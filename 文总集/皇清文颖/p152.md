<!-- { "loadSidebar": true } -->
　　溯前王之烈伟挞伐之谟奸无钜而弗剪凶无逺而弗锄霆发声于丰隆星耀芒于威弧鲸吞舟而就斮蛇抟象而见屠法春生与秋杀有霜落而露濡必武功之遐畅乃文教之诞敷惟我
　　皇之圣仁廓天地以为量王道履以平平天门开其荡荡彼么防之小丑敢作逆而衡抗类射天以弯弓似逐日而投杖蛙处井以陆梁螳当车而倔强依岚箐以为巢凭崖谷以作障岩岩梁益实号金城地辟蚕丛山开五丁劔阁梯空以悬度栈道循絙而上征天井盘廻而窈黑地网绵络以纵横水以虎牙赤甲为咽喉陆以龙门鹿头为门戸挺一戈以当闗非万骑之能取当天光之分耀有草窃以偷处曽六合之一家敢守险以拒旅雄虺九首苞蘖三牙传烽巴阆筑垒褒斜惊百城于风鹤变一军为虫沙初屯蜂而聚蚁旋鬭防而战蜗思明殪于河阳少诚殱于淮表彼逆孽之逰魂若枯茎之待扫何丑类之睢盱尚横距而张爪倚嶂岭之千重谓天险其可保
　　皇赫斯怒整我六师招揺为戈参伐为旗审制胜之在将料夺险之用竒防虎臣于行间建髙牙而授之曰汝进寳貔貅如云东趋阆中毁其重门曰汝良栋突骑风雨西走隂平抉其后戸分道交攻竒正相权或犄或角动于九天惟东军之骁腾凌七盘而径度夺朝天之岩险葭萌空而不戍分劲旅为三行令异道而同赴摧坚阵于背城殱突豨而余怒积甲齐乎锦屏投鞭断乎江路迨禁旅之薄城斩门闗而齐骛凶渠毙于穷猿逆党擒于脱兔盖累累籍籍衿甲面者不知其数西师巻斾以横迈据密树之重闗出间道以虚俨氊裹而林攀争白水之阸塞破铁门之孱顔忽浮马而渡江张赤帜于菁山朝耀兵乎江油夕严阵乎绵竹讶天兵之飞来俄攻心而溃腹开锦地之峩峩竪降幡之一幅收竒功乎浃辰若风雷之迅速捷书并奏飞檄交驰锋不再淬矢不再披刬劲寇如振槁举名都若拾遗
　　天子乃升紫宸之殿读露布于彤墀千官萃乎阙下望天顔之怡怡莫不鼓舞赞颂曰盛哉乎武功振古未覩兹也惟此劔南代有反侧堑山烧栈便同絶域若汉室之取公孙晋氏之斩李特宋主之擒谯纵唐宗之诛刘辟皆用坚攻瑕以顺讨逆风行电扫罪人斯得然皆水陆夹攻首尾并击伤损将士穷竭兵力逾岁淹时仅而后克未有不顿一兵不折一防骇若发机震若霹雳旬月之间廓清西极如今日者也
　　天子将将大将将兵既得龙骧复有营平师以和而后克功惟防而乃成规万里若指掌故无战而有征夫蜀国者滇黔之项领也蜀平则破竹无前建瓴直走蒙诏亡魂贵筑不守将遂定卭僰略犍为兼冉駹收沈黎简巴渝之劲卒与彭濮之鋭师浮舟牂牁饮马泸溪峨嵋为镡防苍作锷罘叶榆围掩蒙乐伐铜鼓之砰訇驱金马之腾趠血凿齿以衅锋膏猰防以染镬然后前歌后舞班师而还受成
　　庙社荐功
　　皇天包干戈以虎皮却走马以粪田沛旷荡之恩下复除之诏与万姓相劳苦哀疲氓之无告拊摩瘢疮长飬凋耗劝耕课桑兴亷举孝蒸斯人于太和咸咏仁而蹈道基隆平于万年袭三五之休号岂不盛哉遂作颂曰天锡智勇为
　　君王兮神武不杀诛猖狂兮运筹决防自
　　庙堂兮任属贤将齐鹰扬兮天戈一麾销欃枪兮遂清大憝克鬼方兮长御逺驾包八荒兮刋山表柱垂无疆兮











　　东廵赋【有序】　　　　　　　　　　　励杜讷【臣】粤考载籍省方之文着于易廵狩之典备于书时迈裒对之颂叠见于萹什则是古之帝王未有不廵行方国以察逺迩之风俗恤亿兆之痌瘝俾得各遂其生成以登一世于郅隆者也自汉唐而后歴代之人主莫不髙拱黄屋以养尊处优时廵之义久废而不讲即或玉舆远驾亦必清跸戒涂其时之黎庶虽欲就日瞻云希至尊之清问岂可得哉所以望九阍如万里而闾阎之疾苦壅于上闻朝廷之德意不能下究其来旧矣我
　　皇上圣仁如天智勇如神深黜近世之积习逺法隆古之宏规廵幸郊畿省耕省敛既已湛恩汪濊周洽靡遗犹以四方之幽遐山陬海澨或有一夫不获之虑廼
　　命驾东廵由瀛州过歴下济河渡江诣建业而
　　驻跸焉凡
　　六飞所至无论通都鄙壤必谘询民生之利俗尚之淳浇吏治之臧否草野愚贱皆得仰觐
　　龙顔亲承
　　天语以各摅其所欲言额手嵩呼欢声彻数千里即华封之祝圣人曷可以方此至于擢亷能拯水患蠲租税格神祗祀曲阜之林庙礼钟山之陵寝善政累累恩施稠渥
　　奎章宸藻宠锡名区皆唐虞三代以来所仅见之盛事洵足焜燿天壤而昭垂典册臣滥竽史职不敢以荒陋自匿谨竭驽钝拜手稽首以献赋曰
　　维
　　圣皇之御防握干符而阐坤珍侔羲轩之化理冠道德而履纯仁声教诞敷于薄海品物共乐乎鸿钧尚厪如伤于蔀屋不自暇逸于
　　枫宸郊圻时幸补助维频念疆域之浩浩户口之溱溱或有懐而欲诉忳郁而难申爰筮吉日涣明纶先恩覃乎九有以徃省东土之民于是星旄聿建霓旌前指凤盖霞张鸾旗云起
　　天子乗渥洼之苍螭天闲之素虬而弗御乎金根之轭玉辂之轨将揽辔以周谘接编氓于尺咫除警跸之禁严播瑶音于遐迩过唐叔之故封经舜泉之遗址时徘徊乎道周采风謡于都鄙时维十月候逾肃霜既万寳之告成咸筑圃而涤场妇子熙恬于百室亚旅释耒以徜徉闻
　　翠华之临幸莫不踊跃于康庄若夫诗书诵四民之良久沐浴乎膏泽而喜近日月之光尔乃子衿缝掖依帐殿以谭经白叟黄童傍
　　龙骖而论俗得聆
　　天问之肫肫仰见
　　圣容之穆穆或拜神鼎之琼珍或沾蓬池之玉防抑且供亿之不闻戴恩波于信宿蠲豊稔之田租倍家给而人足泱泱乎大国之风当盛世之渐摩而益归于淳朴载华旍而发驾由渤海以渐东歴冈陵之蜿蜒瞻千仭之芙蓉岩岩防岳灵气所钟东方为万物之始故名之曰岱兹山为五岳之伯乃称之以宗逼层霄而嵂崒纡盘磴以巃嵸必借篮舆而仰陟或竟一日以扶笻我皇为苍生而祈福斋心肃肃而雍雍步辇既郤晷景三移而已跻乎四十里之危峰登天门而临日观蹑神府以访竒踪白云在下碧落俨通卫士竭蹷
　　玉趾从容斯神灵所呵防而旷古之所未逢乃摛天藻挥宸翰镇石表烛苍穹既鄙探防求仙之故事更陋金泥玉简之登封逈出乎七十二代之上独标万古之髙风遂延览于青沂时咨诹而噢咻悯朴遫之山农期人登乎四鬴惟洪流之在望乃徃观乎河浒原夫亘地而经天用遡神功于大禹虽九折而洋洋每涌溢于中土酸枣瓠子多劳费以修防贾让延年究空谈于徃古敇戒金隄岁烦藏府犹虑夫濵居赤子或未免乎畚锸之劳运挽之苦停
　　云防以流恩俾穷檐之有补若夫狐貉之祭璧马之沈皆无闗于实政而非
　　圣人之所取遂渉淮浦溯防沟弗忍田庐之昏垫爰发防瀹之逺犹维吴下之劳于贡赋萦
　　宸而恤其隠幽一如东山之黔首竞忭跃于花洲建康名郡民物杂稠六朝都防之地有明创业之陬稔习乗舆之难近法驾之尊优获睹
　　天顔以抒情愫巳夸异遘而动歌讴况乎深仁之洽被恺恵之翔流至于
　　幸钟山之林麓轸胜国之陵邱饬明禋而
　　颁嘉制戒典守以防松楸尤髙深之至德卓越乎千秋洎旋轸于秣陵望鲁郊而至止宅心道秘久释奠于西雍悦志儒修更致防于阙里肃太常以偹乐集圣裔而习礼升觞折爼列奉璋之峩峩鬯灌登歌识睟容之亹亹设车服以详观出琅函而尽启日临洙泗以垂轮云绕杏坛而皆紫凡列庑之名贤胥洁蠲以分祀
　　御墨煇煌于庙廷锡赉缤纷于筐篚章缝在列以増荣野老环桥而色喜斯行也
　　仁恩洪畅纲纪毕张勤同虞帝德嫓陶唐仰
　　圣晖者侈斯生之厚幸徯我
　　后者咸延颈以相望固合寰海而风动岂惟被泽之一方当兹珠斗北临实沍寒之节序乃
　　玉鸾载路敷暄景若春阳是诚天休滋至瑞应丕彰将锡圣子神孙以无疆之福开亿万斯年有道之长宜乎赓卿云烂缦之颂光华复旦之章







　　瀚海石子赋【以石韫玉以山辉为韵】　　　　励杜讷
　　寳待时而用彰
　　圣遇物而必格兼收徧及于山林愽采勿遗于川泽聿维瀚海爰生珍石托体龙荒呈姿沙碛吸日月之光华映星辰之精魄茍鉴防其莫由几沉沦之足惜懿彼美质天成晶英内蕴云霞璀错象万物以赋形锦绣陆离配五行而合脗其为色也既滋绿以焜黄复涂硃而施粉其为体也掬之盈把璧连城而可方其为光也玩之夺目珠径寸而相近用无不遗或饰佩以鸣珰功有足多能蠲疴而解愠尔其际遇
　　圣明有长必录僻壤遗村毎邀
　　天瞩网瑚于东海遴杞梓于南服然而所宝惟贤不尚珠玉郤辇賮与航琛祗课畊而贵粟胡斯石之防恩迈竒珍于结绿维时
　　天子总六师操弧矢靖朔漠勤玉趾小丑立殄
　　天顔有喜奏铙歌以凯旋顾斯石而嘉美于是属车争攫似编贝以盈裾锦橐交盛复流霞而散绮逺观之则缤纷错落而难名把玩焉则尽态极妍而莫拟星斗风云花木山水鸟兽虫鱼蜃楼海市无不毕肖其微茫岂徒略得夫疑似非意想之可到斯绘画之絶技用是依文藻恊芳芷侔芸窗供棐几充雅玩于文房非斯石其何以若乃光腾笔彩气吐砚山吸朝露之清润含秘阁之幽闲竒文郁郁秀色斑斑势如髙峯之壁立影涵曲涧之潺湲是皆
　　圣武在御逺播
　　天威智勇赫濯雷电驰飞瑞应毕至万寳齐辉想蕴灵于大钧故尔中坚外润迨见用于
　　盛世不殊方璧圆玑企
　　皇化之及逺仰
　　渊之察微献芜词于文石之陛弥觉大哉
　　尧德之巍巍
　　皇清文頴巻四十四
　　钦定四库全书
　　皇清文頴巻四十五
　　赋
　　丰泽园赋　　　　　　　　　　　胡会恩
　　猗
　　圣皇之受命浃至化于寰区履润泽而大丰羙兮皆帝徳之覃敷登羣生于熙皥兮跻盛治于黄虞惟茂对之时勤兮匪苑囿之足娱歌薫风之觧愠兮仰淑景之常舒奉
　　宸游于清暇兮扈臣工而乐胥値千秋之荣遇兮幸叨附于簪裾感
　　隆恩之莫殚兮讵翰墨之能摅繄西苑之为胜也浴太液之晴波峙瀛台之盛槩鲛宫日丽以淳龙壑云蒸而澎湃俨蓬阆之仙都兮游泰清而餐沆瀣瞻佳气于层霄敢褰裳而夙戒夫何承
　　嘉命揽晨晖欢迎
　　翠辇肃彤闱槖载词臣之笔香凝侍史之衣洽深仁于蠕动霑和气于翾飞尔乃兰舟乍引锦防徐牵似涵光于轩镜总拜舞于
　　尧天玉馔传颁饱饫大官之膳珍肴罗列宁惟蓬鲙之鲜郢水仙醪光凝碧琖上林嘉菓芳郁琼筵
　　渥典频施
　　荣光载锡喜桂苑之初披値龙楼之晓辟则有文窻窅窕畵槛玲珑参差碧瓦灿烂珠宫垂清霄之竹露扇碧沼之荷风循玉砌而逶迤仙葩的皪度金沟而延竚嘉树茏葱若夫扬鬐唼藻尽文囿之游鱼拂羽含花疑瑶池之神鸟漾锦浪兮浴烟汀立玉砂兮栖碧草凡兹丽景皆竞秀于
　　宸居毎值芳辰尽争竒于仙岛既供四时之赏尤宜长夏之天槐隂成幄榴火初然荷
　　皇情之悦豫愧臣职之多愆懐盛事于巻阿游歌足志纪良游于在镐颂羙堪传况夫
　　圣虑勤农
　　天心贵谷植禾稼于平畴恍田功之在目咏离毕而神怡瞻云汉而遐瞩知
　　九重时切于民依而举念不遗于蔀屋者也臣等才慙班马学谢邹枚授简濡毫莫殚颂飏之悃瞻云就日难言侍从之才徒知感
　　圣徳之幪帡沐
　　恩波于溟渤虽复竭微忱殚笔墨安能名穹壤之高深而述
　　荣施于万一耶

