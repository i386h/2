<!-- { "loadSidebar": true } -->
　　吾友赵君季仁之二子长曰希□次曰希譡将为之加冠而重成人也求字于其友黄榦按释文□谓告晓之熟也譡谓中也此因言而训也即言以求其心则言之熟者致敬而不敢忽也言之中者度义而不敢苟也夫学岂徒言而已哉故字□以伯敬甫字譡以仲义甫易曰君子敬以直内义以方外程子曰敬立而内直义形而外方直而方则大矣有志于学舍敬与义将安适乎季仁好学者也二子必能世其业故为之字而序其意以勉之嘉定丁丑长至冲佑散吏黄榦序
　　黄西坡文集序
　　善学者先立其本文词之末达而已矣然本深者末必茂不务其本而末焉是先未见其能工也予始识西坡黄君见其神清气勇襟怀卓荦而知其资禀之异见其从师问学而恐不及而知其趋向之正见其临民多惠政立朝多壮节而知其事业之伟嵗适大祲人相食官吏畏首畏尾束手坐视君发廪蠲租不待报竟以得罪伪禁方严学者更名他师至有师殁不吊者君谪居不远千里哭泣犇赴投闲十年人不能堪君泊如也有本者如是文词特余事耳庆元初天子方慨然建立治功收召四方知名之士君亦骎骎向用矣使得究其蕴岂但文词之足称哉君为南昌郡博士予始识君于康庐今四十年矣哲人其萎而从游诸老皆无在者过君家访其子如见其人焉其子池州法曹杭出君文一编示予俾序之予惧读君之文者爱其词不求其本故为之言某年某月某日长乐黄榦序
　　林子至子字序
　　贡者下献上之称也球琳琅玕与夫橘柚之属皆可以供朝廷宗庙宾客礼乐之用而后贡故夏书九州之贡以物名周礼邦国之贡以用名下之献其上非有用不贡也朝廷资人才以共治诸侯择其贤且能者以献于上亦曰贡得其人则足以建功立业否则蠧国害民尤不可以无用者贡也二者皆以有用贡而人才之用为尤大然致其用者在人养其用者在已古者礼义之教素明士之所自养者莫非有用之实后世以文词取士则皆空言而无实用矣是以君子少而小人多治日少而乱日多职此之由也然则为士而将贡于上其可不以有用者自养乎栗山林子至名其子以贡而问字于予为之字曰用之勉乎哉行将见子干霄凌云而为栋梁之用椳闑楔非所望于吾子也嘉定己卯夏至冲佑散吏黄榦序
　　送方明父归岳阳序
　　晦庵先生以道德为学者师榦少不自量得与弟子列窃窥其容貌端庄俨然终日未尝懈玩索理义片词只字未尝忽厉志圣贤以身任道未尝忘诱掖后进寸长片善未尝弃端居一室世之玩好无所嗜安贫自乐世之富贵无所慕笃信善道世之毁誉无所恤临事度义世之利害无所择其精微高远者非末学所可知其可知者亦人之所共知也四方学者从游者数百人今其存葢无几先生之书则家藏而人诵之读其言者未必通其义通其义者未必明诸心凛凛乎防言之絶大义之乖也先生殁十有余年蜀有李君道传贯之者乃独求之文字朋友之间笃学力行卓乎有不可及顾其不幸不见先生而亲炙之又不幸蚤世以殁不及究其学充其志也尝深痛之以为今之世不复有斯人矣又五六年有家演本仲者其志学操行视贯之伯仲也岂蜀之人物独盛于东南耶今又得吾明父焉于理义之大端讲之熟矣尤深病夫世之学者言行之背驰义利之交战也而深惩焉观其志之所趋葢未可量也明父复为予言番阳饶曽师鲁之为人自以为莫及也以是观之天壤之间英灵之气钟为人物者何代无之洙泗濓洛之学深微隠奥者至先生而昭昭然若大明之中天也尚何微言絶大义乖之足忧乎此予之所以释然以喜也抑尝有闻焉夫子之道惟曽子孟子得其传曽子曰士不可以不毅孟子曰其为气也至大至刚子思之中庸受之曽子而传之孟子一篇之中无非毅刚大之意惟明父勉之先生之学庶乎有望焉于其行也书以为赠嘉定庚辰正月二十有七日长乐黄榦序
　　赵季仁习乡饮酒仪序
　　请宾介陈器馔献宾介献馔旅酬燕六者礼之大节也登降辞受礼之文也鼎爼笾豆礼之器也脯醢脊胁礼之用也此观礼者所共知也其数易知其义难知也乡教亲睦也乡闾亲睦陵犯争讼之风息矣夫礼主于敬敬胜则乖乖则离圣人制礼必济之以和和胜则凟凟则慢圣人制礼必济之以敬始之以礼教敬也终之以乐教和也拜至拜洗拜送拜旣敬之至也请安请坐爵乐如算和之至也敬而和礼之大义也此所以亲睦乡闾而息陵犯争讼之风也降洗降盥洁也辞盥辞洗逊也父坐子立孝也老者坐于上少者立于下弟也饮食必祭不忘本也酬爵不举不尽人之忠也序宾以贤贵德也序坐以齿贵长也序僎以爵贵贵也工歌必献不忘功也燕及沃洗不忘贱也歌闗雎葛覃巻耳齐家之义着矣一饮一食一拜一坐一揖一降无非教也通于义者又非但可以亲睦乡闾而已也天理得人心正无所施而不可也圣人着为礼以教人凡为乡人者皆知此义焉此成周之世所以人人皆有士君子之行也礼废乐坠乡人之羣饮者未尝废丰饮食侈供帐悦声妓恣驩嗷教侈也诲滛也恣欲也无非所以败人心者也此后世之士大夫曽古之服勤于畎畆者之不若也然则是礼也虽不行于今之世学士大夫之有志于古者其可不思所以讲明而肄习之欤吾友赵君师恕宦不达而忘其贫今不合而志于古其为邑余杭尝行乡饮酒之礼矣今复举是礼与乡之有志之士讲肄焉礼成予犹恐观礼者习其数而不明其义也故纪其大畧使刻之篇首嘉定庚辰六月朔旦长乐黄榦序
　　林良夫三子字序
　　傅佑仔皆所以佐夫人者也吾友栗山林良夫以是名其三子而求字于予名以望之父之志也字以补其所不及朋友之教也良夫之名其子也葢望其出为世用以承弼厥辟左右有民也其志大矣榦之字之也先乎已而后能及乎人不先乎己为人之学也又安能及人也哉傅者所以辅夫人也必先自辅以成其德而后可以辅人故字之曰自辅佑者啓佑之以正也必先自正而后能正人故字之曰自正仔者任人之事者也必先能自任其事而后能任人之事故字之曰自任三子者之呼其名则当慨然曰此父之志也吾当志伊尹之所志人之呼三子以字也则当惕然曰此朋友之教也吾当学顔子之所学能若是其于名若字也庶无愧乎嘉定辛巳二月望日明道防吏黄榦序
　　与郭德元序
　　火阳刚故趋上然人惮而避之水隂柔故就下然人狎而玩之人性亦然将趋上乎抑就下乎将为人所惮乎抑为人所狎乎将趋上则不必求人之狎至于为人所狎则不可不思吾之所处也然则趋上者当自安就下者当自省也嘉定五年暮春旣望勉斋黄榦书寄郭兄德元
　　李维志字序
　　志者心之有所之也心者天地之蕴化育之机人之所以得以生者人有是心极其所之则人道可立虽参天地賛化育亦岂有所假于外哉甚矣人之轻视其心也之于名之于利何其卑且陋耶之于道者善矣用之不专进之不力持之不坚犹无所之也如适千里之涂纷然而多岐忽焉如中止安能有志乎吾友李维石名士兴病其字之不类也以维志易之其义以为学而有所兴起非志不能也复求其説于余维志尝闻武夷夫子之道而説之者其志已不为世俗之卑且陋矣故特以人心本然之大与夫志之所以为志者谂之诗云髙山仰止景行行止君子曰诗之好仁如此维志勉乎哉予于子有所警矣绍熈甲寅八月旣望北山黄榦谨序









　　勉斋集巻二十一
　　钦定四库全书
　　勉斋集卷二十二　　　　　宋　黄榦　撰题跋
　　书蔡西山家书
　　榦始受学于晦庵先生首识西山蔡公先生之门从游者多矣公之来先生必留数日往往通夕对牀不暇寝从先生游者归必过公之家聴其言论不忍去去皆充然有所得也盖公负英迈之气蕴该洽之学智极乎道德性命之原行谨乎家庭唯诺之际于先生之门可谓杰然者矣榦之识公为最久而荷公之教为最深其卜居乎此也固惟先生是依亦庶几资公之教以自老公既不容于世以死而先生亦相继而殁榦又将畴依耶呜呼吾先生者固累千百年不可复见若公者亦岂世之所常有耶今年春先生以书一通授榦咨嗟太息者久之曰此季通与其子书也子为我掇其要语缮写以来未及反命而先生殁因书其左方归公之子使藏之以致其悲慕之意云
　　代书晦庵先生四斋箴
　　晦庵先生以绍兴癸酉主簿兹邑时年二十有二也其拳拳于学校之教悉矣而又为此铭而以诲学者欲其目之所睹耳之所闻无适而非义理之归今师恕赵君锓板县庠且虑传本之多无以取信后来因属榦记之呜呼先生不复见矣所恃以明善诚身者不过文字之间是岂可以不谨其所传哉遂敬为之挥涕书此嘉定辛酉十有一日朔旦门人长乐黄榦敬书
　　跋三衢毛氏增韵
　　书六艺之一谐声六书之一也字书音韵之学其来尚矣古者教人八嵗入小学教之以六艺十有五嵗而后大学之教行焉夫必先之以小学而习之以七年者盖其切于日用之实不若是无以博其识养其心而为进德之基其骛髙者既忽之而不习徇卑者又与大学而并废之不惟不习而反笑人之习则其不如古也宜哉览毛公之所述为之三太息云开禧乙丑二月五日长乐黄榦书于石门酒库
　　跋方耕道书
　　余尝闻方耕道为南轩先生之客有遗憾焉及闻李君子谓之语具道一时相与之意然后知传者之妄也子谓出示耕道手书敬服其论议攻非之益耕道以直道事南轩而南轩能容之子谓又以是友耕道而耕道敬之又如此宾主规谏之难久矣岂其遇合自有时耶余为之三复而三太息云开禧丁卯春社长乐黄榦书
　　书晦庵先生所书损益大象
　　损益之义大矣圣人独有取于惩忿窒欲迁善改过何哉正心修身者学问之大端而齐家治国平天下之本也古之学者无一念不在身心之中后之学者无一念不在身心之外此贤愚所由分而圣人之所为深戒也晦庵先生二象以授学徒江君孚先所警于后学者至矣孚先以示其同学黄榦三复敬玩刻之临川县学以勉同志庶亦知所以自警哉嘉定己巳莫春朢日敬书
　　跋乐安曾一庵嵗月记
　　观一庵曾君自处于生死之际亦可谓达矣哉一庵家赀累千金子四人好学守家法无所累于中而然也世之贵富安逸过一庵者何限至老愈饕死且不瞑者皆是一庵非达耶一庵能超然于生死至语诸子犹以不能光大门户为恨抑岂未能忘情于穷达耶其曰醇谨勤俭读书则是求诸已而已曷尝以摇尾乞怜如墦间之徒为能光且大哉一庵达者也余年六十有一一区之宅一囊之粟以自给尚趦趄俛首入铨曹读曾君之记诚有愧矣因书其后以谂其子使毋忘乃翁之训而亦以自厉云嘉定壬申二月既朢勉斋黄榦书于武林旅舍
　　跋西山徐介甫手泽
　　此西山徐君子手泽也余不及识君而识君之壻胡伯量与其子烜观君之择壻与其教子则其人之贤犹可想而知也曾子所谓其言也善者其此之谓与嘉定壬申长至长乐黄榦书于新淦县无讼堂
　　书袭梦锡所编晦庵先生语録
　　袭兄梦锡所编朱先生语録字字皆格言也学者所当留意焉虽然言之于口不若防之于心者其防深玩之于书不若体之于身者其理实熟味衣锦尚防之章与夫黙而识之之语则于是书也庶乎其有得矣嘉定癸酉七月朢日门人黄榦敬书于临川寓舎
　　跋南康胡氏乡约
