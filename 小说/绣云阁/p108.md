<!-- { "loadSidebar": true } -->
　　翠华等以此地面幽雅可爱，欲寻一所在，以为栖止。沿山觅遍，惟桃林内有二石洞，高悬若镜，宽大异常。弃海见而喜曰：“有此二洞，一为男室，一为女室，恰合吾意。然栖身之所已得，谁先入洞一观？”狐惑曰：“吾先入之。”西山道人曰：“狐道兄善于言词，先入甚好。”狐惑遂将妖风驾着，直到山巅，来至洞前。刚欲入矣，桃英突自内出，曰：“尔属何妖，敢窥吾洞？”狐惑曰：“吾是九头狮精，特来擒尔！”桃英闻说，持剑相斗。狐惑力不能支，飞奔下山，告之弃海曰：“吾刚欲入，洞内出一红衣女子，手持双剑，杀法厉害，吾难对敌，败下山麓。且看尔等谁去交锋？”椒花子曰：“吾去擒之。”狐惑曰：“只尔独去，恐彼洞内还有妖魔，须去二人接应方好。”金光道姑曰：“吾亦愿往。”二人至，桃英道姑曰：“尔二妖来此胡为？”椒花子曰：“特来擒尔下山，与吾狐惑道兄成其亲眷。”桃英面赤如火，举起双剑，直刺椒花子。金光道姑见椒花败下阵来，从旁杀出。左洞内又一妖女，手持棠花棍，来敌金光。金光道姑舍了桃英，即战棠英。桃英舍了金光，复战椒花子。错杂交战，约有数十余次。椒花子曰：“二位女妖，听吾告尔：而今杀已半日，尔我俱担且暂歇息，再战不迟。”二女妖曰：“尔等既是力怯，饶尔歇下片时，整顿精神，又来大战！”椒花子坐在山边，金光道姑立于其旁，桃英、棠英品立相对。椒花子曰：“战了许久，尚未知尔为何妖，可将高妖大名实对吾告。”二英同声曰：“尔问吾乎？吾乃北海关前桃英道姑、棠英道姑便是！”椒花子曰：“尔自称为道姑，所习何道？”桃英曰：“吾所习者，先天大道耳。”椒花子曰：“尔习先天大道，传自何人？”桃英曰：“吾师乃代天阐道，道号三缄，尔岂未之闻耶？”
　　椒花闻得“三缄”二字，忙忙起身，问曰：“如今三缄在于何处？”桃英曰：“自拜门后，师已云游异地，命吾姊妹仍在本洞修真，俟有传诏时，方许追随步履。今向何往，则不知之。”椒花子曰：“如是，尔来与吾拿下宝剑。”桃英曰：“尔属何人？”椒花子曰：“吾乃三缄仙官门徒，道号椒花子。这个是仙官女徒，道号金光道姑。”二英听言，齐释战器，上前礼毕，迎入洞府，待以酒筵。金光道姑将三服、乐道师投灵宅，以及弃海等另寻栖身事，一一言之。桃花曰：“既属道兄道妹，俱请入洞中，朝夕聚处炼修，以待师招可也。”椒花子遂辞下山，详言所以。弃海等不胜欣喜，同如是洞。二英重整筵席，款待诸人。酒宴罢时，将洞分为左右，男女异处，共习大道于兹。
　　却说三服、乐道归见灵宅，灵宅询曰：“尔道兄妹等愿从吾乎？”三服曰：“诸道友以师为旁门左道，不乐从也。”灵宅子曰：“如此，待师明日统率野鬼，布阵擒之。”



                        


第八十五回    化儿童赤松试道　登仙座道祖谈功


　　灵宅闻言，勃然大怒曰：“吾道何者不及三缄？况三缄坠入凡胎之子，吾乃仙居上界。意欲将尔辈裁成道器，无非念其学道心诚。殊两次三番，传彼共立门下，反鄙吾道浅，弗足为师。是视吾上界之仙，不及三缄也。吾今誓不容彼，必到碧玉，排阵以擒之！”遂命三服、乐道为前导，自率野鬼，祥光驾着，竟向碧玉山而投。
　　及到碧玉地方，将阵排就，又嘱三服曰：“尔可再去，谕以好言。如其顺情归吾则罢，如其傲令如故，休怪吾之不仁！”三服度上峰头，极目寂然，不见有人行动。忙于各洞寻觅，踪迹全无。遂下山来，禀之灵宅曰：“诸位道友已四散矣。”灵宅子尚未深信，自上山顶，四面周视，果无形影，乃向三服、乐道曰：“诸妖散去，必有其方。慢慢访之，俟访得时，再为计议。”言已，各驾风车，仍回虎喷山中，日教三服二人以排阵之法。
　　一日，灵宅不在洞府，三服问诸野鬼曰：“自吾去后，尔等何处栖身？”野鬼曰：“自与鬼王分散，行贪尘六怪收为内用。孰意历时无几，六怪旋败于心明老道。吾等拥风而遁，被普光衲子一麈挥之，几乎尘世投生。忽然空际旋风一阵，又将吾等招转，落于虎喷山下。依归无所，已历多年。兹荷灵宅真人施下宏恩，教以阵法，何期又与鬼王相逢！吾等而今如蛇有头，可以行矣。”三服曰：“扰害村人之事，自此毋贪。待吾得闲，传尔辈以大道。”野鬼闻而喜曰：“鬼王有此提携，吾等心愿已足。”闲谈半日，灵宅子云游归来。常常抱恨三缄，在乎心中，但恨一时不能得遇。遇必置之死地，而心始遂焉。所以朝日云游，暗访三缄，云游地面。
　　岂知三缄自古佛寺出庄游玩，劝转金老，师徒向往前行，所历往途不下数千里，所越市镇不下数百处。他日来在百柳村头，正值暮春天气。师徒此际已劳顿不堪，三缄曰：“前面老柳之中，谅可蔽载阳之日。暂且入息片刻，再行不迟。”狐疑曰：“师其劳不堪任耶？”三缄曰：“自云游已来，无时止息。即得剎观，稍停步履，总未将大道炼习深深，心虽歉然，无如外功未满，纵极况瘁，又何辞乎？”谈论至斯，已到柳下。
　　赤松子见三缄师徒同来老柳息肩，思欲一试其道，云头按落，扭身化为孩子，以树根为枕，卧于柳荫。师徒来至其间，一同坐定。三缄目视孩子熟卧，乃怜之曰：“谁家儿童，卧于此地？倘蚁虫入耳，为害不小！”因时以手与彼拂之。然手拂儿童，心在大道，不知不觉，将指明掐了一下。孩子忽然痛哭，破骂不休。三缄曰：“吾见尔卧于树根，恐有蚁虫误入耳内，为尔拂着，不意指下重了，小哥还宜海涵。”
　　孩子听得此言，将手擦目，擦之许久，睁目一视而笑曰：“尔道士耶？吾奉祖命，往雪平山请道士来家，与吾祖伏鬼，奈道士远出，未克迎来。今正有缘，相逢萍水，不如请尔到吾家去，代驱鬼魅焉。”三缄曰：“尔祖所遇何鬼？”孩子曰：“心鬼耳。”三缄曰：“胡为心鬼？”
　　孩子曰：“心鬼甚于阴鬼。阴鬼只知害人头痛眼花，收伏尚易，惟此心鬼，最难驱遣。时而欲富，富若不得，则怀奸使诈，求垄断而登之；时而欲贵，贵若不得，则面谀容悦，入权门而媚之。更有甚焉，欲色则逾墙钻穴，寡廉鲜耻不顾也；欲酒则豪吞渴饮，失仪丧德不惜也；欲气则横眉怒目，詈父骂母不畏也。吾祖生平所最恨者，此心鬼。而心鬼偏住于吾祖腹中。素闻雪平山有一道士，善能制伏，祖故命吾往迎。殊奉命而来，空身而返，大失所望。不料在此又遇道长，何幸如之！”
　　三缄曰：“雪平道士收此心鬼，所用何物耶？”孩子曰：“左提华盖，右执意剑。欲除心鬼，非此二宝，不能收之。”三缄曰：“心鬼有几？”孩子曰：“彼言心鬼只一，而傍此心鬼而作弄者则有三。”三缄曰：“尔祖父必欲收此心鬼者何为？”孩子曰：“吾祖欲修昆仑宝地。然此宝地，原要清空。有是心鬼牵缠，何能俾昆仑之地，清净无扰，空灵无欲乎？”三缄曰：“尔祖欲去心鬼，以修昆仑，是昆仑在中，而不在上下也。”孩子曰：“若昆仑于上，惟不死者修之，玄中妙道，尽于此矣。”三缄曰：“据尔所言，尔祖其炼先天大道者。吾等正宜参访，以求大道之精。”孩子曰：“尔即见之，吾祖恐不乐见也。”三缄讶曰：“如何？”孩子曰：“吾祖最厌道士耳。”三缄曰：“尔祖既乐大道，何又厌道人耶？”孩子曰：“道名先天，其名美矣，其道高矣。深造有得，可证仙品，祖故甚喜于心。今之学道者，或以聪明自恃，巧于作弄，而旁门出焉，左道亦因乎旁中之旁，而由此起焉。致令炼道人儿厌常喜新，学至半途，而易辙改弦，习于旁左之门者日益众，活将先天大道弄得颠颠倒倒，吾祖是以厌之。”三缄曰：“听小哥言，进吾大道多矣！”孩子不复与言，立起身来，略拂衣尘，傍柳而隐。
　　三缄以为柳之神也，不知乃赤松所化，特以试道者。自得孩子一番言语，参悟大道，愈见精明。于是辗转流连，不忍舍柳而他游。狐疑曰：“夕阳将坠，师不急寻宿所，恐不免晚途奔走之劳。”三缄曰：“尔上前面速为访之！”狐疑去，三缄师徒缓步在途。未几，狐疑回，禀曰：“历此不远，有一古剎焉。”三缄曰：“内有僧道乎？”狐疑曰：“只一老衲耳。”三缄喜，遂率诸徒向古剎趋奔。
　　维时赤松子乘云天半，得遇紫霞而言曰：“尔弟子三缄，道已得半。吾化身往试，知其可成者，即在指顾之间。”紫霞曰：“全赖众真等指点频频，吾望速成，以好复命。”紫霞言毕，突见复礼子乘云至，止曰：“吾师急归，道祖有文来洞。”紫霞闻说，即约赤松子入洞闲谈。搭肩而行，不时已到。二真人捧视飞文，内言：“明日诸仙同聚八卦台，有言吩咐。”将文视已，共饮黄粱。
　　俄而，洞前起了一阵阴风，愈吹愈厉。紫霞曰：“此正暖和天气，春风原不鸣条。是风狂厉如斯，所主何兆！”赤松子曰：“吾与尔且出一观。”紫霞然其言，当即停杯，挽手出视，遥见西面黑雾腾空。紫霞曰：“春有东风，其风起自西者，必妖属也。”忙忙入洞，凝神而默会之。苏来，顾谓赤松子曰：“灵宅子在虎喷山下，操炼万鬼阵势，以害三缄。兼之三服、乐道被伊迷弄，参拜为师，食了背道灵符。尔我他时不免又战于此阵。明日拜见道祖，宜将是言禀之。”赤松子曰：“灵宅子数次阻道，道祖不即除之者，待彼知悟也。殊彼累为诸真所败，其心不服，今复炼兹大阵，以待三缄，真打入阴山，尚不足以蔽其辜者！”言毕，二真叹息不已。无何饮罢，赤松子辞归洞府。
