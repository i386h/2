<!-- { "loadSidebar": true } -->
　　有一老翁老无齿处处无人问年纪白髪如丝向下垂一双眸子碧如水不裹头又无履相识虽多少知巳问翁毕竟何所止笑言只在红尘里秋风猎猎行云飞老人此意无人会目注云归心自知黄口小儿莫相笑老人旧日曽年少浪迹常如不系舟地角天涯知自跳亦曽乐半夜传筹醉朱阁美人如花弄弦索只恨尊前明月落亦曾忧羁旅他乡迫莫秋故国日边无信息断鸿空逐水长流或安贫或安富或爵通侯封万户一任秋霜换鬓毛本来面目长如故水有苹兮山有芝人意虽存事巳非有时却忆经游处都似茫茫春梦归迩来尤解安贫贱不为公卿强陪面皎如明月在秋潭动着依前还不见还不见可奈何空使逺人増眷恋但秖从他随物转青楼黄阁长相见若相见莫殷勤却是翁家旧主人
　　慎按苕溪渔隠丛话云东坡集行于世者惟大全备成二集诗文最多真伪相半其后吴门居世英家刋大字前后集最为善本世传前集乃东坡手自编者缪误絶少如御史府诸诗不欲传之于世老人行申王画马歌非其所作故皆无之云云胡仔南宋人其言必非无据惟渑水燕谈录则云张芸叟使辽宿幽州馆中有题子瞻老人行于壁间者芸叟题其后云谁传佳句到幽都逢着胡儿问大苏按此二句亦子由作乃好事者傅会也后人不察遂采题壁诗入坡集耳今驳正
　　又赠老谦【一本题云赠僧思谊】
　　泻汤旧得茶三昩觅句近窥诗一斑清夜漫漫困披览【一作搜搅】斋埸那得许悭顽
　　慎按吴曽能改斋漫录云此诗刘贡父作故改编于此
　　送公为游淮南
　　负米万里缘其亲运甓无度忧其身读书莫学流麦士挟防莫比亡羊人乃翁辛苦到白首汝今强勉当青春昔时管鲍以君霸此两士贾宁非贫
　　慎按此诗亦见鸡肋集晁无咎作也前四句下晁自注云陶潜诗既耕亦巳种时还读我书即此意也今据此驳正
　　池上二首
　　小池新凿会天雨一部鼓吹从何来有蟾正碧乱草色时泅出没东南隈井干跳梁亦足乐洞庭鱼龙何有哉能歌德声莫入月清池与尔俱忘囘
　　不作太白梦日边还同乐天赋池上池上新年有荷叶细雨鱼儿噞轻浪男儿学易不应举幽人一友吾得尚此池便可当长江欲榜茅斋来荡漾
　　慎按以上二首一见黄山谷集又见晁无咎集题云家池雨中今据此驳正
　　赠仲素寺丞致仕归隠潜山
　　潜山隠君【一作居】七十四绀瞳绿髪方【栾城集作始】谢事腹中灵液变丹砂江上幽居连福地彭城为我住三日明月满舟【栾城集作船】同一醉丹书细字口传诀顾我沈迷真弃耳年来四十髪苍苍始欲求方救憔悴他年若访潜山居慎勿逃人改名字
　　仲素【姓王名景纯注见十五巻】
　　慎按先生守徐州有赠王仲素寺丞五言古诗一首时子由亦在徐此篇乃同时作栾城集原题云赠致仕王景纯寺丞是年为熙宁丁巳子由巳夘生故云年来四十髪苍苍其为子由作无疑今驳正
　　扬州以土物寄少游
　　鲜鲫经年秘【淮海集作渍】醁团脐紫蟹脂填腹后春莼茁活如【淮海集作滑于】酥先社姜芽肥胜肉鸟子【淮海集作鳬】累累何足道防缀【淮海集作饾饤】盘餐亦时欲淮南风俗事瓶罂方法相传竟留蓄【淮海集作为防蓄】且同千里寄鹅毛何用孜孜饮麋鹿【淮海集结处四句云鱼鱐蜃醢荐笾豆山防溪毛例防录辄送行庖当击鲜泽居备礼无麋鹿】慎按此诗亦见淮海集第六巻题云以莼姜法鱼糟蟹寄子瞻中间字句异同处淮海集觉较胜秦髙邮人篇中以土人致土贡语意特亲切其为秦作无疑新刻载续补上巻今驳正
　　再过泗上二首
　　眼明初见淮南树十客相逢九吴语旅程巳付夜帆风客睡不妨背船雨黄甘紫蟹见江梅【张文潜集作海】红稻白鱼饱儿女殷勤买酒谢船【张文潜集作般】师千里劳君勤转橹系舟淮北雨折轴系舟淮南风断桥客行有期日月疾嵗事欲晚霜雪骄山根浪头作雷吼缩手敢试舟师篙不用然犀照幽怪要须拔剑斩长蛟
　　慎按右七言律诗二首旧于张文潜宛丘集中曾见之今所传张右史集独遗此存疑附志以俟再考
　　骊山
　　君门如天深几【宋文鉴作九】重君王如帝坐法宫人生难处是安穏何为来此骊山中复道淩【宋文鉴作连】云接金阙楼观隠烟横翠空【宋文鉴作红】林深雾【宋文鉴作谷】暗迷八骏朝东暮西劳六龙六龙西幸峨眉栈悲风便入华清院霓裳萧散羽衣空麋鹿来游猿鹤怨我上朝元春半老满地落花无人【宋文鉴作人不】扫羯鼔楼髙挂夕阳长生殿古生青草可怜吴楚两醯鸡筑台未就巳堪悲长杨五柞汉幸免江都楼城隋自迷由来留【宋文鉴作流】连多丧国宴安酖毒因奢惑三风十愆古所戒不必骊山可亡国
　　骊山【注见第三巻中】华清【雍录华清宫开元十年建初名温泉宫后改名在骊山最为奢盛百司皆有邸第明皇常以十月往幸嵗竟乃归长安志华清宫四面皆有缭墙内有朝元阁长生殿羯鼔楼】朝元【长安志朝元阁在华清宫东南老君殿之北天宝七载改名降圣阁】羯鼔楼【雍录羯鼔楼在朝元阁东近南缭墙之外】长生殿【长安志长生殿有二其一在都城迎仙宫内其一在骊山在都城者寝殿也在骊山者斋殿也天子有事于朝元阁即斋沐于此】
　　慎按右七言古诗一首亦见宋文鉴第十四巻题云骊山歌李廌作皖江陈焯宋诗选因之考经籍志李廌有济南集二十巻今不传但据宋文鉴为考证云
　　次韵谢子髙读渊明传
　　枯木嵌空防黯淡古器虽存无古弦袖中正有南风手谁能听之谁为弹【一作传】风流岂落正始后甲子不数义熈前一山【山谷集作轩】黄菊平生事无酒令人意缺然慎按此诗见山谷外集第二巻又中州集蔡松年银州道中诗云此时最忆涪翁语无酒令人意缺然其为山谷作无疑今据此驳正
　　沧洲亭懐古
　　湘水悠悠天际来夹江古木抱山回城中人物若可数日晏市散多苍苔九疑巉天古云埋遥想帝子龙车回心衰目极何可望九歌寂寂令人哀
　　慎按沧洲亭无可攷外集作苍梧懐古此诗见沈辽云巢集中宋文鉴诗选亦以为沈辽作今据此驳正
　　戯咏子舟画两竹两鸜鹆
　　风晴日暖摇双竹竹间对语双鸜鹆鸜鹆之肉不可食【山谷集作肴】人生不才果为福子舟之笔利如锥千变万化皆天机未知笔下鸜鹆语何似梦中蝴蝶飞
　　子舟【画继黄彛字子舟潼川人其名与字初非彛与子舟也山谷以其尚气故取二器以防之自后折节文与可每自言画竹不及子舟】笔如锥【白居易紫毫笔诗尖如锥兮利如刀】
　　慎按右一首亦见黄山谷集子舟乃黄斌老之弟山谷诗中题子舟画者甚多此诗确系山谷格律非苏诗也今驳正
　　赠山谷子
　　黄童三尺世无双笔头衮衮悬秋江不忧老子难为父平生崛强今心【一作巳】降我来喜共阿戎语应敌纵横如急雨生子还如孙仲谋豚犬漫多何足数黄家小儿名拾得【陈后山集作小德】眉如长松眼如漆只今数嵗巳动人老人【后山集作夫】留眼看他日笑君老蚌生明珠自笑此物吾家无君当置酒我当贺有儿传业更何须
　　慎按右一首亦见陈履常后山集题云赠黄氏子小德按先生本集巳有次韵鲁直嘲小德诗二首此诗当是陈作今据后山集驳正
　　昭陵六马唐文皇战马也琢石象之立昭陵前客有持此石本示予为赋之
　　天将刬隋乱帝遣六龙来森然风云姿飒爽毛骨开飚驰不及视山川【宛丘集作立】俨莫囘长鸣视八表扰扰万驽骀秦王龙鳯姿鲁【宛丘集作鱼】鸟不足摧腰间大白羽中物如风雷区区数防子搏【苕溪渔隠樷话作缚】取若提孩手持扫天帚六合如【宛丘集作无】尘埃艰难济大业一一非常才维时六骥足绩与英卫陪功成锵八鸾玉辂行天街荒凉昭陵阙古石埋苍苔
　　昭陵六马【元和郡县志太宗昭陵因九山为陵在醴泉北五十里唐防要上欲阐扬先帝徽烈乃令匠人琢石写诸蕃君长列于陵司马门内又刻石为常所乗破敌马六匹于阙下长安志六骏石像在陵后赵明诚金石录昭陵六马賛初太宗以文德皇后之自为文刻石于昭陵又琢石像平生征伐所乗六马为賛之皆欧阳询八分书○慎按昭陵六马图石刻其一曰拳毛騧黄马黒喙平刘黒闼时所乗前中六箭背中三箭其二曰什伐赤纯赤色平王世充时所乗前中四箭背中一箭其三曰白蹄乌纯黒色四蹄俱白平薛仁杲所乘其四曰特勒骠黄白色喙防黒平宋金刚时所乗其五曰飒路紫燕骝平东都时所乘前中一箭其六曰青骓苍白杂色平窦建德时所乗前中五箭】英卫陪【唐防要昭陵陪塟功臣岑文本房龄李靖李勣魏徴髙士亷等按史李勣封英国公李靖封卫国公】慎按右五言古一首亦见张文潜右史集第八巻中合之苕溪丛话及宋文鉴皆以为张耒作今据此驳正
　　题卢鸿一【一本无一字】学士堂图
　　昔为太室游【别本作花讹】卢岩在东麓直上登封坛一夜茧生足径归不复往峦壑空在目安知有十志【别本作千老大谬】舒巻不盈幅【一本作轴与结句韵重讹】一处一卢生裘葛防乔木方为世外人行止何烦录百年入箧笥犬马同一束嗟余缚世累归未【栾城集作来】有茒屋江干百亩田清泉映修竹尚欲逃世名岂须【栾城集作复】上图轴
　　卢鸿一【旧唐书隠逸传卢鸿一隠于嵩山开元六年征至东都谒见不拜授諌议大夫固辞放还山赐草堂一所困学纪闻云唐旧史鸿一盖二名与中岳刘真人所书合新史删去一字不知何据当以旧史为正】学士堂图【周宻云烟过眼録杨彦德家所藏卢鸿一草堂图一巻乃是数百年物李伯时曾临一本曽自书巻中歌一篇云甘泉建章空草莽甲第纷纷谁复数嵩岳征君一草堂却有画图传万古岩峦奥胜带烟霞旷望幽盟空处所防茫短幅几临模便览市朝如粪土辋川别业王维画君阳山记希声叙胡将冰雪汚嚣尘防模难胜非吾侣次则少游仲殊参寥继之皆一时闻人】十志【李参云居十志者谓草堂樾馆室翠庭期仙涤烦锦淙碧潭倒景桃烟十者天地之成数志者记述之总名皆图中之景也十志今存其八而遗草堂樾馆二纸云云新刻本十志讹作千老殊不可解】慎按此诗亦见栾城集第十五巻中题云卢鸿草堂图盖子由曾试举人洛下有登嵩山诸什故起句云然东坡未尝游太室也今驳正
　　李白谪仙诗
　　我居青空里君隠黄埃中声形不相吊心事难形容欲乘明月光访君开素懐天杯饮清露展翼登蓬莱佳人持玉尺度君多少才玉尺不可尽君才无时休对面一笑语共蹑金鼇头绛宫楼阙百千仞霞衣谁与云烟浮慎按东观余论云我居空青里君处红埃中仙人持玉尺度君多少才玉尺不可尽君才无时休此上清宝典李太白诗也云云黄伯长但摘此六句而不载全篇检太白集乃无此诗今据东观余论改编此巻
　　饮酒四首
　　我观人间世无如醉中真虚空为销殒况乃百忧身惜哉知此晚坐令华髪新圣人骤难得日【淮海集作得】且致贤人
　　左手持【淮海集作执】蟹螯举觞属云汉天生此神物为我洗忧患山川同恍惚鱼鸟共萧散客至壶自倾欲去不得间
　　有客逺【淮海集作南】方来酌我一杯茗我醉方不啜强啜忽复醒既凿浑沌氏【淮海集一作窍】遂逺【淮海集作出】华胥境操戈逐儒生举觞还酩酊
