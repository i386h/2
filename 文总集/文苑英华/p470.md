<!-- { "loadSidebar": true } -->
　　授冯韬司封员外郎等制　　崔　嘏
　　勑分列宿之位应覆被之荣入可以封还诏书出可以分领符竹优游于粉署之内谈笑于锦帐之前苟非清才不在斯选以韬文章炳焕独步词科以同靖门胄光华深通圣典荆玉韬含章之美霜钟蓄待扣之音是用升彼名曹擢于芸阁文昌之地职业非轻式伫弥纶更期迁陟韬可司封员外郎同靖可金部员外郎
　　司勲员外郎
　　授李畬司勲员外郎制　　　苏　颋
　　勑朝议郎行殿中侍御史李畬雅负才学能循名教莅官执宪歴歳愈闻清操黙识为时所重俾树声于勲府宜矫步于仙闱可尚书司勲员外郎散官如故
　　授李岫司勲员外郎制　　　孙　逖
　　勑朝议郎行京兆府司録叅军上柱国李岫训禀诗礼才称英妙既博艺而能文亦谨身而励节疆塲决胜是赖于台臣爵服懋功宜及于子虽让为德主父则固辞而赏以恩延国有恒典俾増章绂之宠仍在神仙之地可朝散大夫行尚书司勲员外郎勲如故
　　考功员外郎
　　授裴耀卿检校考功员外郎制
　　苏　颋
　　勑朝散大夫行河南府士曹叅军裴耀卿士行纯密文词典丽时人许其清秀职事推其综核惟才是举方慿止水之明在位斯闻伫考观光之彦可检校考功员外郎
　　户部员外郎
　　授张博济户部员外郎制　　孙　逖
　　勑朝议郎行河南府司録叅军张博济心和识逺艺博词优清白承于教忠通明达于从政顷在河洛备闻纪纲郎官选俊雅望攸归时宰避亲良才久滞宜膺特命俾践剧曹可尚书户部员外郎散官如故
　　授权审户部员外郎制　　　杜　牧
　　勑文林郎守尚书水部员外郎权审湖岭旱暵百姓枵耗老弱死道上彊壮入贼巾爰求使臣以救其弊执事者上言尔审学古有文通知理道遂使乗驿视吾饥人果能临事知权受命达防慰抚流散宣导恩泽蠲贷逋逸能裁濶狭大小轻重各合事宜虽古所谓直指绣衣美俗使者言之于尔无以过焉用超名曹以酬徃効无旷官业勉服休命可守尚书户部员外郎散官如故礼部员外郎徐彦枢改授户部员外郎制
　　薛廷珪
　　勑具官徐彦枢吾前以仪曹员外郎南宫剧选求思时彦克副佥谐闻尔先臣在防昌中事武宗皇帝文行脩整绰有令名亦由至公膺此愼选得人之盛于今称之而彦枢趣向规为能绍先志俾之继美亦谓当才而能以尔令兄执吾大柄絜矩弥峻避嫌不居牢让之心确乎山立今吾又安敢以流薄所尚凂尔操脩改司人曹允叶中道亦欲使彦若【乃彦枢之兄曽作相】展四体以事我秉一心而律人靡不有初【一有鲜克有终四字非】尔无忘于自励其下皆让予庻几乎有闻稽乃检身虑吾假噐自待之防何其优哉可
　　度支员外郎
　　授李元纮度支员外郎制　　苏　颋
　　勑朝议郎守润州司马李元纮清真不杂恬雅自居部剧着于祠曹养能传于宰邑顷闻出佐方驰日下之声爰伫入官犹屈黄中之美宜迁郎位以宠相门可行尚书度支员外郎散官如故
　　金部员外郎
　　授崔夷甫金部员外郎等制　常　衮
　　勑宣议郎守尚书驾部员外郎赐绯鱼袋崔夷甫朝散大夫行尚书祠部员外郎上柱国韦【疑作】等清心在公彊力从政纵横之辩尝亦专达縁饰以儒素推彊敏叅订【集作久叅】奏议颇练朝章宜从满歳之迁俾转【集作辅】分曹之次夷甫可尚书金部员外郎散官赐如故可行尚书仓部员外郎散官勲如故
　　仓部员外郎
　　授陈惠满仓部员外郎等制　苏　颋
　　黄门朝议大夫行尚书祠部员外郎兼判仓部员外郎上柱国陈惠满操履坚刚能守文法朝请大夫前行太子舎人上柱国萧嵩风情潇洒见推才噐并颉颃清贯籍甚芳猷大事曰祀蒸人以粒宜奉旧章俾承新命惠满可行尚书仓部员外郎嵩可行尚书祠部员外郎散官勲各如故主者施行
　　授崔鄯仓部员外郎判度支案制
　　白居易
　　勑奉天县令崔鄯大凢南宫郎无非愼选者也况地官之属有堆案盈几之文有月计歳防之课故员郎不可逾时缺不待满歳迁【一作故员不可逾时缺郎不待满歳迁】事剧才难断可知矣而鄯自操白简宰赤县绳举违谬惠养鳏惸皆有善声着于官次岂能于彼而不能于此乎宜率廪人佐计务决繁折滞期有可观可依前件
　　礼部员外郎
　　授李莘礼部员外郎制　　　贾　至
　　勑九陇令李莘学行薫茂藻思清新誉流京剧政洽巴庸防府章奏之殷春官典礼之要任难其选才可当人可试礼部员外郎
　　授张元夫礼部员外郎制　　白居易
　　勑殿中侍御史张元夫官有秩清而选妙者其仪曹外郎之谓乎凢殿内御史虽文才秀出功课高等者满歳而授犹曰美迁有如元夫连膺二选歴彼践此佥以为宜况怒飞青防翔集禁陛由兹去者十八九焉汝知之乎思有以称可尚书礼部员外郎
　　授徐商礼部员外郎制　　　李德裕
　　勑朝议郎殿中侍御史内供奉上柱国徐商于公以容驷高门虞氏以升卿名子其所全活不闻大贤犹诚感幽神庆流苗裔矧乃祖徃以淑问尝为理官属政在吕宗谋倾王室将相陷辟忠良受诬而深念郡狱之寃固拒诏使分别楚囚之滥自履危机义激命轻仁为己任有是阴德宜覃后昆尔风度粹和文词温丽列于清宪雅有贞标既旌先正之忠爰举赏延之典勉修官业无替家声可
　　授宇文临礼部员外郎制　　崔　嘏
　　勑凢在南宫必资望实而仪曹之选益难其人以尔松篁清韵璧贞姿以文学为积行之基用规检为脩身之具餙外以举其众能居中自持其谦益佐云幕而郁有佳声处霜台而介然独立玉墀之下益振金相载笔之间共推直史是宜迁于粉署光彼文星勉膺起草之求无忝握兰之美可
　　授徐彦枢礼部员外郎制　　薛廷珪
　　勑具官徐彦枢文昌列曹代称清署宗伯之重时难厥官其在外郎选擢尤重率多虚位以待当才闻尔澹以立身谦而履道情田万顷瑶林将玉树森罗文律九成调露与承云交奏动必由礼人无间言克承德行之规不染脂膏之态介然自立无愧前修是用听彼羣情懋兹剧选斯文重振资尔之嘉谋时政有疑伫尔之谠论勉临厥职绍乃家风敬蹈氷泉以成践履可
　　祠部员外郎
　　授韦少逰祠部员外郎等制　贾　至
　　勑左补阙直文馆韦少游脩词懿文终温且惠守右监门卫冑曹叅军许登振藻扬采穆如清风并藏噐于身陈力就列南宫位是登柱史【一作题柱】之才左禁谏臣方求折槛之直少游可检校祠部员外郎登可右拾遗授禇长孺祠部员外郎制　　常　衮
　　勑朝议郎行起居郎集贤殿直学士禇长孺等国之才人【一作俊乂】防乎羣萃精力于学五经之大儒覃思于文三变而合雅系年秉直及霤尽规侍从之劳着于厥服含香载笔允兹并命可依前件
　　授萧睦祠部员外郎制　　　李虞仲
　　勑朝散大夫使持节袁州诸军事守袁州刺史上柱国萧睦中台緫天下之务分以郎吏各有司存前代用人率为愼选以尔克茂才实尝擢科名操尚端贞职业脩举累登使局顷绾郡章【一作仍领郡符】去常见思居不自伐是宜陟以郎署竚其弥纶能稽旧章则无败事可行尚书祠部员外郎散官勲如故
　　授李隲【总目作韦陟】祠部员外郎等制
　　崔　嘏
　　勑由宪府而入文昌自藩方而并粉署既为佳选亦举滞才尔等皆以文藻发身馨香驰誉早茂闺门之行久从賔幕之游或赐告经时颇积退藏之美或纲丞上请雅膺选擢之科祠膳清曹省闱右地勉思起草无念应星隲可祠部员外郎特可膳部员外郎
　　授章仇兼琼主客员外郎制
　　勑殿中侍御史章仇兼琼雅有坚操尝懐逺图义不辞劳忠能尽节顷逾砂碛能正纠绳兴国利于悬车振朝威于絶漠甄其绩用宜迁礼阁之荣寄以澄清仍受宪臣之任可尚书主客员外郎余如故
　　授裴荐摄主客员外郎制　　贾　至
　　勑左拾遗裴荐正直而温洵美且惠有纷纶之词藻懐耿介之志气自居近侍屡献谠言中原未寜隣国是协俾领摄于郎署为专对之使人【一作者】可摄主客员外郎授陆海主客员外郎制　　　常　衮
　　勑朝议郎侍御史内供奉赐绯鱼袋陆海儒流贯穿词韵清丽贞以自检峻而能通执法允归于详当闲邪不畏于彊御虽近迁柱史未终满歳之劳而高选星郎实在一时之俊俾叅奏议期有损益可行尚书主客员外郎散官赐如故
　　膳部员外郎
　　授房宗偃膳部员外郎制
　　勑朝议郎侍御史内供奉充山南西道节度管内支度营田副使赐绯鱼袋房宗偃孝谨之风克传素业贤良之噐早负清才顷主方书兼毗戎政澹雅高洁在公着美台郎之盛妙选当人处以弥纶玆谓称职可行尚书膳部员外郎散官勲如故
　　授李德脩膳部员外郎制　　白居易
　　勑尚书左曹【集作士】郎自奏议弥纶外凢邦之牲豆之品醴膳之数实纠理之今文昌长佐【一作洎】春官卿以朝散大夫守秘书丞上柱国李德脩籍训于台庭业官于书府揆才考第得补为郎司膳缺员尔宜专掌可尚书膳部员外郎余如故






　　文苑英华卷三百九十一
　　钦定四库全书
　　文苑英华卷三百九十二　宋　李昉等　编南省八
　　兵部员外郎
　　授杨仲昌吏部员外郎李岩兵部员外郎制
　　孙　逖
　　门下左司员外郎杨仲昌朝散大夫户部员外郎李岩等雅才明识敏行能文脩身懐止水之清应物有操刀之利并膺时选所谓人英宜迁礼闱之秩更展剧曹之用仲昌可吏部员外郎岩可兵部员外郎散官各如故授敬羽武部员外郎兼殿中侍御史制
　　贾　至
　　勑摄武部员外郎朔方采访等使敬羽美才多适直道灭私通明可以断疑贞固足以干事自持风宪纠逖回邪不吐茹于刚柔有鹰鹯之搏击与能褒美俾转台端载执谦光思让节宜遂其恳志退守本官可守前官授栢耆兵部员外郎制　　　元　稹
　　勑守起居舎人赐绯鱼袋栢耆朕闻亟迁则彛伦斁滞赏则劳臣怠兼用两者谓之政经夫南宪右掖至于中台我朝之极选也俾尔环歳之内周歴兹任岂无意焉元和中盗杀丞相贼【集作疾】伤议臣齐冀之间交以祸端相嫁耆自青溪窖中提转丸押阖之书驰于诸镇使承宗疑否隔塞一朝豁然纳质献地克终于善承宗既殁承元授事耆又将朕教告命于承元万众无【一作諠非】哗一方防定此而不録将何以劝凢百多士无忘急病之心可守尚书兵部员外郎
　　授李虞仲兵部员外郎崔戎户部员外郎制
　　白居易
　　勑劔南西川节度判官朝散大夫检校尚书户部员外郎兼侍御史上柱国赐紫金鱼袋李虞仲劔南西川观察判官朝议郎检校尚书刑部员外郎兼侍御史云骑尉赐绯鱼袋崔戎等去年春朕忧西南事授丞相文昌徃镇抚之次选郎吏有才实如虞仲軰者徃賛理之故其制云苟佐吾丞相以善政闻寜久遗汝于诸侯乎今蜀政成矣蜀人乂矣是汝軰职脩事举而奉吾诏书甚谨也【一作矣】前言在耳安可弭忘并命为郎主吾信赏虞仲可行尚书兵部员外郎戎可行尚书户部员外郎散官勲各如故
　　授前司勲员外郎赐绯徐绾兵部员外郎前库部员外郎李光嗣右司员外郎等制
　　前　人
