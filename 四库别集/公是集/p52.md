<!-- { "loadSidebar": true } -->
　　右某祗奉诏凾来临治所属馆舍之初定加簿书之易迷旷于置邮固以生媿遽捧寄声之问粗宽引领之思伏承晏处自如吉祥萃止顾微官之见缚卜髙防其未涯仰冀保和少纾驰想
　　与邻州通判启
　　右某肃膺朝命分贰藩条媿治干之不优欣提封之相接伏惟某官识精以敏器闳而深固为羣吏之师矧最诸侯之选河海均润诚有望于余波爵里自通尚无从于良觌敢希善啬庸副倾瞻
　　与颍州知府少卿启
　　右某伏惟某官英气弸中徳符灼外膺帝衷之深简蹈玉烛之至和顺履三微翕宁百禄某乆依余润阻庆髙闳驰望清尘防胜欣预
　　与运使太博启
　　右某伏审循览属封言还计府跋涉之远炎凉既迁惟偃息乎至和固绥凝乎多福某恪居贱局仰庇洪庥曾不获履幕下之清尘窃坐隅之余论感逾秋实揺若风旍伏冀上念简照之隆倍精养气之术
　　又
　　右某伏审某官肃分威节出建漕台伏惟庆慰恭以十二牧之分上沿虞氏六百石之拜近法汉朝必皆识度深沈问望英特矧属昌旦尤难得人窃惟某官智析秋毫明极水监经国之具足以垂将来富民之谋方且宽当世钦若慎简总兹利权列城耸观下吏偃伏某猥以无状幸而忝员尚依乐易之风庻逃迟钝之责阻修趋见但剧倾瞻敢冀啬神少符引领
　　与运使启
　　右某伏以流光徂暑戒三务于豳诗凉风告寒协上官于神瞽恭惟某官将明盛徳宣布善经政优优而洽闻祥止止而来萃某恪居有局走见无从伏冀顺蹈至和不凝多祐
　　与运使度支启
　　右某启执别未几懐贤实深良由相照之意多自使仰髙之诚尽遽烦流问益愧防谦兼审跋涉修涂按循属部吏民瞻徳固已澄清戎敌憺威遂皆詟服方奏肤功之状亟升上笏之劳更冀节宣用宽企伫
　　与两转运启
　　右某幸沿使檄得省亲闱祗畏简书亟还官局荷仁恩之锡类欣徳宇之庇身延仰宾闳増揺心旆伏惟布宣诏指翕受春祺窃以蹈絶人之资振希世之略所到皆治好谋有成国器卓然士论咸在必将跻深严之地书尤异之勲铺张嘉谟摅发妙蕴伏希上为简照俯凝粹和
　　与京东两转运启
　　右某启比缘亲嫌外领藩守三换嵗籥再更使符未见恵民之称而当进秩之宠此葢某官阳秋素及风义相先饰短为长乐善无厌使迂疎之质滥蕃衍之恩矧焉依外台自力方面仰止徳望庶逃啧言欣耸并深敷述宁喻
　　上大尉相公启
　　右某猥以冗琐之材叨当刺举之任亟承诏防行视蛮陬屡有奔命之勤乆疎奏记之礼内惟懦节素辱重知既未有以报恩复无縁以进面跂瞻门下踧踖眉间伏惟某官寅亮国经缉熙帝载及功成而自引绥眉夀以归居昔之折冲兵戎或不出樽俎之表偃息里第亦大建藩垣之威又况盛徳絶伦远猷葢世画一之规素着可乆之业甚修朝野具瞻神人致喜勾芒赐秦穆之夀岂止九龄燕伯胙成周之功必逾百嵗仰希自重下副祷祈
　　上枢宻大尉启
　　右某伏审光被朝佥宠専武柄伏惟庆慰窃以枢机宥宻之地帷幄靖渊之谋外张皇于六师内弼成于万务化参维斗爵列上公昔难其人今觏斯美伏惟某官体纯粹之徳蹈中庸之方练达前修经纬当世治世之效甫就于升平华国之光夙彰于无外然而权季未正功次或差主上所以简衷士类所以引领果膺徽命以豁具瞻俾夫牧马絶于幕南竒兵成于堂上是为盛徳实曰烈光某辱顾眄之素深荷陶甄而期乆徇众增喜望风驰懐载笑载言倍百常品
　　上太尉相公启
　　右某近驰柔幅幸叨侍铃何兹毣毣之诚遽辱谆谆之诲陈公尺牍传以荣家鲁史一言宠于华衮仰轩墉而尚阻铭肺腑而不忘恭以某官国器渊深天材特达以康济为已任用忠肃合世资协徳股肱折冲帷幄訏谟底绩既指期而太平成功不居遂偃藩而夹辅昔周以二伯倡九牧尧命四岳统诸古今之典靡殊中外之寄兼重然而鸿飞遵渚宜无信处之期帝曰奋庸方尽迓衡之望敢冀上为宗祏精调寝兴
　　贺上夏太尉启
　　右某窃覩邸报伏审上枢太尉宠被帝俞入専兵柄伏惟庆慰恭以某官元精钟粹迪哲秉彛经纬之气甚髙王霸之略独茂訏谟万务则庻绩熙成训齐六师则远戎震荡功髙往牒徳简睿衷惟兹宥宻之几实宜英杰之用折冲帷幄成庙堂上有同心之欢下增偃草之望休期所属有众所瞻某忝效一麾缅賖上府虽罄得贤之颂尚稽进贺之仪延仰符阶再深踊跃
　　知永兴军谢两府启
　　雍州上腴见称前史秦地四塞实雄诸侯至于人物车甲之饶风声謡俗之盛择守未易得人为难岂有抱空疎之姿守朴陋之学材不洎众智非过庸擢从讲闱假以威节兼四千石之重连数十城之封自视缺然曷以称此此葢伏遇某官専陶钧之化隆作厦之功至和平分羣力并用不爱美锦曲从庇身之求申锡介圭略比元侯之旧葢观国者以处远为陋事君者以居中为荣揆能苟微冒宠忻过固当励断断之节立优优之风庻几所长尚有云补下塞谗慝之口上答甄镕之私
　　郓州谢两府启
　　右某启四月十六日防恩授起居舍人知郓州事兼西路安抚使已于某月日到任上讫朝廷之士贵际而骤陟侍从之严社稷之守重民而洊叨屏翰之寄智所不及人其谓何葢材各有宜赏欲无僭昔夀王东郡见谴玺书买臣防稽许奉计最成负课自脱或终更亟还以彼具絶人之材犹未免旷位之责而某方申锡明诏优游便藩岂自谓拨烦之宜殆必有过情之闻伏惟某官衡石多士股肱本朝盛徳处懐至公期物袁丝陋于学宁有不得居中之嫌潘岳拙于长固宜自试用短之效方当上师法令下勤簿书庶几乐职之风仰酧造物之意
　　谢外任两府启
　　右某启比者叨膺恩秩更领使符右使之华在日月之际东藩之防参股肱之都内惟寡能惧辱重寄此葢某官推平以进物谋治以济时大钧所埏必无窳器广厦既构或兼众材使得输尺寸之长谨宣布之复灵均润休光照邻击柝之音相闻髙山之仰跂及庶依旷宇以谢烦言无任瞻望感激之至
　　上留守资政尚书启
　　右某得游化钧多厯年所惟重恩之未报属孤迹之见摧屏息海傍贻羞门下既不能负荆以造谢亦耻奏记而摅懐藐然跂瞻窃独咎责伏承某官弼谐帝业震荡天声思四海之必孚耻一物之遗用以故卑蕞复辱甄收不然淹辙之麟迨无决水之望夫赐而不徳此大贤之风贪于私恩则小人之事辄捐竿牍母溷聪明嵗荏苒而殆徂心揺荡而无极仰惟宸宇防定福履康宁伏以某官禀和维崧具体元哲葢上帝所以赉弼而圣朝必于迓衡保厘别都虽有三后之政缉熙大业尚觖万夫之心将授衮衣且还玉铉上副倚毗之重下均尊养之宜瞻望符阶卑情不任邈激之至
　　与制置待制启
　　右某窃审某官光被帝俞宠升天阁且出宣于使指悉兼总于利权朝廷得人衣冠须庆伏以先帝防府法云汉之昭回郡国均输集京师之平准清华之选为最繁剧之柄鲜双号称才难必符众允恭惟某官朱绳秉直贝阙凝姿茂乆业之经纶知当世之取舍总执宪之任志乎澄清赞司防之谋国以充富刃无綮肯智极渊泉博聼佥谐宜备顾问既雍容于近侍乃董振于外台昔萧何馈军髙祖称其人杰诸葛流马三国许以名臣迹其勤劳并居相辅推故事而可见矧令望之絶伦缅冀上为倚毗倍精寝处
　　与刘守待制启
　　右某比者击汏遄征班荆胥遇协邂逅之良愿奉雍容之雅谈莫能淹留遽尔暌越时返顾以増恋托置邮而尚疎伏惟保厘郊畿宴安休社恭以某官清徽肃物高论端朝裁经术以自将耸徳华而絶出优游侍从振动谋谟士林望之以龙门天子目之于国器且以大火明堂之分白水真人之邦宫钥攸存麟符宜慎暂辍从于近列将大赞于万几舆望实然休命何远幸保冲和之气以符颂愿之心瞻望轩墉岂任凝约
　　与铨主待制启
　　右某向常驰记遽辱嗣音不以侍从之严遂迁畴昔之雅服之无斁藏以为荣方隆暑之在辰谅燕见之多暇吉祥止止启处休休恭惟某官智穷防防学有根本处全徳以耀世振远猷以事君蔚为国基能得士望虽复陟深沈之地居顾问之班犹以道非大行泽不广被宜补衮衣之阙以恢王佐之风天眷亦优帝赉不远伏冀倍精寝处上副倚毗
　　与审官待制启
　　右某托于疎冗之官藐然僻陋之国声尘不接牋记实稽惟旷度之多容岂雅素之遂絶恭惟雍容帝侧绥养时中伏以某官徳量渊深神锋頴擢知当世之要务自一时之伟人议论精通文采英发多士咸自以不及天子深察其有余厯试于难所到皆治固将举富民之典收命世之功永观丰规大济黎政敢希酌民望之方集推天眷之攸光益思自珍以隆嘉遇
　　与都运待制启
　　右某伏审某官辍从顾问出领漕输虽马牛之风犹限以南北故竿牍之礼遂旷于浮沈伏惟循察列城敦树贤业神明于是来舍福禄有以如茨恭以某官髙节映时清规照物蹈先觉之令徳茂当世之远猷雍容尔僚范多士间以烽堠未息兵调尚繁资深智之絶人委
　　前筹以富国地方万里储及九年朝无北顾之忧马絶南下之牧订勲甚大计徳实髙伫颁梦弼之书爰举代工之命敢冀精啬以副仰瞻
　　与制置待制启
　　右某近因便风辄奉柔翰况不遐于旌棨谅已叩于聪明春序甫中阳和増茂惟悉心于邦计靡失节于道腴伏以某官髙义薄天纯文华国黼黻帝王之术昭回云汉之章论议详明利害彰著行无可择人亦爱其储胥至必有声树兼存于蔽芾廼者西戎背徳千里餽粮经赋必出于大农输漕方资于长防遽从顾问之列暂委财利之权功期有成军不乏用方将赞襄几务允厘庶官人望尤从心祷斯在伏冀上为宗祏精调寝兴
　　与纠察宗正待制启
　　右某伏审攷庸太室增秩夏卿用春秋渐进之襃见朝廷佥俞之重伏惟庆慰恭以某官炳灵邦镇锡胄国宗迪淳懿以自居蹈中和以超举不屑近务求观休风雍容内朝挥绰徳度俨乎圭璋之望灿乎云汉之光宁当稍迁以淹大用葢七兵之贵主上有以简衷三事之贤众人欣于厯试订兹宠遇曷究远图仰冀节宣以副瞻诵
　　与虢州张待制启
　　右某近于行邮忽辱答教窥词意之甚重铭心腑而弗忘伏承坐镇多余葆光自若矧以某官天机冲邃器度闳深乆陟顾问之聫方储赞襄之业士无异议人已注心然有非妄之灾出于不意之变暂迂良干外典剧藩葢大贤将兴先乏其体鸷鸟欲举必卑其身天有还形福其焉往幸遵偃息之术以俟光亨之期
　　与岳州待制启
　　右某启伏以王春正始乾象布和风入律以应期斗为天而改朔恭惟某官勤宣令徳恵懋齐民同福禄而殿邦分股肱而为郡鸿飞遵渚乆流布于声诗帝曰奋庸将上熙于天宰履端在旦受祉惟新祷咏所深敷陈焉究
　　与渭州知府待制启
　　右某向审宠膺节召临统邉封幄中之谋主上许其人杰阃外之任羌戎畏于天威可以懐柔不独镇静恭以某官倜傥扶义慷慨立朝防功名之后时患郊野之多垒见古人之风采为当世之藩垣故叱驭取途不以亲解让爵辞赏母以家为英气憺于远夷高义动乎宿将功业屈指而可待问望与日而益隆昔申伯于宣吉甫薄伐上増荣于宗庙下绥福于苍生咸秉大钧以报盛徳伫聆赞元之命以启迓衡之朝伏冀上为倚毗倍加调防
　　与岳州知郡侍制启
