<!-- { "loadSidebar": true } -->
　　昔汉室方盛文章之徒合于京师亦既充金马石渠【公孙传待诏金马门扬雄传厯金门上玉堂顔师古曰金门金马门也施雠传与五经诸儒杂论同异于石渠阁顔师古曰石渠在未央殿北以此藏秘书也】则又溢于诸侯求逹其道故枚乗客于吴相如游于梁【枚乗为吴王濞郎中呉王之谋为逆也乗奏书諌之司马相如既奏大人赋天子大悦相如既病免居茂陵天子曰相如病甚可悉取其书而相如已死家无遗书妻对曰未死时为一巻书曰有使来求书奏之其书言封禅事天子异之云】其或致书匡主用极其志节之大者也适时观变以成其性道之茂者也渤海幸君既登于太常之籍又膺邯郸之召北防元戎直道自逹吾侪噐其略南聘天朝相礼述职公卿多其仪合度于易于之间【檀弓曰诸侯之来辱敝邑者易则易于则于易于杂者未之有也注易谓臣礼于谓君礼】虽枚生之节长卿之道无以尚也冬十有二月朝右礼备复于辕门我同升之友是用荣其趣舎惜其离旷卜兹良辰咏叹其美比词聮韵竒藻递发烂若编贝粲如贯珠琅琅清响【琅音郎】交动左右羣公以侍御之徃也予阙其述命系而序焉
　　送李判官徃桂州序【此文元和五年永州作序言至于是州谓永州也言以府丧罢去谓刺史崔君敏卒集有墓志云卒于位是也李不详其名】
　　士之习为吏者恒病于少文故给而不肆饰于华者恒病于无断故放而不制今李生学于诗有年矣吟咏风赋颇闻乎人至于是州惟州之牧咨焉以賛戎事而纠羣吏其直且武岂所谓吏而华者耶以府丧罢去择而之乎有礼之邦推是道也以徃然而不际于礼则吾不知也
　　送苑论登第后归觐诗序【公与苑论皆贞元八年同贡于京师明年即九年公与论同登第其曰顾公守春官之缺谓顾少连也序此于九年九月云苑音宛齐大夫苑何忌】
　　八年冬余与马邑苑言扬聫贡于京师自时而后车必挂轊【音卫车轴也】席必交祍量其志知其逹于昭代究其文辨其胜于太常探而讨之则明韬于朴厚之质行浮于休显之问游公卿之间质直而不犯恪谨而不慑交同列之羣以诚信闻余拜而兄之以为执谊而固临节不夺在兄而已是嵗小司徒顾公守春官之缺而权择士之柄明年春同趋权衡之下并就重轻之试观其掉鞅于术艺之游刃乎文翰之林风雨生于笔札云霞发于简牍左右圜视朋侪拱手甚可壮也二月丙子有司题甲乙之科掲于南宫余与兄又聨登焉余不厚顔懐愧而陪其游久矣夏四月告归荆衡拜手行迈轮移都门之辙辕指秦岭之路方将髙堂称庆里闬更贺曳裾峨冠荣南诸侯之邦遐登王粲之栖髙视刘表之榻【魏志王粲字仲宣避难荆州依刘表遂登江陵城楼作登楼赋】桂枝片玉光生于家是冝砥商雒之阻艰帯江汉之浩荡以谈笑顾盼超越千里而无倦极也然而景炽气燠往即南方乗陵炎云呼吸温风可无敬乎慎进药石保安其躬是亦兄之所宜私也羣公追饯于霸陵列筵而觞送逺之赋圭璋交映或授首简于余曰子非知言扬者乎安得而黙耶余受而书之编于羣玉之右非不知让贵传信焉尔
　　送萧链登第后南归序【序虽不记其年月然观其交游之自而继之曰亦既升名天官告余东归皆贞元九年登第后文】
　　始余防时拜兄于九江郡【九江在唐属淮南道书注江分为九道也】覩其乐嗜经书慕山薮凝和抱质气象甚茂虽在绮纨而私心慕焉厥后窃理文字先礼而冠遇兄于泽宫之中【礼祀射义天子将祭必习射于泽宫泽者所以泽士也注泽宫名也士谓诸侯朝者诸臣及所贡士也】观其徳如九江之拜盖世俗所不能移也自是战艺三北左次陋巷余亟防于其居视其道如泽宫之遇亦挫抑所不能居也逾时而名擢太常【太常礼部也】声动京国士辈仰慕顾眄有耀余获贺于蔡通儒氏窥其志如陋巷之防又得意所不能迁也君子志正而气一诚纯而分定未尝摽出防为二道判屈伸于异门也固其本养其正如斯而已矣吾兄先觉而守道独立而全和贞确端懿【确克角切】雅不羁俗君子之素也亦既升名天官告余东游是将乗商于浮汉池厯郢城下武昌复于我始见之地则朋旧之徒含喜来迎宗姻之列加礼以待舟舆所略贺声盈耳离羣之思行益少矣仆不腆见邀为序狂夫之言非所以志君子也自逹而已
　　送班孝亷擢第归东川觐省序【辛殆庻公亦尝有序以送之其曰班之外王父相国冯翊功在社稷者谓严震也震本传徳宗幸奉天进封冯翊郡王进中书门下贞元十三年卒班方徃省序当作于此前也】
　　陇西辛殆庻猥称吾文宜叙事晨持缣素以班孝亷之行为请且曰夫人殆所谓吉士也愿而信执而礼言不黩慢【黩音读】行不进越其先两汉间继修文儒世其家业其风流后耽学笃志之士【耽都含切】徃徃出于其门今夫人研精典坟不告劬勚【上音渠下与制切劳也】属者举乡里登春官获居其甲焉家于蜀之东道其严君以客卿之位賛是方岳为大夫良今将拜庆宁觐光耀族属是其可歌也道出于南郑外王父以将相之重九命赤社为诸侯师今又将亟驾省谒从容燕喜是又可歌也故我与河南独孤申叔赵郡李行纯行敏等若干人皆歌之矣若乃序者固吾子冝之栁子曰吾尝读王命论及汉书嘉其立言彼生彪固之胄欤相国冯翊王公功在社稷徳在生人其门子弟游文章之府者吾尝与之齿彼生严氏之出欤承世家之儒风沐外族之休光彼生専圣人之书而趍君子之林宜矣哉遂如辛氏之谈濡翰于素因寓于辞曰为我谢子之舅氏珠玉将至得无修容乎送独孤申叔侍亲徃河东序【申叔字子重此序当在贞元十六七年间作盖申叔继殁于贞元十八年公尝书其墓碣云十八年居父防未练而殁也】
　　河东故吾土也家世迁徙莫能就绪闻其间有大河条山气盖关左文士徃徃仿佯临望【仿音旁佯音羊徘徊也】坐得胜槩焉吾固翘翘褰裳奋懐旧都日以滋甚独孤生周人也徃而先我且又爱慕文雅甚逹经要才与身长【上声】志益力强挟是而东夫岂徒徃乎温凊奉引之隟【与隙同】必有美制傥飞以示我我将易观而待所不敢忽古之序者期以申导志义不为富厚而今也反是生至于晋出吾斯文于笔砚之伍其有评我太简者慎勿以知文许之
　　送豆卢膺秀才南游诗序【序不记其年月其曰余无禄食于世盖谪在永州时作也】
　　君子病无乎内而饰乎外有乎内而不饰乎外者无乎内而饰乎外则是设覆为穽也祸孰大焉有乎内而不饰乎外则是焚梓毁璞也诟孰甚焉【诟古切】于是切磋琢磨镞砺括羽之道【磋苍何切镞作木切砺音厉】圣人以为重豆卢生内之有者也余是以好而欲其遂焉而恒以防孤羸馁为惧恤恤焉游诸侯求给乎是是固所以有乎内者也然而不克専志于学饰乎外者未大吾愿子以诗礼为冠屦以春秋为襟帯以图史为佩服琅乎璆璜冲牙之响发焉【璆渠幽切玉名也】煌乎山龙华虫之采列焉则揖让周旋乎宗庙朝廷斯可也惜乎余无禄食于世不克称其欲成其志而姑欲速其反也故诗而序云
　　送赵大秀才往江陵谒赵尚书序【赵不详其名序云吾窜永州四年即元和三年作新史赵宗儒传元和初捡校礼部尚书充东都留守三迁至捡挍吏部尚书为荆南节度使所谓宗人尚书者指宗儒也其子御史传不载焉】
　　士之知感激许与尝以有报为志者则凡志乎道者咸愿为之如赵生庻乎哉来谓余曰宗人尚书以硕徳崇功由交广临荆州仁我若子姓恩礼备厚有贤子为御史好学而甚文友我若同生欢欣交通我诚乐为之用甚不辞也不幸遭重痼六旬而后知人方其急也大惧不克报尚书公之恩又惧无以当御史君之心以没毎念于是未尝不防然内伤【防迄力切】若受锋刄自是而后调药石时饮食生血补气强筋植骨荣卫之和膂力之刚迨今兹始全然为人舒干抗首文翰端丽其材足以用敢辞而徃以効于戏下【戏音羲又许为切】其言云尔自吾窜永州四年【一作三年】赵生亟见视其状防谨愿慤观其迹温宻简靖闻其言径直端诚自尚书之为荆州异政日至至则赵生震抃起立伸目四顾不啻若自已而为之者诚宜有报知己之道又诚冝有大贤而为之知也是行也赵生其将奋六翮翔千里以为辕门大府之重增羽仪之盛其道美矣故余继之以辞














　　栁河东集巻二十二
　　钦定四库全书
　　栁河东集巻二十三
　　唐　栁宗元　撰
　　序十二首
　　同吴武陵赠李睦州诗序【旧史宪宗纪元和二年十月浙西节度使李锜据润州叛杀判官王澹诈请入朝遂令苏常杭湖睦五州戍将杀刺史修石头故城谋欲僣逆未防润州大将张文良等执李锜以献李睦州得罪当在此时考之新史李锜传亦不载睦州事元和三年吴武陵亦以事贬永州序云睦州既更大赦始移永州大赦在元和三年睦州亦是时至永诗序当在是后作】
　　润之盗锜【鱼倚切又音竒】窃货财聚徒党为反谋十年今天子即位三年大立制度于是盗恐且奋将遂其不善视部中良守不为巳用者诬陷去之睦州由是得罪天子使御史按问馆于睦自门及堂皆其私卒为卫天子之卫不得揺手辞卒致具有间盗遂作而庭臣犹用其文斥睦州南海上既上道盗以徒百人遮于楚越之郊战且走乃得完为左官吏无几盗就擒斩之于社垣之外论者谓宜还睦州以明其诬既更大赦始移永州去长安尚四千里睦州未尝自言吴武陵刚健士也懐不能忍于是踊跃其诚铿锵其声【铿丘耕切锵千羊切】出而为之诗然后慊于内【慊苦簟切惬也】余固知睦州之道也熟衔匿而未发且久闻吴之先焉者激于心【焉一作言】若钟鼔之考不知声之发也遂系之而重以序
　　送南涪州量移澧州序【涪州即南承嗣也霁云之子故序言先中丞与夫忠烈之皆指霁云而言传载承嗣为涪州刺史刘辟叛以无备谪永州辟叛在元和元年此序云涪州受谴兹郡凡二嵗为元和三年赦后作云】
