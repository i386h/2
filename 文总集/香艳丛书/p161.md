<!-- { "loadSidebar": true } -->
　　鸳衾孰得专房宠，犀带堪悲去国陈。 
　　两袋河山能几日，红颜愁作宋宫人。 
　　南汉 
　　侍中冠佩拜琼仙，神语虚传帐幄前。 
　　碧水池迷莲叶色，红云宴醉荔支天。 
　　绮罗争斗花千种，土木空夸赋几篇。 
　　北去刘郎羞执梃，明珠一炬散如烟。 
　　楚 
　　风景名园尽日娱，赋诗陪驾侍臣趋。 
　　九龙殿起伤民力，五马歌成启霸图。 
　　画障偏工摩女侠，金经底事诵浮屠。 
　　空闻礼佛深宫里，免得他年杀运无。 
　　吴越 
　　陌上花开满路香，宫车缓缓返红妆。 
　　弄儿漫说看银鹿，得子先闻献玉羊。 
　　塔建黄妃夸壮丽，楼名青史更荒唐。 
　　当筵愁听琵琶妓，金凤歌残国已亡。 
　　闽 
　　水晶宫里喜勾留，几日西湖翠辇游。 
　　玛瑙杯寒天子醉，鸳鸯花暖美人愁。 
　　大床长枕销魂乐，艳舞娇歌转眼休。 
　　何事宝皇无策救，任他边镐下潭州。 
　　荆南 
　　风光春锁渚宫深，绣闼朱甍照碧浔。 
　　海内千金求宝马，殿前十伎奏瑶琴。 
　　华筵频会中朝使，锦段难欢上国心。 
　　井底香魂花欲泣，宋师惆怅一朝临。 
　　北汉 
　　厩中三品饲黄骝，爵赐将军宠待优。 
　　颁物叔皇来玉带，工书嗣主学银钩。 
　　兵围枉自封函告，师败还闻得疾忧。 
　　当日青宫多养子，刘家早已失金瓯。 

　　梵门绮语录　（清）　佚名　撰 

　　杭州慈渡庵某氏女 
　　某氏女曾住上海新闸某里，年不及花信风，举止阔绰，居恒不事妆饰，装束靓雅，风流旖旎，望之如藐姑仙子。赫踬不律，实不能仿佛其一二。第以幽间贞静，不苟笑言，人之见之者，知为大家闺秀也。顾其所居，不御婢媪，祗一年与相若之少年随之。饮食必侍，出入必从。或以为伉俪也，则尊卑之辨似严；或以为仆役也，则上下之分从略。兄欤弟欤，似是而非，又在疑似间，夫惟存而不论，略而不议而已。 
　　粤人某操罂粟业，持筹握算，沪渎大腹买也。偶经其门，见而艳之，浼其房主人为撮合山，愿以重金作下聘礼。主人假索租值期，亲诣女所，以意风女。女似首肯，并不问其为正室为簉室也。但云：“有父母在，一禀明后，俟命即定耳。”主人以告粤人，粤人喜甚，以为蓝桥玉杵臼，裴航不能专美于前矣。然恐女有反复，先以三千金托主人转为赠，且云：“衣裳饰品，姑俟他时。”女故作推却意，固辞而后受。旋有一聋媪来，谓是其亲生母。粤人促主人以婚事请，媪固充耳不能闻。告语之下，无所可否，但作点首状，一似无不悉遵台命者。粤人又以金珠数事，价值巨金，介主人盛饰往，请婚期焉，并以五百金为老母寿。媪一一笑而纳之。婚有日矣，今夕何夕，见此粲者。粤人盛备舆马，倩主人作冰上人，相将至其门。途中观者，咸啧啧称美曰：“阿谁艳福，何修得此。” 
　　孰意事出意外，变起临时，百两来迎，双门紧闭。询诸邻右，昨夜迁矣。人面不知何处去，桃花依旧笑春风。主人第徇粤人之情，并非好作证婚人，财非中饱，自是无庸任其咎。惟是鸿飞冥冥，未免咄咄称怪。在粤人则黄金虚牝，实为骗扃所卖，自不禁狂呼负负，然以女之处心积虑，设计颇工，知踪迹亦未必有效，遂即不予深究，付诸无如何而已。由是观之，安知聋母之非真母，母聋之非真聋，特假是以售其术耳。至饮食必侍出入必从之年少，究为女之何如人，则殊不可知。 
　　林眉月女史，浙人也，与女为同乡，为余述女子历史甚详。女，越产也。其父曾任某县教谕，女随父在任所，阑干苜蓿，冷署清闲，教以读书。颇觉聪慧，及长，解吟咏，善作小诗。年及笄矣，“感帨有尨，空赋怀春”之句；“射屏无雀，尚虚中选”之人。缝人某者，年未弱冠，风流自赏，翩翩少年也。时以裁衣入署，女尝与之商量尺寸，积久之下，相识日稔，两情相洽。至于苟且，女乃窃具父之宦囊金，挟而与之偕行。初则匿居某处，侦骑莫之得，继以资斧乏绝，不得已，作遁入空门计，皈依杭城慈渡庵。弓足云鬟，未经薙度，盖但借佛门以匿迹，非真与我佛有缘者。六根未净，五蕴非空，又与某道士结不解缘，住持尼屡戒不能悛。会同庵有沈小姐者，某绅女也，未嫁而夫死，俗称之为“望门寡”，守贞不字，勘破红尘，绣佛长斋，深耽禅悦。女与之昵甚，沈不知女之所为，以其性情和易，两相鱼水，遂以禅房密友视之。初不料女之蓄意不良，而心怀叵测也。沈固挟有多金，并在家时之金珠饰物甚伙。女或约沈以寄香普陀，或绐沈以建筑庵舍，穷思极想，涎其多金，不数月间，沈之资财，为女骗者十八九。犹不止此，复欲以人之污己者污沈，致沈忍之无可忍，诉之无可诉，追悔莫及，羞忿自尽。女由是不容于其庵，为住持尼所逐。而人言藉藉，武林无女容足地。间关来海上，思欲以卖笑马生涯。住居新闸时，专使其骗人伎俩，其受其愚而堕其术者，岂第一粤人哉。相随之少年，即当日之缝人也。端庄其面，淫毒其心，是真一女界丑历史。其败类未有至于此极者，女史知女颠末，为余言如此。 
　　余闻女史言，得尽女之梗概。余客海上久矣，犹忆昔年曾与女遇，一见即知其为风尘中人物。顾以天生丽质，未免有情，探访之余，颇涉遐想。幸余以寒素故，未致被其骗。不然，其不至步粤人后尘不止。厥后数年，音耗杳然。去年偶于同安茶楼见之，齿微长，而见韵一如旧时。有知其近况者，谓现住小东门，与某医士结露水缘云。 

　　苏州凤池庵小馥 
　　官府之断案也，但凭诸臆见，不详加研究，以疑狱为信谳，千古之覆盆莫雪，曾不知其凡几。若苏州凤池庵小馥，真大可怜矣。苏州盘门内泮环巷，俗称半丬巷，巷在府学之西。学中泮水出墙外，通城河，河环巷侧，故曰泮环。曰半丬者，音误也。地境荒凉，人迹稀少，屋宇不数十椽，民居仅十数户。巷中有如意、凤池两庵，皆尼庵也。山门并列而起，门内有小户通往来。如意庵乡尼二三辈，斋鱼粥鼓，颇自清修。青夏则灌种蔬菜，秋冬则纺绩棉纱，操作勤劳，仅堪度日。凤池有尼数人，中年某尼，年华半老，性尚风骚，先与一小贩营生者通，有年所矣。后以庵中时有梁上君子相惠顾，因约一织机者置机其中，篝灯操作，藉以守夜。黄昏人静时，尚闻机声轧轧，与梵贝声相互答，邻居安之，以为守望相助，莫此为善也。讵织机者鳏鱼寂寂，不耐清宵。中年尼亦以其年稚于小贩其人者，不久即成苟合，得新忘旧，遂与小贩疏。小贩无如何，惟偶或一往耳。佛界清幽，红尘隔绝，行为秘密，邻里举不得而知。独如意庵洽比为邻，庵内且有通径，凤池之一举一动，无不彰彰在其耳目中。绿杨分作两家春，固非如意诸尼所敢得而知者，春池水绉，甚事相干，一熏一莸，究难同器，遂禁不与通闻问，且以小户加扃焉。 
　　宣统纪元秋，有一常熟客过凤池门，翩翩年少，衣服丽都，手指之上，金戒粲然，织机者见而艳之，伪为似曾相识者，诱而至庵中，将设计以为敲诈地。中年尼捧茶饷客，故示殷勤，日暮崦嵫，微露留髡之意。客悟其命意之所在，因探怀出银包，拈一枚以赠尼，曰：“日云暮矣。行将归去，不腆之物，留作香金，请俟异时，再来随喜。”织机者目睹其怀中金，愈不禁馋涎欲滴，乃示意于尼曰：“赚客多金，何以为谢，有供佛一壶酒，盍留客一尝香积厨风味乎。“尼唯唯。客固辞不得命，欲出而门已闭，不得已，且入座焉。客固不胜酒力者，数杯之后，颓然醉矣。织机者遽起取厨刀以杀客，尼从旁赞成之。夜深无援救人，应手即毙命。遂尽取客所有，密启门，呼小贩者。小贩居庵侧，招之立刻至。告以故，相与弃尸庵后洼水中，而分肥焉。小贩归，织机者亦当夜走矣。 
　　明日行人见尸，喧传道路，里甲以报官。官莅场验，遍问居民，不知所对，顾巷中民居十数户，暨如意庵诸尼。闻官至时，莫不启门出视，在场听候发落。独凤池庵重门紧闭，一似不见不闻者，疑窦所在，不言可喻。官捕尼亟，而小馥适自外归。盖小馥先应他庵之招，为城中临顿路一新丧家唪经，往承其乏，已三日不归矣。迨经毕归来，而县差巳在门首，不分皂白，不问情由，与庵中尼共絷到案。其于杀客事，固茫然无所知，刑具森然，官势可畏，惟有嘤嘤啜泣，默然不能出一言。 
　　县官将小馥与他尼分别管押，以庵中虚无人，派差为之看守。而织机者于前夜归家后，闷卧至日暮，犹不知尼之悉已被逮也。乘夜到庵，扣门而入，则启门者，赫然其为县差，差知来人之必有关于是案也。立即押赴案下，官升堂问，织机者直认不自讳，惟力辩其不与中年尼同谋，而反扳诬小馥耳。意者自与中年尼通好后，爱情激发，以不忍加害故，而故作此狡狯也。官亦以织机者与小馥年相若，遂照录其口供。不待小馥置喙，即以疑狱为信谳，逐庵中尼，籍没庵产。且于后庭得窖藏银千五百圆，悉充诸公，而定织机者罪，并加罪小馥焉。究之小馥自捉将官里去后，与案中一干人分别管押，禁不与他人通一语，其于全案之底蕴，小馥且到死不能明。冤哉！冤哉！人有见小馥其人者，谓年不过二九外，体态苗条，丰神韶秀，留海发黝然覆额，一可人也。 

　　洞庭山湘公庵阿巧 
　　苏州吴县治西南，汪洋三万六千顷，即太湖是。中有洞庭山，山水清绝，山分东西。东山多尼庵，湘公庵者，洞庭东山尼庵之最著名也。阿巧，湘公庵尼也。余友张君建亚，知阿巧历史綦详。建亚曾充某学校教员，其同校某君，洞庭东山人也，以阿巧生平述之于建亚。 
