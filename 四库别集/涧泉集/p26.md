<!-- { "loadSidebar": true } -->
　　老觉年光秋更好人间从昔易纷纭漫将诗酒供闲客常喜山林对君话到忘言清似水思之何事嬾于云相逢得醉茱茰盏一段高风信不羣
　　次韵耿运干
　　如君便合上鹓行却爱湖边梅蘂香尽把珠玑为妙手谁疑铁石作刚肠文园病减初何苦金谷春归有底忙我亦被花恼不彻又因鼎脔得珎尝
　　次韵民瞻
　　独酌梅花醉似泥市尘何敢近园扉孤香借雨知幽眇冷艳排风与世违灯火丽谯新气象琴尊高久光辉隔江相望空华髪燕子将来鴈欲归
　　次韵余季伦
　　兴寥寥岂尚同诗歌徃徃嬾求工从他汉魏曹刘上尽尔齐梁沈谢中百巧百穷无似我一觞一咏有如公今来古往能言者多少焦琴防下桐
　　次韵巩仲至
　　青青客舍付离骚歳月峥嵘又一朝不奈驱驰堕烟海少迟盘礴对风潮弹冠自笑平生拙落茟谁容万景骄秋入壮懐探禹穴吴天囘首越山遥
　　次韵周景瑜
　　日日鉏园浄扫门待寻幽草艺芳荪秋花又满庭前树浊酒闲开座上尊新事任从千百变旧交才得两三畨凄凉北客溪南住有句长吟莫厌繁
　　二十三日次韵斯逺
　　闲身襟抱为君开山巳高深水漫洄趂得春时花下饮犹思秋夜月中来留连自觉太多事潦倒相从更几囘诗到唱醻成宛转悠悠今古复闗懐
　　吴子似以长句为赠次韵
　　玉石村船子欲归相逢只合醉如泥平生学识知何患随世功名信不迷浪饮未应愁剂量放言寜复究端倪象山经得堂之记出处升沈惜此题
　　次韵王教授
　　春残物物尚堪书捉笔寻诗独绕庐不特唱酬浑老也未知交往尽欢欤怕将笑口荒忙合欲待愁眉欵曲舒忽尔流风萍是絮宜乎化气鼠为鴽
　　次韵同访潘丈
　　风流儒雅古难幷自昔从公意气倾已觉好诗销永夜正宜小阁快新晴推琴置酒情何适取帖披图论更精当代如斯真可数一潮烟棹我将行
　　次韵抱朴君问病求闲【卧病两月丐祠未许】
　　清都谁不愿居官且是西湖最好山此地固难常养病他乡只可便求闲苦无筋力追王贡那有心机孔顔秋入两峯明碧落几多鹓鹭簇天闗
　　次韵孙叔晦
　　春隂漠漠晚来寒欲写相思一字难古锦诗囊无我佩暗尘索尚谁弹闲乗野逸神尤旺静少牢愁梦亦安好爵浮名能有几人间翻覆自悲欢
　　正旦次韵敖器之所
　　笑倒兴公赋遂初便寻前话岂无余春秋列国乗轩鹤耆旧襄阳缩项鱼腊日未除曽举酒春正还始尚堪书岭头梅蕚归来晚湖海谁人更得如
　　次韵
　　山夏木已苍苍更着岚光与水光择胜轩牕尤有味懐贤姓字转生香湖隂涨雾归云静海气吹风巻雨忙恨不相从饫蔬食细吟醻唱亦清凉
　　周景瑜同杨伯升见过次景瑜所赠伯升韵
　　风流二士真连璧乃尔行春到涧濵小坐纵谈前后事推贤因数古今人却思尊酒青灯夕殊觉头颅白髪新得醉有闲诚可味此情终不负吾身
　　世昌携项平甫所和诗来叹其已逝次韵一首
　　只宜乡党与州闾天下英名不可居奋迅临边虽似壮差池退实非疎纷纷虽满庸人见歴歴难逃识者书晚对匡山应自笑却将心事赋兵车
　　次韵徳脩
　　巳接湖头笑语香雨余又得句生凉分明天意如人意占尽山光与水光朝市虚嚣还隔逺轩亭闲雅信深长输君少袖歌手此乐吾侪亦未央
　　九月二十五日仲至携酒与客相过因为作生日次韵春时所赠
　　名胜相从餐菊英楚骚情味是三生防逢其适论竒字进退之间付濯缨览徳凤凰非茍集俟秋蟋蟀也须鸣诞弥俾尔耆而艾况复村酤煮芋羮
　　次韵上饶
　　一抹红桥卧水云雨收风叶尚沾巾开门覔句无余日曲水流杯又浃旬春事匆匆容易老人情往往总输真河阳县里花千树犹记溪南寂寞濵
　　次韵余伯臯
　　萧然一叶下庭空便觉风凉入袖中糊口可能盂饭白放身那羡带鞓红江湖水满悲游子城阙秋生醉秃翁且剥鸿头对杯酌翻云覆雨久来同
　　与君莫放酒杯空是事无过一笑中衮衮细看谁眼白休休赢得自顔红世间爵服无归客天下渔簔有钓翁饮罢不知今古异酣然而睡且相同
　　视民如伤书呈上饶因其诗次韵
　　此话休嘲道学残忧时当复寸心丹扶沟在昔多遗绪西伯于前实肇端县邑岂皆椎剥甚民农惟独抚摩寛因公善治重拈起侑坐谁图作美观
　　上饶新刋巩宋齐六言赵晏叟者次韵上饶
　　凋零我亦鬓星星旧墨新刋百念轻诗案自应留笔硏书谁不对梅瓶赵岐交契身俱老李汉亲传眼独明赢得泉溪春草绿离离烟水照坟清
　　闻张饶县有诗次韵
　　絶俗寻幽岂好竒章泉不信更何之仁贤固曰能亲炙交伴要之岂诡随去泊玉田虽宿雨囘程冷水喜晴飔那知更着张饶县风雅还吟五字诗
　　次韵校官
　　要底劳生醉即休从他势利有包羞秋高野外空环堵月满城时定楼平揖山光明絶巘浄摇谿影转沧洲可怜儿辈知陶写丝竹何如且茗瓯
　　次韵赵路分
　　落尽篱前一树梅海棠禁冷未全开待晴自歴郊原去苦雨谁从涧壑来近喜交游能好句即须解后与深杯佳人望断碧云合九十日春余几哉
　　次韵次公
　　涨云吹雨转轻雷香草沿堦芍药开正好青春乃奔走只宜白日且徘徊离懐未説人千里抚事浑如水一杯酒到多时诗定少渭城絶唱复谁哉
　　山人常抱白云眠梦想云林竹树边恨不一杯同卜夜情知七字独吟天由来里社无非旧细数交游有是贤茗事肯随人共煮樵渔真足豁忧煎
　　次韵
　　西风吹雨动云车野水浮花绕屋除得兴无过寻旧约称心尤觉是闲居市尘不到秋声早树色初分夜气余架上古书吾辈事一襟清暑为踌躇
　　次韵昌甫
　　竹寒夜雪宜听涧道柴荆晓更扃那得拥炉倾白堕且为数息问黄寜舆篮兴可知人胜落纸诗尤见徳馨腊日寻常岂能尔梅兄于我眼终青
　　次仲至
　　望断湖山湖水西君来我亦醉如泥只宜吏歌仍啸莫问儿饥号与啼巷仄人家随地转庭空花草傍檐齐楼高又倚秋风老待把君诗处处题
　　冷烟无计了愁端花满湖隂百顷寛渺邈家山身独老周回园馆眼长寒吹近市徒夸卖上冢何人不鲜欢空对海棠春睡足数枝红湿露漙漙
　　仲至举似项平甫所赠宦汉阳教官时也次韵
　　文献相传有父兄山堂留得是诗情果囘富艳归清逺尽扫虚骄入正平保社祗今难可继赠言如昔信堪惊汉阳歴歴晴川树鹦鹉洲前黄鹤鸣
　　次韵亨中见
　　团源深处有幽期谁见壶林杜徳机曳履信知贫不病采薇空论怨还非前时解榻临风处半夜呼杯踏月归吟到菊花须再防落霞鹜巳秋飞
　　次韵潘徳久见
　　叹息骚人不我违常同醉酒把花枝如今但得流传赋已久都无唱和诗瓯粤州闾临去日永嘉乡井入朝时相思屈指秋鸿近空使挥目送知
　　次韵陈肤仲又过铅山见兼懐真卿丈
　　海内师门复几人书来善诱意循循休论用舍与斯世试较仙凡隔彼尘是道渊渊书自若相传本本话常新三山想像陈黄学五马归来各素贫
　　借章泉翁韵囘斋
　　狂澜正倒筑新斋囘我家声属雅懐想到渊源深彻底窥从涯涘溜浮堦舜文正道须身见佛老他岐定力排今古沈浮几多少滔滔应不与之偕
　　次韵次公
　　梅花腊后与春前爆竹声中更恍然来往南山惊渐老唱酬东郭信能贤风流往事高情外雅淡新知醉眼边尽日论文君慷慨因时写物我纒緜
　　赵倅再赋又次韵荅
　　闲却身心堕一偏从渠佳月更凉天每思君子宜看竹设道宜男谁戴萱寂寂故乡通徳里悠悠往行孝防船江南过夏多梅雨赋就郊居空放言
　　次公和韵再赋答之
　　雨烟埋却面前山怅望高吟祗自看既以酒壶相暖更因墨帖破荒寒谁家篱落梅千防到处园林竹数竿不是故人心事在也随尘虑失幽欢
　　荅行甫
　　检防归装有句无一楼晴日照堦除提瓶洗盏犹堪醉破硏摇毫亦可书江水东流挟湖海家山西上接匡庐轩然握手春风里刎颈从来笑耳余
　　次韵蒋县尉
　　霜风歳暮正深幽喜见才华誉甚休古者重交多管鲍今之能赋少应刘枯荣到底俱尘网起灭由来付海沤拨尽寒炉既相覔恨无肥马共轻裘
　　次韵巩帑辖
　　省事遥知多杜门拥炉寻睡定温温年来尚喜常同赋日近还当不复言畧去便囘须管学可行时止是丘园雪寒江浅潮头小舟到泉溪春巳暄
　　次韵伯臯至日
　　眼中林宻更山深昧昩从前直至今且与儿童夸好节岂无交友话闲心繁霜似雪空疑画尽日移时肯废吟欢喜有诗余半隠遍游朝市却山林
　　昌甫诗叙同僚以皆为南岳监也昌甫秩满又重请于庙堂矣次韵少笃仕契
　　诗同僚意有余清朝犹有此差除悠悠道室仍祠庙衮衮金坡尽石渠防弁假饶方寸地折铛消得斗升储要之因任荣堂帖员外空餐独愧予
　　又次赵倅五日即事韵
　　水断浮梁地愈偏山人不记艾花天深林碍屋犹多竹积翠满庭无复萱蒸溽既难寻笔砚荒凉岂易饮船不因别乘离骚句那得斯时有是言
　　次韵贵池兄见
　　违离伯氏五年矣又得春风一纸书老去光隂非旧比闲中滋味是真如鸣琴且喜身无恙着句遥知兴有余梦绕齐山堤上路万花飞树绿扶疎
　　赴贵池临别呈景清兄
　　试吏齐山敢作难相看风雪去途殚客情巳觉自无绪子职不知谁问安亲老岂禁成逺别我思只合且团栾三年愿得各强健赢得归来满室欢
　　歳暮和韵甚思昌甫兄
　　风雨空山可奈何门前寒港水増波君多亲戚定欢宴我乏从游徒浩歌歳晚一身知又老年来三友仅相过章泉超在百里外应自打乖安乐
　　次韵伯臯见别
　　半世交游独有君春风桃李满溪濆数杯别酒同舟去一种离情两路分从昔早衰陶靖节只今多病沈休文浮名绊此身何用醉眼晴空霭霭云
　　次韵晁元黙和李季章防政长句因呈李防
　　雅懐何地不为春弭节临川亦载欣万事悠悠俱昨梦一身落落掩前闻山焚玉石何难辨水杂淄渑未易分喜见故家新筑就试看灵谷赋烟云【元黙新筑李防过之甚款】髣髴风流转小车洛中情味尚谁家江湖水满无飞鴈城郭春深有乱鵶且自山间更林下从渠地角是天涯不因胜事那能此一色红红白白花
　　昌甫有诗琴士云得之黄子厚葢考亭坐中客也因入章泉同出城解后和韵
　　青春深处见挥吟到情时恨更牵旧话相逢真梦尔故人独觉倍依然糓城大雅空三叹云谷斯文已百年珎重防庵因一笑鬓丝禅榻羡同眠
　　昌甫谢徐倅行县因到山中次韵呈徐
　　章水泉头春雨晴寻幽都眼须明固知地胜因人重要是村深少客行饮散轩虽寂寞归余草树亦敷荣清风洗尽尘间俗忻慕谁云只晏婴
　　元日次韵绍之
　　相从湖海逢元日且与清吟作好春病起喜能闲散步客中翻得静怡神寒侵是处梅枝晚雪洗四边山色真信道吾生有余味一瓢归去久甘贫
　　次韵昌甫寒食
　　歳歳春深上冢时担头挑酒纸钱垂横铺嫩草松间出乱防繁花水面吹扶幼不知今潦倒悼亡应叹昔追随夕阳雨后归来路杜宇声频落燕泥
　　三年寒食在天涯老觉心情不为花细雨随风初语燕乱云藏日欲归鸦无才圣世空狂望有命王城莫苦嗟南北两山青草徧故园疑并野人家
