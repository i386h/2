<!-- { "loadSidebar": true } -->
　　按此诗颂不忘规，异于蓼萧、湛露矣，其在周之上世乎？
　　[一章、二章]「有莺其羽」、「有莺其领」，有如莺之羽与领也。古用字多拗折如此。
　　[三章]「不戢不难」二句，皆正言之。「那」，语辞。「受福不那」，犹言不受福也，亦倒字句也。下章「万福来求」，正应此句。若以此为「受福岂不多」，下又云「来求」，义既复，味亦索然矣。
　　[四章]兕性刚，好触，故以其角制为觥饮酒，所以寓鉴戒之意，使人不敢刚而敖也。觩，角曲貌。故曰，持此兕觥之觩，饮此甘美之酒，当思所以柔和其德性。彼交于事者匪敖，则万福来求矣。郑氏谓「兕觥」为「罚爵」，非也。罚爵偶用兕觥，非兕觥为罚爵也。「跻彼公堂」，岂亦用罚爵乎！「思」，非语词。
　　【桑扈四章，章四句。】
　　鸳鸯
鸳、鸯于飞，毕之罗之。君子万年，福禄宜本韵。之。兴也。下同。
鸳、、鸯、在、梁。戢、其、左、翼。[评]画。君子万年，宜其遐福。本韵。
乘马在厩，摧之秣之。君子万年，福禄艾本韵。之。
乘马在厩，秣「秣」原作「抹」，今校改。之摧之。君子万年，福禄绥本韵。之。
　　说诗忌凿，然有可取者。何玄子曰：「疑为幽王娶申后而作。以白华之诗证之，其第七章曰『鸳、鸯在梁，戢其左翼。之子无良，二三其德』。是诗亦有『在梁』二语，词旨昭然。诗人追美其初昏。凡诗言『于飞』者六：曰，『黄鸟于飞』，曰『仓庚于飞』，曰『雄雉于飞』，皆单举一鸟。曰『燕燕于飞』，虽重言之，然以比庄姜、戴妫，犹之乎皆雌燕也。今解以『燕燕』为一燕，惜何未知。曰『鸿、雁于飞』，则以有大、小之异。其以雌、雄连言者，惟『凤、凰于飞』及此『鸳、鸯于飞』耳。卷阿？凤、凰，虽不从配匹取义，而左传载齐懿氏之卜妻陈敬仲也，其妻占之曰『吉，是谓「凤、凰于飞，和鸣锵锵」』，亦以雄凤、雌凰之于飞比夫、妇也。然则此诗双举『鸳、鸯』以兴夫、妇，何疑焉！兴重『于飞』，不重『毕、罗』。『乘马』二章，皆？亲迎之事而因以致其祷颂之意。汉广之诗曰『之子于归，言秣其马』，亦同。」愚按此说始于邹肇敏，谓？成王初昏；而何氏因以为幽王，较邹自胜。何氏解诗纯凿，似此近理者绝少。恐其理于荆榛中，故表而出之。
　　自瞻彼洛矣至此篇，小序皆谓「刺幽王」，不辩。
　　【鸳鸯四章，章四句。】

诗经通论卷十二
新安首源姚际恒着
　　　　小雅
　　頍弁
有頍者弁，实维伊何？尔酒既旨，尔殽既嘉；岂伊异人，兄弟匪他。本韵。茑与女萝，施于松、柏。未见君子，忧心奕奕；既见君子，庶几说怿。本韵。○兴而比也。下同。
有頍者弁，实维何期？尔酒既旨，尔殽既时；岂伊异人，兄弟具来。本韵。茑与女萝，施于松上。未见君子，忧心怲怲；既见君子，庶几有臧。本韵。
有頍者弁，实维在首。尔酒既旨，尔殽既阜；岂伊异人，兄弟、甥舅。本韵。如、彼、雨、雪。先、集、维、霰。死丧无日，无几相见。乐、酒、今、夕。君子维宴。　本韵。
　　小序谓「诸公刺幽王」，是。集传谓「燕兄弟、亲戚之诗」。「死丧」语固可不忌，然「如彼雨雪」二句，确同「履霜坚冰」之义，则何以云？又每章有「岂伊异人」语，及云「兄弟匪他」，亦非善辞也。
　　【頍弁三章，章十二句。】
　　车舝
间、关、车、之、舝、左传作「辖」。兮。思、娈、季、女、逝、兮。[评]曼音靡丽。匪饥匪渴，德音来括。本韵。虽无好友，式燕且喜。本韵。○赋也。
依彼平林，有集维鷮。辰彼硕女，令德来教。本韵。式燕且誉，好尔无射。本韵。○兴也。虽无旨酒，式、饮、庶、几。虽无嘉殽，式、食、庶、几。二「几」字同韵。虽无德与女，式、歌、且、舞。本韵。○赋也。
陟彼高冈，析其柞薪。通韵。析其柞薪，其叶湑兮。鲜我觏尔，我心写本韵。兮。兴也。
高山仰止，景行行止。本韵。四牡騑騑，六辔如琴。觏尔新昏，以慰我心。本韵。○兴也。
　　小序谓「大夫刺幽王」。大序谓「褒姒嫉妒无道，周人思得贤女以配君子，故作是诗」。邹肇敏曰：「思得娈女以间其宠，则是张仪倾郑袖、陈平绐阏氏之计耳。以嬖易嬖，其何能淑！且赋白华者安在，岂真以不贤见黜？诗不讽王复故后而讽以别选新昏，无论艳妻骄扇，宠不再移，其为倍义而伤教亦已甚矣」。阅此可以击节。集传谓「此燕乐其新昏之诗」。若是，则何关国故？何玄子谓「幽王宫人思贤代褒姒为后」，依序略变，彷佛关雎，又足哂焉。
　　按左昭二十五年：「宋元夫人生子，以妻季平子。叔孙昭子如宋聘，且逆之。宋公享昭子，赋新宫；昭子赋车辖」。固取此诗之得贤女为昏也。然不可知其为何人事矣。
　　【车舝五章，章六句。】
　　青蝇
营营青蝇，止于樊。岂弟君子，无信谗言！本韵。○兴而比也。下同。
营营青蝇，止于棘。谗人罔极，交乱四国。本韵。
营营青蝇，止于榛。谗人罔极，觏我二人。本韵。
　　小序谓「大夫刺幽王」，近是。厉、幽二王虽皆无道，而幽之信谗为尤着也。
　　【青蝇三章，章四句。】
　　宾之初筵
宾、之、初、筵。左、右、秩、秩。起二句无韵。[评]阅至后，方知此起之妙。笾、豆、有、楚。殽、、核、维、旅。本韵。酒既和旨，饮酒孔偕。本韵。钟、鼓既设，举？逸逸。本韵。大侯既抗，弓、矢斯张，射夫既同，献尔发功。本韵。发彼有的，以祈尔爵。本韵。○赋也。下同。
钥舞、笙鼓，乐既和奏。烝衎烈祖，以洽百礼。本韵。百礼既至，有壬有林。锡尔纯嘏，子孙其湛，其湛曰乐，各奏尔能。本韵。宾、载、手、仇。室、人、入、又。酌、彼、康、爵。以奏尔时。本韵。
宾之初筵，温温其恭。见上。其未醉止，威仪反反。曰既醉止，威仪幡幡。舍。其。坐。迁。，屡。舞。僊。僊。，本韵。[评]「屡舞」，醉态。凡作三层写，一层深一层。其未醉止，威仪抑抑。曰既醉止，威仪怭怭。是曰既醉，不知其秩。本韵。
宾既醉止，载号载呶。乱。我。笾。豆。，[评]应首章「笾豆」。屡。舞。僛。僛。。是曰既醉，不知其邮。侧。弁。之。俄。，屡。舞。傞。傞。。「呶」字通韵，余本韵。既。醉。而。出。，并。受。其。福。。[评]良言实理。醉而不出，是谓「伐德」。本韵。饮酒孔嘉，维其令仪。本韵。
凡此饮酒，或醉或否。本韵。既、立、之、监。或、佐、之、史。彼醉不臧，不醉反耻。本韵。式勿从谓，无俾大泰。怠。本韵。匪言勿言，匪由勿语。由醉之言，俾、出、童、羖。本韵。[评]奇语。三、爵、不、识。矧、敢、多、又。本韵。
　　「卫武公饮酒悔过」，出后汉书注引韩诗说，未知是否。小序因以为「卫武公刺时」。
　　[一章]此章言唯射乃饮酒也。前八句言射初燕饮，下六句言大射之事。毛传谓「燕射」；郑氏谓「大射」。按君唯大射，射必以燕，即燕射也；燕必以宾，即宾射也。前人分别诸名，皆非。「以祈尔爵」，罚不胜者爵也，亦是为射饮酒也。
　　[二章]此章言惟祭乃饮酒也。前八句言祭，后六句言饮福之事。「其湛曰乐」二句，子孙献尸也。「子孙」即主人。「宾载手仇」二句，宾客献尸也。「酌彼康爵」二句，尸酢主人及酢宾也。又祭毕而燕亦在其内，以其饮酒，故曰「康爵」。「康」，安也。「时」，时祭也，以见四时之祭皆饮酒也。以上二章，一言射，一言祭，以见古非射非祭不饮酒，故言此以为戒饮之发端云。
　　[三章、四章]以下三章皆言饮酒之失也。古人饮酒，酒酣必起舞以属一人，所以极欢心、致诚意也；汉人谓之「属某起舞」是也。故二章皆以舞言。然舞，可也，屡舞则不可，故皆以「屡舞」言其醉，以是为眼目；而屡舞之中又有由初醉至极醉之不同。始曰「舍其坐迁，屡舞僊僊」，犹是仅迁徙其坐处耳。「僊僊」，蹁跹自得貌。再曰「乱我笾豆，屡舞僛僛」，则且乱其有楚之笾豆矣。「僛僛」，欹倾貌，无复僊僊之状矣。亦唯其僛僛，故乱及笾豆也。终曰「侧弁之俄，屡舞傞傞」，甚至冠弁亦不正矣。「傞傞」，盘旋不休貌。亦惟其傞傞，故使弁侧。由浅入深，备极形容醉态之妙。昔人谓唐人诗中有画，岂知亦原本于三百篇乎！三百篇中有画处甚多，此醉客图也。
　　[五章]「既立之监」二句是正言立制之善处；旧谓欲令皆醉，非也。谓凡此饮酒之人，有或醉者，或不醉者：为醉者之不善，故立之监而佐之史，所以伺察其醉否也。今彼醉之不善者，胡反以不醉为耻哉！集传云：「故既立监而佐之以史，则彼醉者所为不善而不自知，使不醉者反为之羞愧也」，语义欠明。「由醉之言」二句，谓其醉言无实，如可使出童羖然。此必无之物，甚言其不实也。集传云「则将罚汝使出童羖矣，设言必无之物以恐之也」。既曰必无之物，又乌足以恐之？且醉者正以其变易情志，不畏于人，无所恐也；若犹有恐，则不醉矣。「三爵不识」二句，谓三爵之礼亦不识，况敢又多饮乎！集传谓「饮至三爵，已昏然无所记矣」，夫人量有宽、窄，何以知其量止三爵乎？醉而失德者多因宽量，饮而不止所致；若三爵便已昏醉，则亦不能再饮，何由至于失德耶？况以「不识」为无所记，更不知欲其记何事也？大抵释诗必须近人情，不可泥于字句之间。苟泥于字句以致不近人情，何贵释诗哉！古人字句多折拗，不似后人驯顺也。
　　【宾之初筵五章，章十四句。】
　　鱼藻
鱼在、在、藻，[评]二「在」字见姿。有颁其首。王在、在、镐，隔句？。岂乐饮酒。本韵。○兴也。下同。
鱼在在藻，有莘其尾。王在在镐，饮酒乐岂。本韵。
鱼在在藻，依、于、其、蒲、[评]皆变。。王在在镐，有、那、其、居。本韵。
　　小序谓「刺幽王」，非。阿序者大抵习为曲说，不悉辨也。集传谓「天子燕诸侯，而诸侯美天子之诗」，只得如此说。然云「在镐」，其为西周王者固无疑。邹肇敏以为武王饮至。何玄子踵之，因以「岂乐」为恺旋之乐，按「岂」，恺同、亦乐也。其云「军旅作恺乐」，他经未见，唯见于周礼，此伪书，不足信也。「恺旋」，疑秦、汉之说，武王时安得有之！必欲以为武王诗，则谓武王初都镐之作，亦可。味二「在」字及「有那其居」句，似有祝其永远在是而奠安之意；然未敢以为必然也。
