<!-- { "loadSidebar": true } -->
　　兵阵之事有不可以言者有不得不言者卫灵公在诸侯之任当以守法为职不当问阵有不仁之资宜以脩德为务不宜问阵然且问之此孔子所以不对也所谓不可以言者也然孔子不对卫灵公之问将以立敎尔至其自谓则曰我战则克其请伐罪则曰以鲁之众加齐之半宜可克是则使孔子中天下而立定四海之民其行兵用师之际必有道矣其不肯驱乌合无律之民以用之立死之地决矣当是时也兵阵之事将习之不暇而况于言乎此所谓不得不言者也世之不善讲学者耻于戎事之不知则未尝不以孔子辟卫灵为借口彼不知孔子之辟其防有在而文事必有武备乃吾儒之所当言傥曰吾知道而已兵非吾之所知其不当问者辟之以此而当问者亦辟之以此是无乃拘而害事也哉儒者之于天下亦何所用也哉今夫古之用仁义之师者莫如武王为王者之佐者莫如太公为武王太公者疑若专以曲直老壮为定计凡覆杀之机布设军势之事当絶弗道而其六韬之书乃有鸟云山兵鸟云泽兵等篇其所以较胜负利害之际者甚详岂武王太公至是而变仁义为谲诈也直以为德之不懐则兵之必用则凡所以御兵制敌之道不可不讲之耳然此尚有可诿者曰六韬非太公之书盖战国相倾之士借太公以为市者至于诗书为帝王之遗迹岂复有可诿者耶而有扈之役则曰左不攻于左汝不恭命右不攻于右汝不恭命御非其马之正汝不恭命牧野之誓则曰今日之事不愆于六步七步乃止齐焉不愆于四伐五伐六伐七伐乃止齐焉宣王征徐方之诗亦曰绵绵翼翼不测不克又何敦阵整旅之不能废也夫左治其左右治其右六步七步之旅进不可不同心四伐五伐六伐七伐之击刺不可不并力与夫绵绵以为竒而使敌不测翼翼以为正而使敌不克自帝王之时已然而书与诗载之未甞以为耻后世之士乃独耻言之岂非好名而不适实之弊哉盖闻古之制阵其名不一有以三才名者日月星辰斗杓一左一右一迎一背谓之天阵丘陵水泉亦有左右前后之利谓之地阵用车用马用文用武谓之人阵此三才之辨也有以五时名者春为牝阵刀为前行夏为方阵防为前行季夏为圆阵矛为前行秋为牡阵剑为前行冬为伏阵楯为前行此五时之辨也有以四兽名者使商人为前兵象白虎使羽人为前兵象武使征人为前兵象朱雀使角人为前兵象青龙此四兽之辨也有以五行名者水之直金之方火之锐木之曲土之圎此五行之辨也凡若是者因类制名固不可殚数而八阵之圗尤为异同若所谓一方二圎三牝四牡五冲方六车轮七罘罝八鴈行是一八阵也若所谓金木水火土天地人又一八阵也若所谓车箱洞当金车一中黄土鸟云鸟翔火折冲木龙腾却月水鴈行行鹅鹳天车轮地虎翼人又一八阵也纷纭异口其无定论如是至于天地风云龙虎鸟蛇以是八物制为八名兵家者流于此多归焉则八阵之定论亦有在矣然是八物者亦信其所从名之当否耳考其根柢阵之所以八者自有所祖述盖其法肇于黄帝具于成周而变化于诸葛孔明非诸葛孔明之独能为是也昔黄帝潜通八卦而建一都之法黙防九天而设三军之制是以周公则而象之以九夫为井四井为邑四邑为丘四丘为甸四甸为县四县为都自九夫之井至扵四县之都而得乎一都之法又以五人为伍五伍为两五两为卒五卒为旅五旅为师五师为军自五人之伍至扵五师之军而合乎三军之制至于孔明则又上探黄帝之微意下采成周之遗法因而循之与道神之革而化之与时宜之而阵法备焉故其制为八阵自九夫为井而演之从横皆八而有八八六十四阵者所以通乎八卦也立为三军自五人为伍而演之周旅皆九而有九九八十一阵者所以防乎九夫也然则孔明之所祖述者可谓深且逺矣非与夫古人之精神心术流通为一者畴能尔哉李兴曰推子八阵不在孙吴木牛之竒则非般模谓木牛非出于般匠之遗其说诚是若求八阵于孙吴之书则孙吴之书固无有也是不知孔明之祖述在彼而不在此也愚故曰肇于黄帝具于成周变化于诸葛孔明之独能为是也呜呼八阵之法黄帝既以北逐獯鬻南平蚩尤戡黎于坂泉省方于崆峒底定万国旁罗七曜周公既以诛纣伐奄膺戎狄惩荆舒而孔明又以此平定南中响震关辅斩王双走郭淮杀张郃以成鼎足之势则其明效大騐已可见矣后世之言兵孰不欲得其遗法而师承之然昧其法者莫如晋之桓温明其法者莫如唐之李靖此又不可不知也垒石八行行去二丈此其为武侯之遗迹真与伪皆未可知而桓温幸僚属之不识遽欺之曰此常山蛇势也夫常山蛇者在兵法谓之率然击其首则尾至击其尾则首至击其中则首尾俱至考之阵势特曲直一阵势耳乌在为八哉且武侯所祖在黄帝周公而温信于率然之说比之李兴谓不在孙吴者尚或有愧故曰昧其法者莫温若也唐太宗问李靖曰卿所制六花阵出何术乎靖曰臣本诸葛亮八阵法也大阵包小阵大营包小营隅落钩连曲折相对古制如此及为圗阵之夫驱驰于戎马之间识兵形阵法者莫如太宗而靖有六花之制乃不知其所出必待剖喻明白而后悟则靖之于八阵深矣又非守其绪余糟粕者之比也愚故曰明其法者莫靖若也虽然论其深妙固未易以立谈判考其大纲则不过竒正二字而已葢古之制军合万二千五百人而为军其为伍者一千一百二十五其为两者二百五十十取三焉而为竒其余也以为正四竒四正而八阵生焉是其分阵之数有竒有正也回旋九攒以象天四平正列以象地散涣邪直以为风前大后锐以为云天地风云四者阵之正也延邪绵直以为龙蟠前合后开以为虎翼弥蔓散洽以为鸟翔回屈包羞以为蛇蟠龙鸟虎蛇四者阵之竒也是其布阵之形有竒有正也天子上将居中而不动疑兵游军出没而无常是其用阵之势有竒有正也乃若阵行之疎阵战之宻其人之列面之相向背之相承阵间容阵队间容队曲间容曲前御其御后当其后左防其左右防其右行必鱼贯立必鴈行长以卫短短以救长囬军转阵以前为后以后为前进无速奔退无遽走虽絶成阵虽散成行四头八尾触处为首先动为阳轻疾猛厉其势险其节短后动为阴持重固宻不动如山其倐忽幽闇神出鬼没千变万化而不可致穷则又所谓竒正之相生如环之无端者八阵之制如此然则为今日计将欲诛不庭戡乱畧可不务乎虽王者之兵鼓之以道德征之以仁义有征无战善师不阵也而其不幸有顽然不服者以是为权谋之助非小补也嗟乎物不终静故受之以动当纯坤用事则阴疑于阳而飞龙野战当大朴既散则圣道并起而戎马生郊则有力吞八荒争截九有而生民之类骚然不宁黄帝于此顺杀气以作兵法文昌以命将而又制为阵法以贻后代岂得已者哉盖所谓生道杀民威不轨而成文德也而后世经生儒士争非之并与孔明之祖述者黜焉一日乗以仓卒之变而有抗冲之事其将若之何然非黄帝孔明者既以大缪而法之不守德之不修专以嗜杀自封殖为事者其为生民之祸亦岂细故耶故郑之鱼丽鹅鹳魏之鹤列晋之三行楚之二广二孟徒以逞一己之欲而挈赤子于肝脑涂地耳其得罪于君子不亦甚乎孔子所以不对卫灵公而孟子亦尝辟善阵善战为民贼者岂非为此等虑者哉夫仁义权谋后世不可偏废一于仁义则拘而不通专于权谋则浸入于诈而无以自反于正区区之虑每及乎此故力陈武侯八阵之美以谨后世之武备而又辟鱼丽鹅鹳之属以发孔子爼豆之意焉
　　八阵图说　　　　　　　　　　范孙
　　夔州八阵之碛闻天下歴千有余年至今存于峡口之江浦往时每过其下惑于传闻于目击终莫得其说今防恩从宦于此始得以暇日登崇台而纵观之台髙而碛平累石粲然一一数之而无差于是推寻其意而为之说曰阵法之大要方圎竒正而已尔武矦之法前为八者八皆东向其势直而方后为十二者二皆南北向其势曲而圆方者所以为正也圆者所以为竒也夫竒者正之余李靖所论握竒文是也方圆相生竒正相救而阵法无余事矣然则前为八者八后为十二者二何也曰此分数之法皆以八计之是以为八阵也前为八者八总而计之为八八六十四后有十二者二总而计之为三八二十四凡为八者十一絶长补短而三分之以其二为正而以一为竒合为八八矣古八阵之法其别凡八李筌隂经以为常山之势者是也武侯之法为阵者一而已非古八阵也然而为常山之势者固自若桓温之言近之矣若武侯之所以为八者未知温能悉之否也五人为伍五伍为两万二千五百人为队二百五十十取三而为竒者古也武侯之法八八六十四为正三八二十四为竒是止一取三焉以为竒则精于古矣夫竒正也方圆也阴阳也一而已矣方者其隂圆者其阳也前为方者八八六十四后为圆者三八二十四絶长补短大概三隂而一阳其在易二阴而一阳为震倍之四隂而二阳为临嗟乎武侯之意傥取诸此乎古者用竒之法或取于中或列于左右或伏于后处于中者李靖之握竒是也列于左右者淮隂侯与楚战垓下之势也伏于后则武侯之法司马迁书言汉与楚决胜垓下淮阴侯自以三十万当之髙帝在后孔将军居左费将军居右绛侯柴将军又在皇帝后淮阴侯先合不利却孔将军费将军纵楚兵不利淮隂侯复乗之楚以大败史传之纪军阵未有详于此者淮阴侯与髙帝绛侯柴将军所居之军正也孔费二将列于左右者竒也淮阴侯喜以弱致人故其为竒者列于左右将佯却而后胜武侯节制之师使为竒而将出于左右者常匿于后以固其军正兵既有所恃而竒兵唯无出出将不可御此司马仲达之所避而终身不敢与战也然武侯之法宻矣
　　五运六气论　　　　　　　　王当
