<!-- { "loadSidebar": true } -->
　　赐夏国主生日礼物诏四道
　　诏夏国主保有世封善归时贡西郊展辂迎气始清左戸垂弧纪祥初诞爰颁宠币往续茂龄今差某官赐生日礼物具如别録至可领也
　　诏夏国主素律凝商凉飔应物载纪左弧之庆善承西土之封使得先期朝颁有匪式将恩礼以续寿祺诏夏国主善述世忠懋修邦贡素商始序嘉诞协辰爰饬使轺往颁朝币续尔寿祉体予睠怀
　　诏夏国主嗣守世封善归时贡属祁寒之荐候嘉诞日之开祥俾夙致于宠颁庶务迎于嘉祉宜钦礼遇益绍忠勤
　　赐枢密使文彦博赴阙诏
　　勅宥密之府总枢机之万微辅弼之臣合股肱之一体适图庸于硕望伫进翼于丕谋宜遂遄归式钦厚遇已降制命除授卿依前检校太师兼侍中潞国公充枢密使淮南节度使诏到日卿可交割职分公事与转运使一员兼权管勾讫乘递马发来赴阙
　　赐夏国主乞早颁封册允诏
　　诏夏国主比输忠欵愿袭世荣已饬牧司式备封册属使人之勤请欲誓诏之早颁庶彼边民闻我朝命得遂耕耘之便更无兵革之虞所宜允从当体睠遇今差某官先赍誓诏往彼至可领也
　　赐使相知相州宋庠加恩诰诏
　　勅夫祭有大泽则惠必及下惠均则政行矣维君子之能祭也朕礼成明堂福不敢专思与一二旧政之臣以共享之乃已未大昕告于外庭盖所以迹灵况之来録德褒功赏不可稽虽尔身在外乃心罔不在王室其往钦哉以对越上帝之宠今差卿男尚书屯田员外郎充国使往赐卿加恩官告勅牒到可只受
　　赐淮康军节度使知曹州张茂实加恩告勅诏
　　勅朕以季秋之良荐至精于上帝又以万国之欢心以事于我文考神明感通物有匪召而至者盖丛厥祥朕既举大泽以被于溥天之下矧于虎臣尝有夙夜之劳乎往承其休以敷我告廷之命今差人往彼赐卿加恩官告勅牒到可只受
　　赐西蕃邈川首领保顺军节度洮州管内观察处置押蕃落等使董戬依前官照例支请俸诏
　　勅董戬时推儁畧世济茂勲方崇建于高牙且绍绥于旧土宜优廪禄之给以宠封疆之劳其体注怀毋忘钦荷
　　赐使相宋庠生日礼物诏
　　勅河岳之灵发为异禀廊庙之望稔于老谋履四气之首和纪左弧之夙庆饩牵维硕醪酒维清以介寿祺以将礼遇
　　赐枢密副使包拯生日礼物诏
　　勅卿抱峻清之节济沉逺之谋眷秉轴于宏廷省梦熊之嘉月方宠政涂之望特将私馆之颁续尔寿祺昭予礼遇
　　赐枢密副使孙抃生日礼物诏
　　勅卿雅緼贤谋进陪机论履肃霜之素序记射矢之初辰宜有宠颁以迎寿祉益怀忠荩庸副眷毗
　　赐参知政事赵槩生日礼物诏
　　勅维时上冬气应寒苦是生良辅允迪化均禀粹者絶其伦数隆则蕃以锡载临嘉序益俾多祥
　　赐宰臣韩琦生日礼物诏
　　勅韩琦气肇商飇景临辰刻爰设在弧之庆是生上衮之贤颁异数于朝彛集嘉祥于族燕俾介眉寿长毗化元今赐卿生日羊酒米面等具如别録至可领也故兹诏示想宜知悉
　　赐枢密使文彦博生日礼物诏三道
　　勅夙驾锋车已竚执圭之觐来咨筹幄适繄借筯之谋迎寒律于上冬纪诞祥于左戸爰将赐式庸示宠怀勅高门发庆良月就盈眷秉轴之上贤纪垂弧之吉序将赐仪于内府助嘉席于私庭用辑蕃厘盖优硕辅勅嵗功甫就冬令载新钟贤德于高门筦神枢于右府夙厚四隣之遇特驰三阁之颁庶助蕃休共闳丕化
　　赐契丹皇帝贺乾元节大使茶药诏
　　勅卿隰辔驰华国函通睦言庆诞辰之防初离炎律之烦往致匪颁就申睠劳
　　赐贺乾元节副使茶药诏
　　勅卿荣贰使轺肃持邦币祥纪乘离之旦聘来于隰之华推锡上台慰勤中道
　　赐契丹皇太后贺乾元节大使茶药诏
　　勅卿通欢隣契修庆诞期俯夏籥之御辰嘉使旃之勤命用持邦锡以辅时休
　　赐贺乾元节副使茶药诏
　　勅卿参膺邦选绍睦隣音纪电照之初期念星驰之夙驾俾爰嘉赉庸导抚怀
　　赐贺正旦副使茶药诏
　　勅卿肃陪使指参讲隣欢驱驰原隰之长偃薄风霜之厉宜申邦赉以厚宾仪
　　赐契丹皇帝贺正旦大使茶药诏
　　勅卿举循使范来缔隣欢载驰川陆之遥适冒风霜之劲上奁均锡征驭纾劳
　　赐贺正旦副使茶药诏
　　勅卿夙贰使车甫临中道正涉风霜之厉靡胜原隰之劳特示匪颁用将睠遇
　　赐贺正旦副使茶药诏
　　勅卿夙戒使轺逺将隣币适冒霜威之厉载驰川路之长申念多厪特蕃嘉锡
　　赐枢密使富弼乞假将治允诏
　　勅卿履上枢之位制万里之冲谋经旭卉而合大和命出几微而济大务比爽晦明之裕寖还体力之强予心未孚其请不已且天道之逺岂术数之能穷而贤德之充自神明之来相茂凝精粹钦迟仪形宜依所乞予假将治
　　赐枢密副使欧阳修免恩命允诏
　　勅朕乡畴隽望入赞宏文帷幄之言每进规于不逮尊俎之画或折难于未形防参政本之司进服地官之序亟露衷于宸几愿回渥于制圅盖君子图徳业之隆惟贤者戒宠禄之至虽尔躬之攸勉复羣论之咸休庸遂乃诚往安厥位所让宜允
　　赐婉容周氏免恩命不允诏
　　勅周氏省所再上表今月一日防圣恩降诏书一道不允臣妾辞乞婉容者窃以婉容之位当选于柔良乞于嫔御之间别图于授受实乃心之至愿冀维睿之矜从陈乞事具悉朕饬朝廷之化慎帷房之选进登九御之列参播后宫之范维尔有仪以淑有德以恭方内治之旌贤乃絫章而避宠彤音维美紫涣难留所乞宜不允
　　赐宰臣富弼乞退不允手诏
　　省所上劄子奏乞退事具悉朕思帝虞之朝臯防辅德始终一心以垂休于无穷岂有轻去其位而图处身之佚哉惟卿负大材于天下相予五年克勤于王家今方讲太平之务忽以告辞岂朕之不明而废厥谋将谗邪害正而庙廊之论难施欤否则卿何疑焉朕固洒然注意于卿卿之自视下为士民之所信爱是宜秉节不顾毕虑于有为之时也尔尚宅乃事无俾臯防之专美有虞所乞宜不允付富弼
　　赐参知政事孙抃赵槩免恩命允诏
　　勅朕设爵赋禄所以待天下材贤魁垒之士矧秉国政事之臣岂复积日絫久而议迁也今二府更进例有增秩之宠乃露言予闻至于恳激夫在上位者知所以难进因可以下厉士大夫之风朕何拒焉往绥厥服以永享其休名所乞宜允
　　赐前枢密副使吴奎辞特支请俸允诏
　　勅卿乡离家难遽去朝位苴麻之饰靡夺至情禄稍之颁未为异数露言何确援比是辞既嘉孝慕之终敢累亷规之守所乞宜允
　　赐三司使韩绛乞外郡不允诏
　　勅惟三司总天下之计而正使亚二府之列故事剧则慎所任秩重则难其退方倚心术之裕以制邦用之广忽辞以疾有怫予闻姑勉啬于至和终防济于丕利所乞宜不允
　　赐端明殿学士知成都府韩绛乞内郡不允诏
　　勅井络之区其地阻而俗蕃常择通材笃望之臣以镇守之方春发生朕哀逺民之失职卿乃求徙内郡岂称所以宣布德泽之望乎矧卿精力素强果于临事忽兹引疾良怫予闻所乞宜不允
　　赐知潞州李东之乞西京留台不允诏
　　勅壶关控太原之道亦朕股肱郡也卿以儒雅进而达于世务之宜故出为郡守流于美声近嵗以来何恙不已夫退领闲务曷若临政惠民之深其专精神近医药以自扶持宪台别印非朕惜之所乞宜不允
　　赐武成军节度使知郓州李璋免南郊加恩第一表不允诏
　　勅朕卜嵗习吉大旅于郊三灵顾歆敢曰能飨维时内外咸致厥勤承神之厘肆为休命其往钦受毋重以辞所乞宜不允
　　赐李璋免恩命不允诏
　　勅朕践祚之始泽及四遐矧予亲贤守在藩寄岂无褒宠庸答尔劳毋或固辞以格成命所辞宜不允
　　赐翰林侍读学士知邓州贾黯免恩命不允诏
　　勅卿器逺识冲行端文富早冠辞科之选亟参法从之游自终制于丧庐屡请分于郡契朕惟金华隆于讲席南阳宠于故乡矧道足以备朝夕之咨望足以镇江汉之俗奚烦露牍更就徙麾毋循小嫌姑从素欲所乞宜不允
　　赐翰林学士欧阳修脩唐书成免恩命不允诏
　　勅朕惟唐有天下三百年迹其所以废兴之由厥监未逺及观书史之文则烦而靡要是非颇谬于所闻顷因命官更纂其本末十有七年而后书成然非卿笔削之则莫能示法于将来今例迁一秩犹未足醻嵗月之劳剡章以陈良为曲让所辞宜不允
　　赐翰林学士欧阳修乞洪州不允诏
　　勅昔汉萧望之雅意在本朝不欲逺为郡守诚自以议论有益于时不忘爱君之义也卿学通古今明于治乱之原朕常所咨访者也学士之职可谓地近而责清矣何感而上书愿请南昌之符虽近于故乡而岂不去国之逺乎兹于朕非所以见爱也况秉德以宁视听不衰其安于位以永享其休名所乞宜不允
　　赐枢密副使邵亢乞外郡第一劄子不允诏
　　勅夫廊庙之上日计国之安危者惟是一二执政之臣矧卿从朕东朝用以不次而处之不疑孰施而弗可乎且士常患不得其位与时故不能尽其材今卿时逢而位着矣不进与朕共图天下务而乃引疾自言思乡郡而去归之岂朕腹心之望焉所乞宜不允
　　赐邵亢乞外郡第二劄子不允诏
　　勅朕惟自昔攀附之臣固多发忠愤防爵位以取一时之荣岂不伟哉卿早以德义传朕而预政未几奚为数陈筋力之不强视听之不明而欲以去朕也且为国之道在笃于任贤而不可移诗云我心匪石不可转也今进未逾年而遽去之不亦使朕得转石之讥乎其安于位毋人言之是恤也所乞宜不允
　　赐定国军节度使李端愿乞致仕不允诏
　　勅卿献穆之子神德之孙生长富贵而不自矜出入忠义而无所顾何意属疾稍濶便朝之咨奚为上书欲还膺钺之宠竚复神明之观来将着定之仪谢事之文毋烦絫布所乞宜不允
　　赐判定州李昭亮乞宫观及移郡不允诏
　　勅夫大河以北盖天下襟喉之地而总帅之臣可易属哉卿以勲戚之旧履将相之贵更厯中外输勤一心何感而上书愿解边剧以自适岂朕所以属老成之意邪且年隆而知愈深宠至者倚弥重宜安乃服以永时之休名所乞宜不允
　　赐枢密副使陈升之免恩命劄子不允诏
　　勅朕惟本兵之司安危所系执政之任贤畯是图适咨佥论之同允谓至公之进亟参宥画宜畧防文所乞宜不允
　　赐端明殿学士知定州张方平免恩命乞侍养不允诏
　　勅朕惟河北天下之根本也况中山之道兵众而民蕃可谓重寄矣顾非敏谋笃望之臣未易遣之夫春秋之谊不以家事辞王事卿何辞焉所乞宜不允令使受勅告疾速发赴本任
　　赐翰林学士承防宋祁免恩命不允诏
　　勅卿早以瓌材延于近侍荐屈使符之守居怀辞槖之英宜还与于禁游且进承于密防况智畧足以经国论文章足以鬯帝谟奚为露章乃至引疾方图朝夕之访勉近医药之良毋执冲怀即只嘉命所乞宜不允赐端明殿学士知郑州宋祁修唐书成免恩命不允诏
　　勅朕惟唐室之兴耳目之所接者未逺观刘氏所着旧史秉笔于仓卒之际使当时君臣事业欝而靡彰朕甚悼焉顷诏文学之臣更纂其异同比上送观盖有十七年之功绪虽卿奉职于外然采集放失之闻考之行事以论次一代之典顾积厥勤左辖之司名秩虽重然亦出于例迁之恩尔卿何辞焉且伏奏之日叹于滞留朕亦怀卿之耿耿也所乞宜不允
　　赐枢密副使陈升之生日礼物诏
