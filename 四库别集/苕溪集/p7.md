<!-- { "loadSidebar": true } -->
　　对天下之事形虽不同而其理则一所为异者患在不得其要茍得其要而持之若举目而提其纲挈裘而振其领也夫何故原其所始要其所终归而已矣是故有难易之说者其形也无难易之说者其理也世之说曰创业诚难守文不易而后之议者又以中兴为尤难且天下草昧羣雄竞逐攻破则降战胜则取兹创业之诚难富贵则骄骄则淫淫则怠兹守文之不易中兴之事则兼而有之此所以为尤难故曰有难易之说者其形也天之所以授人主者非以其人心之归耶人心所在天命随之书曰天视自我民视天聼自我民听又曰民之所欲天必从之然则理之所在在不失人心而已矣故曰无难易之说者其理也尝谓天之废兴犹一身之安危其所以扶衰而已病者亦不异顾医何如耳明者见形色于未病之先故为之也易昧者究脉络于巳病之后故为之也难夫医国亦然上有粃政下有幸民本末舛逆首尾衡决凡可以驯致败乱者皆病也昔贾生当文帝治安之时痛哭流涕以为深忧其说以诸侯势强为病肿夷狄嫚侮为病痱盖未形而见之然生自谓医能治而上不使者顾元气未大损也形脉病而元气存则文帝不用贾生而生之说虽騐于后国终不亡如其不然生且望而去之矣又奚以痛哭流涕为哉故医国者必视其元气存亡多少为决所谓国之元气则民心是矣夫谓之中兴则国既病矣既絶而复蘓矣然先世之徳泽在于人心者岂遽亡耶故愚不敢以为甚难而不为者有可因之势数也自昔所谓中兴之君多矣然未甞无可因之势周之宣王也汉之光武也唐之肃代也晋之元帝也此明问之所及也其一时将相在宣王时则有若仲山甫在光武时则有若邓禹元帝则有王导肃代则有李郭君臣之间所以扶持颠危恢复大业顾其事不同而其势则皆有所因何也三代而下享国之尤长者莫如周周自后稷始封于邰再传至不窋而失其国公刘继之改修其政去邰而国于豳又九传而至太王獯鬻迫之去豳而国于岐文武继之遂有天下又九传而至厉王犬戎迫之失其大业宣王继之内修政事外攘戎狄而周室中兴焉三代如周无以加矣然失国者再失天下者一或迫于獯鬻或迫于犬戎然而不亡者岂世世修徳在人心者固耶故山甫之所以辅其君者虽不多见于经凡宣王之所以劳来安集其民与修政事攘夷狄之实盖山甫出将入相之力也汉纪二百而中絶然髙祖开基规模逺文景继之以徳化民敦本节用轻徭薄敛所以结民心者厚矣当时未见其效也至强臣擅命国纪已絶天下之心犹惓惓焉思汉不忘则泽之入人心为何如哉光武之初百姓见司官属且驩然相庆以为不意复见汉官威仪则是思汉之心既久而未忘也唐自髙祖起义兵既消羣盗太宗继之修教化眀政刑以府卫养兵以口分世业授地以租调任民百姓安业为日久矣贞观之治比隆成周又开元二十余年之间天下熈洽外户不闭行粮不费则泽之在民心固深安史之乱虽生于所忽而肃宗以太子起灵武代宗以广平王相继靖难克复西京再安社稷当是之时功归郭李不可訾也宰相如苗晋卿裴冕辈何能为哉然则宣王也光武也肃代也席祖宗之世徳而兴者也若元帝则不然愍懐之难晋祚既絶元帝以琅琊王渡江承孙氏累世之旧皓首淫虐失民而司马氏之徳泽亦未有以结江左之心故愚以王导佐元帝之兴为尤难然所恃以兴者何也中原之毒方炽而人心易收也观导等请用顾荣贺循等谓之以收人心则亦不可谓无所因矣呜呼羯胡乱华生民涂炭导之佐元帝也宜若捕龙蛇格虎兕不得斯须暇也顾乃开设学校賔礼贤才措事业于雍容谈笑之间其后谢安为相亦以雅量镇之议者讥其以清谈废务浮文妨要终不为变此两公者岂智识有不及耶意当是时中原方乱人心虽曰易收亦或易危未容以威猛胜慴之也然江左立国既不能与周汉并隆又不若肃代之能克复旧物岂其世徳之厚薄异耶故中兴之功或系之将李光弼郭子仪是也或出入将相之间山甫邓禹是也然议者谓再造汉室禹为元勋岂耿贾吴祭之徒卒不敢与之齿耶自冯愔之叛禹之威望亦少损矣然而功不减焉何也关中天下之根本且汉之旧人心之所依归者也萧何任关中之寄以基帝业为时宗臣则禹之功独髙者亦岂以关中之重为能佐佑中兴耶洪惟我宋之兴为民立极拨天下之乱而反之正人心乐推神器自至卜宅梁汴之间非有太行孟门羊膓伊阙以为塞非有洞庭彭蠡沔川汉水以为池立国百七十年无一日犬吠之惊其所恃以爲强且固者人心而已故祖宗以来所以养元元甚厚而徳泽渗洒在人膺肺间虽千万年不忘也承平既久衅生邉隅逺人犯顺躏蹂京邑于兹六年矣圣主忧勤夙夜图回事功阅日既久未见赫然振起之象然有志之士愿有献于上者亦以人心未忘有可用之势而巳今眀问以四代任人之方与其将相救时之得失孰可以为法于今且在当时有遗憾而可为后世鉴者颇使论之愚固论其略矣抑复深维天下之事所以不克济者患在于不为而无患其甚难故圣人畏无难而不畏多难以其因难而能图也又况祸福倚伏之理为未易料者昔吴王夫差既胜齐伍子胥曰天之所弃必骤近其小喜而逺其大忧使吴不得志于齐而以觉悟王心吴国犹世今天禄亟至是吴命之不常也未防吴果灭于越吴人侵楚入郢楚人大惧令尹子西独喜曰乃今可为矣夫战胜人所喜也而以为大忧防败人所废也而以为可为则是祸福倚伏之理果不可料而不可不为者也如其不为而俟天命之自回人事之自正敌国之自屈盗贼之自平庸有此理也哉愚愿圣主与二三大臣蚤夜以思凡可以收人心而服之者悉举而行之于此有二说焉人主忧勤寅畏天命侧身修行罔敢暇逸然后能服人心宣王之事是也大臣至公黜陟眀允选用羣才皆从人望然后能服人心王导之事是也虽然用贤不可不尽去邪不可不力何则贤者之于君也以礼进以义合所言而从则将继此以进其所未言所行而信则将继此以勉其所当行茍有疑焉则亦已耳以邓禹之智略而遇光武之君受任之间犹有所媿而况其他乎君子小人之不相容犹氷炭之不可同器而处也君子得位则斥小人小人得志则害君子此理之必然者也甞怪光弼之勋业若此而不肯离军中君臣之间不能无疑代宗虽厚抚其母终不一至朝廷岂以谗邪之人为可畏耶光弼且然而况于余人哉故曰用贤不可不尽去邪不可不力也然则在当时有遗恨而可为后世鉴者此欤呜呼君子小人不可不先辨也君子阳也小人隂也犹人之身少壮则多阳非无隂也隂不能胜阳而反制于阳老耄则多隂非无阳也阳不能胜隂而反制于隂方天下盛时固多君子及其久也听用原情之术不至浸淫至于衰小人者以类至而日胜以至于无君子则亡矣故善养生者求所以辅阳而消隂善医国者求所以进君子而退小人顾中兴岂难哉惟上之人勉焉若以为甚难而不为则愚不知也谨对
　　平江试院问防
　　问文者贯道之器道有升降故文有变革虞夏商周之文均于言道而体则三变曰浑浑也灏灏也噩噩也典谟训诰誓命存焉可得而知其辨与自汉至魏辞人才子文体三变曰善为形似之言也长于情理之说也以气质为体也诗赋纪传书檄论賛存焉可得而知其辨与终唐之世文之变亦有三饰句绘章则王杨为之伯崇雅黜浮则燕许擅其宗嚅哜道真涵泳圣涯则韩愈倡之栁宗元等和之今其文具在可考而知不识所谓文之变者其必因时而变欤因人而变欤抑时与人相待也且所工又有所拙所长必有所短其在一时孰得孰失孰强孰易孰同孰异书曰辞尚体要语曰辞达而巳矣虞夏商周之文虽不同皆不害为辞逹与体要欤汉魏及唐又何如哉顾必有能臻是者赫然与诗书表里焉不诬也诸贤致力于斯文久矣试摭其实为有司论之无以汉魏而下为区区不足道也
　　临安类试所防问
　　问盖闻为治之道必由于人才用才之术莫先于人望人望所在民心归焉昔者晋悼公即位于朝始命百官而用赵武祁奚等六官之长皆民誉也晋国所以复霸元帝渡江王导劝用贺循顾荣辈以收人心羣才并至江左以之中兴岂中兴复霸之功必待是而后立且其人之事业果有异于人耶抑用此以为收人心之术也汉髙帝以马上得天下所用皆丰沛故人鬻缯屠狗轻滑之徒有所不择所过郡邑询问贤豪及于麾下骑士甚者登坛拜大将而一军皆惊恶在其为人望也哉至光武则小异其所与共起南阳者固多一时亭长县吏及天下稍定以厚礼聘严光以三公起卓茂特见尊宠则又或以人望为重此其故何也或曰创业中兴其事不侔顾理势不得不然诸君讲眀于人才之说宜有日矣今圣天子乐闻之并陈于篇以俟采择









　　苕溪集巻九
　　钦定四库全书
　　苕溪集巻十　　　　　　宋　刘一止　撰讲义
　　下武
