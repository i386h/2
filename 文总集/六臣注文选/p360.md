<!-- { "loadSidebar": true } -->
　　机事之失十恒八九【五臣有也字　善曰汉书解故曰机事所揔号令攸发胡广曰机宻之事　翰曰要善也言大任者极其尊重皆少能録人善政故机微之事多失也】而世族贵戚之子弟陵迈超越不拘资次【善曰崇让论曰非势家之子率多因资次而进之铣曰言贵戚子弟皆不拘资次而超进】悠悠风尘皆奔竞之士【五臣无士字　善曰孔安国论语注曰悠悠周流之貌风尘以喻污辱也晋诸公讃曰人人望品求者奔竞　向曰悠悠逺貌风尘喻秽俗也言久逺以来悉皆奔竞势利】列官千百无让贤之举【善曰孙卿子曰天子千官诸侯百官史记曰司马季主曰试官不让贤　铣曰言官虽多无有能让举贤人也】子真着崇让而莫之省【善曰干寳晋纪曰时礼让未兴贤者壅滞少府刘寔着崇让论孙盛晋阳秋曰刘寔字子真平原人　良曰疾时贪竞而时君不能省察】子雅制九班而不得用【善曰王隠晋书曰刘颂字子雅转吏部尚书为九班之制裴頠有所駮　翰曰作九班之制以别尊卑为裴頠所駮事不见行】长虞数直笔而不能纠【善曰孙盛晋阳秋曰司校尉傅咸劲直正厉果于従政先后弹奏百寮王戎多不见従　铣曰傅长虞为司校尉前后执正弹纠百僚多不见従】其妇女糚栉织絍【女金】皆取成于婢仆【善曰礼记曰妇事舅姑如事父母鸡初鸣咸盥漱栉縰笄织絍见下句　向曰栉梳也织絍理缯帛也言皆委婢仆而为之】未尝知女工丝枲【胥里】之业中馈酒食之事也【善曰礼记曰女子十年不出执麻枲治丝茧织絍组紃周易曰在中馈无攸遂毛诗曰乃生女子无非无仪酒食是议　济曰丝治茧也枲麻也谓缉绩也中馈谓祭祀之具言食禄之家妇人皆不尝知此事矣】先时而婚任情而动故皆不耻淫逸之过不拘妬忌之恶有逆于舅姑有反易刚柔有杀戮妾媵有黩乱上下【善曰尔雅曰妇称夫之父曰舅称夫之母曰姑礼记曰妇将有事大小必请于舅姑又曰男子亲迎男先于女刚柔之义也公羊传曰媵者何诸侯娶一国则二国往媵之以侄娣礼记曰婚礼者上以事宗庙而下以继后世也尚书説命曰黩于祭祀时谓弗钦　良曰礼男三十而婚女二十而嫁先时不依礼而早婚娶也反易刚柔谓陵夫之政媵亦妾类黩乱上下谓不恭也】父兄不【善作弗】之罪也天下莫之非也又况责之闻四教于古脩贞顺于今以辅佐君子者哉【善曰礼记曰古妇人教以妇徳妇言妇容妇功列女传宋鲍女宗曰贞顺妇人之至行也毛诗序曰后妃又当辅佐君子求贤审官　翰曰不罪不非俗以为是也四教四徳也贞顺者妇人之志行也言为滛逸妬忌天下且不以为非礼况责脩徳行以辅佐君子者乎】礼法刑政于此大坏如室斯构而去其凿契如水斯积而决其隄防如火斯畜而离其薪燎也【善曰吕氏春秋曰若积大水而失其壅隄矣　铣曰凿契簨也言礼法刑政既壊欲望为理其犹构室而去凿契积水而决隄防畜火而离薪燎也】国之将亡本必先颠其此之谓乎【善曰左氏传齐仲孙谓齐侯曰臣闻国之将亡本必先颠而后枝叶従之　向曰谓礼法刑政也颠坠也】故观阮籍之行而觉礼教崩弛之所由【五臣有也字　善曰干寳晋纪曰阮籍宏逸旷达居防不帅常检　济曰阮籍放荡不依礼法代以为达人则知礼教崩弛也弛废也】察庾纯贾充之事【五臣作争】而见师尹之多僻【善曰干寳晋纪曰贾充飨众官庾纯后至充曰君行常居人前今何以在后纯曰有小市井事不了是以后世俗言纯乃祖为伍伯又曰充之先为市魁故以戏答　良曰同善注师尹大臣也僻不正也】考平吴之功而【善无而字】知将帅之不让【善曰干寳晋纪曰王浑愧欲造江而王濬先之乃表濬违诏不受已节度濬上书自陈曰恶直丑正实繁有徒欲构南箕成此贝锦　翰曰考校也王浑与王濬平吴争功更相表奏则知将帅不让也】思郭钦之谋而悟戎狄之有衅【善曰干寳晋纪御史大夫郭钦上书曰戎狄彊犷歴古为患今西北郡皆与戎居若百年之后有风尘之警胡骑自平阳上党不三日至盟津及平吴之盛出北地西河安定复上郡置冯翊平阳帝弗听铣曰悟觉也同善注言思此谋则觉戎狄为衅】览傅刘毅之言而得百官之邪【善曰干寳晋纪傅上书曰昔魏氏虚无放诞之论盈于朝野使天下无复清议而亡秦之病复发于今又上顾谓刘毅曰朕方汉何主对曰桓灵帝曰吾虽不及古贤犹克已为治方之桓灵不亦甚乎对曰桓灵卖官钱入于官陛下卖官钱入私门以此言殆不若也　向同善注】核傅咸之奏钱神之论而覩宠赂之彰【善曰干寳晋纪司隶校尉傅咸上书曰臣以货赂流行所宜深絶又曰鲁襃字元道南阳人作钱神论左氏传曰取郜大鼎于宋臧哀伯谏曰官之失徳宠赂章也　济曰核考也言考此则知货赂之行明矣】民风国势如此虽以中庸之才守文之主治之【善曰贾谊过秦篇曰陈渉材能不及中庸论语曰中庸之为徳也其至矣乎民鲜久矣何晏曰庸常也中和可常行之徳也公羊传曰继文王之体守文王之法度何休曰引文王者文王始受命制度也　良曰中庸谓非贤非愚之才守文谓守常平理代之主也】辛有必见之于祭祀季札必得之于声乐【善曰左氏传曰初平王之东迁也辛有适伊川见被发而祭于野者曰不及百年此其戎乎其礼先亡矣又曰季札来聘请观乐使工为之歌陈曰国无主其能久乎　翰同善注】范燮必为之请死贾谊必为之痛哭【善曰左氏传曰范燮反自鄢陵之役使其祝宗祈死曰君无礼而克敌天益其疾矣爱我者唯祝使我速死无及于难范氏之福也汉书贾谊上疏曰可为痛哭者一也　铣同善注】又况我恵帝以荡【五臣作放】荡之徳临之哉【善曰臧荣绪晋书恵纪曰帝讳衷字正度武帝崩太子即皇帝位毛诗曰荡荡上帝下民之辟　向曰晋室礼乐崩壊贿赂公行庸主守之且犹不济况我恵帝以放荡之徳而临之乎】故贾后肆虐于六宫韩午助乱于外内其所由来者渐矣岂特系一妇人之恶乎【善曰干寳晋纪曰贾庶人赐死初武帝为太子取后在宫不恭逊而甚妬忌有孕者辄杀之或以手防擿之子随刄坠又曰韩寿妻贾午实始助乱　济曰贾后恵帝后肆縦虐残也六宫中宫也言六者取象坤数也韩午夀妻贾后妹也相助为妬忌婬乱事也言晋室不道而致败壊岂独系贾后一妇人也】怀帝承乱【善有之后】得位羇于彊臣【善曰干实晋懐纪曰太傅东海王越揔兵辅政　良曰承乱谓继恵帝之乱也羇束也彊臣谓东海王越也】愍帝奔播之后徒厠其虚名【善曰干寳晋纪曰洛京倾覆秦王业避难宻南趣许颍豫州刺史阎鼎以天下无主有辅立之计　翰曰洛阳倾覆秦王业避难于许豫州刺史阎鼎立以为主后迁于长安也言徒厠天子之名而无天下之重也】天下之政既已去矣非命世之雄不能取之矣【善曰孟子曰五百年必有王者兴其间必有名世者广雅曰命名也铣曰去谓去晋室也雄谓有威之称】然怀帝初载嘉禾生于南昌【善曰徐广晋纪曰太康五年八月嘉禾生南昌九月懐帝生毛诗曰文王初载天作之合载犹生也　向曰载年也嘉禾瑞谷也南昌郡名】望气者又云豫章有天子气【善曰干寳晋纪曰初望气者言豫章广陵有天子气　济曰望气者谓能占候之人也】及国家多难宗室迭兴【善曰毛诗曰维予小子未堪家多难史记太史公曰递兴递废能者用事良曰宗室诸王也迭更兴起也】以愍怀之正淮南之壮成都之功长
　　沙之权皆卒于倾覆【善曰王隠晋书曰愍怀太子遹立为皇太子贾后无子妬害滋甚废太子为庶人送太子于许昌宫之别坊矫诏使小黄门孙宪害太子赵王伦酖杀贾后帝诏諡遹为愍懐皇太子又曰武皇帝男字钦度封淮南王领中护军孙秀既害石崇等以惧允允遂进围相府相国赵王伦闭门允兵四胜陷破无前伦息度伪云有诏助淮南王王下车受诏遂害允又曰颖字章度封成都王拜越屯骑校尉赵王伦簒位颖谋举义兵迎天子伦死后废太子章立頴为皇太弟张方废頴归蕃遣田徽杀之于邺又曰又字士度封长沙王拜歩兵校尉齐王冏相攻冏败缚至上前乂叱左右斩之河间王颙欲废太子立成都王欲先诛乂出征连战败走遂诛之　翰曰同善注言此数王俱有权势而卒见诛戮岂非命也】而怀帝以豫章王登天位【善曰干寳晋恵纪曰诏豫章王炽为皇太弟皇帝崩太弟即位崩諡曰孝懐皇帝尚书曰天位艰哉】刘向之【五臣作文】防云灭亡之后有少而【善作如】水名者得之起事者据秦川西南乃得【善有其字】朋按愍帝葢秦王之子【善有也字】得位于长安【善本乂有一长安字】固秦地也【善曰干寳晋懐纪曰闗中建秦王业为皇太子本吴孝王之子出为秦献王后皇帝崩太子即位于长安崩諡曰愍皇帝　铣曰防验也谓验于前事也易曰西南得朋葢时以南阳王为右丞相是得朋也】而西以南阳王为右丞相东以琅邪王为左丞相【善曰干寳晋纪愍帝诏琅邪王叡曰今以王为侍中左丞相督陜东诸军事右丞相南阳王督陜右诸军事臧荣绪晋书曰南阳王保字景度太尉模世子或以南阳王为秦王非也】上讳业故改邺为临漳漳水名也由此推之亦有徴祥而皇极不建祸辱及身【善曰尚书考灵耀曰建用皇极宋均曰建立也皇极大中也　向曰征祥谓防与嘉禾也皇极谓大中之道也祸辱及身谓被刘聦所虏也】岂上帝临我而贰其心将由人能道非道人者乎【五臣作也字　善曰毛诗曰上帝临汝无贰尔心济曰帝天也言岂于我懐帝有二心乎何其先降祥瑞而速灭亡哉应由人不能道】淳耀之烈未渝故大命重集于中宗元皇帝【善曰晋中兴曰中宗元皇帝讳睿字景文嗣为琅邪王愍帝崩于平阳陟皇帝位国语史伯曰黎为髙辛氏火正以淳耀敦大光照四海夫成天地之大功者其子孙未尝不章韦昭曰淳大也耀明也良曰黎为髙辛氏火正有淳耀之徳故其子孙昌盛也烈业也渝变也晋承黎之后故云然言天子业未变】
　　【故大命再集于东晋也】
　　后汉书皇后纪论
　　范蔚宗【翰曰配至尊名为皇后后君也明为海内小君也】
