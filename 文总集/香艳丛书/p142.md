<!-- { "loadSidebar": true } -->
　　笃耨树，如杉桧，香藏于皮，皮老而脂自流溢者，名白笃耨。冬月因其凝而取之。名黑笃耨，盛之以瓢，碎瓢而爇之，亦香，名笃耨瓢。 
　　远暂香，出真腊者为上。伐树去木而取者，谓之生速。树仆木腐而香存者，谓之熟速。其树木之半存者，谓之暂。黄而熟者，为黄熟。通黑者为夹笺。又有皮坚而中腐，形如桶，谓之黄熟桶。 
　　三佛齐有乳香树，树似榕，以刀碏之，脂溢于外，凝结而成。其品十有六种，有滴乳、瓶乳、袋乳、黑榻、缠末之别。 
　　奇南出占城山，酋长禁民不得采取。取数片，置之衣带间，不思溺。 
　　阿胶参，出佛林国。皮色青白，叶细两两相对，花似蔓青正黄，子似胡椒赤色。研其脂，汁如油，极青，又治癞。 
　　麻树生斯调国，其汁肥润，其泽如脂膏，馨香馥郁，可以熬香，美如中国之油也。婆利国，有婆律树，高八九丈，瘦者亦能生龙脑。肥者出婆律，又名木五香、根旃檀、节沉、花鸡舌、叶藿香、胶熏陆、清桂、马碲、鸡骨、笺香，同是一本。取法先断其木根，积年皮干俱朽，心与节不坏者乃香也。细枝紧实为清桂，黑而沉水为沉，半浮半沉为鸡骨，最粗为笺，浮者为檀，似马蹄为马蹄，似牛头为牛头。又有熟结，生结。沉之良者，惟琼崖等州有。在土中不刓剔而成者，谓之龙鳞。亦有削之自卷，咀之柔勒者，谓之黄蜡。 
　　高仙芝伐大树，得诃黎勒，五六寸，置抹肚中，觉腹痛，仙芝以为崇，欲弃之。问大食长老，长老云：“此香人带，一切病消，其作痛者，吐故纳新。” 
　　波斯国有树，叶黄黑色，经寒不凋。二月开黄花，心微碧，刻其叶，有胶如饴，六七月坚凝，爇之通神明，辟邪恶。 
　　芸薇菜，其根烂熳。春夏叶茂，秋蕊，冬馥，其叶供祭，供客，且能止渴，人采其茎，带之，香气历日不歇。 
　　巴东有真香茗，其花白色如蔷薇。煎服令人不眠，令人无忘。 
　　■杳草，其花如丹，叶细长而白，花叶俱香，扇馥数里。其子如薏，中实甘香，食之不饥渴，体如香草。 
　　郁金芳草，酿之以降神者，可佩，宫嫔每服之补缡衿。 
　　宝云溪僧舍，盛冬客至，不然薪火，暖香一炷，满室如春。 
　　公主下降，乘七宝步舆，四面缀香囊，贮辟邪瑞麟香，皆异域所献。 
　　蜜香花，生天台山。一名土常山，苗叶甚甘，人用为药，香甜如蜜。 
　　苾蒭，西天草。体性柔软，引蔓傍布，馨香远闻。佛经中所谓解脱知见香。 
　　迷迭，西都香草，可佩服。 
　　藒车香，杀蠹鱼及蛀蚛，生彭城，高数尺，白花，凡树木蛀，煎此香冷淋之。 
　　蘼芜，一名蕲茝、留夷、杜薇、芳芷、薜荔。 
　　胡绳，绿荑，芎藭，芳蓠，皆《楚辞》所注。 
　　葳菥、苞荔、薜莎、青苹，皆高原所生。 
　　甲香，大者如瓯，面前一边直搀长数寸，闱壳岨峿，有刺，杂众香焚则香，独焚则臭。一名流螺，今造合香家所须用，能聚众香，使不浮散。 

　　〖注：■，辶+上夂下巾。〗 


　　杨娥传　清　刘钧　撰 

　　杨娥者，滇之奇女子也。其祖父世为黔国公，家武艺教习。娥之兄曰“杨鹅头”，艺尤精，然与娥角力辄负。娥貌美，而趫捷过人。黔府护卫张小将者，美少年也，以勇力闻，鹅头以其妹妻之。娥年十六，归张氏，隆武二年也。 
　　时黔国公沐天波奉永明王，是年，安南土酋沙定洲叛，陷昆明。天波出奔楚雄，娥夫妇及鹅头踵至，从之而西。明年，流寇孙可望入滇，天波奔滇西徼外。后永明王兵败奔云南，吴三桂追之，王与天波走缅甸。天波命娥夫妇卫王，时流寇四起，道涂梗塞。娥与张奋力捍御，无能当之者，王始得达缅。吴三桂索王急，缅人执以献，天波与从臣数百人皆死之。娥闻之曰：“吴三桂何人，彼独非大明臣子耶！” 
　　后永明为三桂所弑。张悲愤成疾卒。娥遂从兄归昆明，卖酒平四王府西。日施脂粉，御金翠，靓妆艳服。自当垆，纤腰玉貌，见者，惊为天人。吴藩帐下纨绔子弟，闻丽入当垆，皆来肆中饮。饮既醉，游谈谑浪，稍稍侵娥。娥视其壮健者，提之如提孩童，置诸狗窦，沸汤浇之。群惊起来夺，娥略以手挥之，皆倒地，负痛逸去。明日聚恶少数十人，噪而来。娥出之街中，群聚围娥，娥耸身一跃，疾于鹰隼，自众头上飞出，立于围外。众相顾惊愕，不敢动视，娥则神色不变，意甚暇。众遂散，娥亦不复卖酒矣。 
　　吴三桂闻之，欲纳娥。娥忽中寒疾，疾亟，鹅头往视之。时已深夜，入其房，一灯碧色，寒风飒然。床头设永明王与其夫张之灵。鹅头呼妹不应，就视之，奄奄然仅存一息。娥头抚之泣，娥忽跃然推兄曰：“汝亦健儿，何作女子态耶？”遂启其襟，飕然出一匕首，寒光射人，不可逼观。娥左手把兄袖，右手执匕首，东向指曰：“吴三桂逆贼，杀吾王，致吾夫死绝域，誓不与之共天地，故觅此报仇物以待之。计吾之貌与艺足以动之，故忍耻自眩，冀老贼闻而纳我，吾计成矣。不幸疾死，此天不欲我为国家报仇也。”言已，一恸而绝，犹握匕首东指云。 


　　黔苗竹枝词　清　大兴舒位立人　撰 

　　黔于汉属西南夷，唐宋以来，曰蛮，曰獠。洎明始，设府州县，种类日渐繁息，则曰苗，曰蛮，曰僰，曰峒，曰犵狫，曰■⑴犷，曰番，曰木老，曰六额子，曰猓猡，曰犵兜。其自粤迁至者，又有若猺，若獞、若■⑵，与■⑶、与■⑷，咸隶属焉，然皆得名之曰苗，是真所谓苗裔也。苗既居处，言语不与华同，其风俗饮食衣服各诡骇，不可殚论。余从车骑之后，辄以见闻所及，杂撰为竹枝体诗，且为之注，盖不啻郭景纯作《山海经》圆赞，吴道子画地狱变相也。设非亲历其境，骤而示之，以所作不几致疑于海上之木、山中之鱼哉！夫古者輶轩采风，不遗于远，而刘梦得作《竹枝词》，武陵俚人歌之，传为绝调。余诚乏梦得之才，又所记謏琐，无足当于采录。而以一书生，万里从征，往来柳雪，横槊而赋，磨盾而书，将以是为饶歌一曲之先声焉。 

　　西南夷一首 
　　嫁得盘瓠不自由，岑山孖水远来游。 
　　无因石室功臣表，狗尾如貂续未休。 
　　盘瓠，高辛氏之畜狗也，衔犬戎吴将军头献阙下，帝酬其功。而妻以少女。盘瓠遂负女走入南山石室，三年生六男六女，自相夫妇。衣服制裁皆有尾形，号曰“蛮夷”，详见范史《西南夷列传》。此盖苗子之始祖矣。苗以山之高者为岑，水分流曰孖。（高辛一作南辛。） 
　　夜郎一首 
　　流水淙淙市夜郎，浣纱人见竹三王。 
　　年年饱吃桄榔饭，不信人间有稻粱。 
　　初有女子浣于遁水，见三节大竹流入足间，闻哭声，剖竹得一男，归养之。长而自立为竹郎侯，以竹为姓。汉武帝杀之，后封其三子，民为立竹王三郎神祠。其地桄榔木可为面，百姓资食焉。 
　　牂柯蛮一首 
　　且兰江上战船闲，南去庄豪竟未还。 
　　留得瓢笙作歌舞，一条冷水万荒山。 
　　庄蹻至且兰，椓船步战牂柯。椓，船杙也。宋时牂柯蛮入贡，令作本国歌舞，一人吹瓢笙，如蚊蚋声，数十辈宛转，舞以足顿地为节，名曰“水曲”。按史汉皆作庄蹻，范蔚宗作豪，郭青螺考辨，谓当从《后汉书》。 
　　东谢蛮二首 
　　络额金银压两肩，皮冠革履去朝天。 
　　分明山海图经赞，那拟周书王会篇。 
　　唐贞观初，东谢酋入朝，冠乌熊皮，若注旄，以金银络额，被毛皮，韦行滕着履。颜师古上言：昔周武王时，远国来朝，太史次为王为篇，今当写作王会图。诏可。 
　　红丝早已系绸缪，牛酒相邀古洞幽。 
　　底事相逢不相识，谢郎翻比谢娘羞。 
　　东谢婚姻不避同姓，以牛酒为聘，女归夫家，夫羞涩，避之旬日乃出。其俗男女皆椎髻，绦以绛垂于后。 
　　南平獠一首 
　　新制通裙称体量，竹筒三寸缀明珰。 
　　夜深留客干栏宿，细说当年剑荔王。 
　　妇人横布二幅，穿中，贯其首，号曰“通裙”。美发髻垂于后，竹筒三寸，斜穿其耳，富者饰以珠珰，人皆楼居，梯而上，名曰“干栏”。其酋姓朱氏，唐时称剑荔王云。 
　　狆苗一首 
　　浅草春开跳月扬，聘钱先乞紫槟榔。 
　　来年一咲占归妹，抱得新儿认旧郎。 
　　狆家在五代时，楚王马殷自邕管迁来。其种有三，曰补笼、卡尢、青仲，散处贵阳、平越，都匀、安顺、南笼各郡属，风俗相同。每岁孟春，会男女于平野，曰“跳月地”，曰“月场”。各为歌唱，合意则以槟榔投赠，遂为夫妇。而婚成三日，妇即别求他男与合，非生子不能归也。（按平越府今改为直隶州，南笼府今改为兴义府。） 
　　宋家苗一首 
　　识字耕田不记年，男婚女嫁两茫然。 
　　似渠打鸭休相咲，胜索开门一种钱。 
　　宋家在贵阳，相传为春秋时宋国裔，楚蚕食上国，俘其民而放之南海，遂流为夷。颇通汉语，文字男帽女笄。将嫁，男家遣人往迎，女家则率亲党棰楚之，谓之夺亲。俗诚可咲，然今人嫁女之家，有索开门钱者，竟至攘臂请益，则其异于苗子也几希。 
　　蔡家苗一首 
　　卿卿毡髻我毡裳，做戛匆匆兴不常。 
　　几见鸳鸯能作冢，销魂人赠返魂香。 
　　蔡人为楚所俘，在贵筑、清平、修文、清镇诸县，暨大定之威宁、平远州。男女制毡为衣，妇人以毡为髻，饰以青布，若牛角状，长簪绾之。夫死，将以妇殉，妇所私挟，众夺之去，乃免。其聚会亲属，椎牛跳舞，名曰“做戛”。 
　　龙家苗二首 
　　狗耳苕亭绾髻螺，鬼竿影裹两婆娑。 
　　明珠薏苡偏相似，肠断征蛮马伏波。 
　　龙苗种有四，一曰狗耳龙家，在广顺州康佐司。男子束发而不冠，妇人辫发，螺髻上指如狗耳形。春时，立木于野，谓之鬼竿，男女旋跃而择配。衣以五色，药珠为饰，贫者代以薏苡。 
　　抛却残春趁早秋，纸钱一陌笑牵牛。 
　　看他被发伊川野，何不蚕娘祭马头。 
　　一曰马镫龙家，妇人作冠若马镫然。以七月七日祭于墓。又大头龙家，曾竹龙家。其俗约略相似。 
　　花苗一首 
　　牛角传欢复几时，声声铜鼓赛丛祠。 
　　无端飞出金蚕箭，掷破鸡黄又闹尸。 
