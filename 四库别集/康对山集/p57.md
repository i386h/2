<!-- { "loadSidebar": true } -->
维嘉靖九年庚寅冬十二月癸未浒西山人海敬以羊豕庶羞祭于亡侄迪功郎伊阳丞可久之灵曰于乎可久孰荣不悴孰昼弗夜生之所为死之所籍平生志意子惟汝嘉丈夫之特用光我家抱器弗售闻于大学贰此巨邑治行允卓归田数年日与予处伦虽叔侄谊如父子中寿告殂我心用伤我老且废韦弦复亡灵舆朝发贲尔幽宅薄陈斯奠庶几来格尚享 

祭张镐文 

维岁辛卯四月乙未母舅浒西老人以柔毛庶品祭于亡甥张四秀才之灵曰于乎我甥胡为而生胡为殁数之所遘何讵尔閟惟甥克贤荐志敏学光彩未长嗟此羙璞明日寄葬于城南郭颇近绿野魂其堪托念言永违肠肺??哀灼聊陈斯奠庶其歆若 

祭北山文 

维嘉靖十二年岁次癸巳二月甲戌朔二十三日丙申前翰林修撰康某谨以柔毛庶品奠于故中宪大夫都察院左佥都御史姊丈北山先生之灵曰于乎北山乃竟不起邪骨肉之亲金兰之契三十余年而莫逆者公一人尔我方以公在足以相依语咲□终天年而公乃有此闻讣之日痛彻五内然安能复得见公握手道故昔哉于乎生死者理之常而数之定也年登七旬正终牗下有子有侄廉孝之节文章之誉海内章缝之士孰不仰之丈夫之事备矣尽矣尚何云歉聊陈薄奠以表我哀先生其右临之尚飨 

代南皋祭北山文 【此文马刻未收】 

维公禀德宏迈知能先觉高不抗俗和不随物膴仕昌朝人比管乐观风畿内奸贪是却节镇宣府恢拓广慱勋业垂成倏尔摈落归田念年宿志愈恪明农水北何愧何怍间有德音褒然古作某忝旧游访公梓里握手数言益钦肤羙闻讣巳久心恒恻然聊陈薄仪用奠几筵公灵不昧鉴此微虔孰德如公不为世传尚飨 

咸宁县儒学教谕杨淮校 生员宋资世陈　元杨宗震李　湛龚　平书 对山集卷之十九终 



【后序】 

刻对山集后序 

嗟乎对山先生天下士也余私慕之久矣洎余来守关辅则先生巳修文下地考问无从矣讵非憾哉然先生主盟艺苑领袖哲匠者垂四十年颓玉几何而曩昔瑰章玮帙顾使其坏烂不收谓守土者之一缺政谁云不然暇日乃得先生友人张君太微所辑先生诗歌书记序铭诸作凡若干卷以示余谋梓焉因具达之抚台今制府翁公檄终其役无费之惑噫余志也何敢辞乃重以校正托诸张君而?之良梓梓成西陂诸公谓余何可□一言余固述余得籍以抒其私愿于先生而庶几文献之究图者如此嗟乎先生神解精诣畧见于其诗若文经济谟猷畧见于其廷对一策其英风劲气轩挺卓踔断非小物细故所能尘秽荡摇者则有诸君子之状铭表傅具在余可无赘也独悲夫倜傥隽拔如先生或世有如先生者而竟亦弗偶才之所以自爱与其所以爱才者余不能无交望焉耳 嘉靖二十四年秋七月朔日东郡六泉吴孟棋识 

康集后序 

武功康太史声名满宇宙间竟为人所排挤其猷为无由自见世特传其诗文耳其人本豪迈不羁雄文巨作世称其长云至于诗篇尔雅本质去雕世多未及异乎吾所闻矣呜呼知其人诚未易也知其言亦岂易哉公以庚子残岁卒适时春免编修校书官归辛丑二月十三日行抵武功以文哭之曰公之生也将以发关河閟秘之清辉其逝也于以还太华终南之元气彼世之纷扰者曾何足为深计呜乎文何足以知公而公之文亦岂易知哉三复公之集与公之文而又重悲之初公愤世不巳知滋欲自放不为章句著作以求见于世然世之乞公文以求显者益众与人毕辄弃去故存者颇少赖太微张子尽裒诸交友乃克成集而都御史东涯翁子始?西安守六泉吴子锓诸木夫世不能致公于显位反欲因公之文以求显其身巳不试乃更取其所弃之空言而尊崇之人情贤不肖固相远而士之遇不遇固自有命也乙巳冬吴子以刻本贻余读其中则先子之墓铭固巳放失余既托吴子以附诸集因序以归之使例求公之遗文世有能藏公之文者而或不及乎梓或及乎梓矣而非公立言之旨然则虽托空言以自见业有所难而因人之言以求显者要亦不足恃也君子恃其自立者何如耳公之不修饰以求名而名自随不为文以传世而世自传者其意或在于是与呜乎公其人杰也哉 嘉靖丙午季春既望平凉乡晚生赵时春书
