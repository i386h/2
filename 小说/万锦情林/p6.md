<!-- { "loadSidebar": true } -->
      行数十步，见一大殿，榜曰：天章之殿。殿后有一高阁，题曰：灵光之阁。内设云母屏，铺玉华蕈，四面皆水晶帘，以珊瑚钩挂之，通明如白昼。梁间悬香球二枚，兰麝之气，芬芳触鼻。请令言对席坐而语之曰："卿识此地乎？即人世所谓天河，妾乃织女之神也。此去尘间，已八万余里矣。"令言离席而言曰："下界愚民，甘与草木同腐。今夕何幸，身游天府，足践仙宫，获福无量，受恩过望。然未知尊神欲托以何事，授以何言？愿得详闻，以释尘虑。"仙娥乃低首敛躬，端肃而致词曰："妾乃天帝之孙，灵星之女，夙禀贞性，离群索居。岂意下土无知，愚民好诞，妄传秋夕之期，指作牵牛之配，致令清洁之操，受此污辱之名。开其源者，齐谐多诈之书；鼓其波者，楚俗不经之语；傅会其说而倡之者，柳宗元乞巧之文；铺张其事而和之者，张文潜七夕之咏。强词雄辩，无以自明；鄙语邪言，何所不至！往往形诸简牍，播于篇章。有曰：'北斗佳人双泪流，眼穿肠断为牵牛。'又曰：'莫言天上稀相见，犹胜人间去不回！'有曰：'未会牵牛意若何，须邀织女弄金梭。'又曰：'时人不用穿针待，没得心情送巧来。'似此者不一而足，亵侮神灵，罔知忌惮，是可忍也，孰不可忍！"令言对曰："鹊桥之会，牛渚之游，今听神言，审其妄矣。然如嫦娥月殿之奔，神女高唐之会，后土灵佑之事，湘灵冥会之诗，果有之乎，抑未然乎？"仙娥怃然曰："嫦娥者，月宫仙女；后土者，地祗贵神；大禹开峡之功，巫神实佐之；而湘灵者，尧女舜妃。是皆圣贤之裔，贞烈之伦，乌有如世俗所谓哉！非若上元之降封陟，云英之遇裴航，兰香之嫁张硕，彩鸾之配文箫，情欲易生，事迹难掩者也。世人咏月之诗曰：'嫦娥应悔偷灵药，碧海青天夜夜心。'题峡之句曰：'一自高唐赋成后，楚天云雨尽堪疑。'夫日月两曜，混沌之际，开辟之初，既已具矣，岂有羿妻之说，窃药之事，而妄以孤眠孀宿侮之乎？云者，山川之灵气；雨者，天地沛泽，奈何因宋玉之谬，辄指为房帷之乐，譬之衽席之欢？慢神天，莫此为甚！湘君夫人，帝舜之配，陟方之日，盖已老矣。李群玉者，果何人欤？敢以淫邪之词，溷于黄陵之庙曰：'不知精爽落何处，疑是行云秋色中。'自述奇遇，引归其身，诞妄矫诬，名检扫地！后土之传，唐人不敢明斥则天之恶，故假此以讽之耳。世俗不识，便谓诚然，至有'韦郎年少耽闲事，案上休看《太白经》'之句。夫欲界诸天，皆有配偶；其无偶者，则无欲者也。士君子于名教中自有乐地，何至造术鄙猥，诬谤高明。既以欺其心，又以惑于世，而自处于有过之域哉！幸卿至世，悉为白之，毋令云霄之上，星汉之间，久受黄口之谗，青蝇之玷也。"令言又问曰："世俗之多诳，仙真之被诬，今听神言，知其伪矣。然如张骞之乘槎，君平之辨石，将信然欤？抑妄谈欤？"仙娥曰："此事则诚然矣！夫博望侯乃金门直吏，严先生乃玉府仙曹，暂谪人间，灵性具在，故能周游八极，辨识异物。岂常人之可比乎？卿非三生有缘，今夕亦乌得至此！"遂出瑞锦二端以赠之，曰："卿可归矣，所托之事，幸勿相忘。"令言拜辞登舟，但觉风露高寒，涛澜汹涌，一饭之顷，却回旧所，则淡雾初生，大星渐落，鸡三鸣而更五点矣。取锦视之，与世间所织不甚相异，藏之箧笥，以待博物者辨之。后遇西域贾胡，试出示焉，抚玩移时，改容言曰："此天上至宝，非人间物也。"令言问："何以知之？"曰："吾见其文顺而不乱，色纯而不杂。以日映之，瑞气葱葱而起；以尘掩之，自然飞扬而去。以为幄帐，蚊蚋不敢入；以为衣帔，雨雪不能濡。隆冬御之，不必挟纩而燠；盛夏张之，不必乘风而凉。其蚕盖扶桑之叶所饲，其丝则天河之水所濯，岂非织女机中之物乎？君何从得此？"令言秘之，不肯述其故。遂轻舟短棹，长游不返。后二十年，有遇之于玉笥峰者，颜貌红泽，双瞳湛然，黄冠布裘，不巾不带。揖而问之，则御风而去，其疾如飞，追之不能及矣。
【崔生遇仙记】
　　开元天宝中，有崔书生者，于东周逻谷口居，好植花竹，乃于户外别莳名花。春暮之时，英蕊芬郁，远闻百步。书生每晨必盥漱独看。忽见一女郎，自西乘马东行，青衣老少数人随后。女郎有殊色，所乘马骏。崔生未及细视，而女郎已过矣。明日又过，崔生于花下行致酒茗樽杓，铺陈茵席，乃迎马首曰："某以性好花木，此园无非手植。今香茂似堪流盼。伏见女郎频自过此，计仆驭当疲，敢具箪醪，希垂憩息。"女郎不顾而过。其后青衣曰："但具酒馔，何忧不至。"女郎顾叱曰："何故轻与人言！"言讫遂去。崔生明日又于山下别致醪酒。俟女郎至，崔生乃鞭马随之。到别墅之前，又下马拜请。良久，一老青衣谓女郎曰："单马甚疲，暂歇无妨。"因自控女郎马至堂寝下。老青衣谓崔生曰："君既未婚，予为聘可乎？"崔生大悦，再拜跪，请不相忘。老青衣曰："事即必定，后十五日大吉辰，君于此时，但具婚礼所要，并于此备酒馔。小娘子阿姊在逻谷中，有微疾，故小娘子日往看省。某去，便当咨启，至期则皆至此矣。"于是促行。崔生在后，即依言营备吉席所要。至期，女郎及姊皆到。其姊亦仪质极丽。遂以女郎归于崔生。
　　母在旧居，殊不知崔生纳室。以不告而娶，但启聘媵。母见女郎，女郎悉归之礼甚具。经月余日，忽有一人送食于女郎，甘香特异。后崔生觉慈母颜衰瘁，因伏问几下。母曰："吾有汝一子，冀得永寿。今汝所纳新妇，妖美无双。吾于土塑图画之中，未尝识此，必恐是狐媚之辈，伤害于汝，遂致吾忧。"崔生入室见女郎，女郎涕泪交下，曰："本侍箕帚，便望终天，不知尊夫人待以狐媚辈，明晨即便请行，相爱今宵耳。"崔生掩泪不能言。
　　明日，女郎车骑至。女郎乘马，崔生从送之。入逻谷三十余里，山间有川，川中异香珍果，不可胜纪。馆宇屋室，侈于王者。青衣百许，迎拜女郎曰："小娘子，无行崔生，何必将来！"于是捧入，留崔生于门外。未几，一青衣传女郎姊言曰："崔生遗行，使太夫人疑阻，事宜便绝，不合相见。然小妹曾奉周旋。亦当奉屈。"俄而，召崔生入，责消再三，辞辩清婉。崔生但拜伏受遣而已。遂坐于中寝对食，食讫，命酒，召女乐洽饮，铿锵万变。乐阕，其姊谓女郎曰："须令崔郎却回，汝有何物赠送？"女郎遂出白玉盒子遗崔生，崔生亦自留别。于是各呜咽而出。行至逻谷，回望千岩万壑，无路径，自恸哭归家。常见玉盒子，郁郁不乐。
　　忽有胡僧叩门求食，崔生出见，胡僧曰："君有至宝，乞相示也。"崔生曰："某贫士，何有见请？"僧曰："君岂不有异人奉赠，贫道望气知之。"崔生因出盒子示胡僧，僧起拜请曰："请以百万市之。"遂将去。崔生问僧曰："女郎是谁？"曰："君所纳妻，王母第三个女玉卮娘子，他姊亦负美名在仙都，况复人间，所惜君娶之不得久远。倘住一年，君举家必仙矣。"崔生叹怨迨卒。
【滕穆醉游聚景园记】
　　延佑初，永嘉滕生名穆，年二十六，美风调，善吟咏，为众所推重。素闻临安山水之胜，思一游焉。甲寅岁科举之绍兴，遂以乡书赴荐。至则侨居涌金门外，无日不往于南北二山，及湖上诸刹灵隐、天竺、净慈、宝石之类，以至玉泉、虎跑、天龙、灵鹫。石室之洞，冷泉之亭，幽涧深林悬崖绝壁，足殆将遍焉。七月之望，于院赏莲，因而宿湖，泊雷峰塔下。
　　是夜，月色如昼，荷香满身，时闻大鱼跳掷于波间，宿鸟飞鸣于岸际。生已大醉，寝不能寐，披襟而起，绕堤观望。行至聚景园，信步而入。是时，宋亡已四十年，园中台馆，如会芳殿、清虚阁、翠光亭，皆已颓毁。惟瑶津西轩，巍然独存。生至轩下，倚栏少憩。忽见有一美人先行，一侍女随之自外而入。风鬟雾鬓，绰约多姿，望之殊若神仙。生于轩下，屏息以观其所为。美人曰："湖山如故，风景不殊，但时移世换，令人有黍离之悲尔。"行至园北太湖石畔，遂咏诗曰：
　　湖上园林好，重来忆旧游。
　　徵歌调玉树，漫舞按梁州。
　　径狭花迎辇，池深柳拂舟。
　　昔人皆已没，谁与话风流。
　　生放逸者，初见其貌，已不能定情。及闻此作，技痒不可复禁耶。于轩下续吟曰：
　　湖上园亭好，相逢绝代人。
　　姮娥辞月殿，织女下天津。
　　未会心中意，浑疑梦里身。
　　愿吹邹子律，幽谷发阳春。
　　吟毕。即趋出赴之。美人亦不惊讶，但徐言曰："固知郎君在此，特来寻访耳。"生问其姓名，美人曰："妾弃人间已六十年矣。欲自陈叙，诚恐惊动郎君。"生闻此言，审其为鬼，亦无所惧。固问之，乃曰："芳华姓卫，故理宗朝宫人也。年二十三而殁，殡于此园之侧。今晚因往演福堂访贾贵妃，蒙延久坐，不觉归迟，致令郎君于此久待。"即命侍女曰："翘翘，可于君舍中取茵席酒果来，今夜月色清明，郎君又至，不可虚度，可便于此赏月也。"翘翘应命而去。须臾，以氍毹铺于中庭，设白玉碾花樽，碧琉璃盏，醪醴馨香，闻于空际，与生笑谑笑咏，言词清婉。复命翘翘歌以劝酒。翘翘请歌柳耆卿《望海潮》词，美人曰："对新人，不宜歌旧曲。"即于席上，自制《木兰花慢》一阕，令翘翘歌之曰：
　　记前朝旧事，曾此地，会神仙。向月砌云阶，重携翠袖，来拾花钿。繁华总随流水，叹一场春梦杳难圆。废巷芙渠滴露，断堤杨柳垂烟。刃峰南北只依然，辇路草芊芊。恨别馆离宫，烟销凤盖，波没龙船。平生银屏金屋，对漆灯无焰夜如年。落日牛羊陇上，西风燕雀林边。
　　歌毕美人潜然出泪，生言尉解，仍以微词挑之，以观其意。即起谢曰："殂谢之人，久为尘土，若得奉事巾栉，死且不朽。且郎君适间诗句，固已许之矣。愿吹邹子之律，而一发幽谷之春也。"生曰："向者之诗率口而成，实本无意，岂料便为语谶。"良久，月隐西垣，星沉北岭，即命翘翘撤席。美人曰："敝居僻陋，非郎君之所处，只此西轩可也。"遂与生携手而入，息于轩下。交会之事，一如人间。将旦，挥涕而别。
