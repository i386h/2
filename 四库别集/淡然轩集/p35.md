<!-- { "loadSidebar": true } -->
　　古人重行谊故士生其时斤斤以孝弟为务澣洒羣牏细事也而郎中令躬为之兄弟让封至于违诏逃疾而不顾今之治博士者不然谈经术而骛高旷习虚华而薄本根一不得志于时其侘傺不平之气直欲举身世弃捐焉语以家庭父子兄弟之常狃以为儿女子事鄙夷而姗诮之矣然古人所重乃在彼不在此幸而有质行如濵石唐先生者安可以弗传也先生讳乔选字彰能闽之莆田人生有异质长而博闻弘记娴于文词为弟子高等毎试輙冠其曹先生虽以文名闽中而不以文自雄介介然以绳墨自律醇谨无与比事父榕原公暨母黄孺人百劬不倦务得其欢心原榕公晩有目眚先生旦夕侍饮食扶杖履呼之未尝不在左右盖十余年而忘其疾也则以先生为之目也伯兄某早卒事其嫂朱甚谨抚其侄遇恩如所生祖所遗腴田悉推以与之嫂与遇相继卒又抚其孤建建父子得底于成立者先生力也先生之内行醇备大都若此嘉靖丁酉岁先生试于乡宪大夫刘公得其文大奇之拟为举首会直指嫌其不出于已也欲稍后其次刘持不可曰不第一者还生文竟携以出先生即不魁省试而名日益起反重于魁省试者诸大夫争识先生屐屣到门愿与交欢或延致为弟子师先生教人必先之以徳行而后与辨析经义一时请业者无论文学彬彬率多砥行士矣先生尝客郑宪副所有富人子抵法当坐携金钱私遗先生求为地道先生惊曰某岂有遗行耶何至此其人惭惧逸去闻者益严重先生先生十上有司不售会伯子今宪副君守钦举于乡先生谓曰使吾当售也不后孺子孺子勉之吾将隐矣遂谢博士籍更号曰涧松而益饬躬端范以训诲其诸子率其乡之人盖先生殁十三年而宪副君成进士又一年得赠先生承徳郎户部主事又四年晋奉直大夫户部员外郎宪副君居官所至奉三尺法亷顽贞滛无敢越尺寸者皆先生之庭训也予与宪副同对南宫知先生颇详故述其生平之槩作濵石先生传以着先民之行事如此以觉夫世之浇漓者若家世生卒别具志中不具载

　　大父处士公述

　　大父处士公讳信其先越人永乐中有祖士贤北宦于燕始占籍于河间之交河家于县东五十里所谓泊头镇者士贤生珉珉生诚诚三子大父其嫡长也大父祖父皆仕宦而身独隐于贾贾而亷名闻逺近大父面多麻人因以麻子称之闻其名者无不争就贸易大父好客客至人人各如其意所欲得以是人益附之赀日饶裕然自奉俭布衣蔬食无所纷华独好施予出于天性见人饥不啻已饥也见人寒不啻已寒也食饮钱布随所见輙施甚至解衣衣人以为常其施也不知倦其既施也不知徳有指挥某者以袭官待次都门久资用竭鬻衣装为道里费行至镇贫不能前大父见而怜之曰安有人若此而贫贱者乎招之至食之衣之为资给而遣之不问其为谁氏也踰数载有达官驺从至门者大父惊以为误比入门向大父拜大父愕然迎拜曰公不吾识乎大父噤不能应曰吾昔公所济窭人也今为指挥使转运道此一谢徃施耳陈品物于庭甚盛大父逊谢不敢当为治具欵之厚犒其从者饮至暮卒不能致一物叹息而去竟亦不问其为谁氏也其施不求报大都类此大父二子伯恩博学工文名振一时扼于数不得第第以选贡生为东昌幕居职五年清苦如一日尽减父产卒于官遗孤继登纔八龄越三十年而继登官太史乃作而叹曰予幸袭大父余庇官以史为名主纪载善人君子以垂世立教顾独令先人之徳闇没而不彰岂不悲哉恨生也晩不及大父之世且早孤不及详讯先大夫以大父之行事第闻诸乡长老稍道其百一如此又不敢饰一词以诬吾祖谨次所闻为处士公述以传示我子孙俾知所考而感动取法焉

　　大中丞汤公小像赞

　　而貌则颀而度则祗而金玉其姿赤芾朱衣端居逶迤意瑰而行琦变化维时虽则维时而无诡随三吴而绥三楚而厘所去见思知公者犹云未究其施呜呼噫嘻

　　程太常像赞

　　黄金烂如朱服灿如止则于于行则徐徐尔其外腴而中虚者耶尔其夙夜匪懈尺寸不逾者耶尔其八年将作功成而不居者耶尔其九载京卿栖迟三署处世其若迂者耶世竞名而弗趋世竞巧而独愚于戱兹其为聚所先生吾将以之为模者耶

　　春秋议

　　准礼部手本该兵科给事中王士昌题为麟经离析多歧圣学几晦恳乞圣明亟行厘正以范后学以光同文盛治事移文本院要行词局専门春秋精硏校勘一切传注令后学作何遵守其牵合附会引用非旨者应何删革主司命题应否拟定等因到院准此议得春秋一书圣人垂劝戒于万年严褒贬于一字即及门髙弟莫赞其辞岂后世俗儒可异其说况国家既以明经取士自当以经文命题主司不宜因题有限舎圣经而别为传题合题以难士子士子亦不宜因题立意背圣经而姑习传题合题以合主司且传以说经非经也不可为经即不可为题况合之义不过曰比合曰牵合比合成题已非立言之意牵合成题益失作者之心又甚而捜罗隐僻杜撰新诡使治经者以滥漫之功妨正业典文者以疑似之旨失真才即在当时众谓无据传之后世人将谓何合无以后试士只以圣经为主其传题合题尽行禁革以昭圣世章表至意或者谓属词比事春秋本教传题合题相沿已久未可骤革至于近所穿凿如与传句影响相似实不干涉者传本两语相合却摘一语搭两股或四股者传本正说却乃揑増反说一股配合者本论春秋前后事却强引春秋时事当之者隐两本股却暗出两传搭股者两股无胡传从左氏及他说合者诸如此类必冝痛加禁革使主司无逞臆于经之外士人得精心于经之内其于经术不为无补若试题拟定一节恐非事体未敢轻议

　　倭事议

　　人臣处国家之事当合众人之闻见酌敌人之情形不可专信一人之言专执一人之见今东封之事试虚心以思倭既受封何以无谢恩之使册使方还何遽有渡海之倭清正曽言已杀矣何以又云提兵釡山曽言已焚矣何以又云屯聚倭封之后与朝鲜俱我属国即朝鲜失礼何不请命天朝而遽兴问罪之师均此海也我册使之徃来何难倭众之徃来何易均此倭也今之来何易昔之撤何难既屯釡山又据梁山不掳掠不杀戮意将何为则沈逰击之不足信昭然矣而又试思倭能再来我兵不能再出不惟有始无终孤小国之望且自示虚弱令远人有轻中国之心非策也是宜急图桑榆之功蚤为戸牗之计除各镇邉防之兵不可调各省防海之兵不可调各处防矿之兵不可调此外有某兵可以应援某将可以将兵先调六千人或万人分为二枝毎枝选正副将之谋勇俱备者领之储半岁粮徃为声援总设监司一人以察其勤惰而禁其骚扰又眀谕朝鲜使臣云天朝已许发兵矣可归语尔国王亟集尔精锐聚尔粮饷期以半岁之后当因粮于尔国以训练尔国将士则朝鲜闻我之不弃其国也必奋发之恐后倭众闻我之不弃朝鲜也当疑畏而不前以后倭如恭顺亦可逆杜其异日窥伺之心倭果跳梁即可少防其目前侵陵之患若曰少发兵不足以创倭然战虽不足守则有余况又可陆续征调以俟进发也不然兵非一时可发粮非一时可办朝鲜非一时可到日复一日动诿曰会议曰行勘缓则任已急则责人中外异心旦夕易虑万一骄倭觇我无谋乗彼无备蚕食而进则朝鲜之疆土日蹙兵力愈弱全仗中国以威四方令兵宿于无用之地财殚于无尽之溪猝有不虞从中而起萧墙之忧忧方大矣

　　东征议

　　朝廷之典莫重于赏罚赏罚之行当明其功罪今东征之役在经理杨镐方报以为功在赞书丁应泰又劾以为罪事系军情地隔异国既难遥度安可臆言将欲大服其心必湏详核其事合无遣风力科臣一员徃同监军司道诸臣吊取各项文册逐一清查原兵若干见在若干损失若干原马若干见在若干倒损若干阵死若干病亡若干陆续运到粮料若干用过若干见在若干陆续觧到金钱若干费过若干见在若干攻战有无劳绩斩获有无诈冐将吏有无逗遛功次有无攘夺粮刍有无冐破饷银有无侵欺讲和有无实迹军机有无失误身至其地面亲见其情形真伪莫逃耳目难掩众既公证其是谁敢独饰其非功罪既眀赏罚必当惟允惟平不枉不纵赏一人而千万人知劝罚一人而千万人知惩内可以鼓舞邉臣之气外可以慑服倭众之心矣谨议

　　东事议

　　功疑惟重罪疑惟轻所以慰安将士之劳振扬朝廷之威者圣意已定然必特遣科臣查勘者亦以功罪眀而后可以议轻重且令提功罪之衡操轻重之权者在上不在下也据督臣抚臣二疏则科臣徐观澜已回矣夫呪词乃呪丁应泰者与科臣无干何为而遽回哉且呪词不掲于赞画初奏之时而掲于会勘之日科臣不回于乆居王京之日而回于将勘之时此其中必有縁故但事在异国势难遥断科臣虽回谅亦非逺似当仍令科臣随所驻之处会同总督经理监军诸臣各秉公心勿执偏见速为勘明具奏至于有功当从优叙有罪当以功赎宜静听皇上处分无滋烦议以躭日时则人心自服国体不亵士马早得觧散免致他虞朝鲜蚤得安全无所顾虑矣

　　朝鲜撤兵议

　　窃惟人臣于国家事知之必真然后议之斯当见之必亲而后知之斯真况兵事至重尤非可以冥冥决者今督臣经理在朝鲜有年矣其倭之再来与否兵之应撤与否见之既亲知之亦真自当究利害之归剖可否之宜为明主别白言之若徒引其端而使皇上自决诿其责而令九卿会议使他日无事则已有事则曰此主上所裁决我何罪也又曰此某人所会议彼自有任其责者我无罪也逆计巧图以求免后咎余责此工于谋身非忠于谋国者古人有言兵难踰度百闻不如一见故臣愚以为撤兵一事只宜外决于督臣内决于枢臣而不当决之于九卿至于供饷则臣愚以为此必不可者自东事军兴畿辅齐鲁之民岁加饷银数十万椎骨剥髓剜肉医疮即奉明诏停征有司尚有不奉行者百姓之苦极矣又加以旱灾虫灾助人为虐闾阎嗸嗸无所得食木皮草根一时俱尽流离转死不忍见闻即我皇上发粟赈之稍为苏息而至今村无人室无烟如此景象皇上以为尚可加征以给异国否也况数年以来朝鲜之众死于倭者不啻强半以其半而耕一国之田自有余粟何烦中国兵士留戌者无所事事且戌且屯亦足自给又何烦中国汉赵充国将万人屯湟中而坐困先零班超请兵护西域不湏中国斗粮而咸服诸国彼独非人臣乎何古今遂不相及也若必欲朘贫民之膏血以转输于藩篱之外恐财尽不能胜其求力疲不能胜其后此孔子所谓季孙之忧不在颛臾而在萧墙之内者故臣愚以为此必不可也谨议

　　策问

　　问古称天地生财只有此数不在官则在民今闾阎穷乏帑藏空虚将以为在官耶在民耶不在官不在民将何所在耶夫在官则散之在民则敛之不在官不在民不知大司农又何以为计也朝廷之上如漏巵不堪岁出而不得不散百姓之家如悬磬不堪岁入而不得不敛敛者不能越子例之外而散者日闻増于例之中无事既发帑金为粮刍之用有事又请帑金为召募之资夫须粮须刍则有兵有马临时何为又烦召募待召待募则无兵无马平时何为屑越粮刍乃下之请发于上也则必得上之清核乎下也则必不得岁复一歳长此安穷汉时文学诸生议盐鐡均输持论甚正则理财之策亦诸生所宜留意也其各陈所见尽言以对
