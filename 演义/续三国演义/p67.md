<!-- { "loadSidebar": true } -->
　　刘渊元熙元年，兵犯晋太原，守将于明、何庸引兵出战，被汉将关防、关谨一阵皆斩之，军兵无主，四散奔溃，张宾挥军直追之至于平阳城下，混入城中。王弥、刘灵亦到，百姓皆香花跪迎，塞满街衢。刘聪下令禁止杀戮，出榜安民，人皆忭悦。张宾驰露布，差先锋王弥赍印绶至蒲子县，迎请汉主上平阳。汉主见弥至，大喜，即留杨龙、李迩、桃彪等，以乔晞为辅，刘和为主，共守浦子，与诸大臣将佐尽赴平阳。刘聪率众迎于十里之外。汉主入城，分赏将士慰劳之，曰："今卿等三战直取平阳，中兴有可望之机矣。"王弥、刘灵等诸将曰："今未可以得一郡而即忽进，宜下令乘胜急下晋阳，则太行以西皆为我土矣。"汉主曰："然也。昔者赵简子有言，无以晋阳为远，必以为归，卒成赵业。孤心亦欲取之，以为建都之地。"右丞相诸葛宣于曰："不然，虽云兵贵神速，亦宜以渐而进，庶无猖狂之失。兵法有：疾之甚者，必蹶上将军。且吾为晋而起兵返汉，胡可又居于晋之阳乎？"张宾曰："晋阳亦在所必取者，此事特易，但恐吾等连夺巨郡，晋朝必大兴兵马，来此争取。少不得臣与右相修之俱要临议军事，陛下左右乏才辅翊，可差人往张掖地方请陈元达、王伏都、崔玮到此，相与谋议，则大事可成矣。此三子皆有高谋远见，王佐之才，诚萧、曹之列也。"汉主从之，遂寝兵议。命张宾修书一封，着赵藩、廖全赍金珠币礼，去聘三人。宣于亦曰："酒泉徐光、程遐皆有翊运大才，吾当作书，同去请来，以资政治，则臣等得可以展驽钝于军旅，使内外有人，方成国体。"渊大喜，遣马宁与刘钦为使，两路亲将领书，离平阳而去。一路无辞，赵藩二人径至张掖，先见王伏都，伏都应召。廖全曰："先生勿可他往，我等去请陈长宏，到栖凤岗走一会而来。"伏都曰："长宏不在庵中，回家半月矣。"二人听言，即辞而去，径往元达家相访。正值元达与崔玮、许遐在堂闲谈世务，只见赵藩、廖全走进，元达延上叙礼，问其来历。赵藩曰："自别尊颜，径至秦州，正遇齐万年兵到，遂与相会。兹后十有馀年，皆在左国城居住。今知晋朝自乱，兵出山右，已得定襄、太原，属县三十馀处。奉汉主命张谋主书特来相请，共扶汉室，万惟莫却。"乃送上币礼启札。元达看书点首，谓藩、全曰："二兄与仆相处有年矣，岂不知吾之心也？仆今习于傲僻，倦于逢迎，年近六旬，百事俱废，无复有往日神思、昔时学术。孟孙乃知机明哲之士，必能谅仆愚悃。烦为拜上汉主，恕山人忤旨之罪，俾仆得终草莽，恩荣甚矣。"全曰："汉主本欲与张军师亲来躬请，争奈新得平阳，中州恐未心附，故此不敢离耳。长宏公乞念天下苍生罹刀兵之苦，汉主二十四帝有含冤之恨，望惟慨施仁术，拯拔万民，早兴渭水之师，以奏孟津之绩，则天下甚幸，万民甚幸！况且龙头老成，公何以伯玉之年而后尚父之志耶？"元达曰："此一时也，彼一时也，世有不同，情有各别，仆何等人，敢比拟尚父乎？乞兄善为我辞，以全交情。"二人再四恳请，元达固辞极力。藩、全料不能强，乃只得转回平阳而去。崔玮、许遐见元达巽拒不出，乃问曰："今刘左贤重兴汉业，旺气适盛，既有恳请，兄乃蔑视而不往，何也？弟虞刘公既称尊号，龙飞应天，设有小疵，得无悔乎？"元达笑曰："是何言邪？吾久知元海姿度卓荦，有笼罗宇宙之志，其下诸臣皆经济开创之才，大事必成。今若只凭一使之笺，轻身屑就，不能无事于众口之嗤嗤矣。彼有张孟孙与吾相叙有日，知吾之志，必能亮吾之心。不久当有诏命到此。待其再至，然后与二位一同应期符运，不亦美哉！"许、崔二人不以为然。
　　
　　未过一月，汉主果复差张实亲以安车驷马、帛书羽旌，径至陈元达家相聘。元达拜命，口邀许遐、崔玮一同赴召。于是二人收拾家事，过王伏都庄上相合，俱望平阳进发。将入郡界，张实使飞骑报入城中，汉主与张宾率众将士，将兵队接于二十里外，下辇立而待之。元达等看见，乃亦下车步行，遥拜汉主，俯伏曰："山野愚夫，失叩天门，伏蒙车征，又辱驾顾，得罪万万！"汉主亲自扶起，挽其手曰："孤知长宏夙抱管乐之才，仁声远洽，礼宜亲自捧毂来迎。奈军务遑遽，有失南阳之访，伏希谅之。"元达谦谢。汉主遂与元达等并车而行，同入府第，以宾礼相叙，设宴款待。席间，汉主问元达曰："今孤意欲攻取晋阳为都，或有劝孤建都此郡者，长宏以为晋阳与平阳孰为优劣？"元达对曰："晋阳者，应晋国之有阳运也。平阳者，平治晋之阳运也，主公当平晋之阳，不当居晋之阳也，都此郡合其宜耶。"汉主从其议，乃择日建造宫室，一切完备。又嫌其城垣易攻，命毁其旧城，大兴营创，三月馀不能立一石。汉主大惧，复下榜揭挂各门，召募良工，能筑此城者，即授五城兵马，时有一人名韩橛者应召。按：橛者无姓氏，其母名韩妪，年五十，孀居无子，家甚贫，尝往外采取野菜。一日，于芹草中拾得一巨卵在橛桩旁，色甚美，将归怀之，则极凉，夏不用扇，于是常置怀中纺绩。甫及月馀，忽壳解，得一婴儿，亦聪慧，不乳而育，惟饵粥糜，四岁即成童。至是闻汉主造平阳城不就，乃谓其母曰："儿蒙抚育数载，无可为报。今新主愿捐重赏以募良工，吾当赴召，请以百金酬母，随吾同往。"韩妪与之偕往，橛乃揭榜入见汉主。汉主曰："汝乃一娃子，焉能城此大城？何方人也？"橛曰："即郡人也，韩妪之子，名韩橛，不愿为官，重赏但得百金，以供老母馀年，足矣。"汉主允请，令其监诸工匠。橛曰："不须如此，待臣先去以石灰画成规矩，随后照灰上加砖筑之，可立成矣。"汉主喜悦。橛出谓其母曰："吾奉诏筑城，老母可依吾言，以石灰随吾背后，匀匀画之。"韩妪应诺，橛遂欠伸伏地，变作大蛇一条，从前优游而逝。妪以石灰密密依屈曲撒去，工匠随后砌之，果皆坚固不动。汉主渊嫌其为怪，赏韩妪银百两，将其蛇捉于山穴之中，露尾尺馀在外，有水随出。回报汉主，汉主异之，再命趣驾往看。只见大水涌起，其蛇溺于水中，其地遂成一池，乃赐名为金龙池，平阳城为金龙城，众武将文臣上贺，以为百灵咸助，故有金龙之兆。渊喜，命大排筵宴，与百官庆贺。席间，问众臣以平治天下之道，陈元达对曰："臣闻师于臣者王，友于师者霸，乞陛下扩开大度，访采群议，断以明决，择其善者而从之。臣等诚愚，顾无可补，惟陛下垂齐桓九九之纳，俾臣下等得以尽其忠悃，亦庶可以少资政治也。"许遐曰："长宏之言，诚知王道之体也。昔前汉高帝从谏如流，故能振一六合；世宗遥可汲黯之奏，而能恢隆汉道。如桀纣诛谏，幽厉弭谤，是以三代之所以不保也。今陛下以圣武之资，应期昌运，振不世之烈，若能远拟成汤，明鉴桀纣，取法高光，则天下不难定也。"崔玮曰："陛下挺生英武，谋臣武将皆有良平黔越之才。臣等草茅枯朽，无益于事，今蒙恩诏，得侍左右，但愿陛下毋忘不世之仇，怠忽祖宗之业，汲汲于心以图恢复。于君臣之际，勿以忤意见嫌，勿以逆耳见怒，慎终如始，爱民惜士，不嗜杀戮，亡蹈荒淫，则天神自然默助，一统之机可不劳而复耶！"汉主听言大喜，谓元达曰："此张孟孙之过也。孤若早知，肯使贤才久困林下乎？"元达曰："臣送张孟孙之时，业许辅汉，非惟不自早求仕进，但臣素性愚梗，且陛下名例未立，恐与诸将佐或有规诫责难之言，未免于拂忤讹舛之尤。况臣洁身避乱，效耕莘版筑之劳，以终馀生，未得旗引之招，不敢求闻于世，是以其为蠖曲，待时而伸耳。"汉主高其言，欲以为右相，奈定名未久，难于为言，乃日与宣于、孟孙议之。宣于揣知其意，乃奏请以刘宣为左贤王、大单于、五部大总戎，镇守左国城，代刘义、游光远上平阳，就保陈元达为左相，参理国政，以崔玮、许遐为咨议大夫，王伏都为行军都尉。
　　
　　再说刘钦与马宁往酒泉聘取徐光，至其家时，已皆不见。于郡中相访数日，并无所闻，又恐在市有人诘问，复往其庄畔处寻之。忽见有樵夫挑柴一担，在树下憩息，马宁乃与之盘桓，闲问曰："吾有一故友名徐光，原在此处，今不知何往，汝等若知，烦为引见，自当重谢。"樵夫曰："我昨往浥涧山中打柴，见一先生，长髯秀目，身长八尺，在那里读书，道是酒泉人，不知何名。"马宁曰："莫非即是吾友？必须相浼指引前去。"乃重赏其人，一同入山，直至草庵前下马。内面徐光听见有人言语，出外看之，乃是马宁，欢笑延入。各皆相叙致意讫，刘钦曰："特奉汉主之命，送有薄礼并丞相修之书启，相迎先生至平阳，共救万民。"徐光曰："仆有此心久矣，但恐驽马之步，难展于骐骥之侧，辱劳将军枉驾，敢不敬从？"遂置酒相款，遣人往邀程遐，一同收拾，望平阳而进。四人于路无辞，不日早到平阳城下。汉主见报，慌令宣于、张宾、呼延攸等出城远接，自候于外门。二人一同入内朝谒，汉主令先以宾礼见，就授二人为资政大夫。次日，刘聪入请进兵之事。汉主大集群臣于新殿计议，大夫徐光建言曰："欲要兼并天下，必自幽燕而起，收揽西北英雄，转掠齐鲁，据其仓廒，然后自汝之洛，则晋之君臣可掳，一统之势可成矣。"汉主传令，择日起马。程遐曰："出师大事，不可潦草。大凡古先帝王能成大业者，若欲征进四方，必先设坛告祭天地、山川、社稷，诉明理意，庶使神明默佑，所为皆顺，事无不济矣。"汉主从之，乃择元熙元年八月朔日，具大牢之礼，祭告天地、山川、社稷、历代帝王、功臣，并大汉先灵。
　　
