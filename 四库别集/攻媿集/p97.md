<!-- { "loadSidebar": true } -->
　　便亲求外仰防化笔之余贰郡之官适在帅垣之下依仁有自禀令无哗敢修大府之恭庸効小夫之智恭惟【某官】爽邦哲匠名世真儒以平生不欺之心为古人有用之学澄之不清淆之不浊俨然公辅之资来非可招去非可麾卓尔朝之望至公待物直道持身辞色不以假人毁誉未尝经意上以此信于人主下以此服于众心久为朝夕论思之臣遂登夙夜宥密之任进参政柄实领宰司岂惟奉养之微曽不改于儒素若其酬应之确了无间于戚疏苟曰才能各随器使虽有浮竞自应意消故国是不容动摇而朝列为之肃靖坐镇雅俗远追谢安石之贤共致太平咸望杨公权之相既明且哲善始以终出殿大邦宠分秘殿七州讼理民无恨于田里之间数月令行人自得于湖山之外虽少留于蓬岛曽不远于长安防闻衮绣之归亟正钧衡之拜钥登门最晚辱眷惟深涉笔金科顾如知于八律兼官玉牒曾弗措于一辞叨陪典领之严备费生成之造防闻半刺许置外员幸下攷之再书援新制而三请匪蒙深照安得此行望故里以非遥奉安舆而在即获承菽水之养尽出丘山之恩展骥无堪徒以负丞而増愧　【负丞见韩愈蓝田县丞防璧记一本改丞为乗不必从】登龙未遂尚须假事以有行爱日方舒寒威将劲愿为宗祊之重益精茵鼎之调
　　通呉给事【芾】启
　　甘泉宿望久怀晞骥之诚别乗赘员喜有登龙之便敢修柔削以代先游恭惟【某官】命世伟人爽邦哲匠才雄万夫而持之以正名满四海而取之甚廉出入两朝周旋三纪选部赖典铨之鉴琐闱髙批敕之风剧寄屡分外庸尤着侯邦讼理民举安于田里之间帅阃令行人自得于湖山之外扫蠧源而略尽清狡穴以一空不惟所去以见思抑使所居之官大乃守东山之志屡赓彭泽之辞均逸祠庭犹俾斯人之有望告归神武直将与世以相忘容与千岩之中傲睨羣物之表凡烟霞胜絶之地皆杖屦经行之区下流水而上青山固知自适身赤城而名绛阙岂得长闲况资元老之壮犹将任旧人而共政丘壑皋防衣冠巢许民具尔赡股肱萧曹腹心良平公其母逊钥晚生无似薄宦徒劳涉笔金科倐更三载兼官玉牒弗措一辞惟父母之年益髙念菽水之养多阙偶逄新制适契初心得请治中将遂亲迎之乐强顔员外未知贰郡之方幸门墙之是依信典刑之斯在使获附声之末如见古人倘粗传士之苴余愿为弟子炎威方炽仙隠独清顾茵鼎之茂调为宗祊而自重
　　通韩运司【彦质】启
　　伏审拜恩天陛将漕日畿龙马负图久寓邃严之直水牛挽粟允资斡运之才凡部封举深抃蹈恭惟【某官】乗珠照夜衡玉悬秋赫赫元勲具载鼎彛之刻言言余烈尚存带砺之盟仰昆季之横翔见门庭之益振竹楼赤壁増大江形势之雄檇李嘉禾伟近辅恩威之洽剔蠧源而俱尽扫狡穴而一空齐民欣冬日之温老吏凛春冰之薄矧是外台之重适当虚席之初肆求能臣乃擢贤守借一州之敛惠俾列郡以观风问津清禁之途接武昕朝之列致身自奋行预严徐之襃活国有谋小试管萧之亚不劳鞭扑坐致钱流便登簪槖之聫俯慰搢绅之望钥行能无取学述尤疎涉笔刑章顾安知于八律预名史牒曽弗错于一辞惟亲年之益髙念色养之多缺偶逢新制求倅偏州乗鴈双凫顾何加于多少悬疣附赘适有愧于骈枝莫知关决之宜幸属按临之下愿广万间之大庇俾霑九里之余波展骥何堪徒以负丞而兴叹登龙正阻尚须假事以有行
　　囘王主管【铢】启
　　东阁同趋曽防倾盖南州半刺首辱飞缄瞻高隠以非遥荷谦光之过厚恭惟【某官】神锋秀整笔力纵横克绍家声善寳甘棠之笏亲传世学尽读牙籖之书盍上亨途以摅雅志依芙蓉于邉徼俄赋归来奉香火于仙都姑为自适正恐精金之价定不容美玉之椟蔵钥佐郡无堪登门自喜属暑行之疲甚媿瑶报之阙然
　　囘宁海汤知县【烈】启
　　蚀粟周行力图补外赘员别乗恩许便亲喜同事之相依荷贻书之先辱伏惟【某官】词场前辈圣世名流栖枳海邦借甚一时之望采芹泮水盍从三馆之游尚为墨绶之淹小驻青云之武循良所在登用可期惟慕向之已深喜瞻承之伊迩纵横老笔叹才气之増雄踸踔征尘媿报章之弗称
　　囘石司户【宗昭】启
　　闻公子之名逾于十载识荆州之愿始自去秋既服持衡之公更蒙倾盖之好兹来佐郡深喜为僚素知三语之无同未省千人之小异荷贻缄之先辱审沿檄之将归喜不自胜言何能尽伏惟【某官】学期于古用适于今髙挹儒科振家声于奕世首为户掾赞郡政者累年岂容州县之劳防登台阁之选君既不为骈俪之谀语我亦欲言去就之私心自惟无堪顾将焉用三尺所出四年其间用之则行舍之则蔵讵敢论古人之懿往而不返入而不出要皆非吾道之中惟亲年之益髙愧色养之有阙每切望云之念惧乖爱日之诚幸下攷之再书援新制而三请置之员外处以治中岂求半刺之优正恐负丞之诮玉川之异自异或恐未然防庄之才不才未知攸处既逄直谅之友良佩切磋之规贺下之先请益为便凡此地当知之事与平生有用之言不鄙其愚愿悉以教
　　囘添差钱节推之禀启
　　处以治中自惭无用置之员外所向适同喜倾盖之非遥荷贻缄之先辱伏惟先大家声赫奕性地纯明早聫绅笏之华未快云霄之武六月而息欲为撃水之游三年不鸣必有惊人之举暂烦婉画来佐贤候不移桑梓之邦径入芙蓉之幕防闻交荐别遂超迁兹叨佐州甫及视事一笑莫逆俱为骈拇之流同官为僚尚恃断金之义
　　囘宁海方知县之启
　　附骥同登恍如昨梦飞鳬来下忽聴先声方慙佐郡之无堪深喜为僚之有托伏惟文之性资通敏问学邃深属辞甚工屡得文场之隽从政何有寖蜚仕路之英既通籍于金闺聊假途于墨绶惟兹海县在四明天台之间久矣邑人有卓茂鲁公之望矧叨末契尤切寸一辱华翰以过优媿短章之匪报
　　贺明州范参政【成大】启
　　恭审诏起柄臣权分制阃九重前席方深共政之图千里褰帷暂屈于蕃之寄山川顿改号令鼎新凡属按临举増抃舞恭惟【某官】儒林师表圣代宗工英主有为出际五百年之运嘉谟允合遂叨九万里之程羽仪天朝金玉王度縯纶秘掖追还盘诘之风抗节殊邻平詟疆梁之气威名日着宸眷冞隆谋元帅于东南憺皇灵于徼塞令行八桂世称伏波铜柱之规泽浸两川人服武侯羽扇之略进参鬷嘏光辅太平遽辞丹陛之风云髙蹈石湖之林壑奉身而退与世相忘属名藩弄印之初喜元老赐环之速首颁帝綍并防瀛壖姑为试冯翊之行了无薄淮阳之志仰体皇上忧顾之重俯矜民生凋瘵之余叱驭径行不待东方之千骑望尘雅拜欣逄刺史之二天传填抚之先声极抚摩之至意吏民相贺知有所依旬月之间坐以无事轻裘谈笑澄瀚海之惊澜健笔流传播鸡林之佳句尽消愁叹倐变讴吟谅课最之易闻恐公归之难缓台星两两重观齐色之祥泰山严严式副具瞻之望钥夙叨鑪冶久去门墙赘员于兹阻奉维桑之敬赐履之下实云击柝之闻尚为假事之谋少遂趋风之愿敢凭庆牍敷叙勤诚画防靖深薫弦和畅祈为冕旒之眷益精茵匕之调















　　攻媿集卷六十一
　　钦定四库全书
　　攻媿集卷六十二
　　宋　楼钥　撰
　　启
　　谢除宗正寺主簿启
　　容台列属方惊出命之从天宗寺勾稽更许引嫌而易地事应如响人以为神倍烦致曲之私益戴不赀之赐伏念钥顷持孤迹入玷周行叨金科笔削之司三嵗于此预寳牒讨论之末贰职最优念亲年之益髙思色养之多阙偶逢新制幸遂赘员天台四明喜家山之在望治中别驾奉菽水之余欢甫更二攷之书复捧三州之檄苟逃吏责来赴朝参登光范之门始寻故步索长安之米甘作畸人素防一顾之隆重辱千金之诺屏身逆旅忘意洪钧不图信宿之间忽被生成之渥力羣才之竞进或累月之曲留是何庸愚首劳记轸俾居制作之地得以周旋其间虽公府无私讳之可疑而人子有至情之当隠范蔚宗谓郭防为太司马迁以赵谈为同彼虽千载不刋之书亦有一时随宜之例矧从兄正有近比而律经端为此文非敢为循墙之恭姑以避入门之问洊勤敷奏许以徇私再窥天派之庆源恍若华胥之昨梦轻舟浮海方虞风引于三山零雨自天终赖云兴于四岳兹盖伏遇【某官】圣时间气王佐真才进退百官而坐庙朝悉从公论总领众职而称上意专干化权矜雁塔之旧题惜龙门之下客遂由远外径被甄収钥敢不仰首厚恩服膺髙谊况获居典领之下犹得附声光之余谱磐石之宗益加修纂图国士之报誓竭疲驽通温州交代沈詹事【枢】启【以下三首知温州任内】
　　偃藩沧海真有古方伯之风易镇温陵庸示东诸侯之劝乃容贱子获继后尘敢言一月之间再辱五云之贶防谦甚矣揣分悚然恭惟【某官】学贯九流气髙八表天分已超于凡品心传自得于遗经嚅道真泳圣涯信师友渊源之远穿天心出月胁仰文章黼黻之工首振台纲早膺睿奬洊居宰椽遂陟禁途储寮推商皓之贤朝望出汉庭之右粤从壮嵗已着外庸使节帅垣凛威名之犹在闽山江国怀惠爱以如新独瀛壖未识于旌旄故上意特分于符竹教条所及扫狡穴以一空政务日清剔蠧原而欲尽朞年而变百堵皆兴精力如黄颍川而事不劳方略如薛冯翊而用自省抚摩多暇赋咏流传绣口锦心在昔接王杨之旧风楼月观从今齐沈谢之名忽传舜诏之颁更与泉麾之重伫闻归奏别拜襃迁刺史之为三公厥存故事人主之论一相用佐中兴伏念钥晚出无堪冥行自信当血气盛强之际不能大所居之官矧父兄忧患之余岂复有敢为之志兹叨郡寄遽迫戍期虽怀乌养之私未识牧民之体仰惟耆徳尝拜下风庭内芝兰已见朱轓之贤守门前桃李居多黄阁之名臣望重儒先年为父行退慙孤远敢谓交承瞻之在前知坚髙之可慕瞠乎若后岂可逸之能追尚须修敬之初躬请告新之益署风清润燕寝邃深愿精茵鼎之调仰副冕旒之眷
　　囘瑞安呉知县【敦义】启
　　朱轓就道未知郡太守之宜墨绶临民正须邑大夫之助同寅为幸良觌非遥伏惟【某官】璧水胜流桂林秀士絺章绘句蚤腾场屋之名错节盘根尤蔼簪绅之誉尚淹阔步俯就徒劳已报政于罗川更字人于安固一同何幸获依明府之仁三异有闻行应清朝之选钥疎愚自信忧患何聊忽为双旌五马之行欲访孤屿中川之旧人情物态虽曰素谙吏事邦条正资恊济曽未驰于尺牍乃先辱于朋缄欣荷良深敷宣罔既
　　回沈主簿【兴杰】启
　　别十五年愿复为李君之御官二千石又获在郑公之乡入境云初飞缄未暇不图前辈先辱英词伏惟【某官】厚徳镇浮髙风立懦蚤勤学殖视富贵若易然晚悟性空置功名于度外笑孟尝之下客为羲皇之上人以济南伏生之年抱西河子夏之病隠居求志之士吾见其人焉耄期称道之贤盖仅有存者行见鹤书之聘仍加鸠杖之扶乞三老之格言为千载之盛事钥顷因客授获预英游兹叨铜竹之分方厚金兰之好拔薤一本惟忠告之是求束帛十端惧寡闻之贻诮敢俟及阶也而相帅冕便当从牀下以拜徳公
　　回杨秘监【万里】启
　　钥猥自右庠谬参外府兼史牒讨论之职皆英躔吹借之私垂问甚勤防谦良渥再念一登末第曽因公讳而退飞三入容台率以祖名而引避虽曰周人事神之义亦惟穷鬼转喉之妖敢因修谢之余并发自公之粲瞻依益切感叙奚殚
　　回王原父主簿【沬】启
