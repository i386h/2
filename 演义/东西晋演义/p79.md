<!-- { "loadSidebar": true } -->
　　却说徐成运米二千斛近邺，使人先入城报知苻丕。苻丕以兵出接粮米入城，徐成以兵断后，杀散燕兵，亦入城去。苻丕问曰：“虽得粮米，可支数月，未审救兵何日得至？”徐成曰：“只管坚保城池，以待救军。”于是丕令军人昼夜固守之。
　　燕慕容麟攻博陵，城中粮草已尽，功曹张猗恐城破，逾出城，聚众五百以应麟。王兖临城责之曰：“卿是秦民，吾是卿君，卿起兵应贼而号义兵，何名实之相违也？古人求忠臣必于孝子之门，卿母在城弃而不顾，吾何有焉？今人取卿一时之功则可矣，宁能忘卿不忠不孝之罪乎？中州礼义之邦，不意乃有如卿者乎？”麟怒，身先攻拔博陵，执兖杀之，军民皆恨。
第二六八回　慕舆文杀刘库仁
　　却说平阳太守慕舆文，乃慕舆句之子也。闻苻坚败于肥水，及慕容垂称号自立，乃招集兵马，来攻刘库仁。库仁大怒，点起军马与慕舆文交战，二人交锋，战二十余合，库仁被慕舆文斩于马下。刘头眷见兄库仁被杀，舞大杆刀，拍马来赶慕舆文。
　　文又与眷相战，战上三十余合，不分胜败。刘显见叔赢不得慕舆文，持枪前来夹攻，文抵挡二人不住，拨开军器，勒转马头便走。刘显驱兵，击杀得慕舆文之兵大败，逃回平阳去讫。
　　时刘库仁既死，其子刘显杀退慕舆文，寻刘库仁尸首葬埋讫。其弟刘头眷代领其众，刘显心甚不平，暗藏利刃入内室，刺杀其叔刘头眷，自领诸部。刘显既领其众，恐皇孙拓跋珪长成复业，乃谓左右林茂、王霸曰：“拓跋珪年已长成，后必为乱，吾欲杀之，恐秦王见罪，吾甚忧患，汝有何计？”林茂曰：“斩草不除根，萌芽依旧发。吾甚虑此，既要害珪，不诬其谋叛，何以杀之？不如先杀拓跋珪，然后使人具奏珪谋叛，吾已杀之，将军有何罪焉？”显然之。茂又曰：“此地常例，每年聚会诸部众官，今期已迫，来日将军使人往请诸部大人赴会，就请拓跋珪同至，若来赴会，留而杀之。”显曰：“其计善矣。”于是刘显使人请各部官赴会，又差人来独孤部请拓跋珪，拓跋珪收拾赴会。燕凤曰：“愚意刘显有害小主公之意，故今来请赴会。”贺讷曰：“何以知之？”凤曰：“显新杀亲叔刘头眷而夺此位，恐小主公成人后来取位，故有谋害之意。”讷曰：“虽有此计，切莫疑心，平阳去此不远，不去反疑。”珪曰：“公之言是也。”张册曰：“筵无好筵，会无好会，主人不可去。”赵俊曰：“某将马军三百人同往，可保主公无事。”
　　珪曰：“子杰同去，何足虑也？”拓跋珪与子杰即日同赴平阳，离独孤部百余里，比及到郡，林茂出郭迎接，意甚谦敬。拓跋珪不疑，随后文武官各出迎接，拓跋硅更无疑忌。是日，请于馆舍暂歇，赵俊引三百军士围绕保护，俊带甲挂剑，行坐不离。
　　次日，入报九部四十五处将士官员皆到。刘卫辰亦到，显先请商议曰：“拓跋珪世之枭雄，久必为北州之祸，可就今日除之。”卫辰曰：“恐失士民之望，不可行。”刘显曰：“吾已密领秦王诏旨在此。”卫辰曰：“如此，则宜先为准备。”
　　显曰：“东门阴山大路，吾已密令宗弟刘和引五千军把住，南门外已使刘中引三千兵把住，北门外已使刘钟领三千军把住，只有西门不必守护，前有大溪阻隔，虽有数万人马，不易过也。”卫辰曰：“吾恐赵俊行坐不离，恐难下手。”显曰：“吾已伏千余兵于城内了，可使王威另设一席于外，以待武将。先请住赵俊，后可行事，吾已安排定了。”
　　当日杀牛宰马，大设宴饮。请拓跋珪与众官至堂中。拓跋珪主席，诸公子两边，其余各依次坐讫。赵俊带剑立于其侧。
　　酒至三巡，王威入请赵俊赴席，俊推辞不去，珪命去，俊出就席。刘显在外收拾铁桶相似，三百军都赶归馆舍，只待半酣，号起下手。正值王霸把盏至珪前，以足履珪之足曰：“请更衣！”珪会其意，待霸把过盏，推起如厕。王霸已于后园等待珪，入谓曰：“城外东南北皆有兵马，惟西可走，使君急从后遁去勿迟，刘显已定计害君多日。”拓跋珪大惊，急解马开后园门，飞身上马，不顾从者，望西而走。把门吏问之，珪曰：“吾不胜酒力矣，故先回耳。”挡之不祝时刘显举头不见拓跋珪在座，便遣林茂去追，茂上马引五百马军即便赶之。
　　却说拓跋珪出西门，行至大溪，幸有艇船，急上艇船，将金条头雇艄人撑过江，上岸而走去了。刘显赶到江边，不见拓跋珪，只得还城。
　　俊饮酒间，忽见人马转动，急入视座上，不见拓跋珪，大惊。急出探馆舍，听得人说，刘显引军追拓跋珪出门去了。因此火急操枪上马，引三百军出城。迎见林茂，问曰：“吾主何在？”茂曰：“使君逃席，不知何往？”赵俊是个谨细的人，不肯造次，遍观军中，并不见动静，前望大溪相隔，别无去路。
　　赵俊曰：“汝请吾主，何故着军马四绕？”茂曰：“九部四十五处官员在此，吾为上将，岂可不防护也？”俊曰：“汝逼我主何处去了。”茂曰：“吾听知匹马出门到此，不知何处去了？”因此赵俊忙讨船，引三百人渡，赶五里之路，追着拓跋珪，保护得还本部，来见贺讷，细说刘显谋害之事，及得王霸所救之言，讷曰：“既刘显起此不仁，汝可招军马，以待迎敌。”
　　于是拓跋珪始招军买马，积草屯粮，礼贤下士，聘旧大臣，不半岁，积得精兵二十万人。自是威名日盛，刘显不敢攻焉。
第二六九回　姚苌以兵攻新平
　　后秦王姚苌闻慕容冲攻长安，会群臣议进止之策。诸将皆曰：“宜先取长安，建立根本，然后经营四方。”苌曰：“燕人因其众思归以起兵，若得志，必不久留关中。吾当扎屯岭北，广收资实，以待秦王晏去，然后拱手取之。”言讫，乃留长子兴守北地，自将其众攻新平。
　　初，新平人杀其部将，秦王坚缺其城角以耻之，新平人深以为耻，欲立忠义以雪之。及苌至，太守苟辅欲降，郡人冯杰等谏曰：“昔田单以一城存齐，今秦犹连城过百，奈何遽为叛臣乎？”辅喜曰：“是吾志耳，但恐久而无救，郡人横被无辜，诸君能尔，吾岂顾生哉？”于是凭城固守。
　　后秦兵至，为土山地道以攻，辅亦于内卫之，或战地下，或战山上，后秦之众死者万余人。荀辅乃诈降以诱苌，苌信之，将入城。诸将士告有诈，始觉之而返，辅伏兵邀击，苌几死之，得伊详引兵来救，因此进杀去万余人矣。太守荀辅坚守以拒后秦，粮竭矢尽，外求救不至。后秦王苌使人谓曰：“吾方以义取天下，岂仇忠臣耶？卿但率众还长安，吾止欲得城耳。”辅率民出，苌执而阬之。
第二七○回　高盖谋立慕容冲
　　乙酉十年，高盖诸将立慕容冲为帝，都于阿房城，国号西燕，改元更始元年。慕容冲以高盖为大将军，总督内外诸军事，又以蔡文为右将军，起兵二十余万。西燕王自与高盖及蔡文大发兵马，御驾亲来攻打长安。
　　时翟斌恃功骄纵，邀求无厌，又以邺城久不下，潜有二心。
　　太子宝请除之，燕王垂曰：“河南之盟，不可负也。若其为难，罪由于斌，若事未有形而杀之，人心谓我忌其功能。吾方收揽豪杰，以隆大业，不可示人以狭，失天下之望。藉彼有谋，吾以智防之，无能为也。”斌果与西秦长乐公丕通谋，事觉，垂乃杀之。
第二七一回　秦遣姜让说燕王
　　晋刘牢之兵至邺，后燕王慕容垂已知苻丕求救于谢玄，遣刘牢之以兵二万来迎，谓诸将曰：“今谢玄以刘牢之将兵二万，来救邺围，若待其至，前后受敌，难以取胜，必须以计破之。”
　　乃召慕容农至曰：“你可领五千兵，埋伏于城南六十里内，小林左山埠后，待晋兵到，放火烧山，彼必自乱，乘乱攻之。”
　　又唤崔羌至曰：“汝可以五万兵分布，拒住邺城，四门攻之，不可放其出城。”又谓慕容德曰：“贤弟可自引一万军前去诱敌，引晋兵过伏兵之处，尽力杀回，农与卿等夹攻，则牢之必成擒矣。”计议已定，诸将依计而行。
　　至第二日，军至小林山，众军停食，食讫。至日晡时，晋军至大林山前，众卒兵立地报曰：“前面燕军拦住去路。”牢之遂拍马持枪，杀奔前来，见慕容德手提钢刀，杀过阵来。牢之迎接相战，战上十合，慕容德诈败便走。牢之催军去追，忽听得一连三声炮响，大林山四、五处火起，大林后鼓噪喧天。
　　牢之正慌，山后丁零杀出，与牢之交锋，战上五合，丁零败走。
　　后军喊起，牢之急问，军人报曰：“后面小林山后有伏兵杀出。”正欲调兵拒战，前面慕容德杀回，两下夹攻，惊得刘牢之举手无措。丁零又到，牢之又与交斗，斗至十合，丁零又败。牢之拍马加鞭，来救后军。正遇慕容农持刀便杀过来，牢之以枪去迎，二人交战，战上二十余合。牢之见晋兵被火烧死大半，回头一看，只剩五百余人，无心恋战，拨开军器，杀出重围，走碻磝。
　　却说长乐公苻丕闻晋兵到，与燕兵交战，乃与徐成议曰：“吾守此城无益，不如乘晋燕交兵，杀出退还，再来复邺未迟。”徐成曰：“既要还，即忙收拾军马起行。”丕曰：“然！”
　　于是苻丕使徐成为前锋，自为后军，大开西门，领众杀出。正遇崔羌，徐成接战。苻丕领兵杀出，冲过重围。徐成与崔羌交战五十余合，见苻丕离城已远，拨开军器，拍马杀出，保护荷丕望长安而逃。
　　却说后燕王慕容垂见荷丕逃回长安，传令各处收军，自引众官入邺城，调兵戍守各处郡邑，出下榜文张挂，抚慰百姓，招纳流散。
　　却说秦王坚闻燕王慕容垂攻邺将陷，复宣侍郎姜让至曰：“今邺被困已久，你可前去说慕容垂，道我待他不薄，如何忘恩失义乎？看他如何？”让领命曰：“臣自能措辞，不敢辱君命。”让于是来至，邺城已陷，遂入见慕容垂。姜让厉色责燕王慕容垂曰：“秦王道与将军风殊类别，臭味不同，奇将军于一见，托将军以断金，奈何王师小败，便有异图？况秦王厚遇于君，如何今日忘恩也？依愚之见，胡不以邺见归，不失封侯之位，以免黎庶遭其涂炭耳！”后燕王垂曰：“汝还，善言达知秦王，道关中之地，乃吾家之基，吾故取之。昔蒙知遇之恩，纵长乐公还国，吾已报之矣。”姜让见说不行，即辞归。慕容农曰：“姜让妄诞，何不杀之而放回去？”后燕王垂曰：“两者交兵，使在其间，都各吠其主，任其还，何必杀也！”因是任姜让自回去讫。
