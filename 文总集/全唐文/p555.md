<!-- { "loadSidebar": true } -->
    臣闻历数在躬，握玑者哲后；天命攸属，临宝极者圣人。或揖让而，或戈以定，二途一也，古今共之。伏惟皇帝陛下德合天地，泽流河海，庶物和平，灵光充塞，臣谓胥庭之化，无以过也。陛下钦先圣之顾托，受嗣子之推让，岂不以极斯大节，成此鸿勋，应天顺人，于今二十馀年矣。臣驰情缃素，窃见女娲之代，风俗简朴，人淳易理，垂衣拱手，不足可言。洎汉朝以惠帝幼冲，吕后监抚，享国八岁，日不暇给，是传简策，亦乌足道哉？岂如陛下之在位，五星同色，四海无波？陛下造明堂，即祖文宗武之业也；封中岳，则万代一时之事也；受宝图，即河图洛书之瑞也。功既大矣，业既成矣，即当捐其犬马，减其服御，观四大其如遗，视万乘其若脱。陛下岂不闻虞舜褰裳，周公复辟，良以大禹至圣，成王既长，推位逊国，其道备焉。故舜之於禹，事族亲；旦与成王，不离叔父。且族亲何如子之爱？叔父何如母之恩？今太子孝敬是崇，春秋既壮，若使统临宸极，何异陛下之身？陛下年德既尊，宝位将倦，机务殷重，浩荡劳心，何不释位东宫，自怡圣体？陛下纵日慎一日，虽休勿休，其若大宝何？其若人事何？陛下辍金轮圣神等号，即是厌倦万机之象，此谓天意也。太子以奸臣枉构，久已自新，相王推位青宫，退居朱邸，天下闻之，莫不讴吟圣代，此谓人事也。故知天意人事，锺我圣朝。大臣重禄不言，近臣畏罪不谏，使吾君有尧舜之位，不行尧舜之道，故《书》曰“后德惟臣”，此之谓也。
    臣又闻自古明王之以孝理天下者，不见二姓而俱王也。当今梁定、河内、建昌诸王等，承陛下之荫覆，并得封王，臣恐千秋万岁之後，於事非便，臣请黜为公侯，任以闲薄曹务。臣又闻陛下有二十馀孙，今无尺土之侯，此非长久计也，臣请四面都督及要冲州郡，分土而王之。纵今年尚幼小，未闻养人之术，臣请择立师傅，成其孝敬之道，将以夹辅周室，藩屏皇家，使累叶重光，飨祀不辍，斯为美矣，岂不大哉？臣今又闻胡贼侵边觇中国，陛下居总章、申庙算，赫然发怒，分阃出师，免粟飞刍，十室而九，挠竿铄刃，以时系年，即士卒不遑，府库空竭，此其谓也。陛下若能告倦万岁，推位太子，分州列郡，以王子孙，自然四夷闻之，系颈面缚，百姓闻之，鼓腹击壤。史臣曰：“掩娲燧而迈胥庭，後代闻之曰：‘四三皇而六五帝。’岂虚也哉！岂虚也哉！”
    臣山中一草莱耳，无击钟鼎食之荣，有硕学鸿儒之业。臣来日，跑而辞父，父谓臣曰：“丈夫处代，君子生年，必当献一谋、画一策，厥涂不就，草木何殊？今上有尧舜之德，下有稷皋之位。古人有言：‘欲安其家，必先安其国；欲安其亲，必先安其君。’当今天下虽安，亦有未然之计。故书曰：‘若昔大猷，制理於未乱，保邦於未危。’此其谓也。”臣母又谓臣曰：“朝暮倚闾而望，汝若能上人主，进书献说，扬名後代，以荣父母，是吾之子也！”臣感父母之言，明发不寐，今故杖策千里，徒步三川，虽牵拙而无同，敢献芹而窃。陛下若采微臣一言之善，成家国万代之基，臣之恳诚幸甚。谨言。
    ○请复位皇太子第二疏
    臣闻忠臣不顺时而取宠，烈士不惜死而偷生。故君道不明者，忠臣之过欤？臣道不轨者，烈士之过欤？伏惟皇帝陛下功格四表，道大百王。昔者先皇晏驾，留其顾托，将以万务殷广玲陛下兼知政事，虽唐尧、虞舜居其位，而共工、伯鲧在其朝，间陛下骨肉之恩，阻陛下母子之爱，愚臣谓圣情以运祚将衰，极斯大节。天下之人。谓陛下微弱李氏，贪天之功，何以年在耄倦，而不能复子明辟，使忠言莫进，奸邪乘时，夷狄纷扰，屠害黎庶？陛下虽纳隍轸念，亦何以救此生灵？臣闻天下者，神尧文皇之天下也。昔有隋失驭，小人道长，群雄骇鹿，四海瞻乌。皇唐亲事戎旃，凤翔参野，削平县，龙飞践极。歃血为盟，指河为誓，非李氏不王，非功臣不封。陛下虽居正统，实因唐氏旧基，故诗曰：“惟鹊有巢，惟鸠居之。”此言虽小，可以喻大。陛下自坤生德，乘乾作主，岂不以上符天意，下顺人心？东宫昔在谅阴，相王又非长子，陛下恐宗祀中绝，所以应其讴歌。当今太子追回，年德俱盛，陛下贪其宝位，而忘母子深恩。臣闻京邑翼翼，四方取则，陛下蔽太子之元良，枉太子之神器，何以教天下母慈子孝焉？何以使天下移风易俗焉？惟陛下思之。将何圣颜以见唐家宗庙？将何诰命以谒大帝坟陵？陛下何故日夜积忧，不知钟鸣漏尽？臣愚以为天意人事，还归李家。陛下虽安天位，殊不知物极则反，器满则倾。故语曰：“当断不断，反受其乱。”此之谓也。陛下不如高揖枢务，自怡圣躬，命史臣以书之，令乐府以歌之，斯亦太平之盛事也。臣闻见过不谏，非忠臣也；畏死不言，非勇士也。臣何惜一朝之命，而不安万乘之国哉！故曰：苟利国家，虽死可矣！愿陛下暂辍万务，详臣愚见。陛下若以臣为忠，则从谏如流，择是而用；若以臣为不忠，则斩取臣头，以令天下。
    ○理魏元忠疏
    臣伏闻昔者明王有含天下之量，有济天下之心，必能达天下之善，除天下之恶。若为君上而不行此四者，则当神冤鬼怒，阴错阳乱，欲使国家荣泰，其可得乎？伏惟皇帝陛下县像设教，顺时致理，非不欲褒，进良直，屏黜奸佞，盖为逆耳者寡，顺情者多。陛下往日革命之初际，即能勤於庶政，亲总万几，博采谋猷，旁求俊彦，故四海之内，以陛下为纳谏之主。陛下期年以来，怠於政事，谗邪结党，水火成灾，百姓不亲，五品不逊，故四海之内，以陛下为受佞之主。当今邪正晨辨，狱讼蒙冤，岂陛下昔是而今非？盖居安忘危之失也。臣窃见御史大夫检校太子左庶子同凤阁鸾台平章事魏元忠，廉直有闻，位居宰辅。履中正之基者，用元忠为龟鉴；践邪佞之路者，疾元忠如仇雠。伏见麟台监张易之兄弟，在身无德，於国无功，不逾数年，遂极隆贵。自当饮冰怀惧，酌水思清，夙夜兢兢，以答恩造。不谓溪壑，其志，豺狼其心，欲指鹿而献蒲，先害忠而损善。斯将乱代之法，污我明君之朝。自元忠下狱以来，臣见长安城内，街谈巷议，皆以陛下委任奸佞，斥逐贤良。以元忠必无不顺之言，以易之必有交乱之意，相逢偶语，人心不安。虽有忠臣烈士，空抚髀於私室，而钳口不敢言者，皆惧易之等威权，恐无辜而受戮，亦徒虚死耳。
    今三秋届节，蕃中则驰马盛肥；九牧作贡，天下则敛赋繁重。以臣言之，此已不胜其弊，况又闻陛下纵逸讠慝，禁锢善良。倘刑罚失中，则遐迩生变。臣恐四夷因之，即窥觇得失，以为边郡之患；百姓因之，即聚结义兵，以除君侧之恶。复恐逐鹿之党，叩关而至；乱阶之徒，从中相应：争锋於朱雀门内，问鼎於大明殿前。陛下将何事以谢之？复何方以御之？臣今为陛下计，安百姓之心者，莫若收雷电之威，解元忠之网，复其爵位，君臣如初，则天下幸甚。陛下好生恶杀，纵不能斩佞臣头以塞人望，臣请夺其荣宠，翦其羽翼，无数熄柄在手，骄横日滋，专国倍於穰侯，回天过於左，则社稷危矣，惟陛下图之。臣虽微贱，天性愚直，未曾谒王侯将相，亦不识元忠、易之之面，岂此可亲而彼可疏，但恐谗邪长而忠臣绝。伏惟陛下暂回天鉴，察臣此心，即微臣朝得志行，夕死无恨。
    ☆于知微
    知微字辨机，太仆少卿立政子。永微元年以门荫补宏文生，三年擢进士第，释褐授太子内坊丞，迁秘书郎，累官太子左庶子太仆少卿，封东海郡侯，除兖州都督。景□二年进封公，检校鸿胪少卿。太极二年卒。
    ○明堂令于大猷碑
    粤以天子制爵禄，诸侯掌邦畿，五十里之国者（阙十一字）十有一。盖所以设方伯，置令长，疆理宇宙，宰制群庶者矣。故汝南国之心腹，河东郡之股肱，非贤勿居，惟材是寄。大则曳青缟而纡银印，小则绾墨绶而佩铜章。是以（阙一字）宰（阙一字）城皇汉则以南台御史；俾居（阙一字）邑大晋则以东宫（阙一字）人。故能齐其政而不失其宜，修其教而不易其俗者，其惟明堂县令东海于公乎！公讳大猷，字徽本，东海郯人。後（阙三字）遂寓家雍州，今高（阙二字）也。（阙二字）帝（阙一字）之命官开国，侯伯之保姓受氏，祚（阙一字）则周公之允，于阝韩则武王之穆。金章建国，里中大丞相之门；玉帐（阙一字）家，阃外列将军之戟。曾祖宣道，随内史舍人在左卫率成安县开国子，皇朝赠使持节都督凉、肃、甘、瓜、沙五州诸军事凉州刺史，谥曰献。徐邈以东州儒素，刘超则西省人伦，表（阙二字）而警彤闱，执虎符而飞（阙三字）德降表坟之赠，优贤崇告第之仪。祖志宁，礼部尚书侍中尚书左仆射太子太传太师上柱国燕国公，赠使持节都督、幽、易、妫、檀、平、燕六州诸军事幽州刺史，谥曰定。皂裾琼佩，北斗喉舌之司；绛服金蝉，西掖股肱之寄。剑履上殿，方崇重傅之恩；羽葆盖车，式备尊师之礼。凤推其献纳，龙楼（阙一字）其（阙二字）。父立政，尚书吏部郎中国子司业太子率更令渠、虢二州刺史太仆少卿上护军仙台侍女礼阁郎官。摄斋槐肆之前，曳组桂山之下。郗超以蕃伯之望，职总（阙一字）河；马防以（阙一字）公之材，荣参象海。
    公丹山凤下，沧溟鲲化，明珠则径寸为宝，白璧则盈尺称珍。小年识五方之书，大成通九经之义，嬉戏则以诗书礼乐，造次则以孝友谦冲。显庆三年解褐左千牛饼豁。材推令德，士选良家，青巢晨严，赤墀近侍。缘坐左迁梓州参军事，谴即讠居，咎非投俾。郗嘉宾之卓荦高隽，见（阙一字）公军；袁彦道之ㄈ傥不羁，言归柏府。转桂州都督府功曹参军。境接鸢溪，载洽龙之誉；地邻鲸海，几沦栖凤之材。文明元年选授苏州司兵参军，东里藩维，恐老荆州从事；南中方镇，谓屈蛮府参军。属攀号弓剑，遏密金石，锡印章而录旧，膺玺诰而念劳。垂拱三年敕除并州大都督府士曹参军。唐叔翦桐之境，迟尔材（阙三字）分竹之郊，光我藩翰。榆之地，诚为沮洳之川；丰沛之郊，何必芒之泽？帝乡推其善价，公府义其良图，恶少迁佩犊之风，流俗渐驱鸡之化。永昌元年授洛州（阙二字）参军。向雄佐镇西之府，毛处平南之军。太守范滂，主诺之声猷自远；功曹岑至。坐啸之风裁独高。
