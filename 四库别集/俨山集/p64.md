<!-- { "loadSidebar": true } -->
　　陈母宜人姓黄氏世居余姚通徳乡之竹桥里父讳海字伯川仕至福建建宁府教授方正行古道世称朴庵先生母某氏宜人故中宪大夫湖广防阳府知府虚斋陈公之配也初虚斋筮仕河南彰徳同知满三载赴吏部书上考封及两世由是父慎庵先生讳某得诰封官如其子列秩为大夫母某氏为宜人而黄宜人从夫贵显年六十有七正徳乙亥考终于正寝既仲子熺奉太史李君本之状来请铭深往嵗以翰林编修奉使过浙江谒谢文正公于里第从其子今少宰学士汝湖先生昆季间得闻虚斋之风既教国子熺肄六馆每试诸生熺必居首同年倪小野在礼部为予道熺之早服母训也复知黄宜人之贤熺遂以礼经举应天乡荐予闲居海上熺輙来问学熺母之铭予曷敢辞按状宜人生而贞静自幼孝敬动止皆有法读孝经列女传即通解女红中馈之事咸精工朴庵夫妇钟爱之朴庵与文选陈静庵先生交甚契静庵者慎庵先生弟也静庵先生复钟爱虚斋一日请于朴庵曰吾犹子佳先生能以子妻之乎朴庵曰诺静庵以告慎庵乃命虚斋壻焉时朴庵任江西乐平教谕明三礼为一时经师虚斋偕宜人往事之因受业焉宜人内賛力且勤虚斋学成慎庵喜每见静庵必谢之曰得此佳妇吾弟之力也吾门其兴乎虚斋别籍于宁国之宣城以成化丁酉举应天乡试防至余姚宜人曰差以慰吾舅姑望耳丈夫事宁止此耶虚斋五赴南宫宜人复劝之曰此行勉之二亲年髙得逮禄养进士第亦等耳况功业又不系此虚斋心是之已而果就铨试髙等得同知彰徳府宜人从之官为内治政门钥肃然虚斋之政大有声九载迁贵州思南府知府宜人在任嵗时必手制衣履以为舅姑寿既乃闻宜人之讣从虚斋奔归治丧如礼虚斋起复知湖广防阳府宜人始留奉慎庵于家益孝且敬事宜人尤极委曲宜人两目苦翳步履恒艰宜人出入必扶持之病或増手调汤药至忘寝食处妯娌间情意尤洽舅姑所遗多譲诸叔伯同居三十年无间言嵗时祭祀从虚斋行礼洁修感慕无替虚斋好交游賔贤宴集恒脱簮珥以佐饮馔之费性恶僧尼有募修梁道者必以钱米施之不吝有来售产者怂惥虚斋厚偿曰吾子孙且享之此亦隂隲也僮仆辈事贸易戒勿取赢曰尔毋招怨也日攻纺绩事或劝之自便则曰处贵显以事逸乐使子孙效之败不可救吾用以为戒也性不喜华侈至育子女必节其服食曰吾欲为汝等积福耳教子睦族赒穷恤匮义方尤多平生鄙妇人失节事若妇人即病或就医诊视亦羞之故虽得竒疾亦不好药石偶患足疡七日而卒寔三月某日也子男三长爟娶某氏兴府引礼舎人赠四川盐课副提举次即熺娶某氏沂普庆三为知州俱有声方向用未艾灿益府典膳女一适倪贽即小野太守之子二皆庶生孙男七曰璋即提举曰文魁潼川州判官次曰垚曰庄曰垹曰垕曰完孙女五曾孙四以某年月日卜吉于姥岭山之阳惟宜人出自名族归于宦家培养之基素厚而师资之地固殊故善誉丛焉以予所闻焉槩之良是法当铭铭曰
　　有菀者园其核实繁室家之咏采苹采蘩礼始夫子棼以从类子以母贤妻以夫贵懿哉宜人展也不朽夫有贤妇子有贤母土深水厚郁郁芊芊视我铭诗后千万年
　　范时修墓志铭
　　范光湖之上厥县寳应有君子焉余不及识其人交其弟不及见其生闻其死顺以事亲称其子也文以起家成其兄也泽以惠宗广其仁也是三者皆适于寿之道也而竟强年以死呜呼悲哉君姓范氏讳新字时修大父礼隐徳弗耀父畬宣义郎母刁氏兄弟四人君最长其季韶字时美者余之同年友也癸亥嵗与俱游南雍挹其文学固疑有所从来也是冬讣至时美号哭旬日不能仰视客余往吊焉窃怪其过于为礼也乃知时美能词章取巍科其师师之其友友之纎悉皆时修之力也呜呼兄弟之间人所难处也友于属恩训成属礼礼胜使人鲜欢恩胜将枉其才而废之也君成弟之才而致弟之感以恩以礼可谓两得之矣由是观之则其平生可槩识也君性急而心坦能谈论好以气胜人识古今器物颇留意法书名画又工排律诗尤能干家植业佐其父致富然未尝畜一钱私产也宗党有贫乏者即量给之或不及白其父父终不以为专也及死之日啓箧笥惟存田粮驿站马草数目父愈怜之尝自叹曰不知医非子也由是博览医书又曰惟名与器可以荣人重王命也防朝廷有纳粟例即入赀拜其父为郎官虽非父志以其孝而安之教他弟各业其业恩礼视韶其为多类此初娶同郡张二守之女早卒继娶张二尹之女生一子曰嘉谟一女曰二姐俱幼疾已革父母问之无所言强而后曰吾三弟奉吾亲吾二息依吾亲吾无恨也独眼中不见吾韶此为介介耳以某年月日卒年至四十有一卜吉于某年月日祔于官庄祖茔之侧余不容辞时美之请遂按状而铭之
　　有愧而生孰与夫死之宁无愧而殀曷害其表表呜呼时修魄秘灵游
　　处士郑可斋墓志铭
　　郑生舜功再至京师凡三阅寒暑往返万余里乞为大父可斋铭其墓可斋予故人姓郑氏名廉字宜简可斋其别号也为人磊落好义举名卿大夫多爱之尤重然诺虽千里之赴不失时日予之谪延平也可斋相予行尤勤故予尤徳之以嘉靖十八年正月十三日卒于家得年六十有六云按歙之郑族最盛最旧有师山先生者讳玉以死节著名讳得韶者以行谊闻一乡故歙有善述堂可斋之髙祖也曾祖孟宁祖文修父成大号鹿门遗隐母汪氏可斋生有美质清修博雅操觚为文翰不下儒者诸技能精巧要妙凡出其手者虽名家或未及壮龄服贾游吴淞不屑屑于刀锥之末而意气豁如也歙俗健讼以必胜人为能正徳间为乡人嫁祸郡太守遂当以大罪而可斋寔他出无与亟走京师闻其事于朝乃械系赴御史台种种白其事尽释自姑熟驰三旦夜抵家跪父母前曰儿无状几惊二亲儿罪获昭雪矣人尤以是服其勇且能孝云配许氏有贤行子男一思宏娶某氏先二年卒孙二舜功舜勋兹卜以某年月日某山之原惟我皇明治安日乆而津润渗漉沃被土膏故大江以南号称殷富歙防上游山谷深固尤多故家大族子弟之贤者习为容雅轻财货好施与然咸负气英英然其过也往往防于刚折可斋能巽顺以自全不辱其亲者矣可谓故家大族之子弟尤贤者非耶予竟悲焉为之铭铭曰
　　千章乔木扶疎枝柯氷霜涧壑摧挫奈何贞士宜简保防寔多庆延于世其廕则那铭以永閟石也不磨
　　李先生墓志铭
　　先生姓李氏讳文字尚文处之缙云人也李氏之先出温之独山自独山而徙台之僊居曰李村又自李村而迁缙云则生一府君也府君于先生为六世祖元末时为美化书院山长云祖讳袭字秉宪赠刑部右侍郎考讳桧字宗坚妣汤氏方氏实生先生少有美质补邑弟子员绩学攻文绰有声称胡公某提学浙省以理学为已任每试必加奨誉然每不利于场屋例当贡礼部遭宗坚府君丧又遭汤夫人丧而生母方夫人又丧积哀成羸适同宗人又以事挟制先生使卒不得志乃叹曰吾命也夫当吾病与家衅防也遂理菊庄别居以自娱日以教子孙为事而凡已成之学遂不及一见之行呜呼惜哉大江之南俗多贵其所生而以侧出者为左虽年之长在亦畧焉必克自振立加人数等仅仅与嫡出者比然亦背毁而心轻之甚习也初宗坚府君遘疾弥年先生侍左右最谨府君曰汝孝敬如此吾死之后必歆汝飨汝汝宜承吾祀事且以长宜亢吾宗也先生泣受之后虽屡遭流言之变惟事包荒而兄弟之间恩义日笃人以为难治间乡人疫传染甚酷虽至亲莫相援恤者乃为市药嚢米哺之瘳之全活颇众正徳戊辰嵗饥又为出米谷赈之凡活数人有愿出身佣作以报徳者为谢而遣之里人有负财者顾以他事见诬当道得其情论如律先生怜其贫乃日给之食徐白公庭而出之其行谊多类此以某年月日卒于正寝享年【阙】配羊孺人出四川望族妇道克修为族人法以某
　　年月日卒享年【阙】　　卜以某年月日合于黄坑之阳子男四曰需曰頥曰蒙咸克厥家曰升举治辛酉乡试息女一适虞邦瑛孙男十四擢试昻直忠洪臣相光选亨时元久孙女三深昔游南雍得与李君升交爱其文雅好学今十有五年矣深比起告至都而升亦至试南宫乃以状来乞铭谊不敢辞夫古之君子多负俗累孔孟所以致意于里仁之美也教化之不明也久矣若先生者明爽洞中乐善慕义岂所谓克自振立者非耶其必有后矣宜铭铭曰
　　其成之难其尼之易胡为而致以承其前以啓其后孰匪所有不愆尔相不琢而光君子攸藏太史勒辞以告来者式车立马






　　俨山集巻六十七
　　钦定四库全书
　　俨山集巻六十八
　　明　陆深　撰
　　墓志铭七
　　诰封太宜人杨母墓志铭
