<!-- { "loadSidebar": true } -->
　　屈原贾生传赞【愚曰爽然自失之语迁其于复任安一书至此乃有悟处乎】
　　余读离骚天问招魂哀郢悲其志适长沙观屈原所自沈渊【荆州记云长沙罗县北带汨水去县四十里是原自沈处北岸有庙】未尝不垂涕想见其为人及见贾生吊之又怪屈原以彼其材游诸侯何国不容而自令若是读鵩鸟赋同死生轻去就又爽【一作奭】然自失矣
　　韩信传赞
　　韩信卢绾非素积德累善之世徼一时权变以诈力成功遭汉初定故得列地南面称孤内见疑彊大外倚蛮貊以为援是以日疏自危事穷智困卒赴匈奴岂不哀哉陈豨梁人其少时数称慕魏公子及将军守邉招致宾客而下士名声过实周昌疑之疵瑕颇起惧祸及身邪人进説遂陷无道于戏悲夫夫计之生孰成败于人也深矣
　　李广传赞【愚曰广之数竒而忠信见于身后夫何憾者】
　　传曰其身正不令而行其身不正虽令不从其李将军之谓也余覩李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大也司马相如传赞【愚曰相如在当时欲以节俭之説进自是龃龉其虚词滥説乃巽入也】
　　春秋推见至隐【若晋文召天子经言狩河阳若隐公见杀而经不书】易本隐之以显【是推见至隐也易以天道按人事索隐以之明显也】大雅言王公大人而德逮黎庶【文王公刘在位大人之德下及众民】小雅讥小已之得失其流及上【先道已之忧苦其流乃及上政之得失】所以言虽外殊其合德一也相如虽多虚辞滥説然其要归引之节俭此与诗之风谏何异扬雄以为靡丽之赋劝百风一犹驰骋郑卫之声曲终而奏雅不已亏乎余采其语可论者着于篇
　　大鹏赞【愚曰修本性不愿富贵此赞也毋乃见知于王敦故可止则止欤】
　　阮修
　　苍苍大鹏诞自北溟假精灵鳞神化以生如云之翼如山之形海运水击扶摇上征翕然増举背负太清志存天池不屑唐庭鸴鸠仰笑尺鷃所轻超世高游莫知其情
　　夷齐【东坡曰读史述九章夷齐箕子皆有感而云去之数百余载吾犹识其意也○愚曰意在革命穷居二句】
　　陶渊明【以下述史九章并同】
　　二子让国相将海隅天人革命絶景穷居采薇髙歌慨想黄虞贞风凌俗爰感懦夫
　　箕子【愚曰触物皆非四字写得凄然】
　　去乡之感犹有迟迟矧伊代谢触物皆非哀哀箕子云胡能夷狡童之歌凄矣其悲
　　管鲍【愚曰渊明方外之友殆贤于管鲍者】
　　知人未易相知实难淡美初交利乖岁寒管生称心鲍叔必安竒情双亮令名俱完
　　程杵【愚曰渊明直不遇此耳处之更别】
　　遗生良难士为知己忘义如归允伊二子程生挥劒惧兹余耻令徳永闻百代见纪
　　七十二弟子【愚曰回赐之评前此所无】
　　恂恂舞雩莫曰匪贤俱映日月共飡至言恸由才难感为情牵回也早夭赐独长年
　　屈贾【愚曰如彼稷契谁不愿之渊明岂忘世者】
　　进徳脩业将以及时如彼稷契孰不愿之嗟乎二贤逢世多疑詹写志感鵩献辞
　　韩非【愚曰此非惜韩非也以见白首抱闗之为高耳】
　　丰狐隠穴以文自残君子失时白首抱闗巧行居灾忮辩召患哀矣韩生竟死说难
　　鲁二儒【愚曰特为贞夫一语其不满于时人也葢深】
　　易代随时迷变则愚介介若人特为贞夫徳不百年污我诗书逝然不顾被褐幽居
　　张长公【愚曰其以长公自泛欤】
　　远哉长公萧然何事世路多端皆为我异敛辔朅来独养其志寝迹穷年谁知斯意





　　文选补遗巻三十八
　　钦定四库全书
　　文选补遗巻三十九
　　元　陈仁子　辑
　　诔【愚曰古人辞简而情真后人辞详而情未必真哀公诔孔子止十六字悲情可掬今数百言而情何如焉】
　　曹苍舒诔
　　魏文帝【魏志邓哀玉字苍舒少聪察岐嶷生五六嵗智意所及有若成人建安十三年疾病太祖亲为请命及亡哀甚言则流涕为聘甄氏亡女合葬文帝诔云】
　　维建安十有三年五月甲戌童子曹苍舒卒呜呼哀哉乃作诔曰
　　于维允升懿矣纯良诞丰令质荷天之光旣哲且徂爰柔克刚彼德之容兹义聿行猗欤那欤终然允臧宜逢介祉以永无疆如何昊天雕斯俊英呜呼哀哉惟人之生忽若朝露役役百年亹亹行暮矧尔夙夭十三而卒何辜于天景命不遂兼悲憎伤侘【玉篇都嫁丑家二切侘傺也】傺【玉篇敕厉子例二切楚词曰忳郁邑余侘傺兮侘傺失志儿】失气永思长怀哀尔罔极贻尔良妃禭尔嘉服越以丁酉宅彼城隅层丘峨峨寝庙渠渠姻媾云防充路盈衢悠悠羣司岌岌其车倾都荡邑爰迄尔居魂而有灵庶可以娯呜呼哀哉
　　任城王诔
　　曹植
　　昔二虢佐文旦奭翼武于休我王魏之元辅将崇懿迹等号齐鲁如何奄忽命不是与仁者悼没兼彼殊类矧我同生能不憯阻目想官墀心在平素髣髴魂神驰情陵墓凡夫爱命达者徇名王虽薨徂功着丹青人谁不没德贵有遗乃作诔曰
　　幼有令质光耀珪璋孝殊闵氏义达参商温温其恭爰柔克刚心存建业王室是匡矫矫元戎雷动雨徂横行燕氏威慴北胡奔虏无窜还战髙栁王率壮士常为君首宜究长年永保皇家如何奄忽景命不遐同盟饮泪百寮咨嗟
　　卞太后诔
　　曹植
　　率土喷薄三光改度陵頽谷踊五行牙错皇室萧条羽檄四布百姓欷歔婴儿号慕若丧考妣天下缟素圣者知命徇道宝名义之攸在亦弃厥生敢扬后德表之旐旌光垂罔极以慰我情乃作诔曰
　　我王之生坤灵是辅作合于魏亦光圣代笃生帝文绍虞之绪龙飞紫宸奄有九土详惟圣善岐嶷秀出德配姜嫄不忝先哲览万机兼才备艺泛纳容众含垢藏疾仰奉诸姑降接俦列隂阳观潜外明内察及践大位母养万国温温其人不替明德悼彼边氓未遑宴息恒劳庶事兢兢翼翼亲桑蚕馆为天下式樊姬霸楚书载其庸武王有乱孔叹其功我后齐圣克畅丹聪不出房闼心照万邦年逾耳顺干干匪倦珠玉不玩躬御绨练日昃忘饥临乐勿防去奢即俭旷世作检慎终如始蹈和履贞恭俟神只昭奉百灵局天蹐地祗畏神明敬防慎独报礼幽冥防肃宗庙蠲荐三牲降福无壃祝云其神宜享斯祐防祉自天何图凶咎不免斯年尝祷尽礼有笃无痊岂命有终神食其言遗孤在疚承讳东藩擗踊郊畛洒泪中原追号皇妣弃我何迁昔垂顾复今何不然空宫寥廓栋宇无烟巡省阶涂髣髴櫺轩仰瞻帷幄俯察几筵物不毁故而人不存痛莫酷斯彼苍者天遂臻魏都游魂旧邑大隧开涂灵羽斯戢叹息雾兴挥泪雨集徘徊輀柩号咷莫及神光既幽伫立以泣
　　呉故丞相陆公诔
　　陆云
　　惟赤乌八年二月乙夘呉故使持节郢州牧左都防丞相江陵邵侯陆公薨呜呼哀哉皇期迭绍成命昊天圣王作矣世有哲臣观监在呉乃降其人思皇我后应运对扬颖秀崇华景逸扶桑龙辉袭极鳯鸣玉堂举旗清阻奋钺夷荒悠结沈维峻极公纲将抚远绩括地九围皇淳爽泰遗音播徽取扬元勲表之素旂乃作诔曰濬哲我祖时文俊德粹纳真清休载式本承庆辉骏惠罔极申锡多祉本枝千亿芳条远防灵根茂植根条伊何苗黄裔舜长发有祥贻我祚神明之绪实蕃瓌俊和音嗣世不替硕彦明监在下降命上我公初载天嘏之纯重光纳照旋机授铨仰仪乔岳俯濯洪川清耀秀颖云翘映辰肇彼岐嶷允迪天真先心则智率意斯仁秉彛清昧体灵协神神休载铄九德兼和景峻凌髙立源涌波光备既淳逸轨爰超闳纲包荒景灵渥耀山林岳秀天光乃照恢渊博量腾险陵邵厥初藏器拪蟠海岳披藻昆仑濯秀阳谷含章在渊发挥龙跃时服阳九承干之衰有皇于升王轩徘徊爰兹赫弈需期云飞天步皇舆载见紫防华堂诞基委蛇自阶鼎辉既济嘉命乃集和羮未饪宰物下邑康年屡登惠风时协在断无颇于教斯辑金虎觌精戎车孔肆神寳播越天人释位有命在兹帝思元帅委弁总干鹰扬振翼虎噬桓桓威灵既授六军有序乃誓我众乃整我旅神干山立雄旗电举悬旌肥阳即戎江浒我后日敬上帝临余靖共夙夜匪宁匪处乃干中军入作内辅公侯陟降在帝左右辟雨滔天作云西土帝曰将军敇尔罴虎赫赫明明皇舆出祖龙舟照渊旟旐映野铺敦江濆仍执丑虏荆南既集方险未夷天子命我抚之西垂公侯戾止威神缉熈防刘作虐思辑子来妖旍北靡搴尔雄旗犷彼羣蛮祁祁遗黎柔远能和薄言绥之方言肃清烈文儁武舍爵明堂册勲天府天子曰咨我图乃功锡尔青土建侯于东开国名墟光宅海邦分圭作寳轩路以庸既受帝祐公用加大驷铁孔阜元戎沓蔼淑旂飞藻绥章承盖刘王负险冦我西邻公侯赫怒干戈啓陈金钺镜日云旗綘天凌网襄岳沈维括渊戎漠时殪方域清尘元王陨难鲸鲵坠鳞曹休东逾我疆西越帝简厥佐将命其杰乃俾我公啓行警伐江汉之浒天子授钺桓桓神诛震惊魏方我公矫矫虎视元戎殱彼丑旅效此武功武功既彰天威薄曜灵武震华边陲清暴振旅凯入王假有庙假庙伊何本庸宠祚土田陪敦四牡载路出饯于郊此惟予顾礼嘉嵩髙乐和湛露改容肃至倾盖宠步鞶带翩纷珍裘阿那区宇惟宁繁遏帝祉绣裳缛藻衮带重紫遂虚上司命公登宰帝曰丞相朕嘉君德以兹轩冕往践乃职宣尔睿心惟皇协极邦国若否四方尔式公拜稽首钦翼明圣乃御玑衡仰徽七政重辉炽景协风烟煴百神秩祀兆庶思淳克谐庶尹遂成帝勲时雍旣济王途克广茂德栖音广问沈响灵泽崇薮天险垂隂思丰丘泉润博云林遭世大过夷伦靡肃亹亹公侯思维雅俗发慎我衣永言礼乐被介敦化荷戈思学五品时训民神攸铄我有焕文如曜如辰何以崇之匪阐伊人我有烈武如雷如霆何以将之保大丰年祉祚勿引早世幽神仰慕遗辉寤寐忧殷呜呼哀哉永惟我公克明德心窈蔼芳和被之惠林公侯殁矣谁嗣徽音名存体逝德茂形潜民秉之思好是讴吟呜呼哀哉惟帝念功宠命光大考諡典谟崇荣协泰安宫载考我公于迈輀轩啓涂先驱警斾哀风结舆遗恩凭盖舎此休明即此重昧攀慕靡及永恋光大
　　武元杨皇后诔
　　左贵嫔【晋书讳芬左思之妹少好学善缀文名亚于思文帝闻而纳之】
　　惟泰始十年秋七月丙寅晋元皇后杨氏崩呜呼哀哉昔有莘适殷姜姒归周宣德中闱徽音永流樊卫二姬匡齐翼楚马邓两妃亦毗汉主峨峨元后光嫔晋宇伉俪圣皇比踪往古遭命不永背阳即隂六宫号咷四海恸心嗟余鄙妾衔恩特深追慕三良甘心自沈何用存思不忘德音何用纪述托辞翰林乃作诔曰
