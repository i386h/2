<!-- { "loadSidebar": true } -->
　　思友人　南歌子　措大子　山花子　长庆乐　胡渭州　上　韵　杨下采桑 
　　七星管　宫人怨　胡相问　柘枝引　小秦王　唐四姐　 八拍子　风流子 
　　水仙子　喜回銮　梦江南　中　韵　大酺乐　醉公子　欢疆场　广陵散 
　　留诸错　花黄发　放鹘乐　鱼歌子　吴吟子　绿钿子　金钱子　心事子 
　　得蓬子　历刺子　剑器子　赞普子　南乡子　曹大子　金娥子　西溪子 
　　唧唧子　绿　腰　甘　州　竹枝子　胡蝶子　剉碓子　镇西子　狮　子 
　　番将子　大吕子　引角子　舍麦子　剑阁子　玩花子　凉　州　泛龙舟 
　　天仙子　沙碛子　麻婆子　北庭子　女冠子　回戈子　南浦子　队踏子 
　　多利子　嵇琴子　西国朝天　薄媚　采　桑　赤枣子　酒泉子　红娘子 
　　采莲子　仙鹤子　带竿子　拨棹子　水沽子　毗砂子　莫壁子　大曲名 
　　贺圣乐　千秋乐　千秋子　迷神子　甘州子　破阵子　穆护子　摸鱼子 
　　河满子　化生子　上元子　胡攒子　踏金莲　伊　州　霓　裳　玉树后庭花 
　　平　翻　一斗盐　断弓弦　千春乐　四会子　寒雁子　伴　侣　相驼逼 
　　羊头神　碧霄吟　龟兹乐　安公子　又中春　雨霖铃　吕太后　大　姊 
　　穿心蛮　醉浑脱　舞春风　玩中秋　柘　枝　突厥三台　舞大姊　罗步底 
　　映山鸡　迎春风　迎仙客　胡僧破　大　宝　急月记　回波乐　昊　破 
　　看江波　同心结 
　　大面，出北齐兰陵王长恭，性胆勇而貌妇人。自嫌不足以威敌，乃刻木为假面，临阵着之，因为此戏，亦入歌曲。 
　　踏谣娘，北齐有人姓苏，■鼻，实不仕而自号为郎中。嗜饮酗酒，每醉辄殴其妻，妻衔悲，诉于邻里。时人弄之，丈夫着妇人衣，徐步入场行歌，每一叠，旁人齐声和之云：“踏谣和来，踏谣娘苦和来，”以其且步且歌，故谓之踏谣。以其称冤，故言苦，及其夫至，则作殴斗之状以为笑乐。今则妇人为之，遂不呼郎中，但云阿叔子调弄，又加典库。全失旧旨，或呼为谈容娘，又非。 
　　乌夜啼，宋彭城王义康、衡阳王义季，帝囚之浔阳，后宥之，使未达，衡王家人扣二王所囚院曰：“昨夜乌夜啼，官当有赦。”少顷使至，故有此曲，亦入琴操。 
　　安公子，隋大业末，炀帝幸扬州。乐人王令言以年老不去，其子从焉。其子在家弹琵琶，令言惊问此曲何名？其子曰：“内里新翻曲子，名安公子”令言流涕悲怆，谓其子曰：“尔不须扈从，大驾必不回。”子问其故，令言曰：“此曲宫声往而不返，宫为君，吾是以知之。” 
　　春莺啭，高宗晓声律。晨坐闻莺声，命乐工白明达写之，遂有此曲。 

　　记曰：夫以廉洁之美，而道之者寡，骄淫之丑，而陷之者众，何哉？志意劣而嗜欲强也，借如涉畏途，不必皆死，而人知惧，溺声色，则必伤夭，而莫之思，不其惑欤。且人之生身，所禀五常耳，至有悦其妻而图其夫，前古多矣，是违仁也。纳异宠而薄糟糠，凡今众矣，是忘义也。重袵席之虞，轻宗祀之敬，是废礼也。贪耳目之玩，忽祸败之端，是无智也。心有所爱，则腼冒苟得，不顾宿诺，是弃信也。敦谕履仁蹈义修礼，任智而信以成之。呜呼！国君保之，则比德尧舜，士庶由之，则齐名周孔矣。当为永代表式，宁止一时称举，傥谓修小善而无益。犯小恶而无伤，殉嗜欲近情，忘性命大节，施之于国则国风败，行之于家则家法坏，败与坏不其痛哉！是以楚庄悔惧，斥遣夏氏，宋武纳谏，遽绝慕容，终成霸业，号为良主，岂比高纬以冯小怜灭身。叔宝以张贵妃亡国，汉成以昭仪绝冢嗣，燕熙以符氏覆邦家乎！非无元龟，自有人鉴，遂形简牍，敢告后贤。 

　　〖注：■，鼻+包，pào，面疮，一作疱。〗 
 
　　青楼集　元　夏庭芝　撰 

　　青楼集叙 
　　《青楼集》者，纪南北诸伶之姓氏也。名以青楼者何？盖取秦少游之语也。记以诸伶者谁？吴淞夏君之集也。夏君百和，文献故家，起宋历元，几二百余年，素富贵而苴富贵。方妙岁时，客有挟明雌亭侯之术，而谓之曰：君神清气峻，飘飘然丹霄之鹤。厥一纪，东南兵扰，君值其厄，资产荡然，豫损之又损，其庶几乎？伯和揽镜，自叹形色。凡寓公贫士，邻里细民，辄周急赡乏。遍交士大夫之贤者，慕孔北海，座客常满，尊酒不空，终日高会开宴，诸伶毕至，以故闻见博有，声誉益彰。无何，张氏据姑苏，军需征赋百出，昔之吝财豪户，破家剥床，目不堪睹。伯和优游衡茅，教子读书，幅巾筇杖，逍遥乎林麓之间，泊如也。追忆曩时诸伶姓氏而集焉。喜事者哂之，弗究经史而志米盐琐事，质之于顽老子，曰：贤哂其易易，竟弗究其所以然者。我圣元世皇御极，肇兴龙朔，混一文轨，乐典章，焕乎唐尧，若名臣方躅，具载信史。兹记诸伶姓氏，一以见盛世芬华，元元同乐，再以见庸夫溺浊流之弊，遂有今日之大乱，厥志渊矣哉。史列《伶官》之传，侍儿有集，义倡司书，稗官小说，君子取焉。伯和记其贱者末者，后犹匪企及，况其硕氏巨贤乎？当察夫集外之意，不当求诸集中之名也。伯和拜手曰：先生知予哉！ 
　　　　　　　　　　　　　　　　　　　　　　　至正丙午春顽老子张择鸣善谨叙 

　　青楼集志 
　　唐时有“传奇”，皆文人所编，犹野史也，但资谐笑耳。宋之“戏文”，乃有唱本，有诨。金则“院本”、“杂剧”合而为一。至我朝乃分“院本”、“杂剧”而为二。“院本”始作，凡五人，一曰副净，古谓参军；一曰副末，古谓之苍鹘，以末可扑净，如鹘能击禽鸟也；一曰引戏；一曰末泥；一曰孤。又谓之“五花爨弄”。或曰，宋徽宗爨见国来朝，衣装鞋履巾裹，傅粉墨，举动如此，使人优之劾之以为戏，因名曰“爨弄”。国初教坊色长魏、武、刘三人，魏长于念诵，武长于筋斗，刘长于科泛，至今行之。又有“焰段”，类“院本”而差简，盖取其如火焰之易明灭也。“杂剧”则有旦、末。旦本女人为之，名妆旦色；末本男子为之，名末泥。其余供观者，悉为之外脚。有驾头、闺怨、鸨儿、花旦、披秉、破衫儿、绿林、公吏、神仙道化、家长里短之类。内而京师，外而郡邑，皆有所谓构栏者，辟优萃而录乐，观者挥金与之。“院本”大率不过谑浪调笑，“杂剧”则不然，君臣如《伊尹扶汤》、《比干剖腹》，母子如《伯瑜泣杖》、《剪发待宾》，夫妇如《杀狗劝夫》、《磨刀谏妇》，兄弟如《田真泣树》、《赵礼让肥》，朋友如《管鲍分金》、《范张鸡黍》，皆可以厚人论，美风化。又非唐之“传奇”、宋之“戏文”、金之“院本”所可同日语矣。呜呼！我朝混一区宇，殆将百年，天下歌舞之妓，何啻亿万，而色艺表表在人耳目者，固不多也。仆闻青楼于方名艳字，有见而知之者，有闻而知之者，虽详其人，未暇纪录，乃今风尘澒洞，群邑萧条，追念旧游，慌然梦境，于心盖有感焉；因集成编，题曰《青楼集》。遗忘颇多，铨类无次，幸赏音之士，有所增益，庶使后来者知承平之日，虽女伶亦有其人，可谓盛矣！至若末泥，则又序诸别录云。至正己未春三月望日录此，异日荣观，以发一笑云。 

　　青楼集序 
　　君子之于斯世也，孰不欲才加诸人，行足诸已。其肯甘于自弃乎哉！盖时有否泰，分有穷达，故才或不羁，行或不掩焉。当其泰而达也，园林钟鼓，乐且未央，君子宜之。当其否而穷也，江湖诗酒，迷而不复。君子非获已者焉，我皇元初并海宇，而金之遗民若杜散人、白兰谷、关已斋辈，皆不屑仕进，乃嘲风弄月，留连光景，庸俗易之。用世者嗤之，三君之心，固难识也。百年未几，世运中否，士失其业，志则郁矣。酤酒载严，诗祸叵测，何以纾其愁乎？小轩居寂，维梦是观。商颜黄公之裔孙曰雪蓑者，携《青楼集》示余，且征序引，其志言读之盖已详矣。余奚庸赘？窃惟雪蓑在承平时，尝蒙富贵余泽，岂若杜樊川赢得薄幸之名乎。然樊川自负奇节，不为龊龊小谨，至论列大事，如《罪言》、《原十六卫》、《战守二论》、《与时宰论兵》、《论江贼书》，达古今，审成败，视昔之平安杜书记为何如邪？惜乎！天憗将相之权，弗使究其设施，回翔紫薇，文空言耳。扬州旧梦，尚奚忆哉？今雪蓑之为是集也，殆亦梦之觉也。不然，历历有青楼歌舞之妓，而成一代之艳史传之也。雪蓑于行，不下时俊，顾屑为此。余恐世以青楼而疑雪蓑，且不白其志也，故并樊川而论之。噫！优伶则贱艺，乐则靡焉。文墨之间，每传好事；其湮没无闻者，亦已多矣。黄四娘托老杜而名存，独何幸也！览是集者，尚感士之不遇。 
　　　　　　　　　　　　　　　　　　　　时至正甲辰六月既望观梦道人陇右朱经谨序 

　　青楼集 
　　梁园秀 
　　姓刘氏，行第四。歌舞谈谑，为当代称首。喜亲文墨，作字楷媚；间吟小诗，亦佳。所制乐府，如《小梁州》、《青歌儿》、《红衫儿》、《抧砖儿》、《寨儿令》等，世所共唱之。又善隐语。其夫从小乔，乐艺亦超绝云。 
　　张怡云 
　　能诗词，善谈笑，艺绝流辈，名重京师。赵松雪、商正叔、高房山皆为写《怡云图》以赠，诸名公题诗殆遍。姚牧庵、阎静轩每于其家小酌。一日，过钟楼街，遇史中丞，中丞下道笑而问曰：“二先生所往，可容侍行否？”姚云：“中丞上马。”史于是屏驺从，速其归携酒馔，因与造海子上之居。姚与阎呼曰：“怡云今日有佳客，此乃中丞史公子也！我辈当为尔作主人。”张便取酒，先寿史，且歌“云间贵公子，玉骨秀横秋”《水调歌》一阕。史甚喜。有顷，酒馔至，史取银二定酬歌。席终，左右欲彻酒器皆金玉者，史云：“休将去，留待二先生来此受用。”其赏音有如此者。又尝佐贵人樽俎，姚、阎二公在焉，姚偶言“暮秋时”三字，阎曰：“怡云续而歌之。”张应声作《小妇孩儿》，且歌且续曰：“暮秋时，菊残犹有傲霜枝，西风了却黄花事。”贵人曰：“且止。”遂不成章。张之才亦敏矣。 
　　曹蛾秀 
　　京师名妓也，赋性聪慧，色艺俱绝。一日，鲜于伯机开宴，座客皆名士。鲜于因事入内，命曹行酒适遍，公出自内，客曰：“伯机未饮。”曹亦曰：“伯机未饮，”客笑曰：“汝以伯机相呼，可为亲爱之至。”鲜于佯怒曰：“小鬼头敢如此无礼！”曹曰：“我呼伯机便不可，却只许尔叫王羲之也。”一座大笑。 
　　解语花 
