<!-- { "loadSidebar": true } -->
　　崔杼闻变大怒，急呼人使驾车。舆仆逃匿皆尽，惟圉人在厩，乃使圉人驾马，一小竖为御，往见庆封，哭诉以家难，庆封佯为不知，讶曰：“崔、庆虽为二氏，实一体也，孺子敢无上至此，子如欲讨，吾当效力。"崔杼信以为诚，乃谢曰：”倘得除此二逆，以安崔宗，我使明也拜子为父。"庆封乃悉起家甲，召卢蒲嫳使率之，吩咐：“如此如此。"卢蒲嫳受命而往。崔成、崔疆见卢蒲嫳兵至，欲闭门自守，卢蒲嫳诱之曰：”吾奉左相之命而来，所以利子，非害子也。"成谓疆曰：“得非欲除孽弟明乎？"疆曰：”容有之。"乃启门纳卢蒲嫳，嫳入门，甲士俱入，成、疆阻遏不住，乃问嫳曰：“左相之命何如？"嫳曰：”左相受汝父之诉，吾奉命来取汝头耳！"喝令甲士："还不动手！"成、疆未及答言，头已落地，卢蒲嫳纵甲士抄掳其家，车马服器取之无遗，又毁其门户。
　　棠姜惊骇，自缢于房，惟崔明先在外，不及于难，卢蒲嫳悬成、疆之首于车，回复崔杼。杼见二尸，且愤且悲，问嫳曰：“得无震惊内室否？"嫳曰：”夫人方高卧未起。"杼有喜色，谓庆封曰：“吾欲归，奈小竖不善执辔，幸借一御者。"卢蒲嫳曰：”某请为相国御。"崔杼向庆封再三称谢，登车而别。
　　行至府第，只见重门大开，并无一人行动，比入中堂，直望内室，窗户门闼，空空如也，棠姜悬梁，尚未解索，崔杼惊得魂不附体，欲问卢蒲嫳，已不辞而去矣，遍觅崔明不得，放声大哭曰：“吾今为庆封所卖，吾无家矣，何以生为？"亦自缢而死。杼之得祸，不亦惨乎？髯翁有诗曰：
　　
　　
　　
　　昔日同心起逆戎，今朝相轧便相攻。
　　莫言崔杼家门惨，几个奸雄得善终？
　　
　　
　　
　　崔明半夜潜至府第，盗崔杼与棠姜之尸，纳于一柩之中，车载以出，掘开祖墓之穴，下其柩，仍加掩覆，惟圉人一同做事，此外无知者。事毕，崔明出奔鲁国。
　　庆封奏景公曰：“崔杼实弑先君，不敢不讨也。"景公唯唯而已。庆封遂独相景公，以公命召陈须无复归齐国。须无告老，其子陈无宇代之，此周灵王二十六年事也。
　　
　　
　　
　　
　　时吴、楚屡次相攻，楚康王治舟师以伐吴。吴有备，楚师无功而还。
　　吴王余祭方立二年，好勇轻生，怒楚见伐，使相国屈狐庸，诱楚之属国舒鸠叛楚。楚令尹屈建帅师伐舒鸠，养繇基自请为先锋。
　　屈建曰：“将军老矣，舒鸠蕞尔国，不忧不胜，无相烦也。"养繇基曰：”楚伐舒鸠，吴必救之，某屡拒吴兵，熟知军情，愿随一行，虽死不恨！"屈建见他说个“死”字，心中恻然。基又曰：“某受先王知遇，尝欲以身报国，恨无其地，今须发俱改，脱一旦病死牖下，乃令尹负某矣！"屈建见其意已决，遂允其请，使大夫息桓助之。
　　养繇基行至离城，吴王之弟夷昧同相国屈狐庸率兵来救。息桓欲俟大军，养繇基曰：“吴人善水，今弃舟从陆，且射御非其长，乘其初至未定，当急击之。"遂执弓贯矢，身先士卒，所射辄死，吴师稍却。基追之，遇狐庸于车，骂曰：”叛国之贼，敢以面目见我耶？"欲射狐庸，狐庸引车而退，其疾如风。基骇曰：“吴人亦善御耶？恨不早射也。"说犹未毕，只见四面铁叶车围裹将来，把基困于垓心，乘车将士，皆江南射手，万矢齐发，养繇基死于乱箭之下。
　　楚共王曾言其恃艺必死，验于此矣。息桓收拾败军，回报屈建，建叹曰：“养叔之死，乃自取也！"乃伏精兵于栖山，使别将子疆以私属诱吴交锋，才十余合遂走，狐庸意其有伏不追。夷昧登高望之，不见楚军，曰：”楚已遁矣！"遂空壁逐之，至栖山之下，子疆回战，伏兵尽起，将夷昧围住，冲突不出。却得狐庸兵到，杀退楚兵，救出夷昧，吴师败归，屈建遂灭舒鸠。
　　
　　
　　
　　
　　明年，楚康王复欲伐吴，乞师于秦。秦景公使弟公子鉏帅兵助之。
　　吴盛兵以守江口，楚不能入，以郑久服事晋，遂还师侵郑，楚大夫穿封戍，擒郑将皇颉于阵，公子围欲夺之，穿封戍不与，围反诉于康王，言：“已擒皇颉，为穿封戍所夺。"未几，穿封戍解皇颉献功，亦诉其事，康王不能决，使太宰伯州犁断之。犁奏曰：”郑囚乃大夫，非细人也，问囚自能言之。"乃立囚于庭下，伯州犁立于右，公子围与穿封戍立于左，犁拱手向上曰：“此位是王子围，寡君之介弟也！”复拱手向下曰：“此位为穿封戍，乃方城外之县尹也，谁实擒汝？可实言之！”皇颉已悟犁之意，有心要奉承王子围，伪张目视围，对曰：“颉遇此位王子不胜，遂被获。"穿封戍大怒，遂于驾上抽戈欲杀公子围，围惊走，戍逐之不及。伯州犁追上，劝解而还，言于康王，两分其功。复自置酒，与围、戍二人讲和。今人论徇私曲庇之事，辄云：”上下其手。"盖本伯州犁之事也，后人有诗叹云：
　　
　　
　　
　　斩擒功绩辨虚真，私用机门媚贵臣。
　　幕府计功多类此，肯持公道是何人？
　　
　　
　　
　　
　　却说吴之邻国名越，子爵，乃夏王禹之后裔，自无余始封。自夏历周，凡三十余世，至于允常。允常勤于为治，越始强盛。吴忌之。
　　余祭立四年，始用兵伐越，获其宗人，刖其足，使为阍，守“余皇”大舟，余祭观舟醉卧，宗人解余祭之佩刀，刺杀余祭，从人始觉，共杀宗人。余祭弟夷昧，以次嗣立，以国政任季札。札请戢兵安民，通好上国。
　　夷昧从之，乃使札首聘鲁国，求观五代及列国之乐，札一一评品，辄当其情，鲁人以为知音；次聘齐，与晏婴相善；次聘郑，与公孙侨相善；及卫，与蘧瑗相善；遂适晋，与赵武、韩起、魏舒相善。所善皆一时贤臣，札之贤亦可知矣。要知后事，再看下回分解。
　　
　　
　　
　　
　　第六十七回　卢蒲癸计逐庆封　楚灵王大合诸侯
　　
　　
　　
　　话说周灵王长子名晋，字子乔，聪明天纵，好吹笙，作凤凰鸣。立为太子，年十七，偶游伊、洛，归而死，灵王甚痛之，有人报道：“太子于缑岭上，跨白鹤吹笙，寄语土人曰：”好谢天子，吾从浮丘公住嵩山，甚乐也！不必怀念。"浮丘公，古仙人也。灵王使人发其冢，惟空棺耳，乃知其仙去矣。
　　至灵王二十七年，梦太子晋控鹤来迎，既觉，犹闻笙声在户外，灵王曰：“儿来迎我，我当去矣！”遗命传位次子贵，无疾而崩。贵即位，是为景王。
　　是年，楚康王亦薨，令尹屈建与群臣共议，立其母弟麇为王，未几，屈建亦卒，公子围代为令尹，此事叙明，且搁过一边。
　　
　　
　　
　　
　　再说齐相国庆封，既专国政，益荒淫自纵。
　　一日，饮于卢蒲嫳之家，卢蒲嫳使其妻出而献酒，封见而悦之，遂与之通。因以国政交付于其子庆舍，迁其妻妾财币于卢蒲嫳之家，封与嫳妻同宿，嫳亦与封之妻妾相通，两不禁忌。有时两家妻小，合做一处，饮酒欢谑，醉后罗唣。左右皆掩口，封与嫳不以为意。
　　嫳请召其兄卢蒲癸于鲁，庆封从之。癸既归齐，封使事其子庆舍。
　　舍膂力兼人，癸亦有勇，且善谀，故庆舍爱之，以其女庆姜妻癸，翁婿相称，宠信弥笃。
　　癸一心只要报庄公之仇，无同心者，乃因射猎，极口夸王何之勇。庆舍问：“王何今在何处？”癸曰：“在莒国。”庆舍使召之。王何归齐，庆舍亦爱之。
　　自崔、庆造乱之后，恐人暗算，每出入必使亲近壮士执戈，先后防卫，遂以为例。庆舍因宠信卢蒲癸、王何，即用二人执戈，余人不敢近前。
　　
　　
　　
　　
　　旧规，公家供卿大夫每日之膳，例用双鸡。时景公性爱食鸡跖，一食数千，公卿家效之，皆以鸡为食中之上品，因此鸡价腾贵，御厨以旧额不能供应，往庆氏请益，卢蒲嫳欲扬庆氏之短，劝庆舍勿益，谓御厨曰：“供膳任尔，何必鸡也？”御厨乃以鹜代之，仆辈疑鹜非膳品，又窃食其肉。
　　是日，大夫高虿、字子尾，栾灶、字子雅，侍食于景公，见食品无鸡，但鹜骨耳，大怒曰：“庆氏为政，刻减公膳，而慢我至此！"不食而出。高虿欲往责庆封，栾灶劝止之。早有人告知庆封，庆封谓卢蒲嫳曰：”子尾、子雅怒我矣。将若之何！"卢蒲嫳曰：“怒则杀之，何惧焉！"卢蒲嫳告其兄癸，癸与王何谋曰：”高、栾二家与庆氏有隙，可借助也！“
　　何乃夜见高虿，诡言庆氏谋攻高、栾二家，高虿大怒曰：“庆封实与崔杼同弑庄公，今崔氏已灭，惟庆氏在，吾等当为先君报仇！"王何曰：”此何之志也！大夫谋其外，何与卢蒲氏谋其内，事蔑不济矣！“高虿阴与栾灶商议，伺间而发。
　　陈无宇、鲍国、晏婴等，无不知之，但恶庆氏之专横，莫肯言者。卢蒲癸与王何卜攻庆氏，卜者献繇词曰：“虎离穴，彪见血！"癸以龟兆问于庆舍曰：”有欲攻仇家者，卜得其兆，请问吉凶。"庆舍视兆曰：“必克，虎与彪，父子也。离而见血，何不克焉？所仇者何人？"癸曰：”乡里之平人耳！"庆舍更不疑惑。
　　秋八月，庆封率其族人庆嗣、庆遗，往东莱田猎，亦使陈无宇同往。无宇别其父须无，须无谓曰：“庆氏祸将及矣。同行恐与其难，何不辞之？"无宇对曰：”辞则生疑，故不敢。若诡以他故召我，可图归也！“遂从庆封出猎。
　　去讫，卢蒲癸喜曰：“卜人所谓‘虎离穴’者，此其验矣！”将乘尝祭举事。陈须无知之，恐其子与于庆封之难，诈称其妻有病，使人召无宇归家。无宇求庆封卜之，暗中祷告，却通陈、庆氏吉凶，庆封曰：“此乃‘灭身’之卦，下克其上，卑克其尊，恐老夫人之病，未得痊也！”无宇捧龟，涕泣不止。庆封怜之，乃遣归。
　　庆嗣见无宇登车，问：“何往？"曰：”母病不得不归！"言毕而驰。庆嗣谓庆封曰：“无宇言母病，殆诈也，国中恐有他变，夫子当速归！"庆封曰：”吾儿在彼何虑？"无宇既济河，乃发梁凿舟，以绝庆封之归路，封不知也。
　　
　　
　　
　　
