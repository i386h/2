<!-- { "loadSidebar": true } -->
　　　　叔段非有负于庄公，庄公负于叔段也。由此论之，皆咎庄公，早不以人义晓谕于弟，时以冷眼观叔段，酿成不义之事，因而乘此而杀，非友爱之心如舜之待象也。
　　　　
　　　　欲知后事如何，且看下回分解。
　　　　
第二十回　颖考叔舍羹悟主　州吁恃宠弑桓公
　　　　却说庄公，后来忽然悔悟曰：“子母之情天高地厚，一时忿恨速誓太深。”然心虽悔悟，而终不迎回。颍考叔为颍谷封人，一日来见公，公赐考叔食，考叔再拜食之，乃遗内而不食。
　　　　
　　　　公曰：“长者之赐，何故食羹遗肉，莫非轻吾赐乎？”考叔拜曰：“小人有母，未尝君之赐，请命以遗之，荣幸大矣！”公惕然曰：“尔有母遗，我独无母？”考叔知庄公悔悟，乃请其故？公具其事语之。考叔曰：“何不迎太夫人以归？”公曰：“无如誓言太重！”考叔曰：“云何？”公曰：“不及黄泉，无相见也！”考叔曰：“此亦不难，命人掘地及泉，从穴中相见，有何不可？”公从其说，乃命人从颍城掘地穴，深十余丈，及泉水。公遂于穴迎武姜而出。当时，子母相见，其乐融融，子母慈爱如初。
　　　　
　　　　庄公既迎武姜归养，修理国政，来朝周。平王闻郑伯来朝，谓西虢公曰：“郑侯父子，秉国政事，朕恐其权柄太重，日后有不朝之患，欲分政事与卿，以为何如？”西虢公叩首曰：“小臣不才，何可同听国家政事？郑侯为国大臣，若分政与小臣，郑侯必取怨于陛下，致祸于小臣，不敢奉旨！”王默然退朝。
　　　　
　　　　有以王欲分政虢公之事告庄公者，庄公不悦。
　　　　
　　　　次日进朝，解簪笏于殿陛，叩首曰：“臣荷圣恩，父子相继，以秉政事，臣恐下僚猜忌臣为专权，愿拜还归乡，以守臣职。”平王曰：“卿何出此言？朕与西虢公共议，国家政事繁冗，恐妨卿等，欲分政与之同理，而虢公再三推辞，朕亦罢其事，卿且勿疑。”庄公再三叩头，愿罢王政。王又曰：“卿之先侯有大功于国，托付大政，今卿猜忌，朕心何安？卿坚意疑朕，朕即命太子狐为质于郑可乎？”庄公又拜曰：“从政罢政，乃臣下之职，焉有天子委质于臣之礼？”王曰：“否！此非朕委质于卿，始释目下之疑，而全君臣之义。”庄公再三不敢受旨。群臣奏曰：“陛下既质太子于郑，可令郑亦使质子于朝，君臣两无猜忌，庶全上下之恩。”王曰：“可！”庄公先使世子忽为质于朝，然后受旨，受太子狐归郑国，是为周郑交质。
　　　　
　　　　却说叔段被诛，有一子名滑，投卫借兵复父仇。卫桓公问曰：“公子何为单骑而来？”滑哭曰：“因伯父无道，杀吾父于鄢，囚祖母于颍，滑孤穷无奔，时投贤侯，乞兴一旅之师，代滑救祖母，雪父仇，则没世不忘也！”卫桓公不知叔段无义被诛，遂发兵一万，与复父仇。滑得卫兵一万，望郑杀来！
　　　　
　　　　庄公闻滑兵至，问于群下，子封曰：“斩草不除根，逢春复蔓延。今滑不知父为有罪，反奔卫起兵，此卫侯不知叔段之非，故为起兵，以救祖母为辞。依臣之见，莫若奉尺书于卫侯，使卫侯押回滑兵，则滑势孤，不战可擒矣！”公曰：“然！”
　　　　
　　　　遂修书遣使，从间道投见卫桓公。桓公得书读曰：卫贤侯尊听，寤生语白：家门不幸，骨肉相残，诚有愧于邻国，然封京赐土，非寡人之不友；聚兵怀乱，实叔段之不恭。
　　　　
　　　　故寡人舍骨肉之爱，念社稷之重，效周公以诛管蔡，循重华以除四凶，况叔段之乱，悉由母氏偏爱，天性在上，不敢亏伦，亦已备驾迎归。逆侄昧父之非，奔投大国，贤侯不知其为非义，劳师远降，敬奉寸牍，乞班三军。为擒逆滑，使唇齿之邦，不致伤和，人化之分，无教乘戾。此非寡人敝国之幸，实后世乱臣贼子之昭鉴也。只此直诉，乞惟虎视，幸甚！
　　　　
　　　　周平王四十九年十二月上旬书。
　　　　
　　　　卫桓公鉴书大惊曰：“错行此兵矣！原是叔段不义，以致丧身，发兵代滑复仇，则是助桀为虐矣！大不可矣！”遂差使星夜追回三军，修书回报。
　　　　
　　　　时滑兵已围延廪，放火焚城，使者未到寨，郑庄公见滑兵破烧延禀，发大兵三万救之。滑见郑兵众猛，乃从卫使班师，遂投于卫。子封谓庄公曰：“卫侯既许抽军，其军又从逆滑焚我延廪，掠我人民，莫非其中怀诈，此从乱之兵不可放回！”
　　　　
　　　　公曰：“然。”号令诸将，卫兵尽行坑陷。卫之残兵，投回本国，报与卫侯。卫侯不认助滑之过，意欲为之复仇。乃问群下，石碏曰：“不可！郑虽坑吾兵一万，皆我助滑为乱所取，罪在我而不在彼，姑含忍以俟郑有他故，然后会诸侯之兵伐之，彼俱无辞。”卫侯曰：“卿言是也。”
　　　　
　　　　却说卫桓公有弟名州吁，乃卫庄公嬖妾所生之子，其人暴戾，好弄刀剑。石碏常谏庄公曰：“臣闻教子以义方，弗纳于邪！”庄公不听，吁又与石碏之子石厚游，石碏每责厚勿与之游，弗听。一日，州吁与石厚言曰：“吾与兄同承父业，而兄独承父位，子盍为我谋之？”厚曰：“公子不见郑叔之迟疑，反受郑伯之诛乎？”吁曰：“然则若何？”厚正欲以箸画计，忽左右入报曰：“周天子崩！新君即位。”
　　　　
　　　　平王之孙名林，是为周桓王。来日，桓公欲往周朝贺，厚谓吁曰：“此计成矣！汝兄明日往周朝贺，可饯兄于西门，酒至半酣，抽出短剑刺之，臣下有言者，命壮士斩数首示众，则诸侯之位，垂手可得也！”吁大悦。次日，带壮士五百，伏于西门，袖藏短剑而饯卫侯。卫侯谓吁曰：“我此回往周有托贤弟与群下，可代治本国政事，我不日便回。”吁曰：“兄侯放心，政事有弟，不必挂念！”酒至三巡，吁袖出短剑，刺侯之额，即刻而殂。时，周桓王元年春三月戊申也。从驾将军宗守素大声曰：“州吁弑君，众人下手讨贼！”吁之伏兵四起，将守素斩首，悬于旗上，鼓噪入朝，号令群下曰：“兄侯政弱，不能立国，故丧兵于郑，我今奉母命嗣位，群下有异议者，可观宗守素为令！”群臣惊惧，皆称千岁。潜渊居士读史诗云：
　　　　
　　　　教于由来美义方，纯臣石碏美声扬。
　　　　
　　　　庄公宠孽忘忠谏，致使储君两下亡。
　　　　
　　　　吁既即位，大宴群臣，拜石厚为上大夫。且曰：“吾欲兴兵报郑之仇，卿等有何计议？”石厚奏曰：“当今郑与齐结连，一卫之兵，难以复仇，莫若使人于宋、鲁、陈、蔡四国结好，连兵以进，郑可伐矣！”吁曰：“陈、蔡小国也，可挟以连，宋鲁大邦，焉能结连？”厚曰：“吾闻鲁之政事乃公子翚秉之，若遣使厚赂公子翚，鲁兵必起。又闻宋穆公将死，乃以大位不传于子，而传于其弟，冯怨父而嫉与夷，出奔于郑，郑伯纳之，常欲与冯起兵取位，今若遣使于宋，说以伐郑之利，则宋兵必起矣！”吁大悦，即日遣三使于陈、蔡、鲁。又问：“谁可奉使于宋？”石厚荐一人，乃伶牙利齿，博古通今，此人可使，不辱君命。欲知后事如何，且听下回分解。
　　　　
第二十一回　卫石碏仗义杀子　陈穆公以婚救卫
　　　　州吁问：“此人是谁？石厚对曰：“此人乃中年人也，现为下军大夫，姓宁名翊字子腾。”吁即遣子腾奉使于宋，宋公问曰：“来使有何会议？”翊曰：“寡君慨郑无道，诛弟囚母，似有吞并诸侯之意，兹欲起兵伐之，自不敢专征，请命于明公，愿连大国，屯兵以征逆郑！”公曰：“我宋与郑，素无宿恨，岂可动无名之师，构怨邻国，烦大夫拜上卫侯，不敢受命！”
　　　　
　　　　翊曰：“伐郑之利在宋，不在卫，公何不察？”公曰：“何以言之？”翊曰：“明公令侄冯者，恨公夺父之位，怨入骨髓，故奔于郑，郑伯为之缮甲蓄兵，不日将起郑兵前来取位，故寡君忽见倚强凌弱，欲与明公扫除大害，此伐郑之利在宋明矣！
　　　　
　　　　愿大王熟思之。”宋公默然良久，谓群下曰：“卫使之言何如？”大司马孔父嘉谏曰：“卫使不可听也！夫州吁欲报郑国坑兵之仇，恐力不敌，故使能言之臣，说我兵以助彼，若果以兵正郑伯杀弟囚母之罪，则其自弑兄篡位之大罪，又何逃焉？愿王思之！”子腾大声曰：“宋有祸根在郑，今寡君欲连四国之兵与主除之，尚且不动，疑迟他日，祸胎既长，郑兵压境，勿怪我卫国不救也！”宋公遂诺会兵伐郑，孔父嘉谏至再三，公不从。子腾回卫，见吁告以宋公许诺起兵之事，吁大悦，即日发兵二万，以石厚、子腾为左右队，自率中军，出城六十里，会蔡侯与宋公，四国合兵六万，前至郑境下寨。郑伯闻之大骇，子封曰：“州吁弑君虐民，无故连兵而来，士卒必不心服，此以羊投虎之兆，臣愿率一万精兵以当之，卫必败矣！”祭仲曰：“不可！彼众我寡，难与争锋，但深沟高垒，固守城池，一面往齐求救，齐兵一至，内外夹攻，五侯之首可斩矣！”郑伯然之。传令子封守东门，祭仲守南门，公自守西、北二门。遣使于齐求救。
　　　　
　　　　却说五国诸侯在城外，日夜攻城，又割郑地未熟之禾。齐兵不至，郑伯曰：“事急矣！奈何？”祭仲曰：“臣闻五国之兵不和，盟主虽多，各相争长，州吁傲戾。若依臣计，写一封诈书，报陈、蔡二国，欲自伐郑之后，以图宋公，共分宋地。
　　　　
　　　　差一小卒带于宋公寨外经过，诈称吁书，宋人必捉见宋公，宋公一见，必怒而伐吁，使其自相攻击，然后齐兵必至，危可解矣！”郑伯大悦，依计而行。
　　　　
　　　　果然，宋公见书大怒曰：“吾不听孔父嘉之言，险被州吁之害！数日以来，见此贼颇有争长之意，原来起谋不善。”谓诸将曰：“先下手者为强！”即率本寨精兵杀入卫寨。时，州吁正在帐中与石厚议事，宋公突从辕门面入。吁闻宋公来，将出帐迎，石厚见宋公挺枪怒目，乃扯吁告曰：“宋人有变！”
　　　　
　　　　言未已，寨外喊声大振，宋兵杀入。吁与石厚不知其故，慌忙披挂出寨。宋公大骂：“逆贼！敢欺我耶！”直奔来杀吁、厚。
　　　　
　　　　吁、厚不能诉明，只得拍马交锋。陈、蔡、鲁三寨主，不知宋、卫何故，皆欲前来解阵，却又混杀了一场。吁、厚见宋兵势大，乃引残兵，望本国逃回。陈、蔡、鲁三国，见宋、卫相攻，再难同事，各自引兵而归。郑国既解重围，见列国兵散，并不来追。修茸城池，使止齐救兵。
　　　　
