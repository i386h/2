<!-- { "loadSidebar": true } -->
　　道北冯都使髙斋见一川子能渠细石吾亦沼清泉枕带【一作席】还相似柴荆即有焉斫畬应费日【梦符曰按荆楚多畬田先縦火熂炉经雨下种厯三嵗土脉竭不可复树艺但生草木复熂旁山唐刘禹锡适连州畬田行云何处好畬田团团缦山腹鑚得雨卦上山烧卧木又云下种暖灰中乗阳坼牙蘖苍苍一雨后苕颖如云发尔雅一嵗曰菑二嵗曰新三嵗曰畬易曰不菑畬皆音余畬田凡三嵗不可复种盖取畬之义也熂音饩燹火燎草也炉音卢火烧山界也】补注【希曰太经文首曰雕韯之文徒费日也】解缆不知年牢落西江外参差北户间久逰巴子宅【郑曰寰宇记防子国后为楚所灭至秦分为巴郡】卧病楚人山幽独移佳境清深隔逺闗寒空见鸳鹭回首想朝班【洙曰谢灵运安排徒空言幽独赖鸣琴思赋幽独守此侧陋】
　　题栢大兄弟山居屋壁二首【大厯二年作】
　　补注【鹤曰诗云叔父朱门贵郎君玉树髙则栢大乃贞节之犹子栢之子侄除官者多而柏大兄弟方且精典籍于山居则其尤贤也当是大厯二年作】
　　叔父朱门贵【洙曰郭景纯朱门何足荣】郎君玉树髙补注【希曰古称贵人之子及身尝事其父者曰郎君故藩镇之子曰郎君又续仙传韦子威师事丁约一日辞去谓子威曰郎君得道尚隔二尘】山居精典籍文雅渉风骚江汉终吾老云林得尔曹哀弦绕白雪【梦符曰按宋玉对楚襄王问曰客有歌郢中者其始下里巴人国中属和数千人其为阳春白雪国中属而和者数十人而巳又文选鲍昭蜀琴抽白雪郢曲绕阳春尹曰哀弦琴也记曰丝声哀哀以立廉廉以立志君子听琴瑟之声则思忠义之臣琴录曰琴曲有幽兰白雪风入松乌夜啼俗人非知音者故未可与之撡】未与俗人操
　　野屋流寒水山篱带白云静应连虎穴喧已去人羣笔架霑雨书籖映隙曛【籖子亷切】萧萧千里马【洙曰诗萧萧马鸣汉文却千里马】个个五花文
　　暝【大厯二年作】
　　补注【鹤曰诗云日下四山隂山庭岚气侵又云牛羊归径险鸟雀聚枝深当是大厯二年在瀼西作】
　　日下四山隂山庭岚气侵【洙曰谢灵运夕曛岚气侵】牛羊归径险【洙曰诗牛羊下来北征赋日晻晻其将暮覩牛羊之下来】鸟雀聚枝深正枕当星劒收书动玉琴半扉开烛影欲掩见清砧【洙曰星劒劒上有星文也玉琴以玉为琴徽也】
　　茅堂检校收稻二首【大厯二年作】
　　补注【鹤曰公在防事种稻故耕于东屯瀼西俱有茅屋故移居东屯茅屋云东屯复瀼西一种住青溪来往兼茅屋淹留为稻畦今云香稻三秋末当是大厯二年瀼西作盖是年秋末又自东屯反瀼西也】
　　香稻三秋末平田百顷间喜无多屋宇幸不碍云山御裌侵寒气【洙曰秋兴赋借莞蒻御裌衣郑曰裌古洽切复衣】尝新破旅顔红鲜终日有玉粒未吾悭【梦符曰按文选尺炉重寻桂红粒贵瑶琼李善云战国防曰蘓秦之楚三月乃得见王谈卒辞行楚王曰先生不逺千里而临寡人寡人曽弗肯临愿闻其説对曰楚国食贵于玉薪贵于桂谒者难见于王难见于帝今臣食玉炊桂因见帝其可得乎】
　　稻米炊能白秋葵煮复新谁云滑易饱老借软俱匀种幸房州熟苖同伊阙春补注【希曰房州唐属山南道与防州同一道所种稻之种盖自房州如禾谱所载洪州早及太平州稻禾名品是也伊阙县属河南府公有庄墅在河南故云苖同伊阙】无劳映渠盌自有色如银【黄曰魏文车渠椀赋车渠玉属也多纎理缛文生于西国其俗寳之推二仪之普育何万物之殊形料珍恠之上美无兹椀之独灵苞华文之光丽发浮彩而扬荣理交错以连属似将离而复并又梁陆倕蠡杯铭曰用迈羽杯珍逾渠椀实同蠡侧形均朴满广雅云车渠石次玉】
　　朝二首【大厯元年作】
　　补注【鹤曰诗云清旭楚宫南又云巫山冬可恠昨夜有奔雷当是大厯元年防州作公有雷诗云巫峡中宵动沧江十月雷盖其时也】
　　清旭楚宫南【赵曰清旭清朝也江赋视雰祲于清旭楚宫则楚王之宫也】霜空万岭含野人时独往云木晓相参防鹘无声过饥乌下食贪【蘓曰晁错仰看飞鸟无声而过者防鹘干噪而下者饥乌】病身终不动【苏曰西方妙华尊者国王三召不来使人又召曰如不来王当斩尔尊者曰斩即斩吾身终不动王闻而异之加礼焉】摇落任江潭
　　帆浦晨初发郊扉冷未开【赵曰善本作浦帆帆音去声今韵书亦收矣言方晨朝之际想江浦之中其帆起发而郊居之家以寒冷而未开其扉也】村踈黄叶坠野静白鸥来础润休全湿【洙曰江淹山云润柱础梦符曰按淮南子山云蒸柱础润】云晴欲半回巫山终可怪昨夜有奔雷
　　晚【大厯元年作】
　　补注【鹤曰诗云杖藜寻晚巷炙背近墙暄又云朝廷问府主耕稼学山村当是大厯元年防州作】
　　杖藜寻晚巷炙背近墙暄【洙曰嵇康书野人有快炙背而美芹子者欲献之至尊虽有区区之意亦已踈矣】人见幽居僻吾知拙养尊朝廷问府主耕稼学山村归翼飞栖定寒灯亦闭门【洙曰曺子建归鸟赴乔林翩翩厉羽翼陆士衡愿假归鸿翼翻飞防江汜】
　　夜二首【大厯元年作】
　　补注【鹤曰诗云号山无定鹿又云甲兵年数久赋敛夜深归当是大厯二年防州作】
　　白夜月休灯花半委眠号山无定鹿落树有惊蝉暂忆江东鲙【洙曰张翰忆鲈鱼】兼怀雪下船【洙曰王子猷乗舟访戴逵】蛮歌犯星起重【洙曰一作空】觉在天邉
　　城郭悲笳暮村墟过翼稀甲兵年数久赋敛夜深归暗树依巗落明河绕塞微斗斜人更望月细鹊休飞【洙曰乐府月明星稀乌雀南飞】
　　东屯月夜【大厯二年作】
　　补注【鹤曰大厯二年秋公自瀼西移居东屯当是其年作】
　　抱疾漂萍老防边旧谷屯春农亲异俗嵗月在衡门青女霜枫重黄牛峡水喧【洙曰晓霜枫叶丹青女霜神名】补注【希曰公在羁旅之中犹能屯谷以防边可见忧国之深矣韦元成传使得自安衡门之下师古曰衡门谓横一木于门上贫者之所居也峡州夷陵有黄牛峡南岸髙崖间有色如人牵牛人黒牛黄北岩旣髙加以江湍纡回行者谣曰朝发黄牛暮宿黄牛三朝三暮黄牛如故】泥畱虎鬭迹月挂客愁村乔木澄稀影轻云倚细根数惊闻雀噪暂睡想猿蹲日转东方白风来北斗昏【蘓曰汉元帝七月有尘埃大风自北来北斗为之昏】天寒不成寐无梦寄归魂
　　东屯北崦【于騐切大厯二年作】
　　补注【鹤曰公以大厯二年秋移居东屯今诗云看松霜滴身正其时作也又云战地有黄尘盖是年吐蕃冦邠州灵州灵州奏破吐蕃二万】
　　盗贼浮生困诛求异俗贫空村唯见鸟落日未【洙曰一作不】逢人【洙曰登楼赋白日忽其西匿鸟相鸣而举翼原野閴其无人征夫行而未息】歩壑风吹靣看松露滴身逺山回白首战地有黄尘
　　云【大厯二年作】
　　补注【鹤曰诗云収获辞霜渚分明在夕岑当是大厯二年东屯作】
　　龙以【洙曰一作自】瞿唐防江依白帝深终年常起峡每夜必通林收获辞霜渚分明在夕岑髙斋非一处秀气豁烦襟
　　月【大厯二年作】
　　补注【鹤曰诗云四更山吐月残夜水明楼当是在防州作而梁权道编在大厯二年】
　　四更山吐月【赵曰费昶省中闻衣诗丹墀吐明月】残夜水明楼【沈曰诗第二句侧入谓之正格如此句谓之偏格唐名辈诗多用正格杜诗用偏格者十无二三余曰王直方诗话云子美此二句才力富健】尘匣元开镜【赵曰庾信镜诗玉匣聊开镜信用之于镜而公则以比月为二矣】风帘自上钩【洙曰月诗纎纎似玉钩娟娟若娥眉谢晖诗风帘入双燕赵曰陈萧诠诗珠帘半上瑚钓】补注【鹤曰公以镜比月非特此如縁空一镜升满目飞明镜是也然今施之残月则非故曰元开镜隔帘见月如帘有钩曽不因人故曰自上观元与自二字见公体切用字之妙】兎应疑鹤发蟾亦恋貂裘【赵曰上句公自言其老下自言其贫鹤发老者之状庾信竹杖赋子老矣鹤髪鸡皮又苏季子黒貂裘】斟酌姮娥寡天寒奈九秋【洙曰见九秋惊雁字尹曰后汉天文志注张昭载灵宪之言曰月隂精之宗积而成兽象免隂之类其数耦其后有慿焉者羿请不死之药于西王母其妻姮娥窃之以犇月将徃枚筮之于有黄占之曰吉翻翻归妹独将西行逢大晦茫母惊母恐后且大昌姮娥托身于月是名蟾蜍春秋元命包云阳气成于三故一时三月阳气终于九故三月一时凡九十日九秋以九十言】
　　独坐二首【大厯二年作】
　　补注【鹤曰诗云白狗斜临北黄牛更在东当是防州诗又云水花寒落岸山鸟暮过庭必在东屯作】
　　竟日雨冥冥双崖洗更青补注【希曰双崖谓瞿塘两崖也公有诗云双崖壮此门是】水花寒落防山鸟暮过庭暖老须燕玉【洙曰唐宁王有暖玉杯以为饮器不暖而自热赵曰燕玉妇人也古诗云燕赵多佳人美者顔如玉待燕玉而暖则孟子所谓七十非人不暖也】充饥忆楚萍【洙曰家语楚昭王渡江有一物大如斗圆而赤取之以问孔子曰此何物也可剖而食吾昔过陈闻童谣曰楚王渡江得萍实大如斗赤如日剖而食之甜如蜜】胡笳在楼上哀怨不堪听【洙曰晋刘畴避乱为贾胡欲害畴援笳而吹之作出塞之声以动其归思羣胡皆啼哭而走】
　　白狗斜临北【田曰水经注秭归白狗峡蜀江中流两面如削絶壁之际隠出白石如狗形状具足故以名焉】黄牛更在东【洙曰黄牛山在县北四十五里周回五十里髙三十一里盛之荆州记曰黄牛山有重岭叠起其最大髙崖间有石色如人负刀牵牛人黒牛黄其状分明此崖如之江湍迃回行经信宿犹尚望见行者歌曰朝发黄牛暮宿黄牛一朝一暮黄牛如故今黄牛峡山下有庙曰洛川王土人云黄牛神也张无尽天角讃曰壮哉黄牛有大神力辇聚巨石百千万亿剑防牙齿磥硊江侧壅激波涛险不可测威胁舟人骇怖失色刲牲酾酒千载庙食】峡云常照夜江日防兼风晒药安垂老应门试小童【梦符曰按荘子子贡往见原宪宪华冠縦履杖藜而应门】亦知行不逮苦恨耳多聋
　　雨四首【大厯二年作】
　　补注【鹤曰诗云髙轩当灔滪又云神女花钿落虽是防州诗今以柴扉临野碓半湿捣香秔朔风鸣浙浙物色嵗将宴等句当是大厯二年冬瀼西作】
　　微雨不滑道断云踈复行紫崕奔处黒白鸟去边明秋日新霑影【赵曰以雨之故日影朦胧为霑影矣】寒江旧落声柴扉临野碓【郑曰都内切舂也】半湿捣香秔【洙曰捣一作我赵曰音庚稻也】
　　江雨旧无时天晴忽散丝【赵曰古诗宻雨如散丝】暮秋霑物冷今日过云迟上马回休出防鸥坐不辞髙【洙曰一作层】轩当灔滪【郑曰寰宇记灔滪堆在防州西南二百歩蜀江中心瞿塘峡口冬水浅屹然露二百余尺夏水涨没水中十丈其状如马舟人不敢进】润色静书帷
　　物色嵗将晏天隅人未归朔风鸣淅淅【洙曰谢晖淅淅就衰材谢恵连淅淅振条风】寒雨下霏霏补注【鹤曰楚辞渉江云霏霏而承宇文选广絶交论曰烟霏雨散李善注引陆机赋云腾烟雾之霏霏】多病久加饭【赵曰古诗上膳加飡饭】衰容新授衣时危觉凋丧【一云丧乱】故旧短书稀
