<!-- { "loadSidebar": true } -->
　　古今以文章名家者其学术才能髙出于世世亦共推让焉而识者论之则曰彼能道其中之所欲言者而已夫惟中之所藏有邪正故言之所发有醇疵至于其言之或畅而不阏或欝而不宣则才之有工拙也工于文者立意命辞咸有法度故有开閤抑扬纵横起伏浅深竒正曲折反覆之变凡以道其中之所欲言而非苦人以不可入之法也世之知其法者既鲜或知矣而未能入则夫能道其中之所欲言而杰然自名其家者岂易得哉三代盛时敎隆俗美人才众多上自学士大夫下至农夫猎竪旁及妇人女子矢口吐辞莫不夲乎学术通乎道德中乎法度而人人能道其中之所欲言诗书所称不可尚矣周衰敎失道术不明士各以其所见为学故其发为文章类多疵驳之言然读其文者犹能因其言之疵而知其学之蔽则意虽去古而于所谓能道其中之所欲言者固未尝异也由汉迄今乃有离夲真之实而掠藻饰之辞假艰深之言以文浅易之意者世之人徒见其组织缋绣怪竒瑰丽以为无异于古文而不知其背畔剽窃古意澌以尽矣千余年间工文章者仅数家若汉之贾谊董仲舒司马迁刘向唐之韩愈桞宗元宋之欧阳修蘓轼父子曾巩王安石是已数家之文或蔽而不醇或醇而不该然能道其中之所欲言而免于剽窃文饰之则一也宋之四家并生于世互相推奬独蘓氏父子与王公不合遂诋其文以为今日文字之衰其源出于王氏噫其亦过矣今世尊欧蘓者甚众而于曾氏之文鲜有好者近日知言之士始能崇尚而表章之然后其书盛行至若王公之文虽与曽氏并传而好者尤鲜岂因其相业与夫蘓氏之论而遂废其言与余以谓公之相业虽多訾议然其盛遇思奋欲行其学以致主于三代之隆而不自知其任用之偏其志斯以竒矣视世之防婀怙宠浮沉逐利靡然无所建立而足以隂乱天下者大有间矣及论其文又皆疏鬯剀切纡徐委备夲乎已之学术而疵驳之病亦不以自掩焉信乎能道其中之所欲言而揆之古文其不合者寡矣顾可以其人而废之邪余不自量輙撰其尤工者得六十七篇付之梓人以自附于表章曾集之后使人知宋四大家之文譬若门奥而因以识作者之法度庶几有好之者嘉靖庚申二月丁未姑蘓徐师曽序

　　明文海巻二百四十
　　钦定四库全书
　　明文海巻二百四十一　　　余姚黄宗羲编序三十二
　　文集
　　赵梅峯文集序【许孚逺】
　　昔者孔顔授受在于克己复礼而学庸下手一重愼独此圣学渊源可考而知也秦汉而降学脉寖微至于宋室名儒辈出阐发圣眞厥防不异盖虽闻道有蚤暮分量有大小而皆夲于身体力行深造自得之学故其人品光明磊落并如泰山北斗之可仰而其言论平正切实有如布帛菽粟之不厌世以濓洛关闽上接洙泗非茍然矣我明先正自河汾以前确遵旧轨其后江门姚江各以所得提醒人心不无补偏救之说然大端大夲要质诸孔氏而不悖乃近世言学者可异焉崇妙悟而忽眞修喜超脱而病拘检以无善无恶为宗以圆通广大自命甚则谓无已可克有言即尘出空入一倡百和此学之一变也余不量思挽其狂澜而莫之及因门人宛陵赵生选得乃祖梅峯先生遗稿读之悚然神动怡然心惬盖先生之学粹乎一出于正将踵濓洛关闽诸贤芳躅而闯孔氏之门墙者也録中所言克己愼独功夫最为详切有味其平生立身刚正介特有不移不滛不屈之意而训子刑家凛然一儒者矩矱此何可以潜德未见而轻视之乃其言曰心之有善如日之有火触之即见心之有不善如镜之有尘拂之即明此尤善言心者也足与孟氏性善之防千古相发明矣又曰道莫大于经常言而经常言之大者也行而经常行之大者也今之人独不然其取士也言人之所不必言行人之所不必行则取之至于孝弟忠信礼义亷耻经常之道皆在所忽略其为士也亦翕然而惟髙异是趋孰有肯闻经常之言而行经常之道者乎嗟乎玩庸德庸言而索隐行怪孔子当时犹忧之无惑乎晚近世之迷而不悟也此先生之所以重为感叹者也先生冡君行吾方伯知子选在余门又知余有契于先生之学特遗书属之以序余窃惟先生言行俱可考镜其人品风格当与胡敬斋陈布衣二先生相为伯仲有着与未着耳今方伯公父子方且砥砺儒者之行衍先生之学于无穷其传将益远虽然着不着远不远奚足为先生重轻苐令士知正学而修实行则于世道人心补益不浅余日望之
　　观我堂摘稿序【许孚逺】
　　余同年李孟诚父着观我堂摘稿属孚远为序者三年而未有以应盖言而寡诚行而不逮孚远深惧之夫孟诚所着以明孔曾大学之传也是故不敢轻易着语也今赵德仲中丞将梓摘稿于闽遣使来促序孚远谊不能辞谨为之言曰大学孔氏之遗书也三纲八目犂然分明脩身为本垂训万世无容后人赘一词已近世学者恒以朱王两先生致知格物之说争衡聚讼其流之至于身心割裂知行离畔为斯道病孟诚忧之故掲修身为夲一言以明孔曾宗传所在使天下皆知反求诸身即吾彛伦日用动静出处之间实修实践精神收敛心志凝一更无恍惚支离则其道乃有补于天下国家孟诚之苦心盖如此其曰知止即知夲知修身为夲而止之乃为止于至善此其独得之秘余尚领畧而未深余窃谓止之一言发于虞廷阐于大易称于文王其道至微而止于至善四字则孔子立敎盖己包括殆尽是为圣学不二法门是故由吾身而推之家国天下一有遗漏非其全体由天下国家而反之吾身一有倒置非其真机究夲言之无声无臭浑然同源推用言之有物有则毫髪不爽故格致诚正修齐治平皆所以止于至善之实事夲末终始一以贯之者也于此参究分明合下知得止于至善则大学之道枢纽在我故曰知止而后有定吃乎其言之矣夫知止乃所以修身而修身必在于知止神而明之岂不存乎其人也哉孟诚録中有云止为入窍脩为工夫常止则常脩常脩则常止此身体而有味之言盖确乎其自信者也余尝与孟诚同事岭海见其于军旅倥偬之中神闲气定裁应如流乃知立夲之深厚迩年晦养山中倡明此学四方人士从之如归去秋相见于江浒晬面盎背充然儒者也则孟诚所造髙远矣议者类病吾儒空谈无禆世用而孟诚力学砥行一夲诸身方将见于经纶匡济行事之实所谓障百川而东之回狂澜于既倒者其在脩身乎其在脩身乎
　　赵文肃先生文集序【许孚逺】
　　司马迁有言曰假令晏子而在虽为之执鞭所忻慕焉李白亦云生不用封万户侯但愿一识韩荆州二子之言人情恒有之良未为过也今且有竒伟卓斚非常之人幸与之生同当世然竟不获一识其面徒后时而兴慨慕之懐此其情有甚于司马迁李白者矣若不佞孚远之于赵文肃先生非耶先生登庸之年孚远始生世为人吴蜀又相去数千里不易遇忆在穆庙初基召先生入宫詹不二三年晋鼎辅兼总宪中台凤鸣龙跃颙颙昻昻一时同朝俊彦靡不以炙有道之光辉而消其鄙吝发其愤悱为快时孚远独以铨郎休冰旋备兵岭海间邈乎其不相及也十年而后孚远再入都门则先生去位已久且脱迹人间欲执鞭而无从矣嗟乎贤者之遇不遇岂非命哉三代而下真儒之道不得大行于时其间辅弼大臣尠有纯轨如诸葛孔明陆宣公范希文之流寥寥千载数人而己何者贵不期骄禄不期侈宠誉已盛系籍圣贤则天下之善言有所不能入持禄固宠为子孙谋则天下国家之大计有所不暇顾或者志洁矣而病于才之疎才逹矣而苦于识之阍此纯臣之道之所以难也以吾所闻于先生者则异于是先生少掇巍科官居馆阁而衣疏茹淡絶远声色终其身有箪瓢陋巷之风品格孤髙一尘不染而忠君孝亲济世利物出于天性皇皇焉有畏天命而悲人穷之意天资敏异于学无所不窥而好善如饥渇天下有才慧好脩之士虽在韦布后生靡不乐取之以为友平生言无矫饰行无依违进退绰如也是故释褐之初读书中秘受异知于世庙中遭权奸倾陷竟不可得后事穆庙经筵日讲箴诲既切先帝为之改容至幸太学赐坐葢先生心志光明丰神磊落以能感悟圣主风动海内呜呼此岂寻常之所可及也哉先生当在庚戌北兵迫京城而以宫坊挺身宣谕将帅及已己北兵入大同而以内阁劾奏督抚之欺罔正气凛凛迄今犹有生色议复禁军五府旧制使分营操练以强兵杜衅有桑土之先谋諌止非例考察以爱惜言官培养国脉权宰隂为之夺气此立朝数事皆可为后世法至谙达乞贡市于朝廷议下政府群公相顾踌躇赖先生立断以去就争之然后决其所为赞大谋而定国是有如此世莫能尽知也然而世之君子咸谓先生意气慷慨激烈不足于温和是以不能究其用愚窃谓先生之才之节之学之识使周伊在列必有同心断金之利假令献可替否于一堂之上謇謇谔谔乃其所深取而忍于排摈之耶吾是以悲先生之不遇也正直之道不谐于流俗久矣非尽先生之过也先生学夲葱岭性地空濶机神圆明吾未能窥其至然要之不诡于正无一事有乖于彛伦文章俱自胸襟流出追风逐电不可捉摸非史非汉非韩非蘓而超然远览睥睨古今自成一家之文也诗格韵大似李白其得诸无意信口拈成又絶类寒山拾得语曩者赵德仲中丞刻先生文集于闽寄示旰江孚远得而遍阅之客岁径栈道读先生柴关诗因为感叹数语龚进甫侍御过而闻之以为孚远于先生庶几隔世神交也遗书托之以序其文进甫为先生髙第弟子适同僚余善先副宪亦出先生之门诵述颇核遂论其世而序之如此以道其所以仰慕先生而不得见之意而犹幸得以葭莩之名窃附于斯文云
　　诚意新建二先生文选序【胡直】
　　文章当自我命令之上焉者无意为之而不能不为行乎其天而不与乎其人自孟子而下若庄骚太史韩愈蘓子瞻之徒近之也其次若挥三军金鼓作止虽深谿旷原部勒由已则贾董班杨栁欧曾王数公当之其下模拟追逐若优孟之学叔敖不欲一失其态然而优孟犹有主也又其下效颦学步而已国家治间文章号中兴然苦模拟为累至近日毘温间部勒伸缩卓然有得其间亦有作而致辞欲休不止不免有意其亦盛矣余暇读诚意新建二公文则所谓得乎其天而不与乎其人殆其流也二公皆命世才诚意志功业不暇为文新建志在道不欲为文以其不暇不欲不得已而应宜其有胜者夫盖尝反覆其言昭若掲日恂若吐肝深若涵渊逸若龙骥之步不以随人浩若江河之势随物赋形大小各得以渐渍于溟海向使二公尃意为之则韩蘓乎而二公不屑也余友耿在伦亦笃志于道者去年自留京贻书占文于予予质不能文而少尝没溺乃摘二公集中稍专为文者彚成帙应之附以所见俾世之为文者不必乎有意而语文者当知所辨则于道亦思过半矣
　　古愚集序【罗洪先】
