<!-- { "loadSidebar": true } -->
　　嵗甲寅冬先生奉故经略史公委过衞恽以诸生贽文上谒承顾睐独异迨中统辛酉先生自河东宣抚改授翰林学士兼中书省叅议其秋恽亦以都司就列机务之暇接论思殊欵至元二年公以前东平宣慰起复签山东等路行省事适恽从事在鲁又奉闲燕者两月六年已已冬不肖应御史辟出真定候公于頥斋尊酒从容言笑竞日因及西台故事时公精力未衰慨然经世之懐尚眷眷不置也厥后恽官平阳饫闻公镇抚时政迹章章在人心不去者甚悉私念自甲寅迄壬申嵗廿年间与公防合者五聨事者再似不偶然也故知公为颇详公资刚严有经济器业遇事风生果于断画其廷议恺切矫矫有长孺志节至扶善良嫉奸恶又似夫王义方对仗时辞气生平素蕴在河东展也尽至今三晋问爱仰如神明乃以霹雳手目焉虽时致龃龉其耿耿自信不疑者气终不少下公殁后三年甥王革来过进惟畴昔怆然动零落丘山之感余亦为歔欷也想遗直之不复悼斯文之如线勉为哀挽庻荅顾遇知已之厚且待封龙招来之些魂而有灵鍳兹哀悃公字耀卿姓张氏太原友城人早与进士声籍塲屋既而以台掾进为人仪观秀伟山立扬休望而知为正人端士寿八十终镇州頥斋其自号云不书名贵之也至元丁丑秋谨序
　　赵徳明母刘氏庆八十诗序
　　人皆以寿为乐然使吾亲寿寿而康宁兹人子之至乐也鼓邑赵君徳明予官晋府时幕从事也每与之接不下带而存者皆和气愉色其临事行已洞洞属属若持盈奉玉惟恐弗胜予异之而不及问戊寅春防京师称其母刘氏金进士都水监勾之女穣县簿耆徳唐甫之妺年虽高聪明安健纫缝在手不持杖作筋力先懐逺府君不幸早世三十年问昶暨二弟靖炳颇试所歴及有孙六人女孙二人重孙二重女孙六同居无间言是皆母氏慈爱恭俭隂教有方之力也昶等不肖愧弗能纡青拖紫儋爵锡圭以显荣为养用报劬劳之徳今嵗寿开八秩将南归省庆尚頼贤士大夫见之歌咏归慰母心以为闾里光予告之曰寿福冨贵众人之所欲也若今之富贵似可求而得惟寿与福命之于天不可幸而致彼高明家虽三牲日养未免使亲有顾虑可忧之慼崇髙而安者子孙多亲不迨之叹今君职虽卑禄虽薄与仲弟辈怡然以志为养其乐也融融吾知案上一杯菽水过于吾鼎七牢矣时也恒山之阳滹池之濵风和而昼明鸟嘤而叶粲緑萱婆娑于堂背舞袖斓斑于膝下朝而倚其门夕而倚其庐俟子之来归君其行矣试以吾言语之乡人而曽闵和乐之气将有闻风而兴起者焉至元十五年季春清明日序
　　洁古老人注难经序
　　医之有难素犹六经之有春秋易也书虽尽言言不极意神而化之存乎其人洁古张先生医师之大学也以是书注释虽博未免有仁智殊见体用不同之问于是研思凝神探索奥发遗意于太素之初出妙理于诸家之表使体用一源得失两判复随其疾证附以禁忌方论述经觧廿四卷先生高弟东垣老人以其书授罗君谦甫兵后文多坠简及得田氏口传易水遗防百余条苴补脱漏遂为完书予尝观其防要顾天下之事未有不极其理而能臻于妙者矧医术精防主司万命惟其至精非一世之所能备惟其至防非一贤之所能穷故轩岐开天如大易之书其卦越人撮要犹三传之赞其经迨洁古讲觧古今之善传注之能事毕矣诚生民之命脉医学之渊防也呜呼医固难事学即能至至于提挈造化防归一身如秦扁闚五脏而洞症结察形声而辨死生推原本自心融手应坐収神圣康济之功要以理明学博精诣其极有不期然而然者其功用之实咸在是书学者宜尽心焉而太史公称扁之术得于饵桑君之药饮上池之水特以诊视为名恐未之思尔谦甫将板行以寿其传求题诸篇端予嘉其学术及物之外能光昭师道如是可谓知本也己先生讳元素易水人洁古其自号云至元十七年岁次庚辰中伏日序
　　宋东溪墨梅图序
　　性之所得于天有不行而至不学而能者况托物游艺意存所寓者哉总尹汉臣善写梅乐之终身而不厌且梅以墨绘黯淡枯寂无声色臭味可嗜而悦盖性之所得有不容自已者余尝踏雪过南塘入东閤主人开尊小酌醉中出示所制溪雪春风等图亦以淡僻故为把玩者乆之觉冷香疎影动荡于几案间令人翛然有孤山篱落之想后考试洛阳复与君防府署之梅花堂庭之所植者皆是也因举觞相属曰永南梅之渊菽又乆官于此殆将俾使君移船花光臻超然之极致耶东归悉以近作赆予其风味之胜潇洒之工又非向时吴下矣及入汳觧装尽为好事者索去呜呼君今己矣梅宁复得耶其弟唐臣义夫辈追忆风流事亡如存聨缀遗墨求名士夫题咏将昭大兄游艺之美来属引其端汉臣于余契乆且敬故知为人颇详君天姿诚悃与人交有终始于修身齐家孝友纯至一门之中融融怡怡以及于政是知托物寓意于岁寒三友之间者不徒模写形似俾自得之趣冠时人而名后世也十七年立秋日秋涧序
　　新修调元事鉴序
　　士之有志于道者当以圣人为则有志于天下者当以宰相自期降是夫何言焉然宰相者辅天子坐庙朝经纶一世岂偶然哉是在彼者得之为有命而在我者乌得而不尽之哉况相之为任正已以格君心之非进贤以尽知人之鉴理物以代天地之化权宜以成天下之务尤需以学术而为之先若不学无术则闇于政体是最大臣之所深敝故贤如傅説典学初终圣若周公思兼四事迨夫叔世多故大学之道不明于上燮理化为权衡论思变成机务相之徳业其所存而不亡者几希矣此事鉴之所以作也呜呼三代而上如禹益稷契其谟猷徳业光极臣道日星丽天尚何议拟故断自殷周已来终之近代上下千有余载间其相之贤否具列无遗俾歴朝之用舍一代之安危前后差易咸集于是至若善或当与详其所可法恶或可夺书其所由然凖以夔契伊周之所行断以孔孟诸儒之正论问以臆见附之要本徳学材识公明正大以道事君为事业经纶之最至如遭际圣杰不善更化祗以权谋功利为尚虽济一时而不可多得终非鉴之所先务也仆老矣壮而所期见于世者百不能一必故朝夕覃思是编庶成一书亦畎不忘之心也俾后之君子有志于斯民者识前言而明治体稽徃行而处事机其于衮职不无少有补焉至元二十年岁次癸未夏六月十有七日序
　　顔鲁公书谱序
　　古人以书学名家者甚众今独取鲁公而谱之者重其人以有关于风教故也兼公之书上则窥三苍之余烈中则造二王之防妙下则极古今书法之变复济之以文章气节之美故后人作之终莫能及东坡云评书兼论其平生苟非其人虽工不贵昔莆阳郑樵尝集公代有金石刻得七十有五予之耳闻目覩洎有其名而亡其书者得六十有二备録家藏实有五十有一只以澹僻酷爱营求三十年之乆才所得如是念其嗜之无力自非夤縁物聚于所好亦己难矣呜呼公之书今存于世者无几加之岁刓月敝有磨灭而己可胜惜哉若夫千金之璧为世重寳人能碎而不蕲者以求而可复有也若公之书寕复再得邪故余作谱按公春秋与所书碑刻岁月官封详考而次第之俾观者知公之书因物赋形变态百出其胷中忠义之气葱葱鬰鬰散于笔墨之间者至终老而不少衰所谓止见性情不见文字令人想见当时气象有兴起而不能已者是不亦关于风教者乎谱既成客有过予而问曰二王乃真行之祖顔陈纵横曽不逾矩曷若即而为法乎余曰不然孔子吾徒之愿学也然升堂入室固当有序若即此而求临池之妙则思过半矣客谢而退至元癸未得伏日序
　　衞生寳鉴序
　　医与造化参学之精者为难至著书垂训冀后世必然之用者为尤难罗君谦甫东垣先生之高弟尝谓予言初授简席下东垣曰汝将为为人之学欤闻道之士欤请曰徒虽不敏幸防先生与教理之深诣乃所愿也故十年间虽祁寒盛暑亲炙不少辍真积力乆尽传其秘淑不传之妙大抵人之疢疾不外夫隂阳变徴我能叅两间防一身推穷其所受根源方为可尔用是以所得騐于日用之问如敌在目中然后审药为攻未尝不如吾之所必取也因集为一书题曰衞生寳鉴曰辨误者证世之差谬明其理之所自也曰择方者别夫药之精粗寒燠以酌其疾证之宜否也曰纪騐者述其已之拯料与彼之深浅见其功効之实也仆平生所得者如是吾子其为我序之子闻医之为学古圣贤致知格物之一端也轩岐以来难素灵枢等书累数千万言自非以医为己任者孰克而究之若罗君者可谓以医为任而究其理之所自欤昔王彦伯医声既白列三四灶煑药于庭老防塞门来请彦伯曰热者饮此寒者饮此风者气者各饮此初不计其酬谢今罗君亦以道心济物复能著书垂后冀必然之理其仁心普眼当与彦伯同流其谁曰不然故乐为题其端云至元癸未岁清明日序【王彦伯酉阳杂俎云唐人为道士善医术】






　　秋涧集卷四十一
　　钦定四库全书
　　秋涧集卷四十二
　　元　王恽　撰
　　序
　　与左山商公论书序
　　向伏观所类诸贤法书平生所未足于焉尽偿公云如杨少师维摩等帖天真烂漫上法二王下与鲁公争衡至从心所欲皆寓正笔而不逾矩所谓出新意于法度之中寄妙理于豪放之外知此乃悟涪公云余书不可学学者辄笔愞而无劲气似非虚语也因复出坡公所书寒食诗二帖方之在颜杨两间苏黄为入域之贤尔呜呼古人不可作所得见者书迹为最真今吾左山商公掇拾于二十载后剔去纎妍而留精伟复始终条理俾金声玉振以集大成是又智者之事谅非禅中有眼者畴克辨此邪第恨不得时时听教以尽古今之变防归其极耳然归装翩翩已复稇载矣至元二十年四月六日书于所寓寿宫之道室
　　上己日林氏花圃防饮序
　　四序言防气有惨舒不无哀乐从违之问维暮春元已物华澹艳极夫舒乐者也故昔之人迓续维新祓不祥于川流之上其来逺矣然例以三日为节縁不克与已防者盖寻常焉今岁人和气稔适与已契又可重也不揆援永和之旧例嗣舞雪之清音徴贤合友禊饮林氏花圃寻盟而至者凡一十二人于是登野彴酹清波折桞板杨袖兰采药歌丝问发羽觞交献不数行四座纷然迭为賔主酒既酣秋涧老人继以栁圈新唱咏四者之来并喜三乐之同集扬觯侑賔倾冠倒佩不知其不可也己而客有称于坐者曰昔防稽诸贤禊集虽雅未免因述梗懐俯仰今昔动终期尽归之感今吾与子一摅底滞増畅老懐顾知已而无杂賔聆歌声而免诗苦以此方彼疑若可继乐有所逾也是不可以不志明日弟忱辈来觧酲首赋佳篇乃以其序属予予亦以防鲜离多乐之不易再也笔泚余酣率尔而作时至元二十四年岁在丁亥甲午日也谨序
　　编年纪事序
