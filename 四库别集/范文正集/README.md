<!-- { "loadSidebar": true } -->
《范文正集》 （宋）范仲淹 撰
　　钦定四库全书
集部三
范文正集
别集类二
宋
提要
臣等谨案文正集二十巻别集四巻补编五巻宋范仲淹撰仲淹字希文其先邠人徙苏州官至枢宻副使参知政事事迹具宋史本传是编本名丹阳集凡诗赋五巻二百六十八首杂文十五巻一百六十五首元佑四年苏轼为之序淳熈丙午鄱阳从事綦焕校定旧刻又得诗文三十七篇为遗集附于后即今别集其补编五巻则国朝康熈中仲淹裔孙能浚所搜辑也仲淹人品事业卓絶一时本不借文章以传而贯通经术眀达政体凡所论著一一皆有本之言固非虚饰词藻者所能亦非髙谈心性者所及苏轼称其天圣中所上执政万言书天下传诵考其平生所为无出此者葢行求无愧于圣贤学求有济于天下古之所谓大儒者有体有用不过如此初不必说太极衍先天而后谓之能闻圣道亦不必讲封建议井田而后谓之不愧王佐也观仲淹之人与仲淹之文可以知空言实效之分矣
乾隆四十六年十月恭校上
总纂官 臣纪昀 臣陆锡熊 臣孙士毅
总校官 臣陆费墀
●钦定四库全书
范文正集巻一
（宋）范仲淹 撰
○古赋
明堂赋
臣闻明堂者天子布政之宫也在国之阳于巳之方广大乎天地之象髙明乎日月之章崇百王之大观掲三宫之中央昭壮丽子神州宣英茂于皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀徳巢穴以革栋宇以植彻太古之弊明大壮之则风雨攸止宫室斯美将复崇髙乎富贵之位统和乎天人之理乃圣大造明堂肇起明以清其居堂以髙而视壁廓焉而四达殿岿焉而中峙礼以洁而俭故表之以茅教以清而流故环之以水暨二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂并包于五室室辨正于五方面明堂而背北室左青阳而右总章耽然太室俨乎中黄都徽名之在南取盛徳之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇髙而弗偶八方象其幅员九陛参其前后桓桓焉聴政之庙应辰而周彰趪趪焉承天之柱列宿而相望环林兮葱葱圆海兮泱泱既方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其会同奉三寿以勖天下之孝设三乏以劝诸侯之风右有灵台庶民子来若经始于神明乃占候于昭回天之道也惟默默以有象圣之心也盖惕惕于无灾此三雍之大者故百世以钦哉若夫约周之礼禀夏之正天子升青阳之位体大徳之生彼相协谋有司奉行庆赐必均厯象必明布农事于凖直习舞徳于和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隠不彰无潜不亨蒙荡荡之至仁浸灏灏之醇精此明堂之春也万物为之荣乂若炎以继天■〈日义〉以永日始于仲吕之管复于清宫之律天子乃登诸明堂暨夫太室命盛乐以象徳致大雩以祈实升髙明而有豫定心气而无逸静百官之事驱五榖之疾无索于闗无难于门止北伐之威以助养于生生导南风之和以饰喜于元元此明堂之夏也万物为之繁尔乃象正火位德王金行鸿渐于以南向榖万斯而西成天子乃居总章之奥奏清商之声图有功而専任诘不义而徂征修法制以谨収藏之令养衰老以恻揺落之情同我度量平予权衡人社以崇厚兆民报本之志神仓以秘示万邦致孝之诚此明堂之秋也天下为之清及夫虫介时分虎威夕永诗人发其凉之咏日官宾可爱之景天子乃北堂以居南面而省锡饮蒸之庆从祀寒之请于是戒门闾备边境劳三农于休息警百辟于恭靖闗市必易宫室必整无用之器斯彻无事之官必省饬国典以俟来岁之宜讲武经以肃万邦之屏此明堂之冬也天下为之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比于郊也我则取文之胜方其庙也我则取质之纯损益其礼尊严其亲五天之座煜煜以陈五常之席奕奕而伦惟太室之位乃上帝之神作配者先王从祀者五臣樽斚离离玉币莘莘牲牢之举既遵于夏后蔬果之荐复本于周人礼无不当诚无不臻圣人于是出斋宫而肃肃被法服而循循酌一献以从质躬百拜而表寅司仪实相乐正攸宾进俎豆之吉蠲罗簨簴之轮囷六乐咸在统美乎列皇八风相荡同和乎大钧下舞上歌蹈徳咏仁非常之祭骏及者万国莫大之孝蚁怀者兆民于是神醉其徳人乐而极太史书于策大夫颂于国颂曰明堂崇之明王祀之礼以成之乐以歌之光天之下教以化之若夫元朔会同羣后对越穆穆乎舜门之辟晰晰乎宣燎之发帝时待旦而久求衣以先纡黄组冠通天建日月服乾坤佩干将升昆仑进山岳之圭当云龙之轩正圣人之大寳示天下之有尊巍巍焉负扆而立济济焉辨色而入太常正其等衰九宾序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北面者子之位门西东上者男之次东门之外则有乐浪蟠木九夷之国西面而北上西门之外则有蒙汜大秦六戎之属南上而东向南门之外则有朱垠越裳八蛮之族唯北是望北门之外则有荤粥幽陵五狄之种唯东是尚于是兟兟旅进锵锵肆觐向明者盖取诸离观光者受之以晋君臣之位定礼乐之道振雅韶以奏文铎以徇皆望云而就日必歌尧而颂舜上和而下乐金声而玉润况乎晨光赫曦天颜弗违冕绂兮霞集玉帛兮川归盛乎王庭之声明焕乎天家之光辉若北辰之会众星咸粲粲而在共如太阳之临多露普湛湛而将晞莫不君三揖于上臣载拜于下行典礼扬风雅访隽良议穷寡人曷幽而覆盆贤曷恻而遗野于以盛名器于以休宗社署圣法于圆阙驰神教于方夏皇哉耀今昔之荣观至哉敷亿兆之纯嘏故曰揖让而治天下者明堂之谓也惜乎三代以还智者闲闲诸儒靡协议者喋喋而皆胶其増损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而治为明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下暨隋唐之际堂或三五之上道非三五之世盖不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎总期皇徳不隆胡取乎合宫故夫明堂之设也天子居之日慎日思思之何也万微存乎消息慎之何也兆灵系之安危繇是惟克念以作圣思尧舜之齐名惧巍巍之弗逮乃孜孜于鸡鸣唯至平之休代思阜财于吾民惧四维之有艰尚疮痍而百辛故圣人之寳俭弗下剥而上侈思寡费而薄索民庶几于格耻惟下武之太宁亦省躬于干戈取诸豫于四方慨风云以长歌惟知人其古难思济济乎贤者盖举一于皋陶乃连茹于天下惟好生之至徳思与物而为春惧幽陋之靡及常咨命于仁人惟及人之一徳始若晦而弥彰故三五之君子腾茂质而无疆惟皇极之大范思天下而与平惧万物之或差持我心于诚衡然后见天下齐于无体和于无声厖眉而寿吾何仁之有含哺而嬉吾何力之为但渊渊绵绵无反无偏浸淳泽以咸若乐鸿化于自然此明堂之道也盖无得而称焉我国家凝粹百灵荐馨三极东升烟于岱首西展琮于汾侧未正天神之府以让皇人之徳祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不为其陋奢不为其肆斟酌乎三五拟议乎简易展宗祀之礼正朝会之义广明堂之妙道极真人之能事以至圣子神孙亿千万期登于斯念于斯受天之禧与天下宜而已乎
秋香亭赋（并序）
提点屯田巨鹿公就使居之北择髙而亭背孤巘面横江植菊以为好命曰秋香亭呼宾醑酒以落之仆赋而侑焉
郑公之后兮宜其百禄使于南国兮铿金粹玉倚大斾于江干掲髙亭于山麓江无烟而练回山有岚而屏矗一朝赏心千里在目时也秋风起兮寥寥寒林脱兮萧萧有翠皆歇无红可凋独有佳菊弗冶弗夭采采亭际可以卒岁畜金行之劲性赋土爰之甘味气骄松筠香灭兰蕙露漙漙以见滋霜肃肃而敢避其芳其好胡然不早岁寒后知殊小人之草黄中通理得君子之道饮者忘醉而饵者忘老公曰时哉时哉我宾我来缓泛迟歌如春登台歌曰赋髙亭兮盘桓美秋香而酡颜望飞鸿兮冥冥爱白云之闲闲又歌曰曽不知吾曹者将与夫谢安不可尽欢而聿去乎东山又不知将与夫刘伶不可复醒而蔑闻乎雷霆岂无可而无不可兮一逍遥以皆宁 
灵乌赋（并序）
梅君圣俞作是赋曽不我鄙而寄以为好因勉而和之庶几感物之意同归而殊途矣
灵乌灵乌尔之为禽兮何不髙翔而逺翥何为号呼于人兮告吉凶而逢怒方将折尔翅而烹尔躯徒悔焉而亡路彼哑哑兮如愬请臆对而心谕我有生兮秉阴阳之含育我有质兮处天地之覆露长慈母之危巢托主人之佳树斤不我伐弹不我仆母之鞠兮孔艰主之仁兮则安度春风兮既成我以羽翰眷庭柯兮欲去君而盘桓思报之意厥声或异警于未形恐于未炽知我者谓吉之先不知我者谓凶之类故告之则反灾于身不告之则稔祸于人主恩或忘我怀靡臧虽死而告为凶之防亦由桑妖于庭惧而修徳俾王之兴雉怪于鼎惧而修徳俾王之盛天聴甚迩人言曷病彼希声之凤皇亦见讥于楚狂彼不世之麒麟亦见伤于鲁人凤岂以讥而不灵麟岂以伤而不仁故割而可巻孰为神兵焚而可变孰为英琼宁呜而死不黙而生胡不学太仓之鼠兮何必仁为丰食而肥仓苟竭兮吾将安归又不学荒城之狐兮何必义为深穴而威城苟圯兮吾将畴依宁骥子之困于驰骛兮驽骀泰于刍养宁鹓雏之饥于云霄兮鸱鸢饫乎草莽君不见仲尼之云兮予欲无言累累四方曽不得而已焉又不见孟轲之志兮养其浩然皇皇三月曽何敢以休焉此小者优优而大者干干我乌也勤于母兮自天爱于主兮自天人有言兮是然人无言兮是然
○古诗
谢黄总太博见示文集
松桂有嘉色不与众芳期金石有正声讵将羣响随君子着雅言以道不以时仰止江夏公大醇无小疵孜孜经纬心落落教化辞上有帝皇道下有人臣规邈与圣贤会岂以富贵移谁言荆棘滋独此生兰芝谁言鼃黾繁独此蟠龙龟岂徒一时异将为千古竒愿此周召风逹我尧舜知致之讽谏路升之诰命司二雅正得失五典陈雍熈颂声格九庙王泽及四夷自然天下文不复迷宗师
四民诗
士
前王诏多士咸以徳为先道从仁义广名由忠孝全美禄报尔功好爵縻尔贤黜陟金鉴下昭昭媸与妍此道日以疎善恶何茫然君子不斥怨归诸命与天术者乘其隙异端千万惑天道入指掌神心出胷臆听幽不听明言命不言徳学者忽其本仕者浮于职节义为空言功名思苟得天下无所劝赏罚几乎息阴阳有变化其神固不测祸福有倚伏循环亦无极前圣不敢言小人尔能臆裨灶方激扬孔子甘寂默六经无光辉反如日月蚀大道岂复兴此弊何时抑末路竞驰骋浇风扬羽翼昔多松栢心今皆桃李色愿言造物者回此天地力
农
