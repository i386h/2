<!-- { "loadSidebar": true } -->
　　都城夜半隂云黒忽闻转毂声咿呦尝忆楚乡有祅鸟一身九首如赘疣或时月暗过闾里缓音低语若有求小儿藏头妇灭火闭门鸡犬不尔留我问楚俗何苦尔云是鬼车载鬼游鬼车载鬼奚所及抽人之筋系车辀昔听此言未能信欲访上天终无由今来中土百物正安得遂与南方俦上帝因风如可逹愿令驱逐出九州
　　月夜与兄公度纳凉闲行至御桥
　　夕月吐澄明隂云净如埽空庭引天翠爽气生怀抱家近御桥头因爲桥畔游倚栏波上影不共水东流思归此清夜何处是江楼四望逺寂歴防风动飕飗观阙垂万象山河趋九州壮哉帝王宅顾我一蜉蝣富贵非可取田园今向秋明当拂衣去试与问扁舟
　　随州钱相公挽歌三首
　　筑岩无徃梦逰岱有飞魂堕泪隋侯国遗金汉帝恩文章留日域忠孝在王门天道何由问秋风徧九原昔日伤归国今朝叹举輀忧愁传楚些殄悴感周诗文草明时访忠言故吏知居常呜咽涕翻作众人悲去年伊水上倾府望云岑路转犹回首人谁不殒心可怜飞语后挤恨九幽深从此埋英骨空令泪满襟
　　僧可眞东归因谒范苏州【仲淹】
　　姑苏台畔去云壑付清机野策过寒水山童防衲衣松门正投宿竹笠带余晖谁爱杼山句使君应姓韦
　　廖秀才归衡山县
　　千里倦爲客秋归乌榜轻过林湘橘暗収潦楚江清晚泊亲鸥鹭残芳袭杜蘅长沙几日到天际见髙城
　　魏屯田知楚州
　　淮南木叶惊淮上使君行天外髙帆出沙头吏迎夜潮通废埭秋月满孤城正迟文翁化从来楚俗轻
　　张子野赴官郑州
　　尽室寄东里一官辞上都只应乘小驷宁肯蹑双凫秋雨生陂水髙风落庙梧梅山爲余访还有旧家无
　　拟王维偶然作
　　嵇康任天性傲散喜端居自云安卑者窃比老庄欤一月十五日头面忘洗梳危坐恣搔虱扵时嬾作书一曲情自寄一杯欢有余尚子志所慕阮生甘不如黄精可养夀广泽宜覩鱼不堪行作吏章服裹猨狙
　　苏祠部通判洪州
　　飞鹢去江西秋飇满桂旗芦州花白处枫岸叶丹时沙鸟防来没云山爱后移髙才属滕阁家擅子卿诗
　　中秋与希深别后月下寄
　　薄雾生寒水寥寥檥画船人伤千里别桂吐十分圆把酒非前夕追懽忆去年南楼足佳兴好在谢林川
　　望芒砀山
　　出舟跳古岸林外见脩冈回头问榜子前巘是芒砀其顚有髙庙松柏郁苍苍迤逦堆阜属萧条茆叶黄千古収王气一川平夕阳人家才四五鸡犬自相望尚尔想新丰谁复思沛乡临流一举酒可以喻悲伤
　　初见淮山
　　游宦久去国扁舟今始还朝来汴口望喜见淮上山断岭碧峰出平沙白鸟闲南归不厌逺况在水云间
　　旌义港阻风
　　清晨下长淮忽值秋风恶渺弥云雾昬掀合鱼龙作方惊白浪髙又以寒潮落逺渚时出没轻舟自前却将投古戍迷偶得孤港泊下缆寄芦林寻邨步芒屩傥有白醪酤聊爲野田酌茆屋何飕飕瓦罂空索索却持杖头归相顾还寂寞一夕不能眠孤吟当狂药
　　依韵和刘六淮潮
　　汐潮如有信时向旧痕生始觉回波定还看曲渚平舞鸥随下上寒日共浮倾后夜人无寐遥听入浦声
　　舟中闻蛩
　　秋月满行舟秋虫响孤岸岂独居者愁当令客心乱展转重兴嗟所嗟时节换时节不苦留川涂行已半霜落草根枯清音从此断谁复过江南哀鸿爲我伴
　　双野凫
　　野水双纹翼云罗谩自媒惊飞带波起行啑拂萍开暖日浮还没寒汀去复来王乔如可挹仙舄此徘徊
　　和才叔岸傍古庙
　　树老垂缨乱祠荒向水开偶人经雨踣古屋爲风摧野鸟栖尘坐渔郎奠竹杯欲传山鬼曲无奈楚辞哀
　　山光寺【炀帝故宫】
　　古桥经废寺苍藓旧离宫柏殿秋阴冷莲堂暮色空鸟啼山霭里僧语竹林中寂寞芜城近萧萧牧笛风
　　自急流口至长芦江入金陵
　　始发碧江口旷然谐逺心风清舟在鉴日落水浮金瓜步逢潮信台城过鴈音故乡何处是云外即乔林
　　早渡长芦江
　　带月出寒浦残星浸水濆帆开风色正舟急浪花分雾气横江白鸡声隔岸闻天晴建业近钟岫起孤云
　　采石怀古
　　青峰来合沓势压大江雄舟渡神兵后城荒王气空山根鱼浪白岩壁石萝红弄月人何在孤坟细草中
　　望夫山
　　亭亭千古质曾是念征夫一作山头石畏防天际涂犹如托萝蔓不似采蘼芜时有江云近仙衣挂六铢
　　泊牛渚矶【所谓鼓吹山也有竹可作笙竽】
　　落帆牛渚前便爲牛渚宿波摇残照中采翠浮岩谷巗谷足幽篁石上罗寒玊裁作娲氏笙堪吹凤凰曲楚客夕无眠独将清籁续更看江月来还想燃犀烛
　　游响山
　　久忆门前胜聊乘逸兴逰寒篙进溪曲古木暗城头鸟过空潭响船随碧瀬流梅花三叠罢烟火起沧洲
　　芜湖口留别弟信臣
　　少也逺辞亲俱爲异乡客昨日偶同归今朝复南适南适畏简书叨兹六百石重念我当去送我江之侧溪山逺更清溪水深转碧因知惜别情愈賖应愈剧
　　金霞阁
　　登临无尽兴清燕日徘徊霞影縁觚落岚光入牖来离宫分碧瓦太液俯青槐好待邀明月瑶琴爲一开
　　送蟾上人游南岳
　　叶下潇湘阔杯浮岂道迟賔鸿不到处危彴独行时翠岭祝融宅乔松虞舜祠云霞游徧日振锡更何之
　　王公慥东归
　　行色上东陌秋槐叶乱飞囊无一钱用箧有古书归羸驷嘶寒草荒城背落晖莫嫌牛马隔走别八行稀
　　几道隰州判官
　　清晓赴国门西风生早凉天地大道出苑树短亭傍相防车马色共照池水光举酒酒非浅明朝谁重觞话别语难尽去后空回肠计彼行路逺几日至洛阳洛阳多旧友一一道相望失意非憔悴怀昔无悲伤无由恋中国不久之南方音书傥能问鸿鴈亦能翔此外念出处便爲参与商到官秋节晩塞近百草黄定随刘武威校猎赤土冈余方枫林下野艇泛沧浪防月江波阔罥衣蔆荇香虽知各所适未免涕霑裳操袂却引顾烟芜平夕阳独回唯鸟影相与过林塘朋防顿兹减客心仍未央















　　宛陵集巻三
　　钦定四库全书
　　宛陵集巻四　　　　　　宋　梅尧臣　撰池州进士陈生惠然见过不日且行因以诗赠别
　　呼童具鸡黍颇识故人期竹馆忽枉驾山樽聊解颐醉歌返北郭春雨生东陂便与千峰隔登髙空复思
　　春阴
　　浓澹云无定凄微气宇寒鸠鸣桑叶吐邨暗杏花残客子行裘薄春塘野水寛轻雷欣巳发谬作采茶官
　　春晴对月
　　云埽鱼鳞静天开桂魄清棃花鉴中色杜宇昼时声寥落将寒食羁离念故京都无惜春意樽酒爲谁倾
　　植栀子树二窠十一本于松侧
　　举世多植蘗而我学种栀顔色固不别良苦诚异宜团团緑阶侧岂畏秋风吹同心谁可赠爲咏昔人诗
　　百舌
　　天窗明未明防防过微雨巳闻髙树头百舌间关语幽人枕上听不听变尽春声始飞去
　　提壷鸟
　　山路暗松篠幽禽语前后上言劝提壷下言劝酤酒但取醒复醉莫问升与斗人生朝菌荣緑发可无负
　　青梅
　　梅叶未藏禽梅子青可摘江南小家女手防门前剧齿软莫胜酸弃之曽不惜宁顾马上郎春风满行陌
　　挟弹篇
　　长安细矦年尚小独出春郊不须晓手持柘弹霸陵边岂惜金丸射飞鸟金丸射尽飞鸟空解衣市酒向新丰醉倒银缾方肯去去卧红楼歌吹中不管花开与花老明朝还去杜城东
　　五日登北山望竞渡
　　南山传竞渡多在屈平祠箫鼔满流水风烟生画旗千桡速飞乌两舸刻灵螭尽日来江畔谁知轻薄儿
　　寄新安通判钱学士
　　昔人言访舟江水赋清泚冬春常一色深浅皆见底崖日半寒潭登明动朱鲤君怀素巳髙尘虑都应洗得欧阳永叔回书云见来客问予动静备详
　　昨日使人囘闻君与之坐君问我何爲但云思寡过寡过真未能得便北窗卧此趣今巳深世间谁与和
　　建德新墙诗
　　山廨不营堵筠篁爲密篱初年固可蔽晏歳不能支巳被巢蜂蠹复爲荒葛蔂夏雨久枯脆秋风遂倾欹鸡鹜恣穿逸牛羊来践窥我议欲板筑羣走皆不怡首吏先进白土疎不可爲潦雨忽暴集涧流如突驰我心赜其极斯语其见欺用竹乃户率破得縁而私冬敛葺西角春调完北陲循环日有坏烦扰无虚时介决勿尔惑遂饬辟其基榛莾一芟去畚锸能悦随膏润非朽壤峭削隐金锤荏苒未逾月屹如长云垂疏壍备水害既圬复蓬茨岂唯御貛豹亦以防狐貍且有内外隔絶闻闾巷卑安然兹燕息来者勿吾隳
　　九月五日得姑苏谢学士寄木兰堂官醖
　　公田五十畞种秫秋未成杯中无浊酒案上唯丹经忽有洞庭客美传乌与程言盛木兰露酿作瓮间清木兰香未歇玉盎贮华英正值菊初坼便来花下倾一饮爲君醉谁能解吾酲吾酲巳不解百日毛骨轻
　　九月见梅花
　　江南风土暖九月见梅花逺客思邉草孤根暗碛沙何曾逢寄驿空自听吹笳今日樽前胜其如秋鬓华新安钱学士以近诗一轴见贶辄成短言用叙单悃
　　早事太尉府谬以才见论身作邑中吏日陪丞相尊嵩山云外寺伊水渡头邨泉味入香茗松色开清樽题诗人半醉马上景巳昬归来属后乘冠盖迎国门悠悠失贫贱苒苒歴凉温而今处穷僻落莫思旧恩终日自鲜适终年长不言已觉人事寡惟闻鸡犬喧东风有来信满幅兰与荪深知故人意遗我涤烦一章言罨画谿好如目存何须到云壑便若游花源一一先造化可以轻瑶琨成诵今在口愿将醒病魂
　　荅陈五进士遗山水枕屛
　　妙画能成趣谿山迥得君渔舟长映浦岩树半藏云征鸟无时没横桥有处分数来枕席曾不媿移文
　　谢賔客挽歌三首
　　位不登三事才冝列四科清名时自得华冕世空多望气悲埋劒临风叹逝波呉阡蒿作里楚挽薤成歌会千人至来观数郡过无由亲执绋东首泪滂沱
　　自昔居门下游观必许偕岂将千里别遂作九泉乖巳恨霜松折行嗟玊树埋苍生空有望丹旐不胜怀曩日言归里飞章愿乞骸今朝赤松畔烟垅对苍崖
　　当年罢会稽还郡锦爲衣老作龙楼贵终将凤沼违英魂游岱去石椁渡江归扬子春风恶南徐过客稀众帆防屡溺素舸独如飞始见中郎孝松门自有辉
　　往东流江口寄内
　　艇子逐溪流来自碧江头随山知几曲一曲一增愁巢芦有翠鸟雄雌自相求擘波投逺空丹喙横轻鯈呼鸣乃不巳共啄向苍洲而我无羽翼安得与子游
　　代内荅
　　结发事君子衣袂未尝分今朝别君思历乱如丝棼征仆尚顾侣嘶马犹索羣相送不出壸倚楹羡飞云日暮秋风急雀声檐上集幷作千里愁愁极翻成泣
　　访矿坑老僧
　　山深无外事日夕爱潺湲趺坐树间石力耕溪上田解言南国事能咏碧云篇莫贳逺公酒余非陶令贤
　　除夕与家人饮
　　莫言寒漏尽春色来应早风开玉砌梅薰歇金炉草稺齿喜成人白头嗟更老年华个里催清镜宁长好
　　立春在元日
　　新春与新歳时不相先未肯欺残腊何曾占旧年缀条花翦防插户栁生烟独坐空山里唯惊节物迁
　　游水帘岩
　　春山时独往榛秽旋芟斸飞泉蔽幽岩杳蔼疏朝旭光垂白龙防鸣潄寒潭玉半壁生昼寒隂草润秋緑穿藤出溪口流沫萦山足莫遣吏人来方歌白云曲
　　咏官妓从人
　　少爲轻薄误失行落优倡去作小家妇愿同贫里装无心歌子夜有意学流黄他日东郊上谁人见采桑
　　夏雨
