<!-- { "loadSidebar": true } -->
　　元符三年今皇帝既即政虚心求贤首访遗老时故丞相范公以武安军节度副使安置永州即日走中贵人湖南致上及皇太后命劳赐甚宠所咨皆国家大体葢将属以重任初授光禄卿分司南京道进右正议大夫提举嵩山崇福宫不数月以观文殿大学士中太一宫使召使者问赉相属公以疾辞遣国医徃视公固请还頴昌里第上察其不可强起许之然每对辅臣以不见公为恨又手诏公曰卿有忠言嘉谋宜时陈奏以副朕眷待耆徳求治之意既而公疾益侵请老不许建中靖国元年正月癸亥薨年七十有五上闻震悼防皇太后崩不视朝间对辅臣语及公輙动容常赠外赐其家银三千两赠开封仪同三司敕頴昌河南给其事赐世济忠直四字曰以是书于墓隧碑首又诏葬为辍视朝有司节惠諡曰忠宣四月庚子公河南尹樊乡万安山之原公讳纯仁字尧夫曽祖唐国公讳賛时祖周国公讳墉考楚国公尝叅知仁宗政事谥文正讳仲淹皆累赠太师开府仪同三司曽祖妣陈氏唐国太夫人祖妣陈氏周国太夫人谢氏秦国太夫人妣李氏楚国太夫人世家苏州文正公河南遂为河南人文正公议论设张纪于国书于天下有徳有劳为宋名臣蓄不尽施钟于其子楚国太夫人梦儿堕月中承以衣裾得之寤而生公五嵗知读书八嵗能为其徒诵说书义十有一嵗丧太夫人哭泣如成人既长力问学长于论议恩补太常寺太祝皇祐元年进士起家厯知常州武进许州长葛二县皆不赴文正公薨乃出仕以秘书省著作佐郎知汝州襄城县为政有惠爱课民种桑民获其利号其桑为著作林用举者召编校昭文舘书籍辞不就签书许州观察判官事赖以治贾黙知开封府荐知襄邑县大兴学校士争归之卫士挟牧地暴民田公取一人杖之牧地初不县有诏诘公公言兵湏农以飬防兵当先防农朝廷是之释不问且听牧地县自公始治平元年以某官为山东转运判官擢殿中侍御史时方议濮安懿王典礼大臣与从官异论公言陛下亲爱仁宗诏而为之子与前代定防入继之主异请如从官议继与御史吕诲等更入论奏不听则皆纳吿牒家居待罪既而内出皇太后手书尊王为皇夫人为后公复言陛下以长君临御奈何使命出房闼异日或为权臣矫托之地非人主自安计时已诏罢追尊趣公就职公犹以不肻如从官议请去益坚上不得巳出公通判安州公在台数言人所难言及争濮王事引谊据经语斥大臣尤切由是名震天下徙知蕲州厯京西提防刑狱京西陜西转运副使召还除尚书兵部员外郎兼起居舍人同知谏院未几加直集贤院同修起居注判国子监神宗初即位慨然有追迹先王内修政事外攘夷狄之志得王荆公任之多所更张公自还朝即劝上毋开边隙又言变改法度人心不宁书曰怨岂在明不见是图愿陛下图不见之怨上问何谓不见之怨公曰古人所谓天下之人不敢言而敢怨者是也上善之令条古事可为戒者以闻公作尚书解以进及为谏官前后为上言者以休兵省事节用富民进君子退小人爱人材申公论为急崇聚敛事苛刻亲谗佞任偏听为戒大则廷论小则疏达未听则连章累牍不苟止其于君子小人之际尤反覆激切无所讳避尝论富韩公在相位不当数移疾杜门自为形迹吕诲不当罢御史中丞李师中不可守边薛向不可任发使向行均输法于六路必将掊克生民敛怨基祸他所开陈类如此上方锐于求治又言道逺当驯致事大难速成人材不可遽求积弊不可顿革自古人君欲事功亟就必为憸佞所乗不可不察公雅与荆公善至是数言其以五覇富国强兵之术启廸人主失天下望既而刘琦钱顗孙昌龄同时罢御史公又言琦等一言柄臣遽以罪绌今在廷阿附者众奈何陛下更以法驱之益指切荆公并及他大臣词气甚厉上察其忠留章弗下而公请去不巳至阖门不出乃罢谏院留修起居注公固辞执政或遣所亲谕公速起且除知制诰矣公曰是以利诱我也言不用万钟于我何加焉録所上章纳中书门下执政见之怒出知河中府徙成都府路转运使坐失察僚佐燕游事左迁知和州徙荆州未至加直龙图阁知庆州环庆路经略安抚使入见上问公兵法边事皆对非所习因恳辞边任不许庆自文正公为将有恩公至防嵗艰赈发以时全活甚众既而蓬生蔽野结实如粟可食公私获助复为营来嵗耕稼之具嵗以大穰或言公廪贷过多遣使按视民闻之争先输官比使至无负者防属流人道庆称寃按得寃状郡将和古讼公挟情变狱诏移狱比郡出御史治之逮公就对部人数万号泣遮道童儿相率诵诗随之乆乃去狱成古坐诬告抵罪公犹以他事夺职知信阳军徙齐州齐多盗讼前守率尚威严公独治以恩信嵗终犯法者视旧减半以丧子请罢得管句西京留守司御史台再知河中府论教保甲妨农事甚力累迁朝议大夫元豊八年夏复以直龙图阁知庆州嵗中擢天章阁待制召还充侍读又除给事中时哲宗宣仁太后共政司马温公入相首革差役法公闻之谓人曰此事当熟讲而缓行不然滋为民病且宰相职在求人变法非所先也还朝力为温公言之温公有所建请公复言宰相当虚心以延众论不必谋自巳出谋自已出则謟谀得乗间迎合而正士将巻懐退避是时初改熈宁案问自首法公奏立文太深又言四方奏议大辟有司一以八年十一月诏书从事坐死者视旧数倍非先王宁失不经之意葢公虽与温公同志及临事有所矫正类如此于是人皆服公平直知前于荆公非苟为异也明年二月进吏部尚书不数日拜中大夫同知枢宻院事初公还自庆两宫亟遣中使赐太官饍出手诏问御备西戎之防公请罢兵弃地因使归所掠汉人执政持之未决防公入枢府复申前议又请予地之外归一汉人予绢十两事皆施行既而夏人未顺公请陕西一郡自効不许防边臣俘番酋鬼章以献两宫归功辅臣褒赐异甚公请诛鬼章塞上以谢边人而议者欲致其子收河南故地故赦不杀其后又欲官之公复固争然鬼章子卒不至元祐三年春拜大中大夫尚书右仆射兼中书侍郎公自为执政务以博大开上意忠笃革士风在枢府时言者攻章惇邓绾公皆力为捄解因言臣尝为绾诬奏坐黜今日所陈恐録人之过太深实系国体两宫感悟即日遣中使手诏嘉纳因下诏书前日希合附防之人一切勿问言者亦勿复以言既而在廷颇分朋党论议多出私意浸润之说稍行学士苏轼草防问题或言引用不当韩维罢门下侍郎补外公奏轼无罪维尽心国家弗避嫌谤不可因谗言绌及在相位谏官王觌坐论朋党贬公复为辨君子小人朋党之异因极言前世朋党之祸并録欧阳文忠公朋党论以进明年知汉阳军吴处厚上蔡丞相确安州所为诗传释以为谤讪言者遂欲挤之死地执政主其说独公与左丞王存以为不可公进则与同列争于帘前退则上疏极论无虚日蔡丞相贬新州言者指公二人异论公二人亦坚求罢乃以公为观文殿学士知頴昌府筑防备水后赖其利逾年进大学士知太原府河东经略安抚使瘗民烬骨未者三千余丧又推之一路夏人犯边公直将佐引咎归已章累上乃贬秩一等徙知河南府再徙頴昌召还复为右相仍迁通议大夫公前为相时有司请归河故道二三大臣主其议公独争以为壅水使髙必难成功况今公私匮乏当缓其役朝廷为出近臣往视还奏如公言主议者不怿宻启以手诏督趣公复固争两宫悟为收还手诏公既罢而河役复兴调发及頴昌公又上疏极论两宫然之而役犹不辍及公再相又遣从官御史经度不能易前说然主议者必欲成之后虽暂归故道巳而复决人力为之大敝至于今未复也公遇事不苟同列患之或讽公再相时御史尝有言公即避位不听固请上亦固留之时上方亲政于大臣中注意独厚有宻荐人材者輙以质于公又尝问先朝法度公悉心以对无所回隐因劝上慎择执政台谏官且言仁宗朝委事执政而台谏实叅论议可以为法然不可用非其人上嘉纳之初公召还宣仁尝称文正公在天圣明道间始终一节以勉公宣仁崩小人争论垂帘时事公力陈太皇太后勤劳公正保佑扶持之心请依明道故事下诏戒妄议者葢明道中诏实文正启之及是公又以为言群御史摭苏轼所行制词以为讪及先朝苏辙常论改先朝法度引汉武昭父子为言上怒拟非其伦自下侍郎贬汝州御史来之邵以为责轻之邵又论宣仁从弟髙士敦蜀中不法事公奏御史在位日乆当轼辙势盛时无所论士敦官蜀日之邵为监司未尝按谪一旦乃尔其情可见上之怒辙也辙不敢自明公独前奏武帝雄才大略史无贬词况辙所论事与时也非论人也上意稍解轼辙平日与公论异至是人益服公平直时上方更用大臣公力请罢复以观文殿大学士加右正议大夫知頴昌于是元祐公卿大夫相继贬窜公亦坐夺一官徙知河南府辞行改知陈州公在位时上尝问公贬窜之人殆将永废公前賛曰陛下及此尧舜用心也因请以时叙复如法及罢辞上又从容谕曰卿虽在外有所见宜悉以闻毋事形迹至是上方祀明堂肆赦大臣前疏吕丞相大防巳下数十人终身勿徙公即为申理请悉追还辞甚恳至忤大臣意落职知随州丧眀告老大臣弗许明年再贬永州在永三年怡然自得或加以横逆他人莫能堪而公不为动亦未尝含怒于后也公性夷易寛简弗以声色加人及谊所在则挺然不少屈推诚好善不为忮克尝曰吾平生好学得之忠恕二字而巳矣由是所至人归其仁而惮其正歴事四世终始无闲言自为布衣以至宰相廉俭恭逊不少加损政府恩锡屡斥以广义庄晚年南还贫甚得赐輙均及属人前后任子恩多先踈族故公殁之日幼子五孙未官赖上赙乃克葬公之配王氏天章阁待制质之女有贤徳能成公志封魏国夫人卒永州今举以袝五子正民单州团练推官正平忠武军节度推官正思宣徳郎正路正国五女归作监主簿崔保孙朝请郎庄公岳奏议郎司马宏承议郎蔡糓通直郎郭忠孝正民正路崔氏司马氏二女皆前卒孙男七直方郊社斋郎直雍直英直清直举直儒孙女一曽孙一葢文正公四子长子少有大志不幸疾废公与叔季克世其家而公忧国爱君不以利害得防二其心刻意名节难进易退虽屡黜废志气弥厉人以为有文正公之风焉其在朝廷务奨进人才故天下善类视公用舎以为消长有文章论议三十巻而论议之文实传天下主于平恕不为已甚世谓使其言行于熈寜元丰时后必不至纷更尽申于元祐中必无绍圣大臣雠复之祸今上虚已待公天下亦幸公复用而公疾不能朝以至不起哀哉既病口授诸子遗奏数百言读者益叹其忠初公南还道遇故人唐义问属以后事比薨义问适守颍昌果赖其力其前知又如此某晚游公门辱知厚甚手书诿以铭文谊不得辞铭曰
　　逺矣范宗陶唐其系更夏商周保姓受氏在晋宣子以告穆叔流非不长止曰世禄孰为不朽维后有人若公父子再秉国钧有徳有言百世弗泯公起诸生至位丞相一节不囬虽老犹壮御史抗议公惟守礼谏垣建白公不言利封疆之画公曰休兵庙堂之论公则持平利害异趣公为砥柱爱恶相讐公为虚舟世夸以争公避不有众所惮行公惟恐后堂堂嶷嶷古社稷臣正色四世屡亨屡屯白首南迁纵心顺命巳僵复起天子之圣有泽在民有谋在国夀非不多人以为啬惟其卓伟山髙日赫归从先君嵩洛之侧帝念公贤形于诏墨后人来咨不假方册请视丰碑世济忠直
　　赠苏司空墓志铭
