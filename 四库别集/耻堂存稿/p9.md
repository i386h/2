<!-- { "loadSidebar": true } -->
　　客问于髙子曰雠可复乎髙子莞尔笑曰陋乎子之问复雠天地之大义也而又何疑焉传曰父之雠不与共戴天兄弟之雠不反兵而鬬齐襄公复九世之雠春秋大之周平王不能讨申侯之罪传诗之君子诛焉夫民生于三事之如一惟其所在则致死焉古之道也君之雠不复不可以为臣父之雠不复不可以为子兄之雠不复不可以为弟前志所以贵豫让而尊子胥哀王裒而薄嵇绍为是也夫事有疑则问之不必置疑而问君子谓之不善问客曰今有人焉有父之雠二十有八载而不能复有兄之雠二十有六载而不能复非惟不能复也又与雠人同国而居焉是待其父兄曾交游之不若也问之则曰吾非终不复也将有待焉尔一旦为御史之官乃得反之如是者则可乎髙子曰是禽兽也恶乎而可夫天子之置御史也使之黜不端治有罪明目张胆斥然正以呼之也若盗天子之权以报家怨借无辜之人以寓奸心枉矢蛇行为鬼为蜮不思置是官也固使彼若是乎被以诛心之法是为无君非禽兽而何彼掩耳盗钟谓人莫已觉也不知君相非之近臣议之同列耻之在廷百执事口不敢言而心鄙之舆台皂小夫贱人羣嘲之诗曰墓门有棘斧以斯之夫也不良国人知之陈佗稔矣岂待逺恶而后弃乎公羊子曰父不受诛子复雠可也父受雠推刃之道也夫为天子师儒之官辱士以快私仇者廷绅言天下事于天子之前以大义斥之为天子近民之官贪刻以病民者刺史棓击大奸倂狐狸而去之是皆受诛之类也而可报乎管夷吾不复雠夫子以为是王珪魏征不复雠程子以为非孔子曰以直报怨以徳报徳朱子以为怨有不报而徳无不雠夫复雠义也而有权焉彼浅丈夫不学无术知推刃而已安足以及此郭解原渉以侠济民作威作惠王法之所诛也然君子犹曰复雠报直不失仁义今也盗天子之大权以作奸威以害良善是贼仁义者也其罪浮于解涉矣故吾谓举天下之人无不可复雠惟天子之御史则不可昔者孝宗皇帝综核名实以公灭私御史之挟私盗权以诬人者必痛绳以罪林安宅之于叶颙姚宪之于曾懐萧燧之于李景孠大者窜逐其次削秩罢官轻犹徙他官未有但己者也今天子虽圣明而言事官犹观望当国者之意以为向背望其行林姚之罚难矣客曰子之论则正矣气则昌矣然人毁君君亦毁之得无取贾竖女子相争之诮乎髙子曰春秋之义乱臣贼子人皆得而诛之吾欲诛无君之人以扶世教正人心而何嫌之避
　　说
　　广居说
　　永嘉陈君所为便坐命曰广居属予书之而发其义所谓广居之义大矣难乎其为言也学者必先识其所谓者而用力焉然后可乎是居者何宅心之地也易曰修辞立其诚所以居业也又曰寛以居之书曰惟厥攸居盖皆有主于中守而不去之义如人之有家焉朝于斯夕于斯常而不厌然后志定而业成夫既识其所居矣而能充之以学问拓之以义理不梏于偏见不汩于私欲逮夫养熟理融之后心体浑然万境俱彻四海八荒皆在吾宇居其有不广乎呜呼此仁者之事学者所当立以为的而俛焉孳孶者故予愿与陈君勉之
　　史巽之两溪说
　　坎流水也兊止水也两溪交流坎之重卦象焉两泽相丽兊之重卦象焉水与泽相近而不同故易六十四卦未有以兊为水者予方为季申明两溪之义请置兊而论坎夫坎之为卦心亨而体劳遗安君从容乡邑之间尊师讲道安土乐天其得坎之亨者乎季申栖迟苕霅两溪之间遗佚不怨阨穷不悯其得坎之劳者乎然劳之中有亨道焉不可不知也季申傥能思遗安之训隐居以求其志固穷以守其身则疏食饮水乐在其中其何亨如之季申借两溪之名以寓维梓之思善矣予复推其义以告之其亦以为然乎
　　陈坚字子固壡字子思说
　　圣学二曰知与行而已然非通之以思则知不明非守之以力则行不实二者相须不可偏废也易曰知至至之可与几也知终终之可与存义也又曰知崇礼卑崇效天卑效地语曰知及之仁不能守之虽得之必失之又曰知者乐水仁者乐山四者辞异其指则同知至至之主于知知欲其明故曰可与几知终终之主于行行欲其力故曰可与存义智以知识言欲髙明而如天礼以持守言欲安固而如地智以通理如水之周流仁以守道如山之坚确一知一行交进互益此学之大方也永嘉陈宗名其二子曰坚曰壡而遗予书曰公为我字之且发其义予谓坚于文从土其义有不待辨若壑之义当以洪范明之洪范五事皆以本然之性而言思曰睿者思具自然之睿人皆有之非圣人所独得其文义则通而已二子之于学也茍能致其叡以思之坚其守以固之如手足相须而不可相无知行互发不能自已则其进也庸讵知其所止乎请字坚曰子固壑曰子思虽皆昔人已行之字然合而言之以尽其义则此乎昉春秋之义不嫌同辞兄弟一体固不得而析也陈君以为然则愿以告乎二季有可往复幸无辞焉
　　唐近仁字学行近道字学知说
　　仁与道难言也肫肫浩浩与天同体学者茫然而求之乌能闯其藩哉故圣人教人常自其近者言之曰刚毅木讷近仁曰力行近乎仁曰强恕而行求仁莫近焉曰知所先后则近道矣曰忠恕违道不逺凡皆示人求端用力之要使之即用以明体因显以识防近而不已则亦终至其域而止耳零陵唐直夫取中庸之义名其长子曰近仁而字以学行取大学之义名其仲子曰近道而字以学知求予一言发其义夫力行非仁也何以近乎仁知所先后非道也何以近乎道盖行者仁之实而知者道之门也中庸三知知者之事也三行仁者之事也行不近于仁乎近仁而欲无愧其名则当深体力践俛焉孳孳毋惮任重道逺而不力毋以色取行违而自欺行之不已仁逺乎哉大学之道自诚意正心至于治国平天下条目众矣而其纲领以致知为先知不近于道乎近道而欲无愧其名则当惩治本心精择义理毋溺于利欲以汩其明必谨于几防以择所向知之之至道不逺人矣虽然二者非学不能知非学则不明行非学则不力易曰学以聚之问以辨之寛以居之仁以行之记曰人不学不知道直夫字二子以知行而贯之以学其有见于此矣然而犹有说焉先儒谓知行如人两足不可偏废二子其观予文交警互发则有以知夫仁与道一而二二而一矣乌虖尚勉之哉
　　纯彦字韩孺说
　　先君子尝言古者以王父字为氏今宜仿此名诸孙以纯以开府公字公纯故也予第五子纯彦字之曰曰韩孺盖窃取忠献诸子之名俾徼福焉我朝世家之盛莫如韩吕韩公忠贯日月庆留苗裔予以匹夫慕之亦有说焉且公之诸子或秉国均或备禁脔勲名富贵赫奕一时纯彦居其间皆不能及而其平生行事亦未有卓然登于史氏者予果何取焉取其生长勲阀不忲不骄以保门户称其家儿而已家人六四富家大吉象曰富家大吉顺在位也言顺理以保其家盖非易事故于一卦吉莫大焉呜呼吾邦丧乱以来故家流落后生不谨以坠其世多矣予甚惧焉乃发此义以示警呜呼小子其念之哉
　　纯鲁字参孺说
　　余弟不器甫名其子曰纯鲁盖摭秦齐钟铭之文字之曰参孺则取论语曾子之义属余为之说余谓秦铭所谓纯鲁多厘齐铭所谓万福纯鲁有质厚之义不过言受福之厚而已与论语所云若不相似不器借其文以名子犹赋诗断章云尔姑置二铭専明孔氏之训先儒训鲁为钝言其受性之偏非美之之辞也果何取于鲁乎盖聪明才智之人未必闻道而质朴纯鲁者徃徃得之何也敏者见之既易故守之不坚而鲁者因其造理之难故用心専一探索鑚硏不得自已既得之难故守之坚此曾子所以絶出三千之徒而独传圣人之道也呜呼天之降才于人亦不一矣贤者能因其质而用力焉则其赋性之偏反为受道之地向使曾子不知用力则亦终于鲁而已矣何足贵乎余观不器之子疏通闿畅非迟钝者顾以鲁名惟父知子必有深意岂欲其质直务实以济其所不足乎是则以曾子之病为纯鲁之药意虽少异而皆可以入道纯鲁继自今其亦依亲之言体亲之志去便儇皎厉之习为笃实敦厚之归毋恱纷华毋熹轻锐底厉于学问沈潜于义理以无虚乎严君名子之意是予之所望也呜呼纯鲁其亦念之哉
　　纯约字谦孺说
　　予弟不流甫之子旧名纯一不流书来欲予为之更名且字之而为之说予谓幼名冠字考之经传鲜有更者独小戴所记父母在许其更名况父之命而非自更之乎故予不曰不可而名以纯约字以谦孺名取左传在约思纯之义字则兼取潘安仁所谓福谦在纯约者焉夫约者何也不哆然以自大之谓也人之自守者约则笃实而不滥收敛而不华其行已也恭其用物也俭其为学也要圣人示人入道之门积徳之基未有不由此者故曰以约失之者鲜矣然非其心纯乎义理不杂于利不累于物安能至此夫既能以纯居约矣则天下之谦何加焉天之所益人之所好鬼神之所福舍此焉往春秋之世未必能尽此道若安仁徒能言而不能行故卒盈以取祸我朝有刁约景纯者少与欧富齐名苏文忠称为前辈推尊甚至盖能不愧其名者孔门之约未易骤语纯约其亦希前修之行由是而进以求造乎顔曾之域可也乌虖其亦懋敬之哉
　　蹇叔潜字成子说
　　妻之兄子蹇叔潜予所名也始字渊子复改符子一日请曰二字皆未称公所赐名请更之予字以成子而语之曰子达成之义乎在易干之姤潜龙勿用夫子翼之以为不成乎名行而未成夫干六爻皆圣人之事圣人何不成之有自学者言之则穷而未达之时也名无所闻行无所见非未成而何故潜也者君子进徳修业之基济时行道之本也人能于此时刻志厉行笃学力行思其所未达勉其所未信不以人之所不见而自欺不以世莫我知而自画使大学修齐治平之具皆备于我他日出潜离隐举而措之其所成就当何如哉孟子曰舜发于亩之中傅说举于版筑之间胶鬲举于鱼盐之中管夷吾举于士孙叔敖举于海百里奚举于市六者皆困于潜者用力有浅深所就有小大然其为有成一也成子其勉之哉
　　范震龙字子云说
　　蜀公之九世孙范震龙季从访予湘中曰吾字取诸易文言传而未知其说公为我言之予谓水火燥湿其义甚着云龙风虎曷为亦以类言盖龙阳物也云于易亦为阳虎隂物也风于易亦为隂同气相求其从之宜也虽然子之字是矣然混而无别果孰从乎盍以子云易之昔人名字以云龙相配者多矣如陆云而字士龙范云而字彦龙盖其著者士龙以云间自处非不髙也而二十四友之污陷身浊淖云龙骙骙固若是乎乃若彦龙朝闻夕死之事其所依乗尤君子之所鄙笑二子皆非予所愿于范君也夫龙之为物钟天地之至阳其体清轻其性灵异而云以至阳之气为之慿依其乗时变化功用不测凡有血气之类安得而拟之哉易六十四卦穷天下之象而龙为首飞潜见跃各有其义非独圣人为然学者皆当体之范君究玩于斯而有得焉则知其蛰也所以存吾身其出也所以行吾志不得时而龙蛇毋如子云之空言而竟辱其身得时而风云毋如陆范之自失而贻笑于世则朋友相字之意庶乎其不虚矣呜呼范君其亦勉之哉
　　王琚字君度说
