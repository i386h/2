<!-- { "loadSidebar": true } -->
　　元祐四年十二月某日颍昌府教授臣邹浩谨昧死上书皇帝陛下臣伏覩近降贡举勅凡考试进士试巻其习经术者以经术为去留其兼词赋者以词赋为去留其余数场止以品定高下所有以四埸工拙通定去留高下指挥更不施行臣窃惑之臣闻自先王賔兴之法扫荡不存而后世所以取天下之士一以空言而巳德行道义不复谁何以迄于今莫之能改就令此法不行士之所务犹在言而不在实况旣行乎臣见天下之士不惟有愧于其实乂将有愧于其言矣何则法行之利不胜其害其弊必至于此何谓利两科之试各以四埸故习经术者不敢忽防论兼词赋者不敢忽大义方其羣居欲无所不工则亦无所不知欲无所不知则亦无所不读今也専以其科之所主者为去留则士止务其所主者不必杂然并习如前日之扰扰一利也士之取舎一系有司有司之好恶又各系其所习之如何故尚经术者斥词赋尚词赋者斥经术尚防论者又并二者斥之交相毁誉迄无定论而士之取舎直以幸不幸耳今也严之以法使有适从则有司虽欲奋私意执偏见以自胜负势有不可二利也何谓害惟知经然后工于义惟知子史然后工于防论词赋则徃徃裒诸家之集纂六帖之类左攘右窃以速名第而一时有司固莫之能辨也且以今举校之两科取士初无轻重然而不以经术应诏者已十有八九今也重以去留之法导之臣知天下之士自是以六经子史为弃物矣盖士之所急者在去留而高下非所恤故也一害也士之品有三不待敎者上智也不足敎者下愚也敎之则成不敎则废者中人也而中人之才沟天下今也使之一趋于不该不徧之习则是天下之才将沦胥以废而莫之振二害也国家自庆厯以来天下州县徧置学校自熈宁以来天下州县始命学官诚有意以义理养天下之才今也一以去留摇荡其心虽力以义理强之亦安能胜其所习然则所置学校特为虚器所命敎官徒耗廪禄顾欲化民成俗如古盛时不亦难乎三害也上自辅弼之大臣下逮州县之小吏皆佐陛下行道者也非欲其若司马相如枚乗沈佺期宋之问之属以文词供奉谄颂功德而已而乃养之不以其道用之不以其实谁恃以成天下之务哉四害也臣愚伏观陛下南向以来以天地之德亭育万物以日月之光别白万防黜陟羣臣因革政令斟酌人心若合符节至取士之法最务之急者甲以为可乙以为否五六年间不知几变今又变焉曽未足以厌天下之望臣窃惜之陛下诚以其法为善胡不尽罢数埸之文只以经术词赋试之然而不为者臣知建言之臣虑失天下之士不知有其名而无其实其失犹在也夫举事有名而无实非朝廷之美也万一所举复有与是比者无乃重为圣政之累乎传曰设教于本其敝且末设敎于末其敝奈何又曰为人君者谨其所好恶而已矣君好之则臣为之上行之则民从之偏为去留不可谓本已着于令不可谓非所好陛下少须之臣之二利四害之説行自判矣且臣四害之中如人才不振无以成天下之务尤有所当虑者陛下视今日之人才果有余邪果不足邪以为不足则岩廊未尝无辅弼左右未尝无侍从诸路未尝无监司州县未尝无守令凡中外之百执事亦未尝不备其待选待次去来吏部者又常倍蓰见任之数以为有余则自任以天下之重辅导陛下与二帝三王比隆争治者几人进退贤否惟其实而不汲引亲旧不遗弃疎逖以误陛下器使者几人正色昌言列百官之功罪论庶事之得失务存大体而不承望风旨以自谋者几人持刺举之权以肃清所部而不结权贵以殖私不惜孤寒以示公者几人承宣诏条劝课农桑使民安其所不饮泣于猾胥黠吏之手者几人夙夜脩职不敢茍且以冀指摘之不吾及者几人民贫所当富也则曰水旱如之何官冗所当澄也则曰人情不可扰人物所当求也则曰从古不乏才国用所当裕也则曰治世耻言利风俗所当厚也则曰不切于时变邉备所当严也则曰在德不在兵其他覼缕臣不暇悉要之为国谋不如谋其身为百姓虑不如虑其子孙者众也陛下端拱一堂之上方以覆载为度固不规规焉察臣下之私然视朝之余省奏报听讲读之暇亦尝念其所以然之故乎此乃不明义理之騐也夫以义理养天下之士士方平时师圣贤谈道德其取舎去就之际若无以易其操者一旦用焉犹或幡然无以副朝廷承庸之意况不知所以养之耶董仲舒曰不素养士而求贤才犹不琢玉而求文彩臣尝以为知言臣愿陛下诏有司追用旧勅以四塲工拙通定去留高下庶几经术防论之试不为虚文而士亦知陛下所以期之甚厚相与精白以承休德而人才有余矣岂甚难者哉昔孔子不欲去饩羊也为告朔之礼也孟子不欲毁明堂者非为明堂也为王者之政也饩羊不去则告朔之礼犹可以意推明堂不毁则王者之政犹可以迹考臣之区区实在于此臣寒乡鄙人也生长和气之中沐浴仁厚之泽备员学校为日久矣重念古者工执艺事以諌之义故敢因执事所及轻犯天威冒献瞽説惟陛下采其一得而赦其万死则天下幸甚天下幸甚瞻天望圣激切屏营之至臣浩诚惶诚恐顿首稽首昧死谨言
　　上范相书
　　某浙右之鄙人也敬仰阁下道德之尊文谟武烈之盛其日久矣旣而阁下入相上主经纬普天浩获与蠕动根着生成于和气之中而曲得所愿浩之受赐亦多矣当此之时海内有识之士孰不愿一登元礼之门一识泰和之面一闻老聃之謦欬以自快其夙心哉或以匏系之势无由自酬则徒鹄立蚁慕而已顾浩向者伏值阁下暂解机务来镇是邦适以頖宫区区承乏之防与诸生同矜式焉天假之幸尚可以数计而言论邪浩居常读书见伊尹以天下之重自任也一夫不获则曰时予之辜见周公之待士也一饭三吐其哺一沐三握其髪每至此未尝不掩巻注目髣髴其为人恨不身亲见之岂意与之比隆如阁下者得以周旋于鸾声旂影之内乎扬子曰侍君子晦斯光窒斯通亡斯存辱斯荣败斯成此浩之所以幸也虽然幸于其身而未幸于其亲人子之心将黙黙而止乎抑求之而冀其有得乎求之而冀其有得可以为亲不可以为已盖分不得而然也故孔子曰不患莫己知求为可知也黙黙而止可以为己不可以为亲盖义不得而然也故孔子曰立身扬名以显父母孝之终也今夫人之大伦内则父子外则君臣而臣之事君自其所以事父移之耳茍君事之不先君名之不显则世必以为不忠之臣至于事父而曰与君异其可乎然则浩之今日虽欲结舌不可得也重念家君行年五十有二矣栖迟选调殆逾二纪属者效官畿东继为当路所荐譬如掘井已及九仞譬如为山裁亏一篑欲控告乎本部则前已见收欲留待乎来年则今已迫替惴惴焉日惧几成而败之窃惟阁下方此下车歳荐之员必有余数傥防察其为亲之义窘于无防而特推伊尹之心使无不获之叹特推周公之心使缀所待之后陈则不独浩之幸也家君之幸也举族寒饿有待焉者之幸也又况寳玉所在众木皆润威凤所徃众羽皆从阁下少休于此真贤实才皆愿备门墙之数茍于此时不能预剖露其底里以彻聪明则异日追悔何嗟及矣阁下虽欲金镕而土甄之不犹索旣寒之裘激西江之水乎谚有之曰觥饮不及壶飡盖言事之不可缓者以故辄忘台席之未温曳裾之不素而遽谒其私也然向非阁下以伊周之业取信乎万方浩亦曷敢然哉若曰一介之愚八品之贱不自揣量率尔而进冒凟前宰相非浩之所敢知也敛板待命背汗流踵不宣
　　上王左丞书
　　伏闻左丞由建康移镇维扬客有知浩详爱浩至者前揖而贺曰子之父前此二十年为池州贵州县主簿今左丞王公方抑首于其州之掾曹分明好也视同寮为特厚子今乃获指令于公之节钺下公将善必子称罪必子宥庇子不浅矣浩窃应之曰客虽不浩贺浩固已自贺若不胜者但非客之所谓也夫扬为东南一都防頖宫萃四方之学者旦暮讲习纷如他州所设师儒悉皆命自朝廷朝廷非不惓也刺史更加意焉霁威俛首接之而厚其仪养之而厚其财以风动一方之俗使勇发而为善父诫其子兄诏其弟妇勉其夫长帅其防朋友相切偲而不怠以承嘉以称盛德贤能成器惟恐不先防顽悛恶唯恐居后则民之化之或观或感浸寻乎仁义防耻之风而黄堂日以无事矣记曰化民成俗其必由学此之谓也扬之建学为日固久刺史加意于此者逺则惟魏国韩公尝増其田畴近则惟秀国陈公尝新栋宇且钜公名卿由廊庙侍从之贵拥节钺而镇是邦相踵也或以此为不急之务而莫之谁何或有其意而车未停骖坐未暖席遽被命去而不得为是以旷数十年间无与陈韩二公并者况欲绍复鲁僖蜀文之盛乎是可为太息也浩闻王公之贤小之剖符守一州而一州享其利大之辅佐理四海而四海受其赐谈士颂之文士纪之志士畏慕而法之今其来也必举化民成俗之言绍复鲁僖蜀文之盛不俾韩陈二公擅美誉于无穷浩之自贺实在于此非客之所谓也客曰然仆固失之子亦未为得也子不闻王公之为人乎处艰剧如简易临苍黄如平日才至大也事无纎而不该理无幽而不烛识至明也彼方戢舌而独抗其议彼方缩手而独致其身气至刚也与六合而争衡纳万物而犹裕量至广也为小官时已如此矣譬松栢才拱把而磥砢节操已有高耸千寻大合百围之势识者率以宰辅目焉至其尹上京而登政府也辨匿姓之书而全百千之命于危疑之际止徙墓之请而安亿万之魂于防漠之间以至寛市易之逋措曲狱之刑下膏泽于旱暵可忧之时排奸邪于根本难拔之地其他盖不可以悉数是其才识气量能使普天之下无一夫不获者明效矣匪朝伊夕入秉鸿钧弼亮圣主比隆时雍其又将不止于此岂区区敛其施于一頖宫哉况督府千里之内官吏待之而裕其职业农夫待之而裕其耕耨百工待之而裕其斲削商旅待之而裕其阜通非特頖宫之士愿深而望切焉子之所言何异楚人亡弓楚人得之犹有楚国之限者也浩窃复日客前之所贺浩者出于私情故専在一身而遗頖宫今之所以辟浩者归于公议故博及天下而略頖宫浩虽鄙人亦粗晓于斯二者独以頖宫为言则庶几所谓思不可出其位之意也孟子谓公孙丑曰子诚齐人也知管仲晏子而已矣浩承乏于扬之頖宫者也知頖宫而已矣不亦可乎客旣退浩因记其言今辄书以叩将命者恭惟知府左丞资政矜其愚而恕其罪不独浩之幸也一方多士之幸也浩属以职贱拘文不敢越境外谨遣诸生持书前迎台斾干冒钧严浩下情无任背汗肌栗之至
　　上蒲左丞书
