<!-- { "loadSidebar": true } -->
　　凡行师用兵须有刚武之德四虽得位而体柔顺又非得中下无其应不宜行兵用众可以止也但即生地次舍不可以动可以保常无咎子夏左次者不用之地此可取老子曰偏将军处左上将军处右又曰君子居则贵左用兵则贵右皆通葢左属阳养生之地右属隂刑杀之地先儒云行师之法欲右背高或云左不便于用或云左者逸右者劳恐皆非也
　　六五田有禽利执言无咎长子帅师弟子舆尸贞凶六五柔顺之君自不能以刚武躬行征伐必委刚中之臣以爲将帅旣以征伐委仗于臣下然师旅危险之事生灵死生之柄其任至大不可轻授于人故圣人特于此爻戒之若专委长子帅领其师众则能行险而顺懐来万邦长子谓九二也子男子之称若委使弟子谓六三也隂柔非正而居阳位其志欲任刚武之事者也授之匪人必致舆尸之败用之虽正亦凶也
　　象曰长子帅师以中行也
　　任得其人以中正之道行也
　　弟子舆尸使不当也
　　圣人以师爲大事人君选任綂帅宜愼其人不可轻授故于六五君爻重戒人君之选任也
　　上六大君有命开国承家小人勿用
　　师道之终君有恩命以旌赏其功伐功大者俾其封国爲诸侯其次俾之承其家爲卿大夫又虑成功之臣或有小人古者使愚贪不可以有功例授家国终以致乱故圣人特于师道之成论功之际戒之若小人有功但当赏以土田财利可也不可授以国家言不可用用之必凶
　　象曰【阙】





　　古灵集巻十一
　　钦定四库全书
　　古灵集巻十二
　　宋　陈襄　撰
　　礼记讲议
　　中庸
　　中庸者治性之书孔子之孙子思之所述也自孔子没性命之书无传虽其説间见于六经然词约义微学者难晓故子思传其学于曽子其间多引孔子之言则是书祖述圣人理性之学最为详备使学者求之足以知道德诚明之本焉中者性之德也庸者性之用也常也人受天地之中以生其性莫非善也至中至正以为民极也其不善者非性也人之欲也故子思曰喜怒哀乐之未发谓之中中者天下之大本是也中之用有五仁义礼智信是也循是五者而行则可以为万世常久不易之道故曰中庸
　　天命之谓性
　　人生而静情欲未发其中湛然则有恻隐之心存焉恻隐之心仁也羞恶之心义也恭敬之心礼也是非之心智也不欺之心信也惟是五者不待学而后能故曰天之所命是性也与天地同出于道道者先天地而有易曰形而上者谓之道是也道有变化故有气也形也性也三者竝立而五材各具焉气升而上以为天故有五星之明形降而下以为地故有五行之质性命于两间以为人故有五常之道乾坤有四德以配五常元者在气为春在形为木在性为仁亨者在气为夏在形为火在性为礼利者在气为秋在形为金在性为义贞者在气为冬在形为水在性为信乾坤不言智而独命之人故易曰君子行此四德者故曰乾元亨利贞也又系词曰立天之道曰隂与阳以气言之也立地之道曰柔与刚以形言之也立人之道曰仁与义以性言之也兼三才而两之故易六画而成卦葢取乎此也则是人之性与天地同出于道而神于万物凡有血气心知之类统为之主上自圣人生而知之其次学而知之及其至一也髙明博厚悠久不息与天地并立可不尊乎
　　率性之谓道
　　率循也凡人之性未接于物莫非善也接于物而情生则有喜怒哀惧爱恶欲七者形焉故情有善有不善以性行情情则善矣乾卦曰利贞者性情是也以情盗性情则恶矣记曰人化物者灭天理而穷人欲是也如此则莫非不善也人能循是五常之性而行不为情欲之所迁夺则其道常存故循之谓道离之非道也
　　脩道之谓教
　　教效也圣人知人之性感物而迁因其性之所自有脩而明之以教天下使人知所则效而复归于道夫是之谓教也然则人之性无以异于圣人之性圣人之性诚而不动明而不惑故情伪莫能迁焉众人之性不胜其情欲动乎内物交乎外不能以自反其道遂亡此所以异也夫杀一不辜人莫不恻然有所不忍此天下之心同仁也有是心而为不仁者彼有以害之也行一不义人莫不防然有所不为此天下之心同义也有是心而为不义者彼有以贼之也尊君而卑臣隆父而杀子此天下之心同礼也有是心而为无礼者彼有以慢之也是是而非非好善而恶恶此天下之心同智也有是心而为不智者彼有以蔽之也内以欺诸巳外以欺诸人则怍焉此天下之心同信也有是心而为不信者彼有以迁之也故有之者性也失之者情也不正其情无以反其性如此者必待学而后明脩而后复自致曲至于能化之谓脩道也脩者人之道故谓之教
　　道也者不可须臾离也可离非道也
　　道者得之天命之正失于人欲之邪正与邪君子小人之辨故君子须臾之间不可离于正道离正适邪即非是道故曰可离非道也孔子曰君子无终食之间违仁造次必于是顚沛必于是又曰人皆曰予智择乎中庸而不能期月守也独称顔子其心三月不违仁择乎中庸得一善则拳拳服膺而弗失若顔子可谓庻几然则君子终身由于道而不失于须臾之间难矣非仁以任之智以乐之勇以决之则不可能也
　　是故君子戒愼乎其所不覩恐惧乎其所不闻莫见乎隐莫显乎微故君子愼其独也
　　谓夫中庸之学治心养性必自于隐微如隐微之不正而欲成圣人君子之德难矣故君子之所养在明乎性情善恶之端方其心之所生性也情也不可不辨焉吾所可欲正而公者善也性也吾择而守之吾所不欲邪而私者恶也情也吾拒而弗行焉其所不睹谓未形于行其所不闻谓未形于言心之所生不待形于言行于其不睹不闻之际常当戒谨恐惧不使须臾之间情害其性而离于道也闻见之不及隐也言动之未形微也众人之离患在于隐微之间谓其不睹不闻而为不善不知其发而不掩也莫见乎隐者谓隐而必见莫显乎微者谓微而必显故君子闲居愼独诚心养正不敢以自欺然后成其德性也
　　喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉
　　喜怒哀乐者非情也中者性也人生则有性有性则有情情之未发莫非性也故谓之中发而本于中莫非道也故谓之和中之所有仁义礼智信非由外铄我者也初是五者之端若甚微而不可明及其择而守之扩而充之则诚且明矣诚至于不息然后能定有以尽天下之神明至于不惑然后能应有以尽天下之变中至于如此则大人之事备矣故曰天下之大本也和之所发喜怒哀乐人情之所不免者也虽圣人不得而絶之惟其正而不邪公而不私是以动而有节也喜非吾喜也人喜则喜故赏一善人以为仁焉怒非吾怒也人怒则怒故刑一恶人以为义焉喜以天下怒以天下此喜怒之中节也哀非吾哀也人哀则哀故为之丧纪之数人以为礼焉乐非吾乐也人乐则乐故为雅颂之音人以为乐焉哀以天下乐以天下此哀乐之中节也和至于如此则天下之志得矣故曰天下之达道也凡人之情皆可以致中和然而不能者以利欲害之也惟圣人能致之故可以赞天地之化育矣天地之道以正为中以利为和而万物生焉圣人之道以性为中以情为和而万物遂焉故人和则气和气和则天施而生地顺而成皆不失其位矣天地且位而况于万物乎
　　仲尼曰君子中庸小人反中庸君子之中庸也君子而时中小人之中庸也小人而无忌惮也
　　人性莫不善故君子小人皆有中庸之性孟子谓恻隐羞恶恭敬是非之心人皆有之是也惟君子为能明性之善闲邪窒欲择乎中庸而守之故曰君子中庸小人性以情迁动而违道徇乎邪欲是以反中庸也君子之中庸所以能守之者以其道为君子知中庸之不可离离之非道故庸言庸行时不失其中焉小人之中庸无以异乎君子之中庸所以反之而不行者以其道为小人蔽于情欲之自私而不知戒忌畏难也
　　子曰中庸其至矣乎民鲜能久矣
　　中庸之性至虚以为体至神以为用操之则存舍之则亡能操而常存则诚诚则明明则能智矣诚则能圣矣能圣能智则可以尽人物之性成天下之盛德大业而与天地为一其德可谓至极矣以其德之至极故中人以下其性虽有而不能久然则众人之所不能久者情伪之相感穿窬之心害之耳善端不能诚固利欲诱于外则穿窬之心作是以难久行也孟子曰物交物则引之而巳是也人知择乎中庸而固执之终身由之而不失者圣人之徒欤孔子之门人自顔回而下日亲炙于圣人之教犹且日月至焉而巳况其下者乎故曰民鲜能久矣
　　子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也
　　道者通也天下由之无所不通故谓之道中庸者道之本也惟圣人能尽之然天下中人之性为多圣人不以巳之所能强人之所不能道巳隆则愚不肖者有所不能道巳杀则智与贤者有所不为故圣人本乎中庸谨是二者之端用其中道于民以为天下之通法使智与贤者俯而就之而不敢过下文云有余不敢尽是也使愚不肖者跂而及之而无不及下文云有所不足不敢不勉是也如此然后道可以行可以明也孔子谓道之不行也我知其然矣夫智者谓其明足以知圣人而无所不尽故过之过之则难继矣愚者不足以有明也故不及不及则有所不勉矣此道之所以不行也道之不明也我知其然矣夫贤者谓其行足以至圣人而无所不尽故过之过则难继矣不肖者不足与有行也故不及不及则有所不勉矣此道之所以不明也道之不行以愚智云者言乎性之不能明是以不行也道之不明以贤不肖云者言乎行之不能择是以不明也又以人鲜知道喻饮食之鲜能知味也夫五常之于心人莫不同有也然而天下之心独以知道期于圣人者是知道者寡矣五味之于口人莫不同嗜也然而天下之口独以知味期于易牙者是知味者鲜矣孟子曰易牙先得我口之所同嗜者也圣人先得我心之所同然者也故理义之悦我心犹刍豢之悦我口此以饮食喻道同斯义也
　　子曰道其不行矣夫
　　道之不行有三过与不及言乎其才一也或出或入非圣人之正言乎其术二也有其德而无其位有其位而无其教言乎其时三也孔子之才与术尽乎羣圣人之道当周之衰歴聘列国上无明天子下无贤诸侯能尊用之因而叹曰河不出图洛不出书吾巳矣夫葢伤圣人之不作天下无复知宗予者故曰吾道穷矣此云道之不行意在是欤















　　古灵集巻十二
　　钦定四库全书
　　古灵集巻十三
　　宋　陈襄　撰
　　议论防题
　　韩信论
