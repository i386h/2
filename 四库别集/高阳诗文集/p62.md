<!-- { "loadSidebar": true } -->
　　北之河九而汇于蒲阴者三曰滋曰溏曰沙岁领秋潀径愽陵历蠡吾入于邑距城南可三里而从岸瞰城如眺盆盎一不戒则弹丸宛在水中其毁民田庐遂以波及于濡其一时仓襄号呼不翅兵荒而异时诟租追逋涂莩沟瘠姑无问盖王弇州行部予邑曾从吏民号睥睨中其寓书中丞真予邑监门图也今　上丁丑则维扬冐令公守愚徧河东西为堤且力请于　上得坊邑以南曰横堤起延福迄塔儿头可七里许又三十年晋陵钱令公春续为堤可三里许遂及于留祥左其后河益壅溢益且远深盖庚辛壬癸水溢者再于时清源周令公之藩既身从畚臿泥淖脱民于鱼复倾橐而雇役大筑之日佣二十有奇凡八日而竣佣可二十千费制泉七十千有奇计当中金伯盖三老洎诸佣咸曰明府不难出俸钱食我卫我吾侪其敢念四支不力千役假令以调起丁佣当十倍其费而坚厚不复如法是役也力省而成速功坚而民逸无问城无鱼沸室无蛙沉而留七十万钱于民间亦足以起翳桑敦望杏予始叹廉吏可为也廉吏饶瞻知视帑藏秋毫皆可为民用而不自为用故不复攒糜于不可为夫周令公饮高阳一孟水耳俸入几何且以治坊予澡发事几令公其强力有为若冐若钱无不廉智如公然予观公精敏雝和当偬剧逌如也盖有远局焉向从公于风雨蠛蠓中人真见其恳恻忉怛非复世人嚣然噉名者殆廉吏也仁人也弇州之述民言曰旁邑踵困无所移食乃或曰可活变也嗟呼昔谓民之于仁也甚于水予谓民之于不仁也亦甚于水乃从阖邑之请勒其事于珉而告后来者曰廉吏为仁人云 

　　○武强县重修汉前将军关公祠记 

　　汉有死义之臣曰前将军假节钺都督荆州事汉寿亭侯谥壮缪关公羽古忠臣龙逄裔孙也章乡之难子平死汉亡孙彝又死岂忠义之苗裔远与何代多义烈也当侯起草泽始事盖在幽蓟而又尝依公孙于冀故燕冀之人往往能道侯与张车骑飞佐昭烈之雄风而武强又用武之国多靺鞈君子即士人雅负朔气且其地北走涿鹿南望白马则从龙馘蜮之故墟东跨冀平西接中山又恍见司马部曲而张苏之侠气犹存故壮缪祠无问辙迹至不至而此更为显赫其倚郭而据子午之冲有祠隘于民庐而侯生某始损其居益之某乃以众醵鸠其成而问记予以为天地精英之气分之百千万亿以满此宇宙而间聚之一二贤豪以撑拄其颠隮而扶持其破坏幸而世尽其用则英气散为勋劳而万物各归其分其人亦复舒和而就于平即不幸而不尽其用然用不尽正若用而或有所私与夫赍志以殁而不笺于日?夕昒未忘之人则其气亦且时聚时散而不必常留于天地唯是志嘘既烬之炎誓与死生而鸟林之役未皇西州之怀不竟其名为贼而貉视者方欲草雉而禽斮之而反骈首其人故一腔孤愤散在百千万亿之人心而即合百千万亿以綪之为明神其俯视此百千万亿中有复如狐如鲸不异曩时者不草薙而禽散之不巳故百世而下静庸易向面背易辞生死易交成败易志平生诩诩而趋热反复者往往遭所谴诛若迅霆之不测而世之福于善祻于惭者无虑不神是属夫神岂必龙旗火马髯磔磔如戟无亦百千万亿有侯之心尔尝观世人患难而恍见其凛凛生面亦或居平而逄呵怒若不容将无隐衷不愧旦烛而惭德实比于貉与盖侯之论心曰心在人之内日在天之上夫日明则金节赤旍日黯则天兵鬼斧故曰日在天之上者普照万方然则忠义在人心而独祈向于侯侯尚犹用百千万亿之心也武隧固多义烈倘回照其心以悉侯之心乎则请观于日 

　　○山海关重修显功庙记 

　　昔在中山王徐武宁公佐我　高皇帝百战而有天下上开日月下奠河山当其定中原驱元于沙漠归守燕蓟者十余年其规画河山为剏乃其藉河山险易阔狭短长近远为因盖天地设河山之险以待经纶补凑而先笃一代　圣□合羣策力于四方又笃生佐运之豪杰以补河山之缺而佐　圣明所为裁成辅相以中还礼乐□章于一代之人心予阅关以东北山南海向东北去可千百里而关为扼要一垣蜿蜒若蛟螭□□家方员曲直锐之大略而三十里内外□□用□尽可用奇初武宁经营辽蓟以大宁护喜峰以辽护山海　文皇帝予□□宁而固守辽盖□辽无以护关无关无以护辽西以护神皋予□□□下之□复辽以守关顷以蓟人不戒虏从西□怦怦乎关之不守而得与文武将吏凭关□□则武宁之功不独在□燕蓟之年而更在□□之凭燕蓟为守当　□□帝即□之二年□□大将军取燕都□郡□明年冬巾河山带□之誓赐铁劵授开国辅□推诚宣力武臣特□□禄大夫左柱国太傅中□右丞相魏国公□军国事食禄五千石使子孙世世承袭后追封中山王谥武宁呜呼武宁之烈与　高皇帝所以酬武宁盛矣予读武宁劵辞嘉大将军之功□唐汉名将虽得中原四□□尽宾服言□将军自起兵以来为首将十□六年廓□汉清淮楚电扫两淅席卷中原威□所振直抵塞外其间降王缚将不可胜数呜呼□元以天下之力不能抗武宁而今以天下之力岂不能歼　元所殄灭之遗□而为武宁唱噱武宁以百战之余略规画守计令千百世不可移而今循武宁之计踆踆愳不可守而何以战凡我文武将吏曕庙貌企想英风岂其念高皇帝百战之天下又当　今皇帝中兴之年曾不急为天下决一战而踆踆于守更踆踆于不能守其何以护北关以护神皋呜呼以武宁之烈　高皇帝嘉其班师星驰而饬以高危满溢后人功未一班而赏同懋宁不读武宁金书而心悸予以　哲皇帝二年视师山海以五年予告以　今皇帝二年再视师每率文武将吏俯仰高深辄披大烈而叹曰将之圣也判山海沈承源副将军叶时新等重修公显功祠予题其坊曰河山大烈盖高为仰止深为向若凡我文武将吏仰瞻日月俯履河山日游文章礼乐之中宁独以祠报武宁云 

　　孙男之淓编次 
　　卷十八终 

　　●高阳集文卷之十九 

　　高阳孙承宗稚绳着 
　　门人茅元仪止生较 

　　尺牍 【 上】 

　　◆尺牍 【 上】 

　　答徐永平守 
　　答李本宁太常 
　　柬马总戎 
　　答游直指肩生 
　　答永平饷司周之夫 
　　答岳石梁 
　　答李直指应升门人 
　　柬毛总兵文龙 
　　谕孟游击 
　　答王霁宇 
　　答沈总兵有容 
　　答张永平道春 
　　答遵化道张朴 
　　答张涵月 
　　答岳石梁 
　　答孙总兵祖寿 
　　答刘义齐招谏 
　　答王总戎威 
　　谕赵率教 
　　答沈总戎 
　　答岳石梁 
　　答林主事 
　　答陈给事尔翼门人 
　　答袁节庵中丞 
　　柬马总戎 
　　柬关内道 
　　答冀其道王完虚 
　　答冯木衷 
　　柬陈直指九畴 
　　答赵副将 
　　答毕白阳总宪 
　　答马总戎 
　　谕副总兵孙谏 
　　谕杨家谟等 
　　答董秀才 
　　答郭户部林兵部二主事 
　　谕陈九德 
　　答刘崇宇 
　　启叶首揆 
　　又启 
　　答唐令公 
　　答王典史 
　　答王霁宇总督 
　　柬马总戎 
　　答山西刘开府范董 
　　答马总戎 
　　谕参将刘永昌 
　　答王威总兵 
　　谕王牧用 
　　答王霁宇总督 
　　答张永平道 
　　答袁山石 
　　答尤总戎 
　　答李总戎 
　　答郭主事户部 
　　柬李兵垣精白 
　　柬叶老师并五阁老赵兵书 
　　又柬魏阁老道冲 
　　答朱工部门人国盛 
　　柬李御史应升门人 
　　柬熊坛石操江 
　　答马总戎 
　　答程中丞公祖 
　　答翟凌玄中丞年丈 
　　答原任遵化道高中白年丈 
　　答唐令公 
　　答叶首揆 
　　答永平徐太守廷松 
　　答尤总戎 
　　答袁开府节庵 
　　答张总戎士显 
　　答王总戎威 
　　答王总戎世钦 
　　答毕白阳 
　　答钱饷道士晋 
　　答山石道袁 
　　答关内道刘 
　　答赵兵书明宇 
　　答王总督 
　　柬山西开府刘范董按院徐卿伯 
　　答昌平部镇道 
　　柬喻养初抚院 
　　柬高澍寰观察 
　　答李太常京山 
　　柬左佥宪 
　　谕帖 
　　答户部郎曹履吉 
　　答茅赞画 
　　答吴总督 

　　○答徐永平守 

　　以粮料之议向独议及于门下甚为不快而何得更为别言大约任事之人那得不遭口语愿门下安之不但虏警汹汹也率言 

　　○答李本宁太常 

　　每从宦辙见经济皆文章再读大集见文章皆经济世人不知公者曰徒有文章即知公者徒曰有文章即不肖自号为知公然纔得公以文章为世重而曾不得世人以经济重公以公经济大手胡不揆席而落落留都令枵腹借口皋夔乎甚以季公晤言为快且得悉老先生动定独爱莫助之耳季公自悉鄙意 

　　○柬马总戎 

　　今天下安危系吾辈一身而猛检此身于天下安危何如昨阅车同不食不寐气咽而不下想将军同之也初作车营岂敢遽求合式但各将冥悍视如儿戏可恼可恨如昨果系铳炮炸裂便当近前拊恤破伤兵丁仍贵成先为验试或药有过分如止系兵丁失疏便当近前拏究其人凡阵前要暇要整当两军对敌如营中失火众军乱惊当何如即炮有炸裂俱要各守信地不得轻动一步如轻动即枭方成军令纷纷扰扰到底一场空话可柰何车营议几月矣将军为全辽大将而部下不能成一车营窃为将军耻之吾辈原不着急那得责成各将昨赏尢岱岂赏其能练特赏其勤勤恳恳如饥思食如寒思衣奖之以为劝然总吾辈急切则诸将动耳将军肯减去驺从之镇兵以成一车营凡解到各车整成者俱随兵给发责令如法操演何人不可车何地不可车乎古大将旧事暇时可涉猎一念之本阁部原以腐儒冐据诸将之上愧无能振诸将以报朝廷惟将军可为我释此念 

　　○答游直指肩生 

　　仆意以佳总督制两佳开府率胆识诸道便可并心齐力好为之最直捷最简易非敢裁总督非敢去抚也世有会心人如公肝胆为君倾矣旧曾识孟生肯与我共鞭弭乎烦典记为仆一从臾之敢不下榻以俟 

　　○答永平饷司周之夫 

　　一入维娄两庚岁钥古人拊髀而叹今且几无髀矣荒徼宁复问春华乎过承问信璧谢不既 

　　○答岳石梁 

　　当事须以胆目今人心汹汹正需稚圭胆以镇之谁谓谢太傅为矫也项子假特予之 

　　又 

　　关外屯种需耕牛甚急而仆遂行有司之事可叹也除此中泒买尚需千余敢藉台指下教诸城共成之业拟端官解价令以赴启下先此仰闻不既缕缕 

　　○答李直指应升门人 

