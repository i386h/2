<!-- { "loadSidebar": true } -->
    又诏曰：“人君运佐时之奇略，树盖世之高勋者，锡之以分茅胙土，褒之以峻秩崇班。是百代之常典，千古之宏规也。朕出自侧微，才识庸下，诚资群望，克践洪基。当其废暴主之时，竭忠臣之节者，宜行赏赉，以奖勋劳。其以洪儒裴元庆、申崇谦、卜智谦为第一等，给金银器、锦绣绮被褥、绫罗布帛有差。坚权能实、权慎、廉湘金、乐连珠、麻暖为第二等，给金银器、锦绣绮被褥绫帛有差。其第三等二千馀人，各给绫帛谷米有差。朕与公等欲救生民，未能终守臣节，以此为功，岂无惭德？然而有功不赏，无以劝将来，故有今日之赏，公等明知朕意。”
    十五年五月甲申，谕群臣曰：“顷完葺西京，徙民实之，冀凭地方，平定三韩，将都於此。今者民家雌鸡化为雄，大风官舍颓坏，夫何灾变至此？昔晋有邪臣，潜畜异谋，其家雌鸡化为雄。卜云：‘人怀非分，天垂警戒，不悛其恶，竟取诛灭。’吴王刘濞之时，大风坏门拔木，其卜亦同，濞不知戒，亦底覆亡。且《祥瑞志》云：‘行役不平，贡赋烦重，下民怨上，有此之应。’以古验今，岂无所召？今四方劳役不息，供费既多，贡赋未省，窃恐缘此，以致天谴，夙夜忧惧，不敢遑宁。军国贡赋，难以蠲免。尚虑群臣不行公道，使民怨咨，或怀非分之心，致此变异，各宜悛心，毋及於祸。”
    十七年五月乙巳，幸礼山镇。诏曰：“往者新罗政衰，群盗竞起，民庶乱离，暴骨荒野。前主服纷争之党，启邦国之基，及乎末年，毒流下民，倾覆社稷。朕承其危绪，造此新邦，劳役疮痍之民，岂予意哉？但草昧之时，事不获已，栉风沐雨，巡省州镇，修完城栅，欲令赤子得免绿林之难，由是男尽从戎，妇犹在役，不忍劳苦，或逃匿山林，或号诉官府者，不知几许。王亲权势之家，安知无肆暴凌弱，困我编氓者乎？予以一身，岂能家至而目睹？小民所以末由控告，呼吁彼苍者也。宜尔公卿将相食禄之人，谅子爱民如子之意，矜尔禄邑编户之氓。若以家臣无知之辈，使子禄邑，惟务聚敛，恣为割剥，尔亦岂能知之？虽或知之，亦不禁制，民有论诉者，官吏徇情掩护，怨ゥ之兴，职竞由此。予尝诲之，欲使知之者增勉，不知者能诫。其违令者，别行染卷，犹以匿人过为贤，不曾举奏。善恶之实，曷得闻知？如此宁有守节改过者乎！尔等遵我训辞，听我赏罚。有罪者不论忠贱，罚及子孙，功多罪小，量行赏罚。若不改过，追其禄俸，或一年二三年五六年，以至终身不齿。若志切奉公，终始无瑕，生享荣禄，後称名家，至於子孙，优加旌赏。此则非但今日，传之万世，以为令范。人有为民陈诉，勾唤不赴，必令再行勾唤，先下十杖，以治违令之罪，方论所犯。吏若故为迁延，计日罪责。又有怙威恃力，令之不可触者，以名闻。”
    ○上南唐烈祖贺即位笺
    今年六月内当国中原府入吴越国使张训等回，伏闻大吴皇帝已行禅礼，中外推戴，即登大宝者。
    伏惟皇帝陛下道契三无，恩涵九有。尧知天命已去，即禅瑶图；舜念历数在躬，遂传玉玺。建夙惟庸陋，获托生成，所恨沃日波遥，浮天浪阔。幸遇龙飞之旦，用申燕贺之仪。无任归仁戴圣鼓舞激切之至。
    ○答後百济王甄萱书
    伏奉吴越国通和使班尚书所传诏书一道，兼蒙足下辱示长书叙事者。伏以华轺肤使，爰致制书，尺素好音，兼承教诲，捧芝检而虽增感激，辟华笺而难遗嫌疑。今托回轩，辄敷危衽。
    仆仰承天假，俯迫人推，过叨将帅之权，获赴经纶之会。顷以三韩厄会，九土凶荒，黔黎多属於黄巾，田野无非於赤土，庶几弭风尘之警，有以救邦国之灾。爰自善邻，於焉结好，果见数千里农桑乐业，七八年士卒眠。及至酉年，维时阳月，忽焉生事，至於交兵。足下始轻敌以直前，若螗良之拒辙；终知难而勇退，如蚊子之负山，拱手陈辞，指天作誓，今日之後，永世欢和，苟或渝盟，神其殛矣，仆亦尚止戈之武，期不杀之仁，遂解重围，以休疲卒，不辞质子，但欲安民，此则我有大德於南人也。岂谓歃血未乾，凶威复作，蜂虿之毒，侵害於生灵；狼虎之狂，为梗於畿甸。金城窘迫，黄屋震惊，仗义尊周，谁似桓文之霸；乘间谋汉，惟看莽卓之奸。致使王之至尊，枉称子於足下，尊卑失序，上下同忧，以谓非有元辅之忠纯，岂得再安於社稷！
    以仆心无匿恶，志切尊王，将援置於朝廷，使扶危於邦国。足下见毫厘之小利，忘天地之厚恩，斩戮君王，焚烧宫阙，菹醢卿士，虔刘士民，熙姜则取以同车，珍宝则夺之困载，元恶浮於桀纣，不仁甚於獍枭。仆怨极崩天，诚深却日，庶效鹰之逐，以申犬马之勤，再举干戈，两更槐柳，陆战则雷驰电击，水攻则虎搏龙胜。动必成功，举无虚发。逐尹於海岸，积甲如山；擒邹祖於边城，伏尸蔽野。燕山郡畔，斩吉奂於军前；马利城边戮随晤於纛下。拔任存之日，邢积等数百人捐躯；破青州之时，直心等四五辈授首。桐薮望旗而溃散，京山衔璧以投降，康州则自南而来归，罗府则自西而移属。
    侵攻若此，收复宁遥？必期氵氐水营中，雪张耳千般之恨；乌江亭上，成汉王一捷之功。竟息风波，永清寰海，天之所助，命将何归？况吴越王殿下德洽包荒，仁深字小，特出纶於丹禁，谕戢难於青邱。既奉训谟，敢不尊奉？若足下祗承睿旨，悉戢凶机，不惟副上国之仁恩，抑亦绍东海之绝绪。若不过而能改，其如悔不可追。
    ○高丽国原州灵凤山兴法寺忠湛大师塔铭
    盖闻微言立教，始开（阙）嗣位至於马鸣继美，垂妙法於三乘。龙树扬芳，见其（阙五字）相离相，非身是身，降及（阙）闻圆觉，东入梁朝；始见大宏，北游魏室。於是师资所契（阙四字），祖法相承，心灯不绝。所以（阙）者焉。
    大师法号忠湛，俗姓金氏，其先鸡林冠族，兔郡宗枝，（阙二字）岛以分荣，托桑津而别派。远祖多（阙）陶潜而不事王侯，希贾诩而宁求禄位。所以考乐道，早攻庄列之书；招隐攀吟，常避市朝之誉。母（阙）贤之子岂无修圣善之心。感此灵奇，求生法允，以咸通十年八月一日诞生。大师生有殊相，弱无戏言（阙），性灵超众，神悟绝伦，槐市横经，杏园命笔。二亲尝邀相者相之，云若至甘罗之岁，凤举难量，终臻贾谊之（阙）至失於怙恃，惟恨栖遑。
    爰有长纯禅师，是导师修度世之缘，当亡父结空门之友。大师随其长老，得居（阙）俗尘，方登僧位，寻令升堂睹奥，入室钩深。迅足，後发先至；觉枝脉脉，前开晚成。所以偃仰禅林，优游（阙）认印度重光，终至相传，窥楞伽再阐，乃於龙纪元年，受具戒於武州灵神寺。既而习其相部，精究毗尼，捧（阙）宗论道谓学人曰：“浅溜穿石，同心断金。钻燧之勤，写瓶之易，皆由积微不已，跬步遄征。俄成学海之功，永就（阙）释子天日禅僧此间观曝骨之墟，见僵尸之处。”他山静境，岂无避地之方；此地危邦，终绝居山之计，（阙四字）华（阙）者同载而征，达於彼岸。此时径登云盖禅宇，虔礼净圆大师。大师是栖云壑之居，佩石霜之印，知大师远离（阙）图南，迥奋垂云之翼；豫章向上，高挥拂日之枝。大师谓曰：“汝还认其到此阶梯。预呈其迁乔（阙二字）所以不离宝所（阙），河东参禅门於紫岳。”故能初窥圣典，久栖禹穴之旁；始览灵踪，方到燕台之畔。乃於天十（阙一字）年六月中得达於（阙）学俱於问讯庆忭交深。数月论禅，周年问法，惟弥天发（阙一字）及离日摇唇，量语路之端，酌言（阙一字）之（阙一字）此日揣於两地心（阙）之光愁见甲兵之色。所以便辞金海，遥指玉京，行道迟迟，於焉入境。不惟摩勒重敷，兼亦优昙一现，奉迎内殿，寻以（阙）遥屡吐象王之说。重重避席，恭披弟子之仪；一一书绅，结以王师之礼。翌日请移（阙五字）之水净精庐永元（阙）术大师远从丹兼。再到京畿，所以别饰玉堂，令升绳榻，问大师曰：“寡人少尚威武，未精学（阙一字）不晓先王之典，宁（阙）存亡之志。所喜不劳汉梦，仍睹秦星。世宗之遇摩腾，梁武之逢宝志，无以加也。”生生世世，永修香火之因；子子孙孙（阙），吉祥之地，尚论往美，更知延福之庭，志有终焉，心无悔矣。然则遂於此地，高敞禅扃（阙二字），如云，学人如雾，依旧琉璃（阙）闻兴法之谈，不受大师之诲者，处处精舍，其徒摈之，终日了无语言，一宵坚不留宿。岂期大师素无疾疹，富有（阙）五年七月十八日诘旦，告门人曰：“万法皆空，吾将去矣！一心为本，汝等勉旃。”颜貌如常，寂然坐（阙一字）俗年七十有二。僧（阙）悲盈四部，天人增绝学之哀；宁惟恸彻诸方，士庶泣亡师之痛。寡人忽聆迁化，尤恸於怀，追切洪德，不能已已。特（阙）万寿之遐长，乖群情之敬仰。今则果虽核矣，室可修焉。然则先忻於水积鱼归，後恨於林倾鸟散，所冀早仪明礼正当（阙）之塔。惟大师雪山成道，烟洞证心，传十八代之祖宗，统三千年之禅教，则知浃洽浮世，举其广则谁曰黄舆周（阙）忘机仍引狎鸥之兴。几多，无限昭彰，可谓阐扬身毒之风，敷演竺乾之法者矣！门徒弟子五百（阙）成田陈情而特请龟文，沥恳而频干凤德。所冀显无为之化，留在水云；期不朽之缘，刻於金石。（阙）之心归美百台，旌国士追攀之志。乃为铭曰：
    （阙）苏认己，藏宝知印。慈航没浪，慧炬沈光。银灯石（下阙）
    ○训要十首
    朕闻大舜耕历山，终受尧禅；高帝超沛泽，遂兴汉业。朕亦起自单平，谬膺推戴，夏不畏热，冬不避寒，焦身劳思，十有九载。统一三韩，叨居大宝，二十五年，身已老矣！第恐後嗣纵情肆意，败乱纲纪，大可忧也！爰述训要，以传诸後。庶几朝披夕览，永为龟鉴。
    其一曰：吾国家大业，必资诸佛护卫之力，故创禅教寺院，差遣住持焚修，使各治其业。後世奸臣执政，徇僧请谒，各业寺社，争相换夺，切宜禁之。
    其二曰：诸寺院皆道诜推占山水顺逆而开创。道诜云：“吾所占定外，妄加创造，则损薄地德，祚业不永。”朕念後世国王公侯後妃朝臣，各称愿堂，或增创造，则可忧也！新罗之末，竞造浮屠，衰损地德，以底於亡，可不戒哉！
    其三曰：传国以嫡，虽曰常礼。然丹朱不肖，尧禅於舜，实为公心。若元子不肖，与其次子，又不肖，与其兄弟之众所推戴者，俾承大统。
