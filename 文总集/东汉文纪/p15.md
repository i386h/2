<!-- { "loadSidebar": true } -->
　　臣芳过托先帝遗体弃在邉陲社稷遭王莽废絶以是子孙之忧所宜共诛故遂西连羌戎北懐匈奴单于不忘旧徳权立救助是时兵革并起往往而在臣非敢有所贪觊期于奉承宗庙兴立社稷是以久僭号位十有余年罪宜万死陛下圣徳髙明躬率众贤海内賔服恵及殊俗以胏附之故赦臣芳罪加以仁恩封为代王使备北藩无以报塞重责冀必欲和辑匈奴不敢遗余力负恩贷谨奉天子玉玺思望阙庭
　　隗嚻【字季孟天水成纪人少仕州郡王莽簒自称西州上将军使通光武后复叛为汉兵讨败愤死】
　　盟文【更始立嚻季父崔等起兵应汉推嚻为上将军立汉庙与众割牲而盟薶血加书一如古礼移檄郡国狥陇西诸郡皆下之】
　　凡我同盟三十一将十有六姓允承天道兴辅刘宗如懐奸虑明神殛之髙祖文皇武皇禆坠厥命厥宗受兵族类灭亡
　　移郡国檄
　　汉复元年七月己酉朔己巳上将军隗嚻白虎将军隗崔左将军隗义右将军杨广明威将军王遵云旗将军周宗等告州牧部监郡卒正连率大尹尹尉队大夫属正属令故新都侯王莽慢侮天地悖道逆理鸩杀孝平皇帝簒夺其位矫托天命伪作符书欺惑众庶震怒上帝反戾饰文以为祥瑞戏弄神只歌颂祸殃楚越之竹不足以书其恶天下昭然所共闻见今略举大端以喻吏民盖天为父地为母祸福之应各以事降莽眀知之而冥昧触冒不顾大忌诡乱天术援引史传昔秦始皇毁壊諡法以一二数欲至万世而莽下三万六千嵗之厯言身当尽此度循亡秦之轨推无穷之数是其逆天之大罪也分裂郡国断截地络田为王田卖买不得规锢山泽夺民本业造起九庙穷极土作发冢河东攻刼丘垄此其逆地之大罪也尊任残贼信用奸佞诛戮忠正覆按口语赤车奔驰法冠晨夜寃系无辜妄族众庶行炮烙之刑除顺时之法灌以醇醯裂以五毒政令日变官名月易货币嵗改吏民昬乱不知所从商旅穷窘号泣市道设为六管増重赋敛刻剥百姓厚自奉养苞苴流行财入公辅上下贪贿莫相检考民坐挟铜炭没入钟官徒隶殷积数十万人工匠饥死长安皆臭既乱诸夏狂心益悖北攻强胡南扰劲越西侵羌戎东摘濊貊使四境之外并入为害缘邉之郡江海之濒涤地无类故攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散幼孤妇女流离系虏此其逆人之大罪也是故上帝哀矜降罚于莽妻子颠殒还自诛刈大臣反据亡形已成大司马董忠国师刘歆卫将军王涉皆结谋内溃司命孔仁纳言严尤秩宗陈茂举众外降今山东之兵二百余万已平齐楚下蜀汉定宛洛据敖仓守函谷威命四布宣风中岳兴灭继絶封定万国遵髙祖之旧制修孝文之遗徳有不从命武军平之驰使四夷复其爵号然后还师振旅櫜弓卧鼓申命百姓各安其所庶无负子之责杜伯山令【杜林字伯山客河西嚻以为持书平因疾告去辞还禄食嚻以林有志节且优容之乃出令林后归光武】
　　杜伯山天子所不能臣诸侯所不能友盖伯夷叔齐耻食周粟今且从师友之位须道开通使顺所志
　　谢光武疏【嚻受邓禹署西州大将军数出兵击公孙述然心持两端帝叵欲讨之先遣谕防将从陇道伐蜀嚻疑惧勒兵侵三辅冯异祭遵等击破之嚻上书谢有司以嚻言慢请诛其质子恂帝不忍复赐嚻书嚻遂称臣于述封朔宁王】
　　吏人闻大兵卒至惊恐自救臣嚻不能禁止兵有大利不敢废臣子之节亲自追还昔虞舜事父大杖则走小杖则受臣虽不敏敢忘斯义今臣之事在于本朝赐死则死加刑则刑如遂蒙恩更得洗心死骨不朽
　　光武赐嚻书
　　昔柴将军与韩信书云陛下寛仁诸侯虽有亡叛而后归辄复位号不诛也以嚻文吏晓义理故复赐书深言则似不逊略言则事不决今若束手复遣恂弟归阙庭者则爵禄获全有浩大之福矣吾年垂四十在兵中十嵗厌浮语虚辞即不欲勿报【后汉书○袁宏汉纪云吾巳三十余按光武本纪建武六年为年三十五魏文帝与吴质书光武言年已三十在军十年】
　　方望【杨用修云望见防乱邦托迹方外飘然行遁邈焉莫追贤于范増逺矣岂未考其终邪】辞谢隗嚻书
　　【嚻既立为上将军聘扶风平陵人方望为军师更始遣使徴嚻望以更始未可知固止之不听望与书辞去立前孺子刘婴为天子更始遣丞相李和击斩之】
　　足下将建伊吕之业不世之功而大事草创英雄未集以望异域之人疵瑕未露欲先崇郭隗想望乐毅故钦承大防顺风不让将军以至徳尊贤广其谋虑动有功发中权基业已定大勲方缉今俊乂并防羽翮比肩望无耆耉之徳而猥托賔客之上诚自愧也虽懐介然之节欲洁去就之分诚终不背其本贰其志也何则范蠡收责勾践乗偏舟于五湖咎犯谢罪文公亦逡巡于河上夫以二子之贤勒名两国犹削迹归愆请命乞身望之无劳盖其宜也望闻乌氏有龙池之山微径南通与汉相属其傍时有竒人聊及闲暇广求其真愿将军勉之【后汉书】
　　同前【汉纪】
　　足下将建伊吕之业任存亡之权大事草创雄杰未集以望异域之人疵瑕未曝于众可且依托亦有所宗望知大指顺风不让幸赖将军尊贤广谋动有功发中权基业已定英杰云集思为羽翮比肩是也望久以羁旅抱空资托賔客之上诚自愧也假望懐介然之节洁去就之分又不二其志矣何则范蠡收绩于姑苏狐犯谢罪于始入夫以二子之勤从君二十余年蠡包七术之机犯为舅氏之亲然至际防犹释罪削迹请命乞身盖亦宜也望闻乌氏有龙池之山微径南通与汉相连其旁有竒人聊及闲暇广求其真愿将军勉之而已
　　王遵【字于春霸陵人】
　　与隗嚻将牛邯书【邯字孺卿秋道人】
　　【遵初从嚻举兵常有归汉意既诣京师拜太中大夫封向义侯建武八年光武率诸将西征数道上陇当屯长安遵知嚻必败灭而与其将牛邯有旧以书喻之邯得书乃谢士众归命雒阳拜太中大夫】
　　遵与隗王歃盟为汉自经厯虎口践履死地已十数矣于时周洛以西无所统壹故为王防欲东收关中北取上郡进以奉天人之用退以惩外夷之乱数年之间冀圣汉复存当挈河陇奉旧都以归本朝生民以来臣人之埶未有便于此时者也而王之将吏羣居穴处之徒人人抵掌欲为不善之计遵与孺卿日夜所争害防及身者岂一事哉前计抑絶后防不从所以吟啸防腕垂涕登车幸蒙封拜得延论议每及西州之事未尝敢忘孺卿之言今车驾大众已在道路吴耿骁将云集四境而孺卿以奔离之卒拒要防当军冲视其形埶何如哉夫智者覩危思变贤者泥而不滓是以功名终申防画复得故夷吾束缚而相齐黥布杖剑以归汉去愚就义功名并着今孺卿当成败之际遇严兵之锋可为怖栗宜断之心胷参之有识【后汉书】
　　辛臣
　　与田戎书
　　【汝南人田戎起兵南郡谋将归汉乃顺江入沔降岑彭使妻兄辛臣与长史留守臣盗戎珍寳及善马从陆道诣彭曰谨説戎降因从彭营与戎书戎既以疑之又长吏檄至知臣盗寳物善焉由是益猜复反彭击戎破之降公孙述封翼江王为汉将冯骏杀于江州】
　　岑将军已奏我封五千户侯虚心相待愿急来无拘前图【汉纪】
　　冯异【字公孙颍川文城人封阳夏侯拜征虏将军行天水太守事】
　　遗李轶书
　　【初轶与光武兄弟首谋结约及更始立心忌之轶日与大司马朱鲔谮伯升见诛寻更始遣轶与鲔将兵守洛阳光武拜异孟津将军与寇恂令拒鲔等异遗轶书轶虽知长安已危欲降又不自安报异书后不复与争锋异具以闻光武故宣露轶书鲔知之使刺杀轶】
　　愚闻眀镜所以照形往事所以知今昔微子去殷而入周项伯畔楚而归汉周勃迎代王而黜少帝霍光尊孝宣而废昌邑彼皆畏天知命观存亡之符见废兴之事故能成功于一时垂业于万世也苟令长安尚可扶助延期歳月疏不间亲远不逾近季文岂能居一隅哉今长安壊乱赤眉临郊王侯搆难大臣乖离纲纪已絶四方分崩异姓并起是故萧王跋涉霜雪经营河北方今英俊云集百姓风靡虽邠岐慕周不足以喻季文诚能觉悟成败亟定大计论功古人转祸为福在此时矣如猛将长驱严兵围城虽有悔恨亦无及已【后汉书】
　　同前【汉纪○马武字子张更始时与尚书令谢躬等共攻王郎及谢躬诛归光武】
　　愚闻眀镜所以照形往事所以知今也昔微子去殷而入周项伯叛楚而归汉周勃迎代王而黜少帝霍光尊孝宣而废昌邑彼皆畏天知命重祖宗而忧万民覩存亡之符效见废兴之必然故能成功于一时垂业于万世今长安壊乱赤眉在郊王侯搆难大臣分离朝无纪纲而四方分崩异姓并起此刘氏之忧也故萧王跋涉霜雪躬当矢石经营河北英俊云集百姓归往豳岐见慕不足为喻今马子张皆复亲幸爵位如此谢躬违戾伏辜如彼又明效也季文诚能觉悟亟断大计论功古人转祸为福在此时矣如猛将长驱严兵围城虽有悔恨亦无及已矣
　　李轶报冯异书【字季文南阳宛人更始封为武隂王】
　　轶本与萧王首谋造汉结死生之约同荣枯之计今轶守雒阳将军镇孟津俱据机轴千载一会思成断金惟深达萧王愿进愚防以佐国安人【后汉书○结死生二句汉纪作约结死生邂逅中道别离惟下有有字愿进作冀得】
　　光武报冯异书【附】
　　季文多诈人不能得其要领今移其书告守尉当警备者【汉纪○东观汉记曰轶多诈不信】
　　谢光武书【异代邓禹讨三辅盗及蜀兵屡破之自以久在外不安愿归阙庭不许后人有章言异専制关中威权至重百姓归心号为咸阳王帝以章示异异惶惧上书谢罪帝诏报之】
　　臣本诸生遭遇受命之防充备行伍过蒙恩私位大将爵通侯受任方面以立微功皆自国家谋虑愚臣无所能及臣伏自思惟以诏敕战攻每辄如意时以私心断决未尝不有悔国家独见之眀久而益逺乃知性与天道不可得而闻也当兵革始起扰攘之时豪杰竞逐迷惑千数臣以遭遇托身圣明在倾危溷殽之中尚不敢过差而况天下平定上尊下卑而臣爵位所蒙巍巍不测乎诚冀以谨敕遂自终始见所示臣章战栗怖惧伏念眀主知臣愚性固敢因缘自陈
　　光武诏报冯异
　　将军之于国家义为君臣恩犹父子何嫌何疑而有惧意
　　吴汉【字子顔南阳宛人初仕更始安乐令归光武厯拜大司马封广陵侯】
　　劾朱祐奏【祐为建义大将军讨秦丰于黎阳帝使玺书招丰丰出恶言祐尽力攻丰穷困乃降大司马呉汉劾奏祐违诏帝不加罪】
　　秦丰狡猾连年固守陛下亲逾山川远至黎丘开日月之信而丰悖逆天下所闻当伏诛灭以谢百姓祐不即斩截以示四方而废诏命听受丰降无将帅之任大不敬
　　盖延【字巨卿渔阳要阳人仕幽州从事与吴汉归光武厯虎牙将军封安平侯】
　　上光武疏
　　臣幸得受干戈诛逆虏奉职未称久留天诛常恐污辱名号不及等论天下平定已后曽无尺寸可数不得预竹帛之编明诏深闵儆戒备具每事奉循诏命必不敢为国之忧也
　　耿弇【字伯昭扶风茂陵人为建威大将军封好畤侯】
　　请还洛阳书
　　【帝诏弇进攻渔阳弇以父况据上谷本与彭宠同功又兄弟无在京师者自疑不敢独进上书求诣洛阳诏报之】
　　大兵未会臣不能独进且臣家属皆在上谷京师无骨肉之亲愿得还洛阳
　　光武报耿弇诏
