<!-- { "loadSidebar": true } -->
　　道人尝恨未灰心儒士苦爱读书眼【言为学者与为道者异庄子曰形固可使如槁木而心固可使如死灰乎东坡诗读书眼如月罅隙靡不照】要须览照镜空莫作白鱼钻蠧简【老子曰涤除覧能无疵手韵书曰蟫衣白鱼也退之诗岂殊书蠧虫生死文字间传灯録古灵禅师传云其师一日在窻下看经蜂子投窻纸求出师覩之曰世界如许广阔不肯出钻他故纸】阅人朦胧似有味看字昏涩尤宜懒【陆士衡叹逝赋曰世阅人而为世朦胧谓不甚了了所见多俗人不若不见之愈也按韵书朦胧月将入】范侯年少百夫雄言行一一无可柬【文选王仲宣咏史诗曰生为百夫雄死作壮士规按黄鸟诗注曰百夫之中最雄俊也无可柬孝经所谓口无择言身无择行退之诗云吾爱其风骨粹美无可防】看君眸子当了然乃称胷次常坦坦【孟子曰胷中正则眸子了焉易曰履道坦坦鲁论曰君子坦荡荡】如何有物食明月涙睫陨珠衣防满【卢仝月蚀诗曰此时怪事发有物吞食来轮中】金箆刮膜会有时汤熨取快术诚短【老杜诗金箆刮眼膜价重百车渠按涅槃经曰有盲人为治目故造诣良医是时良医即以金鎞刮其眼膜又按法苑珠林曰后周张元其祖失明元读经然灯梦一翁一金箆疗之后三日果差史记扁鹊传曰疾之在腠理也汤熨之所及也目恶防濯故云术短矣】君不见岳头懒瓒一生禅鼻涕垂颐渠不管【潭州南岳福岩寺有懒残岩按唐髙僧号懒瓒隐居衡山之顶石窟中徳宗遣使诏之寒涕垂膺未甞答使者笑之且劝拭涕瓒曰我岂有功夫为俗人拭涕竟不能致而去山谷时在潭州故引用衡山事言当遗外形骸不必以病目戚戚且终首句之意】
　　胜业寺悦亭
　　苦雨己解严诸峯来献状不见白头禅空倚紫藤杖【左传曰秋无苦雨解严言人喜雨止如罢兵也魏志赵俨传曰曹仁解严左传晋侯入曹数之以其不用僖负羁而乗轩者三百人也且曰献状注云积其功状此借用王介甫诗木落冈峦因自献白头禅谓文政禅师师盖雪窦法嗣也有题悦亭诗云山鸟无俗声山云无俗状引得白头翁时时来倚杖山谷此诗乃和其韵退之有赤藤杖歌】
　　离福严【寺在衡山张舜民南还録云旧名般若寺陈太建中思公道场唐懐公磨塼之地】
　　山下三日晴山上三日雨不见祝融峯还泝防湘去【南岳有七十二峯祝融其一也南岳记及荆州记云南岳衡山赤帝馆其岭祝融托其阳退之谒衡岳庙诗须臾静扫众峯出仰见突兀撑青空紫葢连延接天柱石廪腾掷堆祝融此退之南还得归之祥也山谷意谓不见祝融峯归期未可卜耳】
　　花光仲仁出秦苏诗巻思二国士不可复见开巻絶叹因花光为我作梅数枝及画烟外逺山追少游韵记巻末【仲仁盖衡州花光山长老山谷为作天保松铭云】
　　梦蝶真人貎黄槁篱落逢花须醉倒【梦蝶真人谓庄子今以属秦少游取游戏花间之意梦蝶见前注庄子列御冦篇曹商曰夫处穷闾巷槁项黄馘者商之所短者也篱落逢花用陶潜把菊事见前注】雅闻花光能画梅更乞一枝洗烦恼扶持爱梅説道理自许牛头参已早【卢仝诗石公説道理句句出凡格传灯録法融禅师入牛头山幽栖寺北岩之石室有百鸟衔花之异】长眠橘洲风寒今日梅开向谁好【少游北归至藤州卒于江上其子处度防丧藁殡于潭故有长眠橘洲之语张舜民南迁録记潭州事云橘洲在湘江中南北与州城等老杜诗所谓橘洲田土能槀膄者也华严经曰一切众生随业所系长眠生死太平广记载中人对郑生诗云长眠不知晓】何况东坡成古丘不复龙蛇看挥扫【太白诗吴宫花草埋幽径晋代衣冠成古丘老杜诗龙蛇动箧蟠银钩】我向湖南更岭南系船来近花光老叹息斯人不可见喜我未学霜前草【山谷自言其未死文选阮嗣宗诗凝霜被野草岁暮亦云巳】写尽南枝与北枝更作千峯倚晴昊【白氏六帖云大庾岭上海南枝落北枝开老杜诗雷声急送千峯雨又诗乱插繁花向晴昊】
　　题花光画
　　湖北山无地湖南水彻天云沙真富贵翰墨小神仙【元注云平沙逺水笔意超凡入圣法也每率此意而为之当冠四海而名后世○楚辞曰下峥嵘而无地上寥廓而无天晋书张华传雷焕曰宝劒之精上彻于天唐张谓长沙土风碑曰遁甲所谓沙土之地云阳之虚可以长往可以隐居者焉老杜湘夫人祠南夕望诗云兴来犹杖履日断更云沙真富贵见前注魏野诗有名闲富贵无事小神仙】
　　题花光画山水
　　花光寺下对云沙欲把轻舟小钓车更看道人烟雨笔乱峯深处是吾家【云沙见前注元次山诗醉里长歌挥钓车】
　　所住堂
　　此山花光佛所住今日花光还放光天女来脩散花供道人自有本来香【法华经曰佛告舍利弗汝于未来世当得作弗号曰华光传灯録古灵禅师传受业师因澡身命师去垢师乃拊背曰好所佛堂而佛不圣其师囘首视之师曰佛虽不圣且能放光第二句花光谓仲仁老按维摩经曰有一天女以天花散诸菩萨大弟子上而为供养又曰若入此室但闻佛功徳之香不乐闻声闻僻支佛功徳香也楞严经大势至法王子云此则名曰香光庄严我本因地其祥见前注】戏咏髙节亭边山矾花二首【并序　亭在花光寺】
　　江湖南野中有一种小白花木髙数尺春开极香野人号为郑花王荆公尝欲求此花栽欲作诗而陋其名予请名曰山矾野人采郑花叶以染黄不借矾而成色故名山矾海岸孤絶处补陁落伽山译者以谓小白花山予疑即此山矾花尔不然何以观音老人坚坐不去耶【此诗及序皆以山谷手迹校过近世曽慥端伯作髙斋诗话云唐人有题唐昌观玉橤花诗云一树珑璁玉刻成飘廊防地色轻轻今玚花即玉蘂花也介甫以比玚谓当用此玚字盖玚玉名取其白耳山谷又更其名为山矾谓可以染也庐陵段谦叔家有杨汝士与白二十三一帖云唐昌玉蘂以少故见贵耳自来江南山山有之士人取以供染事不甚惜也则知玚花之为玉蘂断无疑矣】
　　北岭山矾取意开轻风正用此时来平生习气难料理爱着幽香未拟廻【取意开犹王胄所谓庭草无人随意緑取意或作取次非是后汉书刘传韩夫人曰帝方对我饮正用此时持事来乎晋书王徽之传桓冲尝谓曰卿在府日久此当相料理】髙节亭边竹已空山矾独自倚春风二三名士看颜笑把断花光水不通【退之记梦诗神官见我开顔笑言花光老定力坚固独不为花所恼也传灯録乐普云末后一句始到牢闗把断要津不通凡圣禅门语曰徳山门下水泄不通】








　　山谷内集诗注巻十九
　　钦定四库全书
　　山谷内集诗注巻二十　　宋　黄庭坚　撰
　　任　渊　注
　　赠惠洪【惠洪字觉范筠州彭氏子祝髪为僧】
　　数面欣羊胛论诗喜雉膏【上句言每见辄移顷久而益亲下句言得诗之膏腴陶渊明答厐参军诗序曰俗谚云数面成亲旧况情过此者乎唐书骨利干日入烹羊胛熟东方已明葢近日出处也欧阳公诗嵗月才如熟羊胛玉篇胛音古狎切背胛也易鼎卦之九三曰雉膏不食此借用南史谢瀹传武帝问王俭谁能五言俭曰谢朏得父膏腴江淹有意】眼横湘水暮云献楚天高【言湘波如眼之明彻文选传毅舞赋曰目流睇而横波按宋玉神女赋曰望余帷而延视兮若流波之将澜李善注云流波目视貎王介甫诗暮林摇落献南山下句颇采其意言乱云脱坏星露天宇之高明楚词九辩曰沉寥兮天高而气清老杜诗天高云去尽】堕我玉麈尾乞君宫锦袍【晋书孙盛传诣殷浩谈论对食奋掷麈尾毛悉落饭中又王衍传手捉玉麈尾唐书李太白传尝乘月自采石至金陵着宫锦袍坐舟中旁若无人东坡以玉带施元长老诗曰锦袍错落知相称乞与佯狂老万回此句参用其事乞音气东坡中山松醪赋曰淋漓宫锦袍】月清放舟舫万里渺云涛【老杜诗落日放船好退之诗一泻百里翻云涛东坡中山松醪赋曰渺翻天之云涛】
　　戏咏零陵李宗古居士家驯鹧鸪二首【元注云李唯一妻一女垂老病足养鹧鸪鹦鹉以乐余年○零陵今湖南永州】
　　山雌之弟竹鸡兄乍入雕笼便不惊此鸟为公行不得报晴报总同声【法言曰山雌之肥其意得乎北梦言医工梁新曰竹鸡食半夏陶岳零陵记曰竹鸡状如鹑尾少长张籍谢裴晋公遗马诗曰乍离华廏移蹄澁初到贫家举目惊此反而用之言其驯也祢衡鹦鹉赋曰闭以雕笼又曰遇之不惧抚之不惊鹧鸪之声若云行不得哥哥故末句及之老杜诗不劳钟鼓报新晴】
　　真人梦出大槐宫万里苍梧一洗空【真人谓舜史记曰舜南巡狩崩于苍梧之野葬于江南九疑是为零陵庄子曰羊肉不慕蚁蚁慕羊肉羊肉羶也舜有羶行百姓悦之尧闻舜之贤举乎童土之地年齿长矣聪明衰矣而不得休归又曰真人于蚁弃智于鱼得计于羊弃意此诗用大槐蚁穴事意葢出于此谓舜厌天下不异蚁垤之陋故超然方外喜于云山之一洗也老杜诗一洗万古凡马空】终日忧兄行不得鹧鸪应是鼻亭公【汉书昌邑王传曰舜封象于有鼻顔师古注曰有鼻在零陵今鼻亭是也又按桞子厚有斥鼻亭神记葢在道州道州永实相接云舜至苍梧不复能巡狩而孟子谓象以爱兄之道来故此诗因鹧鸪之声以寄意陶岳零陵记王伸闻思归乐诗云声声相劝敎归去莫是陶潜化作君山谷当是戏效其体】
　　李宗古出示谢李道人苕帚杖从蒋彦回乞葬地二颂作二诗奉呈
　　提擕禅客扶衰杖断当姻家葬骨山因病废棊仍废酒鹧鸪鹦鹉伴清闲【扶衰见前注淳化法帖中有王羲之帖云想反理断当断音短今俗间犹作此语意谓剖判其事也东坡尝有诗云是处青山可埋骨按班婕妤自伤赋曰愿归骨于山足】诗书传女似中郎杞菊同盘有孟光【退之诗中郎有女能传业谓蔡邕之女文姬也文姬名琰与孟光并见后汉书陆防有杞菊赋同盘见前注】今日鹧鸪鸣蹇蹇他年鹦鹉恨堂堂【上句终扶杖意下句终乞葬地意易曰王臣蹇蹇匪躬之故此借用其字以言足蹇文选谢宣逺诗蹇步愧无良李善注引説又曰蹇跛也薛能诗曰青春背我堂堂去白发欺人故故生此亦借用言其弃世而去也】
　　书磨崖碑后
