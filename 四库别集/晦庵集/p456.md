<!-- { "loadSidebar": true } -->
　　邑中数日争战报复汹汹未定而罢书已至絶不见邸报所喻文字得城中相识书云有之虽未见全文然意其必借此美名以行私意也徳夫之说以此所闻参之亦有此理然殊非所望于萧傅亦可叹息耳南昌昨闻已移汪宣城而沈维祖者代之今此副枢之传又何谓耶然则三山果谁得之金陵闻尚前却未定计未必能力辞也叔通事竟不得所起或云即向来起事之人又云尝入城逰説不效而归不知果然否也
　　刘智夫
　　乡里一番荒扰今方小定又苦雷风虑损秋稼嗣嵗尚可虑想治下当不至此闻衢信亦自寛裕不知何独困我里也
　　刘智夫
　　忽闻季通声问殊恶令人伤怛不能为懐闻彦中居晦正之诸人皆已薄周之恐不能给归涂之费不知能为作江西湖南两赵漕书否其它防路有可嘱者并丏垂念乃幸之甚
　　刘智夫
　　适报机仲诸人检举奉祠宋臣得竟陵而复缴罢张岩复入台想皆已见之不知其间一二曲折果何谓也除目未颁然想已有定议旦晚当有闻也仲本得书否计自此未必遽敢越竟而东也
　　刘智夫
　　某前日走后山闻季通之柩已过翠岚遂过彼哭之悲不能自胜然人生防如此亦将不暇悲彼而自悲矣昨夕方归疲惫殊甚外事未有所闻但嵗俭可忧所至皆然崇安山间有絶収处细民不易可怜也尝以书语机仲令达此意于有位大蒙痛诋以为所损未见分数公私莫以为虑不当遽言又谓今夏縁官司劝喻桩米致上户发粜不得无以自存缓急之际官司自有常平义仓之积足以为备不当求细民之誉敛上户之怨【此皆其来语如上户无以自存者尤可怪也】不谓贤者亦为此言他尚何望耶
　　刘智夫
　　季通之传浸宻而其家问竟不至不知何故如此必是遣人在道阻滞也诸书荷畱念但归期恐亦难料盖所属官司有担荷未必容其自便耳
　　刘智夫
　　近报荷垂示比得机仲书今録呈但邑中不逞又以诡名诉储宰迁学于仪曹叔通亦为所指邑宰乃不敢唤上词人供对数日扰扰未知作何出场大抵所诉无一词之实词人乃学长卓定等彼固非学长然亦未尝出门也【然官司诸生无一人敢正其妄者可叹可叹】
　　与长儿书
　　吾昨日过遂昌今日方深追逺之痛忽得汝书知与妇子俱安稍寛吾意吾昨日方被进职之命今日遣人下辞免文字江西指挥至今未到已据部吏状揭牓谢絶词诉便作闲人调度矣但印记尚在身未得十分萧散只命下便发遣回去台越之事不足深怪吾平生为学不得力只是先办得此一着如今众人扼腕时节吾心却是闲暇君恩民病虽不敢忘然亦有时节固非伯寮臧仓之所能为也陈了翁说人当自试以观己之力量今日真试一过耳叔昌得书却似未悉此意也吾已约子约来玉山相聚不知渠能来否渠书中説汪潘康叶诸公相问讯欲相见答书时冗甚忘记谢之可写报子约烦致意或能同来尤幸吾又欲一见潘丈及叔昌不敢坐邀汝可为禀看能来即又大幸也髙刘二君亦为致意想便来相聚矣不及别书也汝想未能来且省出入彼人凶猾吾甚为汝忧之切宜深自防也渠岂能改过不可错凖拟只当益加戒心耳至祝至祝吾后七日可过衢州城外重九日次第可到界上住三日诸公若成来固幸若不成可早遣一介相报也
　　林择之【用中　文公之曽孙濬家藏录稿】
　　古田亦小荒窘今年到处如此平父归说信州恐有剽掠者建阳江墩【邵武之境】近一夕为盗所焚气象如此而浦城渠魁州府止从配又闻中道而逸矣奸民愈无忌惮未知所以为善后之计也元履近日议论多如此如论人材尤要一种穏当不任事之人此不可晓要是本原不【阙】　　之多愈见畏缩耳











　　晦庵别集卷一
　　钦定四库全书
　　晦庵别集卷二　　　　　　宋　朱子　撰书
　　胡籍溪先生　【以下胡徳芳家藏】
　　昨日节畧礼仪尚有二节可疑敢以求教书仪中云壻揖妇防自西阶至妇轿所立举帘以俟前日见先生云古人用车不可升阶乃就阶下置车故有防自西阶之礼今既用轿子不知只就防上否如此则妇先入轿然后防自西阶以出矣又妇既入壻之家壻导妇以入不见有举蒙首之礼未知今如何乞批以见教
　　文叔
　　妇既用轿子则只就防上壻却须就防前上马举蒙首之礼温公不説少间检伊川集续报去也
　　举蒙首之礼适检伊川集有之乃未就坐饮食时行之今想已不及矣
　　程沙随可乆【逈　以下沙随之孙仲熊家藏】
　　示及古韵通式简约通贯警发为多四声互用无可疑者但切响二字不审义例如何幸望详赐指喻又其间如积劭植囿浅昧晣七字恐合入四声互用例中不知何故却入此门亦乞见教麒之为极十之为谌似亦是四声例也近因推考见吴才老工夫尽多但亦有未尽处泛考古书及今方言此类盖不胜举也诗説见此抄写未毕毕即拜呈求教矣闻人丈顷年见之三山扣以诗中数事甚蒙知奬但恨不得欵尽其説耳豳诗之説则恐未然盖破斧以后诸诗未必是周大夫刺朝廷之诗此自小序之误耳它日缪説得彻尊聴当为印证其可而掊击其不然乃所愿也所喻诗论十篇便中幸早见教为望汀盐之已极手直之防未为不然横为诸司所排使不得伸一方之民可谓重不幸矣晦伯书来所欲更张者尤广观此事势如何行得近闻诸司于旧法中减落一二小小縻费便谓可革宿以一杯水捄一车薪之火无以异于小儿之戯论甚可笑也孝经妄意所疑不谓汪丈亦有此説近亦条具数处并俟后便拜呈也四营成易正为易字即是变字故其下文便以十有八变承之再扐后挂即所谓再揲三揲者是又一四营也凡为四营者三乃成一爻为四营者十八乃为一卦此以积数文义求之皆无所碍不审尊意以为如何也月桩条对亦乞頥指录以见教此事从来只是得于耳学竟未知其端的也广西盐法近得詹丈书极以为便亦录得中间解折范容州劄子画一来而自彼来者无不以州郡窘乏为言不知的是如何地逺难遥度传闻亦难尽信大抵近世作事利民者常苦于掣肘而不得行其为民害者则因循茍且上下尊守以为不可易设使便有姚元崇真有济世之术亦未必得如其意此可叹也又蒙别帋垂喻俞广文立二公祠之意使为记文尤荷不鄙但此事今日老丈在彼晚学小生岂当僣取而妄为之此决不敢承命若广文有请于门下它日文成区区得以题额附名左方亦云幸矣幸逹此意于广文敬泚笔以俟命也前浦城主簿任希夷经由请见幸与其进而教诲之其人有志于学守官不茍王漕亦令去请教也
　　程可乆
　　附子为近世通用常药它人服之未见其热老丈乃独觉其偏有所助致生它疾此见平时所养之厚而所谓无妄之药者真不可试之騐也二贤祠记前书已拜禀矣岂有大师在是而晚生小子敢肆妄言于其侧者乎况陈公平生只得一见若汪公则老丈防从之乆投分之深又非小生之比恐不得而辞也因便寓此偶数日祷雨倦甚又积书问颇多未暇罄所欲言
　　向蒙喻及诗论前书拜请幸早寄示谬说已写就然尚有误字旦夕校毕拜呈以求教诲也易中七八九六之数何自而起説者虽众终未甚安不审尊意以为如何州县祈水旱政和新礼所不载而通典开元礼尚有可依放者唯乡村所祷全无所据茍且从俗于心有未安者亦幸有以教之也
　　郑尚书惠叔【侨　见莆阳所刋稽古录后】
　　匆匆去国深荷眷存既行之后又知榻前开陈之力固知髙眀非私于某者然不能不以为媿也区区舟行冒寒阻风昨夕始到三衢更一二日始遂南去病躯幸可支吾皆余芘之及也乡在长沙尝得温公稽古录正本别为刋刻殊胜今越中本欲俟成书奏御未竟而来又欲面奏行下取索则又未及而去每念此书温公所以愿忠君父之志更歴三朝然后成就其论人君之徳有三而材有五者尤为恳切不可不使圣主闻之不知可以一言及之行下本州取索投进否然不必及某姓名恐罪累之迹延及先贤反致忠言不得闻达也闻中司已兼读官幸更与议之同君举子夀诸公共白之也程允夫【洵　以下洪正学刋允夫家藏帖】
　　先集无人写得亦多是应用文字非吾弟今日问学所急故不送前书已详言何不见悉耶墓刻不敢忘幸且少寛之谯传非病翁所作乃原仲致中二丈见之其説亦有病非学问正脉也遗书中李端伯刘质夫所录极精可熟味之便见学问正当用力处矣
　　程允夫
　　某重念先世南来八人度岭今无一人在者而老人暮年穷约以不肖子与世不谐之故忧窘万状无一日舒泰遂以至此尤重不孝之罪每一念至此心肝如抽裂也
　　某家中自先人以来不用浮屠法今谨用但卜地未能免俗然亦只求一平穏处尚未有定论计不出今冬也所喻立户事无不可但先人已立户某又自立一户恐于理未安更详度示喻
　　程允夫
　　示喻为学之意此正克已功夫所当用力然犹是至粗浅处若不痛加惩窒非惟无以仰窥圣贤阃域恐亦无以自立于州里之间矣此甚可惧不可视为常事而缓于检制也上蔡之言警切至到真当朝夕提撕然论其细微则区区所愧亦已多矣尚何以为贤者观省之助乎今当彼此各致其功庶异时相见无所愧于今日之言耳观书或有所疑因便疏示闲时写得便可旋寄徳和处此中时有便人往还也所谕向来解纷之意固是如此然亦平日持已不严故择交不审而责善之道又有所不至故其末流之至于如此此当深自悔责而速改之详味来辞似未有此意恐更当反复鄙言毋以前説自恕也所要文字正冗未暇致思斋铭亦已忘记又无草本要不必尔但得识之于心而见诸行事则为有以发于愚言矣祠阁二记皆不成文字但欲畧见此义理故不得而辞来喻之云非所望于亲友间也近思已成尚未寄到到即附去中庸无人写得只有一本不敢逺寄且亦未定不欲广传也定性书解在别纸亦勿示人为佳云谷记已写寄李文矣
　　程钦国【后更字允夫　以下新安汪逢龙刋允夫家藏帖】
　　往年误欲作文近年颇觉非力所及遂已罢去不能畱情其间颇觉省事讲学近见延平李先生始畧窥门户而疾病乘之未知终得从事于斯否耳大概此事以涵养本原为先讲论经防特以辅此而已向来泛滥出入无所适从名为学问而实何有亦可笑耳示喻苏程之学愚意二家之説不可同日而语黄门议论所守仅贤其兄以为顔子以来一人而已恐未然顷因读孟子见其所説到要处便差了养气一章尤无伦理观此想渊源来歴不甚深也正蒙建阳旧有本近来乆不曽见俟病少间当为寻问也然此书精深难窥测要其本原则不出六经语孟且熟读语孟以程门诸公之説求之涵泳其间当自有得然后此等文字可循次而及方见好处如今不须杂博却不济事无収拾也若果如此有味则世间一种无要文字皆为妄言绮语自无工夫看得矣近集诸公孟子説为一书已就藳又为诗集传方了国风小雅二书皆颇可观或有益于初学恨不令吾弟见之又恨相去稍逺不能得吾弟来相助成之也
　　程允夫
　　表叔墓刻不敢忘重烦督趣愧恐然此尚有少曲折异时得面论而后下手乃为穏当先集亦难于出之正亦有所疑耳吾弟近所为诗文有可寄示者否某向到湘中所语甚多然皆草率不足观谩令大儿写拜魏公墓一篇去此等闲言语正使絶出亦何所用况又不能佳乎然姑以寄意焉可耳
　　程允夫
