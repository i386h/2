<!-- { "loadSidebar": true } -->
　　勑王者嗣统必上尊祖庙中立人纪下及诸孙所以光賛鸿猷发挥大典者也皇太子大男宁等温敏茂淑依仁游艺龆齓之嵗自降其心诗书之言夙盈于耳朕初建储两永固宗祧既当知子之明弥称抱孙之慰【一作尉】是用依方建邑【一作辨色】籍【一作借】土防疆俾奉邦家式崇藩屏本支百代冀迈【一作叶】于周诗子弟毕封更髙【一作隆】于汉室于承紫极之庆禀青官之训惟师友是敬惟忠孝是慿以乐善为心好贤为徳古有成范尔其钦哉【真元二十一年四月】
　　一作皆唐大诏令
　　封诸王制【诏令作封沔王制】　　　　　同前
　　门下朕获承天序钦若前训用建藩辅以明亲贤斯古先哲王之令典也弟景等孝友寛厚温文肃敬行有枝叶道无缁磷践君子之中庸究贤人之义理情惟乐善志不近名慕间平之令徳希曾闵之至行是用宜分建茅土衞我邦家叶于展亲永固磐石是用举其成命锡其徽章弟景可封郦王第九弟悦可封琼王第十弟恂可封沔王第十一弟怿可封婺王第十二弟愔可封茂王第十三弟怡可封光王第十四弟协可封淄王第十五弟憺可封衡王第十六弟悦可封澶王长男湛可封鄂王第二男涵可封江王第五男湮可封頴王宜令有司择日备礼册命主者施行【长庆元年三月】
　　封晋王制　　　　　　　　　同前
　　门下昔周室之兴也藩戚竝建式兹于维城汉氏之制也皇子毕封用固于盘石斯所以载宏丕绪惟怀永图且茂德于本支遂推恩于嗣息【诏令后嗣】况某【诏令无某字】祗荷眷祐属当长贤宜承宠章允膺旧典长男普防禀异质夙应嘉祥既表岐嶷之资日慕恭良【一作日良恭慕非】之性朕以寡昧防奉宗祧庻明父子之亲以及君臣之义命以乐国锡其介珪用敷可乆之基爰叶至公之道可封晋王宜令有司择日备仪【一作礼】册命主者施行【寳庆元年十一月】册梁州都督汉王元昌文　　岑文本
　　维贞观元年十二月已卯皇帝使某副使某持节册命曰于夫易陈利建道贯三才传称夹辅业隆百世是以周之鲁卫式固维城汉之梁赵克隆【一作昌】磐石惟尔使持节都督梁洋集毕四州诸军事梁州刺史汉王元昌防闻教义器识聪明早开土宇礼数优隆【一作崇】逷矣南郊襟带西蜀按郡之重茂亲是寄持名之誉朞月有闻是用式以茅赋【一作土】备兹典册爰誓山河允作藩屏朕闻曰事君尽礼资于孝敬为政以德始于仁厚故士无贵贱由之者扬名时无古今背之者殄行徃钦哉尔其执心于忠孝践行于俭约无好逸豫以犯非礼无纵嗜欲以迩宵人眀率旧章永保疆土可不慎欤【尔其至慎欤四十字一作尔其去奢从俭逺佞尊贤克勤匪懈垂宪乃后可不慎欤】
　　一作皆初学记
　　册潞州都督韩王元嘉文
　　维贞观十二年四月己卯皇帝使某官某持节册命曰于戯肇自黄唐洎乎汉晋莫不敦睦【诏令作穆】亲戚任用贤能咸作疆土世为藩翰惟尔使持节潞沁韩泽四州诸军事潞州刺史韩王元嘉识量沉厚业尚脩整夙禀趋庭之训早膺折桂之宠上党奥壤地连秦晋开国之典攸居按部之誉允穆是用率由故实光备宠章式固维城传之永世朕闻曰诗书礼乐仁义之府也孝友忠信人伦之基也是以河间之贤在于脩学东平之誉成于为善徃钦哉尔其覧载籍之防求圣贤之训戒兹邪僻以仁厚为心朂彼怠荒以重慎为徳乃服明命【诏令作明乃服命】勿替敬典可不慎欤
　　册遂州都督彭王元则文
　　于戏盖五等肇于帝轩周殷不改其制六条创于有汉魏晋必修其道是知选贤建戚莫先于藩衞经邦政治允资于刺举惟尔使持节督遂普果合四州诸军事遂州刺史彭王元则幼称岐嶷夙禀义方褰帷汝頴之地声绩可纪建旟巴蜀之境风俗以康是用率由令典锡兹宠命传尔子孙长为唐辅朕闻为臣子者践行继于忠孝处富贵者贻戚在于骄奢故能播名当时垂芳后裔徃钦哉尔其监于经籍询于蓍见善如不及见恶如探汤无违礼以害身无纵欲以败俗夙夜匪懈罔有后羞可不慎欤
　　册雍州牧左武侯大将军越王泰改封魏王文
　　维贞观某年某月某日甲子皇帝曰于戯昔在哲后受命君临竝建茂亲以为藩卫然则古之列国今之按部循名或异立政是同皆所以共治黎元俱奨王室克隆鼎祚咸悉由之惟尔雍州牧左武侯大将军越王泰生而韶敏防而好学乐善不倦才徳日新地则维城礼优分器惟彼三魏寔号五都非亲勿居夹辅攸属是用命尔为使持节都督相衞黎魏洺邢贝七州诸军事相州刺史改封魏王传之子孙长为藩翰古人有言皇天无亲惟徳是辅民【诏令作人】心无常惟恵之懐徃钦哉尔其监此【诏令作兹】格言无自骄奢无迩邪佞兢兢业业以保尔茅土可不慎欤
　　册洺州刺史郯王恽改封蒋王文
　　前　人
　　于戯朕光膺寳图钦若前典崇睦【诏令作穆】亲之义固惟城之业并锡之以土地授之以刺举爰誓山河永作藩翰惟尔洺州刺史郯王恽防称岐嶷早闻诗礼式开土宇允备车服惟彼汉地兼旧楚作镇之重佥议攸归是用命尔为使持节襄州诸军事襄州刺史改封蒋王传之子孙长为唐辅朕闻立身之基曰忠与孝为政之本曰礼与徳行之则成名违之则防道详求大训莫此为先徃钦哉尔其祗服朕诏敦演【诏令作诡】经典无奢侈以乖节俭无逸豫以亏谨肃聿修厥徳垂徽于永世可不慎欤
　　册岐州刺史许王元祥改封江王文
　　前　人
　　于戏盖王者受命圣人作则垂法度以经邦选贤戚以布政作屏王室莫先于胙土共治天下寔寄于颁【诏令作班】条惟尔岐州刺史许王元祥防禀义方早有志尚地惟邢晋礼优河裴【疑姑】苏奥壤旧吴是宅旣建作牧必侯懿亲是用命尔为使持节苏州诸军事苏州刺史改封江王传之子孙世为唐辅朕闻曰孝敬忠贞人之美行也礼让仁恕政之善经也是以奉上者戒于邪僻御下者儆于骄傲然后能保其疆土和其民人徃钦哉尔其鍳持身之规求为邦之道尊五美而屏四恶近君子而逺小人祗畏兢兢无替朕训可不慎欤
　　册纪王慎为荆州都督文　　上官仪
　　维显庆伍年嵗次庚申某月某朔某日甲子皇帝若曰于戯南纪之津上躔翼轸西浮之路旁带巴巫信形胜之大泽是英之奥府恤隐之寄懿亲攸属颁【诏令作班】条之美良翰爰归左衞大将军泽州刺史上柱国纪王慎渐天潢而含润资日观以摛文艺重三雍道优二陕梁地挺秀燕舘趋贤位表衘珠入光兰猗职华分竹出美棠隂简恵以孚声绩斯邵是用命尔为使持节都督荆岐岳朗等四州诸军事荆州刺史上柱国纪王勲封竝如故徃钦哉夫道徳齐礼允布政之化践孝施仁诚立身之本必宜周旋勿坠雅誉弥髙勉脩廼职对扬休命可不慎欤
　　诏册虢王凤为青州刺史文
　　维麟德元年嵗次甲子正月已酉朔二十一日己巳皇帝若曰剪商胙邑宠秩盛于隆周惩秦锡【一作启】社徽名崇于有汉况乎爵穷五等荣总六条乃茂徳之攸升固非贤之罕【一作而靡】择泌州刺史上柱国虢王凤履局端严襟神秀整道光懿戚望重宗维恭慎之心符小言而缉誉虚凝之度包大雅而扬声体备刚柔艺殚文武腾芳桂巘动贞韵而锵金写照荷池向清文而振玉若廼缁源廻跨岱址斜临人被莱风俗兼齐旧布中和之化申简恵之风观政所先建邦斯在【一作亲】是用命王使持节青州诸军事青州刺史勲封如故徃钦哉王其克迈十伦稽徃贤之峻躅勤宣九德蹈前哲之英规絶浮竞之津广真淳之路光昭淑问可不慎欤
　　一作皆唐大诏令
　　诏册江王元祥为鄜州刺史
　　维麟德元年嵗次甲子正月已酉朔二十二日庚午皇帝若曰于戯列爵开基资连属而敷化班条驭宇籍藩衞而裁风是以【一作知】光阐帝猷发挥人极固宗庶而兼列必亲贤而竝建邓州刺史上柱国江王元祥识尚闲伟体局贞凝履顺而居真【一作自居】冲辉【一作防】而持【一作待】物梁台既启背淮之裾爰萃燕舘【一作宫】载辟发洧之驾相趋甄综掩于河书精通符于沛易无道【一作神遗】紏察政叶寛平包吐茹之竒逓韦之用乃至地隣宗翼俗备【一作格】于五方壤密廻【一作寰】封润沾于九里是用命王为使持节鄜州诸军事鄜州刺史勲封竝如故徃钦哉懋德惟忠持盈在约思勤躬而景问无弛度以亏名宗简正之规迈安常之节祗膺宠命可不慎欤
　　一作皆唐大诏令
　　诏册周王为并州都督文
　　维龙朔元年嵗次辛酉十月癸亥朔十七日己卯皇帝若曰夫腾华星苑崇名器于藩维慿晖日御峻宠章于侯服故本枝增蔚鸿绪滋繁而汾阳奥区镇龙山而控逺冀方【一作北非】腴壤接鴈塞而防疆连率之寄亲贤攸属咨尔洛牧上柱国周王显风则开秀器彩灵【一作虚】明识表魏州之象词掩兰台之驾西园孤月秀心镜而齐鸣小山丛桂偃情田而竝烈温恭夙邵【一作绍】业尚日新棣萼交芬瑾璋具美是用命尔为使持节都督并汾箕岚等四州诸军事并州刺史牧及勲封竝如故尔其克脩天爵事【一作聿】苞地义方资化敷大夏恵渐京陵必宜缺社鸣桴【一作缺社鸣】褰帷广聴懋宣声绩长绥福履光膺显命可不慎欤
　　一作皆唐大诏令
　　册诏殷王旭轮文
　　维龙朔三年嵗次壬戌十二月景戍朔六日辛卯皇帝若曰于戯夫握镜黄道经邦盛于建侯司契紫宸体国昭于宗翰故廼祚延邳【疑作郏】鼎之业厯峻丰社之基惟尔第四子旭轮毓景星躔遵源天汉亚重离而接耀承少海而分澜秀质挺华【一作秀实挺华】芳声金润天人之望夙彰髫绮大雅之规形襁褓幼智该于表潜识冠于黄中舟象垂风方慙性与封蚁宣誉终谢生知是用命尔为王上柱国徃钦哉将用齐衡两献比迹二南雕藻珪璋粉泽仁义竹池逾浚棣屏增辉【一作华】受兹茅土可不慎欤【一作祗慎】
　　一作皆唐大诏令
　　诏册殷王为单于大都督文
　　维麟德元年嵗次甲子二月己卯朔九日丁亥皇帝若曰于戯帝子之星慿紫浔而启耀天孙之岳峙青路而摛光故庆表裁梧德成观梓皇跗叡屏声孚地轴之西储秀英藩颷偃宸街之北冀州大都督上柱国殷王旭轮金精挺秀玉頴层敷姿表淹凝符【诏令作器】彩闲雅淮南之镜混冲昭于髫辰睢阳之藻齐洪辉【或作耀】于绮日绿车就驾朱邸洞开牓道招英赐田期彦蕙猎清风宣芳于大雅盖承流日【诏令作月】澄华于髙义固以联崇躅于河楚叠茂轨于酆郇是用命尔为单于大都防大都督勲封竝如故徃钦哉尔其缄训趋庭竞懐履薄方资威横鴈塞惠渐龙沙光膺朝奨可不慎欤
　　册汴王邕文　　　　　　　苏　颋
