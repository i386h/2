<!-- { "loadSidebar": true } -->
幼□□惠演水上之浮□□□祖（下缺）授□承□□州诸军事潘州刺史。分符远寄，州县冯□□剖竹（下缺）□□□□□□□以□公非独光哉。□□特表□□□□□移□郡□州□□之（下泐）□起□授恩州诸军事、恩州刺史。
□□□□□□□□□□千衣卸□□□捐馆舍。神功元年十二月廿六日□□□□私第，□□四下（下泐）□福禄夫贵，册封雷阳县君。马□□□□幽明，睿感西城，情深符竹。□□□□（下缺）□十二月二□改□公土（下缺）贞石式□之弥□神（下缺）四河□□□（下缺）
（录自《考古》一九八六年第一期）
№神功００５
【盖】
无。
【志文】
砖。朱书。
神功贰年腊月戊戌朔，贰拾捌日景丁，西州高昌县武城城上轻车都尉，前城主范羔之灵。正月贰日亡。春秋七十有四，殡埋武城东北四里。恐後岁月奄久，子孙迷或不分，令立此至後凭所依。
神功贰年腊月贰拾捌日葬（新疆考古所藏志，录自侯灿《解放後新出土吐鲁番墓志录》）

●圣历
№圣历００１
【盖】
大周故朝散大夫行洛州陆浑县令韦府君墓志铭
【志文】
大周故朝散大夫行洛州陆浑县令韦府君墓志铭并序□□□□舍人承庆撰君讳，字志广，京兆杜陵人也。轩辕颛顼氏导其深源，大彭豕韦氏播其遐绪。太傅道尊於南国，丞相业大於西京。自兹厥後，克昌其胤，人物蝉联，羽仪万叶，衣冠舄奕，光烛四海。曾祖孝宽，後魏开府仪同三司、侍中、骠骑大将军、雍州刺史、尚书右仆射，宇文朝小司徒王璧总管、大司空、柱国、郧国公，隋太傅、尚书令、赠太尉、雍州牧，谥曰襄；大材桢国，盛德光时，为将为相，乃侯乃牧。比诸管乐智略经天地，如彼萧张勋庸济区寓。祖津，隋内史诗郎、户部尚书、武阳郡开国公，唐谏议大夫、黄门侍郎、太仆卿、陵州刺史、寿光县开国男；俊朗宏达，英峙杰秀，历隆而践高位，播遐迩而飞令名。父全璧，唐任潞、易二州别驾，清襟月迥，胜气云高，风情於古人，为宪则於多士。
君纯粹诞灵，仁和植性，弱不好弄，幼有成德，如金之贞，如玉之润，如山之峙，如海之氵亭。九畹含芬，早濯芳於春露，七年养器，且曦干於朝阳。有唐乾封二年，起家授沛王府行参军。咸亨二年，授雍王府兵曹参军。帝之爱子笔闲藩馆；王门之士，如□时英。以君地望优隆，器识弘远，故得乘兰坂，曳裾竹园，接景申穆之贤，比迹邹枚之彦。丁母忧去职，执丧逾礼，几至毁灭。槐柘遄改，苴{苔木}告除。属明两登曜，元良树本，爰以藩邸旧僚，入为储宫官属。授太子通事舍人兼知典膳局事。鸣凤之音，帝闻於鹤禁；亨＊之味，靡荐□龙闱。既而掩前星，流堙少海。青皋六翮，并去凋枝。玄十朋，俱辞涸浦。乃出授光州乐安县令。纡骥足而临下邑，屈牛刀而割小鲜。化僵俗移，令行禁止。累迁苏州吴县令、蜀州戊隆县今。东吴奥壤，气接斗牛；西蜀名区，星分井绍。剽捍成俗，讹弊在人。三江之游旅万曹，九坂之行商亿计。君□惟不器，政实多方。德以绥之，刑以驭之，庄以莅之，信以行之。以季札礼让之风，息夫贪竞，以玄翁儒学之敦，迁其鄙僻。故能使和泽浃洽，美化周流，老者遂其生，少者安其业，富者节其用，贫者致其财。惫聚者敛手而畏威，孤弱者息肩而荷惠。虽王稚子之临温县，谢尧卿之化寿张，鲁仲廉之抚中牟，锺离意之居堂邑。引而为类，彼固多惭。
神功元年，制授洛州陆浑县令。未之任遘疾，以圣历元年壹月拾日终於神都崇业里，春秋七十。惟君明允恭懿，宣慈惠和，□无择言，可以应千里；身无择行，可以周万物。孝乎惟孝，执要道而树身基；仁谓之仁，资博施而为己任。被忠信之甲胄，持礼义之干橹。冰玉以莹其心，皎如泉澈；尘滓不婴其虑，廓若云披。
所谓中和之淑人，大雅之君子者也。方当祗享万材，显登三事，鼓大翼而负苍天，纵巨鳞而横碧海。岂谓神明不信，万化无假於仁明；鬼伯相催，三泉□敛於魂魄。
即以其年岁次戊戌三月辛酉廿五日乙酉，归於雍州明堂县洪固乡之毕原，礼也。
有子、门、□、频等，衔痛茹酷，剡骨崩心。卜地有归，已宁神於夜室；终天永夺，空沥思於寒泉。将恐大海成田，高岸为谷，式刊贞础，用纪幽埏。庶徽猷之不昧，与日月而长悬。乃为铭曰：
殷氏二伯，汉朝两相，积庆无疆，高门有闻。轩冕云合，英髦海量，继踵芳猷，比肩徽望。其一。猗欤景族，生□哲人，居光文梓，价重浮┺。居贞履实，服义依仁，道为之貌，德润其身。其二。理笏从政，濯缨登仕，乘沂山，侍游伊水。五湖之曲，二江之，乳翟南驯，舞鸾西起。其三。奥区徙邑，神畿宰县，高躅未临，清风已扇。方曳珩组，伫骤云电，□＊忽惊，寝熊俄见。其四。小年穷尽，大夜深长，空邻笛思，虚室琴亡。松风自苦，陇□无光，春兰秋菊，终古余芳。其五。
（录自《隋唐五代墓志汇编》陕西卷第三册）
№圣历００２
【盖】
失。
【志文】
大周洛州登封县故上护军豫君墓志铭君讳文汪，扶风人，前周唐州司户略之孙也。君功挺生知，神机警悟，辩奇对日，捷妙背碑，长习兵书，尤闲武艺，东清蓬渚，西廓银河。帝念有功，忠诚可录，爰酬其效，乃授上护军。松柏方茂，桑榆遽侵。春秋五十有三，卒於故里，权殡於鸣条之野。夫人南阳白水人，江州司仓张宗之女也。少处蔺闺，清词超於柳絮；长行萝附，妙颂逸於椒花。女则内修，母仪外训，寿逾耄岁，制授郡君。
春秋八十有五，卒於登封县之私第，权殡於堂。以圣历元丰腊月十日合葬於嵩高山南五里小山之足，礼也。丹旌引吹，白马浮云。吊人悲送，瑞鸟临坟。凄感行路，摧割子孙。海田虑变，故勒铭云：
器量冲邈，英雄卓荦。气溢玄云，调高清角。心侔□┠，质同莹璞。河右楷模，山阳慕学。唯彦唯媛，若椒若兰。往居十圹，今厝石埏。月临佳思，风入松寒，雾萦坟而苦柏，露垂泪而穷泉。
（录自《隋唐五代墓志汇编》洛阳卷第七册）
№圣历００３
【盖】
失。
【志文】
大周故骑都尉辛君墓志铭并序公讳恭，名行满，洛州告成人也。惟公孝行凝神，温恭挺质，布恩威於宇县，四海知名；播芳猷於阎闾，八川有字。不谓逝波难息，落景易颓，俄辞白日之驱，倏奄黄泉之苦。以圣历元年八月廿三日卒於京兆之地，以圣历二年正月廿八日葬於北邙之山，其礼也。青乌启兆，卜胜壤於佳墟；白鹤开图，占送终於蒿里。素隐隐，丹悠悠。悲分五内之肠，痛结九回之腑。但以地迁河变，海底易为桑田；代改时移，高陵化为深谷。是故镌铭勒石，用纪坟茔，或崇有孝之规，以展无迷之志。乃为颂曰：
生为人杰，死作鬼雄，刊铭勒石，纪地无穷。
（录自《隋唐五代墓志汇编》洛阳卷第七册）
№圣层００４
【盖】
大周故崔府君墓志铭
【志文】
周故大将军崔君墓志铭并序公讳善福，字善福，清河东武城人也。昔者配天受职，爰叙於三光四时；表海疏疆，是正於五侯九伯。中尉之□振霜雪，司空之下平水土。山河辰象之气，载诞人英；轩冕公侯之尊，郁为鼎族。曾祖稚，後魏秘书郎、散骑侍郎，隋赠新州刺史，鳞扃骑省，玉铉铜符，道业表於当年，仪形光於异代。祖彦升，宇文朝太子洗马、上开府、仪同三司、万山郡守、恒州刺史、光城县开国公，隋赠冀定二州刺史；弹冠曳绶，服两宫之恩遇；剖竹分茅，承二朝之宠锡。父至仁，隋袭爵光城县公、长安县令、雍州司马、尚书右丞、太子右庶子、雍州长史，改封白水县开国公。升帝辇而入天台，践储闱而袭侯服。名器斯重，邦家有晖。君地积膏腴，身负材气。戴仁履信，则丹山之逸羽；耀景含霜，则青屏之钴锷。雅怀远大，志立功名。不衣裘裳，即观士季之营垒，仅逾龆龀，便受子房之韬略。曾随兄至蜀，经诸葛武侯八阵图，瞩玩良久，曰：此但习战之法耳。桓宣武云：常山蛇势，非也。时盖年十二，识者莫不奇之。既而耽思丘坟，遍窥图籍，扰衡於九流之府，游刃於重玄之馆。信能苞举儒肆，收其席上之珍；囊括道枢，取其环中之妙。岂徒味是糟粕，游其藩篱而已哉！尝好绝丽之文，雅丰沉郁之思。风云山水之趣，应而不穷；锺石丝簧之音，动而逾出。才及志学，见称当世，与颍州陈子良、荥阳郑世翼为文章之友，十龙分体，收海内之名誉；二嘏齐称，动京洛之讴谣。大业季年，中原荡覆，唐高祖神尧皇帝，拨乱反正，经文纬武，网罗山泽，虚伫俊贤。武德二年，乃召君为天册上将秦王府库真，时年一十有六。才逾甘罗拥节之岁，未逮贾生登朝之齿。即持剑服，进谒辕门。时王任在专征，志存济世，屈天人之灵，躬吐握之劳，一见披襟，有如旧识。君深悟真主，遂投诚契。虽执羁奉勤，位在於中涓；而入幕升舆，礼同於上客。数从征伐，妙通权变，每有计议，常蒙褒采。王之东讨伪郑也，顿兵於北邙之上，麾下百余人叛投於贼。王患之。君献策曰：王充间谍多在城外，若声言叛者令人翻城，贼必内怀雠□，可以假手致戮。王从之，贼果悉斩其头，掷之城下。王悦，赐帛五十匹。时戎旅久次，转饷为劳，方议班师更□之举。君曰：山东郡县无唇齿之形，洛阳危悬，是股掌之物。奈何独计小费，不就垂成之勋。王纳其言，充遂面缚。克成大业，君之力焉。又从平薛举。录前後功，拜上大将军，仍参典文翰。陈琳之独善书记，非涉戎昭；周勃之□□兵权，未关词藻。不坠乎地，允属伊人。於时霸业初基，王途尚梗，边邮云赴，寇警星闻。君秘略锋驰，奇谋□□，目览书奏，手裁移檄。虽道和据席，造次而便了百函，彦伯倚，斯须而遂裁七纸，无以加也。天姿英伟，雅度夷迁。千寻未之比其高，万顷不能齐其量。加以好贤乐善，重义轻财。舆马衣裘之珍，弊于友执；牲宰锺釜之饩，遍於亲党。逢裂冠之日，饥馑荐臻；恤蒙袂之徒，拯济非一。重施而罔求其报，推恩而不有其劳。岂唯齐闳士人，资晏婴而举火，颍川蒸庶，待刘诩而谋食，若斯而已也。以经邦佐时之略，杖恤生济物之心，宜其显发皇明，阴受灵贶，恢武功而振文德，清国步而总朝纲。而阿阁始巢，方举云霄之翮；孟诸未宿，奄摧江海之鳞。嗟报□之空言，惜才明之不展。
呜呼哀哉！以武德五年七月廿四日遇暴疾，终於京亲仁里之私第，春秋一十有九。
