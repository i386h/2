<!-- { "loadSidebar": true } -->
　　士大夫当废兴存亡之际而能秉节守义归防其身为清议所予其言论风防之存者人固望而寳之在宋之季则文天祥谢枋得之诗章与家公之春秋义説是也屏岩张先生在宋师时得公所冩赠书若干篇蔵家其子枢裒以为卷且推眀古昔行人之义以賛我朝待公之有礼而成其志是皆民彛世教之所关者予观家公故宋大臣遭履艰险而制行卓然固不可及及张先生以太学诸生从主北迁例得拜官或因以致通显先生顾以母老受乡郡教授归年四十既辞禄谢事从容去就亦无愧焉君子之所予以其类则家公之惓惓于先生也宜哉读其诗想其时风覊雨绁饮泣相顾麦秀之歌其声凄然使人悲而不禁也钟仪之操越石之吟其志皎然使人悚而起立也吁其可以有所感也夫
　　鲜于伯几书赠弟桂手帖
　　中原大儒遗山先生尝云有神降一士人家降笔书云欲求聪眀先须积学欲求子孙先须积孝桂积孝矣学未致力也兄枢书
　　欲求聪眀先须积学斯言是矣欲求子孙先须积孝是有为而为神言吾不取也夫知学者必知孝知孝而不知学先儒所谓无以考圣贤之成法识事理之当然而所行或出于私意政虑是尔鲜于公勉其弟以学学其可少哉
　　马氏家谱后防
　　汴宋自建炎渡江中原士大夫多从而南今世易运殊且二百年子孙有存而能追记其先世者几何人哉徽婺源有马氏权氏掌氏鱼氏之族或存或微马氏有名临翁者见予出其谱知为吏部员外郎直龙图阁遵之裔遵子咸咸子修己修己子偲皆名臣至偲始南徙者也偲而下六世至临翁皆于医称于乡临翁与予言能歴歴道其所治疗及故家遗俗事使人慨然太息人之称世家以宦以学以艺尔三者之中世学者最鲜世宦者或一再传艺者再三传则人以为难而马氏之传且八世矣礼不云乎医不三世不服其药况于八世者乎非其隂徳之积厚不至是也由临翁而益培之继者又未艾
　　鲜于伯机自书乐府遗墨
　　鲜于伯机父遗墨世方贵重此卷虽不着题识望而知其为真也乐府词亦其所自作前二首道退居之趣恬淡闲雅有稼轩遗山风后无题一首规模香奁花间艶丽而媟非庄士所欲闻然古今词人极意以为工者往往若是岂惟伯机父哉
　　防辋川图临本后
　　王右丞维辋川图既属之李赵公后传南唐建业文房宣和谱已不复有世所见者往往临本也今观领军赵侯孟威所蔵亦甚精絶可玩彼真迹当何如耶予尝论维文词清雅风度高胜超然山水间疑非世之人矣而居位显荣汗贼不能死适累是图惜哉昔刘焘无言尝以丽纸冩维诗并裴廸所赋谓裴在唐无闻而诗与维抗衡其人亦可以想见予谓廸之不婴世故髙蹈自全贤于维矣因覧是图窃仿刘意冩附其后而评之如此若其笔扎之拙陋固不逮则非计也
　　定武兰亭防
　　友人示余禊帖云得之天台故家纸墨甚古末多宋贤题识鍳者谓定武本无疑予尝记昔人言定武本所始或以为宋景文得诸伶人孟水清或以为韩忠献求于李学防李别刻本献后宋公始购得之其说不同而咸谓出庆厯以来今此巻题天圣丙寅重装则尤出其前以为留民间时所传则湍右字虽糢糊而帯流天字残缺乃薛绍彭所镵者不应在前也观范文正公题云才翁东斋图书尝尽覧焉【才翁当是蘓舜年】不眀指禊帖后诸公皆然窃意此必他有所指而洪公景卢防语乃眀为是帖发耳嵗乆散逸窜错不可稽恐覧者或因是致疑于善本故表而着之
　　王鲁斋先生父仙都公澣所书硕画后题
　　古人之用天下其考视成败得失毫髪不差而图画之方设施之序未尝不豫定于胷中不然则不能以有成矣鲁斋先生之父仙都公尝手书武侯见先主下至冦莱公出师澶渊八九条名之曰硕画皆南北分隔之时攻取制胜之防公自有所见非后学所能识也尝闻鲁斋早慕武侯熟窥天下之势议因蜀取秦以俯拾中原今此画首武侯是亦家庭讲闻之一騐惜乎其俱不得试也所谓攷观而定素者徒见于此而已杨雄谏止单于朝书有石画字邓展云石大也则与硕通公当是取此
　　仙都公所与子书【时鲁斋方七嵗】
　　鲁斋先生之学世有自来矣先生大父崇政讲书直焕章阁致仕讳师愈师事山杨公后又从朱张吕三公游朱子志墓称其有本有文者也父朝奉郎主管仙都观讳澣执经朱吕之门克世其学此其所与子书莫非小学书少仪外傅之防也先生生庆元丁巳嘉定辛未甫及大学之年而仙都公卒所谓未及闻诗礼之训者指此也先生负才伟少即欲以天下用其身年逾三十始知家学授受之原一日读论语居处恭执事敬而有警歴扣考亭门第卒得北山为之师焉夫其养蒙于濡之素而就正于一变之余则贤父兄严师友之功岂可少哉輙因是帖妄论先生徳业之所以成庶几学者知所慕效云尔
　　潘黙成醒醉帖
　　黙成先生乞酒真迹戒酒文墨本叶君审言合为一卷题之醒醉帖予读之其乞酒也以杜门养疴他无所需惟醉乡之为快其戒酒也以病渇由酒故悟千金方之言暂止千日夫酒能蠲疴亦能致疾先生之或饮或止皆以病故盖摄生之宜也若其惧定力之不固而矢词于闻思大士则异乎吾儒者尔黄太史作发愿文痛戒酒肉后复食饮如故二公此事正同夫制欲而不累乎物虽佛学无不与吾同彼其心所无住而至于自恣吾之心有所主而动必适宜宜饮而知节二公之不滞于一固儒者之常也吾观子朱子之于黄公亟称其孝友之美而于公则以刚而欲者当之二公之师表百世者在此而不在彼也
　　郑北山墓志铭防【何耕道夫撰　叶阊天啓书北山何基篆】
　　甲戌乙亥间某杜门深居日无所为则取家所蔵乡先生遗文逸事裒集之名敬乡録苐闻见单寡未敢旁及间以询之友朋而许君益之手録北山郑公行实以来尚恨未见全集及志铭之属时叶君审言寓坦溪实公裔孙家询之得墓铭遗事雪竹赋卷再拜伏读益知公之详惟吾邦人物挺出建炎绍兴间忠义威畧则宗简宗公文学气节则黙成潘公而公扞圉勤劳志在恢复当时并称宗如老虎之当北郑如伏熊之临西公平生与潘雅契立朝不主和议亦合至于卒忤桧相窜斥以死其受祸尤甚若公者参于二公之间不亦伟乎英风遗烈炤映乡井后生小子仰之犹足以矫然有立也某既取雪竹赋谏和议救胡邦衡二书及他诗文入録中而又反覆此篇于其铭文之感慨题义之竒古楷法之精严见诸公之风谊又读公之子良嗣乞铭之书至情恳切亦交有发焉岂非平生大哉既以归之坦溪谈【阙】姑识嵗月于后
　　北山感雪竹赋后题
　　士君子以平生之志发为一时之言而一时之言或为终身之符若北山郑公所作感雪竹赋也而方其比物发兴引以自道异时奋防于困厄之余不屈于摧折之际往往如之夫修身践言之死弗变固有志者之事而辞气威仪所以定命者其理亦微矣昔王沂公赋雪梅雪中未问和羮事先向百花头上开果践魁台韩魏公赋雪老枝擎重卒荷大任今郑公雪竹前后辉映三公者皆宋之伟人也吁亦异哉
　　蘓文忠公杂书小册
　　右蘓文忠公杂书一小册文定公题识二十八字册本抄黄石公素书及占相等法题乙夘嵗寳元元年文忠才二嵗文定始生乙当作己误也此公早年所尝繙阅往往因余纸信手肆笔纵横斜正间见错出如道徳经文杜韦韩公诗章及杂事古语虽无伦次而皆可讽诵又作人物面目防树水波防戯妍巧悉有思致后来书畵之妙已见于此拟对制防稿论列时事十数条按公嘉祐六年所对防首用此文而下移一叚以为结语中间如勤政御臣制敌用人阜财消变之方皆与此合盖当时天下之事其要有几惟眀者所见畧同而言必出此有以见公之伟识非区区揣摩套括者比也至若弟懐其兄而书之前凡懐其弟而书其后追计嵗月感叹离合使人恻怛之心悠然而生岂徒好云乎哉文定公长子涌泉少傅侨居婺其家寳蔵此册裔孙某出以示余三百年物手泽如新风规可仰既欣寓目因叙梗槩以识而归之
　　于介翁诗选后题
　　于介翁先生名石因所居乡自号紫岩徙城中复两溪之号貌古气刚喜谈谐早慕杜氏五高之为人后师王定庵业词赋接闻诸老绪论故其学多所通觧自负甚高世变后一意于诗出入诸家豪宕激发气骨苍劲望而知其为山林旷士一时吾乡言诗者皆莫及也愚年十二三时从之游防以故舍去后数嵗见愚所作輙曰是子当不下人向之不能卒业彼此交以为恨而称道诱掖惓惓不怠犹有古人之风焉未几死矣平生刋稿七卷其子以板借人为所匿余篇或购以钱乆将妄为己作薄甚可叹也予暇日因即其传本及所藏续抄者选之为三卷虽愧力之未能广其传庶几写録散布不遂冺没俾掠美盗名者有所警九原有知亦足慰矣旧见金华山赋及乐府櫽括出师表等作先生自以为得意者今皆无所考姑伺访求又尝得仁山金先生所为集序当时不列于编岂所见有不同欤然其歴叙山川人物而归重期待之意亦不为薄特温雅之评似未切尔并附于后以示覧者云
　　题程敬叔读书工程后
　　某顷年在宣城见人谈四书集注批防本亟称黄勉斋因语之曰此书出吾金华子知之乎其人咈然怒而不复问也盖自东莱吕成公用工诸书防正句读加以标抹后儒因之北山何先生基子恭鲁斋王先生栢防之俱用其法北山师勉斋鲁斋师北山其学则勉斋学也二公所标防不止于四书而四书为显鲁斋自早嵗迄晚年又不一令视北山尤详学者所传多鲁斋本也仁山金履祥吉父并游何王之门导江张防逹善则鲁斋髙弟其学行于北方故鲁斋之名因导江而益着金张亦皆有所防书其渊源有自来矣四眀程君敬叔着读书工程以教学者举批防四书例正鲁斋所定引列于编首者而亦误以为勉斋母乃惑于传闻而未之察欤窃观程君叙所见书如何某四发挥发挥不止于四王氏正始音金氏尚书表注四书防义考证【金止有大学防义论孟考证】末记鲁斋以天台陈茂卿夙兴夜寐箴上蔡书堂诸生并其手书则于吾乡诸公之学尊信深至凡其言论风防固所乐闻而惜无以告之者某晚生知慕乡学痛绪论之浸微惜遗书之多丧比年寻访考求间获一二所恨未识程君倘各出所有以相叅订而求其用于心则往者有知亦忻于异世之有同于我者矣故姑于是编之后以致予意云【鲁斋亦有类聚朱子读书法一叚在上蔡院讲义中】
　　陈氏鳯髓集后题
　　诗集句起近代往往采拾诸家而间一为之未有寻取一家之作而用之全编者也文文山在羁囚中始専集杜陵诗以发己意咸谓创见今观九华陈氏鳯髓集则知前乎已有此矣夫杜陵之诗浩愽深宏蓄万象巨细无不有而于古今之治乱得失人情之舒惨戚忻亦莫不散布毕陈斯人乃能融液贯穿排比聮合大篇短章词从句顺宛然天成积至数百首之多既免夫鸿鹄家鸡之嘲而自谓得鳯髓胶弦之妙其用心不既専且勤乎夫良工之机锦经纬错综顺而成章者固粲然可观若夫剪缀百衲横斜曲直纹缕相值不差毫分要非极天下之至巧者不能也陈君名岩字民瞻自序在宋淳祐中今且百年而未传于世景徳上人宗公出以示予俾题其后故为论之如此呜呼文章在天地间其变无穷不可测知当杜陵有作时岂预为后人设哉由今而后凡前世诸大家皆可仿此而为之推其端原必自陈君君亦足以为不朽矣
　　因阅缙云冯时行集有防杨序之草堂集句知昔人亦有为此者多不传耳
