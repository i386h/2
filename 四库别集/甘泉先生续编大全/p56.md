<!-- { "loadSidebar": true } -->
予以倦游默坐青霞，送蒋道林诸君登飞云岭

送子登飞云，须得飞云路。得路自不停，不停亦不骤。五步一调停，十步一回顾，是名为中途，无前与无后。洒落四百峰，身到飞云处。

五色鸟　似蒋道林、罗一泉、蒋叔英、蒋本学及钟宝潭、梁观光、周自正、郑孔新、谢振卿同参

朱明五色鸟，好客来歌吟。因知感应理，天机何其神！何以天机神？一气故相亲。哲哉神理妙，君子以体仁。

游甘泉洞

沿泉入甘泉，泉中有幽石。石上宜泉流，对之心益寂。石以砺吾心，泉以?吾齿。诸君泉石人，可以与於此。

游莲洞书院

莲花洞名似莲花，莫是火中生？孤根立宇内，二仪范其形。诸山围靡靡，两水长泠餐。金鸡出海底，鸟道中天行。维其中天行，是以无险倾。

游小华山

小华与西华，大小何所分？究竟西华月，亦是小华云。云月无疆界，南北本同天。无穷天理教，突过希夷前。

游石巷

石巷号仙岩，本在人间世。一开祸福门，男妇拈香至。●●●之●●●[成景致]初[入后]●●●●●●●●院名无异。因思武夷游，插趐瞬息[旦]。

戊申除夕吟

三王各有正，除日随时名。天道有常运，月西日东升。除夕何所除？维以除奇情。除情以正性，日月恒真明。

己酉元旦吟

人情爱元旦，元旦日之新。三王各有元，为正子丑寅。今日亦昨日，新人非旧人。吾将日日新，维以奉天[君]。

同道林诸贤天关泛舟

[天]关天所裁，白云山名从天来。一水暗入城，群山为之[回]。天池宜泛舟，大风无怒涛。因动五湖想，吾岂鸱夷[俦]？急桨花在后，缓桨花无有。忘情缓急间，不觉花在[手]。寄语同舟人，一任操陀叟。据康熙二十年本补字

西樵与蒋道林诸游者

西樵等山耳，君来四千里。一来即一去，去来有何意？大科见日台，[共坐]了大事。收拾到山时，明日[害难寄]。据康熙二十年本补字

陵云台以处蒋道林罗一泉

南岳有佳客，言从二陵武陵茶陵来。乌僊不识面，翳门●何谁。山灵有夙约，烟霞为之开。君若憺忘归，为●●云●。　　宿故相方啬翁宅有感

借眠丞相府，景在叹人非。睹物深怀旧，明公早见几。急流知退勇，孽子得归迟。天道戒盈满，人今已殆而。曾睹圣训赐夏公持盈守满大书

新创天阶精舍作

樵麓有贵峰，大科之初程。峨峨入云汉，天柱南岳峰名同峥嵘形相似也。於兹作小歇，天阶何乃名？人谓天盖高，无阶不可升。岂知得其门，无穷吾可陵！举足踏半云亭名，倏然羽翰生。披云堂名逐日月、忘故身。天道无声臭，神游不在形。

送南宁太守曾君归养诗有序

　　　广东远在南海之隅，故学者罕至。嘉靖丁未，新安洪子峻之渡海而来，访甘泉翁於西樵，凡月而归，甘泉翁乐遣之。戊申，武陵蒋道林卿实踰衡岳而来访西樵，凡月而归，甘泉翁怅留焉而不可得。己酉夏，漳平曾子惟馨自南宁还访於天关，凡日而归，甘泉翁乐遣之。或问曰：「三子之来，同也，而翁於洪曾二子则乐遣之，於蒋子则留之，若不满意焉，何居？」甘泉翁曰：「夫斯之谓道也。夫道者，知进退知[久]知●●●●●●●尔。洪子之速归●●祖也，老母病也。曾子之速归，为严君在堂也，拜疏而归养也。若蒋子之速归，无谓焉，不远四千里之遥，八九十老年之别，为斯道千万[载]之计，此吾之所以留之而怅怅也。而洪曾二子之速，其速道也。吾之欢遣乎曾洪二子，亦道也；而怅然於蒋子，亦道也；所以不同也。夫道，孝弟而已矣。今曾子之●●，推其所以为亲之意而扩充●，孝弟之至，通於神明，光[於]四海，事父孝，故[事]天明；事母孝，故事地察。[天]地明察，神明●矣，尧舜之道，不是过焉。此●之赠曾子●●也。曾子其因徽人，以吾言●之洪子●●●哉。」乃作五言诗一章●之云。

●●●鼎彝，时无所用之。匪时故不用，●自与时违。●●●●水，歌吟共谐嬉。凤雏毛翼长，●云作羽●。抚州故政教，藉藉在口碑。暗投按剑起，垂趐邕州涯。道逢罗浮翁，已决进退机。莅邕未一载，化与文翁●。望云忽思亲，拜疏长拂衣。人爵人之爵，何如●●●？●●过五羊，日扣天关屝。归来见垂白，一●●●●。孝友即为政，奚必为政为？

送周生荣宰为母氏贞节之京

母氏贞节余，扩之肃家政。天地大纲常，匹妇犹能正。谁谓天盖高，昭昭而能听。仰首一鸣号，自天降锡命。

送增城令尹李君入觐诗有序

　　　子产一章十月二句，甘泉子赠邑候李君贞可入觐之京之诗也。贞可莅增邑，廉静简命。不徇人事，百姓若无官府然，人皆安之。己酉九月之吉，郑生孔新涤以告曰：「父母官今应例朝觐，且行有日矣。请文赠焉！」予病不能文，作古诗一章，序而送之。人士皆望其归之早也，故诗之指系焉。

子产教子弟，田畴为植之。宓子不下堂，终日惟弹丝。何如李明府，文雅饰吏治?。胜事传四境，增江十咏诗。君今朝天去，赤子失母慈。屈指计归程，君行无迟迟。

答山西太原内泉王君远致书币

翁居西城腹，同志从春谷潘子抑别号。於时上下交，未睹君面目。万里拜缄书，深情见衷曲。神交倾盖上，忘形意已足。荡荡帝遗风，蔼蔼昭明俗。待我生羽翰，来共天池浴。

三事言赠旧友霍思举迁任武宣

吾闻当官者，三事清慎勤。清为慎之本，慎乃勤之根。体之在天理，理得三事神。六政生六翮，超身起青云。

南山寿钟宝潭

有客歌南山，歌之动我怀。道以年而寿，寿者道之阶。六十而耳顺，七十而心从。直入自然门，此寿元无穷。

题邓翼周乃尊渐崖号

足下百尺崖，渐之即平地。平地与高崖，於心何以异？如何习危阶，不去一矜字？本心自坦荡，圣学复如是。

病中援笔和答陈朗溪兵宪名仲录

我本无形像，如公自得师。千秋长叹息，五字为提撕。物理虽千变，知几在一时。试参时义破，臭腐即神奇。

纪梦有序

　　　嘉靖三十年十月十五，夜梦先师白沙先生示以文字一卷，舒之甚长。梦中得其意，觉而忘其言，岂所谓得意忘言者乎？

夜梦自然翁，示我以文字。文字大如拳，纸高亦称是。卷舒数千言，了了得其意。自从尧舜来，禹汤文武继，周孔及邹轲，相传有何事？可得不可传，人人有诸己。

慎斋诗有序

　　　慎斋，美慎斋也。掌教黄平甫行年八十，老而好学，慕颜路少孔子六岁之义，执贽相从於天关白云之间，志成己而成物，为诸生领袖焉。

慎斋嗟慎斋！慎之而不葸。雍容礼义乡，人情和物理。少予方六岁，春秋八十?。瓯闽辞铎归，礼予执弟子。白云乐从游，跃马谢鞍?。天关日周旋，斯文期共起。周王同寿考，退不作人矣。

送西洲二陈表侄上京入监诗有序

　　　甘泉洞南邻西洲村，有陈希周者，予母侄也，号静翁，乐静也。长子尧典孟钦乡荐，故泉州别驾；次子仲协舜典侍养，又次叔承禹谟也，又次季赞皋谟也。二子者由番庠应例入京师，游北监，成贤国报焉。予壮之，作诗以荣其行云。

西洲有乳凤，翩翩起高翔。比翼养毛羽，五色成文章。朝喙上林竹，暮饮壁水浆。时来双和鸣，圣人在黄堂。

送汤贰守之任有序

　　　吾邑鹤峰子汤新之学於甘泉，文行杰出。兹由靖州荣迁登州贰守。喜学政之有征，而增江为有光也，诗以壮其行云。

送子出东门，髦言须一听。道大本无穷，行行戒自圣。仕学交相优，一机互感应。先王不忍心，斯有不忍政。

祝圣会和冼秋官奕倩诗意兼呈会宾诸公

人为天地心，天一无二三。各自从躯壳，尔我纷商参。自兹日以离，操戈起妒谗。下石更交兵，乐祸靡悔惭右一解。纪纲一以绝，人道亦胥●。反唇与反目，手足互相残。篡弒滔天祸，起此一●间。所以春秋作，只手欲回天右二解。大禹泣民心，吾泪亦潸然。栖栖邹鲁叟，周流挽狂澜。发愤筑方台，三日成巉岩右三解。太平庆元日，元者善之先。诸公翕然至，登拜同一钦。何以同一钦？萃涣古所闻。众星齐拱极，帝座居森严。观天斯知人，万心朝一元右四解。忘形乐宴饮，仁义从高谈。指天以为证，永矢毋贰焉。天枢常不动，地道信指南。顽铁知子午，何心莫同仁？愿言一德心，上帝常汝临右五解。

慈节诗有序

　　　慈节，表黄进士梦说祖母梁之贤也。梁归黄祖莅三年而莅亡，遗命择贤之昭穆立继，得衮焉。亲族四凶构之讼，谓莅为[养子]，遂白於官。梁受百折而志不回，以死自誓，终不易节。正义全恩，纺绩自养，以厝舅姑。教孙读书，以致显扬。肖甫之言曰：「吾祖母节不变於先君，慈不遗於孙子，孝不弛未葬之舅姑，志不衰於狡计之族人，皆可称也。」故请甘泉翁表之诗云。

夙驾理明诚书院，因栖凤凰巅。有来黄国宾肖甫，得闻祖母贤。於归甫三载，二十失所天。誓死不易节，奉此临终言。序贤以立继，遂得子衮焉。薄族纠祸起，怜利不怜仁。逼母诬其夫，团局绝香烟。百折不挠志，天定多文孙。敝邑风相沿，郑弟与李孱。同体知痛痒，骨肉胡相残？何时见君子，流涕对长叹。

初宿凤凰山房二首

壬子正廿七，予始栖凤凰，诸公赞助，越旬成室堂。地高万籁彻，风露洒衾裳。就床见诸山，山色送晴光。此中有真得，欲语已相忘。

云卿就徐孺，孟氏亦芳邻。百代有相感，何况[接]音尘！哲人白沙先生昔神游，遗我席光言。古来尚亲●，所贵化以神。至妙实在兹，区区安足论。

明诚书院阁厨

阁厨依竹底，竹清厨亦清。茶烟鹤不避，宜烹葵藿羹。辟谷不夕餐，爽气通仙灵。避地增城上，九仞记增城九重谁能凌？

明诚书院柴门

卜筑增城上，还用柴门扃。於以谢俗客，入者惟诸生。吾闻古大匠，用材如用人。善择无弃材，吾仍贯旧成。

举废菊坡，东望罗浮，独立延伫，欲往无由。

长啸凤山巅，十里闻鸾凰。令人轻餐淡，甘心热闹场。俯拾东皋翠，仰见飞云光。三年负五庐，道路阻且长。即陆谁为车？涉水江无航。吾且托神游，因之游八方。

壬子二月六日，由欧阳洞入罗浮，至分界关作。

涉江向罗浮，取道欧阳洞。山高石囓趾，云磴入天衖。谁云增博界，无乃普天共？朱明与朱陵，皆为我妙用。

同郴阳朱生旷、铁川冯生时举宿青霞书院

青霞与朱明，唇齿相倚依。冲虚共门路，可以达吾庐。此地真足乐，戒心虎豹途。虎豹有时灭，青山色自如。

古灵洞伫望久之

昔慕古灵洞，久入我囊中。今来徒怅望，日暮末由从。门灵何致之？万有尽皆空。此神如不见，自问灵台翁。
