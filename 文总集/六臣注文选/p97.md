<!-- { "loadSidebar": true } -->
　　【阳犹不克克必甚能无旱乎秋八月火雩旱也昭公十八年夏五月火始昏见丙子风裨灶曰不用吾言郑又将火郑人请用之子产曰天道远人道迩非所及也何以知之灶焉知天道是亦多言矣岂不或信遂不与亦不复火占谓自隐度而言也　济同善注】梁【五臣作艮】叟患夫黎丘兮丁厥子而剚【五臣作倳侧吏反】刃【衡曰丁当也　善曰吕氏春秋曰梁国之北地名黎丘有奇鬼焉善効人之子侄昆弟好扶邑丈人而道苦之黎丘丈人有市醉而归者黎丘之鬼効其子之状扶而道苦之丈人归酒醒而谯其子其子泣而触地曰孽无此也其父信之曰譆是必夫奇鬼也我固闻之明日复饮于市欲遇而刺之明旦而醉其眞子恐其父之不能反也遂迎之丈人望其眞子拔劒而刺之丈人知惑于似其子者而杀其眞子高诱曰谯让也汉书蒯通曰不敢剚刃公之腹者畏秦法也韦昭曰北方人呼插物地中爲剚　济同善注】亲所睼【五臣作视】而弗识兮矧幽冥之可信【衡曰睼视也矧况也　良曰良叟视其子尚不识而杀之况此数者幽冥之事岂可定信】无緜挛【力全】以涬【胡冷反善作幸】已兮思百忧以自疹【衡曰毋勿也緜挛系貌幸引也疹疾也　善曰毛诗曰我生之后逢此百忧　铣曰緜挛系着也涬引疹病也言不可系着于世事引已多忧使爲病也】彼天监之孔明兮用棐【匪】忱【市林】而祐仁【衡曰监视也孔甚也棐辅也忱诚也祐助也　善曰尚书曰天监厥德又曰天威棐忱　向曰言天监视甚明用辅祐诚信仁徳】汤蠲【涓】体以祷祈兮防厖【眉江】禠【斯】以拯民【衡曰汤帝乙也蠲洁也拯济也善曰吕氏春秋曰汤克夏大旱七年乃以身祷于桑林自以爲牺用祈于上帝民乃甚悦雨乃大至尔雅曰厖大也禠福也祈或爲祊非也　翰曰此由洁体而防大福以济于人】景三虑以营国兮荧惑次于他辰【衡曰景諡也虑谋也荧惑火星也次舍也　善曰吕氏春秋曰宋景公有疾司马子韦曰荧惑守心心宋之分野君当之若祭之可移于相公曰相寡人之股肱除心腹之疾移于股肱可乎曰可移于民公曰民所以爲国无民何以爲国曰可移于岁公曰岁所以养民岁不登何以畜民子韦曰君善言三荧惑必退三舎延命二十一年视之信一舍七度三七二十一当更寿二十一年　济同善注】魏颗亮以从治兮鬼亢回以毙【五臣作弊】秦【善曰左氏传曰初魏武子有嬖妾武子有疾命颗曰必嫁是妾疾甚则曰必以殉及卒颗嫁之及辅氏之役颗见老人结草以抗杜回回踬而顚故获之夜梦曰余乃所嫁妇人之父也尔用先人之治命余是以报也　良曰杜回秦之力士故云亢回弊秦亮信也此由颗信而从治命也】咎繇迈而种德兮树德懋于英六【善曰尚书禹曰咎繇迈种德史记曰帝禹封臯陶之后于英六　铣曰迈行种布其德禹封咎繇之后于英六之国其德懋于此地楚末乃灭】桑末寄夫根生兮卉旣凋而已育【衡曰桑末木名也根生寄生也卉草木凡名也育生也凋落也善曰旧注之意以卉卽桑末也言桑末寄夫根生桑末旣凋而寄生已茂以喩臯繇之后封于英六众国已】
