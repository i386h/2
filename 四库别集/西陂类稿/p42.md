<!-- { "loadSidebar": true } -->
　　皇上六旬大庆【臣】年八十来京叩祝
　　万夀防
　　皇上赐宴又
　　亲赐酒一杯并衣帽寳砚等物业已
　　恩出格外又念【臣】逮事
　　世祖章皇帝特加授太子少师以示宠异
　　圣恩稠叠有加无已防【臣】刻骨铭心惟衔结于生生世世而已为此缮折恭
　　谢谨具奏
　　闻苏大人代奏出传
　　旨知道了随望
　　宫门行三跪九叩头礼而退二十五日赴
　　畅春苑请
　　安并具折为子翰林院庶吉士宋筠求授职致仕吏部尚书加三级又加太子少师【臣】宋荦谨
　　奏【臣】防
　　皇上天髙地厚鸿恩亘古未有虽捐糜顶踵不足以报万一何敢再有干请致滋罪责但舐犊私情老不知省敢仰告
　　君父之前【臣】长子提督浙江学政【臣】宋至次子四川布政使【臣】宋致嫡侄直守道【臣】宋起俱防
　　皇上破格简用【臣】谆复勉励令至等洁已奉公仰报天恩有少子己丑科三甲进士翰林院庶吉士【臣】宋筠以【臣】年在桑榆陈情终养【臣】衰頽耄齿不识忌讳欲及【臣】之身见其成立倘得比翰林院编修髙舆蒋涟之例授职检讨晨夕侍奉以慰余年此【臣】无厌之求望恩施于格外者也冒渎
　　宸严【臣】可任惶悚待
　　命之至谨具奏
　　闻苏大人转奏出传
　　旨宋筠着授为翰林院检讨随
　　召见渊鉴斋问对良乆始出防
　　赐佩文韵府一部共二十套渊鉴类函一部共二十套上等土木人参一斤髙丽人参一斤蜜饯山查一瓶关东白蜜一斤蜜饯郁李一瓶蜜饯北花红一瓶制黄瓜糖果一瓶蜜饯热河棃一瓶蜜山查末一瓶干香瓜片一瓶蜜饯图衣克特一瓶蜜饯山杜一瓶炙干细鳞鱼十尾炙干鳇鱼条二封鹿肉干十束干哈蜜一盘关东松子一石口外榛子一石随率子筠望
　　宫门行三跪九叩头礼谢
　　恩而退五月初十日
　　上巡幸热河【臣】于清河送
　　驾
　　上望见【臣】荦命停辇
　　天顔甚霁【臣】奏此畨恭祝六旬
　　万夀臣民集
　　辇下者数万人
　　天恩普被独【臣】防
　　恩最渥
　　赐宴
　　赐衣冠寳砚已属殊荣而
　　手赐御觞秩晋宫师并给
　　诰命尤为前史所无铭刻心版口不能言至请
　　安之日幼子邀
　　恩授职且
　　赐秘书上药及鱼干鹿干哈蜜瓜榛子松子口外蜜饯果品等物
　　颁赐之厚莫与伦比以此思感感当奚似【臣】归老畎亩歌咏太平晨夕祝颂
　　万夀无疆
　　圣主恩庇待【臣】九十仍来叩祝七十
　　万夀此臣之至愿也
　　上云尔如此清健朕专望尔来又云尔必来尔必来随于
　　辇旁取出笺纸一幅
　　御书御制赐臣七言律诗一首云受祉林泉頥养年世家耆徳自天全少时佩剑登三殿乆任苏台抚九阡行俭铨衡有令誉拔才吁俊入清篇【臣抚吴日曽以选刻江左十五子诗进呈御览】修龄善得人间夀雪作须睂兴欲仙后防云吏部尚书引年致仕宋荦因朕六旬夀庆祝来京事毕五月内囘乡朕念旧臣特书七言律一首以纪其盛云尔康熈癸巳清和月御笔书【臣】跪领之次感激涕零九叩谢恩而退伏念【臣】衰老余年获庆
　　圣夀累防
　　宠锡自惭逾分濒行复防
　　皇上云章下赉与前此予告
　　赐诗后先辉映【臣】何人斯独膺
　　圣眷一至于此惟有寳蔵
　　宸翰俾世世子孙永矢报効而已谨彚为日纪用传不朽云致仕吏部尚书加三级又加太子少师【臣】宋荦恭纪
　　祖茔祭田碑纪
　　周礼有冢人之官正墓位跸墓域守墓禁凡祭墓为之尸先王縁人情之不忍而万世之礼文由之以定盖神依于主体魄蔵于墓厥重惟均仁人孝子固冝竝致其追逺之诚而不容恝也吾家自福山公立祀先防而文康公继之其后废而复举举而复废率醵钱为牲醴之资而族姓之丰啬不同故难久行而不替荦虽驰王事于四方未能嵗时伏腊追随于诸父伯兄仲叔季弟之间扫丘陇而修馈祀然心切切然未尝不寤寐念之谋所以乆其祭之法盖莫如祭田之设也按茔田故有百畞计其冡墓之所占盖已过之故荦与弟炘炌已公益之以一顷九畞二分六厘七毫矣而其赋役旧期以服官者承之假使后世盛衰靡常有一日无服官之人则又将奈何此亦不可不筹之于蚤也故今荦又自设守冢田一顷应毎年赋役之外而供牲馔酒醴之费谅无忧矣况其倡之于前必有继之于后者田益多则祭亦丰而祭之有余又可以修祠宇之頽赡族人之困济婚丧之所不能举祖宗在天之灵庶防可以无怨恫乎夫荦非敢薄前人之制而更之也变而通焉要不失前人之意焉耳然则继志述事岂必拘拘循成例乎哉凡厥孙子谁无水源木本之思尚其永念荦志有加无损慎勿将来仍复取之置祖宗而不顾也凡有愿入祭田者请次第镌之左方其卜是田为茔兆者计用一畞买隣近地一畞五分易之不然恐将来墓田多而祭田寡矣此又不可不逺虑云
　　文康公
　　赐茔祭田碑记
　　事有不可不蚤虑而豫图者盖经乆之难期也易不云乎君子作事谋始始之不谋而欲终之无弊顾可得乎哉荦幸嗣守先文康公之遗绪而沐其余泽入侍明光出领方面一门皆清华之选而子辈又循循守礼法无荡陵之习一再传之家声知不遽坠也虽然后世乌可永保哉毎见故家之子孙有不肖者析田争产辄至于祖宗蔵体魄一席之地而亦裂之其墓头之一草一木亦皆人人有分可以斩而取也及夫秋霜春露则若敖氏之鬼馁而弗恤焉呜呼尚忍言哉荦家幸席旧业庄敏公福山公之家法未替文康公之教泽犹新感时物而兴孝思登陇亩而防妥侑固弗之敢斁矣即墓田隧道之赋役固无虑有不供应者然而终非经乆之谋也除墓田旧有一顷七十九畞六分五厘五毫之外荦复设祭田一顷供徭役之余可以办烝甞之献也从此子孙世世承之无得割为己有以取不孝之罪而嵗时之享祀永为典型敢曰荦谋始之功哉实文康公之福佑逺矣
　　宋氏先贤祠祭田记
　　先王制礼自诸侯以降凡卿大夫士皆得立庙以祭其祖考皆有采田以共牺赋笾豆尊罍铏鼎俎篚之数其无庙而祭于寝者惟庶人故戴记曰圭田无征疏曰圭洁白也言卿大夫徳行洁白而后可以承祭也又曰大夫士宗庙之祭有田则祭无田则荐礼书曰祭必卜日而荐不择日祭有尸而荐无尸不出神主奠而不祭是也周之盛时卿大夫能力于田事以奉祭祀而雅诗咏歌之故其诗曰楚楚者茨言抽其棘自昔何为我艺黍稷又曰我仓既盈我庾维亿以为酒食以享以祀言农之去草芟除蕴崇之而百谷以茂则可以寘之仓廪以供祭祀也其卒章曰子子孙孙勿替引之言子孙守此圭田世奉享祀长行而勿替也遭秦灭典井赋采田之法既废又一切尊君抑臣臣下无营宗庙者魏晋而后渐复庙制至唐宋乃着为令五品以上通得立庙然间考前史唐侍中王珪以不营私庙为法司所纠宋文潞公奏立庙河南而未知筑构之式则知唐世王珪而外不立庙者鲜宋世潞公而外立庙者盖未有也岂非承五代荡析之余礼頽教弛而士大夫相沿为陋简与南渡后多有建家庙赐祭器然出于大臣之滥恩武臣之请乞无足取者明制阙略品官不立家庙修防典者仅以朱子祠堂礼当之而祠堂之立于家者又多不备虽贵极人臣而祢食于寝下侪氓庻而今世俗所为宗祀则又徃往聚族合主于一堂之中冗杂蹖駮不应古礼嗟乎先王制礼吉凶乡射賔燕之仪文今皆废逸而扵人治之隆所谓莫大于祭祀莫重于食享者而亦聴其苟简如是可慨也哉予常以谓士大夫庙祭之制虽令甲所未该而亦非令甲之所禁特未有举行之者耳迨宦逰大江东西见当世名卿钜公崛起始受爵者身虽不及立庙而其子孙往往为置祠寘祭田世世不祧视始祖予乃慨然叹息以为是得先王礼意不可以非古礼而訾之也吾商丘宋氏之先始开之者为庄敏公畜而未究厥施者为王父福山公继而大之则显考文康公顾未有特祠文康公常欲成之致政归未期遽弃賔客志不克就自惟荦不肖徳薄能鲜以文康公防窃禄四十年遭逢
　　圣天子知遇之隆握节千里秩三品微前人休庇曷致是今年春乃率犹子起壆超壔捐公宅一区新之为祠谨按庄敏公于文康公为从祖祖父祠建于荦而首祀庄敏公不忘始也次福山公次文康公成先志也祠必有祭乃捐田百畞为祭田遣次子至自江南归经纪其事既成顔曰宋氏先贤祠而告于族之人曰凡吾宋氏子孙有立身居官无愧三公者乃附主于祠不则无论宗子支庶皆祭于寝毋或干也祠之祭吾子孙世世恪守宗子主之介子助之凡牲牢酒醴黍稷之共于田乎是资后人苟能斥而大之至千畞或数百畞则以其余赡族人之婚丧如范文正公遗意则荦有志焉而力未逮者也其能无望后之人也夫建祠月日既具载牲碑祭田畞数坐址则勒于记石之隂俾后有考
　　重建三报祠碑记
　　大河南北俱有三报祠祠宋孝肃包公明忠介海公及先伯曾祖庄敏公夫三公生不必同方任不必同时而同俎豆于一堂者何哉昔贤有云为天下国家惟刚者能守其法亦惟公者能以刚服天下公而刚若三公者其尽之矣以荦观孝肃事宋仁宗朝廷清明而危言谠论犹日闻于上开封之政贵戚敛手不敢为非忠介与先庄敏当明世穆神三宗之世忠介諌斋醮封事其言皆敌以下所不能堪者出抚三吴力锄豪族以恵小民先庄敏筮仕之始即不肯迎合上官意防洊厯中外弊絶风清晩年秉铨尤以直道自任此俱刚者之效也而其心实以至公出之孝肃惟本于至公故禀峭直之性而不尚苛察能使见者自生畏惮忠介惟本于至公故遇世宗之暴而不以尽言受戮严霜烈日所至辄为小人所不便而亦不能诬其行先庄敏惟本于至公故强忮如江陵模棱如茂苑前后俱所不悦而生平大节卒归于不磷不缁然则刚以御其公公以养其刚虽古之聪明正直而壹而为神者其孰加于此乎今天下淫祀繁兴而吾乡所报事者独在三公焉盖孝肃昔尹开封于归徳为邻壤而忠介与先庄敏服官南北均为海内所称服因聚而事之一堂之上春秋歆荐凛凛焉若肸蠁之临其上而忾然有当于心吾知柔荏者感之其必刚偏私者感之其必公矣祠旧占关城东北隅地最荒僻又以典守无人日就倾圮荦致政归即肃谒于庭覩庙貌之将頽而惧其无以矜式乎乡邦也乃率族人相地西城醵赀庀材中起屋三楹以奉三公神像旁列厢廊用蔵祭器祠之后别为宇招僧居之且买地若干畞以供饘粥俾可守而不废鸣呼宋明以来爵位之崇髙声施之赫奕与三公并而湮没不传者多矣而三公独以其刚与公之名阅千百年而不朽是故刚者天地之正气而公者古今之常理也凡吾族人久服习乎庄敏公之遗训而又当由庄敏公以尚论孝肃忠介两公而今而后仕宦则耻为赃吏立朝则羞为妇人焄蒿凄怆人人知有所砥砺庶防于报事之义无憾若谓楹础既新徒以侈祈赛而希福利则非荦所为重建此祠乏意也夫
　　西陂类稿巻二十五
　　钦定四库全书
　　西陂类稿巻二十六
　　吏部尚书宋荦撰
　　记
　　记壬午脱难始末
