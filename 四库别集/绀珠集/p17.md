<!-- { "loadSidebar": true } -->
　　天寳中玄宗重阳日猎于沙苑有鹤孤飞帝射中带箭西南而去益州道观第一院有青城山道士徐左卿寄寓一日自外持一箭来曰吾行山中为飞矢所伤已无恙因挂于壁书其日月且言后年箭主到此付之后明皇幸蜀游此观乃见其箭

　　王弼作守门童
　　辰州有人射猪逐入石室见老翁问何射猪曰伤禾即呼一童子责之曰何不谨门令猪出射者问何人童子曰此翁上帝使为诸仙讲易我即王弼受易未通遂罚守门

　　摩顶松
　　玄奘往西域于灵岩寺见有松手摩其枝曰吾西去求佛教汝可西长吾归即东回使吾弟子辈知之既去松枝年年西指一年忽东回弟子曰教主归矣果还至今谓之摩顶松

　　蛇化铜劔
　　武胜之尝于江滩见雷公逐一黄蛇或以石投之铿然有声雷公飞去乃一铜劔有文云许旌阳斩蛟第三劔

　　鹦鹉唤花开
　　许汉阳舟行迷入一溪夹岸皆花苞忽一鹦鹉唤花开一声花苞皆拆中各有美女长尺许能笑言至暮花落女亦随落水中

　　郁轮袍
　　王维素为岐王所知善琵琶将应举吿王为地王曰子旧诗可録数篇及作一琵琶曲因引维至一贵戚家自弹其曲贵戚问何名曰郁轮袍大爱之因出其诗曰此非伶人乃能文之士遂为夤縁是年为举首

　　玉英粉
　　有道士持汤饼语人曰此玉英粉食之七日必羽化

　　星靥
　　华岳三夫人媚李湜云笑开星靥花媚玉颜

　　蠏螯如山
　　有海贾毎见两山相对于波间各髙数丈已忽不见舟人云此是巨蠏螯也

　　三苗
　　吕筠卿月夜泊君山饮酒吹笛忽一渔舟来相并中有一老人持一篴以示吕大者如合拱曰此天乐也不可吹次者如世所吹者曰洞府仙人乐也小者笔管大此人间之笛也遂吹其小者始一二声波涛沆瀁又三五声舟楫掀舞吕大恐老人止笛朗呤曰湘中老人读黄老手援紫藟作碧草春至不知湖水深日暮忘却巴陵道忽不见

　　神人诗
　　有神人降于郑绛家吟诗云忽然湖上片云飞不觉舟中雨湿衣折得荷花浑忘却空将荷叶盖头归

　　老君剪舌
　　唐夔州道士王法朗舌长呼字不正乃曰诵道徳经后梦老君剪其舌觉来语言乃正

　　石阿措
　　崔玄微尝遇美人其一曰石阿措一曰封十八姨封则风神石即石榴也

　　山丈山姑
　　山魈岭南皆有一足反踵手足皆三指雄曰山丈雌曰山姑夜叩人门雄求金缯雌求脂粉

　　敬元颕
　　寳镜名

　　破山劔
　　寳劔名可破山取寳

　　○名画记【张彦逺】

　　精纸
　　王蒙自言我嗜酒肉好书善画人有美酒珍食精纸何所不可

　　世情未尽
　　戴安道画佛庾道季见之曰神气太俗盖由世情未尽耳

　　画本
　　隋郑法士求田杨画本杨指宫阙人物衣服车马曰此吾画本也

　　练障为衣
　　有人收张藻画松石障既死人购之其妻已练为衣唯得两幅双松一石松存焉传后世以为名笔也

　　廐马师
　　帝问韩干曰内廐马皆臣之师也

　　○黄庭经【阙名】

　　蕋珠阙
　　上清云闲居蕋珠阙作七言注云秘要经仙宫有阳寥之殿蕋珠之阙七缨之房

　　胎仙
　　琴心三迭舞胎仙注云和琴也叠积也存三丹田使和积如一则曰胎仙犹在腹中但有气而无息也

　　神盖
　　注神盖道也

　　三素云
　　上有章注云丹田上中下俱有白气又云日光有紫青绛三色谓之三素云

　　赤珠灵
　　天中章云赤珠灵裙华蒨粲注云此言心神所服之色然也

　　苍华
　　至道章云髪神苍华字太元注云白黒谓之苍首上故曰太元

　　太和官
　　口为章云口为玉池太和官注云为调柔百味和适五脏

　　玉练颜
　　注潄咽灵液则肌肤若氷雪也

　　精根
　　脑神曰精根字泥丸注泥丸脑之象也

　　明上
　　眼神明上字玄英注在首上故曰明上

　　玉陇
　　鼻神玉陇字灵坚注隆龙之骨象如玉

　　空闲
　　耳神空闲字幽田注静则能听幽田神所舍也

　　罗千
　　齿神崿锋字罗千注摧众物之义

　　丹元
　　心神丹元字守虚注心为脏腑之元南方火之色也

　　皓华
　　肺神皓华字虚成注肺为华盖皓白也

　　龙烟
　　肝神龙烟字含明注东方青龙之色

　　育婴
　　肾神玄冥字育婴

　　常在
　　脾神常在字魂停注脾中央即黄庭之宫曰常在

　　龙曜
　　胆神龙曜字威明注胆色青光故曰龙曜

　　白元君
　　肺部注曰白元君主肺宫之神

　　玉罗
　　心部丹锦绯裳披玉罗注心色青上有白气象玉

　　尺宅
　　脾部尺宅面也

　　桃康
　　脾长章丹田下神名曰桃康

　　玉卢
　　注玉庐鼻也

　　黄野
　　灵台章脾曰黄野

　　三闗
　　三关章口为天关手为人闗脚为地闗

　　琼室
　　骨之象

　　寸田
　　谓三丹田各长一寸故曰寸田

　　五牙
　　当念章存潄五牙不饥渴五牙者五行之生气配五脏

　　六丁
　　老君六甲符图云丁卯神马卿丁丑神赵子玉丁亥神张文通丁酉神臧文公丁未神石叔通丁巳神崔巨卿

　　伏牛
　　五行章伏牛幽闗罗品列注云伏牛肾象肾为幽关

　　雌一
　　父曰泥丸母曰雌一注云明堂中有君神洞房中有夫妇丹田中有父母

　　鬰仪结邻
　　郁仪奔日之仙结邻奔月之仙

　　灵芒
　　口衔灵芒携五星注口吐五行色云气

　　吞日月法
　　吞日法呪曰魂【云云】十六字自有五色流霞入口中吞月法咒曰魂【云云】二十四字自有玉色光入口中

　　绀珠集卷七

　　●钦定四库全书

　　绀珠集卷八

　　（宋）朱胜非 撰

　　○古乐府【阙名】

　　夕台神帐
　　刘绘巫山髙云散雨收夕台行云卷神帐

　　鸟封鲤素
　　王瑳长相思鸟封归飞断鲤素还流絶

　　犀覊
　　刘孝威骢马行犀覊玉镂鞍寳刀金错鞘

　　镂衢鞍
　　徐陵騘马行云白马号龙驹雕鞍名镂衢

　　清酒特炙
　　陆机百年歌清酒特炙柰乐何

　　葱粲
　　陆机当置酒云三益既葳蕤四始方葱粲

　　后薪前鱼
　　陆机怨诗后薪随后积前鱼复谁怜

　　玛瑙锺
　　湘东王云幄中清酒玛瑙锺裙邉杂佩琥珀龙

　　璇霜
　　王融云珠露春华反璇霜秋照晚

　　三妇兄弟
　　长安侠邪行大妇织绮罗中妇织流黄小妇无所为挟瑟上髙堂大兄珥金珰中兄缨玉蕤小弟无所为鬬鸡东陌逵

　　淫豫大如幞
　　梁简文淫豫歌淫豫大如幞瞿塘不可触淫豫即滟预也

　　黄姑
　　梁武云东飞伯劳西飞燕黄姑阿母时相见曲名东飞伯劳歌

　　三六三五二八二七
　　梁简文等拟古云少年年纪方三六新装年纪纔三五年时二七犹未笄今年二八新红脸

　　翩姸
　　徐陵杂曲云歌扇当窓似秋月碧玉宫奴自翩姸

　　鹤尘
　　梁武帝维濵云参差列凤管容与起鹤尘

　　神丘
　　曹植逺逰云灵龟戴方丈神丘俨嵯峨

　　两头纎纎
　　徐朝云两头纎纎月初生半白半黒眼中睛腷腷膊膊鸡初鸣磊磊落落向曙星沈约亦作毎句以上四字为格易下三字要叶韵

　　五杂组
　　沈约云五杂组冈头草徃复还车马道不获已人将老

　　悲歌二篇
　　悲歌可以当泣逺望可以当归思念故乡郁郁累累又云欲归家无人欲渡河无船心思不能言肠中车轮转

　　三叟
　　应璩三叟诗古有行道人陌上见三叟住车问三叟何以得此寿上叟前致词室内妪貎丑中叟前致词量腹莭所受下叟前致词夜卧不覆首

　　木兰
　　促织何唧唧木兰当戸织不闻机杼声但闻女叹息问女何所思问女何所忆女亦无所思女亦无所忆昨夜见军帖可汗大点兵兵书十二卷卷卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河邉不闻爷娘唤女声但闻黄河流水鸣溅溅旦辞黄河去暮宿黒山头不闻爷娘唤女声但闻燕山胡骑声啾啾万里赴戎机闗山度若飞朔气传金柝寒光照铁衣将军百战死壮士十年归归来见天子天子坐明堂策勋十二转赏赐百千强可汗问所欲木兰不用尚书郎愿駞千里足送儿还故乡爷娘闻女来出郭相扶将阿姊闻妹来当户理红妆小弟闻姊来磨刀霍霍向猪羊开我东阁门坐我西阁床脱我战时袍着我旧时裳当窓理云鬓对镜贴花黄出门看火伴火伴始惊惶同行十二年不知木兰是女郎雄兎脚扑朔雌兎眼迷离両兎傍地走焉能辨我是雄雌

　　○乐府题解【呉竞】

　　伯牙闻海水得琴妙
　　伯牙学琴于成连先生成连曰吾师子春在海中能移人意与俱往至蓬莱山留伯牙曰此居习之吾将迎师刺船而去旬日不返伯牙但闻水声倾洞山林冥杳禽鸟啼号乃叹曰吾师谓移人意者岂此也援琴而歌顿悟其妙旨

　　白头吟
　　司马相如将聘茂陵女为妻文君作白头吟云凄凄重凄凄嫁女不湏啼愿得一心人白头不相离示相如以自絶乃不聘

　　雉朝飞
　　齐宣王时牧犊子五十无妻见雉相随而作此曲

　　别鹄操
　　商陵牧子妻五年无子父母将令改娶妻闻之作此曲

　　乌夜啼
　　宋彭城王义康与义庆相见而哭帝怪之征还大惧妓妾夜闻乌啼叩阁曰眀当有赦乃改南州遂作此曲

　　藁砧今何在
　　藁砧为夫也山上复有山言夫出也何当大刀头问何时还也破镜飞上天言月半时还也

　　围棊烧败袄
　　梁简文风人诗云围棊烧败袄看子故依然

　　泰山吟
　　薤露歌一名蒿里行又名泰山吟

　　挽柩歌
　　汉武时李延年分二曲以薤露送王公贵人以蒿里送士庶令挽柩者歌又通谓之挽柩歌

　　乌生八九子
　　古词言乌生八九子端坐秦氏树言乌生子当在岩今来坐树间故为弹所杀

　　陌上桑
　　蒨说邯郸女子姓秦名罗敷为王仁妻仁事赵王为家令罗敷采桑陌上赵王见而恱之置酒将夺焉罗敷善筝作此曲自眀不从

　　东门行
　　古词云出东门不愿归言士有贫不能安者拔劔将去其妻止之曰时清不可为非愿共餔糜不求富贵

　　君马黄
　　言君马黄臣马苍三马同逐臣马良叹无罪见逐也

　　明君自请往单于
　　明君即昭君避晋文讳改焉琴操载昭君齐人王穣女极美献之元帝数年帝未见之因单于入朝帝宴之禁中后宫执事嫔御皆侍昭君在列酒酣帝曰欲以一女遗单于谁能行者昭君怨帝即出请往帝见悔之旧说不同

　　大垂手
　　言舞而垂手亦有小垂手及独揺手之类

　　坎侯
　　汉武灭南越祠太一后土令乐人依琴造坎言坎坎应节也侯工人之姓因曰坎侯后讹为箜篌也

　　定情篇
　　汉繁钦所作若臂环致拳拳指环致殷勤耳珠致区区香囊致扣扣跳脱致问佩玉结恩皆妇人叙志之词也

　　合欢诗
