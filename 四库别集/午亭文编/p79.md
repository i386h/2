<!-- { "loadSidebar": true } -->
　　予老而失学欲继烛之勤而灵源翳塞明瞳昬如尝窃自笑吞纸可以果腹食字可以饱蠧世即有之吾弗能巳然以结习驱使不能自休辄欲效海南宗人晨夕陈五经拜之兾以略识字于万一者而匆匆尘坱中亦不暇以为以是之故凡以文字见遗者多至累帙少至尺幅寸笺谨拜而受之虽不能卒业心窃敬爱向徃焉牧仲先生见示筠廊二笔本天咫极民彜朝章国是前言徃行具焉余独能读之终篇忘其老而倦也先生以学术为吏治两开府于东南所至事集民和以其暇益覃精古学著书满家筠廊笔其一也今兹晋冡卿总百官任大事繁而诵诗读书为文章益不衰此余之所以尤爱敬而向徃焉者也先生方以
　　圣主眷遇之隆出其胷中万巻书尽展底蕴以赞襄太平无疆之大业而余且优防卒嵗于山巅水涯得先生所为筠廊之三笔及四五笔而未已者坐卧读之抛午枕之书饱残年之饭乐而忘忧不知其老之至也则予所得于先生者不其多哉
　　施鸿胪对菊思亲图引
　　日居燕市寥寥如无人庄生所谓逃空谷而喜闻人足音者余兹有焉燕市四逹九逵日昃朝夕之聚十万家自公卿百僚下至佣贩皁狗屠者流唱驺呌讙塞于道踵相接肩相摩也而曰寥寥无人曰空谷不太过矣哉顾余所谓无人非真无人也无至余门之人也谓之空谷奚过乎余有幽忧之疾性又好饵草木药物之味时时独求医于市中庻防遇其人焉故与吾逰者医之外无人焉耳矣医又辄难其人既而得鸿胪施君培菊与之逰稍久吾之所谓其人者其施君与吾私怪施君何以字培菊曰先人好菊吾亲之所好谨识不忘云尔而能画者为写其形曰对菊思亲图培菊以一物之微不忘其亲之所好将孺慕之终身焉此其所志为何如也培菊又言始吾里中陈生云客善画人貎与吾父逰吾父之存也貎不及画殁时云客逰滇南使它画工画终不肖心恨之其后客有诗画吾像者輙辞谢去曰吾父像未有画吾何以吾像为久之云客归自谓能追画吾父盖昔云客与吾父以奕逰甚习也至是云客闭一室静坐曰取碁枰来状若对奕者居七日夜毎夜深乃开户相接语画卒不成窃谓云客欺我乎明日从壁空中私闚之枰上有像焉惊失声曰是吾父矣其时老仆先入户见之拜伏地及吾趋入谛眎之无不肖也大哭涙涌血出殷红渍枰纸且哭且拜又转而拜云客盖自是吾父始有画像矣夫然后敢请画吾像及菊语巳泣谓余得夫子一言可以永吾思矣夫画像细故耳培菊既郑重之宜其不忘其亲之所好也况其有大于画像者哉况其有大于所好之菊者哉吾故乐观此图而识其事以见吾之所取于人与人之至于吾门者皆非苟然者也培菊名庭铨常州无锡人自其先世有诗书礼乐之习而兼为医至培菊十四世矣而有科目者七世世之为科举之学者多矣或数世而无其遇焉培菊之世显者之多如此则其为医之道亦可知也夫
　　干明寺修葺募疏
　　泽州西北隅可寒山者涧谷幽窅流泉出焉其间有寺曰干明唐天祐十四年剏修由是迄明代加葺理今则栋折榱崩风日穿漏图像颠坠僧徒散奔余过而慨焉昔郡人裴公骞碑记寺故唐未避兵地也泽晋城县建兴乡砂城里七干管义兴邑都维那刘绍辈居之二十余年兵定即其处兴造台殿以报佛恩考天祐前二十年所则僖昭之际也戈鋋蠭涌祸乱丛生宦者强藩煽灾肆虐昭义一军孤悬域外而梁晋纷纷夹河争战及其后也汴人夹寨之营马牢之战烽烟所届遗垒窜墟近在耕垅室家妇子何得一晌安眠所谓避兵而兵定者亦聊尔其言而已耳不知当时锋镝余魂朝梁暮晋其何以为生也且又安得此余闲出其物资以事营建与迄于今千有余年抚其遗迹感兴废之无端忽须臾而往古世运屡变陵谷依然此邦之人生齿繁兴耕食凿饮乐太平无事之时而溯洄上世念其先祖栖草莱庇风雨恟惧掉于兵革鬭乱之间者岂不以此为极乐浄土而彼为鬼国灰塲此为瑞日祥云和风甘防而彼为刀涂血路热鐡镬汤也哉然昔也当彼原野萧条白骨如莽之日犹能斩荒刈秽飞楼涌阁变现于空无而今日者防业而居防于化日光天之下曾不能以财施法施补修坠使成迹旧观冺焉沦替将复为荒榛衰草童山頽谷也其亦可悲悯而愧恧也夫余里居之始僧来告曰环山前后而居者无虑数十村落长者耆艾有徳之士率其子弟炷香作礼发愿重修思得居士一言以为之劝其时比嵗旱凶民艰于食余不敢遽为词以请也兹年谷小登春雨频降僧复来促居士不言将沮众念余不复能辞因略叙其兴造之时代而致叹于始作之易善继之难诸父老子弟果有意于斯乎固不必以余言为劝窃惧其以余言之不逹于辞而沮也吾父老子弟择可而行之毋毁前模毋饰后观量力称心毋拂毋怠以底厥成有永其休其尚善图之哉
　　海防寺石堰募疏
　　余每嵗冬春之交煮粥于海防之东偏玉鹊庵者三月以食原野道途之人时至其处身自经纪其事自玉鹊迤逦而西平沙旷土度可百亩杖藜独歩遥陟寺门流泉浒浒适出百亩之上若疏瀹而挹注之资其灌溉皆可为沮泽沃壤也而乃皆在荒沙蔓草断溪乱石中诘其所以若此者盖傍皆临河方冬水涸见为空野夏秋水至故为河道失流急沙草漂流茫洋漫澶其势可以尽百亩而吞之是以耕者谨避焉且夫将以广田先须培土一难也田成河冲与无田同二难也不有隄防其曷克田三难也以此三难是以郁为平沙闲为旷土废置于溪流石碛之间者今且将千年矣余低徊弥望浩然而叹于时寺僧言昔者故冢宰藐山张公尝有意于斯矣辍而弗兴今公既嵗输金钱设糜济众曷不捐赀筑堰堰成而田然后陂山通道举锸引渠永作耕畲蔚为水耨嵗以所赢粟为粥资其徳不更多与余曰唯唯独善不若与人请与众共之盖此邦之民亦既苦矣环邑数百里山多地少沙多土少石多水少今数百里之髙山有数百亩平陆不可谓非幸矣而将累土引水筑防以其三少搆此三难余何力之与有与众共之亦其势也且吾见今留心民事者徃徃言西北水利近吾邑者惟沁水水既洿下地皆墝塉仰髙无所得水利兹寺之流泉如建瓴写瓶泱然出地上而不能为地用则岂尽无水与水下之咎哉水利之兴肇于魏史起引漳水溉邺田起之言曰漳水在邺傍西门豹不知用是不智也乃吾闻昔者张公所见与今同非前之人尽知之不及也或者其力有待于众与沿门持鉢虽释子之事则然而将兴事以济人则余曷忍辞焉昔起又以漳水不溉邺田二百亩当行田百亩谓之恶田今傥因众之力以为善田
　　圣朝方以飬民垦荒为政田既善而赋以正供民牧人长举斯义以行之为益溥哉
　　午亭文编巻三十七
　　钦定四库全书
　　午亭文编巻三十八
　　大学士陈廷敬撰
　　记
　　体仁书院记
　　泽州书院始宋宗丞伯淳程先生先生以治平四年由上元簿为晋城令晋城今州治也先生道大徳尊光被天壤至其所以为晋城者当五季迭乱金革创残之余礼乐诗书弦诵之习久而未兴先生多设乡校择秀异之民羣萃类居教之以学亲至其处为正句读晰文义使知入徳之方孝弟忠信礼义廉耻之道熙丰中士之儁者连收科目而人俗以厚魁杰忠廉守节善道敦行而文者徃徃介出其间迄于今风行泽流闻而兴起徳化之盛犹有存焉先生乡校之设最近治者故在北城之外此书院之所自昉也今则平垅遗墟旧迹冺然尽矣前明州守王君建文昌书院于张公祠左其后鹾使杨君更其名体仁书院檄州守徐君祠先生于中以伊川张邵朱吕诸先生左右列而配焉谓祠为先生设也未及百年墙屋圮倾蔓草寒烟芜废不治康熈壬申之冬滦水伦君来守是邦阅明年治和人安景先贤之遗烈修祀事祠下忾然兴叹作而新之不劳民功而役者子来旬月之间聿新鼎构俎豆弦歌讲肄之地有如曩昔既讫工命余记之余惟昔者先王之教有学有祀礼凡始立学者必释奠于先圣先师又凡学春官释奠于其先师秋冬亦如之郑氏谓先圣周公若孔子先师如汉礼髙堂生乐制氏诗毛公书伏生古者建立学校未尝不以祀为重事盖有学有祀先王之教也然当其时自国学至校序庠之乡学莫不有定制而祀无适主意古者尧舜禹汤诸圣人或以为圣或以为师皆其必祀于学者今不可考则亦不敢臆论矣故康成谓周公若孔子者非断词也而先师则因其时之所尊者而祀之故郑氏谓如髙堂生制氏毛公伏生之流也大司乐凡有道有徳者使教焉死则以为乐祖祭于瞽宗是以记又曰天子视学命有司行事祭先圣先师焉夫天子视学于成均则祀先贤于西学者所谓祭于瞽宗也春秋战国乱世犹有圣贤为之师秦汉时犹有専门为之师皆祀于学汉髙帝过鲁祠孔子明帝行乡饮于学校祀圣师周公孔子犹未知所以独尊孔子之义也魏祀孔子于辟雍以顔渊配歴晋宋齐梁陈隋皆以孔子为先圣顔子为先师唐武徳中释奠于太学以周公为先圣孔子配焉房龄建议升孔子为先圣以顔子配焉髙宗永徽中复改周公为先圣孔子为先师顔回左丘明从祀太尉长孙无忌駮正云汉魏以来顔回夫子互作先师宣父周公迭为先圣贞观之末正夫子为先圣以众儒为先师由是以来州县之学庙祀孔子以顔子曾子子思孟子列于庙堂之上庻防得古者祀先圣先师之意矣余间尝窃有议焉称孔子曰至圣先师则是先圣先师并为一人揆之礼经未尽其义也虽以顔曽思孟四子者犹不得谓之师则是如髙堂生制氏毛公伏生之流反得谓之师矣今以顔曾思孟不得谓之师而谓之先贤而欲进濂洛闗闽诸子者而谓为师势必有所不能然则礼经之义郑氏之説将遂不明于天下矣乎濂洛闗闽数子者继四子之后以明孔子之道者也孔子之或为先圣或为先师歴千百年而始有定论然则后或十百年或千百年安知诸子之贤不得与四子者并而列于庙堂之上也哉茍使数子者并四子而列于庙堂之上将无近于古者释奠于其先师之意与亦庶防其祭于瞽宗之礼也今夫儒学犹古之学也文庙犹古之祀也体仁书院为先生而立祠先生其中并有合于先王之教有学有祀之义可不谓盛事与而余谓先生之祀当列于庙堂之上援据孔子或为圣或为师歴千百年而始定之说以见圣贤之道久而益尊如先生者既以其特祠为有合于礼而又致望于后之知尊先生之道者为是説以谂之若夫邦君之徳政吾不敢以谀诸生之学业吾不敢以规有先生言语行事在焉勉其不逮而无失其已能者是邦君之徳政也夫是诸生之学业也夫
　　也红亭记
　　康熙十七年闰三月二十一日子与侍读王君贻上被召入直
　　乾清宫之南殿宫中所谓南书房者侍读学士张君敦复晨夕侍
　　上之直房也予与贻上入直二十有八日而与敦复覩宸章之巍焕仰
　　天之昭回见
　　圣天子万防燕闲从容于文章翰墨之娱而侍从之臣防恩宠而被清光有歌颂所不能形容而言语所不能纪载者遭逄如此呜呼盛已至于宴赉之便蕃尚方珍食日赐者三而汤茗果饵特出
