<!-- { "loadSidebar": true } -->
　　○汪司马伯玉先生膺封诰奉赠 

　　雨露新沾御墨香纶恩颁宠贲三鄣瑶函色借彤云护丽藻光联紫凤翔越国千秋昭盛美虞庭一代着明良金符宝册长辉映华阀应夸衍世芳 

　　○柯典客招集东麓亭见新月作 

　　着屐同携风日清玄都忽听鸧鹒鸣亮前客检换鹅帖洞里人吹吊凤笙倚槛笑看紫气绕衔杯兴逐青霞生层城片月出海底蛾眉影澹春山横 

　　○涿州旅宿 

　　匹马萧萧赴上都朔云寒雨思踟蹰氷霜不奈催残岁桂玉难交在旅途日暮山家留扫榻愁深行侣劝提壶天涯此去无知己燕市重寻旧酒徒 

　　○奉陪汪司马从石壁山翔览亭之清署 

　　峭壁危亭积翠中泠然连袂喜乘风崖悬斜折松杉入磴曲深穿薜荔通何幸登临陪谢傅还从问难叩支公上方趺坐人天暝宝月高悬万籁空 

　　○送曾人倩落第还海南 

　　献策怜君不得意归骖愁折柳条青燕山春色裘仍敝易水悲歌酒未醒金散穷途空慷慨珠遗沧海叹沉冥罗浮暂可供高卧终见风云对大庭 

　　○赠戚少保元敬 

　　少小论兵已白头英名万里动遐陬沧洲未许淹高卧疆场终看仗壮猷幕下偏裨皆建节府中书记近封侯遥闻西北需良将跃马能纾圣主忧 

　　○奉寄汪司马伯玉先生 

　　归遂初衣尚墨头中原词赋擅千秋白榆里社寻常订紫气关门几度游逸兴尽教倾鲁酒雄心翻笑揽吴钩东山纵是耽高卧秪恐　君王欲借筹 

　　○送黎秘书惟敬还南海 

　　宠列三朝供奉班乞休诏许暂投闲遥辞霄汉归初服高拂风尘返旧关莫讶丹心违紫合肯令白发负青山罗浮闻有仙人宅何日相携问大还 

　　○赠黄孝廉承聘 【 孝廉广陵人】 

　　相逢十载傍风尘裘马何须叹桂薪击筑且歌燕市酒吹箫却忆广陵人谈边碣石临沧海望里金茎接紫宸君自云霄期奋翼予将江汉欲垂纶 

　　○都下送汪和叔南归 

　　同向天涯羡独归萋萋芳草送斜曛雄心马上青萍剑旧业山中白板扉对酒剧怜游子倦临 【 下阙】 

　　○阅无量寿宫成 

　　宫阙庄严法界开化城元自接蓬莱绮云绛节空中下紫气青牛谷口来座拥莲花依宝地香浮栢子绕瑶台请看像教归东土试向山头问榔梅 

　　○城西道中望岳喜晴 

　　遥携佳兴试春游遶郭山光宿雨收不尽飞泉寒乱堕何来迭嶂翠俱流云霞缥缈三千界金碧参差十二楼便尔乘风思羽翼泠然长啸入丹丘 

　　○谢秘书宅赏牡丹 

　　解语名花笑倚栏芳时正好供宾欢重将绣幄延春色不放金樽耐夜寒香散都梁风细度艳含倾国露轻溥何须洛苑夸姚魏烂熳当筵醉共看 

　　○投赠王司寇元美先生 

　　天书特起五云端吐握由来礼数宽八座勋名双曳履千秋词赋一登坛星文高拂荆吴曙日色遥开海岱寒十载龙门欣奉袂尘冠从此更须弹 

　　○寄止耕丈人吴次鲁 

　　我欲明农已倦耕君趋东作喜西成庞公自得田间乐郑老终藏谷口名抱来烟霞筋力健枕蓑风雪梦魂清即今头白心逾古沮溺应同出世情 

　　○赠西安张使君两世荣膺诰赠 

　　入报循良政已成纶音褒美惬舆情昭回云汉星辰丽光被泉台草木荣两世高膺并列岳千秋余贲重连城提封已乞终南石借勒长瞻不朽名 

　　○宴大梁松泉王孙宅 

　　宾馆歌钟丽日斜彩云偏绕列仙家梁园风物应无恙邺下才名自足夸玉洞双瞻疑二室琼枝齐拂忆三花月明鸾鹤归何处缑岭箫声度碧霞 

　　○投赠观察李公 

　　宪节高持振汴州明良际会此千秋藩封旧荫甘棠在臬府新开列栢稠何幸中朝叨盛典谩劳左席接清游忘年喜奉登龙会孔李通家奕世投 

　　○送傅明府伯峻还吴门 

　　龙池春暖五云深送客携壶调玉琴求友宫莺娇弄管愁人堤柳淡摇金吴趋暂借神明宰魏阙长怀经济心拟向秋风鰕菜美放歌遥访太湖阴 

　　○紫霞社成宴集得分字 

　　泠海东来碣石分风流今复见诸君烟霞自属神仙侣霄汉元多鸾鹤羣门外竹声藏暮雨阶前树色散春云明朝回首俱陈迹感慨临觞日易曛 

　　○送屠长卿明府赴清浦 

　　十载长怀御李难都门此日罄交欢舄飞玉阙天应近衣拂金茎露未干驻马听莺春树晓衔杯倚剑朔云寒到时满县花争放赋就应同制锦看 

　　○送高祠部使楚藩 

　　骊歌忽动春卿署绮席芳筵隔禁城云敛文星隋使节风消灾雾肃邮程藩王应拟分庭待县令先期负弩迎雨露恩深回首处岂因昼锦重乡情 

　　嘉树斋稿卷五终 



　　●嘉树斋稿卷六 

　　新安吴继茂叔承着 
　　男吴明春编校 

　　七言律（二） 

　　◆七言律（二） 

　　春祀礼成百官朝贺蒙诏赐袍服酒馔恭述 
　　赐扇志感 
　　曾人倩李季常集衙斋得齐字 
　　滁州道中 
　　过滕县作 
　　使梁还途中寄皇甫刺史 
　　驿夜怀张南极郭美命 
　　荣封双寿为倪翁赋 
　　上巳日龙司理君善载酒河西集同社诸子燕别得清字 
　　夏日偕张南极包九容集朱汝修修竹斋得寒字 
　　初秋偕畲宗汉朱汝修集龙司理君善斋中燕别得文字 
　　重集谢秘书宅看牡丹 
　　送袁秘书懋吉奉诏饷边 
　　奉别大廷尉沔阳陈公二首 
　　奉别宗伯赵相公 
　　龙潭泛舟 
　　马上闻新蝉 
　　石梁阻雨 
　　东阿酒家 
　　寄内 
　　代内答 
　　寄仲兄德藏居士 
　　秋日携诸儿集詹吏部东图衙斋时诸公子在坐 
　　朝罢呈诸旧游 
　　上冢宰赵相公二首 
　　燕台诸君咏 
　　寄丁谏议元甫先生 
　　许相公雨中见招呈谢 
　　新秋卧痾不起 
　　彭城眺望 
　　秋归六首 
　　愚公深入崄绝为卜居之计嘲予不能偕往会日风雨如驱枹窜不暇予赋此解嘲兼以慰之云 
　　过采石瞻龙飞渡处 
　　挽王太夫人 
　　送曾人倩东归便游黄山 
　　六合道中省灾书怀 
　　将至白下作 
　　寄丁元甫谏议时居内艰 
　　卧疾江上寄山中兄弟 
　　寄陆无从 
　　张比部左迁都护参军舟过江上走书相讯作此寄之 
　　寄张郡丞分府瓜州 
　　莫公远曹子念汪子建秋集小斋 
　　黄定甫张奕美程仲权同集小斋得南字 
　　祝令君枉顾山中同游居士兄树下居藏经合 
　　洪秘书正叔过山中赋赠 
　　汪侍御奉使还朝过予言别 
　　闻曾人倩拜秘书却寄 
　　秋日詹文学长卿偕陈少明枉顾山中 
　　还山作 
　　詹文学文祥枉顾山中 
　　春晚同德藏兄兆父泰仲诸弟登啸台 
　　题程尚卿晴篁斋尚卿为司马晴洲公宗伯篁墩公之后 
　　夏日奉邀詹事兄转运弟集山居 
　　范晦叔见过话旧 
　　开甫叔六十初度 
　　詹文祥自楚还留宿斋中 
　　独坐天风亭避暑 
　　寄怀邓明府咸父 
　　许相公枉顾山中奉呈一首 
　　题程文学右文飞霞合 
　　对雪答晦之侄 
　　冬日闲居四首 
　　冬夜过清署似诸禅丈 
　　恩公自金陵至信宿斋中临别赋赠 
　　送戴孝廉麟图计偕北上 
　　送四弟兆甫北试 
　　题程光禄长春堂 
　　忆别程民逸于荪谷道中民逸有诗见寄赋此答之 
　　送五弟鸣谦游广陵 
　　侯文学师之远访山中留宿话旧 
　　星楼诗寿戴文学汝文二首 
　　赠罗别驾 
　　秋日寄孝廉四弟兆甫 
　　山中秋尽示诸儿 
　　寄戴孔章 
　　归鹤二首（有序） 
　　题苍松图寿仲成程姻家 
　　送祝令君入觐 
　　送藩幕弟用忠北上 
　　送詹吏部东图游西湖 
　　司理朱公五世祖为武冈倅卒于官廉不能归遂葬其地司理公父为辰溪令与武冈接壤乃为修墓建祠司理公索海内名流赋咏以纪其事輙附此作 

　　○春祀礼成百官朝贺蒙诏赐袍服酒馔恭述 

　　光浮旭日上蓬莱仙仗初临宝扇开欣奉宸欢春祀毕幸随封祝晓钟催银罂传赐金人露彩服题颁玉女裁深愧菲才叨侍从偏承宠渥九天来 

　　○赐扇志感 

　　皇恩此日颁宫扇中使传宣天诏开共挹清风分贝阙遥瞻爽气满瑶台蓬莱影送轻云动沧海光衔片月来莫向班姬颂恩泽红颜不驻易生哀 

　　○曾人倩李季常集衙斋得齐字 

　　苔藓苍苍径不迷衙斋闲敞胜幽栖沽来新酝樽堪对读罢残书帙懒齐坐上看投青玉案门前听唱白铜鍉城隅山色晚偏好稍共题诗待日西 

　　○滁州道中 

　　千行堤柳引驱车忽忽天涯春草余弱质可能抛药里轻装聊自挈琴书山深夕翠沾行盖日落晴红照客裾游洛才名惭未起敢云谕蜀似相如 

　　○过滕县作 

　　齐鲁封疆接近藩駈车吊古此郊原滕文一念民犹诵孟氏千秋道自尊风俗故知因世变井田曾谓以人存踟蹰更觅居庐处古木寒烟暗国门 

　　○使梁还途中寄皇甫刺史 

　　此去君门犹万里踌躇驿路复何之趣装深愧黄金橐恋阙长怀白玉墀黯黯寸心悬似斾萧萧短鬓乱如丝凭君莫问梁园事废苑荒台异昔时 

　　○驿夜怀张南极郭美命 

　　独对残灯唤浊醪美人遥夜梦魂劳心悬云树春将暮书断江鳞浪正高作赋巳传登翰苑试官却羡领天曹游梁自愧才名薄惟有相思长二毛 

　　○荣封双寿为倪翁赋 

　　岳牧承欢乐事繁高堂晓日彩云屯九还旧授仙人诀三锡新沾　圣主恩黄发双垂披锦服红颜并驻对金樽欣闻寿域人争颂大保歌声傍德门 

　　○上巳日龙司理君善载酒河西集同社诸子燕别得清字 

　　总因去住恋同声折柳那堪唱渭城此地山川怜最胜今朝风日讶偏清浮觞莫问金人剑驻马疑闻汉署莺千载佳游应不减兰亭何用重关情 

　　○夏日偕张南极包九容集朱汝修修竹斋得寒字 

　　苍雪霏霏白日寒芳筵瓜困荐氷盘偶从酣饮追河朔敢谓称诗入建安觅径花前藜仗短穿林雨后葛衣单同心不用论投辖竟夕欢游兴未阑 

　　○初秋偕畲宗汉朱汝修集龙司理君善斋中燕别得文字 

　　书奏明光下五云侍臣谁复荐雄文过从喜近双星聚握别愁先一叶分易水澹烟秋缥缈燕山佳气晚份氲相看正尔多惆怅无那蟾声送夕曛 

　　○重集谢秘书宅看牡丹 

　　风景浑疑是洛阳仙葩爱自傍仙郎绮阑深拥青春丽翠幄轻垂白昼长解语偏令牵旧恨含酲翻欲妬新妆花前但愿樽常满莫惜相留典鹔鷞 

　　○送袁秘书懋吉奉诏饷边 

　　侍从承恩锦绶新又将玉节下枫宸弃繻旧识关前路乘传初沾苑内春万里星辰依仗剑三河花柳拥征轮相如谕蜀同今日知到临卭有故人 

　　○奉别大廷尉沔阳陈公二首 

　　万户何如得识荆十年幸已慰生平幕无停牍堪从事厨有佳醪乞步兵却又怀书千里迅讵知计物一囊轻白头自愧参卿幕不尽依依怆别情 

