<!-- { "loadSidebar": true } -->
计事者诚贵拣慎周远仓卒之际虽固有如意者小如意率小败大如意率大败此虽圣人复起不能易也何也天下之事其众若牛毛其大弥宇宙其细极纤眇彼以仓卒小慧谓可尽之矣其道固无有弗败也今关中虽不罹兵燹然山南之寇烦饷数年矣老弱枕籍于沟壑之中山南至于今未平也而北地上郡悉数岁称歉贫民剥树肤发草彀以为食宁夏虽新净蠭虿一被狼藉仓廪虚蒶矣延绥甘肃诸镇虏数梗道居者不得耕牧搀运者不得轮送其害盖数倍关东也直未焚城邑掠妇女杀黔首似安平尔而轨事者 不思久远妄遂巳意轻忽行事罢费百姓如彼被固饮药昏眊矣此其民何罪也故不避僣踰辄上与兄计夫城北之鬪直张氏十数人尔合边腹数百之兵昼夜围捕但获其三四人余皆冒围而出官军物故与之相称彼且未有刘齐之盛也至知府不敢遽出祀厉盛借兵卫若备大敌而关东之贼乡尝欲西望入关矣关东之势岂如张氏甚少耶轨事者何不近以此虑也曩闻兄与镇巡诸公极力区处防守要害修缮城邑驯练兵民警策官吏即承命者未必尽如约法然亦今古恒事民不劳事不废也民私若曰即莫之胜亦可以粗守矣此备之道事之理□也故选置壮夫肄战修具者凡以为此而巳今轨事者徒以遵官崇阶握恃朝命抗猒群列悉取其约束而更之罢状夫之置宠无籍之人令郡县另择光棍游手者食以精廪给以利器又汰不堪供役之户征取银十两资其装束此法一行关中之祸成矣故无待关东也昔韩德夫以此施之眞定彼时民方承平畏法爱念性命也尚哓哓以为厉巳而胜盗胜盗者害过于盗也其施于今虽三尺之童孰知其不可矣夫民自赋役之外瘁瘁崪崪劳苦终岁莫能养妻子给丧葬也山南及三边数岁供亿之费又沓沓相仍若迭纬积蓰小民怀亡思乱之志靡有弗及矣乃又以此重之夫常役之制今年力差则朙年银差百夫之户银差岁不过十五两或二十两而举族号饥寒矣彼不堪供役之户则常制不过一二钱多则五六钱又多止一两耳而益之以十两不知十两者为力差筭耶此虽尽诛其户悉系其妻子有不能也彼又何以给光棍游手耶夫民之至无赖不可训导为善者世之所指为光棍游食者也人之至亲莫如父母笃爱莫如妻子而光棍者方且不顾父母妻子之养今以官府升斗之惠责以守卫城邑之事其故心宿志又固有因是以感触他移者矣一旦寇至吾方束手孤立借効于彼彼亦恃其驯练之素骄悍于我促之则心违容之则事败彼诚两顾于寇我之间在我者养无太厚动有峻法而在彼者恣意致欲罔不周遂寇未之入而彼先为内溃矣故于是虽有颇牧之将不能为之用也非不能也势不能也譬之虓虎在神苟就饲喂稍若驯服一出其槛必反噬饲者此会稽之守所以尝项梁之剑也史记所载除肇创草昧之始不论有邦之主经畧之故自皇帝制兵以来讫于今日仆亦尝究极之矣未闻出良民进游手以为武者况今日群盗政彼曹辈也乃又以此辈预养而待为之资此盲瞽女子闻之而大笑者不知何所为为尊官高年之士反亟趋剧行如此彼刘齐者将巳鼓掌沥酒而私庆矣夫内失庶民之心而外资盗贼之援危国乱邦孱臣愚士之末计也盛世公卿乃望是以弥盗非愚则痼矣兄于此何不急为之图以安其众此声一扬向之壮夫必欣然散去如释负而游手无藉之徒攘臂争先矣壮夫散则武备废而盗无靳志游手无藉之徒先则孽祸蔓而敌有厚资若然则关中之事去矣夫事本易集而效本明着也古之人动难于老成持重之臣者以有深远长顾之虑行易而效长也今不求之于其易而索之于其难不图之于着效而望之于隐福此妖人烧符致鬼之术殂身死躯之道也或曰古之兴国之君由屠沽盗贼与之成事者多矣子以游手亟绝勿用不巳过乎曰其大畧吾巳言矣此政所以塞其衅也夫特收良民习战驯守者勿但善战可恃又以阴夺游手无惮之地也故以战可以成殄寇之功无战不失其守家即又万不得志必怀爱妻子屋庐田畛死不为乱此孟子所谓有恒产者有怛心也游手之徒则异此巳势孤则俛伏放下甘为人役有火盗小警则趁顺掏摸无忌亲故甚至因才而异父也若教之为兵资其食力养藉以艺有小寇即亦可以小有勚绩大寇至刼仇姓殪恩家反戈往迎矣何也战则不可胜败则受罚罢食又失利也所谓无恒产者无恒心也今天下幸独关中无事东盗欲窥关中有无不可知然古用武之国不可不慎也惟兄速巳其事而函图之赐不肖以阛阓悠游之乐则莫大之幸矣况百二之险万万之命乎 

与姜武功计处樊伸等贼攻犯事宜 

承谕曲尽计度满城及郊外生灵荷德寝爱比之更生然有数事辄令录上烦亟为斟酌施行则所益不细曩时蜀汉征剿横及无辜正坐轨事者不能先物审处以致仓卒失措虽悔何逮昨日得贼马者即以马赏民人人思奋恨贼不即至境赏罚之际果能倡勇鼓气如此有不战战必胜也惟公亟求入操之人下场操演昔种武功悬金钱诱人习射巳有益于宋矣何今异昔耶一择精力之人守把城门盘诘奸细敛昏封闭日出方开若有面生可疑之人即送官查究遇夜有公差人至亦必远瞭同行之人多寡然后索其所执关文牌票果是真实方令守门官布列执兵之人开门照数放入盖恐贼辈乘机伙入不得不谨也一上城急令上城之人逐名搬置石子在上每人以三五斗为率以备缓急仍令每五人具手铳一把火药铳楔俱要完备精好万一贼来攻犯城池倘石所不能及者则济之以铳贼不敢遽近矣一再择各处乡村丁壮者令编为群伍除大密村镇自为防守外其眇小村坊宜三五处相结俱要器械精好垣堡坚完不惟遇贼可以勍拒无畏而官军喜功妄杀者亦不敢肆其志矣又于境内军屯寨聚摘取精力骁勇之人令自备什物编为行伍与城中良家子弟及机兵民壮立番演习铳射居前兵刃居后务令纯熟齐一然后用之出奇剿贼则所向不法全功可致也一各色入操人数既令衣着整齐器械精好矣仍湏编置行伍或十人或二十人俱要先立队长建设旗帜必其人人相认队队不错然后令之审金鼓之音识进退之节遇有缓急号头一举各相检察毋使奸细乘机窜入以生他变又与严立约束功者必赏罪者必罚则水火可蹈生死无避矣更选前锋之人八九十数给以纸甲令之冲锋直前则后军望之自无不奋力争先矣久之则人人敢勇遇敌则摧一可当十十可当百有此千人虽横行匈奴可也况无习草窃哉一各处乡夫除修垒城垛者待其功完放回外其余应点壮丁欲审视有无器械宜令该里里老先逐名点闸朙白的无面生可疑之人参错顶数方许上堂禀过令村长以次领进黠视若里老胡突搪塞不行用心致有疏虞先反复申喻以军法从事令下法行奸细闻之自不敢舍命伙人而远近皆齐矣黠视巳毕领打关防就令出门各回村镇瞭视缓急收拾禾稼恊心防守则农事不失武功丕振壮丁既不至忨愒岁月村坊又得以互相保助矣其出门之后仍要把门者赴堂禀报某里壮丁若干人某时出门则凡在城内者皆系的有来历之人而一切访觇奸细无复容身之地矣 

与干州太守赵君书 

