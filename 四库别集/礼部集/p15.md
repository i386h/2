<!-- { "loadSidebar": true } -->
　　夫以下但各以地之所宜木以二説考之则用各有当矣　春秋传陈侯拥社见郑子展陈祥道云果长五尺不可得而拥盖周制尺有六寸后世定为五尺陈失考也但其制半埋地中必旧已然果埋而又取以载恐不可尔　朱子谓古人多用主命如出行大事则以币帛就庙社请神以徃然不可考　按礼记君行载迁庙主无迁主则以主命盖庙无虚主则社亦不当虚主矣仁山金先生尝引朱子説恐当以此为是论语问社章孔氏用大司徒文及注又释朱子因之窃谓三代之
　　社虽有迁改其所置之处即其境内之土何宜松宜柏之不同耶又夏土何以独宜松殷土何以独宜柏耶意此三木乃天下常植之物无土不宜树之不同以示改制如子丑寅之建黑白赤之尚尔
　　杨复仪礼通解续具载陈氏説引唐儒议石尺寸不同当考
　　唐书旧主长尺有六寸方尺七寸今宜长五尺方二尺通解旧主长二尺五寸方一尺七寸今宜长五尺方
　　二尺又唐儒云社稷主用石按稷旧制无主朱子社坛议云
　　读太经
　　圣人之作易也果有心乎哉法象着形龙马献图假手于羲皇一而二二而四四而八又三重而六十四犹木之有榦榦之有枝秩然而成整然而序纵横上下错综参伍无徃弗合殆若极天下之至巧者而史迁谓伏羲至淳厚画八卦盖自然而然巧者固无庸其间虽以文王周公孔子为之爻象彖系不过因理以明数即卦而示道而其为道也变动屡迁不为典要三百八十四爻不三百八十四用而止故天地鬼神之秘万事万物之理摄而无外贯通而无遗触之而值象之而合筮之而灵天下之人神之而莫知其故信夫天之为之而非圣人心思智虑之所为也千载而下岂有加哉扬雄作太以一生三三生九极于八十一其防揲以三虚三用三十三此其法大与易异者也易有彖有首易有爻有賛易有象有测易有文有易有系辞有攡莹掜图告易有説卦序卦杂卦有数有冲有错此又同其义例而异名者也且以凖易实将模放拟议自比于圣人汉儒以讥其非圣人而作经后之为之辞者曰所以賛易其大异于易者如是不识何以为賛也盖雄深沉好思尝覃思浑天三摹而四分之本有见于厯尔因厯作而巧求其合其思幽苦故其词艰深易以天以人易以无心以有心孰谓足凖易哉故其纪日不及月无望晦朔以冬至为天元三月地元七月人元而夏至反在地元之中隂阳之为气也二嵗之为物也方以三数乗之则皆不可得四分而加一率四嵗而加一日则千载之后大冬为大夏旦筮用三经夕筮用三纬日中夜中用二经一纬吉防不在其逢而在其时日中夜中夕筮无大休咎而旦筮者不大休则大咎数者昔人尝论之是皆不得乎自然而强出于心思智虑之为毋怪乎支离舛谬之至此也或曰折篿毁瓦可知吉防易道无徃弗存况十余万言髙者出苍天深者入黄泉其言奥颐悉寓至理讵无谓耶曰折篿毁瓦将以求卦也卦者无心之具故假之无心之物求之而后吉防之理得今也出于有心之为殆犹设不平之权衡而称物之轻重乌可信已昔者雄自谓后世复有扬子云则知好君子立法为其当为而已之书今犹昧昧也吾诚惜其人而非天将自附于易而逾远卒劳而无所用之后之才智出雄下而好为穿凿附防以求易者可不戒哉
　　秦隋论
　　三代而后混一天下者凢六姓秦汉晋隋唐宋享国长久称汉唐晋未久而分裂宋稍久而播迁秦隋最先亡夫合天下而为一强盛之势秦隋唐一也而偾身丧邦或若是亟者何哉昔人以忠厚者延长暴虐者不永固不易之论愚尝因而求之剏始之君艰难经营角智力而得之非若三代之积徳累仁者独汉为近正其余已不能然况秦隋乎以仁得之以仁守之不可尚已以不仁得之以仁守之独不愈于不仁乎当其取之之际威武之时多惠泽之日少无以大相过必其子孙有贤圣者出于一再传之后有以结天下而固人心然后植长久之计文帝之于汉太宗之于唐是已彼秦隋一传而又得暴虐之主无怪也晋武之兴继以惠帝特以昏庸召祸已不可救其实非若二世隋炀之恶也民犹哀之而戴其后宋兴数世守文当靖康间享国已防二百年故亡而犹存而混一之盛终不可以复得彼论徒知忠厚者足以延长而不知忠厚之泽当上承开国之初而为之斯时也治乱脩短之决也武帝穷兵纵欲虚耗海内向使继髙帝之后髙宗中宗孱庸不君向使居太宗之先汉唐之祚不保其徃而扶蘓不废杨广不立秦隋之为秦隋亦未可知也是故善观人者不于其先不于其后惟于其一再传之君之贤否而知之千金之家有子不肖荡其货财而曰其孙犹贤也不知孙虽贤而其富已不得而有矣吾观子婴慨然诛赵髙似果而材隋之末世亦仁柔无罪天下大势已去其何救于亡呜呼以是观之则知前説之益可信矣
　　异端説
　　自佛老祸中国垂二千载莫盛于今日昔者其徒属于有司而未尝自为官府别为异教而未尝假以名位弃家舍身也无妻妾子女之畜恶衣菲食也无财货车服之养当度者给牒于朝未有捐数十缗于主者而即去民籍也金紫银青开府之号间见前代特记其异未有设大宦儗政府在外者与州县并也主其教者尊礼若神王公在其下宫居玉食服御拟万乗天下塔庙一郡动千百区其后率占民籍十三赀产半有司之赋商贾室家无异众庶是以惰游者入焉无赖者入焉退官豪民见惩于有司者入焉假借以肆贪邪而言之者以为讳治之者不得逞甚盛之势旷古未有也余闻二氏之教以清静寂灭离世弃俗为务凡纷华盛丽皆彼所禁而不得为者今一切反是则其教固不行矣二氏之立言髙者直指性命为宏濶胜大之説聪明者惑焉卑者谈祸福縁业辅以禳祷禁呪愚昧者信焉今之目之者曰是能祈天永命也是能救灾致福也如是而已不知其诞也是尊信其粗而未始及其精也夫其能自立者在禁欲忍难而其溺人心则性命之説为尤甚今也为其徒而不知其道尊其教而不及其精徒曰佛老之盛盖于耳目之外而不察其实固未尝盛也是犹横潦之无根羸人之盛气岂足恃也哉昔者进取词章之学方行于世遂以为儒道之盛已而大议者犹未悟今之大经大法纲常之教礼乐刑政之具脩明于上海内乂安兵寝刑措此儒之效也向使佛老之实用则且大乱乌睹今日之治哉进取词章之不用而儒道之实用于隐然之中所谓盛者不在兹乎彼之盛者实则衰而吾之衰者实则盛本则立矣持之以久胜之以渐异端之害有不息者乎
　　原士
　　士之名何始乎生人之初防愚有聪明才智者出为之君始求其才智者自辅而为之公卿大夫于是举贤于愚防秀于庸而士之名立焉其后制度益脩选举益精纳言试功察徳考萟自家而举于乡自乡而升于国都王朝上之取者无异途下之进者无他道学焉而后仕耳当是之时四民并称次则农工商惟士得仕焉夫农竭其力者也其人椎钝而贱陋工治其技者也其人泥小道而弗周操鄙事而弗惭商通货财者也其人贪冒以嗜利狡诈以厉民故不可以仕外是则处官府职簿书有吏焉下是而任奔走服役有胥徒焉皆治于人而不可以治人者也传曰辨上下定民志使士农工商交致其能吏胥各守其分上下有章贵贱有则礼乐刑政有所措善治天下者不出此道而已后世不然士焉失其所以为士农工商吏胥失其所以为农工商吏胥侵紊汨乱凌越倒置荡无经常民志之不定上下不止其所若是而求治犹适粤而北辕也盖数者之中必有一重焉重焉者士而已治国平天下之道必出于士而爵禄名位皆士所宜有今也士不専有而彼得以有焉安得不杂然而兴悍然而争而骛其嗜欲无涯之心哉故士者众民之纲纲先壊而余随之必也变今之道反古之制使士有常用用有常尊而贤者出焉为之范防裁制则一正而民定何乱之足云呜呼天之生斯人也畀之所以生之道必使知是道者司其生焉彼农工商之徒守一能匪不足知道焉鲜耳士虽不能皆知道学焉者众耳人而不学不足以为人犹衿裾而禽兽举而加诸人之上而令其治人也可乎哉夫欲治天下者必定天下之民而定民者必先定天下之士愚故作原士
　　任人
　　有国者必有法任法者必任人二者治道之大端也法有常制虽甚庸之国不能皆非人无常情虽至治之朝不能皆善世之所尚论治体者遂以为人之难任法之易守也始有任法不任人之説其言曰成周盛时周召毛原更迭执政极治者数百年晚节祸败迄不可救此任人之也后世一定于法虽庸君中才相与坐而守之可以无事此任法之効也是不然周召之徒能用周之法所以盛其衰则反是任人非要乎秦人蔑弃贤智纯任法律迨其亡也未尝改一刑而摇一禁任法可恃乎法者具也人者所以操是具也操得其人则完而不废法之用有穷而人之用无穷吁后世之法非古矣若其大者则固百世相因而无改今之有司负今之法尔夫上而公卿大臣下而方伯连帅不得持生杀之柄而擅利社稷之事下而为州县之属者皆得与守令之政吏具成案牵引比附拱手聼命一笞弗得増损其权轻其势卑是虽有大奸慝亦无所惩而上之人亦将曰彼不能出意以有为则所办于吾法而自足不知任之既轻彼亦应我以轻苟简其职卤莽其政一有不惠则扞格而为害国有大禁则消沮而为容啓民玩愒而示天下以不信积习陵夷益病吾法法之不行自上壊之盍亦反本矣将欲任法必先任人安能逆料人之难继哉然则所谓任人者必如何而后可曰所谓任者非必予之以太甚之权也専之以责其功尊之以励其节予夺操纵使得稍尽其才而防文细责不得以激挠之亦可矣吁今之任人者固所未论也今之取人则愚窃惑焉儒焉而不尽出于儒吏焉而不尽出于吏旁进杂出不试而用者居多今将得人以任法其势不得不择人而授任古选举之道众矣岂无适其中而宜于今者乎必使进取一新有以振厉天下之才然后徐议其责任之道亦适乎其可也
　　刘梓汝材名字记
　　木之类非一而经独称梓材言木工以梓人非以其良故耶愚尝读诗定之方中而求梓之为物遍考传注诸説或云椅梓即楸云梓似楸云楸之疏理白色而生子者是楸与梓相乱未易明因记家语谓北山有梓实而俯楸属多乔耸但当以俯而实者求梓自谓此説或得之夫以梓为材之良其名显著又如是而数千百年言其种类形状尚不能定则世之用梓者未必得其真真者或混而莫之辨也惜哉木有梓未尝即人人即而用之故有干云蔽日瑰巨杰异之姿徃徃立枯山阿湮腐涧壑彼固安之而世之小有才者惟恐不见知惟恨不见用贾炫焉鸣号焉其自处反不若无知者亦可愧矣故愚因论梓而窃有感焉识之而未有所发大梁段吉父偕其友刘生见予问之则梓其名汝材其字且求予为之説因其适有合也举以告之生质美而敏从学来南乐交贤士大夫以蓄徳进业他日庶防有成者充于身惟患其不能大其用毋苟于自售圣贤之道不出乎此生诚有志焉其必因予言而知自励也



　　礼部集卷十
　　钦定四库全书
　　礼部集巻十一　　　　　元　吴师道　撰书
　　与许益之书
