<!-- { "loadSidebar": true } -->
　　淳熈三年八月既望成都子城之西南新作筹边楼四川制置使知府事范公举酒属其客山隂陆游曰君为我记按史及地志唐李卫公节度剑南实始作筹边楼楼废久无能识其处者今此楼望犍为僰道黔中越巂诸郡山川方域皆略可指意者卫公故址其果在是乎楼既成公复按卫公之旧图边城地势险要与蛮夷相入者皆可攷信不疑虽然公于边境岂真待图而后知哉方公在中朝以洽闻强记擅名一时天子有所顾问近臣皆推公对莫敢先者其使北而归也尽能道其国礼仪刑法职官宫室城邑制度自幽蓟以北出居庸松亭关并定襄五原以抵灵武朔方古今战守离合得失是非一皆究见本末口讲手画委曲周悉如言其国内事虽彼耆老大人知之不如是详也而况区区西南夷距成都或不过数百里一登是楼尽在目中矣则所谓图者直按故事而已请以是为记公慨然曰君之言过矣予何敢望卫公然窃有幸焉卫公守蜀牛竒章方居中排沮之维州之功既成而败今予适遭清明寛大之朝论事荐吏奏朝入而夕报可使卫公在蜀适得此时其功烈壮伟讵止取一维州而已哉游曰请并书公言以诏后世可乎公曰唯唯九月一日记
　　惜隂亭记　　　　　　　　　京镗
　　予闻乖崖张公镇蜀时通夕宴坐郡楼上鼓番漏水厯厯分明一刻差误必诘之守籖者服为神明公谓鼓角为中军号令不可不谨尔自予至成都首访遗事所谓郡楼即今之铜壶阁也楼屹然自若铜壶则亡其实矣因询其漏法则寅申己亥陟降其水者凡四既无所依据且其箭以七日半为等日升一刻必骤进之前却频数不无差忒因喟然曰此人而不天岂东坡所谓母意母我而得万物之平者耶知成都县事临邛宋朝英于漏法甚精予属其筹铸壶刻箭始更其法测午中之晷为升箭之初毕百刻而后易仍以厯象考七十二初末昏明昼夜短长之数日异旬殊差布于箭似能以自然之理求之天者复为图镵诸石且名以惜隂有问其然予告之曰人性勤惰得之天而不可强也使后世皆陶士行则此图为赘人不能皆上智下愚凡有惧心者即可进于善矧人生谁能满百借令满百亦不过三万六千日而巳防稚耄期之时且三之一前贤功业窘束于二万四千日之境人以壶漏为盈也而不知其年之缩也人以箭刻为升也而不知其年之降也以器之进知年之退茍能充其涓滴之善于其身如水之盈能积其圭黍之功于其民如刻之升则予在蜀之日尚无负予惟惧也尚借此图以铭诸坐右云
　　都大茶马司新建签防架阁记　杨天恵
　　茶之入以息计者凡二百万马之入以尾数者凡若干而其竒赢其孳息溢于常数者不在是焉每数以其八分实塞下又以其课登诏王府故自阶文龙茂并塞之区以及洮岷湟鄯穷邉之徼凡兵若民咸指日望赐待我而后出入食饮其为利害不博且大哉利如是然其取于民者民未尝怨而市于羌者羌未尝厌也盖其法市茶以平权估马以优直惟其所便一切捐以与之故来者滋劝矣则募健卒僦余夫畨休逓行轻骛而疾驱不涉月达秦陇则固以享十倍之获矣其所取既不苛而所获乃不赀如此故由元丰歴元祐更绍圣时事数化国是屡变至于此法莫之能改也非不欲改也是诚有不可改也巳然使者所统地大以逺故使事之繁常称之事钜以繁故文书之伙亦如之凡县官之所裁可而行下者途无旷邮凡郡邑之所关决而须报者庭无虚迹日者有司常虑其多而易逸久而必亡也悉总为书而纇次之复辟故屋而别藏之然而因陋就庳规模褊小下溃旁束黝昧不爽文牍后至者或无所容之而幕府治事之防尤为褊迫羣吏晨趋肩凥豗掎喋迹侧足需次乃进前此盖有病者矣而未遑改作之功今使者黄公实始命揭而新焉度地若干寻为屋若干楹其广若干其深若干经始于元符己卯之秋落成于明年庚辰之冬视其中则大轴山峙方韯云委望其表则绮疏华焕门序峻整赤白炯发观者增气时彰明县令杨某闻而窃言曰夫金谷干没之弊根于胥吏縁絶之奸萌于图书之逸亡此吏治之常蠧尚非其大者也夫惟朝没其一焉遗其日暮絶其一焉阙其月积日引久遗亡猥众则其成法与存者防何是其为蠧不既大矣乎今黄公为是顾欲与成法为无穷计此其念虑深逺矣是固不可不书也乃沐浴而书告于公而刻之
　　转运司爽西楼记　　　　　　李石
　　岷为蜀山之杰俯瞰井络于天西维者皆平川也环山四麓凡府寺州廨丘里之室郊遂之居得以审埶高下随方广狭敞楼观凿户牖延空光揖秀色如植如负如飞如骛熈而阳肃而隂四时朝暮开阖晦明者皆岷山云气徃来日月吐吞也成都官治多胜处端倚此山向背为重异时名軰接武于此徃徃贪得撷取为懐袖几砚物神明之所激妙竒异之所钟萃浩乎廓然文章事业不论其人胸次气象可知也顷以边圉多事要涂贵人尚不得缓带为治而金谷计筭局踧纠缠求如曩者燕笑岂弟于左右升降以无负西山之胜非曰不能有所未暇况俾之一日之葺兹岂其时使者潼川任公将漕西蜀方有司吝出纳以幸集事独能以约致详以静致动视族庖缺折于大軱一割者处之裕如先是有堂名防思层堂作楼而未名大扺嵗久支撑懔若将压焉者栋墨尘蚀断碑卧草读之则赵清献公之经始而文湖州为之记审矣可以跻可以宴可以憩息昔之所在谁续谁似官如客寄屋如亭传风雨鸟防不经人意且公则壊之私则营之岂人情哉于是即旧图新用力不烦芟荒拨秽程绩为多因以爽西名楼并绘清献湖州二像于壁曰吾非敢作也自有此山以来如湛辈未问至于景行无穷斯人斯文与岷之三十六峰巍峩于目者可磨也哉石窃谓开物成务此学也妙之于道任重道逺此才也寓之于仁固有以媚世为学浅粗与农圃同役以适俗为才竞走与蒱博争路智跨力攘终为菑人不知君子曰道曰仁将以泽物庇民而刻意细技有不足呈盍亦藏之于无所思虑毓之于清旷粹夷放之于虚名爽垲窅尔心化倐尔神运而天道以行矣公所以啸咏一室以风示吾儒仁义忠厚之实且因蜀山惨舒为吾民休戚之占非特登临观美而巳虽然斯未足以窥公之尽防公有防召东去落成登楼之赋客有未具若乃嵗月大槩俾来者有考似不可无籍
　　钤辖防东园记　　　　　　杨天惠
　　山林泉石之胜闲旷静深与人迹相絶如亷夫节士冲澹高简孑立尘外使人一见之名利之心都忘虽平时贪黩忿躁胷次焰焰未易扑灭者亦复念虑灰熄得大自在于一息之顷然亷夫节士多释蜕埃壤自放乎山巅水涯披莽苍而耕横清泠而渔甘守枯寂不可防迩而山林泉石之胜常宅乎幽岩絶壑﨑岖险阻之地非离世遁俗捐妻子情爱弃富贵利达长徃而不返者莫得以享其乐也成都西南大都防素号繁丽万井云错百货川委髙车大马决骤乎通逵层楼复阁荡摩乎半空绮縠昼容弦索夜声倡优歌舞娥媌靡曼裙聨袂属竒物异产瑰琦错落列肆而班市黄尘涨天东西防防穷朝极夕颠迷醉昏此成都所有也跂而望山林泉石不啻楚越之隔曾得而梦见之哉益州路兵马钤辖种侯治其后圃为池亭台榭植佳华艺美木馆宇星陈栏槛翼翼于阛阓鼎沸之中而有清流翠防萧寥傲睨之适易喧而寂变剧而闲易其所难而致其所不可致兹不亦异乎惟旧有池泉窦烟塞涸为枯泥偶新泉破池而出从而导之则故泉继发觱沸衍溢滙为澄澜因筑堂其北命之曰双泉挟以二轩曰锦屛以海棠名曰武陵以桃溪名梁池而南为亭曰寒香以梅名后为茅亭曰幽芳以兰蕙名池东为大亭曰三友以桃杏梨名池南两亭东西对峙曰緑净曰连碧双泉之北有老柏数十株巨干屹立为亭其中曰翠隂复楼其东曰朝爽西因垣而山曰五峰下曰五峰洞泉为山馆水绕环之宛如山间也于是来游者舎辔而入门则尘容俗状如风巻去俯青泉弄明月睇层峦之峩峩悦鸣禽之啁唽风露浩然烟云满衣主宾相视仰天大笑初不知其身之在锦官城中也嗟乎侯之才力智思亦髙且深哉埏埴风物吐吞光景来清防于万里收成功于指顾然则推之以拨乱解纷举疮痍疲瘵之俗而登之华胥之国吾知其不难也已抑又有説焉仆守简池连嵗以檄【阙】四川进士试文凡一再至少城至必谒侯侯辄具宴爼以相酬酢【阙】其后圃荒茀不治无异村疃侯其意者以国步方艰未暇有以自营也今年春解绂阳安来谢诸台距前时不越数月耳而土木一新恍如幻出不觉失声惊叹曰是何神且速也盖邻境交懽太母来归逺近内外和气充塞今者不乐将何时而乐乎于戏若侯者可谓能与国同其休戚矣是皆仆之所喜书而不得辞者也侯名湘字楚源豹林隠君之后浮休居之外孙説礼乐而敦诗书有古元帅之风云
　　双流县令题名记　　　　　　杨天恵
　　二江令廨之东偏有故题名碑防存焉石理疏恶字画漫漶固难于传逺而规置短狭追琢防满又无以待后盖自咸平以后虽嵗厯仅可识然或并着到罢或颇脱弗着不能皆详焉朝奉郎知县事李侯其然亟砻石将易之前驰书求余记某曰李侯子之易此石也将书日月纪官次为新故授受文具则某无以言矣将揭姓氏彰善恶为铜墨坐右烱戒则某且效其説古今论贤令咸曰西门豹之投巫妪董宣之格主奴何异于之焚诏版此数者诚难能然某弗尚也以为是特奋须臾之决就谲竒之名耳非所以为中行法也彼县令自有职调防柔良知其疴痒谨察幽隠达其颦呻经以德义纬以法理主以质实附以文雅若是者顾不足就名耶而何以惊世之迹为今夫侯所谓贤令使人爱思者有能出此耶而所谓恶吏为人讥诟者有能为此耶尝试以此迹前人姓氏而寻善恶之实吾知其不可掩已然吾闻二江有三相皆旧县尹也县人颇矜以为宠帝名其防存其像而乡先生邓公又载诸诗以实之其一人乃唐逍遥公韦嗣立也当时之政号为二川最人以故到于今传之其二人则名与像俱亡矣意其政无他异故易冺也嗟夫以公相之尊等县令之陋名数品级孰为显晦然朱邑为啬夫去今千载犹歆歆起人意而二人者生虽贵重无二死曾不得与桐乡乌鸢共饱此可为吾大诫夫惟母陋微官而恐忝所荷有如潘河阳之志则韦公无难为也决为之而巳矣李侯字圣举由华阳迁此邑再以治办闻亦近世贤令之一云
　　汉州三贤堂记　　　　　　　侯午仲
