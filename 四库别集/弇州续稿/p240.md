<!-- { "loadSidebar": true } -->
　　朱孺人者讳顺秀字葆贞其先徽国文公之仲子迪功郎埜也父曰恒母张孺人生而俨雅不轻言动有周媪者善媒恒谓孺人非贫家所得有也其父居亦贤其女而卓君某者美晳如冠玉朱卓皆栖溪甲族里中乔木相望而属卓产稍旁落有胡僧相卓君异之曰是当起家富而寿朱父微闻之遂许以孺人字卓君当是时卓君之父某商齐鲁间数岁不返而母病家用益困孺人躬纺绩以治甘脆不给则脱簪珥以继之至躬为洗牏厕中裙二十年一日也于是卓君代父政家益拓如故矣而未有子偶指谓孺人曰若胡僧与周媪言不验哉孺人谢曰未也乃阴为置贰有贰邵矣则又风卓君曰弗洽弗娠也邵得专夕矣遂举子文卿寻孺人亦举子明卿夷其爱于文卿弗使隃也文卿之偕明卿受小学孺人篝灯手茶饼劳之即丙夜母使纺绩前书声止矣孺人精于握筭米盐薪油之类至细琐也皆自其手裁又耐御僮婢以寛承卓君严而委曲掩护以故时得其心力即卓君之善拓家用计然息法而大槩孺人成之也孺人固饶心计然一切从厚道邻有窃货物者家人司得缚之孺人阳惊曰吾托以致外家尚未发耶遂解縳使去当卓君之母殁而执孺人手曰吾毋以报若愿若得佳儿妇共养吾瞑地下矣然孺人竟不成为姑以卒春秋仅四十五当是时明卿仅十有四岁也其后业成有官为光禄诸署丞矣文卿举于乡矣卓君之所置贰复举四子曰立卿达卿显卿顺卿矣诸孙之举者四矣与女及女孙所婚嫁皆名族矣卓君尝置酒合内外亲忽泫然而左顾文卿曰微而母孰有尔哉已右顾明卿曰孰与我共家若而母哉已又顾达卿辈曰是有弗及者而母有遗慈也已又顾女弟之适丁者曰吾恤而贫不能若而嫂之恤而详也文卿等皆感泣已复顾明卿曰若毋泣亦思所以不朽而母哉至是乃谋以已卯之某月日葬孺人于武康杨坟山之新阡而明卿采孺人事具草曰吾受之家大人而质之吾兄者然痛弗文也周公瑕先生润色之而以请志铭王子曰妇人之为恭俭易耳为不妬难夫岂惟不妬委曲以谋之而又推专夕之御以毋怨于抱禂卓始绳绳哉能释盗易能不忍被盗以盗名难孰谓孺人女而不丈夫也其子姓详具铭曰
　　
　　是宜夫者是宜子者奈何舍而夫与子而安地下
　　
　　郁母杨孺人墓志铭
　　
　　余里中盖有杨处士云处士始娶于郁而夭也意怜之再娶得龚举一女为孺人曰是女长必以归郁之颖使我得母寒骨于郁而其颖有讳绦者生而隽朗不凡处士举孺人归之孺人敏慧婉淑善女红其始至而事舅姑也则宜舅姑舅疾病当大暑孺人不解衣而侍汤药者三月舅悯之曰少休矣胡自苦乃尔为孺人跪谢曰职也新妇安敢自爱力舅卒而所以事其姑周者有加当是时君绦佚不复问生产诸内外政孺人任之八年而君绦疾且革孺人请曰所不敢殉子者上有姑所不敢不殉子者下未有后奈何君绦薆语曰逵也■〈棩，辶代木〉也而俱有余子则■〈棩，辶代木〉也之子嗣君绦卒之六月而君■〈棩，辶代木〉妇娠子是曰巨孺人即抱之曰吾可报吾夫矣或谓姑周曰妇少不任嫠盍嫁诸姑周意颇动孺人泣请曰即不肖而舍吾始与吾子而他事也不则有殉地下矣其傍立而髫者姑周之小女也则又曰请不以小姑累大人而并抚之姑周乃黙许孺人之爱巨逾已出也其爱小姑埒巨也姑周既有子逵■〈棩，辶代木〉谋徙箸分月而养孺人乃曰姑老矣日食一升米不尽岂以妇勌井臼而烦我二叔氏姑周感之为弗徙也乃姑周中裠衵服禭亦自孺人手合矣杨处士既以前妇故有郁盟及孺人妇郁而嫠也益怜之而孺人间归寜夔夔共奉用是小移处士庾而姑周之丧塟也小姑之嫁也巨之有室也与成立也皆孺人一嫠任之君绦之从伯兄右泉翁者不佞外王父也居恒夜分耳孺人机杼声辄叹曰何必减茅寡妇哉茅寡妇者州之善嫠者也守熊君以孺人格当旌属有兵事未及疏而署其节颜之庐久之以老疾终得年七十有七孺人之始为节也仅二十九云巨哭而曰伤哉贫也使孤有籯金束帛可以结交游缓颊公府者孺人不冺冺矣不佞曰不然孺人之所为节以许地下也非为世名也孺人不媿郁州邑自媿孺人是故因杨大夫士元之状而为之铭曰
　　
　　将无杨之淑而芬于郁其瘗也是为不磷不淄之玉
　　
　　呉母陈太淑人墓志铭
　　
　　万厯之六年七月新除戸部侍郎臣文华言臣待罪岭右式遏无异状天子不遗远臣以犬马劳入佐邦计臣有母垂大耋不良于行向者军事棘未敢以私请唯陛下念之俾得舍惠文受帻缓鞴以从事汤药不胜大幸报曰可文华者今孝廉呉公也于是孝廉得岭右代驰而归觐太淑人则病矣见孝廉喜良已因为酒尽见其子姓羣从中表而又二载为八年庚辰乃示微痾以终享寿九十孝亷乃复上疏归诚以太淑人之祭若葬请大宗伯言侍郎文华为国劳臣为太淑人令子所请宜予报曰可大司空发金钱庀竁具而启故按察副使赠右副都御史鳌江公之兆而加饰之以太淑人合而并祭焉搢绅先生争侈艳其事谓太淑人与孝亷遘于近代无两者所造诔赞纪传之属如千言而孝廉意不怿念无以文太淑人之幽宫慰永永乃手状授其甥某走三千里而乞不佞言不佞故以言辱知孝廉其何敢辞按状太淑人陈氏父曰提举公元宪母黄孺人太淑人女而懿媺且材也提举公当之滇任而道逺不能将其二尊人而忧所以共养者太淑人则代之子矣提举公以是益爱之甫十七而归鳌江公当是时公之父赠公严而所内事则继姑陈太淑人朝夕夔夔修色而见之退而治脯瀡浆粥必腆不给则脱簪珥而继之毋使见匮于鳌江公也鳌江公举于乡属遘疠甚笃而赠公捐馆诸所治丧事及附棺太淑人皆任之鳌江公仅一恸而已稍苏乃谢曰微若孰与代我子也自是鳌江公成进士除令庐陵入郎南仪部改司封出刺严州太淑人皆从所至务以谨封钥谁何臧获出入曰毋使公有内顾忧也严之水骤发薄城南而城之子女栖于睥睨者踵相啮也太淑人闻之语公曰睥睨固上亢不及水独不忧下溃乎公戄然敇吏为亟徙他高阜地俄而下溃所活以千计鳌江公每语人内子智不下吾吾得无官谤于郡国者盖有力焉既迁副岭右宪则以道远囏行计太淑人俾二媵侍曰吾上有姑而下有子公行矣请为公任之盖继姑陈已前殁而又继者宗少于太淑人而嫠太淑人业已贵其事之犹陈也修妇礼甚备而孝廉弱冠补诸生有儁声太淑人资之游名士闻其进业小懈呵曰不念而翁忆耶过勤则慰抑之曰儿惫矣且休矣孝廉繇是得致其声而鳌江公归自岭右仅五岁而卒太淑人为家政则抚孝廉泣曰吾以若故不获从乃公地下虽然若不嗣起者即地下何以见乃公孝廉益感奋后十二年连举进士高第为选人首当北曹念太淑人不便北风土白之太宰得南京驾部郎太淑人闻而喜曰此而父旧游地也吾所为谨封■〈釒钥〉谁何臧获出入犹耿耿耳自是孝廉以佥宪视湖广学右辖江右可以舟者即奉太淑人舟公暇选簋豆进匕箸拥笏埀鱼以左右起居于于如也诸剖谳兴革徃徃取决太淑人俨然隽青州母矣其叅蜀藩视岭右学以至督抚中间臬于齐左辖于汴诸不可以舟者太淑人必贾壮而示之使孝廉安于行然讯问之使以季遣羞果交错于道无宁晷也太淑人予书必勉之儿既以舍身畀县官母易念老人健啖不弱汝孝廉稍稍得自安于官其以课最以庙恩进太淑人故封繇孺人而太恭人至今称则必饬冠帔佩琚以奉太淑人服而庙见既喜且掩涕曰儿成立幸至此未亡人柰何不与乃公共之也其在蜀在岭右以武功后先拜金帛之赐四在汴而以大计拜金帛之赐一皆选而奉太淑人太淑人益大喜辄分其余以赡亲族曰吾不敢隐吾君赐也毋使儿德仅仅饱我始鳌江公有女弟嫁于黄而寡齿与太淑人均也太淑人要以归于共甘苦者终身无间一弟少而失母太淑人曰毋以为后姑累躬抚之至受室犹不废抚诸为德非一具孝亷所自草状中太淑人少喜读书通孝经大义老而弥笃至篝灯展稗官野语达丙夜亡倦于女红亦差次之既疾革语孝廉吾妇于若家者七十四年与乃公别三十六年而合合而以若勲业报乃公幽明两无负矣太淑人举仅一子即孝廉隆万间名臣一女适陈瀚孙男三承照娶于游为东州女承熈娶于陈为宪副复升女皆以孝廉任中丞勲绩补胄子上舍工文章承烈幼未聘女二长适陈一是次幼未字曽孙女一所祔鳌江公之兆曰龙卧山志曰余于状见女德焉见臣道焉见子道焉见君泽焉太淑人之共赠公与继姑也其佐鳌江公也与成孝廉也女德备矣孝廉不爱其才为县官兴文教理赋狱激扬清浊最后岭右之役兴筚路蓝缕以凈不毛然所馁填功多于俘馘不以威力伤圣主仁不亦称臣道乎禄养太淑人者二纪余而卒能奉持于股掌间以高朗终生荣死哀不亦称子道乎孝廉束修行成文以文庸武以武畀纎芥必録施报必厚宠荣光大上及三世然竟不以惜材之故而夺其志也敬肃而还和气磅礴寰宇以竟呉氏之盛而豫太淑人于老者夫孰非君泽也是宜铭铭曰
　　
　　赑屃之穹窿兮纶綍煌煌屈蟠虬龙兮宰如其封兮窈如其宫兮是人伦之盛际而太和之所嬗锺也乎
　　
　　潘配呉伯姬墓志铭
　　
