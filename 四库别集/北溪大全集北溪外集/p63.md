<!-- { "loadSidebar": true } -->
　　请傅寺丞祷山川社稷
　　某恭惟判府寺丞仁心爱民以春序过半农事正兴雨意颇悭朝夕忧劳与僚属躬礼百神遍走祠庙寺观凢祈求之方无所不至虽或屡洒而复收竟未防优渥之应此其故何邪窃按之礼经曰天降时雨山川出云言雨之所从出者在于山川也又曰山林川谷丘陵能出云爲风雨者皆曰神非此族也不在祀典言山川神灵爲祀典之正者也又曰诸侯祭名山大川之在其地者亡其地则不祭言诸侯所当祭者惟境内山川诸神而不可以他求者也近世张南轩帅靖江以尧山漓江爲州之望坛而祝之水旱祷焉随感随应今漳之望其山则天寳圆峤雄据西隅天将雨则云气先冐于颠其川则西北二江发源汀潮夹绕州治而合归于海此正吾州隂阳融结之防宜于城西五里内度髙爽之地筑坛壝载祀典但今仓卒未暇姑席地望祷亦合礼典之正其次则有社稷风雷雨师之坛在焉近邵武陈史君于水旱惟专诣社稷致祷俗人笑之而不知其爲礼之正也天人一气幽明一机本相与流通无间而郡侯者又千里山川社稷之主而万户生灵之命系焉其所感格爲尤切而甚易惟患诚之不至尔有其诚则有其神无其诚则无其神诚者心与理真实无妄之谓在山川社稷有是真实无妄之理矣若又加之真实无妄之心以萃集其神灵则必能实感而实应不于此致极精専乃杂焉外求之异端淫祀彼土木偶何从而有雨露邪既无是理而强爲之心虽防于造化乎何关至如舞师巫绕僧道设斋醮禁腥臊等类又皆循俗之常仪非所以交神明之要虽圆山尝致祷矣然所主乃山下寓居之鬼而本山之神未之及也惟龙潭祈祭亦此州山川之一者但恐文具而徃初无所补况因而图利抑又甚邪今若扫去流俗一切冗杂之说而専一致吾精意于山川社稷正神之前则脉络贯通无有不感格者设若至是犹未获大应则更退而求之政事之间若刑赏若财赋恐或微有召天意之悭是亦汤自责已吾夫子素行合神明所以爲祷之实也某辱知门下不皇宁处敢冐昩以此少禆黄堂之末议并録南轩尧山漓江坛记上呈惟髙明垂照幸甚
　　祷山川事目
　　一就西门外五里内择髙陵平旷四逹无壅之地见天宝圆山呈露分晓刬草爲坛场设爲四席位每位各以幕围三面其上露天幕不必髙恐遮蔽只平胸乃须上下防定其天宝山神席位直向天宝山圆山神席位直向圆山西江神席位向圆山天宝二山之间正平匀对中是西江上源来处九龙江逺不可见水其神席位只向梁冈天宝二山之间正对缝中是九龙江上源来处每位前留空地稍寛度可展拜缛及陪位官列班一每位各用牌子以纸粘上书曰天宝山神座曰圆山神座曰西江神座曰九龙江神座
　　一行礼之序先天宝次圆山次西江次九龙江每一位脯一盘用猪肉三斤醢一盘用鱼三斤作鲊菓子三盘并列作一行其余茶盏酒盏香桌香炉如常仪或用牲牢随意
　　一祭馔多是庖卒无知易至窃食须令监官务极精洁一差官出门做事多是影下假托科配乃其常态须严行约束无骚扰村民以动其怨叹之声反亏祈祷之敬一祷名山大川事体之重须三日斋戒致极精防则精神所注神灵必集有感格之理
　　一山头防屋幕次恐难宿斋只宿斋于郡舘四更命驾到幕次少静坐澄息思虑凝定精神至五更行礼一逐位各一祝版
　　一读祝宜差官
　　一祝版之文须识本州山川来厯说及相关系处方切事情有通神意如天宝山发脉行龙涌爲州治实郡之宗祖如圆山雄据西隅镇翼右臂实郡之藩屛如西江发源汀潮绕抱州治实爲郡右襟帯如九龙江发源汀赣绕郡东臂与西江汇归于海实爲郡左襟帯四者皆漳之望恐撰祝文官外州人未谙悉此不可不报知
　　与仙逰罗尉论禁屠牛惩穿窬
　　某少有所闻敢浼台听此间乡民甚感戴前政禁屠牛惩穿窬二件德恵之美三年内四境编民晏然奠枕兹者幸遇台旌之来乡民深望其举行故事以爲帡幪之赐葢前政于此二件处不可坐视其俗之恶而听其所之若坐视其俗而听其所之是乃恣其俗而助之爲恶也今献岁在近旧俗将作不如禀官长预先出榜明文戒约又逐乡责保司与团司罪状入按令他预随门戒喻不能止絶者同坐当其时更遣人郊外黙黙缉之或所在有此风不改者以违法论追保司团司及犯人痛行惩治押逐乡号令则人必畏戢而恶俗可革矣区区所闻不敢不以吿也更在台慈详之以爲百里编氓之恵且以爲兼善天下之兆自此而始尤千万之望也










　　北溪大全集巻四十八
　　钦定四库全书
　　北溪大全集巻四十九
　　宋　陈淳　撰
　　祝文
　　祭四先生
　　谨以释奠之明日致祭于濂溪周先生明道程先生伊川程先生文公朱先生道防千载得自濂溪太极一书浑沦再辟二程亲受濬其渊源河洛洋洋与洙泗并闻而知者卓有文公发挥微言皎如星日惟四先觉前后一心道统攸归百世师表学官列像昭示仪刑敢率彞章少陈明荐陟降庭止恵我光明
　　三贤
　　谨以释奠之明日致祭于唐相国常公四门助教欧阳公髙州刺史周公闽自唐世始向儒风惟尔三贤倡导之力遗祠在学称思未忘敢率彞章少伸报享洋洋昭格恵我无疆
　　蔡端明
　　谨以释奠之明日致祭于端明学士忠惠蔡公惟公义槩忠风在朝显著筮仕之始由此幕賔厥有遗祠称思未冺敢循故典少荐微昭明格思慰我景慕
　　李侍郎
　　谨以释奠之明日致祭于徽学侍郎忠肃李公公在绍兴力排和议权臣见嫉出牧此州建学崇儒人懐忠烈遗祠未冺报事敢愆式遵彞仪少陈明荐来格来祐多士以宁
　　东溪先生
　　谨以释奠之明日致祭于东溪先生髙公惟公志节坚髙议论鲠切一视夷险之死弗渝贤者之清闻风肃立学存遗像庸激懦贪敢率彞仪少陈明荐英灵如在鉴此拳拳
　　立后土祠
　　敢昭吿于后土氏之神古者家有中霤之祭谓土神也故礼经自天子至大夫皆祭五祀而中霤与户灶门行之神并列而其所以祭之则皆用特牲爲礼士不得祭五祀以位卑禄薄不克备特牲之礼然礼有士祷于五祀之文则虽不得行祭而五者之神无不具亦以人之所居虽有小大之差而五者之事则无不同也某以庶士之贱于五者不敢僣礼以并立窃惟土位中央神实爲尊而居地之主在有家所不容废今辄以义起而特立中霤一祠以朝夕致其奉事祈报之诚剏事之初敢伸一荐惟尔有神尚明鉴之
　　祷山川代傅寺丞
　　具位敢以酒菓脯醢之奠昭告于天寳山之神礼诸侯祭境内之名山大川以其能兴云致雨而润泽羣生有神灵在焉惟本山发脉行龙结爲州治实郡宗祖爲漳之望合筑坛壝编诸祀典而阙然未有举之今春序过半雨意甚悭羣民告病日甚一日某膺民命之寄惕不皇宁敢席地望拜防精以祷迫于仓卒鲜克如仪惟尔山灵垂闵大蒸云气沛爲三日之霖以慰我民来苏之望俾四境均洽无失岁事有以生生实頼我神无疆之休谨告
　　圆山之神仝前惟本山雄据西隅镇翼右臂实郡藩屛爲漳之望后并仝
　　西江之神仝前惟本江发源汀潮绕于州治实郡右襟帯爲漳之望后并仝只改山灵爲川灵
　　九龙江之神同前惟本江发源汀赣绕郡东臂与西江滙归于海实郡左襟帯为漳之望后并同
　　祷雨良岗山
　　年月日从政郎长泰县令郑焬谨遣佐官廸功郎权主簿陈淳躬致香茶酒菓之奠昭告于良防山之神礼诸侯得祭名山之在其地者以其能兴云致雨润泽羣生有神灵在焉今之邑亦古子男国之比而此山行龙自北而来结爲邑治实吾邑宗祖巍然一巨镇葢居民所頼恵泽以爲生而有司当建坛壝以严祀事者乃久焉阙典今春气已暮雨意尚悭种不及施民甚吿病恐蹈旧岁与死爲隣吏膺民命之寄惕不皇宁是用奔走俯伏爲民请命于尔山之神仓卒爲仪未能如式惟尔神灵昭鉴亟垂闵救蒸气兴云沛爲三日之霖优渥四境之内俾我合邑土田春膏溶溶播种毕兴无失一岁之望以活我万户生灵实頼尔神无疆之休尚飨
　　黏蝇
　　维尔之生于气之查腥渠鲍壑乃尔之家非可与人是俦是侣同焉是食杂焉是处况此之地待圣对贤天心之讲王道之传于赫有临齐严庄肃尤非尔曹所宜厠足云胡麾之顽不肯归天讨明命岂容已而咨尔司黏恪共乃职澄清诛夷以防于一
　　喻蚁
　　维人之生得天之精服役万物通天之灵惟物之生得天之秽服役于人其天则昩惟尔虫蚁又秽之余腥渠鲍壑乃尔之居非可蠢蠢入人之室循人之器人之食况我灶君爲祀甚尊我家奉之洁浄精勤尔物之么尤不可黩胡爲于斯羣趋队逐污我庖厨蔑我鼎鼐非惟黩神抑干我私匪干我私实乱天纪姑息茍容则非天理噫尔有义能相君臣物性之中亦觉其真今与尔约三日而徙四围之外各逺去耳三日不徙徙之不遥是尔有罪昏顽踞骄天讨明刑吾何容止即命司冦恭行而已以扫以除焚如弃如诛夷澄清一复厥初呜呼蚁酋告尔党类吾言不再尔毋自毙
　　祧迁祝祠
　　亲未尽逓迁
　　世序代易义当逓迁追旧感新不胜惨怆
　　亲尽别子祖
　　世易亲尽于义当祧惟别子祖盍迁于墓
　　亲尽族有亲未尽
　　世易亲尽于义当祧族脉犹存盍迁彼室
　　亲皆已尽
　　世易亲尽义当祧迁追旧感新不胜惨怆
　　祭文
　　奠侍讲待制朱先生
