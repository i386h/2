<!-- { "loadSidebar": true } -->
    询於国章，经纶有序；思我王度，轨物无愆。苟不率常，职司是举。翼翼京邑，作式四方，固当弃华敦素，亦以提纲正物。欲使锥刀之末，济人不竞；精粗之制，周经是法。盖以事属公家，使之无爽，杜其不轨，理亦何乖？然市胥以妨商薄言，御史以扰人致劾，随时之义，抑即有之。经邦大体，宜从府见。
    ○对水石类银判
    〈岭南村洞间百姓，水石大小类银，因忿争打戾。按察使科由县令罪。诉云：“因市易不伏。”〉
    闽瓯地隔，粤峤天。五邻为里，辨方言之异华；三品称金，征土物之惟错。礼不变俗，市贵从宜。贸迁海Й，集朝夕於泉宝；交易岭徼，得关石於他山。义在随时，更法於易币；各得其所，和均於类银。既来谋於我人，有殊抱布；俄必事於彼众，暂似遗钱。打戾为嫌，窒惕兴讼。轺轩按罪，瞻绣服之增华；邑宰移风，听琴堂而未静。置之於理，孰谓非宜？
    ○对磨钱判
    〈甲磨钱质而取钅谷，乙告之。诉不更铸。〉
    缗镪爰设，销铸是司，九府匠之以圆方，三官因之以文质。虽五铢异制，半两分形，龙马之造化不穷，权衡之轻重有数。实惟泉货，校在水衡。人之无良，公为不道，微汉臣之赐蜀，范成奸；非魏帝之梦陈，错磨抵禁，立辟自贻於钱府，举法须密於金科。欲无王衍之害，曷云非隐？将劾刘陶之议，刑其舍诸？且取钅谷不定其少多，致狱孰究其高下？欲加之罪，其无词乎？待穷扬可之告缗，方谇五伦之督铸。
    ○对无名钱判
    〈东门韬诉主司负物。吏诘之，韬云：“祖有无名钱。”〉
    《易》《象》定位，尊卑之礼聿修；人伦有序，贵贱之容斯立。布诸方策，声尘蔼然，至若爵列子男，恩垂带砺。有谋谒帝，方承万户之荣；无种封侯，亦受千金之赐。陆子囊中之宝，已惠私门；张氏无名之钱，且留公库。东门韬家声不坠，祖德弥光，想昔日之恩辉，恃曩时之宠寄。负天绝海，枪榆知其不逮；刳舟剡楫，<疒鬼>木愧其无施。仰堂构而未微，思必复而何已。薄言公府，方论赤仄之资；爰诣主司，更诉青凫之镪。亦冀云油露湛，先人承元始之恩；自业流根，後允奉永平之赐。迹有符於故事，理无紊於今时，既於古而无亏，岂在今而可抑？谓宜从允，以叶彝章。
    ○对拾遗钱判
    〈乙拾遗钱於路，县科罪。云“家约：府有拾，仰有取”，不敢失业。〉
    失得者在乎几，悔吝者生乎动，苟或之昧，其何以行。乙乃妄人，不慎厥德，既府拾而仰取，亦虚往而实归。路有遗钱，且效汉臣之鄙；室而藏镪，庶同猗氏之富。在国经而斯滥，宁家约之可遵。且揭而书之，县未徵於古制；贪以败类，乙见诮於诗人。贻厥孙谋，无闻以燕之训；恒有子祸，将贻自掇之刑。请纠其违，用惩於悔。
    ○对铸钱数倍判
    〈江东诸监铸钱，数倍费使。牒令停，监司云：“恐弃山泽之利，而工匠私铸犯法。”〉
    货以通商，财以利俗，圜法施於九府，铸作行於四方。轻重随时，子母由其递用；积流有象，泉布所以得名。国家立制经邦，稽古为理。用天分地，成其阜安之业；圣作物睹，有其通变之劳。使乎伊何，曾不是识，专命非据，乱常有诛。人焉哉，斯害也已，请被刑鼎，无扰监司。
    ○对锺官所铸判
    〈庚为锺官，所铸不充岁计。工部按其罪。诉称“铅锡未足”。〉
    辨方制位，大明治国之典；立教富人，必先因地之利。设泉府，列锺官，将欲布金刀之饶，尽铜山之积。庚以伎能从职，铸为劳，兽炭炎炉，非烟上出，凫工动扇，骤吹傍飞，无名归张氏之封，因宠入邓通之室。自合预图岁计，先备年支。不见请於文符，空有辞於铅锡。抚《周书》而太息，有愧川流；披汉史而长怀，无闻岳峙。仙台按罪，实为通规。主局致词，凭何逃责？
    ○对母子权判
    〈顺成方请为母子权，渝其好肉。所司下科违法。〉
    调以玉烛，天运和於四时；用以金币，宝货叶於三品。是以榆花落影，荇叶分形，有母子之相权，见大小之为利。岁用不足，将救眚灾；秋其以登，执为铸？眷兹方郡，年在顺成。称彼兕觥，则叶饮之义；在其龟贝，未详丰有之期。家蓄三年，自流衍於红粟；圜资九府，实抵冒於丹毫。守以规模，犹违正典，渝其好肉，弥阻大同。知无不为，何见妄从？申请罪人斯得，诚宜以科条。
    ○对织素判
    〈樊贵使妻织素，先示其式而告之曰：“必如此。”妻织，遂善於式。乃出。妻兄诉，州特（一作将）判合，仍笞贵六十。因损一脚，履地不得。贵不伏，诉台。〉
    龟浪披图，地演金夫之卦；鹊桥构象，天垂织女之星。故能阴阳克谐，琴瑟斯和。其道且合，庄敬表於齐眉；其情或乖，忿怨形於反目。樊贵飞鸣圣代，饮啄昌期，预详结媛之谈，早契伐柯之义。皇皇受业，初未见於拾青；轧轧弄机，遽有闻於裂素。蜘蛛网户，朝续断丝；蟋蟀鸣阶，夜催残织。光明似雪，未惭董永之妻；皎洁如霜，翻学王阳之妇。兄莫能忍，是归妹之无家；女既不良，何立身於有地？闺门险讠皮，丑行已彰；州将科绳，罪人斯得。有亏於礼，善是责之难逃；不足与行，何藉跛而能履？以郭贺为州牧，用刑而尚宽；既不疑为台郎，所诉之何益？
    ○对练不宿井判
    〈丁为水练，不宿井七日夜，所司科罪，诉云“昼暴”。〉
    惟彼组练，济斯军国，或《易象》贲其戋戋，或诗人歌其皎皎。理宜夜悬诸井，昼暴於阳，何得不务吴门之光，坐乖魏阙之礼。所司诘罪，雅叶彝章。丁则薄言，何其厚貌？请依司败，以肃爰书。
    ○对黄润判
    〈乙借甲黄润示幽闺，因被鼠。甲索比筒，乙以当土无，请酬价。甲不伏。〉
    财以工化，物以商通，既名奇而可称，於宝异而为玩。或有韬筒比细，光越象簟，沉藻侔华，色逾龙辅。货且难得，称珍於外土；宠无不利，取悦於中闺。皎皎当窗，已生红粉之艳；卿卿在室，复观黄润之奇。上客惊烧，殊裴楷之未识；相鼠斯，恶苍舒之启智。缄不固，诚毁椟而亡龟；诡异难求，岂登山而采蚌？依酬元价，无征本物，既非吾土所有，请绝诗人薄言。
    ○对龙辅判
    〈张鲁私家畜龙辅不献。〉
    万宅心，四人各业，不宝远物，载沐元风。南荣之暄，犹思上献；东流之水，必愿朝宗。所贵者忠诚，孰非臣子？所畜者珍物，仍在私家。况龙辅称奇，鸟篆攸载，潜匿不送，彰闻有司。虽马驾鼓车，天心广被；而人迷日用，物议犹多。律有明文，刑故无舍。
    ○对开铜坑判
    〈蔚州申管内铜坑先禁采，昨为檀州警发遣兵，州库无物可装束。刺史判令开铜坑以市物给，兵幕（一作募）不阙。军机廉察，使科违敕。〉
    星带燕郊，云迷代郡，地称即山之利，人擅烧铜之业。有敕颁行，无令采铸。顷以胡兵候月，或度卢龙之水；汉守宣风，载抚飞狐之塞。救兵屡发，帑藏云空，方兴计日之师，遂有随时之义。取铜以给，在铜诚违；应机而行，於事有恕。冯谖市义，在昔未以为非；汲黯开仓，於今不言其失。断从违敕，理或可矜。
    ●卷九百八十五
    ☆阙名（二十六）
    ○对璧判
    〈璧肉倍好，太常以为度失，将荐不可。〉
    大璞不雕，国宝为贵。许田私假，讳朝宿之邑；秦城可易，献章华之台。况祀地郊天，或充礼物，来朝入聘，以表威仪。然则圣人制礼，特崇於飨荐；王者之孝，莫先於崇稷。而三後在天，圣灵浸远；四时成岁，祭典聿修。有事庙庭，载陈璧，太常所主，大礼攸存。凡厥荐陈，须明制度，惟此璧礼，不亏玉书，色侔截肪，肉倍於好。同楚人之鄙识，妄有疵瑕；当鲁礼之明祠，而致违阙。旷其所职，不得无辜。
    ○对判
    〈甲受谷之节，为使而易行，除慝专以和难为务。法司劾之，不伏。〉
    六节崇仪，制参龙虎；五瑞分命，列自公侯。备以宠章，异其文质，严国朝而式序，戒原隰而斯皇，莫不尚以璧，为之制度。气中浮曜，本自生虹；山下沉晖，由来抵鹊。拟秦城而韫价，迈燕石以推珍，璞琢言敷，采就无僭。起以军旅，恤其凶荒。易行除慝之规，结好和难之义。咸崇驭下，克著彝伦，将忝厥司，实资谋政。甲绅高践，符节光临，既载驰而饮冰，岂四方之辱命。蒲璧云始，早逾列於子男；致荣，遂专城於方岳。克谨天戒，肃将明威，居不失中，思非出位。宁遑启处，务协仇雠。得晋侯之平戎，有宣公之静莒，奚为不可，而欲论刑。易行本在剡，此谬请分陶璧。
    ○对采木判
    〈终南山下，人每至冬中，於山北采木。县以斩伐非时禁断。人云：“山南险远，终不可行。”〉
    节彼南山，森乎灌木，百工爰度，庶人斯采。厉禁攸施，妄抡材而必制；操斧以进，何斩伐之乖宜。斩阳盖取乎阴时，伐阴须在乎阳月，古训则尔，今令惟宜。若断彼良，剡乎服耜，考工有典，谅亦难违。傥荜路载驰，析薪负荷，蓝缕是阻，岩险何阶？随时之宜，盖取诸此。
    ○对橘奴判
    〈甲有橘奴，不书版图。大比被纠，诉称：“田赋不阙。”〉
    江皋芊眠，卢橘是植，珠树金实，含芬吐芳，班史埒富於封君，李衡取方於僮仆。详窥夏策，珍味犹错於包贡；式遵《周礼》，物生必载於版图。何厚产之阙书，而薄言於田赋，於徽纟墨，诚为得宜。
    ○对平虑判
    〈僧称院有一株平虑，依验乃是忘忧。〉
    王城福田，禅宇清界，忍草骈植，天花乱开，香雨而增红，澹祥烟而泛绿。征其种类，已备神农之书；览彼芳菲，取惑愚僧之目。状称平虑，验乃忘忧，初欲荐其祯祥，终用彰於纰缪。只可树之於背，玩彼芳香；何乃言之於公，取尤眩惑。足以发周客之笑，生燕人之惭，未全害於政经，不可罹於刑典。
    ○对竹判
    〈卫州申奉敕和市竹。州送王刍，司法科罪，不伏。并仰处分。〉
    王者立制，诸侯附庸，海内之化可宏，任土之宜克著。军国既有彝准，州县非无旧式。眷兹卫，筑新台於浼浼；带以淇澳，挺べ竹之猗猗。虽禹贡分圻，尚乎纳秸；而唐年作赋，送彼王刍。既夫奉於芝泥，自投刑於棘署。司法科罪，正叶其宜，辄为词诉，殊是疏僻。且亏效职之方，须速谤官之罪。
