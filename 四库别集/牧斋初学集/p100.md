<!-- { "loadSidebar": true } -->
    奴杀﹃益甚，冰胶之日，渡河东归者如密雨，西虏驻宁远东瓯脱地，邀而掠之无虚日。三遣东谍，皆为所得。公遣满桂、尤世禄袭击之于大凌河，斩首四十三级，伤残数百人，号泣西窜。公大喜，具饮至之礼，拜而劳之。是役也，东师锐甚于西丁，择前行五百，则二千人争先，乃知辽人之足用也。合关内外车营大阅于八里铺，更定旧仪，令大将登坛，公幕而观之。于是军容益壮，而毛文龙自东江献虏首三百，公喜其可以风厉军中也，遂厚加犒赐，而为请饷曰：“文龙报功，则疑其不实而亦喜；索饷，则信其非虚而亦难。此等举动，皆足以解天下之体，而无以鼓动豪杰之心。”上是公言，命接济焉。文龙颇以貂参饵朝右，朝士争言文龙直奴要害，觉华、广鹿皆迂远，文龙即按兵不举，能牵制奴使不敢东。公心知其不然，尝深言其利害，以谓不当以取四卫责文龙，不当以牵制捣巢倚文龙，而中朝弗悟也。朝鲜李亻宗弑其主珲，数之以其背我通奴，戕辽人而谋毛帅也。称权摄国事，因文龙以请命。公报首辅曰：“不如因而许之，使文龙得市德于鲜以自固也。”公之意谓文龙未必能制奴，而可以用鲜；鲜之力，未必能捣奴左臂，而可以资我左掖，皆所谓声而实者也。其后奴入犯，文龙竟不知，鲜亦卒折入于奴。盖公去而用鲜用东江之策皆荒矣。公上言：“前哨已安，连山、大凌河以西，皇上自为社稷计，不忍高皇帝百战土宇陷于逆贼，以钱粮工料给臣，则工可立。”奏上，报曰：“卿谋出万全，朕何难立断。”立发帑金十万，其二十万，命户工二部区处。当事相语曰：“兵马钱粮凑手，渠便胡做；不如许而不与，直用文移往复以软困之。”公奏曰：“今天下怏怏然，若边人居奇于公事，而奴酋为边人之私贼。又若疾臣之乖刺自用，薄遽担负，幸臣之一败而自快其臆。向也征兵征饷，立致数十万而不敢后时；今也约口裁腹，更番万余人而不能取办。方忍死以前撑，或居安而高议。贼愈急，兵愈少，而更议销祸愈迫，众愈怕而却益玩，曾不思七年逋寇，势同养痈，两载狙伏，狡如隐魅，即千里之工可捐，三败之羞可冒，而天未悔祸，贼自生心，关门之利害，社稷之安危，其可以不念乎？皇上任臣，责以恢复。而中朝诸臣不明言其不可，独私议旁吓，以为必不可，而不问机事兵力之何如。当此时，悍然不顾，则天下已设蝮相待。如机局已成，众议为顾，则又何以仰副皇上之付托？臣愿中朝以杀奴贼之心急以应边人，勿以杀边人之心缓以贳奴贼。”上锐意恢复，申饬诸曹，命公指名参处。复遣内臣刘应坤、胡良辅、陶文等赍十万金，蟒绣百五十端，赉东征将士，而以坐蟒膝拦四、币有副、白金二百赐公。公在一片石奏曰：“十万官兵出关外二百里，而关内不过居民行贾。谨于九月十八日扶病出关，俟命于宁前，用以宣播华夷，风示中外。”宁远城工告竣，公尊藏蟒币，以赐金修杰阁于城中，榜之曰恩宁，而勒石以记焉。 
    是时，逆奄已执国命，魏广微附丽入相，公于词馆中弟畜广微，广微侧目视公，弗善也。副都御史杨涟劾逆奄二十四罪，列谋害皇亲一事，以公为征。逆奄深疑之。应坤之出也，逆奄属伸意于公，且伺公意指。公方在告，扶掖拜命，应坤不能交一言，归具述其状，逆奄自是心衔公矣。宁远既城，名城天堑，延袤二百里，东南抵右屯，西北及锦州，东至大凌，直通闾阳，因屯防以规进取。九月，公在宁远，遣马世龙、袁崇焕等东巡至广宁，抵医无闾山北镇祠下，还历十三山，以陆营屯右屯城东二十里，用舟师历三岔泊二家沟，遣将探盖州，遣尤世禄自锦州会师右屯。分遣两营出哨于松、锦之间，去宁远几二百里。已而胥会于宁远，文武将吏，相与奋臂抵掌，以为春夏之交，当决计大举。公遂以是月西巡蓟、昌，阅喜峰、古北诸口，取道都门，请以十一月十四日入贺万寿节，面奏进兵机宜，出与廷臣商榷可否。事毕，即繇关门还宁远。广微急告逆奄，枢辅拥关兵数万清君侧，兵部侍郎李邦华为内应，公等为齑粉矣。逆奄悸甚，绕御床而哭。上亦为心动，南郊回，趣内阁拟谕，次辅顾秉谦奋笔曰：“无旨擅离信地，非祖宗法度所宥。”兵部马上差人传谕枢辅，马首即东。午夜开大明门，召兵部尚书入，分三道飞骑止公，矫旨谕九门守奄，孙阁老若入齐化门，便锁绑进来。公以十一日抵通州，次日平明接谕，即刻东行。人言宫府意各叵测，宜惶怖谢罪，重自镌责，以安上心。公曰：“本无罪而张皇饰罪，是亦欺君也。死生祸福，天也。君可欺乎？”具疏言蓟门、昌平一带，载在敕书。臣本奉敕旨行信地，岂敢无旨擅离。去天咫尺，适当万寿，冒请入贺，致干圣谕严切，衰残昏昧，有席藁待罪而已。十九日，以还镇日期并西巡后关内外情形入奏，不复牵连引谢，皆有旨报闻。 
    逆奄之斥逐杨涟、赵南星、高攀龙也，公曰：“上幼冲，在奸人掌握。疏入未必览，览弗省也。往在讲幄，每进讲，辄为心开。今得以奏对之间，进其愚忠，极论中外胶结奸邪蒙蔽之状，上万一感悟，老臣死不憾矣。”群小得之，流言兴晋阳之甲，嗾逆奄杀公。逆奄遣人侦之，一ゎ被置舆内，后车惟鹿善继从，不携一甲士，意遂少解。而公之疏理正而词直，无以难也。广微乃嗾其党崔呈秀、徐大化、李蕃连章劾公，台谏群和之，而蕃至比公于王敦、李怀光。下九卿杂议。吏部尚书崔景荣讼言非公不可，乃奉严旨，趣公视事。群小进谋于逆奄，枢辅拥兵以市重，浸削其兵柄，则易制也。兵科李鲁生乃唱简汰之议，使兵销将衰，公徒手不能有为，而减兵饷，又可以激兵变而发难端。 
    公既视事，首汰大将，尤世禄、王世钦以病去，李秉诚、孙谏以罢去。先自汰铃下人役，以为将吏先。汰官兵一万七千三百余人，减骡马粮草诸费五十六万有奇；阖镇帖然无哗者。出十二车营于关外，分为四镇，以实锦右营。有车正者，刺股血于酒以盟其二十五人，其感奋若此。公留宁远、锦州，久之，遂如右屯。自西而东，借简汰之名，为布置出关之计，惟恐中朝之议其后也，其戒心甚于防奴矣。奴得辽阳，择地代子河北，去旧城十里而城之，以畜其珍异子女。我之渐东也，奴惧，遂毁其宫室，北筑宫于沈阳，瓮城屡不就，又惧袭之，渐徙其畜于老寨，而营城于抚顺关外，渐思遁矣。奴老多意忌，以刘爱塔故，杀爱将王丙，又以我间杀伪都堂王世勋，奴旧人兀尔忽达及李永芳俱罢闲，而佟养性、李伯龙、郎通事、李都司用事。郎通事通夷语，善风角，夜为人断其首，大索不获。李都司凶暴喜杀戮，尝制西帽自随。粮少，杀辽人而夺其粮。辽人怨愤思乱，数夜惊。群奴每相聚而泣。公谓奴遁入老寨则难攻，奴死而小酋定，凶饥惊乱少戢，则未易为力也。虽其艰辛覆逆，历险濒危，而进取之志不少衰止。然而小人之心计，不用以图奴而以图公。公之才力足以胜奴而不能胜小人，公亦无如之何也。先是归正人刘伯氵强以盐场堡人来曰：“四王子在耀州，奴兵不满三百，潜师过河，可袭而虏也。”马世龙遣东哨将鲁之甲、李承先往檄水将金冠等，克刂日会师于柳河。冠等奉辽抚喻安性指，弗听调。九月二十五日，之甲、承先师抵三岔河，冠等不至，以渔舟渡师，三日渡八百骑。二十八日，我师趣耀州。奴设伏以待，伏发，我师退走，奴追掩之于河。我师不能营，缚苇桥未就，承先力战，杀数贼而死。之甲既渡，曰：“无面目见阁部。”投河而死。八百人死者强半。而左辅之分道出也，自上流至船城，杀奴一孤山虏数十人，收生口五百余，振旅而还。是役也，我丧师四百，船城之捷，奴亦夺气退保。中外张大其事，以为我丧师数万，好马数千，关门且旦夕失守。台谏数十人希奄党风指，争言柳河事。兵部尚书高第谒逆奄于工所，伏地而哭，逆奄亦薄之。公犹在宁远，台臣请勒公回关门，以重秋防。公曰：“防秋顾在关内乎？桧之杀飞，不先风台臣请班师乎？”乃抗章求去。上遂允公归，加官荫子，行人护送如彝典；而高第为经略。 
    第在兵部日，请减兵，请撤关外以守关内。公露章力为驳正，而以两言蔽之曰：“臣既遵皇上恢复之明诏，不能再奉中枢撤守之意指。”第以此心恨公，柳河之败，请御史往勘，欲杀公以媚两魏，而逆奄弗许。甫受事，即下檄马世龙，令撤锦右、宁前之兵，弃关外四百里。袁崇焕力争曰：“宁前道与宁前为存亡，撤宁前，我必不入，独卧孤城以当虏耳。”第不得已，止撤锦右兵，驱屯兵屯民入关，弃屯粮数十万石。死亡塞路，哭声震原野。明年正月，奴长驱入犯，路无留行，第撤兵之效也。第仓皇叫苦曰：“关兵只五万。”逆党喜而相告，此可以难倒枢辅矣。公遣人告户部曰：“高尚书散十一二月饷，且有全镇布花，五万人乎？十一万人乎？今户部发饷，止给五万人，则尚书窘矣。予姑不置辩，尚书可自悔失言。予一疏使东有不识兵数之尚书，当为四夷传笑，遂轻中国。”奴既退，再奉旨核兵。第乃具疏认罪曰：“前止据见在五万，今核有某兵某兵合十一万有奇。”其欺妄如此。 
    公先以四年督理事宜，条列为书，凡十八务，务分三十一则。而十八务为国家一大经费，特先之以钱粮出入军实总务，而后及诸务。正项钱粮曰帑金，曰部解；杂项钱粮曰刷旧，曰生新。其用有开销，有置办；其存有借支，有在库，有现领。纲举目张，条分理解。军兴之际，钱货腾踊，虽名卿巨手，往往疏阔错互。公负豪杰ㄈ傥之概，而澹泊如腐儒，介特如处女，勾稽文簿，出纳如水。谢事之后，谗言孔多。逆奄使其党梁梦环磨治督府文书钱物，毛举发栉，一无所得而止。公尝谓张浚被人言乾没都督府钱十七万缗，终不置辨，士大夫自待当如此。然而公之廉辨详谨，固亦无待于自明也。宁、锦之捷，城池将士兵马器械，皆公在事所料理，论功改吏部尚书，荫一子锦衣卫千户。公力辞世荫，得请而止。 
