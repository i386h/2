<!-- { "loadSidebar": true } -->
　　此地别燕丹壮髪上冲冠昔时人已没今日水犹寒【地名事迹俱见髙四篇】
　　挑灯杖
　　禀质非贪热心岂惮终知不自润何处用脂膏
　　咏尘
　　凌波起罗袜含风染素衣别有知音调闻歌应自飞【凌波见咏美人诗染素衣见途中有怀诗知音见赠髙四篇闻歌见尘灰篇】
　　翫初月
　　忌满光恒缺乘昏影渐流自能明似镜何用曲如钩【曲如钩见叙寄员半千篇宋孝武斋中望月诗褰幕荡暄气入夜渐流清齐虞羲咏秋月初生似玉钩裁满如团扇】
　　咏照
　　【镜也】
　　冩月无芳桂照日有花菱不持光谢水翻将影学氷【花菱见棹歌行镜花揺菱注周庾信咏镜诗王匣聊开镜轻灰暂拭尘光如一片水影照两边人月生无有桂花开不逐春试桂准南竹堪能见四隣博物志削氷令圆举以向日以艾承其影则有火出镜有阳燧见萤火篇故云学氷】
　　咏鵞杂言
　　【时年七嵗】
　　鵞鵞鵞曲项向天歌白毛浮绿水红掌拨青波
　　七言古风
　　上吏部侍郎帝京篇有启
　　【汉光武改常侍曹为吏部曹主选举是吏部尚书之始】
　　【某】启昨引注日垂索鄙文拜手惊魂承恩累息楚翚丹质在荆南以多惭辽豕白头望河东而载恧【书周公拜手稽首注拜手首至手也稽首首至地也尹文子楚人握山鸡路人问之曰此何鸟也对曰鳯凰也路人曰今始见鳯凰乎请价千金弗与加倍与之方欲献诸王经宿而死路人不遑惜其千金惟恨不得献王王闻之感其欲献己召厚赠之过买鳯之金十倍翚即雉也以其丹质遂以为鳯耳荆南今荆州也光武讨王郎彭宠发突骑转粮食前后不絶负功望髙帝接之不能满幽州牧朱浮与之书曰臣见辽东有豕生子白头适欲献之道遇羣豕皆白以子之功论于朝廷辽东豕也宠遂反攻浮司马相如封禅文以登介邱不亦恧乎注心惭曰恧音女六反】
　　【某】散樗易杇蟠木难容虽少好读书无谢髙凤而老不晓事有类杨雄徒以易象六爻幽赞适乎政本诗人五际比兴在乎国风
　　【散材蟠木俱见浮查篇髙鳯字文通好学妻之田晒麦于庭令鳯防鸡天暴雨鳯诵经不觉潦水流麦妻还怪问鳯始知之杨修答曹桢书曰修家子云老不晓事疆着一书悔其少作若比仲山周旦之徒则皆有愆乎葢指剧秦美新之作也易系词曰昔者圣人之作易也幽赞于神明而生蓍参天两地而倚数五际见阎五官篇】
　　故体物成章必冩情于小雅登高能赋岂图容于大夫葢欲乐道遗荣从心所好非敢希声刻鹄窃誉雕虫至若质丑行以自諆衒庸音于茍进固立身之岐路行己之外篇矣
　　【登髙能赋见北眺舂陵篇钟防有遗荣赋谢灵运诗彭薛裁知耻贡公未遗荣言彭祖薛方不仕为知耻贡禹见王阳登用而弹冠非遗荣者马援兄子严敦并好讥议通轻侠援在交趾还书戒之曰龙伯髙敦厚周慎口无择言谦约节俭亷公有威吾爱之重之愿汝曹效之杜季良豪侠好义忧人之忧乐人之乐父防致客数郡毕至吾爱之重之不愿汝曹效也效伯高不得犹为谨勅之士所谓刻鹄不成尚类鹜者也效季良不得防为天下轻薄子所谓畵虎不成反类狗者也雕虫见初秋司马楼宴诗质读曰贽班固张禹传安昌货殖朱云作諆注諆丑也去韵岐路见紫云观篇】
　　君矦蕴明畧以佐时虚灵台以照物观梁父之曲识卧龙于孔明听康衢之歌得饭牛于寗戚是用异人翘首俊乂归诚
　　【曹植诔王粲伊尹显考奕业佐时本张衡归田赋游都邑以水久无明畧以佐时灵台见高四篇梁父曲见幽絷书情诗刘备闻人歌此曲问谁所为曰卧龙也遂三往顾之寗戚齐人饭牛扣角而歌曰南山灿白石烂生不逢尧与舜禅短布单衣才至骭长夜漫漫何时旦桓公闻之举以为大夫才过千人曰俊才过百人曰乂】
　　猥以庇贱之姿谬奉清通之盻虽仲由之瑟终閟响于丘门而宋玉之謡谠均音于郢路敢忘下里轻冐上呈庻道叶起予陈卜商之四始恐吾几失子効然明于一言拜手増惭忧心如醉谨启
　　【宋玉郢路下里俱见之问篇诗序子夏所作故云卜商之四始字见阎五篇五际注左传贾辛将适其县见魏子曰辛来昔叔向适郑鬷蔑恶欲观叔向从收器者往立于堂下一言而善叔向闻之曰必然明也下执其手以上曰昔贾大夫恶其妻美三年不言不笑御以如皋射雉获之其妻始言而笑贾大夫曰我不能射汝遂不言不笑射之不可以已也如是夫今子少不扬子若无言吾几失子矣言之不可以已也如是夫遂如故知今女有力于王室晋是以举汝行乎敬之哉无堕乃力】
　　山河千里阙城郭九重门不覩皇居壮安知天子尊【九重见髙四篇车□洛阳道诗洛阳道八达洛阳城九重重阙如隐起双阙似芙蓉诗邦畿千里陈后主诗日月光天德山河壮帝居叔孙通起朝仪羣臣以次上寿无敢喧哗失礼汉髙叹曰吾今日乃知皇帝之贵也】
　　皇居帝里崤函谷鹑野龙山侯甸服五纬连影集星躔八水分流横地轴秦塞重关一百二汉家离宫三十六桂殿隂岑对玉楼椒房窈窕连金屋
　　【崤山名凾谷关名左传崤有二陵详见北眺舂陵篇汉书井十一度至柳三度为鹑首之次雍州之分鹑野即鹑首之分野也唐都关中秦之故地班固西都赋于是睎秦岭睋北阜挟酆霸据龙首三秦记龙首山六十里头入渭水尾达樊川土赤不毛隋以长安狭小改作新都于龙首山迁焉在今西安府城北十里禹贡五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯注甸服畿内之地甸田服事也以皆田赋之事故谓之甸服五百里者王城之外四面皆五百里也赋纳总五句甸服五等之事侯服者侯国之服甸服外四靣又各五百里也百里采三句侯服三等之事五纬五星也汉髙入秦五星聚东井戴延之西征记关内八水一泾二渭三防四浐五涝六潏七澧八滈地轴见髙四篇汉书齐人娄敬説髙祖曰秦地披山带河四塞以为固卒然有急百万之众可立具也髙帝遂都关中田肯贺上曰秦形胜之国也带河阻山地势便利其以下兵于诸侯辟髙屋之上建瓴水也故持防百万秦得百二焉正义曰关中东有黄河凾谷蒲津龙门合河等关南有南山及武关峣关西有大陇山关大震乌兰等关北有黄河南塞是谓四塞之地班固西都赋离宫三十六三辅黄图云上林有建章承光十一宫平乐兰观二十五宫凡三十六所未央宫在西长乐宫在东桂宫明光宫在北西都赋自未央而连桂宫岑楼之髙鋭似山者三辅黄图长乐宫有椒房前殿注天子之房以椒涂壁辟除秽气皇后所居亦然或曰取其温或曰取椒蕃衍子孙之义也西都赋窈窕繁华更盛迭贵汉武帝儿时姊戏武帝曰儿欲得妇否因指其女曰阿娇好否帝曰若得阿娇当以金屋贮之】
　　三条九陌丽城隈万户千门平旦开复道斜通鳷鹊观交衢直指鳯凰台劒履南宫入缨北阙来声名冠寰宇文物象昭囘
　　【班固西都赋披三条之广路立十二之通门周礼国方九里旁三门每门为大路故曰三条又云九市开塲货别隧分即所谓九陌也又云张千门而立万户汉武作建章宫千门万户复道为甬道中行外不见也周昭王时脩涂国献丹鹊一雌一雄孟夏取鹊鳷为扇一名条融一名反影汉武取以名观鳯凰台见荡子篇三代时佩玉秦始令人带劔上殿去劔履惟赐乃得用之汉髙赐萧何劒履上殿入朝不趋是也汉光武图二十八将于南宫云台此在洛阳者西都亦有之也簪缨功臣之冠其上有缨以别羣臣寰宇犹言宇宙诗云汉篇倬彼云汉昭囘于天　一綂志云鳷鹊观在甘泉宫今西安府泾阳县西北百二十里甘泉山上本秦林光宫汉武増广之又名云阳宫内有竹宫寿宫迎风观及鳷鹊观】
　　钩陈肃兰戺璧沼浮槐市铜羽应风廻金茎承露起校文天禄阁习战昆明水朱邸抗平台黄扉通戚里【西都赋周以钩陈之位卫以严更之署注钩陈紫宫外星宫卫之位象之戺堂亷也书顾命四人綦弁执戈上刃夹两阶戺兰戺犹所谓兰台也或曰阶亷滑利如兰叶也璧沼即璧雝也汉元始中起明堂辟雝为博士舍列槐树数行诸生每朔望各持方物交易号曰槐市史记汉武元狩二年作蜚亷桂观音义曰蜚亷神禽也能致风气晋灼曰蜚亷身如鹿头如雀有角而蛇尾豹文汉武以铜铸象置观上因名蜚亷观桂观即桂宫三辅黄图云二观俱在长安城中近北宫金茎桐柱也西都赋抗仙掌以承露擢防立之金茎三辅故事云元鼎二年春作栢梁台承露盘盘高二十丈大七围以铜为之上有铜仙人铜手掌捧铜盘玉柸以承云表之清露和玉屑饮之云可长生在西安府城西北二十里建章宫内神明台上西都赋又有天禄石渠典籍之府瑞应图曰天防者纯灵之兽五色光耀洞明王者道备则至汉书灵帝纪铸黄钟四天禄虾蟆注天禄兽也今南阳县有宗资墓旁有两石兽其髙八尺角而麟分防曵尾过壮大左曰天禄右曰辟邪字皆刻膊上汉有天禄阁即因此兽立名阁贮秘书刘向曽校书其上太乙下观之杨雄亦于此校书刘棻坐事诛词连及雄王莽使收之雄从阁上投下即此汉武通使身毒国为昆明所闭故欲伐之以昆明有滇池方三百里于是除千夫五大夫不欲者出马以故吏弄法皆谪令伐棘上林穿昆明池以习水战邸客舍也汉制王侯就封之国朝防京师各有旅邸门皆施朱故曰朱邸抗如抗礼之抗史记梁孝王世家大治宫室为复道自宫连属于平台注台不过髙者曰平台门上有窓者曰扉黄扉天于之屝戚里贵戚之里也】
　　平台戚里带崇墉炊金馔玉待鸣钟小堂绮帐三千万大道青楼十二重宝盖雕鞍金络马兰绣柱玉盘龙绮柱璇题粉壁映锵金鸣玉王侯盛
　　【前汉书史字子叔以宣帝大母家封平台侯食二千五伯户弟史高字子长封乐陵侯史鲁字子囘封将陵侯上文平台是言宫室此连戚里言之则以外戚作意矣诗柞篇其崇如墉张平子西京赋若夫翁伯浊貭张里之家击钟鼎食连骑相过鲍明远结客少年场行击钟陈鼎食方驾自相求公孙卿言仙人好楼居黄帝时为十二防以候神人武帝乃作蜚亷观十二楼鲍明远诗鳯楼十二重四户八绮窓綉桶金莲花桂柱玉盘龙注綉柱柱衣綉作黄鹄文杨子云甘泉赋璇题玉英渊蜎防蠖之中注题欀椽头也皆以玉餙之】
　　王侯贵人多近臣朝游北里暮南隣陆贾分金将燕喜陈遵投辖正留賔赵李经过宻萧朱交结亲
