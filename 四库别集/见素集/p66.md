<!-- { "loadSidebar": true } -->
　　奏为急除大逆以御大乱事臣惟人臣进言非尽死不足以为忠夫死岂人心所欲哉言而人主不聼又从而怒之则不幸死耳言而人主聴之聴而又行之则宗社危而复安人心失而复得世道乱而复治朝廷之福何加焉故忠愤爱国之臣常试一身之祸以斡回朝廷之福昔元政不纲奸臣擅柄羣雄并起我太祖奋民间百战而得天下至难也我太宗仁宗宣宗英宗宪宗孝宗世累忧勤以保天下至难也不幸孝宗上賔以至完天下付我陛下当时顾命之言审记之矣必不欲尽逐其旧人而独任一内臣刘瑾也陛下有二帝三王之资刘瑾不欲陛下为二帝三王之圣又不欲天下享二帝三王之治陛下倚任刘瑾如伊尹如周公刘瑾不欲陛下为太甲为成王面欺腹诽而目侮无所不至陛下未察也干纪夺柄自古奸邪弑逆之贼如赵髙如石显如李辅国程元振鱼朝恩如陈志刘克明如宗爱如苏佐如王守澄田令孜杨复恭如刘季述如韩全诲有一大恶可危人主而破败人国者刘瑾皆备之刘瑾古今恶魁也今近而京师逺而天下皆曰两皇帝朱皇帝刘皇帝又曰坐皇帝立皇帝谓陛下居皇帝之位而刘瑾实秉皇帝之权陛下朱姓朱皇帝刘瑾刘姓谓刘皇帝也陛下时不视朝刘瑾西南向倨立鸿胪寺唱各官叩头而题奏下某部与某勅某酒饭皆其言语各官起身鸿胪唱向东作揖故谓陛下坐皇帝刘瑾立皇帝也夫髙卑以陈贵贱位矣惟名与器不可以假人君作福臣无有作福君作威臣无有作威偪则僣僣则乱臣弑其君子弑其父非一朝一夕之故也今夫天至尊也帝虽为天所立不得并称天故曰天子帝至尊也天子为帝之副虽帝所立不得并称帝故曰帝子岂有给事之内臣得并称皇帝哉朝着之间得受诸臣朝见之揖哉春秋无将将则必诛刘瑾固不特谓之将矣国家成法制于太祖遵守于太宗至精密也刘瑾尽取而纷更之陛下尊为天子容制于一权宦不能庇祖宗耶大臣择于孝宗至当也刘瑾尽诬而摈斥之刘大夏最贤祸最大刘健谢迁马文升韩文杨一清许进马中锡又贤祸又大张敷华亦以忧死仅一林瀚俟命独存是明不足我孝宗故与孝宗抗也陛下尊为天子容制于一权宦不能庇其父耶太皇太后皇太后时被离间使纯懿之主母忍下家奴之色受其挟取陛下尊为天子容制于一权宦不能庇祖母母耶故事皇太子未举举未立亲王一位不之国为根本虑至深逺也刘瑾防间荣王径遣之国致陛下于孤立中外人心无不为陛下私危者陛下未知也刘瑾又傲视荣王挟取其物无所畏忌陛下尊为天子容制于一权宦不能庇其身与其叔耶藩王金枝玉叶陛下同潢者也刘瑾吹毛刮垢日恣索害陛下尊为天子容制于一权宦不能庇其族耶刘瑾安受皇亲夏儒之跪拜呼呵叱咤无异市儿重索其金陛下尊为天子容制于一权宦不能庇外家耶公侯驸马伯非勲则亲与都督等官皆朝廷之腹心牙同休戚者也刘瑾唾骂骗索任情中伤今日绳其弟兄明日绳其子侄又明日勒囘话勒闲住勒半俸又甚则不顾铁劵之誓平江伯陈熊身发充军手下人发枭首致陛下尽失勲戚之心内阁九卿非贤则旧与科道等官皆朝廷之股肱耳目致太平者也刘瑾诛求陵侮极力嫁祸今日杖某死明日枷某死又明日发某为民充军又甚则已死之都御史钱钺忍心种祸抄没其家出差之都给事中许天锡寻事吓财逼令自杀致陛下尽失文臣之心二十四监或歴事累朝或守礼识事陛下之侍御左右与刘瑾同軰行者也刘瑾败羣伤类废置由心今日易镇守明日易掌印又明日易管事又甚则王岳之赐死萧敬邓原麦秀扶安邱聚之闲废罢黜致陛下尽失近臣之心指挥千百户或起艰难或由勲绩刘瑾故阻其替袭难其比试今日调某衞明日降某官又明日充某军致陛下尽失武臣之心屯田将无而作有税粮既免而重徴法令烦苛摇手犯禁官校连络触眼无分如龙舟竞渡楚习俗也则张大其事竟籍其家服器过侈呉习俗也则张大其事又籍其家使富者不自保贫者无以自存致陛下尽失天下军民之心且一家之用为财易足也刘瑾括尽天下之财富于内库非欲为逆暗邀人心何聚财之多如是耶一家之居为屋易足也刘瑾盖尽关坊之屋多于内府非欲为逆屯驻兵马何聚屋之多如是耶一家之乘为马易足也刘瑾畜尽西北之名马非欲为逆给发骑兵何聚马之多如是耶中外传闻刘瑾议将京军军更畨上操为张永所阻奏将京军官校随回祭扫为张永所阻信有之是刘瑾之叛逆不特京师知之天下知之至同类亦知之矣独陛下未知也臣闻京师盗贼之起曰由刘瑾之致两直山东河南盗贼之起曰由刘瑾之致臣未详也广东广西福建盗贼之起曰由刘瑾指差查盘剥削匮竭之致臣则详知之江西盗贼之起由刘瑾指差勘事剥削匮竭之致湖广盗贼之起由刘瑾两差计处备荒索银十数万两剥削匮竭之致则臣亲询之今四川防保蓝五等盗贼之起由刘瑾之革抚民播州安宁夭苖等蛮贼之起由刘瑾之庇杨友及剥削匮竭之致臣则亲审之又闻云南贵州土夷纵横盗贼充斥亦由刘瑾多方诛求剥削匮竭之致而前日官军乱辽东今日官军乱寜夏贼杀守臣僣立安化明以刘瑾专权自恣动摇中外所当共诛为言是刘瑾即未自反逼天下人已尽反矣夫世道治乱系纲纪系人才系风俗今纪纲大坏人才大坏风俗又大坏犹敢矫诬谤毁谓乱起孝宗至颁之诏防谓欲振起纲维刬革奸弊曾不思孝宗之圣仁寛大尧舜禹汤文武之君殷中宗周成王宋仁宗不能及也谓孝宗手致之治不及刘瑾手辅之治何前之大治而今之大乱也臣子为君者讳孝宗诚不及犹当曲讳况诚圣治敢诬而毁之耶且刘瑾淫毒惨酷罗织害人如粮亏折盐课拖欠自有官攅灶户今却追巡抚巡盐枉道回家僣宿驿舎自有杖罪正律今却发为民枷号死罪罚赎之米不过五十石今公罪免科却罚一千石五百石是免科之杖反加赎死二十等一十等耶公罪罚及身死赃物追及子孙古有之耶浊官取受不能尽无然一二十两三五十两至一百两亦极矣刘瑾取受始即三五百两继即一二千两继即一二万两又甚至十余万两少违其意应手及祸以致镇守司府等官尽平生而易节竭阿奉以逃刑贪者如饿虎亷者如乞儿至于取受之广无贵贱贫富大小无不被其害刘瑾处事率多类此臣乆处林下未能尽知陛下试许廷臣直言无隠自有数其恶者臣疎逺之言未足深信伏望陛下少霁顔色将臣奏面请两宫面质皇亲府部文武大臣各监老成内臣各科道部属郎署等臣各守衞团营官兵各坊市细民一不如臣所言臣甘欺罔重罪臣与刘瑾素不相识无讐怨刘瑾斥逐正人朝野为空独臣一人幸免前年投无名奏内廷之时明对诸臣许臣忠义及今又有巡抚之起臣宜以知己为报顾若操戈而入室者臣受三朝厚恩诚不忍坐视天下将乱宗社将危而不之救昔崔洪荐郄诜诜奏洪王鳯荐王章章劾鳯安禄山荐顔杲卿杲卿讨禄山臣敢以一德之私废天下公论忘宗社至计哉伏望陛下独奋干刚大义割爱公处刘瑾以谢天地谢祖宗谢天下重处臣以谢刘瑾则大逆以去大乱可平臣死有余辜无任陨越俟罪之至縁系急除大逆以御大乱事理谨具奏闻
　　庆幸讨贼永绥福祚疏
