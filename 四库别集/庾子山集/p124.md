<!-- { "loadSidebar": true } -->
　　御干从纪乘离作圣白环让德圭受命【言宇文氏受命为帝也御干乘干也周易乾卦云时乘六龙以御天从纪如龙纪鸟纪之属易卦传曰离也者明也万物皆相见南方之卦也圣人南面而聼天下向明而治葢取诸此也帝王世纪曰西王母慕舜之德来献白环禹贡曰禹钖圭告厥成功】平一地纽増辉天镜傍防数国前临七政【谢庄明堂歌云地纽谧隋书经籍志有天镜乾坤镜各一巻又有梁天镜一巻傍防数国若木也言与帝同枝泒也郑曰七政日月五星】地属先登【一作平隂】时逢下武玊璜拨乱金縢光辅【地谓陇西也孝公为秦州刺史登陇头矣释名曰军行在前曰先登登之向敌阵也后汉书祭遵传范升上疏追称遵曰西拒陇蜀先登坻上一作平隂者左传有平隂之役诗序曰下武嗣文也竹书纪年曰吕尚钓得玉璜其文要曰姬受命昌来提撰尔洛铃报在齐周书曰武王有疾周公作金縢孔传曰为请命之书藏之于匮缄之金不欲人开之遂以所藏为篇名宇文国号曰周言当下武之时佐周如周太公姬公也】衞晋承家邢茅胙土波分建木流扈【言周朝封建亲戚广乃受封是同枝也衞康叔之后晋唐叔虞之后邢茅周公之后左传所云凡蒋邢茅胙祭是也山海经曰建木在窫窳西弱水上郭璞曰建木青叶紫茎黑花黄实其下声无响立无影也山海经又云讙举之山雒水出焉而东北流注于扈之水竹书纪年曰黄帝斋于中坐于扈洛水之上】景命寅序徽猷渊塞忠有令图孝为全德【诗云景命有亳又曰其心塞渊】山节涖政桓珪守国瀚海将临燕山行勒【论语包咸注曰节栭也刻镂为山周礼曰上公之礼执桓圭史记曰骠骑将军封于狼居胥禅姑衍临瀚海而还如淳曰瀚海北海名正义曰按瀚海自天海名羣鸟解羽伏乳于此因名后汉书曰窦宪与北单于战于稽落山破之刻石燕然山】平乐髙宴金华説经论儒璧水亲礼明庭【西京赋曰大驾幸于平乐之馆汉书曰成帝初方向学召郑寛中张禹説尚书论语于金华殿中三辅黄图曰璧廱如璧之圆雍之以水象教化流行也诗云于论鼔钟于乐璧廱毛苌曰论思也水旋丘如璧廱以旋观者史记封禅书曰黄帝接万神明廷明廷者甘泉也】相风待赋承露须铭乘舟相日策马随星【三辅黄图曰长安宫南灵台上有相风铜乌遇风乃动一曰长安灵台上有相风铜乌千里风至此乌乃动又曰建章宫神明台武帝造祭仙人处上有承露盘竹书纪年曰伊挈将应汤命梦乘船过日月之傍天文志曰王良策马车骑满野】德举克明贤能允淑上将受脤元戎推毂【左氏传曰受脤归脤杜注云受脤谓君祭以肉赐大夫诗曰元戎十乘以先启行】赵失东渔胡亡南牧箭下辽城泥封函谷【言广督诸州军事威振殊俗也史记齐威王曰吾臣有肸子守髙唐赵人不敢东渔于河过秦论曰胡人不敢南下而牧马辽城疑作聊城史记曰燕将攻聊城鲁连子乃为书约之矢以射城中遗燕将燕将乃自杀后汉书曰隗嚣将王元请以一丸泥封函谷关】衮衣频露丹襜亟巻约法情推繁辞理遣【后汉书曰郭贺字乔卿拜荆州刺史显宗廵狩至南阳特见嗟叹赐以三公之服黼黻冕旒勅行部去襜帷使百姓见其容服以章有德又曰贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风自然竦震其诸臧过者望风解印绶去汉书髙帝诏曰吾当与汝约法三章耳晋书衞玠曰人有不及可以情恕非义相干可以理遣】盗乌悬察疑蛇立辨人共官园家同野茧【后汉书曰王霸为頴川大守吏不敢舎邮亭食于道旁乌攫其肉霸迎劳曰甚苦食于道乌盗其肉吏大惊不敢有所隐风俗通曰汲令应彬请主簿杜宣饮酒时其上悬赤弩照杯中如蛇宣恶之因得疾彬延宣于旧处置酒指曰此弩影似耳疾遂瘳晋书乐广事同注诗四巻卧疾东观汉纪曰诏有司京师果园悉以假贫人崔豹古今注曰元帝永元四年东莱郡东平山有野蚕为茧茧生蛾蛾生卵卵着不收得万余石民以为蚕絮】籋云推景转风落仞星裂中台山倾左鎭【汉书乐志曰籋浮云苏材曰籋音蹑言天马上蹑浮云也晋书曰张华死中台星坼山倾左镇谓防山頽也周礼曰镇兖州其镇曰岱山卽防岱四】夏楹舎爵殷阶奠殡縿幕躐行明旍【当作旌】庭引【檀弓曰夏后氏殡于东阶之则犹在胙也殷人殡于両楹之间则以賔主夹之也檀弓曰穆公之母卒曾申曰布幕衞也縿幕鲁也郑注云幕所以覆棺上縿缣也縿读如绡衞诸侯礼鲁天子礼两言之者言僭巳久矣幕或为幦又檀弓曰铭明旌也以死者为不可别故以其旌识之】秦川直望陇水分飞山河满目容衞灵归【三秦记陇头歌曰陇头流水鸟声幽咽遥望秦川肝肠防絶又曰陇头流水分离四下念我行役飘然旷野世説曰过江诸人每至暮辄相邀新亭借卉饮宴周侯中坐而叹曰风景不殊举目有山河之异皆相见流泪容衞疑若营魂入重阳阁诗云南宫容衞疎】陵图石马车畵衮衣【西京杂记曰张丞相墓前有石马仪礼旣夕云道车载朝服郑注云道车朝夕及燕出入之车朝服日视朝之服也衣素裳】小山揺落长林变衰【淮南王安招隐士序曰招隐士者淮南小山之所作也淮南子曰桑叶落而长年悲也楚辞曰草木揺落而变衰】凄怆原隰荒凉宅兆【尔雅曰髙平曰原下湿曰隰孝经曰卜其宅兆而安措之郑注曰宅墓穴也兆茔域也事大故卜之】树密人稀山多路小十里松城千年华表夜台尤寂穷泉无晓【续捜神记曰辽东城门华表柱忽有白鹤来集空中空曰有鸟有鸟丁令威去家千年今来归城郭如故人民非何不学仙冢累累又齐谐记曰燕昭王墓前华表已当千年阮瑀七哀诗曰冥冥九泉室漫漫长夜台潘岳哀子逝文曰袭穷泉兮朽壌吕延济曰穷泉墓中也】







　　庾子山集巻十五
　　钦定四库全书
　　庾子山集巻十六　　　　　　周　庾信　撰
　　钱塘倪璠纂注
　　志铭
　　周谯国公夫人步陆孤氏墓志铭
　　【按步陆孤氏乃谯国公宇文俭之妻也建德三年俭进爵为王夫人以建德元】
　　【年塟时俭方为公】
　　夫人讳某字某本姓陆呉郡人也【周书云本姓陆赐姓步陆孤氏】大夫拓境百越来庭丞相勒兵三江席巻【序陆氏之先也史记曰髙祖时中国初定尉佗平南越因王之髙祖使陆贾赐尉佗印为南越王令称臣奉汉约归报髙祖大恱拜贾为大中大夫过秦论曰南取百越之地韦昭曰越有百邑吴志曰赤乌七年以上大将军陆逊为丞相逊尅闗公败曹休厯着功绩三江席卷谓相呉成江表王业也过秦论曰有席卷天下之意史记索隠注韦昭曰三江谓松江钱塘江阳江地理志曰有南江北江中江是谓三江】髙祖载为刘义真长史留鎭闗中既没赫连因即仕魏【周书陆通传云曾祖载从宋武帝平闗中还留载其子义眞至长安遂没赫连氏魏大武　平赫连载仕魏为中山郡守】临终诫其子孙曰乐操土风不忘本也【左传苑文子言钟仪之辞】言念尔祖无违此心【诗云无念尔祖言此心思归吴也】祖政骠骑大将军仪同三司恒州刺史父通柱国大将军大司马文安公匡赞经纶防谋揖让名高广武功重长平【祖政父通事注见陆逞碑文匡赞经纶防谋揖让者言天光败后政归周文帝为行台左丞尔朱氏灭通入关文帝引为帐内督是也郡国志荥阳有广武城注云汉祖与项籍语处也汉书曰衞青封长平侯言拜大将军大司马也】夫人七德含章四星连曜敬爱天情言容礼典【左传武有七德易曰含章可贞谓坤贞佐其武德也】九日登高作铭秋菊三元告始或颂春椒【傅充妻辛氏作秋菊颂曰英英丽草禀气灵和春茂翠叶秋矅金华布防高原蔓衍灵阿扬芳吐馥载芬载葩爰采爰拾投之醇酒御于王公以介眉夀服之延年佩之黄耉文园賔客乃用不朽晋书曰刘臻妻陈氏聪辨能属文尝正旦献椒花颂其词曰旋穹周回三朝肇建青阳散辉澄景载焕标美灵葩爰采爰献圣容映之永夀于万】年十有四娉于谯国【周明帝武成元年封皇弟俭为谯国公】友其琴瑟愈恭节俭之心伐其条枚实秉忧勤之德【关雎之诗云琴瑟友之葛覃诗序曰躬俭节用服澣濯之衣汝坟之诗云伐其条枚毛传云枝曰条榦曰枚郑笺曰伐薪于汝水之侧非妇人之事以言君子贤者而处勤劳之职亦非其事也】邺地登高之锦自濯江波平阳采桑之津躬劳蚕月【陆刿邺中记曰锦有大登高小登高九域志曰笮桥江水亦名濯锦江俗云以此水濯锦则鲜明后汉郡国志曰河东郡平阳侯国有采桑津左传僖八年晋侯败狄于采桑是也】天和元年册拜谯国夫人东武亭之妻既称有秩南城侯之妇还闻受封【魏志曰钟繇封东武亭侯小子钟防传注云防为其母传曰夫人张氏字昌蒲太原兹氏人太傅定陵侯之命妇也王隠晋书羊祜传曰武帝封祜妻夏侯氏为万歳乡君羊祜泰山南城人也】柱国殿下【周武帝天和二年以大将军谯国公俭为柱国】以名华分照增城峻土扬旌僰道问政邛都白狼之溪途艰黄牛之坂茘枝之山地险葡萄之国【言谯国公使蜀道路之险也周书云俭以天和中出为益州刺史名华若木也山海经曰灰野之山上有赤树青叶赤华名曰若木郭璞云生昆仑西附西极其华光赤下照地楚辞曰增城九重汉书地理志犍为郡僰道应劭曰故僰侯国也音蒲北反又地志越嶲郡有邛都县南山出铜有邛池泽右北平郡有白狼县师古曰有白狼山故以名县后汉书西南夷传曰自汶山以西白狼槃木唐菆等百余国又云和帝永元十三年旄牛徼外白狼等率种人归义内属水经注曰黄牛山下有黄牛滩行者讴曰朝发黄牛暮发黄牛三朝三暮黄牛如故华阳国志曰僰道县有茘枝史记大宛传曰大宛国有蒲萄酒】夫人别离亲戚关河重阻夷歌一曲未足消忧猿鸣三声沾衣无巳【言夫人与谯国公至蜀乡关之思遂尔成疾也后汉南蛮传曰阆中有渝水其人多居水左右天性劲勇初为汉前锋数陷陈俗喜歌舞高祖观之曰此武王伐纣之歌也乃命乐人习之所谓巴渝舞也夷歌即巴楯蛮夷歌也夫人在巴蜀闻此歌不足消忧矣袁崧宜都记歌曰巴东三峡猿鸣悲猿鸣三声泪沾衣】是以夭厉之疾遂成沉痼玉沥难开金膏实逺【山海经曰少室之山其上多玉郭注此山巅亦有白玉膏服之即得仙道世人不能上也诗含神雾云又峚山有玉膏其源沸沸汤汤黄帝是飨是食玉沥玉膏也穆天子传曰河伯曰示汝黄金之膏】建德元年七月九日薨于成都私第春秋二十有一即以其年十一月二十二日归长安之北原诏赠谯国夫人礼也殿下神伤秋月掩泪长松周季直之留书更深防漠潘安仁之词藻徒增哀怨【荀粲别传曰粲妇病亡粲不明而神伤寡妇赋曰长松萋萋兮振柯周季直书未详当亦伤妻之所作也潘岳悼亡赋及哀永逝文皆伤妻之作岳字安仁荣阳中牟人也】岂直西河女子独见银台东海妇人先逢金阙【张衡思赋曰聘王母于银台注云王母西王母也银台仙人所居也按西王母居昆仑昆仑为河水之源在西其西河女子邪神仙传麻姑谓王方平曰接待以来巳见东海三为桑田向到蓬莱水浅浅于往日防时略半也岂将复为陵陆乎方平笑曰圣人皆言海中复扬尘也按十洲记蓬莱与方丈瀛洲为三神山汉书郊祀志此三神山在渤海中黄金白银为宫阙故蓬莱得称金阙矣】铭曰
