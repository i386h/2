<!-- { "loadSidebar": true } -->
    臣某言：伏奉某月日递敕，逆贼等并已传首都市。幕庭拜受，旌门宣告，凡预军司，孰不庆悦？中贺。臣闻恶禽怪兽，有以彰普覆之仁；乱臣逆子，不能损盛明之德。故三监作难，周王未寝於颂声；七国为灾，汉帝克臻於刑措。伏惟圣凝获皇陛下象天之运，法地之安，泽浸河海，光悬日月。以忠信为甲胄，以慈惠为戈，所向无前，何人不服？举神兵如电扫，破凶党若冰离，数月妖氛，一朝清荡。斯实皇威远肃，圣化傍г，故能市不斧，人皆安堵。臣滥承天泽，忝预戎麾，闻逆命而增愤，听枭悬而累。庆快之情，倍百恒品，不任悦豫之至，谨附某官奉表称贺以闻。
    ●卷二百十九
    ☆崔融（三）
    ○为裴裳书慰山陵事毕上表
    臣某等言：自遏密缠悲，山陵启卜，陛下情深撤帐，恋切游冠。至於卤簿吉凶，途程日月，莫不亲垂睿旨，显发宸衷。由是川后竞驰，山荐秉，□物澄霁，景气清和。灵骖电转，非因下人之力；神辇风行，自有上天之助。山河道路，曾不艰虞；木石犬马，咸当感悦：岂非大孝所洽，通於神明，至圣所宏，动於天地者矣。伏以某日吉辰，永安神寝，郊原四合，门阙九重，傍奉园林，近瞻京邑，元宫一，紫禁长辞，万国同轨，五情分裂。伏惟皇太后陛下哀慕永往，圣怀难居，臣等早侍轩墀，谬г簪履。攀龙不及，顾慕轩辕之台；耘鸟相惊，屏营会稽之野。限以归从，末由诣阙，无任悲感之至，谨遣某奉表以闻。
    ○为韦将军请上礼食表
    臣某言：臣闻坤德承天，所以曲成万类；阴灵配日，所以兼烛四方：故妫水佐虞，涂山翼夏。殷之兴也，有莘光其业；姬之盛也，太姒赞其功：用能家道以正，国风兹始。伏惟陛下睿知神武，潍聪明，光复丕基，惟新宝运。包混元而建极，体造化而开阶，流形日用而不知，含气风从而自乐。皇后坤维发祉，轩宫正位，黄□不散，白气常流，玉玺载怀，椒涂以峻，洛书畴能谕其懿？河图不足纪其灵：外理克和，内德惟茂。臣滥逢明圣，忝当姻戚，荣宠被於门庭，光耀生於道路。西京六族，在昔何优？东国七家，方今未重。鱼鳖咸若，在品物而同欢；鸟兽率舞，顾微臣而倍跃。臣闻饮食之礼，圣贤所贵，以奉君人，以亲宗族，敢因斯义，辄罄丹诚。伏望时降特恩，听臣上礼，虽玉饔珍味，固无假於献芹；而臣下微心，有同於藿。瞻言踊，伏伫矜遂，无任悃款踊跃之至，谨奉表陈情以闻，伏听敕旨。
    ○请停读时令表
    臣伏见去年元日，明堂受朝读时令。谨按读时令，自魏晋已来，创有此礼。每岁立春、立夏、大暑、立秋、立冬，常读五时令。帝外御座，各服五时之色。尚书令已下就位，尚书三公即奉时令就位伏读，凡五时皆如之，所以迓天和。至宋朝亦行斯礼，此後寻废，迄至国初，但存读令之文，亦不行其事。自陛下御极，创建明堂，旧典缺本，莫不补辑，每至元日，受朝布政，因以时令之礼，附於元日行之。今布政等礼已停，不合更读时令。所司因循，去年元日尚读，有乖古典，事须停废。臣谨与鸾台凤阁考古详议，已停读讫，不敢不奏。
    ○为宗监请停政事表
    臣楚客言：臣闻古之圣君，慎择贤佐，故轩辕得力牧而为五帝先，夏后得咎繇而为三王祖。殷之盛也，伊尹格於皇天；姬之隆也，虢叔闻於上帝。斯皆应风□之会，依日月之光，社稷系以兴衰，时政由其轻重。粤若大周之有国也。天策金轮圣神皇帝提封千里，光宅四天，道化淳Ο，神功静默。虽尧年无事，久闻童子之谣；而汉家用人，或取匈奴之笑。臣某中谢。臣疲骖强策，卒无行地之功；决羽曾飞，终冲天之望。今臣经术浅短，才能朴略，言不足以补世，行不足以励时，徒以枝叶微姻，葭莩末属，遂得拔擢泥滓，骞翥□霄。食君厚禄。不能有所输报；受君殊宠，不能有所发明。茫然政途，妨此贤路，外惭众口。内愧诸心，朝廷亦何异舍陆而泛舟，胶柱而调瑟？当域中之有道，岂天下之人？尝深鼎覆之忧，每切鼓妖之惧。臣之恳恳，非欲自保其身；臣之区区，切虑上尘於国。今者契丹大剿，默啜自业，六合大同，四方向化，加以朔旦冬至，鼎命维新，五星若连珠，二曜如合璧：谓宜退不肖，进贤良，与天同休，与人更始。又闻管夷吾有言曰：“德义未明於朝，而使居尊位者，则良臣不进也；功力未见於国，而令处重禄者，则劳臣不劝也。”臣有何德而居之？臣有何功而处之？臣虽至愚，敢忘先诫？伏乞陛下察匹夫之志，思仲父之言，坦至公之方，宏灭私之道；羊叔子之辞开府，臣事君以忠；庾元规之让中书，君使臣以礼。博求於众，广听於人，停臣检校夏官，辍臣平章政事，臣得避位清切，待罪上方，罄竭单诚，庶几或济。伏惟陛下容纳纤陋，鉴揆愚蒙，使周勃无浃背之惭，虞邱有退身之地，则虽死之日，犹生之年矣。无任悃款屏营之至，谨诣阙奉表陈情以闻云云。
    ○为温给事请致仕归侍表
    臣某言：臣以凡薄，幸承基荫，一г官侣，三十馀年。为子未能报鞠育之恩，为臣未能答生成之惠，公私冒，夙夜惊惶。久欲退奉家园，以避贤路，直以犬马识恋，木石感恩，犹希罄竭，未即陈叫。今臣母虞国夫人妾卢氏，行年八十，志力衰谢，体气虚羸，先苦胝癖，近微风痃。委卧床枕，绵历岁时，扶人不行，加帛不暖。比者西京有宅，老母在堂，臣以留司之馀，尚接和颜之半。自忝膺皇眷，命神都，子奉局而莫从，母倚闾而空切。加以门衰祚薄，长兄早世，昏定晨省，惟臣一身。但臣之所以奉檄载驰，释巾从务，贪荣徇禄，惟迫於甘旨。浅知薄能，岂期於闻达？伏惟皇太后陛下天地容纳，□雨г被，录臣勋旧，赐臣邱山，臣虽小人，岂忘大德？然以圣人在上，孝理天下，整齐风俗，砥砺名教，臣纵不才，其如礼法何？臣虽无识，其若朝廷何？无任丹血勤恳之诚，谨冒死诣阙，请罢官归养，奉表以闻，方违轩，伏纸惶恋云云。
    ○为王起避讳辞沣阳县令表
    臣某言：臣伏奉恩旨，授臣沣阳县令。臣才疏艺薄，植此无庸，命偶时来，遘兹多幸，逢上圣之初劫，参太平之末位。槐檀骤徙，亟游铨馆之门；草芥何为？忽枉薪之绂。召见於赤墀之下，垂恩於紫霄之上，岂徒任好之魄，忽上於钧天；固亦阚泽之名，遂於飞日。仰殊私而载惕，顾匪服而增惭，虽划迹都畿，永无阙庭之望；然委心蓬艾，长怀雨露之仁。幸欣就日之明，敢惮乘流之远？但以州县之号，与臣亡父讳同；迫切私情，不获遄赴。伏乞天慈永锡，圣造曲成，宏以孝理之风，繁其心瞿之日，使得策名他职，陈力异邦，则地义天经，实奖於名教；糜躯粉骨，岂酬於鸿恩？无任恳迫之至，谨昧死陈表以闻。
    ○谏税关市疏
    伏见有司请税关市事条，不限工商，但是行人尽税者。臣谨按《周礼》九赋，其七曰关市之赋。窃惟市纵繁巧，关通末游，欲令此徒止抑，所以咸增赋税，臣谨商度今古，料量家国，窃将为不可税。谨件事迹如左，伏惟圣旨择焉。
    往古之时，淳朴未散，公田藉而不税，关防讥而不征。中代已来，浇风骤进，桑麻疲弊，稼穑辛勤，於是各徇通财，争趋作巧，求径捷之欲速，忘岁计之无馀。遂使田莱日荒，仓廪不积，蚕织休废，弊阙如，饥寒猥臻，乱离斯瘼。先王惩其若此，所以变古随时，依本者恒科，占末者增税。夫关市之税者，谓市及国门关门者也，惟敛出入之商贾，不税来往之行人。今若不论商人，通取诸色，事不师古，法任情。悠悠末代，於何瞻仰？济济盛朝，自取嗤笑。虽欲宪章姬典，是违背周官，臣知其不可者一也。
    臣谨按《易系》称：“庖牺氏没，神农氏作，日中为市，致天下之人，聚天下之货，交易而退，各得其所。”《班志》亦云：“财者，帝王聚人守位，养成群生，奉顺天德，理国安人之本也。士农工商，四人有业：学以居位曰士，辟土殖曰农，作巧成器曰工，通财鬻货曰商：圣王量能授事，四人陈力就职。”然则四人各业久矣，今後安得动而摇之？萧何有云：“人情一定，不可复动。”班固又云：“曹参相齐，齐国安集，大称贤仃，参去，属其後相。曰：‘以齐狱市为寄，慎勿扰也’。後相曰：‘理无大於此者乎？’参曰：‘不然，夫狱市者，所以并容也。今若扰之，奸人安所容乎？吾是以先之。’”夫狱市兼受善恶，若穷极奸人，无所容窜，久且为乱。秦人极刑而天下叛，孝武峻法而刑狱繁，此其效也。老子曰：“我无为而人自化，我好静而人自正。”参欲以道化其本，不欲扰其末，臣知其不可者二也。
    四海之广，九州之杂，关必据险路，市必凭要津。若富商大贾，豪宗恶少，轻死重义，结党连群，喑呜则弯弓，睚眦则挺剑。少有失意，且犹如此，一朝变法，定是相惊。乘兹困穷，或致骚动，便恐南走越，北走胡，非惟流迸齐人，亦自扰乱殊俗。又如边徼之地，寇贼为邻，兴胡之旅，岁月相继，傥因科赋，致有猜疑，一从散亡，何以制禁？求利虽切，为害方深。而有司上言，不识大体，徒欲益帑藏，助军国，殊不知军国益扰，帑藏逾空。臣知其不可者三也。
    孟轲又云：“古之为关也，将以御暴；今之为关也，将以为暴。”今行者皆税，本末同流。且如天下诸津，舟航所聚，旁通蜀汉。前指闽越，七泽十薮，三江五湖，控引河洛，兼包淮海，宏舸巨舰，千轴万艘，交贸往还，昧旦永日。今若江津河口，置铺纳税，纳税则检覆，检覆则迟留，此津才过，彼铺复止，非惟国家税钱，更遭主司僦赂。船有大小，载有多少，量物而税，触途淹久，统论一日之中，未过十分之一，因此拥滞，必致吁嗟。一朝失利，则万商废业，万商废业，则人不聊生。其闲或有轻讠少任侠之徒，斩龙刺蛟之党，鄱阳暴谑之客，富平悍壮之夫：居则藏镪，出便谏剑，加之以重税，因之以威胁，一旦兽穷则搏，鸟穷则攫，执事者复何以安之哉？臣知其不可者四也。
