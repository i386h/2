<!-- { "loadSidebar": true } -->
　　臣闻邃宇崇居，非期宏峻，拳跪伏，非止敬恭，将以施张四维，缔制八宇。故虽儒法枝派，名墨条分，至於崇亲严上，厥繇靡爽。惟浮图为教，自龙堆，反经提传，训遐事远，练生莹识。（《沙门不拜俗事》作「莹识」。）恒俗称难，宗旨缅邈，微言沦隔，拘文蔽道，在末弥扇。遂乃陵越典度，偃倨尊戚，失随方之眇迹，迷制化（《沙门不拜俗事》作「袭化」。）之渊义。夫佛法以谦俭自牧，忠虔为道，不轻比丘，遭道人斯拜。（《高僧传》作「遭人必拜」，《沙门不拜俗事》作「逢人必拜」，疑此衍「道」字。）目连桑门，遇长则礼，宁有屈膝四辈，而简礼二亲。稽颡耆腊，而直体（《高僧传》《沙门不拜俗事》作「直骸。」）万乘者哉。故咸康创议，元兴载述，而事屈偏党，道挫馀分。今鸿源遥洗，群流仰镜，九仙赆宝，百神耸职，而畿辇之内，舍弗臣之氓，陛席（《高僧传》《沙门不拜俗事》作「阶席」。）之间，延抗礼之客，惧非所以澄一风范，详示景则者也。臣等参议，以为沙门接见，比当尽虔礼敬之容，依其本制，则朝徽有序，乘方兼遂矣。（《宋书·天竺迦毗黎国传》，大明六年九月，世祖使有司奏，诏可，又见《高僧传》八释僧远，又见沙门不拜俗事二。）
　　◇奏请议晋陵王庙祭
　　故晋陵孝王子云未有嗣，安庙後三日，国臣从权制除释，朔望周忌，应还临与不？祭之日谁为主。（《宋书·礼志》四，大明六年十月，有司奏。）
　　◇奏藏冰
　　季冬之月，冰壮之时，凌室长率山虞及舆隶取冰於深山穷谷涸阴Ё寒之处，以纳於凌阴。务令周密，无泄其气。先以黑牡黍祭夏司寒於凌室之北。仲春之月，春分之日，以黑羔黍祭司寒。启冰室，先荐寝庙。二庙夏祠用鉴盛冰，室一鉴，以御温气蝇蚋。三御殿及太官膳羞，并以鉴供冰。自春分至立秋，有臣妾丧，诏赠秘器。自立夏至立秋，不限称数以周丧事，缮制夷鉴，随冰借给。凌室在乐游苑内，置长一人，保举吏二人。（《宋书·礼志》二，大明六年，诏立凌室藏冰，有司奏。又见《通典》五十五。）
　　◇奏讲武荐牲
　　銮舆巡江左，讲武校猎，获肉先荐太庙、章太后庙，并设醢酒，公卿行事，及献妃阴室，室长行事。（《宋书·礼志》四，大明七年二月，有司奏。）
　　◇奏请议宣贵妃祭
　　新安王服宣贵妃齐衰期，十二月练，十三月缟，十五月衤覃，心丧三年。未详宣贵妃立庙应在何时？入庙之日，当先有，为但即入新庙而已？若是大祥未及衤覃中入庙者，遇四时便得祭不？新安王在心制中，得亲奉祭不？（《宋书·礼志》四，《通典》四十七，大明七年三月，有司奏。）
　　◇奏请议晋陵国庙祭
　　晋陵国刺孝王庙，依庐陵平王等国例，一岁五祭，二国以王且有衡阳王服，今年内不祠，寻国未有嗣王，三卿主祭，应同无服者之例与不？（《宋书·礼志》四，《通典》五十二，大明七年十一月，有司奏。）
　　◇奏请议齐敬王立庙
　　故齐敬王子羽将来立後，未详便应作主立庙，为须有後之日，未立庙者，为於何处祭礼？（《宋书·礼志》四，《通典》五十二，大明八年正月，有司奏。）

卷六十
◎阙名（三）
　　◎有司（三）
　　◇奏上沈太后尊号
　　昔豳都追远，正邑缠哀，缅慕德义，敬奉园陵。先太妃德履端华，徽景明峻，风光宸掖，训流国帏，鞠圣诞灵，蚤捐鸿祚。臣等远模汉册，近仪晋典，谨上尊号为皇太后。（《宋书·文帝沈婕妤传》，婕妤生明帝，卒赠湘东国太妃，明帝即位，有司奏。）
　　◇奏请崇宪太后别居外宫
　　夫德敷於内，典章必远，化覃於外，徽号宜宣。伏惟皇太后懿圣自天，母仪允著，义明八远，道变九围。圣明登御，景胙攸改，皇太后宜改前号，别居外宫。（《宋书·文帝路淑媛传》，明帝即位，有司奏。）
　　◇奏请议昭太后庙
　　晋太元中，始正太后尊号，徐邈议庙制，自是以来，箸为通典。今昭皇太后於至尊无亲，上特制义服。庙之礼，宜下礼官详议。（《宋书·礼志》四，泰始二年正月，孝武昭太后崩，五月甲寅，有司奏。）
　　◇奏请议祭孝武昭后二庙礼
　　来七月尝祀二庙，依旧车驾亲奉。孝武皇帝室，至尊亲进觞爵及拜伏。又昭皇太后室应拜，及祝文称皇帝讳。又皇后今月二十五日虔见於祢，拜孝武皇帝、昭皇太后，并无明文，下礼官议正。（《宋书·礼志》四，泰始二年六月，有司奏。）
　　◇奏封张兴世等
　　宁朔将军、督豫州之梁郡诸军事、豫州刺史、领南梁郡太守竟陵张兴世，都统水军，屡战克捷，仍进断贼上流钱溪，贵口苦战，平定凶逆，今封南平郡作唐县开国侯，食邑一千户。宁朔将军、参司徒中直兵军事广平佼长生，同统水军屡战，及兴世上据钱溪，长生独距贼冲要，功次兴世，今封武陵郡迁陵县开国侯，食邑八百户。宁朔将军、试守西阳太守吴兴全景文、尚书比部郎吴县孙超之、假辅国将军右卫将军南彭城刘亮等三人，并经晋陵苦战，景文、超之仍又北讨，破釜水军，断贼粮运，及经葛冢、石梁二处破贼，亮南伐经大战，又最处险剧。景文今封西阳郡孝宁县，超之封长沙郡罗县，亮封顺阳县，并开国侯，食邑各六百户。假辅国将军骠骑司马刘灵遗、宁朔将军右军蔡那、宁朔将军屯骑校尉段佛荣等三人，统治攻道，并经苦战，灵遗今封新野郡新野县，那封始平郡平阳县，佛荣封湘东郡临蒸县，并开国伯，食邑各五百户。假辅国将军左军吴兴沈怀明、龙骧将军积射将军东平周盘龙、司徒参军南彭城李安民等三人，怀明经晋陵破贼，又水军南伐，统治攻道，盘龙虽不统军，并经大战，先登陷陈，安民又随张兴世遏断钱溪，别统军贵口破贼，今封怀明建安郡吴兴县，盘龙封晋安郡晋安县，安民封建安郡邵武县，并开国子，食邑各四百户。假辅国将军游击将军彭城杜幼文、龙骧将军羽林监太原王穆之、龙骧将军羽林监济北顿生、龙骧将军羽林监沛郡周普孙、员外散骑侍郎朱重恩等五人，幼文经晋陵破贼，在军统攻道，南伐浓湖，普孙副沈攸之都统众军，穆之、生、重恩并南伐有功，今封幼文邵陵郡邵阳县，穆之封衡阳郡衡山县，生封始平郡武功县，普孙封顺阳郡清水县，重恩封南海郡龙川县，并开国男，食邑各三百户。（《宋书·邓琬传》，泰始二年，晋安王子勋即位於寻阳，改元义嘉，至是平定，论功封赏，有司奏。）
　　◇奏劫窃依旧制
　　自今凡劫窃执官仗，拒战逻司，攻剽亭寺，及伤害吏人，并监司将吏自为劫，皆不限人数，悉依旧制斩刑。若遇赦，黥及两颊劫字，断去两脚筋，徙付交梁宁州。五人以下，止相逼夺者，亦依黥作劫字，断去两脚筋，徙付远州。若遇赦，原断徒犹黥面，依旧补冶士，家口应及坐，悉依旧结适。（泰始四年四月，有司奏。）
　　◇奏迁葬崇宁太后
　　北疆未缉，戎役是务，礼之详略，各沿时宜。臣等参议，修宁陵玄宫，补治毁坏，权施油殿，暂出梓宫，事毕即窆，於事为允。（《宋书·文帝路淑媛传》，泰始四年，有司奏。）
　　◇奏请详太子昏礼
　　案晋江左以来，太子昏，纳征，礼用玉一，虎皮二，未详何所准况。或者虎取其威猛有彬炳，玉以象德而有温润。寻璋既玉之美者，豹皮义兼炳蔚，熊罴亦昏礼吉征，以类取象，亦宜并用，未详何以遗文。晋氏江左，礼物多阙，後代因袭，未遑研考。今法章徽仪，方将大备。宜宪范经籍，稽诸旧典，今皇太子昏，纳征，礼合用璋豹皮熊罴皮与不？下礼官详依经记更正。若应用者，为各用一？为应用两？（《宋书·礼志》一，明帝泰始五年十一月，有司奏，又见《通典》五十八。）
　　◇奏始安王休仁罪状
　　臣闻明罚无亲，情屈於司纲，国典有经，威申於义灭。是以梁、赵之诛，跣出称过，来言之罚，克入致动。谨案刘休仁苞蓄祸迹，事蔽於天明，窜匿沉奸，情宣於民听。自以属居戚近，早延恩睦，异礼殊义，望越常均。往岁授钺南讨，本非才命，启行浓湖，特以亲摄，仰遵庙略，俯藉众效，属承泰运，窃附成勋，而亟叨天功，多自臧伐。既圣明御宇，躬览万机，百司有纪，官方无越，而休仁矜勋怙贵，自谓应总朝权，遂妄生疑难，深自猜外。故司空晋平刺王休，少无令业，长滋贪暴，莅任陕荆，毒流西夏，编户嗟散，列邑雕虚，圣泽含弘，未明正宪。亟与休仁论其愆迹，辞意既密，不宜传广，遂饰容旨，反相劝激。休以休仁位居朝右，任遇优崇，必能为己力援，故深相党结。休於是轮金荐宝，承颜接意，造膝之间，必论朝政，遂无日不俱行，无时不同宿，声酣聚集，密语清闲。休仁含奸扇惑，善於计数，说休使外托专慎之法，密行贪诈之心，谓朝廷不觉，人莫之悟。休）遂乃外积怨惧，内协祸心，既得赞激，凶慝转炽，与休仁共为奸谋，潜伺机隙，图造衅变，规肆凶狡。休致殒仓卒，实维天诛，而晋平国太妃妾邢不能追惭子恶，上感曲恩，更怀不逞，巫蛊咒诅。休仁因圣躬不和，猥谋奸逆，灭道反常，莫斯为甚，殛肆朝市，庶申国刑，而法网未加，自引厥命。天慈矜厚，减法崇恩，赐全二息，及其爵封，斯诚弘风旷德，贯绝通古，然非所以弃恶流衅，惩惧乱臣者也。臣等参议，谓宜追降休仁为庶人，绝其属籍，见息悉徙远郡。休愆谋始露，亦宜裁黜，徙削之科，一同旧准。收邢付狱，依法穷治。（《宋书·始安王休仁传》，泰始七年五月，有司奏上，有诏邢狂愚不足与计，休仁降封，听子袭爵。）
　　◇奏谅暗不亲奉吉祭
