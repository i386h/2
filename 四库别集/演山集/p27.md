<!-- { "loadSidebar": true } -->
　　始恕前愆尚留道馆再陈余累祗屈金刑宛转恩临重荷乾坤之覆载优防官守宻移洞府之光隂斋引天香念縁帝渥【中谢】恭惟皇帝陛下以中行之惠敷及踈逺以旁烛之明格知幽深责弗求周过惟从宥虽号浅末亦蒙抚存法既用亷虽悔莫追于一失德将欲报惟诚可仰于三无长守右铭毋忘中佩
　　贺广西路奏溪洞纳土表
　　莫测中天潜运怀柔之道化果闻南帅具陈献纳之蛮封宸殿拜章众随班贺琳宫望圣独与心言不必兴师遂能辟国数百年之隔絶几万里以来归越在熈朝实为盛事【中贺】恭惟皇帝陛下允文允武旁暨遐陬乃圣乃神丕承先烈故夜郎防牱之入土如青海积石之来王有感必通无逺弗届数要悉登于地志富矣方输语音咸谕于王言善哉夏变第限洞霄之睽阻徒瞻天阙以懽呼
　　贺日月交不蚀表
　　浑天占象得交防之嘉祥宸殿拜章仰休明之盛德奉万年而称庆率四海以观光闲散微生欢呼盛旦【中贺】惟日月徃来于昼夜故乾坤变化于春秋时以气交晦而体合潜布粹序宻移众多然其从晷之有短长所以循度而有南北或入蚀限乃干厯书虽以相过而不淩犹之各行而无忒盖有所感遂从弗违恭惟皇帝陛下诚协二仪仁周四海中环辅佐之至德外列赞襄之贤明故致天文亦符治象道虽同而非眚壤既见以何伤克用善良无周王之辛夘益加寅畏有唐帝之开元是必告祥尤宜归美适守琳宫之职徒瞻金阙之班
　　谢转朝奉大夫表
　　事功及考帝告来颁睿意降纶但祗所训闲更两载获依祠馆之烟霞荣陟一堦幸用禁林之日月自頋愚生之孤立何当盛德之兼容【中谢】此盖伏遇皇帝陛下以尧仁溥爱于多方以舜智泛观于庶类不以人非而遂弃不以自贻而亦收虽系罢休尚从叙进谢恩北望徒思天阙之班聨祝圣东逰惟恳洞霄之仙圣
　　谢再任宫观表
　　三载告周将违道馆一封得请复荷皇恩值有官箴闲无吏责愧徒縻于廪秩省何补于公私含养弗遗怀藏罔极【中谢】此者伏遇皇帝陛下以至仁兼爱乎逺近以大智旁观乎智愚薪槱适宜浮沉具载顾虽一介之可弃谓亦三朝之所收以故禁直增华真逰絶异忠诚昜感尚存魏阙之心造化难酬但仰尧天之日
　　皇后受册贺皇帝表
　　飞龙在御于昭干德之光寳册扬庭允正坤仪之位礼行宫掖庆浃寰区【中贺】窃以有为之君皆资内助之德厘降于妫汭皇英成虞舜之勲来嫔于周京姙姒辅昌岐之业恭惟皇帝陛下席太平之运体上圣之资发政施仁泽虽覃于万宇齐家治国化必首于六宫涓盛夏之吉辰举长秋之备典自天作合昔占沙麓之祥申命用休今极椒房之贵永隆万世之本茂对三灵之欢臣叨列从班欢逢盛事偕四方而来贺虽阻进趋祝万夀以无疆但知鼔舞
　　贺天寜节表
　　大时黙运九干开弥月之祥上圣笃生四海祝参天之夀【中贺】窃以数能总物出临水旺之乡道可羣人生值干居之所果得大智能安庶民雷绕寳枢虹流华渚恭惟皇帝陛下兼爱之仁并乎尧舜混成之物同乎羲轩百蛮就日以观云九译梯山而航海仰祝南山之固遥瞻北极之尊方当守职于琳宫未获奉觞于金殿
　　谢除知福州表
　　引南国之旌麾初临民社跂中天之云日深荷恩荣重握兵钤显居民表当审操修之术庶堪付畀之权【中谢】仰惟皇帝陛下道世防通圣能微显尧文训士常观云汉之为章周制因时每味睿思之作则详宣德意率属以先周布诏条承流而下帅提由义旁连一路之州乡镇抚思仁中乐三山之形势宠任唐尧之牧慙亏黄霸之能其防疲驽以裨神化












　　演山集巻二十七
　　钦定四库全书
　　演山集巻二十八　　　　　宋　黄裳　撰表
　　谢赐贡举勅令表
　　圣神吁俊肇新贡士之防郡国承流幸拜成书之赐【中谢】伏以自古在昔举贤与能盖将图辅世长民之功故必严循名责实之法既因事而损益亦视道之污隆适丁甚盛之期式备不刋之典恭惟皇帝陛下多能天纵盛德日新昭囬之文斧藻万物渊懿之学表章六经首善师京化成天下念神考选才之制资成周致治之方遂推善述之心爰下增修之诏参稽载籍敷绎旧章条目纎微虑无遗策防模闳逺举必要终臣贡自先朝擢在多士微生遭遇明恩已愧于难酬嗣圣缉熈成训复叨于宠锡退惟幸防重积兢荣奉以传家敢怠为儒之业勤于劝驾庶逃旷职之愆
　　谢赐厯日表
　　舜玑观象察四序之变通尧厯授时示三农之早晩广宣宠令敷锡多方【中谢】窃以九防复元积数起周天之运六觚为握考时推成世之宜盖预课于清防遂迎颁于率土恭惟皇帝陛下德合乾坤之覆载明齐日月之照临总百圣之丰防新万年之大纪令将更布辅成泰道之亨仁不遐遗宠及炎陬之守臣敢不仰遵睿训俯导农时俾知稼穑之期率跻富夀之域
　　又表
　　寛书诞布将开献岁之仪新厯迎颁益谨先天之令宠灵斯至欢抃交深【中谢】窃以轩防迎长首四时而布度舜玑观象齐七政以当天分纒离启闭之微次望晦明之序法皆原于圣作理实重于农时究观歴代之丰防属我奉元之大统精研发敛独髙南正之先杂变通不在北平之下况广陶于声敎宜均被于幅员恭惟皇帝陛下廓日月之重光合乾坤之大德巽而申命恩荣溥达于中区革以明时节令一新于时岁臣敢不仰遵圣训恭授人时抚千里之封疆生成备悉劝三农之稼穑早晚周知誓殚颁布之诚仰答裁成之造
　　谢赐五礼新仪表
　　乐为告功已备八音之奏治縁明敎又观五礼之文颁赐既荣推行宜敏【中谢】窃以天理自存其物则人伦孰久于情文先王明其物则而为之仪因其情文而为之制是故其制虽严而难犯其仪虽多而昜行柰縁衰乱之末流遂失详明之大意奢俭逾节僭差失中幸逢元后之圣神能积歴年之德泽虽务厘正尚期集成恭惟皇帝陛下基图承万世之休事业追三代之盛以古为宗则以道为本以俗为鍳则以时为权绍圣临轩曾询俊造之士政和继志方选讨论之官相时之变通防情而附削收敛遗逸补正残余断以天心裁之宸翰今自义起古随意存仿舜以修岂惮五年之数望周而继何妨百世之遥
　　贵妃受册贺皇帝表
　　宠出宸衷春归邦媛隂赞六宫之内治显处四妃之首班备举彛章诞扬寳册欢庆方传于寰宇华光已照于宫闱【中贺】恭惟皇帝陛下论天下之治则本乎意身叙宫中之聨则风乎邦国乃眷求于妇德将宻补于坤仪淑哲得人尊荣亚后女功留志不辞絺绤之衣帝子应时已作熊罴之梦惟臣式守承宣之节难趋舞蹈之庭黙感微情遥思盛礼
　　贺燕乐表
　　乐府更修咸备八音之美政庭按试悉收万物之和文以中声颁于列郡宣一人之睿意通四海之欢心【中贺】窃以雅颂大成圣神髙致盖非一日之能积是必百年而后兴累圣继承歴朝因革郑卫不作观和有为恭惟皇帝陛下圣翼以能法根于道超则侔天而渊黙乎言意之表俯则应世而优防乎名数之间泛歌天地之呈祥兼播帝王之崇德具五为而不欠散六感以无淫部下审音已失逺夷之器堂中侑食如临太古之庭朝野感通人神欣抃
　　贺天寜节表
　　道既还元正在干居之月数能总众适当水旺之时康济蒸民上天留意笃生元后下国依仁瑞色横空仰北斗逺枢之电欢声动众拥南山祝夀之人式慿大觉之胜因庶结长生之妙果前期一月俯狥万灵赞扬惟保于萝图吟咏已穷于贝叶恭惟皇帝陛下永协周卜髙攀舜逰来为来崇显显持盈之主如升如至孜孜归美之臣惟臣暌逺阙庭承宣海徼率先七郡欣随汉岳之三呼想见两班祗服尧堦之百拜共表缉熈之功德以尘渊黙之圣神
　　又表
　　孟冬浃日两仪开八叶之祥炎厯良辰一圣应万年之防虹流华渚电绕寳枢果有真人克持盛世九译梯山而航海百蛮就日以占云乐见士民恭闻释老已演秘宻七俱胝之旨乃赞祗耶三大刧之修恭惟皇帝陛下道等羲轩仁肩尧舜斡旋干盖以庇人寰发越云章以明世务天人协意维持北极之尊夷夏交驩瞻仰南山之固惟臣虽任承宣之职尚拘踈逺之邦率属惟先竞作山呼之拜瞻天非逺独思星拱之聨
　　贺阳德观瑞竹表
　　修竹未栽偶劳睿念至神已感遽引芳根岂惟上下之同流乃见天人之相与【中贺】恭惟皇帝陛下造化在手本根自天梯航之蛮弗期而自至仪唱之俗不令以胥然万寳谁尸百嘉或使岁次政和之夏驾临阳德之宫余景虽佳此君未秀碧桃溪上方闻天子之音丹鳯林中已协羽人之梦五百未离于天囿三千已产于龙孙岂在人为实惟神化猗猗有相尤可比于封侯荡荡无名又安知于帝力
　　贺嘉瑞殿双莲表
　　殿逾七纪昔荐嘉祥莲产一枝今如旧物示厥累圣同根而连实譬诸殊芳共榦以骈华【中贺】恭惟皇帝陛下圣神潜运于三才中和旁育乎万类无逺不届有开必先圭舍内赤之真阳日现下承之灵气青岭玛瑙太和水精本字天书金花地涌有是非常之物实为甚盛之朝更傃瑶池并垂仙脸潇湘风静比肩鼓瑟之娥英何汉月明擕手渡桥之牛女何异双头之擢秀乃明一揆以承休天瑞遽呈不俟东封之后臣心欣贺莫知北靣之遥
　　谢赐元圭批答表
　　臣某言准都进奏院递到礼部雕印御制御笔元圭批答并羣臣议及考验状共五册赐臣者则天体道尧莫能名制器告功禹惟不伐中抱一源之真大外环四镇之灵山其孰主张以更久逺托迹暗窥于唐汉待时潜望于牺轩果防真人克扬神物【中谢】恭惟皇帝陛下超百王而制法本三代以趣时裁天地之生成相隂阳之造化乃得珍符之大亦存至道之微体用辉光质文并舍方当四海混同之日况值一阳来复之朝时合显以难逃人欲藏而莫得按古文而并契继寳鼎以争先祗徃路朝显膺天命积三千岁可畀其谁传亿万年自今以始付之黎献讲以髙言方镂成书乃颁列土秘藏箧笥已增桓糓之光披玩防模如得云雷之泽
　　皇太子受册贺皇帝表
　　恩入东宫已拜建储之制赦行下国遂生迁善之心登长子之元良举阼阶之盛礼慰华夷之视听安宗社之本根山亦同呼雷方作解【中贺】恭惟皇帝陛下宻受三天之付畀显膺一气之生成玊叶繁昌仙源宏逺茂积诜诜之庆潜开继继之祥少海含容方见纳川之量前星光彩已余烛物之辉开见无邪抚监有托既进师承之三善宜释民罹之百非众协一声皆贺重光之在日狱空四海并歌生德之无刑
　　贺皇太子受册命表
　　赦行下国俄闻沛德之书喜报东朝已拜建储之制慰华夷之视听安宗社之本根望重恭钦闻增欣抃【中贺】恭惟皇太子殿下离龙楼而奉诏还禁以承休入有保而出有师闻正言而见正事无怠寝门之问有劳贤苑之思兰殿尚新桂宫已丽前星在上自露照临之光少阳方中正含发育之德尚系海邦之守未谐朝路之瞻谨奉牋称贺
　　贺诸州军祥瑞表
