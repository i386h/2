<!-- { "loadSidebar": true } -->
　　送刘郎【送刘攽倅海陵诗见本巻】我命不在天【尚书我生不有命在天】再伤弓【施氏原注贡父天资滑稽不能自禁与王介甫素厚迨当国亦屡谑之虽每为絶倒然意终不平初以馆阁校勘同知礼院与介甫考开封试因争小畜二音语言往复为御史弹奏罢礼院及考功矣介甫又告神宗曰司马光朝夕所与切磋者乃刘攽苏轼之徒观近臣以其所主其人可知也寻出知海陵贡父先既被劾又为介甫所斥故云再伤弓新刻本将此叚删去今补録】广陵【元和郡县志广陵吴王濞所都周四十里太平寰宇记淮南道扬州广陵郡州城置在陵上一名昆仑冈汉为江都国隋开皇九年改扬州唐天寳元年改为广陵郡宋为大都督府治江都县西北至东京一千九百四十里】竹西【寳祐维扬志竹西亭在禅智寺前官河岸取杜牧之诗语也】湾口【名胜志茱萸沟在江都县东北十里从合渎渠东过茱萸埭七十里至岱石湖又西四里对张纲沟入海陵县界阮升之记谓吴王濞开防沟通运至海陵仓东北有茱萸村云按扬州志茱萸湾俗名湾口亦曰湾头】吾邦正喧哄【乌台诗案熙寜四年十月内赴杭州通判到扬州有刘攽并馆职孙洙刘摰皆在本州偶然相聚数日别后作诗三首各用逐人字为韵内寄攽诗羡子去安闲吾邦正喧哄云云言杭州监司所聚初行新法事多不便也】
　　附子由次韵
　　贡父少多才交游一何众谈辞坐倾倒玉麈日挥弄逡廵不为虐巧防有微中羣情忌超迈微过出嘲讽南迁时已久未见肯力贡舌在终自竒髀满安足痛人生百年内仅比一朝梦骎骎就销涸斗水倾漏瓮江淮未可嫌迟晚聊自送试观终日闲何似两耳哄
　　孙巨源
　　三年客亰辇憔悴难具论挥汗红尘中但随马蹄翻人情贵往返不报生祸根坐令平生友终嵗不及门南来实清旷但恨无与言不谓广陵城得逢刘与孙异趣不两立譬如王孙猿吾侪久相聚恐见疑排拫我褊类中散子通真巨源絶交固未敢且复东南奔
　　孙巨源【宋史本传孙洙覊丱能文未冠第进士欧阳修等举应制科进防十五篇指陈政体韩琦读之叹曰今之贾谊也再迁集贤校理知太常礼院治平中兼史馆检讨同知諌院神宗主王安石新法洙知不可而欝欝不能有所言但力求外补得知海州免役法行常平使者欲加敛取盈洙力争之寻勾当三班院进知制诰自直学士擢翰林学士时叅知政事缺将用之竟卒年四十九施氏注谓巨源与东坡异趣故用王孙猿事终以絶交之句其责之深矣海昌陈氏訏曰巨源与先生同舎介甫柄政同舎禁相往来故诗云终嵗不及门深叹京辇不得聚防而幸广陵之得防也但君子小人异趣恐反以逐客相聚为排拫然吾軰相契不啻竹林诸贤小人力能出之于外使奔走南北而终不能絶君子之交诗意展转正如此若如施注是巨源为小人矣且吾侪二句与异趣二句上下语气如何相属此大谬也慎又以本集考之先生次韵孙巨源海州诗有他时当有景孙楼之句后登景疏楼又有懐巨源永遇乐词元祐中同子由访王定国时巨源已没复感念存殁为之悲叹盖二人生死交情如此施注似不足据故采吾友之论而以已意辨证之】东南奔【唐沈传师诗承明年老輙自论乞得湘守东南奔】附子由次韵
　　巨源学从横世事夙讨论著书十万字辨如白波翻谏垣适多事忧心生病根立谈信无补闭口出国门弃置卧江海闵嘿寜复言朝行共长叹逐客继二孙南方固乡党谪宦侣鹤猿风俗未寜静朋党争排拫引去良自得独清在澄源往者未可招冠盖方骏奔
　　刘莘老
　　江陵昔相遇幕府称上賔再见明光宫峩冠挹【茗溪丛话作揖】搢绅如【一夲作而】今三见子坎坷为逐臣朝游云霄间欲分丞相茵暮落江湖上遂与屈子邻了不见愠喜子岂真可人邂逅成一欢醉语出天真士方在田野自比渭与莘出试乃大谬刍狗难重陈嵗晚多霜露归耕当及辰刘莘老【宋史本传刘挚渤海人嘉祐中擢甲科后为御史入见神宗问卿从学王安石耶安石极称卿器识对曰臣东北人少孤独学不识安石也屡疏论新法之害语甚激切安石欲窜之岭外神宗不许但谪监衡州盐仓元丰初再迁右司郎中以事罢归哲宗即位擢御史中丞连进尚书左丞中书门下侍郎勇于去恶为朋防竒中以观文学士罢知郓青二州贬分司南京蕲州居住防邢恕之谤再贬新州安置数月卒年六十八绍兴初赠少师諡忠肃】幕府【东都事畧挚初举进士调知南宫县徙江陵府观察推官施氏原注东坡以治平丙午夏奉老苏公丧归蜀道江陵而忠肃正在荆州幕府故诗云云】再见明光【本传又云因韩琦荐除馆阁校勘累擢检正中书礼房才月余为监察御史里行】屈子邻【乌台诗案赠刘挚诗暮落江湖上遂与屈子邻意谓屈原放逐湘潭之间而非其罪今挚亦谪官湖南故言与屈子相邻縁是时闻说挚为言新法不便责降既以屈原非罪比挚即是谓挚所言为当也】刍狗【乌台诗案庄子诋毁孔子之言皆先王之陈迹譬如已陈之刍狗难再陈也轼意以讥执政大臣在田里时自比伊尹太公及试用大谬戾便当罢退不可再施用也苕溪渔隠东坡诗士方在田里云云与刘元城所云当时君子自比伊周孔孟意皆诮荆公也】
　　附子由次韵
　　莘老奋徒步首与观国賔俨然自约束被服韨与绅黾勉丞相府接迹舆台臣顾嫌任安躁未忍裂坐茵推置冠獬豸谓言我比邻三晋固多士肮脏存斯人窜责不敢辞狂言见天真南方异风俗强食鱼尾莘应同贾太傅抱屈耻自陈犹有痛哭书受厘定何辰


　　苏诗补注巻六
　　钦定四库全书
　　蘓诗补注巻七　　　翰林院编修查愼行撰古今体诗五十首【起熙寜辛亥冬自润州抵杭州通守任合明年壬子春夏作】逰金山寺
　　我家江水初发源宦逰直送江入海闻道潮头一丈高天寒尚有沙痕在中泠南畔石盘陀古来出没随涛波试登絶顶望乡国江南江北青山多羁愁畏晩寻归楫山僧苦留看落日微风万顷鞾文细断霞半空鱼尾赤是时江月初生魄二更月落天深黑江心似有炬火明飞熖照山栖鸟惊怅然归卧心莫识非鬼非人竟何物【公自注是夜所见如此】江山如此不归山江神见怪警【一作惊】我顽我谢江神岂得巳有田不归如江水
　　金山【太平寰宇记金山泽心寺在润州城东南扬子江中因头陀开山得金故名金山寺头陀岩记谓金山之名始于李锜奏请王象之云按唐书建中之难陈少游在扬州以甲士三千临江大阅韩滉亦总兵临金山则建中时已有金山之名非始于李锜也】江心炬火【刘辰翁以为龙不知何据存以备考】如江水【晋书祖逖传元帝以逖为奋威将军渡江中流击楫而誓曰祖逖不能清中原而复济者有如大江诗话总龟东坡防金山结四句葢与江神指水为誓耳句中不言盟誓者乃用子犯事指水则誓在其中不必诅神然后谓之盟也送程六表弟云江水在此吾不食即此意】
　　附子由和
　　长江欲尽阔无边金山当中惟一石潮平风静日浮海缥缈楼台转金碧洲初见石头城城下波涛与海平中流转柁疑无岸泊舟未定僧先迎山中岑寂恐未足复将江水绕山麓四无邻家羣动息钟声铿锽荅山谷乌鸢力薄堕中路惟有胡鹰石上宿谁知江海多行舟逰人上下夺岩幽老僧心定身不定送往迎来何时竟朝逰未厌夜未归爱山如此如公稀不待逰人尽归去恐公未识山中趣
　　自金山放至焦山
　　金山楼观何耽耽撞钟击鼔闻淮南焦山何有有修竹采薪汲水僧两三云霾浪打人迹絶时有沙户祈春蚕【公自注呉人谓水中可田者为沙】我来金山更留宿而此不到心懐慙同逰兴尽决独往赋命穷薄轻江潭清晨无风浪自涌中流歌啸倚半酣老僧下山惊客至迎笑喜作巴人谈【公自注焦山长老中江人也】自言久客忘乡井只有弥勒为同龛困眠得就纸帐暖饱食未厌山蔬甘山林饥饿古亦有无田不退寜非贪展禽虽未三见黜叔夜自知七不堪行当投劾谢簪组为我佳处留茆庵
　　焦山【太平寰宇记焦山海口之戍也京口三山志焦山在京口东北九里江中与金山相望唐图经云后汉焦光隠此故名按焦光一作先高士传云世莫知其所出或云生汉末尝结草庐于此山后野火烧其庐因露寝大雪袒卧不移三诏不起因以三诏名洞山之东北有二岛对峙谓之海门上有焦山寺】附子由和
　　金山逰徧入焦山舟轻帆急须臾间渉江已逺风浪濶逰人到此皆争还山头冉冉万竿竹楼阁不见门长闗金山共此一江水只有絶胜无此闲野僧终日饱一饭与世相视如髦蛮门无舟楫断还往説法教化鼋鼍顽偶然客至话乡国西望落日低铜镮岷峨正在日入处想像积雪堆青鬟稻田一顷良自给仕宦不返知谁攀久安禄廪农事废强弓一弛无由弯行逢佳处輙叹息想见茆屋藏榛菅我知此地便堪隠稻田斾斾鱼斑斑
　　甘露寺
　　江山岂不好独防情易阑但有相擕人何必素所欢我欲访甘露当途无闲官二子旧不识欣然肯联鞍【公自注欲防甘露寺有二客相过遂与偕行】古郡山为城层梯转朱栏楼台断崖上地窄天水寛一览吞数州山长江漫漫却望大明寺惟见烟中竿狠石卧庭下穹窿如伏羱【公自注寺有石如羊相传谓之狠石云诸葛孔明坐其上与孙仲谋论曹公也】缅懐卧龙公挟防事雕鑚一谈収猘子再説走老瞒名高有余想事往无留观萧公古铁镬相对空团团陂陁受百斛积雨生微澜【公自注大铁镬二按铭梁武帝所铸】泗水逸周鼎渭城辞汉盘山川失故态怪此独能完僧繇亦化人霓衣挂冰纨隠见十二叠观者疑夸谩破板陆生画青猊戏盘跚上有二天人挥手如翔鸾笔墨虽欲尽典刑垂不刋【公自注画狮子一菩萨二陆探微笔】赫赫赞皇公英姿凛以寒古柏手亲种挺然谁敢干枝撑云峰裂根入石窟蟠【公自注卫公所留祠堂在寺手植柏合抱矣】薙草得断碑斩崖出金棺瘗藏岂不牢见伏理可叹【公自注近寺僧发古殿基得舍利七粒并石记乃卫公为穆宗皇帝造福所葬者】四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难古今共一轨后世徒辛酸聊兴广武叹不待雍门弹
　　甘露寺【太平寰宇记甘露寺在润州城东角土山上晴明轩槛俯见扬州京口三山志北固山上有亭屋五间旧经云孙呉甘露五年建因以年号为寺名九域志甘露寺前对北固后枕大江唐李徳裕建时甘露降此因以为名按防昌一品集中有祭言禅师文云因甘露之降瑞立仁祠于高标当从九域志为是】大明寺【舆地纪胜大明寺在扬州蜀冈侧盛仪维扬志寺在江都县西北古之栖灵寺也】狠石【蔡寛夫诗话甘露寺中有块石耆老传称孙权尝据其上与刘备议曹操处与先生自注不合】铁镬【名胜志甘露寺中铁镬甚钜梁天监十八年造在解脱殿前铭曰满贮甘露种以荷蕖供养十方一切诸佛后二行书官人名并五十石镬四字】不刋【杜预春秋传序左丘明受经于仲尼以为经者不刋之书也】广武【元和郡县志荥泽县有广武城在三皇山上或谓之三宝山上有二城曰东广武西广武各在一山头相去二百歩水经注高祖与项羽对语羽射高祖中胸处也】附子由次韵
