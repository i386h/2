<!-- { "loadSidebar": true } -->
　　论曰昔比肩之墓合于呉趋连理之枝交于宋国未有分杯帐里却扇牀前早病河鱼孤飞海鸟堕髙楼而弗死结断肠以销金絶粒双旬埋魂九地昔梁髙行之援镜劓鼻鲁陶婴之作歌明心方之何足云乎余读毛公吞金记云耳环竝置烈妇祠中指环分留母家嗣子想大秦之珠缀名珰于耳后环榴之台藏玉腕于钩中懐懔棱棱长存生气有不谢豹春归栖楼头而脑裂吟猿夜语感金伤而肠回者哉
　　贺二传
　　贺二清渊市人也以贸丝为业黄须眇一目善歌弹曲项琵琶变徴音为新声又能作兽言驴鸣猃吠与丝竹肉相和屈折愉怿莫不如意二行歌于市旁若无人诩诩自得矜其伎之工也而市之屠狗卖浆者咸誉二诗书雅游之士以其异窃哂之曰二蚩妄人也或曰滑稽者流二怫然皆非所乐闻二曰古云传注吐酒终日不已出口成章词不穷竭客以我为滑稽殆谓是与优孟郭舍人之徒其事猥屑不足道淳于髠东方曼倩辈诚有道者又儗非其伦矣然谓我蚩妄亦岂知我者哉夫我之伎日工也以斲轮为师以承蜩累丸为友瘁心力以为之且十余年天下士操一伎以成名其不及我之工也正多矣客无哂我之兽言也左传介葛卢来朝周礼貉所掌兽言鼻祖也古不有善鸡鸣者乎而世之鼓雌黄之舌为佞口以媚人嫉人者反出兽言下客何哂焉二语毕旁若无人诩诩自得如故因命之坐劳以酒复拨檀槽四弦度新声抚节呜呜客皆赏叹感激夜四鼔二去
　　王媪传
　　王媪屯氏河上嫠妇也善事鬼能为鬼言有一鬼帕首跣足青褏朱裳盱盱睢睢状如侏儒主其室有年矣鬼灵而猾黠不自言敺媪代之言以故村妪贩夫以事来咨者扫其门复升其堂香再俛伏于地以俟媪髙座若听事然喉喘颠汗闭目迸涎沓沓骞骞恣口以对甲吉乙凶甲疾不瘳乙则已言辄验俄焉既醒不自知其啽呓也媪之室日以饶市井无赖儿亦多隂伺欲中之者癸酉六月河水涨人患之请于媪媪复向声作鬼言曰阳侯波起涛襄四陆震荡漂流爰止乌屋三日归槽河伯牒复鏁彼巫支方山之麓媪呜呜不胜鬼言果三日涨止人皆德之谓鬼之灵如是媪亦骄蹇自以为能乃病其媳之无能也以它事日诟谇于庭媳恚愤夜出沉河中媪不知鬼亦不媪告也以其妇之死也无赖儿遂借以破其家而媪之室空矣如罹昏垫而鱼鼈争饲也悲夫宋元王之能见梦而诎于自谋殆王媪之谓欤余窃怪鬼主其室既久而不为之防患于未然所谓灵者安在抑不义之甚者矣毕方黎丘之徒其不可与处也哉然则媪假鬼言以愚俗罔利适以自愚已耳非真有鬼也
　　何媪传
　　何媪者年八十余矣身不满三尺髪长二寸眉半之顔如渥赭人莫知其异也壬申冬为余执灶下役解后与之语诘曰不絮而衣寒乎曰寒也肠且呜呜矣亟以饼啖之婢谓饼硬烘之可啖媪曰奚烘为须臾啖数饼啜寒水一盂语麄气豪如尽斗酒一生彘肩矣又诘曰将无病耶曰何病也俄辞去蹑之媪入僻室中闭牡跏坐以脊尻贴席首足如张两翼身如箕又动如转轮焉少顷复来汗流浃体肠呜呜犹故也余洒然异之媪盍然而笑曰公知衞生之术乎三牛三车不僵不戕行蚁旋磨驾舟鼓樯前后上下投舍中央九虎天闗熊熊其光径寸之珠夜吐寒芒欲学长生入室升堂左董双成右费长房怜子钝根如无相盲余闻之惋叹累日耻不媪若也援笔赋诗十篇其序略曰何媪者屯氏河西村人也本农家妇善衞生术二十结褵以后遽谢铅华八耋鹤髪之年何其矍铄少逢道士口传胎息之经老养谷神心妙参同之契若其肌肤冰雪岂非姑射名姝即此巾帼侏亦是稚川佳偶谢自然非所论也华山女无以过之今者以丹台入道之真诠授白首伤心之病客兎葵燕麦桃花怜我刘郎豕腹龙头石鼎惊兹侯喜思箫史而未遘仆本恨人求勾漏而寄怀谁为仙吏溪山寂歴早迷秦洞渔船鸡犬飞升莫识淮南药器青精无飰何以长生紫府有人皆求不死禽习五戏佩坎离水火之数言夜守三尸探熊经鸟伸之大防愿奉教于芙蓉城下窃执鞭于玉局观前
　　王鹧鸪传
　　长河人有盲者善季主之术初居河肆人莫或知者余心异其人知其术之工有年矣一日来京师公卿朝士皆乐与之游交相延誉盲意气自豪耻为卑汚之行不肯虚髙人禄位以説人志客有难之者曰子之言否也什不失一二焉言泰也什不中一二焉盲捧腹大笑曰若乌足以语此夫平适之谓泰困踬之为否也易之言吉凶也人之情贪而愿奢平适易忽而困踬难忘也冯敬通之显志赋愚矣刘孝标之辨命论谬矣栁子厚之天説惑矣言泰而有不审若不自审我之言诚审矣客喁喁者也盲姓王氏名道行凡语人语毕唱鹧鸪天词一阕尾作曼声似孟达之上堵吟矣故一时号王鹧鸪云
　　论曰司马子长云士无过人之行而矫语仁义长贫贱亦足以羞也其能工一术以惊世炫俗者正少矣乡之前民有管辂盲岂其俦欤





　　古欢堂集卷三十三
　　钦定四库全书
　　古欢堂集巻三十四　　　戸部侍郎田雯撰跋
　　读老庄跋
　　诸子以子称独道德南华以经名则老庄之学胜于诸子明矣仲尼犹龙之言尊老氏也人生而静天之性也感物而动性之欲也汉儒取入礼记遂以为经若使宋儒知其出于老氏则必加讥评矣逍遥游尽性也齐物论穷理也养生主修身也邵尧夫云庖人虽不治庖尸祝不越樽俎而代之言君子思不出其位也杨山曰逍遥游一篇子思所谓无入而不自得也庄子之合于中庸又如此此其所以经也宋儒于汉儒之拟经者皆斥之马融之论礼乐诞矣束晳之补华黍赘矣扬云之作太妄矣史迁之实録司马彪之九州春秋麟笔之玷矣王通之续书孔衍之汉魏尚书典谟之累矣力诋汉儒不遗余力而谓之叛经僭经也何哉
　　读孔丛子跋
　　孔丛子抗志篇曰卫公子交见于子思曰先生圣人之后执清髙之操交不敏窃慕下风愿师先生之行幸顾恤之子思曰公子不宜也今公子绍康叔之业处战伐之世当务收英雄保其疆土非所以明臧否立规检修匹夫之行之时也夫匹夫之行何为者也岂无益于人之家国而故为此言欤又儒服篇曰儒者包众美兼六艺动静不失中道如此或病其言之自相矛盾也非也亦犹庄子之毁仲尼正所以尊仲尼也非毁仲尼也毁彼假仲尼之道而流为伪儒者也故世之病庄子者皆不善读庄子者也病丛子者亦不善读丛子者也
　　读商子跋
　　商鞅开塞耕战数篇可谓工于富强之术矣然可用于秦而不可用于魏葢秦之俗敝久矣用之则大治若用于魏则多事更张适足以酿祸乱鞅之去魏而仕秦也岂待公叔座之激景监之言而乃识去就哉鞅曰一赏一教一刑揆其防亦政刑德礼竝用之意未始非治国之大道也迨虑其説之不行而遂专一于刑虽残刻暴虐有所不暇恤耳王安石天不足畏之説亦由乎此其积怨蓄祸以至于败也宜哉甚矣刑名之学不足法而执拗偏倚之用大为世道人心害不可不知也赵良之言曰五羖大夫之相秦也功名藏于府库德泽施于后世及其死男女流涕童子不歌謡舂者不相杵呜呼诚贤矣哉
　　读鬼谷子跋
　　战国之士隽迈谲变者多矣而骋其才气以自放于文章者唯鬼谷子最着今读其捭阖反应内揵抵巇飞箝忤合揣摩权谋诸篇抑何竒也大约出自隂符深于老氏而自逞一代之雄此其所以竒耳郭璞游仙诗云青溪千余仞中有一道士借问此阿谁云是鬼谷子景纯之忾慕其人如此余尝谓人之经济学术未有无其传者仪秦为鬼谷之传人而纵横之説成房魏为河汾之传人而贞观之佐显虽邪正殊途遭时各异其间授受渊源要非偶然也鬼谷子不见于他书隋志始有之唐四库以为苏秦之书秦记云周时隐士自号鬼谷先生又世称鬼谷子尝有书责仪秦夫何以责之无乃自悔其教之不精而耻彼学之未至欤
　　读鬻子跋
　　鬻熊楚人年九十见文王王曰老矣鬻子曰使臣捕兽逐麋已老矣使臣坐策国事尚少也文王师之著书十二篇前人谓其理致通逺防趣恢宏织组仁义经纬家邦实先达之真言为诸子之首唱愚以为其文俚其词戋必后世伪作之书无足称述也且其中引鲁周公衞康叔年代相去逺甚读者察之　按贾谊新书所引鬻子七条皆正言确论兹本无之又文选引鬻子武王率兵车以伐纣纣虎旅百万列于商郊起自黄鸟至于赤斧三军之士莫不失色今本亦无知为伪书无疑矣
　　读子华子跋
　　晋赵简子杀窦犊舜华孔子为作临河之操子华子却其聘而弗顾可谓有知几之哲矣及其老也馆于晏平仲氏著书数十篇言数则本乎易言治则崇尧舜言道则尊孔子斯其为圣人之徒也欤至于符瑞必黜鼎湖有辨尤非春秋之世谈天炙毂诸家所可及卒章云宣王时吾宗君实董六师盖程伯休父之后也苐篇中引中行氏已是战国时人孔子赠一章当是因家语韩诗外传而傅防者读之疑为伪书焉刘歆七畧叙稗官小説以周书为首即晋代所伐冡汲冡周书也今所传者什之一耳其中言舜囚尧禹距舜伊尹通末喜太甲杀伊尹武王斩纣皆害义伤教之甚太史公信之以斩纣事入史记亦诬甚矣
　　王叔明琵琶行畵跋
　　杜甫观公孙大娘舞劔器行小序古致错落姿态竒横如青天数峯晴霞上下入其中莫可端倪申聪山谓诗不大佳取宫中侍女八千人公孙劔器初第一二句而已以余评之首四语説尽无余味连用防如矫如来如罢如只是形容套语羿射九日落羣帝骖龙翔雷霆收震怒江海凝清光设想平常五十年间似反掌以下又复太露收处老夫二语音节蹙缩大失惊人本色小序工而诗转逊矣惟中四句云临颖美人在白帝妙舞法曲神扬扬与余问答俱有以感时抚事増惋伤白香山琵琶行一篇扩充之脱化粉本于此雅妙无匹所谓分其余技足了十人少陵所以不可及也
　　龙淙帖跋
　　余昔嗜摹官奴帖苦无善本及学之无成亦渐已之曾作诗云十指如椎笔如杵有鬼若踞秋毫颠闭门客谢管城子老研取作支头砖是也后得涪公墨迹嗜之更笃又愿学焉而未逮余虽不知书而于世之以书名者辄敢论其工拙今在夜郎见范公龙淙帖禇公絶伦遂惊叹为莫及雪消风柔红茶花二本大放安得此老解衣槃薄疾书澄心堂百纸饷我耶因并题于巻末春蚓秋蛇自顾生悔
　　林处士铭跋
　　此吾友曹生所作为文古奥遒迈有昌黎竒崛之气熊熊琅琅可诵也内缀数语云儒者数行墨有时珍重悭惜虽重货不与易强威不能夺韦贯之拒裴均之铭不纳万缣孙盛不慑门户之祸而改枋头是也余阅之不能无议焉曹生既作此文揆其意又若有所不屑者将自视其文之可传而髙自位置欤抑恐言之失实贻世谯让而故为支饰脱卸之词欤考贯之沈厚寡言与人交终岁无欵曲不为伪辞以悦人曹生果如是耶盛与殷浩齐名所着晋阳秋词直理正称良史焉不改枋头虽祸及门户不顾亦非明哲之道区区林处士一铭又大不相侔也夫人有一善之行君子亟称之吾儒有心救世正借此以淑人心挽頺俗又往往采片长发之为文章以传世而行逺况林处士实有善之可称哉善可称而已不深知之不为作铭可也铭既作矣而又为支饰脱卸之词吾不解其何説也文章固不可不珍重悭惜也珍重悭惜之太过而文章亦日少封禅书诚文章之大者可数十上乎余曾有诗云少时便爱遂初赋老去终无封禅书聊以述怀亦用讥曹生也
　　石鼓诗跋
