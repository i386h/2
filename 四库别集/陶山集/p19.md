<!-- { "loadSidebar": true } -->
　　光禄寺丞致仕鄱阳陈侯者少读书慕段干木之为人自名木其友李介字之曰子仁介秦产也往来五岳采芝与侯善盖亦有道者侯之曾大父嵩嵩生洪以力田孝弟五世同居阖门千口洪生枢五举而仕终临江军清江县主簿与故相国王公随结交相好也相国以诗遗之称其学问行治侯有父风举进士不中叹曰吾所以学者将以修性求道之真而已岂与其党汩汩应举角一日之胜哉于是返耕养亲手写五经以训诸子有宅一区植佳花美木曰此吾所以寄乐也当其风清月明行吟坐啸一觞一豆适然忘已不知世之荣利有以悦而臞也然而好贤乐士其门多食客虽浮屠老子医卜修生学死之流无不礼以故博通众説其乡人问疑以侯为蓍殆古所称多闻之友也平居周人之急至于解衣辍食无所爱吝宗族之窭不能嫁娶与死无以葬者皆赖侯以集嘉祐中左目失明不药久矣后十二年一日昼卧读书忽能覩物览照视之瞳子了然江表多云侯有隂徳此其报也夫人夀安县君周氏五男子晞守太常博士侯与夀安皆以晞贵汝言同学究出身系守著作佐郎素絜皆举进士四女子进士易濋彭谏彭诜应城县主簿杜坦侯壻也孙男十人女十七人曾孙五人晞性和厚吾逰之贤者也善篆有古风与建安章友直相上下以晞占之其弟之材可知矣然则侯之隂徳将在诸子陈氏之兴未艾也其受成报岂一目之明哉享年七十二元丰三年六月一日以疾卒于家明年十有一月甲子葬其墓在林塘东南之冈昔侯所自择者铭曰乐哉林塘陈侯之宰我日征矣而风未改有羣勿捕有樵勿采百世之下其人如在
　　许侯墓志铭
　　侯氏许名拯字之曰康伯开封襄邑人累赠大中大夫讳齐之子生数载赋桑诗有可惜松封五大夫之句大中因大竒之景祐中以通三经登第调安州应山县尉鳯翔府麟逰县令泉州録事参军黄州军州润州观察推官亳州观察推官随州支使主京西南路安抚使右谏议大夫吕公晦等十七人致太子中允【案主京西南路安抚使至太子中允二十五字文义不可解疑有脱误】监亳州永城县税又监应天府南河商税知京兆府奉天县赐五品服分司南京遂以奉议郎致仕侯之为麟逰恶少张保者彝酒无赖为乡市患侯痛绳之以法由是改行后数年遇诸二崤之间以壶浆拜侯马前自囋曰张保也顷微公非复自好实懐公惠无已侯慰勉之为酌一杯而去其在泉州也商有白昼为盗所杀者尉探同行槖中得死商咽上之索半验治以为真盗上之州狱侯曰果为盗者索尚存乎即屛囚一室佯为囚讯曰杀某人者有真刀某色在某所若将取焉夜使人徴之得代置刀者问之乃应捕盗者也以白州将将大惊既而果获真盗奉天故治干州初废为邑而州之事故在侯至遂大治作新市以便民而民欢乐之号其街曰许公街平居清约不祈人知尝去官以家过函谷闗惟故事敝衣数箧闗吏叹曰清哉是官也前夫人王氏后夫人陈氏陈封金华县君金华有七子皆力为学安世安国安期安石安行安雅安节安国安期早卒安世尚书都官员外郎安石黄州麻城县令女四人进士董继杰乐毂和州司理参军陈石太庙斋郎吴汝楫侯壻也孙男三人女四人春秋六十九元丰六年八月甲子以疾卒有文集十巻尝曰学者为言不必是尧非桀亦不必诋盗跖毁孔子而后为知道盖其趣如此安世字少张吾友之贤者也举进士第一文足以华国才足以应世不幸短命灰晦不光以即大夜在侯卒之后四十九日也其遗言以侯之志属予将以明年十月乙酉葬侯于广代乡冈之原悲予友之不复见也故为志侯之墓铭曰皎皎许侯掩此幽宅孰予其性而命之啬乃生斯男维伯维亚伯邦之杰言从之化亚曰嗟予有穹者昊胡转予毒又续之蓼云谁不犹以弗眉夀实虹我心无所归其咎
　　傅府君墓志铭
　　府君讳珏字仲温山隂人为人深厚温雅老谋壮决与仁相资少失所怙事母兄甚孝悌兄早卒遂应门户不得一意于学然其操行有余学者多不及也闻人寸长片善乐称道之使在虞庠夏校虽缀国老乡先生可也常励诸子为学曰吾本搢绅儒家可自寂寥无闻耶诸子承其意争自树立其门下客多相继掇词科而诸子独未能如志愿府君尝以问我对曰读书必效譬如服食仙丹今虽未功后当有证惟俟之而已府君以予之言为然尝梦异人授以术可化丹砂为黄金既觉尚识其方按以求药皆信然终不为也享年八十有一平居安强徳尊福备生日内外族姻举觞为夀至溢出庭外可为盛矣绍圣二年夏予被命守海陵府君洒涕与予别曰我旦暮之人耳公他日昼锦来归某定不复见矣予亦为之嘻吁明年十二月甲子府君果卒其卒时如客得归欣然就驾何其达也尝闻之自古圣贤死皆不亡其智气在上往往挟日月骑星辰傅説是也府君实説之后今能死如此光灵不昧必有在矣宜不与卉木同荣灰土共尽也曾大父光弼大父安遂皆终县令父宗翊有徳乡里夫人钱氏后夫人周氏嫓徳合善中外宜之五男子天秩天牧天啓天勤天叙孙九人汝亮汝丹汝谐汝能汝贤汝为汝翼汝楫【案孙九人原本缺一人无别本校増姑仍其旧】孙女十有二人适奉议郎褚理鄂州蒲圻县主簿陈处进士禇唐乡张纬桂简思张规褚交戚晔张陈师臯余尚处曾孙女六人天秩天叙与其孙女归戚氏者皆已卒府君之葬以五年四月甲子在紫洪澳周氏后府君三十有五日亦卒遂以祔铭曰是封是树于斯藏亦于斯慕
　　将作监主簿盖君墓志铭
　　君讳淑字子美其先盖公者善黄老言曹参避正堂师之终以相汉民用寜壹至唐文达文懿又以儒术显号二盖迨君之四世祖铎始自信都家于曹故今为冤句县人父某大父某曾大父某君入孝出悌为学甚力以书就乡举屡试礼部不中第叹曰得之不得有命也因以绪余教子已而士宣士安士宏相属登科曹人荣之于是里中教子者辄引盖氏为法其兄之子士明瘘生于头膻恶不可亲君方爞暑为之药疡扇蝇略无难色周巨源乡之善士也母死结庐墓次昼夜号哭不止君率乡人诣州乞旌其贤孝朝廷为之赐粟帛盖其笃行乐人之善如此熙寜六年以特奏名授曹州长史久之调婺州义乌县主簿州县之劳非所好也乃以将作监主簿致仕且将自肆于山水之间佳趣未伸不幸以疾卒寔元丰三年八月八日也春秋六十有四初娶杨氏再娶窦氏以子封夀安县君四男子士宣兴元府观察推官士安賛善大夫两浙提刑司检法官士宏苏州司理参军士完举进士二女子皆嫁东州士人张须刘先君壻也孙男十有二人孙女十人诸孤卜以四年十月葬君太平乡小康里士安与予善晓吏事习刑名学而能以公恕将之故为铭君之墓以告后世铭曰展也盖侯匪逰匪遨维善之嗜而忘其劳子孙绍之厥门用高有朱有蓝有笏有袍曰未艾只其来滔滔伣彼宛水尚兴于曹






　　陶山集巻十四
　　钦定四库全书
　　陶山集巻十五
　　宋　陆佃　撰
　　志铭
　　石子倩墓志铭
　　子倩讳徽之姓石氏越州新昌人祖渥渥生待用累赠工部侍郎四子其三皆承学而子倩独秉家政侍郎怜之以养吾志故废学一日出金帛与之曰鬻此可以得爵子倩谢曰孝于父母友于兄弟是亦为政何必仕爵以赀取徽之不愿也为人恭俭父兄在不以私恩掠誉贪人每不快欲得飞祸中之而创词未能也久之家奴戎吉者诬主金谷利多自与诉于州是时太守张公伯玉初惑谗慝而疑子倩戒狱吏严甚子倩至曰盗憎主人此奴易晓欲诬徽之以释所负耳即出家籍示守其纲目明白不欺如官府卒坐吉于是乡党称其防也初娶王氏早卒再娶陆氏吾姊也才且贤伯父琪惜其为女子为择佳配以嫁子倩子四人景舒景愈景完景洙女三人长适乡贡进士卜彊本次适乡进士傅质次在室景舒与诸弟昔尝従予在太学见其粢食不美夜分寒灯荧然欲减其光映书兄弟共之而寝卧才半榻偃息盖递焉刻意坚槁甚于寒士以此知吾子倩治家有节训子有方矣今方病吴越之俗多浮夸伧子借名于儒而横用家资如水千金之室至以读书破业者有矣则石氏勤约之风不可以不多也然而诸子应举数竒或人喭之子倩曰得之不得命也吾如彼何哉强为善而已矣春秋五十有五病革问日之早晚曰曛矣于是即化寔元丰元年五月甲子也遗言乞铭于予而诸孤卜以某月某日葬于丰乐乡梨坞之原以王氏祔焉余义不得辞铭也铭曰水之意如慕山之容如即孰则居之子倩氏石以燕嗣子以燕尔域
　　助教傅君墓志铭
　　扬州傅君讳琼字君寳淮之南善士也居乡有宏量隠徳一乡称长者遇人无素游偶际常喜动顔色或欺而侮之不愠也嘉祐中朝廷募民入粟君以应募赐助教熙寜五年正月十三日卒以三月庚申葬其墓在浮山之原方君病时里闾多为之忧问病者屦常满门既卒矣又多为之悲也享年四十有九将葬其孤豫赴以龙浩之状诉焉而乞以铭豫有美志读书知慕师友与当世学士大夫逰而吾逰之旧者也欲因余文以显其亲于后余屡辞焉而不得故为之次论云盖君非学者也而柔良好善特出于本真故其所养仁心常胜于义徳而处己与人时有不当于理者然未尝失于薄也盖孔子所谓茍志于仁矣无恶也若君者似之矣娶王氏又娶陆氏子男三人长曰昭次曰舒皆早卒而其季即豫也女二人长适杲【案杲字上有脱文】孙三人长曰兑余皆尚幼父亿大父义曾大父旺三世者皆不仕云铭曰工相方匠营阡卜长筮蓍圆肇厥居尚不骞志贲之于万年
　　傅府君墓志
　　高邮傅明孺讳常摄扬州助教琼之第二子嘉祐治平间与予同砚席共敝衣服无憾也是时明孺尚未冠予亦年少耳淮之南学士大夫宗安定先生之学予独疑焉及得荆公淮南杂説与其洪范传心独谓然于是愿扫临川先生之门后余见公亦骤见称奨语器言道朝虚而往暮实而归觉平日就师十年不如从公之一日也既归明孺惊曰自今事兄矣岂曰友之云乎然予亦不自让也憩其馆累月食客以予故日尝数十人助教礼数益隆无倦容厌色逮予遭遇神考既跻侍从而明孺丧亲生事日窘急不复积精问学矣虽有良质美意不能充也元丰中过我京师予勉之曰夫青出于蓝而青于蓝故学而能过其师者有矣昔子质美于予今更弗如是不学之过也明孺叹曰老矣不能复进于此愿教子如公教且傅氏多隠徳若隂报不昧后当有兴者请名子兴祖兴宗兴嗣曰此其所以志也居久之予守金陵过其家明孺既卒矣吊其孤而哭焉见其卒时自为偈有风扫落花之语是亦达者也享年四十六嵗娶王氏早卒其娣沈氏生三男六女女四人已嫁其长壻进士章忱明孺自择也家事赖其经理颇有绪云兴祖能自树立盖傅氏父子积功累善其钟将在于此明孺以元祐七年四月甲子卒以绍圣三年四月甲子葬墓在扬州天长县亭午乡助教之兆云
　　卜君墓志铭
