<!-- { "loadSidebar": true } -->



【卷之二十 】
杂录 

【杂录 】
畜促织 
鬪蚁 
鬪蛛 
时尚 
题出世大孝册 
题澄公册 
识雪照澄卷末 
题寒灰老衲册 
云影字觧 
纪梦为心光书册 
识通禅册后 
为寒灰书册寄郧阳陈玄朗 
赠小僧习之说 
明教说 
题郑节妇传后 
识篆书金刚经后 
题汪以虗罗汉卷后 
识张幼于箴铭后 
识张幼于惠泉诗后 
题泗州寺疏文后 
识周生清秘图后 
题江进之城隍疏簿 
记药师殿 
读经罗汉赞为黄竹石题 



梨云馆类定袁中郎全集卷之二十 公安袁宏道中郎着 

江都章万桂本贞　 仁和何伟然欲仙阅 古歙郑干礼汝嘉　 南雍周文炜如山镌 　杂录 

畜促织 

京师人至七八月家家皆飬促织余每至列野见徤夫小儿群聚草间侧耳往来面貌亢亢若有所失者至于溷厕污垣之中百弭其声踊身疾趋如馋猫见鼠瓦盆泥罐遍市井皆是不论老幼男女皆引鬪以为乐又有一种似蚱蜢而身肥大京师人谓之青聒亦捕飬之南人谓之纺线娘食绿辰花及穰音声与促织相似而清越过之余尝畜二笼挂之檐间露下凄声彻夜酸楚异常俗耳为之一清少时读书□庄晞发松林景象如在目前自以蛙吹鹤唳不能及也又一种亦微类促织而韵致悠扬如金玊中出温和亮彻听之令人气平京师人谓之金锺儿见暗则鸣遇明则止两种皆不能鬪故未若促织之盛尝观贾秋壑促织经其畧谓虫生于草土者其身软生于砖石者其体刚生于浅草睿土砖石深坑向阳之地者其性劣其色白不如黑黑不如赤赤不如黄黄不如青白麻头青项金翅金银丝额上也黄麻头次也紫金黑色又其次也其形以头项肥脚腿长身背阔者为上头尖项紧脚瘦腿薄者为下中病有四一仰头二卷须三练牙四踢腿若犯其一皆不可用其名色有白牙青拖肚黄红头紫狗绳黄锦蓑衣肉锄头金束带齐膂翅梅花翅琵琶翅青金翅紫金翅乌头金翅油纸灯三叚锦红铃月额头香色月肩铃之类甚多不可尽载飬法用鳜鱼茭肉芦根虫断节虫扁担虫煮熟栗子黄米饭医治之法嚼牙喂带血蚊虫内热用荳芽尖叶落胎粪结用虾婆头昏川芌茶浴咬伤用童便蚯蚓粪调和点其疮口凡促织之态貌情性纤悉必具嗟乎一虫久微妙曲折如此由此推之虽虮虱蠛蠓吾知其情状与人不殊矣 

鬪蚁 

尝过西山见儿童取松间大蚁剪去头上双须彼此鬪咬至死不休问之则曰蚁以须为眼凡行动之时先以须左右审视然后疾趋一抉其须即不能行既愤不见因以死鬪试之良然余谓蚁以须视古未前闻且蚁未尝无目必待须而行亦异事也识之以俟愽物者 

鬪蛛 

鬪蛛之法古未闻有余友龚散木创为此戏散木少与余同馆每春和时觅小蛛脚稍长者人各数枚飬之窓间较胜负为乐蛛多在壁阴及案板下网止数经无纬捕之勿急急则怯一怯即终身不能鬪宜雌不宜雄雄遇敌则走足短而腹薄辨之极易飬之之法先取别蛛子未出者粘窻间纸上雌蛛见之认为己子爱护甚至见他蛛来以为夺己极力御之唯腹中有子及已出子者不宜用登场之时初以足相愽数交之后猛气愈厉怒狞狞不复见身胜者以丝缚敌至死方止亦有怯弱中道败走者有势均力敌数交即罢者散木皆能先机决其胜败捕捉之时即云某善鬪某不善鬪某与某相当后皆如其言其色黧者为上灰者为次杂色为下名目亦多曰玄虎鹰爪玳瑁肚黑张经夜乂头喜娘小铁嘴各因其形似以为字饲之以绳及大蚁凡饥饱喜嗔皆洞悉其情状其事琐屑不能悉载散木甚聪慧能诗人间技巧事一见即知之然学业亦因之废 

时尚 

古今好尚不同薄技小器皆得著名铸铜如王吉姜娘子琢琴如雷文张越窑器如哥窑董窑漆器如张成杨茂彭君宝经历几世士大夫宝玩欣赏与诗畵并重当时文人墨士名公巨卿炫赫一时者不知湮没多少而诸匠之名顾得不朽所谓五谷不熟不如稊稗者也近日小技著名者尤多然皆吴人瓦瓶如龚春时大彬价至二三千钱龚春尤称难得黄质而腻光华若玊铜炉称胡四蘓松人有放铸者皆不能及扇面称何得之锡器称赵良壁一瓶可值千钱高犬之作金石声一时好事家争购之如恐不及其事皆始于吴中獧子转相售受以欺富人公子动得重赀浸滛至士大夫间遂以成风然其器实精良他工不及其得名不虗也千百年后安知不与王吉诸人并传哉 

题出世大孝册 

阳明先生少时遇一僧枯坐先生诃之僧惊起与语移时僧大快恨闻之晚先生诘曰有父母否曰有因导以不可解之情僧泣而谢复巾冠如初天如禅师尝有书寄其弟劝其父母持佛名字书词甚苦噫此出家儿事父母之恒式也使阳明所遇僧知此义当不胜彼冠巾耶夫世间冠巾多矣岂必皆曾参哉今之议僧者不过曰南参北询使其父母不得朝夕而已夫孔子儒宗也日与其徒侣朝齐暮卫至不得暖席则于人间问省扫哭之仪亦疏阔矣彼三千七十人者岂其皆无父母眷属者耶使今之世有一夫子者出儒者必讥之曰此辈不耕不宦牵引数百千游谈不根之民内忘其父母而外务为轻逸此不孝之尤者也噫道之亡也久矣道亡而人伦随之矣儒者曰圣人人伦之至也朝供而夕飬非至也唯道则至之故曰朝闻道夕死可矣夫唯人子得其可以死之道以告其父母使其父母皆有一夕之乐而无百年之忧乃为至孝儒者之中若何求兄弟若阮孝绪皆至老不娶而以孝闻于世其道得也某禅人母年九十二矣四十而持节五十而断肉持珠念佛以安飬为期岂非得其可以死之道以告若母者耶此即天如之轨则释氏所谓人伦之至者也若夫阳明大儒之言固儒家之绳尺也师既已圆顶而方袍矣又安所用之 

题澄公册 

澄公参禅上流也潜夫比之空谷足音艮然今之高僧以止念为究竟者多矣提话头则云此塞识情法也念佛则曰此摄念法也此与无想外道何异夫念无时而不动也虽昏沉冥嘿亦动也念无时而不静也虽朋从尔思亦静也求月于影则月随风觅影于月则影未始不寂也昔有牧儿过溪上见水中金没而求之无有也起而俟之金见凡十没而求至昏不得牧之父过而诘之牧曰水有金目得之而手不可探也儿困焉不能释也其父窥而笑曰是影也而金在树甚也儿之稚也跃而上遂得金澄公既已知影之非是能于动静之外观月者也月其有不得哉 

识雪照澄卷末 【 卷中小修有梦中遇老僧谓予为坡公后身故未叚云云】 

东坡戒公后身也戒倚柱谭笑而化当时以为异而其得法上首某者初时以戒行藏落人疑似遂不复执弟子礼是其人岂知戒老者耶然坡公答参寥以为诸佛知其难化故以万里之行相调伏则戒公因地似亦有招之矣坡公作文如舞女走竿如市儿弄丸横心所出腕无不□者公尝评道子画谓如以灯取影横见侧□逆未顺往各相乘除余谓公文亦然其至者如晴空鸟迹如水面风痕有天地来一人而已而其说禅说道理处往往以作意失之所谓吴兴小儿语语便态出他文无是也明教愕然起曰世谓坡公谭理明彻极矣公何忽有此论适游山记在案澄公方读两赤壁赋余曰前赋为禅法道理所障如□学究着深衣通体是板后赋直平叙去有无量光景只似人家小集偶尔饤饾欢笑自发比特地排当者其乐十倍至末一叚即子瞻亦不知其所以玅语言道绝默契而已故余尝谓坡公一切杂文活祖师也其说禅说道理世谛流布而已明教曰然则老僧谓公为坡后身云何余曰有之尝闻教典云前因富奢极者今生得贫困身坡公奢于慧极矣今来报得鲁钝憨滞固其宜也明教目雪照照抚几□之 

题寒灰老衲册 

寂音云十刼坐道场佛法不现前谓佛法不可以三昧静胜得也六祖云惠能无伎两不断百思想谓佛法不可以塞情去念得也随缘任运谓之任病有断首者谓之觉碍先禅于此分疏不下权设话柄讹传既久窠臼从生即此话头堕前四病如人饮药药忌同服久而不以遂罪古方之不灵岂不悲哉盗问于盗曰盗可学乎曰不可学也子试为之盗踰垣而入穴闺及床主人子方寤失物忽大啼哭主人将下盗者大窘欲出不得私为觅物纳主人履主人纳履得物遂不果下盗者潜出谓其人曰子不教我几为所获盗问何由得出因告之故盗惊喜曰道在是矣若自有之吾岂能教若哉夫先禅机缘固亦若此若有实法盗亦窃笑矣寒灰参寻有年试以求之 

云影字觧 【 即明教居士之别号也】 

云未尝有心也而变幻起灭若有司之者是亦心也庄生曰吾之所待又有所待而然者耶飘飖而来分片而灭以为有物倏同太空以为无物屯膏走月余尝登高岩见其絮絮然沾吾衣屦也少焉为美人为苍狗为鱼鳞鬣似有魂魄精神者已而晴空卷纱青红斓然又不知窈何之也其有归耶其无归耶古先生曰如梦幻泡影云即影耶抑非影耶夫空潭黛碧入而成色云之心能不有而巧于幻其有者也居士但于影上觅心则兔角焉求于影中息影则水月可掬矣因易字曰云影应作如是观法王法如是 

纪梦为心光书册 

壬寅秋余梦入一庵有釜十五白粲如丘积问之曰工路庵也一碑上载祝枝山为此庵伽蓝梦中了了识其文醒不记也夫世间恍惚不可据者莫如梦而余又冣不信梦者然此梦实无因又非余臆中事是则奇矣枝山书法为当代第一文彩风流辉映一世至其一诙一笑有晋人风骚坛之士传为口实米颠而后一人而已余尝论古人如东方曼倩阮步兵白香山苏子瞻辈皆实实知道而畵苑书法下至薄技能之入玅者若其资非近道技与神卒不相遇夫画如吴如顾书如王如旭辈岂可以技能之士目哉夫世人之耳目手足同也心神同也皆同故其技不相远同者既不能相远则其远而不可以人力至者其耳目手足心神必有大异乎人者矣是以谓之异人也异人之趣去凡民远甚故其生也分身入流于诸人之中而其没也又分身入流于诸神鬼之中于是人见之曰人神见之曰神技见之曰技道见之曰道而所以为异者未尝变也辟如投毒于乳变而为酪变而为醍醐变而为饼而毒未始变也余于世之名儒大僧伪以性命自标帜者视之与屠估佣保等曰是其中有未变者在而一种豪爽隽快及技能入妙之士神与道遇者敬之若先贤古佛曰是其中有未变者在王路庵心光所创立者也夫枝山名士岂龌龊衲子所能招致者则心光亦异人也适鸠村僧还持卷索书因为之识其事以寄庵主他日庵中当为一叚佳话也 

识通禅册后 

通禅居公安六易岁治藏经椟诸居士建阁已通又移椟葺经之不次者始通来肥晢魁然也今遂如削且他适长揖谓余曰僧少而骄怜长为豪达得交诸贵人晚思为有漏因遇诸居士得少毕初愿今乃思名山游将发匡山过余乡之二茅憩焉以次踏洞庭马迹航五湖扪天都之颠遵海而南放于牢历览齐鲁之胜迹杖□日观峯观日出焉截出少室太行坐玊女洗头盆求所为巨灵斧者观之然后觐曼殊于清凉礼徧吉于大峩放舟三峡过柳浪袖中出峨嵋雪与居士谈百城之槩未晚也余曰壮哉十五载为期可矣余岂守柳浪一区水者他日不知邂逅何山余既鱼服师面日皱恐不闻声亦复不相识矣 

为寒灰书册寄郧阳陈玄朗 

