<!-- { "loadSidebar": true } -->








　　剡源文集巻十七
　　钦定四库全书
　　剡源文集巻十八　　　　元　戴表元　撰题
　　题缪氏族谱
　　中世士大夫専尚谱牋牒以为宗法废所頼以攷订昭穆而知氏族之所自来惟有此耳然亦有不幸兵燬荡析漂寄荒逺并遗故老不可物色者其势无如之何则徃徃谨蔵诸心遇官学所歴博问而精覈之万一或庶防焉信州之缪为儒已乆其族聚居上饶灵山之阳谓之缪源今犹及与沿江机宜讳君珤字振玉者交游江东呼缪作穆不闻其复为他音也而信州之俗承袭浅俚乃犹以为缪戾之缪至是机宜之族子若鳯教授天台又得合黄岩平阳长溪之谱其世次由江南之近年上遡战国以达于鲁穆曰史记孟子书穆通作缪定其望曰琅琊兰陵东海而三郡皆近于鲁吾家彦肃秘书又题文谱端辨秦穆公书録秦誓防毅传不应罪其杀三良弃百里奚鲁穆姜书于春秋列女传不宜讥其性慧行乱而皆改从缪戾之谥秦鲁臣子亦不应以恶谥加其所尊谓宜于谱直书穆氏为合于古辞严义备可以一洗千古之惑览者其慎详之
　　题新刻袁氏孝经说后
　　右袁正肃公广微孝经说三巻前一巻已刋在宣州学官有知州王侍郎附注行于世余二巻引论语孟子而发者余未之见也正肃于余为乡先生先伯大父云台府君托同甲戌进士第为通家尊行余言绪论讲问为多盖正肃公之父正献公叔和学于象山陆文安公正肃公虽不逮事象山而家庭承袭深有源委岂惟正肃公自洛学东行诸大儒各以所闻分门授徒晦庵朱文公在闽东莱吕成公在浙南轩张宣公在湘象山文安公在江西其徒又皆各有所授徃徃散布逺近殊途同归而象山之传独盛于四眀正献正肃父子若文元杨公敬仲文靖舒公元质端献沈公晦叔其尤著者也正肃公既贵尝持江东宪节数数为士大夫讲象山之说行部之贵溪乃为象山改创祠塾故江东之人自正肃公而尊象山之道益严贵溪姜翔仲之先世故当时讲下士大夫一人之数翔仲今又为侍祠诸生能取家蔵是书并刋之塾中可谓鹤鸣而子和之矣余实不敏区区家世亦有与翔仲同者遂不得让而系名其编末云大徳十年丙午嵗后正月既望识
　　题徐可与诗巻
　　雪窓先生张武子讳良臣自洪徙鄞髙才博学妙为诗为吾乡渡江以来诗祖凡后生操觚弄翰而有事于篇什者未有不出其门者也天性清旷不营生业子孙未再世即弃丘垄庐舎去而它游诗事遂如赘疣有一女嫁上饶徐氏其子是为忠愍公以进士第一人得名于时忠愍公贵不知能收恤张氏子孙与否独尝见其板刋雪窓诗一编则出于忠愍公家所为刋虽不多然相去百年江湖名字寂寞犹頼此得在人目睫耳大徳丙午嵗余来上饶且四年访求忠愍公家犹张氏之于吾乡而公从子可与名九龄数数辱以诗见交余读之波澜渊深音莭韶美于是不但喜是邦故家典刑之未坠而吾乡诗祖气脉沿接所谓适空谷者闻足音而欣然非邪
　　题陆渭南遗文抄后
　　右陆渭南遗文一帙用王理得本传抄帙后有庚饶州系谱饶州端士惜放翁所作韩氏南园记无甚防语而子孙讳之不载于家集其论厚矣自饶州以下又诋其阅古泉记及贺平原二子除秘阁等啓以为不当作余蚤闻好事者说谓放翁晚嵗食贫牵于防子之累頼以文字取妍韩氏遂得近臣恩数遍官数子此说既行而凡异时不乐于放翁之进与忌其文辞者同为一舌以排之至于死且百年同时争名角进之人亦已俱尽宜有定论而犹未止盖其事可伤悲者焉渡江以来如放翁可谓问学行义人矣谂其放阨而不伤困窭而能肆不可谓无君子之守就令但如常人之见欲为身谋为子孙谋当盛年时知巳如麻何待七八十嵗之后始媚一戚里权幸而为之邪虽血气既衰圣人不免于戒不可谓世之君子必当然也谓世之君子必当然者其自待亦不厚矣然放翁固有不得辞者穷不能忘仕为文不能不狥人之求厐眉皓髪屑屑道途之间而曰我意非有他也人谁能谅之哉此编取饶州之意于南园阅古二记存而不去使世人知放翁不絶于韩氏者其语止此其贺除秘阁等啓絶不类本作余于文不敢谓知之若俗雅四三人望而能辩其为放翁与否也并告理得使删去云
　　题吕复初所蔵大父放翁二诗巻
　　丞相忠穆吕公以勲业为渡江名臣而常躭恱文藻云得法于李邦直复初之大父于忠穆为孙亦承学于放翁非称其家儿耶近世负官簿者自贵而捐问业之谦名师资者自贱而失守道之髙皆不复中原遗俗矣披味此巻令人恍然
　　题寳叶真
　　身不待帛而温名不依权而着此吾所见于源公者也及乎苦心宻行忧万人之失乳而不敢私其形者吾亦不得而知之今乃见其真有古墨氏之风也
　　题奬孝诗巻后
　　右奬孝诗一帙骚坛名公奬康彦中公庐墓之孝者也公讳敬字彦中鄮茅山世宦裔也其伯兄万石君敭竒吾剡源山水购茂林通冡张氏山窆乃考迪功郎维翰府君公以成童之年自扶柩至兆既葬别间泣曰吾不忍逺离吾亲也遂独留庐墓读书张氏嘉其孝且俊妻赘之因家茂林为奉化人今其子姓诜诜门昌资裕孝让之风蔼然为乡族望有繇也一日余访公后安时先生于读书斋适见是帙读之慨曰是诗也所谓树风声表宅里者也家庭之范在是乡党之则在是国之忠臣必有出于是门者矣康氏子孙能寳蔵越今而时阅之亦可谓宅心孝让而尊祖敬宗者矣表元也幸得以稽孝子之世而谱其行庸附名孝子之録以托于不朽大徳十二年仲春望日题
　　题董彦醇诗后
　　始余过竹溪董氏舎见诸少年讽书林樾间童冠相错笙和玉眀时兵革新息肩文献散落私以为故家遗俗适当然耳越二十年复来前所见子弟皆肄习脩饰咸伟丈夫而余年浸倦衰交游益荒为之惊喜过望有名儒金字彦醇贶诗一小编阅之则其气士衡入洛之隽其趣仲宣逰邺之畅也于是与之语累昼夜娓娓皆起人意而每及诗輙求益不置嗟乎士之生患无以为之家有家矣患无以为之徒有徒矣患无以为之志彦醇内承贤父兄积累之资外収良师友殚洽之助觚铅缃素不絶于席衣冠轩盖日盈其门所以开彦醇而廹之以必进者不遗余力此其志岂小小顾余之不敏何足以慰酬之抑学者之为诗犹富贵之求丹然世以为无丹不必学又以丹为自成不待学皆过矣若必待学而成则当捐纷华豢养草衣木食轻寒暑忘饥渴以求于深山大泽之中万一或遇其人而得其法而世累不可尽弃人亦有自能清静淡薄不出户庭而致其人与其书者是盖有数不可以一槩论然亦必其受道之质去常人逺甚然后可得彦醇之得于天者丰矣其益修而俟焉
　　题赵考成遗事后
　　益都赵昌甫讳成以国信使属官随其父南使事在淳祐辛丑是时当蔡破蜀溃之后淮汉创残甫息南事亦甚岌岌行人玉帛好问徃来无虚嵗不知赵君等何以拘絷如此之乆也史子申虽非良相然熟于料敌能得人死力又善置耳目侦非后来当国者比当由境外结约先有私许通变事宜及使至而国论异同不得如请展转迁延伺报不决它相继至幸谋不已出置之不以为意以故留滞至于三十六年乎正使月吕蔑思偶以中毒死其余者十四人散处不知存在而赵君徙寳庆得及兵至城下生还呜呼匹夫杯酒意气许与尚一语不忍负朋軰而况国事握莭衔命如赵君可以言使臣矣得一令长归见天日而死万万无恨功赏厚薄不足置齿牙也而兵交受人使问至于三十六年不得报死者且尽而谋国之人不知此不可以为寒心乎余不及识赵君士大夫多言其诸子世显者能诵事实于人以揭其先烈然则仁者宜有后赵氏之泽殆未可量也
　　题姚秀实家蔵陈所翁画龙
　　所翁画龙虽近出真者世不多有其法当欲画时逰戯取人缣素用墨澜泼有及有不及乘快隐隐数笔龙蔵其中矣凭陵突兀恍惚变灭盖君自以寄意为乐龙成傍附题述辞翰散朗与画相入真竒物也世人见其易就輙亦造次拟为之不满一笑此巻防澜细霭弥漫通幅前冲后拥略具鳞鬛防染精致殆非一时信手之作姚氏谨蔵之
　　题坡书欧阳公鹎鵊圗
　　右草书欧阳公鹎鵊词一巻建业翁舜咨得于姑孰士大夫家从来以为山谷书渔阳鲜于伯机以为东坡草书世人见者絶少余尝见所书秋声赋笔法与此畧相髣髴盖皆书欧阳公所作一时师友心相乡徃风流映带自古未之有也夏鸡者京西人以名鹎鵊南衙捉仗事出唐书南字不作两今人以捉字为促字之误皆非也
　　题蜀苏氏族谱后
　　人情之望于天者其为福不一端而莫良于有后然非可以容易言也蜀苏文忠公论扬雄之无后以为有其名而无实之报夫扬雄之贤而文非可例以无实断也公之论雄如此决非敢谓我为安然无愧歉于心而有所觊于他日者然其家屏处荒逺郁勃防世至宫师公始以名字动于京师不过得一编太常礼书而卒至文忠公兄弟大科异等名官美爵若仅酬之者然荣华防何忌嫉不少因而逋流分窜于蛮烟蜑雨之域汹汹至身死而未定人以为无天道矣诚不自意时移事换之后子孙幸而存者皆以家世録用其星居他处谱牒不可详考乃若二公之后皆尝守婺而留居婺者皆延二公之赏班班预于天官之籍余辛未嵗主太学闻有六世孙垲字伯清方以是时入为弟子员而未及接越三十六年乃相见于杭出所叙次昭穆整整不乱为之惊嗟喜诧当二公之与诸贤得祸也累然在机穽之中想望章蔡威严何敢仰首视死骨未寒而彼二宗衰防销灭言之令人颈缩尝见建州章氏家登科题名记惇虽位至宰相丑其人削而不録莆田姓蔡士人书应举巻首眀称不系罪人京卞子孙士大夫能不没其名则百世之下它人亦为之惊嗟喜诧一辱其身虽子孙犹知羞而讳之可不惧哉伯清防通有醖借少余年数嵗拳拳以文章词学自重盖不愧苏氏家法云
　　题天台吴康肃公家所蔵朱文公遗墨
　　吴康肃公以清纯谠直为江南名臣朱文公铭其墓谁复有异评者今又获观文公亲书为公所作唁防挽歌二幅弥可珍尚其时士大夫人人爱惜自重不敢弃其身为不肖者不但名义当然亦惧端人正士之不与而或议其后尔呜呼严哉
　　题贯休画罗汉
　　此老禅津诗液流布缣素乃作此变幻诙诡相耶
　　题邓秀才临兰亭小本
　　古人临书临意不临形若长短阔狭规规求似强勉而不自然乃优孟之学孙叔敖耳邓君临兰亭此巻改用小字絶不用旧本而规模法度皆足俊哉
　　题秦景山遗藁
　　余尝爱秦汉以前士大夫慷慨多竒气为人排难解急而不居其功若鲁仲连虞卿张孟谈皆是虞卿号能著书书不传自余无所着然三人者虽不著书或着而不传其言议风指犹表见于世也余中嵗更渉患难偶幸不死晚始及闻广陵秦景山之为人景山与余同太学任在后其佐幕淮南尝画防全城及论赏优秩輙拂衣不受去竟以贫死胸次贤于人逺甚既而其子弟出遗文相示阅之舂容醖借雍雍然周乎人情而达于世变信乎其为有本之言哉
　　题曾道士祖师诗巻
