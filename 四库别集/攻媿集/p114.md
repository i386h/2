<!-- { "loadSidebar": true } -->
　　隂符经説者甚众以文义不贯颇费牵合葢尝疑之唐李筌传骊山老母之言曰此符三百余言百言演道百言演法百言演术上有神仙抱一之道中有富国安民之法下有强兵战胜之术分为三章又有六注谓太公范蠡鬼谷张良诸葛亮及筌也繋以正义不言谁作后序中谓出于骊山老母亦间有无主名者略计太公之言八张良之言九鬼谷六诸葛五范蠡才一见而筌及正义尤详又与世所版行注本不同后有防章三赞又道士希严不知何许人作赞三十九首可谓备矣或总题其后云观注者粗得一二而赞者畧无彷佛信其奥妙不可以智知而言説姑存之耳诚哉是言也比岁于都下三茅宁寿观见禇河南真迹注本始知上古真仙各出语一二以至三四自愚人以天地文理圣【○此句似有脱误字】而彼不言为谁其间有若相应答亦有防意全不联属者将由羣仙之集而为之耶抑髙真荟祽而成此经耶初有道流携以求售索价不赀未几羽化于观中遂为三茅寳藏摹得其本以归兹因徐粹中醇一为慈谿至道宫建藏手写以遗之凡见河南所书三本其一草书贞观六年奉敕书五十卷其一亦小楷永徽五年奉防写一百廿卷及此葢书百九十本矣二者皆见石刻惟此真迹尤为合作字至小而楷法精妙河南卒于显庆三年年六十有三书此时计四十五岁而永徽所书则五十有九矣岂惟笔力不可跂及亦安得此目力耶然三本详畧亦自不同草书本又冠以黄帝隂符经要当以此本为善仍命长子淳细书临摹于后尚存旧本之万一云
　　书石门披云集后
　　缙云川谷惟石门最可观诵太白之诗旧矣乾道五年先工部守括苍侍旁见石门洞文跃跃然欲防未能也明年冬先君解印绶余适分教永嘉奉双亲东下登览胜处为题诗壁间淳熙末自温守得防奏事复过其下相羊竟日尽见岩石留题恨不能悉记奉祠里居而羽士王君愚叟访余于寂寞之滨自言尝住此观裒古今诗文为一编将归而刻之阅一再过如蹈梦境少作非工亦列其中又荷好事者为之次韵老矣无由更寻故歩慨然为书于后而归之愚叟好棊与琴诗有佳语又能集此以永山中之传信雅士也
　　跋赵清臣所藏濮议
　　嘉泰元年三月乙巳访余姚令君赵清臣观书阅画久之清臣曰尝见濮议乎余曰固尝见之君所藏何书也曰顷丞金坛得于苏氏云欧阳公以此议献之神宗而出镇道遇苏魏公语及此事径以奏藁授之遂为苏氏家寳余归而阅近岁庐陵所刊文忠公集则此卷列在一百二十卷以后首尾俱同而録本多误亦间有胜于版行者因并为手校而归之公序此议而进之神宗时罢政而出为观文殿学士行刑部尚书知亳州以年谱攷之实治平四年正月葢神宗即位三月公得亳社故序称先帝议称英宗其第四卷劄子注云是岁十月撰不曽进呈谓治平三年也三月以言者指濮议为邪説求去不允十月成而不及进者英宗时已服药故并进之神宗也其为后或问二篇及汉魏五君论晋问未知所着年月公薨于熙宁五年壬子年六十六此书进于治平丁未年六十一矣因并见之
　　跋桐隂韩氏家问
　　苏魏公尝言韩忠宪教子严肃不可犯知亳州日第二子舍人自西京倅谒告省觐坐中忽云二郎吾闻西京有疑狱奏谳者其详云何舍人思之未得已呵之再问未能对遂推案持梃大诟曰汝食朝廷厚禄事无巨细皆当究心大辟奏案尚不能记则细务不举可知矣必欲挞之众宾力解方已诸子股栗累日不能释家法之严如此所以多贤子弟也或疑其言为过观此家问可信不诬亦是亳社时事可畏而仰哉象君令君犹能守家法邑事整办庠序一新又刊此卷寘之学宫真桐木韩氏之子孙也
　　跋张徳深辨虚
　　余少时尝得仪真所刊司马氏潜虚中多阙文不能遽解隆兴改元先光禄官奏邸检详新安张公为僚同寓直舍时在侍旁日从之防自言家有潜虚全书亟借而传之又言为慈溪令时有张氏徳深汉邃于易元【○元谓扬雄所作者宋时避庙讳改书今仍之后同】葢未识潜虚也尝示之一见即言其大义归阅数日着辨虚一篇洞晓其説因畧为余言之自此始知虚之大概独未见所谓辨虚者相去几四十年与新澧阳郡博士张子宓防语及此书子宓曰徳深从叔祖也始得见之凡十余篇兼综易元二书易曰卦元曰首虚曰名卦有爻首有赞名有变二体四位十等之象八物五行与生成之数干中元之所以始一三五之所以虚与夫揲法占法皆若异而实同又辨气体性名行命与蓍虚之得此几无余蕴徳深之学真有渊源而总序则检详为县令时所为也检详又云虚之书未成而已传温公晚始以全书授范太史淳夫遂传于蜀后以问蜀士曰非也观物先生张公兵部行成所补托为此言耳观物先象数之学著述衍翼元元包总义潜虚演义经世索隠外篇衍义通变等七书近百卷世号精博尝取演义读之为卷十六潜虚之书章分句析尤为详尽比辨虚不啻数倍果如蜀士之言非此人亦不能补此书然观物之书未出而徳深能辨之此其所以尤难也检详又言通鉴为温公之笔学潜虚为心学方疑总序中不见此説兹又得发防论攷之则衍总序而为总论遂及笔学心学之説直以为出于已而没徳深之作自元以准易虚以拟元论而下有九篇八篇皆徳深之旧止有变论一篇论律吕者在此书之外犹恐是其本文而此所传者或阙焉又不载五宫天轨岁纪三图徳深辨名之末谓齐处大中之内斟酌造化其斗之任乎今发防论乃曰处大中之内在天其北极之任乎轻改一言失其防矣土分王于四季齐亦土也居中而斟酌造化故以北斗之任非谓若极之居其所也检详为察院时以发防授司马侍郎季思伋其兄汉章倬为湖广总领遂以版行实乾道二年也淳熙十一年检详之子南金又刻之世罕有知所自者钥非欲与检详辨诚不敢没徳深之实而惜其不少见于世也徳深兄弟读书躬耕其兄宗丞亨时济得荐送而归其父题于门曰三四郎今年免耘田専掌送茶其朴茂类此徳深耽嗜古学天文地理无不该贯此特其一也
　　刘允叔梦紫而作舍萌题其后
　　退之送穷而延上坐子厚乞巧而甘抱拙若允叔之舍萌则真驱之虽未能絶紫之生畏君之词自尔当不复敢入吾梦矣然此种一名不落彼梦满甑三颗不妨甲科释褐者殆以此又似不必力驱之也为书其后以壮昆季西上之气
　　跋朱叔止所藏书画
　　徐季海题经
　　赵氏金石録目録第七卷一千三百四十唐徐浩题经天寳中立欧阳氏集古目録云经首有楞伽阿跋陀罗寳经一部乃浩所书而经则吕问姚子彦等写也在嵩山经藏院叔止所藏虽不见所书之经而季海所题为可寳又足以攷天寳中官制之一二云
　　李公垂书乐毅论
　　李公垂短小精悍诗最有名时号短李其在翰林与李徳裕元稹同时又号三俊传称以文艺节操见用余固尝见石刻大字不知其小楷精到如此今世以海字本为第一残阙已多此卷比右军所书甚小墨迹具全尤为可珍详视印章葢岩壑老人故物也
　　龙眠莲社横卷
　　余得莲社图高三尺横二尺笔力精劲五采焕发妙絶一世龙眠真笔也此为横轴大畧相似时有不同元中之记云童子蹲而汲水者一人而有二书猿一麞一而猿亦有二麞则鹿也元中书甚工既非其亲书疑别为一图作记余所藏童子汲水及猿皆一而麞亦鹿也龙眠为此图妙意非一自知爱重或纵或横意必有数本恨未能尽见也此卷谢康乐不为长鬛捕蛇翁亦欠朴惷之状必有能辨之者
　　跋李孟达含章六世祖少卿诗卷
　　少陵之祖审言山谷之父亚夫再传三传而诗遂名世自李早梅而下传数世而诗益昌盛哉
　　跋沈云巢帖
　　云巢妙于楷隶诸书备古今体寸墨尺纸落笔辄为人争取富池灵神犹知防惜子孙尤宜寳之也
　　跋吴僧若逵所书观经
　　太府卿苏公伯昌谔为明州长史僧有献少公维摩经手泽葢为老泉小祥书此后以示蜀士士曰蜀有长公书圆觉经与此同时字体亦相类以所携石本示公且许求墨迹以来后不知曽得之否若逵二经元祐诸名公为之跋而増重观经俨然如新不知法华经何在安知他日不能复合耶
　　攻媿集巻七十二
　　钦定四库全书
　　攻媿集卷七十三
　　宋　楼钥　撰
　　题跋
　　跋扬州伯父所藏魏元理画卷
　　莲荷
　　尔雅释草言荷最详其茎茄其叶蕸其本蔤其华菡萏其实莲其根藕其中的的中薏观魏君墨戏曲尽形状殆无余蕴又有熟芡生菱凫茈之属一一如生袢暑尤宜观之所谓宛然坐我水仙府也
　　桂花
　　伯父扬州持节拥麾几徧东南襟度髙胜所至多与雅士游若魏君元理之画徐公明叔之书皆擅名一时者桂花才一枝谛观佳处疑有秋风生其间
　　跋龙眠二马
　　余家藏白氏长庆集乆矣近又得吴门大字者周伯范模欲得旧本以所藏龙眠二马遗余古有以妾换马者矣以书换马自攻媿始可博一笑
　　跋赵共甫古易补音
　　小学之废乆矣陆氏经典释文可谓详尽近世读书或至苟简率意诵习字有不识者始加阅视有讹谬终身不自觉知而况补音乎吴氏好古博洽始作诗补音虽不能变儒生之习而读之者始知诗无不韵韵无不叶祛所未悟有功于古诗多矣吾友赵共甫又取其説以补古易之音用志甚勤逺以示余阅之不去手钥老矣习气未除颇为是正一二目昏成嬾媿不能尽力也噫凡将爰厯等书今不复见惟许叔重説文解字为小学之本颜黄门家训称其检以六文贯以部分櫽括有条例剖析穷根源集韵虽博赡于攷古则未可全据共甫今本诸呉氏多以集韵为证更当以説文解字定之可传无穷呉氏之书不知者以为苟然而已共甫祖其余论钥又喋喋及此皆谓之癖可也虽然自当有好之者
　　题拳毛騧
　　杜少陵观曹将军画马图诗云国初已来画鞍马神妙独数江都王又云昔日太宗拳毛騧近时郭家师子花名画记江都王绪乃霍王元轨之子多艺善书画鞍马擅名陈后山亦谓一纸千金不当价人传此马为江都笔诚有之长安志太宗昭陵有六骏在陵后曰拳毛騧金石録昭陵琢石象平生征伐所乗六马为赞刻之此马神骏耐战是横行万里堪托死生者史称秦王自起兵以来前后数十战身先士卒轻骑深入虽屡危殆而未尝为矢刃所伤今观帝手书亲乗之马槊箭之疮十有二处而不及其身真天人哉攷之史其平黑闼也洺水大阵信然谷州乃河南府之新安福昌二邑也武徳元年改谷州至显庆二年始废此言合鬬盖征世充时黑闼乃在山东也
　　跋赵振文经幢碑
