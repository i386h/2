<!-- { "loadSidebar": true } -->
　　臣于今月十日准入内供奉官裴昱至赐臣实封手诏一道询及疆事令臣密具以闻臣今具手劄一道进呈
　　答奏
　　臣伏奉诏书询及疆事臣以衰拙昏惷何足仰承圣问然以久当柄任防国恩深义激于中敢不罄露庶伸补报之万一夫敌人之情贪利忘义从古以来载在书史者详矣自真宗朝与通好所以息民几八十年未甞犯顺惟庆厯初乗我西事未弭故有邀求饵之而已当时载立誓书亦古寻盟之义也厯观前代中国与四裔通好未有如今之悠久葢朝廷谨守信誓至虽琐琐细故亦不剏生变改是以敌人亦不敢轻有希求自数年前累来望理白沟馆地及要拆去铺屋况誓书之中明载雄州所管白沟两朝遵守已久且信誓之词质于天地神只吿于宗庙社稷此而可渝何以享国今萧禧重来又决于雄州北亭交割礼物其意欲以雄州北亭为界其如誓书何誓书若不为慿即代北之地止以图籍照验宜其不以为据原其贪心亦因庆厯初西事未平之际求黄搜之地朝廷容易弃与之又致今日妄有侵理诚如圣诏所谓虏情无厌势恐未已臣亦虑因此妄起衅端圣意谓万一不测何以待之臣以为中国御逺守信为上必以誓书为证彼将何词以亢纵骋诡词难夺正论臣又以事理度之事固有逆顺理固有曲直顺而直天必助之逆而曲人不与之若虏人不计曲直利害肆其贪狠犯顺之心朝廷固已严于预备之要足食足兵坚完城壁保全人民以战则胜以守则固止此而已臣又闻用兵之道兵应者胜不得已而用之此所以天必助之大抵中国之兵利在为主以主待客以逸待劳理必胜之亦应兵之道也臣伏详诏书曰思所以待遇之要御备之方切料圣意慎于举动尚虑发言盈廷各有异论或曰先发制人意在轻动或曰乗其未备袭取燕蓟事不审处恐将噬脐非王师万全之举也伏愿陛下垂意熟察之今朝廷分置将官整齐械器固得之矣然将校偏禆更须慎择其人又河朔频嵗饥荒粮饷用度窘乏尤索计置若兵连未解物力殚屈即误【金汤非粟而不守守尚不可况用兵出师而粮饷不给何以取济】国大事切要先事而办乃无后艰至于不急烦费事须裁节在臣本道者亦当续次奏闻臣识浅才薄思虑不周伏望圣慈稍垂省览寛其罪戾臣无任惶恐之至
　　臣虑萧禧之来亦议及白沟况白沟载于誓书明白河朔城壁非要害之处亦当且后之所贵専力于合修之处臣顿首上奏河北近西山州军城壁未须添展枉劳民力葢万一有事军民皆出山寨不肯入城葢山寨之中易得薪水出入自便当时沮臣议者谓今之西山林木伐尽无险可恃本以山为险非在林木况岩谷之间戎马必能散掠景徳间山寨之名至今颇有存者可以检问











　　潞公文集卷二十二
　　钦定四库全书
　　潞公文集卷二十三　　　宋　文彦博　撰奏议
　　言运河【熈宁九年】
　　臣勘会自去年秋于卫州界王供埽次下开旧沙河取黄河行运欲通江淮舟楫彻于北河极邉自今年春开口放水后来涨落不定所有舟栰多是轻载官船木栰其数至少濒河官吏至于众人无不知其有害无利枉费功料极多臣勘合所开运河在臣部内兼御河穿北京城中过始初犹未审知开置仔细今即目覩利害所系甚大苟雷同缄黙年嵗间必须破壊却御河久来行运至公私受乃是臣坐观而不言之罪臣按御河上源止是百门泉水其势壮猛相次至卫州以下可胜三四百斛之舟四时行运未尝阻滞公私为利其河道大小亦如蔡河之类其隄防不至高厚亦无水患今来取黄河水入御河大则吞纳不得必至决溢小则缓慢浅澁必至淤淀却河道凡上下千余里必难嵗嵗开淘此必然之理【据本府通判并诸县申检视到御河因透入黄河水淤淀处甚多】今来冬初已见淤淀却河道阻滞舟船处甚多若谓通江淮之运即益见其有害无利自江浙淮汴入黄河顺流而下又合于御河计每处所运江淮之物必不能过一百万斛臣勘会前年自汴入黄河运粳米二十二万五百余石至北京下卸【据押茶纲供奉范九臯称九月一日到运河口为浅澁无水住滞数日遂至黄河顺流下至北京马陵渡般卸茶入城水路快便早得了当】止用钱四千五百四十余贯和雇车乗搬至城中临御河仓贮纳若搬一百万斛至北京只计陆脚钱一万五六千贯若却要于御河装船搬赴沿邉无所不可用力不多所费极少臣勘会得开运河口并置闸口去秋至今年四月终已役过一百一十四万六千余工五月后至冬闸口所用人工不在此数自今年正月后至九月终已使过物料一百二十余万钱粮计七万七千余万贯石十月后至闭口所费物料不在此数又特置河清兵士六百人每嵗衣粮约用二万七八千贯石匹两【所置河清六百人乃云诸埽各取七人可充六百之数诸埽即未销添填此乃欺诞之语如七人是诸埽额外剰数即便合省罢减得嵗费衣粮诸埽既是缺人相次便须添填其六百人终是剏増请受只要时下欺诳】又称费用物料全类汴口毎嵗所要稍草桩橛竹索就小计之合用百余万数假使黄河入御河无决溢淤淀之患毎年搬得及一百万石其费与顺河而下至北京止费脚钱一万五六千贯搬至御河其利害明白可见臣又勘会去年冬都水外监丞更擘划于北京黄河新堤第四埽第五铺开置水口放水入御河以通行运此防尤为乖踈其所欲置口处乃是熈宁四年秋河下注御河之处是时朝廷选差近臣并判水监官督役修塞所费不赀仅能闭塞大名恩兾之人被害尤甚以至回移人使驿亭道路迄今疮痍未平今又建言欲于其处开置闸口道黄河水入御河都水监差官计会转运司并大名两通判同诣第四埽相视众皆知其不可然不敢斥言其害恐忤建谋之官止是迁延之计囘报水监云修御河隄防完固方议开置河口况从来御河隄防宛入蔡河之类若欲吞纳河水须至于汴岸増修犹恐不能制畜葢地势倾泻为害不细濒河州县之人为未见定议至今忧恐及朝廷委清强官相视利害早令议定可否庶使人户安居取进止
　　又
　　臣以开引黄河透御河不便已具劄子开陈切以今水监之官尤为不职皆不熟计利害容易建言惟望侥幸恩赏多从其请便为主张中外虽知其非不敢异议以避沮害之责事若不效建言之人都无谴罚如前时两议清汴已有劳费并无成功朝廷置而不问范子竒乞冬月不闭汴口是年汴水蹙凌上下救防昼夜打凌不胜寒苦终致府界蹙破汴岸止是夏秋水大容有决溢之理即未甞有冬深决溢之患后来朝防却令冬前闭口显是因不闭汴口致蹙凌壊堤当是止罪县界隄防之官而子竒全不责问仍不害其进用士论不平无如之何臣谓今之水官更当澄清慎择况朝廷物力未丰不当更容狂妄之人横费生民膏血伏望圣慈垂察
　　不保明濬河第一【熈宁九年】
　　臣本司准都水监牒保明范子渊乞酬奬濬川功効寻防勘所取到逐州县地分河水涨溢及后来减退事状即与范子渊所奏稍异难议雷同保明巳别具本司奏讫臣详濬川司所濬河身始末尽在水底深浅固难详騐又只慿本司使所辖河埽使臣及都大提举官供析保明至于所属州县亦望风畏惮不敢异议欲乞今后濬川司所濬河道别差不干碍公正敢言臣僚覆行定騐所贵不误朝廷行赏
　　不保明濬河第二
　　范子渊所奏去年濬川退出分数地土今年夏末又却多渰浸了其去年用杷疏濬退出地少今年不曽用却退出地多显是自因秋深河水减退故本司不敢扶同保明况濬川司所置官属颇多占破人船不少别司官心知利害率不敢言言之必以为沮害功利故且缄黙人情如此恐非朝廷之福臣今因都水监牒要保明方敢依实公言伏乞朝廷详察
　　不保明濬川第三
　　臣昨奉圣防令保明濬川司疏濬过河事寻取责逐地分州县的实事状并皆不同及为疏濬过处其河水次年却依旧泛溢渰浸民田兼次年不曽用杷却亦水退即河水长落决不由杷之疏濬虽河濒至愚之人悉皆晓知所以臣不敢雷同保明及为卫州剏开运河不便亦具奏闻縁此事理备见水官不职枉费才力兼多是狂妄希赏只如所开运河云有五利其一曰纲运出汴对过沙河免涉大河风涛之险且汴口在河阳界内沙河口在卫州王供埽下自出汴口由黄河下水相去尚近百里岂是出汴对过沙河既通徳博舟运亦可免得数百里大河之险且沙河口在卫州西南徳博在大名东北上下相去辽逺即与沙河水陆道路都不相干不知因何免得数百里大河之险只图朝廷聴信遂兴力役乞朝廷诘问水监官即见虚实犹恐饰诈即乞将水监官所陈事状付臣容臣子细开折闻奏
　　臣自再到大名有水监官轻妄擘画河事甚多如欲决黄河大小吴埽地放水淤田及欲于嵬固下埽开直河并放清水如此等情犹頼定夺官力议罢之不尔即为害不细所以乞慎择水官望朝廷垂察
　　奏黄河水势
　　臣本司于七月九日据卫州申管勾运河于良弼申今月四日沙河水涨沬过上东水偃寻下牐板拦絶不住沫过牐板透入运河行流本司为今六月七日大名府御河连倂添涨日夕救防仅免决溢寻牒卫州火急闭塞牐口续据卫州申寻卷埽于上东水口闭塞了当有些小津漏见劄填次本司为穿府城水大闗梁下不通舟船切虑运河牐口依前固防不定透黄河水入御河即为害不细已奏乞指挥都水监速差官就运河牐口固防今月十九日却据澶州申据临河县申十七日午时诣遥堤上巡覩见水自西南来波浪急问得人民言説卫州樊店西黄河口决一概水东北行流十六日夜二更以来到本县冲注二十余疃人户观此水势及民间所説为害不细县司已急于沿河差船令佐亲监辖救渡人命去讫又据卫州黎阳县申今月十五日御河水浑浓涨猛水色与别日不同认是黄河涨溢沬岸通流入御河至三更御河水一沬出两岸见今北来将及南门本县令佐都监即是救应隄口城门至十六日南门西门堤口节次破决水头一并向城流注遮塞不定遂切一向固防城壁官物者本司即时火急再行文字转指挥府城以上县镇官吏严切固防隄防如水势大必不可防遏即令本地分官吏究心详审计较利害相度踏行有自来分减水势旧河道处即便火急开决分减水势无致奔冲直向府城为害去讫伏乞更赐指挥都水监选委公心知河事官赴卫州相度调集人兵物料固防隄防取进止
　　今据卫州十四日状申水势沫过埽背于运河上约后行流救防不定及称河势危急处系运河上约卫州属河北西路仍乞下西路转运司疾速应付人兵物料
　　再奏运河利害【熈宁十年】
　　臣于去年冬奏卫州王供埽下开堤取黄河水作运河置闸引水入御河深为不便以为大则决溢小则淤淀寻闻差官定夺利害今来果致黄河水入运河防遏不住沫过闸口冲注下流州府县镇为患甚大切虑定夺所未知得今来运河之害乞指挥定夺所下卫州及大名路安抚司取索自七月四日及十四日后来申报决溢一宗文字防详定夺

　　潞公文集卷二十三
　　钦定四库全书
　　潞公文集卷二十四　　　宋　文彦博　撰奏议
　　奏黄河曹村决溢利害乞择水官【熈宁十年】
