<!-- { "loadSidebar": true } -->
【铭文】魏故员外散骑常侍清河崔府君墓志铭并序」君讳猷，字孝孙，东清河东俞人。启源命族，其来尚矣。少典诞炎，德感火瑞；营都于鲁，王有」天下。历八世五百余年，伯夷为尧秩礼，四岳佐禹治洪，太师以翼周建国，穆伯因分封命」氏，君其后焉。弈叶英邵，官冕相袭。七世祖岳，元嵩，晋散骑侍郎。高祖荫，道崇，大司农卿。祖」乐陵太守旷，元达，德懋乡家，当世宗重。父清河太守灵瑰，言行无玷，名秀一时。故太傅领」尚书令文宣公，即君从父兄也。君风概夙成，识艺早立。年方志学，魏威南被，闺门非徙，便」堪冒险。奉馈供济，尊卑诚孝之厚，齐代以为美谈。闺庭雍整，造腹●嶷，树言树行，有礼有」法。太和十三年召补州主簿。十七年，高祖鸾驾南辕，创迁河洛。于时三府妙选，务尽门」贤。除君司徒行参军，寻转大将军主簿，又补安南府司马，除太尉骑兵参军本国中正，除」本州岛别驾，又除大将军府中兵参军事。廿二年，兼员外散骑常侍，尉劳涡阳。还京，除司徒」府中兵参军事，又除本郡太守。景明三年，除荆州征虏府长史，又加明威将军。永平二年，除」定州安北府司马。历赞府僚，所在流称，剖符作守，治有能名。享年弗永，以四年二月廿五」日遘疾终于洛阳晖文里宅，春秋五十八。延昌元年十一月廿八日葬于本邑黄山之阴」阴。策赠员外散骑常侍。脱惧陵谷颓徙，遗芳寂蔑，乃作铭曰：」姜川昺瑞，炎德降祥，丕烈不已，乃叶克昌。匡尧赞禹，翼武龛商，遥基蔼蔼，崇构堂堂。庆流」昆后，笃生明懿，龆丱夙成，幼弘礼义。追甘畴项，比能方智，民举为难，在君为易。少离辜棘，」仁孝发中，负担万里，扎雨蒙风。振彼餬口，济此饩穷，救寒为暖，极窭为丰。履信履顺，当享」眉寿，清组未终，黄发未久。朝露●焉，儵同丘阜，音形有翳，遗芳莫朽。」夫人同郡房氏。父法寿，青冀二州刺史，庄武侯。祖经，蓍县令。」息彦进，年廿二。息彦发，年十三。息详爱，年九。息?，年三。」女始怜，年卅，适同郡房氏。夫沙，父灵民，琅耶东管二郡太守。」女止怜，年廿七，适同郡傅氏。夫骥，琅耶戍主。父僧恩，早终。」女玉树，年廿五，适武威贾氏。夫渊，州都。父长休，州主簿，魏郡太守。女静胜，年廿二。女善姜，年廿。女静研，年十九。女遗姜，年一。山东临淄出土。见《考古》一九八五年第三期「临淄北朝崔氏墓地第二次清理简报」。
【志盖】魏故处士元君墓志
【铭文】维大魏延昌二年岁次癸己二月丙辰朔廿九日」甲申故处士元君墓志铭」君讳显俊，河南洛阳人也。若夫太一玄象之原，云门灵」凤之美。固以琼峰万里，秘●无津，龙紫引，绵于竹帛。」景穆皇帝之曾孙，镇北将军冀州刺史城阳怀王之季」子也。君资性夙灵，神仪卓尔，少玩之奇，琴书逸影。虽曾」闵淳孝，无以加其前；颜子餐道，亦莫迈其后。日就月将，」若望舒荡魄；年成岁秀，若腾曦洁草。松邻竹侣，熟不仰」叹矣。是则慕学之徒，无不欲轨其操，既成之儒，无不欲」会其文，以为三益之良朋也。若乃载笑载言，则玄谈雅」质。出入翱翔，金声璀璨。昔苍舒早善，叔度奇声，亦何以」加焉。而报善无征，歼兹秀哲，甫龄三五，以延昌二年正」月丙戌朔十四日己亥卒于宣化里第。粤二月廿九日」窆于瀍涧之滨。痛春兰之早折，伤琴书之永穸，以追吊之未磬，更载琢于玄石。其辞曰：」愔愔夫子，令仪令哲，独抱芳兰，陵践霜雪。且琴且书，俞」光俞烈，扶摇未抟，逸翰先折。春风既扇，暄鸟亦还，如何」是节，剪桂雕兰。泉门掩烛，幽夜多寒，斯人永矣，金石流」刊。北京图书馆藏拓
【志盖】阙
【铭文】维皇魏故卫尉少卿谥镇远将军梁州刺史元君墓志铭。」君讳演，字智兴，司州河南洛阳穆族里人也。道武皇帝」之胤，文成皇帝之孙，太保冀州刺史齐郡谥顺王之长子。禀」性机明，依容端湛，规动冲详，智政方密，嚣言莫乱，耶〔注〕行无干。」渊霞虽远，藏之于寸心；幽晓理微，该之于掌握。是以早步华」朝，夙登时政。初除太子洗马，流声东朝。转拜中垒将军散骑」侍郎，起誉西禁。寻授卫尉少卿，屡宣忠绩。用能扬盛德于九」服之遥鳏，声烈光于八荒之攸?，虽姬旦之翼周图，良何之」赞汉箓，准古方今，蔑以踰也。而天不报善，逸翮中摧，春秋卅」有五，延昌二年岁次癸巳二月丙辰朔六日辛酉薨于位，赠」梁州刺史。其年三月乙卯朔七日辛酉葬于西陵」高祖孝文皇帝之兆域。其辞曰：」分波洪渊，承湍海汭，构基天宗，绍皇七世。厥考伊王，厥祖维」帝，威总猛功，明鉴道艺。武无遗裁，文无不制，匪贤匪亲，非礼」不惠。英殒独秀，与俗遥裔，庶延遐龄，永植兰桂。昊天不吊，生」荣长逝，二耀惭光，白日昏星。浮云惨踪，翔鸟悲嘤，玉渎哀」流，良岳酸形。临穴思仁，荡魂丧精，命也可赎，人百残倾。摧芳」烬菊，没有余名，故镂石标美，万代流馨。呜呼哀哉。北京图书馆藏拓
　　〔注〕耶，即邪字。
【志盖】阙
【铭文】魏故贵华恭夫人墓志铭」祖奂齐，故尚书左仆射使持节镇北大将军雍州刺史。」夫人陈郡殷氏。父道矜，太中大夫。」父肃，魏故侍中司空昌国宣简公。」夫人陈郡谢氏。父庄，侍中右光禄大夫宪侯。」后尚陈留长公主。父献文皇帝」。魏故贵华夫人王普贤，徐州琅耶郡临沂县都乡南仁里人」也。氏冑之萌，厥源远矣。嵩崖整其鹤驾，洛浦萃其笙歌。惟剪」惟阳，资文允武。庸昭秦篆，道光汉牒。丞相体哲，匡维晋社；执」法克睿，蝉冕宋京。祖镇北，以贞猷摽鲠，见免昏历。考司空，以」桀节峻概，延宠明朝。夫人既蹈祖考之淳懿，稟婉?之英姿，」淑妙絕擬，機明瞻識，端行清韶，從容柔靖。爱敬深凯风之美，」敦顺单常棣之华。五教聿昭，四德孔绪。妙闲草隶，雅好篇什，」春登秋泛，每缉辞藻，抽情挥翰，触韵飞瑛。考昔锺家耻，投诚」象魏。夫人痛皋鱼之晚悟，感树静之莫因，遂乘险就夷，庶恬」方寸。惟道冥昧，仍罗极罚，茹荼泣血，哀深乎礼。服阕，乃降皇」命，爰登紫掖。方扇胥帷之遗风，阐似庭之鸿范。报善罔征，盛」容斯坠。春秋廿有七，魏延昌二年，太岁癸巳，四月乙卯朔，〔注〕廿」二日乙巳，寝疾薨于金墉之内。玉树埋柯，熏兰摧叶。粤六月」二日乙酉，窆于洛阳西乡里。铭曰：」琁根宝萼，蝉联周纪，掩暧伊川，斌发嵩峙。弈世启辉，绵基重」美，乃缀淑灵，实戎家祉。提思入神，挺节邻圣，五典澄明，七德」淳镜。缉藻琼式，抽文瑶映，誉润淑章，声光苹咏。妇图擒绩，女」史飞萱，质华星婺，德耀姬原。爰处素闬，贲轨兹存，粤升椒掖，」燮映尧门。与善方梦，歼此淑仁，昆璧委烬，宋琲沉津。兰闱空」月，组帐恒尘，玉墀泻欷，翠幄凝辛。隧路阴重，泉户冻结，玄扉」一渰，幽座灯灭。埏?埃芜，松间荒翳，镌德累徽，固传芬烈。北京图书馆藏拓
　　〔注〕《二十史朔闰表》作四月甲申朔。
【志盖】阙
【铭文】魏故使持节征虏将军都督岐州诸军事岐州刺」史孙公墓志铭」公讳标，字华伯，高平人。金紫光禄大夫灌之曾孙，」散骑常侍仪之孙，豫州刺史懋之三子也。树德鸿」基，感图圣朝。图构日登，天之崇●；昭辅宸安，世」之盛业。遂乃炳蔚殿庭，光融方宇。公应山川之灵，」资干元之庆，义方持之成童，神怀毗以清邃，道范」协于祚土。清判浊泾，日吐桑林。神资高美，风月交」晞。义节幽穆，松杨合飙。德隆日星，烟含蒙谷。大树」将军之威，永伏作方；幽谷高武之变，历焉式述。教」奉黄石。备详神册，行修素绚。仪昭声雍，诞门眉之」光；懋宫在德，作皇帝之相。峻城乐比，行期昌」运。备宣两仪，充远是将。吉凶玄明，四门既奄。以延」昌二年岁在癸巳三月四日薨于照盘之宅。春秋」六十有八。越九月丁未朔〔注〕五日辛亥窆于都西帝」陵之阴。铭曰：」绵绵洪族，蝉联龟组，胡以崇敬，渊汉于穆。教鸣内」外，户?旭祥，如何不吊，黼命无常。寒暑历迁，阴霁」迭伏，阴阳未晓，徽音不复。北京大学图书馆藏拓
　　〔注〕《二十史朔闰表》作九月壬子朔。
【志盖】阙
【铭文】大魏扬列大将军太傅大司马安乐王第三」子给事君夫人韩氏之墓志」夫人韩氏，遂城人也。燕仪同三司武邑公波」之六世孙。圣朝幽营二州刺史广阳靖侯道」岷之第二女。冀齐二州刺史燕郡康公昌黎」黄麒麟之外孙。夫人贞顺自性，聪令天骨，德」容非学，言功独晓。凝质淑丽，若绿葛之延谷；」徽音远振，如黄鸟之集灌。是以羔雁贵礼，迭」烂阶庭，毕醮结离，作嫔蕃室。每期玄庆福善，」长隆内训。不悟横沴滥仁，促沦阴教。茂龄卅」有二，延昌二年岁次星纪五月丁丑朔廿三」日己亥卒于京第。粤来仲冬乙亥朔廿三日」丁酉迁窆于瀍水之东。凭彤管以彰烈，托玄」石而图风。其辞曰：」乐浪名邦，韩氏名宗，殖根万丈，擢颖千重。诞」生淑媛，实灵所锺，慧炳自幼，韶亮在蒙。掩埏」明旦，镌□□□，□传□昆，共味清尘。北京大学图书馆藏拓
　　〔按〕此志所记干支均不符，疑伪。
【志盖】阙
【铭文】□□□□将军左中郎将元扬妻王夫人墓志」□□□琅人也。周王王冀之引氏族之兴，绵」□□□，世载家训，阴轨亦明，作配魏宗。」□□皇帝之孙阳平王第六弟元扬之妻也。」□□愍识冲固，四德连琼，后妃之若关睢，君」□□作好仇，蔑以加焉。言告师氏，内式闲素，」□□之操，终始若一。易称家人美，夫妇夫妇，」□□兹典。以延昌二年岁次癸己丧于京都。」十二月辛己朔四日甲申葬于瀍涧之东。山」河寂寂，坟垄依依，丘墓增悲，寻往多伤。其辞」曰：」惟兹夫人，关睢挺节，翘翘蒌楚，灼灼云介，言」刈其林，作配魏桀。如何不吊，高松早折，奄同」周南，窈窕永逝。胡为当春，摧我兰蕙，勒石悲」秋，苌哀幽桂。北京图书馆藏拓
【志盖】阙
