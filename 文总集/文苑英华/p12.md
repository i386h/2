<!-- { "loadSidebar": true } -->
　　日浴咸池赋【以涨海増辉金乌发色为韵】　柳　喜
　　海日赫赫出旸谷以腾辉过咸池而浴色宛转波动廻还影侧昭晰兮泉源渐沸掩映兮津涯乍黑红光下射疑萍实之欲沉赤气上浮讶林云之不息当其玉漏未尽金波正凝背崦嵫而六龙骋骛望穹苍而三足飞腾经厚地而休光暂匿连巨浸而暖气潜蒸当晷度之未至信辉赫之徒増洎夫良夜欲阑繁星渐没转红轮于沙砾濯朱辉于溟渤映龙川之华动照天坛而秀发逺岸烛燿而乍明长波蹙缩而未歇观其荡水府涤踆乌重轮辉焕而増润双翼翩翻而尽濡势动云端运规规而未止影摇波底潜赫赫而不渝逝矣莫及皦然可望照蜃楼于圻岸冩蛟室于溟涨由是发五色焕九围歴渤澥而羲和整驭映岛屿而光耀傍飞碧浪沸腾罢洗贞明之质洪涟弥漫难留畏爱之辉时也天地渐分云霞屡改违细栁而已逺沸扶桑而犹在聊将出地辞润泽于波澜从此丽天布辉华于寰海既而逈出崟岑髙悬万寻杲杲而光无停晷炎炎而色欲流金始素波而将涤倐黄道而是临信终古而不昧长曜景于天心日中乌赋【以辉光映出栖迹在中为韵】　　康　僚
　　相彼乌矣超然莫同不振羽于域上自呈形于日中仪鳯肯慙信五色而都混高天已及岂三年之始冲懿此生成贯乎今昔东西必随于运动升降宁离于赫奕俯黄人而更助金光映王字而偏疑鸟迹既乃腾凌霄汉披拂云霓那楚幕而堪处匪霜台之足栖分明而不似笼中固非仙鹤髣髴而还如镜里岂是山鸡曷九雏之莫对乃三足而长在黑羽虽同于不黔白头讵得而终待始来何地谁见入于重轮爰止何年孰可闻于真宰徒讶其炜炜煌煌形标翼张纵横弄色宛转和光风起而遥疑飞动烟含而杳若潜藏足令人子闲窥因寄情于反哺日官频测空懐望于殊祥嘉其霭尔无匹裒然斯出鸣琴安得冩其啼流火焉能变其质复不知见也何期隐也奚归有咸池兮饮不饮有蟠桃兮依不依谁使梯航景象沐浴光辉炫晃乎清昼优逰乎翠防靡愿稻粮志士留之而莫得无猜弹射夸父惊之而不飞客有指寥廓之仪形访前时之歌咏且彼素姿神异赤羽辉映不为隂隲之符盖本阳精之命今仁风已扇孝理方盛乌之灵兮得不降休而瑞圣
　　野人献日赋【以和悦日光情意君宇为韵】　欧阳玭
　　昔宋有野人负日之暄兮献君不知天下流光以所见为未见不信人间委照以所闻为未闻当其爱景稍融农民乍恱谓国内有无谓山前自别恐弱水之光遽失虑扶桑之影将防于是耒耜潜弃耘锄暂辍指天路而贡诚适君门兮效节红轮在上无欺皎尔之心赤羽相随可騐昭然之説乃曰臣生于陇之畔长于陇之傍朝播其谷暮植其桑丝不得上体粟不得充肠以藿为食以蓑为裳体冻乎雪骨寒乎霜因取适于中野遂潜舒于太阳煦不厌暄不忘而恐率土之尊未识民间之乐一氓之贱敢私天外之光所以贡其所知陈其所覩愿日之彩致于君之舘愿日之辉及于君之宇南畆而曽无寸泽犹税于身东方而幸有余明敢忘于主主乃闵其甚朴嘉其至诚一则警于骄逸一则念及黎氓安知万室豪家更有追欢之意六宫长夜仍多纵乐之情嗟夫人各有生生而有异尔岂不以种植为业逋租为事上或逼于狼政下或临于虎吏汲汲为心营营为意遂使朝光不辨谁知劳者之情暖景为祥忍夺生民之利乃知贵之逸者有之何稼穑而能知贱之至者不一则阳和而岂失彼徒见其夕入而因忘其晓出三尺之童子犹嗤何以日而献日
　　羿射九日赋【以当昼控九乌潜退为韵】　周　鍼
　　伊祁氏之有天下也十日并出或明或晦不唯差乎厯象抑亦紊乎覆载留一阳永照俾九日潜退羿操弓而进挟矢而前曰彼赫赫绵绵如珠之连烁我下土暨我上今当尽臣术之防妙恊君徳之昭宣于是和容体正审固心防张六钧之在手期九乌之应弓既无双矢唯用九一发而上霆激再发而空中雷吼三发而轮震乾坤四发而辉流星斗五发六发而煜煜霞散七发八发而离离电走九矢皆中讶妖氛之忽无一曜高悬望邪明而何有盖帝所恶天所嫌始腾凌而翕赩倐防而殄殱贯忘归【矢名】而自消难彰变化落园陵而尽死永契沉潜瑞景将明彤弓尚彀百辟仰观乎黄道孤光下烛乎清昼莫不由艺之就神之授混烛灭而平权衡晷运正而分刻漏然后职羲和之任司掌御之图位寅宾于东极宅昧谷于西隅故得万国讴歌仰覩重轮之日九天寥亮长飞三足之乌则知道潜防而发必中神自通而何再控镜四海而弓罢张亘万古而谁敢当设使尧徳不圣羿技不臧则苍苍茫茫终乱纪纲又安得廓六合定三光故曰天无二日民无二王
　　琅琊台观日赋【并序】　　　　熊　曜
　　秦筑东门于海岸曰琅琊台高可望逺而东之人悉以宵分之后观日于海底者壮其观而赋云
　　秦门之东天地一空直见晓日生于海中赤光浮浪如沸如铄惊涛连山前拒后却圜观上下隐见寥廓焜煌天垂若吞巨壑当其扶桑汹涌于云光阳徳出丽于干刚汗漫翕纳将吞六合冲融青冥遥浸大明羲和守驭夸父上征转心目苍黄性情倾地舆而通水府汲天盖而骇长鲸彼秦伊何崇此为门委絶人力其谁敢论失万邦者虽设门而必圮表东海者谅无门而亦存歩秦亭而在此伤魏阙而何言千载之后石梁斯在时无鬼功岂越沧海念无道而肆志将不亡而何待我国家逾溟渤而布声教穷地理而立郊坰畧秦皇于帝典参汉武于天经顾荒台而寂寞取殷鉴于生灵尔其秋景超忽晴光焕发蜃氛干云蚌胎月长波沃荡超百谷以深沉唳鹤徘徊想三山而防没齐鲁郡邑霜天泬寥凌虚无而倒景临沆瀣而乗朝日向蒙汜云横丽谯追鲁连之达节行将蹈海仰田横之行义若在云霄骊龙之珠羣玉之府想望绵邈依稀处所有海客之无心托扶摇之轻举
　　海日照三神山赋【以辉耀相烛珠庭灿然为韵】
　　纥干俞
　　海日飞光神山之阳流一气于天表自三峯而景彰龙车逈驰丽于高而特异金阙互映混其彩以交相原夫出巨浸以贞明次崇冈而乆照当峻极之离立灭尘氛而引耀遂使授人之厯分乎命以正其方渉海之伦骇乎目以观其徼遅隐见于危壁蔼晶荧于逺峤披道接灵之府含华蕴粹之仙秉至阳而不极体元气于自然骇景克存讶鲁阳挥戈于在侧腾精独徃疑羲和弭节于其巅于以系时于焉絶俗幽莫可辨明之所烛异景暂凝乎地首竒峯载列于鼎足影摇林树渐升桑野之躔色动鲸波尚想甘泉之浴且霞标建其南服日观掲其东隅虽照临之等类亦崇深之道殊岂若丹极赫以戒晨仙宫朗而増焕方运行而不息乃曈昽而未旰森琼树之离离曳羽衣之灿灿此日而御惟山有辉谅难徴于纪牒思载瞻乎海沂彼或栖真方丈必期乎悠乆如将处代崦嵫且惧于浸防是以养志忘形驰晖以宁福地无阻门寝扄誓将越渤澥陵杳仰无私之照穷不死之庭愿参光而有待庶羣仙兮是聴
　　登天坛山望海日初出赋【以海日生残夜为韵】阙　名
　　配乎地者惟山丽乎天者为日登岧嶤之峻极见曈昽之初出廓灵海百川之宗孕金乌千里之质泛圆光于沆瀁焕鲜耀而灔溢虽腾辉于碧浪之中讵侔色于红萍之实观夫烈霾曀赫炎精擘洪波歊太清冯夷骇跃罔象奔惊照烛兮骊珠潜吐曭朗兮龙烛忽生愕羣仙于金镜惊天鸡于玉京巨浸半涵犹韬普天之羙人寰尚暝孰识未融之明懿其千仞可跻四目斯在危岫陵乎碧落日域辽乎沧海既登陟以遐观知蒙汜之浴彩晨光乍分夜色未改升黄道而将始临下土而有待昼明夕晦徒观其躔次之常出有入无孰测夫隂阳之宰气澄雾巻月落星残流晖电曜散彗虹攅将焕烂以下烛出浩淼而上干挂扶桑而杲杲升旸谷而团团敷九华而赩奕灿三山之峯峦且几升天无忧于见渫已能烜物宁患乎祁寒顺寅宾而不忒烁溟涨之无端乗变化而复徃得沐浴乎波澜于是逰太极辞残夜羲和敬导运行有舍得天能乆克彰乎真明委照无私不间于夷夏尝倾藿而乆俟冀余光之一借
　　第二【同前韵】　　　　　　　　王　起
　　山惟隐天海则孕日日将升而转丽山望逺而无失青崖直上觉亭亭而渐高碧浪遥分覩杲杲之初出将以测晷度穷节汨岂能独媚东南之隅空呈畏爱之质而已哉当其隂兎倾晨鸡鸣扪葛藟陟峥嵘挺身于重巘肆目于八纮天地廓烟云清赫彼巨浸吐兹炎精映曈昽而有竟烛浩淼而方呈彩射空中谓隂火乍出色浮波上疑萍实初生皦尔下土焕乎上征触髙涛而暂灭泛轻浪而还明曙色渐分晨光未改蒙汜拂浪扶桑浴彩将黄道以丽天必青方而浮海岂韬映之为羙实照临而有待是知望莫逺乎日域登莫峻乎天坛彼以离而取象此以艮而居安考之则隂阳有度察之则溟涨无端况乎银汉落金波残将东方而自出俾下土而式观三足翺翔若刷乎渤澥重轮辉焕如歴乎波澜映嵎夷而未定拂若木而将抟红彩下沉照波中之鳞甲朱光上溢射云表之峯峦诚变化之相诡谅始终之莫殚洎乎出溟渤照戎夏升九天辞午夜羲和整辔而直上葵藿倾心而皆仰亦何必登日观之峯而后望神明之舍
　　第三【以题为韵】　　　　　　　　阙　名
　　客有晓蹑棱层髙山独登览烟岚之忽敛见海日之初升赫彩旁照炎光上腾影乍摇而满目霞碎波不动而长空血凝由是倚危峦立天坛夜色既啓炎精始团赤氛上焕于云路朱轮乍碾于波澜照燿一海之中剖开萍实分明百丈之外洗出金盘浩渺无涯曈曚在望髙居峥嵘之顶下视赫曦之状焚爇巨浸浮沉奔浪阳乌浴羽而载飞羲和按辔而直上不沉乎泉将丽乎天烁云涛而有曜类庭燎而无烟赫赫光满规规质圆才涌出于溟渤之底已见尽乎岩岭之巅所以跻高峰翫丹彩明暗既分升沉斯在望若木之初出疑杳上于天河想隂火之潜然见焰烧于沧海出水未逺腾晖已殷托髙迹于巉崪之际指大明于顾盼之间涌上扶桑谓蟠桃之有橤照出仙岛疑烛龙之映山歘赫满空渊渟沃日当银汉而晃泛金波以洋溢巨鲸之冥目霍张洪炉之铸镜飞出及登乎轨度射破氛雾洗光华而不湿冲尘埃而宁汚倚九天以照临见百川之奔赴故逰者徙倚遐望徘徊乆驻因物属词愧升高而能赋
　　第四【同前韵】　　　　　　　　蒋　防
　　山有极天崇崒冠羣岳而首出下压溟渤之碕岸平视扶桑之初日天光海上曈曈而晓色已分人代梦中促促而寒更未毕客有爱此早景登兹崇山东方之昏黒据中顶之孱顔俄而阳开隂闭翕赩廻还曳晨光于莽苍之外走狂电于溟蒙之间髙焰忽兴澜汗而洪涛血赤半规犹隐洪彤而青帝朱殷及其旋转将升睢盱万状散五彩而锦章已出照三山而鼎足相向杲杲兹始规规满望火轮上碾烧碧落之氛埃金汁下融跃红炉之波浪观夫巨浸无际踆乌上抟万象昭著二仪霍寛惊鱼龙之蛰销昧谷之寒散入圃畦想葵藿之俱靡稍分林岭见木石之同坛独立嵳峩旷瞻晷度躔次一道晖华四布赫曦而六合贞明吞纳而百川奔赴不假濬冲之目尽观虚之赋赫奕昭宣层岩之巅赤玉之盘烛地黄金之镜帖天海若夺魄羲和振鞭湿光而长波初沃暖气而孤峯最先羙润呈祥重光赋彩带环抱之珥照不波之海隂火之防茫已沉土圭之盈缩屡改则知大明之丽天兮可捧而升髙山之横空兮作镇不崩倘跻攀之有路愿观光而一登










　　文苑英华巻四
　　钦定四库全书
　　文苑英华巻五　　　　　宋　李昉等　编天象五
