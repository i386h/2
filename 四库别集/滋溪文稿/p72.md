<!-- { "loadSidebar": true } -->
　　浙省掾苏伯夔出示先文忠公拟试制策稿。观之，忠君忧世之心，溢于文辞。或谓文忠天材有余，非由学力，是不知老泉先生之所学也。先生年二十七，始发愤闭户读书，大究六经百家之说，考质古今治乱成败、圣贤穷达出处之际，得其粹精，涵畜充溢。由是下笔顷刻数千言，纵横上下，出入驰骤，必造于深微而后止。此先生所自得者，文忠兄弟学亦有所本欤。伯夔之子数人，方读书治进士业，故以家学告之，尚知用力矣夫。

　　△题高昌偰氏三节堂记后 

　　三纲，天地之大经。为人臣，为人妇，为人子，平居无事克尽其职者，固有之矣，及不幸而遇事变，能不失其节者，或数十年得一人焉，或千百里见一家焉。有国者尊礼而表异之，盖以世教民彝之所系也。孰有节义出于一门，若偰氏之盛者乎。观夫右丞忠愍公年未四十以死徇国；高昌太夫人守节自誓，肃立闺门；尚书忠襄侯方在髫龀，刲肉以疗母疾；则其平居事君之忠，持身之洁，养亲之孝，可知矣夫。君子读书制行，将以仪刑于家，模范于世。今偰氏家庭之间，父祖之训，严明若此，又何必他求哉！宜其子孙克承其教，继擢高科，入馆阁为名流，官郡县为良守令，分持宪节，参预省政，皆赫赫有闻。是足以示天下彝伦之劝，表朝廷治化之隆，岂第纪一家之美而已。

　　△题胡古愚隐趣园记 

　　太常胡先生悬车归老东阳，有山林深邃之居，有图书讽咏之乐，有子孙以具旨甘，有田园以供伏腊，又值国家承平之世，优游以享高年，盖亦福德君子哉。余旧见中州贤士大夫，宦游四方，罢则无所归，其清节可尚已。昔者范文正公将老，移疾家居，家人以居室未完美为患。公闻之曰：「人苟知道义可乐，虽形骸亦可忘。」是即「先天下之忧而忧，后天下之乐而乐」之志欤！

　　△题黄太史休亭赋后 

　　萧济甫博学能文，身际熙宁、元佑之盛，卒不利于有司。士之进退，信知其有义命乎！此太史所为赋休亭也。先儒以屈子所赋，皆穷而呼天、疾痛而呼父母之词，维作者必出于幽忧穷蹙怨慕之意，乃为得其余韵。太史尤以楚词自喜，惟其务奇太甚，乃独取毁璧一篇，以其词极悲哀，不暇作为故也。然太史孝友刑家，清节名世，生死患难不动其心，富贵利达不易其守，岂记览词章哗众取宠者可方其万一哉。

　　△题诸公赠真定录事司监野先明道诗后 

　　京师西南雄望之郡曰真定，郡之录事司及附郭之县则尤任其烦劳者也。盖上有宪府、郡治之按临，下有达官、朝使之迎候，继以赋役讼诉之烦，加以民庶饥寒之苦，兹其所以不易为也。然而制其烦简之宜，达乎通变之道，独不在夫有能有为者乎！予世家真定，宦游南北，迩者屡闻人言县尹李侯公辅及录事司监野先明道之贤。世亦未尝无人，而事之烦劳亦宁有卒不可为者乎！盖二子者以勤谨持身，以忠敬事上，以安静抚民，以公平奉法，则人称之也固宜。今公辅擢尹赤县，明道行将见用于朝，郡中夫士皆作诗颂之。比年国家念雨旸之失时，闵民生之不足，严守令之选，申程试之方，远近闻之鼓舞惩劝，则政务庶克兴举，黎元或可少休欤。予尝读汉元和诏，有曰：「俗吏矫饰外貌，似是而非。安静之吏，悃愊无华，日计不足，月计有余。襄城令刘方，吏民同声谓之不烦，斯殆近之矣。」又唐开元时，张九龄上书曰：「乖政之气，发为水旱。昔东海枉杀孝妇，天旱久之。一吏不明，匹妇非命，则天昭其寃。况六合元元之众，悬命于县令，宅生于刺史，天子所与共治尤亲于人者乎！若非其任，水旱之由，岂惟一妇而已。」呜呼，察守令之才者，当体元和之诏，任承宣之责者，当思九龄之言，天下何患其不治哉。至正庚寅三月乙酉。

　　△书主簿康里君赠行诗后 

　　元统初，有剧盗挠青、齐，潜入几甸，人或言之，輙杀其家以杜口。予方佐官西曹，力陈庙堂，起前云南元帅往捕之，择刑部勇士二十人与俱。不十余日，贼果授首。宰臣奏赏其功，元帅进长宣阃，勇士二十人除官有差。康里君其一，由尉德平主真定簿。执事三年，勤敏不扰，民甚安之。呜呼，自昔寇盗之作，多由官吏贪墨，赋役繁重，民不胜困，始相帅为盗矣。夫乐不仁而趋死亡，亦岂其本心乎。比者朝廷以有官者民之保障，或重内而轻外，数变易以扰民，故严守令之选，申课试之方。有治理效，不次升擢，否则黜之，盖求治至切也。凡居民上者盍思所以报称之哉。故因康里君行，书此以赠。

　　△题丘母周夫人贞节诗后 

　　鄄城丘氏母周夫人在至元、大德间以贞节着闻，随其二子来官江左。时故宋诸老犹有存者，观其序述之言曰：「北方俗厚而教严，妇人多知礼义。」呜呼，夫以中国风土浑厚，人性质朴，而慷慨忠义之士固多出于其间，则礼义之在人心，岂独妇人之所能知而已。盖诸老因周夫人之节，悯吴、越之俗，宜其深有感慨者哉。虽然，士大夫者风俗之表也，衣冠之族可不正其始乎。予昔为郎仪曹，见中州郡县岁以贞节孝行登名于朝者不知其几，则礼俗人性之善，从可知焉。矧鄄城密迩东鲁，而丘氏又故金名族，诸老之言岂不信而有征乎。

　　△跋丘侯送行序后 

　　昔者至元季年，鄄城丘侯调浙东宣阃佐幕。是时宋亡十余年矣，国家新令未洽，而浙东海隅频年多盗，供馈殷剧，吏治卤莽，民不堪命。丘侯下车数月，政事修举，即庋陈年公案二万有畸，俾猾吏束手不敢舞法以病民，而上下宴然无事。呜呼，古所谓法令滋章，盗贼多有，讵不信欤。夫公以佐幕犹能若此，使大藩望郡皆得其人，则政令何有不善，黎庶何患其不安乎。今南北混一七十余上，朝廷德泽涵濡至矣，而郡县贪污苟且之徒，德既不足绥怀，威又不能临制，假以号令，专务烦苛，其激之作弗靖者，盖有所自矣。不然好生而恶死，喜安而恶危，皆人情之常也。东南之民，何独异于人哉。当国者可不深谋长虑，以求其故欤！因读鲜于公赠丘侯之言，感而为之书。至正辛卯秋七月，赵郡苏天爵题。

　　△恭书圣德颂后

　　圣天子临御方夏十有八年，叹灾异之屡臻，愍黎元之失所，数选宰辅，与崇治功。至正己丑之秋，图任旧人共政。明年四月，遂下宽大之书，恩泽汪濊，诞洽臣民。于是东平乡贡进士臣吕宗杰伏读明诏，作为雅颂二十二篇，各述其美以传。夫古者君臣交修，则治化熙洽，然颂者不独专美盛德之形容。有虞之朝，赓歌之作，戒勑责难者切，故百工熙而庶事康。钦惟皇上命相未朞，百度具举，是宜播诸颂声天下歌之。宗杰方业进士，而乃属辞摛藻，铺张宏休，古雅富丽，蔚焉可观。行将奏对大廷，以陈贾、董天人之学，仰称国家求贤图治之意，不其伟与。

　　●附录一　辑遗 

　　庆都县新建三皇庙记 
　　题大拙先生传后 
　　奉题杂兴 
　　奉酬见寄清制元韵敬贺致政荣归惟面同一捧腹 
　　送都元帅述律杰云南开阃 
　　送同知任君玉西归 
　　送南宫舍人赵子期出使安南 

　　○庆都县新建三皇庙记 

　　古之为治者，教养其民而已。盖自京都郡邑乡闾党遂，莫不有学，则教之之法备矣。自宫室衣裳舟楫耒耜，莫不有制，则养之之方具矣。夫圣人之为治若此，民庶焉得而不亲爱其上，俗化焉得而不隆厚乎！我国家抚定中国，敷宣政教，既尊先圣先师于学，儒者主之，以明人伦，又祀伏羲、神农、（皇）[黄]帝于庙，医官职之，以卫民生。所以教养其民者，不亦至乎！
　　保定属邑曰庆都，三皇庙久未遑作，祭则假它所，苟简弗称于礼。至元六年庚辰，承事郎曹南冯侯允中来为县尹，慨然以兴建为任。初年值岁侵弗果。以年治既清简，岁复大穰，乃得县廨故基，捐俸构材，作新祠宇。僚吏佐之，士民劝之，工乐趣役，数月克完。华俭中度，象设如仪。
　　至正二年壬午，天爵由中书参议参知湖广省政，道出其县。闻侯持身以廉，驭下以肃，吏畏其威，民安其政，县以大治。昔者天爵与侯尝同游成均，知侯读书清苦。而又识其先大夫侍御公，为一代伟人。盖侍御公尝为御史，为侍郎，为郡守，为宪使，方严公正，居官可纪。侯之少也，亲闻家庭之训，长则受学于成均，故其治民能如是也。
　　按，庆都本汉望都，帝尧始生之地，其山有尧母之祀在焉。书纪尧之为治，自克明峻德，而其効至治黎民于变时雍。夫古今之世相去虽远，然而流风遗俗宁无所存者乎！矧又密迩京师，朝廷教令之所先焉。将见物无疵厉，民皆康乐，庶几隆古之治其复兴于今日欤。
　　弘治保定府志卷二十五诗文

　　○题大拙先生传后 【 按，纯白斋类稿附录卷二共收苏天爵文三篇，即：题上京纪行诗后、题太常胡先生隐趣园八咏及本篇。前二文分别见滋溪文稿卷二十八、卷三十，题目文字略有出入。】 

　　太史胡君江左繁富之地而萧然清古，不知慕夫华靡之乐；馆京师执政之家而安焉静退，乃独昧于进取之机。谓之大拙，不亦宜哉。昔人有儌幸万方以图富贵利达者，或卒不克如其所欲，是盖有命焉尔。孔子曰：「富而可求也，虽执鞭之士吾亦为之。如不可求，从吾所好。」愚愿与胡君共学焉。
　　纯白斋类稿附录卷二

　　○奉题杂兴 【 胡助有京华杂兴诗二十首，载纯白斋类稿卷二，友人有奉题之作，此诗即其一。】 

　　有客江南来，赋诗长安陌。长安城百里，半是公侯宅。飞甍高切云，轩户耀金碧。富贵世莫俦，日日承恩泽。明星朝未稀，车马轰霹雳。九衢多行人，见者尽辟易。欢娱极一时，岁月鸟飞翩。缅思建国初，作邑龙沙碛。狐裘皆大人，至今声烜赫。洋洋雅颂音，孰知慕俦昔。
　　纯白斋类稿附录卷一

　　○奉酬见寄清制元韵敬贺致政荣归惟面同一捧腹 

　　三入词林官太史，年年载笔立宫门。欲明得失裨时政，独历清华荷国恩。天上玉堂劳梦想，禁中金柜有书存。乡闾故老风流在，为教衣冠后世孙。
　　纯白斋类稿附录卷一

　　○送都元帅述律杰云南开阃 

　　世祖神武真天纵，万里中华归一统。当时六诏亦亲征，大丑小夷咸入贡。圣泽涵濡垂百年，昆虫草树犹生全。岂意狂童耸边鄙，戈鋋一埽成萧然。君侯累世称将种，落落奇才奋忠勇。往岁乘轺谕蜀归，威名烜赫传秦陇。迩来天子褒前功，玺书进拜明光宫。腰间金符射白日，胯下宝马鸣春风。金碧山高天拱北，瘴雨蛮烟今已息。元戎为国保遗民，日读丰碑歌圣德。

　　○送同知任君玉西归 

