<!-- { "loadSidebar": true } -->
　　中庸详二圣之事有得征伐之时者有得制作之时者葢道以得时为中也武王之征伐周公之制作一以时而已矣夫岂无忌惮者哉中庸引孔子之言明费隐之义至此谓夫武王周公之作也以事观之则为非常之变以道观之则为庸行之常何则征伐天子之大柄也然武王之时殷且亡周且昌使区区守此则三后之业自我而隳万方之罪自我而任仁人固如是乎不得已而从事于征伐焉载斾秉钺而天讨以行吊民罚罪而独夫以诛应天顺人而显名以遂是上帝宠之使尊惟一人而右序莫加富有四海而万物毕献有商之命已革也皇天眷之使享有七庙而宗祧绵长祚埀百世而本支盘固祚周之命已成也是则武王之征伐以时如此岂非中庸之道乎制作天子之大权也然周公之时武王崩成王幼使区区守此则二后之德自我而斩一代之治自我而陋仁人固如是乎不得已而有事于制作焉追王之礼及于古公上祀之礼及于后稷义起之礼及于天下以为从死而不从生夏商葬祭之礼未善也必其丧从死者祭从生者使父葬于子不论子爵而论父子祭其父不论父爵而论子则礼无或僣而情无不通矣降亲而不降贵夏商丧服之礼未善也必其亲不敌贵贵不敌亲使期年之丧自庶人而达于大夫三年之丧自庶人而达乎天子则贵有降杀而贱不加隆矣是则周公之制作以时如此独非中庸之道乎吁因时之可为而大有所为此武周所以同一道与
　　才思豪荡气魄磊落在稿中又另是一様文字【原评】相题旣真故纵笔所投无不合节其提掇眼目皆本古文法脉而运以坚劲之骨雄锐之气读之可开拓心胸增长智识



　　周公成文武之德　　及士庶人　茅　坤
　　圣人以世德亲其亲而及人之亲焉葢制礼以治天下者先王之志也圣人尊亲而措诸四海焉非所以成世德矣乎中庸述周公之制作以明道之费隐若曰德莫大乎孝孝莫大乎尊亲是故文王从殷而不革者分也武王受命而不为者时也使其尚在有不以尊尊亲亲为周道者乎是故周公仰二后之在天而遹成夫配京之业因革命以定礼而作述夫世德之隆尊古公曰太王尊季厯曰王季而庙中之礼奉之以王爵焉葢推文武之意自仁率亲矣祀后稷于太庙祀羣公于夹室而宗公之祀歆之以王礼焉葢推太王王季之意自义率祖矣然此特行之王国耳祖以及祖而尊同宗以及宗而敬同其能以独亲其亲乎于是类而推之达乎诸侯焉使其有是心也则有是礼也降自天子而天下无不行礼之国矣逹乎大夫焉使其有是心也则有是礼也降自诸侯而天下无不行礼之家矣及士庶人焉使其有是心也则有是礼也降自大夫而天下无不行礼之人矣惟其位之崇卑而使之皆得因亲以致爱随其分之大小而不至以法而废恩此之谓圣人因心广教也是知追崇其先祖者子道之尽也下达乎庶人者君道之立也其始也体文武以孝事先人之意其继也广文武以孝治天下之心善继善述于兹见矣
　　博大整饬中风神自见【原评】
　　鹿门深得古文疎逸处涉笔便尔洒然如此典重题落落写意已领其体要







　　周公成文武之德　　及士庶人　归有光
　　圣人制礼于天下缘诸人情也夫礼者人情而已礼不行则情不遂圣人所以曲为之制也欤今夫匡世善俗制礼作乐道之行也成文武之德者周公其时矣周公运量天下之心无所不至而根本节目之大尤先于孝是故上为君思之下为民思之我为天子矣而使其亲不得享天下一日之养我为天子而得以自遂矣而使天下常有存殁无穷之憾思之于心必有大不安者心之不安礼之所由起也于是以祖宗之心为已之心王号之崇王祀之隆近者备物而远者亦不失九鼎之荣势有所穷而心固无所隔也又以已之心为天下之心祭祀之制丧服之式尊者致隆而卑者亦得罄其一日之情分有所限而心固无所不尽也葢天子躬行于上而六服承式于下庙貎之新隐然仁人孝子之意而律令之着油然慎终追远之心可谓极天理人情之至而会本末源流于一矣此周公制礼之本也此圣人得志于时者之所为也
　　古气磅礴光熖万丈只是于圣人制作精意实能探其原本故任笔抒写以我驭题此归震川之絶调也













　　春秋修其祖庙　　一节　　　　傅夏器
　　圣人之于祭也因时而为之制可以见继述之大也夫祭以交神礼之大节也圣人顺天之时而事无不尽不亦见其继述之善耶中庸若曰圣人之孝通于神明之德而见于神明之交欲知圣人之孝于祭祀观其深矣夫祭之数而烦者不敬也疏而怠者不仁也圣人稽之天时质之吾心而礼制行焉方其春也怵惕之心感于雨露之濡而有禘祭以迎其来焉及其秋也凄怆之心感于霜露之降而有尝祭以送其徃焉祭以时而行事以情而尽祖庙所以本仁崇祀之地也欲以妥灵爽而可不修乎是故太庙有常尊世室有常主奠丽于左昭右穆之位以奉神灵之统者皆小宗伯职之也庙貎之不易借以为新祖考之精神萃之有地葢思其所居而陟降之心慰矣宗器所以尊德世守之寳也欲以示子孙而可不陈乎是故河图在东序大训在西序参错于天球璧之间以为有国之光者皆天府职之也先德之致昭其不朽世泽之新保以永存葢思其所寳而善守之义彰矣至若衣裳者先王尝埀之以治天下矣神之所凭依将不在是乎是故于其祭也立尸以象神则出遗衣以授之假有形之物寓精英之有在本一气之通俨音容之如见观于守祧之所司者可知矣时食者先王尝用之以享万方矣神之所歆享将不在兹乎是故于其祭也随时以为享则辨其物而荐之将以明德之馨见民力之普存取诸天地之产昭四时之不害观夫庖人之所司者可知已因天道不已之变而制为禘尝之礼本诸吾心不容己之诚而修夫追祭之仪武王周公制礼之善如此其斯以为善继善述乎
　　情文该洽蔚然茂美前此多拙朴太过即涉浮靡斯为雅宗矣　敬字及禘尝昭穆等犯字不犯意前人不避也


　　宗庙之礼　　二句　　　　　　傅夏器
　　观圣人制礼以明伦亲亲之义见矣夫昭穆之序不明伦之所由淆也圣人宗庙之礼明乎是耳亲亲之义不可以见乎哉中庸举武周之制作以明费隐若曰天秩有礼所以广孝也所以合族也此义弗明而彜伦攸斁是故先王宗庙之礼于是乎起焉夫宗庙之礼合羣庙之主而祀之于三年则合羣庙之子孙而从之于宗庙也翼翼庙貎左右列矣而骏奔于其间者由之以奠位彼此不得以相淆赫赫神灵南北分矣而祼将于其间者循之以为规次序不容以或紊是以谓宗庙之礼然而其义何如耶葢以族繁则易乱世远则易疏要其始也分乖于统之不定昭混于穆穆混于昭而天亲旣乱于人为故其终也情拂于分之不明昭加于穆穆加于昭而天性遂丧于物感兹所谓宗庙之礼者明准于幽而后世嗣相传有所考而不乱列乎左者吾知其为昭也列乎右者吾知其为穆也人准于神而后族属相维有所别而不淆昭与昭齿不乱之于穆也穆与穆齿不乱之于昭也庙正于上族属于下而伦理由之以明宗昭于上情洽于下而恩义由之以笃先王制宗庙之礼其逮子孙也如是哉吁原宗庙之起本于治神而尊尊之道章究宗庙之礼可以治人而亲亲之义显尽制以尽伦其斯以为圣人之制作乎
　　他人多从祭礼昭穆制度上立论此独专就亲亲明伦之义重发葢本之礼记大传【原评】
　　典制题不难于有根据难于开阐旧闻而自出精意此文得之






　　郊社之礼　　一节　　　　　　归有光
　　圣人制一代之祀典而通其义者达于天下无难也夫天下之治不易言也而自飨帝飨亲者以达之其精也非圣人莫之能为矣中庸论武王周公之道而赞之如此若曰大哉圣人之制乎显之而为仪文之备至着之象也天下之所可得而见也涵之而为性命之原至微之理也天下之所不可得而知也是故两郊之建有所谓郊而有所谓社圣人之为斯礼者固以为天覆地载吾成位乎其中而思所以事之冬日至于地上之圜丘以兆阳位夏日至于泽中之方泽以兆阴位我将我享所以隆昭事之诚也七世之庙或事于禘而或事于尝圣人之为斯礼者固以为祖功宗德吾承借于其后而思所以事之五年一禘而殷礼之肇称四时一尝而春秋之匪懈致爱致慤凡以尽对越之忱也夫郊社而曰事上帝则以吾之所以为人者合于其所以为天而其礼必有以出于燔柴瘗埋之外宗庙而曰祀乎其先则以吾之所以为明者合于其所以为幽而其义必有以超于祼献馈食之表故明其礼者则吾之心即圣人享帝之心自此以得乎运量宇宙之机穷神知化通乎礼乐上帝居歆者此心也黎民于变者亦此心也皇极敷锡而相协亿兆之居不劳顾指而可致矣明其义者则吾之心卽圣人享亲之心自此以得乎经纶天下之具尽性至命本于孝悌祖考来格者此心也羣后德让者亦此心也帝道可举而迈登三五之治不动声色而自裕矣要之以圣人之心思而为一代之制故达一制之原而防本末源流于一者如此噫非天下之至精其孰能与于此
　　如何明得郊社之礼禘尝之义便治国如示诸掌每苦鹘突文于圣人制作处写得深微早透治国消息转落下三句自然淸醒以能于所以二字拨动机闗也刋削肤词融洽精义题文如林此为岱华矣

　　明乎郊社之礼　　三句　　　　诸　燮
　　知所以事神则知所以治人矣葢先王所制祭祀之礼吾一本也仁人孝子明乎此则所以爱人者自不容已而治天下不难矣且人物之分本无二致私心胜而人与已判乎其不相属矣有能真见夫郊社之礼不徒为感格之虚文而已天地者万物之父母而大君者父母之宗子也天地有功于人物而宗子者不思所以崇其德报其功焉则自絶乎所生而为悖德之人矣故祭天圜丘因阳之生而报其始祭地方泽因阴之生而报其成此固仁人不自己之心而非私智之所出也禘尝之义不徒为致生之虚名而已祖考者吾身之父母而吾身者宗祀之所主也祖考流泽于后嗣而吾不思所以报其本反其始焉则自弃其身而为不肖之子矣故五年合食于太庙以明有尊四时卽事于羣庙以明有亲此又孝子不自己之心而非私意之所为也夫明乎郊社之礼则能事天如事亲明乎禘尝之义则能事亲如事天吾知知化则善述其事穷神则善继其志而天下之民胞而物与者无一而非吾之所当仁吾之所当爱而吾之所以仁而爱之者自不容已也虽曰天下之物分不能以皆齐也然所殊者分也而所以一之者理也推亲亲之厚以大无我之公以不忍人之心行不忍人之政则天下可运于掌而况于国乎于此益可见先王制礼有闗于天下之大而武王周公之为此者要亦不过乎物而已斯道之费之大有如是夫
　　天地祖宗是自吾身推而上的天下民物是自吾身推而广的上头髙一层则下面濶一层如只推到父母处则旁濶只是兄弟父母生兄弟者也推到祖宗处则旁濶便有许多族姓祖宗生族姓者也如推到天地处则旁濶便包得民物皆在其中天地生民物者也人不孝于父母祖宗者安能爱兄弟族姓不孝于天地者又安能仁民爱物乎若真能事天地祖宗父母则必能以天地祖宗父母之心为心此治国所以如示诸掌虽王钱做此意思不出此却明目张胆言之【原评】
　　从理一处打通则分殊处自贯镕先儒语如自己出而无陈腐之气由其笔意髙脱也








