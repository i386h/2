<!-- { "loadSidebar": true } -->
　　饱历沧桑眼倦开，拟寻真隐古方回。风波宦海谁禁得？富贵浮云亦傥来。短景伤心晞薤露，热场作气起葭灰。酒杯无效兵权在，一着黄袍鬼伯催。

　　庙廊颠倒草茅咨，那复冠裳辨等差。方外游僧如客懒，穷来国士少人知。桃生羊死俱千古，李怨牛恩又一时。独抱残琴羁绝岛，伯牙何幸遇锺期！

　　许允叟南游日里，寂庄吟社诸子以诗饯之

　　出门荆棘遍神州，况掉波斯万斛舟。夜半伯龙方鬼笑；日南司马又蛮游。催人白发穷无那，谪宦青衫泪未休！记取陆生归后橐，相于浪屿筑菟裘。

　　赠青木女录事

　　小饮玄霜渴便消，洞天深处是蓝桥。偶随痴蝶园留梦；权慰流莺屋贮娇。虚牝黄金终一掷，连城白璧已三烧。刘郎前度今须记，人面桃花两未凋。

　　曾陈祯母氏吴七十寿诗（丙辰十月）

　　巴台丹穴郁嵯峨，寿母同赓燕喜歌。万树梅花开雪岭，一堂莱彩话星坡。河舟姜柏持家苦，海舶婆兰载福多。锺、郝门庭猗倮业，祝延珥笔遍嘉禾。

　　菽庄林侍郎偕配龚夫人举行泰西银婚礼式（丙辰十一月十六日。西俗：婚后五年行纪念礼曰「木婚式」，十年曰「锡婚式」，十五年曰「水晶婚式」，二十年曰「瓷婚式」，二十五年曰「银婚式」，五十年曰「金婚式」，六十年曰「金刚石婚式」）

　　洞天福地洞房春，持较欧西此足珍。二十五年偕老者，何曾双鬓色如银？

　　一只银艾好门楣，佳话蝉嫣木锡瓷，最羡水晶婚里过，银花银烛少年时。

　　菊庄岁岁晚花妍，月到今宵分外圆。花好月圆人并寿，木公金母本神仙。

　　同牢银桉春长在，合卺银锺酒不空。连理结成阿堵物，头衔雅称富家翁。

　　骚人韵事说眉齐，天与梅花作老妻。鹭社喧传银伉俪，银光一纸一诗题。

　　如君风谊岂寻常，胶漆坚于百炼钢。珠玉儿孙金石友，华堂齐寿烂银觞。

　　朱弦调瑟管吹葭，偕隐银唐福更赊。圆到银蟾三百度，双星从不隔银查。

　　几人仙耦似刘、樊？梁、孟相庄总夙根。从此好循天演例，银婚偻指到金婚。

　　红豆

　　金谷珊瑚碎几枝？拈花散作绀牟尼。红鹦啄架抛妃子，朱鸟窥窗饵小儿。种出东风谁共祝？生来南国最相思。天真阁上双牙板，记取孙郎十首辞（孙字潇「天真阁集」有

　　「双红豆辞」十首）。

　　扶荔宫人想醉妆，珠江一萼谱珠娘（红豆出岭南）。蛾眉看错朱成碧（扁立一名蛾眉豆），鹃血啼枯绿转黄（豆有红、绿二种）。薄命桃花钱树子，初胎豆蔻郁金香。铁云才语题红惯，叶叶吟■〈木前〉寄女床（舒铁云「红豆诗」或云「寄内字女床山人之作」）。

　　天女金丹谢自然，不须佛豆咒团圆。将军大树留红玉，侍者名花署绛仙。莲稻色香新比拟，若榴生小旧因缘。人间几见蟠桃实，迟我瑶京二十年（红豆二十年一实）。

　　一例红心草有情，儿家红得可怜生。猩唇滴滴歌筵醉，鹤顶翩翩舞袖轻。宫里臂痕砂隐约，壶中泪点血分明。白苹原是悲秋客，老赋江南枉盛名（沈翁「白苹」佳句，人呼「沈■〈舟仑〉白苹」，晚年红豆诗尤噪）。

　　十斛明珠色即空，「灵光」浪说日林东（灵光豆色红，名「诘多珠」，唐时日林国所贡）。汉宫袖唾胭脂晕，粤女钗嵌玛瑙工（岭南以红豆嵌首饰）。枝上流莺方闹杏，江头司马己凋枫。海棠似汝秋肠断，忍更西州种「海红」（蜀中有海红豆）？

　　钱、袁、惠子三红豆（钱牧斋、袁香亭，惠仲孺均有红豆之目），情种今传到海南。记曲缠头花欲笑，安骰入骨木何堪。一时荼火惊回鹘（回鹘豆名），五岭桑天误浴蚕。撒手软尘丹井去，绛珠肯上玉人篸？

　　秋来风雨，病后遗怀，示陈迂叟

　　楞严十种君其一，久向清冷洗耳根。根触痌癏终在抱，问天呵壁起骚魂。

　　尧、汤水旱浑闲事，忧乐何关老逸民！笑杀砚田长恶岁，相怜同病夏畦人。

　　迂叟和诗，迭韵答之

　　君家例有陈琳檄，惠我瑶琚去病根；岂独杜诗能治疟，髑髅唤醒子璋魂。

　　鼓浪洞天容二老，无怀民与葛天民。眼看桑海经三浅，不信忧天有杞人。

　　再迭前韵

　　同侪几日愁离索？独卧荒斋咬菜根。如此厌厌天亦病，阳乌何术返精魂？

　　一身如叶屋如斗，消受新凉健黍民。不觉黑甜乡里去，六时安稳卧游人。

　　三迭前韵

　　杜陵老作秋风客，持较君诗总夙根。昨夜梦中茅屋破，浣花溪上冷吟魂！

　　山左长官今已隐，监门何事痛流民？义熙甲子匆匆甚，诗酒消磨栗里人。  
　 
后苏龛诗钞卷十一

　　温陵施士洁芸况

　　灯节冒雨，病卧兼旬，时正赴闽省修志局之聘

　　冻雨萧斋不是春，燹余灯节黯伤神。沈阴天亦如人病，冷僻居真与鬼邻（寓荔支园）。便藉乌金垆火煦，忍抛燕玉被池亲？匆匆万象维新里，败絮蒙头又一旬！

　　六十三年桑海客，看人诗卷酒杯豪。老于牛马依然走，岁在龙蛇或可逃（是年丁巳）。八口之家浮鹿耳（鹿耳礁也），一身以外等鸿毛。达夫肯作呻吟语？床下寒虫唧唧号。

　　病中和志局同事诸子迭前韵

　　三分病过一分春，秃笔占诗尚有神。雨意鹧鸪留小住，军声鹅鸭恼比邻（园对营门）。残灯描瘦双肩耸，短榻支愁一卷亲。渴想长桑上池水，仙人去我几由旬？

　　宵来倒海翻江势，行雨痴龙太觉豪。寒甚尧年吟魄死（大雨冻甚），了然禅定睡乡逃。固应道路空皮骨，那复樊笼惜羽毛！持较平生萧瑟最，荒鸡卧听两三号。

　　园夕病枕遣怀

　　老怯卧空房，噩象莽虚构，夜灯一以明，探影出相凑。丑树遂人立，风条自摆袖。缅想羽衣流，支离不吾觏。审谛定妖物，项缩引衾覆。小奚蘧蘧眠，好梦甜乡逗；忽惊老鹳声，不知癯夫嗽。鬼车正呼风，起视屏息候。半杯药尚温，手向病榻授。笑我瞢腾中，黑臂骇攫狖，急如龟藏六，近咫矧敢就？方寸一剎那，百怪纷来又。奚乃笑语我，梦幻神亦瞀，耳中作蝉鸣，床下谓牛斗。寂寂维摩龛，群魔方杂糅。诗城有干橹，诗国有甲冑，何不贾余勇，一战二竖仆？我解念诗佛，火宅青莲咒；况闻杜陵句，治疟胜针灸。咿唔换呻吟，清气顶踵透。不觉入华胥，瞥眼窗纸昼。

　　郑星帆孝廉来园问病并示和诗，迭韵答之

　　君诗不可穷，胜境拓云构，谪仙与才鬼，腕底竞驱凑。投我以木瓜，荀香入怀袖。今晨惠然来，彼此展良觏，睡眼正朦胧，观诗若射覆。病魂午后苏，吟兴雨余逗，语涩强牙牙，茹鲠苦欲嗽。持较君丹炉，研炼惭火候；行脚叩诗禅，真钵阿谁授？痴想谈剑术，化身作猿狖。惊君大神通，和章能急就？一步一诗成，一叉一韵又，逸响振我聋，奇釆辟我瞀。君既杨无敌；我乃伏不斗。三复瑶琚篇，敢以赋砆糅？失笑窭人子，羞逢贵家冑。请筑受降城，鼓止旗亦仆。好藏魏公拙，兼持释迦咒。人病且自养，诗病更自灸。空齐了诸凡，坐勘俗尘透。勿蹈疥橐驼，六合赋刘昼。

　　再迭韵答星帆

　　我闻夹漈堂，著书创巨构（君时与予同修省志）；又闻一拂祠，尺幅万状凑。怀哉闽中英，二老实领袖，史才并诗笔，苗裔此再觏。九州岛一室罗，九仞一篑覆，通德里门高，广文冷官逗。道逢褦襶子，摇首嚏且嗽，榕城冠盖尘，祢刺绝投候。入宫几蛾眉，魂与而色授，春秋吊蟪蛅，朝暮笑狙狖。■〈度攵〉门手一编，名山业可就，「心史」所南翁，奕叶诗孙又。迢迢千载余，弓冶理不瞀。嗟今方泯棼，蝇逐复蜗斗。北山猿鹤诮，东海鱼龙糅，灵光独岿然，无忝荥阳冑。老我没字碑，对之欲惊仆。默念观自在，度厄波罗咒；更求三年艾，痛下卢扁灸。一空诸病魔，战胜药力透。苦雨奈兼旬，酣寝宰予昼。

　　三迭韵答星帆

　　昔我齐年生，令子今肯构（尊公与予乙亥同榜）。朅来此题襟，天假墨缘凑。病几一枯昙，入定手方袖。雾眼忽双揩，失喜珠玉觏。化工秘严扃，诗人发其覆，太白喝月行，长吉惊天逗。蚍蜉撼树儿，噤齿不敢嗽。老我卧榕阴，袁巷无人候（是日雨雪，闽所罕见）。冷极生道心，如梦黄庭授。雪寒衡浦雁，雨泣巫峡狖，侧耳空谷跫，渴想倒屣就。柴关一剥啄。郑五送诗又。伯牙琴独弹，师旷瑟岂瞀？长城五言攻，白战寸铁斗。君兮古尊彝；而我赝鼎糅。乞降终竖旛，逐北必弃冑，都官鹧鸪噪，山谷麒麟仆。稽首大法坛，愿诵皈依咒，换骨有金丹，一一脉络灸。庶几羚羊角，妙果辟支透。尺素印吟禅，灵府豁然昼。

　　四迭韵答星帆

　　我无獿人斤，杗瘤何由构？欂栌一咄嗟，短小侏儒凑。东施苦效矉，匿丑思揜袖。古榕盛词薮，焉能遁众觏？顾影自么■〈麻上骨下〉，遇敌必军覆。鹭门隔江水，买棹归期逗。坐受滕六欺，老厄牛犬嗽。闰春不解冻，青帝失其候，胡为天此醉，倒持太阿授？放眼阎浮尘，冠沐及群狖；相怜君我独，同病谁造就（君亦病中）？知音古所难，一曲三迭又。狂来呵壁问，苍苍但昏瞀，共此老秃翁，宁与朱颜斗？缊袍穷措大，失色狐貉糅。时髦有丹诀，面具青铜冑。周粟甘如饴，何至首阳仆！医病不医贫，道、释窘符咒。运以智慧火，两字「贪痴」灸，医贫先医俗，圆光舍利透。绝倒尸居人，夜台误作昼！

　　和同局林天遗大令韵

　　瘦尽维摩半榻安，一春烟雨睡龙寒。沧桑小劫莫须有，君我相怜如是观。老泪酸辛无处着；吟场跌宕此才难。东瀛落日西江月，圆缺都凭俗子看（天遗昔宰江右）！

　　迭韵答天遗

　　高眠岂必傲袁安？鸡骨支床且耐寒。老去六根尘外觉，劫余万态静中观。长安此日偏居易，弧愤平生只说难。陆己将沈天又醉，剧怜病叟等闲看！

　　和总纂陈石遗韵

　　白头作客越王城，青眼相逢阮步兵。吏部文章山斗在，寒郊那敢以诗鸣？

　　好春巳向愁中过，冷句都从病里来。肠欲枯时心更呕，吟场一笑罄缾罍。

　　星帆来诗，用石遗韵，迭此答之

　　广拓书仓领管城，骚坛旗鼓斗心兵。龙吟大海无边际，噤尽么虫小鸟鸣！

　　照人古道一襟开，花晚霜红待雁来。我欲友君三代上，■〈扌麻〉挱周鼎与商罍。

　　局友陈竺初诗来视病，如韵和之

　　老鹤重来话故城，残春冷馆见真情。支离善病俄成叟，潦倒狂歌浪得名！懒拨砚水呵不律，冻偎茗火点昌明。眼中何物商羊舞，忍使天无一日晴？

　　台中诗友陈槐庭同寓荔园，用竺初韵见投，迭此酬之

