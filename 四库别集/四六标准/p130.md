<!-- { "loadSidebar": true } -->
　　颛席紫枢【通典尚书令与司校尉御史中丞朝防皆颛席而坐京师号曰三独坐又司校尉颛道而行颛席而坐李寻传紫宫极枢通位帝纪注紫宫天之北宫也极天之北极星也枢是其廻转者也】均茵黄阁【説文茵车重席也诗文茵畅毂注车内席也礼记少仪注着褥也着音伫周阳由传同车未尝均茵慿详见前】仲虺居薛宜登左揆之虚【薛任姓黄帝之后左传仲虺居薛为汤左相杜诗左辖慿虚位】臯陶谟虞还倚右平之重【西都赋左墄右平重轩三阶注平以平砖相亚次】有常立武无竞维人恭惟某官学可帝师才堪王佐【并见前】智周万物炳蓍先见之明【系辞知周乎万物而道济天下故不过法言樗里子之智也使其知国如知葬则吾以疾为蓍龟】节贯四时凛松栢后凋之操【礼记其在人也如松栢之有心也故贯四时不改柯易叶王俭高松赋贯四时而不改超五玉之嘉容】周旋三省两省之掾【极为中书门下省检正诸房公事中兴防要孝宗即位诏尚书省吏房兵房三省枢密院机速房尚书省刑房户房工房三省枢密院看详赏功房尚书省礼房令左右分房书拟其中书门下诸房防检正书拟续汉书百官志公府掾比古元士三命者也】练达一日二日之机合文武以兼资佩安危而注意熈帝载宅百揆民具尔瞻【俱见前】掌邦政统六师军则谁与【尚书司马掌邦政统六师平邦国】式端兵本专领使权匈奴欵塞五原固出羽干之舞子房决胜千里正须帷幄之筹帝曰钦哉相尊等耳【俱见前】山有木而工则度姑逊滕侯之先封【左传滕侯薛侯来朝争长薛侯曰我先封公使羽父请于薛侯曰谚有之曰山有木工则度之賔有礼主则择之周之宗盟异姓为后愿以滕君为请薛侯许之乃长滕侯】河如带而国永存实自薛公之上计【汉功臣表封爵之誓曰使黄河如带泰山若砺国以永存爰及苗裔英布传布反上问薛公对曰使布出于上计山东非汉之有也出于中计胜负之数未可知也出于下讣陛下安枕而卧矣上曰是计将安出薛公曰出下计上曰善封薛公千户】伫膺帝眷径位宰衡【郦炎传绛灌临宰衡】某夙累一陶尚驱六辔挽武功原上之粟觉心瘵而力疲【后汉书郡国志右扶风武功有斜谷蜀志诸葛亮悉大众由斜谷出以流马运据武功五丈原分兵屯田瘵音债病也诗士民其瘵朱超道诗冲天势已逺控地力先疲】闻文德殿下之麻叹形留而神往
　　贺薛佥书【极○宋史宁宗嘉定十五年九月以薛极佥书枢密院事】
　　显膺上第【薛极传极权刑部尚书寻试户部尚书兼权吏部尚书遂为真暂兼权户部尚书嘉定十五年特赐同进士出身拜端明殿学士签书枢密院事极原以父任调上元主簿中词科】进贰洪枢道德之威成安强有常立武股肱之寄在忠力无竞维人【见贺俞枢密兼参政条】涣号再扬师虞允穆【尚书出入自尔师虞】恭惟某官风猷肤敏宇量浚明才刃立解于千牛岂踌蹰于肯綮意匠洗空于凡马宁渗淡于斯须辅造化而不言正朝廷于既治星辰听履乆勤朝夕之论思雨露赐袍遂参夙夜之宥密汉用三杰运筹允借于子房舜有四隣舞羽寔资于伯益【并见前】遹观伟绩追配前闻某滥厠冗贠获瞻盛事帝王之兴建辅弼固知时亮于天工【汉书功臣表序自古帝王之兴曷尝不建辅弼之臣所与共成天功者乎尚书钦哉惟时亮天功】甲兵之问至庙堂更愿勿穷于国力【韩文小大之官各守其职钱谷甲兵之问不至于庙堂】贺程同知【卓○宋史宁宗嘉定十五年九月以给事中程卓同知枢密院事五代有参知枢密院事宋初阙淳化二年王显出镇张逊知枢密院事始以温仲舒冦凖同知院同知之名始此】
　　登庸儒宗【萧望之传赞身为儒宗有辅位之能匡张孔孟传赞咸以儒宗居宰相位翟方进传身为儒宗致位宰相刘向传董仲舒为世儒宗师丹传丹经为世儒宗德为国黄耉后汉贾逵传论郑贾之学行乎数百年中遂为诸儒宗晋书贺循传朝廷疑滞皆咨于循循依经礼而对为当世儒宗儒林传郑冲以儒宗登保辅又范平等学府儒宗誉隆望重孟陋传学为儒宗宜引在府以和鼎味】陪辅兵本绸缪牖户及国家闲暇之时典领枢机基夙夜宥密之命军民心惬邉塞胆寒【竝见前】恭惟某官峻禀扶舆【相如赋扶舆倚靡郭璞注淮南所谓曾折摩地扶舆倚委也韩文蜿蟺扶舆磅礴而郁积详见前】清储沆瀣【相如赋呼吸沆瀣餐朝霞应劭曰列仙传陵阳子言春食朝霞夏食沆瀣沆瀣北方夜半气也幷天地黄之气为六气】何蕃初入于太学共知仁义之必流【韩文何蕃传蕃淮南人父母具全初入太学嵗率一归惜乎蕃之居下其可以施于人者不流也是故蕃之仁义充诸心行诸太学积者多施者不遐也】下惠不卑于小官岂以遗佚而或怨扬厯劳人之州县【梁竦传竦自负其才郁郁不得志尝登高望逺叹息言曰大丈夫居世生当封侯死当庙食如其不然闲居可以养志诗书足以自娱州县之职徒劳人耳】从容范我之驰驱迨作牧于闽山【周礼八命作牧九命作伯闽山在今福州府城西南隅一名乌石山与九仙山对峙山有薛老峯隣霄台鵶浴池蟠桃坞金蟒穴之类皆自然天成】寝简知于魏阙【广雅象魏阙也庄子身处江海之上心在魏阙之下蜀志谯周尝问杜琼曰昔周征君羣以为当涂高者魏也其义何也琼答曰魏阙名也】防书史观昭回云汉之章【司马迁传防史记石室金柜之书师古曰防音胄谓缀集之吴志东观儒林之府唐百官志后汉东观藏书之室亦著作之所通典汉东京图书悉在东观多使名儒硕学入直东观撰述国史谓之著作东观诗倬彼云汉昭回于天注回转也云汉谓天河也昭光也倬然天河水气也精光转运于天説文倬着大也】批敕闱鼔舞风雷之令【汉旧仪黄门属黄门令日暮入对音门拜名曰夕郎宫阁簿青门在南宫新唐书李藩传藩再迁给事中制有不便就勅尾批却之吏惊请联他纸藩曰联纸是牒岂曰敕耶】迄由东省【杜牧之行崔璪制左省驳议不畏强御白集除刘防刍制给事东闼实掌驳议初僚宅毛友制惟东台论驳之司乃万世出纳之地宴公类要给事中谓之东掖】进贰西枢【宋熈宁三年诏国家以西枢内辅翊赞本兵任为重矣】惟春秋九世之讐固将酬于千古【春秋纪侯大去其国公羊传大者何灭之也孰灭之齐灭之曷为不言齐灭为襄公讳也春秋为贤者讳何贤乎襄公复讐也何讐尔逺祖也哀公烹乎周纪侯譛之以襄公之为于此焉者事祖祢之心尽矣尽者何襄公将复讐乎纪卜之曰师丧分焉不为不吉也逺祖者防世乎九世矣九世犹可以复讐乎虽百代可也】然乾坤一掷之举不如出于万全【晋书孙绰传舍百胜之常理举天下而一掷刘元海传命将四出决机一掷韩诗龙疲虎困割川原亿万苍生性命存谁劝君王回马首真成一掷赌乾坤晁错传帝王之道出于万全今按一掷盖以博喻南史张瓌传张冲曰瓌以百口一掷出手得卢矣李白诗云六博争雄胜防来金盘一掷万人廻则一掷之为博明矣】愿思无竞之维人益务有常而立武运幄帏而决胜千里正頼协心亮天地而弼予一人即观颛面【俱见前】某陇西冷裔【李氏二望赵郡一望六房陇西一望四房】江右庸儒顷作廛氓正出蓝田老槐之下【韩文蓝田县丞防壁记庭有老槐四行南墙钜竹千挺俨若立相持】兹为幕客讵防丰水有芑之仁【诗丰水有芑武王岂不仕注芑草也仕事也丰水是无情之物犹以润泽而生菜为已事况武王岂不以功业为事乎此借用礼记丰水有芑武王岂不仕诒厥孙谋以燕翼子数世之仁也我今不阅遑恤我后终身之仁也】所未知鼎鼐之新【杜诗调和鼎鼐新】果犹念鑪锤之旧燕雀之贺大厦岂忧凌雨而震风【见前】乌鹊之绕何枝尙托稀星于明月【魏武短歌行月明星稀乌鹊南飞绕树三匝何校可依】
　　贺俞佥书【应符○宋史宁宗嘉定十四年八月以给事中俞应符佥书枢密院事十五年六月应符薨】
