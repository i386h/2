<!-- { "loadSidebar": true } -->
    大行山陵四月二十七日掩元宫，以御札皇帝亲奉灵驾至园陵，有司量事供备。臣等伏见累朝故事，人君无亲送葬之仪，盖承继事大，非薄於送终。
    ○请定刺史选举军州判官条例奏（清泰元年七月中书门下）
    自今年二月後，诸州奏军州判官九人行之。拟新详定敕文，虑在外未知诏，军事判官宜令本州刺史自选择举奏。初且除本职，未得与官，或与刺史连任相随，显有劳能，许本刺史以闻，量与奖赏，仍不许横有奏荐。其三月後九人，且与施行。
    ○请修奉列圣陵寝奏（清泰元年十一月宗正寺）
    御史台转报：百司各抄六典令式内本司事，举行职典。宗庙陵园，列圣陵寝，多在关西，梁季为贼臣盗发。同光初，曾差供奉官李说、工部郎中李途往关西巡陵祭告，属朝廷有故不行。明宗天成初，差丞李郁检较。又长兴四年诏，掩闭无主坟墓。况列圣陵寝，伏遇中兴，虽有修奉之言，而无掩闭之实。乞差官检讨修奉，置陵令一员，应属陵之四封，各乞寺司管系。
    ○请加吴山封号奏（清泰元年）
    天宝十载正月，封吴山为成德公，与沂山会稽医无闾同制封公。至德二年十二月，改吴山为岳，祠享官属视五岳。今国家以灵应告祥，宜示殊等。
    ○覆奏程逊等陈时务奏（清泰元年中书门下）
    翰林学士程逊、学士和凝、张砺等上十三事：其一，前代帝王，亲观风俗，讯民利病。其後不暇亲行，亦遣使巡行风俗。唐朝於十道置采访使一员。请如旧制，亦冀民病苏舒。其二，天成已来，久不括田。自水旱累年，民户疾苦不均。今岁夏秋，或稔於常岁。请行检括，庶获均输。其三，中原边上，率多闲田，可令近下军都，兴起屯田。旧时铜冶、铁冶，亦令军人兴置，不费於民。其四，人君求理，欲广视听，须群臣上言。然则人才有短长，智略有能否，其於听用之间，乞留睿鉴，伏恐失人。其五，朝野官吏，人数众多，若不行黜陟之科，何以察其能否望准考课令？凡中外官岁终较考，以行进退。其六，古人得位相让，所冀不掩贤能，得其髦俊。请依建中故事，群官受命後，举人自代。其七，治道既知损益，务实去华。伏见自中兴以来，或於边境权立州县名目，户口不多，虚张吏员，枉费禄食。其权置名目，望一切停省，以赈边军。臣伏见徐宿州管内，有泗滨院、徐山院、市邱院、白土务，所管人户共数千家。请罢废名额，其户税请还州县。其八，请止游惰，劝农桑，减冗食之员，停不急之务。其九，君上置谏诤之官，此期闻过。况闻官给谏纸，虚伫谠言。时政有所不便，请谏官陈论；诏书有所依违，请给事中封驳。其十，国朝承平时，诸监铸钱不辍，尚不能给。今国家所铸绝少，而市人销钱，贵卖铜器。累行止绝，尚未知禁，伏乞严下条法，其铜除镜、鞍辔、腰带外，不许市卖铜器，犯者以赃论。其十一，沿边镇戍，请明斥堠，习载阵，谨烽候。令夷狄知惧，战必有功。其十二，每年给散蚕盐不敷斤两，杂之以硝土。请给散之时，命清强官止绝。其十三，伏闻关西、河东，人民饥馑，殍者多。其城市乡村积粟之家，望令官司通指姓名，俾令出粜，以济饥民。
    中书门下覆奏程逊等十三事，其置采访使，难择公清之吏，却生侥幸之门，问疾苦则未能，劳供须则转费。况刺史廉使，自合访求，不劳别置。其累年水旱，欲与检田，以均劳逸。今年夏苗已多灾旱，秋稼今未及时，请下三司，可否闻奏。其屯田治务，兴造之初，所费不少。今国力未办，可俟佗时。其受官举代，刘鼎近已上闻。其馀九件，并可施行。择良善为心腹，群官书考，并省州县，止游惰，劝耕桑，谏官论事，给事封奏，断用铜器，边城习武备，差官散蚕盐，均粜以济饥民等事。
    ○请改庙讳偏旁奏（清泰二年五月中书门下）
    准天成元年正月十六日敕：本朝列圣及四庙讳，近日中外表疏，偏旁文字，皆阙点画。凡当出讳，止避正呼。傥回避於偏旁，则亏阙於文字，宜从朴素，庶便公私。凡庙讳但回避正文，其偏旁文字不在减少点画。今定州节度使杨坛、檀州、金坛县等名，酌情制义，并请改之。
    ○请改定枉法赃罪奏（清泰二年五月中书门下）
    刺史位列公侯，县令为人父母，合倍加乳哺，岂合自致疮痍？一昨张宗裔胥吏讼论，合当极典，法司据律，罪止徒流。向来此法极严，才可存其躯命，即一二十年不复还乡。却缘近日赦宥稍频，迁易颇数，致其凶物，不顾严刑。臣窃惟立法稍严，则人不敢犯。其见行法律，望下所司，再加详酌。
    ○请定朝官除任月限奏（清泰二年八月中书门下）
    前大卿监五品升朝官西班将军，皆在任许满二十五月，如冲替已经二十月，即别任用。少卿监旧例三任、四任方入大卿监，五品三任、四任方入少卿监。今後并三任，逐任须月限满无殿责者，便入此官。西班将军罢任一年许求官。旧例三任、四任方入大将军，今无殿责，或曾任金吾将街使、藩镇刺史，特敕并不拘此例。诸道除两使判官外，书记以下，任自辟请，应朝官除外任。罢任後一年，方许陈乞。诸道宾席未曾升朝者，若官兼三院御史，即除中下县令，兼大夫中丞、秘书少监、郎中、员外郎，与清资初任升朝官。检校官至尚书常侍、秘书监庶子，升朝便与少卿监。诸州防御、团练、判推官，并请本州奏辟，中书不更除授。应出选门官带三院御史供奉里行及省衔，罢任後周年许陈乞。诸州别驾不除令录，仍守本官月限，得替後一年许陈乞。长史、司马因摄奏正，未有官者送名。
    ○议臣寮居丧终制除授奏（清泰二年十月中书门下）
    奉长兴二年四月五日敕：朝臣居丧终制，委御史台具名申奏。诸道幕府职事，除丧後宜行恩命。州县官才授官及到任一考前丁忧，服阕并与除授，依长定格自有节文。应州县官新授及到任一考前丁忧服痊准格取文解南曹磨勘，申中书门下，当与除授，不得经堂陈状。
    ○请更定朝班奏（清泰二年十一月御史台）
    今月二日，班入遇雨，移班廊下。知班台吏董瑾引仆射在中丞三院御史以下。仆射诘问，董瑾称准常例。台司刺都省请简讨旧仪，都省称国朝以端揆之重，师长百僚，虽在列司，皆为统属。且左右仆射常朝不在中丞之下，赴宴廊飧，并在中丞之上。况中丞有公参之理，避路之仪，详其道理，自有等降。台司又坚称李琪、卢质任仆射日，班亦如此。又引通事舍人在一品班上，寻申中书门下，奉宰臣判；令廊下使重定班位。廊下使言今後遇雨移班廊下，欲请依殿前砖位次第。二品在三品前一品後。若中丞大夫俱置，即大夫在中丞前，其西班准此。谨闻。
    ○请定内外官吏对见条例奏（清泰三年三月）
    内外官吏对见例，应诸州差判官、军将贡奉到阙，无例朝见，以名衔奏，放门见赐酒食。得回诏进榜子，放门辞。臣今後欲令朝见，馀依旧规。应诸道两使判官、推官、巡官无例中谢，奏过放谢辞。如得替归京，无例朝见。臣欲今後除两使判官许中谢门辞，其书记已下新除授及得替，并依旧规。应文武朝官除授，文五品、武四品以上并中谢，以下无例对谢。以天成四年正月敕：凡升朝官新授并中谢。欲准此例，应诸道节度使差判官、军将进奉到阙朝见，得回诏下榜子，奏过令门辞。应诸道都押衙、马步都虞侯、镇将得替到京，无例见。或在京授任，无例中谢，进榜子放谢辞。应诸道商税盐曲诸色务官在京差补，亦放谢辞，得替归京，亦无例见。在京商税盐曲两军巡使即许中谢。应新除令录并中谢，次日放门辞，兼有只宣诫励。应文武两班差吊祭使及告庙祠祭，於正衙辞见，不赴内殿。诸道差进奏官到阙得见後请假得替，进榜子放门辞。已前六件，望准旧例施行。
    ○覆册四庙奏（天福二年三月尚书省）
    臣等今月十三日再於尚书省集百官详议，夫王者祖武宗文，郊天祀地，故有追崇之典，以申配飨之仪。窃详太常礼院议状，准立七庙四庙，即并通其理。其他所论，并皆勿取。七庙者，按《礼记王制》云：天子七庙，三昭三穆，与太祖之庙而七。郑元注云：“此周制也。”详其《礼》经，即是周家七庙之定数。四庙者，谓高、曾、祖、祢四世也。按《周本纪》及《礼记大传》，皆云武王即位，追王太王、王季、文王，以後稷为尧稷官，故追尊为太祖。此即周武王初有天下，追尊四庙之明文也。
    故自汉、魏以降，迄於周、隋，创业之君，追谥不过四世，约周制也。此礼行之已久，事在不疑。今参详都省前议状，请立四庙外，别引始祖取裁，未为定议。续准敕：据御史中丞张昭远奏，请创立四庙之外，无别封始祖之文。备引古今，细详沿革，合前王之茂典，是历代之通规。况国家礼乐刑名，皆约唐典宗庙之制，须据旧章。请依唐朝追尊献祖宣皇帝、懿祖光皇帝、太祖景皇帝、代祖元皇帝故事，追尊四庙为定。臣等考详典礼，上奉圣明，虽共竭於恳诚，实倍惭於浅近。
    ○请准旧式赐食仪制奏（天福二年三月御史台）
    唐朝今式：南衙常参官文武百寮，每日朝退，於廊下赐食，谓之“堂食”。自唐末乱离，堂食渐废。仍於入阁起居日赐食。每入阁礼毕，阁门宣放仗，群臣俱拜，谓之“谢食”。至伪主清泰元年中，入阁礼毕，更差中使至正衙门口宣赐食，百官立班重谢，此则交失唐朝赐食之意，於礼实为太烦。臣恐因循渐失根本，起今後入阁赐食，望不差中使口宣，准唐明宗朝事例处分。
    ○行朝起居依在京事体奏（天福二年四月御史台）
    文武百寮，每五日一度内殿起居。在京城时，百官於朝堂幕次，自文明殿门入，穿文明殿庭入东上阁门，至天福殿序班。今随驾百官，自到行朝，每遇起居日，於幕次东出升龙门，与诸色人排肩杂进。自外缭绕，方入内门。臣窃见升龙门外庭宇不宽，人徒大集，或是诸司掌事，或是诸道使臣，方集贡输，不可止约。若令与衣冠杂进，朝士并趋，则恐有坏天官，见轻朝序。权时之义，事理难安。起今後每遇百官赴内殿起居日，请依在京事体，百官於幕次自正衙门入东出横门，既协京国常仪，兼在行朝便稳。
    ○请复旧制廊下赐食奏（天福二年四月御史台）
