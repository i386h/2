<!-- { "loadSidebar": true } -->
    舍逆从顺，臣节既著，颁禄册勋，官常斯切。应有效顺投降军将官吏，节级立功劳，虽有酬浅者，及有未沾惠者，委四面将帅更子细重分析闻奏，待到处分。应募征行，已从犒赏，还乡休役，务令优容。应诸道差赴行营将士，其中本非旧额官健，因缘征计召募差行者，回戈之后，如有不愿食粮，听从其便，亦准前项除两税外，放三年杂役。
    九原可作，千载不忘，尚禁樵苏，宁伤邱垅。应有先贤坟墓碑记，为人所知，被贼发掘，即却与掩藏，仍量致祭。十室之邑，尚有所师，遁迹阖门，独行高节，拒不义之召，非无厌之求，熏穴莫寻，焚林可取。徐、宿、濠、泗等州县管内，有素忠义不助凶徒树谋，归国为贼残害者，具名闻奏，当与赠恤。如诸色人内，有文学节行，因用兵藏避，隐迹山林，并令搜访存抚。自用兵以来，郡邑皆罹攻劫，远念惊挠，尤在慰安。今遣左散骑常侍刘异、兵部郎中薛崇等专往宣抚军人百姓，恤问闾里疾苦，回日具利害分析闻奏。
    於戏！朕以四海为家，兆人为子。一物失所，每轸纳隍之忧；一方未宁，常负阽危之戒。今元凶就戮，逆党诛夷，载戢干戈，永销氛，庶平妖气，允洽嘉祥。遐迩知闻，当体予意。
    ○授杜审权河中晋绛节度使制
    开府仪同三司检校司空守尚书左仆射上柱国襄阳郡开国公食邑二千户杜审权，韵合黄锺，行贞白璧，冲粹孕灵岳之秀，精明涵列宿之光。尘外孤标，云闲独步。践历华贯，馀二十年；鉴裁名流，凡几百辈。清切之任无不试，重难之务无不经。静而立名，严以肃物，绝分毫徇己之意，秉尺寸度量之怀。贞方饰躬，温茂缮性，俭不逼下，畏以居高。语默适时，喜愠莫见。顷罢机务，镇於金陵，值淮夷猖狂，干戈悖起。累发猛士，挫彼贼锋，广备糗粮，助兹军食。深惟将相之大体，颇睹文武之全才。王导以萧洒之名，不忘戎事；谢安以恬澹之德，亦在兵闲。及驷马来朝，擢居端揆，严重自处，恬旷不渝。虞芮之故都，前踪尚尔；郇瑕之旧地，往事依然。兼以股肱之良，为吾腹心之寄，改佩相印，更握兵符。仍五教之崇名，极一时之盛礼。可检校司徒同平章事河中尹充河中晋绛节度观察等使。
    ○贬康承训蜀王傅制
    河东节度使康承训，将门琐质，戎垒微才，曾不知兵，谬膺重禄。窃韬钤以效任，畜奸恶以事君，几授钺於戎藩，尝执金以邀道，谓其尽节，委以专征。属者徐部匪宁，敢干纪律，俾护诸将，坐覆危巢。罄国币以佐军，颁王爵而赏士，而玩寇莫战，按甲不前。立法未学於穰苴，申令顿亏於孙子。况部伍不战，逼挠无谋，人数空多，军威何振。使农夫释耒，工女下机，始凝望於天诛，翻有思於贼至。洎元凶自溃，元稔效忠，彭门洞开，尔功何有？而负恩已甚，黩货是求，叨荣苟幸於一时，遗患遂逾於积岁。爰行国典，俾傅戎藩。可蜀王傅分司东都再贬恩州司马同正，驰驿发遣。
    ○立普王儇为皇太子勾当军国制
    朕守大器之重，居兆人之上，日慎一日，如履如临。旰昃劳怀，寝兴思理，涉道犹浅，导化未孚。而摄养乖方，寒暑婴疠，实有虑於阙政，且无暇於怡神。恙未少瘳，日加寝剧，万务繁综，须有主张。考之旧章，谋於列辟，思阐鸿业，式建皇储。第五男普王俨，改名儇，孝敬温恭，宽和博厚。日新令德，天假英姿，言皆中规，动必由礼。俾崇邦本，允协人心，宜立为皇太子，权勾当军国政事。咨尔中外卿士，洎於腹心之臣，敬保予子，辅成予志，各竭乃心，以安黎庶。布告中外，知朕意焉。
    ○授高璩剑南东川节度使制
    门下：南荆旧俗，政美刘公；西陕芳阴，勋传召伯。我用时杰，思齐昔人。况梓潼奥区，贤彦徊翔之地也，稽玉堂之显效，授黄钺之殊荣，辍诸禁林，允叶令典。翰林学士承旨朝议大夫守尚书金部侍郎知制诰上柱国赐紫金鱼袋高璩，潘陆重价，曾颜上流，机神粹和，道业坚白。呈瑞质而凤离丹穴，耸孤标而鹗翥青天。合璧之寒辉，咸资逸韵；聚□霞之秀色，并在高文。光映古今，羽仪中外。顷者名场颉颃，早振词科，桐阁从容，长专奏记。乃升华贯，爰近赤墀。青琐闼中，封章不屈；紫微天上，诏令无双。王褒真侍从之才，徐邈擅文儒之誉，亲提史笔，首列谏垣。俄参起部之荣，遂陟夏官之贵，郁有公望，称於朕心。虽密赞大猷，诚资敏识，而将图善政，亦藉长材。眷彼左绵，实为雄镇，旁控巴峡，高抗蜀门。前以幢盖剧权，委任岩廊旧德，岁久而功懋，军严而吏安。改命廷臣，俾嗣仁化，按节而去，自春徂秋，既以疾闻，则宜代用。尔之俞往，得於佥言，勉竭公忠，用酬倚注。予欲成尔美志，故授以仪曹八座之尊；予欲壮尔威声，故帖以宪闼亚相之秩。红旌启路，紫绶登坛，当年得之，别是殊宠。勉务勋业，副予意焉。可检校礼部尚书兼梓州刺史御史大夫充剑南东川节度副使知节度事管内观察处置等使，散官勋如故。
    ●卷八十四
    ☆懿宗（二）
    ○疏理滞狱诏
    至道所先，刑柄最切，向闻鞫断，动隔炎凉，不惟理且未伸，多致疾而成夭。冤霾既聚，和气乃伤，日月星辰，繇此失度，水旱蝥贼，所以为灾。自此委刑法官，条示天下州府长吏，旋即疏理，无致淹延。
    ○求言诏
    济济多士，邦国赖之以取宁；蹇蹇匪躬，王臣急之以行义。故内悬谏鼓，外设匦函，思广谟猷，用宏风教。自此在朝行者，勿韬利国之谋；居草泽者，但贡安人之策。必当开纳，择彼所长，勿虑依违，翻成自滞。旌扬之道，无所吝焉。
    ○令常参官举人自代诏
    建中元年已有明敕，常参官上後，举一人自代，编诸式令，实广闻见。既开推让之途，将致雍熙之化。闻其近者多废旧规。从今後百官凡有除移，切遵典故，无取掩贤之诮，当明举直之心。我得其人，国无不理。
    ○停寿安公主入朝诏
    志兴奏：汝以景崇未降恩命，欲来朝觐，事具悉。景崇素闻孝弟，颇有义方，洽三军爱戴之情，荷千里折冲之寄。缵乃旧服，绰有令猷，朝廷奖能，续有处分。缘孝明太后园寝有日，庶事且停，候庙礼成，当允诚请。
    ○贬夏侯孜太子少保分司东都诏
    河中晋绛磁隰节度使开府仪同三司检校司徒同中书门下平章事河中尹上柱国谯郡开国公食邑二千户夏侯改，早以文词，遂登科第，累更清贯，亦有能名。东阳推抚俗之能，故绛著临人之称。其彼用司风宪，宠领藩条，皆以公才，不辜时选。洎掌於经费，备历重难，居然要会之权，颇得均平之道。录其绩效，擢处钧衡。造膝之时，亦闻其筹画；沃心之际，备见其谋猷。於是念彼边隅，控临巴蜀，藉其才术，再静蛮陬。翻致帑廪空虚，军资窘竭，冤流阖境，寇逼连甍。虽易帅已来，颇移星，而无备之後，岁有干戈。昨者徼障初安，疮痍复衅，敷寻事实，果验根由。既乖经济之源，益昧君臣之义。出於物议，非独予怀。是议难处近藩，爰更散秩。可太子少保分司东都。
    ○罪己诏
    动天地者，莫若精诚；致和平者，莫若修政。朕顾惟庸昧，於王公之上，於兹十一年矣。祗荷丕构，寅畏小心，慕唐尧之钦若昊天，遵周王之昭事上帝，念兹夙夜，靡替虔恭。同驭朽之忧勤，思纳隍之轸虑，内戒奢靡，外罢畋游，匪敢期於雍熙，所自得於清净，止望寰区无事，稼穑有年。然而烛理不明，涉道唯浅，气多堙郁，诚未感通。旱是虞，虫螟为害，蛮未宾於遐裔，寇盗复蠹於中原。尚驾戎车，益调兵食，俾黎元之重困，每宵旰而忘安。今盛夏骄阳，时雨久旷，忧勤兆庶，旦夕焦劳。内修香火以虔祈，外罄牲玉以精祷，仰俟元贶，必致甘滋。而油云未兴，秋稼阙望，因兹愆亢，轸於诚怀。矧复暴政烦刑，强官酷吏，侵渔蠹耗，陷害孤茕，致有冤抑之人，构成灾之气。主守长吏，无忘奉公，伐叛兴师，盖非获已，除奸讨逆，必使当辜。苟或陷及平人，自然风雨愆候，凡行营将帅，切在审详，昭示恻悯之心，敬听勤恤之旨。应京城天下诸州府见禁囚徒，除十恶忤逆，官典犯赃，故意杀人，合造毒药，放火持仗，开劫坟墓，及关连徐州逆党外，并宜量罪轻重，速令决遣，无久系留。雷雨不周，田畴方瘁，诚宜愍物，以示好生。其京城未降雨间，宜令坊市权断屠宰。昨陕虢中使回，方知蝗旱有损处，诸道长吏，分忧共理，宜各推公，共思济物。内有饥歉，切在慰安，哀此蒸人，母俾艰食。徐方寇孽未殄，师旅有征，凡合诛锄，审分淑慝。无令胁从横死，元恶偷生，宜申告伐之文，使知逆顺之理。於戏！每思禹汤之罪己，其庶成康之措刑，孰谓德信未孚，教化犹梗。咨尔多士，毗予一人，既引过在躬，亦渐几於理。布告中外，称朕意焉。
    ○赐张元稔诏
    去岁灾兴分野，毒起徐方，蕞尔庸夫，称兵犯命，招谕不复，猖狂罔悛，胁从三州之人，染万姓之俗。逆顺之理，邪正坐分，果有忠臣，悉歼逆党，再清郡邑，不举干戈。此皆众人协心，阖州受福。但以首尾周岁，取制凶威，里闾不安，农桑失业，言念於此，倍积忧怀。已有诏指挥，令授元稔银青光禄大夫检校右散骑常侍兼右骁卫大将军御史大夫，赐分帛五千匹，金一枚，盖碗一具，金腰带一条。军将张皋已下二十人，等第优给。今差高品李志承押领宣赐。
    ○责授郑畋梧州刺史诏
    畋顷以行迹玷秽，为时弃捐，朝籍周行，无阶践历。竟因由径，遂致叨居，尘忝既多，狡蠹尤甚。且居承旨，合体朕怀。一昨刘瞻出藩，朕岂无意，尔次当视草，过为美词。呈谲诡於笔端，笼爱憎於形内，徒知报瞻唾之惠，谁思蔑我拔擢之恩。载详言伪而坚，果明同恶相济，人之多僻，一至於斯。宜行窜逐之科，用屏回邪之党。可梧州刺史。
    ○答宰臣曹等请加尊号第四表诏
    夫功合天者称皇，德合地者称帝，皇帝二者，朕已享之。况孤寡不谷之名，靡遵於元祖；明圣孝德之号，久忝於冲人。业业兢兢，惟惧不称。南蛮未，师旅尤屯；东寇虽平，疮痍尚大。方将罪己，曷敢矜功。卿等修德锐於皋陶，耻君不如尧舜，铺陈故事，增饰洪名。廉恭愈坚，表章叠至，对扬之际，忠恳弥彰。私我以奉先，勉我以从众，亦念乙酉之岁，坚请不渝，今复固违，似矜小让。名实未副，朕当不敢荒宁，始终相成，卿亦勤於献替。勉俞来请，深用愧怀。
    ○答亳州太清宫使李蔚表进老君灵应诏
