<!-- { "loadSidebar": true } -->
　　大白犯东井，东井秦之分野；太白罚星，必有暴兵起于京师。（《晋书·载纪·苻生传》，又见《魏书·苻生传》。）

　　○蒯城石函铭

　　秦建元十年造铜虎马。（《御览》一百八十三引《郡国志》，蒯城大厅前有石函，长二尺，高一尺，人不敢开，铭云。）

　　○广武将军□产碑

　　维大秦建元四年岁在丙辰十月一日，广武将军节□□□□□□□□□□使持节冠军将军益州刺史上党公之元孙，三代侍中右□□□□□□□□□卿建忠将军抚□护军扶风大守迁寿匡侯之胤子，讳产，字君□□□□□□□郡秉德渊□，高韶绝氵不，文柔武烈，令问孔，□拱□□□□持挺□□□□□□匡畋壹主忠训殊异宰政钦千显授池阳令称扬德□□□□□□□□□□□和戎翟绥怀□□即授征西大将军右司马，敷教殊，方，西□□□□□□□□□茂著乃业□□萧□□□于今也君临此城渐再累纪□□□□□□□□□□□享□□□□□□□□□□而□□□惠和导□□□□□□□□□□□□□□□□□□□□□□□□□□□□□□识于当□垂□□□□□□□□□君当列封□□□□司马即□□广武司马孟巨□□□□□□□□□□□节将军董□建□□军杨□建□□军□□□□□□□□□□□□□□□□□郎建武将军王柴鹰扬将军□□□□□□□□□□董盘□□□□□□□躬临南界与冯翊护军苟辅参分所□刊石□□□□山为□□□□□□□□方西至洛水，东齐定阳，南北七百，东西二百，□□□□□□□□□□□□□□{卉口}水统户三万，领吏千人，□将三□

　　赫赫皇秦，诞锺应灵，临有万邦，威□八□，九域攸同，□□□□□□□□□□□明征音氵不咏，基年有成，政区足首道□□刊石□□□□□□（碑拓本。）
卷一百五十三
後秦
姚弋仲
弋仲，南安赤亭羌人。永嘉中自称护西羌校尉、雍州刺史、扶风公。刘曜僭位，以为平西将军，封襄平公。曜亡，石勒以为安西将军六夷左都督，石弘僭位，拜奋武将军西羌大都督，封襄平县公。石虎僭位，迁持节十郡六夷大都督冠军大将军，以平梁犊功封西平郡公，石祗僭位，拜右丞相。以晋永和七年遣使来降，拜使持节六夷大都、督都督江淮诸军事、车骑大将军、仪同三司、大单于，封高陵郡公。明年卒，姚苌僭位，追谥曰景元皇帝，庙号始祖。

　　○上石勒疏谏宠祖约

　　祖约残贼晋朝，逼杀太后，不忠于主，而陛下宠之。臣恐奸乱之萌，此其始矣。（《晋书·载纪·姚弋仲传》，晋豫州刺史祖约奔于勒，勒礼待之，弋仲上疏云云，勒诛约，又《十六国春秋》五十三。）
姚苌
苌字景茂，弋仲第二十四子。苻坚以为扬武将军，历左卫将军、陇东汲郡河东武都武威巴西扶风太守、宁幽兖三州刺史，复为阳武将军步兵校尉，封益都侯。及坚寇晋，以为龙骧将军，督益梁州诸军事。坚败，自称大将军、大单于、万年秦王，建元白雀。以晋太元十一年僭即皇帝位于长安，改元建初，国号大秦。在位八年，谥曰武昭皇帝，庙号大祖。

　　○下书禁复私仇

　　有复私仇者皆诛之，将吏亡灭者。各随所亲以立後，振给长育之。（《晋书·载纪·姚苌传》，又《十六国春秋》五十五。）

　　○下书置学官

　　留台诸镇，各置学官，勿有所废，考试优劣，随才擢叙。（《晋书·载纪·姚苌传》，又《十六国春秋》五十五。）

　　○下书复从征兵吏

　　兵吏从征伐户在大营者，世世复其家，无所豫。（《晋书·载纪·姚苌传》，又《十六国春秋》五十五。）

　　○立苻坚神主请词

　　往年新平之祸，非苌之祸。臣兄襄，从陕北渡，假路求西，狐死首丘，欲暂见乡里。陛下与苻眉要路距击，不遂而没。襄敕臣行杀，非臣之罪。苻登陛下未族，尚欲复雠，臣为兄报耻，于情理何负！昔陛下假臣龙骧之号，谓臣曰：“朕以龙骧建业，卿其勉之。”明诏昭然，言犹在耳。陛下虽过世为神，岂假手于苻登而图臣，忘前征时言邪！今为陛下立神象，可归休于此，勿计臣过，听臣至诚。（《晋书·载纪·苻登传》，又《十六国春秋》五十五。）
姚兴
兴字子略，苌长子，仕苻坚为太子舍人。苌僭号，立为皇太子，以晋太元十九年僭即皇帝位于槐里，至义熙十二年死，在位二十二年，改元二，皇初、弘始，谥曰文桓皇帝，庙号高祖。

　　○敕关尉

　　诸生咨访道艺，修己黜身，往来出入，勿拘常限。（《晋书·载纪·姚兴传》上，又《十六国春秋》六十一。）

　　○班命

　　郡国百姓，因荒自卖为奴婢者，悉免为良人。（《晋书·载纪·姚兴传》上，又《十六国春秋》五十六。）

　　○下书恤战亡士卒

　　士卒战亡者，守宰所在埋藏之，求其近亲，为之立後。（同上。）

　　○下书定遭丧制

　　将帅遭大丧，非在疆场险要之所，皆听奔赴，及期乃从王役，临戎遭丧，听假百日。若身为边将，家有大变，交代未至，敢辄去者，以擅去官罪罪之。（同上。）

　　○下书赠战没军士

　　军士战没者，皆厚加褒赠。（同上。）

　　○下书僧等

　　大法东迁，于今为盛，僧尼巳多，应须网领，宣授远规，以济颓绪。僧法，师学优早年，德芳暮齿，可为国内僧主。僧迁法师禅慧兼修，即为悦众，法钦慧斌，共掌僧录，给车舆吏力。资侍中秩，传诏羊车各二人。（《高僧传》六，又《十六国春秋》六十二。）

　　○下书道恒道标

　　卿等乐道体闲，服膺法门，皎然之操，实在可嘉。但朕君临四海，治急须才，方欲招肥遁于山林，搜陆沈于屠肆，况卿等周旋笃旧，朕所知尽，各挹翰时之能，而潜独善之地。此岂朕求贤之至情，卿等兼弘之深趣邪？昔人有言，“国有骥而不乘，方惶惶而更索”，是之谓也。今敕尚书令显便夺卿等二乘之福心，由卿清名之容室，赞时益世，岂不大哉！苟心存道味，宁系白黑，望体此怀，不以守节为辞也。（《弘明集》十一，《高僧传》六，又《十六国春秋》六十二。）

　　省所奏，具意。今所以相屈者，时所须也。不复相推本心，以及于此。烦殷勤广自料理，吾之情趣，想卿等体之在素，不复烦言。便可奉承时命，勉菩萨之踪耳。（《弘明集》十一，又《十六国春秋》六十二。）

　　得重奏，一二具之。情事具如前诏，但当开意以从时命，无复烦于郑重也。（《弘明集》十一，又《十六国春秋》六十二。）

　　○致书鸠摩罗什僧

　　别已数旬，每有倾想，渐暖。比日何如？小虏远举，更无处分，正有愦然耳。顷万事之殷，须才以理之，近诏道恒道标二人，令释罗汉之服。寻大士之踪，想当盘桓耳。然道无不在，法师等勖以论之。苟废其寻道之心，亦何必须尔也？致意迁上人，别来何似，不审统复何如？多事不能一一为书。恒等亦可令诸上人劝其令造菩萨之行也。（《弘明集》十一，《高僧传》六，又《十六国春秋》六十二。）

　　○又下书与僧等

　　省疏所引，一二具之。朕以独善之美，不如兼济之功，自守之节，未若拯物之大。虽子陵颉颃于光武，君平傲岸于蜀肆，周党辞禄于汉朝，杜微称聋于诸葛，此皆偏尚耿介之士耳。何足以阙默语之要，领高胜之趣哉！今九有未，黔黎荼蓼，朕以寡德，独当其弊，思得群才，共康至治。法师等虽潜心法门，亦毗世宣教，纵不能导物化时，勉人为治，而远美辞世之许由，高散发于谢敷。若九河横流，人尽为鱼，法师等虽毗世宣教，亦安施乎？而道恒等伏膺法训，为日久矣。然其才用足以成务，故欲枉夺其志，以辅时政耳。若福报有徵，佛不虚言，拯世急病之功，济时宁治之熏，功福在此而不在彼，可相诲论，时副所望。（《弘明集》十一，又《十六国春秋》六十二。）

　　○遗秃发辱檀书

　　今遗尚书左仆射齐难讨勃，勃惧其西逸，故令弼等于河西邀之。（《晋书·载纪·秃发辱檀传》，又《十六国春秋》八十九。）

　　○与弟安成侯嵩述佛义书

　　吾曾以己所怀，疏条摩诃衍诸义，图与什公评详集中，遂有哀故，不复能断理义。未久什公寻复致变，自尔丧戎相寻，无复意事，遂忘弃之。近以当遣使送像，欲与卿作疏，箱箧中忽得前所条本末，今送示卿，徐徐寻抚。若干卿有所不足者，便可致难也。见卿来日，并可以当言笑，吾前试通圣人三达观以咨什公，公寻有答。今并送往，诸此事皆是昔日之意，如今都无情怀，不知如何矣。（《广弘明集》二十一，又《十六国春秋》六十。）

　　○答安成侯嵩难述佛义书

