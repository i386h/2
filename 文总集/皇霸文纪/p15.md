<!-- { "loadSidebar": true } -->
　　苌谓叔向曰子为我谓晋君所与君期者时可矣何不亟以兵来【韩非子】
　　同前【说苑】
　　【叔向之杀苌也数见苌于周因佯遗书刘氏请之君曰此苌也乃杀之】
　　苌谓叔向曰子起晋国之兵以攻周吾废刘氏而立单氏
　　郑
　　公子归生【子家郑执政大夫】
　　告晋赵盾书【宣子晋正卿】
　　【晋灵公搜于黄父遂合诸侯于扈不见郑穆公以为贰于楚也郑子家使执讯而与之书以吿宣子晋巩朔行成于郑赵穿公壻池为质焉】
　　寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑往朝于君往年正月烛之武往朝夷也八月寡君又往朝以陈蔡之密迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也徳则其人也不徳则其鹿也铤而走险急何能择命之罔极亦知亡矣将悉敝赋以待于鯈惟执事命之文公二年六月壬申朝于齐四年二月壬戌为齐侵蔡亦获成于楚居大国之闲而从于彊令岂其罪也大国若弗圗无所逃命【左传○夷穆公犬子即灵公○蒇音阐勑也勑成前好音音防所休防之处】
　　公孙侨【子产一字子美穆公孙为少正】
　　告晋范宣子士匃论重币书【士匃文子士燮子其先食邑于范范宣子为政诸侯之币重郑人病之郑伯如晋子产寓书于子西以告宣子宣子说乃轻币○郑伯简公姬姓其先周厉王少子友封于郑】
　　子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国坏晋国贰则子之家坏何没没也将焉用贿夫令名徳之舆也徳国家之基也有基无壊无亦是务乎有徳则乐乐则能乆诗云乐只君子邦家之基有令徳也夫上帝临女无贰尔心有令名也夫恕思以明徳则令名载而行之是以远至迩安毋宁使人谓子子实生我而谓子浚我以生乎象有齿以焚其身贿也【左传】子产诵【一章○左传曰郑子产从政一年舆人诵之及三年又诵之】
　　取我衣冠而褚之取我田畴而伍之孰杀子产吾其与之
　　又诵
　　我有子弟子产诲之我有田畴子产殖之子产而死谁其嗣之【诲古叶志殖叶恃吏反】
　　宋
　　正考父【防子之后孔子之先初防子封于宋宋襄公生弗父何让位弟厉公四世为正考父生孔父嘉别族孔氏三传至孔防叔奔鲁】
　　鼎铭【左传鲁孟僖子曰吾闻将有达者曰孔丘其祖弗父何及正考父佐戴武宣三命兹益共故其鼎铭云其共也如是○鼎在考父庙】
　　一命而偻再命而伛三命而俯循墙而走亦莫余敢侮饘于是鬻于是以糊余口【走叶祖口叶孔五切○三命上卿】
　　韩冯妻何氏【九域志冯康王舍人】
　　遗夫书
　　【宋大夫韩冯取妻而美康王夺之而冯怨王囚之论为城旦妻遗冯书谬其辞王以问苏贺对曰其雨淫淫言愁且思也河大水深不得往来也日出当心有死志也俄而冯自杀妻乃隂腐其衣王与之登台遂自台投之左右揽之衣不中手遗书与王王怒弗听使人埋之塜相望也有文椊生于二塜之端屈体相就根交于下又有鸳鸯雌雄各一栖泊树上交颈悲鸣宋人号其木曰相思树今睢阳有韩冯城】
　　其雨滛滛河大水深日出当心【彤管集作何氏答夫歌】
　　与康王书【康王名衍为齐所灭宋亡其先周成王封殷防子啓于宋】
　　王利其生不利其死愿以尸骨赐冯而合乎【干寳搜神记○不利其死九域志法苑珠林作妾利其死】
　　许
　　灵公
　　鄦子钟铭【考古圗】
　　惟正月初吉丁亥鄦子将以择其吉金自作铃钟中县且扬元鸣孔韹穆和钟用宴以喜用乐嘉賔大夫及我朋友锵锵万年无期眉夀无已子子孙孙永保鼔之【史记郑悼公元年鄦公恶郑于楚徐广曰鄦音许许公灵公也鄦许文异而音义同子爵】
　　卫
　　灵公【名元襄公子立四十三年其先文王之子康叔封于卫】
　　石椁铭【博物志卫灵公得石椁铭一作掘沙丘得石椁铭】
　　不逢箕子灵公夺我里【一云不冯其子灵公夺而里一云不冯其子灵公夺而藏之】庄公【名蒯瞆灵公子】
　　祷辞
　　【蒯瞆谋入卫遇郑人战于鐡祷曰】
　　曽孙蒯瞆敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯瞆不敢自佚备持矛焉敢吿无絶筋无折骨无面伤以集大事无作三祖羞大命不敢请佩玉不敢爱【左传○胜郑声公名午晋定公名○国语云曽孙蒯瞆以谆赵鞅之故敢昭告于皇祖文王烈祖康叔文祖襄公昭考灵公夷请无筋无骨无面伤无败用无陨惧死不敢请】
　　筮梦浑良夫繇【左传初蒯聩为太子出在戚灵公卒国人立其子辄蒯聩与浑良夫盟曰茍使我入服冕乗轩三死无与良夫孔氏竖也廹孔悝逐辄得立是为庄公谓良夫曰吾继先君而不得其器若之何良夫曰疾与亡君皆君之子也召之而择材焉若不材器可得也太子疾刼公而强盟之明年为虎幄于借圃成求令名者而与之始食焉太子请使良夫良夫乗衷甸两牡紫衣狐裘至袒裘不释劒而食太子数以三罪而杀之公梦于北宫见人登昆吾之观被发北面而噪曰登此昆吾之虚緜緜生之瓜余为浑良夫呌天无辜公亲筮之胥弥赦占之曰不害逃奔宋公贞卜其繇云云晋伐卫石圃作难攻公公闭门请弗许逾于北方而队为戎州人所杀】
　　如鱼竀尾衡流而方羊裔焉大国灭之将亡阖门塞窦乃自后逾【竀音赪赤也鱼劳则尾赤衡流方羊不能自安裔水边】
　　甯俞【武子庄子速之子】
　　与卫人盟【成公初欲与楚羣臣不欲出奔楚晋人复成公武子与卫人盟于宛濮】
　　天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往旣盟之后行者无保其力居者无惧其罪有渝此盟以相及也明神先君是纠是殛【左传】
　　孙林父【文子嗣父桓子良夫为卿】
　　卜追郑师繇【左传楚伐宋卫侯救宋师于襄牛郑皇耳帅师侵卫楚令也孙文子卜追之献兆于定姜姜氏问繇姜氏曰征者防雄御冦之利也大夫圗之卫人追之获郑皇耳于犬丘○定姜卫定公夫人卫侯襄公也】
　　兆如山陵有夫出征而丧其雄【陵叶良中反】
　　孔悝【庄叔之后文子圉之子母伯姬为庄公姊悝初亊出公辄为卿已出辄立庄公为所逐奔宋】鼎铭【礼记祭统此卫孔悝之鼎铭也古之君子论譔其先祖之美而明着之后世者也○注云庄公蒯聩徳孔悝立已故因至庙禘祭赐铭以褒显其先世也○案此为孔氏所追述铭于烝祭之鼎非庄公赐铭也】
　　六月丁亥公假于太庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公献公乃命成叔纉乃祖服乃考文叔兴旧耆欲作率庆士躬恤卫国其勤公家夙夜不懈民咸曰休哉公曰叔舅予女铭若纉乃考服悝拜稽首曰对扬以辟之勤大命施于烝彛鼎【异姓大夫年幼故称叔舅庄叔悝七世祖孔达也成公尝为晋所伐奔楚反国又杀弟武叔晋人执归京师寘诸深室庄叔奔走其间至劳不厌其余功流于后世犹能助佑成公之曽孙献公而成叔为庄叔之孙及悝考文子孔圉皆能遵旧而兴起之也○庆士即卿士】宋石【尺牍作魏宋石误】
　　遗荆卫君书【宋石卫将也卫君荆将也两国搆难二子皆将石遗卫君书】
　　二君相当两旗相望惟毋一战战必不两存此乃两主之事也与子无有私怨善者相避也【韩非子○怨下一有也字】

　　皇霸文纪巻六
　　钦定四库全书
　　皇霸文纪巻七　　　　　明　梅鼎祚　编
　　卫【二】
　　卜商【卫人字子夏孔子弟子为卫文侯师】
　　周南诗序【旧说云关雎至用之邦国焉名关雎序谓之小序自风风也讫末名为大序王肃沈重云大序是子夏作小序子夏毛公合作又或以为孔子或为国史后汉书儒林传谓东海卫宏作隋志云子夏所创毛公与宏润色之文选毛诗注疏并止作关雎序总论诗之纲领无大小之异朱子取诗者志之所之至诗之至也为大序前后为小序】
　　关雎后妃之徳也风之始也所以风化天下而正夫妇也故用之乡人焉用之邦国焉风风也教也风以动之教以化之诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以自戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美圣徳之形容以其成功吿于神明者也是谓四始诗之至也然则关雎麟趾之化王者之风故系之周南言化自北而南也鹊巢驺虞之徳诸侯之风也先王之所以教故系之召公周南召南正始之道王化之基是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也
　　葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归宁父母化天下以妇道也
　　卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　樛木后妃逮下也言能逮下而无嫉妬之心焉
　　螽斯后妃子孙众多也言若螽斯不妬忌则子孙众多也
　　桃夭后妃之所致也不妬忌则男女以正婚姻以时国无鳏民也
　　兎罝后妃之化也关雎之化行则莫不好徳贤人众多也
　　芣苢后妃之美也和平则妇人乐有君子矣
　　汉广徳广所及也文王之道被于南国美化行乎江汉之域无思犯礼求而不可得也
　　汝坟道化行也文王之化行乎汝坟之国妇人能闵其君子犹勉之以正也
　　麟之趾关雎之应也关雎之化行则天下无犯非礼虽衰世之公子皆信厚如麟趾之时也
　　召南诗序
　　鹊巢夫人之徳也国君积行累功以致爵位夫人起家而居有之徳如鸤鸠乃可以配焉
　　采蘩夫人不失职也夫人可以奉祭祀则不失职矣草虫大夫妻能以礼自防也
　　采苹大夫妻能循法度也能循法度则可以承先祖共祭祀矣
　　甘棠美召伯也召伯之教明于南国
