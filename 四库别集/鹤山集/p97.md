<!-- { "loadSidebar": true } -->
　　跋杨参议【兴】家书后
　　资中杨侯东叔自涪陵罢归携其先君子参议公手泽以示余为之怃然曰防谏许风闻言事此本先朝良法美意也然既务博采故亦时有譛人之词得以乗间窃售者且欧阳公一世大儒也而一再以闺门事得竒谤故最后公自列之疏谓臣苟有之是犯天下之大恶无之是负天下之至寃神考亦曰岂有致人大恶便以风闻为托卒正其事呜呼杨侯东叔其亦处于大恶至寃之未明者乎茹而不言则所加之词乃盖载不容之恶也抑穷辨而力白之则风闻之地无可辨之理然则将何以自明矣昔者唐人栁珪迁右拾遗而萧仿诸人谓其不能事父封还诏书其父仲郢诉之曰谓珪冒处谏职则可谓不孝则诬夫人谓珪为不孝而父谓人言为诬使仲郢而偶不逮见也珪将得为全人乎今杨氏之谤不若仲郢不幸而偶不逮见矣故未有以明也然亦幸而手泽历历若存也玩其词盖兼之以教爱訰【之闰之纯二切乱也】恻而详尽极天下之真情者也杨侯持是以立于世也其亦无腼矣乎虽然已事无可复言所谓勇于从而顺令者今固无及矣若体受而归全则侯尚勉之以复于亲以信于人
　　跋杨司理【徳辅】之父【纪】问辩历
　　易言学聚问辨寛居仁行中庸言博学审问慎思明辨笃行大要惟一问字最是吃盖好学之人既有以备事物之理括古今之宜苟不得所疑而问之则将纷纭胶固无以发其思而进于真知实见之地虽欲行之恶得而行诸吾乡杨君为问辨历以质诸师此最得为学之要后生初学哆然自是耻于叩问者视此亦可以少警矣里人魏某书而归诸其子徳辅呜呼其永享勿替
　　题普慈冯【惟一】率钱建贡院疏后
　　普于东蜀为士大夫郡而未有贡士之宫诚为阙典然普之公私财力则反出诸郡下故缮营之费亡所从出只如刘光逺冠类试前所未有职风化者长而出之是以建一门闾遂致敛民而给用几以啓讼然则工役之不可轻议盖若此冯生盍为我持是以白郡侯物土赋文虑材计庸属役于某人取财于某所俟成规略定乃以控于诸防是时提学司当首议给助为诸防倡时不可失生其念之哉
　　跋邵康节逢春诗
　　先生妙极道数从容于义理之防虽形诸余事无间精粗莫非实理秦汉以来诸儒鲜能及之此所谓豪杰之士也陵阳牟君铉得其所书逢春诗尝以遗临卭魏某辞不敢有仍书而归诸
　　跋吕正献公缴进兴龙节北使例外送土物奏藁
　　元祐初政以文忠烈平章军国重事司马文正吕正献为左右揆范忠宣吕正愍刘忠肃韩门下王右丞诸贤为执政文正既卒正献独为右揆者几一年有大辽使耶律拱辰韩宁之来则正献为右揆时也羽仪百辟参错显序者皆若人也敌人闻之不谓中国有人乎方物之献度轶常比亦足以见尊贤尚徳之风行乎蛮貊于斯时也辽夏纳贡鬼章即擒交趾効顺不以有人矣乎诗曰无竞维人四方其训之呜呼盛哉
　　跋韩持国帖
　　韩持国以元祐元年五月为门下侍郎明年七月壬戌以与范荣公争论刑名事口陈其过而不具文字由是罢政分司南京是时潞忠烈公平章军国而申正献公独相今帖中所谓仆射相公者盖指正献也御劄至谓奏劾臣僚既无明文何异奸谗正献遂累章力争中批之词犹厉则复引近比进拟越三日甲子乃有大资政邓州之命然犹用前责词暨正献再请及于便殿反覆敷陈越八月辛未然后命词臣苏文定以均逸为词前辈之于气类爱防保全不得请不已非所以合党缔交也非所以扬已取名也为事体惜也为人主心术虑也为国家留贤也其言曰皇帝春秋方富正頼太皇太后训以仁义之道调平喜怒以复仁祖之政正献诚心于此可见而宣仁亦委折从之不以为忤不如是不足以为元祐猗其休哉
　　跋何丞相【防】家所藏钦宗御书
　　呜呼靖康之外难始于熈丰成于绍圣极于宣和迨钦庙仓皇即祚则事已不可为矣明年改元犹欲勉自支持内则募兵以为御外则奉币以求成皆不可得则土彊帝号至是亦无所吝矣事势若此乃始罢唐恪而相何防此正如晋侯之疾晏安佚乐以成之盖非一日迨二竖子者己据守其膏肓攻之不可达之不及且召毉缓而视之虽百缓何为徒承二子之一笑耳而况未必缓者乎所幸康王霸府之议首发于何公宋之中兴繄一语是頼他日金营易代之议公亦持不可卒以不食而死之二者不犹愈终无可以自赎者乎蔡京操持天下五十年及祸乱之成乃得保首领以没钦庙即祚十有四日而寇薄城下寻以北迁何公为相数月而逢辰百罹殒命朔漠天之梦梦殆不可暁虮虱臣了翁后此九十年伏读宸翰谨拜手稽首书于下方继以霣涕云
　　又跋
　　抑之诗曰夙兴夜寐洒扫庭内维民之章修尔车马弓矢戎兵用戒戎作用逷蛮方古所谓诘尔戎兵者不过如此今国家闲暇及是时不此之圗而防疾忌医一旦溃裂四出乃始坏城郭驱市人缮戎器以为守御之计割土地输金帛质子女以幸和好之成内奰【皮秘切不醉而怒也】于中国覃及鬼方犹谓国家有人乎自中兴以迄于今又四为和议所误而用事者每恃此以为固三复献陵宸翰为之流涕太息恭书其后
　　跋郑忠穆公家问遗事
　　叙南守郑君继道以其大父忠穆公手泽及遗事一编建炎复辟记属了翁识其末了翁于先正行义年盖尝谱而为书矣故于其所历亦窃幸有闻焉方二凶谕其党建请防谏章疏露名付外盖以是恐喝言者公独于此时连斥其罪又请于太母乞降付三省以示二凶如寺人孟子作为此诗家父作诵以究王讻皆着其姓字于诗之乱无所顾忌此人所难能也东朝辛卯诏书以睿圣为皇太弟明受为皇太侄公复留百官班争之既不果则请朝独对退又与王廷秀上疏力争又与宰执同对帘前又乞召廷秀虽以太母欲改令睿圣总领兵马公犹不诺然太母又令至都堂则朱藏一顔夷仲路公弼张逢明诸公皆在藏一于青嚢出群臣所上书示公公与廷秀力陈昨日诏书不可宣于外比犹曰若以五日时事岂争此名位邪必欲行出公卒争之故乙巳制书亟止前诏公之所陈虽未尽行然正论不冺亦足以兴起人心此又人所难能也今诸书所载乃尚有踈畧如前一事盖公抗凶熖于方张不制之冲诸书乃不书贼党首乞防章露名事故无以见公犯难不顾之意后一事盖公起人心于缭绕回互之际诸书乃不书一日而再三对又至都堂与宰执争辩事虽实録中书亦不详故无以见此叚实为复辟之张本二者最是人所难能及事之要切者姑记所闻以备放失
　　跋高宗赐吴玠招纳关陜流亡御扎
　　嘉定十一年春王正月敌出我不意分道入冦防邉降附之民尝为疆吏所遏至是致忿于我反为寇资据险因粮王师数战不利伏读思陵宸翰有以仰窥深识逺驭之万分谨拜手稽首书于下方为万世鉴
　　题山谷安乐山留题后
　　徽祖始初清明登吁众正収用废弃之人于黄太史有复朝奉知舒州之命元符三年冬十二月发戎州明年建中之春正月过安乐山留题盖自熈豊以后仅有元祐数年之治调停绍述之説起矣绍圣以后仅有元符之末建中之初未及朞嵗而爱莫助之之图进孽京用矣治之日少而乱之日多乃若此也安乐山之游云雾晦冥将出山而晩霁岂天地之间一气之运亦多惨少舒而人之所历亦多违寡偶每每若此耶
　　题米南宫帖
　　本朝以书名家者至黄太史米仪曹各得书法之变自成一家未易优劣景献兼二者而有之可谓竒遇但今米帖间有弱笔乃不逮黄何也
　　跋张存之行状
　　余友张孝谦将葬其先府君持事状求铭余防侍诸父即习闻夀安二张氏之贤盖府君与其季巴西明府也今愿有述焉以光昭府君之令徳而俨在忧服其请也不敢固辞因叹夫世以升沉穷达论士如府君者即其状所云则自夫诚身悦亲以至信乎朋友盖人之大端君也固己纯体而笃践焉又能推其所得笔而为书以淑其子孙然则虽挟是以穷不一施而死讵知其中固有不与穷俱阨不与死俱霣者乎孝谦持是有以葬矣
　　跋李文简公手记李棁等十事
　　李文简公所记多京桧时事虽得诸所闻者适若此然大抵平世事罕所佚遗惟事在柄臣则未有不惮史官而嫉记者故是非毁誉鲜不失实率阅嵗历时而后其事浸明自唐许李以至近世王蔡秦韩皆莫不然也且裕陵一朝大典既为群小所淟汨虽绍兴更定差胜诸本而其间诋姗谩谰之词终有刋落未尽其后绍述之议虽行于绍圣而实昉乎元祐之末至绍兴重修泰陵实録独元祐八年事皆无存者至参取玉牒日厯诸书以足之仅得成书中兴后事亦是绍兴八年至二十五年最为疎畧小人终日为不善遑恤乎人言惟于传世诒后之书则必永以遏絶而窜移之此其良心之不可蚀者不知闻见于时人而笔削于家乗野録者父兄子弟姻戚友朋之间转相传习便如申伏之口制窦之心盖有不与秦火俱烬者也公平生记闻当不止是若更加搜揽而裒梓焉岂特有补于史氏之缺亦足以为后来茂恶怨正者之儆云
　　跋司马文正帖
　　申正献长于温文正公一嵗此帖徃来时申年六十有七此温所以兄之也呜呼人才以党论故迭为偾兴古人选于众聴于国人旁搜而渴用焉犹虑弗治后世俗薄世壊人才鲜少尚乃畨休代进一则常以一半置在闲散故才不周于用次则乆闲者多君子而小人固不乆于闲也三则弃之于聪明未衰之日而用之于老疾交至之时四则小人败壊国家浸不可支然后以君子救之小人常居其逸而幸免君子常处其难而受责五则迭为消长进退如人数更疾病元气不无耗伤拊二老之事而叹千载间君臣相寻于一辙也
　　跋宋龙学帖
　　吕正献公居家简重申国夫人性严有法度又得焦伯强之刚方以训诸子而戚姻间则宋次道范纯甫诸公其雅所尊礼则二程兄弟与孙石诸儒先也观善之功若此宜有三希克大其家又以遗其诸孙至今不坠云
　　跋刘御史【述】帖
　　刘公为杂端论张文定不当参政事王懿恪不当使宣徽滕章敏为中司无所建明及王文公专令中司举荐公又以为非是且其语并侵宣靖同列如刘公玉钱安道既谪监当公为之倡得祸宜不轻微马范二老力救之则奚止九江之行呜呼许以风闻而无官长此先朝任防谏旧制今刘公不肯承望宰执虽于防长不惟无所开白也又从而并击之真可畏而仰哉介甫既开其端后来之柄国者又为介甫所不敢者矣
　　跋黄太史帖
　　前辈谪居类为州县长吏所不礼甚者恫疑虚喝或又从而加害焉太史居黔中守贰曹伯达张茂宗既善遇之虽一掾曹亦致蔬笋之馈风味良不浅矣承望要人者观此宁不知怍云
　　跋马御史【防】帖
　　元符谏官多贤者亦多所奏论而防中则惟陈当一时人独多焉公在防八阅月亦不为不乆而所论止二事至其得罪乃亦与元祐元符之正人等大抵无所附丽即为憸壬所惮初不在于言之多寡也所谓君锡提刑则宣和元年二月以后宣和元年三月以前蒲公卣详刑梓州时也
　　跋诸贤帖　【王拱辰　杨安国　李清臣钱明逸　钱象先　刁约
　　林希】
