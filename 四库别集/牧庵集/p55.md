<!-- { "loadSidebar": true } -->
　　京山安陆属县也其尹承事郎兼劝农事刘徳源以邑士安其为先来言曰先生世名笃古善文者闻今贤公卿之胄或不逺数千里及门求表着其先烈者相踵也徳源之治去先生之居四舍耳心窃觊之我先人之位固不大昭于时如得先生铭则没而名庶延也因叙曰吾刘氏居龙兴黒土坂者不知始何祖其讳与次又不可考质先人始以函工赐田通州后以锻制精坚他工迁彰徳县院长寻官进义副尉徙平阳杂造局副使再官进义校尉为使又官敦武校尉蓟州局使犹领于提举司以劳深而资久也制以前官超为提举俄病废兄徳渊嗣为降同提举徳源同知许州实侍而南以至元三十一年九月一日卒官舍年六十八顾言必通之乐村以其年十二月二十五日竁焉又曰鸣呼位有贵贱故功有显微我先人始以函工一朝而赐服五品其功则止善于其职何显之能为人子惟其考尝愆于时者始不敢求以昭明否者其欲逺其闻者亦岂异贤公卿胄之心也惟哀而允之燧曰凡今为制天下岁程惟甲不领于工曹迳入太府县官亲考其苦良而黜陟之卫士必赐而藏之家弊则持故赐求易使畀之新他日有赐藏者罪死况私为者乃先人虽辨杂职而县官视以为要焉自常工而跂之亦曰遇矣君讳智晜弟四人其次居二娶杨氏前卒一年同穴乐村二男则同提举与京山也女适太常寺管勾李某铭曰
　　五兵皆贼人战而恃以不殇惟函为扞焉尔如君二十始传以及疾废为之二十年始日千被被全一人亦千人矣其功亦岂微孟子曰函人惟恐伤人由术推心君亦仁哉此其藏
　　广州懐集令刘君墓志铭
　　大徳戊戍燧游长沙太原遇士刘致手所为文若将取正焉者走何以荷之读之尽卷赏其为辞清抜宏艶为之不已可进乎古人之域既又自状其先人懐集令之出处丐铭幽墟感其心将昭明所生为叙之曰君讳彦文字子章牛二十八筮仕当中统三年而知堂印乃出管勾北京行省承发省废而归授徒其家将十五年谓为无意于世之事防者耶当秦邸肇开与故丞相阿尔公之行省长沙也无不往干之防同知堂印者许楫为宪长沙言之丞相丞相自省郎中故熟君若晚君来便宜版为郴之録事羣盗窃发无时芟夷未靖也君不忍夷其俗而苟简于治为之四年又三年始官进义校尉广之懐集令羣盗恣张防人民燔城郭以冒天诛者死无所忌官军少不足为恃授乡民兵杂而殱之格鬬屡衂徙民保东山前募民辟田入租私廪者为米八百石一尽于饷増戍之兵与遭防之家岖﨑艰梗炎瘴者四年以至元二十六年四月三十日而竟卒是何宦之不达耶今卑官无要知堂印者去寻相寻丈俨立案前防守终日不食须去晨而出暮而归日必再至丞相家丞相出畋入奏无不与偕裕庙为燕王日当朝广寒殿君立庭下问盝君何有君则田堂印也索而发封玩之其亲接如何其营如何遇也如何皆他人取将相之资也一旦管勾北京行省去丞相千里録事于郴西南北京又数千里终乃令懐集于南海之滨其不寖近而逾逺者世恐无君匹也岂读书一过千百言不忘力兼人射命中皆文武器畧足以表见一时者有是贤人已不凌人人则忮之耶且求以剸物置干将铅刀其前防稚犹知后钝而用铦及论取士则以方者为徒足持己而圜者始周乎物故率弃明炳劲持者为不易驯使而顾録含荏弱而不自持者为善适俗而贤之君岂坐是也耶其邵子所谓阳在隂中阳逆行时之为也故平生之道刑家则多其功于政者仅此譬如在此束于溪壑崖谷之险不得奔放平衍为浍为川其溉润不博者亦势然哉君石州宁乡人权殡长沙佛宇文有玉亭小槀祖开参元帅府军谋考汝钦妣冯氏郡君李氏三子致某某二女归李氏薛氏铭曰
　　士久其穷观守之笃吏极其逺试治之勗且中其年而卑其禄皆彼苍者隂厚其蓄抑不信之以昌尔续




　　牧庵集卷二十八
　　钦定四库全书
　　牧庵集卷二十九
　　元　姚燧　撰
　　墓志铭
　　雷君伯静甫墓志铭
　　昔者尝征先师鲁斋至闗辅闗辅学者则而化之始践修人伦日用之实不变于流俗之骇议断断乎以复古自负能久于其道不数人而伯静甫其一也然伯静不及事先师事今昭文大学士潜斋埸公最称善学而潜斋亦先师视之若友者也先师晚闻伯静名尝书示进学之要呜呼观两公之知与亦可概见其为人矣伯静讳复始字国明由避家讳改今字生以岁丁酉冬十二月二十一日在防稚举动如成人父知事君已有虞曰是大吾家儿也长知读书不辍朝夕寒暑君戒其躭苦为疾虽暂休之而勤益力不得则思有闻斯人经史诸子积贯淹洽讲磨朋友长善救失敬以下之虽不巳若不敢自有余与人泛接周爱不为町畦惟严于择友事君承顔悦心曲极孝敬一不甘味或终日自咎废食丧母情文不便今俗之简失勿行一以礼经为师哀毁摧杖始能兴日至君侧则变色为舒以安其防伤心也友五弟豫世忠恒益观甚笃然教诱之际凛乎若严师莅侧晨省各授事出出还必究先軰谁见何得何问迟归则侯之门疾则亲防视娣姒昼聚一堂不得还私室均劳同食故久益睦无间言闺门之中翦然有法不幸以至元丙子夏五月八日卒且卒谓弟若子曰吾顾弃大人使哭子耶吾目不瞑下土也汝尽孝终养之其友徴士萧哭之曰呜呼若伯静者以夷旷渊黙之资醇正精微之学笃信允蹈之力道被其身教行其庭使出而遇必为知务识治之臣振徳蜚声以利泽一世若不难为也而其成其施已此竟不淑耶燧读之既悲伯静之不年大徴士之善言徳行且知言也按雷氏同之郃阳人后徒河中府之河东县陶邑乡者八世曽祖希齐不仕祖震通太傅仆府经歴父守义太傅濮府知事由妣夫人赵卒不反葬陶邑特莹安西之咸宁白鹿乡平里故从葬平里莹左妻侯无子后以弟豫子遹今亦卒铭曰
　　义理之在人心者固未尝泯然非先觉之贤卓识之士唱而鸣之学者安遽能知为帝降之衷民秉之彛而践行乎人伦日用之间哉古之人闻而知之于百世下犹若得其心传矧伯静甫与先师鲁斋其师潜斋生并世或亲承面命而得其绪论者乎斯文修涂发轫未半而车亡其轴噫此古之人重发不幸类之之叹也然君平日东弟若子师之至矣彼不哀君之未究其躬而忍辍心夙闻家学于其身乎反是思之伯静又奚以憾为也白鹿之原平里之阡左蔽蓬颗之萋绵而髙可隠者下惟其埏噫乎哉斯贤噫乎哉斯贤
　　浏阳县尉阎君墓志铭
　　阎宏少燧十七年识之七年矣走未尝遇以凡士宏亦愿游吾门汇所述焉始托铭其祖医隠君墓于时尉浏阳考府君不恙也今焉六年又求铭其墓呜呼何两君皆不及知而幸襮潜徳其幽宏岂有见走文可以信后世然欤走不让为者则以荅其为好私余故也君讳鼎吉字和卿医隠长子其乡其世其迁徙与医隠所以教者皆见先志以至元二十一年尉浏阳二十六年受代三十年秋七月十七日卒年六十八侨墓长沙元配姚氏再配白氏二子宏掾省江西与蕃也四女一适郡人徒单全一适南阳髙举二在室孙男女三人宏将以明年五月庚寅归葬其乡先莹自状曰君防躭诵记敏为文辞异其时他门儿者皆其小徳削不致详而日勤于笔録如易正义论语注汉记传旧唐传治鉴节文选杜诗注十余书无虑数百万言具藏吾家手泽尚新可以污车牛未闻人有辨为者与学仕事人则从张公邦彦宣抚天平为四川行枢宻院柴桢照磨用礼卿王博文荐出官浏阳非贤不即与居母申忧庐墓毁悴杖而后起皆出处不苟伦理至笃者又曰君胷中廓廓无城府商古今人物成败贤不肖必当其实諌及过不计嫌怨尽我责善樽俎之容粹如不流为诗千余篇号讷斋以宏信爱必不诬亲燧取笔之曰君喟然吾少厉志嗜学官止一尉殆天戯人者则不可也亦思尉为君行道资乎盖尉有难为有利为江南大县戸动十万一尉兵额止于数十而押纲卫使恒抽其半又其身有疾疢丧婚之请其直司日不盈三二十軰盗逐不得必尉焉罪小则辍禄大而夺官是不谅其力少不足以制奸而惟责其专印不职也是其所难凡尉一世同者而君有独焉在令尉恒居县御防无敢他遣而湖省犯法臣持遣数千里送所市纱罗京师赋出非其口也入纳非其手也市者顾不必送而顾必令不遣者送有司又大其尺度重其钧权从而责其轻短不使得归取偿有司必举息立输又遭例大钩孝无问其尝与否迫令首受治民间遗楮缗二千五百其家府又遣修海战舰钦亷人难其一君难其三此其所由以贫也其利为者必求为盗罪不扺死尝墨其肌月呈身有司者署使伺盗曰蛇之所涂蛇能知之吾使过耳口不言所指使自喻之彼方困拘罪籍一朝得交平民出入惟求图报虽身为盗将不避为况囊槀他盗頥指冨室惟所便取坐受其有盗得其粗我得其细择世所共寳不可形迹败者归之尉有司覈盗不得依日月则杖尉兵一杖加一等三杖而止耳伺盗持尉权一时宜宻置无迹何及焉尉所辍禄几何而伺盗资之什伯不赀也盗为伺盗忠臣伺盗为尉忠臣又其巧者与隣尉交欢私要言曰吾得盗必使诬汝县富室曰尝巢窟焉曰屡资给焉幸罗之狱足吾欲纵之民惟知徳吾耳汝得盗亦如是取偿吾县易地为之胥相益也其月纵兵归诡代家人责入佣直与民以兵备敛者又所得为也凡是数事今之尉者十出其半又闻一尉始至子尝借衣尉兵其无可知也比满积楮缗十五万岁入稻万石而不知何术取之也或曰是由贼不急其期日民贷其家责券数月子与母侔无则入其田屋今埒封君不思仕矣呜呼尉乎御盗欤师盗欤凡观夫人触法肆行徼幸未露悸人大语则君掩耳此伦拘拘恪恪自靖其道不少萌忧不足休休吾心贤何如也是为铭
　　奉议大夫广州治中阎君墓志铭
