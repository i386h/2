<!-- { "loadSidebar": true } -->
    臣闻古先哲后，咸以为独智不可以任已，专欲不可以违众。所以树板徵谤，悬鼓纳谏，思闻过而从善，全直言而沃心。用能纲纪天下，统成大业。经曰：“无为而治”者，其舜也与？夫何为哉？安人之道，贵於省事。陛下以大足元年冬眷咸京长安，三年冬还洛邑，四年又将西幸。圣躬得无穷於车乎？士卒得无弊於暴露乎？扈从僚属，ㄈ装而不济；随驾商旅，栖泊而匪宁：东周之人，咸怀嗟怨，昔者周穆王欲周行天下，使皆有车辙马迹，祭公谋父作《祈招》之诗，以止王心。陛下玉四周，金舆三驾，车辙马迹，虽未出於两都；巡狩省方，事不师於五载。雷动天转，海运山移，俨彼六龙，岁适千里。此亦近於形人之力矣。安人之道，臣用有疑。此邦父老，抗表留驾，陛下告以吐蕃和亲为词，臣愚以为未得也。况吐蕃最丑，西隅咫尺，自京到洛，曾不崇朝，陛下欲务其艰远，惠然从之。夫千钧之弩，尚不为鼷鼠发机，况万乘之君，轻为边戎枉驾？夫人至贱而不可简，至愚而不可欺，经曰：“可畏非人，是人不可欺也。”今陛下此言，是欺下也，使国史何以书之？臣朽才浅学，窃为陛下筹之，陛下今幸长安也，是背逸就劳，破益为损。何者？神都帑藏储粟，积年充实，淮海漕运，日夕流衍，地当六合之中。人悦四方之会。陛下居之，国无横费。长安府库及仓，庶事空缺，皆籍洛京转输，价值非率户徵科，其物尽官库酬给，公私靡耗，荩亦滋多。陛下居之，是国有横费，人疲重徭。由此言之，陛下之居长安也，山东之财力日匮；在洛邑也，关西百姓，赋役靡加。背逸就劳，破益为损，殷鉴不远，惟念之！文王敬授民时，所重惟，今陛下銮辂以明年正月即涂，岁首是就耕之初，驾行非务农之意，无不可乎！
    ☆张元琮
    元琮，武后时人。
    ○卫州共城县百门陂碑序
    昔者结而为山岳，融而为江海。炎上作苦，实表阳九之德；润下作咸，克明阴八之数。上泄雨露，纯阳流沛之道也；下疏川渎，凝阴润物之理也。是以雨露为长物之本，川渎为润物之宗，故称之以灵长，亦赖之以通济：则知水之为德，其大矣哉！百门陂，案《水经》出自汲郡共山下，泉流百道，故谓百门。会同於淇，合流於海，鱼盐产利，不可谈悉。尔（阙一字）温夏渔，飞濡漱沫，负群岩以作固，涵细溜而成广。酌而不竭，挹之弥冲，带苏门以雾杳，望太行而烟接。借如楚国云梦，庐峰太湖。樊邱之隈，小溪抱寒而永注；东海之外，大壑ぺ流而靡极。亦有昆岭双，阳山二泉，叙浦见美於郢歌，蓬池久通於汴邑。斯并昭著方册，备经绵世，分派虽众，为利不宏。岂与夫导源迅激，积润潜通，比魏代之龙号，同汉官之雁名。或以熨外标奇，或以元武为称。仙公卧隐，闻诸《抱朴》之篇；叔度凝清，出在《林宗》之论；洎夫洗累荡秽，扬清激浊，所以显乎义也；浴及群生，氵皋流万祀，所以昭乎仁也。弱而难胜，即其勇也；变盈流谦，即其智也。以此四德，以利万人，悠悠既凑，滔滔不息。加以背阴绝。面形胜，奔流暴洒，层波叠跃或氵日以收潋，忽因风以作涛。其利也，则商榷畎浍，吐纳疆场，蓄为屯云，泄为行雨，沐时稼以俱就，喜年屡登；其清也，则湛若狐冫斯，净犹蟾魄，可以洽洗耳之乐，兴濯缨之歌，皎镜不限於冬春，洞澈无隔於深浅；其险也。则仰眄崇岫，俯临遐潭，润壑窈窕而助（阙一字）葛萝（阙一字）沈以增峻；其神也。则不行而至，不疾而速，惟慌惟忽，若有若无，祯应克著，休祥发，无幽不显，有感必通，祠堂满阴，灵石周险。每至元律既谢，韶阳肇开，紫莺娇春，红萼笑日，申祈者倏来忽往，奠祭者烟交雾集。绮罗绮野，远增芳岁之色；泉濑吟吹，ウ合云音。乐哉盛哉！抑亦旷古之异迹也。
    县令曹府君讳怀节，仞宇峻邈，德声昭宣，轩轩霞容，湛湛海量，夙明抚字之要，载绾弦歌之秩。虞君莅俗，已创三科；滕令移风，时兼六县：可谓恺悌君子，人之父母者也。丞齐ダ，德量冲远，器业通明，抱信以居忠，养真以凝粹，光八顾之清范，韬七州之敏学。主簿程列，刚毅有断，谦自牧。尉王表，霜雪其操，芝兰其芳。尉霍南金，不受私谒，闲於公政。顷以西郊失侯，南亩思泽，未浃滂沲之润，尚劳□汉之谣。曹君恤人疾苦，伤时稼穑躬率僚伍，亲祠庙坛，叩头流涕，拜手启祝曰：“怀节阔铜墨，时属炎阳，思与幽冥，实伫灵。若商羊起舞，报以牲牢；如川燕不飞，覆其棼。”於是樽俎具，弦歌三请，下湘君於鳞屋，水马吹泉；期太一於蛟馆，云鱼喷浪。俄而景贶昭发，飞甘骤零，实符三（阙一字）之请，颇叶一旬之验。或时独云郁起，密雨晦飞，又以启晴，应时获霁。岂不以至诚允切，神道遥徵，故得岁阜人和，风行草偃，休咏盈於道路，美声逸於都鄙。虽复江陵灭焰，缑氏祈日，何以加也？其庙有二，古碑篆隶，磨灭不可复睹。乡望前泗州徐城县尉乐处机、获嘉公贾粗光、古录事隗允、张明、张福等，或舄奕簪，屦，或优游耕凿，击壤食太平之粟，长歌悦文明之代。佥以为百门之利，千载无易，增修旧烈，不亦可乎！犹恐岁光忽变，灵迹无纪，式刊翠炎，将表鸿休。
    ☆辛怡谏
    怡谏，陇西人，官殿中侍御史内供奉。
    ○卫州共城县百门陂碑铭
    阴（阙一字）润下，德称灵长，既成物而宏济，（阙一字）发源乎滥觞。涵仁不测，垂利无疆，广矣浩浩，氵鼻焉汤汤。卫之野，共山之下，爰出灵泉，洗雾游烟。祯应昭显，祠堂岿然，神乐泠吹，珍羞筵。分派逾广，飞湍靡极，吐纳堤防，周流稼穑。序悲炎亢，时乖播植，几劳□汉之篇，徒望湘滨之翼。曹君为政，乐不可支，敬羞藻，式荐灵。景贶潜发，浮甘远洎。允符束皙之请，岂谢（阙一字）琨之异？蕤宾在月，雨盈旬，酌彼行潦，荐於神明，稽首请止，获霁於辰。天长地久岁不留。刊石纪铭表祯休，（阙四字）凌千秋。
    ☆刘志素
    志素，武后时官司刑司直。
    ○按邱神鼎奏
    按邱鼎身居文职，黑袄子即是武夫之衣，若不夙怀叛心，拟投豫州，无故不合取造又烧却。反状分明，请付法者。
    ○徐有功论邱神鼎罪议
    邱鼎反逆夙蕴，包藏非一涂，岂唯今日？虺贞荆河作逆之岁，於时秩满神泉，准其家在西京，旋即合归本舍。为与虺贞相应，纡道水下嘉州，更至荆、襄，路过淹留，遂经一岁。当闻荆州河起逆，星夜即向唐州荆河界首，於悬泉馆遂共男俱作黑褐袄子，拟充战服，即明事相应接。及闻贞败，星夜走来神都，即将袄子布施天宫寺。明知元来所造，缘反合杀，况又圣泽哀矜，重令来中丞推覆，追奴问鼎，勘案逾明，论其本愆，辜当万死。徐丞内纵奸慝，外诈平反，奉敕令推反人得实，宁敢隐默者。
    ○再徐有功论邱神鼎罪议
    邱鼎谋反，与虺族同谋，包藏日深，又共逆党连结。有功舞文巧法。党逆不忠，批退欲纵反人，每有唯希侥幸，不寻案状，孟浪即批。即不据科条。法外岂得依允？请据志素所批之状，与有功意故纵逆人之平，即请申秋官及台，集众官议。
    ☆魏归仁
    归仁，武后时人。
    ○宴居赋（并序）
    张校书作《虚室赋》，以示子，文旨清峻，元义深远。予味之有感，聊为《宴居赋》以和之。其词曰：
    气序忽诸，日月其除，夏尽炎歇，秋至凉初。地僻而人物自少，庭闲室宇成虚，寂尔无悟，萧然宴居，览圣贤於上古，窥得失於前书。或智之不足，或愚而有馀。谅千变而而尤难得而备疏。若夫名因行立，身由才致，官要则谤议斯起，誉高必谗毁自至。所以君子逃名，达人避位，养性以安其体，ゼ文以见其志。且贵不如贱，善亦同恶。贵则但益忧劳，善未离贪著，徒怜颠覆之祸，虚缠爱欲之缚。前事既忘，後车焉托？倘来未足有慰，或去可以无怍。固当绝於可否，齐其适莫，闻宠讵惊其心？居陋宁改其乐？荩老氏称德，所贵先慈；孔门之道，一以贯之。於常则有，允出厥兹，屈伸委运，行用随时。既无去无取，亦何虑何思？
    ☆邱
    ，武后时人。
    ○陈李昭德罪状疏
    臣闻百王之失，皆由权归於下；宰臣持政，常以势盛为殃。魏冉诛庶族以安秦，非不忠也；弱诸侯以强国，亦有功也。然以出入自专，击断无忌，威震人主，不闻有王，张禄一进深言，卒用忧死。向使昭王不即觉悟，魏冉果以专权，则秦之霸业，或不传其子孙。陛下创业，兴王拨乱，英主总权收柄，司契握图。天授已前，万机独断，发命皆中，举事无遗，公卿百寮，具职而已。自长寿已来，厌怠细政，委任昭德，使掌机权。然其济小才，不堪军国大用。直以性好凌轹，气负刚强，盲聋下人，刍狗同列，刻薄庆赏，矫枉宪章，国家所赖者微，所妨者大。天下杜口，莫敢一言，声威翕赫，日已炽盛。臣近於南台见敕曰：诸处奏事，陛下已依，昭德请不依，陛下便不依。如此改张，不可胜数。昭德参奉机密，献可替否，事有便利，不预谘谋。要待画旨将行，方始别生异，扬露专擅，显示於人，归美引愆，义不如此。州县列位，台寺庶官，入谒出辞，望尘忄气，一切奏谳与夺事宜，皆承旨意，附会上言。今有秩之吏，多为昭德之人，陛下勿谓昭德小心，是我手臂臣观其胆，大於身，鼻息所冲，上拂□汉。近者新陷来、张两族，兼挫侯、王二仇，锋锐更不可当，方寸良难窥测。书曰：“知人亦未易，人亦未易知。”汉光武将宠庞萌可以托孤，卒为戎首；魏明帝期司马懿以安国，竟肆奸回。夫小家治生，有千百之资，将以托人，尚忧失授，况兼天下之重，而可轻忽委任者乎？今昭德作福专威，横绝朝野，爱憎与夺，傍若无人，陛下恩遇至深，蔽过甚厚。臣闻蚁穴坏堤，针芒写气，涓涓不绝，必成江河。芦坚冰，须防其渐，权重一去，收之极难。臣又闻轻议近臣，犯颜深谏，明君圣主，亦有不容。臣熟知今日言之於前，明日伏诛於後，但使国安身死，臣实不悔。陛下览臣言，为万姓自爱。
    ☆李承嗣
    承嗣，陇西人。
    ○造像记
    维大周长安三年九月十五日，陇西李承嗣为尊亲造阿乐ヌ像一铺，镌镂庄严，即日成就。威严相好，烁然圆满，所愿资益慈颜，永超尘纲。铭曰：
