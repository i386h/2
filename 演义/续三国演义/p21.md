<!-- { "loadSidebar": true } -->
　　再题蜀汉刘璩改名刘渊，一向在柳林川屯田聚积粮草，招军买马，有精兵三万馀人，思欲起义兴复汉业，乃谓齐万年曰："昨汝所言之事，甚为有理，必须去与郝中立商议方可。若不禀命于彼，是拂其意，必致不悦，焉能成事？况人有恩于我，背之不祥。"万年曰："我昨再想，只恐郝中立畏晋之威，不肯从允。"刘伯根曰："我看郝北部亦是有义气之人，非碌碌偷安者，每言常念汉氏。若以情意告之，谅或见允。设彼不从，我礼已到，亦难责我矣。"正在商议，忽报马兰、卢水东西二部羌帅遣使来此，相邀同去与郝公上寿。刘渊等大喜曰："正合吾机，此天假其便耳。若是时即前去启请其事，则为妄开兵衅，未必不畏惹祸而阻拒也。兹有马孟起之孙同去，定有赞劝之意矣。"于是备办贺礼，竟到界上，会合马、卢二部王，齐到北部总营，使人先送礼帖通报。元度见之，忙出接入，相见礼毕，各人奉上礼物。元度谢曰："有劳列位跋涉降临，叨惠甚矣。更蒙厚贶，何以克当！"刘渊曰："奉贺来迟，礼仪菲薄，伏希叱恕。"元度曰："拜领盛情，嘉仪概不敢受。"齐万年曰："望勿见拒，笑留为幸。"马兰曰："不须太谦，此常礼也。"元度乃命收了，摆开筵席，大张鼓乐，欢呼畅饮。酒至半酣，齐万年起身站立，启元度曰："某等世为汉臣，代受汉禄，今见国亡，心实不忍，故来远投麾下者，盖以大王义高北土，能存亡继绝，济困扶危故也。念我等离川有年，垂将半百，仇耻未伸，实怀惭愧。欲待起兵，恢复旧业，敢问大王求一方略，倘得侥幸，是亦大王主麾之功耶！"元度曰："报仇复业，非同小可之事。今我数人，以蕞尔荒凉之地，兵马寡劣，钱粮未充，何乃一时欲与大国战争，岂不自贻其累乎？况且此地密迩秦州，太守夏侯騄有万夫不当之勇，晋主亦为此郡近边，恐羌胡为乱，故命他来镇守，部下两员副将，皆有颇、牧之能，英、彭之技，屡有讨伐吾等之心，因吾守法，故未动兵。他不来寻我也自够了，我怎么又去惹他？古人有云：羽翼未齐者不可以高飞，智谋未备者不足以兼并。列位可依某之愚见，且未可造次。待某等积聚些粮储，招集些精勇，固其根基，方可谋议。若只以区区数万之兵，欲建不世之功，不亦难乎？"万年曰："昔者古夏少康以一旅之师重建故业，东汉光武以白水之弱能致中兴，陈胜奋身草莽，项羽避迹江东，皆能覆百万之强秦，成一朝之大业。今某等虽不及上古诸雄，而报仇奉主之心固皆然也。"元度又曰："君志既坚，姑俟一二年，兵粮少完，共同起义相助，以表公等相托之情。若今一旦仓卒而起，兵士未经练习，粮草或有不敷，切恐将军有误，是吾心之所未忍也。"万年泣下曰："吾闻君父之仇，不共戴天。汉主未尝失德，向者司马昭父子助魏袭之，民心未尽服也。且无罪而见灭，赵襄之所以覆智伯，豫让中才，尚且漆身吞炭，思以报之，人皆称其有国士之风。故邴能复齐懿之恨，史书赞颂；齐襄能伸九世之仇，春秋大之。今吾日夜心思数子，志慕诸君，成功立业者天也，秉义报主者心也。作而不成，然后西向引颈以谢汉主，其他非我所知耶。"马兰久有此意，遂力赞起兵，言成功之易。卢水亦道："我等向日尚不惧晋，况今有齐将军、刘子通之英勇，柳林川之精锐乎？"元度从之，乃举杯贺万年曰："永龄之年若此，诚世间之义士，超古之忠英也，吾何敢阻？亦当起兵相助，共图立事。君起于东，吾三人起于西，纵不胜晋，晋其困矣。"
　　
　　刘渊等拜谢，各回本营，约会择日致祭于孔明、马孟起及伏波将军之庙，望空拜告诸汉帝之灵。另选元康四年春三月庚申日起兵，以齐万年为先锋，刘灵为合后，刘渊总中军，刘伯根掌管粮草，新募大将乔晞、乔昕为前后救应使，统兵三万，望秦州界上，一路攻掠而进。属县皆弃城而走，复得兵士五千，行粮无数，遂欲直造秦州。避兵者走入秦州，报知其事。太守夏侯騄听言，一面行文往下县趱集兵粮，一面将榜文张挂各邻郡关隘，告报北地郝元度与齐万年一同造反，恐有亡命无籍之徒奔投聚伙，难于收剿，凡各巡司津渡，俱要盘诘一应面生之人，免为奸细。若有文引照身者，方许往过。如无凭证，来历不明者，一概拿送府县究审。于是各处隘要道口，悉加盘禁，以军兵御守，申闭辰开。水路亦皆放闸，毫忽不容。有张掖人见榜，回乡道其事故，黄命听得，与张、赵等背地偶语曰："羌胡有齐万年能起兵造反，我汉有一齐万年，踪迹也不知何地。似此蹉跎日月，何能报得大仇，不枉背井离乡，千辛逃难，遂吾愿耶？"言至切处，各有泪色，嗟吁不已。
　　
　　忽值陈元达访友而回，见众人言语吞声，形容似戚，入谓宾等曰："适间窃见诸公有不怿之意，莫非山人缺于陪伴、家僮伏侍不周乎？"宾曰："某等无知，叩浼拯援，萍水之间，荷蒙殊遇，恩镂心骨矣，何敢言此？"元达曰："若然，何故时时背语沉吟而有不足之态？"张宾见元达乃真诚君子，意非虚妄，乃泣而告曰："不肖荷公厚情，一向在门下未敢吐实。今承错爱至此，再若相瞒，则是欺罔矣。其实失国亡俘蜀汉漏臣、张涿州之孙张宾字孟孙也。此吾二弟张实字仲孙，张敬字季孙；二兄乃黄汉升之胄，黄臣字良卿，黄命字锡卿，亦皆荫袭；是三子即赵常山之孙，赵染字文翰，赵概字文胜，赵藩字文臬。只因我后主宠黄皓，不用我等良言，以致国破家亡，避仇到此，是故恒有未惬之怀耳，乞包容之。"元达听言大惊，曰："吾固知君等非是常人，故尔屈留在此，实不识为大朝宦族也，希恕肉眼。"又谓众人曰："君辈既有此故，切不可轻言，使外人知之。时之幸利者多，若一漏泄，非惟于君不利，且仆亦将见累矣，或天机不密祸先发，君其慎之。"宾曰："吾与刘皇孙等前后出城，只因东西异路，致相失散，一向未知下落，思要访觅，兴复故蜀，奈疏鱼雁往来，欲去无所。昨听得北部反了齐万年，使吾有所感慨耳。明当辞去，不敢久羁贵地，有累大德也。"元达曰："仆详交数，刘氏不久重兴，吾当佐之，诸君异日皆卿相之属，毋庸为虑。今而不远数千里来与仆会，事亦前定，非偶然耶。适来君言齐万年，何为有感？"宾曰："吾北地王有家将齐万年，勇而志大，吾固疑之，但未知果是也否也。"正论间，忽有一人来唤元达曰："今有氐羌齐万年造反，秦州太守行文到此，募兵御战，特来邀君应召仕进，君肯出否？"元达摇手挥之使去，入见众曰："果有齐万年造反，寇打秦州，只是榜上道是氐羌郝元度部下慕义将军，非汉人也。"赵染曰："世间有偶合之事，我川中走出一个齐万年，羌中就有此人造反。依吾度之，必是他们逃遁至彼，借兵造反，思欲复川也。"正在辨论，忽黄臣自外驰至，报众曰："我昨听得道齐万年反，心中疑惑，特地往程头上去访的实，以言试问知者，彼道此反不比小可，有北地帅郝元度、东部马兰、西部卢水，此三部犹可，独有前部有一打虎慕义将军齐万年，打下秦州北面数县，有一后军将军名刘灵，打破秦州西面数县，今将合兵共打秦州。但不知为部帅者何人也。以此论之，是真无疑矣。不然，岂有两人相同名者乎？"元达曰："此事的矣！吾看君等厄数已尽，泰运将兴，万年若起，大业必成。公等先行，要当后至，少助半臂之力也。"后来有诗赞陈元达曰：
　　
　　腹蕴经纶管乐才，明珠宝剑暂尘埋。他年辅佐刘家国，功济黔黎遍九垓。
　　
