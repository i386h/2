<!-- { "loadSidebar": true } -->
　　俸制已行，不可以小有不平，便亏通式。（《魏书·薛野猪附传》。虎子为徐州上疏请宽省徵调，文明太皇太后令。）
　　◎宣武灵胡后
　　后安定临泾人，司徒国珍女。宣武召为承华世妇。诞孝明，进为充华嫔。孝明即位，尊为皇太妃。寻尊为皇太后，临朝。正光元年，为元叉、刘腾等奏废，幽于北宫禁中。孝昌元年四月复临朝。武泰元年，孝明崩，诈以皇女为皇子，即位数日，更立临洮王子钊。其年四月，尔朱荣举兵，与幼主俱沈于河。孝武即位，追谥曰灵皇后。
　　◇树碑旌美任城国孟太妃令
　　鸿功盛美，实宜垂之永年。（《魏书·列女传》。太妃孟氏，任城王澄之母。澄为扬州，率众出讨，于后贼帅姜庆真袭陷罗城，孟乃勒兵登陴，贼不能克。澄以状表闻，属世宗崩，事寝。灵太后后令。）
　　◇事不更造令（熙平元年六月）
　　群官以后议折中者，便可如奏。（《魏书·礼志》四）
　　◇谘访五时朝服令（熙平元年九月）
　　太傅博学洽通，多识前载，既综朝仪，弥悉其事。便可谘访，以决所疑。（《魏书·礼志》四。崔光表定五时朔服，灵太后令。）
　　◇原于忠令
　　直绳所纠，实允朝宪，但忠事经肆宥，又蒙特原，无宜进罪，馀如奏。（《魏书·于栗附传》）
　　◇报田益宗令
　　卿诚著二朝，勋光南服，作藩万里，列土承家，前朝往恩，酬叙不浅。兼子弟荷荣，中表被泽，相□轻重，卿所知悉。先帝以卿劳旧，州小禄薄，故迁牧华壤，爰登显级。于时番兵交换，不生猜疑，而卿息鲁贤等，无事外叛，忠孝俱乖，翻为戎首。以卿诚重，不复相讨，今卧护征南，荣以金紫，朝廷处遇，又甚于先。且卿年老，方就闲养，焉得以本州为念？鲁贤来否，岂待自往也，但遣慰纳，足相昭亮。若审遣信，当更启闻，别敕东豫，听卿喻晓鲁贤。（《魏书·田益宗传》。熙平初，益宗又表乞东豫，以招二子，灵太后令。）
　　◇禁私度僧令（熙平二年春）
　　年常度僧，依限大州应百人者，州郡于前十日解送三百人，其中州二百人，小州一百人，州统、维那与官及精练简取充数。若无精行，不得滥采。若取非人，刺史为首，以违旨论，太守、县令、纲寮节级连坐，统及维那移五百里外异州为僧。自今奴婢，悉不听出家，诸王及亲贵，亦不得辄启请。有犯者，以违旨论。其僧尼辄度他人奴婢者，亦移五百里外为僧。僧尼多养亲识及他人奴婢子，年大私度为弟子，自今断之。有犯还俗，被养者归本等。寺主听容一人，出寺五百里，二人千里。私度之僧，皆由三长，罪不及己，容多隐滥。自今有一人私度，皆以违旨论。邻长为首，里党各相降一等。县满十五人，郡满三十人，州镇满三十人，免官，寮吏节级连坐。私度之身，配当州下役。（《魏书·释老志》）
　　◇议宗室预祭令（熙平二年七月戊辰）
　　付八座，集礼官议定以闻。（《魏书·礼志》二。江阳王继表言道武曾孙不得预祭，灵太后令。）
　　◇许江阳王继助祭令（熙平二年七月）
　　《议亲律》注云：「非唯当世之属籍，历谓先帝之五世。」此乃明亲亲之义笃，骨肉之恩重。尚书以远及诸孙，太广致疑。百寮助祭，可得言狭也！祖庙未毁，曾玄不预坛堂之敬，便是宗人之昵，反外于附庸，王族之近，更疏于群辟。先朝旧仪，草创未定，刊制律宪，垂之不朽。琰之援椐，甚允情理。可依所执。（《魏书·礼志》二，又见《通典》五十一。）
　　◇报清河王怿乞议定丧礼令（熙平一年十一月）
　　礼者为政之本，何得不同，如此可依表定议。（《魏书·礼志》四）
　　◇谪刘景晖令（熙平中）
　　景晖既经恩宥，何得议加横罪，可谪略阳民。馀如奏。（《魏书·刑罚志》，裴延俊上言，月光童子刘景晖妖言惑众，赦后亦宜死坐。崔纂以为不合死坐，灵太后令。）
　　◇判侯刚掠杀试射羽林事令
　　廷尉执处侯刚，于法如猛。刚既意在为公，未宜便依所执。但轻剿民命，理无全舍，可削封三百户，解尝食典御。（《魏书·恩幸侯刚传》）
　　◇答于忠令（神龟元年三月）
　　于忠表如此。既诚勋宜录，又无子可矜。临危所祈，不容致夺，可特听如请，以彰殊效。（《魏书·于栗附传》。忠疾病，表乞以弟子永超为后，灵太后令。）
　　◇宣令张普惠（神龟元年）
　　朕向诏卿与群臣对议，往复既终，皆不同卿表。朕之所行，孝子之志，卿之所陈，忠臣之道。群公已有成议，卿不得苦夺朕怀。后有所见，勿得难言。（《魏书·张普惠传》。普惠表议太后父不可稍太上，议者奏依前诏，太后复遣元叉、贾璨宣令谓普惠。）
　　◇报李平表纠崔亮令
　　亮为臣不忠，去留自擅，既损威棱，违我经略。虽有小捷，岂免大咎。但吾摄御万几，庶兹恶杀，可特听以功补过。（《魏书·崔亮传》）
　　◇报李崇令
　　省表，具悉体国之诚。配飨大礼，为国之本，比以戎马在郊，未遑修缮。今四表晏宁，年和岁稔，当敕有司，别议经始。（《魏书·李崇传》。崇表请修学校，灵太后令。）
　　◇答杨魏收邢劭等令
　　配飨大礼，为国之本，比以戎马在郊，未遑修缮。今四表晏宁，当敕有司，别议经始。（《北齐书·邢劭传》）
　　◇封于忠为灵寿县公诏
　　忠以往年天讳之际，开崇邑土，然酬庸理乖，有司执夺。岂宜一谬，弃其馀勋也。但忠历任禁要，诚节皎然，宜褒锡山河，以安厥望。可灵寿县开国公，邑五百户。（《魏书·于栗附传》）
　　◇报元修义诏
　　收葬之恩，事由上旨，藩岳何得越职干陈！（《魏书·汝阴王天赐附传》。第五子义，迁秦州刺史。肃宗初，表陈庶人禧、庶人愉等，请宥前愆，赐葬陵城，灵太后诏。）
　　◇赐路邕诏
　　邕莅政清勤，善绥民俗。比经年俭，郡内饥馑，群庶嗷嗷，将就沟壑，而邕自出家粟，赈赐贫窘，民以获济。虽古之良守，何以尚兹。宜见沾锡，以垂奖劝。可赐龙厩马一匹、衣一袭、被褥一具。班宣州镇，咸使闻知。（《魏书·良吏路邕传》）
　　◇报崔光求补治石经诏（神龟元年夏）
　　此乃学者之根源，不朽之永格，垂范将来，宪章之本，便可一依公表。（《魏书·崔光传》）
　　◇报任城王澄诏
　　自今已后，内外之事，尝经先朝者，不得重闻。（《魏书·任城王澄传》）
　　◇又报任城王澄诏
　　省奏，深体毗赞之情，三皇异轨，五代殊风，一时之制，何必诠改。必谓虚文设旨，理在可申者，何容不同来执。可依往制。（《魏书·任城王澄传》）
　　◇听任城王澄以西域马付太仆诏
　　王廉贞之德，有过楚相，可敕付厩，以成君子大哉之美。（《魏书·任城王澄传》。西域厌哒波斯诸国，各因公使并遗澄骏马一匹，澄请付太仆，以充国闲。诏云云。）
　　◇赠元叉女乡主诏
　　叉长女年垂弱笄，奄致天丧，悼念兼怀，可赠乡主。（《魏书·元叉传》。叉女夭，灵太后诏。）
　　◇定权衡诏
　　谨权审度，自昔令典，定章革历，往代良规。匡宗室贤亮，留心既久，可令更集儒贵，以时验决。必令权衡得中，令寸不舛。（《魏书·广平王洛侯附传》。第五子匡屡请更权衡不已，于是诏。）
　　◇元匡袭封东平郡王诏
　　故广平殇王洛侯，体自恭宗，茂年薨殒，国除祀废，不祀忽诸。匡亲同若子，私继岁久，宜树维城，永兹磐石，可特袭王爵，封东平郡王。（《魏书·广平王洛侯附传》）
　　◇禁锢元愿平诏
　　愿平志行轻疏，每乖宪典，可还于别馆，依前禁锢。（《魏书·安定王休附传》）
　　◇废元琛诏
　　琛在定州，惟不将中山宫来，自馀无所不致，何可更复叙用。（《魏书·河间王若附传》。琛在定州，贪忄林之极。及还朝，灵太后诏。）
　　◇别封彭城王勰三子为县公诏
　　故太师、彭城武宣王，道隆德盛，功高微管，协契先朝，导扬末命。扶疴济难，效汉北之诚，送往奉居，尽鲁南之节。宗社赖之以安，皇基由之永固。而谦光守约，屡增邑之赏，辞我受少，终保初锡之封。非所谓追旧报恩、念勋酬德者也。可以前后所封户，别封三子为县公，食邑各一千户，庶以少慰仁魂，微申朝典。（《魏书·彭城王勰附传》）
　　◇皇子践阼大赦诏（武泰元年二月）
　　皇家握历受图，年将二百，祖宗累圣，社稷载安。高祖以文思先天，世宗以下武经世，股肱惟良，元首穆穆。及大行在御，重以宽仁奉养，率由温明恭顺。朕以寡昧，亲临万国，识谢涂山，德惭文母。属妖逆递兴，四郊多故。实望穹灵降佑，麟趾众繁。自潘充华有孕椒宫，冀诞储两，而熊罴无兆，维虺遂彰。于时直以国步未康，假称统胤，欲以底定物情，系仰宸极。何图一旦，弓敛莫追，国道中微，大行绝祀。皇曾孙故临洮王宝晖世子钊，体自高祖，天表卓异，大行平日养爱特深，义齐若子，事符当璧。及翊日弗愈，大渐弥留，乃延入青蒲，受命玉几。暨陈衣在庭，登策靡及，允膺大宝，即日践阼。朕是用惶惧忸怩，心焉靡洎。今丧君有君，宗佑惟固，宜崇赏卿士，爰及百辟，凡厥在位，并加陟叙。内外百官，文武督将，征人遭艰解府，普加军功二阶，其禁卫武官，直ト以下直从以上及主帅，可军功三阶，其亡官失爵，听复封位。谋反大逆削除者不在斯限。清议禁锢，亦悉蠲除。若二品以上不能自受者，任授儿弟。可班宣远迩，咸使知之。（《魏书·孝明纪》。武泰元年正月，皇女生，秘言皇子。大赦，改元。二月帝崩，皇子即位，大赦天下。皇太后诏。）
　　◇赐崔亮玺书
　　硖石既平，大势全举，淮堰孤危，自将奔遁。若仍敢游魂，此当易以立计，擒翦蚁徒，应在旦夕。将军推毂所凭，亲对其事，处分经略，宜共协齐，必令得埽荡之理，尽彼遗烬也。随便守御，及分渡掠截，扼其咽喉，防塞走路，期之全获，无令漏逸。若畏威降首者，自加蠲宥，以仁为本，任之雅算，一二往使别宣。（《魏书·崔亮传》）

卷十五
◎元苌
　　苌，平文帝子，高凉王孤之五世孙。孝文时，袭父平爵松滋侯，例降侯，赐艾陵伯。太和中为代尹，及迁都，留镇。除怀朔镇都大将。宣武时为北中郎将，内太守，历度支尚书、侍中、雍州刺史。卒谥曰成。
　　◇振兴温泉颂
