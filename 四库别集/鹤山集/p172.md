<!-- { "loadSidebar": true } -->
　　任斯道之托以统天下之异则不可无以尊其权天下惟一王之法最足以一天下之趋向彼其庆赏刑威之用于天下而天下莫与之抗者以其法之所存故也君子任斯道于一身以正天下之不正裁节矫揉而不使之差跌于吾规矩凖绳之所不能制则一王之法岂独有天下者司之而斯文独无之哉圣人不作学者无归徃之地重之以八代之衰而道丧文敝后生曲学之于文仅如偏方小伯各主一隅而不覩王者之大全或主于王杨或主于燕许非无其主也然特宗于伯尔有韩子者作大开其门以受天下之归反刓刬伪堂堂然特立一王之法则虽天下之小不正者不于王将谁归史臣以唐文为一王法而归之韩愈之倡是法也惟韩愈足以当之天下莫不有所主江海能为百谷主也而后百川归之太山能为羣岳主也而后羣目仰之天下之分自敌已以上毫髪不可妄逾而况于道之所统其去取予夺可无王法以裁正之乎孔孟一窭人尔鲁史记一书孔子何为傲然立一王之法以刑赏天下之诸侯而当时谓之素王七篇之书孟子胡为司距放之权而天下亦谓为亚圣孔子岂不知华衮鈇钺施之列国则为僭而禹周公执天下之势孟子亦岂不知与己大相辽絶乎书以载道文以经世以言语代赏罚笔舌代鞭扑其所立之法虽俨然南面之尊有不能与之争衡者然后知一王之法吾孟孔立之以垂世乆矣非用空言而徒为记载也不幸圣人没而王法絶火于秦黄老于汉佛于晋宋齐梁之间间有文人才士以主持斯文攘臂鼓吻以自立其説然目离骚为奴婢指屈宋为衙官骂宋玉为罪人呼阮借为俗吏其标立气势则有之矣而王法则吾不知也有唐之兴絺章绘句尚存江左之失未宗燕许如翠微宫之颂启母碣之铭洛寳书之颂周受命之颂皆迎合揣摩之文也未得王杨则韩休之薄滋味张九龄之窘边幅王勃之多玷缺许景先之乏风骨皆未能粹然一出于正也是何也主王杨之伯主燕许之宗则蕞尔之国不足以一天下之异也有昌黎韩愈者出刋落陈言执六经之文以绳削天下之不吾合者原道一书汪洋大肆佛骨一表生意凛凛正声劲气巍然三代令王之法且逊之其始也王杨为之伯天下安其伯而不敢辞以为文章之法出于王杨也及其乆也燕许为之宗则天下宗其文而不敢异以为文章之法出于燕许也最后愈之为文法度劲正迫近盘诰宛然有王者之法下视燕许诸人直犹残陋之曺桧皆大国之一方尔则凡天下之为文者谁敢不北面厥角以聴王法之予夺哉虽然天下之习沉涵浸渍之乆则其非一朝之可革变齐仅可以至鲁变鲁仅可以至道以圣人之才量岂不能直变一齐而且革之以渐焉况唐之文敝渐靡晋宋之余习自贞观后黜王师旦张昌龄裴卢骆賔王等辈虽太宗髙宗主之而斯文之且不能尽革使文章之变非燕许诸人为之先则一韩愈岂能以一发挽千钧哉虽然立一王之法以裁天下之异习此上之人为之愈何与焉大厯贞元徒事姑息而元和长庆戾吾道尤甚焉立唐文章之王法不出于时君而出于愈愈亦甚不得已也虽然史臣之説虽论愈也亦规唐也














　　鹤山集巻一百一
　　钦定四库全书
　　鹤山集巻一百二　　　　宋　魏了翁　撰举文
　　问汉唐官官外戚藩镇外国
　　天祐皇宋艺祖皇帝提纛下之师收神器于五闰金戈铁马之余异时内患外祸稠见叠作今则传禩二三百载升平之日居多异时尾大不掉足上首下今则居重驭轻君制臣承内外之势大顺窃尝伏读国史然后知圣人之所遗后世者其智虑规画固自有逺且大者也自大难甫平大臣如赵韩王辈左右扶翊元勲宿将休兵归卫老于牖下相臣枢臣或上印绶不以典藩则亦廪之祠禄或奉朝请外而郡之政寄于守县之政付于令守令之权归于按察按察之权归于朝廷上下相维轻重相制近臣无専恣之患藩镇无擅权之势郡县无専杀之威自一命以上刑辱不加虽间有击柝之虞而絶无萧墙之患立法剏制如此其善行之三百载而患不作岂非圣祖神宗剏法之善而圣子神孙守法之严欤若夫汉唐之患大异此矣汉之过乎变者也唐之轻乎变者也过乎变至于矫枉而过正轻乎变适以阶变而召乱汉初惩秦孤立大启九国跨州连城拜上东门之命适足以为吴楚连衡之阶而三庻孽之封适足以培汉法不行之地后来者惩羮推恩之令起附益之法设左官之律兴诸侯惟得衣食租税甚而至于乗牛车又甚而至于上玺绶以养成王氏之祸光武之兴此监未逺于是尽夺三公之权而归之尚书厥后大臣权轻不足以制小人而顺帝之立蠡吾之建阎显之诛梁冀之夷至此而外戚宦寺始足以病汉故曰汉过乎变至于矫枉而失正此也唐太宗力刬隋亭障列玉门号令畅南海辫髪之长待唐玺纛而后立贞观诏书四夷寳之而传世上封域圗者有之献黄金鹅者有之后世子孙循守勿失则唐无外国之患矣而乃轻变之奈何太宗府卫设兵循西魏以来之旧居重驭轻举天下不能敌闗中之半故今日之扶犁南畆即异时之荷戈阃外者也异时之云屯尘合即今日之火耕水耨者也后世子孙循守勿失则唐无藩镇之患矣而乃轻变之奈何太宗以北门营缮无与南衙政事此固可议者然亲近如内侍省而不立三品官目不以事任之守御閤门扫除庭庑不过使之供舆防皂之职帝葢谨于履霜者后世子孙循守勿失则唐无阉寺之患矣而乃轻变之奈何故曰唐轻乎变至于阶变而召乱此也虽然桃虫之不戒而拚飞蚁穴之一溃而滔天人君之用心其严乎汉侯王之患虽烈特外变耳自马窦权移主上宦者游后庭二将军扬旌隂山而后世外戚宦官外国之变皆自武帝之欲心启之唐女主之祸虽炽然天所命耳自杨国忠获用髙力士蒙宠诸节度受封而后世女主宦官藩镇之变皆自宗之侈心启之先儒苏公子瞻谓汉有一变石公守道谓唐有三患皆贻咎于汉唐之诸君愚请用其责于二英主之用心以附责备之法
　　问六经疑
　　汉儒六经之学以辩説胜而是否不与焉瑕丘江公受谷梁董仲舒受公羊二人同时辩论仲舒辩而江公讷故公羊胜严彭祖受公羊刘向萧望之受谷梁二人同时辩论刘向辩而彭祖讷故谷梁胜至于解頥而説诗折角而论易传古礼十七篇而言礼増师法百万言而谈书汉儒六经之学陋矣今者执事以诸经之疑不鄙夷后学而教督之愚不敢効汉儒以虚辞胜请为执事质其是否者且书之不记宣王亦犹诗之不録康王也诗之不録桓文亦犹春秋之不録管仲也黍离降于国风圣人所以叹王室之卑七月列于国风圣人所以示列国之正晋用天子礼乐则鲁之有颂夫何疑二雅有正变则小雅多文王大雅多幽厉夫何怪诗书之义大略可覩矣三易所以明三代正朔之殊上下经所以言天道人事之异义理象数则学者之自异也刚柔徃来则卦之渉于变者也以至春秋为尊王而作以臣召君春秋犹为晋侯讳况射王中肩之事春秋尚忍言之哉楚为中国患始而称荆吴为中国援则进而称爵一字之华衮斧钺春秋之法具在易春秋之义大略可覩四经之疑既略陈其槩矣若夫执事所谓学经之失则请终言之以为经生之戒诵麦青之诗以发冡大诰之书以文奸咏骊驹之歌则病曲礼矣假瑶爵之赞则悮周官矣几神祖品题易贼也遂事启边衅春秋蠧也黄太史之诗曰自古非一秦六籍葢多难愚愤此乆矣愿从执事印之
　　问兵民财吏之今将何以为革之之方
　　尝读汉金布令甲其文曰边郡数被兵罹饥寒令天下供给其费夫经费调度不仰给于县官而倚办于天下令甲所书特一端耳触类长之汉之求多于民者亦苛哉汉人色色倚办于民疑其兵民财吏之费天下必有涸然不给者然攷之班史则乗坚防肥履丝曳缟墙屋被文绣闾阎食粱肉僮骑带刀劒此风虽侈犹可以见汉民之优裕也会稽计簿三年不上右族占垦县数负课内史假贷租多不入追科虽拙犹可以见汉吏之恤民也自文迄武有都内太仓之积初元永光有水衡少府之赢则国用充积而财不闻其困民会稽兵以备闽粤巴蜀兵以备西南夷上谷等郡兵以征匈奴则近郡调发而兵不闻其病民汉取办于天下若此其伙然民力既优而吏不扰民财不困民兵不病民经费调度随补輙羡将以其帑藏之所储过于密而足以给之耶则军市之租委之边吏释罪之钱寄于北军廪牺之义散于冯翊平陵工作假于水衡则帑藏未尝密也将以其版图之所入足以赡之邪则少府陂泽贵戚冐垦关东流民名数颇落中尉脱卒得数万人乐安隠田多四百顷则版图未始详也天下之财使天雨而鬼输也则可今养兵置使与夫生财之道色色倚办于民则是可不为根本虑哉汉之人君吾知其所以致此者葢有道矣汉自髙恵文景五六十载间或十五而税一或三十而税一取民既轻而减田租之诏无嵗无之其后武帝以贾人之子市中锥刀之末将尽争之若此者疑于苛取矣然惟汉人二十税一之制犹存不改张敞谓其百姓不加赋而军用给班孟坚谓其民不加赋而国用饶攷之西域传有司请益民赋三十以给边用而帝不从夫当边用不给之秋益赋之请是宜忻然一肯首矣而牢辞固拒不忍有一毫之横赋而加诸本根夫苛取如武帝而且知为根本虑他可见矣不然经费所以责于民者繁而田赋之所以恤于民者薄则凡养兵与夫国用之制其能一一无歉乎执事枚举民兵吏财下谘承学执事既已条列四者于前而又谓脩其一而吏以此治财以此富军政以此成执事其欲先修裕民之政以为三者之本乎敢以此説复于执事且今日天下何病哉置吏养兵等政类多不满人意者先正宋公祁作郡牧论谓国家倚办于二千石特皆簿领之期会狱犴之文致吁今日之事又甚矣追科迫于星火符移惨于矛防健敏治办以为进取之梯媒九重降诏至谓士有横翔防出之心则吏之刻民如之何而絶之先正苏公辙元祐会计録谓艺祖府库充塞创景福内库以蓄金帛今之用度大率多于前世吁今日之事又甚矣锱铢之取泥沙之用畎浍之益尾闾之泄一遇水旱常平仓无粒粟以赈民则财之困民若之何而裕之先正吕公陶记成都备武堂谓蜀无事七十有三年民恶干戈吁今日之事又甚矣翠华南渡无事者亦七十有三年矣鹤膝犀渠蛊壊蠧朽万州蜀口云屯九万八千之师不为不多然嵗縻廪粟至有名尺籍伍符而身为家人子者则兵之病民如何而革之虽然庙堂旰食以此为忧执事明问以此为忧是固可忧矣然愚知其不足忧者何也主上孜孜爱民日者命大臣裒类列圣寛恤诏令又从有司之请薄敛省责赈荒救饥百万生灵获拜大赐自今本根既厚而国用寛绰矫河内发粟制焚益昌搉茶诏不患无若人左藏之赢余六库之别贮不患无此政输家财以给边用送义租以助恢复不患无此民一举而三利则本末其有相病哉儿寛盐铁论曰儒者释耒耜而学不验之语愚无似执事大人无以不验鄙之
　　问进读三朝寳训讲明外内治
