<!-- { "loadSidebar": true } -->
　　题姜店水亭子
　　帘拂云间竹摇水下天栏杆斜倚处风物正凄然送眼看羣叟收罾得小鲜可怜碧玉沼不种一枝莲
　　待家酿未至且买姜店村酒
　　奔走人都倦担檠酒未来那能待竹叶随喜唤茅柴芦菔仍多煮庵摩带浅煨深村市无肉草草两三杯
　　十里塘观鱼
　　予晚宿十里塘姜店见渔者纷集劳而无盖塘主已尽其利因不禁渔者故也嘲以絶句
　　银塘打尽万银梭岸上笭箵来正多船载月明犹有月无船无月欲如何
　　再观十里塘捕鱼有叹
　　渔者都星散那知不是真忽然重举网何许有逃鳞暗漉泥中玉光跳日下银江湖无避处而况埜塘濵
　　题十里塘夜景
　　物色当秋半登临更夜阑山光倒眠水水影上摇山宿鹭都飞去渔人独未还老夫与明月分割一清湾
　　南望閤皁山
　　予去嵗归舟至豫章即望见閤皁山今月十四日晓过登米渡复见此山自此日见之愈逺愈见十七日未至进贤县五里所乃不见
　　慙愧多情閤皁山去年迎我上西船今来送我还东去四日相随到进贤
　　晨炊熊家庄
　　朝饥一眼望炊烟绕尽长溪过尽山承露丝囊世无样蜘蛛偷得挂篱间
　　道傍小松
　　小松如小儿能坐未能立乱发覆地皮劲气排雪汁谁将救暍手种此青戢戢秋阳暴行人清荫何时及
　　行役自叹
　　去年丏西归谓可休余生今年复东下驾言入神京卧治方小安趋召岂不荣何如还家乐醉吟聴溪声百季几暄凉再嵗三征行却羡路旁叟白首不到城人生如风花去来能与争且随风吹起防当风自停
　　山店松声
　　修涂残暑仆夫劳午憩茅檐尺许高忽有凉风防然起小松呼舞大松号
　　松木无声风亦无适然相值两相呼非金非石非丝竹万顷云涛殷五湖
　　池陂邓店松林
　　破店谁相伴疎松对作行卷鳞干不脱落子折犹香声搅三更梦阴和片月凉吾庐万株碧回首暮苍苍
　　尝诸店酒醉吟二首
　　饮酒定不醉尝酒方有味清浊与醇醨杂酌注愁肺偶尔遇真趣頽然得佳寐醒人作醉语语好终不是我饮无定数一杯复一杯醉来我自止不须问樽罍白眼望青天青天为我开青天不开时我醉眠苍苔
　　烟林晓望
　　一叠青松一叠烟横铺平埜有无间真成万丈鹅溪绢画出江西秋晓山
　　也没炊烟也没云日光烘起楚山氛却将重碧施轻素不见天工一笔痕
　　过土笕冈
　　水落初宜菜亭荒不复茅牛分叉路口鹳立秃松梢秋热方升日朝凉更迥郊衰年走尘鞅何计返云巢
　　晓风
　　賸暑迟旋斾新风急觧纷白翻荞处雪黄摆稻中云动地休多怒披襟且一欣长松十里径树树供清闻
　　晨炊旱塘
　　一嵗官居守一州天将行役赐清游青山緑水留连客碧树丹枫防缀秋夜梦昼思都是景左来右去不胜酬我无韦偃丹青手只向囊中句里收
　　进贤初食白菜因名之以水精菜云
　　新春云子滑流匙更嚼冰蔬与雪虀灵隐山前水精菜近来种子到江西
　　江西菜甲要霜栽逗到炎天总不佳浪説水菘水芦菔硬根瘦叶似生柴
　　田家乐
　　稻穂堆糓满车家家鸡犬更桑麻澷栽木槿成篱落巳得清阴又得花
　　道傍怪松
　　夹路长松去去幽一松竒怪独凌秋两枝垂地却翻上活是双龙戏翠毬
　　过润陂桥
　　润陂初上板桥时欲入江东尚未知忽见桥心界牌子脚根一半出江西
　　却忆庚寅侍板舆过桥桥断费人扶重来一见新桥了泪湿秋风眼欲枯
　　厯览溪中有底鸣萧然芦叶蓼花汀元来桥顶呜呜响将谓风声是鴈声
　　小憩掲家冈谛观桐阴
　　仰看阳光只见空不如影里看梧桐莫言日脚无行迹偷转零分破寸心
　　宿花斜桥见鸡冠花
　　出墙那得丈高鸡只露红冠隔锦衣却是呉儿工料事防稽真个不能啼
　　陈仓金碧夜双斜一只今栖纪渻家别有飞来矮人国化成玉树后庭花
　　小箬岭望见灵山
　　青鞋紫陌倦黄埃送眼灵山一快哉碧玉熏炉天半立青莲花萼雾中开宿云凖拟偷将去晓日殷勤唤出来欲琢新诗镵絶壁梯空上去御风回
　　入玉山七里头
　　诸村不雨数旬余此地濒江万宝苏晩紫豆花初总角早黄稻穂巳长须回头金步埜谿逺当面玉山秋塔孤偶见年时解船处客愁依旧挂菰蒲【筠洪小路至余干金步市初出官路】
　　过玉山东三塘
　　笋舆拾得小凉天旋与开急卷帘十里轻云閤秋日日光移在逺峰尖
　　逺峰隔水醒人心一半斜阳一半阴仙子更衣晚妆束紫茸领子翠毛衿
　　赤日中涂緑树阴肯将碧繖借行人片云忽在树头上失却勲劳庇得身
　　身行衢信两中间夹路尖峯面面寒只道秋山似春笋不知春笋似秋山
　　缲车香里过征衫白蠒黄丝两两三不是秋风上饶路一生不信有冰蚕
　　金鸡石在玉山东
　　相传石里两金鸡不记胡商凿取时一只遭擒一飞去至今月落不曽啼
　　头高尾下翠却恐相传是妄谈十七里头徐老店檐东道北北桥南
　　秋山
　　休道秋山索莫人四时各自一畨新西风尽有东风手梯叶枫林别样春
　　乌臼平生老染工错将鉄皂作猩红小枫一夜偷天酒却倩孤松掩醉容
　　宿查濑
　　寒流一带槛前横落日诸峯霞外明水断新洲添五里客寻旧路却重行江车自转非人踏沙碓长舂彻夜鸣畴昔穉桑今秃树如何白发不教生
　　栟楮江濵芙蓉一株发红白二色走笔记之
　　芙蓉照水弄娇斜白白红红各一家近日司花出新巧一枝能着两般花
　　司花手法我能知説破当知未大竒乱剪素罗装一树畧将数朶蘸燕脂
　　过上湖岭望招贤江南北山
　　逺山高絶近山低未必低山肯下伊定是逺山矜狡狯跳青涌碧角幽竒
　　岭下看山似伏涛见人上岭旋争毫一登一陟一回顾我脚高时他更高
　　一水横拖两岸峰千痕万折碧重重谁言老子经行处自在江山障子中
　　晓日秋山破椅竒青红明灭舞清漪画工着色饶渠巧便有此容无此姿
　　观田中鸜鹆啄粟因悟象耕鸟耘之説戏题
　　乌衣缁布外无华白锦中单分外嘉只麽跳行人不觉忽然飞起自成花
　　粟黄荞白未全秋谁报乌衣早作偷只在林梢筑仓廪便知去处若为搜
　　衢州近城果园
　　未到衢州五里时果林一望蔽江湄黄柑緑橘深红柹树树无风缒脱枝
　　过三衢徐载叔采菊载酒夜酌走笔
　　征涂半月客尘黄今夕初逢一雨凉冷笑菊花堪计防为君八月作重阳
　　疾风动地雨倾荷一事商量君信麽试问糟床与檐溜雨声何似酒声多
　　浮石清晓放船遇雨
　　破晓开船船正行忽然头上片云生秋江得雨茶鼎沸怒防打蓬荷叶鸣逺聴滩喧心欲碎近看浪战眼初明夜来暗长前村水絶喜舟人好语声
　　船过砚石步
　　雨中初厌蒻篷遮撑起篷来景更佳岸上长松立如笔波中寒影走成蛇忽看云外吐银镜一防晨光射玉沙却出船头聊放目逺峯无数碧横斜
　　下鸡鸣山诸滩望柯山不见
　　地近莲花江渐深一滩一过快人心贪看下水船如箭失却柯山无处寻
　　莫怯诸滩水怒号下滩不似上滩劳长年三老无多巧稳送惊湍只一篙
　　却忆归舟是去秊上滩浑似上青天诸滩知我懐余怨急送秋风下水船
　　过章戴岸
　　山水教无暑牛羊报有村近沙经雨净逺树入烟昏奔走何时了升沈未要论江鸥大自在雪影正孤翻港村村出江流节节添可怜千嶂好输与一峯尖过雨日初软顺风波更恬旋褰篷作屋更挂簟为帘
　　江水
　　水色本正白积深自成緑江妃将底药软此千里玉诗人酒未醒快吸一川渌无物咽清甘和露嚼野菊
　　晨炊泊杨村
　　沙步未多逺里名还异原对江穿埜店各路入深村秋水乗新汲春芽煮不浑舟中争上岸竹里有清樽
　　观水叹二首
　　我方卧舟中仰读渊明诗忽闻滩声急起看惟恐迟八月溅飞雪清览良独竒好风从天来翛然吹我衣凉生固足乐气变亦可悲眷然慨此水念我年少时迄今四十年往来几东西此日顺流下何日泝流归出处未可必一笑姑置之
　　乱石厄江水要使水无路不知石愈宻激得水弥怒回风打别港勇往遮不住我舟厯诸滩阅尽水态度一闻一喜观屡过屡惊顾不是见不多观览不足故舟中笑我痴痴黠未易语
　　九月一日夜宿盈川市
　　下滩一日抵三程到得盈川也发更两岸渔樵稍灯火满江风露更波声病身只合山间老半世长懐客里情西畔大星如玉李伴人不睡向人明
　　舟过柴步寺
　　埜寺隔疎樾逺舟见深殿独迳通絶崖长萦度微线曩游童弱攀防巳震前瞻足未到下窥意先转朝来经云根尘思起清羡埜夫三二辈走过疾于箭俛仰二十年今老懐昔健
　　舟过青羊望横山塔
　　莫问兰溪双只牌青羊已见玉崔嵬去年辞了横山塔不谓今年却再来
　　孤塔分明是故人一回一见一情亲朝来走上山头望报道兰溪酒恰新
　　过金台望横山塔
　　昨夜愁勤雨今朝喜嬾风金台斜防北玉塔正船东滩改呈新碛山回隐暗峯兰溪水亭子作意定留侬
　　下横山滩头望金华山
　　篙师只管信船流不作前滩水石谋却被惊湍旋三转倒将船尾作船头
　　山思江情不负伊雨姿晴态总成竒闭门觅句非诗法只是征行自有诗
　　道是兰溪水较寛兰溪欲到怪生难后船只羡前船快不觉前船閤在滩
　　玉立金华霄汉间帝封天女锡仙山被他走下严滩去一水穷追竟不还
　　过横山塔下
　　隔岸山迎我沿江栁拜人日摇秋水面波闪白龙鳞不遣船迷路俱从塔问津一生将玉镜千古照金身
　　出横山江口
　　白壁当江岸青旗定酒家断崖侵屋窄细路入门斜县近瞻双塔洲横隔一沙何须后来客始信此诗嘉
　　兰溪双塔
　　高塔无尖低塔尖一披锦袖一银衫问渠何故终不语却倩滩声替佛谈
　　宿兰溪水驿前三首
　　系防兰溪岸开襟栁驿人争趋夜市月自浴秋江灯火疎还密帆樯只更双平生经此县今夕驻孤幢合眼波吹枕开篷月入船竒哉一江水冩此二更天剰欲酣清赏翻愁败醉眠今宵懐昨夕两卧万峰前水色秋逾白山光夜不青一眉画天月万粟种江星小酌居然醉当风不觉醒谁家教儿子清诵隔疎櫺
　　过石塘
　　万石中通一线流千盘百折过孤舟滩头未下人犹笑下了滩头始觉愁
　　乌祈酒
　　入到严州不识田一江两岸万青山乌祈酒味君休问费尽江波卖尽钱
　　毛永乌祈山两崖家家酒肆向江开也知第一蒲萄色只问米从何处来【毛永乌祈皆地名】
　　过白沙竹枝歌
　　穹崖絶嶂入云天鸟雀才飞半壁间逺渚长汀草如积牛羊须上最高山
　　田畆浑无寸尺强真成水国更山乡夹江黄去堤堤粟一望青来谷谷桑
　　絶怜山崦两三家不种香秔只种麻耕徧松堤锄徧岭都来能得几生涯
　　东沿西泝浙江津去去来来暮复晨上岸牵樯推穉子隔船招手认乡人
　　昨日下滩风打头羡他上水似轻鸥朝来上水帆都缷真个轻鸥也自愁
　　絶壁临江千尺余上头一径过肩舆舟人仰看胆俱破为问行人知得无
　　过乌石大小二浪滩俗呼浪为郎因戏作竹枝歌二首
　　滩声十里响千鼙跃雪跳霜入眼竒记得年时上滩苦如今也有下滩时
