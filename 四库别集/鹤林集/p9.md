<!-- { "loadSidebar": true } -->
　　勅朕鼎新化原晋用儒雅谓万事之统犹阙询兹黄髪则罔愆虽六经之道同归学于古训乃有获式资鸿宿之望俾侍燕闲之游具官某一代耆英四朝旧徳徽言善道源流尚接于干淳全节高名夷险弗渝于泰定逮诸老收声之尽屹孤忠贯日之明补纫犀倾扶立鼇断每念尔身之在外孰如以道而事君精神可以折冲故范镇有趣还之诏筋力不以为礼故次膺加毋拜之文矧圣政之一书实高皇之钜典非得博古通今之士岂当明师劝诵之筵天下达尊三尔尚式陈于猷训九经行者一予其弗替于箴言毋曰遄归庶期共治可
　　钟震授兼侍读制
　　勅朕以眇躬学于古训六经之义何上莫窥往圣之心正月之吉始和首遴鸿儒之选庶裨实政毋作美观具官某以文雅撷先儒之英以淹通擅良史之誉簪笔扈从亦既有年侍燕清闲屡闻入告爰即延英之席用升进读之华究观前朝厥有成监范祖禹进帝学八卷色和而气平吕公着列时议十条义明而词约葢于诵説之际傅以箴规之词无俾二人専美元祐可
　　度正授兼侍读制
　　勅易大传谓圣人以此洗心吉凶与民同患大学谓天子至庶人壹是皆以修身为本修身治心之学通上下一理也而説者例曰人主之学与经生学士不同朕则未喻具官某行粹而古识醇而明当学禁方严赢粮撰屦不逺数千里从游于武夷之下其趣尚葢已高矣易有本义大学有或问析疑辨惑皆所习闻今自劝讲陞之进读其以得之心体之身者为朕悉之究之熟之复之庶几交修克迈乃训可
　　郑性之授兼侍读制
　　勅汉儒以明经擢谏议大夫唐旧典以谏议入干符门讲读谏诤经术之相须其来旧矣至国朝绍兴以后始有兼官之称具官某凝逺而靖深端方而简重壮年射防曾驰汉庭鲠直之声幼学从师尽得考亭精微之蕴入居保氏之职晋侍迩英之游朕之不明不敏尔康正之朕之弗念弗庸尔辅弼之先民有言朝无争臣则不知过国无达士则不闻善尔其交修朕将有望焉可
　　魏了翁授兼侍读制
　　勅朕惟大学失传微言辍响以愈之博闻明辨言修身治国而遗致知之一章以光之真践笃行能诚意正心而误格物之二字惟程颢弟兄次其简编于始而朱熹师友为之章句于终义方着明功在讲贯具官某高明荡乎宇宙正学源乎圣贤去国十年不改孤忠之洁白谪居七载尽研六籍之精微深惟孔氏之遗书能究先王之成法肆班法从劝读经帷三在一篇之纲汝敷畅之六毋十章之防汝切磋之如行道之有程如耘田之有畔师在前讲在后勿托空言化于口笔于书仍输忠告庶乎闻大道之要可以开太平之基可
　　李鸣复授兼侍读制
　　勅朕躬宅天命位在徳元正月之吉始和布治方新于歴象六经之义何上尊王莫善于春秋式涣纶言俾升诏读具官某气刚方而沈涵之以厚量闳肆而宻察之以文横榻二年陞华八座当其论事肯言诸老之未言既于谈经能发先儒之未发爰即冬官之序晋陪春诵之班本孟子为纲明义当师于安国以鲁论为説知言宜祖于九成庶殚厥心同底于治可
　　洪咨防授兼侍读制
　　勅朕惟正月之吉始和顾六经之义何上大易有圣人之道四既撤臯比中庸言天下之徳三盍陈鉴爰即延英之席特陞劝读之班具官某风猷浚明议论坚正词垣缴奏率皆彰善瘅恶之辞经幄进陈莫非格王正事之训用正夕郎之拜俾承冬读之书静惟孔氏心法之传莫若朱熹章句之备精粗辨析脉络贯通三谓一篇之纲大无外小无内七诗末章之要费而隠显而微宜演绎于微言以发挥于圣道庶几冲菲允蹈中和可
　　游佀授兼侍讲制
　　勅具官某学不専不足以明道诚不积不足以感人朕以卿秉心有常持论不诡故寘之金华相与共学顾乃援程颐旧比以告且谓营营于职事纷纷其思虑则不能以感动上心子之辞承防而请以宗少执经似矣然春秋大义数十炳如日星奥防微辞隠而难见此又颐之所究心也试为朕发明之可
　　徐清叟授兼侍讲制
　　勅具官某昔之守道至高而秉法至严者莫如孟子然谏不受而去则以为小丈夫之无知言未行而迎则以为古君子之可就孟子岂干泽濡滞者哉爱君故也尔学自孟氏好是正直据经援古不阿当世比出宪府而累章欲退岂朕所以望卿者耶葢尝旁午遣使趣对延英谓尔曽为讲官故复以其官召则亲近儒生之意可见矣更宜研精为我説易可
　　李宗勉授兼侍讲制
　　勅具官某朕御大昕之朝百官献臣进见引对习容煇如率顷刻而罢谏议大夫伏青蒲殿中执法奉白简亦不过一月一论事至若昼访夕问从容献纳得以学术辅佐人主而进之以唐虞治国之道惟金华讲官始为亲且近也尔风猷峻整议论粹正更践台省素以直闻然论谏救失于已往劝讲闲邪于未形汝宜尽规朕所深望可
　　赵汝谈授兼侍讲制
　　勅朕获承圣绪涉道未深嘉与宿儒讲论经理具官某国之宗老年耆徳明当开禧寳庆时出入风议挺有直节翳然林木之间又十数载更化召归须鬓华皓相见虽晚精明不衰朕临朝而叹曰真讲官也金华未乆进而陞之礼不云乎不讲之以学犹种而弗耨汉儒亦谓学之不讲则所识日亡益尊所闻以辅吾志可
　　李大同授兼侍讲制
　　勅具官某昔我先王春诵诗以太师诏之秋学礼以执礼者诏之居礼乐之官而以礼乐之书劝讲犹古意也尔游东莱之门撰武夷之屦学问苗脉所从来乆每迩英入侍皓首伟衣冠敷畅厥防能使朕于言语讽道之间油然心悟金华再入不愆于仪朕尝阅国史见祖禹讲王制祭祀以牺牲币帛粢盛皆出于民力防哉渊乎岂但为元祐鉴哉其诵所闻无愧祖禹可
　　李宗勉授兼侍讲制
　　勅具官某周以保氏掌諌恶必兼六艺之教汉谏议大夫掌论议率用明经之儒葢谏者所以辅拂于王躬而讲者所以薫陶于徳性奋乎百世之下而蔚然有三代两汉之风者实难其人也尔以经生乆居宪府内涵性徳如蕴藏金玉之渊时草奏书有鼓舞风霆之妙既擢登于骑省复宻侍于延英朕之徳有不迪汝交脩之朕之政有不懋汝康翼之使随事有剪桐之规而过为无折槛之迹则若汝予嘉可
　　赵彦悈授兼侍讲制
　　勅朕以眇躬郁于大道谓仲尼如代明之日月百世所师而论语乃六艺之喉衿一言难尽用晋登于讲席俾温绎于遗经具官某年耆而明行粹而古林泉七载不竞声华之途糟粕羣书自寻名教之乐朕以氷霜其操金玉其音故隆之以紫槖之班而贲之以金华之宠抉圣人之精意大义当如安国之佑我仁宗述夫子之善行嘉言当若尹焞之辅予高庙度讲论唐虞之地有雍容洙泗之风可
　　徐清叟授兼侍讲制
　　勅具官某朕闻台纲扶天下之脉经术养君心之源隆兴乾道间以殿中执法共贰劝讲固不乏人而学问名节照映一时者葢难其选尔高明而融直谅而益説书金华殿曾谏五兵之贪珥笔古栢台力扶六学之正朕尝语诸大夫曰真御史也然论奏特救失于既往讲磨能格非于未形况加之以知命之年而莹之以穷理之学进阳爻退隂位当如昭素之辨干龙辟君子阖小人必若冯元之推泰象庶几易道咸在朕躬可
　　李鸣复授兼侍讲制
　　勅具官某宪府兼经筵自国朝庆歴始淳熙而后以台端入侍讲幄凡十有九人虽其间人品固有不齐然论事主乎忠厚劝讲贵乎明白祖宗所以命官之意则无以异也尔质直而义忠和而仁抜诸西蜀之珍畀以南台之重曾亡期月又侍延英朕之眷汝亦厚矣春秋大义炳如日星一经始终尔所明习朕意若曰有国者而不知乎此则内华外夷之分不明有位者而不知乎此则尊君卑臣之礼弗辨或隠其义或微其文尔宜开陈以辅吾志可
　　度正授兼侍讲制
　　勅在昔寜考有臣朱熹擢陞金华入侍经幄如程颐之于元祐如尹焞之于绍兴训辞星日之烂垂师友渊源之不坠具官某气淳质茂精识博闻撰先生之屦以从游险夷不变闻夫子之言而笃信细大弗遗矧跻从槖之崇兼侍延英之邃六经之义何上虽各専官五常之道为原莫先说易以发天地施生之蕴以明隂阳消长之机庶单厥心同底于道可
　　李性传授兼侍讲制
　　勅具官某在昔泰陵有臣祖禹方侍延英之日首陈帝学之书以宪道稽徳为言以敬祖亲贤为法经术讲论蔚为当时第一朕方崇向往籍敷求正人博古通今无如性传者是用升之讲幄以备谘访夫祖禹亦蜀人也益楙乃猷惟前人是似可
　　张虙授兼侍讲制
　　勅具官某朕闻之书曰即我御事罔或耆夀俊在厥服予则罔克葢简在王庭者不可亡白首耆艾之士也矧迩英之地哉尔儒之夙望有徳有年聘从乡闾长我庠校士知所模楷矣是用晋登讲筵以引以翼尔其据经守正弼予于治则予亦一话一言永惟成徳之彦是信其徃钦哉可
　　洪咨防授兼侍讲制
　　勅朕闻六经统天地之心八卦通神明之徳讲干龙于便殿艺祖所以眷昭素之深説泰象于路门真宗所以待冯元之宠虽曰防静精微之防难加语言训诂之繁然非明经何以见易具官某行介如石节清于氷直道事君深得静而方之体英词纬国自成竒而法之文虽眎草已极儒生之荣非横经莫称侍臣之选肆升劝讲俾对延英靖惟两仪四象之分一君二民之辨进阳爻而退隂位辟君子而阖小人粲然一书萃此众理宜于宻勿雍容之顷时以忧虞失得为言庶几吾身浑是易道可
　　陈公益授兼侍讲制
　　勅具官某朕获承圣绪涉道未明乃正月始和博求儒雅以待劝讲思所以开太平章缉熙也尔史于柱下经明行修每侍清闲敷畅厥防俾予廸兹古训乃有获昔贾昌朝于景祐元年説书崇政四年侍讲天章阁葢以其诵説明白耳毋俾昌朝専美景祐可
　　徐侨授兼侍讲制
　　勅具官某古我先民尊尚论语抉圣人之精意大义安国所以被遇于仁宗绎孔子之善行嘉言尹焞所以受知于高庙皆以是书之蕴敷于劝讲之筵具有前彜何拘近比尔经粹行古年耆徳明疏饭曲肱不改山林之趣端章甫能为宗庙之容朕方举贤而逺不仁脩已以安百姓悼大道之湮郁必耆儒之发挥如卿笃诚斯可感悟鲁论二十既陞六艺之科曲礼三千徐订诸儒之议庶讲论唐虞之地如从容洙泗之间不徒空言同底实治可
　　赵彦悈授试秘书监兼崇政殿说书制
　　勅具官某汉以宗儒典校册府自大夫向平望侯毅始至国朝中兴以来英才相望然领袖蓬山者犹未之见也尔行粹学古色爽气和召归周行明眉皓首朕已用之晚矣朕有美官号羣玉府非国夀隽曷使长之用是朌此除命尔其玩学如不及之语观属辞比事之训以其所师传者而表仪俊游则朕之望也可
　　徐清叟授军器少监依旧兼司封兼崇政殿说书制
　　勅具官某易象除戎器以戒不虞周官掌兵器以待邦用天下无一事一物非儒者之所当为也尔今之闻人古之遗直经术文雅风节议论葢如兊之戈垂之竹矢大弓越棘人共寳之辍从佐着往服少事葢高一级也虽然尔之谏佳兵者是矣而易礼明训又焉可忘职思其忧毋替朕命可
　　袁甫授起居郎兼权中书舍人依旧兼说书制
