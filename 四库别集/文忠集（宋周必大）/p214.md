<!-- { "loadSidebar": true } -->
　　臣某言伏防圣慈以臣生日特降中使赐臣羊酒米麫者劳瘁初辰仰闗睿听肥甘饫赐俯逮私庭恩重不赀感深无斁臣某中谢伏念臣禀生孤露逢运休明禄以荣亲乃莫谐于终养廪惟称事頋常愧于空餐乆污近司适因载育温厚纶言之赐光华诏使之临醪醴孔多饩牵有践虽荷弥隆之眷实増弗洎之思兹盖伏遇皇帝陛下恩结人心礼优士类饮食毎歌于周雅割烹殊异于汤臣施及庸才例颁宠数斯民仁夀幸未冺于余生既醉太平畴敢忘于美报臣无任
　　求祠第一劄子【九月】
　　臣庸愚不肖误膺简防乆司宥宻宜在黜幽特以大恩未报不敢轻易言去比闻有人揭榜平江防欧阳隽私铸沙毛钱则云恃臣乡人言郭棣过失则谓臣尝狥其私请臣以匿名法不当问而所指之事于臣别无迹状遂置而不问但臣身偹四近望实素轻为人指名辱国多矣今闻郭棣缴上件榜文申尚书省乞下有司防治事既公行理难自黙欲望圣慈许臣解罢宻院职事处以外祠庶几他日根获写榜之人不至观望鍜錬各得其平以示公朝不私之意伏取进止
　　第二劄子
　　臣充员政途阅嵗滋乆事功何有罪戾则多虽陛下天覆海涵未置谴诃之域而臣内循非据常履氷渊适已具述恳诚乞一在外宫祠差遣欲望圣慈即赐处分冒凟天威臣无任战惧俟命之至取进止
　　不允诏【洪迈撰】
　　勅某云云具悉枢机重任理实系于安危辅佐大臣义难轻于进退卿周旋二府荏苒七年有庇民之大徳而持之以谦有事君之小心而济之以正雅望宏度已穆在庭之瞻忠言嘉谟尤髙谋国之体方防观于绩用何忽冀于燕闲匪我攸闻亟其反室所请宜不允
　　第三劄子
　　臣昨日叠具奏劄乞奉外祠伏防圣慈遣使宣押未许其去仰衔恩施糜顶莫酬心既难安理宜固请伏念臣受才驽下百不如人而逢辰遇主徧歴华要承明三入又逾一纪向居侍从分量已盈求闲之章频逹睿听暨参大政滋不遑宁但以去就系人之观瞻不敢如前之烦黩荐更嵗律乃尝陈情未奉俞音空惭尸素旋陪筹幄益愧超迁方俟再期力申前志忽防简擢升正使名弗获牢辞黾勉就职今复二年有半矣爵位已极才力已殚在臣为当去邉鄙不耸盗贼不作在臣为无嫌尚或不知引退乃是前后故为背戾陛下纵加涵贷公论岂肯恕臣沥恳吁天盖亦晚矣伏望圣慈矜其悃欵惠以初终推父母博爱之仁佚犬马既穷之力速颁成命安此危取进止
　　不允诏【洪迈撰】
　　勅某云云具悉朕礼遇元臣义均同体枢机周宻监其夙夜之勤辅賛弥缝迟以乆长之报正尔有功之可绩讵容无故以言归卿忠力一心将明両地太尉之尊等相物望既隆三公之任承君官仪允恊方此岩廊之恭已是资帷幄之运筹荐腾引去之章殊咈仰承之意邉鄙不耸计见效以甚明膂力方刚在懐安而未可体予申告毋或嗣陈所请宜不允不得再有陈请
　　东宫贺冬牋
　　云兆三登瞻庆霄之纷郁日行道上符化国之舒长丛瑞应于宫庭浃懽謡于海宇中贺恭惟皇太子殿下英明毓质仁孝根心象着重轮助照临于両曜地居苍震賛简易于二仪茂对阳刚备膺天祉某宻瞻玉色阻奉金觥敬逢七日之来防致亿年之祝
　　辞免进书减磨勘劄子【十二月五日同施师防黄沼留正】
　　臣等仰惟陛下爱惜名器以劝事功因臣僚乞裁进书赏特轸圣虑斟酌区处内外大小咸得其当臣等防恩各减四年磨勘许令囬授天地之施草木知荣但臣等昔虽备数掌故未尝施鈆椠之劳兹忝二府又非经进自不应叨被赏典况提举官既许辞避则臣等愈无冐受之理今来更不敢循例控免仰勤诏谕輙同具奏劄恳请欲望圣慈特依所乞庶伸体国之谊抑逃侥幸之讥干黩宸扆伏深战汗取进止
　　淳熈十四年
　　辞免右丞相劄子【二月】
　　臣伏覩今月十五日制书授臣光禄大夫右丞相加食邑实封特降中使宣押赴都堂治事者辅弼之任古今所难猥加庸愚良以震骇臣闻栋以隆而吉鼎以中为实本末或挠安能任重刚柔中节乃可参和伏遇陛下天纵聪明日新政治洞照羣臣之能否恢宏万世之规模宜得真贤助调元化顾如臣者夫岂其人徒以早侍轩墀乆陪帷幄奉承教令苟逭谴诃揆席偶虚敢期冐进今虽圣神独运搃揽权纲并置疑丞间容充位然而政省实具瞻之地宰司非次补之官必欲金谐固当选众倘谓纶言之已播輙沿故事而恳辞若昔仁皇登庸次辅旋因物论改使枢庭当时贴麻人以为允伏望陛下逺稽祖武博采公言毋以扬庭而难反汗俾仍旧次适恊前规免累圣主知人之明亦伸防臣量力之谊干犯旒扆臣无任惶惧俟命之至取进止
　　不允诏
　　勅某云云具悉若昔帝王兴起治功皆畴咨相臣恊谋同道故股肱良哉着于虞典左右惟人陈于商书今并建辅弼兵图政绩次相之任顾岂虚授卿职典元枢迄兹累嵗经纶周宻备宣贤劳爰正鼎司益恢逺业宜体眷意务先同寅縂理万几登于至治庶几乎帝王之佐防章来上未谕朕懐亟其祗承勿用谦执所辞宜不允
　　辞免右丞相劄子
　　臣性质驽下一无所长误简睿知冐居政治缺然补报常负兢忧苟逭谴诃已为大幸敢图选擢进贰宰司以樗栎之材参栋梁之任将何以仰禆圣化振起治功闻命以还震惶失措除已具奏辞免外适縁连值节假未获拜伏黼扆之侧恳祈涣汗之回谨重以手劄控叙危伏乞圣慈俯赐鍳照
　　东宫劄子
　　某庸驽不肖乆尘政地毫无补日俟戾及敢谓圣恩骤有褒陟俾聮揆席自非皇太子殿下眷念旧人曲加荐进其何以臻此然力小任重实非所安已具奏恳免欲望令慈因侍膳之问赐半言之助冀收涣汗安此危冐凟威尊某下情无任战栗防祈之至
　　辞右丞相表
　　臣某言伏防圣慈以臣辞免新授右丞相恩命特降诏书不允者小才积累乆陪廊肆之崇大号涣扬骤致钧衡之次防逾始望理合终辞窃窥赐诏之温弥觉危之惕臣某中谢臣闻国以弼亮为重古以畴咨为艰立贤无方选众而举若伊暨傅逺求耕筑之中惟召与周近取弟兄之内自时厥后未见可观率因望实以推扬罕系班聮之髙下洪惟圣世迥掩前闻肇分佐贰之官并置东西之府既熟观其品识复详试以事为或揆席之偶虚繄宸旒之独断多由徳进间以次升上允合于天心下亦孚于士论方之歴代最曰良规臣以迂愚幸于际遇出入承明者逾二纪周旋両社者几八年以陛下聼徳惟聪岂不察臣乏尊主庇民之学以陛下知人则哲岂不鍳臣非助天理物之才特缘偹使于机庭获俾序迁于宰路宠虽至矣臣实惧焉伏望皇帝陛下深轸睿思恪遵家法不轻命相惟务抡材况元辅处中足副仰成之意而旧人在外适当图任之时徐观奋庸亟许迁令如此则计资显授已彰徧爱之仁引分听辞又徇知难之义兹为両得必契羣情臣无任云云【奉御寳批降批答不允】
　　批答【李巘撰】
　　省表具之枢极之任统斡万兵钧衡之司搃揆庶事夙均列于政地兹进登于宰庭所以畴具成劳昭我隆眷矧文武万邦之宪允谓全才而夙夜宥命之基迄臻美业爰擢升于右弼用诞告于外朝所宜即副岩瞻共熈庶绩何防章之叠上乃涣号之乆留且机务至繁要使一日二日而无旷今谦辞已过岂劳再命三命而益恭其若予言亟祗乃服所辞宜不允
　　第二辞表
　　臣某言伏防圣慈以臣上表再辞免新授右丞相防命特降中使赐臣批答不允者麻卷初宣敬上恳还之奏诏函叠下钦聆趣拜之言矧未副于汝谐顾敢忘于频防臣某中谢臣窃以宰庭当否国势重轻四海皇皇旦居中而枕奠万几业业皋在右而绩凝后暨汉唐之朝虽惭帝王之辅然犹萧曹同心而鸿业定房杜相济而防阶平矧逢大有为之时难用小有才之佐臣之不肖众所共知榱桷非栋梁之材瓶罂非鼎鼐之器叨防睿奨乆缀近司趋事赴功已愆于筋力立纲陈纪有乏于智谋固尝面乞于守邉何当自期于当轴倐膺选任殊骏听闻诸大夫皆曰贤尚当采国人之论一男子即得相寜不遗使者之羞倘昧牢辞将干大戾伏望皇帝陛下如尧之咨四岳如舜之命九官与其因绩用弗成始从易置孰若及贤和相逊即赐允俞下可遂于身谋上亦全于国体凟尊之谴伏地以须臣无任云云【奉御寳批降批答不允仍断来章】
　　批答【李巘撰】
　　省表具之卿以髙明醇正之资贯通今古懐诚秉节表励庶工自长西枢宣劳滋乆乃进登鼎席弼予一人朕志已定人望已孚而抗章三至恳辞弥确且在汉制太尉相尊等耳今宥宻领使盖太尉之任则揆路之进抑何辞焉卿其恊图政理同缉化机迄有殊功是为美报谦逊之节固所嘉叹而非所期望于卿也其止奏封勿复来上所辞宜不允仍断来章
　　谢表
　　臣某言伏奉制命授臣光禄大夫右丞相加食邑一千戸食实封四百户累具辞免伏防圣慈特降中使赐臣批答不允仍断来章者圣主选贤乆兹防印愚臣该辅忽尔扬庭恳避无从钦承有腼臣某中谢臣伏以虞书二典若都若俞説命三篇或启或沃惟言聼计从而防间则道同志合而愈光若乃元首既明而股肱非其良巨川将济而舟楫违于用是谓君唱而臣莫应上行而下弗随此舜帝所以博询于恵畴而商宗所以逺求于审象伊昔攸重厥今敢轻恭惟皇帝陛下躬上圣之资纂中兴之绪有【缺】　万世之志有奄甸八荒之心当得异才共陪休运而臣性迂识暗意广术踈使之抱椠懐鈆尚容强勉试以处中当轴岂所堪任简擢误加见闻交骇虽布告已难于反汗而兢危殆甚于临渊将何以仰副延登下酬责望臣敢不图惟薄效跂慕前脩庶绩咸熈深念允厘之义一夫不获常懐愧耻之思冀竭涓埃少禆海岳臣无任
　　谢太上皇帝表
　　臣某言伏奉制命授臣光禄大夫右丞相加食邑一千户食实封四百户有常立武乆陪帷幄之中应变守文躐进庙堂之上顾筹前之旷职恐歇后之贻讥臣某中谢臣窃考中兴以来号为多士之际作成有道任使无遗宏材既显于当时后觉复贻于今日如臣不肖被遇有初自忝缀于下科即召居于左学旋由麟省分察乌防防防擢之殊恩励公忠之素守逮受知于圣主滋窃位于要津扬歴禁途周旋政地龙韬豹略已叨兵柄之持鳯阁鸾台更冐国均之秉莫容逊避徒剧凌兢兹盖伏遇尊号太上皇帝陛下徳冠百王仁涵万国巍巍荡荡虽勋业之弗居济济翔翔犹贤能之在念是容蹇浅亦玷弼谐臣敢不勉殚千虑之愚图报両宫之造举十六相舜功知广于尧心为八千秋椿夀愿符于荘颂臣无任
　　辞免兼职劄子
　　臣凖省劄二月二十二日奉圣防差臣提举国史院提举编修国朝防要所提举勅令所宠灵参集恐惧交深臣窃以笔削二书该古今之徳业讨论三尺垂中外之章程苟非其人畴与斯事而臣最为冗陋积幸遭逢早并英游盖娄窥于石室晚陪政路尝同典于金科兹甫践于中台乃兼分于众职自知忝冐人且讥诃仰冀圣明俯垂简照加大名而脩史特容李泌之辞定成法以寜民専倚萧何之讲毋使提纲之任重为窃位之羞凟冒宸严臣无任云云取进止
　　不允诏【倪思撰】
　　勅某云云具悉朕登崇弼臣搃领庶宷谋谟徳业分畴左右之贤典防章程兼揽古今之谊卿学该伦类识贯本元兹奋庸于宰庭爰帅属于史观载统皇纲之纂述仍提邦宪之刋脩职并萃于真儒望益孚于众儁自朌有命实振斯文观故事而条便宜更酌方今之要务先逺业而奏寛大尚恢一定之良规其略谦辞以抒贤蕴所辞宜不允
