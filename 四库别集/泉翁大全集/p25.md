<!-- { "loadSidebar": true } -->
　　承手教读之，若亲接謦欬，不觉忘病也，幸甚。三礼之论，窃恐未然，不肖所据信者，惟孔子、子思三千、三百之言耳。若如吾弟以谓周礼为大纲，曲礼、仪礼为节目，则二子者，胡为每每对举言之，计其一定之数，若合符节而不他及也耶？且周礼六篇之首，皆有惟王建国，辨方正位，体国经野，设官分职等语，可见其为治天下之法，而古直谓之「周官」也。至其中疑为后儒所添入者，如卜梦之事甚无谓，亦有大琐碎者，皆可疑也。其书孔、孟之时皆未之见，而孟子班爵乃亦本之王制耳。幸更详之。然同不同亦各有见，不敢必也。近看仪礼中，其升降、揖让、拜兴、旋辟之节，无一字少得。若於此一失，即是废天职，而天理或息矣，真圣经也。此必周公所制，而孔子、子思称之，子夏传之，可见也。若於此理会得，则於道思过半矣。至来教所谓礼定体，易时变，大段则然。然礼之定体所以应变，而易之随时乃所以从道之正，是亦未尝不同也。吾弟聪明过人，见理甚快，必有以详察者，何如？希示。 
　　
　　与杨士德 
　　
　　书中所问阳明立志之教，与鄙见理一分殊之说，本并 行而不悖者。立志其本也。理一分殊乃下手用功处也。盖所立之志，志此耳。若不见此理，不知所志者何事。如人欲往京师，此立志也。京师之上，自有许多文物，先王礼乐之遗教，一一皆有至理，此理一分殊之说也。惟其见此可慕可乐，是以志之益笃，求必至而不能自已也。中间学心之言，大段有病，非圣人之旨。更反复思之，以质阳明，言不能尽也。此月二十五已携家入居西樵矣，余见阳明先生启中，不具。 
　　
　　答刘希南秀才 
　　
　　向得手书到山，读之，喜慰不可言，足见吾子志识之正矣。前此闻吾子负一时才名，以为止於文翰举业之间耳，不意又进此格也。幸甚！幸甚！中间说学者各就偏处做去一语，最切中当时学者之病。夫圣人之道，大中也，圣人之教，救偏者也。学莫贵乎各去其偏。自至乎中而止尔。譬如四方之人欲适中都，南方之人自南驰，北方之人自北驰，西方、东方之人，自西东其驰，是之谓背驰，其能至中都乎否也？今之学者，其病类此，故穷年卒岁，止成就其偏而已。造之愈深，去之愈远，方且沾沾然自足自是，而不以问於知方之人，可谓爱其身矣乎？又有一焉，南方之人知北向中都矣，北方之人知南向中都矣， 东方西方之人，亦知东西其向，志於中都矣。乃不以问於道途之人，不任王良三老，而号於人曰：「吾已知之！吾已知之！」诘之，则曰：「吾尝读舆图而知之矣。」及迷方多岐而不悟，与背驰者等。今之读书而不讲学者，其病又类此。夫学之不讲，圣人犹忧，况下者乎！由前之病，未易知也。由后之病，尤未易知也，可不惧乎！有感於吾子之言，知可与共学者，故不觉饶舌，吾子其思之。 
　　
　　答邓瞻邓眕 
　　
　　昆季书来，知近日寻求又皆以敬为言，甚慰。但君卓之说，恶俗事之纷扰，即未得执事之要也。患头项之多端即未明主一之旨也。明疑相半，即非明也，意者必先有以主乎其中者乎！君恪之说，知客气之病，即有克己之机矣。求主敬之功，即知治病之方矣。但恐未知用力与得力处，则犹是说也。盖客气与义理相为消长，义理长一分，则客气消一分，积之久则纯是义理，而客气自无。非谓一旦主敬而客气便消，病根可拔也。观克伐怨欲章可见，幸各思之。若有见则不虑人事之纷扰，头项之多端，客气之为患矣。余非面莫尽。 
　　
　　答余督学 
　　
　　承手教读之，知执事慨然以兴起斯道为己任，幸甚！且 於为说中正以立学者之的，幸甚！阳明不专於静之说，即仆之说也。古之论学未有以静坐为言者，而程氏言之，非其定论，乃欲补小学之缺，急时弊也。后之儒者，遂以静坐求之，过矣。古之论学未有以静为言者，以静为言者皆禅也。故孔门之教，皆欲事上求仁，动时著力，何者？静不可以致力，纔致力即已非静矣。故论语曰：「执事敬。」易曰：「敬以直内，义以方外。」中庸「戒慎恐惧慎独」，皆动以致其力之方也。何者？静不可见，苟求之静焉，骎骎乎入於荒忽寂灭之中，而不可入尧、舜之道矣。故易曰：「复其见天地之心乎！」复也者，一阳动也。非复则天地之心不可得而见矣。天地之心不可得而见，则天理或几乎息矣。故善学者，必令动静一於敬，敬立而动静混矣。此合内外之道也，性之德也。虽然，言之易，行之难，非一朝一夕之故也。当为吾兄共勉之，以倡明斯道。幸甚。 
　　
　　答少默问易简 
　　
　　晚来问易简一节，偶承止至善之论，一时病作，精神短，不能悉。夫乾之易者，健而动，故充塞平铺而至近也。坤之简者，顺而静，故成天之自然，而无所事也。惟其平铺至近，人皆可见，故易知。惟其行之自然而无所事，人皆可行，故易从。人皆可见，则亲之自不能已也，故可久。人 皆可行，则推之自不能御，故可大。然易简功夫，实不外乎吾昨所论至善之旨耳，故易他章又曰：「易简之善配至德。」德即至善之谓也。 
　　
　　答仲鹖 
　　
　　前者感寒一吐，至今未平复。正欲通问，适为来谕所先，且承品物之及，为慰可知。杨生笃志问学，亦拳拳於左右，适见与书，若犹有求放心之疑者。然区区以为，从事学问则心不外驰，即所以求放心，如子夏博学笃志，切问近思，仁在其中者，非谓学问之外而别求心於虚无也。仲鹖曾见区区去岁送陈世杰文字否？候更录去观之。昨答余督学，亦有孔门之教於事上求仁，动时著力之语。大抵近时学士一有所疑，便置不辨，此道之所以不明也。至於洒扫应对等语良是，但欲更造其理而涵养之耳。若有所疑，当不惜远示，不敢不虚心受之也。病中不多及。 
　　
　　病中答张四全 
　　
　　吾弟不以仆为不似，而反推诸圣贤之域，非所敢当，然亦不敢不勉，以与吾弟从事，而效其辅仁之微力也。承志学益笃，而及勿忘勿助之功，幸甚！夫勿忘勿助，其养之之功也，当知所养者何事则几矣，仆近於中庸、大学 益见博约之旨端的处。俟病间，与吾弟极论之。夫知之不真，行不力也，幸精思之。 
　　
　　答方西樵 
　　
　　吾弟亟於趋广，逼於骨肉之情，仆不能奉别，以滞於气血之躯，彼此各相亮也。自廿四以来病居楼上，迄今未下楼，然不敢以血气之病自病其心志。因穷究中庸一篇，随为作测。盖病间即精思，思而得诸心而随注於册，若有鬼神通之於前，逼乎其后者。凡七日而吾测成，月之朔也。即以附陈生录之，期欲正於左右，而吾弟又忽然而去，我心何如也！昨晚承留示二原，何慰如之！即急读以了大意，以辟文公章句为主耳。方欲精究病而未能，候细咀嚼也。二日吾测录完，亦奉质左右。诗云：「无言不酬，无德不报。」岂敢相孤耶！ 
　　
　　答陈宗享 
　　
　　自东山别后，病殊狼狈，然於病中，亦不敢以血气之病为心病，以自废天职也。二日虽稍平，未能完复，尚须爱养之耳。别后知能精思力行，以理自胜，不为事物妨夺也。此学无他奇异，只是家常菜饭，但贵人察识而养之耳。承欲数日复到山，真不食言也，只此一心，便可入尧、舜之道矣。易曰：「忠信所以进德也。」幸终栽培此念。病不多及。 
　　
　　灯下与少默公赞 
　　
　　吾於大学说其要在止至善，止至善之要，又在格物。而古之欲明明德於天下至天下平二节，专反复推归格物上。今观张敬夫答彭子寿，以自诚意至平天下，无非格致事一段，可见古人先得我心之同然。然则诸传以为示人以格致之事，亦可也。特送少默公赞阅之。 
　　
　　答太常博士陈惟浚六条 
　　
　　前岁曾两接手书，知已有顺亲北上之意，尔后遂常作燕翼之想，然未得其的。知在彼乎？在此乎？坐此不及致音，而以问於阳明，阳明莫吾报也。自去秋拜疏，遂入西樵山筑室，携家来居之，与二三学子，及方叔贤相处讲磨。乃与人世相隔，专得以理自进，若有不得已焉者也。日领自太常来书，又见近日所进，敬羡。象山书，三十时常手抄本读之，见其一段，深得大意。近日学者，虽多谈之，每每忽此。象山可信决知其非禅者，此耳。答稿二通录奉览之，可知矣。然以比之明道内外体用一贯，参之孟子知性养性，考之孔、颜博文约礼，若合符节。乃所愿则学明道也。近於庸、学二书愈见易简之学，并录一览。其来札中间节目难以尽答，敬疏於别纸，聪明裁之。 观来问多觉后语，先师白沙先生云：纔觉退便是进也，纔觉病便是药也。及孝弟敦本之意，甚好。由此扩而充之，仁义不可胜用矣。其不能不夺於书册山水，亦玩经典之心，凡以心不恒存存故也，外物入之矣。盖心存则有主，有主则物不入，不入则血气矜忿窒碍之病皆不为之害矣。大抵至紧要处在执事敬一句，若能於此得力，如树根著土，则风雨雷霆莫非发生。此心有主，则书册山水酬酢，皆吾致力涵养之地，而血气矜忿窒碍，久将自消融矣。 
　　
　　近世学者，多落影响支离，吾惟浚独於乡前辈中，择一象山好之，亦可谓善变矣。然学者又每每多有乐其简而好之者，有或虽好之而不知其大意，如别纸所云者，二者皆不著实。恐别有走作，吾惟浚自不如此也。涵养须用敬，进学在致知，如车两轮。夫车两轮，同一车也，行则俱行，岂容有二？而谓有二者，非知程学者也。鄙见以为如人行路，足目一时俱到，涵养进学，岂容有二？自一念之微，以至於事为讲习之际，涵养致知，一时并在，乃为善学也。故程子曰：「学在知所有，养所有。」宜更玩之。鄙见以为，此道体用一原者也。故只是一段工夫，更无两事，谨独即是戒惧，所以养其体，直扩充至位育之[大] [用，亦]不离於谨独。克己格致皆知行，此也。至天下平皆是一贯。然致中和平天下皆工夫，亦是谨独充之。如云尧舜之道，不以仁政不能平治天下，岂可谓格致天下平便无所事？中间扩充乃是至诚不息之道，如一根树由萌蘗至结子，皆是一气也。来札「便是」二字恐伤太快，阳明格物论未得其详。大抵心与天下不可分内外，稍云求之本心。又云由内便有外物之弊。心体物而不遗，何往非心？此理一也。若真见得，亦不分高卑远近也，高卑远近一体也。 
　　
