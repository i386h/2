<!-- { "loadSidebar": true } -->
　　臣某言臣由衷之辞已具前表分外之泽仍叨后恩祗命低徊不知所处臣某诚惶诚恐顿首顿首死罪死罪臣九能无术五伎不成空荷陶甄竟微知效陛下笃犹子之爱用家人之慈流其渥恩被以簪组析珪分器等姬氏之藩维裂壤誓河承汉家之礼秩皇仪晓列拜金扆而升玉墀仙跸晨逰陪栢梁而侍蒿柱在臣荣幸实冠等夷惟臣妄庸已成忝越岂可以仍祗大命更窃厚恩任济时之股肱为巨川之舟檝且臣属居宗室地接葭莩惟社稷之安危乃门庭之休戚岂不愿磨顶至踵裨高益深徒以智力有涯勉强无地惧倾辀之为败忧折鼎之生灾匪藏器而谋身实输诚而体国伏乞俯矜愚劣永鍳隆替思懋赏懋官之义用知臣知子之心特停过恩速寝严命则物情舆议咸仰于至公叨荣谬官不尘于则哲无任慙惧屏营之至谨诣閤奉表以闻
　　为王及善让内史第二表
　　臣及善言臣叨荷殊私冐陈至恳而惕虑昏于凡识深诚蔽于短辞丹槩罔通紫泥徒渥祗奉还答周惶失措臣中谢臣才踈行缺运偶时来荣匪德迁官由恩达法河象岳升台历府行参八命坐陟九霄彤轩皁驺非振鹭之饰青组丹绂是濡鹈之讥施重丘山効微涓滴妨贤自久速谤滋深顷因齿髪之衰得蒙骸骨之赐西河退老非翫经书东海归闲空求药饵方养支离之疾翻成恺悌之恩曲降丝纶重收簮屦【一作履】征荣槁木责焰寒灰将使防蹇磨铅入总枢秘牵羸引惫叅典钧石仰抃恩渥顾探心守桑榆且晏蒲栁先秋方与绛县老人论其甲子淄川艾耋比其容貌将何以对敭金扆趋奉玉墀当凤沼之便蕃望龙闱之清切况寅亮皇极经纶帝道功叅济巨义等作霖隆替是因具瞻斯在永言授受岂当容易是用深鍳陈力载怀天休心忧折鼎乞保悬车且今百度惟贞九流式序鹓鸿齐列俊乂在官可使画虎【唐诗作武】承羞丰貂窃幸谬中孚之好爵辱大雅之能官伏愿深惟至公俯收曲泽矜此疲劣改命才贤则器满之凶不累于愚叟栋隆之吉永光于圣代无任慙惧屏营之至谨重诣朝堂奉表以闻
　　为王方庆让凤閤侍郎表
　　臣某言伏奉恩制以臣为凤閤侍郎同凤閤鸾台平章事恩宠光临奬饰逾分防荷明命营魂失守臣某中谢臣学非儒墨术异商韩文乏斧藻艺慙刀笔属乾坤贞观日月光晖飞龙在天而庶物咸覩仙兎离毕而羣萌皆润遂得封植樗散谬齿于翘薪剪拂驽骀滥陪于逸骥骤荷私遇频阶荣擢入叅丹閤出拥彤驺爰自海邦遂升河辇佩若若之绶骛辚辚之毂叨恩窃幸空变星霜尸禄妨官曾微报効宜受素飡之责翻成黄閤之荣夕拜闱朝陪禁省敢希任先淑睿之美每忧王歆谬误之失而天慈逾渥圣泽无涯爰廻斗极之晖更宠掖垣之授下神畿而入仙禁未变葭灰自鸾渚而游凤池仅雕蓂叶荀侯之十旬累命未可为俦车公之一日九迁曾无足比既超伦而迈等实负愧而承羞臣亦何人敢叨非防况枢秘之重丝纶是职言叅化步入紫微臣蒲栁既秋桑榆渐迫耄期云及衰疾徂侵以日昳之歌当夜行之罪招愆获谤非为身谋败驾倾餗将贻国负盖力周于用则轻重咸宜任【一作用】过其常知钜细同踬伏愿察臣知止之分矜臣自量之情【阙】　　　廻三舎之光油然作云九霄之泽曲收过谬改命才贤则维鹈之讥不起于舆诵振鹭之咏复闻于朝序无任悚惧之至谨诣朝堂奉表以闻所让人别状封进臣某诚惶诚恐顿首顿首死罪死罪谨言
　　第二表
　　臣某言臣由衷之祈已具前奏而不次之泽仍后恩俯仰慙惧莫知啓处臣某诚惶诚恐顿首顿首死罪死罪臣爰从壮齿不逮侪流况在耄期曾何志力嗟负鼎之无术患挈瓶而屡空徒以庆云津枯槁蒙泽杲日流煦严【一作甲】霜不凋贪及圣明之辰愿从簮屦之列僶俛荣禄推迁岁时岂忘陈力之言方致乞骸之请不谓圣慈廻睠天造曲成东胶尚贤未始澄汰西伯养老更优渥抜迹嚣滓之曹假宠神仙之署二离齐景八舎连芳欵段涉千里之途轮囷为万乘之器龙池沐髪始畅前荣凤沼跃鳞旋叨后命顾兹疲朽理絶琢磨在方圆而罕施顾长短而无取岂可以仍尘帝载累紊国经使身贻鼎覆之忧朝失栋隆之举是用内慙外惧夕惕晨兴轻荐本诚敢谢非饰伏乞矜臣难夺之志体臣不移之愚特停过恩改命贤哲则济济之咏复闻于圣朝洋洋之美不专于曩载无任惭惧之至谨重诣朝堂奉表以闻
　　为杨执柔让同凤閤鸾台平章事表
　　前　人
　　臣某言伏奉恩制命臣同凤閤鸾台平章事受命祗惧俄惊魂爽臣执柔诚惶诚恐顿首顿首死罪死罪臣闻任官择人哲王之所不易陈力审分忠臣之所宜守固当使宠私路絶公直道行然后能谤讟不兴缉熙有寄臣材非上达地则外姻攀日月之末光承雨露之余渥遂得持衡天阙摄职斗枢尘八座之政本忝三军之戎务高秩厚位徒辱于庸虚弱雾轻埃竟微于答効盘桓宠禄僶俛岁时甘受维鹈之刺宁怀振鹭之举而圣慈无已天造弥隆复使叅掌国钧预闻执政抚已慙悸扪心震越夫以衡石万防盐梅三铉叅翕阙【疑作辟】之造辅丹青之景化自非媵莘占渭出乘箕安可寅亮帝图弼谐邦敎臣之蒙蔽久尘听覧岂足以傍允物情上廻天鍳承舟檝之远托当股肱之重寄伏愿暂停旒纩俯择刍荛搜访才良用平分之道屏絶私昵收曲成之惠则域中多幸天下至公岂惟匪服免讥臣无器满之惧固亦得贤斯在朝有栋隆之吉无任慙悚之至谨诣朝堂奉表以闻
　　让知政事表
　　臣某言伏奉恩旨令臣同凤閤鸾台平章事有命自天光宠逾量如集于木啓处失图臣峤诚惶诚恐顿首顿首死罪死罪臣闻简贤任能百揆所以时叙谬官失职九流于是咸旷隆替所寄义不可轻臣才实凢庸志无远大叨预簮履遂升台閤践金门而游石室掌狐史而叅凤纶被蜉蝣之衣徒窃荣宠接鸳鹭之羽久慙尸旷甘受妨贤之责忽承非次之恩仍使叅预机衡献替帷幄持济巨之舟楫味和羮之醯醢以挈瓶之智陪负鼎之逰将何以祗奉帝难弼亮皇极况丹青所运鼓舞通于四时鑪锤所裁纲纪行于万俗动关政体岂易其人臣才阙行疎艺殚术浅同子房之多病异呉汉之强力防支离之杖未振其躯资拥肿之材岂胜其任将恐贻灾倾餗取辱败军丧实亏名夫岂足惜害公挠法兹焉是惧敢缘陈力之义轻布由衷之请伏冀九霄泽三舎廻光体臣不移之愚矜臣难夺之志特停过谬改命才贤则器满之凶不累于凡鄙栋隆之吉永光于圣代无任慙惧屏营之至谨诣朝堂奉表陈让以闻
　　让同平章事表　　　　　　阙　名
　　臣某言高品呉千金至奉制加臣银青光禄大夫同中书门下平章事兼泗濠等州节度观察处置等使余如故者初受恩荣若登霄汉退思尘忝如履春冰臣中谢臣闻以德诏官以劳定赏苟或虚授人无劝心臣自守方隅累更时岁荷唐虞宣力之寄乏齐鲁振政之能愧无可称以答高位岂意圣慈奬天泽荐加以燮赞之崇名被庸虚之陋质惧速官谤有玷大猷伏以宰相之职安危是主其在当否系于惨舒唯以材升例无平进举不失德则副苍生之心苟非其人或致夷戎【一作外夷】之哂臣虽愚昧尝览前言岂敢冐荣遂安窃位輙思事理冀尽刍荛若以汴河要津漕运所切徐方俶扰师旅未宁谨当上禀睿谋下贞戎律尅期而进屈指可平励众之先是臣之志既行其事必在正名所加节制安敢饰让至于银青贵服金铉重名勲绩无闻岂宜滥及伏乞赐寝前命俯亮愚衷微臣有遂心之宜圣朝无不称之服名器斯慎退让有闻遐迩聆风孰不知劝其新授官告谨重封进无任屏营之至
　　让鸾台侍郎表　　　　　　前　人
　　臣某言伏奉恩制以臣为鸾台侍郎依旧同鸾台凤閤平章事兼修国史仰祗圣泽退怯愚衷周章失图惕惟厉臣某诚惶诚恐顿首顿首死罪死罪臣闻畴德而授则尸旷之讥絶推恩而举则缉熙之道废臣志狭量浅业空理疎揆才异言行之科入仕非庶高之选邀属时幸累叨荣级石渠麟阁司典籍之林金门凤池叅庙堂之议以小才而居大任用近智而恢远畧缘鹤之鼎既失于盐梅濡鹈之衣实慙于绂冕甘待素飡之责忽承非次之恩夫以闼崇严玊堂秘近职叅持盖位亚掌壶子云以善属文词始应夕拜李真以妙通经术方陪旦讲臣之愚陋实畏友朋岂足以奉帷幄之昌言联名贤之逸轨且短才不齿未减双鳬之数丰秩妄加必丧羣龙之绩陛下经纬品物搜扬管库方使道风德范远出帝先岂令败政妨官近自臣始伏愿俯收人望顾惜朝班特廻宠光改命贤俊则百僚寅亮长无鼎覆之忧三阶底平自有梀隆之吉无任悚戴屏营之至谨诣朝堂奉表陈请以闻其所让人具如别状臣某诚惶诚恐顿首顿首死罪死罪谨言
　　为张令让麟台监封国公表　前　人
　　臣某言臣短辞易穷愚意难达虽由衷之诉累黩于清规而临下之明未照于丹恳伏奉还旨更优前命心魂交悸啓处失图臣某诚惶诚恐顿首顿首死罪死罪窃惟服勤致用事主之名节推诚纳忠为臣之职分凡列衣冠之序忝升敎义之筵立身扬名孰不由此况臣沐浴盛化被服隆恩陪万乘之旌旃列四臣之御侮犬马立効虽未堪申防代劳鹰鹯有情岂敢忘除凶弭慝论削蒲之衅逆举触瑟之祅变盖惟恒事岂足言功陛下录臣謏才收臣薄艺以某缨组旧业颇闻于义方山林远情粗闲于道术访其隐仙之诀求其诗礼之对不行而至坐辞麋鹿之羣无翼而飞遂接鸳鸿之侣久慙粉米之饰欲辞稻粱之惠日来月往犹恋于轩墀雨施云行亟廻于印绶今复更申殊奬追叙微庸以臣子之恒情辱公卿之显位等威齐乎四履名器光于五台缛礼崇徽顿荣于非据深忧巨惕更切于如临夫不失赏刑先王所以抚中外大明黜陟前典所以正邦家中麋豹之侯仅堪封爵乏羔羊之节无阶流品乃贤哲之所慎岂庸微之敢安是用仰辞渥恩俯誓肌骨宁甘于犯违朝宪不可以亏损帝难固守不移之愚庶全难夺之志伏冀南离廻耀微察于倾心北斗芒稍矜于走魄特停过谬曲赐优容使官谤不喧工歌有序则无私之覆弥大于九至公之途永隆于万国无任忝窃慙惧屏营之至谨重诣朝堂奉表固请以闻
　　代家君让左仆射表　　　　苏　颋
　　臣某言伏奉制书以臣为尚书左仆射余如故祗陈惶悸罔知攸处臣中谢臣始孩而孤不承义方之训及壮思勉又乏殊异之才幸以高曾绪业妄膺俊造州郡徒劳岂议闻达陛下昔居邸第臣得谬连牧马曵裾之末忽焉三载遗簮之旧亲奉六飞攀鳞而践台阁无翼而登霄汉皆圣主造物之恩成小臣饰躬之渐虽出入升降数十年间纡青拖紫复何功业大行皇帝不以非才擢登近侍貂蝉始拜居守三秦舆驾来旋俯移数月以臣愚直不任政事犹假位选曹留台洛邑去岁秋暮复叨端揆臣往以谋猷缺如寻而年病相追每经陈乞未赐哀矜属升遐之际变起仓卒受遗顾托形于制旨臣虽独拒邪谋莫能死全忠烈则臣之为咎已无所逃岂谓卑听廼诚曲蒙照奬非臣微命能答鸿钧自光华在辰睿圣登极四罪皆服百工咸事尚书万防之会仆射庶寮之长正宜明德茂才弥纶经济岂使妨贤败政自左而右陛下以维新之业始邀于卜梦而念旧之私尚任于疲老臣知不可议者伊何安敢上累明时下尘良史伏乞悯臣有涯之忝越然后选众而举得人为盛非唯微物览分固亦朝廷益光无任慙荷屏营之至谨奉表陈让以闻臣所让人别状封进
　　代家君让侍中表　　　　　前　人
