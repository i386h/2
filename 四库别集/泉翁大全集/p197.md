<!-- { "loadSidebar": true } -->
　　先生讳昹，字孔(易)[□]，号木斋，江浦人。卜筑浦口清江建亭，而东莞林缉熙适至，扁曰卧林，遂号卧林居士。迁定山桥，曰双泉阁、曰天风亭、活水、曰溪云，则又号定山居士；四方人称之，亦曰定山先生。本姓章氏，宋丞相郇国得象之后，子孙由闽越而浦城，而松江，至祖曰智甫者，以儒术名。洪武初，不乐仕进，逃名更姓庄氏，游淮泗，至江浦家焉。父讳诩，赠征仕郎、行人司左副，妣任氏，赠太孺人，配李氏，封孺人。先生生於正统二年丁巳十一月十二日，为儿甚异，十一岁充邑庠生，十三补廪膳。景泰丙子领乡荐，成化丙戌举进士，选庶吉士，授翰林检讨。夙志慕古，文尤奇伟。与之交游者，皆一时名儒，如白沙陈先生，一峰罗先生，其尤者也。宪庙欲设上元鳌山灯，先生同编修章公懋、黄公仲昭上培养君德疏，言甚剀。为忤旨，杖之，调湖广桂阳判。行间用给事中毛弘、御史陈壮言，改南京行人司左司副。迎二亲就养，寻遭二艰。丙申服阙，不起复，超然肥遁，有示门人徐光岳无弦太极之诗。巡抚都宪王公恕访於定山，欲以白金十五镒理其敝庐，却之曰：「受官办以理私庐可乎？」十九年癸卯正月，白沙先生起取入京，过定山，相留越月，送於扬州；及南还，复送之龙江关。故白沙诗曰：「忆昔经江东，多士予所钦，论文一杯酒，惟我与子斟。岂意千载下，复此闻韶音，我病不出户，何时还盍簪。俯仰宇宙间，与子契其深。」或问张汝弼草书。先生曰：「好到极处，俗到极处。」问：「何如则可？」曰：「写到好处，变到拙处。」曰：「何居？」曰：「邵子所谓行墨因调姓者是已。」白沙先生亦曰：「定山草书迥然，自成一家者也。」定山论诗文曰：「取乎内而忘乎外，得之心而应之手，如相马之神，非牝非牡，而斲轮之巧，不疾不徐，斯其至矣！若夫优人之学孙叔敖，抵掌谈笑，得其形似者，奚可哉？」其持身则慕伊川法度，斩然而难犯；接人则慕明道和气，油然而可亲。尝曰：「天之生圣贤，将为世道计也，或裁成以制其过，或辅相以补其不足。孔子之於六经，朱子之於传注，唤醒聋聩，所以引其不及者矣！今世降风移，学者执於见闻，入耳出口，至於没溺而沦胥之者，非制其过可乎？故进而当行道也，吾义所安，不违道以乾誉；退而当明道也，吾志所存，亦不立异以求名。」弘治七年甲寅二月，后军都督府经历周广荣荐先生恬退自守，涵养有素，乞起用。圣旨曰：「取来用。」巡抚何公鉴躬请定山劝驾，继遣应天府候行。先是，冢宰王公恕、司寇张公瑄、都宪虞公瑶、侍御朱公德、提学王公鉴之、知州万公本诸荐疏，皆出部檄，非特旨也。故先生曰：「吾向以谏被谪，既而退处几三十年矣。今乃出特旨，敢不行乎？且学士丘琼台常嫉曰：『引天下士夫背朝廷者昹也，吾当国必杀之。』丘今入阁矣，承特召而不行，罪其可逭乎？」七月遂行，九月入京朝见。大学士徐公溥语郎中邵二泉宝曰：「定山亦我朝出色人，当复翰林，乃协舆情。」丘语人曰：「我不识所谓定山也。」徐公又语学士西涯李公东阳曰：「定山君之故人，君当注意，我已致仕，不能为朝廷荐贤矣！」李但唯唯。子会谓西涯初见先生入京，戏曰：「公今后能用大笔字作拜帖乎？」谒吏部，三揖不跪，冢宰耿公裕起延之以茶，令四司送出部门。先生曰：「第令不失己，官职外物耳！」吏部题复行人司副。子介暨王巴山弘谓西涯语吏部曰：「留都根本之地，定山还，当官此。」八月乙卯三月，升南京吏部验封司郎中。以八月日到任，十二日病中风疾，迁延野寺，弥留日甚。明年丙辰八月二十日，赴通政司告行本部，即归定山。自是屡告部，不为题处，时琼台丘公亦卒。越明年丁巳三月，遇考察，尚书清溪倪公岳以老疾退之乃先生告去已改岁矣。故白沙诗曰：「欲归不归何迟迟，不是孤臣托疾时，此是定山最高处，江门渔父却能知。」或曰：「先生与白沙之诗，可谓世称两绝者；曰言语文字之学，昔人谓落第二义矣。」先是，江西张公东白元祯书曰：「获睹近作，不胜仰慕。向里工夫，惜不得聚首论之。往年陈白沙会间当尽所言矣。」张公汝弼书曰：「君子居闲，患无书可读，又恐书多而亡羊耳。晦庵教万世学者，不得已而有言，亦为鲁斋所惜也。先生之於白沙必有定论，更一示我。」先生俱以白沙之说答之。新安进士汪君循从学，亦[首]示以白沙之学。循曰：「欲知先生之心者，当观先生之诗；善观先生之诗者，亦可见先生之学。」甘泉子曰：「予癸丑下第南归，谒先生於定山，潇然洒落，望之知为有德人也。今观先生及诸公之言，即先生之学，宜与白沙先生同矣；而白沙先生语我曰：『定山人品甚高，恨不曾与我问学，遂不深讲，不知其后问缉熙，何以告之。』此犹若有未尽然者何耶？」或曰：「以讲习不足以入道也，故忘言以默识终。默不可以示训也，故因诗以立言。惧诗名之召祸也，故应诏以混世。见世不可以久处也，故在告以归山。归山不能以自洁也，故委物而辱身。乃先生超然而还大化矣。」或曰：「先生之出处进退未易言也。其始也，激之於琼台；其中也，乘之於西涯；其终也，成之於清溪，而又误於子弟门生之不力焉。使琼台而无入相，入相而先物故，则先生退居三十年矣，未必出。出而有知己故人调护之，以累荐之贤，则必复内翰，必不南。及南而疾作，不知人矣，使子弟门生而力焉，则必知今法不但一状而可挂衣长揖以去，而必知自奏，必不罹清溪之忍。使清溪而不忍，则自八月至明年二月如彼其久，中间一念同榜之义，全天下之望，必有以处先生，而不至从考察退也。噫！」或曰：「先生既病风不知人，其进退当是子弟主之也。虽然，昔者柳下惠为士师，三黜而不去，犹曰直道而事人；今尹子文曰三仕三已，而无喜愠色；宁武子邦无道则愚。古之圣贤人立身遇世，其远意岂常情所可测哉？」十二年己未九月，疾大作。二十九日，终於正寝。十二月二十日，葬定山之原。其明年庚申，邑尹明君昉请祀於乡贤祠。子男五，曰会、日仝、曰介、曰全、曰俞，仝、全、俞先亡。女三，长适尚书张公瑄犹子织，次适佥宪石公淮之长子柱，又次适宪副王公弘。会、介诣南雍恳甘泉子曰：「知吾考者白沙，白沙之门则子也，非子莫可铭吾考者。二十有八年未之铭，若待子也。」铭曰：峨峨定山，四方之望，薄云不雨，奄望伥伥。云中之隐，哲人颀颀。维以奄望，维以狐疑。蛰彼龙蛇，出而见毁，龙蛇之毁，龙蛇之否。孰惑龟山？孰惑下惠？三黜何伤，孰知远意？定山不颓，哲人不萎。后有作者，观铭於此。 
　　
　　明故封兵科给事中西山许公墓铭 
　　
　　南京考功蔡子希渊谈海宁许子台仲相卿之贤於甘泉子曰：「贤给事也，讲学於阳明先生，志圣贤之道，而行则笃；在家行於家，在乡行於乡。」甘泉子曰：「嘻！予知之。畴昔过从於长安之西而贤之久矣！在朝则风采凝然，在列则切磋偲然；虽然，其必有所述者乎？」蔡子曰：「有之。其考曰滋，润夫也，是为西山居士也，是为兵科给事中封君也。童而克丧其母，蔬水三年。而壮而老，克励其行；於家於乡，家化而乡信者六十八年，卒以善称。是故幼而知孝，明其资矣！玉立山峙，严重自持，不妄语笑，洞彻肺腑，知其人品矣。迁茔厥祖，费数百金，不以累其弟兄，知其悌友矣。教子业儒，言动以正，严爱交至，延师校业，巨费勿爱，知其慈矣。弗屈於贵势，而谦卑贤?，弃蹝举业，久远是图，知其介矣。乐周人急，不敢自失，面折人过，改勿怒，知其义矣。?不负舅翁之遗托，经纪外家，销隙於内，御侮於外，完业以归其弱嗣，而却其千金之报，知其恤睦矣。及以封贵，泊无矜色，咏诗诵书，游遨山水，足不履城府，聘之乡饮，亦谢不赴，却亲知之请托，以不沟渎其身而累其嗣贤，是故知其廉退矣。」甘泉子曰：「夫封君之贤，则既闻之，然其必有自矣！」曰：「内则元配封太孺人俞也，相卿，其笃生圣善也。知学，通列女传，闲内训，其贤而有识也。其继室居也称之，故知内助之良矣。」曰：「抑犹有所作之者乎？」曰：「厥考一樗翁曰紃也，识广才雄，光大家业，游必豪杰，而母仪则徐氏其贤也。厥祖则立本翁曰祯也，奋於农亩，义行信於乡人也。厥曾祖则曰懋也，国初以人才举，同知海州，为海宁起仕之始也。是故知其世德之积矣。」又曰：「此非予之私言也，盖征诸查参政约之状焉。」甘泉子曰：「吾何征？信诸其子，知其当必有所本也，而况其考西山公及其妣之贤，有足(惩)[征]者乎！况其祖曾高始之源远而淑者乎！」蔡子曰：「敢以吾台仲之哀悃有恳铭也。西山封君以嘉靖丁亥五月二十五日卒，距其生天顺庚辰十月十七日，享年六十八，弗跻於中寿，禄养弗及於五鼎。与弟益府典膳桐卿二人相悼痛弗已，谋诸其子婿周府典膳祝继暄、太学生贾中，愿得先生之铭，将以是冬十月十二日葬於永安湖杜曲山之阳也。」甘泉子曰：「久矣！予之不托於铭也！然而不可以终辞於台仲之同志也。」遂铭曰：呜呼！如其贤！生之难，作之难，述之又难。遥遥西山，山有泉，泉则有源，有考其源泉，予以观其澜。　六年秋。 
　　
　　敕封孺人黎氏墓铭 
　　
