<!-- { "loadSidebar": true } -->
　　曹君连城以中年嗜道断酒却肉更所字莲城而问説于于先生先生曰是即太史所称莲之脱淤泥而皭然者乎夫连城璧也而更为莲莲者连也连偶而相生为莲然则莲亦犹连矣且不特此也莲之脱于泥此非连连者所敢言也其不字连而更莲是故恶夫连也夫连城以嗜道之故一旦捐人世之纷纭而返于澹涤岂犹有流连不已之意介其间乎则夫碎千金之璧而寄之一枝之安莲峰化城于是乎观矣
　　不羣説
　　今夫梧桐之生也特立于朝阳而岿然何依松之托徂徕也无附枝鹔鹴不竝列以处而罦罿远焉雉子之耿画坟衍以分经界盖天下本有不同于物之行而苟同之则为附也吾友包饮和作徳本性好学并力而惜也抱宏材而赍志以死其死则徐君芳烈諡为淳博盖取古人友朋易名之大义也而徐君复榜其故庐曰不羣或者疑之方饮和幼时羣于乡及长也羣于友朋读书论世上羣于古王圣贤往来赠答嵗时燕饮之次羣于峩冠侧弁之夫居家羣于亲亲言笑无辞防愉怿自生迄死凡若干年矣悉羣于所爱于所敬而以为不羣嗟乎世亦知夫柳下季之比居于鲁而有以异于臧孙季孟者也饮和名秉徳行二予别有包二先生传
　　诗余谱説
　　防稽陶燕公定诗余谱成属僧开叙僧开既叙之且为之説其説曰
　　古诗异近体近体限句字古诗不限句字也词异诗诗句字不限声词限声也夫词限声而可不审声乎虽然诗亦限声矣古诗之限声者梁武之采莲龙笛徐勉之迎客送客是也近诗之限声则王维之青雀词李贺之休洗红韩偓之嬾卸头刘禹锡之潇湘神是也诗限声而无谱以纪之故失声词限声而无谱以纪之不防并失词乎虽然花间之辑则欧阳舍人谱之矣大晟之厘定则屯田待制并谱之矣然而又有异者花间之江城子南乡子诸词字犹可増减声犹可下上也大晟之虞美人减于唐则终减之也其临江仙増于唐则终増之也花间以不定而尚近于诗大晟傥不定而不又降于曲乎虽然乐之易亡者声难嬗也今则可嬗矣字则伊吾令吾器则鲁鼓薛鼓矣然而更有异者今之称淮海者曰山抹微云其称东坡曰大江东去夫山抹微云之满庭芳固无戾声即大江东去之念奴娇序亦岂有变声也而彊为优劣若此然则求词者之当不仅在声也而况于声乎
　　王景略不智説
　　王景略将死苻坚问之景略曰晋虽僻陋然正朔相仍勿可图也鲜卑羌虏时我仇宜渐除之景略死坚伐晋鲜卑羌人共殪之秦亡毛僧开曰景略之智也而非也知兵之能伤人也则必曰是兵也伤人而曰兵也利听者勿惮也况其欲玩兵者哉景略曰晋不可图也智也然不知夫晋之必不可图也且不知夫坚之将必欲图晋者也则曰正朔而已此兵利之説也兵利之説非智也然其曰鲜卑羌虏可患也而卒为所灭抑不可谓不智夫鲜卑慕容垂也羌姚苌也夫景略欲去垂矣欲去垂而不得尝多其术以去之矣多其术而又不得也则夫其所言者或者又多其术之言与而欲坚之听而去之哉则又非智也






　　西河集卷一百十七
　　钦定四库全书
　　西河集巻一百十八
　　翰林院检讨毛竒龄撰
　　录
　　门防录
　　京师芦沟桥为南北咽喉崇祯中流贼窥畿南当事议筑小城设把总兵镇之其城祗二门通南北往来乃当时题门者南曰永昌北曰顺治实颂之非有他也后李贼僭号改元永昌而
　　本朝
　　世祖皇帝即位辽阳实建号顺治门防之先兆如此
　　野树神录
　　予友丁大声有枣园在城西其祖母戴以剥枣至园恶大樟占枣地命伐之官园者力争不可谓是树寿枝叶偃及亩必有神不听及树断母见绯袍人从断树出惊问之傍人勿见也登藩车到门忽有瓦砾从车帘中入正中母面及下车则飞砾集于顶如鵶然侍人横遮之即止稍却集如故苦之或避之亲串家然不能归也大声儒者也执经坐母侧正色厉声以诃之终不效杭有师婆善观魅或延之来甫至阶即左向肃手密问曰君家有娘子以雉绳环颈此谁耶家人哄然曰此大媈也大媈者杭人杨姓本大声母而以母姑虐死于绳必此是也大声叱曰止师婆杭人焉知非知其事而捏此言者师复曰尚有小婢从亦绳颈何也众愕然曰此则外人无知者矣大声乃大号请媈主出飨以小牲醴为文若干字且泣且告具言子媳无雠姑之礼家有名教不可训母生知书岂死而瞀乱如此是夜梦媈至泣曰吾颇晓礼岂不知姑不可雠顾此实非吾意也有野树神者伐其栖而神之门者恶门楼守仆日以秽渍浇门端遂因缘为奸而胁吾以来凡其犯姑状皆其为之吾敢犯姑哉虽然野神餍所栖苐造寻丈瓴甓以栖之足矣吾十年以来颇苦盍亦告之姑得云栖説法以稍为解释可乎醒乃告之母遂筑小祠断树下而诣云栖作咒懴凡十昼夜及毕母朝盥一婢捧水盂一婢授巾洒面已接巾授巾婢忽取懐中砾击母面母批其颊曰然则从来之投掷皆汝所为耶然婢实不知也嗣此遂絶于先生曰礼有室神论语乡人傩孔子必朝服而立阼阶注曰恐惊室神是也有野树神周礼大司徒职田主各以其野之所宜木遂以名其社与其野注谓野无社主者不立坛壝但依其野所宜木以栖田神如依松曰松社之野依栗曰栗社之野是也今世无五祀不晓室神并不识门神为五祀之一而野树栖神则以为怪诞而樵贼之因有此事乌知此皆言礼者所必及乎特其所为祟则野神不得入室必借室神为因缘而室神野神又必凭其家人之间隙而后可为此总无可怪者祗人死能久留而云栖佛説可解怨结则怪之甚录斯説者毋亦信其有礼者而阙其怪焉斯已矣
　　二先师判鬼录
　　山阳令朱君禹锡善谳狱见海宼案末有苏道士名而疑之以询予予时与杭州张缵同寓淮之天宁寺间为语及缵愀然曰此吾弟綋为之正欲告朱君而朱能询及子盍为我告之母使道士获无妄罪予大喜遽报朱去旋即问故缵曰道士风马其开隙受陷所由予不得知但恨吾弟綋曾以不韪为天帝录罪死而复苏许以改行自赎而今复如是如何予因询其不韪状曰难言难言但其事则亦可异者吾弟綋于书无不通屡试必先人特以贫故依妇家塘西夏月痢死无棺其子走老屋乞吾叔父孝廉公买敛具而孝亷公在海宁遂从海宁还逾七日綋苏言至天帝所听谳已入死案既而曰此诸生也遣一官押至学宫请二先师出曰是已有成案矣然必得先师决之一师曰罪轻而情重死何辞耶一师曰虽然事尚有可矜者始非倡谋继不附名虽同情可减等乎官曰同情则同罪何减为师曰不然情虽同而罪有等毋亦姑贳焉以觇其自新何如官踌躇曰念其父官岭南有功徳于民请姑贳五年改行则已不改然后收而倍入之乃遣押之见吾父吾父在岭南名宦祠拒不见曰非吾子也转而见吾母母氏蔡在徳清外家泣曰父不汝子矣汝能改行当速归虽然汝死久恐尸坏可归则归否则仍返之帝所自有所处万勿认他人尸也因遣一仆同至家觇家人肯认与否及至见尸尚未敛有一灯一饭盂列尸前櫈间尸动女惊走曰不认也既而妻女哭而前曰认矣仆与押者始辞去其怪如此时子询其所为事缵勿告也后予间还里避姜京兆宅见其从兄纲重询綋事曰从弟死有年矣曩者清师下杭州潞王北去其宫眷留者匿之塘西孟氏家从弟为王氏所诱谋出首而既而悔之不与名也其后王氏出首者五人皆暴死而从弟赖先师救解以不与名得免然越五年亦竟死京兆问先师者谁曰先师者一顔渊一子服景伯也时京兆备书其事然终未得苏道士状及予官京师与淮之张毅文为同馆官毅文能言之时毅文尊人吏部公在籍缵綋兄弟以同姓尝通谱往来值公生日綋无以为寿偶过三官阁见苏道士养鹤雏二而道士他出綋遽指鹤雏曰道士已卖与予矣遂携之行而儿道士守之者坚不肯与乃击儿道士夺去而儿道士尾之伺其送吏部公宅出儿道士跪门公问故竟还儿道士次日公张宴于曲江园綋在坐见大鹤翩然翥而前询曰鹤雏何在耶公曰在也因欢言谢之傍一人揶揄曰鹤雏耶昨儿道士来跪门领去矣綋衔之因有此隙
　　于先生曰予恶説鬼物且薄宋儒以报事作感应篇客有道报事者但充耳俟之而独于二先师事不能忘以凡言报必无可据而此云先师有二且以顔氏子服氏当之此数百年来极东西南北之人必无一人所敢言者而此能厯厯言之则此非漫造无据者矣当京兆宅言此事时在坐者一十二人裁及二先师便皆哗然曰荒唐至此予俟其哗毕正色曰事或荒唐二先师不荒唐也予初不信此事今信之正以此也京兆曰何也曰礼云古凡立学者必释奠于先圣先师此在文王世子篇是春秋前礼也世信以学宫先师必属夫子哉夫子前学宫必祀先圣而佐以先师圣为主而师附之圣尊而师卑相传舜为先圣则臯防为先师文王为先圣则吕散为先师故汉后周公为先圣或孔子为先师孔子为先圣或伏生申培公辈为先师及唐定典礼则始以孔子为先圣顔渊辈为先师是先圣先师创于唐虞三代以来而顔渊先师则定于汉晋后者自明嘉靖间改称孔子为先师而此礼遂亡盖圣人百世之师他时可称而学中必不可称何则以建学成典定作名分不可紊也今以斯世皆改称者而之中独能不改以存此名分此在张氏兄弟必不能搜掌故以自诡其説而在世之人亦必不能洞悉典礼故造为此言以矫诬张氏兄弟则真实录矣吾方欲存此以媿夫张璁桂蕚之徒之不学者而诸公以为荒唐何也京兆曰善遂录之某日录
　　枣花录
　　吉安曾副使言族丙应试旌阳观道士谓之曰见枣花当举曰然则来秋耳道过孀姑姑呼枣花持脯前则婢也丙告道士语姑与之待年果入解丙初有定词姑能文后有代婢答词【丙词曰欲见枣花开喜见花开早留此潘家苑里红试待秋风晓婢答词曰将探上林花须记东家枣莫道人从四面来忘却枝头好】丙午录
　　女棺录
　　县东里张逢吉妻曾游城西五里东岳庙庙停往来棺一女棺尸中僵祝窃启视因谋众将燬之或告张妻貌大与棺中女相类妻惑甚夜归狂言曰予河南南阳内乡人家住秋林山从夫甲官台之黄岩予先死于此而夫死赤城驿中不得归迄今若干年今守台者颇怜之将归棺南阳而道经取我使燬我是絶我归也不幸更为汝妇敢乞汝汝当急往止诸众张曰诺早起为众言得勿燬然妻终以是益惑后渐病尝曰脱不然何以貌尚未改也张大患之一日启视则其貌乃大不类棺停庙亦未久台亦无有来取棺者
　　于先生曰应劭外纪似此者多有惑则怪事生理也客有好言鬼物者适得女棺事因录之
　　何氏仆录
　　邑何氏仆方相何氏两世入御史台家富相效犬马走积赐钱若干缗何氏中落出诸仆相亦以例出乃发前所赐钱营贩耗敝筋力凡数嵗贸田园若干忽谓其弟曰吾何氏仆也将老何氏矣虽然予固方氏子予不可不为人后予弟有子当后予削木箸名字如既死者予羡财若干而以身与田园归何氏焉
