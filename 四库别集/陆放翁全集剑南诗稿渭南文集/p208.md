<!-- { "loadSidebar": true } -->
自东，书相续也。比独怪公，书词谆谆，若予属也。嗟哉已矣，颀然野鹤，尚在目也。卵
塔告成，欲往不果，身桎梏也。上愧道义，下负交情，泪可掬也。龙文之茗，沉水之薰，荐
甘馥也。怀旧之心，有如丘山，此一粟也。
祭许辰州文
惟灵美操懿行，达识英辞。笔阵扫千人军，早擢太常之第。胸中吞九云梦，耻裁光范
之书。抱沉英之叹者十年，分共理之忧者两郡。人之不淑，生也有涯。旅馆招魂，一朝今
古。孤舟反葬，万里风涛。岂知故里之交，遽作夜台之别。魂兮未远，鉴此哀诚。呜呼哀
哉。
祭韩无咎尚书文
兄之初载，甚踬而艰。逢乱客吴，万里孤骞。文方日衰，荡为狂澜。组织纤弱，各自
谓贤。士睨莫救，兄勇而前。陋巷一室，日旰未饣亶。诵书鼓琴，志操益坚。落笔天成，不事
雕镌。如先秦书，气充力全。壮年相从，顾悯我孱。曰是有志，许以周旋。我自蜀归，兄
典三铨。邂逅都门，挈手欢然。兄牧东阳，我走闽山。旷不相值，今五六年。我病早衰，顾
未及泉。兄之寿康，一朝先颠。饷酒踵门，乃碕柩前。嗟嗟造物，孰尸此权。岂其好恶，亦
与俗迁。微官有守，丧车莫攀。莼鲫之奠，叙诀终天。
祭胡监丞文
惟公文学足以发身，政事足以宜民。人则不合，何罪于神。乃者起家，往守宜春。临
别慨然，握手江津。曾未逾月，乃以讣闻。舟载铭旐，返其乡枌。台省衮衮，公独逡巡。室
家嘻嘻，公独悲辛。我虽晚交，甚知公真。适苦骭疡，奠弗及亲。尚想平生，寓哀斯文。
祭丘运使母夫人文
昔先大夫，怀宝里闾，没世不耀。乃以其孤，属之夫人，道德是诏。故河图公，文学
政事，望在廊庙。荣养五鼎，眉寿百年，其德弥劭。高识超然，朱门画戟，视若蓬藋。再
入都城，曾未温席，翩其归旐。方岁之恶，公私交病，冀宽赋调。而河图公，遽以忧归，道
路相吊。我登门阑，情均甥侄，宜送宅兆。官守所縻，矢辞伤悲，荐此清醥。
祭曾原伯大卿文
惟灵渊乎似道，敏而好学。韦编铁砚，雪窗萤几，不足以言其勤。冢书壁简，铜墙鬼
炊，不足以名其博。文辞典奥，论议超卓，不使直承明之庭，犹当置诸天禄之阁。时方越
拘挛以用人，公奚彼之不若，而乃老于惠文之冠，弗预甘泉之橐。痛结慈闱，悲缠华萼。凡
闾巷之故交，想话言之如昨。闻讣相吊，摧然涕落。羞一醊以祖行，冀九原之可作。
祭大侄文
汝实先少傅之长孙，岳州使君之嫡子。早列仕籍，垂五十年。夫妇二人，更相为命。岭
海万里，沦谢不还。收骨于灰烬之中，藏槥于松楸之次。烦冤痛酷， 涕何言。殁而有灵，
歆此薄醊。
祭十郎文
自汝不幸早世，将二十年，乃克硋葬于先少师鲁国夫人茔兆之南碖，距汝母令人墓尤
迩。汝而不泯，岂不得所愿哉。感念畴昔，悲痛何言。
祭朱元晦侍讲文
某有捐百身起九原之心，有倾长河注东海之泪。路修齿耄，神往形留。公殁不亡，尚
其来飨。
祭方伯谟文
予与伯谟别于武夷，予五十有五，齿发未衰，伯谟盖方壮耳。顾后日犹长，未知别之
悲也。俯仰二十有一年，卒不相遇，而伯谟遂舍我而何之乎。予年垂八十，如朝露之将晞。
与伯谟别，尚复几时。生也相遇，犹不可必，死游地下，果可期乎。予言之及兹，涕不可
止。伯谟尚能有知也乎。
祭张季长大卿文
呜呼。世之定交有如某与季长者乎。一产岷下，一家山阴。邂逅南郑，异体同心。有
善相勉，阙遗相箴。公醉巴歌，我病越吟。大笑剧谈，坐客皆喑。公既造朝，众彦所钦。我
南入蜀，九折嵚崟。公以忧归，我亦陆沉。久乃相遇，垂涕沾襟。宿好未远，旧盟复寻。驾
言造公，公已来临。我倡公和，如鼓瑟琴。送我东归，握手江浔。欲行复尼，顿足噫喑。是
实古道，乃见于今。公还为卿，华路骎骎。我方畏谗，潜恐不深。公去我召，如商与参。渺
邈天涯，一书万金。我自史闱，进长书林。迫老亟退，突不暇黔。亦尝挽公，力微弗任。比
乃闻公，请投华簪。旋又闻讣，天乎难谌。玉树永，垄柏已森。何时复闻，正始遗音。渍
酒絮中，不及手斟。英魂如生，岂忘来歆。呜呼哀哉祭周益公文
某绍兴庚辰，始至行在。见公于途，欣然倾盖。得居连墙，日接嘉话。每一相从，脱
帽褫带。从容笑语，输写肝肺。邻家借酒，小圃锄菜。荧荧青灯，瘦影相对。西湖吊古，并
辔共载。赋诗属文，颇极奇怪。淡交如水，久而不坏。各谓知心，绝出流辈。别二十年，公
位鼎鼐。我方西游，荷戈穷塞。归得台郎，旋又坐废。公亦策免，久处于外。见不可期，使
我形瘵。斯文日卑，公则崧岱。士昏于智，公则蓍蔡。公老不衰，雷霆百代。每得手书，字
细如芥。痴儿马矣女，问及琐碎。孰为一病，良医莫差。赴告鼎来，震动海内。奔赴不遑，涕
泗澎湃。岂无莼鲫，致此薄碕。辞则匪工，聊寄悲慨。
哀辞二首
尤延之尚书哀辞
帝艺祖之初造兮纪号建隆，焕乎文章兮蹑揖逊之遐踪。诏册施于朝廷兮万里雷风，灏
灏噩噩兮始扫五季之雕虫。阅世三传兮车书大同，黄麾绣仗兮驾言东封。继七十二后于邃
古兮勒崇垂鸿，吾宋之文抗汉唐而出其上兮震耀无穷。柳。张。穆。尹。欧。王。曾。苏，
名世而间出兮巍如华嵩。虽宣和之蛊弊与建炎之军戎，文不少衰兮殷殷窿窿。太平之象兮
与六龙而俱东。余自梁益归吴兮怆敌人之莫逢，后生成市兮摘裂剽掠以为工。遇尤公于都
城兮文气如虹，落笔纵横兮独殿诸公。晚乃契遇兮北扉南宫，涂改雅颂兮蹈碙轲雄。余久
摈于世俗兮公顾一见而改容，相期江湖兮斗粟共舂。别五岁兮晦显靡同，书一再兮奄其告
终。呜呼哀哉。孰抗衣而复公兮呼伯延甫于长空。孰诵些以招公兮使之舍四方而归徕乎郢
中。孰碕荒丘兮露草霜蓬。孰闯虚堂兮寒灯夜蛩。文辞益衰兮奇服碝茸，天不憗遗兮黻黻
火龙。嗟局浅之一律兮彼宁辨夫瓦釜黄钟，话言莫听兮孰知我衷。患难方殷兮孰恤我躬。焄
蒿不返兮吾党孰宗，死而有知兮惟公之从。
沈子寿母赵夫人哀词
呜呼。人孰无母。母孰无子。母以寿终，子克终养，亦可纾无穷之悲矣。维吾子寿，自
初遭艰，昼夜号泣，匪泪伊血，羸乎莫支。升堂吊祭者不忍闻其声，得书赴告者不忍观其
辞。子寿盖曰。不孝孤少罹闵凶，父丧母嫠，无垄可耕，母子相依，及游太学，母客京师。
冬兮母寒，昼兮母饥。饥无一囊之粟，寒无一袭之衣。不孝孤虽食于学官，羹炙在前，叹
息而麾，抚所读书，而与之誓曰。编绝则辑，字渝则补，宁死于书傍，不敢畏难苟止，以
负吾母之慈。如是十年，幸赐第于太常。归而拜母，相持以泣，泪尽目萎，母前子后，告
于先墓，庶几吾父闻之，而宽其九泉之思也。呜呼。此子寿之既言，而其未言者，盖可推
矣。奉身以道义，发身以。书。诗。文章传于不朽，节行全而无亏。士患无志，不患无
位。士患无才，不患无恃。子寿之志，所以事亲者，盖其所以事君。子寿之才，顾犹屈而
未施。亲则日远，时节奉祀，如将见之，一言一行，足以显扬吾亲者，苟有怠忽，是以吾
亲为殁而无知也。子寿之令名，与天壤同弊，则亲实与焉。刻诔千字，置守万家，盖不足
进于斯也。子寿之存于胸中而未言者，予得陈之。非独慰吾子寿，盖以为天下孝子之诒。哀
哉文集卷四十二
天彭牡丹谱三首
花品序第一
牡丹在中州，洛阳为第一。在蜀，天彭为第一。天彭之花，皆不详其所自出。土人云曩时永宁院有僧，种花最盛，俗谓之牡丹院。春时，赏花者多集于此。其后花稍衰，人亦
不复至。崇宁中，州民宋氏。张氏。蔡氏，宣和中，石子滩杨氏，皆尝买洛中新花以归。自
是洛花散于人间，花户始盛，皆以接花为业。大家好事者，皆竭其力以养花，而天彭之花，
遂冠两川。今惟三井李氏。刘村毋氏。城中苏氏。城西李氏花特盛。又有余力治亭馆，以
故最得名。至花户连畛相望，莫得而姓氏也。天彭三邑皆有花，惟城西沙桥上下，花尤超
绝。由沙桥至堋口。崇宁之间，亦多佳品。自城东抵濛阳，则绝少矣。大抵花品近百种，然
著者不过四十。而红花最多，紫花黄花白花，各不过数品，碧花一二而已。今自状元红至
欧碧，以类次第之。所未详者，姑列其名于后，以待好事者。
状元红祥云绍兴春燕脂楼金腰楼玉腰楼双头红富贵红一尺红鹿胎
红文公红政和春醉西施迎日红彩霞叠罗胜叠罗瑞露蝉乾花大千叶
小千叶
右二十一品红花
紫绣球乾道紫泼墨紫葛巾紫福严紫
右五品紫花
禁苑黄庆云黄青心黄黄气球
右四品黄花
玉楼子刘师哥玉覆盂
右三品白花
欧碧
右碧花
转枝红朝霞红洒金红瑞云红寿阳红探春球米囊红福胜红油红青丝
红红鹅毛粉鹅毛石榴红洗妆红蹙金球间绿楼银丝楼六对蝉洛阳春海
芙容腻玉红内人娇朝天紫陈州紫袁家紫御衣紫靳黄玉抱肚胜琼白玉
盘碧玉盘界金楼楼子红
右三十三品未详
花释名第二
洛花见纪于欧阳公者，天彭往往有之，此不载，载其著于天彭者。彭人谓花之多叶者
京花，单叶者川花。近岁尤贱川花，卖不复售。花之旧栽曰祖花。其新接头，有一春两春
者，花少而富。至三春，则花稍多。及成树，花虽益繁，而花叶减矣。状元红者，重叶深
红花，其色与革呈红潜绯相类，而天姿富贵，彭人以冠花品。多叶者谓之第一架，叶少而色稍
浅者谓之第二架。以其高出众花之上，故名状元红。或曰。旧制进士第一人，即赐茜袍，此
花如其色，故以名之。祥云者，千叶浅红花，妖艳多态，而花叶最多。花户王氏谓此花如
朵云状，故谓之祥云。绍兴春者，祥云子花也，色淡伫而花尤富，大者径尺，绍兴中始传。
大抵花户多种花子，以观其变，不独祥云耳。燕脂楼者，深浅相间，如燕脂染成，重趺累
萼，状如楼观。色浅者，出于新繁勾氏。色深者，出于花户宋氏。又有一种，色稍下，独
勾氏花为冠。金腰楼。玉腰楼，皆粉红花，而起楼子，黄白间之，如金玉色，与燕脂楼同
类。双头红者，并蒂骈萼，色尤鲜明，出于花户宋氏。始秘不传，有谢主簿者，始得其种。
今花户往往有之。然养之得地，则岁岁皆双，不尔则间年矣。此花之绝异者也。富贵红者，
其花叶圆正而厚，色若新染未干者。他花皆落，独此抱枝而槁，亦花之异者。一尺红者，深
红颇近紫色，花面大几尺，故以一尺名之。鹿胎红者，鹤领红子，花色红，微带黄，上有
白点，如鹿胎，极化工之妙。欧阳公花品有鹿胎花者，乃紫花，与此颇异。文公红者，出
