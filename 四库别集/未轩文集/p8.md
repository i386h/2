<!-- { "loadSidebar": true } -->
　　成化丁未秋兰溪郑君温卿分教闽邑庠己盈九载闽士之厚于温卿者相与张于鼓山之天风海涛亭以饯之酒既半诸君子感山川风景之不殊念朋游离合之靡定宾主相顾黯然于懐因各即景赋诗以为温卿赠退复命画史绘而为图题曰天海别意而属予序其上予受而读之其于温卿文章学问之富莅官行己之善师生恩义之隆友朋丽泽之益皆道之详矣自念迂疎无似平日辱厚于温卿不在诸君子下故于赠言不以颂而以规夫君子之道非一其要在有徳以为之本有文以为之华而已诸君子赠言而有取于天风海涛者固在于即景以叙情亦将朂其徳而进其文乎葢尝观之风者天之气也在春谓惠在夏谓薫所以生育长养乎万物者也在秋谓清在冬为寒所以成遂收敛乎万物者也孟子曰闻栁下惠之风者鄙夫寛薄夫敦闻伯夷之风者贪夫亷懦夫立惠之风其犹春夷之风其犹秋乎由二子之风进而求夫孔子之泰和元气则所以畜其徳者至矣涛者海之文也其大者如雪山银屋磅礴而汹涌文之雄浑奔放者似之其细者如翠罗文縠蜿蜒而沦涟文之纡徐委蛇者似之故皇甫湜论栁子厚之文而以秋涛为喻王三槐序曽子固之文亦以江湖之波涛为喻然岂惟二子之文为然哉由二子之文进而求夫六经之道则所以美其文者至矣呜呼此不可与他人道之惟温卿可也温卿大父某先生领乡荐分教祁门以学行着父某公举进士宰靖江又以文章政事着则温卿得于家庭者有素矣靖江公方今勇退家居学者宗之温卿归承教戒于独立之下其进又未可量也近制庠序师儒凡发身科目者满两考皆得与会试温卿兹行适雠其文吾知挟其所有者以与天下之豪杰角后先譬犹惊涛骇浪倏发而骤至其孰能御之哉儒者之道不白于天下久矣更三数年予于山林泉石之下闻有布春风于海宇而増吾道之光辉者必吾温卿也夫必吾温卿也夫
　　
　　临川陈氏重修族谱序
　　
　　昔周武王封舜之后胡公满于陈因以为氏圣人之泽无穷而子孙散处于天下弥乆益盛其居临川者世逺谱逸莫究其所从出赵宋时有念九府君者自旴江之绵田徙居于邑之郭堆临川之陈寔祖之九传至志逺府君婿于同邑之荷溪因家焉荷溪之陈寔祖之由临川而上泝于旴江世次逺莫能详由荷溪而上泝于郭堆本支相承昭穆不紊其生卒坟墓与夫出处行治备载无遗葢自志逺府君修之其曾孙孔立公洎其羣从续之其五世孙今闽郡守自勉君复会诸宗派踵而成之其谱每以五世为一图大槩仿欧苏二公之法以世为经以人为纬纵之则某某父子也祖孙曽玄也衡之则某某昆弟也再从三从也一本众支粲然如示诸掌而郡守君复以其所得褒封之勅弁诸篇端将锓梓以示其族之来者间持以示予俾为之序予尝歴观谱之所载在郭堆则有曰彦明曰至刚曰球曰才荣曰希旦曰英龙曰鼐皆表然为时闻人在荷溪则志逺府君以秉礼廸徳开其源一传曰世荣公是为郡守君之髙祖以恵利称于乡邦再传曰从殷公是为郡守君之曾祖以学行重于儒林祖即孔立公其操履足以不坠其先父曰彦持公其徳善足以垂裕于后郡守君早承源委之学发为文章以取髙第扬歴中外籍籍有贤声而其方来所至犹未可涯也于此可以见其先世植徳之厚衍庆之逺而郡守公亦可谓能亢其宗矣于戏兹谱之修世徳之所由以存也世徳之存家族之所由以盛也岂独明本支序昭穆而已哉陈氏子孙尚益慎修以绳其武为兹谱之光
　　
　　三山八謡序
　　
　　古之君子徳修于己泽及于民而民多形于歌颂以美之考之三百篇若淇澳缁衣之类是已情动于中而形于言言之不足故嗟叹之嗟叹之不足故咏歌之岂勉强而伪为哉先王之迹熄而诗亡若五袴之謡麦秀两岐之歌亦往往杂见于史传虽其所指与淇澳缁衣不同葢亦莫非情动于中而形于言者也然上下千数百年间若是者亦何其寥寥廓絶耶此予于三山八謡所以美唐侯者安得不喜谈而乐道之哉侯名珣字廷贵云间人也早由进士知合州声实并茂遂超拜南京秋官郎中寻擢福州郡守福州古称三山寔为八闽要会之郡镇守巡按以及藩臬诸司皆在焉最号繁剧侯典兹郡以劲直端诚事其上侃侃不少阿而其治民虽齐庄严肃凛乎不可犯而慈爱之意未始不行乎其间也凡郡之征输徭役必躬为区别俾轻重各适其宜民以事质于庭下立剖析而遣之吏胥毫末之奸无所售复以其余力疏沟渠辟土地正量衡平市价凡可以兴利去害者无不用心尤重学校敦教化既新郡学以栖学者复刻古灵陈先生教民之词摹以示民俾知所向方至于临事之际识见恒出人意表尝有奸民冒为中贵人入闽按事一时大吏皆敬惮之侯独烛其伪执寘于法邻郡有狱不能决者藩臬多以属侯所至以公明见称无间言也至郡六载凡庠序之士田野之民与夫市肆山泽之夫无不各安其业而歌颂作焉葢侯以通敏之才纯正之学超迈之识清白之操而施于政事之间故其所以感乎人者如此歳九月侯将奏绩之京郡之老穉相率乞留于藩省而不可得郡庠生李鐄翁玑张淮罗佑因相与采凡民间歌颂之辞稡为八篇题曰三山八謡以予知侯最稔走书来莆俾序以为侯赠予得而观之其情悦以慕其音和以平讽讽乎有淇澳缁衣之遗意其与五袴之謡麦秀两岐之歌葢并驱争驰也非侯之政真有惠泽及人能致是哉予故推其本而序之既以告夫司铨衡者使进侯之秩以为当时之牧民者劝亦以告执史笔者使着侯之迹以为后世之牧民者法云
　　
　　○引
　　
　　倡修林万竹先生墓引
　　
　　比闻乡前辈仁化教谕林万竹老先生鲁瞻暨其子死节侍御史公祥鳯墓有水湿之患谨告乡好古君子协为改葬者葢闻事固有叵测之变人孰无不忍之心以当时之桥梓相辉尚莫虞于今日使后世与草木同朽恶可闻诸邻邦虽皇天后土之偶遗实仁人君子之兴悼窃惟万竹之风流文雅卓乎古今侍御之志节忠贞昭乎史册无是父焉有是子述其后益显其先将谓丘山体魄之永安讵图泉壤水湿之为孽行人睨而不视矧一本而同宗义士闻而欲摧葢旷世而相感兹欲设心以兴事必须恊力以僝功行义量其所能不拘多寡捐财贵乎所乐无烦再三恭承天地之投艰仰副春秋之责偹此根本于天理民彛不容自己岂要誉于乡党朋友勉强而然风化所关斯文攸赖同志君子幸相与勉之
　　
　　未轩文集巻二
　　
　　

　　●钦定四库全书
　　
　　未轩文集巻三
　　
　　（明）黄仲昭 撰
　　
　　○记
　　
　　选庶吉士记
　　
　　为治必资于人才而人才之足以致治必由上之人有以长育成就之也昔成汤储养三俊以待三宅之用是以俊宅克即登于至治文王誉髦斯士而使夫成人有徳小子有造是以多士济济为周之祯着于诗书不可诬也洪惟我朝岁永乐甲申太宗文皇帝于进士中选其年富而质敏者俾食其常禄进学于翰林取书庶常吉士之意而名之曰庶吉士命有司供给之不委以职事不限以岁月期底于成以阶大用其所以长育成就之者盖与成汤之储养三俊文王之誉髦斯士同一揆也是以数十年来居朝堂负鼎鼐文章事业磊落掀天地昭灿揭日月者多出于此亦奚愧于汤之俊宅克即文王之多士济济者耶列圣相承着为定令今上皇帝龙飞之明年成化丙戌赐罗伦等三百五十人进士有差就其中选林瀚等二十四人为庶吉士其所以长育成就之者一如旧典得与兹选真可谓千载一时之希遇也何其幸哉于是二十四人者皆欢欣感激而相与言曰皇上之待吾徒如此其即以商之三俊周之多士期之也吾徒其可不勉图建功成事以仰副皇上之徳意乎然尝观于古人之能建功成事者未有不自学问始盖学问则于理无不明施于天下无足为者矣不然则其心贸贸焉而无所见亦将何所依据而施之乎今皇上之于吾徒特命鸿儒硕学以训诲之则学问有所师矣吾徒其尚各随材质之所能至以尽其功使夫理无不明然后因其所任使而力行之使其职无不称则朝廷之所以长育成就之者不虚而于商之三俊周之多士庶乎可企其万一也其或玩弃岁时虚縻廪禄碌碌与庸众人伍则上负朝廷下负所学将无以自逭于尸素之刑矣尚望其能企古人之事业耶为吾徒者幸相与勉之仲昭亦滥竽其列闻之而惧焉退而记以自警
　　
　　内阁试诸葛草庐记
　　
　　诸葛孔明少负王佐才构草庐于南阳之隆中躬耕陇畆不求闻达每晨夜从容抱膝为梁父吟时人以卧龙目之及先主三顾于草庐之中询以当世务遂幡然而起竭股肱之力欲兴复汉室以信大义于天下于是外连东吴内平南越创制法度整治戎旅重嘘炎烬四十有四年天下后世仰其声光气烈而草庐之名因以见重于人至今犹称之曰南阳诸葛庐云夫孔明处于隆中丁汉之末造是时曹操拥众百万挟天子以令诸侯有席卷宇内之势孙权据有江东国险而民附贤能为之用其势视曹操亦不多让也先主于是时势孤援寡一败军之余耳天下豪杰急于声利者争趋于曹操孙权独孔明以先主为帝室之胄信义着于四海遂从而辅之盖其所禀者纯乎阳刚中正之徳故能随时隠显与道屈伸卒使其孤忠大节炳焕于宇宙之间直与天地相为悠久非真负王佐之才者能之乎在干之初九阳气潜藏未可发用有潜龙之象孔明之居于隆中似之在干之九二出潜离隠利见阳刚中正之君有见龙在田之象孔明之遇先主似之隠显屈伸皆合于龙徳此当时所以目之为卧龙后世所以仰草庐之名于不朽也南阳太守某尝以政暇访孔明卧龙之处慨陈迹之尚存凛遗风之可挹因鸠材庀工重构草庐于故处俾邦人士夫之来游者有所观感以兴起其髙山仰止之思甚盛心也既迄工走书翰林属仲昭记之仲昭待罪史官纪述前贤之迹以风厉天下后世其职也遂记之如此呜呼风景不殊山川如故草庐之下复有如昔时之卧龙者乎圣天子思贤如渴可以起而商确当世之务矣
　　
　　内阁试谯楼记
　　
