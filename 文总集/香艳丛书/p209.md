<!-- { "loadSidebar": true } -->
　　余比年观人，颇以顺亲二字为的，而未尝不叹孝行之不可多得。然于孙氏之门，几两失之。微《病榻忆语》一编，亦奚自知其微哉？孙氏，越望族也。畹兰女史名香祖，归杨氏，戊辰岁以孝旌于朝。异日志传，必有能传其人者。越数年而有心兰女史。心兰，瘦梅先生女畹兰从妹也。孝行多秘于闺阁，不得闻，先生亦略不述及，殆以孝为庸行欤？杜奉常妹婿以是编见视，余阅之瞿然曰：“是复一孝行女也！今亡矣，忍不书？”女史善刺绣，工诗词，旁及诸子百家，多涉览。越人咸多其才。余以为犹浅之乎测女史也。先生乐于阐幽，遇节烈贞孝，编之惟恐不详。且耽吟咏，苦无子，恒戚戚焉。女史知非诗书不足以承欢，恒手一编依依膝下，反复问难，俾先生得以教子者教之，庶几忘其为无子焉。壬申五月病，先生忧之。女史窥先生之忧，虑无以解也，取画中诗之法以刺绣行之。女史虽敏悟，实先生涵濡渐染，有以成其天性之爱者也。已而病剧，屏书史，医者多棘手。先生忧甚，女史犹强起坐桃笙，弄纨扇，制碧筩，谈文史，怡情乎娱亲耳。展卷至此，不禁泪涔涔，益叹其孝之触处皆是，而用心亦良苦矣！虽然，余更悲其弥留时，娱亲之术穷矣，而天上新居之说，未始非以死而不死者慰之也。是以临终握别，强笑承颜，卒不作一戚戚语者，始终不忍贻亲之忧之心耳。他如张氏病，事如其母，则其平日事父母慨可见矣。纯孝哉！纯孝哉！先生之集是编也，将有重欷累叹，若惟恐其不传者，然而女史传矣。磋乎！吾侪厕须眉之列，读书数百卷，其果能行斯行耶？存是心耶？其能不对之而颜之汗而心之怍耶？又何论文之足传女史否耶？若夫造物畀其才而促其寿，或丰于此，啬于彼，默司其进退予夺，未可知也。或听其人之自生自死自夭自寿于其间，虽造物无权焉，亦未可知也。然而女史之孝传矣。其它生平言事，奉常犹能详述之。余特叹其孝行之萃于一门也，故书其后而并及畹兰云。 
　　　　　　　　　　　　　时同治甲戌良月下浣，会稽姜秉初云舶氏书。 

　　小螺庵病榻忆语书后 
　　夫念遗簪者，时易而感生；惜落英者，情深而文至。是以寝席伏枕，任氏之悼泽兰；瘣木枯荄，潘令之哀金鹿。触类而神之，引绪而长之，惟此寸编，庶乎终古。此观察孙瘦梅先生《病榻忆语》所由作也。越畹女史，诞灵儒门，凝采韶岁，朗心聪警，柔颜婉和。兰膳絜晨，博安昌之爱；绣局停午，与阿母为欢。若乃纂组绮缟之工，风云月露之作，诣绝钗帼，誉腾阈闱。簪花一通，右军俯首；咏絮七字，谢公赏心。织诗作贽，愿以曹唐为师；射屏相攸，喜得秦嘉之婿。正谓戴良嫁女，郭瑀馆甥。笙磬同音，赌吟红之篇什；冰玉俪质，娱垂白之春秋。奈何美人无寿，仙娥补曹，薄寒中人，肺葳蕤而上逆；噩梦符谶，手芙蓉以遐升。彩云卷空，瑶池归去，桑榆谁慰，昙花不常，吁其痛矣！时则暗月沉闼，凄风满棂，道路阻修，梦魂离合。绿杨帘幕，雨中之灯影幢幢；钿阁缥缃，卷里之粉痕点点。回忆牙床碾药，银炉熨丹，骨珊珊其支愁，态■⑾■⑾而扶瘦。故将愁绝，谁曰能堪？于是俯仰景光，追忆谈绪，拾零星之剩语，泻垂露于赫蹄。秋泪渍乎行间，春魂回夫紧底。言笑如在，丹青不渝。古人如昌黎志女孥之圹，乐天哀金銮之辞，有此郁伊，无此徘侧也。蒙述一言，请辍三叹。世有千古，人谁百年！矧夫翰墨之华，寿于年齿；蓬阆之胜，乐于尘寰。续遗咏于玉台，光越纽之彤史，又奚事抱碎玉以怆怀，抚凋兰而陨泗者？此际争题幼媍，胜磨紫石以镌文；会当速变男儿，定觅金镮而转世。 
　　　　　　　　　　　　　　　　　　乙亥伏日，会稽王继香子献氏识。 

　　小螺庵病榻忆语跋 
　　余薄宦江左，今春次儿德埏省视来署，携亲翁孙君梅叟观察书，并贻以《小螺庵病榻忆语》，盖梅叟思其女芳祖所作也。忆同治乙丑，余奉先太常公讳里居，始识梅叟，古之笃行君子也。闻其女芳祖贤，亟聘为德埏妇。及服阕补官，正拟为德埏举亲迎礼，忽于壬申秋接家书，妇已于六月廿九日，以弱疾死。余思妇之贤，痛妇之亡，亟请于梅叟，命德埏以礼迎栗主归，并其枢殡诸先垄。鸣呼！余尝欲与梅叟握手言痛，一诉往事，而关河千里，觌面綦艰！今读忆语，不禁泪之涔涔下也！况余尝闻里党间言妇幼读诗书，明礼义。当其时，梅叟尚未举丈夫子，妇之侍晨香而承色笑，凡可以娱亲志，解亲忧者，无不委曲诚挚以尽其孝；事嫡母诸母，咸得其欢心，故梅叟无子而若有子焉。赋体赢弱，虽有疾不使亲知。追疾革扰强笑语，思所以慰其亲者甚至。呜呼，可谓孝矣！傥使得赋于归，以其所以事父母者事翁姑，则宗族间讵不又啧啧称贤妇欤？奈何天之遽阨其年耶？岂寒门之不幸有以致之耶？虽然，妇之贤孝，已彰彰在人耳目。又多翰墨才，得诸君子为之题咏，足传千古矣。梅叟其无悲矣！异日余解组归田，与梅叟徜徉于稽山镜水间，班荆道故，永言亲戚之欢，则又余与梅叟之所乐也。 
　　　　　　　　　　　　光绪丙子季夏，秦曾熙小芝氏跋于三湖官舍。 

　　小螺庵病榻忆语跋 
　　越畹女史为予室孙宜人从妹，观察瘦梅先生女也。初予缔姻孙氏，有张姥往来两家，言先生艰于嗣，侧室王育一女矣。家慈为择乳媪，宜人来归时，甫离襁褓。每予往，必出询阿姊状。龀岁善风格，戚党咸奇之。辛酉予避乱依先生，同居海上，宜人为予缀敝裘，时来习女红，视予如兄。越五载，予游京归，女史同予受经于曹文孺师。性独慧，课诵之暇，兼及诗词。自以闺阁笔墨，多秘之。先生相攸，得同邑秦氏子堮，温雅多隽才，字焉。惜壬申季夏，女史竟以弱死。病起即发异兆，殆所谓神仙者耶？先生忆其病中语，录之成卷，篇中仅录绝笔小词，其余吟味多不及载。鸣呼！十九年中事，扰如一瞬。今先生老矣，女史亡矣，张姥犹时为予述往时携女史钗钿求家慈修饰，家慈恒乐为之劳。予不忍闻，而即此亦可以见女史之贤也，故附及之。 
　　　　　　　　　　　　同治癸酉仲冬之月，同学兄胡寿颐耆仲甫跋。 


　　〖注：■①，巾+廉，lián，帷也。■②，女+巵，nuǒ，婐■②，美貌。■③，尚+阝，dǎng，尊长也。■④，衤＋婴，yīng，音罂，亦闲采也。■⑤，言+冉，髯去声，多语也。■⑥，壳，几改土，kòu，■，土墼也，即砖坯。■⑦，上艹下狸，lí，豆名，可食。■⑧，礻+弗，同祓，fú。■⑨，虫+咸，音醶，xiān，蛤属。■⑩，上竹下严，yán，音严，蔽者，翳也。■⑾，亻+斯，同厮。〗 


　　史氏菊谱　宋　吴门史正志 

　菊，草属也，以黄为正，所以概称黄花。汉俗，九日饮菊酒以祓除不祥。盖九月律中无射而数九，俗尚九日而用时之草也。南阳郦县有菊潭，饮其水者皆寿。《神仙传》有康生，服其花而成仙。菊有黄华，北方用以准节令，大略黄华开时，节候不差。江南地暖，百卉造作无时，而菊独不然。考其理，菊性介烈高洁，不与百卉同其盛衰，必待霜降草木黄落而花始开，岭南冬至始有微霜故也。《本草》：“一名曰精，一名周盈，一名傅延年。”所宜贵者，苗可以菜，花可以药，囊可以枕，酿可以饮。所以高人隐士，篱落畦圃之间，不可一日无此花也。陶渊明植于三径，采于东篱，浥露掇英，泛以忘忧。钟会赋以五美，谓“圆华高悬，准天极也；纯黄不杂，后土色也；早植晚登，君子德也；冒霜吐颖，象劲直也；杯中体轻，神仙食也”。其为所重如此。然品类有数十种，而白菊一二年多有变黄者。余在三水植大白菊百余株，次年尽变为黄花。今以色之黄白及杂色品类可见于吴门者，二十有七种，大小颜色殊异而不同。自昔好事者为牡丹、芍药、海棠、竹笋作谱记者多矣，独菊花未有为之谱者，殆亦菊花之阙文也欤！余姑以所见为之。若夫耳目之未接，品类之未备，更俟雅雅君子与我同志者续之。今以所见具列于后。 
　　黄 
　　大金黄，心密，花瓣大如大钱。 
　　小金黄，心微红，花瓣鹅黄，叶翠，大如众花。 
　　佛头菊，无心，中边亦同。 
　　小佛头菊，同上微小。又云叠罗黄。 
　　金墪菊，比佛头颇瘦，花心微洼。 
　　金铃菊，心微青，红花，瓣鹅黄色，叶小。又云明州黄。 
　　深色御袍黄，心突起，色如深鹅黄。 
　　线色御袍黄，中深，而外浅。 
　　金钱菊，心小，花瓣稀。 
　　球子黄，中边一色，突起如球子。 
　　棣棠菊，色深黄如棣棠状，比甘菊差大。 
　　甘菊，色深黄，比棣棠颇小。 
　　野菊，细瘦，枝柯凋衰，多野生，亦有白者。 
　　白 
　　金盏银台，心突起，瓣黄，四边白。 
　　楼子佛顶，心大突起，似佛顶，四边单叶。 
　　添色喜容，心微突起，瓣密且大。 
　　缠枝菊，花瓣薄，开过转红色。 
　　玉盘菊，黄心突起，淡白缘边。 
　　单心菊，细花，心瓣大。 
　　楼子菊，层层状如楼子。 
　　万铃菊，心茸茸突起，花多半开者如铃。 
　　脑子菊，花瓣微皱缩，如脑子状。 
　　荼醿菊，心青黄微起，如鹅黄，色浅。 
　　杂色红紫 
　　十样菊，黄白杂样，亦有微紫，花头小。 
　　桃花菊，花瓣全如桃花，秋初先开，色有浅深，深秋亦有白者。 
　　芙蓉菊，状如芙蓉，亦红色。 
　　孩儿菊，紫萼白心，茸茸然，叶上有光，与他菊异。 
　　夏月佛顶菊，五六月开，色微红。 

　　后序 
