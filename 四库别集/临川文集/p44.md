<!-- { "loadSidebar": true } -->
　　卿有忧国爱君之心而忠以忘乎巳有经邦信时之业而用未究其能夫蓄乆而积博者施之无穷虑深而计熟则谋无不获此朕所以有望于卿也矧卿正直不回奸邪素忌小人所异君子所同是以在外十年而左右之誉弗及处躬一徳而搢绅之望愈隆朕内度于心外询于众自谓有得卿其何辞
　　批答不允皇伯祖威徳军节度使荣国公承亮辞免恩命第一表
　　卿相予祠事既获休成膺国宠章所宜只受苟为谦避未协眷懐
　　批答不允承亮辞免恩命第二表仍断来章
　　卿位重朝廷望隆宗室骏奔郊庙助朕休成受锡为宜可无确避
　　批答不允承亮辞免
　　省表具之受厘于神人与有庆矧惟近属徳齿兼尊膺此褒嘉于事为称徃其只命以副眷怀
　　批答不允承亮辞免
　　省表具之古者脤膰之福与同姓共之矧兹大赉外及蛮貊为吾近属相协休成恩典所加岂容固避
　　批答枢宻副使韩绛邵亢知枢宻院事陈升之等辞免恩命仍断来章
　　省表具之祭有惠术赉及庶黎矧吾政事之臣当在褒扬之首膺斯恩典于体为宜毋或终辞以勤训告批答韩绛邵亢陈升之等辞恩命不允仍断来章
　　卿等位为臣宗躬相祠事膺斯褒显于体为宜徃服宠章可无谦避
　　宣答文武百寮称贺宣徳门肆赦
　　有制朕升禋泰畤登就吉仪驻跸端门布宣惠泽臣邻协豫黎庶交欣頼天之休与卿等内外同庆
　　宣答文武百寮称贺南郊礼毕
　　有制朕祼献清庙燎禋泰坛协相祀仪既嘉勤绩旅陈贺礼弥见欢诚頼天之休与卿等内外同庆
　　宣答枢宻使以下贺南郊礼毕
　　有制朕亲称币玉只见郊宫能底熈成实繇显相群灵率吁黎献交欣朕頼天之休与卿等内外同庆
　　赐皇伯祖东平郡王允弼生日口宣
　　有勑卿齿尊徳茂属近位崇惟时献歳之期实兆元精之庆当加好赐以助燕私
　　赐皇伯祖威徳军节度使荣国公承亮加恩口宣
　　有勑朕躬率百辟襃封万灵乃眷亲贤实陪大事当懋宠嘉之数以昭襃锡之恩
　　赐皇弟岐王颢生日礼物口宣
　　有勑卿地亲鲁卫徳茂间平方诞毓之嘉辰有匪颁之故事当驰肤使徃喻隆恩
　　赐皇弟高宻郡王生日礼物口宣
　　有勑卿徳名方邵爵宠兼崇诞毓之辰甫当谷旦匪颁之礼式示至恩
　　赐淮南节度使守司徒兼侍中判相州韩琦加恩口宣
　　有勑卿位髙朝廷徳茂百辟相予厘事厥有成劳膺国宠章是为常典
　　赐判永兴军韩琦生日礼物口宣
　　有勑卿位重将旄望隆宰席方懋蕃官之绩载临诞毓之辰当有匪颁以昭眷遇
　　赐枢宻使西川节度使守司空兼侍中文彦博生日差内臣赐羊酒米面等口宣
　　有勑卿明谟经国硕望冠朝方兹诞育之辰宜有燕私之礼当加赐赉以示眷怀
　　赐文彦博生日差男押赐生日礼物口宣
　　有勑卿才隆国栋位极臣宗惟时盈月之良实兆元精之庆载临谷旦当致异恩
　　赐枢宻使吕公弼生日礼物口宣
　　有勑卿为皇世臣掌国防命门弧吿庆是谓嘉时台餽致恩式昭厚遇
　　赐观文殿大学士尚书左仆射富弼赴阙茶药口宣
　　有勑卿乆辞剧位外寄方州惟召节之既严想朝旂之甚迩宜颁珍剂以喻至怀
　　赐观文殿大学士尚书左仆射富弼汤药并赐诏口宣
　　有勑卿屏翰元功台衡旧徳数更悲衅有恻朕心因喻至怀宜颁珍剂
　　赐观文殿学士刑部尚书知大名府陈升之赴阙朝见并赐茶药口宣
　　有勑卿拥节过都敂关请觐方兹炎溽固巳勤劳当有匪颁以资辅养
　　赐观文殿大学士尚书左仆射判汝州富弼加恩口宣
　　有勑卿望隆时栋徳茂臣宗方兹厘事之成爰有命书之赐徃膺褒显当体眷怀
　　抚问判永兴军韩琦口宣
　　有勑卿内辞鼎轴出抚方垂载惟莅事之勤宜飨啬神之福特申劳问以示眷怀
　　抚问观文殿学士陈升之兼赐夏药口宣
　　有勑卿久叅台路方部将符辑瑞之来虚怀以竚宜加劳赐式示眷存
　　抚问鄜延路臣寮口宣
　　有勑卿等并膺廷选外寄边虞永念抚循备更劳勚方兹妍暖宜各寕安
　　抚问延州防邉臣寮口宣
　　有勑卿等并因材选外寄边虞方履盛秋想膺多福特申抚喻当体顾怀
　　抚问河北西路臣寮兼赐夏药口宣
　　有勑卿等时方欝烝气或疵疠永惟黎献方寄外忧当有分颁以助调养
　　抚问并代州路臣寮并将校口宣
　　有勑卿等方以材能外分寄属当此冱寒之极永惟劳勚之多当饬使人徃宣朕意
　　抚问髙阳关路俵散诸军特支银鞋钱并传宣抚问臣寮口宣
　　有勑卿等各以选抡外膺寄属比更时序邈在边防永怀扞御之劳当致拊循之意
　　抚问送伴大辽贺正旦人使副防路相逢贺大辽皇太后皇帝生辰使副口宣
　　有勑卿等抗旜出聘拥传还朝方春尚寒渉道良苦当加抚劳以示眷怀
　　抚问雄州白沟驿赐北朝贺正旦人使御筵口宣
　　有勑卿等并膺朝选实搆邻欢拥节在疆方豫称觞之礼驰轺喻指姑推折俎之恩
　　赐大辽国贺正旦人使巳下生饩口宣
　　有勑卿等奉将邻聘来会歳元永怀跋渉之劳宜有饩牵之礼式昭勤遇当体诚怀
　　赐大辽国贺正旦人使却回瀛州御筵口宣
　　有勑卿等奉将书币既获欢成跋渉川途固更勤勚冝颁燕衎以示眷怀
　　赐大辽国贺正旦人使见讫就驿赐酒果口宣
　　有勑卿等奉将邻聘夙驾使轺既造见于阙庭方即安于舎馆宜加好赐以致诚怀
　　北京赐大辽贺正旦人使却回御筵口宣
　　有勑卿等奉币造朝抗旜归国怀使节方次都畿特示燕私以将勤遇
　　雄州赐大辽贺同天节人使却回御筵兼抚问口宣
　　有勑卿等抗旜归国总辔在疆方兹炎歊亦既勤勚就颁燕衎式示眷怀
　　就驿赐大辽贺同天节人使却回朝辞讫酒果口宣
　　有勑卿等奉将聘礼来防诞期惟邻好之践脩嘉使容之饬备当申颁赉以侑燕私
　　赐眞定府路臣寮等初冬衣袄口宣
　　有勑卿等水泽将坚风飊载厉永怀黎献方寄外忧当饬使轺就颁箧服
　　赐召学士冯京入院口宣
　　有勑卿文备国华学该世务祥琴既御吉服以朝宜复禁涂徃供辞职
　　赐召滕甫入院口宣
　　有勑卿夙称才敏久擅文华当觧风宪之严以豫论思之宻














　　临川文集巻四十八
　　钦定四库全书
　　临川文集巻四十九　　　宋　王安石　撰外制
　　召试三道
　　节度使加宣徽使制
　　翰林学士除三司使制
　　诫励诸道转运使经画财利寛恤民力制
　　皇侄宗实可起复旧官知宗正寺制
　　皇侄知宗正寺宗实可岳州刺史充本州团练
　　使制
　　司马光知制诰制
　　司马光改天章阁待制制
　　冯京权知开封府制
　　范鎭加修撰制
　　赵抃兼侍御史知杂事制
　　韩缜改殿中侍御史制
　　沈立李大临朱寿隆可三司戸部度支盐鐡判
　　官制三道
　　李寿朋陆经张洞开封府推官制三道
　　王陶皇子伴读制
　　施昌言知渭州沈遘知杭州李兊知邓州制三
　　道
　　李柬之判西京留守司御史台制
　　王绰知徐州鞠眞卿知寿州何郯知永兴军潘
　　夙知桂州制四道
　　余靖司马光张瓌加恩制三道
　　贾黯蔡襄王珪范鎭冯京余靖李柬之转官加
　　勲邑食邑制七道
　　吕公弼工部侍郎制
　　司马光礼部郎中制
　　周沆右谏议大夫制
　　沈遘起居舎人制
　　掌禹锡赵良规并秘书监制
　　王绰秘书少监制
　　李丕绪少府监制
　　宋任吕公孺马从先觧賔王并太常少卿制四
　　道
　　召试三道
　　节度使加宣徽使制
　　门下推毂授师拥旄乘塞擅生杀之柄于外繋安危之体于中厥有显庸宜膺宠数诞扬孚号明示庶工具官某学足以通大方谋足以断众事有经天之业有扞城之材比以明扬屡更烦使遂跻膴仕良副訏谟维塞路之要藩实兵防之重寄职尔鎭抚纾予顾忧盖爵赏之加不遗于近小岂藩维之任顾可以弭忘用是畴其展宷之劳宠以宣猷之号繄人谋之众允匪朕志之汝思夫任重者其忧不可以不深位高者其责不可以不厚号名之羙礼秩之崇非期假宠以擅荣兹用论功而取称矧夫守国之圉谋王之师聮辅相之籍于殿中居士民之瞻于天下其思祗愼以副褒优可
　　翰林学士除三司使制
　　勑三司使天下之盛选也自尚书六官名存实去而三司之职事所緫居多则非夫仁明肃乂足以辅世济物者奚宜任此哉具官某有疏通之才有直亮之操闳言崇议足以经纶王家髙文典防足以鼓动当世遂以人望扬于禁林若夫施政之后先生财之本末盖甞深思而熟讲殚见而洽闻则居天下之盛选主朝廷之大计询考在位孰如汝宜夫聚天下之众者莫如财理天下之财者莫如法守天下之法者莫如吏维予任汝其听勿疑法之不善者汝得以议而更吏之不良者汝得以察而去则夫调度之不时费出之无常邦用之不给元元困于征求而愁怨于下者直汝之耻也夫行巳有耻而后可以为士矧吾左右信任询谋所同而观听之所在者乎往祗厥官其亡以宠利而为士耻可
　　诫励诸道转运使经画财利寛恤民力制
　　夫闵仁百姓而无夺其时无侵其财无耗其力使其无憾于衣食而有以养生丧死此礼义廉耻之所兴而二帝三王诫勑百工诸侯之所先后世不可以忽者也朕夙兴夜寐聴治不怠囿游宫室之观无所増饰而躬以节俭先天下之士然而不忍人之政考诸先王未有以及之也凶年饥嵗民之父子夫妇犹有不得保其家室而放乎沟壑意者吏或不良不知所以赈救省忧之方而使之至此耶今吾别诸道置使者使得察吏之良否而视民之疾苦輙具以言而任事者或不惟朕志之所急而以侵牟之为故甚非所以遣使者慰安元元之意也夫转输天下之财以给有司之费皆有常数而无横求诚能御轻重敛散之权而禁因缘之奸则何患乎经入之不足彼前世良吏能纾其民而官事亦不耗废者岂有他哉亦在乎勉之而巳若乃操聚敛之赢以为功而不知百姓与足之义非惟逆于朕志而有司考绩之法亦将不汝容焉朕言维服其聴毋怠可
　　皇侄右卫大将军岳州团练使宗实可起复旧官泰州防御使知宗正寺制
　　勑先王纠合宗族而分职以治之所以严宗庙也宗庙严则礼俗成而天下治其事岂可以轻哉今朕选于近属以修宗正之官亦先王治亲之意也以尔具官某惠仁孝恭忠信纯笃故迁厥位以称御侮之实而使任事焉夫士之欲施于政未有不学而能者学所以修身也身修则无不治矣朕言维服尔徃懋哉可
　　皇侄右卫大将军泰州防御使知宗正寺宗实可岳州刺史充本州团练使制
　　勑孝子之思慕无穷而送终有既者先王之礼也具官某祗慎克孝能良于丧去位家居三年于此矣其还位号复序内朝朕命维新徃钦无斁可
　　起居舍人直秘阁同修起居注司马光知制诰制
　　勑先王诰命之文何其雅驯而奥美虽出命非有司之事而讨论润色盖有助焉以尔具官某操行修洁博知经术庻乎能以所学施于训辞俾掌賛书徃谐朕志可起居舎人直秘阁同修起居注司马光改天章阁待制制
