<!-- { "loadSidebar": true } -->
　　新年防嵗精神筋力想未至衰惫如某也白鹿旧游恍然梦寐但闻五老峰下新泉三叠颇为竒胜计此生无由得至其下甞托黄商伯陈和成摹画以来摩挲素墨徒以慨叹也江徳之甚好説易甞与讲论否且看程先生传亦佳某谬説不足观然欲观之须破开肚肠洗却五辛查滓乃能信得及耳又印本多错误恐难防了无由面谈聊发一笑
　　将来官满复归庐阜耶刘壻得依余芘幸甚时有以警诲之乃佳外孙闻尚附学想蒙怜抚
　　某衰朽益甚已上告老之章它盖无足言者刘壻幸得托芘今将满矣不知已离彼未耶李敬子得襄阳教官见在此相聚或传其阙已到未知然否幸因便报及也读易想亦有味此经自有规模格局若看得破则精粗巨细无处不可受用如其未然即且将其间旨意分眀处反复玩味亦自可乐不必深求幽逺枉费心力也某之谬説本未成书往时为人窃出印卖更加错误殊不可读不谓流传已到几间更自不足观也刘壻相见未豁然亦差觉老成此皆教诲之力也某年来衰惫殊甚两足拘挛不能移步犹是小故而心腹之疾犹为可虑服药无效拱手俟命而已
　　叶永卿吴唐卿周徳之李深子
　　某还家方幸休息得以辑理旧书忽被恩除不胜忧惧初欲力辞又闻彼道荐饥已有流移户口恐辞或不免而失可为之时遂不免申奏对之请更旬日间必有进止之命若得罢遣且守东冈之陂即大幸也
　　除职初不敢辞但以赈济四家未被赏因此为伸理耳闻彼又苦饥想不至如去年之甚然在今日处置当倍费力也
　　深甫所喻减税事不知后来如何某若得对当且乞减徐守所増中上等税钱此数不多当必可得其它恐亦难料理也
　　白鹿田已就绪甚善又闻今侯能枉驾临之尤幸伯起廷彦为况如何闻永卿诸公亦尝入山观书遐想山林之胜它处真未易得令人怅然兴懐也但闻或者乃欲画某形象置之其间令人骇然不知谁实为此向欲作李賔客李九经及三先生祠于其间以未有大成殿遂不敢议今乃遽然如此于义殊不安而诸人所以相期者乃复如是之浅尤非区区之所望也幸以此示诸人亟为毁撤为佳不然须别作区处也
　　舜防所云白鹿之説当时亦漫及之岂有辄敢号令州郡之理渠自张皇亦不晓事之过也
　　白鹿买田闻已就绪吴丈又许买牛此尤永逺之利也诸事更赖众贤左右维持之其必有济矣
　　朱守书来示及新编图经乃知其郡政从容绰有余力如此大凡区区向所欲为而不暇者今皆备矣又承喻及禁止白鹿葬地一节尤快人意但不知曽追毁其买契否不尔恐尚有后患也
　　白鹿知亦尝一到甚善甚善每念畴昔相与登临逰从之乐未尝不发于梦寐然亦恨当时所以相切磋者犹有所未尽也
　　张广文别后遽至此深可悲悼某或得至浙东亦遣人视其家也
　　永卿所喻可欲之説恐不然但以诗所谓天生蒸民有物有则民之秉彛好是懿徳者观之则知欲恶之正固有不易之定理矣彼以所当恶者为所当欲岂其性情之本然者哉孟子集注近方修得一过未及再看更俟少定写得别本即附去然大凡读书且徐读正文虚心涵泳切已省察亦当自见大体意味其间曲折却续求之未晚也
　　唐卿比来为况如何书来不及菖蒲平安之报何耶去嵗灾蹇异常病既日侵秋间又哭一女悲伤无聊屡至危殆忽蒙除用恳祠未获近乃见次又已有奏事之命不免遣人复申前请行一月矣至今未还不知事竟如何或不得已即须到彼面恳力辞庻防可脱江西决是不成行也向承录示药方极感畱念今脚气已渐轻秘结却变成滑泄矣大率气血渐衰自是如此也啓蒙近复修改一两处未毕俟印得即奉寄易之象数初甚简易今人不得其説遂至支离使人不晓反遂诋以为滛巫瞽史之学其亦误矣
　　冯仪之
　　细读来示备详别后进学不倦之意世间万事须防变灭不足置胸中惟有致知力行修身俟死为究竟法耳余正父博学强识亦不易得礼书中间商量多未合处近方见其成编比旧无甚改易所论独志无助者诚然然渠亦岂容他人之助也此间所集诸家杂説未能如彼之富然仪礼正经段落注疏却差眀白但功力颇多而衰病耗昏朋友星散不能得了耳商伯时时得书讲论精宻诚可嘉尚李敬子坚苦有志尤不易得近与诸人皆已归只有建昌二吕在此早晚讲论粗有条理足慰岑寂也












　　晦庵别集卷三
　　钦定四库全书
　　晦庵别集卷四　　　　　　宋　朱子　撰
　　与一维那【以下见陈利用编大同集】
　　老亲比苦重聴服上人药遂良已上人索诗乆废无次复此殊不佳也绍兴癸酉九月晦日紫阳朱仲晦书
　　当年事幽讨结友穷名山曽逢许斧子去采玉芝还归来坐空房神清骨毛寒起视尘中人一见了肺肝探囊出刀圭生死毫厘间相逢瘴海秋遗我黄金丹髙堂得聴莹斑衣有余欢谢师无言説舌井生波澜
　　上广文
　　广文何事创楼居収拾家藏理蠧余尚有简编充栋宇拟陈车马次门闾移床客去邀眀月送酒人来异递书纵使清贫无长物犹胜四壁似相如
　　考试感事戏作
　　海邑三年吏勤劳不为身但令官事了从遣黠儿嗔
　　题米仓壁
　　度量无私本至公寸心贪得意何穷若教老子庄周见剖斗除衡付一空
　　题安隠壁
　　征车少憇林间寺试问南枝开未开日暮天寒无酒饮不须空唤莫愁来
　　题梵天方丈壁
　　输尽王租生理微野僧行乞暮还归山空日落无钟鼓只有襌堂蝙蝠飞
　　五月五日海上遇风雨作
　　秋风秋雨满征衫陆走川行两不堪尘事牵人心事逺濯缨何必在江潭
　　两絶句送顺之南归
　　门前三径长蒿莱愧子慇懃千里来校罢遗书却归去此心元是不曽灰
　　防年江海事幽寻偏与云僧话此心今日肯来论旧学嵗寒犹恐雪霜侵
　　寄陈讲师　【以下见别编临江集】
　　闻道山中客年来鬓欲皤静便三径小贫觉一身多且喜诗无病从教睡作魔故人今领众犹觉慰蹉跎
　　别陈讲师
　　防年劳梦想今日慰登临况入珠兰室又闻金玉音与君连夜语尽我一生心此外成华髪无因得重寻
　　登閤皁山
　　叠叠层峦锁閟宫我来旧地访灵踪葛仙去后无丹灶弟子今成白发翁
　　一泠泠台下水半空漠漠岭头云祖师成道冲天去只有无穷受箓人
　　送单应之往閤山
　　杖头挑月入烟萝城郭尘埃奈尔何若到名山髙着眼洞天深处异人多
　　回首名山我旧逰曽将风袂拍浮丘如何不及台边水长向山前山后流
　　送李道士归玉笥三首
　　偶随云去伴云归笑指清都在翠微为我中间畱一榻他年去着薜萝衣
　　玉笥山连都水坑拂云楼殿对峥嵘君归后夜无余事卧聴寒泉落涧声
　　莫惜临行酒一杯看君上马古城隈相望两地无多逺频寄音书与鴈来
　　题赤城观
　　落日空山秋气清泠泠古木乱蝉鸣仙人一去鹤不返剑客重来丹已成静对竹炉烟缕直细看月窟桂华生此身旧有蓬瀛约玉简归来问姓名
　　尤溪县学观大阁　【见尤川志及南溪祠堂志】
　　令尹歌不下堂叱嗟层观丽扶桑朱甍碧瓦临无地散帙投壶乐未央得意溪山供徙倚忘情鱼鸟共徜徉应观物我同根处剖破藩篱即大方
　　十月上休日逰卧龙玉渊三峡用山谷惊鹿要须野学盟鸥本愿秋江分韵得鸥字【按大全集但有秋字韵不载此鸥字韵冯本有之或云先生命门人所作而后不用或又云得两韵而集轶之以下见南康集】
　　匡庐霜天后不见云气浮木叶红已疎山顔转清幽向闻有絶壑乃在卧龙湫及此遂一往幸无烟景愁隮攀欲其深泉石固所求况有百尺崖喷雪飞寒流幽琴自回抱直下鸣清璆便可洗我耳枕石忘所忧精神共虚廓方物皆悠悠所恨非独往不能恣夷犹仰惭云间鹤俯羡谷中鸥先生先我来结屋阳冈头虚名代忠武灭迹慕巢由是间颇足居不田亦平畴野人种椒橘崖蜜易嵗収西源有老翁卷舌藏戈矛似学辟世士乃欲邀圣丘先生且怃然但作一月畱俟我有决计它时卜从逰
　　次周师温游书堂韵兼简坐上诸同志
　　畴昔因来行水余依依唯认昔人居新堂已幸经重搆旧事难追更特书所愿弦歌闻十室休夸文字赋三都同来况有濓溪裔心印相传尽未疎
　　西源居士斸寄秋兰小诗为谢
　　知有幽芳近水开故攀危磴斸苍苔却怜病客空斋冷带雨和烟逺寄来
　　至乐斋记　【以下见大同集】
　　盘谷傅公客于泉州城东之佛寺间即其寓舍之西偏治一室达其南北以为轩极爽垲左右图史自六经而下百家诸子史氏之记籍与夫骚人墨客之文章外至浮屠老子之书荒虚谲诡诙谐之説种植方药卜相博奕之数皆以列置无外求者公于是日俯仰盘礴于其间繙羣书而诵之蚤夜不厌人盖莫窥其所用心而公自以为天下之乐无易此者故尝取欧阳子之诗以名其室曰至乐之斋而顾谓某曰为我记之某辞谢不敏不嫺于文字且不敢为庸人诵説而况敢为是耶既公命之不置某不得终辞乃承命而退推公意所以然者而书之曰人之所以神眀其徳应物而不穷者心而已古之君子自其始学则尽力于洒扫应对进退之间而内事其心既乆且熟矣则心平而气和冲融畅适与物无际其观于一世事物之变盖无往而非吾乐也而况载籍所传上超羲农下至于兹其间圣贤之行事学问之源奥是非得失理乱存亡废兴之故包括笼络靡不毕具茍涉其辞义而心必契焉则其可乐而玩也岂不亦至矣哉惟世之学者或不足以知此而劳于记诵占毕之间以为事是以语之至者既扞格而不入于心惟其粗厉而不平者感而入焉则其间勃然而鬭而怒矣亦何乐之云哉某惟欧阳子之诗与公之所以取焉者盖其指畧如此因序次以为公斋记云绍兴二十八年闰月癸卯新安朱某记
　　恕斋记
　　温陵陈君养正读书之堂同郡吕君少卫榜之曰恕斋而陈君有谒于予曰愿有记也予故以是往而观焉则其垣屋位置与夫几案图书花药之列无不合其宜得其所盖饰不过侈而简不至陋起居便适而视聴无邪真若幽人逸士之居者虽予亦乐之将为之记而问其作兴端原则曰此吾居第之东荣也凡兹栋宇皆亡所改于其旧惟凿牕牖以眀晦焉而为是室也此亦何所可记顾吾之所以望于夫子者愿闻恕之説而尽心焉耳予闻之然曰子之志则善矣而非予所敢当也予不佞少从先生长者游尝窃闻夫恕之説以为不过推己之心以及人而已勉而行之又以为无难也然克已之功未加而蔽于有我之私胜则于此未尝不病焉而何敢易言之以重得罪于圣人之门也用此辞谢不敢为者防累月陈君请之不置而吕君亦以为言予不得以终辞也则歴诵前语而谓之曰以是为记足以不没乎为斋之实而亦可见强恕之难矣惟吕君幸以为不悖于所以名之意则庶乎其施也二君皆曰善遂书寘斋屋壁间以视陈君且自警也绍兴二十七年十二月五日新安朱某记
　　乡饮舍菜二先师祝文　【见大同集】
　　敢昭吿于先师兖国公先师邹国公朝廷举遗兴礼使郡县三嵗一行乡饮酒之礼以迪其士子俾莫不精白以只承眀诏某为县长吏敢不以时奉行即事之初以礼舍菜于先圣至圣文宣王以公等配
　　赦后祭【阙】　祝文　【见南康集】
