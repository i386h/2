<!-- { "loadSidebar": true } -->
　　维至顺壬申十月之吉大臣既奉遗诏只嗣皇承天命率旧章云合九族日临万方绍丕基于既逺衔休运于无疆廼稽典籍陈禋祀戒有司饬行事谋泰以时日荐淳牡于天地于是春官议礼庶职效能考坛墠于阳位辟氛埃使清明垣缭丘而规合石绵砌而方平组帷缤其绮错氊邸翼以相承洞百灵以趋走齐二气与降升牺牲既成粢盛告洁赤精召阳燧之火素液注方诸之月黄琮掩蔼而霞润苍璧涵而氷彻是皆将以表至诚通明灵罔不因清浊以辨位仿圆方而成形也皇帝方以春秋鼎盛肆命重臣摄行大典戴弁星罗飘裾雾卷对越上下潜交幽显俨临坛而翼翼躬服事以勉勉凡百多士亦肃且和骏奔就列佩玉委蛇御史执法曰纠其仪端白简以山立鐡柱冠其嵯峨于时万境凝净羣声閴寥星翳翳以沉汉斗迟迟其转杓乐举兮应律烟登兮干霄天门开兮纷照耀灵之旗兮下飘飘般纵纵以振雾芳菲菲兮而扬飚尔乃酌以醴借以白茅三觯迭进八音不淆蜷龙夭矫于寳簴威鳯翩聮于云旓祥光燡以浮宇景气郁其覆郊礼言备神具醉扬空歌簇灵斾神之来兮隂阳防神之去兮福禄萃昌皇祚兮弥亿年世脩祀兮永弗替笾豆既撤百寮降止工祝将胙致嘏于天子浩浩乎洋洋乎莫不鼔舞元化永涵恩波用昭明于灵贶咸稽首而作歌歌曰帝承天休膺大寳兮燔柴于郊假穹昊兮庆云下流被百草兮羣黎熈熈安以老兮崇德罔休以永保兮
　　观澜赋
　　渊乎深哉道洋洋不可极兮万化泯泯其同流浩吾涉夫圣之涯兮蹇欲济乎中洲朝濯髪于江汉兮夕余将浴于沂泗覩逝者之如斯兮沛百川之方至乍澎湃防潏以若倾兮终纡徐迤逦而趋平空漠漠杳其下垂兮云缤缤暧而上征长风廻薄剨以合沓兮阳景翕靃淼以滉瀁灵剡剡其交驰兮气凭凭与相荡穷余目不知其逺兮下孰防夫丈寻繄进流之有渐兮盍稽夫源之深心与境其适遭兮防合乎斯道嗟末俗之波流兮荡浇风其澜倒纷雨集之沟浍兮溘朝盈而夕枯使河海可蠡而测兮岂云异夫潢污亦惟涓涓之始兮积之以浩浩既混混其不息兮渊渊焉以深造彼鼃坐以井观兮固难与语夫津涯昧者又不察兮竞好诞而喜夸漭迷源而滥入兮待望洋以増叹傥遂返其初兮羌徒求乎汗漫嘻先哲岂其然兮亮有本者如兹惟古训斯昭昭兮归求之有余师净以澄心兮浩然以养气沉浸乎礼乐兮涵之以仁义大中以正其源兮至和发为灵波一勺不见其少兮弥六合而非多尚丽泽之是资兮旁流之务塞谦以持其盈兮满焉而不溢成章其自达兮折有万而必东迩之润吾身兮逺将及乎无穷乱曰大川沄沄湍以驶兮来流斯行坎即止兮厥有源泉故不已兮匪道伊合亦何取于是兮
　　拟汉宣帝尊孝武庙为世宗庙诏
　　盖闻孝莫大乎尊亲尊亲之至莫大乎乐章德礼报情也髙皇帝定有天下以诒子孙为汉太祖庙乐奏武德文始五行之舞孝文皇帝恭让节俭敦尚儒雅兴复三代之治以垂法于无穷为汉太宗庙乐奏昭德文始四时五行之舞孝武皇帝光昭前业威德逺被舟车所至人力所通毕贡方物向风来王招文学之士崇仁义之说脩郊祀之礼复明堂之制改正朔易服色建封禅寳鼎出芝生齐房黎民谷育休嘉荐至功德莫盛焉宜尊孝武皇帝庙为世宗庙乐奏盛德文始四时五行之舞其世世毋废
　　拟唐宗令州县嵗十二月行乡饮酒礼诏
　　朕闻养老尊贤莫尚于礼移风易俗必由于教礼者敬也将其敬者不可以虚行教以化之宣其化者非由于家至盖古者圣人制夫乡饮之义以为政教之本洁其俎豆致其尊让以成礼也而非为饮食以昭德也而不为沈湎孝弟之行由是而兴贵贱之义缘兹而别民风隆盛国用和平故饮于学者可以明人伦观于乡者可以知王道世斯逺矣朕甚慕焉恒亦虚心思求复古乃者风雨时至闾阎嵗登既臻兹富庶必导以礼乐宜令州县嵗十二月行乡饮酒之礼朕虽无德化致比屋可封庶防礼让俾兆民兴行宣示郡邑其力举行
　　拟汉景帝立河间王策
　　皇帝若曰呜呼小子德尔惟克脩学好礼敷求前闻人朕稽古建国庸王尔于东方为汉室辅呜呼靡不有初鲜克有终汝尚念兹惟乃祖髙皇帝奉若天命以有万邦俾余后嗣厥惟艰哉尔其受兹茅社往乂于汝土夙夜烝烝勿怠率乃民慎乃有德俾予一人以康尔亦有无疆之休呜呼敬哉惟子孙世世永保命
　　拟唐授阳城谏议大夫制
　　虞帝举贤嘉言罔伏殷王从谏居上克明矧在眇躬弗求辅德予欲明扬幽侧广拔贞良置诸左右作朕耳目俾立朝有补过之益在野无考槃之遗匪采其髦罔致斯美实之所在名必从之处士阳城隐居中条服行古道其学既广厥德弥彰是以乡里习于善良搢绅慕其风采潜虽伏矣人其舎诸盖伊尹致君起于畎畆傅説作相得之岩穴是用举尔深山登兹文陛优崇禄秩首长谏垣尔其克副朕懐罔违人望如衮有阙汝则补之惟木从绳朕斯正矣毋以难事而勿责毋以小过而曲从时义之归乃言惟服于兹有庆其永同休
　　拟唐宋璟进无逸图表
　　臣闻天道不息而嵗功成君道不息而天下乂是以大禹孜孜维日不足文王亹亹与天同运用能肇基夏业新命周邦垂大训于后昆着徽称于永世自古盘于游田躭于逸乐未有不政残民怨国乱身危者也故成王以幼冲而嗣业周公作无逸以陈戒言则古昔必称先王逺而殷三宗之继绍近而周三后之创始以及天命之微民情之隐靡不毕备反覆为训岂惟一王之攸监斯诚万世之元也伏惟皇帝陛下缵述圣图励精文治寸隂是惜时禹之勤一食不遑翳文之德允兹善始尚克有终臣璟心切股肱之义力微衮职之补谨手写尚书无逸为图以献伏幸张之左右警戒无虞庶天地之化因兹而増其广大日月之运由是而益其光明臣璟不胜悃款之至
　　天歴改元湖广省贺表
　　天歴在躬一人有庆王言作命万国欢心【中贺】以间出之资当中兴之运宜兄宜弟而后以教国人作君作师惟其克相上帝懋缵武皇之正绪用宁神祖之丕基日就月将尚缉光明之学夙兴夜寐时单宥宻之心沛泽滂流羣生咸遂臣等旬宣南服瞻望北辰嘉同更始之民于赞维新之治
　　元旦贺皇太子笺
　　春王正月成艮始于东方帝座前星继离明于南面亨嘉之防福禄攸降【中贺】恭敬温文仁明孝友从抚军守监国允重宗祧秋学礼冬读书益崇师傅宜此元良之庆肇兹德惠之施某等职守藩邦神驰望苑日重光海重润庸发挥乐府之和车同轨书同文尚协賛皇图之大
　　留守司贺元统改元表
　　聪明嗣位正一统以书元歴数在躬与兆民而更始声教所至懽忻交通钦惟天授英猷日崇圣学继志述事于昭文武之光持盈守成丕衍殷周之祚有涣其号惟新是图某等职守龙都礼陪虎拜坤顺成物喜符十月之良乾元统天嘉祝万年之永
　　天寿节隆祥使司贺表
　　龙见维时式际纯干之运虹流在旦有开出震之祥光溢九围懽腾兆姓钦惟清宁毓粹聪哲凝华推仁克本于天伦尊德载新于圣学殷宗之旧劳于外既悉艰难虞帝之允执厥中乃膺歴数宜此春秋之富侔诸天地之长臣等职任祝厘礼陪称夀臣归美以报上愧莫禆庶绩之熈皇敛福以锡民尚永赖一人之庆
　　皇太后受册贺皇帝表
　　大明四照统肇继于乾元长乐三朝号聿敷于涣汗光昭玉册瑞溢璇霄钦惟英文间生明睿有执以武皇之正绪衍世祖之洪图受命而德为圣人尚隆典学尊亲而养以天下益厚彛伦肆发徽称用彰兹训某职居京守班与朝仪十月为良式覩礼文之盛兆民兴孝永歌德教之加
　　司农司贺皇太后受尊号册表
　　母仪治内璇宫夙着于坤称帝德光前玉册诞敷于涣号恭惟柔顺居贞慈明作则赞先皇于再造教美周南翼后嗣于丕承养隆天下肆膺令典以发徽音某职近天田光依月殿瑶池献夀愿逢大有之年长乐受朝宜衍无疆之福
　　傅与砺文集卷一
　　钦定四库全书
　　傅与砺文集卷二　　　　元　傅若金　撰记
　　寄寄亭记
　　傅子客游京师数嵗贫不能自居恒寄于人而业笔砚以衣食前年有日南之役既还待选天官业遂废而益贫居无恒宇求访者率病焉今年秋舎于丞相掾相人赵德隆所僦明时坊何氏第之西亭因题其门曰寄寄以自别于土著之民使求访者有所迹客有惑其义者曰子以子之居寄于人者乎一言寄可尔谓之寄寄何哉傅子笑曰子未知之乎夫人莫不寄也而又有寄者焉岂惟人哉凡物莫不寄也天地物之大者而亦寄焉天寄乎上地寄乎下人万物寄乎中今夫二气之运絪緼磅礴均覆同载嵜然髙者吾不知其所穷矣块然厚者吾不知其所终矣廓然四达者吾不知其所容矣必有所为主者故知天地亦寄也而受万物之寄人寄于天地也而又受人之寄今之客京师其能自买宅而无待僦屋以居者鲜矣矧予又客于僦居者之居乎客诚寄也而所为主亦寄焉故曰寄寄曰然则子之寄也壹无所任其寄于身乎曰否天之生吾人也肖之形而命之以仁义由是率而得之曰道此吾受之天而任其寄于吾身者必能保之而不失达则充其用以庇乎生人夫然后能任夫天之所寄而尽其责也孔子曰文不在兹乎孟子曰当今之世舎我其谁圣贤自任其所寄之重者如此凡学其道者庸可不知其任乎客起而曰命之矣请遂记之
　　南窻记
　　君子之治其身亦先其心而已矣心惟虚而后能受夫道惟明而后能不蔽于物虚以立体明以达用是故君子起居惟时游息以方向阳刚以自附偭隂晦而弗近斯内外交致其养欤卫人王良辅敦厚而志于学往年余还清江时见良辅侍其亲郡幕有儒雅之风无纨绮之习盖王氏佳子弟也今年余游湖南良辅复从其亲尹衡之酃邑以余有通家之好因出中书许公所书南窻二字示余曰斯余昔者读书之所也翰林范先生尝为之铭今先生且不可作矣子盍为我识诸余于翰林为乡子弟而辱知中书以二公之所与虽未尝知其人犹将申一言矧余于良辅有通家之好者乎夫窻虚室也洞乎中彻乎外而南当阳明之方长养之次良辅之进脩于是挹虞弦之薰敬羲日之永牖户疎朗吾因以净吾心焉时物假大吾因以长吾善焉所谓内外交致其养者其在兹乎审由是而勉之以达于用则贤者之堂无难升圣人之域可企而及矣若夫徙倚以寄傲髙卧以骋懐斯愤世长往者之所为殆非二公相望之意而良辅岂宜早为是哉
　　兰雪斋记
