<!-- { "loadSidebar": true } -->
　　惟台地绅商久形罢敝，郡城郊商生理多在厦门，闻警之日，无不惊惶，事势迥非昔比。极意拊循慰勉，始觉鼓舞奋兴。远近士民，亦闻招即至。察看民情似尚可用。最要者，上年以来，通台十七口，设防兵勇众多，计原设、复设、添设，现共享弁兵三千九百三十九名、乡勇、水勇、屯丁六千四百八十名，口粮盐菜增加。一切攻守事宜，皆需整备。为时历久，经费不赀。上年系道府厅县筹款垫应，本年始蒙发银十万两，由职道随时酌核，饬行府局撙节支应。现在仅存四万三千余两。查各口防夷兵勇等项，每月本已需银七、八千两。今厦门有警，又添防兵勇，每月需银一万二、三千两。傥夷匪猝来，用费更不可胜计。即奏动道库备贮，亦不足济事。盖道库十万，已经两次军需动拨，仅存五万余两，若不亟筹接济，必误事机。现据熊守禀请省局筹拨经费银三十万两，实不为多。海外情形，久在洞鉴之中，自必俯如所请。傥司库筹拨维艰，不能一起给发，务请宪台饬商省局司道，克日先发十万两，迅委厅县干员，由五虎门对渡八里坌，于九、十月内解到应用。余于年内或正月间续发十五万来台，以资接济。职道督同熊守核实度支，断不敢有虚糜。傥有余存，即可以补还道库备贮之款。至澎湖经费饷银，尚须省中另行委解。傥若厦门有梗，即祈酌发银五万两，并交此次委员由五虎门解来台郡，再封雇妥船，仍交省来文武人员解往。澎湖距厦尤近，更为紧迫也。再有请者，台地海口绵长一千四百余里，不但守口管带壮勇需人，即督同绅士义民稽查地方奸细、押解各处饷银，在在需员差委。台湾现除实卸署事守口各员外，在郡惟即用知县王廷干一员、候补府经县丞庞裕昆一员、候补县丞吴湛恩一员，差委遣用乏人。上年曾禀明留委因公革职之候补同知前台湾县知县托克通阿，在安平督带乡勇，并委丁忧之候补同知卸署澎湖通判徐柱邦，在澎湖协同防守。今澎湖有王提台驻守，徐丞可调回郡差遣。此外仍系乏人，祈宪台行司遴选精明干练之杂职二、三员，饬令来台差遣委用。又省城及台地往来文报，向由厦门行走，紧要之件，则另用一副，由蚶江、鹿港并行，而蚶江以非正站，每多延滞。伏乞宪台饬行泉州府蚶江厅，严饬口胥，遇有台湾文报，务填月日时刻，立即发行，并令泉州府城内设一官胥，管理往来文报，登记号簿，一体查考，是为切要。

　　○再上督抚请急发台饷状（辛丑七月二十九日）

　　前月二十日闻厦门有警，台湾防备宜益加严，府存经费无多，禀请宪台饬司道局筹拨银三十万两，以备支应，且分给澎湖。正发行间，准王提台七月十七夜自澎湖来函，言得家书，夷匪勾通草鸟贼船，于七月初十日进入厦港，官兵不利，退保同安。澎湖军需已尽，尚亏兵饷，商由台库拨银一万两、番银一万元。并据澎湖协詹功显及该署厅玉庚移禀前情，专差把总谢耀请领前来。

　　职道查厦港既经失守，澎湖及全台同时震动，海外浮动之区，尤堪危惧。昔之所虑者，英夷与在地奸民，今则兼虑成群之草鸟盗船与沿海之土匪。台湾地亘一千四百里，要口十七处，小口倍之，内外交警，水陆兼防，海外孤立情形，唇亡齿寒，尚未足喻。虽宪台经略有方，大集师徒，厦岛可实时恢复，而海外谣传，莫辨真伪。且台、鹿两处郊商，大半家于厦港。自闻失陷，一日数惊，匪类复加谣播，有非示谕所能镇安者。内地既无可请拨之师，海外不可复匮用兵之饷。厦门于六月十一日裁撤义勇千九百人，甫一月遂有失陷之事，则是义勇不可骤裁，已有明验。夫以厦港兵卒之多，石壁之坚，重以大担门内各屿防备之密，而鼓浪屿后尚为夷匪所乘，则是大小口一概皆须添设兵勇，安得如许熊罴之士，不竭之藏，自当斟酌人地，量度情形，要非库饷空虚所能措置。

　　伏乞宪台俯念海外危切，准如所请，委员解给，一面专折入奏，实为至要。本当由台具奏，缘未见内地明文，恐乖事实，是以未敢冒昧，想在仁明之所烛照也。至澎湖军需既已告尽，现在厦门有梗，诚恐省饷不能即应，不得不通融暂拨。业已饬府在所存经费内暂拨银五千两、番银五千元，先予解给，以资接济。惟是台湾经费转更乏竭，实已仅敷三月之需矣。合并陈明。

　　昨见蚶江厅移鹿港厅文，知刘道以大兵在泉州缺食，禀请招商赴台买米，不论大小商船，一概免配官榖。足食之策，诚为紧要，殊不知商船趋利若骛，一闻缺食之区，无不争先贩运，何待官招？不过商民规避官榖，以此为名耳。此时收拾人心，免役利商，亦无不可。但所运官榖，即系内地兵食，既免商运，此事岂可不筹？职道之愚，惟有请将二十一年台运兵榖，仍照上年半解折色之法，全数由藩司发银，分给内地各厅县，以济兵食。其余一半，俟内地兵食充足，海洋平竣之后，再复商运旧规，抑或仍解折色之处，现饬台湾府厅妥议，另详办理。惟折色解银，台属厅县赔累甚巨，即内地各属亦所不愿，祇可暂行变通，事平仍复旧章为是。至南澳兵榖，此时无船可配，亦应俟商船到台郡时，方能配运耳。

　　○台湾不能坚壁清野状（辛丑九月）

　　八月二十四日，奉宪台札饬逆夷船坚炮猛，沿海若与交锋，万难制胜，不如诱之登岸，四面埋伏截杀，所有原设海边大小炮位，亟须移徙内地十余里或三、五里之阨要隘口，不令窥见。如其船至海边，即令沿海居民避徙内地，协同我兵埋伏鸟枪、抬枪、抬炮长短各械，俟其上岸时至隘口，先用大炮轰击，继以围杀。又奉札饬，各处港口必须堵塞，除面临大洋及内港退潮水深止七、八尺者及荒僻口岸不必计议外，如有港口退潮水深丈余，夷船能以阑入之紧要内港，速即购备竹篓、破船，装满沙石，分别填塞。其夷船未到之时，中间仍留小口，以便商渔船只出入。如遇夷船窜至，再行一并填满，以杜夷船联■〈舟宗〉闯突。其由海岸登陆及要隘之地，如可挖濠，即迅速开挖，宽深或暗埋蒺藜等物，仍将何处紧要应办缘由，禀詧复核等因，奉此。祗聆之下，仰见深烛夷情，指示机要，洵为避实击虚之良策。当即飞饬所属，各按地方情形遵照办理。

　　伏思用兵之法，攻守异势，攻以旷野为利，守以险隘为宜。而地势不同，民情差异，则有未可一概论者。自古守险，非依山则据水，平陆则深林密菁，皆可为守。台湾惟噶玛兰之苏澳、淡水之鸡笼、沪尾三口，系大山高耸，中夹口门，可以据险凭高。余皆沿海平沙，一望无际，口门悉在，水底或有沈汕暗礁，可陷敌舟，平时口门皆插竹为标，以进商船，有事即去其标，故称天险。然亦仅数处，大抵水口浅狭，非夷人之所必攻，余皆无所据依，守者极难立足。自当退而设伏，不与近海交锋。然而其难有五。

　　海畔平旷，村庄散漫，处处可行，并无阨要之所，其难一也。沿海之人，十、九皆穷，其心叵测，绵亘千数百里，人口繁众，迁之则无地可容，无业可活，置之则引敌登岸，无所不为。其难二也。台地恶习，最忌迁移，匪徒每欲为乱，则造言恐吓居民迁徙，乘间为乱。其难三也。沈舟载石，固可堵塞口门，然无兵勇守之，则堵者仍可以开，塞者亦可以去。其难四也。台人好乱，无事犹造播谣言，若撤退守口之兵，则明示以官兵懦怯，良者以为官弃其民，奸人益启猖獗之志。其难五也。且如郡城西临大海，城外即水，仅恃安平一镇，横亘为卫，安平地狭，东西一里余，南北二汕，迤■〈辶里〉相连，今守郡城，舍安平更无退步。城系土筑，未可言坚，虽欲坚壁清野，而不可得。展转筹思，惟有因地设施，以求万一之济。石壁虽不足当巨炮，而舍此更无可立足之区。大炮虽不能破坚舟，未尝不可击登岸之贼。现更用大竹篾编为夹墙，互数百丈，中实沙土，高仅五尺，其厚丈余，藉为我兵避炮之具。复挖长濠，下埋钉桶，以陷登岸之匪。其港门内横列大木数排，上安千斤炮各二门，以为拦截。更架棉包、牛皮，中藏勇士，伺敌将近，以炮击之。前以大木数百头，上钉尖锐大铁挠钩，中贯巨藤，以挠其杉板，木排后用竹筏停泊，傥敌炮破我木排，则弃炮于水，人登竹筏而退，诱其登岸击之。支港内则钉梅花木椿，以阻其闯突。安平之北，隔港六里为四草，亦砌筑石填夹墙七十余丈，内设兵勇炮位，以防敌人占据。过四草五里，则鹿耳门废港，用石填塞。更六、七里为国赛港，其处水口宽深，用不堪修葺哨船并买民船凿沈堵塞港内，仍设乡勇屯丁，对岸一带，复联集村庄团练壮丁设伏，以防登岸。安平之南，距炮台七里为三鲲身。新开港口，水深丈许。现用大木作水鹿角，横拦水中，复用竹篓载石堵塞，守以乡勇，复于对岸联集村庄练勇，设伏以待。更南六、七里为喜树仔小港，地颇荒僻，居民甚杂，尤防草鸟贼船阑入，亦联集在地之庄社团练壮丁，以为伏兵。

　　郡城西面，围以木栅七百余丈，中安炮台三座，多设壮勇分守之。郡城八门，除弁兵外，复募壮勇一千四百名，授以器械，分段协守。城内各街，分七十二境，责成绅士，铺民各募壮勇二、三、四十名不等，共二千余人，多立木栅隘门，巡防街道，稽查奸宄。此郡城设守之大概情形也。

　　郡城以外，凤山县仍驻埤头，以竹为城，距海口二十里。嘉义、彰化二县，皆砖城，距海口七十余里。淡水厅石城，距海口十里。兰厅竹城距海口五十余里。而淡水之沪尾，即八里坌一水三十里，直通艋舺。彰化之番仔挖一水三十里，直达鹿港。此皆商民百货所集，阛阓之盛，倍于城中，杉板船皆可以至。其次，则嘉义县丞所驻之笨港，佳里兴巡检所驻之盐水港，市井颇稠，皆濒海数里，幸港道浅狭，即夷人杉板亦不能至。惟有懔遵宪示，于各海口中择其地有要隘可以退伏者，将炮勇酌量分撤，半守口门，半为埋伏，诱其入而歼之。傥或地势不便，则量为变通办理，以期仰副谆谆垂示之至意。 

　　○委员请领经费状（壬寅七月二十八日）

