<!-- { "loadSidebar": true } -->
　　咸阳张崇德尝从予游正德己卯以毛诗举于乡累举进士不第嘉靖壬辰谒选为江津知县是时其父尚玄君巳谢世久独其母窦孺人在堂崇德于是奉之入蜀踰三年乙未孺人思乡井甚切崇德命其妻子又奉之而归归三月而被病卒其年十二月初十日也前此予闻崇德在江津治行为蜀令第一有报其取用入京师者予喜而叹曰可谓不负寻又报其以母丧归于家予未之信也丙申冬十月崇德来谒予累然衰□乃知窦孺人果弃飬取用事乃不果行予为怃然者久之崇德执状泣告予曰先君葬时不肖孤孱弱无识未有铭兹将以十二月初三日合葬先母于经周庄祖茔之次惟吾师不弃赐之铭则先父母可百世不死成化末予在校庠为弟子员是时尚文为弟子员有名常同试于鄠督学者娄先生独器重尚文尚文年少负气特立寡合顾爱予甚遂相与为布衣交其后崇德从予游葬其祖父母及其叔父靖海令尚节皆予铭乃今铭岂可辞尚文讳钺字尚文其自谓曰渭滨父讳英成化初为校序弟子员才名藉藉人称为张才子然竟不偶以卒当是时尚文始九岁尚节愈益幼甚其后尚文奉其母杜孺人之训奋起读书弄笔属文先进咸逊避之以为张才子有子矣弘治中累赴乡试不举甲子秋与尚节同试而尚节举君为之喜曰终父志者吾弟也且以慰吾母吾不举姑俟之云尔人亦罔不曰良工不示人以朴大器晚成张尚文岂终困者行当在青云之上矣乃明年乙丑四月十七日不幸病卒距生成化甲申十月十八日寿仅四十二岁其年予以翰林归省于家闻而叹息焉虎谷王应韶督学过鄠顾谓予曰可惜咸阳一才士死尝知之乎予曰尚文故友也邃庵杨先生亦尝称之其见重于当时如此尚文兄弟三人仲弟锜有废疾尚文令之督农以毛诗授尚节皆底于成所以慰悦母心而振起其乃翁之业者如此至于朝夕孝飬之节友于之爱皆可略不具书县令宁阳孟某者廉吏也教爱其子延尚文为之师尚文抗颜自重不开口言一细事至若朋友及乡党有不平者辄以义理剖之乃相与语曰张尚文异日当为直谏御史比卒县令与其师弟子空学往哭尽哀盖送葬者不下千人至于今人称其德不置古曰一世之短百世之长其尚文之谓乎窦孺人者咸阳逸士窦景云之女也尚文既卒有母在堂孺人所以委曲孝飬者犹尚文之存也是时崇德甫十有五岁孺人抚之泣曰成汝祖之志者汝叔也汝父之志成之者不在汝耶汝其念之哉崇德泣而对曰不敢忘自是□励果□于成□□既□举进士不第□□□□□□无崇卑惟其忠进士命也吾老矣时哉弗可失□□□之有江津之役比至江津孺人又语之曰古之□□□其子之廉则喜谓之好消息我独不为贤母矣□□□念之崇德于是斩然自立尤善于莅政当道者罔不□许而荐书不及以此不果取用此不知其何说也姑俟之恐无终屈之理孺人生四男而崇德长次崇道次崇义有志学举进士次崇信二女长适同邑王某次适邢台知县同邑刘坤孙男十人应举应登应诏应聘应奎应春应秋其三人尚幼未名女四人长适县学生赵□元次许字谷恩佑其二亦幼未字云始孺人之称未亡人也常自企曰幸不死见诸孤之成立下从夫子无憾矣今计其生成化丁亥八月初六日寿跻六十九岁子孙森森然而盛而崇德乃又若是九原有知当与尚文共瞑月无憾也已为之铭曰 
　　志遏于我躬维我子之成璧合于我室维我心之宁吁嗟尚文维子之英既廉且平无忝于所生皇鉴孔彰终以扬□名 

　　○□□宁唐氏二贤墓道之碑 

　　□□□□□□□唐□□关□莅鄠杜告诸前史王九思曰□□宁州南十里长坡之原山川□合草树□□吾祖葬于是吾父葬于是惟是墓道之□且有贞□□其世行诏来□焉故有请于执事往年予友吕□木言南赴留都过定远定远唐今光明磊落君子也有惠政在民民为生立祠予闻而慕焉恨不识唐令也乃今出按风裁凛凛其御史也问之前定远令也予愈益慕甚及获承颜□辞始慊于衷而服仲木之知人云退而阅其世行乃又仰而叹曰嗟乎池南公之贤所由来者远矣按唐氏讳以敬字克钦者公祖父也人称慎斋先生云少颖悟绝人读书日记千言比为州学弟子下笔滚滚千余言可立就一时州学弟子咸辟弗敢与并以为取进士犹反手耳何说乡试也乃五试于乡而弗举成化甲午□□岁贡矣督学者仝公素奇之而曰勿与唐生贡贡其次者唐生今秋翩然高举矣果然然屡试礼部竟不第乃谒选选为成都府通判司粮储是时粮储盖百万计而吐蕃弗靖出纳惟艰又多宿弊先生主之以公莅之以明而持之以廉未几宿弊祛而出纳允也于是廵抚都御史御史咸曰眼中磊落无若通判者会欲荐通判超擢之会以母丧辞任不果三年免丧不肯复起或有劝之者先生大笑曰有是哉成都之役非吾□□□□□幸甚独柰何可复□呼乃与郡中故旧□饮宴为乐情景所会出为歌诗卒然而成而弗知其老之将至也若是者盖几何年而某年某月某日考终正寝距生某年某月某日寿盖几何岁所著慎□集存之家乘云配夫人王氏生二男子长日翼□先生者池□公之父也讳佐字良弼自幼有志于学侍父卒业成□见其友天下之士也毅然奋曰男子当为天下奇□□窦窟举业中不足为也归受学于先正朱清庵所清庵奇其才以子妻之先生自是益躭于学以为六经诸史圣贤之道古今治乱之迹阙而弗知非学也乃大肆其力俯读仰思靡间寒暑所据一榻日久当肱处辄陷而性复耿介践履笃实即昆季群居亦不妄接一语不若己者不友也以此积之深厚作为文章沛然若江河之有源委也督学陈公者试论内外宾主之辨见而大奇之曰此得之体验者入耳出口者不能为也因进之而曰科目不足以尽汝汝其师圣贤乎庶其可也故称之诸弟子亦犹童公之于慎斋也诸弟子辟之亦犹慎斋往时之诸弟子也弘治己酉列置觧额矣为当道撤去易以他士副使荆公争之不能得甚恨及壬子乃得举而荆公犹在也喜而言曰惜哉巳迟唐生三年矣丙辰下第游太学而母王夫人讣至奔归哀恸且死慎斋□之曰父在可以死母耶乃节哀不死甲子卒业在京师闻其父卒痛哭几绝同舍生固觧之得免匍匐抵家拊棺哭者数日水浆不入口呕血数升乃遂不起甲子十二月二日也其生为成化丙戌六月二十一日仅三十有九岁耳往年父选成都意不欲往先生劝之以为穷经将以致用而殚力报国臣子分内事也慎斋从之于是有廉惠之绩比卒而谓其姻族曰死矣不能出分才报朝廷有余恨矣呜呼观于斯言及其死父之事则先生之忠孝大节垂名宇宙虽百世可知也至其平生细行必谨所著文章诗存不存不书书其大者如此配孺人朱氏贞慈柔嘉具在墓表语中乃生三男子池南公□仲子也举进士为令起为监察御史于是赠其父如□官母则为孺人云王九思曰晋宁唐氏父为慎斋先生而翼斋先生为之子维学维行世德作求可不谓之二贤矣乎是用书其墓道之碑君子而过其地者尚□□哉为之铭曰 
　　维唐之先出自富春植德孔遐迨宋益闻昆季友爱表厥里门我明洪武宗善维良陷于巨豪来戍滇方二子代之凯仲病陨循仲忧伤相继以泯友爱之风勿替而引爰及慎斋循仲之子诗书起家掇科登仕沤视浮名寻乐知止我思古人靖节是拟乃生翼斋翼翼朝夕贤圣我师惟德之饬死狥所天孝孰与匹池南挺生绳其父祖视彼二贤益振其武世望秉钧天子是辅欝为茂林二贤之墓皇泽方覃贲尔南土史也作铭垂示千古 

　　○与吕仲木先生书 

　　九思顿首泾野先生执事去秋枉顾匆匆别去未□□所欲言者甚恨辱惠宋四子抄释执事平生所学尽在是矣仆老矣得之恨晚柰何柰何夫四先生之书亦当经月然体认之功或缺如也乃今□□□□□□□□愧悔多矣夫道未易闻也惟自今□□□□□□□□物者先从身所临处格而行之亦□□□□□□一云尔不然恐虚生此世也昔吕进□□□□□□州以为可爱也学不多年数之不足不犹□□□□□□执事今之伊川也仆亦愿步进伯之后□□□□□则执事也宁敢忘所自耶仆又思之此书□□□□巳广而吾陕省则罕有见者济济诸贤岂□□□□□□□□之人刻而传焉则夫锡类之仁执□□□□□□□□□人耳仆钦教之余辄敢渎闻非以于誉也□□□□□终教之不我遐弃幸甚幸甚九思顿首 

　　○陆汝清传 

　　陆汝清者大梁祥符人也始讳澄字汝清后更讳清字仍其旧云弘治庚戌先大夫教谕祥符予自礼部下第来侍先大夫是时汝清为学弟子员少予二岁加冠矣一日予请于先大夫欲会友讲习诸弟子谁其可者先大夫曰李钺陆清又曰钺远到清慧恨差惰耳钺者宇虔甫长予三岁然是时二君同舍同受朱传毛诗闻会□喜甚乃与订约月六会讲明书史□题退为文章及会主予点窜巳乃啜茗论古今人物及修身行巳当世之要务戒无狎谈无朋醵酒食然汝清时或学晋人书学诗虔甫不能也壬子夏乡试力?田期予拟七题具食饮闭二君空屋中及暮脱藁乃□启户若是者数次汝清时或不至予辄面数之乃笑谢曰兄爱我兄爱我其秋虔尔举矣寻予别汝清赴礼部试乃又下第游太学注选于吏部甲寅冬复来大梁索汝清别后所作大异往时喜谓曰非复吴下阿蒙乙卯乃又不举予甚讶之明年丙辰予同虔甫举进士至戊午秋八月予为庶吉士过大梁寓宿相国寺僧舍汝清与予对榻剧谈是时三二日榜出矣予请诵其所作铿然可爱谓必高举无疑寻予在途次阅乡试录而汝清乃又失意予私自念曰大匠不示人以朴大器晚成其汝清之谓乎其后累试辄不举正德庚午予自吏部左迁寿州汝清以书唁予累数百言词翰并妙把玩不忍释手为之叹息曰有才如此而不得一举岂非命乎岂非命乎壬申夏予罢归里舍泊舟朱仙镇汝清冐暑走会予坐柳阴中叙契阔至夜分语及先大夫辄泣下曰师于我有罔极之恩恨无以报耳明日予遂陆行汝清送之中牟相与执手垂涕而别明年癸酉先大夫弃飬甲戌葬我先大夫汝清函寄贝?专物为文以祭婉曲凄怆殆不忍读是时虔甫为陕西按察使不称门弟子祭乃与同寅者具官祭予尝言其缪彼谓人曰虑不及此耳然前此廵抚都御史陈仁夫已斥其为黑面贼矣嘉靖壬午予姻张震夫来自京师言见汝清汝清岁贡矣枯一目乡人云哭父母尔也予闻之不胜悲咽震夫乃祖亦尝为祥符教谕拉汝清同谒虔甫虔甫时为兵部侍郎语次及予颇让汝清出谓震夫曰伪耳非本心也癸未夏虔甫督饷三边归过长安适予以儿女婚姻在长安不得以与之接落落众人遇我耳予一笑一与校也问汝清消息始知仕为邹县训导其年春病卒矣予泣下仰天叹曰天乎天乎汝清乃若是巳耶甲午秋阅河南乡试金?系至祥符陆柬自念曰得非汝清之子乎其后云梦熊子修过访问之子修曰然汝清之子才子也必举进士予且悲且喜谓子修曰汝清可谓不死矣至是柬以书请予为汝清述传其历履世行且在墓志语中不书书其交予者如此云 
　　太史公曰谚云结交结君子难矣哉外物之移人同舍而叛发有道一哂耳嗟嗟汝清其贤矣哉贤矣哉 

　　○程孝妇传 

