<!-- { "loadSidebar": true } -->
　　维元和三年歳次戊子三月癸未某日皇帝遣某官某以庶羞之奠致祭于故咸安大长公主覩濬毗伽可敦之灵曰惟姑柔明立性温保身静修徳容动中防度组【揔五切】紃【详伦切】之训既习于公宫汤沐之封遂开于国邑及礼从出降义重和亲承渥泽于三朝播芳猷于九姓逺修好信既申协比之姻殊俗保和实頼肃雍之徳方凭福履以茂辉荣宜降永年遽归长夜悲深讣告宠极哀荣爰命使臣往申奠礼故乡不返乌孙之曲空传归路虽遥青冢之魂可复逺陈薄酹庶鉴悲懐呜呼尚飨
　　与仕明诏
　　卿久镇邉防初膺阃寄式旌勤効俾洽恩荣褒徳念功故进封以示宠忠诚亮节宜因实而锡名既表新恩亦惟旧典今改封卿丹阳郡王仍改名忠亮勉勤乃事以副所懐想宜知悉
　　与崇文诏
　　勅崇文段良玭至省所谢亡妻邑号具悉卿有济时之勲宠居衮职士政承积善之庆列在王官俾洽恩光故加褒赠念梧桐之早落不及夫荣追芣苡之遗芳宜从子贵式崇宠命以贲幽灵省兹谢章良用嘉叹
　　祭张敬则文
　　维元和三年嵗次戊子七月辛巳朔二十七日丁未皇帝遣某官某以清酌之奠致祭于故凤翔节度使赠某官张敬则之灵惟尔挺武毅之质负将帅之才名以忠闻位由勤致自膺阃职益茂勲猷葺疲氓威吞黠虏一方膏雨千里长城继博望之功劳能恢代业传子房之筹略不坠家声方誓山河遽捐舘舎逝川无舍逺日有时徽绩空存书旗常而播美音容不见聴鼙而増思永念忠勤弥深轸悼往陈遣奠庶鉴悲懐呜呼尚飨
　　与希朝诏
　　勅希朝刘忠谨至省所奏沙陀突厥共一千八百七十人并驼马器械归投事宜具悉卿以将帅之才镇华夷之要忧劳为国忠勇忘家声动冦戎尘清封略突厥等向风输欵率属来賔虽慕我懐柔逺无不至亦因卿威导之使来念其归投宜有优赐今赐衣服及匹段等自首领已下卿宜等第给付其部落家口等逺经跋渉宜稍安存以劝归心用副注意
　　与元衡诏
　　勅元衡省所奏当管南界外生蛮东凌六部落大鬼主苴春等以所管子弟百姓等二千余戸请内属黎州并奏南路蕃界消息者具悉卿以文武之才兼将相之任仁和下布黎庶获安威恵旁流蛮夷率附勲勤斯着倚頼弥深钦瞩之懐岂忘寤寐生蛮部落苴春等久阻声教遂此归投愿属黎州请通县道勉于抚慰以劝将来所奏蕃界事宜具已知悉戎虏虽闻防败封疆不可无虞亦宜隄防用副忧瞩
　　与陆庶诏
　　勅陆庶省所奏当管新开福建陆路四百余里者具悉卿望重周行寄分越徼嘉闻素着茂政累彰况勤可使人智能创物废惊波之路开砥石之途舍旧谋新以夷易险财力不费商旅斯通既及人动非扰下绩用可尚钦叹良深
　　荅卢防谢赐男从史德政碑文并移贯属京兆表
　　卿男从史为国重臣自领大藩厥有成绩公忠茂着政理殊尤勒石所以表勲赐文所以褒徳惟功是念有善必旌是国旧章非予私渥昨又请移乡贯愿京邑家声益振臣节逾章虽清望标门崇冠山东之族而丹心恋阙耻为闗外之人载省恳诚弥深嘉叹所谢知
　　与宗儒诏
　　敇宗儒卿邦家桢干班列羽仪甞作股肱弼谐无怠及司管籥镇静有方钦重之懐寝兴不舍春宫之长非贤不居既简朕心亦符人望今授卿礼部尚书并赐官诰往除余庆东都留守卿宜便与交割即赴上都想宜知悉
　　与希朝诏
　　勅希朝省所奏党项归投事具悉卿邉隅寄重阃外事繁威行而军声外扬信及而戎心内附动皆展效进必尽忠劳绩弥彰倚望尤切党项拓跋忠敬等顷虽为盗今已经恩惧而归投情可容恕许其后効以补前非卿宜安存无使疑惧其磨梅部落等尚能继至亦许自新宜加招谕令知朕意
　　与韩诏
　　勅韩任光辅至省所陈请具悉卿文武全畧邦家重臣自居大藩厥有成绩辑寜百姓严整三军使予无忧惟尔之力省兹章奏恳愿朝宗诚嘉深难遂勤请朕以梁宋之地水陆要冲运路咽喉王室藩屏人疲易散非卿之不能安师众难和非卿之威不能戢今众方悦附人又知归镇抚之间事难暂辍虽恋深双阙积十年而颇劳然倚为长城舍一日而不可勉卿忠力布朕腹心宜体所懐即防来表
　　荅杜佑谢男师损除工部郎中表
　　卿道賛谟猷功成辅弼师损克承训义雅有令名岂惟赏延兼以能选班行久次颇积功勤郎署稍迁未为渥泽省兹章奏深见恳诚所谢知
　　与严砺诏
　　勅严砺省所奏进苍角鹰六聫具悉卿任重列藩寄兼外阃事皆奉上动必竭诚时属劲秋致兹鸷鸟调习成性进献及时取其効用之能足表尽忠之节
　　与韩诏
　　勅韩卿苦心奉国极虑抚人彼一方于兹十载厯展勤王之効累陈恋阙之诚才以任彰节因事着不加殊宠何表成功夫外拥旌旄爪牙之任重内防台衮股肱之寄深以尔一心授兹二柄永言倚頼当副诚懐今除卿同中书门下平章事依前宣武军节度等使余并如故并赐官告往想宜知悉
　　荅王锷陈让淮南节度使表
　　卿自领大藩累彰殊効安百姓表正一方虽恋阙诚深然殿邦寄切既执圭而肆觐宜返斾而劳旋况淮海要冲旌旄重任永言共理已有成功方注意于抚绥何沥诚而陈让难允来请宜体所懐
　　荅韩让同平章事表
　　致理之道审官为先以卿有文武之才故授卿以将相之任所冀外为藩翰张爪牙之威内赞谟猷宣股肱之力佥谐允属众望攸归方注意于安危何执谦而陈让所进官告今却赐卿无或再辞即防来表
　　画大罗天尊讃文
　　唐元和已丑歳四月十四日画大罗天尊一躯成奉为睿圣文武皇帝降诞之辰所造惟嵗之春惟月之望诞千年一圣之始降百祥万夀之初电绕枢而夜明雷出震而时泰皇帝孝敬寅畏忧勤劳谦以谓无疆之休虽肇自于元圣莫大之庆思广被于羣生爰命国工俾陈绘事真相俨若风穆如疑从大罗感圣而降至诚上通于一徳景福旁济于万灵休命耿光自兹无极词臣承诏恭为赞曰
　　大罗天兮髙不测浩无倪兮杳无极中有圣兮无上尊惟徳兮可升闻图相好兮仰髙真诚上感兮福下臻俾百祥兮与万夀配圣日兮而长新
　　荅韩再让平章事表
　　将相兼委实难其人非其徳不可谬承当其才不在恳让朕非虚授卿勿固辞宜防来章即奉成命巳具前诏当体朕懐
　　画元始天尊讃【并序】
　　元者诸天之先始者万灵之母混而成一强以为名至哉无上尊得以是为号正月二十有三日徳宗神武孝文皇帝在九仙之月遏八音之日也皇帝教训业奉真宗承文祖之贻谋申孝孙之诚敬以谓元始天尊者真仪不逺随相而生神用无方应念而至故命设绘素展仪刑五彩彰施七寳严饰所以表当宁之瞻仰感在天之圣神通应于希夷集灵祐于蠁【许両切】词臣承命跪唱讃云
　　圣何在天上天欲往从之窅无縁命工设色五彩宣忽如真相见于前圣应圣兮又荐百福兮垂万年
　　北齐骠骑大将军髙敖曺讃【并序奉勅撰】
　　髙昂字敖曺渤海蓨【他厯切】人也姿体甚异胆力过人累经战伐皆着功绩官至骠骑大将军仪同三司冀州刺史其勇敢忠壮冠于一时时称为名将后竟以攻战死于王事年四十八赠太尉谥曰忠武赞曰
　　敖曺之容好配子羽生扬勲烈死谥忠武武不顾身忠不忘主诚哉选士无以貎取
　　与骠国王雍羌书
　　勅骠国王雍羌卿性毅勇代济贞良训抚师徒镇寜邦部钦承王化思奉朝章得睦隣之善谋秉事大之眀义又令爱子逺赴阙庭万里纳忠一心禀命诚信弥着嘉想益深今授卿捡挍太常卿并卿男舒难陀那及元佐摩诃思那等二人亦各授官告往至宜领之此所以表卿勲勤申朕恩礼敬受新命永为外臣勉令图以副遐瞩今有少信物具如别录想宜知悉也冬寒卿比平安官吏百姓等并存问之遣书指不多及
　　与季安诏
　　勅季安刘清潭至省所奏贝州宗城县百姓刘宏为母病割股充祭事宜具悉卿任重弼谐寄深鎭守勤抚绥之政赞爕理之功至使部人忘身展孝虽因心有感诚化我之时风而率下可知足表卿之理行省兹陈奏钦叹良深
　　荅杜兼谢上河南少尹知府事表
　　三川封畿实重其任贰职纲纪亦难其人卿素懐噐能累着声绩亚理以眀慎选専领以展长才知已下车当亲抚绥伫闻报政用副忧勤所谢知
　　代忠亮荅吐蕃东道节度使论结都离等书【奉勑撰】
　　大唐四镇北庭行军泾原等州节度使捡校工部尚书兼御史大夫丹阳郡王朱忠亮致书大藩东道节度使论公都监军使论公麾下专使辱问悚慰良深国家与吐蕃代为舅甥日修邻好虽曰两国有同一家至于封疆尤贵和叶忽枉来问稍素诚虽有过言敢以告来书云频见烧草何使如然者至如时警邉防嵗焚宿草葢是毎年常事何忽今日形言况牛马因风犹出疆以相及草木延火纵近境而何伤遽懐异端未敢闻命又云去年忽生异见近界筑城者且国虽通好军不彻警近邉修缉彼此寻常况城是汉城地非蕃地岂通理何致深疑静言思之谁生异见顷当报牒彼已息讼今又再言寜无慙徳又云皇天无亲有徳即辅者皇帝君临万方迨及四载道光日月徳动乾坤南北东西化无不及若非皇天辅徳明神福仁西域何为归诚南蛮何为慕化风何因大顺嵗时何因屡丰则神助天亲可眀验矣彼若无故生疑无端结怨但思小利不务逺图则咎孽之生不在此永言取笑却请三思又云汉之臣下频有叛逆者近以吴蜀小冦暂肆猖狂未及讨除寻以殄灭皇威不露妖沴自清岂假彼蕃逺思傍助忠亮谬防恩渥叨在藩垣恭守邉隅幸邻封壤纵未能为汉名将亦不可谓秦无人辄献直言以袪深惑愿推诚信同保始终各勉令图以求多福嵗暮严冬惟所履安胜逺垂恵贶愧佩殊深今因押衙廻亦有少荅信具如别纸恕轻尠也不具忠亮敬白
　　与南诏清平官书
　　勅南诏清平官叚诺突李附览防何栋尹辅首段谷普李异傍郑蛮利等段史倚至知异牟寻防逝朕以义重君臣情深轸悼卿等哀慕所切当何可任又知閤劝继业抚人输诚奉教蒸黎咸乂封部获安皆是卿等同竭忠谋佐成休绩永言及此嘉慰良深勉终令图以嗣遐瞩今遣谏议大夫兼御史中丞段平仲持节册命閤劝想当悉之卿等各有少信物具如别録至宜领也春寒卿等各得平安好遣书指不多及
　　荅王锷贺赈恤江淮徳音表
　　水旱流行江淮艰食朕眀申诏防亲遣使臣蠲其逋租赈以公廪爰与利物之利用表忧人之忧庶俾疲民均霑恵泽卿克勤乃职共理为心省兹贺陈深见诚意
　　与茂昭诏
　　勅茂昭卢校至省所陈奏具悉卿翼戴君亲出入将相久专戎阃累觐王庭忠劳必竭其智谋诚恳每形于章表近者志在忧国虑及安邉请率精兵亲防黠虏朕以卿当管军镇寄重事殷实借抚绥用安封部虽未允所请而深嘉乃诚今又宻奏恒州具申事体曲尽忠勤之节备知丹赤之心言念再三发于嗟叹眷重之至并在予懐想宜知悉
　　与潘孟阳诏
　　勅孟阳卿夙懐才畧早振声猷厯践班行累彰绩効自守闗辅克举藩条及蒸黎威行军镇永言所任未展其能朕以东川蜀门重镇承军后雄压险中思得忠勤之臣抚此凋残之俗量才注意无以易卿今授卿劒南东川节度观察使并赐官告往想宜知悉
　　荅宰相杜佑等贺徳音表
