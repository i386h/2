<!-- { "loadSidebar": true } -->
　　弱水竭三山折少君灭石芝歇吾将筑九千仞之麴台介风云而宾日月援青天之北斗酿千秋之古雪脍长鲸于东海肉狡兔于三穴纵长夜之乐负一世之豪脱处士之一角巾解仙人之五色袍右挈吾榼左操吾瓢出上方之酴醿引西国之葡萄流白云于春瓮落丹泉于夜槽擪玉环之鹍裂双成之凤箫六么作霓裳阕朝五斗暮一石耳不及于听音目不及于观色虮虱万钟泥沙白璧力过孟贲者醉能系其颈辩雄张仪者醉能断其舌略儿女之愁而不爲动心夷王侯之势而不爲折节太湖三万六千顷醉俯之一兕杯太华三万六千丈醉览之一螘垤击缶而歌心驰燕赵拔劔而舞气吞吴越走桓温之老兵歼周顗之狂客又焉能蹈规矩而守绳墨也于是牖天地庐八荒神交麴生封侯醉乡泄泄焉陶陶焉率千日而爲常柰何武公老而自尤屈子逐而自洁囚酒星于大狱斥酒池之覆辙絶缨而几失其驩吐茵而幸贷于责不知尧舜乐之不厌孔子溺之不絶也九州几裂百川无回豪杰相噬白骨生苔吾其与犀首之徒相忘于无事之日乎淳于髠之滑稽于战国乎与河东之季从时毁誉乎汉相之和吏而歌呼者乎与徐邈之中圣乎阮籍之放旷而适其性乎与荷臿之伯伦乎抑投辖以畱宾者乎与待诏之王绩乎辱高斥杨之李白乎与陶潜其干没于义熙乎山简游于习池乎与瓮下之吏部乎韦曲之杜逍遥于率府乎呜呼与世无忤惟酒可从醒者爲愚醉者爲智醒者爲介醉者爲通天下之愤非醉不释天下之难非醉不防命轻一羽气吞长虹决银河而洗斚系扶桑之六龙复酌吾以大白渺海濶而天空
　　石经赋【并序】
　　五经载道之噐也秦烧诗书经燬而道自若也汉求坏烂之余书礼乐已残缺十九惟易以卜筮存诗以歌存春秋以口授存而俗儒章句之徒傅会穿凿使五经大义不明于天下不亦悲夫灵帝熹平四年议郎蔡邕与棠溪杨赐马日防张驯韩说覃飏等求定六经文字诏许之邕乃书丹于石命工刻之立于太学门外时四方摹者日以千计然未知道之所存也特以邕之书耳洎唐文宗时高重爲国子祭酒与郑覃复刋定九经于石呜呼汉唐石经已风摧雨剥于数百年之久与岐阳之鼓峄山之碑同一榛莽已因推衍其凡以爲之赋云赋曰
　　繄圣作而明述兮尼父集夫大成歴四海其遑遑兮威凤瘖而不鸣吁嗟时之终否兮托空言而载道世莫知余奚恤兮阅万世其杲杲嬴既暴而不德兮举六籍而火之薄先王之仁义兮尚法律而爲治悲祖龙之鲍腥兮阬亦湮而无烟易幸存于卜筮兮诗亦肄于筦春秋閟而不出兮礼乐佚而不全科斗螙于壁中兮光白虹之射天嬴遂愤而刘王兮家六合而宁谧乃偃革而爲轩兮掇坏烂于十一洎六叶而遘武兮炳大明之当中黜百家之淆乱兮一道术而异同易科斗而爲兮复家畜而人诵道固不可泯兮亦何待夫汗牛而充栋时既降而道晦兮经蟳灭而莫收割申劝之或舛兮众咸失于校讐属熹平之四祀兮帝孝灵之当宁正俗儒之穿凿兮伟中郎之博古辨鲁鱼与亥豕兮刻南山之坚珉巍乎四十有六兮树翼翼之成均钩铁画之屈强兮妙骨气之洞达非饿隶之羸形兮非寒岩之枯枿非醉草之欹斜兮非劒舞之浑脱初崩云之恍恍兮粲列宿之离离鸾振翼以夭矫兮树交枝以参差鸷鸟以乍飞兮羣鵞游而戏海彼鹤头与隼尾兮曽何足以爲态捷奔泉之渇骥兮纵入草之惊蛇势或埒于坠石兮体已悟于画沙观者纷其堵立兮车连连其日至岂八法之是尚兮幸经存而不坠陋石鼓之苔剥兮鄙漆书之土瘗观竒阳而偶隂兮穷太极之有无感尧汤之禅放兮求厥中于典谟何二南之和平兮悲雅变而逮胡仪三千与三百兮伊朝夕之攸执何曲折而精微兮谨一出而一入嗟圣人之忧世兮徒感麟而掩泣二百四十二年之笔削兮善旣劝而奸戢正夏之内外兮亦纲常之攸立夫何经之徒存兮昧古训之时式痛卖官而列肆兮盛后宫之倾国奄竖党以盘错兮又孰恤乎社稷九州裂而鼎峙兮黎庻化而爲豺经虽镌而何补兮政与道而相乖逮有唐之文宗兮乃继汉而有作砻巨石之崭崭兮列广庭之落落吁回首其几何兮悉风摧而雨剥又断缺而莫辨兮委荆棘之漠漠吾恐爲沉犀于蜀门兮同刻鲸于昆池曾不若庆云与松风兮托艮岳而効竒又焉得纪功千载兮儗岣嵝之禹碑谇曰已焉哉石经泐兮剡藤出书连车兮布万国抚遗墨兮相得失道之存兮昭白日
　　春雨赋【并序】
　　孟春之月时雨方降周视草木莫不鬯茂条达造化之妙如此宜孟轲氏以况君子之教也余少从师读书而知仁义道德之説求之甚锐晚不加进则气质昏瞀可知其不得如草木之化必矣故作春雨赋以自朂且示子翺使及时而用力焉其辞曰
　　维着雍涒滩之岁正月初吉土乃脉发融风应律布春令于遐陬回朝光于潜室烧经雪而未苏蛰俟雷而将出欣违寒而向温冀节劳而从逸于时灵雨斯降生我百谷伊农之庆匪珠匪玉以今揆昔载披厥录一岁之候三十有六观其屯云蓄而成衣陨石腾而傅羽纷坱圠以随风黯冥蒙而交雾乍萦空而丝散或缀物而珠聚方疑有而可聆恍若无而莫覩醖比玉之醴泉如饴之甘露无町畦之或间沛旁流而布濩粲丹葩以耀林滋緑苔而生路紫鳞噞而争跃绣颈呼而犹怒何浃辰而未休逮中夜而复迅闭帘栊以防寒觉琴书之含润田夫恱而昏作羇客闻而释愠余何思而何营感四时之错运欲抗音而就继耿残缸之落烬嗟杏坛之诸子各因材而爲训躬四勿而不疑契一言而奚问若时雨之所化何力约而功峻悯畸偏之弱质奚古人之敢希瞻蒙其旣逺独伥伥而安归羌及时而猛晋惧失道而愈非当霡霂之渥洽悲事徃而心违愿爲杞而在山沾一漑于旣仆竦百尺以参天任扠负于崇构愿爲稼而纷敷冀常膏于朝夕托瑚琏以荐芳曰神明之可假愿爲芝而三秀濯朱柯而乆鲜岂幽人之所食表土德于甘泉愿爲桐而不夭被液之渗漉斲有虞之清琴协宫商以成曲材茍摧而爲薪耻绮纨之徒袭何余疾之难迁徒遑遑而汲汲属万族之方新期徃训之攸执惟渇饮而求足信江海之可挹来侁侁之小子庶占毕之是习知与行其并进亦何惮夫弗给孰爲高之可仰孰爲坚之可入眷跃如之在前思卓尔之有立感春雨而成章庻乎学之恒缉
　　白鸠赋【并序】
　　成均教乐所大椿一枝有二白鸠集其上春来冬去亦物之异乎类者余爱而赋之其词曰
　　夫何双鸠之皎洁兮孕异质于金方岂仙防之变化兮狎野禽而回翔肖刻玉以爲形兮耻袭锦以爲章性弗慧而徒劳兮时自珍而久藏幸主人之见存兮托广庭之嘉树旣不爲其所好兮亦不爲其所恶夕同栖而晨兴兮春偕复而冬去振霜翎而益鲜兮与月魄以争素所赋之纯美兮虽处汚而不淄女恒尤于众嫮兮士咸病于见竒羞鸲鹆之上献兮悼鹦鹉之就羁兹惴惴而怀惧兮尚飘飘其安之王雎挚而有别兮鹘遇秋而愈急彼各挟其能兮固非余之所习何意气之敢矜兮借光辉之时及顾微躯以徘徊求故林兮永戢
　　金鉴录赋
　　帝开元廿有四载兮属千秋之良辰进丝囊与寳镜兮众纷纷其相循臣九龄独见其微兮述今古以前陈监美恶于一镜兮盍监得失之在人镜狭中而无隠兮洞万殊而咸覩亦俯仰而取容兮月或冥而爲土书炳炳其如星兮与汤盘而爲伍期补衮之万一兮窃比夫翼周之山甫惟一心之易螙兮恒恶直而好谀臣固不能矫以随俗兮盍图终于厥初使铭鼎之辞偶符兮宁取无逸而爲图集厥类而成编兮奚翅冥之百链光夜吐以属天兮何益君之闻见尧举舜而禅之兮讵舍朱而无恩抚九州之广大兮非黄屋之爲尊饥吾餐使之充兮寒吾裘使之温曰精一而执中兮本乎尧之一言心凛凛其履氷兮防一息之不存兹爲鉴之金背兮君日监而勿昏至暴秦之并周兮与黔首以爲仇阿房岌以造天兮极虞乐而未休慕神仙之髙举兮求弱水之三丘徐市去而不返兮嬴已偾而归刘兹爲镜之水心兮君日监而勿流手三尺而崛兴兮一六合以称帝文景嗣而恭俭兮道益昌而弗替后竭内以事外兮彻孰优夫二世数四七而遘武兮洗日月于方翳痛桓灵之孱弱兮操遂乗而莫制兹非镜之可监兮焉用夫渠搜之火齐彼典午之承魏兮闵螳雀之相攻繇载盛而易顚兮审厥子之弗聪洎渡江而清谈兮祖庄老以成风梁崇佛而舍身兮胡贪地而受降【叶】破金瓯而不顾兮士重介而谈空兹非镜之可监兮焉用夫赫连之青铜目或瞽于众嫮兮耳或簧于新声受嬖妲而殷兮褒代申而周倾彼小白之创伯兮尸中国而会盟卒托子以召乱兮肉已蛆而兵争继有汉之人彘兮亦累帝之聪明抑逺监夫申生兮兹吾君之容成我太宗之戡乱兮修文而偃革惟至诚以驭下兮韬神明于黙斥美丽而檏素兮惧燕安之爲贼故孜孜以求言兮庻日蹈夫绳墨出宫女之三千兮来狱囚之四百彼刻民犹噉肤兮悼狥私而亡国知识弓之难精兮譬作室之屡易立帝范于子孙兮兹吾君之则君之大畧诚不可及兮旣内平而外从焚珠玉固足美兮复两坊之乐工相姚宋爲知人兮奄竖爵而加隆诛后戚以示公兮兆夫妇之不终礼旣轻于树子兮化天伦爲防戎太庙坏而弗戒兮爰汲汲于东封曰祈福于太山兮又曷若爲民而建中臣巻巻于匡辅兮冀君心之日检也恒法尧而非桀兮事必防乎其渐也义或嫓于大训兮实将埀之琬琰也中独怀此耿介兮愿从戆愚之汲黯也面从而背违兮臣固不敢也君茍不察臣之忠兮何贵乎镜之照胆也使如盘龙之閟于匣兮羞舞鸾之同掩也宜帝览而味其言兮特优诏以褒之惜不久而中弃兮肆匹夫之所爲卒信谗而爲忠兮斥荆州而无疑内玉环于宫中兮竟胎祸而速灾【叶】子胡雏而播丑兮君旣耄而弗知闱闼腥于戎马兮夜仓皇而独西驻六师于马嵬兮犹不忍于蛾眉四海绎骚兮九庙俱旷蓬莱之故宫兮浊太液之秋水征野鹿之衔花兮痛羽衣之何在【叶】岂非人监之旣亡兮徒驰使于千里天眷眷于神尧兮幸两京之载清居南内之凄凉兮感风雨之铃声信丹扆之有箴兮伊君道之当明金鉴岂一时之可珍兮歴万古而爲程
　　清江诗集巻一
　　钦定四库全书
　　清江诗集巻二　　　　　　明　贝琼　撰四言诗
　　猛虎行
　　有虎有虎在彼中野髙歩风生何物敢侮以比直臣独立无与前称长孺后载文举亦有埋轮复闻破柱爲时所惮豺狼气阻奈何今人使我怀古
　　五言古诗
　　杂诗七首
　　我闻度朔山蟠桃何郁郁千歳才一花结子复何日食之云不死敷腴反枯质跨鹤凌九天将期五龙匹谅非广成子欲待安可必
　　祖龙帝六合不暇谈黄虞且复求神仙入海窥方壶置酒阜乡亭超然忘故都空畱赤玉舄安期今有无种桑饲春蚕桑叶何沃若种待秋摘蔓何漠漠春秋各有获在野犹可乐君看金张馆草深狐兔宅勿较是与非看云倚髙阁
　　大哉龙门树郁郁上参天根株岂不固小草还相纒蓐收行素秋凄其风露寒病叶危欲堕翔禽亦已迁朝华痛夕陨掩涙复何言
　　结束将何之龙门访陈迹戒途及良辰置酒别亲戚迢迢越千里人马疲登陟大江不可济天方限南北怅然回吾驾去从山林适
　　春山一雨过百草皆纵横百草不出山山中人逺行怀金别妻子殉禄辞父兄寒暑忽已易燕赵千里程龙门能碎舟风浪安可争性命轻鸿毛若爲朝暮营愧此山中草萋萋林下生
