<!-- { "loadSidebar": true } -->
　　正月，奉旨驰驿前往广西，赞理军务。二月，为不孝浚昌娶妇光氏（直隶布政使栗园先生聪谐次女）。五月，抵桂林，寻奉旨授广西按察使。六月，大学士赛尚阿公以钦差大臣至军。时，逆首洪秀全踞紫荆山。府君上议八面环攻之，未行。闰八月，贼溃围出，陷永安州。府君方在署，闻报，夤夜告大帅，请往督进攻，帅及同官皆止之，不听；驰往永安，择北路要隘新墟地方驻之，抚军邹公（鸣鹤）以勇三百为之护。凡监督攻剿、探报军情及支发粮饟、犒赏器械、往来筹商，常一日数发书，心无停思、手无停笔。营于畦垄间六阅月，有劝借居民房者，弗纳也。贼之在永安也，精锐皆在水窦、莫家村二处。府君议进剿必先拔城外两垒，拔水窦必一由黄村入、一由佛子村出，不惟破水窦，并可免其南窜。此上策也。不则，一由仙回岭攻莫村，一攻水窦。此中策也。时，都统乌兰泰公，亦持此论。先据佛子村，欲向提军（荣）由黄村进兵夹攻，向不从，由龙寮岭进，败回，遂欲放开水窦一路，纵贼使逃，然后追击之。府君复上书大帅，力辩其不可。又与向书曰：自古两贤不可相扼，贤臣名将无不和衷协力、共成大功，未有各自一见而能成功者。贼之辎重尽在水窦，闻其备兵于外，以为窜逸之计，故须阁下一军守黄村山门隘，由外攻入，乌兵由内攻出。此上策也。阁下进兵既不能迅速，复于大计依违其间，可乎？卒不听。大帅惑向言，亦主其议，反谓都统言不实。府君申辩，不听；请斩偾事将官以激将士，复不听。

　　二年，壬子，府君年六十八岁。

　　二月十六日夜，贼自永安东窜，向提军督军从后追击，遇伏大败，亡四总兵。乌兰泰公连战皆捷，追至桂林南境将军庙，中炮伤殁。府君随大帅驻阳朔。二十九日，贼扑广西省城，向提军先一日至，守御得无恙，贼遂陷兴安、全州。府君赴兴、全安抚。道州、江华相继失守。府君卸翼长事，办理粮台。上议请速进兵，大帅不能用。俄而贼连陷湖南州县，遂围长沙。时，赛尚阿公逮入都，诏以广督徐公（广缙）代之。贼围长沙数月，以西北无备，遂窜益阳，转陷岳州。府君辞粮台，欲回粤西本任。湖南抚军张公（亮基）奏留，权湖南按察使。方府君在新墟，日坐卧畦垄间，暑寒、风雨、湿气浸淫，焦劳忧郁。逮至永州，遂患痹痿。旋经医药，亦已可步武矣；犹冀湖南臬署，藉资调理，仰望苍穹其犹假余年也。岂知旬日之间，旧疾复作，竟以十二月十六日弃不孝而长逝。不孝浚昌，闻耗星夜奔赴任所，扶榇归至鄱阳，而桐城又陷，路大阻，遂殡于鄱。

　　同治元年三月，始克扶榇返里，即以是年十二月葬于龙眠山小河口山麓。府君子女三人。长姊适福建按察司经历张汇，妣方淑人出也。又抚族叔献之女为女，适吴祝康。生母萧宜人生兄孝及不孝浚昌。兄孝殇。浚昌以军功补江西安福县知县，加同知衔。孙三：长永检，次永朴，次永枢。女孙二。府君性严正，不为苟容。遇事直言无隐，事过辄忘之。宦四十年，常以济人利物为念。族戚中贫乏者，月给钱米。岁终踵门告困者三数百家，常负贷应之。岁时必亲诣其家，问疾苦，为之筹计。故所助虽有丰俭，而人之感同深。尝欲置义庄、义学，上祀祖宗、下济族众，手书捐公簿寄示不孝曰：吾欲三年后廉俸之余了此，世方多故，不识果如愿否？建宁张孝廉（际亮）偕府君至都而卒，府君经纪其丧，携榇至桐，召其子付之以归（孝廉诗稿三十余卷，府君任为刊行未果，常以为憾。同治八年，浚昌始校梓于安福）。卸台湾令时，继任某谗于道府，多被扼抑。及某卸任，亏公帑巨万，莫能归，府君适客于台，悯之，倡捐番银五百以助偿官负。又言于上官同僚，遂免劾去。尝为从祖置数百金，存戚某所。某殁，负债甚多，无以偿。府君慨然曰：此金无不偿之理。然某与吾为至戚，今身殁而家若此，何忍困其后人！惟吾有以全之耳。遂索券焚之，而别赠从祖如数。生平慷慨好施与，大率类此。府君自弱冠时，即以经世自任，为政务因地制宜，无所偏执。初任平和、龙溪，政尚猛烈，巨猾敛戢。同里方植之先生，自粤寄诗，有「王涣阳球各有名，荀香仇凤犹堪惜」之句，盖有叔向贻书之意。及府君至江南，一以拊循为事。方先生赠诗，又有「消息与时迁」之句。皆纪实也。所至尤以立学校、敦士习为务。当台湾军事倥偬之际，犹兴修海东书院，延同里左石侨广文（德慧）主之。并出家藏书目属左君编次，以示肄业诸生，使海外士子咸知向学。又以府学祭典荒陋，出廉俸依据礼经制之，笾豆钟簴之属咸备。更劝富民捐金二千，岁收其息，以供祀事，泐石纪之。历仕多见扼于上官，然名臣如董文恪、赵文恪、陶文毅、林文忠及刘抚军（鸿翱）、程简敬（祖洛）、邓制军（廷桢）、魏尚书（元烺）、锺制军（祥）、汪尚书（志伊）皆极信任，言无不从，故能行其意。台湾总兵达洪阿公，性过刚，同官鲜与合。府君初至，亦见龃龉。凡历二年，务交以诚，一旦诣谢曰：武人不学，为君姑容久矣，自后诸事悉听君，死生祸福愿与共之。遂结兄弟交。夷数犯台湾，皆击退，文武同心故也。及在广西，事多掣肘。府君竭力维持，辛苦焦劳，艰难险阻，苟有益于国，罔不尽瘁为之。都统乌兰泰公，忠勇有谋，以诸将不能和衷，致孤军战殁。府君尝与之书曰：君子之用心与烈男子之志气，无非行其所安。所异于世俗鄙夫者，惟不避艰难、不贪荣利耳。某以将就木之年，复何所贪？惟念主忧巨辱之义，无以报国家；祗此蔬食恶处，下共士卒之辛劳、上对九重之宵旰，幸数十年贫贱忧患，本无宁居，今日寝处，一如我素。是以尚能耐此日霜，未有疾病，可慰知己，无以为念。又曰：我辈矢此一心，惟知君父。吾力有一分未尽，即是此心有一分未忠。岂如世俗鄙夫与同辈争胜负、角短长哉？夫功败于垂成，病加于小愈；前者武宣之事，贼已将就擒，徒以狃于大捷之后，计虑稍疏，遂使困禽脱网。今幸兵威再振，贼势又穷；而我师愈久愈疲，贼又日怀奔逸之计，无论劳师糜饷不能久持，万一再有疏虞，复蹈前辙，不但无以对皇上，天下后世谓阁下何如人哉？某以垂老之年，恨不能介胃驰驱，搴旗斩将，然受命从戎，不敢不竭其心力耳。府君之意，盖明知言不见听，于事无裨，以身受两朝知遇，不得不效力行间，以冀报称万一，所以抑郁悲愤至于二年不忍乞退也。府君之使西域也，雅州守余公（坤）讽以退。府君与之书曰：尝念五伦中，惟父子、兄弟、夫妇不言报施，君臣、朋友，则有视所施为报者矣。居尝叹士大夫及世太平，争取通显，一旦有事，即思为洁身之计，何其薄耶？某自通籍以来，三见黜矣。前者为贫，欲得微禄养亲，亦思有所树立，以大臣荐，遂受知遇；台湾力守，所以报也。英夷之狱，议和诸帅皆欲甘心镇道以谢夷人，赖上仁明，供辞甫上，立出之狱，复予官，使避夷入蜀，此岂寻常恩遇哉？所如不合，则命为之，非上意也；不得以此遂忘其大夫。臣子用心，不必求知于君父，要当自尽其道，孤行其志。傥竟不及报，而以黜退或衰病也，吾心亦可无负矣。府君生平出处，忠诚不苟如此。府君于书无所不窥，顾不好经生章句。平居慕贾谊、王文成之为人、为学，体用兼备，不为空谈。文章善持论，指陈时事利病，慷慨深切。诗自明七子入而以盛唐为宗，大抵于古人善处别有会心，不肯貌袭，往往成一家言。或以与先儒稍异疑之，府君笑而不答。所交同里诸先生外，上元管异之（同）、梅伯言（曾亮）、甘泉汪孟慈（喜孙）、江右吴兰雪（嵩梁）、湖南邓湘皋（显鹤），鄱阳陈伯游（方海）、番禺张南山（维屏）、光泽高雨农（澎然）、建宁张怡亭（绅）及其弟亨甫（际亮）、武进李申耆（兆洛）、山阳潘四农（德舆）、临桂朱伯韩（琦）、晋江陈颂南（庆镛）、益阳汤海秋（鹏）、南丰吴子序（嘉宾）、道州何子贞（绍基）、宝山毛生甫（岳生）、宜兴吴仲伦（德旋）、江都梅蕴生（植之）、龙溪郑云麓（开禧）、龙岩饶啸渔（廷襄），皆以文章经济见推重。又有龙溪李太守威，夙望颇高，其学出于陆、王，先儒名宿少所许可；晚遇府君，独敬礼之，以为所谈不足为外人道也（所著岭云轩琐记，府君任为刊行未果，浚昌刊于安福）。府君诗文皆自订，凡东溟文集六卷、东溟外集四卷、东溟文后集十四卷、文外集二卷、后湘诗集九卷、二集五卷、续集七卷、东溟奏稿四卷、东槎纪略五卷、康輶纪行十六卷、寸阴丛录四卷、识小录八卷、姚氏先德传六卷，俱刊行，版毁于兵。同治六年，不孝浚昌重刻于安福。晚年文七首及粤西军中状牍，浚昌谨编次为中复堂遗稿五卷、遗稿续编三卷。总九十八卷，名曰中复堂全集。  
　
