<!-- { "loadSidebar": true } -->
　　籽粒一事仰仗老父母鼎力遂得三院会题各场佃户欢呼踊跃相庆更生不朽大业脍炙千古矣今忽有东江村省祭官王凤彩口称奉命清查荒地佃户不胜惊扰夫此地遭逢老父母下车后即议折征觊望德化忍死须臾住者不逃逃者渐返迩因春泽沾濡各图开垦此莫非老父母搏捖之力乘此招徕政祈宽假忽见清查之使咆哮里中人心惶惑住者将思踵而逃垦者将复委而荒矣三院题疏所称减征蠲逋原不论地之已垦未垦今似不必又查查之祇以滋扰耳且老父母菩提心固明知此地之非国课遂不顾勋戚而为穷民作主两年来仁肝义胆可泣鬼神岂其事已定矣而复清查以滋扰焉盛心必不出此也王凤彩素称无赖毒螫本乡不可枚举今复为此盖寻题规利小人之常指称差委肆其所欲见今高坐寺中号召佃户作威弄势迫胁多端乡之人既畏毒尾之洊加又虑贪腹之难饱展转忧疑莫知所措某闻且见之作而叹曰老父母赫赫盛举星日共昭小人无端阑入欲增蛇足委官情状从来若斯某不为老父母言谁言之者然亦恃老父母格外之爱妄自附于道义之交痴心痴语遂尔叨叨想蒙鉴亮 

　　○与毕冲阳书 

　　籽粒折征题疏既久未得旨想老父母轸民盛心必有不能忘者某闻文安自具题后即以减折之数派征而未得其详昨专役问于纪孝廉盖与闻文安折征之议者也得其回书并卢公祖批详某拍案大快是可比例而完老父母为民请命之功行矣谨统呈览意老父母览之亦必拍案大快也夫此事初议若落落难合老父母力持不变竟得当事者之会题有志竟成语非欺我至于今日权宜折征以候明旨则事体易易不若初番之吃力矣老父母据例以请料当事者业为其难必不辞其易且成例见在有不得不从之势也为山九仞待此一篑千秋大业刻期告完深为老父母庆纪功之文己拟稿矣 

　　○与毕冲阳书 

　　昨遵大命投书屯台得回字呈览盖左公祖有心人也先已图维此事而查前院于文安县批文又有除公主不折之语为此沈吟欲求所以处此而令申详先为之地其言曰县道或于此处分析明白且据疏一详而后酌议夫敝县籽粒属公主者三一瑞安一延庆一寿阳前正为瑞安延庆两场佃户逃尽遂以所失之额责包于八场今雍靖王妃锦衣卫二场逃者过半屈指为瑞安延庆之续势将复派别场始以八场包两场今又将六场包四场矣长此不己祸将何极籽粒租银原非勋戚常禄泽斩之后尚且改为备边此与国课什伯相悬顾可泥旧额而不思以通之乎此会题疏中语也是籽粒之为民害定兴与文安大同而公主籽粒之为民害定兴视文安更甚会题折征原未除公主在外则今求详批暂折候旨蠲可除公主乎左公祖既云据疏一详老父母详中即以此段语意为分析将公主庄田当与别场同折发挥数语申之左公祖必有以处此矣欲事体之相成须呼吸之相应老父母达此情于柯公祖共奉左公祖之意以从事则在老父母既据会题之疏以为详而不为无因在左公祖因得借申详以为批而不为无据矣专候尊裁 

　　○答毕冲阳书 

　　自到关城住孙师相府中不与外事酬应都废忽传有陈指挥捧老父母之字来一闻同里即动乡情矧重以老父母之命乎引入与坐饮食之实叩其志云家贫禄薄俯仰不足闻关上钱粮大欲求吹嘘为糊口计不佞怃然此时关上百务严核力革旧套与别镇不同司马相公挑选材官专要猛健少年长刀大斧略不及格即斥去其意欲志在上阵而陈挥使乃志在糊口主意不合渠见关上光景亦悔其来矣不佞同里人不敢不忠于谋此地原非优游宽大可用乡情之处故资以路费而纵之归彼自欲归不能强留也据实奉复知老父母不以不佞为无乡情人也 

　　○答毕冲阳书 

　　废病之人百念俱销自谓清江一曲隔断红尘而应门剥啄云从塞外来则不觉动旧游之感又是台台使尤触故人之怀手捧八行面谈千里关外城守坚完自足凭恃为守为屯渐推渐广台台所称照常法做去即是胜着大要人与我各有短长匿我之短而用其长避人之长而角其短所谓知彼知己立于不败之地也若事我为感而彼为应感者须料其如何应以为下手又须■〈扌弃〉料着料不着两路尤须多备料不着一路方可以误人而不为人所误今幸台台在行闲必与当事者算定前后着以贻宗社之安某与田夫野老共乐太平也 

　　○与贾孔澜书 

　　敝县勋戚籽粒事图之几年昨始得三院会题茕茕佃户见天有期旦夕部覆谁当其事敢托亲丈为弟道意弟为此事苦心苦境自慰自怜亲丈知之当事者未必知也原议一篇呈上是弟初投于县主而据之以呈详者或可令当事者一见乎弟又有商焉三院会题定有揭到部如久不得旨部中亦可据揭覆否事难悬断总听尊裁 

　　○与贾孔澜书 

　　徐父母事大定矣兄辈怜才盛谊何愧古人哉从来澹题目非热心肠谁肯做此时羣贤萃聚左提右携既以专功为时事济艰难复以余力为一方持公道弟即行吟泽畔有余惬矣仁兄又胪列半舫朴公文弱明衡金溪以及徐师之声实而以己游其闲是极快活境界前以片段之说易莼鲈之思太朴锺元两兄俱以弟为知言仁兄忠君信友何所不足而学张翰耶 

　　○与贾孔澜书 

　　仁兄记齐署雨中事耶吾两人自痴彼一人自梦一时之梦痴何足深论唯至于痴是到底痴梦成到底梦梦者负痴痴未负梦虽然梦有梦之痴痴有痴之梦弟不暇为他人说梦只为自己圆梦江村午睡每寻甜梦然是庄周梦不是邯郸梦新天子另辟乾坤一朝而惊起数十年中外沈昏之梦泽畔逐臣忽蒙环召又夺其庄周梦而与以周公梦累累若若他人争入繁华梦而我辈则望其师师济济共措一世于华胥梦文弱指日还朝仁兄与半舫朴公明衡固先迎之以梦而弟亦策马扬鞭径闯入诸兄之梦大要吾辈人即多无异梦事即奇无怪梦拮据即劳无俗梦唯是朝有恩命而部无文凭非敢抗难进之节实难为无因之至尤弟之所反复徘徊似梦非梦兄之痴即弟之痴则弟之梦即兄之梦虽世事总一大梦而做梦当做好梦喜清梦忌躁梦不得废毛义之捧檄而徒借口傅岩之发梦仁兄岂以弟言为无当而曰向痴人前不得说梦 

　　○与贾孔澜书 

　　老叔何遂至此于人于天都不可解初传此耗硬以为讹简所遗手书以日月未几证客之妄而今竟非妄鴈鱼之迹犹新沧桑之形俱变恸哉怪哉弟再从枢相而东老叔实郊关祖帐彼时只论宗社安危未敢顾亲知离合而老叔脉脉深情实于无语处见之弟痴心妄想每以为事如可知从枢相凯还当于去时祖帐处与老叔笑语相迎而今竟如此恸哉怪哉老叔业骑箕尾想炯炯精英犹照榆塞之征人而弟比以催军需如京瞥见用汝亲家麻巾相揖且茹淡终席也恸哉怪哉弟军需催毕刻下回关矣匆匆中不能细语白金二星以代生刍惟亲丈于老叔几前叱名而荐之 

　　○与李续溪书 

　　敝县勋戚籽粒困民已极弟十年来条议折征于当事者而机缘未偶将成复沮数次矣至按台王老公祖按部询问州县以地方大利大害弟具议投之县县采其意以献于按台按台行查县再详报至府而停阁者一年弟又费许多周折而府文始转按台遂会抚台屯台具题矣中闲情状未遑缕悉惟是三院疏上逾月未得下部之旨或可向政府一通乎弟疏远自嫌未敢径达方老师而冒昧以望仁兄仁兄其有意乎此一说也弟又忆去年王立宇公祖有停税之事夫税银入皇上者尚可径停籽粒入勋戚者不尤易乎王公祖批本县申文有云各勋戚温厚之家自不必争锱铢之人也仁人之言其利溥哉题疏虽尚留中王公祖或可行文到县径照具题之数折征乎按台有行县庶可据不然恐本府仍旧派征按台之德意成画饼矣弟妄意如此未知可否特与仁兄商之如其可也则总藉鼎言耳菩提心肠豪杰作用惟仁兄与按台相与以有成也条议一通是弟投县原稿仁兄一寓目焉必有恻然不惜引手者 

　　○与张蓬元书 

　　敝县籽粒事闻穷民投告于台台批行府厅俱蒙重责拟罪有差赴某告急某惊问其故乃知状词侵吏书也夫告加添止当诉加添之苦告折征止当诉不折之苦即吏书原有情弊亦不必提而茕茕愚民祇知说实话全不谙事体自贻其戚于人奚咎然不如此无以见民之愚而可悯也加添在一时不当加而加既属不堪折征在永久已折而又不折尤为失望求折未得而获罪纳籽粒不堪而令纳徒罪杖罪老公祖闻之或亦有恻然者乎雍靖一场即在敝村某宗族坟墓之所在诸场之苦此为尤甚即年来比例求折至于烦三院之会题奉圣主之恩诏八场一体折征会题疏中己明开雍靖锦衣两场之为尤苦今乃于尤苦者忽生异议偏遗于覆载之外民实不堪非好为嚣也惜其愚不解事未识忌器之义遂以旁溢之语取罪耳夫此事原繇会题原奉恩诏即守陵宦竖有言未尝不可执奏即部有文移府县亦当申请三院听行酌处乃急急而应此原不足服愚民之心也盖折征之议初起县之丞府之厅即俱不喜不喜之故半繇吏书亦知议起自某屡来相难某仗三院公祖之力徼幸胜之而意殊不甘今官非其官矣而吏犹其吏故乘隙而思破坏耳乞恩之民反成取罪复业未几旋有去志某好语以老公祖在上必能深体苦情为之区处忍死须臾以待解悬此一场钱粮折与不折所争不过一二百两然银虽不多而索于悬磬之民年年包纳则必至于鬻妻子转沟壑死亡接踵伤心惨目老公祖在此千载一时必有所以善为之处者只此一二百两钱粮善处之则年年救人不善处之则年年杀人老公祖宇宙在手必有妙用下以救一场汤火之民中以成三院会题之局上以信天子同仁之诏某何幸躬逢其盛 

　　○答张蓬元书 

