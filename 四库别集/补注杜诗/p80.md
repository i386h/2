<!-- { "loadSidebar": true } -->
　　将军昔着从事衫【郑曰着陟畧切洙曰别驾亦曰治中从事孔恂为别驾从事蘓曰呉起暂卸战裘学着从事衣衫赵曰初为幕官于元帅府耳】铁马驰突重两衔【洙曰衔衔勒也苏曰汉灵帝飞黄良骏重衔交辔赵曰马勒重衔则战马之谨也】被坚执锐略西极【洙曰前汉髙祖纪朕亲被坚执鋭师古曰被坚谓甲胄也执鋭谓利兵也尔雅西至于邠国谓之西极】昆仑月窟东崭岩【郑曰崭仕咸切石髙峻貌洙曰相如赋崭岩参差扬雄长扬赋西压月窟东震日城】君门羽林万猛士恶若哮虎子所监【洙曰监领也君门羽林禁旅也汉有羽林军诗噉如虓虎言其勇也】五年起家列霜防【彦辅曰门列棨防也苏曰杨素起家五年门列棨防韩休语子曰尔辈岂不见杨将军乎不数年门列画防况尔辈堂堂然独守蠧简学组绣对偶比杨将军逺矣赵曰言将军骤贵如此】一日过海收风帆【赵曰言将军逺征而利于速战】平生流辈徒蠢蠢长安少年气欲尽【赵曰观将军富贵功名而然矣】魏侯骨耸精爽华岳风尖见秋隼【赵曰清秋之隼鸟也凡鸷鸟以秋而健所以比之俯曰谢承后汉书窦武上疏曰奉承诏命精爽陨越】补注【希曰左传昭元年是以有精爽至于神明】星纒宝校金盘陁【时可曰星纒宝校金盘陀马装也顔延年赭白马赋云具服金组兼饰丹艧宝校星纒缕章霞布注以金组丹雘饰其装具如星霞之布苍舒曰按文选张平子东京赋龙辀华轙金鑁镂锡方釳左纛钩膺玉镶注蔡邕曰金鑁者马冠也髙广各五寸上加三华形在马髦前鑁切镂雕饰也当颅刻金为之诗曰钩膺镂锡所谓宝校此其具也第尊卑之制殊耳又古乐府白马金具装横行辽水旁】夜骑天驷超天河【洙曰天官书汉中四星曰天驷房一星曰天良旁八星絶汉曰天汉彦辅曰天官书汉中四星曰天驷使此者以言御廐耳】欃枪荧惑不敢动【郑曰欃初衔切枪楚耕切灾星洙曰欃枪妖星荧惑火星不敢动言畏其威也苏曰司马仲达曰星拱帝座荧惑欃枪焉敢动】补注【希曰大人赋揽搀抢以为旌兮张揖曰彗星为搀抢师古曰初咸初耕反】翠防云旓相荡摩【郑曰旓所交切旌旗旒也洙曰翠蕤云旓皆旗也相荡摩舒闲也夣符曰右按文选启翠华之葳蕤又张平子西都赋栖鸣鸢曳云旓又子虚赋错翡翠之葳蕤注徐广曰错音措或作错纷翠蕤】吾为子起歌都防【洙曰汉遣王吉防匈奴南北两道故曰都防赵曰古乐府有丁督防歌】酒阑揷剑肝胆露钩陈苍苍武暮【洙曰一本云武暮隋天文志钩陈六星在紫宫中故天子殿前亦有钩陈所以法天也苍苍言其明也武亦明星也赵曰钩陈星名武阙名安石曰三辅旧事曰未央宫北有武阙旧本误以武字为韵云风武极无义理徒误学者以钩陈则苍苍以武则暮言当酒阑挿剑之时】万嵗千秋奉明主【赵曰申言将军监军于殿前矣】临江节士安足数【彦辅曰防州号临江赵曰言将军乃天子之节士非特临江王节士而已脩可曰临江节士史失其名唯古乐府载宋陆厥临江王节士歌曰节士慷慨髪上冲冠弯弓挂石水长剑竦云端是也俯曰防州号临江军甫欲将军效汉王吉都防蕃汉而临江节士又安足数甫自称临江节士】
　　北风【大厯元年作】
　　补注【鹤曰诗云十年杀气盛当是大厯元年而云洞庭秋欲雪则公大厯三年冬至岳阳诗也梁权道亦编在是年诗内】
　　北风破南极【洙曰北阴也南阳也北风破南极喻小人道长而见君子道消也】朱鳯日威【洙曰一作低】垂【洙曰喻君子不得志】洞庭秋欲雪鸿雁将安归【苏曰诸葛瑾曰方今南北鼎沸东西兵革不止之鸿雁吾与汝将安归赵曰南极所以言楚地北风破南极而朱鳯威垂洞庭秋欲雪而鸿鴈安归此言值时如此扵是乎失所也威垂无气象之貌】十年杀气盛六合人烟稀【苏曰刘述曰强秦既衰鹿走中原刘项并起兵戈沸海人烟稀少】补注【希曰相如传六合之内师古曰天地四方谓之六合】吾慕汉初老时清犹茹芝【苏曰汉初老四皓之徒也厐徳公云时清物阜吾亦茹芝术赵曰自天宝十四年至此十三年矣而云杀气盛则举其大数耳商山四皓避秦之乱方汉之初可以出矣而犹茹芝焉则以畏祸之心未能巳也】
　　客从【大厯四年作】
　　补注【鹤曰详观诗当是大厯四年作梁权道以为大厯三年】
　　客从南溟来遗我泉客珠珠中有隠字欲辨不成书【赵曰任昉述异记南海鲛人室水居如鱼不废机织其眼泣则出珠鲛人即泉仙也又名泉客】缄之箧笥久以俟公家须开视化为血哀今徴敛无【赵曰必用泉客珠言其珠从眼泣所出也至于化为血矣犹虑公家之徴敛而无以供之师曰此诗寓意公家徴敛而索其所无有之物诗云俾出童羖是也】补注【鹤曰按史大厯四年三月遣御史税商钱此诗故托珠以讽徴敛之及于商贾也】
　　白马【大厯三年作】
　　补注【鹤曰诗云近时主将戮中夜商于战当是大厯三年荆南作】
　　白马东北来空鞍双贯箭可怜马上郎意气今谁见近时主将戮中夜商于战【洙曰商或作伤苏曰张仪欺楚王以商扵之地鲍曰商州也旧属楚楚世家注在今顺阳郡南乡丹水二县有商城在于水中乃知商扵为商州即张仪欺楚王之地也蔡伯世曰乃潭州诗主将谓崔瓘也东溪先生误以主将之戮为禄山之乱而又以白非战马昔侯景之乱举军皆白马青袍而谓非战马可乎赵曰商扵当作伤于按商于山名在虢州与此潭州之乱无相干断不可取师曰商扵楚地此诗殆为永王璘叛于楚而作故有中夜伤扵战之句】补注【鹤曰帝王世纪云卨始封于商则今上洛县亦秦相商君之邑张仪诈以商于之地六百里赂楚即此地唐为商州上洛郡治上洛县大厯三年二月商州兵马使刘洽杀其刺史殷仲卿此诗为仲卿作也诗云白马东北来空鞍双贯箭可怜马上郎意气今谁见马上郎指仲卿谓仲卿巳死而徒有马负空鞍也旧注何不考而徒为纷纷之论】丧乱死多门呜呼涕如霰【赵曰屈原九歌哀郢篇云涕淫淫其如霰师曰梁简文帝述霸赋孟夏守节雄风吹甸晚觧缆于乡津涕淫淫其若霰】
　　白鳬行【大厯二年作】
　　补注【鹤曰李巡曰野曰鳬家曰骛又尔雅释曰水鸟也公以自喻诗云终日忍饥西复东如公在防自瀼西而迁东屯师注亦云化为白鳬似老翁伤迟暮也当是大厯二年作】
　　君不见黄鹄髙于五尺童化为白鳬似老翁【洙曰似一作象】故畦遗穗巳荡尽天寒嵗暮波涛中【洙曰嵗一作日此杜公自喻也】鳞介腥膻素不食终日忍饥西复东鲁门鶢鶋亦蹭蹬闻道于今犹避风【洙曰见八哀诗郑防诗注师曰鶢鶋海鸟止于鲁东门为避风也喻甫乱依防州】补注【希曰尔雅爰居释曰爰居海鸟也大如马驹一名杂县汉释曰时琅琊有之】
　　蚕谷行【大厯三年作】
　　补注【鹤曰诗云天下郡国向万城无有一城无甲兵当是大厯三年荆南作去年与其年周智光反吐蕃冦邠灵州京师戒严桂州山獠反商州幽州兵马使并反杨子琳又陷成都亦可谓天下皆用兵也】
　　天下郡国向万城无有一城无甲兵【洙曰时盗贼充斥天下皆用兵也】焉得铸甲作农器【脩可曰家语载囘曰囘愿得明王圣主辅相之使铸防以为农器】一寸荒田牛得耕牛尽耕田蚕亦成不劳烈士泪滂沱男谷女丝行复歌【赵曰烈士见平日牛不得耕又蚕无所成则涕泪滂沱今也见牛耕而男谷蚕成而女丝则喜而行歌焉师曰时冦盗满天下男废耕女废织故伤今而思古也】
　　折槛行【大厯三年作】
　　补注【鹤曰诗云白马将军若雷电当是指崔旰作乱寻为西川节度使大厯三年四月入朝五月又加检校左散骑常侍未防又加检校工部尚书皆杜鸿渐不能除恶从而引之要路当时在廷无一人敢言故有感于朱云折槛而赋此朱云传注云槛轩前栏也赋此诗在荆南】
　　呜呼房魏不复见秦王学士时难羡【洙曰房龄魏徴也初太宗为秦王既平天下开文学馆以待四方之士于是以杜如晦房龄并以本官兼文馆学士图其形状且显爵土命褚遂良为像赞藏之书府号十八学士给五品珍膳分为三畨更直宿于阁下预入阁者时人谓之曰登瀛洲】青襟胄子困泥涂白马将军若雷电【洙曰时方贵武而贱文也定功曰魏宠徳每战每陷阵与闗羽交战射羽中额时徳常乗白马羽军时谓白马将军若雷电则言马之骏骤大意言武人之宠幸故其威势如此】补注【鹤曰青襟胄子谓国子生胄子二字本出于书而潘岳闲居赋亦云两学如一右延国胄时方尚武故困泥涂】千载少似朱云人至今折槛空嶙峋【洙曰朱云请尚方斩马剑以斩佞臣张禹帝怒将云下欲斩之云攀槛槛折后欲理槛帝曰勿理故以旌直臣也脩可曰左太冲魏都赋榱题黮阶嶙峋注嶙峋髙也郑曰嶙离珍切峋思遵切深崖貌】娄公不语宋公语尚忆先皇容直臣【洙曰娄师徳宋璟也言互以正救为心张嘉贞代璟为相阅堂按见其危言谠议未尝不大声叹息也】
　　朱鳯行【大厯五年作】
　　补注【鹤曰此诗为衡州刺史阳中丞济作也大厯五年臧玠杀崔瓘济摄连帅之职以讨贼故托衡山朱鳯以喻之则身长顾求其羣谓率澧州刺史杨子琳道州刺史裴虬广州刺史李勉同讨玠也当是大厯五年师云鳯以喻君子时甫困于荆衡不得其志欲引其类以进泽及下民而为小人之所疾并存之以俟明辨】
　　君不见潇湘之山衡山髙山巅朱鳯声嗷嗷【赵曰此篇是托兴君子小人甚明朱鳯乃衡山上之物也因其物而有作乃以为兴矣韵书云嗷嗷众口愁也诗哀鸣嗷嗷】侧身长顾求其羣翅垂口噤心甚劳下愍百鸟在罗网黄雀最小犹难逃愿分竹实及蝼蚁尽使鸱枭相怒号【洙曰时乱离日久贤者思引其类有为而不可得者也】
　　惜别行送向卿进奉端午御衣之上都
　　补注【鹤曰诗云尚书勲业超千古雄镇荆州继吾祖裁缝云雾成御衣拜跪题封贺端午当是大厯三年荆南作】
　　肃宗昔在灵武城【洙曰禄山之乱肃宗即位灵武】指挥猛将收咸京【赵曰天寳十五年九月裴冕奉皇太子即皇帝位是为肃宗明年九月复京师】向公泣血洒行殿【洙曰天子在外故曰行殿】佐佑卿相乾坤平【赵曰平乾坤非独卿相之伍乃向公佐佑之也向卿无所考其名】补注【鹤曰孔光传领宿卫供养行内师古曰行在所之内中此云行殿乃其义也】逆胡寞随烟烬【洙曰消灭如随烟炉也】卿家兄弟功名震麒麟阁画鸿鴈行【洙曰言兄弟俱画像于麒麟阁也】紫极出入黄金印补注【鹤曰礼记兄弟之齿雁行也以向卿兄弟有功期之画像麒麟阁出入紫极弃谓巳俱画也紫极谓北极紫微垣有上相金印谓汉丞相金印紫绶】尚书勲业超千古雄镇荆州继吾祖【洙曰祖谓杜预也赵曰尚书镇荆州言李之芳也继吾祖则公自言杜预也预在晋为镇南大将军都督荆州诸军亊师曰尚书指向卿之父珣镇荆南昔向秀继杜预节镇于此故云继吾祖】补注【鹤曰公以大厯三年至荆南是时卫伯玉为节度尹荆南大厯初加捡校工部尚书故云详见前注】裁缝云雾成御衣拜跪题封贺端午向卿将命寸心赤青山落日江潮白【赵曰言向卿行厯之景物也】卿到朝廷説老翁漂零巳是沧浪客【师曰时珣遣子向卿奉端午御衣之上都故有此作沧浪客乃屈原也甫自喻】
　　醉歌行【大厯三年作】
