<!-- { "loadSidebar": true } -->
    敕：义成军前度支判官朝议郎检校刑部员外郎兼侍御史上柱国赐绯鱼袋罗让：昔陶宏景一代高人，始愿四十为尚书，而犹不遂。国朝选署，尤用其良。以尔让敏而好学，直而能温，甲乙亟登，班资历践。顷将军辟士，权资孙楚之坐筹；今曹府抡材，复奖马宫之射策。无忘辨护，以宣程品，日省月试，用劝百工。可尚书工部员外郎。
    ○授邱纾陈鸿员外郎等制
    敕：朝议郎行左补阙上柱国邱纾：谏诤之臣，入言於密勿之际，群下莫得而知。然而政有污崇，由尔之得失也。朝议郎行太常博士上柱国陈鸿：礼秩之官，草仪於朝廷之内，四方之所观听，是以察其事，为见尔之能否矣。以尔纾久於侍从，可以序迁；以尔鸿坚於讨论，可以事举。并命省闼，足谓恩荣，慎乃攸司，无违夙夜。纾可膳部员外郎，鸿可虞部员外郎。
    ○授裴注等侍御史制
    敕：诸道盐铁转运东都留後兼侍御史裴注等：法者古今所公共也，一日去之，则百职尽坠。是以秦汉以降，御史府莫不用刚果劲正之士，以维持纪纲。季代而迁，埋轮破柱之徒，绝不复出，朕甚异焉。去岁以来，比命御史丞为宰相，盖欲慰荐人之不敢为也。尔等或以吏最，或以文学，当僧孺慎拣之初，遇朝廷渴用之日，又安可回惑顾虑於豪黠，而姑以揖让步趋之际为塞责乎？可依前件。
    ○授嗣虢王溥太仆少卿等制
    敕：正议大夫行宗正丞嗣虢王溥、守随州司马员外置同正员李逢等：昔我宪宗章武皇帝法尧睦族，深惟本枝，乃诏执事曰：“伯父叔季幼子童孙在属籍者，必命卿长以才行闻。”而溥等国族之良，雅副兹选，纠训群仆，允厘王官。各率乃诚，无替厥职。溥可权知太仆少卿，逢可守袁王府长史。馀如故。
    ○授张籍秘书郎制
    敕：张籍：《传》云：“王泽竭而诗不作。”又曰：“采诗以观人风。”斯亦警予之一事也。以尔籍雅尚古文，不从流俗，切磨讽兴，有取政经，而又居贫宴然，廉退不竞。俾任石渠之职，思闻木铎之音。可守秘书郎。
    ○授张奉国上将军皇城留守制
    敕：环太微诸星，有上将、次将之列，所以拱卫宸极，谁何不若。予置上将军以御侮，率是道也。前皇城留守张奉国，谦能养勇，明以资忠，卑飞翕翼於未击之前，痛心疾首於见危之际。常（一作能）擒狡猾，克定妖氛，行赏计功，屡升荣级。朕爱其忠厚，难以外迁，稍移娄胃之间，不失爪牙之任，为吾守禁，勉尔干城。可检校兵部尚书兼左卫上将，依前充皇城使。
    ○授杜叔良左领军卫大将军制
    敕：十二卫大将军，典掌禁旅，张皇六师，犹藩垣之捧宸极也，为任不细。是以出则授以弧矢，驱犬羊於虏庭；入则委以爪牙，领貔貅於魏阙。中外递用，佥谓恩荣。前朔方灵、盐、定远等城节度副大使知节度事观察、处置、押蕃落等使元从奉天定难功臣开府仪同三司检校工部尚书兼灵州大都督府长史大夫上柱国安定郡王食邑三千户杜叔良，将门之子，不坠弓裘，颇阅《诗》《书》，素明韬略。顷以五原近寇，御侮才难，遂俾殴攘，实资毅勇。星霜屡换，节制斯勤，虽不立奇功，而无忘慎固。尚多毗倚，乃命徼巡，勉服新恩，以彰前效。可骠骑大将军行左领军卫大将军，元从功臣勋封如故。
    ○授薛昌朝等王傅等制
    敕：薛昌朝等：国有政职之要，其一曰具员，所以稽绩用而升秩序也。尔等典掌众务，勤历（一作劳）岁时，无畏（一作）厥官，能举其政。择才以佐诸邸，选士以列东朝，亦吾蕴崇本枝之意也，尔无易之。可依前件。
    ○授王自励原王府谘议制
    敕：王自励：左右禁旅，非才力过人而忠厚谨信者，不在壁垒库楼之地。惟尔自励，备吾选中。平蔡之师，亦有功伐。追思舍爵之赏，擢授曳裾之寮，特示新恩，且仍旧职。可检校太子宾客兼原王府谘议参军，依前殿中侍御史如故。
    ○授薛昌族王府长史等制
    敕：建邦之王府，置长史司马，以纪掾属之秩序，而稽其职业也。前宁州刺史薛昌族、前泌州刺史乌重儒等，皆勋伐之子孙，并良能之牧守。朕河山在念，肯忘奖劳，藩邸求才，实思高选。昔阮孚以啸咏自乐，庞秀有忠烈可佳，更任王宫，咸称国器。今之荣授，其在兹乎！伫移汝理郡之方，以助子维城之固。昌族可行绛王府长史，重儒可守冀王府司马，散官勋如故。
    ○授杨巨源郭同元河中兴元少尹制
    敕：具官杨巨源，诗律铿金，词锋切玉，相如有凌云之势，陶潜多把菊之情。朝请郎前守华阴县令郭同元，文战得名，吏途称最，刘超推出纳之善，王涣著抑挫之名。皆用己长，各居官守，固其满秩，议以序迁。稽其器局之良，宜参尹正之亚，巨源可守河中少尹，同元可权知兴元少尹。
    ○授王师鲁等岭南判官制
    敕：王师鲁等：古称南海为难理，盖蛮獠俚之难俗，有珠玑玳瑁之奇货，为吏者不能洁身，无以格物，是以非吴处默之清德，不可以耀远人，非孙子荆之长才，不可以参密画。尔等皆当茂迁，取重元戎，更职命官，各如来奏。可依前件。
    ○授崔等监察里行等官制
    敕：崔、等翱等：近制藩府臣僚，自军司马以下，皆得选任其良，执事者所移异职。而等事，以状闻，各以秩迁，毗於新邑。勉尔诚志，俾无尢违。可监察里行充泽、潞等州观察支使，翱可协律郎充昭义军书记。
    ○授萧兵部郎中制
    敕：兵部郎中佐夏官理邦国，以平不若，辨九法、九伐之重轻，稽五兵、五之众寡，非践更台阁从容闻望者，不在兹位。流品既清，选任弥重。朝议郎守尚书考功郎中上护军赐绯鱼袋萧，才行忠信，达於予闻，课吏陟明，诞若攸职，拾青紫於儒术，擅金石之挥毫。允谓贤能，宜当慰荐，可守尚书兵部郎中，散官勋赐如故。
    ○授刘泰清左武卫将军制
    敕：刘泰清：文武并用，必推其才，久次不迁，则有升叙。以尔践更吏职，星岁颇淹，例当酬劳，用进常秩。分我武卫，以列周庐，斯亦信臣之任也。其勤厥职，式副予恩。可游击将军守左武卫将军。
    ○授郭皎（一作文）冀王府谘议制
    敕：郭皎材任爪牙，姻联肺腑，领辕门之右广，假桂苑之元寮，夙著威名，尝颁勇爵。元戎启状，庆泽覃恩，宜辍豹韬之雄，以资雁沼之画。可行冀王府谘议参军，馀如故。
    ○授王承迪等刺史王府司马制
    敕：莒王府司马王承迪、恭王府谘议参军赐绯鱼袋王承庆等：乃祖乃父，有劳邦家，而承迪等亦效忠於我。伯仲叔季，罔漏恩荣，或典方州，或升清贯。惟恐未称，岂碍彝章，兼秩宪台，勉当优异。承迪可守普州刺史，承庆可莒王府司马兼侍御史，赐如故。
    ○授裴寰奉先县令制
    敕：裴寰等：尹正务重，自掾属已下，至於邦畿之长，往往选署以闻，从而可之，亦委任责成之义也。以尔等或理谋居最，或保任称能，将委剧曹，亦专近邑。各懋乃职，用酬尔知。可依前件。
    ○授卫中行陕州观察使制
    敕：邵伯听事於棠阴之下，而人勿翦其树，我知之，非忠信仁爱以得之耶？今自关东由洛而右，数百里之地，尽置为轺车臣所理。盖有以表率方夏，张皇京洛，聿求其良，用副优寄。朝请大夫守华州刺史兼御史中丞卫中行，始以词赋深美，轩然有名，甲乙符升，遂拾青紫。逮其书命，文锋益，能搴菁华，以集丽则。出补近郡，号为廉能，勤而不烦，简而不苟，郊迓馆谷，宾至如归，长劭农人，咸用胥悦。移领巨镇，畴将尔先？况封壤因连习俗，参合用之政，关陕之，吾固有虞於尔矣！至於观听他邑，仪刑下寮，旁临傅说之岩，特假赵尧之印。遗风未泯，官业具存，苟能行之，无患不至。可守陕州大都督府长史兼御史大夫充陕、虢等州都防御、观察、处置等使。
    ○授郑仁弼检校祠部员外充横海判官等制
    敕：郑仁弼：诸侯辟士，古实有之；近制二千石以上，乘轺车者则开幕选才，由古道也。仁弼等有劳参画，重允以闻；威等著称词华，<曾羽>亦致请台省。茂膺兼命，式示恩荣。无忘切磨，用副匡益。可依前件。
    ○授萧睦凤州周载渝州刺史制
    敕：前剑南三川榷盐判官殿中侍御史内供奉萧睦前知盐铁转运山南东道院事殿中侍御史周载等，由文学古，施於有政，三验所至，莫非良能。河池近藩，南平东险，绥戎阜俗，必藉长才，副我虚求（一作怀），牧兹凋瘵。事时农劝，用节人安，三年有成，惟乃之效。睦可凤州刺史，载可渝州刺史。
    ○授王陟监察御史充西川节度判官等制
    敕：王陟等：列诸侯之宾者，迁次淹速，得与上台比伦。其或馈饷务繁，参画礼重，亦得辍自他职，副其所求。尔等或以政闻，或以艺举，守臣上请，信不予欺。各竭乃诚，以修厥绩。可依前件。
    ○授卢监察里行宣州判官等制
    敕：卢等：宣城重地，较缗之数，岁不下百馀万。管、干剧职，灵、盐近戎，分务简僚，不易宜称。尔等研究儒术，修明政经，勉慎所从，以承其长。可依前件。
    ○授杨进亳州长史制
    敕：杨进：顷者师道潜遣凶徒，将焚京洛，奸谋指日，忠告先期，俾无尾之灾，实赖赤心之效。虽居禁卫，未免食贫，言念前劳，宜沾厚秩。式佐郡府，仍壮军容，尚旌扑灭之功，以示优崇之赏。可守亳州长史，仍令宣武军节度收随要中驱使。
    ○授乌重允山南西道节度使制
    门下：惟梁州会险形束，襟带皇都，南开蜀国，西控戎落，地宜用武，政必兼文，兹惟信臣，膺是专委。横海军节度使乌重胤，才本雄勇，器惟温茂。承累将之业，不以骄人；历重兵之权，每思下士。沉威不耀，至信自彰，立奇节於遏乱之初，成休勋於荡寇之日，焯然来效，夙简朕心。自经理海邦，训齐戎旅，灾荒之後，安阜为难，政以和均，人斯悦劝，善绩可举，壮猷克宣。是用迁镇近藩，更宏远略，恢复西土，尹正南都。式宠忠勋，宜服荣奖，可检校司空，充山南西道节度使。
    ○授卢捷深州长史制
    敕：前成德军节度巡官卢捷：朕以镇、冀数州之地，刑赏废置，尽委之於宏正。度尔才能，宜为长佐。且愿兼荣，允吾台臣，是用两可。饶阳大邑，无陋厥官。可依前件。
    ○加裴度幽镇两道招抚使制
