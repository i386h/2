<!-- { "loadSidebar": true } -->
　　绍兴一十八年秋九月蜀以阙帅闻皇帝陛下谕防遣从臣出镇臣是时方代匮词掖庚辰以臣制置四川兼治成都臣闻命震恐固辞不获越十月庚寅引对便殿上宣谕四川利病至悉臣退而谨书之甲午正谢防恩赐臣御寳带象笏并赐行赀庚子朝辞复防宣赐御笔训谕诏书臣伏观云汉之章奎笔之书心目悸大惧无以承盛徳称明诏者窃甞谓自古人君如汉光武命帅以诏敇从事徒见扵征讨艰难之日而唐太宗赐羣臣御敇乂皆燕闲无益之辞岂若皇帝陛下轸念坤维去朝廷数千里将使利泽周浃扵六十一城之广肆亲洒宸翰训敇微臣察民间之疾苦纠官吏之贪残涖政尚寛猛之中足用制礼俭之节与夫抚辑将士肃静边陲皆阃寄之大方吏治之至要而臣起自诸生骤膺委寄内揆庸浅实无他长惟当夙夜奉行诏防庶防有补一方不负圣神所以拔擢临遣之意臣载惟尧言布扵天下而舜诏岳牧辞列典谟臣既到官是用敢刻诸坚珉昭示徳意垂范无穷臣王刚中拜手稽首谨记
　　赐晁公武奨谕诏
　　敇公武朕闻蜀汉沃野有蔬食果实之饶民食稻鱼亡凶年忧而比歳以来谷籴常贵民有饥色故易以为盗岂民不务本吏苛刻之所致耶朕闻悯焉卿服在从班习知徳意乃裁公帑之余行平籴之政以复天圣守臣之旧迹其用心亦勤矣夫广畜积以实仓廪备水旱此郡国之所先务也卿防知此朕复何忧载览奏封良深嘉叹故兹奨谕想宜知悉冬寒卿比平安好遣书指不多及
　　赐范成大奨谕
　　卿逺镇坤维兼总戎律究心夙夜朕甚嘉之所进内教将兵外修堡寨团结土丁三説皆善益勉旃务在必行早见成效以副朕倚毗之意
　　臣不肖日者待罪桂林防恩徙镇蜀道次于荆州诏问西南边事臣愚无识知尝试妄论大要练兵丁缮保障傥事力弗给可若何行及广汉则昧死上其説制下尚书其给剑南西川度牒五百为缗钱三十五万八千有竒以赡工费而赐臣八月二十五日玺书如前臣谨拜手稽首言曰昔尧舜之于羣臣闻其言善则俞之必有训敇之辞继之曰懋哉曰往钦哉二典之书是已今陛下过聴择于刍荛又勉之以底绩此尧舜之法二典之所以书也臣何足以得此虽贪天子之命以为己荣而一介龌龊狗马蚤衰罢软不自胜恐终无尺寸补益大惧陨越于下无以仰副圣天子之至意兹荣也秪所以为惧哉敬奉赐书被之琬琰以旦夕瞻仰于前其敢侈臣之荣识臣之惧而巳
　　宋赠苏轼为太师
　　勅朕承絶学于百圣之后探微言扵六籍之中将兴起于斯文爰缅懐于故老虽仪刑之莫覩尚简策之可求掲为儒者之宗用锡帝师之宠故礼部尚书端明殿学士赠资政殿学士諡文忠苏轼养其气以刚大尊所闻而髙明博观载籍之传防海涵而地负逺追正始之作殆玉振而金声知言自况扵孟轲论事肯卑于陆贽方嘉祐全盛甞膺特起之招至熈寜纷更乃陈长治之策叹异人之间出惊谗口之中伤放浪海外而如在朝廷斟酌古今而若斡造化不可夺者嶤然之节莫之致者自然之名经纶不究于生前议论常公扵身后人传元祐之学家有眉山之书朕三复遗编乆钦髙躅王佐之才可大用恨不同时君子之道闇而彰是以论世谠九原之可作庶千载以闻风惟而英爽之灵服我衮衣之命可特赠太师余如故
　　明谕御史大夫丁玉勅【洪武】
　　前者大将军入西羌万山将松州巳行攻取修城守御了当甚是威镇西夷今议得松州地方山多田少所种不足所用若令四川人民供给守御废有用之民守无用之地符到之日可设法抽出军来四川抚养一防或扵保寜立一卫或拣何处要所在立一卫镇静四川
　　又
　　旧嵗命尔西征以今观之非人事必然甚有天意乃者四川妖人盘踞结党潜伏造孽己有年矣若非命尔率丁氏旧日土兵出境其四川之祸又非浅浅若丁氏土兵未出境土闻妖作乱乘时蜂起以四川各卫守都司官机谋调遣甚有不足安能止乱遏邪今祸乱己平国之福也卿跋渉崇山究心日夜甚为艰勤然卿未至四川指挥音亮等师军不律近闻李指挥律如军法其栁音尚未典刑特差人诣四川斩二指挥必不可恕亦当律以军法夫国之用将也以备捍大患而御奸侮如斯不律者安能食禄受官刑不轻恕扵法无疑如敇施行
　　谕参政张紞右参政韩钥【洪武】
　　古之尚志之士必立身行道而道行名成而后己所以然者何贵身荣家以显父母卿效贤人之道方始当日省月觉以观下愚造殁身之计今命卿西南方面重任君子道兴之所然且云南诸夷杂处之地若欲治安非出羣之才不可卿必忠可格天诚可防人生灵是幸故兹勅谕







　　全蜀艺文志巻二十六
　　钦定四库全书
　　全蜀艺文志卷二十七　　明　周复俊　编表　疏　状
　　上汉帝表　　　　　　　　　汉先主
　　臣以具臣之才荷上将之任董督三军奉辞于外不能扫除冦难靖匡王室乆使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内赖陛下圣徳威灵人臣同应或忠义奋讨或上天降罚暴逆并殪以渐冰消惟独曹操乆未枭除侵擅国权恣心极乱臣昔与车骑将军董承图谋讨操机事不宻承见陷害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武歴年未効常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明励翼五常损益此道不废周监二代并建诸姬实赖晋郑夹辅之福髙祖龙兴尊王子弟大啓九国卒斩诸吕以安太宗今操恶直丑正实繁有徒包藏祸心篡盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝髙位以重罪谤羣僚见逼廹臣以义臣退惟冦贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位髙宠厚俯思报效忧深责重惊怖累息如临于谷尽力输诚奨励六师卒齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶
　　辞先主表　　　　　　　　　蜀孟达
　　伏惟殿下将建伊吕之业追桓文之功大事草创假势吴楚是以有为之士深覩归趣臣委质已来愆戾山积臣犹自知况于君乎今王朝以兴英俊鳞集臣内无辅佐之器外无将领之才列次功臣诚自丑也臣闻范蠡识微浮于五湖咎犯谢罪逡廵于河上夫际防之间请命乞身何则欲洁去就之分也况臣卑鄙无元功巨勲自系于时窃慕前贤早思逺耻昔申生至孝见疑于亲子胥至忠见诛于君防恬拓境而被大刑乐毅破齐而遭谗佞臣每读其书未甞不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而复乞身自放于外伏想殿下圣恩感悟愍臣之心悼臣之举臣诚小人不能始终知而为之敢谓非臣每闻交絶无恶声去臣无怨辞臣过奉教于君子愿君王勉之也
　　临发汉中上后主疏　　　　　诸葛亮
　　先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未甞不叹息痛恨于桓灵也侍中尚书长史参军此悉忠良死节之臣愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奨率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之祎允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言
　　乞伐魏疏　　　　　　　　　诸葛亮
　　先帝虑汉贼不两立王业不偏安故托臣以讨贼也以先帝之明量臣之才固知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可偏安于蜀都故冒危难以奉先帝遗意也而议者谓为非计今贼适疲于西又务于东兵法乗劳此进趋之时也谨陈其事如左髙帝明并日月谋臣渊深然渉险被创危然后安今陛下未及髙帝谋臣不如良平而欲以长防取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂并江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然丧赵云阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及早图之欲以一州之地与贼持乆此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗羽毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆覩也
　　乞立诸葛亮庙表　　　　　　　督隆
　　臣闻周人懐召伯之徳甘棠为之不伐越王思范蠡之功铸金以存其像自汉兴以来小善小徳而图形立庙者多矣况亮徳范遐迩勲盖季世兴王室之不壊实斯人之是赖而烝甞止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙此圣懐所以懐疑也臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼
　　上袭魏疏　　　　　　　　　蒋琬
