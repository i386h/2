<!-- { "loadSidebar": true } -->
　　庆厯三年天子开天章阁召政事之臣八人赐之坐问治天下其要有几施于今者宜何先使书于纸以对八人者皆震恐失措俯伏顿首言此事非愚臣所能及惟陛下幸诏臣等于是退而具述为条列明年正月始诏州郡吏以赏罚劝农桑三月又诏天下皆立学惟三代仁政之本始于井田而成于学校记曰国有学遂有序党有庠家有塾其极盛之时大备之制也凡学本于人性磨揉迁革使趋于善至于风俗成而颂声兴盖其功法施之各有次第其教于人者勤而入于人者渐勤则不倦渐则迟乆而深夫以不倦之意待迟乆而成功者三王之用心也故其为法必乆而后至太平而为国皆至六七百年而未已此其效也三代学制甚详而后世罕克以举或不知而本末不备又求于速不待其成而怠故学之道常废而仅存惟天子明圣深原三代致治之本要在冨而教之故先之农桑而继以学校将以衣食饥寒之民而皆知孝慈礼让是以诏书再下吏民感悦奔走执事者以后为羞其年十月吉州之学成州即先夫子庙为学舎于城西而未备今知州事殿中丞李侯寛之至也谋与州人迁而大之事方上请而诏下学遂以成李侯治吉敏而有方其作学也吉之士率以私钱一百五十万以助用人之力积二万一千工而人不以为劳其良材坚甓之用凡二十二万三千五百而人不以为多学有堂筵斋讲有藏书之阁有賔客之位有游息之亭严严翼翼壮伟闳耀而人不以为侈既成而来学者常三百有余予世家于吉滥官于朝廷进不能賛明天子之盛美退不能与诸生揖让乎其中惟幸吉之学教者知学本于勤渐迟乆而不倦以治母废慢天子之诏使予他日因得归荣故乡而谒于学门将见吉之士皆道徳明秀可为公卿过其市而贾者不鬻竒淫适其野而耕者不争垅畆入其里闾而长防相孝慈于其家行其道涂而少者扶羸老壮者代其负荷于路然后乐学之道成而得从乡先生席于众賔之后聴乡乐之歌饮射壶之酒以诗颂天子太平之功而周覧学舎思咏李侯之遗爱不亦美哉故于其始成也刻辞于石以立诸其庑
　　桂阳军学记【南轩】
　　桂与郴地相接近嵗峒甿纷扰之后甫及安定郡各建学以馆士亦可谓知务矣郴学之成某尝为之记而桂之士复以请于是告之曰嗟夫学之不可不讲也乆矣今去圣虽逺而微言着于简编理义存乎人心者不可泯也善学者求诸此而已虽然圣贤之书未易读也盖自异端之説行而士迷其本真文采之习胜而士趋于蹇浅又况平日羣居之所从事不过为覔举谋计利耳如是而读圣贤之书不亦难乎故学者当以立志为先不为异端惑不为文采不为利禄汨而后庶几可以言读书矣圣贤之书大要教人使不迷失其本心者也一人之心天地之心也其周流而该徧者本体也在乾坤曰元而在人所以为仁也故易曰元者善之长也而孟子曰仁者人也合而言之道也礼曰人者天地之心也而人之所以私伪万端不胜其过失者梏于气动于欲乱于意而其本体以防溺也虽曰防溺然非可遂殄灭也譬诸牛山之木日夕之间岂无萌蘖之生乎患在人不能识之耳圣贤教人以求仁使之致其格物之功亲切于动静语黙之中而有发乎此也有发乎此则进徳有地矣故其于是心也治其乱収其放明其蔽安其危而其广大无疆之体可得而存矣此学之大端也然则其可一日而不讲乎愿与诸君共勉焉
　　吉州州学藏书阁记【杨东山】
　　吉有学学有阁阁有书自本朝庆歴三年知州事殿中丞李侯寛始也学之成欧阳文忠公为之记极盛大备壮伟闳耀栋宇凢七而阁与居一焉于今二百余年黉舎后一再徙所谓壮伟闳耀者固非其旧阁不复存幸书存焉尔有书而无阁书将焉储储之直舎直舎岂书庋哉书弗庋是轻其书轻其书有书犹无书也然则书之轻重阁之有无系不系邪寳庆二年会稽刘君汉弼为郡文学椽偕诸生请于郡曰学之旧书有如九经则后唐长兴后周广顺所刻印之帙也诸经诸史则本朝京师国子监之中本也大江之西郡有十一书亦悉萃则今兵部侍郎胡公摫之始也不既冨矣哉而弗阁焉非阙欤学无所以资舎州畴资郡可之于是前史君赵侯希栞与之粟斛五百今史君赵侯汝愚与劵缗五百永新张大夫给亦俾工师致大木焉营度斯决财用斯发直舎斯撤新阁斯杰扁榜斯揭华堂斯设燕处斯列复旧观之列经始于丙戌之冬落成于丁亥之夏装旧书悉丛于阁贮以四庋第以甲乙丙丁藏焉阖郡咸喜视寳庆犹庆歴然视二赵候犹李侯然汉弼以书谂某曰子为我记之某不敢以末学固陋辞财为之言曰阁之未复书之未藏君子固有忧也阁之既复书之既藏君子犹有忧也君子何忧也盖阁易尔书为难书易尔读为难书藏焉阁奠焉顾不美欤虽然为书谋不若为人谋继自今后学者居是学登是阁启是庋读是书朝于斯夕于斯读经则探圣贤之本原读史则知厯代之治忽读诸子百家则撷文章之英华繇书而心繇心而身繇身而国而天下致君泽民盛德大业皆书之用也至此则阁焉可也弗阁焉亦可也书焉可也弗书焉亦可也何则书即人人即书大哉书乎是嵗七月朔具位杨某记
　　吉州吉水县魁星楼记【杨东山】
　　三山林侯半千为吉水宰之期年县学成未几楼成侯之志士之力也昔陋而今于壮故无而新于有宏谟隽功为江西诸邑甲侯谓余曰学之成毅斋先生曽公焕为之记矣楼之成子盍为吾记之匪吾之是为抑多士实为余曰余邑人也邑之故余知之邑与庐陵人物天产山川之胜实絪緼焉东山崇崇士之頴也文江沄沄士之也有是頴故邑之士髙以秀有是故士之文清以醇髙以秀则其节不屈清以醇则其学有源士不负邑也第邑负士耳何谓邑负士毋乃作成兴起之未至欤邑见其所欲士将自雕琢邑见其指意士将自表异顾为之宰者作成何如耳作成施焉兴起随焉士之兴起夫岂其难今学成而楼新楼新而名伟侯之所以望于士者何如哉士曰魁垒汉也人曰杰魁唐也曰魁者何冠冕之谓也月书季攷第其髙下三歳大比兴其贤能冠一经一赋一论一防者皆曰魁冠一郡一邑之多士者则曰魁宾于太常旅于集英中于科目为天下第一者则曰魁魁云魁云在天成象星以魁名斯玉衡杓建之纲也在人成名人应乎星斯麟鳯抜萃之神也纲揭而神运夫岂偶然哉然则学之有斯楼也楼之扁斯魁也侯之所以作成者于是乎始士之所以兴起者于是乎生魁云魁云一楼云乎哉楼云楼云科目云乎哉闻之师曰科目有二有帝王之科目有素王之科目帝王之科目二素王之科目四曷谓二曰文曰武曷谓四曰徳行曰言语曰政事曰文学冠文武之科者易冠徳行言语政事文学之科者难冠其易者夫岂无人可称者曰董仲舒冠其难曰仅仅一人焉曰顔渊冠其二而兼其四家渊而人舒柢其四而葩其二渊内而舒外此侯之所望于邑士也不于其四而于其二惟舒之是觊姑取其二而舍其四弗渊之是企岂侯之所望于邑士哉遂书以为记
　　福州州学经史阁记【朱文公】
　　福州之学在东南为最盛弟子贠常数百人比年以来教养无法师生相视漠然如路人以故风俗日衰士气不作长老忧之而不能有以救也绍兴四年今教授临卭常君濬孙始生既日进诸生而告之以古昔圣贤后学之意又为之饬厨馔葺斋馆以宁其居然后谨而出入之防严其课试之法朝夕其间训诱不倦于是学者竞劝始知常君之为吾师而常君之视诸生亦闵闵焉唯恐其不能自勉以进于学也故尝虑其无书可读而业将病于不广则又为之益置书史合旧为若干巻度故御书阁之后更为重屋以藏之而以书来请记其事且致其诸生之意曰愿有以教之也予惟古之学者无它明徳新民求各止于至善而已夫其所明之徳所止之善岂有待于外求哉识其在我而敬以存之其亦可矣其所以必曰读书云者则以天地隂阳事物之理脩身事亲齐家及国以至于平治天下之道与凡圣贤之言行古今之得失礼乐之名数下而至于食货之源流兵刑之法制是亦莫非吾之度内有不可得而精粗者若非考诸载籍之文沈潜参伍以求其故则亦无以明夫明徳体用之全而止其至善精微之极也然自圣学不传世之为士者不知学之有本而唯书之读则其所以求于书不越乎记诵训诂文词之间以钓声名干禄利而已是以天下之书愈多而理愈昧学者之事愈勤而心愈放词章愈丽论议愈髙而其徳业事功之实愈无以逮乎古人然非书之罪也读者不知学之有本而无以为之地也今观常君之为教既开之以古人斆学之意而后为之储书以博其问辨之趣建学以致其奉守之严则亦庶乎本末之有序矣予虽有言又何以加于此哉然无已而有一焉则亦曰姑使二三子者知夫为学之本有无待于外求者而因以致其操存持守之力使吾方寸之间清明纯一真有以为读书之地而后宏其规宻其度循其先后本末之序以大玩乎阁中之藏则夫天下之理其必有以尽其纎悉而一以贯之异时所以措诸事业者亦将有本而无穷矣因序其事而并书以遗之二三子其勉之哉
　　婺源县学藏书阁记【朱文公】
　　道之在天下其实原于天命之性而行于君臣父子兄弟夫妇朋友之间其文则出于圣人之手而存于易书诗礼乐春秋孔孟氏之籍本末相湏人言相发皆不可以一日之废焉者也葢天理民彛自然之物则其大伦大法之所在固有不依文字而立者然古之圣人欲明是道于天下而垂之万世则其精微曲折之际非托于文字亦不能以自传也故自伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理【然后】知有所至而力行以终之固未有饱食安坐无所猷为而忽然知之兀然得之者也故傅说告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其过之者则遂絶学捐书而相与驰骛乎荒虚浮诞之域葢二者之蔽不同而于古人之意则胥失之矣呜呼道之所以不明不行其不以此与
　　鄂州州学稽古阁记【朱文公】
