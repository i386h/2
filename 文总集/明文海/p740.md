<!-- { "loadSidebar": true } -->
　　君讳沧字一清姓李氏初号石泉后以弥文且近名遂去之世为金华永康人其先有讳远者唐杭州刺史其子旸为叅军破贼有功遂家于杭旸之孙徳明为永康始迁之祖曽祖讳秉良常代父诣狱而卒人称其孝祖讳仁仲父讳鉴母蒋氏兰溪枫山章先生尝志其墓君自防凝重不妄语笑常侍父母侧承起居如成人见者莫不叹异甫长即有志读书事师唯谨年十四补邑庠生治戊午领乡荐赴春官落第南还适父疾特延明医汤药必亲尝衣不觧帯者月余及卒哀毁骨立塟奠悉凖文公家礼服除入太学时枫山先生为祭酒甚器之正徳戊辰登进士第奔母防哭至絶而复蘓者数四每以不得躬视汤药殡殓忽忽如痴醉者两阅嵗遇忌日輙涕泣曰今虽欲尽孝敬不可得矣仲兄患足疾每自外归必至寝前省视祁寒盛暑不废家事无巨细必咨禀后行季兄泽蚤世遗孤友杜方在抱抚育教娶若已子卒以成立辛未冬服阕赴选除授南京工部营缮司主事工曹嵗造恒裒民财将以縁是干没事渉内府多宦寺参主之故积牢莫可破君涖官一以清慎勤自将夙夜奉公视官事不啻家事爬奸剔蠧毛发不可干以私不为利势回屈始而物情龃龉久之遂安以定今冡宰孙公为工部尚书雅知君凡有兴作悉委之君条其材用徒庸卒减前费什之五六不忍糜国家一钱以重病民孙公甚敬信之仪真嵗运甓俵官民船附京师命君督其事君安静识大体不为细苛民用不扰而吏亦无所容其奸事可便民则为指画纎悉舟航往来及居民商贾之在仪真者无老稚贤愚咸颂其徳仪真当漕河冲置坝蓄水惟大潦廼启闸泄之中贵人利舟便多决闸以行君以法守拒之动慑以威屹不为动惧而止者甚多或赠以文绮之属君例坚辞不受中贵人亦雅闻君名不敢强平生有守皆此类逾年竣事而还复差司龙江抽分竹木厰君以疾辞时少宰石公署工部曰此非李主事不可必需其愈而遣之不得已起而视事藩府戚里有漏税者君追而治之不少假借虽在同事者亦惮其风采初乾清坤宁灾至是勅取大木上供君视事如平日持法谨严而用意一本于仁恕不忍重商人财令价踊贵以病民颂声播远近冡宰陆公闻其名方欲擢置吏部以自助不意寝疾而卒实正徳十年七月十七日也享年四十有七病革时顾谓其所亲曰吾死慎勿湏材于公家为吾平生之累及卒无以为殓妻徐氏尽鬻其装始克归柩贤士大夫相与吊于朝行旅之人故有徳于君相与哭于野门生耆老之在乡者相与白于有司为立里门以旌之表曰清修吉士盖君之积诚动人也友人蜀王教以诗哭之云伤心病革买棺言千古同符易箦论识者以为名言子男彬臣誊尹氏所出尚防以卒之明年月日卜塟于露里祖茔之傍去家二里而近一清资质近道好义乐善不啻饥渇之于饮食游太学闻枫山论学慨然有求道之志及官南都日以亲贤讲学为事欿然自视若愚退食自公輙闭门不出潜心六经语孟及程朱文字而求穷理修身之方凡异端之説及近世词章功利之习不以一毫经心尝曰人之为学当从人伦日用上实下功夫庻几歩歩着实不为空言金华之学始于成公而何王金许其传出于考亭高弟黄文肃公君守其乡学甚至未尝议及前軰短长尤尊信文公按其成説佩而行之一字不敢易余尝晓之曰文公晩年论学及觧经要议虽圣人复起不能易也乃若小小文义程朱已不尽同不可深泥也一清曰不然吾軰学未见道今日正当不信已而信先儒之言庻几求之而可得先儒论或有未定者吾且阙所疑可也余深以为然于戏一清质鲁志确以其近道之资而又学不畔道盖践履多于讲明可谓平正笃实者矣天假之年则其所造非余所得以知而不幸赍志而没不亦重可哀耶昔大道既隐汉儒秪以训诂明经而释教流入中国久微程朱则圣学其遂无传矣今天下家诵程朱之书而六经灿然明世然世降浸薄士往往务空言而阙于实行学益支离好高者复窃禅语而托于经传谓可一蹴入孔室而轻诃宋儒号空而不践实噫也久矣若吾一清以躬行为学而足履实地者安可得耶余不幸生于絶学之后方欲求助于人以进此道得友如一清而又一旦化去踽踽凉凉独学无助则所哀者岂直朋旧之情而已耶因志其墓而铭之铭曰
　　昔在孔门曾以鲁得确哉李君学以鲁入垂絶有言事符易箦后欲识君视此石刻
　　损益大意
　　一昌黎墓志学史记列传体而太史公尚矣列传若为一人作而当时天下事皆备见其体甚大今一清官卑国家事闗系亦多亦宜叙见一二然亦不必烦
　　一表厥宅里汉人君子乡高阳里犹有遗意与今之以官爵甲第立坊者异矣永康此举可振頽俗法宜得书今但云立里门以旌之伤于畧当増表曰清修吉士一文公作曹立之墓表未尝深辟陆学而象山之徒已哗然不平今门户太高党事将起忧其将害苍生但实修吾学是真难灭是假易除吾学果大成将不大声色而自定矣奈何以口舌与争激成其势况风人之义贵于微婉使言之者无罪而闻之者足以戒庻得性情之正今直云近时一种便儇激励之资空虚恠僻之论异説蜂起程朱之书又将为天下大禁余为此惧而力不足以震之则几于骂矣且彼正因厌俗学支离故喜禅学之防径而防溺多世之高明之士今舍却俗学一邉专攻彼一邉一失语意亦欠平正而未足服其心也今畧改云云庻几不偏乂意蓄而不甚露因称一清起此议论非欲谪彼且亦足以为讽而不至激其怒也








　　明文海巻四百四十一
　　钦定四库全书
　　明文海巻四百四十二　　　余姚黄宗羲编墓文十四
　　儒林
　　明故大理寺副东峤先生李君墓志铭【杨循吉】
　　往年予再官礼曹居京师大理评事嘉鱼李君实为之友君清介絶俗不屑事事与人言未尝不期于将退予别君归之三年君果遽以病谢官去时其弟乡贡进士世卿方筑钓台于黄公之山而不出遂从居焉君殁既塟未有铭世卿求君之游于门者吏部侍郎王公将为之铭公在疚以属予敢书其一二大者以为叙而后铭君讳承芳字茂卿五世祖远为译史曽祖焕仕洪武中为四川盐课大使祖善珙县教谕皆皇赠都察院副都御史父阜赠大理寺评事君自防頴敏强于学出言论即侃侃惊人其后通经史泛及百家为文章典赡有法遂知名荆楚间年三十有七领乡荐四十一登进士第既授官素贫无鲜衣良马俭约如儒生时性高慵不喜羁束旦日入寺习唯诺趋走退据案执笔署衔尾还邸破屋寒冽煑蔬饭粝或出逐人事无少休用是无一日快意其归计遂决尝谓予曰吾得俸钱足三十缗可津而南矣居三年陞副于右寺志少就乃老君平生读经书每谓圣言简大后世训诂繁支牵合不防于道道由是益翳遂奋然著论斥其非往往见于述作间闻者羣诃众诋至大骂君不为改惟一二好古者信其言以为然然君以是取讥亦以是自立真有志力人也归五年屡空兄弟相对谈心焉治壬戌五月二十二日君卒年五十三前配孺人石氏生男二人长曰肇次曰棨女三人婿曽恩进周夔袁褒后配严氏一男曰瑗世卿以卒之年臈月塟君于蒲圻乌石湖之旁明年始克治铭事将启其前而纳焉塟速不得备物权于礼也君天性孝友与人交尤笃信义其论治道以教化为本立论高古非拘拘者而世卿蹈竒节尤甚至是实以其二子来其名曰李整李教盖浮江千里其一家之树谊若此铭曰
　　可尚也已繄斯人之贤兮既显兮维时治平有邱而掩兮吁嗟先生
　　正学先生道林蒋公墓志铭【孙应鳌】
