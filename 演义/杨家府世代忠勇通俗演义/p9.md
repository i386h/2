<!-- { "loadSidebar": true } -->
　　却说八王出朝，忽一人拦驾告状，大叫伸冤。八王问曰：“有何冤枉？”其人哭曰：“小的是胡银匠之子，日前新君欲谋千岁，召小的父亲入府打造鸳鸯壶。其壶打毕，被王钦谋死于府中。有此冤屈，无处伸诉，只得告乞千岁爷爷作主。”八王听罢，怒曰：“那日我见其酒倾地火焰腾腾，心亦疑之。王钦果在筵中调度，这贼子好狠心肠！”遂接了状，命左右取银一锭，赏胡银匠之子，复回驾入到偏殿。只见王钦正与真宗议事，八王向前奏曰：“臣适出朝门，偶有胡银匠之子告王钦谋死他父。臣接得此状来与陛下看之。”真宗惊曰：“王钦未尝离朕左右，那有是事，兄王休听小人言也。”八王曰：“为谋臣故，而及于胡银匠，冤屈此人性命。但臣今事陛下，丹心耿耿，何听谗佞，谋害忠良？且臣要居帝位，尚在今日？”王钦奏曰：“八殿下恶臣与陛下议事，恃为皇兄，故妄捏虚情来奏，欺压小臣。臣既谋死了人，往日宣告先帝，何待陛下登位，始来相告？且世间那有这等胆大之人，敢向午门毁谤天子！”真宗未答，八王大怒抽出金简，望王钦脸上一打，打着鼻准，鲜血长流，绕柱而走。八王亦绕柱赶之。真宗急救，言曰：“看朕情分，兄王饶他这次。”八王止步，指王钦骂曰：“若再为奸宄，坏我国家，活活打死你这畜生。”言罢，愤怒奏曰：“陛下休罪微臣，臣荷先帝嘱付，今秉公除奸，实为陛下社稷计，非私情也。”真宗深宽慰之。
　　八王既出，王钦跪于帝前大哭。真宗曰：“八王顾命之臣，彼所言者，皆是实事。汝不应造言拆辨，朕尚不肯忤之，况於汝乎！今后当避之可也。”
　　王钦即谢归府，跌脚槌胸，恼恨八王，思报其仇。遂修书遣人，星夜送往幽州奏知萧后。说太宗已崩，新君幼弱，朝廷空虚，乘此动兵侵伐，则中原可得矣。萧后得书，与群臣商议。萧天右奏曰：“云川耶律休哥屡奏伐宋，今再乘其丧隙发兵，无有不克。”土金秀奏曰：“宋太宗知人善任，守御边庭之士必是智勇兼全者也。今若因王钦一书，即便伐宋，恐难取胜，虚费钱粮，臣思忖必先探其兵之强弱，才不误事。”后曰：“卿言将何以探之？”秀曰：“麻哩招吉之枪法，麻哩庆吉之刀法，与臣之箭法，极精无右。臣等愿举兵于河东界上，娘娘遣人赉书约宋与臣等观兵。宋人若能抵敌，则迟迟进兵。否则即动兵伐之矣。”萧后大喜，遂修书遣人赉往汴京。
　　辽使至汴，侍臣引奏。真宗展书看之：
　　大辽太后萧致书於大宋皇帝陛下：兹闻有丧，关河阻隔，赂赙未施，奈何奈何。近缔盟好，千载盛事，
    今不观兵，徒为虚文。故遣驾下三臣，驻剑晋阳，期与会猎一番。庆乎两国之情相通，而四夷闻风慑服。
    谨此订约照鉴。

兄妹晋阳比试
　　真宗览罢辽书，以示群臣。寇准奏曰：“北方刀箭是尚，彼来书期与观兵，臣料只是比试刀箭，乞陛下精选有能者与之一会，以消其窥觎之心。”真宗曰：“朕观朝中无甚良将，惟有杨郡马一人，今在郑州，亦未知其何如。”准曰：“陛下快遣使往郑州调回。”真宗允奏，即遣使往郑州徵之。
　　使者既到郑州访问，郑州太守言杨郡马徒限已满，发放回京多日矣。使臣回奏真宗，真宗即遣人往无佞府徵召。使臣到府，令婆接了旨，对使臣言曰：“吾儿自往郑州去后，并无音信回来。”使臣以令婆之言回奏，真宗闻奏，闷闷不悦，乃宣八王问曰：“杨郡马已回，隐匿不出，其奈彼何？”八王奏曰：“臣往无佞府中打探消息何如？”真宗曰：“事关紧要，卿宜用心访问。”八王辞出，竟往无佞府，见令婆与太郡主诘闻六郎事情。令婆曰：“吾儿在郑州，人无音信。今日殿下亲临，老妾敢相隐耶？”八王曰：“新天子即位，今有敕旨徵召，乘此与国家分忧，岂不妙哉！沉匿何为？”太郡主曰：“姑容数时，待遣人往郑州访之。”八王遂回奏不知下落。真宗忧形于面。
　　晋阳守臣表奏，辽兵掳掠财物，杀伤百姓，甚为荼毒，乞早发兵防御。真宗将表看罢。问曰：“谁人能退辽兵？”准曰：“贾能艺精，可以退之。”帝遂命寇准为正统军，贾能为副使，领兵三万，同往晋阳会猎。准等得旨，领兵望河东进发。
　　令婆闻寇贾倾兵会猎，乃与六郎言曰：“贾能何人，能退辽兵。吾儿当速往以救国难。”六郎曰：“儿意欲去，奈无一两人同行。”道罢，八娘、九妹言曰：“我姊妹与哥哥偕行若何？”六郎曰：“汝女流家怎么去得？”八娘曰：“假扮跟随士卒，人岂知觉。”六郎允之。辞别令婆，携二妹赴晋阳去讫。却说辽将土金秀兵屯河东界上，劫掠无厌。忽报宋兵到，即与麻里招吉等议曰：“今杨家之将尽皆凋谢，其馀谁敢与吾等比试！虽然，君辈亦宜竭力，不可使敌人得志，以丧我辽军威。”招吉曰：“谨领尊命。”金秀次日下令，立起红心把子，摆开阵势以候南兵。
　　忽南方旌旗蔽日而来。宋兵既到，即於南方列阵。北辽土金秀全身披挂，立于阵中间。麻里招吉居右，麻里庆吉居左，一字摆开於北。南阵上寇准、贾能两马齐出，寇准曰：“华夷之分，已非一日。屡次兵相侵犯，扰我边境，此果何故？”土金秀曰：“俺娘娘以宋君新立，欲与会猎，而订息兵盟好。今新天子何不自来？”寇准曰：“吾新皇帝即位，与诸宰执论道经邦，尚且不遑，何暇与汝会猎，亲习尔等之陋俗乎？”土金秀未答，麻里招吉大声言曰：“吾等不会论道，只会夺旗斩将，以定天下。汝阵有智勇之将，请出阵前与吾比试。徒事口角，浮谈何为。”道罢，贾能舞枪纵马向前，喝声曰：“臊奴！好欺人。吾今与汝比试。”两下金鼓齐鸣。麻里招吉与贾能交马十合，不分胜负。招吉佯败而走，贾能追之。招吉扭身回马一刺，贾能落马。招吉冲过阵来，宋军中忽一骑青骢骑来一女将，如风骤出，接战三合，被女将将红绵套索一抛，招吉遂被绊落马下，活拎而来。寇准大喜曰：“汝姓甚名谁？”八娘答曰：“妾乃杨令公长女八娘也。”准曰：“将门女子亦劲敌也。”遂命记其名，录其功。
    土金秀见拿去招吉，大怒，欲出马交战。麻里庆吉拍马出阵骂曰：“南蛮，好好放出吾兄，饶汝残生。”遂轮刀直杀过宋阵上。赵彦见了，亦舞刀接战。两合赵彦不能抵挡，拨马走回本阵。庆吉赶来，宋阵中又走出一女将舞刀迎敌。数合被九妹斜挥一刀，砍庆吉于马下，提头来见寇准。寇准问曰：“汝是谁？”九妹曰：“妾亦杨令公次女九妹是也。”准曰：“汝等武勇出众，真乃皇上之福德所致也。”亦令录其名与功焉。
    土金秀见砍了庆吉，大怒跃马出阵言曰：“宋人有能，快出阵来比箭！”宋牙将杨文虎出马言曰：“我与汝比之。”土金秀拈弓搭箭走马，连发三矢，皆中红心。众军一齐喝采。文虎亦走马射三矢，止中一箭。金秀曰：“汝箭输矣，当还我招吉。”文虎曰：“偶尔箭输，若比枪，则不输矣。汝敢来乎？”金秀怒曰：“匹夫，好夸口！”即绰枪出马，交战数合，文虎被枪刺伤，败走回阵。金秀冲突过来，六郎望见，出马迎敌。金秀抵搪不过，回马叫曰：“宋将且休比棺，请射红心。”六郎停枪笑曰：“汝射无甚妙处，敢向军前骄矜逞能。”言罢，遂向胯后取出硬弓，走马一连三箭，俱中红心。南北军士尽皆啧啧称羡。六郎曰：“汝自夸箭高，我将此弓与汝射之，着射得中否。”着军士递弓与土金秀开之，金秀接弓开之，半毫不动，心下大惊，暗忖道：“此乃神人降生。”正欲拨马回走，寇准出阵言曰：“吾今以所擒之将还汝，汝归告太后，自后毋得生事扰边。若再如此，决不恕饶。屠戮汝类殆尽。”遂将招吉剥去衣服，赤身裸体放回北营。土金秀羞惭满面，回军去讫。
　　杨六郎入军中见准，准曰：“设将军等今日不来，吾辈血染沙场早矣，郡马回朝见帝，老夫力保奏封重职。”郡马相谢。
　　准遂拔营回汴，入奏真宗。真宗闻奏，即宣郡马升殿，慰劳之曰：“卿日前匿而不出，朕寝食俱废。今一闻郡马退辽使，朕喜而不寐。”六郎叩头拜谢。真宗同准曰：“今当以何职授郡马？”准曰：“宜授节使之职。”真宗乃下命杨郡马为高州节度使。郡马闻命，入朝辞谢奏曰：“臣昔败兵，其罪至重。荷陛下再造之恩，尝欲报复无由，今略建微功，敢受节使之职！”真宗曰：“汝父子忠勤王事，先帝称念不巳，欲重封赠，不期升遐，未遂其意。且今又有退辽之功，此职宜授，何为固辞？”六郎奏曰：“荷陛下知遇之恩，欲授臣职，但为佳山寨巡检可也。他职臣不敢领。”真宗曰：“辞尊居卑，此何见也？”六郎曰：“臣为巡检，却有三事。一者臣本徒流，私到边廷，略立微功，遂授节使之职，是开幸进之端，而启人越分侵职也。二者佳山与幽州相近，臣欲伺便，直捣贼穴，收其地土，以绝万世边患。三者，闻彼地有几个草寇甚有勇力，臣欲擒之，使其弃邪归正，以除民之害也。”真宗曰：“卿忧国忧民，真社稷臣也。”遂可其奏，乃下命王钦拨军五千，与杨郡马领去，镇守佳山。
　　王钦领旨，到府查点军士，俱是老弱疲病，不堪征战者，俱拨跟随郡马。六郎一见军士，怒曰：“佳山何等地方，此等无用军士如何迎敌？”随行一军人姓岳名胜，因王钦尽拨老弱疲病之军跟随郡马，心下思忖此处难以立功，莫若跟杨郡马往佳山寨，以图进身更易。遂生一计，将姜黄水搽脸，待王枢密来查点，只说是个病军，必定拨我跟杨郡马也。岳胜济州人，生得面若凝脂，神清气朗，轮动大刀，万夫莫敌。人号为花刀岳胜。却说王钦一见岳胜脸黄，果然只道是个病军，乃拨跟随六郎。岳胜见六郎说军人无用，遂出军前叫曰：“汝生将门，自谓无伦。我今愿与汝比试一番何如？”六郎曰：“可。”遂绰枪上马，交战数十馀合。六郎惊曰：“刺击之法，此人尽通。必用计擒之，以服其心。”佯败而走，忽马陷前蹄，掀落于地。岳胜骤马近前砍之，只见六郎头上一个白额虎现出，张牙来噬岳胜。吓得岳胜慌忙下马，扶起六郎言曰：“小人得罪，有眼不识本官，望乞恕饶。”六郎曰：“汝当竭力助我镇守佳山。吾自保奏朝廷，授汝之职。”岳胜谢而言曰：“小人来意，本欲跟将军以立功绩。幸得提携，犬马相报。”
