<!-- { "loadSidebar": true } -->
　　有孝者斯岘山之阿父罪当诛儿心奈何自非吾亲盍从生我我宁陨身父死其可九关峩峩虎豹龂龂泣血上书愿易以身王用尔恤卒全父命更旌尔门风彼不令池波奫沦宰木扶疎清风肃然过者下车
　　晋许孜【东阳人】
　　嗟嗟许生实孝于亲胡风木不停遘此难屯輤车既载负土筑坟我亲我敢曰勚彼乡民手胼足胝我不为辛巾笥犹存几筵不改惕然念之吾亲何在秋霜凝凝春雨防防父兮母兮得母苦寒与饥儿既不可见宁不念兹天高可极此情防极鹿独不闵我触我松栢嗟嗟许生厉志不移终身之慕于子见之
　　唐冯子华【东阳人】
　　缅彼孝冯绾庐墓傍思亲不见欲与俱亾白月寥寥悲风四起蒲伏号呼哀彻心髓天锡嘉瑞慰我孝思有皦斯有斐斯芝孝冯曰噫吾焉用汝九京莫兴百瑞奚补唯尔孝子树我世防虽歴万祀厥德弥章自公之亾肖公者几茫茫堪舆孰非人子
　　唐应先【东阳人】
　　卓哉至行众人所难眷我应君抆涕汍澜亲之云亾中心咽塞虽草生髪间何暇束栉昔处膝下其乐泱泱今我来思举目但见白杨彼苍者天曷不我恻茍可从之我生奚恤尔心之苦尔行之优双阙峩峩卒承天休
　　唐唐君佑【东阳人】
　　唐氏之子以孝行闻死生一节弗岐弗分唯思亲不置鞠明究曛谁无父母以乐以愉今我何罪独行次且我罪之深我宜陨坠胡独使我亲先彼朝露昊天不吊直至于斯渺渺音容如何勿思官用褒旌封阙在舎匪私尔一人式劝来者
　　陈太竭【浦江人】
　　浦汭之间有氏曰陈亲没居庐衰麻终身心勦形瘵杖而后起一气如丝去死无几朝哭如吞莫哭尤不忍闻松风翛翛林鸟嘐嘐来助予之悲号遐思弗宁起奠我爵果肴在前乌鸟为之不啄世潴失防颓波滉瀁我思古人古人焉往
　　宋董少舒【兰溪人】
　　有倬董君父以令终躬负厥土马鬛其封四郊无人夜寒如水黑飇潜兴如临神鬼董君出庐拥坟抚膺念父寥寂长哀无声日兮月兮能照下土宁不闵我最苦愿亟入九泉奉我父母灵芝煌煌骏发尔祥盖紫干黄于灿其光有焯董君德声斯不亡
　　宋金景文【兰溪人】
　　濲水之州三山之坡下有孝子孝如之何父疢在首吁天请代愿萃予身我亲防害母棺未窆执以前天光下爥五色粲然五色粲然未足为伟怪雹狞风勿犯其里茍匪中忱曷以臻此緜代是师于戯孝子
　　宋贾南金【金华人】
　　孝道之百行所生谁与贾氏实敦古风生弗离亲殁安可弃忍令亲之玉体为泉扄所閟昼虽不可见接以梦寐梦中相见宛其未死觉后求之寒灯在几得不慨兹澘澘堕泪睠尔孝德闵我章逢栀蜡其貌黼黻其躬父子相轧或不相容我述赞辞用发民衷
　　许鲁斋先生赞
　　濂洛之学传自武夷重徽叠照日星昭埀逮我许公尊闻行知若亲抠衣寒泉之麋张皇幽眇厘析毫丝如臯陶淑问毕其情辞如后羿注矢不失其驰既入阃域遂升堂基横经胄监衿佩锵如袪其人私牖其天彛释其偏岐挽其九衢德成财逵昭用如时黼黻帝治甄陶泰熙明体适用公实庶几无德弗报四海祝尸呜呼许公百世之师
　　刘静脩先生赞
　　先生之心岳镇川澄先生之操玉温石贞先生之学寤寐六经岐阳之凤鲁郊之麟和气袭人盎然阳春发周孔性情挹其深醇或出或潜与道周旋九原可作吾为执鞭
　　呉草庐先生赞
　　紫气蝉聨神物蜿蜒有开必先山川降神自元而贞笃生哲人慎斯勤斯絶乎等夷于道早知厉如秋霜煦如春阳何德之昌抱膝而居气盖八区阏而弗舒玩心神明操觚弗停舆卫圣经学徒是依毛之有麟甲之有防其渊冲以消吝封心熙气融大明当轩留聘益尊施教成均北许南呉先后合符人文之敷大明太史金华宋濓赞
　　虞文靖公像赞
　　朱眀之墟离火降精也丹鸟防褷为驾防軿也手握化枢人文昭明也补帝衮衣五色荧荧也上凌霄汉下烛九溟也无幽不啓无芳不荣也顿挫万彚配合三灵也独骑元气栖神窈防也之死弗没随物流形也凝为矞云灿为德星也琬琰所勒鬼秘神扄也命世之材一代之英也
　　先师内翰栁公真赞
　　伟貌长身端严若神即而就之煦然春温海濶天髙莫窥觇其宏度霆奔飇竪莫驱驾乎雄文来趋跄之衿佩作仪表于荐绅出入容台振百年之礼乐昭宣帝制焕大号于乾坤惟其具该博崇深之学所以继光明俊伟之伦仰瞻遗像有涕沾巾傥使泉台之可作庶几士俗之还淳门人具官宋濓拜赞
　　呉山长像赞
　　原道书院山长呉履予之异姓弟也人之评履者一则曰履善属文其严简崭絶处类秦汉间人语廹而视之有渊光也一则曰履自幼沉酣羲献中行草书皆入妙品如寳剑舞空光芒叠发芙蓉出水态有余妍当与鲜于大常齐驱其得意者或谓过之其知履仅若此至其尚风义赴朋友之急不顾水火虽古人犹难知之者未必能知履也因赞之以白履行于世赞曰
　　若人者其古君子之徒与闻人急难即欲赴之力纵不及心悬悬其如饥水火在前几若弗知辗转不寐而长夜以思世滔滔而莫察吾独探其隐微彼以艺文为矜者其相知也不亦浅而若人者其古君子之徒与
　　石岩林先生像赞
　　冰霜顔面铁石心肠持斧七闽百壬敛藏神眀之政渊源之学其人虽亡清风犹昨
　　溟涬生赞【有序】
　　溟涬生者旴江廖应淮海学也抱负竒气好研摩运世推移及方技诸家学年三十游杭上疏言丁大全误国状大全怒中以法配汉阳军生荷校行歌出都门道傍观者啧啧壮之抵汉江滨遇蜀道士杜可大揖曰子非廖应淮耶生愕然曰道士何自知之可大曰宇宙太虚一尘尔人生其间为尘几何是茫茫者尚了然心目间矧吾子耶然自邵尧夫以先天学授王豫天恱天恱死无所授同葬玉枕中未百年而呉曦叛盗发其冢得皇极经世体要一篇内外观象数十篇余贿盗得之今余五十年数当授子吾俟子亦久矣乃言于上官脱其籍尽教以冡中书其筭繇声音起生神鉴颖利可大指画未到者生已先意逆悟可大自以为不及学既成去隠宣歙间遇余安裕戈阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐即饮不醉如泥弗休醉中尝大呼曰天非宋天地非宋地奈何奈何语闻贾似道遣客叩之生曰毋多言浙水西地发白时是其祥也似道未解复召至屏人与语生曰明公宜自爱不乆宋鼎移矣似道恶其言掩耳走生亦径出过曾渊子家索酒轰饮酒酣作婴儿啼曰大厦将焚燕犹呢喃未巳耶复赋歌以见意都人士闻之竞指以为怪民不与接独太学生熊希圣犹时造其庐生私执熊手谓曰吾端居层楼闻空中戎马百万来人鬼作哭泣声壬申襄樊陷甲戌宫车晏驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不验后四年病死处州学中年五十二无子唯一义女从之生宗尧夫先天之学颇自谓知易每见诸易师传疏不问浅深輙讪驳以为乐及论后天则尊羲画为经彖爻繋辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记尔盖生聪明絶人未闻道而骤语数故其论经多失中然性使酒难近又好讦人阴私人面颈发赤不顾罕有从其学者唯国子簿呉浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使徴吾及傅立当过予门汝可出藏书示之立当以此致大官后皆如其言所谓山姓鸟名崔鹏飞也生所著书有集厯髓星野指南象喻统防声谱画前妙用数十万言今犹间传于世赞曰
　　龙图成章有文从衡以濬以眀以泄其藏以奠乎黄昔我素王韦编三絶坠绪微茫谁其我缀我参我腴九师襄之我苞我晶百氏攘之如河之浑如曀而昏如治丝以棼天未降割一发攸存维洛有士居于百原超神冲漠凝于画先数往知来小大斯甄莫峻匪厓我陟其颠莫深匪渊我瀹其泉简材以畀非隠弗传有冥者冢卒昭以宣或得其载神于言炎炎宋箓维其讫矣长星蚀栁色之赤矣眚祥见徴土发矣朋昏以世莫之戚矣鱼在在鬵尚其息矣维生之知中如沸羮彼惛弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又龢我宁不啸歌北风其凉旂旐央央我车厐厐荡荡江流杭之如陆有腥其秽流血沃沃海氛方殷其何能目人有恒言风雨漂揺夏宇障之涉于大川烝徒楫之楫副宇桡孑孑焉依国武斯坠不知攸戒日陨弗升虽昼作夜鸮舞于林鬼瞰于舎孰投是艰曾莫之艾乃惄乃惊乃瞻乃行乃遯死于防睠生之为胡乃神以着徴之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今
　　余自幼即见长老谈溟涬生事近见李淦性学及戚光子实所造文又知生为详以生之精艺如此而修宋史者不列之方技传中殊可恨也故予愍之特序之又伤易道之微激而赞之惜乎予文芜陋不能永生也然予情亦至矣濓志
　　采苓子赞
　　荣阳郑仲德有隠操尝采苓九蓝山间因自号采苓子斯赞之所由作也赞曰
　　彼采苓者肥遯之士皦皦霞外不容纎滓白月入怀凉飔泝櫺髙视一世何虑何营
　　匡山居士真赞
　　紫眼有棱足以洞视千古长髯如防足以畏詟百壬或建大将旗鼓而殄殱于妖沴或被处士冠服而容与于云林可显可晦载浮载沉一委顺于外物初无累于贞襟县千寻之丹厓莫逾其峻潴万仞之重渊防测其深抱忠义之志而耿耿自信所谓不变不改若百链之精金者邪
　　曾侍郎像赞
　　身形之瘦弱也则山泽之臞精神之凌厉也则列仙之儒博极诸书而守之则约智周羣类而处之若愚当议礼而考文较损益于锱铢稽百王之轶典翼一代之鸿图岂非养德之腴造道之枢而为国之耆艾邦之蓍者乎
　　章判官像赞
　　唐福州军事判官章公脩实检校太傅仔钧之父也其遗像至今盖四百余年矣二十世孙御史中丞溢偶于闽中购得之如获至寳持以示其友宋濓因为作赞赞曰
　　器局深沉容仪严肃吁嗟哲人如金如玉余庆所被孙子若云重珪叠组至今扬芬
　　四十二代天师张公像赞
　　含冲葆虚执真之枢翊度宣灵契道之符龙虎卫乎左右风霆属于指呼此古之博大真人而今之列仙之儒者邪
　　赵使君像赞
　　宋之王孙元之循吏才优识明政通民治未老而归临难不贰懦夫观之可以作气
　　赵子昻像赞
　　文运中微頽波日靡公起东南作天一柱天人之表帝王之孙麟游凤翔珠明璧温歴试中外遂居禁密其名之升与日同出彼憸邪者腐防败豚何能病公臭秽自闻三百年间西东万里雄鸣一代如公者几公貌如玉公文如金变化莫测照耀古今
　　李太白像赞
　　元行台治书侍御史亦怜真班所藏李太白像系秘阁传本吾友危君太朴尝为之赞自后流落于金陵骆氏酒家洪武己酉秋郡士王宗溥购获之寻以摹本见贶因造赞曰
　　长庚降精下为列僊陵厉日月呼噏风烟锦衣玉顔挥毫帝前气吞阉竖视若乌鸢顿挫万象随机囘旋金童来迎绛节翠旜下土秽浊孰堪后先冁然一笑骑鲸上天
