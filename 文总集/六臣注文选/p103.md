<!-- { "loadSidebar": true } -->
　　将命适于逺京兮遂旋反而北徂【善曰论语曰将命者出户郑曰将命传辞者郑毛诗笺曰将奉也徂行也毛诗曰不能旋反尔雅曰适往也　铣曰秀为郡计掾吏故云将命北言北归也】济黄河以泛舟兮经山阳之旧居【善曰国语曰秦泛舟于河汉书河内郡有山阳县】瞻旷野之萧条兮息余驾乎城隅【善曰西都赋曰原野萧条孟子曰孔子自卫反鲁息驾乎河梁毛诗曰俟我乎城隅】践二子之遗迹兮厯穷巷之空庐【善曰二子谓吕安嵇康也风赋曰起于穷巷之间　向注同】叹黍离之慜周兮悲麦秀于殷墟【善曰毛诗序曰黍离闵宗周也尚书大传曰微子将朝周过殷之墟见麦秀之蔪蔪此父母之国志动心悲也　翰曰谓过旧居故引此诗】惟古昔以怀人【善作今】兮心徘徊以踌【俦】躇【音除　善曰方言曰惟思也説文曰怀念也韩诗曰搔首踟蹰济曰徘徊心不安踌躇行不进也】栋宇存而弗毁兮形神逝【五臣作游】其焉
　　如【善曰家语孔子谓鲁哀公曰君仰视榱桷其器皆存而不覩其人也孔安国尚书传曰如往也　艮曰谓嵇吕二子之形神也焉何如之也】昔李斯之受罪【五臣作戮】兮叹黄犬而长吟【善曰史记曰李斯出狱顾谓其子曰吾欲与若复牵黄犬俱出上蔡东门逐狡兔可得乎　铣曰吟叹声也】悼嵇生之永辞兮顾日影而弹琴托运遇【五臣作命】于领防兮寄余命于寸阴【善曰运遇五行运转遇吉凶也领防冥理相防也郑礼记注曰领理也淮南子曰圣人不贵尺之璧而重寸之阴时难得而易失　翰曰防合也言康之刑是运遇防合当终之秋索琴而弹是寄命于分寸之阴耳此向生思旧之深故再言也】聴鸣笛之慷慨兮妙声絶而复寻停驾言其将迈兮遂援翰而冩心【善曰洞箫赋曰其妙声则清净厌长门赋曰声防而复扬停驾言驾将迈遂停不行毛诗曰驾言出游广雅曰将欲也胡广吊夷齐文曰援翰録吊以舒怀兮毛诗曰我心冩兮　良曰寻续迈行援持也写心写思旧之心也】
　　叹逝赋【并序】
　　陆士衡【善同济注　济曰臧荣绪晋书云陆机字士衡呉人也年二十闭门勤学流誉京邑声溢四表为吴牙门将军吴平杨骏辟机为太子洗马为司空张华所重后为江都王頴司马遂为頴所害逝往也言日月流迈人世易往伤叹是事因而赋焉】
　　昔每闻长老追计平生同时亲故或凋落已尽或仅有存者【善曰论语曰久要不忘平生之言孔安国曰平生少时也贾逵国语注曰仅犹言才能也　铣曰皆长老之所谈者也凋落死亡也】余年方四十而懿亲戚属亡多存寡昵交密友亦不半在或所曽共游一涂同宴一室十年之内索然已尽以是思哀哀可知矣【善曰左氏传富辰曰兄弟虽有小忿不废懿亲尔雅曰昵近也孙林曰亲之近也长笛赋曰密友近賔索尽貌也家语孔子谓哀公曰君以此思哀则哀可知矣　向曰言哀之甚也懿美也】乃【善有为字】赋曰
　　伊天地之运流纷升降而相袭【善曰礼记曰地气上齐天气下降而百化兴焉郑曰齐读曰跻跻升也孔安国尚书传曰袭因也翰曰伊惟也运流行也升上降下袭因也四时上下相代谢纷然无极】日望空以骏驱节循虚而警立【善曰警犹惊也济曰日行于空虚如骏马之驰四节谓日所迫曽不得少息常自警策而立其节矣此谓岁月之速】嗟人生之短期孰长年之能执【善曰素问雷公曰请问短期黄帝曰在经论中管子曰导血气而求长年　良曰执守也】时飘忽其不再老晼【于逺】晩其【五臣作而】将及【善曰楚辞曰时不可兮再得思赋曰辰倏忽其不再楚辞曰白日晼晩其将入　艮曰飘忽疾貌不再不可再来也晼晩日暮也比人年老也】怼【直遂】琼蘂之无徴恨朝霞之难挹【一入反善曰字林曰怼怨也西京赋曰屑琼蘂以朝飡必性命之可度楚辞曰正阳而含朝霞毛诗传曰挹防也挹音揖防音俱　铣曰琼蘂朝霞皆仙者服之以取长年今我将老是琼蘂无騐朝霞不可挹酌也】望旸【善作汤】谷之【善作】企【遣智】予惜此景之屡戢【善曰山海经曰汤谷上于扶桑一日方出郭璞曰上于扶桑扶桑在上也一日至一日出言交防相代也毛诗曰企子望之郑曰跋足则可望见之企与跂同贾逵国语注曰惜痛也戢藏也　向曰旸谷日所出也景亦日也戢藏也企予言我企立而望之叹惜此日屡为藏没使人代谢不居也】悲夫川阅水以成川水滔滔而日度【善曰髙诱淮南子注曰阅揔也毛诗曰滔滔江汉　济曰滔滔水流貌揔众水而成其川终日流去而后水相续】世阅人而为世人冉冉而行暮【善曰夫世之得名縁于君上人之父子相继亦取其名故以一代之人通呼为世人楚辞曰老冉冉而逾施广雅曰冉冉进也　济曰冉冉人老貎言搃众人而成于世终日老谢而后人相继】人何世而弗新世何人之能故【善曰言皆灭亡而不能故　铣曰以新代故是以不能故也】野每春其必华草无朝而遗露【善曰野每春其必华喻人何世而弗新草无朝而遗露喻世何人之能故夫露之在草无一朝有余以喻人之居世无一时而能故也王逸楚辞注曰遗余也　良曰无朝遗露无一朝而不有露也】经终古而常然率品物其如素【善曰楚辞曰长无絶兮终古周易曰品物咸亨郑礼记注曰素故也　向曰素旧也言人世互新虽及终古而常若此至于物类亦如旧日】譬日及之在条恒虽尽而弗【五臣作不】悟【善曰言命之行逝譬乎日及虽至于尽而不能悟潘居朝菌赋曰朝菌者世谓之木槿或谓之日及　翰曰悟觉也日及木槿华也朝荣夕落渐至于尽不即觉也】虽不寤【善作悟】其可悲心惆焉而自伤亮造化之若兹吾安取夫久长【善曰广雅曰惆痛也尔雅曰亮信也淮南子曰大丈夫无为与造化逍遥　济曰惆怅也安何也】痛灵根之夙殒怨具尔之多丧【平声恊韵　善曰灵根祖祢也具尔兄弟也南都赋曰固灵根于夏叶　良曰灵根灵木之根喻祖考也夙早殒没也具尔谓兄弟也诗云戚戚兄弟莫逺具尔】悼堂构之隤【五臣作頽】瘁【萃】慜城阙之丘荒【善曰尚书曰厥子乃弗肯堂矧肯构瘁犹毁也毛诗曰在城阙兮　铣曰堂构祖考所搆之堂皆崩頽毁瘁城阙亦丘墟荒芜此机情多伤呉亡矣】亲弥懿其已逝交何戚而不亡【善作忘】咨余命【善作今】之方殆何视天之茫茫【善作芒芒　善曰芒芒犹梦梦也诗曰民今方殆视天梦梦郑曰梦梦乱也尔雅曰殆危也向曰懿美戚近咨嗟殆困茫茫不明也】　伤怀凄其多念蹙【善作戚】貌瘁而尠【五臣作鲜】欢【善曰苍颉篇曰瘁忧也瘁与悴古字通尔雅曰尠少也翰曰蹙忧瘁病鲜少也】幽情发而成绪滞思叩而兴端【善曰舞赋曰幽情形而外扬　良曰言我怀伤叩发自多端绪】惨此世之无乐咏在昔而为言居充堂而衍宇行连驾而比轩弥年时其讵几夫何往而不残【善曰毛诗曰自古在昔充满于堂盈衍于宇皆残灭也尔雅曰弥终也　铣曰言昔时賔族众盛若此也充满衍溢也　向曰讵几无多也言思昔虽已终年时亦无多日也而亲戚旧人无不残灭】或冥邈而既尽或寥廓而仅半【平声恊韵　善曰说文曰防窈也广雅曰寥深也廊空也】信松茂而栢悦嗟芝焚而蕙叹【平声恊韵　善曰毛诗曰如松之茂淮南子曰巫山之上顺风纵火紫芝与萧艾俱死栢恱蕙叹盖以自喻　翰曰同类相感也冥邈久逺也仅才也芝蕙香草也言亲友既逝其情无聊】苟性命之不【善作弗】殊岂同波而异澜【善曰言人之性命脆促不殊譬水同波而无异澜也济曰性命波澜既同賔族尽殁自思将复同此】　瞻前轨之既覆知此路之良难【善曰此路死路也晏子春秋曰前车覆后车戒　良曰轨车也言观前车之覆重涉其路固以难也】啓四体而深悼惧兹形之将然【善曰论语曰曽子有疾召门弟子曰啓予足啓予手　铣曰惧已将复化也】毒娱情之【善作而】寡方怨感目之多顔【善曰广雅曰毒痛也归田赋曰聊以娱情方术也多顔谓亡者既多而非一状也　向曰毒病寡少也言触目皆感多在顔面】谅【五臣作亮】多顔之感目神何适而获怡【善曰尔雅曰怡乐也　翰曰亮善怡恱也顔之忧犹感于目其神何往而获其怡恱矣言不可得也】寻平生于响像览前物而怀之【善曰夫响以应声像以写形今形声既亡故寻其响像鲁灵光殿赋曰忽缥以响像　济曰寻思亲故音响形像见昔时器物而为増怀也】步寒林以凄恻翫春翘而有思触万类以生悲叹同节而异时【善曰翘茂盛貌毛诗曰翘翘错薪河图曰地有九州以苞万类魏文帝与吴质书曰节同时异　济曰翘英也言节序虽同而时人各异也】年弥往而念广涂薄暮而意迮【音责善曰楚辞曰年洋洋而日往史记伍子胥曰日暮涂逺故倒行而逆施之声类曰迮迫也阻格切　良曰如行者涂路尚逺而日已暮以喻天甚长而人已老是以意迫迮也】亲落落而日稀友靡靡而愈索顾旧要于遗存得十一于千百【善曰落落稀貌靡靡尽貌索恊韵所格切旧要犹久要也遗余也言顾久要于遗存之中得十一于千百之内十一者谓通千百而计之十分而得其一言亡多而存寡也论语曰乆要不忘平生之言　铣曰靡靡少貎索尽要妙也旧十今得其一旧千今得其百盖失其九分矣】乐陨【善作隤】心其如亡哀縁情而来宅【善曰薛君韩诗章句曰隤犹遗也　向曰陨落亡失宅君也言乐易失而哀易居也】托末契于后生余将老而为客【善曰説文曰契约也论语子曰后生可畏古诗曰人生天地间忽如逺行客翰曰言后生见我老不与我交以客礼相待复増其忧耳末契下交也】然后弥节安怀妙思天造【善曰楚辞曰夕弭节于北渚王逸曰弭安也论衡曰孔子作春秋妙思自出胸中周易曰天造草昧　济曰弭低也以为理不可强故低志节安怀抱妙思天之造物】精浮神沦忽在世表寤大暮之同寐何矜晩以怨早【善曰表外也大暮犹长夜也言觉斯理则晩死者何足矜早夭者何伤也缪熈伯挽歌曰大暮安可晨寐犹死也古诗曰濳寐黄泉下　铣曰乃寤古今为长夜天下同寝寐复何有早晩而矜怨于其间邪此机自解之词】指彼日之方除岂兹情之足搅【音狡　善曰毛诗曰日月其除又曰祗搅予心毛苌曰搅乱也　向曰除去也言彼日之去乃常事耳何足搅乱我情而使忧也】感秋华于衰木瘁零露于丰草在殷忧而弗违夫何云乎识道【善曰言达人之志混齐死生今反盛衰木之秋华思丰草之零露是乃在殷忧而不去何云于识道乎毛诗曰零露团兮又曰在彼丰草韩诗曰耿耿不寐如有隐忧毛长曰违去也法言曰委大圣而好乎诸子者恶覩其识道也殷法也　翰曰至如感病于秋华衰木零露茂草之节是不避深忧之人岂得云识道士也瘁病丰茂违避也】将頥天地之大徳遗圣人之洪宝【善曰尔雅曰頥养也周易曰天地之大徳曰生圣人之大宝曰位　济曰洪大也言将养生而遗荣也】解心累于末迹聊优游以娯老【善曰庄子曰解心之缪去徳之累容动色治气意六者缪心者也恶欲喜怒哀乐六者累徳者也累犹负也毛诗曰优哉游哉亦是戾矣班固汉书述　曰疏克有终散金娱老　良曰言游道徳以解中心忧累下末之迹优游自娱以终老也】
　　怀旧赋【并序　善曰怀旧赋者怀思也谓思于亲旧而赋也】
　　潘安仁
