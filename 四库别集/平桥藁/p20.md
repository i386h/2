<!-- { "loadSidebar": true } -->
　　景泰四年二月廿五日昆山陈公复初卒其子山东胶州学正翊匍匐奔还择明年甲戌三月九日奉柩合塟母孺人胡氏马鞍山北麓之兆奉同年乡贡进士朱旻状求为铭余与翊同学同时居且同里公之外母与先公外母兄弟也不敢辞公讳善字复初陈姓曾大父正大父求益世居太仓弗仕父继宗承家饶裕永乐初元朝廷选闾右实京师继宗与焉遂占籍为宛平人母顾时留太仓与兄某竭力侍事务致其乐县人胡宗器闻其幼孝馆为甥舅甥较诸父子恩爱出自人合多不克终公事其舅如其父县之为甥者独称公为佳壻胡亦自庆所得不止半子也居数歳母顾割赀产三之一畀公公谓已外赘辞归于兄一无所受所居密迩县治一蹴即至令丞出入识公为熟客史胥假贷仰公为德主图谋为作直易易耳公畏官府退缩如懦夫然睨彼公门不但百里人屡有不惮百里至者一日公门往返数四熟客徳主茫无所恃顾乃为计百方轻生重利公遇若辈恒为之蹙额不敢与近逮其屡进屡败公叹曰与其奸纪而破家孰若守已而逺祸也尝被诬系宪台众称其寃数月不得雪公仰天曰我之所恃者惟天耳天何使我乆系耶造谋者与诬人者俱败露一自经死一病恶疾死公出曰谓天髙逺者诬天者也自壮至老素履其分而殁年六十有二子三长即翊尝为礼部防试考官次卫次靖孙男四曾孙男二铭曰
　　兢兢恐説其辐也业业以御其服也百钧千里畴云其覆也彼昏罔知盍亦从其辙也采实造铭来者用告也
　　朱宗海墓志铭
　　公姓朱氏讳衍字宗海苏州昆山人曽祖南坡祖均礼前元时隠伏市井中有古君子气节厥配王氏平生不食素不事佛年一百四歳而终父本道早世公与兄禧尚穉母陈氏率二孤共守以死徇教施恩兼言诱身导详见中书舍人范阳卢儒所撰志文公生硕大且俨幼读书长读律谙练世务克谨朝家三尺县大夫而下有谋则就有疑则问公无舞弄心术料事靡或疎漏大夫之贤者谓公有吏才劝其盍仕公谢而不答有爱之不置者或处为一乡长或处为一里老非其志亦未尝有所终三年淹其为长为老遇乡里孝弟节义举为之扬言于人弗忍埋没无闻或匪度匪彛愚而自用者必呼至委曲喻以辱身玷先之祸使其改徳率行不幸不及而败焉复悯其误罹法网力与解纷然后已故公之乡之里善者获播令闻而愚者亦得以寡过免罪也正统初民病饥公请官廪之赢设粥以食惸独旦暮独任其劳多借以生茅家桥通宪台頽圯弗治公凿石为梁布甎为街复亭桥之上旁堂观音大士像咸公义绩晩筑别业于吴淞之南日与耕夫钓叟为伍不知歳月几何与夫城府升沉荣辱何如也生于洪武某年月日卒于天顺二年某月日享夀七十有几娶苏氏男子三人曰璲治春秋学者称为素庵先生先七年卒娶陆氏曰璧娶唐氏曰洪娶沈氏孙男九人曰昊曰旻乡贡进士顺天府昌平县儒学教谕曰昪曰昱曰防曰炅曰昰曰暲曰曙孙女六人曾孙男五人曰栻曰樐曰格曰某曰棁曾孙女七人冡孙昊以再明年庚辰正月十九日奉塟许墓塘东原匍匐衔哀乞铭为之铭曰
　　年也登登乎尔曾也绳绳乎尔匪徳也其能乎尔
　　陈惟学圹志铭
　　常熟之涂松陈君宗美有丈夫子五人次曰伦者治进士业垂成而卒今其长讳儒字惟学天顺七年八月一日又卒年仅三十有一宗美家素钜家钜则事繁惟学悯其父劳不待指使恒以身先而逸之賔客曰将见宗美有休闲期矣其处兄弟妻孥克尽恩义孰谓斯人不永龄耶妻金氏生女子三长者已受王磵聘宗美以歳甲申三月七日塟先茔之侧伦圹余尝志之今又志惟学圹悲夫铭曰
　　父失家督妻亡予美咎将焉委


　　平桥藁巻十五
　　钦定四库全书
　　平桥藁巻十六
　　明　郑文康　撰
　　传
　　何顺中传
　　何先生字顺中其先人曽大父子云为昆山良医刘国英赘壻今为昆山人子云而上七世皆髙科显官讳熟者宋端平二年进士仕至朝散大夫当时出身家状身后行状刻本具在也子云得刘之术传三世皆以为业至先生大着工巧居太医垣四十年王公贵人有招延之者视仪不视物有仪乃往往则疾家有所恃疾者虽郑声沉滞亦为之不惧或以势位临之弗能致也性嗜酒靡日不饮靡饮不醉醉则喷连百十未已至喷共知其醉先生为客则不辞主为主亦不留客頽然就榻鼻息辄震惊人年七十余修睂长髯顔如渥丹其亦有道士欤家固贫极谨义利之辨故饭恒不足而独酒有余子泽颇有父风焉
　　薛烈妇传
　　城南薛烈妇昆山半山桥人父为银工嫁县小吏邵某为妻洪武初小吏坐死法京司差人提取烈妇时年二十余防垢莫能掩其丽将行差人见而悦之谓小吏曰若欲生致都下盍使事我否则若命尽在中路小吏惧曰如命乃密呼烈妇语故使从烈妇曰吾身洁污君不可得复主矣佯应曰诺是日盛备酒馔饲小吏暮归遂经于粉阁中邻里解其尸塟之冢在西湓渎村彭氏菜圃中即当时之粉阁也
　　论曰予表姑叶年九十所居与小吏家隔一垣曾识烈妇其小吏则防之矣然家有粉阁彼遗业必尚可淡泊守也奚以吏为其身既自为恶又使妻为不善其防大戮宜也差人不鉴小吏为前车覆亦有日独惜银工有此令女托之匪人使少有张负郄鉴之见安至是乎噫君子议婚之初可不慎哉可不慎哉
　　许节妇传
　　昆山蒋喆妻许氏名安世医用衡女用衡家教颇严庭无巫祝尼媪之迹安为处子静心密地耳不纳市井闾巷秽恶声年十八嫁喆嫁两载而喆殁殁后两月而子生家无厚资堂有遗姑所亲乗时以后事微动之安抱儿泣谓姑曰妾愿与此儿同存亡人言无虑也纺绩织纴一心养姑教子笑语不入于邻积二十六年贞白之操无罅隙可议乡里私称为节妇今其子明为教官即遗腹者
　　赞曰李令伯曰舅夺母志是章其母之丑也夫以匹夫匹妇之志夺之弗能也戒其勿夺亦弗能也惟已处之而已矣若曰可夺则共姜之誓苏武之节何独不然哉观许安谓姑曰愿与此儿同存亡夺姑弗论虽欲撼之得乎
　　南庵传
　　南庵无照师滇南人也学佛之法而超乎法之外因进之门墙相与讲中庸多有理趣但人病其性急师亦以此自病故与其徒多不合云
　　论曰急非性也急不可以言性言性则气质之谓也学道者当缓其急以归乎中佩韦是也虽然急不可以言性而可以言志周公坐以待旦孔子发愤忘食非急而何急于道急何不可之有
　　如如禅师传
　　如如禅师不知何许人神僧传失载家君病疟苦头痛于颠顶之上寒热剧甚指甲尽黒漫不省人事见二鬼约长四五寸举动轻捷无与比复有一鬼衣冠俨武臣状乗骑执弓矢俾家君偕二鬼给事备歴艰苦其言有数事若曰欲如此必如此家君儒者闻其言不经宁死弗肯从鬼大怒忽一僧不知何从来以拄杖防击骑鬼之防似有所责遂解围中隔大河僧与家君在河西而鬼河东矣僧曰我乃如如汝归记之遥见二鬼皆跪拜僧僧亦欢喜而受鬼随不见疟亦不复作事在宣徳甲寅六月十二日鬼之言孔子不语怪故不详越数日访如如名号出处于镇江府都纲纪司纲纪公云释典有如如者一禅师一居士禅师好救难弭灾所着有如如语録行世乃知所遇禅师非居士也家君命文康传其事复立木主每歳是日设香灯茶果之供答灵贶焉附録
　　报谢如如禅师疏【戊辰年】
　　伏以神通广大能令百世之尊佛力深解救众生之苦仰惟灵感如如禅师名登释典道振空门一本慈悲夙着厥灵之濯濯普同济利已经奕世之绵绵曩在家君病淹防疟继余小子痛剧瓠犀挥法杖谕法言曽援沉沦于彼岸爇天香扣天鼓再坚揺动于壮年父子衔恩寝兴在念文康近于十三日间闗在客调摄乖方为图口齿之甘大作心腹之疾重资灵贶即获痊安欲拜疏于龛特还书于故里展防诚于旛幢之下布衷曲于文墨之中麤陈茶菓之仪薄设香灯之供以绥后福敬答前休惟愿有子有孙不替奉承之志宜家宜室永无灾害之虞谨疏行状
　　昆山知县郑侯行状
　　侯讳达字叔通姓郑氏世家黄州广济县曽祖观福祖善友父庸永乐初庸隶籍防阳卫今为防阳人侯念上世无仕者胜冠即发愤读书修文辞圗进取兼攻真行书教授武臣子弟数十辈时防阳府学乡试三脱科提调官闻侯名招入补学官弟子宣徳乙夘遂选湖广秋闱第六人考官读其策皆凿凿有用之言表章三问于试录明年卒业太学业成授陜西盩厔县知县盩厔旧有西洛峪水渠在胜国时为农利甚溥后被畊者夷之漫为陆壌令数代无有注意者侯至求原规改而正之农赖以济详载训导长安董楙所撰广济渠记髙乙坐大辟囚系九年侯谳其寃得不死三考书最朝廷赐勅有抚字克勤之褒封父如其官母王妻冯皆孺人景泰五年苏松大饥大疫死者枕籍贫民牵扶入城市乞食旦人而夕鬼主县者莫能措手称病去巡抚尚书李公意时势若此必得有为者吏兹土以拯民艰具奏时侯在选部该进秩乃陞食从六品俸仍来知县事昆为弊积乆济农预备诸仓虽有登载之数而实十无二三侯下车计实在数合诸贫民之数戸不过三斗土块藁秸半之民虽入手终无以为计子弃父夫弃妻老弱待尽侯乃日夜遍诣稍赢余之家喻以祸福官与文劵随其多寡而称贷之得谷数千斛于是分集将委沟壑者于僧寺道观日给粥二次凡官府废材神坛树木悉取以供薪爨病有药礼请致仕良医副葛明仲掌其事劳心焦思黑髪变白及秋髙乡颇稔且水退遣归复业向之庐舍已为糊口所废侯又市竹架屋为经纪之春复给与谷种俾里正假以耕具凡可用心者无一不至此侯在昆第一事初荒时民食犬卖皮犬尽食糟糠麦柤糟糠麦柤尽食草根树皮草根树皮尽别无可食时属县有折粮白金数万两在府侯痛以为言太守误听羣议持往湖湘籴米舍近之逺则涸辙之鲋无以为命矣此民之所以重困也他如巡江千戸索财扰民发其事千户充军随从都御史知事擅揽威权上书直言其奸学谕陈登有治才儒士周号有文学咸与推毂日进老儒龚大章沈诚学于堂谘访民事得失利病咸听尽言为乡试帘外官者三防试帘外官者一性至孝封君与母孺人皆在原籍心不防思言不置口语及必堕泪去年冬满初考即日趣装上道冀得奏请归侍粮事严上司俾姑视事不得去剧不如意天顺二年闰二月廿八日患癃闭七日卒享年五十有九配即冯四川某府经歴义女弟生八男二女賔寅宜实完安宗宠男之名也宠母侧室张韩马刘倪韩王妇之姓也马澂汤某女之壻也归以某年月日塟某地呜呼侯谦恭节俭尽心乃职布袍蔬食畧无富贵气味所谓忧民如有病见客似无官侯诚有焉所着有尊生藁十巻予辱侯爱敬于其殁不能无情谨述数事授诸孤俾乞铭于立言信后者焉谨状
　　彭应徳同配郑氏行状
