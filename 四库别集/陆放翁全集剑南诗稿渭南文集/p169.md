<!-- { "loadSidebar": true } -->
吾辈儒者。当有大略，愿足下旷然无疑于胸中。不当效武夫俗吏但知守故常也，夫战而献
馘。自三代以来用之。不可谓非古，然近世至贼杀平人以为功，靖康。建炎间。不胜其弊。
始更制凯还勿献馘。使将校列上功最而已，由是妄杀之祸十去八九，然则三代圣人之遗法。
尚可改以便事。而况近岁妄庸者所为乎，自今有言见盗者。当一切慰藉遣去。即度其不妄。
或粗有补。则又稍旌别之，虽目前未得力。但使人人敢言见贼。贼踪迹益露。势益穷蹙。远
不过数月。获矣，足下试熟策之，秋暑野次自爱，
答陆伯政上舍书
九月六日。某再拜复书伯政学士宗友兄阁下。即日初寒。伏惟尊候万福，春中蒙见顾。
衰疾无聊。不得款承绝尘迈往之论。至今悒悒，忽贤郎上舍携所贶书及新诗来。已深开慰。
又得杂著诗文一编。置百事读之。所以开益。殆非一端，古声不作久矣。所谓诗者。遂成
小技，诗者果可谓之小技乎。学不通天人。行不能无愧于俯仰。果可以言诗乎。

仆绍兴末在朝路偶与同舍二三君至太一宫，闻中有高士斋，皆名山高逸之士。欣然访
之，则皆扃户出矣。徘徊老松流水之间，久之，一丫髻童负琴引鹤而来，风致甚高。吾辈
相与言曰。不得见高士，得见此童，亦足矣。及揖而问之，则曰。今日董御药生日，高
士皆相率往献香矣。吾辈遂一笑而去。今世之以诗自许者，大抵多太一高士之流也。不见
笑于人几希矣，而望共有陶渊明。杜子美之余风，果可得乎。
杂文数篇，多甲寅以来所著，言论风旨，皆非同乎俗合乎世者。与平甫书，用意尤至，
则石守道。李泰伯气格相上下，而师友渊源，未可以望吾伯政也。然所以告平甫者，尚恐
有所含蓄，不欲尽发。此非面莫究。
昨日儿子自城中来，知方伯谟已卒。天乎，有是哉。计老兄亦同此哀也。贤子表表超
绝，当为名士，不止取科第而已。奉为宗家，赞喜无已。黄精奇妙，感激千万。匆匆不既
所欲言者，亦坐老惫耳。渐寒，珍重珍重。
答王樵秀才书
十一月二日，山阴陆某再拜复书先辈足下。贡举之法，择进士入官者为考试官。官以
考试名，当日夜专心致志以去取士，不可兼莅他事。则又为设一官，谓之监试。监试粗官
不复择，盖夫人而可为也，甚至法吏流外，平日不与清流齿者，亦得为之。故又设法曰，监
试毋辄与考校，则所以待监试可知矣。
某乡佐洪州，适科举岁，当以七月到官，遂泊舟星子湾，几月，闻已锁院，乃敢进，非
独畏监试事烦，实亦羞为之。今年在夔府，府以四月试。试前尝白府帅，愿得移疾，已见
许矣，会部使者难之。某驽弱，畏以避事得罪，遂黾勉入院。某与诸试官皆不相识，惴惴
恐其以侵官犯律令见诟，自命题至揭榜，未尝敢一语及之。不但不与也，间偶见程文一二
可爱者，往往遭涂抹疵诋，令人气涌如山。然归卧室中，财能向壁叹息。盖再三熟计，虽
复强聒，彼护短者决不可回，但取诟耳，若可回，虽诟固不避也。
如足下之文，又不止可爱，诚可敬且畏者。而一旦以疑黜，此岂独足下不能无言，虽
试官与拔解诸人，亦啧啧称屈。某至是直欲以粗官不与考试自恕，其可乎。将因绍介再拜
请罪于门墙而未敢也。不图足下容之察之，更辱赐书，讲修朋友之好，而以前者不能无言
为悔。方是时，使足下遂能无言，固大善。然士以功名自许，非得一官，则功名不可致。虽
决当黜，尚悒悒不能已，况以疑黜乎。某往在朝，见达官贵人免去，不忧沮者盖寡。彼已
贵，虽免，贵固在，其所失孰与足下多，然犹如此。今乃责足下以不少动心，亦非人情矣。
前辈有钱希白，少时试开封，得第二。希白豪迈，自谓当第一，乃诣阙上书诋主司。当时
不以为大过，希白卒为名臣。夫科举得失为重，高下细事耳，希白不能忍其细，而责足下
默默于其重者，可不可耶。是皆已往事，不足复言。区区仰叹足下才气，思有以奉广，故
详及之。
某吴人，凡吴之陆皆同谱，所谓四十九枝谱是也。如龙图公虽差远，顾尚可纪，则于
足下亦有瓜葛。蒙孰笃，尤感。旦暮诣见，先此为谢。

文集卷十四
序十七首
容斋燕集诗序
廉宣仲葺其燕居之室曰容斋，既成。置酒落之。举觞属客。曰。吾闻东郭顺子之为人。
人貌而天。清而容物，吾虽不能。而窃慕焉，诸君以为何如。
或曰。方公盛壮时。以郡文学高第入为博士。公卿尽倾。名流彦士执贽求见者肩摩而
袂属。车骑雍容。行者趋避。议论英发。闻者倾听。傲色不至于目。嫚言不接于耳，方是
时。容物固无甚难也，及转徙江湖。白首下吏。舍于邸者争席。遇于途者相谁何。则公之
容固难矣，至于罹口语。纟圭吏议。少年之喜谤前辈者。哄然成市。公犹容之。则岂不甚难
哉。敢问所以能此者。何也。
宣仲笑曰。是亦有道焉，可容者吾以其情容之。不可容者吾以其人容之，故吾遇客而
欢然。遇酒而醺然。遇怒骂姗侮。如风叶之过吾前。候虫之鸣吾旁也，子欲闻其说乎。方
子之饮酒也。俳谐者箕倨。角抵者裸裎。子何以不怒。岂不以其为此者非嫚耶，此吾所谓
以其情容之也，世有服谗搜慝。习于为恶。勇于为不义者。诚若可疾矣，吾则徐思之。曰。
彼君子耶。固不至此，彼小人耶。此固小人之常，而吾以动心。则去彼亦无几何耳，此又
吾所谓以其人容之也，二者可容。何所不容。而子独何怪于是。坐客愧且叹曰。吾侪诚
小人哉。
某在众人中。尤号褊率。盖屡叹也，酒酣。客皆赋诗。而属某为叙，既不得辞。则因
以识其愧。将览观之。以自儆焉，
京口唱和序
隆兴二年闰十一月壬申。许昌韩无咎以新番阳守来省太夫人于润，方是时。予为通判
郡事。与无咎别盖逾年矣。相与道旧故。问朋游。览观江山。举酒相属。甚乐，
明年。改元乾道。正月辛亥。无咎以考功郎征。念别有日。乃益相与游，游之日。未
尝不更相和答。道群居之乐。致离阔之思。念人事之无常。悼吾生之不留，又丁宁相戒以
穷达死生毋相忘之意，其词多宛转深切。读之动人，呜呼。风俗日坏。朋友道缺。士之相
与如吾二人者。亦鲜矣，凡与无咎相从者六十日。而歌诗合三十篇，然此特其略也。或至
于酒酣耳热。落笔如风雨。好事者从旁掣去。他日或流传乐府。或见于僧窗驿壁。恍然不
复省识者。盖又不可计也，润当淮江之冲。予老。益厌事。思自放于山巅水涯。与世相忘，

而无咎又方用于朝，其势未能遽合。则今日之乐，岂不甚可贵哉。予文虽不足与无咎并传，
要不当以此废而不录也。二月庚辰，笠泽陆某务观序。
送关漕诗序
李固。杜乔。臧洪之死，士以同死为荣。范文正之贬，士以不同贬为耻。今著作之免
归也，御史以风闻言之，天子以无心听之，与前事固大异，而坐客赋诗，或危之何也。风
俗异也。某既列名众诗之次，又承命作序，二罪当并按矣。乾道六年十二月七日，笠泽陆
某序。
云安集序
济南治历城，汉故县也，带泺水而表历山，其山川杂见于。春秋。孟子。史记。诸
书。舜之遗迹，盖至于今可考。士生其间，多通儒名卿秀杰之士，而以笔墨驰骛相高，往
往多清丽雄放警绝之词，与山川称，若今夔府连帅王公是已。公自少时寓秘阁直，晚由尚
书郎长三院御史，出牧于夔，实督峡中十五郡。资忠厚故政令简，心乐易故民夷亲。乃因
暇日，登临瞩望，徘徊太息，吊丞相之遗祠，想拾遗之高风，醉墨淋漓，放肆纵横，实为
一代杰作。
顾夔虽号大府，而荒绝瘴疠，户口寡少，曾不敌中州一下郡。如某辈又以忧患留落，九
死之余，才尽志衰，欲强追逐公后而不可得。向使公当承平时，为并为雍，为镇为定，尽
得四方贤士大夫以为宾客，相与览其河关之胜，以骋笔力，则公众作森列，岂特此而已哉。
虽然，是犹未也。必极公之文，弦歌而荐郊庙，典册而施朝廷，然后曰宜。今乃犹啸咏于
荒山野水之滨，追前世放逐羁旅之士而与之友，虽小夫下吏，或幸得之。呜呼，是可叹欤公以乾道七年八月移牧永嘉，行有日，奉节令右从政郎普慈安裒公在郡文章若干篇
为。云安集。且属通判州事左承议郎山阴陆某为序。十月二十六日序。
送范西叔序
乾道壬辰二月，予道益昌，始识范东叔。后月余，遂与东叔兄西叔为僚于宣威幕府。又
三月，西叔以枢密使荐，趣召诣行在所。二君皆中书侍郎荣公孙也。昔荣公对制策于治平，
争诏狱于熙宁，论河事边事刑名赦令于元祐，虽用舍或小异，而要皆不合，故用不极其材
以没。没又列党籍，其门户为世排诋讳恶者几四十年。又四十年，而西叔兄弟始复奋发，为
蜀知名士。世之论盛衰者，谓人众胜天，天定亦胜人。予独鄙此说。夫盛衰皆天也，人何
与焉。天将祸人之国，则小人得志而君子废。其将福之也，则君子见用而小人绌。国有祸
福，而君子无屈伸。彼区区者，乃诚谓天与人以众寡疾徐为胜负，岂不可悲也哉九月丁丑，西叔始东下，同舍相与临漾水，置酒赋诗，而属予为序。夫吾曹之望于西
叔所以继荣公者，岂独爵位隆赫，文辞行中朝而已哉。虽然，予与西叔，皆党籍家也。既
以励西叔，亦以自励，且励吾东叔云。

东楼集序
余少读地志，至蜀汉巴僰，辄怅然有游历山川。揽观风俗之志。私窃自怪，以为异时
或至其地以偿素心，未可知也。岁庚寅，始溯峡至巴中，闻竹枝之歌。后再岁，北游山南，
凭高望鄠。万年诸山，思一醉曲江渼陂之间，其势无由，往往悲歌流涕。又一岁，客成都
唐安，又东至于汉嘉，然后知昔者之感，盖非适然也。到汉嘉四十日，以檄得还成都。因
索在笥，得古律三十首，欲出则不敢，欲弃则不忍，乃叙藏之。乾道九年六月二十一日，山
阴陆某务观序范待制诗集序
石湖居士范公待制敷文阁来帅成都，兼制置成都。潼川。利。夔四道。成都地大人众，
事已十倍他镇，而四道大抵皆带蛮夷，且北控秦陇，所以临制捍防，一失其宜，皆足致变
故于呼吸顾盼之间。以是幕府率穷日夜力，理文书，应期会，而故时巨公大人，亦或不得
少休。及公之至也，定规模，信命令，弛利惠农，选将治兵。未数月，声震四境，岁复大
登。幕府益无事，公时从其属及四方之宾客饮酒赋诗。公素以诗名一代，故落纸墨未及燥，
士女万人，已更传诵，被之乐府弦歌，或题写素屏团扇，更相赠遗，盖自蜀置帅守以来未
有也或曰。公之自桂林入蜀也，舟车鞍马之间，有诗百余篇，号。西征小集。尤隽伟，蜀
