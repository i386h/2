<!-- { "loadSidebar": true } -->
　　新署宫衔作候窗，只应独夜守明釭。妖淫羞煞波斯女，裸逐相看大体双。
　　〖《清异录》：南汉刘晟，殿侧置宫人，望明窗以候晓。宫人谓之候窗监。又：刘鋹得波斯女，黑腯而慧艳，善淫。鋹嬖之，赐号“媚猪”。又选恶少年，配以雏宫人，使褫衣露偶。鋹扶媚猪延行玩览，号曰“大体双”。〗 
　　远游冠服紫霞裾，内殿尊严奉女巫。宝帐高悬呼太子，玉皇昨降上清都。
　　〖《十国春秋》：女巫樊胡子，自言玉皇降胡子身。帝于内殿设帐幄，陈宝贝。胡子冠远游冠，衣紫霞裾坐帐中，宣祸福，呼帝为“太子皇帝”，国事多叩于胡子。〗 
　　昌华苑里月如霜，野蕈丛生辇路荒。执梃降王嗤作长，花名谁唤小南强。
　　〖叶廷圭《海录》图经：荔子州在番禹县，刘氏子其上创昌华苑。《五国故事》：大宝末年，野蕈生于宫殿。《通鉴》：太宗将讨北汉，鋹进言曰：“臣率先来朝，顾得执梃为诸国降王长。”《清异录》：南汉，每见北人盛夸岭海之强，世宗遣使入岭馆，接者遗茉莉，文其名曰“小南强”。〗 
　　轧轧机声万户同，八床山茗摘幽丛。好开明月春风圃，老作湖南一令公。
　　〖按：马殷，梁开平元年为楚王，传希声、希范、希广、希萼、希崇五主，为南唐所灭。《十国春秋》：湖南不事桑蚕，高郁劝王令输税者以帛代钱，由是机杼大盛。又：高郁请听民售茶，由是属内民皆得摘山收茗，茗号曰“八床主人”。《尧山堂外纪》：马殷建明月圃于潭州，命徐仲雅赋诗“凿开青帝春风圃，移下嫦娥夜月楼”。《册府元龟》：曹琛往湖南，马殷册命，或欲称臣，呼殷为殿下，琛谓之曰：“岂有湖湖南一令公，称藩唐室，复欲天使称臣哉？”既见殷，但呼公而已。〗 
　　娉婷秀质毓兰房，爱主盈盈驾七香。唇齿远联秦晋好，才归珠海又钱塘。
　　〖《十国春秋》：南平王刘岩求婚，许之，王遣弟永顺节度使存送女于广南。吴越王钱镠为其子傅璛来求婚，许之，命掌书记李岘、马匡送女于吴越。〗 
　　丹砂涂壁烂生光，十六楼成又五堂。合殿更看云气绕，九龙争吐篆烟香。
　　〖《十国春秋》：文昭王希范作天策、光政等十六楼，天策、勤政等五堂，涂殿率用丹砂。《通鉴》：希范作九龙殿，刻沉香为八龙，长十馀丈，抱柱相向。希范居其中自为一龙。《三楚新录》：凌晨将坐，先使人焚香于龙腹中，烟气郁然而出，若口吐焉。〗 
　　麝香风暖日迟迟，嘉宴堂开泛玉卮。妒杀风流徐学士，会春园里赋新诗。
　　〖《十国春秋》：王建有会春园、嘉宴堂、金华殿。闲携子弟僚属于会春园游宴。学士徐仲雅等赋诗、上觞，昼夜无节。《湖湘故事》：马氏作会春园开宴，徐东野作诗，有“山色远堆螺黛雨，草梢春嘎麝香风”，为当时所称。〗 
　　漏尽铜壶醉未休，可堪花谢汉宫秋。马家妇是彭家女，长夜何曾纵夜游。
　　〖《通鉴》：天复三年，楚顺贤夫人彭氏卒。彭夫人貌陋，而治家有法，希范惮之。既卒，希范始纵声色，为长夜之饮。《十国春秋》：秦国夫人薨，石文德献挽词，有“月沉湘浦冷，花谢汉宫秋”句。王品为挽诗第一。又：秦国夫人尝上香报恩禅院，僧问曰：“夫人何家妇女？”夫人以其辞之忽，也遽索檐子，疾归，且以其言告文昭王，王笑曰：“此释氏禅机耳，何不答以‘彭家女、马家妇’，则禅机立解矣。”夫人惭服曰：“是妾无见性之过也。”〗 
　　众驹争栈亦堪悲，苦谏深闺泪暗垂。一片梧桐眢井月，仓黄不似景阳时。
　　〖《十国春秋》：许德勋语吴人曰：楚国虽小，旧臣宿将故在也。愿吴朝勿以为念，他日众驹争阜栈后可图耳。《通鉴》：马希萼调朗州丁壮为乡兵，将攻潭州。其妻苑氏谏曰：“兄弟相攻，胜负皆为人笑。”不听，已而败归。苑氏泣曰：“祸将至矣。余不忍见也。”赴井而死。〗 
　　家山高会唱吴讴，玉爵金尊迭劝酬。喜见白头邻媪在，宁馨犹复说婆留。
　　〖按：钱镠，梁开平元年为吴越王，传元瓘、宏佐、宏宗、宏俶四主，后纳土于宋。《十国春秋》：王置酒，高会父老，男妇八十以上者，金尊。百岁者玉尊。王执爵上寿，高扬吴音为歌，举座赓之，叫笑振席。《武肃世家》：王衣锦亲巡，有邻媪九十馀，携壶浆迎王曰：“钱婆留宁馨富贵”，王下车拜之。《吴越备史》：王始诞之夕，红光满室，皇考颇怪之，将弃于井。祖妣知非常人，固不许。因小字曰“婆留”，而井亦以名焉。〗 
　　春露秋霜泪暗挥，萱闱长日色依依。层楼亲负同欢笑，衣锦分明是彩衣。
　　〖《吴越备史》：王纯孝禀于天性，每春秋祭享，必鸣咽流涕。尝曰：“今日贵盛，皆由积善所致，但恨祖母不能见耳。”尝游后庭层楼，皇妣春秋高，不能上。王亲负而登焉。〗 
　　深宵机杼月黄昏，寸帛时关民隐存。暇日偶寻游赏地，百缣争肯施空门。
　　〖《吴越备史》：正德夫人吴氏将游奉国寺，王乃命帛百缣以备散施，夫人曰：“妾备尝机杼之劳，遽以游赏费之，非恤民之道。”遂不受而罢。〗 
　　陌上花开莺乱飞，香车过处色芳菲。君王不道多情甚，赢得歌声缓缓归。
　　〖东坡《陌上花序》：吴越王妃归临安，王以书遗妃曰：“陌上花开好，缓缓归矣。”吴人用其语为歌，含思宛转，听之凄然。〗 
　　元女联姻沁水开，吹箫未下凤皇台。鸾锵重见如云盛，百两还从帝里来。
　　〖《十国春秋》：天佑三年，唐哀帝选武肃王第三子傅瑛，尚寿昌公主。未及降而卒。天佑四年，哀帝又选武肃王第十五子傅璟为驸马。〗 
　　侍女中宵各主更，缀铃枕上夜频惊。后庭乐部浑抛却，只鼓胡琴一再行。
　　〖《吴越备史》：王每夕必列侍女，各主一更，戒之曰：“外有报事，当振铃声以为警省。”又以圆木小枕缀铃，睡熟则欹，由是而寤，名曰“警枕”。又：尝夕宴诸王子及诸孙，命鼓胡琴，未数曲遽止之，曰：“外间当谓我不恤政事，为长夜之饮也。”宴遂罢。〗 
　　香含宝鸭篆烟融，铸得铜容奉蕊宫。道服曾宗黄老学，松风一曲奏丝桐。
　　〖《吴越备史》：王命铸王妣恭懿太夫人铜容二，致于奉国、金地二尼寺。恭懿夫人幼而婉淑，善鼓琴，颇尚黄老学居，常被道士服，余皆布练而已。〗 
　　锦棚绣褓饰珠钿，银鹿成群戏帐前。谁是释迦亲抱送，宫中特铸洗儿钱。
　　〖《吴赵备史》：庄穆夫人马氏，常置银鹿于帐前，坐诸公子于上。夫人阅其聚戏，喜动颜色。《十国春秋》：穆王第十四子俨初生之夕，母崔夫人合瞑时，见一僧坐帐前，既寤，彷佛如见，乃生俨。文穆王，喜命铸金银大钱，为洗儿之具。〗 
　　曾驾云軿觐帝畿，金银汤药锡宫围。骈蕃天宠加尤渥，特典还对异姓妃。
　　〖《十国春秋》：开宝九年，王与妃及世子入觐，加封吴越国王、妃。宰相言：“异姓无封妃故事”。太祖曰：“行自我朝，表特恩也。”妃辞谢，中宫赐金银、衣着、汤药、法酒等。〗 
　　浮图插汉影亭亭，镌偏华严几度经。更乞君王亲作记，夕阳金碧照南屏。
　　〖《十国春秋》：黄妃尝于南屏山雷峰显严院建塔。奉藏佛螺髻发，名黄妃塔，塔高四十馀丈，兀立层霄，金碧璀璨。建塔时，以石刻《华严经》鳞甃其下。忠懿王有《建塔记》。〗 
　　西湖湖水碧溶溶，十里楼台罨画中。复道衣香人影乱，一时同在水晶宫。
　　〖按：王审知，梁开平三年，为闽王，子延翰、延钧嗣，称帝，传昶，羲二主。羲为朱文进所弑。《涌幢小品》：伪闽王延翰跨城西西湖筑室十馀里，号曰“水晶宫”。每携后庭游宴，从子成复道以出。〗 
　　羽葆霓旌扈属车，溪田处处丽如霞。不知宫锦裁多少，铺遍泉州母后家。
　　〖《十国春秋》：惠宗幸泉州，如皇太后母家，谒黄氏家庙，田铺缇锦、木被彩缯，因名里曰“锦里驿”，曰“锦田居”，曰“锦第溪”，曰“锦溪墓院”，曰“锦溪院”。〗 
　　新筑长春夜宴开，万枝龙烛映蓬莱。靓妆侍女分行立，玉腕金尊次第来。
　　〖《十国春秋》：永和元年，立淑妃陈氏为皇后。后本昭武帝侍婢，名金凤，惠宗嬖之，筑长春宫以居，数为长夜之饮。每宴，燃金龙烛数百枝，敕宫婢数十擎杯柈，多金玉、玛瑙、琥珀、玻璃之属，以次递进，不设几筵。〗 
　　堂开甘露两株茶，珠琲金茎早着花。相约倾筐联雅会，清人树底试新芽。
　　〖《清异录》：伪闽甘露堂前两株茶，郁茂婆娑，宫人呼为“清人树”。每春初，嫔嫱戏摘新芽，堂中设倾筐会。〗 
　　锦衣簇簇映红妆，弦管声喧兰麝香。上已风光修契好，桑溪溪畔共流觞。
　　〖《金凤外传》：三月，上己延钧修禊桑溪，金凤偕后宫杂衣，文锦，列坐水次，流觞娱畅，沈麝之气，环佩之音，达于远近。途中丝竹管弦，更番迭奏。〗 
　　紫蓼青蒲浪影浮，短衣飞棹竞中流。乐游新曲同声唱，长奉君王斗彩舟。
　　〖《金凤外传》：端阳日，造彩舫于西湖，每舫载宫女二十馀人，衣短衣，鼓楫争先，延钧御大龙舟以观。金凤作《乐游曲》，使宫女同声歌之。曲曰：“西湖南湖斗彩舟，青蒲紫蓼满中洲。波渺渺，火悠悠，长奉君王万岁游。”〗 
　　大床长枕暖生春，殢雨尤云杂笑颦。更向水晶屏下望，分明玉体看横陈。
　　〖《金凤外传》：延钧张长枕大床，拥金凤与诸宫人裸卧，造水晶屏风，与金凤狎淫于内，令宫女隔屏觇之。〗 
　　镂金错彩烂牙床，飞燕宫中赤凤翔。谁信长春明月夜，九龙帐底贮归郎。
　　〖《十国春秋》：惠宗晚年得风疾，后遂与幸臣归守明私。惠宗尝命锦工造缕金五彩九龙帐于长春宫。既成，进之，守明日宿于内，国人歌曰：“谁谓九龙帐，惟贮一归郎。”〗 
　　曼殊陀利斗秾华，红雨飞空整复斜。好设六宫三昧宴，依稀天女散天花。
　　〖《清异录》：闽昶春馀宴后苑，飞红满空。昶曰：“《弥陀经》云：’雨天曼陀罗华‘，此景近似。今日观化工之雨天三昧，宜召六宫，设三昧宴。”〗 
　　金础珠帘奉丽华，坐还同席出同车。情根不断人间种，犹作鸳鸯一树花。
　　〖《金凤外传》：延钧为春燕造东华宫，以真珠为帘幙，范金为柱础。《十国春秋》：康宗后李氏，本惠宗宫人，名春燕，有色。康宗烝焉，遂立为皇后。行则同舆，坐则同席。后康宗与后葬莲花山侧，冢上有树生异花，似鸳鸯交颈。时人名曰“鸳鸯树”。〗 
　　剩粉残香锁画楼，莲花山畔黯松楸。却怜一样倾城色，化作胭脂土一邱。
