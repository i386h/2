<!-- { "loadSidebar": true } -->
　　臣以愚顽，显备大位，犬马气衰，猥得进见，论难于前，无所甄明，衣服之赐，诚为优过。臣闻说经者，传先师之言，非从己出，不得相让；相让则道不明，若规矩权衡之不可枉也。难者必明其据，说者务立其义，浮华无用之言不陈于前，故精思不劳而道术愈章。法异者，各令自说师法，博观其义。览诗人之旨意，察《雅》《颂》之终始，明舜、禹、皋陶之相戒，显周公、箕子之所陈，观乎人文，化成天下。陛下既广纳謇謇以开四聪，无令刍荛以言得罪；既显岩穴以求仁贤，无使幽远独有遗失。（《后汉·鲁丕传》）
　　◇奏止赵王避疾学宫
　　臣闻《礼》，诸侯薨于路寝，大夫卒于适室，死生有命，非有逃避之典也。学宫传五帝之道，修先王礼乐教化之处，王欲废塞，以广游宴，事不可听。（《后汉·鲁丕传》「丕拜赵相。赵王商尝欲避疾，便时移住学宫，丕止不听。王乃上疏自言，诏书下丕。丕奏」云云。「诏从丕言」。）
　　◎胡滕
　　滕，为南阳从事，历大将军西曹掾。
　　◇请比都官从事表
　　天子无外，乘舆所幸，便为京师。臣请荆州刺史比司隶，臣比都官从事。（《御览》六百六引《桂阳先贤画赞》「胡滕部南阳从事，遇大驾南巡，求索总猥滕表」云云。「帝奇其才，悉许之」。）
　　◎刘毅
　　毅，齐武王曾孙。建初二年，封平望侯。永元中，坐事夺爵。永初中，召入东观，复故封。元初初，拜议郎。
　　◇上书请著太后注纪
　　臣闻《易》载羲、农而皇德著，《书》述唐、虞而帝道崇，故虽圣明，必书功于竹帛，流音于管弦。伏惟皇太后膺大圣之姿，体乾坤之德，齐踪虞妃，比迹任姒，孝悌慈仁，允恭节约，杜绝奢盈之源，防抑逸欲之兆，正位内朝，流化四海。及元兴、延平之际，国无储副，仰观乾象，参之人誉，爰立陛下为天下主，永安汉室，绥静四海。又遭水潦，东州饥荒。垂恩元元，冠盖交路，菲薄衣食，躬率群下，损膳解骖，以赡黎苗。恻隐之恩，犹视赤子。克己引愆，显扬仄陋，崇晏晏之政，敷在宽之教。兴灭国，继绝世，录功臣，复宗室。追还徙人，蠲除禁锢。政非惠和，不图于心；制非旧典，不访于朝。弘德洋溢，充塞宇宙；洪泽丰沛，漫衍八方。华夏乐化，戎狄混并。丕功著于大汉，硕惠加于生人。巍巍之业，可闻而不可及；荡荡之勋，可诵而不可名。古之帝王，左右置史，汉之旧典，世有注纪。夫道有夷崇，治有进退。若善政不述，细异辄书，是为尧、汤负洪水大旱之责，而无咸熙假天之美；高宗、成王有雉ず迅风之变，而无中兴康宁之功也。上考《诗》《书》，有虞二妃，周室三母，修行佐德，思不逾阈。未有内遭家难，外遇灾害，览总大麓，经营天物，功德巍巍若兹者也。宜令史官著《长乐宫注》《圣德颂》，以敷宣景翟，勒勋金石，悬之日月，摅之罔极，以崇陛下之孝。（《后汉·和熹邓后纪》：「元初五年，平望侯刘毅以太后多德政，欲令早有注纪，上书安帝。」）
　　◎刘余
　　余，毅从弟。嗣父复爵临邑侯。永初中，召入东观，除校书郎。有《集》二卷。
　　◇玄根赋
　　一足之夔，九头之。（《文选·江赋》注）
　　戴金翠，珥珠玑。（《文选·洛神赋》注）
　　前殿冬。（《文选·七启》注引《玄根颂》）
　　致垂棘以为墀。（《文选·颜延之元皇后哀册文》注）
　　芳林臻臻，朱竹离离，菱芡吐荣，若摅锦而布绣。（《御览》九百七十五）
　　素雁蜿感清羽，玄鹤回翔应徵宫。（《北堂书钞》一百九引《玄根颂》）
　　◇上书谏铸钱事
　　夫食者，乃有国之大宝，生民之至贵也。见比年已来，良田尽于蝗螟之口，杼轴空于公私之求，野无青草，室如悬罄，所急朝夕之飧，所患靡之事，岂谓钱之锲簿铢两轻重哉！就使当令土砾化为南金，瓦卤变为和玉，沙石悉成随珠，犬羊尽作狐白，绛绣盈堂，文绮缦野，使百姓渴无所饮，饥无所食，虽羲皇之纯德，大禹之勤劳，周文之不暇，犹不能以保萧墙之内。（《艺文类聚》六十六）
　　◇与窦季玮书
　　君嚼茹坟典，履公修行。（《北堂书钞》）
　　◇与李子坚书
　　下车负乘，剧贼未擒（《文选·范蔚宗后汉宦者传论》注）。吏民强犷，比屋为贼。（又沈约《齐安陆昭王碑》注）
　　◇郡太守箴（一作「崔瑗」）
　　有嬴驱除，焚旧典纪，荡灭蕃畿，罢侯置守。秦发闾左，陈涉奋威；楚筑乾溪，灵王不归。征遐由近，可不肃。守臣司境，敢告执机。（《艺文类聚》六）
　　大汉遵周，化洽九区。（《文选·赭白马赋》注，又《陆机皇太子宴玄圃诗》注。又《赵至与稽茂齐书》注作「遵因」）
　　◎张敏
　　敏，字伯达，河间莫阝人。建初二年，举孝廉，四迁为尚书。永元中，拜司隶校尉，迁汝南太守，坐事免。延平元年，拜议郎，再迁。永初初，为颍川太守，代周章为司空。
　　◇驳轻侮法议
　　夫《轻侮》之法，先帝一切之恩，不有成科，班之律令也。夫死生之决，宜从上下，犹天之四时，有生有杀。若开相容恕，著为定法者，则是故设奸萌，生长罪隙。孔子曰：「民可使由之，不可使知之。」《春秋》之义，子不报仇，非子也。而法令不为之减者，以相杀之路不可开故也。今托义者得减，妄杀者有差，使执宪之吏得设巧诈，非所以导（一作「遵」）「在丑不争」之义。又《轻侮》之比，浸以繁滋，至有四五百科，转相顾望，弥复增甚，难以垂之万载。臣闻师言：「救文莫如质。」故高帝烦苛之法，为三章之约。建初诏书有改于古者，可下三公、廷尉，蠲除其敝。（《后汉·张敏传》，「建初中，有人侮辱人父者，而其子杀之，肃宗贳其死刑而降宥之，自后因以为比。永元中，遂定其议，以为《轻侮法》。敏驳议」。）
　　◇复上疏议轻侮法
　　臣敏蒙恩，特见拔擢，愚心所不晓，迷意所不解，诚不敢苟随众议。臣伏见孔子垂经典，皋陶造法律，原其本意，皆欲禁民为非也。未晓《轻侮》之法，将以何禁？必不能使人不相轻侮，而更开相杀之路，执宪之吏复容其奸枉。议者或曰：「平法当先论生。」臣愚以为天地之性，唯人为贵，杀人者死，三代通制。今欲趣生，反开杀路，一人不死，天下受敝。记曰：「利一害百，人去城郭。」夫春生秋杀，天道之常。春一物枯即为灾，秋一物华即为异。王者承天地，顺四时，法圣人，从经律。愿陛下留意下民，考寻利害，广令平议，天下幸甚。（《后汉·张敏传》，「议寝不省。敏复上疏。和帝从之」。又略见《通典》一百六十六，《御览》四百五十二）
　　◎应顺
　　顺，字仲华，汝南南顿人。建初中，举孝廉，为尚书郎，转右丞，出为冀州刺史，再迁东平相。永元中，历左冯翊（见《陈宠传》），河南尹，拜将作大匠。
　　◇上言宜给计吏舍馆
　　百郡计吏，观国之光，而舍逆旅，崎岖私馆，直装衣物，弊朽暴露，朝会邈远，事不肃给。晋，霸国盟主耳，舍诸侯于隶人，子产以为大讥。况今四海之大，而可无乎？（《续汉·百官志二》注补引《汉官》，「永元十年，应顺上言」。）
　　◎应奉
　　奉，字世叔，顺曾孙。桓帝时，四府举才堪将帅，拜武陵太守，坐事免，寻为司隶校尉，引疾退。有《洞序》九卷。
　　◇理李膺等疏
　　昔秦人观宝于楚，昭奚恤莅以群贤；梁惠王玮其昭乘之珠，齐威王答以四臣。夫忠贤武将，国之心膂，窃见左校施刑徒前廷尉冯绲、大司农刘、河南尹李膺等，执法不挠，诛举邪臣，肆之以法，众庶称宜。昔季孙行父亲逆君命，逐出莒仆，于舜之功二十之一。今膺等投身强御，毕力致罪，陛下既不听察，而猥受谮诉，遂令忠臣同愆元恶。自春迄冬，不蒙降恕，遐迩观听，为之叹息。夫立政之要，记功忘失，是以武帝舍安国于徒中，宣帝征张敞于亡命。绲前讨蛮荆，均吉甫之功。数临督司，有不吐茹之节。膺著威幽、并，遗爱度辽。今三垂蠢动，王旅未振。《易》称「雷雨作解，君子以赦过宥罪」。乞原膺等，以备不虞。（《后汉·李膺传》）
　　◇上书谏立后
　　臣闻周纳狄女，襄王出居于郑；汉立飞燕，成帝胤嗣泯绝。母后之重，兴废所因。宜思《关雎》之所求，远五禁之所忌。（《后汉·应奉传》）
　　◎应劭（一）
　　劭，字仲远，一作仲援，又作仲瑗，奉子。灵帝时，举孝廉，辟车骑将军何苗掾，以高第出为营陵令，迁太山太守。兴平初，弃郡奔袁绍。有《汉书集解》二十四卷，《汉朝驳议》三十卷，《律略论》五卷，《汉官仪》十卷，《风俗通义》三十一卷，《集》四卷。
　　◇贡药物表
　　臣劭言，郡旧因计吏献药，阙而不修，惭悸交集，无辞自文。今道少通，谨遣五官孙艾贡茯苓十斤，紫芝六枝，鹿茸五斤，五味一斗，计吏发行，辄复表贡。（《御览》九百八十四）
　　◇奏上删定律令
　　夫国之大事，莫尚载籍。载籍也者，决嫌疑，明是非，赏刑之宜，允获厥中，俾后之人，永为监焉。故胶东相董仲舒，老病致仕，朝廷每有政议，数遣廷尉张汤亲至陋巷，问其得失。于是作《春秋决狱》二百三十二事，动以经对，言之详矣。逆臣董卓，荡覆王室，典宪焚燎，靡有孑遗，开辟以来，莫或兹酷。今大驾东迈，巡省许都，拔出险难，其命惟新。臣累世受恩，荣祚丰衍，窃不自揆，今少云补，辄撰具《律本章句》《尚书旧事》《廷尉板令》《决事比例》《司徒都目》《五曹诏书》及《春秋断狱》，凡二百五十篇。蠲去复重，为之节文。又集驳三十篇，以类相从，凡八十二事。其见《汉书》二十五，《汉记》四，皆删叙润色，以全本体。其二十六，博采古今之瑰玮之士，文章焕炳，德义可观。其二十七，臣所创造。岂ム自谓必合道衷，心焉愤邑，聊以藉手。昔郑人以乾鼠为璞，鬻之于周；宋愚夫亦宝燕石，缇纽扣纟十重。夫睹之者掩口卢胡而笑，斯文之族，无乃类旃。《左氏》实云，虽有姬姜丝麻，不弃憔悴菅蒯，盖所以代匮也。是用敢露顽才，厕于明哲之末。虽未足纲纪国体，宣洽时雍，庶几观察，增阐圣听。惟因万机之余暇，游意省览焉。（《后汉·应劭传》，《晋书·刑法志》）
　　◇驳韩卓募兵鲜卑议
