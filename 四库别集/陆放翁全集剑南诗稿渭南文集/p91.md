<!-- { "loadSidebar": true } -->
陋巷师颜回。
岁暮贫甚戏作
得米还求涧底薪，始知天地有穷人。年开八秩宁赊死，官及三儿不救贫。药尽无如医
偃蹇，囊空那办酒逡巡。柳条萱草添愁思，不似寻常见早春。
汪叔潜教授挽辞
江南有奇士，英誉早飞腾。未见心先契，相从气倍增。时烦问字酒，屡共读书灯。下
榻延徐孺，同舟得李膺。百年期永好，一旦失良朋。稚子初何取，龙门亦许登。流光疾于
鸟，旧社冷如冰。欲作千言诔，衰迟愧未能。
汪给事太夫人程氏挽辞
爵色恩荣盛，乡闾誉望尊。儒科传累叶，上寿萃高门。阡茂新栽柏，堂余旧树萱。故
民何以报，沾酒望秋原。
太恭人谕氏挽辞
耄齿人谁及，高门世共荣。始终膺备福，稚老遇升平。纶纟孛褒嘉事，乡闾恻怆情。吾
诗傥传世，亦足见平生。
路乾
日晒霜融步步泥，旬余不到石泉西。连朝和暖得乾路，唤取邻翁来杖藜。
寒夜
闭户岁云暮，翻书夜向阑。足僵知火尽，目钝觉灯残。跃浦鱼惊獭，穿林犬逐獾。三
年纳微禄，无愧得心安。
乍晴至园中
药笈渔竿每自随，枯筇短帽恰相宜。投林但有穷猿喜，伏枥元无老骥悲。岩溜甘寒通
碧沼，野梅清绝隔疏篱。放翁老甚情怀懒，那办题诗寄所思。
诗集卷四十五一百首
十二月三日夜桥上看月
常时新月有无间，今夕清晖抵半环。柳外桥高最堪望，凭阑目送下西山。
流年
流年及耄敢前期，浮世如沤只自知。多贮闲愁持抵酒，剩游好景拟供诗。海东药到宽
衰疾，山旻下书稀怆别离。约束春盘莫草草，又当梅发两京时。
山家五首
风月宽闲地，溪山隐遁身。云边安井臼，竹里过比邻。洗术分岩瀑，烹芝束涧新。柴
门敲不应，疑是避秦人。
又
种药为生业，弹琴悦性灵。中宵煮白石，平旦诵黄庭。茶熟眠初起，儿扶酒半醒。意
行无定处，猿鸟共忘形。
又
长生固非道，得道自长生。书不传关尹，言谁契广成。罗浮观日出，句曲听松声。闻
说长安好，何妨醉太平。
又
陶葛金丹诀，千年秘不传。人皆肖天地，世岂乏神仙。扰扰生趋死，悠悠食复眠。微
言谁复领，浩叹抚遗编。
又
清绝更谁如，松风小阁虚。癉巾参几杖，鹤毳落琴书。新凿淘丹井，常携属刂药钅且。身
闲随处乐，何况是吾庐。
小舟白竹篷盖保长所乘也偶借至近村戏作二首
茅檐细雨湿炊烟，江路清寒欲雪天。不爱相公金络马，羡他亭长白篷船。
又
雪云无际暗长空，小市孤村禹庙东。一段荒寒端可画，白篷笼底白头翁。
稻饭
买得乌犍遇岁穰，此身永免属官仓。塘南塘北九千顷，八月村村稻饭香。
残腊二首
残腊无多寒渐薄，新春已近日微长。棋枰散后轩窗静，梅坞归来襟袖香。海雾笼山青
淡淡，河堤潴水白茫茫。鹭飞前导生游兴，笑岸纶巾上野航。
又
残腊去春才十日，衰翁告老已三年。乳糜但喜分香钵，银胜那思映彩鞭。万里当时嗟
漫浪，一窗此日困沉绵。清泉白石无人到，且结梅花淡淡缘。
书志
著书汗马牛，不如守道力。卖文取卿相，讵是儒者职。孔光岂不学，千载汗简册。通
塞本细事，于我奚失得。袁安卧空庐，亦度风雪夕。如何慕温饱，挠节不自惜。我突无炊
烟，或至日中昃。小儿抱遗经，衣短两胫赤。吟诵何琅琅，声如出金石。掩卷语乃翁，圣
有陈蔡厄。
数日不出门偶赋三首
衰甚身如作茧蚕，经旬不省出茅庵。老僧遣信分茶串，隐士敲门致酒甔。看鹤松阴赏
高洁，疏泉石罅得清甘。地偏心远无车马，赖有吾儿与剧谈。
又
十二年来一日同，饭蔬略似诵经翁。居家不拟依邻富，报国惟思祝岁丰。冰涧乍通寒
溜碧，兰丛新放露芽红。闲门万化俱观尽，那用瞿昙更说空。
又
湖上蜗庐仅自容，寸怀无奈百忧攻。补衣未竟迫秋露，待饭不来闻午钟。稚子挟书勤
质问，邻翁释耒间过从。今朝一笑君知否，满瓮新醅粥面醲。
寄题严居厚伴钓轩
人生有至乐，莫若江湖中。千钱买短舟付，青箬织孤篷。潮生鼓棹去，烟波浩无穷。长
歌送夕阳，回首万事空。伴钓君已奇，我乃真钓翁。君出羊裘家，散人亦吾宗。一见即定
交，正以气味同。何时溪庄路，共醉芦花风。
寄赵昌甫并简徐斯远
我诗非大手，我酒亦小户。得游名胜间，独以用心苦。赵子乃宿士，山立谁敢侮。寓
名祝融祠，蓑笠卧烟雨。高吟三千篇，一字无尘土。朱先少许可，书每说昌甫。虽云忍饥
瘦，得丧亦相补。差君与斯远，文中真二虎。
我老日益衰，想像气如缕。
南园观梅
幽径疏篱洗世尘，眼明见此数枝新。横斜恰受三更月，璀璨先回万物春。洛浦凌波矜
绝态，缑山骑鹤想前身。放翁著句烦君记，画在生绡却未真。
老身
老身无处著，登望忆闲游。白浪浮天远，黄云出塞秋。百年殊鼎鼎，万事只悠悠。岁
晚长亭路，寒侵季子裘。
独处
老夫闭门衰疾婴，小儿适有南山行。一奴入市暮未返，愔愔不闻鸟雀鸣。地炉火死冻
脚硬，欲作薄粥愁空枪。平生遣日赖诗句，久矣无复吟哦声。但余一点真正念，照了万象
犹精明。欲论此事向何许，众中倘遇千人英。
醉中歌
文章日益近衰陋，风节久已嗟陵夷。元祐大苏逝不返，庆历小范今谁知。闭门学古人
共笑，低头就俗我却疑。脱衣幸可买渔舟定，烂醉浩歌随所之。
排闷
人间岁月莽悠悠，老大悲伤只涕流。民餍糟糠宁细事，俗忘节义更深忧。潦归宿麦犹
难望，雪少同云未易求。自叹此生真已矣，且偷暇日弄孤舟。
庚申十二月二十一日西和州健步持子布书报
已取安康襄阳路将至九江矣悲喜交怀作长句二首
吴蜀相望万里程，征鞍忽报近湓城。角巾已入三更梦，老眼先增十倍明。告至遍为亲
旧问，劳还深愧里闾情。追思二纪暌离事，喜
心 极翻成涕泗横。
又
万里东来双鲤鱼，衰翁悲喜得儿书。闻过岘首已冬至，想到匡庐将岁除。辛苦山行穿
雪履，凄凉旅饭嚼冰蔬。此行身历艰难遍，莫厌东皋共荷钅且。
园中作
幽禽啼不去，红蕊落还开。意适时时醉，身闲日日来。著书增水品，披句觅桤栽。消
息吾儿近，扶衰又上台。
足疾
足疾惟妨拜，登临故自如。深知造物意，遣遂此心初。东坞闲看竹，西溪独钓鱼。暮
归犹未倦，把卷绕前除。
岁暮书怀二首
世事从来不可常，把茆犹幸得深藏。床头酒瓮寒难熟，瓶里梅花夜更香。薄命元知等
蝉翼，畏途何处不羊肠。诗成读罢仍无用。聊满山家骨董囊。
又
忆昔初辞鹓鹭行，慨然誓墓老耕桑。蓼汀夜宿梦魂爽，梅坞暮归襟袖香。穷巷每多闲
日月，小儿时诵古文章。吾侪穷死从来事，敢变胸中百炼刚。
除夜
守岁全家夜不眠，杯槃狼藉向灯前。相看更觉光阴速，笑语逡巡即隔年。
修路
雨霪道坏困泥涂，木石纷然赖里闾。但使仅堪行便足，我无长戟与高车。
金丹
子有金丹炼即成，人人各自具长生。施行要使俗仁寿，收敛犹能心太平。剧饮似鲸身
不倦，细书如蚁眼常明。更余一事君难学，富贵真同涕唾轻。
平昔
平昔飘然林下僧，更堪衰与病相乘。残年已任身生死，一念犹关道废兴。皎皎初心质
天地，兢兢晚节蹈渊冰。子孙勿厌藜羹薄，此是吾家无尽灯。
二月三日春色粲然步至湖上
不愧衰翁雪鬓新，出门也复整乌巾。梅花隔水香撩客，野鸟穿林语唤人。长日难消惟
泥酒，灾年不死又违春。吾儿已到新安未，想掬清溪洗客尘。
计子布归程已过新安入畿县界
忆昔初登下峡船，一回望汝一凄然。梦魂南北略万里，人世短长无百年。强遣老怀终
兀兀，忽闻归骑已翩翩。今朝屈指无穷喜，历尽江山近日边。
东园观梅
出世仙姝下草堂，高标肯学汉宫妆。数苞冷蕊愁浑破，一寸残枝梦亦香。问讯不嫌泥
溅屐，端相每到月侵廊。高楼吹角成何事，只替诗人说断肠。
喜得建茶
玉食何由到草莱，重奁初喜坼封开。雪霏庾岭红丝磑，乳泛闽溪绿地材。舌本常留甘
尽日，鼻端无复鼾如雷。故应不负朋游意，手挈风炉竹下来。
春雨
细雨吞平野，余寒勒早春。未增豪饮兴，先著苦吟身。幽径萱芽短，方桥柳色新。闭
门非为老，半世是闲人。
春雨二首
拥被听春雨，残灯一点青。吾儿归渐近，何处寄长亭。
又
湖上新春柳，摇摇欲唤人。多情今夜雨，先洗马蹄尘。
初春感事二首
马迹车声是处忙，经旬无客到龟堂。水初泛溢黏天绿，梅欲飘零特地香。世事纷纷人
自老，岁华冉冉日初长。百钱不办旗亭醉，空爱鹅儿似酒黄。
又
一树红梅已半残，破裘也复敌春寒。忍穷过日却嗟易，负愧终身良独难。活火静看茶
鼎熟，清泉自注研池宽。人生乐处君知否，万事当从心所安。
道室书事
五十余年读道书，老来所得定何如。目光焰焰夜穿帐，胎发青青晨映梳。甚畏蝮蛇宁
断手，已烹熊掌敢兼鱼。春芜二亩扶犁去，空忆高皇赐对初。
先少师宣和初有赠晁公以道诗云奴爱才如萧颖士
婢知诗似郑康成晁公大爱赏今逸全篇偶读晁公文集泣而足之
仕不逢时勇退耕，闭门自号景迂生。远闻佳士辄心许，老见异书犹眼明。奴爱才如萧
颖士，婢知诗似郑康成。早孤遇事偏多感，欲续残章涕已倾。
春日杂题六首
梅花三十本，围以疏竹篱。入春甫十日，开遍南北枝。少年轻节物，老大复苦衰。坐
见零落尽，一杯初未持。
又
春雨路易乾，雨止即可行。梅花落无余，兰芽亦已生。好鸟何山来，向我飞复鸣。行
矣东郊路，藉草作清明。
又
野水如棋枰，所至各成村。炊烟出茆屋，碓声隔柴门。树阴同戏儿，多已长子孙。安
居无暴敛，何以报国恩。
又
春阴不成雨，正作卵色天。花开路无尘，杨柳摇轻烟。佳哉冷淘时，槐芽杂豚肩。长
安堕胡虏，况说野狐泉。
又
客路行无穷，渔唱听不厌。涛江西限吴，云岫南入剡。蹇驴过小市，高柳拥孤店。去
去望前村，鸦归烟欲敛。
又
蒲柳深复淡，桃李白间红。东皇一税驾，万物酣春风。烟村在何许，小屏团扇中。一
笑唤稚子，相扶上短篷。
春日暄甚戏作
桃杏酣酣蜂蝶狂，儿童相唤踏春阳。老人自笑还多事，预恐明朝雨坏墙。
春日
迟日园林尝煮酒，和风庭院目良新丝。已过燕子穿帘后，又见鱼回鱼上市时。排闷与儿联
小句，破闲留客战枯棋。残年自觅安排处，除却归休总不宜。
书室独夜
忽忽新春过，愔愔一室幽。铜灯立雁趾，石鼎揭龙头。老愧人扶拜，贫无食足谋。退
居消日月，太半付庄周。
追感往事五首
太平翁翁十九年，父子气焰可熏天。不如茅舍醉村酒，日与邻翁相枕眠。
又
世事纷纷过眼新，九衢依旧涨红尘。桃花梦破刘郎老，燕麦摇风别是春。
又
