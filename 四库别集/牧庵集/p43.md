<!-- { "loadSidebar": true } -->
　　大徳辛丑燧持宪节使江之东其明年袁之总公荣显祖书遣属吏聂复礼主政致父都漕君之与其同官题与别驾乔篑成李仲和及江西宪佥郭贯行省检校阎宏之书为先以厐太史咏所状曾大父金都统万户公之行拏舟三千里来宣求坟道之碑呜呼逖矣勤哉是有比焉昔腹胜军节度赵慤死于金及其子故同佥书枢宻院事良弼使倭哀鸣先朝愿诏词臣赐铭于石制可则异代之臣能忠所事者举宜得诔乃序之曰孔子游太山见荣枯期年九十五鹿裘带索鼓琴而歌于郕之野曰贫士之常死人之终孔子以为能自寛今荣氏家横梅之清池违郕不大逺岂其遗苗欤公讳祐在金叔世宣宗蹙国播汴河朔豪杰所在争起倡糺义兵完保其乡金訹以官兾頼其力复所失地闻公有众逾万以为昭勇大将军行都统万户府事故竒其服别异他军俾戱下皆华防人望空杠孑旄束斾知为公军遇士大夫长于绥懐衣食皆资其家故战人致死力所当必摧有效蹠蹻脍人肝者立磔为徇以故其军生齿并隣不耗焉卒葬清池讃善乡王强原夫人王氏子男四人兴既嗣将将是军曰吾于申令之际不得不建是都统旗鼔然戱下千户皆父之执不可一旦偃肆居上宜贬吾名止曰千户一军益跃趯用命其战必前列以身当当敌有所克获惟众取之少不觊见与夫能寛且惠皆闻见之得其家者河朔平太宗即位三年辛卯肇置徴收课税所河北东西道辟为沧盐办课官时理财臣争以苛剥相高独能恪其素守人以善誉卒四十五五隆昌埚官埚积盐而席其钧石之所次显与贵女子二适李氏孙男九人当早卒淮都转运副使自沧盐利民场为司判副使清盐使至以承务郎为今官终始盐官故悉其盖是司惟榷鹾利煮海为之灶则不一其所赋车州县发轫自灶逺或数百里才先与直三分一至埚尽售之一遇霖潦留陷泞淖毙牛败车蹄轮填道策于中书愿募商旅纳估于官持劵即取诸灶嵗省车直为缗三十余万今着为令年饥人噉草根木皮预虞灶民散亡称贷钜家米为石千布为端万分赉之约偿乐嵗又大雨水溢灶多冐没煑不盈数嵗赋用逋度支责徴系吏牣狱再至京师求遣御史按覆得实复捐七千缗皆惠政也及显祖同佥宣政院事曰吾子三品荣耀矣遂解组课童耕桑野服徜徉其乡呜呼其老子所云知止不殆者耶成漕司廵盐官次昌珪斌珍得孙都女子女十人适徐李赵某族曾孙男五人钦祖管勾厚财塲继祖大用库副次显祖也今以中宪大夫袁州路总管兼管内劝农事提调造茶勾当袁行江西省而举刺则湖东宪府宏贯皆言荣袁州粮二千石治最江西贯燧所畏宏尝同太史氏言皆可信有是能子为臣明时宜都漕君轻去袖手一堂坐视其猷为也绍祖以国言教授长芦庆祖礼部奏差女子六人适齐范王杨李严六族孙男五人滋安源溥溢女子子二人铭曰屯难之时弱不自济其依于强亦势必至金徳自宣既厌于天接淅而南河朔弃捐伥伥遗黎既安旧土匪连为羣有侮孰御维兹清池海浦在东桓桓荣公万夫所雄如鸟之归有菀彼林约束不待来比乌在无他求为全生是頼譬众同舟风涛中流莫不奋檝攸济之求为将是军善作士气人华其防表襮自异昔鲁烝徒贝曺朱綅何是肃暇千载有今万夫洸洸不一其面而一其心阻海之甸非一公威而一其仁寒饥在人如切吾身孰有不裳吾解以衣未飱孰有我庾其饎犹惠小小有甚大斯匪曰禁残寡妇孤儿人鱼肉之溉鬵已久天懋其功宜炽厥后子长千夫年艾不遥岂俟曾孙畀其光昭嗟惟令孙才优治赋何便不张无不去迨曾孙贵考槃遽歌子仕父休止足如何曾孙袁州良二千石登古七命其进未极凡之有家孰造孰承诗之金石垂示云仍
　　浙西亷访副使潘公神道碑
　　公潘姓讳泽字泽民宣徳府人府在金惟州曾祖尝为州孔目而逸其讳祖禄考得用生行军万户府提控涣及涛与公伯仲氏皆善厚殖其家资公读书壮而逰先师鲁斋左丞许公之门尽戛故习而气大变飬亲不违其志事兄爱以敬闺闼有闲及出门庭卑以下人语恐惴之遇夙无所厚薄者于涂必谦谨恋嫪令尽所言不峻谢别用太保刘文贞公荐由从事太府监擢监知事转贰左藏库使出再提举织染局金符在顺天路官承直郎宣徳府则奉训大夫课皆最陞奉议大夫知州兼诸军鄂啰始有土民以行所学郡旱遍祷其境百神已乃诣郭西泉投文祝曰山川之神其所司者惟在能兴云雨以水下土耳今旱暵如是不能膏泽之神固已不得其职使州刺有罪幸漏谴于明天子必将殃之宜止其身吾民何辜横罹斯毒则尔神又佚罚矣敢恐恐退俟终不得命当自劾去其夜有光如星腾泉明日大雨为屋祠龙泉上自公未至州之南并山风为灾又为文祷曰风者天之号令顺四时温燠凄凛之气发逹遂成万物者也时自为惠反之而已灾况暴厉无节穴涌谷起飘翔尘沙偃揠禾稼以病民哉禾民恃以生上以出县官租赋下乃仰以粢盛报事乎神明今使之贫窘无所于食目其颦苦之顔耳乎愁叹之声神亦安所利之必州刺之是矜其收是怒自尔风灾衰息民頼至今尤究心用狱前政系疑盗八人榜掠百至求迹无所公明其非辜皆出之刼家讼公故纵无几时而盗果得西京械成狱令待命他郡过治囚号市曰此州之人神明公以为包拯复生独不能相活耶公将召问同列谓宜发卒卫出吾界而已谳非吾事也公曰人求直其枉乌可阳为充耳不闻卒问之葢太原民输既如约矣仓吏不以时受入钞贵家奴令代其输既如约矣奴与伪为钞者友阳悔之有我善钞而归所伪为我急其得不详视也出而用之而事始露有司鍜成之谓利利贱而买之伪为首当以见知法公列上之竟雪其诬而抵奴与伪为者法赋州市牛公惩他郡驱牛至官择可受直听命旬浃奔走烦劳废其穯事令持价即乡民自为市吏无所奸利驵侩亦不得上下其直转知兴中州入为监察御史刑部主事恃当国臣知多行不法察院召按不能致公从卒至部捕之一讯而贪墨皆出论如律转佥山北辽东道提刑按察司事治有田民杀其主者狱已结矣公详谳之则其妻与所私夫为之乃昭田民当二人法又有讼为豪室奴其一家十七人有司观顾数年不能正公以凡今鬻人皆画男女左右食指横理于劵为信以其疎宻判人短长壮少与狱词同其索劵视中有年十三儿指理如成人公曰伪败在此为召郡儿年十三十人以符其指皆宻不合豪室遂屈毁劵民之或言髙丽王有逆意集将吏将徙故都诏近臣偕公即治公以王今尚主王设举事主安不知知安不上变闻而噎嘿以从他臣治狱希意深鸷求竟公独轻平主果驰使明王无有事从中变制使多得罪独还公宪寻入都事御史台剖白羣疑商订时才自其口出人所畏缩皆身任为无少顾让然不专已博咨之人尝曰君子小人喜以朋从观受荐何人得过半矣又致察其间有失而不中哉今曰必吾所识则识有尽不足列职中外况未必尽贤人曰可者审可不必囿以资格故评台臣者皆曰自公都事察院监司一时翕翕胜职最众出为江北淮西道提刑按察使按宣慰家儿怙势抑买民物不偿直与偿而不满者皆比赃论后改提刑按察为肃政亷访转江南浙西道肃政亷访副使方分杭州州以至元壬辰秋七月一日卒年五十五仲氏子希善希逹五千里与柩归乡明年八月始葬先域夫人任也三男希大希成希安大成皆前卒希永他室李出三女适任徐张氏皆士族公既贵矣进伯氏子希明事裕宗于东宫今出知隰州后葬二年伯氏惧公平昔之善泯其不闻乃身入山敦工伐石求其同门友秘书少监杨桓状其事俾燧铭之碑燧曰公之为人桓为行实文何尚焉念今之世子弟为父兄求托金石为传者或多有之如提控以兄能反复致意其季者才独一人鸣呼岂不若是不足为爱敬报欤铭曰
　　维公生资粹其民彞加及先师北面事之仁义防辞道徳盛仪日耳以闚如垣厚基增崇其卑如田有镃多稼离离尊闻行知始由家推慈孝防耆闺闼枲丝秩秩其宜出焉郡治视民如儿调均赋夷仁柔肤肌何有创罢其禳其祈山川百祗如指以頥而渥风衰诚之格思罪入髠耏有少枉疑犹已渇饥不身之私竭蹷觧累必出是期发摘吏欺大治小笞戢威顔眉衣绣斧持辽浙江涯皆所往厘在在歌思曰到逺而如何数奇中涂其萎识不识悲中郎诸碑泰无媿为斯铭如斯琢石以垂信夫他时













　　牧庵集卷二十二
　　钦定四库全书
　　牧庵集卷二十三
　　元　姚燧　撰
　　神道碑
　　真定新军万户张公神道碑
