<!-- { "loadSidebar": true } -->
方期陪至跸而禅玄亭，涉崆峒而访至道。昊天不吊，哲人是萎。以拾载四月拾伍日，薨於范阳郡之私第，春秋六十有五。呜呼哀哉！惟公少著英名，长怀令德，形容魁杰，武勇过人。惠训有方，与物无竞，降年讵几，梁木斯摧。岂徒辍相兴嗟，实谓嚣人霸市。即以其载八月十日葬於郡西北十五里之平原，前据桑河，上膺龙尾，堆阜磊硌，形胜典先。嗣子昌平时别将奇後，次子奇□、奇珍、奇恩等，并玉之珍，保家之主，仁惟天性，孝则自然。痛严君之委离，思蓼莪之罔极。
式昭兮行，乃为铭曰：
伊君之先，笔自玄元，无为希道，有德生贤。粤暨秦汉，破狄摧燕，子崇孙贵，赫赫绵绵。惟祖惟考，克家之瑶，跨蹑边方，枪是扫。临下以简，事君以道，翕习雄风，清冷文藻。承家绍祚，聿我将军，有卞之勇，如襄之文。九流学行，三杰功勋，更务忠节，遐方播芬。代叛讨贰，多於载稔，有德有言，跃马衣锦。重门列戟，紫绶高品，典郡典兵，缓步安寝。昊天不惠，忽此降凶，中楹坐奠，西阶立灵。百身靡清，九刃摧奄，淑德安在，庐山巳封。寂寂幽途，萧萧郊外，人迹罕至，丛林相对。月炫泣龄，风摇松盖，何以痛心，泉门长晦。
（录自《隋唐五代墓志汇编》北京卷第一册）
№天宝０７４
【盖】
大唐故杨彦墓志铭
【志文】
通直郎前楼烦郡合河县尉后迁河东郡安保府长史上护军弘农郡杨彦立行可模，发言成轨。谦逊是资，礼乐称美。誉流乡曲，声驰邻里。孝道居家，矜庄以齿。迁乔莅职，有誉无毁。含弘雅量，和而不同。心如劲竹，志若寒松。用之好俭，贵而恶丰。先人後己，忠以殉公。钦崇政法，悟达苦空。资忠履信，武列文通。才高位下，乐道太平。薄官从秩，禄以代耕。得之亦惧，失之亦惊。＊迁郡县，统理高明。毗赞□撰，惠及编氓。後迁幕府，洁白永清，□□五校，位绾千兵。一朝遘疾，奄於生平。千秋万岁，长夜难明。素车丹，岐路交横。忽从马鬣，无复鸡鸣。永窆泉台，长归荒垄。松桕森疏，斯须成拱。亲□吁嗟！州乡见重。於时天宝十载卒卯之岁八月辛亥朔廿二日壬申崇建。
【志左侧】
男子云，子乔，子昂，孙光祖。
【志上侧】
京兆美原县葬於北卤平原也。
（录自《隋唐五代墓志汇编》陕西卷第四册）
№天宝０７５
【盖】
李君墓志
【志文】
唐故丰王府户曹参军皇族叔李府君墓志铭并序前国子进士李收述公讳复，字自然，陇西成纪人也。宠章奕叶，国史家谍详焉。曾祖子同，朝散大夫、荥阳郡荥阳县令。祖慈力，新都、平遥二县尉，邺郡成安县丞。洋洋政声，嘉子游之用大；忽忽不乐，惜君山之位卑。父珍，鲁王府功曹参军。日曳长裾，时唯坐啸。词赋空满，思尽西园之月；人琴两亡，哀结东平之树。世济其美，公其嗣之。公秀而文，温而厉，在家而孝友著，从宦而冰霜洁。解褐补长葛尉。
廉使以清白闻，迁获嘉尉。秩满，以考绩进，转陆浑主簿兼御史判官。鸾凤之姿，犹栖枳棘；鹰隼之击，欲厉风霜。未登宪府之荣，忽卧漳滨之疾，势摧六月，时滞十旬，遂表请归闲养疾。朝议优奖，改授丰王府户曹，从闲逸也。粱王好事，且重枚生；子建为文，俄伤阮。天宝十载五月廿七日，终於荣阳私第，春秋六十八。夫人太原王氏，宜家之庆，双凤于飞，偕老之期，一剑先没。以其载十月廿一日，合於偃师县首阳东原，周礼也。嗣子岫，泣血无从，哀号罔极，感霜露之永慕，惧陵谷之将迁，爰命抽毫，以旌丰石。铭曰：
逸翰腾凌，回飚忽劲，骐骥未骋，松柏本性。其一。龟岗卜兆，马鬣开封，愁云荒珑，苦雾寒松。其二。哀哀羁孤，血泣荼苦，黄绢幼妇，千秋万古。其三。
（录自《隋唐五代墓志汇编》洛阳卷第十一册）
№天宝０７６
【盖】
大唐故房府君墓志铭
【志文】
唐故朝议郎行东海郡录事参军房府君吴夫人墓志铭并序　前右骁卫骑曹杨拯撰公讳承先，字承先，清河人也。昔舜封尧子于房，爰锡我族。洎雅为清河太守，肇允厥居。夫其礼乐承家，衣冠升世，式叙令德，以宣宠光。即我曾祖彦谦府君，隋监察御史、若阝州司马、泾阳宰，唐赠徐州刺史；柏署飞乌，冶中展骥，始鸣琴而述职，终露冕而追荣。祖玄龄府君，皇开府仪同三司、尚书左仆射、中书令、梁国公；登庸三台，敷赞百揆，时仰璋之德，朝资社稷之臣。父遗义府君，皇太子舍人、■州刺史；青宫辅德，皂盖司藩，挺杞梓之良材，体江山之逸气。公即使君之元子也，识量森邃，心期激昂，业绍家声，人推国宝。尝以为孝悌者仁之本，恭俭者行之纯，忠信者政之纲，德礼者身之干，念存斯义，实获我心。公之自强，有令闻也，年弱冠以崇文生升第解褐补东海郡录事参军。游刃惟新，直绳不紊，莅事以简，能声载扬，故君子韪之。满岁薄游，至于江表。以开元有三年二月廿一日不幸遇疾，终於豫章郡，春秋卅有八。冥昧归魂，翩翻绛，亲交凄，行路嗟称，天道如何，斯人永逝。以开元有三年三月十七日假葬於洪崖邑之东原。夫人天水吴氏，皇广州新会宰玄纵府君之息女也。有子二人：长曰安禹，次曰晋晋，先兄而没。初安禹尉开封也，夫人以从子之道，板舆东征，祸集高堂，悲生风树，惟兹至性，泣血崩摧，礼称颜丁，无以加也。服阙，转右骁卫骑曹。誓将改卜原茔，躬亲负土，谋龟筮而未协，践霜露而增悲。阅水惊波，藏舟遽往，终天不及，埋恨何申。孙琮等纯孝夙闻，聿遵先志，以今辛卯岁十月庚戌朔廿四日迁咐於偃师县首阳乡之原，礼也。寒郊苦雾，平楚凄风，一兹泉壤，万古攸同。铭曰：
英英我公，敏政怀忠，虚心内朗，应物旁通。周旋雅致，似续清风，长才未展，大运斯终。令子纯懿，哀哀永慕，禀命不融，又先朝露。亡殁重叠，岁时环平，爰有孝孙，聿修迁。既光远日，哀恸於心，玄扉暂启，素骥俄临。风悲野回，云惨松深，重泉已矣，长夜幽阴。
颍川陈岘书（录自《隋唐五代墓志汇编》洛阳卷第十一册）
№天宝０７７
【盖】
失。
【志文】
漫漶严重。
唐（下泐）渤海高府君墓志铭并序公之从子朝议郎行河南府河南县尉盖撰公讳慈，字□□□□□人也。其先出自炎帝，尔後系於太公。地□（下泐）封邑。
辟阙擅山东之雄，轩裳浃天下之盛。（下泐）司徒东□□□□海州刺史，捐躯尽节，剖符於後代。曾祖（下泐）中封□田公，策名垂裕，建社於当年。大父敬言，皇吏部（下泐）之间□霸之政。列考光复，吏部郎中，复州刺史（下泐）草□□州□□□仁积德，前辉後映。克诞才贤，是弘纂（下泐）褐陕州参军，□诜之登科，孙楚之从宦。才矜□玉，（下泐）雨之篇。俄授左金吾卫兵曹，次补咸阳县尉。徼巡之职，暂（下泐）师□□之曹，坐推於畿甸。寻转洛阳县尉，复换司农主簿，□清雅□首□□谷，宁唯著定羌列，故亦殊尤二京。署少府监，□加朝议大夫□邢州司马，除曹州长史，来膺贰职，惟彼尚方；去总端寮，爰兹列岳。章服已□，□□因居。知内史之有制，悟君山之不乐。盛名充塞，大位□旷。未展□□之翰，竟迁藏壑之舟。呜呼哀哉！以太极元载三月十四日终於济阴郡之官舍，春秋五十有二。夫人范阳郡君范阳卢氏，故尚书左丞、黄门侍郎之第三女。门标卓绝，家列荣宠，淑德兰芬，华姿玉映，竭诚□□□厚□□同ヘ；锐志均养，何从□之遽迫。以开元七载七月廿□□终於向贤里之私第，春秋五十有四。嗣子前馆陶县丞容等，棘心□□，□□月诸，顷以窀方权宜，未就□筮域，今则蓍蔡叶吉，是谋於嘉□。粤天宝十载岁次辛卯冬十有一月五日，合窆於河南府河南县惟□乡之原，礼也。□风旧范，□满瞻听，翠石幽泉，敢凭刊勒。其铭曰：（上泐）
惟□令公。宦雅朝右，家盛山表。惟高惟曾，声问既崇。乃祖乃父，（下泐）杰，是□英彦。始茂青标，旋登赤县。中外扬历，（下泐）变。适参通贤，乃预端寮。
逸□犹敛，□钧未调。（下泐）凡□□邙阜对□□□洛□永同穴亦兹地殷（下泐）
（录自《隋唐五代墓志汇编》洛阳卷第十一册）
№天宝０７８
【盖】
唐故博陵崔府君墓志
【志文】
故河南府伊阙县丞博陵崔府君墓志铭并序河南府伊阙县尉李华撰唐天宝九载之季月，伊阙丞博陵崔君遘疾於官，就医於河南兴敬里，不幸逝於家，□年五十五。为善之人，莫不哀之。悲夫！君讳迥，字公远，绵州使君慎先之长子，故相韦承庆外甥。□贤纂德，发□中外，幼能□之善音律，心用潜明，□词奄畅。以（下泐）彭城□□刺史、赞皇公季阳宰辅之子。性□□□无难宾，特列君以宾友之礼，时（下泐）以清行知名。秩满，调补□□主簿。丁绵州忧，同二□之，（下泐）今□之□富（下泐）所仁为□人□庆（下泐）永胜□君视事□余，与□□赵郡李华杖□登舟，为中外之游。喟然有挂冠逃□之志。每引□客□士，议及大□□□拔俗，皎然在□王之□□□急牵病闻道（下泐）仁者寿，斯人不□□□六经妄设也。前室河东□氏河南令缣之女，后室京兆韦氏殿中监衢之女。□有淑德，□於诗颂。以明年十一月五日，窆於洛阳县清风原，前夫人焉，礼也。嗣子前临汝郡参军□，次洽，次□，次浚，次溆，次，次氵至等泣血□吉，□□迁从□念。华，君徒执也，洒涕铭之。词曰：
上泐）明□□之□玉山□润，□□丹（下泐）
（录自《隋唐五代墓志汇编》洛阳卷第十一册）
№天宝０７９
【盖】
大唐故周府君墓志铭
【志文】
大唐故兵部选上柱国周府君墓志铭并序君讳敬本，字敬本，其光汝南人也。远祖因官，家於京兆。昔有夷之行，方始建都，而复辟元勋，以为菜地，著姓命氏，君其后焉。曾祖苟，彭州司户；职在版图，才为人范。祖乐智，皇左武卫长史；列宿在天，爰有钩陈之位；爪牙分卫，来居警夜之司。父达，兵部选；宏才广度，峻节高标，耻擎跽下流，趑趄寸禄。高尚其事，遁于丘园。君元子也。昂昂，如如璋，先人后已，一日千里，授兵部选，上柱国。情高莫测，指青云以为期；量远难充，游白社而终老。
以意承考，不坠家风，未得其门，宁知宗庙之美矣。春秋七十有七，以天宝十一载二月一日终於东京洛阳县里仁里之私第。启足启手，当全而归之，即以其载二月廿四日摧殡於北邙原，礼也。且东平之树，每倾想于咸阳；而北邙之魂，亦望思於京兆。嗣子彦环，次子彦，泣血绝浆，伊古人之窃比；蓼莪栾棘，实当代之无俦。祈勒石於泉扃，纪先人之盛烈。乃为铭曰：
