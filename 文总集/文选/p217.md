<!-- { "loadSidebar": true } -->
　　南陆迎修景，朱明送末垂。续汉书曰：日行南陆谓之夏。淮南子曰：仲夏至修。毛诗曰：夏之日。毛苌曰：言时长也。尔雅曰：夏为朱明。末垂，犹末也。崔骃临洛观赋曰：迎夏之首，末春之垂。初伏启新节，隆暑方赫羲。崔寔四民月令曰：六月初伏，荐麦瓜于祖祢。贾谊旱云赋曰：隆暑盛其无聊。繁钦柳树赋曰：翳炎夏之白日，救隆暑之赫羲。思玄赋注曰：赫羲，盛也。朝想庆云兴，夕迟白日移。迟，犹思也。挥汗辞中宇，登城临清池。史记，苏秦曰：挥汗成雨。贾逵国语注曰：挥，洒也。楚辞曰：爨土鬵于中宇。凉飙自远集，轻襟随风吹。灵圃耀华果，通衢列高椅。灵圃，犹灵囿也。东征赋曰：导通衢之大道。椅，梓属。瓜瓞蔓长苞，姜芋纷广畦。韩诗曰：绵绵瓜瓞。薛君曰：瓞，小瓜也。毛苌诗传曰：苞，本也。刘熙孟子注曰：今俗以五十亩为大畦也。稻栽肃仟仟，黍苗何离离。礼记曰：故栽者培之，凡莳草，谓之栽也。广雅曰：芊芊，茂也。毛诗曰：彼黍离离，彼稷之苗。虚薄乏时用，位微名日卑。朝子曰：工商游食之民少而名卑。驱役宰两邑，政绩竟无施。自我违京辇，四载迄于斯。胡广汉官解故注曰：毂下，谕在辇毂之下，京城之中也。诗曰：以迄于今。毛诗曰：迄，至也。器非廊庙姿，屡出固其宜。慎子曰：廊庙之材，非一木之枝。史记曰：贤人深谋于廊庙。孙卿子曰：君道行，则万物皆得其宜也。徒怀越鸟志，眷恋想南枝。古诗曰：越鸟巢南枝。春秋代迁逝，四运纷可喜。楚辞曰：春与秋其代序。庄子曰：黄帝曰：阴阳四时，运行各得其序。楚辞曰：绿叶素荣，纷其可喜。宠辱易不惊，恋本难为思。老子曰：宠辱若惊。何谓宠辱？宠为下，得之若惊，失之若惊，是谓宠辱若惊。礼记曰：太公封于营丘，比及五世，皆反葬于周，君子乐其所自生，礼不忘其本。
　　我来冰未泮，时暑忽隆炽。毛诗曰：我来自东。又曰：迨冰未泮。感此还期淹，叹彼年往驶。楚辞曰：年洋洋而日往。登城望郊甸，游目历朝寺。楚辞曰：忽返顾以游目。风俗通曰：今尚书御史所止，皆曰寺也。小国寡民务，终日寂无事。老子曰：小国寡民。陆贾新语曰：君子之治也，混然无事，寂然无声。白水过庭激，绿槐夹门植。郑玄周礼注曰：植，根生之属也。信美非吾土，秖搅怀归志。登楼赋曰：虽信美而非吾土。毛诗曰：秖搅我心。孟子曰：浩然有归志。卷然顾巩洛，山川邈离异。孔丛子，歌曰：眷然顾之，惨焉心悲。郑玄毛诗笺曰：回首曰顾。巩洛，岳父坟茔所在也。汉书曰：颍川北近巩洛。坟茔，已见西征赋。楚辞曰：终免独离异。愿言旋旧乡，畏此简书忌。毛诗曰：愿言思子。又曰：岂不怀归，畏此简书。毛苌曰：简书，戒命也。祇奉社稷守，恪居处职司。论语，子路使子羔为费宰。子路曰：有民人焉，有社稷焉。左氏传，公鉏曰：敬恭朝夕，恪居官次。
　　　文选考异
　　注「毛诗曰迄」　茶陵本「诗」作「苌」，是也。袁本亦误「诗」。
　　春秋代迁逝　何云「春秋」另一首，当提行起。陈云「春秋」以下为一篇，是也。茶陵本不误。袁本误不提行，其以下仍相连，尚未误割四句入第一首也。尤本非。
　　注「何谓宠辱宠为下得之若惊失之若惊」　袁本、茶陵本作「何谓也为下得之若惊」九字。案：此尤据王弼注本校添，未是也。
　　注「植根生之属也」　陈云「植」下当有「物」字，是也。各本皆脱。
　　卷然顾巩洛　袁本、茶陵本「卷」作「眷」，云善作「卷」。陈云据此注亦作「眷」为是。案：所校是也。此但传写误，各本所见皆非。
　　注「公鉏曰敬恭朝夕」　案：「曰」字不当有，各本皆衍。陈云「曰」当作「然之」二字，非也。善引多节耳。
　　迎大驾五言　王隐晋书曰：东海王越从大驾讨邺，军败。永康二年，越率天下甲士三万人奉迎大驾还洛。
　　潘正叔
　　南山郁岑崟，洛川迅且急。青松荫修岭，绿蘩被广隰。尔雅曰：蘩，皤蒿也。朝日顺长涂，夕暮无所集。毛诗曰：顺彼长道。魏武帝短歌行曰：暮无所宿栖。归云乘幰浮，凄风寻帷入。傅毅七激曰：仰归云，愬游风。说文曰：乘，覆也。帷，车饰也。子虚赋曰：张翠帷，建羽盖。然此虽无翠羽，而盖卽同也。道逢深识士，举手对吾揖。王命论曰：超然远览，渊然深识。世故尚未夷，崤函方崄涩。假为深识之言也。国语，桓公问于史伯曰：王室多故。郑玄周礼注曰：故，灾祸也。孔安国尚书传曰：夷，平也。战国策，苏武曰：秦东有崤、函之固。狐狸夹两辕，豺狼当路立。汉书，侯文谓孙宝曰：豺狼当路，不宜复问狐狸。翔凤婴笼槛，骐骥见维絷。翔凤、骐骥，皆喻贤也。楚辞曰：骐骥伏匿而不见，凤皇高飞而不下。鹦鹉赋曰：顺笼槛以俯仰。毛诗曰：絷之维之。俎豆昔尝闻，军旅素未习。论语曰：卫灵公问阵于孔子，孔子对曰：俎豆之事，则尝闻之矣。军旅之事，未之学也。郑玄丧服注曰：素，犹故也。且少停君驾，徐待干戈戢。既假为彼人之辞，故自谓为君也。毛诗曰：载戢干戈。
　　文选考异
　　注「而盖卽同也」　袁本、茶陵本「盖」上有「帷」字，是也。
　　注「苏武曰」　陈云「武」，「秦」误，是也。各本皆误。
　　赴洛二首五言　集云：此篇赴太子洗马时作。下篇云东宫作，而此同云赴洛，误也。
　　　陆士衡
　　希世无高符，营道无烈心。庄子，原宪谓子贡曰：夫希世而行，比周而友，宪不忍为也。汉书音义，希世，随世也。礼记曰：儒有合志同方，营道同术。靖端肃有命，假檝越江潭。国语，祁午见范宣子曰：若能靖端诸侯，使服听命于晋国。周易曰：大君有命。说文曰：越，渡也。楚辞曰：游于江潭。亲友赠予迈，挥泪广川阴。家语，公父文伯卒，敬姜曰：二三妇无挥涕。王肃曰：挥涕者，泪以手挥之。抚膺解携手，永叹结遗音。列子曰：抚膺而恨。毛诗曰：携手同行。又曰：寤寐永叹。曹子建杂诗曰：翘思慕远人，愿欲托遗音。无迹有所匿，寂漠声必沈。言分诀之后，形声俱没。视之无迹，而形有所匿；听之寂寞，而其声必沈也。吕氏春秋曰：作则有所匿其涂也。淮南子曰：寂寞，音之主也。迹或为积，非也。肆目眇不及，缅然若双潜。高诱淮南子注曰：肆，尽也。毛诗曰：瞻望不及。缅，已见上文。南望泣玄渚，北迈涉长林。西京赋曰：海若游于玄渚。谷风拂修薄，油云翳高岑。王逸楚辞注曰：草木交曰薄。孟子曰：油然作云。亹亹孤兽骋，嘤嘤思鸟吟。亹亹，走貌也。曹子建诗曰：孤兽走索羣。毛诗曰：鸟鸣嘤嘤。感物恋堂室，离思一何深！感物，已见上文。曹子建杂诗曰：离思一何深！伫立忾我叹，寤寐涕盈衿。毛诗曰：伫立以泣。又曰：慨我寤叹。惜无怀归志，辛苦谁为心？归志，已见上文。
　　羁旅远游宦，托身承华侧。谓为太子洗马也。左氏传，陈敬仲曰：羁旅之臣。汉书，薄昭书曰：游宦事人。范晔后汉书，王常曰：臣托身陛下。陆机洛阳记曰：太子宫有承华门。抚剑遵铜辇，振缨尽祗肃。左氏传曰：子朱怒，抚剑从之。铜辇，太子车饰，未详所见。汉书，匡衡曰：祗肃旧礼。铜，或为雕。岁月一何易，寒暑忽已革。载离多悲心，感物情凄恻。毛诗曰：二月初吉，载离寒暑。慷慨遗安愈，永叹废餐食。东京赋曰：膺多福以安愈。永叹，已见上文。列子曰：国有人忧天崩，废寝食。蔡琰诗曰：饥当食兮不能餐。思乐乐难诱，曰归归未克。国语，楚蓝尹亹曰：饮食思礼，同宴思乐。毛诗云：曰归曰归，岁亦暮止。忧苦欲何为？缠绵胸与臆。列子曰：卑辱则忧苦。张叔与任彦坚书曰：缠绵恩好，庶蹈高踪。登楼赋曰：气交愤于胸臆。仰瞻陵霄鸟，羡尔归飞翼。高诱淮南子注曰：羡，愿也。毛诗曰：弁彼鸒斯，归飞提提。
　　文选考异
　　注「听之寂寞」　袁本「寞」作「漠」，是也。茶陵本亦误「寞」。下「寂寞」，各本皆同，亦当作「漠」。余皆放此。
　　慷慨遗安愈　案：「愈」当作「悆」，注同。各本皆误。据注引东京赋订也。五臣作「念」，卽「悆」字形近之讹，可借为证。
　　注「张叔与任彦坚书曰」　陈云「叔」当作「升」。升字彦真，见范史文苑传，是也。各本皆误。
　　赴洛道中作二首五言
　　陆士衡
　　总辔登长路，呜咽辞密亲。家语，孔子曰：善御者，正身以总辔。蔡琰诗曰：行路亦呜咽。薛君韩诗章句曰：呜，叹辞也。毛苌诗传曰：咽，忧不能息也。借问子何之？世网婴我身。江伟答军司马诗曰：羁絷系世网，维进退准绳。说文曰：婴，绕也。永叹遵北渚，遗思结南津。永叹，已见上文。秦嘉赠妇诗曰：遗思致款诚。行行遂已远，野途旷无人。周礼曰：野涂五轨。楚辞曰：野寂寞其无人。山泽纷纡余，林薄杳阡眠。上林赋曰：纡余逶迤。楚辞曰：远望兮阡眠。虎啸深谷底，鸡鸣高树巅。淮南子曰：虎啸而谷风至。乐录曰：鸡鸣高树巅。哀风中夜流，孤兽更我前。悲情触物感，沈思郁缠绵。缠绵，已见上文。伫立望故乡，顾影凄自怜。伫立，已见上文。丁仪寡妇赋曰：贱妾焭焭，顾影为俦。楚辞曰：私自怜兮何极。
　　远游越山川，山川修且广。楚辞曰：愿轻举而远游。秦嘉妻徐氏答嘉书曰：高山岩岩，而君是越。振策陟崇丘，案辔遵平莽。秦嘉诗曰：过辞二亲墓，振策陟长衢。汉书曰：天子案辔徐行。方言曰：草，南楚谓之莽。夕息抱影寐，朝徂衔思往。楚辞曰：廓抱影而独倚。顿辔倚嵩岩，侧听悲风响。顿，犹舍也。尔雅曰：嵩，高也。清露坠素辉，明月一何朗！抚几不能寐，振衣独长想。新序曰：老古振衣而起。舞赋曰：游心无垠，远思长想。
　　文选考异
　　注「维进退准绳」　袁本、茶陵本「维进退」作「进退惟」。案：此尤改「惟」为「维」，而误倒在上也。
　　吴王郎中时从梁陈作五言
　　陆士衡
