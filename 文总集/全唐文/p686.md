<!-- { "loadSidebar": true } -->
    夫形者，神明之表，而动用之应也。察之苟至，则珠玉虽蕴，光辉必兆於山泉；而眉睫可知，贤达亦徵於骨象。如宋公之天姿森挺，人望俨然，一睹清扬，不俟深鉴：是犹难群见鹤，象齿非牛，居然有差，此其殊特者也。声闻如彼，风格又尔，宁有陈平之美，更虞子羽失之耶？虽妄庸之目，素非知公者，偶见斯状，亦已明其瑰异焉。初公举茂才，历长安尉，三为御史，再入尚书郎，色庄以立朝，则百僚所惮；言扬於伏奏，则三台为表。而竟以出守，俄复从边，其故何哉？由抗直之为患也。然公处屯而必行其道，居陋而不改其度，能贞其节，可谓君子哉！才为国而生，命有时而泰，彼宋公修志以俟也，其复可立而须焉？时其族兄曰之望者，亦贾生之谪居，有顾君之画绝，伟公之貌，作为是图，意得神传，笔精形似，因命仆为赞。其词云：
    宋公卓荦，体标山岳。匪石不移，如玉斯琢。被服忠信，规模礼乐。望之俨然，允谓高邈。
    ○画天尊像铭（并序）
    画天尊像者，赠吏部侍郎武功苏公夫人崔氏为公卒哭之所作也。苏公有重名於时，未大用而卒，遭命不遂，当代所悲。况作嫔於公，鞠凶在疚，援诗以誓其节，礼而哭於昼，哀而能感，感而能通，极希微而不见，中恍惚其如在。於是欲介景福，将祈太清，因心寓象，命工设色，饰金阙，图玉皇，元天不远，真官在列。飘若灵气，烂其神光，彼昭厥诚，允速其应，斯所谓元鉴无昧，当受谒帝之符；幽魂有凭，必署升仙之。此固崔氏之至愿也，有足悲者，不其猗欤？铭曰：
    至哉天京，灾劫不及。上有灵府，圣真所集。彼美孟姜，闻斯洞彰。仙道贵度，我君则亡。猗欤我君，蔚为人杰。命屈金铉，神传玉诀。游魂大素，介福上清。式图元象，永观厥成。
    ○陇西县君牛氏像龛碑
    粤若稽古，有释迦如来，示灭双林。常在三（阙二字）能（阙七字）权多所康济。天水赵氏之七子者若人有（阙一字）极（阙八字）先妣作礼导师。心不可以即空。事不可（阙七字）慈作为应身生未悟之（阙一字）夫如此求者可不（阙九字）凿岩因禹不必（阙一字）须达之园扌丽指非亻垂安在（阙九字）抟翠壁而上（阙一字）攻香{合黾}以洞启。通砻密石见（阙九字）湛然不动。复次隋所图拟殚其（阙一字）异寂（阙十一字）月贞孟陬。则（阙三字）天（阙一字）之建正是如来（阙十一字）虽古之介福。未始臻于（阙二字）惟夫人姓牛（阙十字）寇牛父厥後有晋将军（阙一字）金金十一（阙十二字）即夫人烈考也。始（阙三字）赵（阙七字）次曰（阙六字）贞曰颐贞曰汇贞（阙九字）历（阙一字）交汾阴（阙五字）监察御史未（阙一字）属（阙三字）河（阙五字）于（阙一字）吏公之懿亲（阙三字）不调终於檀州录（阙二字）军事夫人（阙三字）直而敏喜愠如一道心（阙一字）然。内训垂裕初府君之没也。长子方冠。少男未髫赵（阙五字）以礼兰玉并秀，（阙七字）在堂已六子从政（阙三字）而不远（阙二字）风树忽惊（阙十字）载宏（阙八字）岂其（阙一字）匀（下阙）兴佛是（阙一字）
    ○故襄州刺史靳公遗爱碑铭（并序）
    江汉州以十数，而襄阳为大：旧多三辅之豪，今则一都之会。故在晋称南雍，在楚为北津，厥繇咙杂，亦云难理。而前此领郡，鲜能安人：或宽或猛，或拘或抗，迹多弗类，俗亦弗宁，是以天子念与我之理，而公受烦卿之寄矣。公名恒，字子济，其先某人也。祖帅，幽州长史；父礼庭，奉天讨监察御史。世不苟合，义在难进，虽无充量之位，而有积善之烈矣。公性持重，有器望，即温而厉，居敬而简，度量可以轨物，德义可以服人。而先王遗言，率由好学，君子行道，必本忠恕。浚源水洁，厉翼云翔，故一举为拾遗，已有远致；三入为御史，侃然正色。当时知音，谓且大用，而尚书理本，郎官选才，亟践诸曹，克妖虾议。及再典大郡，遂佐益州，摄御史丞，都督西南军事。原轸超将，岂惟上德？翁归中立，实兼文武。
    先是兵连蛮徼，岁转军储，扰我公私，费以巨亿，公急其所病，思有以易之，建大田於云南，罢馈粮於巴蜀。向之窬重阻，冒毒瘴，负担以踣毙，垂耳於剽掠者，每十有五六，及公底绩，尽境赖全。至於是邦也，政实有素，今也惟行，不违其方，以索其极，莫不教之诲之，优之柔之，从者善之，否则威之，先德後刑，端本肇末，物知所劝，事则有经。率训者众多，变薄为厚；感惠者深远，既和且均。夫然後人斯耻格，庭少诤讼，参佐失，属城晏如，其始也一年而政成，其终也三年而颂兴，爱之如父母，畏之如神明。开元十二年，以理迹尢异廉使上达，天子嘉之，稍迁陕州刺史。暨解印去郡，攀车盈途，或愿借无缘，而人吏遮道；或瞻望弗及，而老幼啼呼：如是者五里已终朝，十日出界，而皆有言曰：“舍我何之？”及闻公之丧，哀可知矣：市为之罢，舂以之辍，惠爱之结深，古今之感一，荩为仁由已，而遗德在人者，其若是乎！郡中士大夫，与门生故吏，聚族而议撰德，是以刻石立纪，彼鲷阳之陋；堕泪成碑，此岘山之绩。铭曰：
    英英靳公，宣哲秉彝。为我髦士，作人元黾。倜傥大节，磊落瑰词。人亦有言，天实资之。御史直绳，郎官高选。动必兼遂，能皆再践。纠遏邦慝，弥纶事典。遂及我人，化流樊沔。激厉素风，抑扬善政。约纪为法，急人所病。物故推诚，事匪忘敬。感被於下，仁明在咏。举德不鲜，涉道载深。穆然清风，莫其遗音。系公既没，厥迹可寻。勒石是图，以尉心。
    ○大唐故光禄大夫右散骑常侍集贤院学士赠太子少保东海徐文公神道碑铭（并序）
    夫物之所宗也，莫善乎德行；道之以明也，莫先乎文学。人伦以具体为难，世业以济美为贵：有能兼之者，其东海公乎。公讳坚，字元固，其先东海郯人。永嘉之後，仕业南国，因家吴兴焉；隋氏平陈，徙族入雍，今为冯翊人也。原其伯翳平水土，实佐文命；偃王行仁义，大启徐方：因国保姓，克昌厥後。逮乎汉魏，出仁贤：十二代祖晋江州刺史顺德简侯宁，至五代祖梁直阁将军慈源侯整；整生陈始安太守综，综生隋延州临真令方贵，方贵生唐果州刺史孝德，孝德生唐西台舍人赠礼部尚书齐冉：出入六朝，载祀数百，文武冠冕，存殁光灵。训子克家，谋孙必复，贤风儒行，世有其人，公即尚书府君之元子也。
    生而发，默识经艺，粤自童龀，则善文言，时先府君为沛王侍读，公之岐嶷，声振平台。王闻而延伫，与之谈议，授简能赋，博奕惟贤，门客府寮，深所厌服。奄遭不造，十四而孤，祖母金城郡君姜太夫人，念其聪异，诲以志学。公遂刻勉，诣心精微，磅礴九流，激昂三变，景倩幼露，实赖愍孙，令伯大成，抑由祖母。上元中，遭姜太夫人丧，哀几灭性，制则从礼，有感斯绝，无声常泪。服阕，州辟秀才，其年登科，解巾补汾州参军事，部送边糈，至於定襄。军使王本立，素重公才，署为管记，书奏谋算，悉以咨之，坐耀锋，未尝肯綮。寻而换云阳尉、万年主簿，亲累出为杨府功曹。振鳞将抟，载跃京毂，垂翼远逝，有声东南。俄迁太子文学，时秘阁群籍，大抵讹谬，有敕召学士详定，公实在焉，为之刊缉，卷盈二万时辈绝倒，服其博达。寻与李峤等撰《三教珠英》，书成奏御，拜司封员外，寻加朝散大夫，即拜郎中。稍迁给事中，以公代及文史，词不失旧，虽居琐闼，尚比缠牵，遂除中书舍人。君子曰：“舜之官人也。”二年，敕公修《则天圣后实录》及文集等绝笔，中宗嘉之，玺书敦慰，赐爵慈源县子，赍物五百段，旌良史也。
    迁刑部侍郎，加秩银青光禄大夫，转礼部侍郎兼判户部。公久践朝廷，累登省阁，旧章必练，即事无疑，雅不烦文，深得大体，□台高议，以此归之。进封县伯，食邑五百户，兼昭文馆学士，受诏与听琶僧菩提流志译《宝积经》，及柳冲等同修《姓氏系录》：三教宝真，万族有伦，亟见成矣。太平公主内秉国权，驸马武攸暨外收人望，命公至第，拒而不行，恶夫佞也。景□初，今上夷乱，主鬯东朝，宫相四员，时难其选，二以宰臣兼领，一则天子故人，任良两宫，实在公矣。遂除右庶子兼崇文馆学士，修史如故，进爵东海郡公，食邑二千户，迁右散骑常侍，以本官兼黄门侍郎，寻而即真，禄赐同三品。爵崇五等，道茂两宫，利君谋身，举代皆誉。又以删定格令，承恩进爵二等，公请回授叔父齐庄，帝用怀之，遂封齐庄为长城县子，天下义士，莫不激昂焉。
    侍中岑羲，公之姻娅，与其联事，深自危惧，求典司，以远悔，遂改太子詹事。迨羲祸败，地绝嫌疑，先是不交定王，及此不昵岑氏，见炎莫附，思患预防，信达人也。复以亲累出为绛州，历永、棣、衢四郡。山川分位，楚夏异齐，公政不易宣，教以因俗；德化归厚，人共由之。开元中，会同京师，迁秘书监，无何，转国子祭酒。皇帝稽古崇训，开堂集儒，以公才学元长，命登首席，遂令集贤殿修撰，又除右常侍，以公为学士，副丞相燕公知院事。绸缪顾问，日月献纳，恩渥尢及，少有其比。上将柴於岱宗，诏公草其仪注，定祀之位，广配类之仪，博文约礼，或氵公或革，言出而人伏，事立而天从，时议远矣。及礼毕，承恩特加光禄大夫。时置十铨，公在分掌，程不愆素，且无遗才。公既赞相谟，犹从容讽议，大锺必谏，温树不言，启沃尽规，实致君於尧舜；死生有命，空比德於老彭。享年若干，以开元十七年龙集己巳五月丁酉，薨於长安颁政里之私第。圣人震悼，君子称嗟，翌日，有诏褒赠太子少保，赠物若干段，粟若石。特遣中使内侍伊凤祥吊祭，而别赐布帛若干端匹，俾鸿胪少卿元复监护葬事，官给鼓吹仪仗。太常考行曰文。群子曰：仁而爱人，敏而好学，家有荣业，绍其弓冶，国有大事，修其典章，谥之曰文，不亦宣乎！其年冬甲子，与夫人故南阳郡夫人合葬於万年县之少陵原先茔，礼也。
