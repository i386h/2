<!-- { "loadSidebar": true } -->
　　不知谁是栽花手，直至于今香未收。 

　　琼花引寄方养心　吴莱 
　　扬州琼花天下无，扬州明月照江都。 
　　青鸾缟凤何翅翅，神仙司花不委地。 
　　瑶宫玉色空彩侍，十里珠帘温春泪。 
　　东风夜半吹城郭，梁宋山川亦盘礴。 
　　冰悬雪积不改柯，二十四桥余水波。 
　　扬州琼花人不睹，扬州明月来无所。 
　　世上繁华我不知，扬州芍药犹传谱。 

丁复 
　　天风已销白玉姿，海日淡上青瑶枝。 
　　昔人种树几千载，着意看花能几时。 
　　羽衣仙人夜月冷，锦缆帝子秋云悲。 
　　明年正及春香满，烂醉东轩何九逵。（《霏雪录》云，九逵，观中道士） 

周衡之 
　　东风何处擅秾华，只有扬州第一花。 
　　天上群仙肤似雪，绿云深护七香车。 

成廷珪 
　此花超出万花群，阑槛真如隔彩云。 
　　琼馆曾蒙天一笑，玉箫空负月三分。 
　　溶溶瑞露通宵下，细细香风隔院闻。 
　　后土祠前春似梦，至今红袖客纷纷。 

　　扬州　吴师道 
　　后土祠前走钿车，无双亭上看仙葩。 
　　一年闻道开三度，不是春风玉蝶花。 

　　次袁伯长惠琼花露酒诗韵　贡奎 
　维扬城里花名酒，对酒却思花盛时。 
　　一笑东风八仙处，月轮空挂最高枝。 

张昱 
　　几枝雪艳向风斜，未许吹香上鬓鸦。 
　　谁取根来广陵郡，却留春在后皇家。 
　　懿公灭卫虽云鹤，炀帝亡隋岂独花。 
　　自是锦帆迷故国，恨连芳草满天涯。 

　　题扬州史左丞扇　张昱 
　　后土祠前路，金鞍忆旧游。 
　　春风双燕子，浑似在扬州。 

潘伯修 
　　二十四桥寒水绿，广陵无复见人家。 
　　解将明月金盘露，相劝春风玉蕊花。 
　　城苑西颓余斥堠，衣冠南渡混泥沙。 
　　登临俯仰千年迹，流水孤村属暮鸦。 

汪广洋 
　　天下无二花，扬州惟此树。 
　　花比玉雕，锼若珠缀。 
　　胜地表繁华，后土钟灵异。 
　　元运迄衰残，天造除草昧。 
　　和风今巳充，植物复呈瑞。 
　　万朵长春风，枝叶靡凋瘁。 
　　物阜民亦康，圣人在天位。 

茅大方 
　　秦山楚水路迢迢，不道琼花乱后凋。 
　　鹤背仙游清梦远，月明谁度紫鸾箫。 

张三丰 
　　琼枝玉树属仙家，未识人间有此花。 
　　清致不沾凡雨露，高标犹带古烟霞。 
　　历年既久何曾老，举世无双莫谩夸。 
　　便欲载回天上去，拟从博望借灵槎。 

　　和张三丰　邱克容 
　　邋遢神仙到处家，蕃厘观里看琼花。 
　　凭阑坐爱三更月，候晓行吞五色霞。 
　　舞罢拂衣还自笑，诗成信笔任人夸。 
　　不知今夜归何处，引鹤同栖贯月槎。 

　　琼花图　金实 
　　瑶姬梦断梨花月，绣帐温温扑香雪。 
　　并刀试剪玉玲珑，幻作灵葩对仙阙。 
　　露华晶荧疏薄寒，层台深护碧阑干。 
　　花落还归天上去，独有清影留人间。 

胡俨 
　　为访琼花特地来，后人移得八仙栽。 
　　只因不是人间种，还向蓬莱顶上开。 

于谦 
　　爱尔蕃厘玉一丛，奇葩不与八仙同。 
　　珑璁色染团团露，烂萼香凝淡淡风。 
　　旧本取归蓬岛苑，灵根移自蕊珠宫。 
　　无双亭上多铭记，都在长吟感慨中。 
叶盛 
　　玉蕊何年事已赊，纷纷徒为八仙夸。 
　　琼芝珠树曾谁种，未必人间无此花。 

　　赋得琼花观送洪益中　高谷 
　　后土祠前旧日栽，东风几度看花开。 
　　香随舞袖云生槛，梦逐瑶姬月满台。 
　　玉蕊徒闻矜艳色，琼葩谁似冠群才。 
　　仙郎到处题诗去，还折余芳远寄来。 

杨守陈 
　　后土琼花世所传，无双亭外擅芳妍。 
　　灵根巳自归三岛，佳卉空遗聚八仙。 
　　玉砌春光非旧日，彩台题咏忆当年。 
　　古来尤物成疮痏，何用登临重惘然。 

程敏政 
　　仙姬谪堕偶成丛，江北淮南淑气通。 
　　天上有容争玉雪，人间无地着青红。 
　　野塘逼路鱼吹絮，古庙依林鸟唤风。 
　　不尽闲花倾国恨，芜城斜日旧离宫。 
　 
　　贪看江都第一春，龙舟原不为东巡。 
　　闲花亦自能倾国，何况当时解语人。 

　　与戴似二侍御观后土祠八仙花留察院　李东阳 
　　春风不见广陵花，忽到行台御史家。 
　　九曲阑干随月转，两行环佩倚空斜。 
　　品题自称仙为骨，摇落空知岁有华。 
　　莫遣风霜浪催折，高秋须待楚江槎。 

　　琼花集三 
　　诗余 
　　【望江南】 
　　维扬好，灵宇有琼花。千点真珠擎素蕊，一环明玉破香葩，芳艳信难加。　　如雪貌，绰约最堪夸。疑是八仙乘皓月，羽衣摇曳上云车，来会列仙家。 

　　【虞美人】　晁无咎 
　　江南载酒平生事，游宦如萍寄。蓬山归路傍银台，还见扬州一梦又惊回。　　年年后土春来早，不负金樽倒。明年珠履赏春时，应寄琼花一朵慰相思。 

　　【下水船】　晁无咎 
　　百紫千红，唯有琼花特异。便是当年唐昌观中玉蕊，尚记得月里仙人来赏，明日喧传都市。　　甚时又分与扬州一朵冰姿难比，曾向无双亭边，半酣独倚。似梦觉晓出瑶台十里，犹忆飞琼标致。 

　　【新念别】　贺铸 
　　湖上兰州，暮登扬州。梦断灯明灭，想见琼花开似雪。帽檐香玉，纤纤尝为折。　　渔管吹还咽，问何意煎人愁绝。江北江南新念别，掩芳樽、与谁同今夜月。 

　　【酹江月】　岳珂 
　　天然灵种遍尘寰，不许一枝分植。灜海沉沉群玉宴，迥出八仙标格。珠幄留云，翠绡笼雪，浅露宫黄额。无双亭下，未容凡卉连璧。　　犹是射虎归来，朱栏独倚，曾作东风客。素态自羞时态改，何必铅华倾国。舞影鸾孤，绕心蝶倦，占断春消息。月明十里，坐中还记曾识。 

　　【满庭芳】　马子严 
　　共庆春时，满庭芳思，一枝玉蕊非常。少年游冶，何但折垂杨。曾向瑶台月下，逢解佩玉女，衣袖沾香。风光好，真珠帘卷，都胜早梅芳。　　人间无比并，玉胡蝶树，争敢相方。叹阮郎归后，此意难忘。夜梦扬州万玉，飞魂共紫燕归梁。顷行乐马家园圃，不用醉红妆。 

　　【苏幕遮】　马子严 
　　地偏灵，天应瑞，簇簇银花团绕真珠蕊。金阙玉楼分十二，要伴姮娥与月循环睡。　　月如花，花表岁。人道闰年添个真奇异，不许扬夸间气。昨夜春风，吹送柴门里。 

　　【昭君怨】　刘克庄 
　　后土祠中标韵，天上人间一本。道是玉真妃，字琼姬。　　我与花曾半面，流落天涯重见。莫把玉箫吹，怕惊飞。 

　　【金缕歌】　王广文 
　　辜负东风约，忆曾将淮南草木，笔端笼络。后土祠中明月夜，忽有瑶姬跨鹤，比不比水仙底弱。天上人间惟一本，倒千钟琼露花前酌。追往事，怎忘却。　　移根应费仙家药。漫回头关山信断，堡城笳作。问訉如今平安否？莫遣玉箫惊落，但画卷依稀描着。白发愧无渡江曲，与吾家子敬相酬酢。新旧恨，两交错。 

　　【贺新郎】　王奕 
　　试问司花女，是何年培植琼葩，分来何谱？禁苑岂无新雨露，底事刚移不去，偏恋定鹤城抔土。却怕杏花生眼觑，先廿年和影无寻处。遗草木，悴风雨。　　看花老我成迟暮。绕栏杆想忆沉吟，欲言难赋。根本已非枝叶异，谁把赝苗裨补？但认得唐人旧句。明月楼前无水部，扣之梅、梅又全无语。询古柏，过东鲁。 

　　琼花集四 
　　赋 
张昌 
　　扬州后土祠琼花，经兵火枯而复生，今岁益盛。邦人喜之，以为和平之证，乃赋之。 
　　伟赤社之会都，滋黑壤之饶沃，萃温润之秀气，发光华于地轴。是为琼花，异于凡木。香凝媚眼之兰，色莹光明之玉。托根后土之祠，擢干蜀冈之麓，曾不知其岁年，亦弗记于图录。欲问司花之女，但注诗人之目。谓天下之一株，冠群葩之芳馥。岂唐昌之余芳，载后庭之遗曲者乎！ 
　　当其风入琳宫，春归华屋，萼坼青绡，色凝寒绿。枝珊瑚兮镂冰雪，蕊珠玑兮烂金粟。真庭静兮，朝曦丽其纤秾；仙籞深兮，宿雾滋其芳郁。瑶林瑰艳之葱蒨，阆苑琪英之耀煜。若盖而绣，似璧而縠。如黄琼瑚簋璀粲乎禋坛，而文佩环琚玲珑乎衣鞠。桂娥竞爽，借月影于冰蟾；阿母来观，下云軿于皓鹤。俪静质于末利，抗素声于詹葡。笑玫瑰之尘凡，鄙酴釄之浅俗。唯水仙可并其幽闲，而江梅似同其清淑。具绝代之无双，久弥芳于幽谷。若乃聚八仙之别种，玉蝴蝶之殊族。叶扶疏而韵不胜，色近似而香不足。犹瑾瑜美玉之粹温，岂碔砆坚珉之碌碌。盖妖冶争妍者，众之所同；而蠲洁尚白者，我之所独。是以兵火不能焚，尘氛不能辱。根尝移而复还，本已枯而再续。疑神物之护持，偏化工之茂育。抑将荐瑞于中兴，而效祥于玉烛也。 

郑茂 
　　有美一人兮，缟衣青裳。密侍灵祠兮，储休发祥。肌肤冰雪兮，轻驾姑射；魂清骨冷兮，夜宿玉堂。当盛饰乎上春，若陵跨乎众芳。彼翻阶红药，固含羞敛颊；况不言零落，纷纷如桃李之场。江梅避白，畹兰敛香，故擅无双之美称，禀异质于东皇。奈何寂寞芜城，留滞邗乡？并秀草木之繁，属意蜂蝶之忙。流尘坌兮染素，暮雨凄兮洗妆。时冉冉兮不我与，念岁晚兮天雨霜。孰能挽之寘上林之广大，邻玉树之葱苍。分润兮金茎玉露，敷荣兮帝籍朝阳。护之司花紫云之车，歌之谪仙清平之章。熏奇芬而摘艳，侑玉座而衔觞。承恩华于咫尺，谅百倍于寻常。子高子窃造化之炉锤，争形似于毫芒。假道翰墨，心手两忘；一旦顾我，挂之堵墙。恍然昨梦温风丽景，香尘蔼翠，仕女丛观于傍。子胡为抱璞不献，什袭自藏？使灵枝瑞叶，久沦于下土，而子之技郁乎其未彰。 

郝经 
　　中统二年春三月，制使李公致琼花数枝。是年冬十月，而梦二客相邀于维扬之后土祠，饮于花下，啸歌为乐。既醉而觉，乃作赋焉。辞曰： 
