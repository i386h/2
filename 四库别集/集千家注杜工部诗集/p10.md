<!-- { "loadSidebar": true } -->
　　吾闻天子之马走千里今之画图无乃是【便自踈卤】是何意态雄且杰骏尾萧梢朔风起毛爲緑缥两耳黄眼有紫熖双瞳方矫矫龙性合变化卓立天骨森开张伊昔太仆张景顺考牧攻驹阅清峻遂令大奴字天育【字即养也】别养骥子怜神俊当时四十万匹马张公叹其材尽下【如第二句】故独冩真传世人见之座右乆更新年多物化空形影呜呼健歩无由骋如今岂无騕褭与骅骝时无王良伯乐死即休【梦弼曰穆天子传天子之马走千里师道曰萧梢者揺尾之貌郑曰缥普照切青黄色赵曰唐兵志监牧之制其官领以太仆张景顺开元时人爲监牧都副使大奴王毛仲也其父高丽人坐事没爲官奴时毛仲颌内外廐按张説作陇右监牧颂徳碑序云开元初牧马二十四万后乃至四十三万上顾谓张景顺曰吾马蕃育卿之力也对曰帝之力也仲之令也臣何力之有焉周礼庾人掌攻驹洙曰世説支道林甞养马曰贫道重其神俊耳騕于皎切褭奴了切神马也骅骝色如华而赤王良善御伯乐善相马】骢马行【公自注云太常良卿勅赐马也李邓公爱而有之命甫制诗】
　　邓公马癖人共知初得花骢大宛种夙昔传闻思一见牵来左右神皆竦雄姿逸态何崷崪顾影骄嘶自矜宠隅目青荧夹镜悬肉碨礧连钱动朝来少试华轩下未觉千金满高价赤汗微生白雪毛银鞍却覆香罗帕【无要有风味】卿家旧物公能取天廐真龙此其亚画洗须腾泾渭深夕趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦冥方降精近闻下诏喧都邑肯使麒麟地上行【洙曰晋王济解相马杜预甞称济有马癖大宛花骢注见前崷自秋切崪昨没切赵曰张衡西京赋隅目高睚注隅目谓目有角也顔延年赭白马赋双瞳夹镜梦弼曰肉者肉突起碨礧然也碨乌罪切礧力罪切连钱谓马文防缀如连钱也东坡志林余在岐下见秦州进一马如牛领下垂毛生肉端蕃人云此肉马也乃知邓公骢马行云肉碨礧连钱动当作肉洙曰西域传武帝遣使者持千金请大宛善马梦弼曰泾渭二水在西幽并二州在北相去几千里昼洗泾渭夜刷幽并言其疾也洙曰顔延年赋旦刷幽燕昼秼荆楚穆天子传乗八骏之马春秋考异记曰地生月精为马月数十二故马十二月而生】
　　官定后戯赠【公自注时免河西尉爲右卫率府兵曹鲍曰公进三大礼赋上使待制集贤院令宰相陈希烈试文章爲希烈所忌试后止送有司参列选序擢河西尉不拜改授右卫率府参军】
　　不作河西尉凄凉爲折腰老夫怕趋走率府且逍遥耽酒须微禄狂歌托圣朝【风刺得体】故山归兴尽回首向风飚【洙曰陶潜为彭泽令郡遣督邮至吏白应束带见之潜叹曰吾不能为五斗米折腰拳拳事乡里小皃即解印赋归去来】
　　杜工部诗二巻补遗
　　渼陂行【山谷曰菱叶荷花静如拭拭训净杂记雍人拭羊注拭净也】
　　秋雨叹【漫叟诗话云禾头生耳黍穗黒今所行印本皆作木字非事见齐民要术云秋雨甲子禾头生耳木当作禾也】
　　示从孙济【山谷曰刈葵莫放手放手伤葵根此引前汉永平诏权门请托残吏放手字意】汤东灵湫作【蔡兴宗正异云拂天万乗动观水百丈湫拂字从一作兼画马诗有云翠华拂天来向东正文作沸非也】
　　简郑广文【山谷曰广文到官舎置马堂阶下旧本系马堂阶下系马乃合诗人之语时时乞酒钱乞与也丘既切】
　　赴奉先县咏懐【山谷曰朱门酒肉臭路有冻死骨乃用孙子新书楚庄攻宋厨有臭肉尊有余酒而三军有饥色旧引孟子殊非蔡兴宗正异云岂知秋禾登贫窭有仓卒别本未字一作禾今从之按此诗作于十一月作禾字明矣昌黎谓年丰而妻啼饥实此意也】
　　山水障歌【诚斋诗话云诗有惊人句老杜山水障云堂上不合生枫树怪底江山起烟雾又对月云斫却月中桂清光应更多白乐天遥怜天上桂华孤爲问姮娥更要无月中幸有闲田地何不中央种两株东坡云我持此石归袖中有东海此类是也】
　　骢马行【王彦辅曰古之善赋诗者工于用人语浑然若出于已意予于李杜见之顔延年赭白马赋曰旦刷幽燕昼秣荆楚子美骢马行曰昼洗须腾泾渭深夕趍可刷幽并夜太白天马歌曰鸡鸣刷燕暮秣越盖皆用顔赋也韩退之曰李杜文章在光焰万丈长信哉】













　　集千家注杜工部诗集巻二
　　钦定四库全书
　　集千家注杜工部诗集巻三
　　苏端薛复筵简薛华醉歌【天寳十五载自奉先挈家避地鄜州及陷贼中作】
　　文章有神交有道端复得之名誉早【第能此起不患辞穷】爱客满堂尽豪杰开筵上日思芳草安得健步移逺梅乱挿繁花向晴昊千里犹残旧氷雪百壶且试开怀枹垂老恶闻战鼓悲急觞为缓忧心捣少年努力纵谈笑看我形容已枯槁座中薛华善醉歌歌辞自作风格老近来海内为长句汝与山东李白好【此老歌行之妙有不自知其所至者】何刘沈谢力未工才兼鲍照愁絶倒诸生颇尽新知乐万事终伤不自保【可哀】气酣日落西风来愿吹野水添金杯如渑之酒常快意亦知穷愁安在哉忽忆雨时秋井塌古人白骨生青苔如何不饮令心哀【豪侠○赵曰书正月上日注上日朔日也故玉烛寳典以正月一日为上日洙曰诗我心忧伤惄焉如捣何刘沈谢谓何逊刘孝绰沈约谢脁也鲍照字明逺修可曰宋景文公笔録今人多误鲍照为鲍昭李商隠诗有肥烹鲍照葵之句昔金陵人有得池中石刻作鲍照盖武后名曌唐人读照为昭尔洙曰晋衞玠谈道平子絶倒左传有酒如渑】
　　白水县崔少府十九翁高斋三十韵【鹤曰时公自奉先来依舅氏崔少府诗中云相公军指哥舒翰时禄山反召翰守潼关】
　　客从南县来浩荡无与适旅食白日长况当朱炎赫高斋坐林杪信宿游衍閴清晨陪跻攀傲睨俯峭壁崇冈相枕带旷野怀咫尺始知贤主人赠此遣愁寂危堦根青冥曾冰生淅沥上有无心云下有欲落石泉声闻复息动静随所激鸟呼藏其身有似惧弹射吏隠适情性兹焉其窟宅白水见舅氏诸翁乃仙伯杖藜长松隂作尉穷谷僻为我炊雕胡逍遥展良觌坐久风颇怒晩来山更碧相对十丈蛟欻翻盘涡坼何得空里雷殷殷寻地脉【蛟坼地亦实事非必寓言也空雷如此安得入地寻之用此起兴説到时事凡作诗皆然岂有解诗専作寓言使人厌见】烟氛蔼崒魍魉森惨戚昆仑崆峒巅回首如不隔前轩頽反照巉絶华岳赤兵气涨林峦川光杂锋镝知是相公军铁马云雾积玉觞淡无味胡羯岂强敌长歌激屋梁泪下流衽席人生半哀乐天地有顺逆慨彼万国夫休明备征狄猛将纷填委庙谋畜长策东郊何时开带甲且未释欲告清宴罢难拒幽明迫三叹酒食傍何由似平昔【幽明迫酒食傍皆俚拙○洙曰传再宿曰信宋玉招魂曽氷峩峩希曰汝南先贤传郭钦吏隠于蚁陂之阳洙曰天台赋灵仙之所窟宅梦弼曰雕胡菰米也宋玉赋主人之女为臣炊雕胡之饭洙曰谢灵运诗引领兾良觌海赋盘涡谷转涡乌禾切水坳也殷于谨切自秋切崒昨律切高峻貌希曰同州西与南至华州皆不满百里故华岳见于前轩赵曰黄香天子颂曰献万年之玉觞本中曰此言至尊旰食虽御酒而无味然有相公之军胡羯亦不足敌也洙曰书命毕公保厘东郊又徐夷并兴东郊不开史带甲百万罢一作疲程曰左氏传魏子曰惟食忘忧吾子置食间三叹何也】
　　三川观水涨二十韵【鹤曰三川县属鄜州以华池水黒水洛水会同得名华原指华原郡岂非公自白水经华原而后至鄜州也】
　　我经华原来不复见平陆北上惟土山连天走穷谷火云无时出飞电常在目自多穷岫雨行潦相豗蹙蓊匌川气黄羣流会空曲清晨望高浪忽谓隂崖踣恐泥窜蛟龙【致逺恐泥如此引缀可笑】登危聚麋鹿枯查巻拔树礧磈共充塞声吹神下势阅人代速【状意不刻更高更险兴寄浩然】不有万穴归何以尊四渎及观泉源涨反惧江海覆漂沙拆岸去潄壑松栢秃乗陵破山门回斡裂地轴交洛赴洪河及关岂信宿应沉数州没如听万室哭秽浊殊未清风涛怒犹蓄何时通舟车隂气不黪黩浮生有荡汩吾道正羁束人寰难容身石壁滑侧足云雷屯不已艰险路更局普天无川梁欲济愿水缩因悲中林士未脱众鱼腹举头向苍天安得骑鸿鹄【郑曰豗呼回切水相撃也蓊乌孔切匌口荅切谓气之蓊郁也梦弼曰踣蒲北切言浪高隂崖为之沉蹶也泥乃计切查与槎同礧洛罪反磈口罪反礧磈沙石也言水势漂荡枯查与沙石同共隘塞也薛曰江河淮济是谓四渎郑曰漂匹妙切浮也梦弼曰华原县有三门山洙曰春秋括地象云地有三千六百轴梦弼曰寰宇记鄜州洛交水在县南乃洛水交防之所及关谓潼关也郑曰黪千敢切黩徒卜切黪黩垢黒也】
　　赠高式顔【梦弼曰按高适集式顔乃适之族侄也】
　　昔别是何处相逢皆老夫【使在晚唐则入中对矣】故人还寂寞削迹共艰虞自失论文友空知卖酒垆平生飞动意见尔不能无【语见胷次賔主两得之○洙曰世説晋王戎过黄公垆谓后车客曰吾昔与嵇叔夜阮嗣宗酣畅于此垆自嵇阮云亡以来便为时所羇绁今视此虽近邈若山河师曰公少与高适李白常入酒垆论文酣咏自乱离以来相失今见式顔则平生飞动之意不能自已也】
　　彭衙行【梦弼曰左传晋侯及秦师战于彭衙汉为彭衙县其故城在同州白水县东北】
　　忆昔避贼初北走经险艰夜深彭衙道月照白水山尽室久徒步逢人多厚顔参差谷鸟吟不见游子还【十字最是情痛】痴女饥咬我啼畏猛虎闻怀中掩其口反侧声愈嗔小儿强解事故索苦李餐一旬半雷雨泥泞相攀牵既无御湿备径滑衣又寒有时经契阔竟日数里间野果充糇粮卑枝成屋椽早行石上水暮宿天邉烟少留同家洼欲出芦子关故人有孙宰高义薄曽云延客已曛黒张灯啓重门暖汤濯我足剪纸招我魂从此出妻孥相视涕阑干众雏烂漫睡唤起霑盘飱誓将与夫子永结为弟昆遂空所坐堂安居奉我欢谁肯艰难际豁达露心肝别来嵗月周胡羯仍构患何当有翅翎飞去堕尔前【彭衙行是痛定思痛非纪行比也○洙曰书顔厚有忸怩泞乃定切糇干食也梦弼曰同家洼即同州同谷洼乌切芦子关在延州延昌县北希曰孙宰当是三川之宰鹤曰汉息夫躬絶命辞云涕泗流兮萑兰瓉曰萑兰涕泣阑干也梦弼曰夫子指孙宰也患胡官切】
　　得舍弟消息二首
　　近有平隂信遥怜舍弟存侧身千里道寄食一家村烽举新酣战啼垂旧血痕不知临老日招得几时魂【鲍曰平隂属河南郡洙曰烽燧有冦则举】
　　汝懦归无计吾衰往未期浪传乌鹊喜深负鹡鸰诗生理何顔靣忧端且嵗时两京三十口虽在命如丝【洙曰西京杂记干鹊噪而行人至棠棣诗鹡鸰在原兄弟急难】
　　哀王孙【王深父曰时安禄山惊潼闗宗仓卒西幸夜半出延秋门诸嗣王及公主之在外者皆不及从其后多为禄山所屠鲜有脱者此诗记而哀之】
