<!-- { "loadSidebar": true } -->
　　周建六卿司马掌九牧之法魏分八座尚书有五兵之曹惟大事之在戎肆设官之尤重欲称兹选必得其人具官某博洽而敏明温恭而直谅蚤以儒术扬于禁林西掖代言蔼著论思之美北门视草雅资润色之功嘉谋闳议足以启沃朕心大册高文足以鼓动当世材无施而不可学有本而皆通其由翰墨之司徃膺政事之任擢长武部率属秋官朕方除戒器以戒不虞纉武功以讨有罪以号令之严统制诸将以符玺之信更戍重兵资尔推行副予注倚修车马备器械以奋张于军容平邦国统六师以折冲于外侮时汝之职徃其钦哉
　　开封尹除刑部尚书
　　舜命臯陶明五刑以作士周建司冦掌三典以佐王必资秉哲之材以称教中之任徃践厥服我得其人具官某庄重而裕和简严而博达学贯古今之要智周事物之几蚤被眷知践扬膴仕擢总浩穰之政乆推弹压之风有刚明之材以震服于豪右有仁厚之术以牧养于细民惟其威恕之并行宜副钦恤之美意是用擢从天邑进长宪曹以承灵制之祥刑以谳攸司之疑狱朕方推好生之德致囹圄之屡空明约法之章若江河之难犯辟以止辟刑期无刑尔其慎率乃僚祗若予训不出轻而入重以公灭私不吐刚而茹柔惟明克允俾四方之风动使天下无寃民则予汝嘉时乃称职
　　太常少卿除礼部侍郎
　　棘寺置卿雅重奉常之选兰台合治尤高宗伯之司肆畴俊伟之材以明因任之道徃践厥服必惟其人具官某器质端庄文辞博敏扬歴中外之乆雅着靖共之称顷由郎曹擢贰寺政賛相礼仪之事雍容可观讨论郊庙之文渊源有据肆颁明陟之典徃参春官之聨蔽自朕心穆于师论朕方制礼作乐起太平之弥文尊道崇儒善天下之习俗具有政令资尔推行惟率乃僚以佐厥长曲尽情文之致茂宣夙夜之勤勉修厥官无替朕命
　　给事中除户部侍郎
　　鸾台寓直乆推论駮之风兰省陞华擢佐版图之政诞扬明陟之典登进端良之材爰锡賛书徃践厥服具官某器资庄重识虑敏明学足以道古今之原智足以周事物之理蚤膺柬擢寖歴从班蔼然俊美之声卓尔靖共之操论思忠谠有尊君享上之心筹画防通有足国厚民之术辍从左省徃贰民曹式资心计之优以总邦财之裕朕方理财以义尔无掊克以动民心制用适宜尔无削弱以伤国体惟察懋迁有无之理以行阖辟防敛之权取予有方公私与足时为称职嗣有宠褒
　　殿中监除工部侍郎
　　朕惟周建六卿冬官实掌邦事饬材辨噐度土居民凡百工之职悉总治之今工部其任也宜得通材徃贰厥政以尔具官某器度凝远智识敏明席世胄之高华蔼搢绅之誉望擢司盾省厥职允修肆畴尔劳陞华起部贰卿之列其任匪轻昔舜畴若予工而垂之竹矢为后世之所寳汉宣总核名实而百工技巧咸精其能朕甚慕之其率乃僚以佐厥长兴事就功无俾前人之专美是为称职嗣有宠褒
　　翰林学士除承防
　　视草北门克著论思之益陞华东閤式昭宠遇之优我有俊臣宜膺妙选具官某噐度凝远资识敏明有经世之宏材有博古之奥学蚤防识擢寖歴清华由言语侍从之班司翰墨文章之任入奉清间之燕毎输献纳之忠嘉言闳议足以啓沃朕心大册高文足以鼓动当世休有誉处恬然靖共惟润色乆留于禁林宜顾问独承于宻防爰举褒陞之典以明因任之方穆于师言蔽自朕志尔其摅发素蕴益宏远图使号令温醇无愧两汉之烈训辞灏噩有周三代之风则予汝嘉时为称职
　　中书舍人除翰林学士
　　西掖代言蔼士林之令望北门视草极儒者之至荣必资俊伟之材克称清华之选徃践厥服我得其人具官某资识敏明噐量浑厚夙富渊源之学发为典丽之文自策贤科寖阶膴仕被柬求之眷礼聨侍从之清班恬然靖共休有誉处论思献纳秉一节以周旋号令文章有三代之风烈朕心所属舆论攸归是用擢自右台进司内制仰惟前代擅金銮之宠荣稽厥本朝有玉堂之故事惟周宻足以尽賛襄之美惟体要足以昭润色之功其究乃心毋烦予训
　　吏部侍郎除工部尚书
　　叙正羣吏乆登小宰之聨畴若予工以定司空之辟柬自贰卿之列擢陞八座之崇必惟其人乃称兹选具官某性资纯茂智识敏明文足以为国华学足以谋王体蚤跻膴仕旋陟从班论思可观献纳惟允自总铨衡之政益殚夙夜之勤蔼然声华休有誉处其自天官之贰徃率起部之僚蔽自朕心穆于师论朕方总核名实欲技巧咸精其能尔其训励百工使制作悉遵于法无替朕命徃图厥成





　　梁谿集巻三十七
　　钦定四库全书
　　梁谿集巻三十八　　　　　宋　李纲　撰拟制诏四
　　制二十七首
　　大司成除翰林学士
　　禁林翰墨之司学士清华之任修饰润色实资视草于北门献纳论思自昔号称为内相极一时之妙选为儒者之至荣我有俊臣宜膺茂举具官某噐度凝远资识敏明宏材懿行足以羽仪本朝大册高文足以鼓动当世践扬禁近被遇眷知由侍从之迩聨总师儒之要职推行教法茂宣夙夜之劳作成人材蔼集誉髦之士朕心所属舆论攸归是用擢自学宫进司翰苑职清地近极金銮之宠荣礼渥眷优有玉堂之故实惟朝廷之政事咸得以与闻使号令文章有古人之风烈是惟称任徃既厥心
　　给事中除大司成
　　朕乐育天下之材恢庠序于海防发明先圣之教合儒道于学宫必资雅望之臣以总成均之政歴选在位爰得其人具官某直谅多闻靖共有守智足以知圣人之道文足以为学者之宗顷被明扬荐跻华要代言西掖训辞有灏噩之风列职东台议论极忠嘉之益方师儒之虚席非老成而曷居莫如汝宜其为朕徃惟京师首善之地而学校贤士之关英俊并游道艺焉考法令完具皆朕制作之规贤能宾兴资尔推行之力务称图任嗣有宠褒
　　给事中
　　朝廷号令政事无有小大咸得与闻可则审读而推行否则封駮而论列给事中之职也其任顾不重哉茍非其人朕不轻付以尔具官某器度凝远操履端方智足以周事物之情学足以知国家之体蚤膺识擢寖歴清华恬然靖共休有誉处论思之职莫如汝宜夕拜闼肆以命汝夫与闻国论而得行其所知此固汝之所学而欲行之者也无诡随以避事无激讦以沽名惟既厥心务称朕意
　　中书舍人除给事中
　　西掖代言蔚士林之雅望东台夕拜为儒者之至荣必资俊伟之材克称清华之选徃践厥服我得其人具官某资识敏明器度宏远夙富渊源之学发为典丽之文自结眷知致身禁近论思献纳秉一节以周旋训诰文章有三代之风烈朕心所属舆论攸归是用擢秀紫防陞华青赏刑未允实资论駮之风号令具臧更頼审覈之力惟周宻足以尽賛襄之美惟公忠足以杜邪枉之门徃既乃心毋烦予训
　　中书舍人
　　官聨右省职在代言非特取其文章资修饰润色之美实使与闻政事有献纳论思之功必得其人乃称兹选具官某器识凝远风度粹夷学足以知古人之心智足以周当世之务蚤膺柬防寖歴清华蔼然俊伟之声卓尔靖共之操比从给扎试以賛书嘉其典丽之文克备坦明之制擢参法从列职西台惟三代之训辞极灏噩之体而两汉之号令有温雅之风徃既乃心无愧于古副朕眷倚嗣有宠褒
　　起居舍人除中书舍人
　　西台列属峻清居言语侍从之班有献纳论思之任欲称兹选必惟其人具官某直谅多闻靖共有守富渊源之硕学挺瑰伟之宏材兰省为郎乆推雅望螭防载笔宻侍清光寖歴嵗时休有誉处比从给扎试以賛书嘉其典丽之文克备坦明之制擢参槖从徃代予言惟三代之文章极灏噩之体而两汉之号令有温雅之称当时服其训辞后世想其风烈朕甚慕此尔其勉之惟既厥心无愧于古
　　中书舍人除御史巾丞
　　御史府不置大夫则中丞实为之长总率台属董正朝纲风宪之司耳目所寄厥任尤峻必惟其人具官某志操端方器度凝远有劲正之气而不畏强御有明敏之识而练达事机蚤以明扬荐跻华要居言语侍从之列有献纳论思之忠恬然靖共休有誉处蔽自朕志擢长南司聿资搏击之材以肃纪纲之地朕方循名而责实体道以就功欲百吏之得人致四方之风动尔其推明国是纠正官邪使朋党坏植而防羣奸回心沮而胆落克称中执法之任不愧古司直之风则予一人以宁尔亦无穷之闻
　　侍御史除御史中丞
　　御史府不置大夫则中丞实为之长总率台属董正朝纲风宪之司耳目之寄厥任尤峻必惟其人具官某趣操端方器度凝远有劲正之气足以配昔人之贤有明敏之材足以周当世之务顷由卿寺擢贰台端屡陈忠谠之言助予视听之广议论骾亮朋党坏植而防羣弹劾公方奸邪心沮而胆落中立不倚直道无私不吐刚而茹柔期遏恶而扬善蔽自朕志进长南司以明因任之方以肃纪纲之地朕方循名而责实体道以就功欲庶官之得人俾四方之风动尔其推明国是纠正官邪进思尽忠无惮大吏克称中执法之任不愧古司直之风则予一人以宁尔亦有无穷之闻
　　开封尹
　　京邑所都雅有浩穰之目辇毂之下必以弹压为先肆求伟材总治剧务歴选在位我得其人具官某资识端方器度闲远学洞古今之蕴智周事物之几緜歴清华蔼着风绩有严重之威足以震服豪右有寛厚之政足以牧养细民蔽自朕心擢任天府夫四方之所聚防故多桀黠之民百货之所阜通故多争鬪之讼尔其摘发奸伏裁剸剧烦使桴鼓设而稀鸣囹圄空而不犯首善之地为万邦之耸瞻奏最之优致三辅之取法是为称职则予汝嘉
　　工部尚书除延康殿学士知青州兼安抚使
　　中台率属参华八座之崇外屏分符宣风千里之远出处虽异倚任惟均眷予心膂之臣徃奠股肱之郡宜推异数式宠其行具官某敦大裕和高明闳远学洞古今之蕴智周事物之几顷被柬求徧歴华近居言语侍从之列有献纳论思之忠擢长冬官茂着风绩休有誉处恬然靖共遽陈均逸之章祈遂偃藩之志顾东土之都防賔海岳之奥区民物阜蕃风俗浑厚慎择厥守式图尔居兼秘殿之华资付全齐之重寄承流宣化聿资师帅之良报政第功伫闻课绩之最徃摅素蕴无烦训辞户部侍郎除显谟阁直学士知扬州兼淮南东路钤辖
　　曳裾持槖入聨侍从之班纡组分符出总蕃宣之寄中外虽异倚任惟均眷予心膂之臣徃殿股肱之郡宜推宠数式遄其行具官某识度粹夷风猷敏劭学博而守之以约材全而用无不宜顷被明扬荐跻华要代言凤阁有献纳论思之忠贰政版曹得阖辟敛防之术有懐均逸力丐偃藩眷淮海之奥区实东南之都防慎择厥守式图尔居陞峻职于西清总重兵于一路承流宣化聿资师帅之良报政奏功伫闻课绩之最徃服朕命惟既厥心
　　中书舍人除徽猷阁待制知庐州
　　入持从槖出剖郡章虽中外之或殊顾眷礼之无间式颁异数以宠其行具官某识度粹夷文辞敏妙顷由柬防寖歴清华处言语侍从之班有献纳论思之益抗章请外愿试牧民其次对于西清以分符于南服承流宣化徃慎抚绥奏最第功伫观报效勉思予训益既乃心
　　殿中监
