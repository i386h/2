<!-- { "loadSidebar": true } -->
     公出关，抚夷将王牧民数报西虏入犯，行中复道中，纵插汉部夷突出罗拜乞赏，欲以尝公。公神色不动，徐抚之而去。往还绝塞，道旁皆虏骑足迹，士卒皆恐。宿寨山，藉草而卧，风雨饥饿，与从行士共之。自麻沟望大小红螺山，王象乾自蓟来会，年八十，与公并马而驰，共指李曹公遇角端遗迹，徘徊不忍去。又从边外阅蜡子山，以人为标，高下天设。欲以收复之余力，包二百里为内镇，而扃山海于重垣之内，非托诸空言而已也。凡战守之具，自关门渐移前屯，自前屯渐移宁远。袁崇焕领三参将经营宁远，而三大将更番练兵于二百里内外。简阅宁前以西可屯之田可五千余顷，官屯其半。身督将吏，分买牛种，治耕具。诸部将轮防边堡以护屯。辽人出关者又十余万，车牛属途，轮蹄相续，城堡辐辏，如承平时行采青之法，不复仰给于关东，省度支巨万。因煤以铸钱，因海以煮盐，因船以贸易货物，而军需广矣。公初至关，敝车百余，累累卧墙壁间，五部设，乃立车营。惟马世龙能晓其意，尽改诸式车为偏厢。又用世龙议，增损车制，择更番之火器以当车，使车之用不穷，而习卒用车别有法。骑与骑，步与步，自相更迭。骑之与步，步之与骑，又互相更迭。以相丘陵阪险原隰，以时广狭，圜方直锐，兼用而互出之。三鼓成列，百战而不乱。凡十二营，营各有主将，有步佐，有骑佐，有辎车以为运。世龙率四部以督之。至是乃躬率将吏，日夜练习，名为备前屯，而进战之车营成矣。有车营，当有精骑以为前锋，坚阵以为后劲，乃立锋劲制，皆以骑兵为之。前后协帅各一，前锋营三，后劲营五，各有炮车以为蔽。分为尺，寸为丈，手画为图，以授诸将。五部之龙武营，水师也。水师五营，四船为一舫，二舫为一舶，四舶为一艟，四艟为一营。各有长有将，而游艟备冲突，隶于中权。以水营兼车营之制，水陆可以互用。又广募于江南，驾以习流之卒，而楼船下濑之师具矣。奴马不能数千，三溃之后，我马尽折于奴。今之介而驰者，皆我之遗也。三年来，市马不足，益之以寺马及京营，多倒死。乃立四法，发瘦马于内地以易价，移ヰ马于内地以就喂，又移冬春之ヰ马于关外以就水草。而所谓朋椿者，当关马就喂之时，扣骑营有马兵丁草银一钱为大朋，无马兵丁月粮六分为小朋，倒马一匹，支给以买马。于是关马盛而马价亦省，马政之最善者也。先是虎酋部中有抽扣儿，时窃出盗掠。赵率教捕斩四人，抚夷万有孚诉之督臣，象乾欲斩率教以谢虏，公争之力，率教乃免。而王楹之城中右也，护其兵出，采木款虏。朗素邀之，中伏力战而死。或曰：有孚实阴主之。公怒，遣马世龙从大盘岭压其巢。五部孩斯、滚柰、台吉等，皆远徙三百里外。象乾恐败款也，教之缚我逃人为杀楹者以献，而增其赏千余金。公曰：“人各有能有不能，此象乾之所能，而非臣之所能也。”因极论虏不可用，款不可恃，通官与当事之说皆不可凭。而又曰：“细人不顾国家，然恐事一坏而害及身，其事多蒙；大人不顾身，却恐事一决而害及国家，其事多慎。蒙之发也，其害大；而慎之过也，亦或决裂而难收。督臣能治通官之为蒙，臣则恐其为慎而或过也。”公之婉切风谕，言语妙天下，皆此类也。象乾以忧去。 
    公上奏自请罢谴，专推一总督以省防抚之纷纭。而又曰：“上如不欲臣竟致其事，则令臣姑还阙下，以联络边情，比于识途之老马。上必不欲臣离关，则臣请不推经略，且不推总督，只以臣一人督两抚。边事不治，则治臣之罪。然皇上如推督臣，则臣有请焉。有敢居蓟不敢居东者勿推，有能任抚不能任剿者勿推，有肯同功不肯同过者勿推，有怕势要甚于怕奴酋者勿推，有顾局面不顾安危者勿推，有爱便宜甚于爱性命者勿推。皇上如专任臣也，则臣亦有请焉。皇上终年不令臣一觐天颜，则臣不能任；皇上不时予边饷，不额定军需，则臣不能任；皇上不以圣断是臣所奏请，而以枢部制臣可否，且中外纷纭。日论边事，日发竿牍于镇道，则臣不能任。凡此数者，皇上幸一一许臣，臣何敢复爱其死？”又曰：“臣所奏督抚事宜，乃祖宗旧制，决无蓟辽总督只督蓟不督辽、只督款不督防，偏居内地，遥制多事之边与边关共事之臣于千里之外。且此等亦何必择人，只朱梅、王牧民而足矣。”又曰：“与其若有若无，误国兼以误身；不若尽心尽力，捐身或以报国。区区一念，诚不自知其不可，犹往年自请之初心也，奏上台省争言，总督不可罢兵部，请如言官言亟，推阁臣不敢违。乃推吴用先自宣大改任，而朝议明尼公矣。”四年正月三日，公复戒车而东，张凤翼遮留曰：“谍言奴以三日发，且辕门禽狼，狼，奴象也。”公曰：“奴以三日来，我不可以三日往乎？奴狼也，狼为我禽，奴将安往？”即日冒风雪出关，过中右，为文以告王楹，祭而哭之，一军皆泣。凤翼恨公以辽抚居辽，曰：“何乃杀我？教我充军。”知公之将东征也，告两道臣曰：“国家弃大宁、河套，不害为全盛。举世不要辽东，渠偏要辽东。”于是与其乡人万有孚、潘云翼等，嗾人极论马世龙贪淫纳贿，诋公不当误用世龙，以沮坏恢复之举。公乃具奏，条列战守大计，请敕廷臣杂议。因推明世龙任事得谤与凤翼诸人盘互诋谰之状。其言战守曰：“天下边方大计，不过曰守、曰款、曰恢复。以守言之，凡客兵利速战，主兵利久守。今关门秦、晋、川、湖四方之众，尽号客兵；而关内之辽人，亦客也。竭天下物力，岁养十数万坐食之人，进战则不能，久戍则坐困。师老财匮，事久变生。天下之安危，宁独在奴之来不来？天下亦计及此乎？以款言之，今议撤关外之防，守关以内，则虏仍入关以抚，而八部三十六家，仍环聚于关门，其外之二百里二十余万人，何处安插？而却曰惹祸。繇此言之，即防西虏，不可不实宁前，而况道不必假，东可杂西，以东虏拒宁前，其祸可胜言乎？天下亦念及此乎？以恢复言之，奴薄宁远，外无可掠，中无可希，海绕其后，山崎其前，奇伏间出，彼将何之？即或越一城而前，宁城已缀其后；即或合一城而守，各城已扼其吭；即或直捣关，而前有坚城，后有劲兵，立见糜碎。我若下关城之精甲，进图恢复，水师合东，陆师合北，水陆之间，奇正出没。必争之地，我据之为要者，敌得之为害。拒贼于门庭之中，与拒贼于门庭之外，其势既辨；我促贼于二百里之外，与贼促我于二百里之中，其势又辨。人言奴入喜峰，假道西虏，果如是也，道远而糗Я之费奢，不知西虏为备乎？抑东虏自备之也？彼既可自备以犯喜峰，岂不能自备以犯山海，而曰宁远资盗粮则来，否则不来，有是理乎？昔之弃广宁，与今之未即收，凡以与贼相逼也。广宁我远而贼近，宁远我近而贼远。我不进而逼贼，贼将进而逼我。则山海之于宁远，何如广宁之于辽阳？天下亦念及此乎？今天下戒刘、杜之浪战，而未察辽、广之坐守。其谓减兵去马，需机会而战者，心欲弃辽左而未敢言耳。不知失辽左必不能守渝关，失觉华、宁远必不能恢辽左。守不在关外不守，款不在关外不款，复不在关外不复。即国家真不欲窥辽左，而觉华、宁远之防，终不可罢。伏乞皇上敕下廷臣杂议，主客之兵可否久戍？本折之饷可否久输？关外之土地人民可否捐弃？屯筑战守可否兴举？再贼奴之时势。果否坐待，自可消灭？臣不敢望为百年久计，氐计及五年间究竟何如？臣身冒天下安危，而避忌不言，谁为皇上言者？如臣言不当，当立去臣以定大计，无使纡回不决，而全躯保妻子之臣，附合众喙以杀臣一身而误天下也。”其言马世龙曰：“世龙仰承皇上予以剑章，两部受其节制。金谷刑名，军需器仗，各有司存，总兵不得问。自移驻三屯而人怒，严核调兵而人怒，投牒不屈而人怒，居间竿牍不得传遽以通臣而人怒，一总兵而满关门满司马门尽怒。万口谣诼，身其余几？贪淫纳贿，臣百口保其必无。世龙初练五部，再练车营，初守关内，再守关外，仰仗天威，幸无差跌。假令以训练十一万兵马，复四百里封疆，东捶西批，守及三年者，为虚为幸，可谴可诛，则举两河之土地人民，弃捐残毁，无一民可借寇兵，无尺土可资盗粮，诚安边驭虏之长策，而今日当以首功追叙者也。”其言凤翼曰：“材鄙而怯，识暗而狡。工于投时，巧于避患。误入危疆，一筹莫展。而徒假手借面，以搅天下之是非。今且去矣，本官既得遂其观望规避之志，而国家亦去一选懦猾贼之臣。”上曰：“军国大计，朕已任卿。卿所自任，中外具知，有何嫌疑？兵饷战守，卿前后条奏，审的时势，听便宜行，不必廷议。”遂下部议抚臣去留，并参看诸指名者，会凤翼忧去而止。 
    时赵彦为兵部尚书，衡操边事如故。公请用彦自代以困之。彦闭门而泣，属所亲告哀于公，乃止。 
