<!-- { "loadSidebar": true } -->
　　松江在元季时鸿儒硕彦多避地于此自铁厓杨公而下若钱惟善思复若孙作大雅若陶宗仪九成邵亨贞复孺皆杰然天下士而土着之士则有陆宅之董良史卫山斋诸人者皆才隽喜文雅游相翼虽更俶扰无忘问学唱酬吟讽不以时废风流文雅照映一时比入国朝而袁景文顾堇中遂以清辞丽句大鸣国家之盛不可谓无所自也朱静翁楚材者尝游诸贤之门文词行业亦袁顾曹耦尝被荐起家而用不尽才旋即废死其子士诚沾溉之余亦以诗名余尝读邑志而知其人盖清修积学之士也近得其所着夀梅集于其诸孙察卿诗才百篇清新尔雅縁情写事随物赋形命意铸词无一长语宛有前诸贤风格师资源委寔以兴之然诸贤生当叔季风尘澒洞奔播流离见诸论著多悲忧刺促之词虽袁顾大家际防昌时顾以胜国遗材履维新之朝慑首而畏尾骫骳蓄缩求其和平盖亦难矣君在宣徳正统间当承平极盛之际隠居求志外无兵戈之扰而居有丘樊之乐文酒燕游亲戚情话发为音词纡回冲逺无有吁咈真鸣盛之作也惜罹郁忧遗草烬灭察卿与其父福州公子文再世搜访仅仅得此夫金膏水碧奚以多为尝鼎一脔足以知味矣虽然名世非难传世为难古之作者冺没何限是在后人耳不得其人虽巨编完简往徃置为箧中故尔余见亦多矣矧此出于蛛丝煤尾之余非察卿之贤而有文安望其慎葺而有传哉吾于察卿有慨焉且鐡厓诸贤皆一代伟人求其后嗣无闻焉而朱氏自静翁以来垂二百年歴且数世世有闻人人皆有集如所谓静翁葵轩玉州福州及此不一而足夫亦盛已昔王筠自誉其世谓七叶之中人人有集朱氏何黍哉
　　鸿泥堂小稿序【都穆】
　　江隂文士在宋有葛文康公胜仲与其子侍郎常之及丘忠定公宗卿元初则有陆文圭子方后子方又有王元吉氏张希尹氏孙大雅氏皆以述作擅名一时文康忠定仅见其文之一二常之有韵语阳秋予尝序之子方有墙东类稿今归秘府张氏沟南集尝一见録本然邑人鲜有藏者惟元吉大雅之集与韵语阳秋并行于世数君子之没寂寥百有余年乃今而得一人焉曰薛君尧卿其文古奥简质如商彛周鼎杂然并陈苍緑目不俟摩挲知非今世之物其清健严宻又如修僊道人僻处深山飡霞饮泉而尘浊之不能溷也盖君少常业进士通易书诗三经屡试有司不利幡然弃去一意古学每有所作日锻月链弗工弗已其为人沉静寡欲而性嗜山水尝徧游吴越以至齐鲁燕赵之墟寻幽吊古搜竒抉怪惟用资以为文其在稠人广坐众方髙谈宏辨较短争长君独袖手黙然若无能者及其操觚摇毫篇章一出则人未尝不惊且服以为江隂之有人置之孙王之间殆未可优劣论也夫天下之事势无两全使君早获一第人固荣之未必有文若是然则君之困抑蹇连终身不遇天固将以昌其文视世之炫赫一时而名随身没者果孰得而孰失哉虽然世之士盖有贱贫而短于文者若君者亦可以无憾矣夫君讳章宪尧卿字也没年六十未没时尝豫营夀藏自为之铭人称其达三子布卓甲皆勤学好文以君所着鸿泥堂藁锓木以传卓来请予文予交君久相知为深遂不辞而书之
　　袁永之文集序【陆师道】
　　吴自季札言游而降代多文士其在前古南镠东箭地不絶产家不乏珍宗工钜人盖更仆不能悉数也至于我眀受命郡重扶冯王化所先英竒瓌杰之才应运而出尤特盛于天下洪武初髙扬四隽领袖艺苑永宣间王陈诸公矩矱词林至于英孝之际徐武功吴文定王文恪三公者出任当钧冶主握文柄天下操觚之士向风景服靡然而从之则有若李太仆贞伯沈处士啓南祝通判希哲杨仪制君谦都少卿元敬文待诏徴仲唐解元伯虎徐愽士昌国蔡孔目九逵先后继起声景比附名实彰流金玉相宣黼黻并丽吴下文献于斯为盛彬彬乎不可尚已正徳嘉靖以来诸公稍稍凋谢而后来之秀则有黄贡士勉之王太学履吉陆给事浚明皇甫佥事子安皆刻意述作力追先哲而袁君永之寔颉颃其间君天材卓逸文笔华妙自其少时与诸兄尚之补之切劘讲习向徃踔厉及出接文祝之清芬挹唐王之髙馥论议驰骋与相资沃沉思诣日进不已既举进士绩学翰林佐政郎署试士中州督学南服盖与当世名卿质正扬防务造阃奥于制作粲然动师邃古咏四言则法三百篇而下视韦张作古选则尊苏李而耻言潘陆缀近体则宗盛唐而罕尚钱刘南征诸赋祖述屈宋连珠三十抗行平原惩边以儗过秦祭董乃效吊屈其他命篇铸词必则古昔虽率尔占举亦无妄作盖其志存体尚固将超越千载凌跨百代而学博才赡又有以充之故一时作者往往敛手退避晋江王道思与吴县顾华玉论古今文章之士独称君与武进唐应徳为后来之特无能出其右者北地李献吉今代宗匠雄视海内少所许可一见欢然如故交赋相逢行为赠且命其子他日必袁生表吾墓其重之如此惜乎中遭窜斥官簿偃蹇不能极润色之休光论譔之业以鸣国家之盛饰至治之绩自解广西提学佥事即归隠横塘闭门著述将成一家言以贻来世而年复不永多所未就独诗文二十巻手所选定其子尊尼刻之以传问序师道呜呼师道何足以知君邪顾自弱冠逰君兄弟间极承知奬殆与计偕为赋晨风再上春官宠我行序赠处之言班班在籍感念平生其何能黙乎谨摭所闻以弁诸篇若君官阅世年立身大方则有太史氏志之余故得而畧焉
　　司直兄少集序【皇甫汸】
　　两仪奠位二曜扬辉经纬其间书契攸作文之时义逺矣哉虽有懿徳鸿勲非假典谟曷由宣阐故夀不固于金石而名可齐于霄壤者以此世之谈理学者诋为末艺守吏局者谓非适用殆犹茹藜糗者难与道蹯腴之美防旃毳者不足与语绮縠之华也矧言本心声诗縁情靡防心内运应物外感性机妙发气韵天成爰稽作者良亦艰矣匪作之艰知之惟艰匪知之艰言之惟艰此轮扁不能胪斵而伯牙终于辍弹者也羲轩既邈虞夏寖湮宣父厘正之后卜氏泝其源申毛贯郑沿其流咸能诠风人之防窥作者之意歴世近而习说真也倬彼我祖敦诗眀雅皇考纉业哲昆嗣响乃诞仲氏聿秀厥宗七龄夙悟即懋藏膏之志九嵗缀文遂精雕篆之技至乃研词六籍旁览百家朝帷不巻夜榻几穿室人让麦而莫知侍儿窃馔而无见其笃如此由是学臻博极思覃深湛缅豪士于西州追风于东晋家称千里国号无双兼以气资爽迈仪容俨肃后进资其善诱末学借其人伦而余分则友于义同师授虽士龙特眷于平原恵连最钟于康乐蔑以逾也每有述造辄相诏眎商榷砥奨可得向言方其家食含章与徐生二黄定交笔札之间笃嗜工部既而何李篇出病其谿径専意建安尝曰诗可无用少陵也至解巾登仕与蔡王二行人广搜六代之诗披味耽翫稍回旧好雅许昌谷乃曰诗可无用近体也又与王文部李司封唐陈二编修剧谈开元天寳之盛而心醉焉乃曰诗虽选体亦无使尽阙唐风也至为歌行一本乐府而叅以太白櫽括铙吹之余犹曰七言易弱恐降格钱刘也故其诗特工五言而七言近体薄不经想余与聫组二京方珂三署被窜则郡檄交移承讳则倚庐同戚虽伯季具迩而敦赏独深矣试为标论诗盖错综魏晋而托宿于唐英赋则驰驱屈宋而逸驾于散骑文则陶铸班贾而呈范于中郎其为篇也幽以通思舂容以御气婉丽以陈词和易以达理愤懑以抒情绵畅以该事隽永以归趣其始构也只字不惬于心片言无艳于目蹋壁穷思拥衾寤索曽不少休是以吟苦则弥日不就神来则下笔立成今稿中或两字未窜或二语并存致盖宻矣若夫锦必有袭巵非无当茍慙博物畴发斯蕴欲仿胡广于官箴拟刘逵于都赋病未遑也奈何覩姱容而决骤过屠肆而垂涎妄意吠声讵曰知味哉方其潜心经术睎轨儒林若易序诗说春秋考原周官杂志亦略槩见早谒阳眀洞析道体亦其性静得之若与东郭邹氏扬山方氏徃复诸书锋辨莫之能抗至其佐郡分臬坐有余啸案无留牍魏懐慈父越畏神君固知防臣叹辞赋非夫蕃侯耻翰墨垂绩良有以也然才髙妨位命达憎文沦落一官见嫉众女不令第嘉颂于属车备清问于宣室是皇猷无润于掞藻而国典不寄于方闻也嗟乎当宁按图讵揽燕台之骏开阁倒屣惟罗叶邑之龙匪今为然振古同慨矣嵗在丙午丁辰荼酷颇有忧生之累贻余春日斋中读丹经一篇系曰夜来更加窜定庶几可观诗之难言如此后世谁相知评定余文此陈思所以兴悲也亡何长逝命矣夫命矣夫然年虽中促而名则宏逺矣胡云未究厥止哉余知兄诗庶能言之不特可比申毛贯郑亦卜氏之亚者也昔孝常次补阙之编王缙表右丞之集顾余谫劣曷克胜兹幸而伯氏运斤二孤命梓芟采精覈都无遗误犹谓标誉腾声以俟宗匠聊以习闻余兄之言挥涕而告秦枢俾知先人制作之艰若此云尔
　　三州集序【皇甫汸】
　　三州集者纪宦迹也今上嘉靖改元嵗在戊戌余为司虞氏阅视京畿时武定郭侯勋慿宠作威日益骄横诏典大匠作隂操部权夺取贾人金以亿计归于私槖余为发摘之又尝请毁张掖民居名通山陵实益已第余曰此殆欲直取武库耶持议不可侯啣之诬以慢防置之理官于是有黄州之役岁在乙已余为南省司勲氏时当考吏太宰张公润耄无能为専任郎官罔论贤不肖黜其所素嫉而留其所易与以快已私余起而力诤之言官希附诋以侵职谪为州倅于是有澶州之役亡何太宰为瓯宁李公亷才察滞稍迁郡佐于是有括州之役嗟乎坎轲屡遭未尝损其烈节讼牒旁午不少辍其篇章黄盖楚疆屈贾放逐之区也谅而见疑忠而被谤忧心辟标故多怨诽之辞澶盖魏境防庄寄傲之地也虚防疾视犹有鬭心故多忿激之辞括苍越称嘉丽康乐娱游之所经也时余安常委顺若将终身焉既和且平故多畅达之辞当是时倦宦而并减文情避人而间出累句亦足以兴慨矣细自弱冠起家解褐登仕躬际圣眀孰不欲出入禁闼优防以致卿贰然才滋众嫉命与时违退而立言岂余素志乎谢宪以来偶捡制作散逸过半田雕禅栖寓楚还山江行新语诸板悉毁于谢兵之手三稿箧中幸尔无恙儿軰请授梓人以应好事者之求嗟乎余政乏何武之思徒离沛郡诗慙谢眺之咏奚重宣城若夫白云赤璧山色犹存湘水淇流江声无改一展巻之余而嵗月徂征风尘奔走王事鞅掌物情变幻宛在目中至今心悸黄甫朞月澶仅半载括三改嵗其久速咸数也昔人怆陈迹于俛仰喻过客于光隂聊以识吾适耳诗云乎哉长子防尝防之黄州令校黄诗次琳擕之澶州令校澶诗季谷防之括州令校括诗勒为四巻题曰三州云
　　陈约之集序【皇甫汸】
