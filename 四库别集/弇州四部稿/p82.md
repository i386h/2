<!-- { "loadSidebar": true } -->
　　其二
　　白云无尽片帆飞樽酒踟蹰涴客衣不爲别离生感慨故园今日尚能归
　　题画赠别王使君
　　杯酒踟蹰日易曛青山处处惜离羣莫言秋色难分赠君自青云我白云
　　走笔二絶赠弈者刘生
　　曾陪太傅东山墅不向君王赌郡符敲罢一枰何所道片帆秋色满江湖
　　其二
　　金沟清泚楝花香一局逢君坐夕阳莫向秋风夸石室人间岁月野夫长
　　赠苏洲
　　此翁不知何许人醉墨漓漇若有神夜半酒醒寻不见满天风雨散龙鳞
　　于鳞寄太行诸篇走笔以谢
　　太行峯色党青天刺史搴帷紫气前中夜星辰低摘尽忆余飞赠蓟门烟
　　夜半醉过子相
　　北斗下卓河西流先生醉歌吟未休不爲长安一片地何人能破古今愁
　　赠文都昌
　　挂帆南去楚天賖大庾峯头明月斜我赠白云仙尉去书来应报折梅花
　　别李邢州宗考功徐比部吴给事诸君时方有三辅之役
　　浊漳西坼未安流大麓千岩风雨愁五马过题春已徧犹闻使者下邢州
　　其二
　　金河杨柳未堪齐马首传觞白日低侠客自来轻别甚醉乗虹雨蓟门西
　　其三
　　塞云吹尽出榆闗不断冰天指掌间应是尔曹髙兴发忽惊飞雪卷燕山
　　其四
　　未从燕市赋招魂东海虚明孝妇寃尔道行春三辅徧萧条秋色老中原
　　赠别于鳞还邢州
　　白云寒锁郡斋深人道朝天不可寻总爲股肱驱传去仍劳明主赐黄金
　　其二
　　石门髙峡沙丘台紫马春停天地开无限北风吹不到万家明月待君来
　　其三
　　葡萄美酒玉壶寒写向离筵泪并残纵有隋珠髙月色不知中夜向谁看
　　其四
　　蓟门挥手各风烟并马中原别思悬我欲东观辽海日烦君西拄太行天
　　上已与赵宪副郊游赵取小妇由闗中适至口占戏之
　　秦中好女胜罗敷翡翠爲裳香作车不用相逢问夫婿东方千骑上头居
　　其二
　　千金西去买娉婷万树梨花敛色迎闻道燕京夸祓禊让君先赋丽人行
　　卢龙署中偶成
　　朱帘翠箔过杨花睡起中庭日未斜却似深闺娇小妇楼头痴坐怨天涯
　　西山道起苍兔草中逐之不得
　　马头苍兔剪春风一线光腾杳霭中落日平原青草色不知鹰隼爲谁雄
　　卢龙署中有寄
　　山城小雨鹧鸪啼杨柳辞寒緑正齐我梦春闺独不见怕乗云雨问辽西
　　饮欧阳镇朔即事有赠
　　琵琶曲按古凉州急管清尊玳瑁愁劝尔军中髙太白秋来应挂郅支头
　　其二
　　旌旗春偃白龙堆教客休停鹦鹉杯歌舞未残飞骑出月中生缚左贤来
　　其三
　　欲从铃阁借前筹姑衍条支一劒收尔自虎头飞食肉不教猿臂羡封侯
　　其四
　　曼缨白马下双雕防敌辕门气不骄爲问浑邪能骑射可如新帅霍嫖姚
　　过懐来罗将军驻兵因赠二絶
　　碧山无限锁龙堆羌笛胡笳汉使哀日暮春风鸣白羽知君突骑射雕回
　　其二
　　将军按甲古嬀川万马骄嘶苜蓿天但使王庭能絶幕未劳车骑勒燕然
　　寄紫荆龚都督二絶
　　牙旗髙拥黒云间匣里并刀龙雀环夜夜胡笳吹落月秋声不敢近燕山
　　其二
　　闗头画角锁残霜十万竒兵易水傍却恨单于穿塞去不教飞将取金章
　　过于鳞郡斋分赋十二体
　　千峯西北拥岧嶤立马寒云豫让桥俱道挂冠同指掌不知山色爲谁骄
　　衞河夜泛
　　衞河秋望接天回大艑髙帆拥月来爲问乗槎诸汉使几人元是谪僊才
　　其二
　　白波如练掣长空上下银河一色通歌罢朝来新乐府满天寒色起丹枫
　　懐徐子与【时使江南因还霅】
　　马首平城雨雪多故人僊棹霅中过宁知日暮江南曲不异秋风塞上歌
　　其二
　　驻马相逢邢大夫玉巵亲上紫酡酥俱称汉使由来贵爲问徐卿定有无
　　懐吴明卿【时谪江西幕】
　　使君车马自风尘闻尔匡庐发兴新落日千峯秋色里不知何处鬭嶙峋
　　其二
　　遥怜李白在浔阳纵酒狂歌秋兴长夜夜银河萦斗色肯教龙劒吐风霜
　　题沈参军竹林图
　　谁家十万碧琅玕个个春云秀可餐我是王猷君更熟何妨一问主人看
　　提兵海上戏呈袁将军
　　十年文战蓟门空东海兵符倚画熊却恨少时疎劒术欲将身事白猿公
　　寄辽阳罗将军
　　十年辽海鬭兵稀边马乗秋转更肥共道嫖姚新按塞不愁明月满金微
　　其二
　　医无闾畔暮云齐回首军城万垒低莫怪鲜卑惊白马使君原是旧安西
　　调唐将军
　　将军荡寇大江还蹀霜蹄未拟闲自是封侯飞骨在任教明镜负刀环
　　其二
　　十万楼船下濑兵已干东海腊长鲸如何戍角依然在夜夜征夫向月明
　　呉峻伯校诸生走笔二絶
　　羣山秀色静临衙日暖风微綘帐纱万马自应空伯乐千人重见屈田巴
　　其二
　　何人东向坐诸生倡雪悬河稷下倾组练鎏戈霜一色使君亲教五家兵
　　和峻伯蓬莱阁六絶
　　坐看红日映天鸡曙色中原一瞬齐雄观古来谁得似昆仑髙柱大荒西
　　其二
　　虚无紫气映蓬莱水落青天忽对开已借鳌簪爲岛屿还从蜃口出楼台
　　其三
　　綘节秋逢鸾鹤羣安期遣信欲相闻袖中亦有千年枣不羡瀛洲五色云
　　其四
　　早晚苍龙自在眠春波织就蔚蓝天风雷忽卷秦桥去日月还依禹碣悬
　　其五
　　万乗秋风屈布衣沧桑今古定谁非田横五百应如在徐市三千竟不归
　　其六
　　君泛僊槎拟问津我从东海学波臣隋珠却坠双明月鲸岛寒光夜夜新
　　于鳞尝爲四懐诗寔首余世贞焉其次四寄某某子甲也乃世贞则亦首于鳞余三人同之寄倍之矣风雨如晦飞龙乖隔每一讽咏泪下绠縻然又有私慰焉于鳞故已挂冠垂当得防耳寄以言托也是不必数子见之
　　懐于鳞
　　黄鹄秋翔太华颠坐攀僊掌扑青天乗风忽傍东溟转矫首扶桑帝日悬
　　懐明卿
　　鸿归重枉豫章书不向钧天梦帝居若使府公夸束带便携妻子入匡庐
　　懐子相
　　越王山拥七闽秋天入东南大海收雨后虹霓看不见何人截取钓鳌钩
　　懐子与
　　武平之山胜武夷汀江如巴学字移但道江山多气色不知新着谢公诗
　　寄俞仲蔚
　　病后青山足卧游愁时白雪自爲酬开门草色迷三径刺史干旄不可求
　　寄谢茂秦
　　亦知留赵鲁先生片语能尊万乗名何事平原无上客却教双璧赠虞卿
　　寄李伯承
　　汉帝秋风在栢梁一时词赋有辉光那知此日文园令犹有金茎露未尝
　　寄卢次楩
　　大伾山头花满烟春来竟日酒罏眠不知妻子闗何事乞取囊中卖赋钱
　　寄魏顺甫
　　白云髙省意蹉跎华发萧条掩镜过莫怪相闻多楚调秋风自傍楚人多
　　寄余徳甫
　　当年握手帝城春馆客平津日夜新君自误传流水调朱门只许抱竽人
　　寄张肖甫
　　离亭太白泻流霞马首横刀意气夸一自相如归使后至今春雪满三巴
　　寄应在明
　　寒灯晕碧影重重匣里呉钩欲化龙莫向尊前论旧事满天霜色锁芙蓉
　　于鳞慰余哭子有答
　　读罢新诗涕暗垂朱帘愁对月如珪自来天上无知已虚怨庭前玉树枝
　　其二
　　十年空抱两麒麟依旧天涯一病身欲付五车王粲去蓟门犹有受书人
　　戏呈王佥宪入贺
　　故人相见时相及但道嵇生懒自如囊里俸钱沽酒尽不须重草絶交书
　　过靳八公题壁
　　相传靳题十字于壁已遂僊去笔画遒伟势若飞动而不可识余时已醉遂信笔焉
　　纵横风雨尚如新下马摩挲读未真此际靳公应大笑笑余虚是谪僊人
　　其二
　　虬书昼隠薜萝寒石髓如粳絶可餐但得长生似王烈不须重索秘文看
　　答呉峻伯
　　李生华岳吾岱岳各有新诗在上头不散星辰南北极未交风雨占中州【呉书来云近得足下太山李于鳞华山诗何处更着吾手】
　　其二
　　才看鸣镝破垂杨又报金城一叶霜爲问佽飞诸恶少何人先缚左贤王
　　其三
　　峯回天目柱天南千尺飞流百尺潭奉使相如曾不到却教秋兴属卢柟
　　雪后有懐数君子率尔相问
　　听罢塞鸿愁更少梦回池草思偏多疎笼雪堕惊鹦鹉误报风流刺史过【李有鹦鹉予至辄报】
　　右李太守
　　小径端爲二仲开至今篮轝不曾来山隂最好乗舟夜怕遣王猷兴尽回
　　右李给事
　　爲问萋迷金谷地可能推倒玉山无轻弦莫度思归引自写新词付緑珠
　　右石给事
　　虚劳从事青州暖任遣梁园白雪寒一自主人莲社后冷家庭馆胜袁安
　　右冷太仆
　　李宪使示蜀中诸诗率尔酬答
　　芙蓉万仞揷天寒乐府新传蜀道难把向风流贺宾客不知还拟谪僊看
　　剪鹤翅偶成
　　并刀初剪六铢衣欲向瑶池梦里飞此日还应爲竹住他年不许伴琴归
　　其二
　　惭愧开笼支道林只怜寒月九臯音不辞放尔翀天去弱水丹丘何处寻
　　道得蓟门书舍弟生一子口号
　　银箭初调玉露零乍啼开府试来听不知奎壁光多少添得荀家最小星
　　书懐四絶
　　上马琵琶别汉宫玉顔休更怨东风看他前殿麒麟阁也自黄金问画工
　　其二
　　休言谈笑却边烽秦将功多自不封一片平阳歌舞月可曾双匣照芙蓉
　　其三
　　早闻金印出长安诸将人人拟筑坛却向乐通侯馆去玉闗双鬓不胜寒
　　其四
　　相如元自倦爲郎五马双鞬也不妨闻道枚臯方献赋可烦含笔待长杨
　　十五夜梦中作
　　落日长穿虎豹羣鸊鹈初淬五星文羞言尺八专诸铁不挂徐卿墓上云
　　感懐
　　战罢西风万树残又看桃李徧春山不知天地元何意惟有长松了不闗
　　其二
　　年年秋色饱云门留滞殊深圣主恩莫向山城轻白日请看风雨易黄昏
　　醉调徐汝思不饮
　　去辞杯酒读兵书明月青山恨有余我自三驺车畔饮看他千骑上头居
　　髙唐王席上有懐齐东故王
　　一曲清商露未收坐间枚叟泪潜偷那堪花蕚楼头色半入池塘梦里愁
　　髙唐王邸夜宴口占
　　翡翠春温金屈巵青天璧月浸蛾眉君王莫更留髠饮政是能胜一石时
　　送客吕生谒赵生因问谢山人
　　丛台歌舞四时春君去平原客更新双璧连城都不换却教将赠立谈人
　　其二
　　平明防马渡漳河回首东秦紫气多若见谢榛应借问不知华发傍谁过





　　弇州四部稿巻四十八
　　钦定四库全书
　　弇州四部稿卷四十九
　　明　王世贞　撰
　　诗部
　　七言絶句一百一十五首
　　蓬莱阁后六絶
　　东望鼍矶揷汉髙坐来峯屿小秋毫不知云雾连波长漫道任公已钓鳌
　　其二
　　髙城钟鼓唤苍茫海若镕波浴太阳绮色中天徐散尽空青一防是扶桑
　　其三
　　初月弓弯碧海秋乱峯如镞碍云流鲛人只讶秦皇至使者还疑肃慎留
　　其四
　　不尽沧波返照红千寻霞锦蹙囘风中流忽迸真珠起知是垂天饮白虹
　　其五
　　汉兵飞度下朝鲜十万旌旗鸭緑悬烽戍祗今寒月色可闻杨仆将楼船
　　其六
　　杖底秋风忆旧防题诗应在阁东头长令风雨千山合不逐星辰五夜收
　　寄致仕尚书山隂何公
