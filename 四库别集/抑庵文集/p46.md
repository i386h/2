<!-- { "loadSidebar": true } -->
　　伏以北京建极开万方防同之都南靣向明受一统华夷之贡宜规模之逺耸遐迩之观瞻率土腾欢普天称庆恭惟皇帝陛下刚健中正睿智聪明丕承列圣熈景运于太平茂育羣生畅淳风之清穆惟尊祖敬宗之大在继志述事之能顾朝廷当备于崇严而宫殿必资于营搆祗循旧典式阐鸿猷兆姓子来咸自乐以効其用庶邦星拱皆不劳而观厥成巍巍丽紫防之髙翼翼表宸居之壮续灵台之賛咏诚俪美于周文绍总章之达聪实比隆于虞舜仁恩溥博徳化宣昭广宅中图治之模恢保大定功之备本支繁衍宗社奠安臣等欣遇盛时恭陈善颂仰皇明于八表如日之升祝圣夀于万年与天同久
　　诗
　　瑞应甘露诗【有序】
　　臣闻圣人之徳配天地则天地之心欣合无间故必凝英萃和以昭其盛若黄帝之甘露虞舜之卿云是也恭惟皇帝陛下以至诚之徳统承太祖髙皇帝基绪继述之孝不忘乎心遵用旧章未尝改作徳化所及罔不爱戴故自天地之所覆载日月之所照临无有逺迩熈然防和动植之物亦各生遂而太祖髙皇帝之盛徳大业愈益光明是以天发其祥地阐其珍景星庆云醴泉甘露嘉禾瑞麦麒麟驺虞诸福之物骈臻沓至此臣等之所亲见天下之所共知也而圣心惓惓益勤不懈乃永乐十七年十一月【缺】日甘露复降于孝陵凡四日松栢之上凝为玉脂融为琼液粲若垂珠聨若编贝臣民聚观鼓舞懽抃咸以为甘露之降不于其他而于孝陵者盖圣孝所致也于是皇太子命采取驰献于北京皇上祗荐宗庙颁赐百官芳香之气旁逹左右甘美之味莫可拟伦诚天地之精英圣明之上瑞所以彰皇上之大徳为天地之所悦鉴景命之隆长太平之悠久歴千万世而益盛也昔虞舜有卿云之祥百工相和而歌之万世之下因是想见帝舜之徳使人起敬起慕今圣徳之大实同天地甘露之瑞不减庆云是宜有纪也臣愚不自揆輙形之声诗以继虞廷之歌垂之万世使知圣徳格天之盛巍然焕然如此臣等诚懽诚忭稽首拜手谨言甘露昭圣孝也
　　有瑞甘露其集瀼瀼被于长松孝陵之冈如珠之英如琼之浆于粲其光承彼朝阳有瑞甘露其融湜湜亦被于栢孝陵之侧如肪斯白如玉斯洁其馨有烈敷畅旁达维彼露兮天乳之滋维此受兮上帝之贻皇有大徳神人具依集此大瑞福禄攸宜皇徳之大实配于天永言孝思太祖是宪懿彼旧章于嗣于宣夙夜敬恭穆穆干干维太祖肇邦皇以广之维太祖受命皇以康之显显大猷万方仰之巍巍成功无以尚之上帝太祖乐此徳馨屡开厥祥甘露斯零甘露斯零维帝命是膺维太祖是承皇祚以攸宁乃取乃献皇太子之恭乃赐乃颁以洽于臣工匪饴匪酮既甘既融灵液攸降物莫与同臣拜稽首天子万年以临下民以对上天维祯维祥继继绵绵圣子神孙万世之传
　　后乐堂诗【有序】
　　古之君子得志则泽加于民不以位为已乐也盖天之生斯民也寒者欲衣饥者欲食劳苦者欲得其安抑郁者欲得其平不有以任之则民恶能遂哉于是有大贤生乎其间而君人者因得与之共天位治天民而民之欲遂矣夫大贤者固与斯民同类也天特赋之以出类之资俾人君用之以治夫同类之民推是心也则民之戚忧其有不闗于已者乎是故居其位则与斯民同其忧民皆乐也然后与之同其乐非已之乐也盖乐民之乐焉耳夫如是则不违夫天而亦不负乎君矣然则有视民之戚忧若不与于已而肆然自乐乎其位者不谓之违天负君其可乎伊尹相汤以王天下视天下之人有一不得其所其心愧耻若挞于市尹之于民如此曷尝以位为乐哉必天下之人举无失所然后其心乐焉不然则终不乐也不违乎天不负乎君非居位之贤之所当法欤宋范文正公尝言士当先天下之忧而忧后天下之乐而乐诚能先其忧而忧以图之则民将无所忧民无所忧而乐矣然后已亦乐其乐盖乐民之乐也今户部尚书兼詹事府詹事东莱黄公祗事列圣五十年许国之心老而弥笃其志盖与文正同取其语名堂曰后乐之堂当天下太平兆民乐业而圣仁在上尤惓惓以安民为心公之所谓后乐者盖欲体上之仁而措之天下使天下之人皆大享其乐而后已亦乐焉此其志无愧于文正无愧于伊尹而亦不违乎天不负乎君矣直备员少列得从公之后嘉公之志而乐为公赋之公之徳业在朝廷而尤着于南鄙盖表然在人耳目当自有史书之此不着诗曰
　　惟天生民有欲在衷欲而不遂其心忡忡乃生大贤实与同类受任乎君寒衣饥食劳者使安郁者使舒熈然其间其乐于于民既乐矣已亦克乐于君不违于天亦若昔有伊尹笃志于民一夫不获愧集其身迨宋文正惟尹之似先忧后乐不忝其位后累百年天复生公克秉忠诚一其初终祗事三圣暨今天子兆民既安无间逺迩惟皇圣仁视民如伤恵绥抚摩其泽汪洋公曰地官实惟臣职以安以养臣敢不饬夙夜敬恭以畅皇仁敷而逹之其心肫肫富贵崇髙公则兼有公不自乐惟民是阜民生孔阜悉恬以嬉惟公之心庶亦用怡嗟嗟上天生此兆庶惟君主之惟贤是辅乐先乎民而后其躬惟天惟君福禄来降公之徳业有伟其杰国则有史兹匪克列公志所存既笃既淳黄发番番为国元臣我作此诗亦非用説尚究厥成以嫓徃哲
　　引
　　赐游西苑诗引
　　西苑之游上赐也同游者凡十五人赋者七人而已所以颂上之徳而鸣国家之盛也其初皆有序然大意皆同而莫详于少傅西昌杨公之作故特録之而畧其余夫君子之仕莫难于逢时尤莫难于得君诸公备文武之才而当太平盛际明良相得治具毕张防恩礼之厚钖燕游之乐宜也臣直何人亦忝与焉信所谓非常之幸矣臣尝读周诗而考其盛衰之故盖在乎上下之交与否也是故君以鹿鸣诸诗燕其臣臣受赐者则歌天保以答其君岂徒然燕乐云乎哉盖期望颂祷之意寓焉上下之情通而政教成此武王之所以盛也及其后也至于尽瘁以仕宁莫我有下之情不能通乎上上之泽不能及乎下上下不交则安得不衰且乱邪今圣仁逮下如此不异于周之盛世而诸公之报上者将日进月盛顾臣之愚诚不免于伐檀之讥然岂敢忘大赐哉诗曰
　　天子万夀此臣之拜稽而祝也又曰夙夜匪懈以事一人臣尤当勉焉庶防少报万一云耳公事之暇尽録诸诗而谨藏之非为夸也所以示不忘也且为之引以发其意使览者得详焉诗之进献则游之明日録以成巻乃明年之五月五日也
　　陈氏孝思图引
　　陈氏世以儒为业其学优而仕者前后相望表然衣冠之族也洪武中仲述先生为名御史自言少时尝见先世遗像皆朝衣朝冠兵乱失之乃命弟仲亨求善画者以髙曽祖考绘为图嵗时行礼得瞻仰而兴慕焉因名曰孝思图二先生之心岂徒以着前人之美哉亦将以勉后继也自古受姓命氏皆有爵者之子孙祖宗之徳非不盛矣而其后浸防者盖由不接于见闻而不知所以继也栾郤胥原皆晋卿之家其先之功烈固已赫然显矣然当晋之犹竞也而其子孙以降在皂岂非忘其先人之善而轻用其身是以至于此也乎夫爵之在人者固可贵要必以得于天者为之本修其得于天者然后能有得于人陈氏在元以前多显者世久而益盛自兹图视之又已四代矣数十年来御史公之子仲亨先生之子若孙州判公之曽孙相继而仕者又六七人其所事者诗书而已诗书者世业也世业不废则世徳不坠而世禄有已哉陈氏子孙观是图者油然兴其孝敬之心而益思所以继使后之绘者累累至十百而未已焉岂惟陈氏之美观哉亦乡邑之荣也直陈氏之弥甥也相爱之至而相期之逺故题其説以致意云
　　东里先生翰墨巻引
　　杨氏与予王氏世有连不特斯文之契也予窃禄翰林从先生者三十七年防教益多矣予之事先生负恃亲爱于凡所当言者尽言不讳则有之非理而谇语则奚敢后予去翰林或谓出先生意盖言语以为阶岂旁观侧听者固能知其情邪而予实不自知也今以先生平日所与书翰装潢成巻其出院后凡所委令皆有手简亦以类相从观者于此可以知其爱厚之意徃事之然否不足计也惟贺皇上御新殿册中宫二表皆有手简命予属草藁今检寻未获俟他日得之续附焉
　　题防
　　题雪崖金先生墓文后
　　君子之于道贵乎有诸已而已有诸已而以及于人此其所乐也予观雪崖金先生其所谓有诸已者欤先生学圣贤之道守之固而行之笃其于文章必据于理与人交必尽其诚善恶好恶如黒白东西无所茍至于为义尤奋然勇决有无难易不顾也盖其平生以古人自期殆信然也哉其为临江府学训也乐以圣贤之学为诸生讲説孝弟忠信礼义亷耻未尝一日去于口忘于心尝曰人之有文藻者不足贵惟行不愧于古人乃可贵其为言如此则其所存所教者可征矣惜乎先生未及髙夀而没其所教者不能逺也虽然先行而后文者圣门教人之法而先生所依以为教者也先文后行且不可况徒以文词为事者乎又况文词之不务者乎予于此而深叹夫学者之能如先生少也又因以悲夫愿学者之不幸也先生没后二十四年其令子幼孜为右春坊右谕徳兼翰林侍讲以其家学受知圣天子推恩赠先生为右春坊右谕徳古所谓位不称徳者必有后福先生之谓也翰林学士胡公为其墓文以昭宠荣表懿行予读之窃仰慕焉然而不可见也故题其后以致予私云
　　题顔氏三节妇传后
　　右顔氏三节妇传翰林检讨张先生伯頴撰载节妇死事甚详呜呼诚可谓伟烈者矣予于此而有感也古之王者其徳积于身充于家而达于邦国故当时被其化者虽妇人女子皆明义守节卓然有不可夺之志观于诗之二南可见矣后世风俗之厚薄亦视其教化之浅深非可以茍焉者也夫妇之义天地造端茍礼法不修则彛伦攸斁上之所施下之所效其平居逸处不知有别者多矣况于丧乱之际乎或当时士大夫家诗书传习之久确然不为所易然亦鲜矣有如顔氏三节妇者岂不诚可尚哉呜呼天下之人固有道之以正而不从者矣况可以滛僻道之哉此予所以有感也善化教谕敬守节妇萧之子也示予以此传故题予之所感者如此以深见节妇之贤也
　　题文信国公墨迹后
　　右信国文公墨迹二纸其族孙绍节所藏也当公至汀时闽地多陷宋运已去公死国之心已定矣故其与制使书有与老母相见即从先帝游之语及系燕狱可谓穷矣而从容以文章自娱畧无惨怛悔惧之意故其诗有黄土一丘随处是故乡归骨任蹉跎之句诚所谓处困而亨致命遂志之君子也而郡人王鼎翁乃为文生祭之惟恐其不死鼎翁盖欲成人之美惜其不见此也使得见此则其文不作矣而惑者谓公之死节乃鼎翁成之是岂为知公者哉因观此表而书焉以解愚者之惑
　　恭题少师蹇公所藏仁宗皇帝御制诗后
　　永乐之初仁宗皇帝在东宫今少师吏部尚书蹇公兼詹事府詹事职辅公宏才硕徳夙夜尽心知无不言言无不用及太宗皇帝幸北京仁宗皇帝监国当时受寄而托重者非一人公实为之首圣徳之进修善政之逮下匡弼賛助之功为多古所谓盐梅麯蘖舟楫霖雨之喻不是过矣及先尚书卒公以忧去诏不许俾奔防而即来诚以公不可一日去左右也是诗盖仁宗皇帝赠行之作言词温厚恩意笃至君臣上下一心一徳于斯可见岂特奎画之精妙而已哉今鼎湖之驾逺矣而诗独存仰而望之天容日华焕然在目所以寄千载之哀思而啓其报徳之心于无穷宁不在兹乎是盖公惓惓之意也为公之子孙其尚敬念之哉
　　题杨少傅陈情副本后
