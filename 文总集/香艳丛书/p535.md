<!-- { "loadSidebar": true } -->
　　〖仁宗皇后张氏，以洪武二十六年册燕世子妃。永乐二年四月改册为皇太子妃。时仁宗体肥，腰腹径数围而■⑴膗。上命与诸王驰马，仁宗辞不能。上大恚，命有司减仁宗膳。仁宗危甚。会上令监国二王播流言中之，几易储。后内宽仁宗，而外事成祖及仁孝皇后甚谨，重得仁孝心。仁孝每言于成祖，成祖亦意解。尝曲宴内苑，仁宗侍，成祖见仁宗色变，唾而詈。移时指后曰：“此佳妇，他日当承我家。脱微此，废尔久矣。”后起顿首谢。顷之，忽失后所在。上怪，使觅后，则后方亲入宫庖，手汤饼出荐。七且喜且感，顾仁孝。仁孝为慰劳泣下，乃呼仁宗及后前，剧饮尽欢乃罢。由是太子得不易。〗 
　　四海无波属太平，万方贡献达皇京。虽然瓜果轻微物，先进慈闱展至情。 
　　〖宣宗立，尊仁宗皇后为皇太后。方是时，海内太平。上入奉起居，出侍游宴。四方贡献，虽瓜果微物，亦必先进皇太后，然后尝食。两宫慈孝闻天下。〗 
　　凤辇闲游西苑春，至尊亲掖踏芳尘。六宫从幸咸欢乐，万岁山前献寿频。 
　　〖宣德三年，太后游西苑。上亲掖舆，皇后皇妃皆从行，泛舟登万岁山。上奉觞上寿，献诗颂太后。太后亦赐觞，谕上以“保境安民至意”，上顿首谢。〗 
　　金根夙驾出长安，为谒山陵警八銮。扶辇河桥天子过，万人争拥路旁看。 
　　〖宣德五年二月，谒长陵、献陵。上亲櫜鞬骑，导至河桥，下骑扶辇行。既过，复骑。畿民观者夹道旁，皆感悦，呼万岁。时陵园父老，适迎至。太后顾上曰：“百姓以君能安民，故不惮远赴，趋承踊跃，争欲得一望颜色。倘无以安之，恐天下之望君者，不止是矣。”上谢。〗 
　　田畴遍历过农家，妇女欢呼笑语哗。村酒野蔬争一献，欲将滋味博恩夸。 
　　〖谒陵还，上奉太后过农家，召妇女问生业安否。妇女应对俚朴，如家人然。太后喜赐钞币饮食。时有以野蔬村酒献者，后尝讫，复赐上曰：“此农家味，当知之。”〗 
　　少小初充给事时，尚宫谁似善围姿。济河星气干天象，骨法相传女弟宜。 
　　〖胡皇后，宣宗废后也。名善庠，济宁人。父荣，生七女。洪武初，长女名善围，以才色给事掖庭，充尚宫，颇见任使。永乐十五年，有诏选皇太孙妃，司天奏皇气见奎娄，当在济河间求之。使者下济宁，因以荣第三女进，则后也。按之合法相，遂于是年册皇太孙妃。〗 
　　秋风一夕入长安，纨扇吟成卸玉冠。岂为求仙学清净，黄金买赋古犹难。 
　　〖胡后既废，退居长安宫。性本恬，不喜事华饰。至是学清净，奉黄老，为仙姑。张太后甚怜之，特召入居清宁宫。正统八年崩，溢静慈仙师。〗 
　　官舍初生见令姿，内廷鞠育事尤奇。彭城卿卿殊多事，早荷非常圣主慈。 
　　〖先是，邹平孙忠者，由太学生擢永城主簿。生一女，姣晰而慧。仁宗张皇后，永城人也。其母彭城伯夫人，曾见孙氏女于主簿官舍，奇之。会永乐八年，太宗谓皇太孙长，当择配。彭城夫人称孙氏女贤，乃因张皇后言于太宗。太宗取孙氏女入宫。甫十岁，即令张皇后育之，已七年矣。至是诏选妃，以司天奏故，竟册立胡氏，而以孙氏为之殡。彭城夫人每为张皇后唧唧，而张皇后贤，不言也。是时仁宗知其事，故于仁宗嗣位，册孙氏殡时，特赐孙氏得服妃冠服。宣德改元，册为贵妃。三年三月，胡后废，册为皇后。〗 
　　朔风飞雪北庭寒，御服亲缝泪不干。南内归来频问讯，多缘母子别离难。 
　　〖孙后生英宗。英宗在迤北，后尝寄御寒衣裘，手自缝织。及居南内，后时时遣使问候，遣珍馔，且数自入视。会守者王诚、舒良密谋，伺后入，当白景帝，留后南内。后闻，始不往。〗 
　　班姬聪慧传青史，郭爱才名可比肩。入侍二旬何太促，楚骚哀怨入黄泉。
　　〖宣宗郭殡，名爱，字善理，凤阳人。颖悟警敏，有文章名。上闻之，纳为殡。入宫二十日，卒。殡自知死期，书楚声以自哀。其词曰：“修短有数兮，不足较也。生而如梦兮，死则觉也。先吾亲而归兮，独惭乎予之孝也。心仿徨而不能己兮，是则可悼也。”〗 
　　土木城边列虏营，乘舆北去悔亲征。祈天岂惜伤肢体，血泪长流顿失明。 
　　〖英宗皇后钱氏。正统十四年，上北狩，后尽出中宫所有赀仗变之，佐迎驾费。每夜露告天，罢即卧地，因坏一股。复以久泣，故伤目。〗 
　　异代宫闱感废兴，汪钱衰旺互相仍。若非昔日情偏重，此际殷勤恐未能。 
　　〖景泰帝皇后汪氏。英宗北狩时，钱皇后在宫，忧劳哭泣，日藉后慰恤，有如妯娌。而孝肃孙太后，以母后垣赫顿失势，危疑见门闼。赖后事恭谨，多保护，愿有以报。后及英宗复辟，仍令称王妃，后沦落。一兴一衰，因于后。归国时流涕饮饯。凡在宫所有服御费器，及其故宫人答应，皆令随后迁外王府。于是外王府所蓄与宫禁等。〗 
　　何事长斋绣佛前，遭时沦落自堪怜。白头郡主闲相伴，错过春光四十年。 
　　〖汪后既归，斋素事佛，二女稍长、亦斋素，矢不下嫁。至宪宗强之，始嫁其一于郡马王宪。〗 
　　北狩銮舆万事空，归来偏忆玉玲珑。如何七载为天子，御带居然在井中。 
　　〖汪后性本醇懿，然多执持，不轻徇。英宗既复辟，尝入内帑检故物，问太监刘桓曰：“记有玉玲珑系腰，今何在？”桓言：“景帝曾取去，当在汪所。”七遣使再三索，皆对以无有。左右劝后出还上，后不肯。既而语人曰：“是实有之，但景帝虽废，亦尝为天子七年。一腰系何不可消受，乃迫取耶？且景之天下尚归之上，何有此数片玉？当上索时，吾实怒而投之井矣。”其执持如此。〗 
　　西苑从游控玉骢，内宫调习最称工。君恩一去同流水，湘血应归泉路红。 
　　〖景帝妃唐氏，以景泰七年进宫，八月封皇贵妃，宠幸冠后庭。尝乘马随帝游西苑，马惊，妃坠。帝乃命中官刘茂选御廐之最良者，日控习以待。天顺元年二月，革封号。郕王薨，群臣议徇葬及妃，妃无言，遂殉之。〗 
　　怙宠宫人事不平，何须执法漫争名。长门寂寞恩先断，赖得储皇度此生。 
　　〖宪宗废后昊氏，天顺八年七月册立为皇后。方宪宗居东宫时，有宫人甫笄，窃侍太子起居者，即万妃也。宠甚，多无礼。后立而恶之，摘其不法加杖焉。后既废，退居西宫。适纪氏以怀妊故，惧万妃不测，居后宫旁生孝宗，而后保护之备至。孝宗即位，念后恩，命服膳起居一如母后礼。〗 
　　贵妃承宠已多年，曲意相看自可怜。尚食每尝陈玉馔，翟车驰道任争先。 
　　〖宪宗王皇后。吴后废始立时，万妃有宠，吴后与妃不相中，因见废。后贤而有智，鉴吴后事，一以曲处之。尝游西苑，妃车先后行。岁时朝见，不执妃礼。昭德宫酝馔，每加于中宫。帝尝令妃戎服侍酒，使太监段英掌宫，后一无所忌。〗 
　　征南俘得蛮中女，警敏初堪■⑵钥司。莫怨花时常寂寂，新承恩宠少人知。 
　　〖宪宗妃纪氏，孝宗母也。本蛮土官女。成化中，征蛮，纪氏在俘中。久之，中宫入选，爱女史警敏，俾守内藏。时万贵妃宠而妒，他妃幸上者，皆治使伤妊。即妊，百计使堕。由是他妃勿敢进。上尝行内藏，纪氏应对称上旨。上悦之，就藏幸焉，有身。万贵妃察知，恚甚至不食。默埃数月，令婢钩治之。婢谬报曰“病痞”。终以贵妃谮，谪居安乐室。〗 
　　谪居安乐生皇子，胎发垂肩倏五龄。若使当年先漏泄，紫微何处觅前星。 
　　〖孝宗生，纪氏使门监张敏溺焉。敏惊曰：“上未有子，今纵不能使上知，顾奈何弃之？”稍哺粉，饵怡蜜，藏之他室。当是时，贵妃虽日伺，无所得，且甚秘。至五六岁，尚不敢剪其胎发。惟吴太后废居西内，近安乐，独往来知其事，时时就哺养。上不知也。〗 
　　几曾华渚看虹绕，明镜空嗟不驻颜。忽有黄门报消息，始知少海在人间。 
　　〖他日，上召张敏栉，照鉴叹曰：“冉冉矣，而无子。”敏伏地曰：“死罪！万岁见有子，何言无耶？”上叱：“安得有？”敏叩头曰：“有，只恐不能保耳。倘能保，子现在也。”上曰：“吾自当保之，顾安得有？有安在？”敏叩头言状，上急起入西内，令召见。使至安乐室宣旨，纪氏抱孝宗泣曰：“事已觉，吾无生矣。儿去，见黄袍有须者，儿父也。”乃为孝宗易衣，置小车中，舁之行。既至，孝宗发被地走，入上怀，牵上衣。上顾视，大喜，且泣下曰：“我子也，类我。”〗 
　　西子湖头事检沙，检金未得得容华。不须更结千丝网，玉貌天生入内家。 
　　〖邵贵妃，昌化人，兴献王母也。父淋，淘沙军。生妃，鬻于杭镇守太监。太监爱其慧，为授书，读唐诗、诗余数千首。稍长，有容色，知礼。太监携还京，会中宫选掌礼殡妃，应选。〗 
　　聪慧由来是性成，唐诗千首记分明。独将红叶闲题咏，惹得君王自动情。 
　　〖 时万妃妒甚，邵贵妃托微疾，居外宫，未进也。偶夜坐，自咏所制《红药诗》，宪宗过，闻之大喜，遂召幸。〗 
　　乍别兹颜朱邸开，思亲酬答意堪哀。暮年却喜孙枝茂，继体还从兴国来。 
　　〖成化十二年，册邵氏为宸妃。二十三年，进贵妃。生三子，一兴王，佑杭。一歧王，佑榆。一雍王，佑标。兴王即睿宗也。兴王之国，妃不得从。兴王作思亲诗上妃，妃答之。正德十四年，世宗继大统。妃老矣，尚在宫，目盲。喜其孙为皇帝，摸世宗身顶至踵。乃推本所生，越旧制，进称为皇太后。〗 
　　民间生长未知愁，只道宫中胜外头。却忆空悬明月处，莫教选女下南州。 
　　〖邵太后尝曰：“女子入宫，无生人乐。饮食起居，皆不得自如，如幽系然。以后选女入宫，无下江南。此我留大恩于江南女子者也。江南人家亦幸无以匄恩泽，送女子入宫。”当时以为良言。〗 
　　掖庭初入未胜衣，稍长何来绝世姿。一自青宫承幸后，难令恩宠让当时。 
　　 〖万妃，青州诸城人。生四岁，选入掖庭，为圣烈孙太后宫人。及笄而妍，充小答应给事。仁寿宫宪宗为太子时，见而悦之，因窃侍太子。旋命司秩，改侍太子宫。及即位，吴后初立，犹以宫人礼视之，加朴责。吴后废，王皇后继立，鉴昊后事，每损意优容之。妃亦警敏，故善迎帝后意，且笼络诸嫔御，畏之无敢忤者。〗 
　　桂殿朝昏奉起居，后廷游玩恣欢娱。君王偏自多怜爱，裤褶新装马首驱。 
　　〖上尝游幸诸宫，必令万妃裤褶为前驱，狎亵备至。〗 
