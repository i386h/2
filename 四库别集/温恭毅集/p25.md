<!-- { "loadSidebar": true } -->
　　臣等据广东陜西云南各省抚按掲称各税官激变事情已该两京科道相继叅奏臣等亦同戸部等衙门叩阙上陈岂其得已窃谓皇上见之必恻然思急捕诸奸而置典刑也乃日蒿目以候未蒙允发岂以报者为虚声而受者非实祸耶据臣等所闻其祸之烈更有出于奏报之外其安危关系有若无伤而伤已甚若无奈何而在我有不暇谋不能挽回为诸臣所不忍言者臣等以言为责又安忍不言夫自矿税肆害民间苦椘之状皇上亦闻之数矣然骚驿内地鱼肉闾阎已不堪未有溃而夷狄弃而君臣如广东税使李鳯所为者又有纵杀三命立毙县官如陜西税务梁永所谋者岭南逺在极荒与倭奴仅隔一海即加意抚绥尚虑易揺难抚何李鳯张牙露爪藐视明旨朱笔题扁妄意兴工内刼粤夷外钩红夷图逞私胸輙开邉衅飞而食人甚于虎狼岂止欺孤虐寡积寳堆珍滛秽惨毒如按臣李时华所陈耶此而不问必待冠履倒置胡越交讧而后为之将无所及矣秦关僻在西壤与诸敌仅隔一墙年来军饷数月不给矿税织造一时并举加意奠安犹惧军閧于馁民散于扰何梁永敢招亡纳叛贻害生灵置吏张官擅作威福杀无辜之三命死循良之县官时闻三秦攘臂誓不共天又岂止渭南一县髪指冲冠如抚臣贾待问所陈耶此而不问必待豪杰觧体人心向应而后为之将无所及矣大率邉方之民窃隙易动乗变难弭穷则赴海越塞急则响导招呼靡所不至今广南为东之极邉闗陜为西之极邉相继搏激寃惨莫控而万里云南腾越又见告矣盖杨荣之凌官虐民不在李鳯梁永下也夫逺近疮痍孰非皇上赤子平时剥脂膏以偿税使之欲非顺税使顺皇上也而今以草菅视之民命残而国家之邦本日薄郎官宰牧孰非皇上手足平时殚力以应税使之求非屈税使屈朝廷也而今以赘龎视之善类败而国家之命脉日索总之税使借皇上之威福以十计叅随又借税使之声势为声势以百计土棍又借叅随之牙爪为牙爪以千万计宇内生灵之困于赋税困于水旱困于采办造作转运者方处处无乐生之心而能胜此千万牙爪之吞噬搏击否皇上不观楚事乎楚在去年此日是何等景象在今年此日又是何等景象楚有一陈奉则全楚皆陈奉而楚事危楚去一陈奉则全楚无陈奉而楚事安纔一更置楚民之倒悬渐苏并矿税尽行停止不知闾阎之欢呼而颂圣德者又何如伏乞皇上简各省抚按之疏体各省亟救之情大奋干刚毅然独断将李鳯严逮下理梁永杨荣革任回京严勘官民致死根繇拯四方汤火之民觧一时矛戟之势矿税一遵前谕停止尚可缓湏臾之变乱在皇上一转移间耳不然恐一呼百呼一动百动天下之大事且去致他日追悔欲如今日之易税不可得矣臣等即捐躯而效何益焉

　　遵奉圣谕详陈弭变切务恳祈圣明速停矿税逮楚使释被逮诸臣以遏乱萌疏（总宪）

　　臣等目覩今天下第一殃民起衅贻君父不美之名者无如矿税诸使今天下第一安民弭衅昭君父至羙之名者无如罢矿税诸使盖诸使之害一而叅随之害百叅随之害百而叅随所引用土棍之害不啻千万叅随以诸使为城社土棍又以叅随为城社诸使徧天下而狐鼠亦徧天下狐鼠徧天下而天下可保无事乎从古天下不难无事而岂必狐鼠如此之多乎况今诸恶非狐鼠实虎狼乎当楚变未成之先人已虑有今日而不敢尽言使闾阎寃欝决裂以至此极至抚臣亦不能自保今中使所雠者抚臣楚民所怨者亦抚臣皇上所归咎者亦抚臣然则抚臣将安从耶向使陈奉早听抚臣与冯应京等言豫为收敛祸岂至此而不幸使抚臣与冯应京等言验而益彰也窃念皇上明并日月威若雷霆虽一时误信旋即洞烛其奸而痛恨其辱国损威更置抚臣革回恶竖陈奉中外臣民欢颂如雷以为太平可立致也所可惜者臣等争之不力皇上觉之不早必待激变军民而后焦思必待辱国损威而后切责计亦晩矣虽然犹可为也方今各省矿使纵肆殃民不独一陈奉天下欲甘心矿税之使者不独一楚人楚未旱荒犹不堪此欲剚刄于陈奉今自黄河已北东极辽左西尽宣大方数千里麦苗已枯秋禾无望民之食树皮者已无皮可食卖子女者已无人能买甚至有人相食之惨尚可谓楚虽变无伤天下虽有类楚者无能为民虽饥饿不足惜耶夫无伤也无能为也不足惜也皆邪臣媚子所为速祸酿乱之言而可信以为然习狃之耶伏读圣谕内云务在宣布德意抚辑军民文武官员不职的及地方应处事宜着不时议拟奏来新抚臣谅能仰体圣意第定变在于呼吸若俟抚臣已至其地始为条议恐有缓不及图者故臣等切愿皇上遣官较速逮陈奉免为乱民虀粉以全国体庻明威出自皇上而太阿不致倒持臣等又读汉史见卜式有烹弘羊天乃雨之奏夫桑弘羊为汉兴利不过使吏筭舟车缗钱未尝令计人坟墓不论人死亡并告讦罗织而一时尽为虐也卜式犹以为忧今何时也经年不雨圣心已儆惕矣儆惕之日但恐激于一旦儆惕之实恐旋渉于虗文故臣切谓愿皇上应天以实抚众以仁尽撤各省矿税诸使兼释冯应京蔡如川吴应鸣华钰何栋如甘学书王正志杜承芳王之翰车任重宋子受张国及举人劳养魁等生员沈希孟等嘉与海内更新普天率土又谁不颂圣天子之英断向者明旨所谓权宜之计今果旋行而旋辍也又谁不服圣天子之大信盖一举而中兴之业成一日而太平之治就不然人人切齿于诸使则人人思乱在在不堪其困扰则在在效尤诚恐尽如楚而日且加甚以其加于提校者加于诸使纵恶长奸辱国损威且滋甚而乗衅致众斩木掲竿之风有不忍言而不易戡定者毋谓臣等今日不言也然其机惟在皇上一转移之而已皇上慨然下盈尺之诏俯谕臣等所请则既涣之人心复萃将离之天意可回眼前之乱孽即消万■〈礻冀〉之鸿图永固矣

　　仰体圣明宥过至意恳乞恩怜被逮微臣以光圣德疏（总宪）

　　臣等伏惟天地不以雷霆而废雨露之恩仁之至也日月不以寸云而损照临之光明之至也我皇上量同天地明并日月其于臣下无不兼容而洞照即如南康知府吴寳秀星子知县吴一元非为内臣李道讦奏逮系者哉然方其逮系而皇上竟怜之不以付诏狱令下司冦拟罪又竟寛之令革职为民是雷霆方施而雨露即继寸云无损而照临自若天下孰不谓一时抽税内臣虽李道效尤陈増而幸遇圣明在上竟不使九重威福为此辈尽窃今湖广荆州府推官华钰经歴车任重又以内臣陈奉效尤李道讦奏逮而至矣夫二官既奉榷税明旨不能与陈奉恊恭调停罪则何辞顾华钰所司者刑名税课原非其职或陈奉误听譛言交构则有之若谓华钰受人阴嘱而潜令豪棍鼓噪严阻书算供役又怒裭委官吴应瑞等冠带恐华钰不敢若是悖也至于车任重么么卑员不过惟陈奉所指麾已耳岂敢玩视违慢以取罪戾盖其故繇陈奉被御史论劾疑华钰不为隠讳因而迁怒故甚其词以脱已罪以激皇上之怒即陈奉亦不意已之罪果免而华钰等果被逮也据陈奉之讦华钰与李道之讦吴宝秀等其情同按华钰之见忤于陈奉与吴宝秀等之见忤于李道其事亦同况华钰任止年余事非职掌我皇上察寳秀之情于前必不忍独重华钰等之罪于今昔孟轲谓人主爱物一念推之可以保四海今我皇上以怜吴寳秀等之心而施之于华钰等不过一推广间耳臣等用是冐昧尘渎天听伏乞皇上大扩一体之仁俯察微臣之枉将华钰等曲从寛宥或勑下法司从公审拟上请则皇上之仁与明真同天地日月而无知税使不敢再作威福以伤国家平明之治矣臣等无任恳切待命之至

　　天变非常不畏可骇圣恩倒施众望益孤恳乞皇上亟推喜庆之恩力修挽回之政以收人心以保泰运疏（总宪）

　　顷自陵楼桥树之灾臣子悲叹相向谓不知何如修省乃可格天及睹燕赵内外城垣屋庐摧圯之状又闻沉溺露居之众家乏宿粮野无遗穗或质钱卖妻鬻子或挈家别井离鄊千里邦畿一旦落寞如扫而各省既久困榷采如齐鲁亦苦水关东西又苦旱众谓即蠲除亦无救于死亡而天下事不可为矣臣等谓圣恩如天苟沛德音犹可以聨既散之心而望来岁收成之期注目圣寿大喜必念所惧求所谓当天心者先停矿税并及用人释狱诸务宁烦臣等再言昨接邸报见钦赏矿税内使王虎陈増李敬髙淮杨荣等或蟒衣玉带或内府骑马或岁加禄米若干大骇见闻盖今日之天灾人祸皆此辈擅作凶威无一处不被刼虐无一人不极怨恨而天方以非常之灾警惕之也即取此辈甚者刑戮次者斥逐尚不知天心能回与否而以剥脂膏供孝顺故冐此恩私或此辈中之有良心者亦苦与无頼同而耻受之也盖徃岁无灾行之已乖国典今日灾甚沿之更忤天心可骇也可惧也谁其以苦药进而速已今日之病也况平播将士血战勲庸叙录已数年矣尚未得旨死者墓有宿草生者景逼桑榆既已灰豪杰报效之心沮骁雄陷阵之气而独于攘夺民财戕害民命之内使睠顾殷勤有加无已无乃赏奸而义罪乎天下传之史册书之皆谓皇上薄于劳臣而厚于聚敛之臣天之所恶皇上反为之优崇民之所愤皇上反为之褒赏誓修实政之语果属空言五内如灼之忧顿弛初念天下从此窥皇上之忘天下而皇上诏旨亦从此不信于天下良民无乐生之心奸民有喜乱之望瓦觧鼎沸其为宗社之忧岂细故哉臣等深为此惧不忍不冐烦渎力请伏愿皇上无忘恐惧修省之心亟寝滥恩幸锡之命罢矿停税用人释狱速赐干断施行其于消灾弭变之方当非小补臣等无任惓切待命之至

　　庆典在即恳乞圣明寛逮系并停矿税以召和气以延圣寿无疆疏（总宪）

