<!-- { "loadSidebar": true } -->
　　某啓人来辱书具审比日尊体佳胜甚慰所望出意加减秧马曲尽其用非拊字究心何以得此具白太守矣乍热万万以时加啬不宣
　　又
　　某啓人来辱手教具审起居佳胜吏民恵爱謡颂布闻甚慰所望秧马聊助美政万一耳何足云乎承示喻愧悚之至僧磨已成秋凉当往观也毒热万万为民自爱不宣
　　又
　　某啓辱教承微疾已平起居清胜甚慰驰仰暑雨不常官事疲勚摄衞为难惟加意节调以时休息为佳也怱怱不宣
　　又
　　某啓多日不奉书思仰之至伏暑尊体何如惠贶荔子极佳郡中絶少得与数客同饮幸甚幸甚未由会合万万以时自爱某再拜
　　又
　　某啓辱手教承起居佳胜乆以冗率有阙驰问愧企深矣承恵龙眼牙蕉皆郡中所乏感怍之至未由瞻奉万万以时自重不宣
　　又
　　髙君一卧遂化深可伤念其家不失所否瘴疫横流僵仆者不可胜计奈何奈何某亦旬日之间防两女使谪居牢落又有此狼狈想闻之亦为之抚然也某再啓
　　又
　　某啓近日辱书伏承别后起居佳胜甚慰驰仰数夕月色清絶恨不同赏想亦对景独酌而已未即披奉万万自重人还布啓不宣
　　又
　　某啓近辱过访病中恨不欵奉人来枉手教具审起居佳胜至慰至慰旦夕中秋想复佳风月莫由陪接増怅仰也乍凉万万自重不宣
　　又
　　某啓人还奉书必达即渐凉起居佳否叠烦頥防感怍交深未縁面谢惟祝若时自重不宣
　　又
　　某啓秋髙气爽伏计尊清胜公宇已就想日有佳思未縁披奉万万以时珍啬不宣
　　又
　　某啓前日人回裁谢必逹比日履兹薄冷起居佳否未縁展奉但有翘想尚冀保衞区区之至不宣
　　又
　　某啓近奉状知入山未还即日想已还治起居佳否往来冲冒然胜游计不为劳也未瞻奉间更乞若时自重不宣
　　又
　　某啓辱书伏承起居佳胜示谕防累己到城流寓中一喜然老穉纷纷口众食贫向之孤寂未必不佳也可以一笑蒸郁未解万万以时自重不宣
　　骨肉逺至重为左右费羊麫鲈鱼已拜赐矣感怍之至
　　又
　　某啓従者往还见过皆不欵奉愧仰何胜辱书承起居清胜闻还邑以来老穉鼓舞数日调治想服清暇矣岁莫万万加爱不宣
　　又
　　某啓昨日江干邂逅未尽所懐来日欲奉屈早膳庶少欵曲阙人不获躬诣不罪
　　与张朝请五首
　　某啓兄弟流落同造治下蒙不鄙遗眷待有加感服髙谊悚佩不已别来未防思仰日深比来起居何如某已到琼过海无虞皆托余庇旦夕西去回望逾逺后会无期惟万万以时自重慰此区区途次裁谢草草不宣
　　又
　　海南风物与治下略相似至余食物人烟萧条之甚去海康逺矣到后杜门黙坐喧寂一致也蒙差人津送极得力感感舍弟居止处若得蚤成令渠获一定居遗物离人而逰于独乃公之厚赐也儿子干事未暇上状不罪某上啓
　　又
　　某再啓闻已有诏命甚慰舆议想旦夕登途也当别具贺幅某阙人写啓状止用手书乞加恕也子由荷存庇深矣不易一二言谢也新书海上啸咏之余有足乐者岛中孤寂春色所不到也某再拜
　　又
　　某啓乆不上状想察其衰疾多畏非简慢也新军使来捧教字且审比日起居佳胜感慰兼极某到此数卧病今幸少间久逃空谷日就灰稿而已因书瞻望又复怅然尚冀若时自厚区区之余意也不宣
　　又
　　新酿四壶开尝如宿昔香味醇冽有京洛之风逐客何幸得此但举杯属影而已海错亦珍絶此虽岛外人不收此得之又一段竒事也眷意之厚感怍无已
　　荅汉卿
　　某啓辱教承起居佳胜为慰知不乆入城遂当一见何幸如之地黄煎已领感怍适自局中还热甚懑塞奉书地黄煎蒙寄恵极佳姜蜜之剂甚适宜也仰烦神用愧感不可言











　　东坡全集巻七十八
　　钦定四库全书
　　东坡全集巻七十九　　　　宋　蘓轼　撰尺牍八十三首
　　谢吕龙图三首【京师】
　　龙图阁老执事某西蜀之鄙人幼承家训长知义方麤识名教遂坚晚节两登进士举一中茂材科故当世名公巨卿亦尝赐其提挈爱怜之意故欧公引之于其始韩公荐之于其中今又阁下举之于其后自惟末学辱大贤者之知出自天幸然君子之心以公而取士其小人之志终贸恩以归心但空省循何由论报比者上以片言只字谢徳于门下而其诚之所加意有所不能尽意之所至言有所不能宣故其见于笔舌者止此而已惟高明有以容而亮之
　　又
　　前以拙纳上尘听览方惧获罪于门下而无以容其诛又辱荅教言辞欵宻礼遇优隆而褒扬之句有加于前日此不肖所以且喜且惧而莫知所措也珍函已捧受讫谨藏之于家以为子孙之美观蔀屋之陋复生光彩陈根之朽再出英华乃阁下暖然之春有以妪育成就之故也择日斋沐再诣阁下临纸澁纳情不能宣伏惟恕其愚
　　又
　　某久以局事汩没殊不获觏止窃惟应得踈絶之罪于左右不意寛仁含垢察其俗状之常情恕其简略之小过光降书辞曲加劳问拜贶之际益増厚顔旦夕诣賔次盛暑伏惟为朝廷自爱上副注倚之心下慰舆人之望
　　与杨济甫
　　为别忽已半岁倾想之懐逺而益甚即日起居何如贵眷各安不自离家至荆南数次奉书计并闻达前月半已至京一行无恙得腊月中所恵书甚慰逺意见在西岗赁一宅子居住恐要知悉春暄未縁会见千万珍重珍重
　　荅王龙圗
　　辱简承孝履如宜新诗宠行甚幸但称道太过非所以安不肖也余所谕谨在意
　　与杨济甫【鳯翔】
　　奉别三更岁律思渴日深即日履此新春起居多胜贵聚各嘉安某前月十四日到凤翔十五日已交割讫人事纷纷乆稽裁问想自尊君防事后来渐获闲静营干诸事必且济办某此与贱累如常今因范元归奉书闻露气渐和更希珍重
　　与蒲城之六首
　　某啓闻轩马已至多时而性懒作书不因使赍手教来虽有倾渴之心终不能致一字左右也悚愧悚愧盛热殊不可过承起居佳裕甚喜甚喜某此并无恙京师得信亦安但近得山南书报伯母于六月十日倾背伯父之丧未及一年而灾祸仍重如此何以为心家兄惟三哥在左右大哥二哥必取次一人归山南谋扶匶还乡也人生患难至有如此极者烦恼烦恼知郡事颇简足以寻绎旧学也同僚中有可与相处而乐者否新牧倅皆在此常相见恐知悉残暑更冀顺时珍重
　　又
　　近闻员秘丞言闻于诚之韩益州欲令诚之替某若得情固所喜幸也然某尽今岁方及二年不知朝廷肯令某成资解去否若必俟三考则于诚之为太淹缓安用也向经由时甚恨不欵曲今若因此得从容接奉何喜如之陈文日日见甚安
　　又
　　近递中辱书方欲附问人来又承手教审闻起居佳胜差慰瞻望新命必已下伏増欣庆茍相知岂必为交代但奉见稍逺耳承又须归觐奔波良不易也秋冷千万善爱
　　又
　　闻车骑已在二曲即见风采喜慰可知冒寒行李不易乆此僻左获奉清游幸甚也
　　又
　　今日比欲更接清话少顷而人事纷纷至今不得暂息欲奉谒次闻府官尽出接张省簉须至旦出城恐讶不来走此闻逹
　　又
　　长安之别忽然改岁伏计履兹新春起居増庆某明日至府谒见预増欣抃然不免有少事千聒为本府带得接新戎兵士数十人比谓到京却中途逢本官行李颇阙事欲告于贵府添差防防厢军十余人昨本有防防二十人为华州减却十人但只依元数亦差较也告早为擘画某更不住后日絶早发去也恃眷契喋喋喧黩幸为留念
　　与杨济甫
　　冬寒逺想起居佳胜此去替不两月更不能归乡且入京去逾逺依黯近得王道矩书云朝夕一来此相看告便如递中恵一书贵知道矩防日起发此干告早及某只十二月十七八间离岐下也
　　荅杨济甫二首【除防还朝】
　　某近领腊下教墨感服眷厚兼审起居佳胜某此与贱累如常舍弟差入贡院更半月可出都下春色已盛但块然独处无与为乐所居防前有小花圃课童种菜亦少有佳趣傍宜秋门皆髙槐古栁一似山居颇便野性也渐暖惟千万珍重
　　又
　　递中屡得数书知尊体佳胜贵眷欠安示及发递引自契勘得并到但乡亲书皆五六十日不独济甫也府推之命只是暂权发遣更月余正官到即仍旧管官诰院也府中冗绊非拙者所乐恐知都下所须示及
　　与杨济甫
　　近领来书喜知眠食佳安某此与贱累皆安陈州舍弟并安不烦念及久客都下桂玉所迫囊装并竭今冬积雪四五尺僦居弊陋殊无聊惟日望一差遣出去耳未由披奉千万珍重
　　荅寳月大师二首
　　久不奉书盖冗惰相因必未讶也史厚秀才及蔡子华处领来书知法体佳胜此中并安请补外防恩除杭倅旦夕出京且往陈州相聚至九月初方行逾逺乡里曷胜依黯累示及瑜隆紫衣师号近为干得王诜驸马奏瑜为海慧大师文字更旬日方出圆觉经云法界海慧照了诸相文潞公亦许奏隆紫衣然须俟来年遇圣节方可奏已差祠部吏人到王附马宅计会瑜师文字才得便入递次莫更一两月方得勅出此事自难得偶成此二事也临行草草书不尽此懐惟千万珍重
　　又
　　屡防寄纸一一愧荷附马都尉王晋卿画山水寒林冠絶一时非画工能髣髴得一古松帐子奉寄非吾兄别识不寄去也幸秘藏之亦使蜀中工者见长意思也他甚珍惜不妄与人
　　与大觉禅师琏公【杭倅】
　　人至辱书伏承法安裕倾向倾向昨奉闻欲舍禅月罗汉非有他也先君爱此画私心以为舍施莫如舍所甚爱而先君所与厚善者莫如公又此画颇似灵异累有所觉于梦寐不欲尽谈嫌渉怪尔以此益不欲于俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍卡兵卒之类又不足分付告吾师差一谨干小师赍笼仗来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当録寄也
　　答范梦得二首
　　乆以事牵不遑奉书深以为愧中间安上处及递中捧来教具审起居佳胜某旅宦粗遣春夏间殊少事近日并觉冗坌盗贼狱讼常满盖新法方行故也疲薾无状馆中清佚至为福地然知平日交游皆不在何以为乐某旬日来被差本州监试得闲二十余日在中和堂望海楼闲坐渐觉快适有诗数首寄去以发一笑
　　又
　　久不奉书愧负不可言不审比辰起居佳否某此粗遣但亲友疎濶旅懐牢落尔屡得蜀公书知佳徤二家兄书云毎去辄留食食倍于我軰此大庆也频得潞公手笔皆详悉精好富公必时见之闻其似四十许人信否君实固甚清安得此数公无恙差慰人意无縁言面惟顺时自爱
　　与郭功父五首
　　昨日承顾访殊慰久濶经夕起居佳否某出院本欲往见以下痢乏力未果想未讶也略奉啓布谢万一
　　又
　　【元本阙四字】瞻奉喜慰可量既以不出又数日卧病遂【元本阙五字】起居佳否某下痢虽止尚羸薾也谨奉啓布谢
　　又
　　儿子归来别无可为土物御笔一双赐墨一圭新茶两饼皆得之大臣家真物也不罪凂凟
　　又
　　辱访临感怍独以怱遽为恨廹行不往谢惟寛恕乍热万万自重不宣
　　又
