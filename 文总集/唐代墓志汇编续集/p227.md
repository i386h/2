<!-- { "loadSidebar": true } -->
公讳行源，字汪之，以明二经擢第，释褐衣授荣州纠曹掾，次授成都府新繁尉，魏成、什邡二县令。大中十一年调补犀浦令。十三年七月十五日殁于犀浦县官舍，七十九。曾王父澈，皇邓州司马；大父子珍，皇银青光禄大夫、太子家令；考，皇成都府双流县尉；妣昌黎韩氏，外祖荣，皇缑氏县令。夫人陇西李氏，门族具前志，先於公六年而殁，归葬於长安县永寿乡其里号中大韦村。公殁其年十二月九日，启其隧以窆，礼也。二子：长曰重，季曰厚，皆举进士未第。女五人：其长适前汉州什邡县尉段淙，次归其前摄新繁县尉任景词，其三妻前杭州新城县南，其四从前荥州鄢陵县主簿徐敬则。公□学精□经，□百思之，岐皆能析，公徵正其支出於意，良国朝仪范，故实多详熟之。为文不尚华，智识之士皆崇之。务称剧，狱□疑，吏怀奸，事积弊，必能理决惩削之。是以五命，凡公宰邑假政二十余任，皆有善绩。呜呼！生于昭代，竟栖下位。君子惜之。噫！尝挹公之深，仰公之高，文辱遗，载恸既哀，乃推词以志其德，愧文鄙而不能尽。
孔门四科，公檀其二，道实通儒，政符循吏。寻绎微言，究穷精义，洞达幽玄，搜扬奥秘。积学长材，安於卑位，不遇旁求，亦非遐弃。渭水西来，中南北峙，巍峨新表，荒凉旧隧。辟之以附，音容永，百千万年，熟来此地？评乎□龟，短长有异，卜筮俱存，或宫或肆。噫嘻！善有余而不享崇高，必流芳於令嗣。
唐大中十三年十二月九日（《隋唐五代墓志汇编》陕西卷第四册）　　　　　　　
№大中０７８
【盖】
唐故军器使赠内侍李公墓志
【志文】
大唐故军器使银青光禄大夫行内侍省内给事赠内侍上柱国陇西县开国男食邑三百户赐紫金鱼袋李府君墓志铭并序　门吏文林郎前行罗州司马上柱国崔晋阝撰并书及篆盖夫受正性者德之元，纂功勋者业之盛，故君子体仁以合德，积厚以感通。著於神明，光乎祚胤者，其维我陇西公乎？公讳敬实，字梦符，其先陇西人也。昔伏羲之佐赫胥氏征西戎，分封其裔，食於陇西，子孙家焉，代称令族。祖讳唯宁，昔侍从德宗，有定难之功，特加优宠。父讳从义，掖庭局丞，终临泾监军。公元和之岁，始事於朝，聪敏达，众推为最。穆宗皇帝选择芳年文艺冠绝者以充近侍。
公乃应选，充宣徽库家；翌日赐绿，光焕一时，人称独步，历仕三帝。至大和七年却归西掖，充内养，数岁。至会昌初，北虏丧灭，黠戛斯归顺於朝。武宗皇帝欲比周汉，冠带犬戎，切缘蕃情难防，须得辩捷长才，往宣密命。公乃衔皇王之意，往天德招谕，戎狄怀仁，更无翻覆，愿依汉法，纂我华风。复领李思忠赴阙，深称宸旨。乃加掖庭局令。旋又上党背叛，征天下之师，环绕千里，日费百万，历年不下一城，不擒一将。武宗振怒，将帅怀忧，密令公往天井监戍，旬月之间，未展韬钳，贼徒迫蹙，自枭刘稹之首，凶党率众归降。都统王宰密封稹首，公星驰献捷阙庭。天子加其殊勋，赐以朱绂。久在班行，甚著声誉。寻充右神策军都判。时护军□国公与公有旧，偏委重难，创意造迎銮寺。行从殿院，役使官巧，已经二年，处理有方，人不知倦。会岭表护戍更改。大中四年，除广州都监兼市舶使。才及下车，得三军畏威，夷人安泰。不逾旬月，蕃商大至，宝货盈衢，贡献不愆，颇尽臣节。秩满朝觐，献奉之礼，光绝前後。除ヘ翰林，寻转充使，复为琼林使。工巧获一，寮吏不欺。旋命充宣徽鹰鹞使，加供奉官。出入时腋，日侍天颜，言无不从，事无不可，偏承渥泽，顾遇日深。至十一年正月，加紫绶金章，光焕於朝班，荣耀於时辈。至冬初除内园栽接使。况此司行幸之所。任使二年，凡卅余度驾幸，供备之礼，不失规程。至十三年二月二日因备太皇太后游观之会，何期天不助顺，忽遘风疾，数日之间，肩与归第，名医上药，无不必至。
中间疾乃稍疗，除军器使，视事数月，复遇国哀。新天子以公勋旧，特加银青光禄大夫、兼宫内给事。公乃偏受先帝厚恩，悲思过礼，旧疾发动，请假让官，欲谋悬车，未遂本志。悲夫！与善愆应，神理无徵，寝疾弥留，忽奄大渐，其年十月廿八日薨於永昌里之私第。天子弥悼，赙以布帛，班列悲伤，寮友涕咽。春秋五十有九，诏赠内侍省内侍。历仕七朝，食禄八载，任使七司，一监雄镇，宣传密命，皆称宸衷。呜呼！玉山为时所瞻，金镜与物作鉴，一旦俱失，人将何依。
古今共同，存殁永决。十四年二月廿八日葬于京兆府万年县川乡上傅村之西原，礼也。夫人汝南周氏，次夫人黎韩氏，并妇德有闻，令淑昭著，母仪心备，训导有方。嗣子四人：长曰遂斌，仲曰遂琦，季曰遂＊，幼曰遂。皆忠谠孝友，国之羽仪。长号终天，敬尊典礼。一女得大家之训，适张氏。妇道不亏，贤明自天。存没有，嘘唏门吏。崔晋阝久趋华馆，未报殊恩，自惭荒芜，岂能述尽，谨跪而铭矫矫李公，志精神□，忠诚事主，刳腹自见。风雨晦瞑，云雷合变，功力大济，邦家是殿。其一。古之贤士，临终无苟，言而不留，与世难偶。浩浩天下，颛蒙尘垢，予将无依，辞见於後。其二。旧里长辞，新阡是归，宫楼望断，挽路登迟。顾南山之对垄，独献寿兮无期。其三。
镌玉册官尹仲＊刻字（录自《考古与文物》一九八五年第六期）
№大中０７９
【盖】
王君墓志
【志文】
曾祖讳澄，先太原人也，任河中节度书记，年过□□而终。王父讳令之，善书行章，出世并汾，侯伯敬之，终矣，并葬在汾州孝义县东南界盘龙村，孙裔在彼。显考讳玉锐，才艺甚高，弘深学海，有数种异能，婆娑不事，所至之处，令长钦之。□蒙潞州节度取将，累表优奖，享年□□甲子神召爽利，郡郎叹之，至大中十四年庚辰岁正月十八日，大限将终，掩弃人世。夫人吴兴姚氏。四德克备，以温恭为仪，又能安人□□尚□□水年，当元□之算，俄终大限，属以大中七年癸酉岁五月廿日，掩辞人世。夭孙洪演，唐□□□，秀而无实，为煞鬼来偃，岂期□花正茂，值严霜兮顿促。彼时□卜此地，今乃俯近新茔，且居旧室，幸封安而不动，父母兄弟□号哭断肠，复以日往月迁，翁婆丧□，孤子坦然，并新妇□氏号天叩地，五情摧裂，肝胆分张，依礼三日而食，又思往而不来者年，不可再见者父母也，便□自绝，难报穹苍之恩，与孙男洪、洪沐，无宁□食，以备凶仪，克日择时。其年四月四日，乃卜其宅兆，就龙腹安茔，合葬於铜鼓县北崇唐乡交□村东南一里之茔域也。其地形同仙掌，势似盘龙，左邻掩手之岗，右据连天白虎，前望朱鸟而东流，後折梁万年为玄武。四神惧备，蒿长亭朝揖相承，状同凤翼。周□曲屈，四顾宽平。独恐时变世迁，刻石彰於后世。其辞曰：
雄雄美名，名彰阔远，郡节钦风，郡闾仰羡。其一。容色侃侃，灼灼桃花，心怀普敬，无暂骄奢。其二。天生性异，暂届阎浮，双飞瑞鹤，共跨云衢。其三。
尚善若水，在世竞竞，乱逢明镜，险石彰名。其四。□回吉利，悲悼六姻，终□□□□□无因。其五。
（录自《隋唐五代墓志汇编》山西卷第一册）

●咸通
№咸通００１
【盖】
　失。
【志文】
（上残）大夫使持节昭州诸军事守昭州刺史上柱国、□□（下残）议郎守京兆府昭应县尉李郓撰并书（上残）曾祖玉，左骁卫大将军；王父日用，左武卫大将军，先（下残）王府兵曹参军；先夫人冯氏；妻元氏，敕封河南县君。（下残）五人公之最小，为官十任，皆历清资。官至彭城宰，太子□□司议郎，更迁两郡太守。纶词褒宠，瑞轴辉箱。公性清廉，好□□礼，攻寻古理，笔法英时。为百里之官，风教五全；绥一方之□，功成六律。银章焕阶，因能之致。在官者干机标准，吏望洽群，□静奸邪，柔期赋税。每至官满，六曹留请，百姓攀辕。济俗之功，不能全载。公才罢印昭潭，岭瘴所侵，┲疾相继，不起神药，薨于昭州也。县君温淑家节，义显亲族，孝行抚门，慈及童幼。公任叙州刺史日，县君薨变。公官满日，与幼小护归，权殡茔侧。公有子八人。曰，早亡。曰铢，斋郎出身。曰锷，亡。曰钅弋，曰，斋郎出身。次曰童儿、河公、乾儿，皆幼小。其男女等自昭州侍护归茔。取咸通二年正月十三日葬于京兆府万年县川乡管台里。兼举县君之榇，合新坟。嗣子等孝思罔极，丧制过哀。蓦湖岭而护丧归茔，封郁树而永年之记。
其铭曰：
君时怀宝，节义成芳，俭己将至，廉洁夺霜。材深捷济，政棒奇长，冠屦敛身，岳牧荣光。九亲传美，四海恩滂，诗联七步，笔楷二王。公之全善，妇业修章，灼灼嫔礼，睦睦流洋。呜呼呜呼！解结歌堂，拭□时士，□于幽乡。先茔兮，崇树而封堂。刻贞石为不朽，传万代兮名扬。
（录自《隋唐五代墓志汇编》陕西卷第二册）
№咸通００２
【盖】
唐故独孤府君墓志铭
【志文】
唐故兖海观察支使朝散大夫检校秘书省著作郎兼侍御史河南独孤府君墓志铭并序从父弟将仕郎守监察御史霖撰余尝得经史一言辄置于心肺，思其似者。由是每与人际必默揣之。阅校既多，中熟不舛而真得者，唯我从父兄兖海府君为无爽无愧。传曰：仁者安仁。以其不迩利，不力强为难也。而君举一言。行一事，未尝不自合于仁，岂用智也，非畏罪也。又曰：喜愠不形於色。以其赏不劝罚不沮为难也。而君闻谀不足，闻诟自若。外不饰也，内自充也。又曰：不汲汲於富贵，不戚戚於贫贱。以其无健羡而乐道为难也。而君用讨述而为政，以琴瓢而造适。荐人道也，封天爵也。呜呼。
