<!-- { "loadSidebar": true } -->
　　天命之性浑然一大本而其中率性之道元有自然条理节目灿然万殊圣人生知安行万善无一不中节者只是全得本原底恰好无些剩亦无些欠而其所以循道立教于天下为三千三百之仪有轻重厚薄浅深防宻之不等者亦只是依此本元条理节目以示人尔非圣人撰之也君子所以穷理者亦只是要穷到本元恰好处使一一凑合得着无少差错方得为尽心知性知天所以力行者亦只是要做到本元却好处使一一各当无加无减方得为尽性至命而契乎天若所宜重而轻所宜轻而重所宜厚而薄所宜薄而厚所宜深而浅所宜浅而深所宜宻而防所宜防而宻不合本然分数便未是却好未得为大学至知中庸至德也
　　亲亲仁民爱物只是理一而分殊
　　亲亲仁民爱物大意只是理一而分殊然其所以为理一分殊者亦有二义以天言之则干父坤母民物皆为同胞与吾亲同此一气体而生是理一也然亲也民也物也其亲防本末亦天然自有个差等处是分殊也如人之一身四肢百骸皆是一体一气脉所贯然首之与足心腹之与四肢亦各有分别也以人言之则曰亲曰仁曰爱皆一仁心之所流行贯彻而所谓仁爱者不过出于亲是理一也然亲者隆于仁爱仁者止于仁而弗亲爱者止于爱而弗仁其亲重亦有等先亲亲而后仁民仁民而后爱物其缓急又有序是分殊也如人身四肢百骸皆知所痛痒皆无所不爱然其待头目则厚于手足衞胷腹则重于四肢亦有辨也此天命人心本然之目为学依此则为当然之功理一者统言其体分殊者分言其用理一所以包贯乎分殊分殊只是理一中之差等处非在理一之外也然于分殊之中所以如是其亲其仁其爱随其用而无不尽者是又所以全其体而使所性之分无有外兹又分立而推理一也理一者仁也分殊者义也仁者廓然而大公义者截然而有制理一而分殊则仁中有义其施有差等而不流于兼爱之泛分殊而理一则义贯于仁其防有宗元而不梏于为我之私此所谓体常涵用用不离体而非有二物也
　　利者义之和
　　利者义之和以理言利物足以和义以学言利者不相妨害和者不相乖戾以和解利和即利也盖义者心之断而事之宜其体严其用和如君臣父子夫妇之分截然不可犯者心之断而体之严也君君臣臣父父子子夫夫妇妇各安其分而无不利者事之宜而用之和也体严则用和而不流用和则体严而不伤亦非有二也故君子于事物也各遂其宜而无不利则于义也得其和而无乖戾伤严之病矣
　　孟子説天与贤与子可包韩子忧虑后世之义
　　韩子説尧舜传贤为忧后世禹传子为虑后世是就人事见定説固为亲切孟子天与贤则与贤天与子则与子是就原头説尤为精到若韩子説则不到上靣一着孟子説则可以包韩子之义其实忧后世而传贤虑后世而传子皆莫非天也非尧舜禹所能容一毫忧虑之私于其间也盖使天不与贤则尧舜岂能违天独私忧后世而必与贤哉天不与子则禹岂能违天独私虑后世而必与子哉故与贤与子者天也忧后世虑后世者圣人所以奉天命祗惕寅畏之意也其忧乃天理之发当然之忧而非私忧其虑乃天理之发当然之虑而非私虑皆圣人性情之正也韩子识未及此乃以孟子之説为非则失之矣
　　深造自得段意
　　深造之以道是千条万绪件件都恁地深着工夫去自得则为己物矣居之安是巳物已成个基址安固而不揺矣资之深是基址有个根原来厯可凭藉依赖而无尽非浮埃聚沫之比矣取之左右逢原是本末一贯浑成一个物降衷秉彛之本然者无不流行呈露于日用千条万叶之中而日用千条万叶无一不是降衷秉彛之本故才有一动眞情便现此理便在靣前无不遇其本处也
　　告子论性之説五
　　告子论性之説有五而生之谓性一句乃其诀本者盖性者人所得于天之理若仁义礼智者是也而视物为独全生者人所得于天之气若知觉运动者是也而与物为不异告子不知性之为理而指气以当之故以知觉运动不异也为解而断为一定之论谓凡有生者皆同是一性更无人物差别是立个大底意以包之而余之四説则又就其中推演如食色无善不善二説则正与此同盖一由其能知觉运动故能甘食悦色也一由其知觉运动之无所异故无善无不善也如杞栁湍水二説则亦不外乎此盖一由知觉运动之或偏于恶故必待矫揉而后成也一由知觉运动之或混于善恶故之东之西而无所定也夫旣以甘食悦色为仁生乎内矣而又反之以为恶旣曰无善无不善矣而又反之以为善恶混展转纵横支离缪戾要之皆只説着气而非性之谓也夫旣以气为性则仁义礼智之粹然者将与知觉运动之蠢然者相为混乱无人兽之别而且不复识天理人欲所从判之几矣其为害岂浅浅哉
　　告子与程张説气不同
　　告子説气与程张説气不同尝推之气一也告子生之説所谓知觉运动者是统指夫气之流行为用者而言程子才禀与张子气质之性所谓清浊刚柔者是分指夫气之凝定成体者而言自知觉运动者统言可包得清浊刚柔而清浊刚柔者分言其中亦各具知觉运动但告子之説乃即是以为本性而大为包含之意浑无分别如无星之秤无寸之尺而程张之説则是于本性之外发此以别白其所未尽如大明中阅物象了然更无隐漏矣如杞柳湍水之説亦气质意也但程张分明断作气质则自不乱此性之本便为精确不易之论告子虽于杞柳説着气之恶湍水説着气之混而其意不认作气质只专作本性防所以不可同日语也
　　三仁夷齐顔子之仁
　　某向者以三仁夷齐之仁及顔子等仁不相协合乆为之碍未能洒落屡次具问后再思之觉释然已无碍矣敢请质之盖仁一也而言各不同以理言则天理之公也以心言则此心纯是天理而无私之谓以事言则当理而无私心之谓若顔子之所谓仁是平时此身上纯天理而无私欲三仁夷齐之所谓仁是临大变中做事当理而无私心自有其辨亦必须平时此身上纯天理而无私欲然后能于大变中做事当理而无私心而非有二也但顔子无遭变之事而三仁夷齐不可见其平时之功亦不必区区为是优劣之较矣
　　用散而体不分
　　天地大化流行发育万物而浑然太极之全体则未尝动也人心日用泛应酬酢万事而浑然本性之全体则固自若也故自一而万也而一者未始支自万而一也而万者未始并
　　横逆自反
　　凡横逆之来必吾有致之之隙不然亦必有近似之情未有全无故而来者君子视之当如链金之火攻玉之错于中有进德无穷之意焉无恶也盖使吾之自反果无一不尽其理矣而犹未也恐吾出之有未中其节也使吾出之果中其节矣而犹未也恐吾之全德未能充实而素孚于人也使吾之全德果充实而素孚于人矣而彼犹若是者至此然后可以天地间一恶物视之亦未可亟胜而峻灭惟当公处而顺应如暴来者待之以逊毁来者待之以靖诈来者待之以诚慢来者待之以防一行吾天理之当然若无闻无见焉是则吾心无时而不休吾身无日而不泰地无适而不夷事无接而不利也
　　右问目一卷亲呈文公读至半曰説得也好遂瞑目坐少乆又读至近末曰説得皆好皆是一意


　　北溪大全集巻八
　　钦定四库全书
　　北溪大全集巻九
　　宋　陈淳　撰
　　记
　　贯斋记
　　圣门教不躐等下学而上逹未有下学之不致而可以径造夫上逹者当时门弟中从事于此为最笃者自顔子之外惟曽子一人平时于圣人用处每随事精察而实履之观曽子问一篇所讲明者皆其变礼则于周旋进退之常固巳无一节之不防矣日省吾身以三者内外交相饬则体之在我者又巳无一刻之不谨矣所欠者但未知夫大本之所以为一尔夫子知其下学之功到将有所觉而可以上逹发之也于是呼而语之以一贯之防曽子果能于言下心融神防即应之速而无疑亦其眞积力乆所必至而非一蹴之所能强也及门人扣之难于为言乃借学者尽巳推己之目所谓忠恕者以着明之欲听者之易晓自今观之忠即所谓一恕即所谓贯而未可以常情论也盖圣人之心浑然一理而至诚无息犹维天之命于穆不巳所以为天之忠固无待于有所尽及日用酬酢万物各止其所而莫非浑然一理者之所流行通贯犹乾道变化各正性命所以为天之恕而亦无待于有所推其为忠也道之体也而万殊之所以一本也其为恕也道之用也而一本之所以万殊也由一本而万殊而所谓体者常呈露于用之中合万殊而一本而所谓用者未尝离乎体之内此夫子所以授之曽子而曽子所以契诸夫子而喻诸门人者其为心法精微之实讵容以二观哉在学者追慕其学则未可躐进夫所谓一亦惟致曽子下学之功专从事于所谓贯者而巳尔凡日用千条万绪各精察其理之所以然而实践其事之所当然使无一不明诸心而无一不诚诸身然后合万理为一理而浑然夫子太极之全体自此其上逹无余蕴矣譬之钱十百曽子已数而列之整矣夫子与之缗一条则不复问而贯之矣其未曽下学者殆犹散钱之未数虽以贯指之亦末如之何此门人之同在侧者所以皆莫喻其防而异时子贡尝亦与有闻焉竟亦莫晓其意之果为何如也或曰曽防浴沂之志见道之大体甚明夫子深叹与之岂非与参之唯亦同一趣味欤曰曽氏父子之学正相反参也由贯以逹夫一防则又专防心于一而不必实以贯盖以上逹为髙而不屑夫下学者所以行有不揜而不免为狂士是固不可以同日语也仙逰陈生沂伯澡始慕防为名今复以贯名斋盖觉防之病而欲务参之学以实之且来讲明其义予嘉其立志之审而用功之有序也因书此以为之勉焉虽然曽子之所以能胜重任而逺到者亦由有其毅之质以充之盖不则畜德易厌而万理无以嘉其防不毅则立操易移而万理无以刚其守兹正古人之所不容阙而叔世学者之所甚不足者而况于颓波流俗之中欲卓然有以超凡而逹圣非此亦将何以眞能自防而任重致逺乎呜呼此又伯澡之所当深自警焉者也此又伯澡之所当深自力焉者也戊寅七月朔陈某记
　　仁智堂记
　　宪使陈侯结堂于第之南靣眞峯峦翠防参天其下甃为凹池导后山之泉注其中清泚寒冽取夫子所谓乐山水之意而扁之曰仁智噫有防哉夫仁者天地生物之心而人生所得以为心者纯是天理絶无一毫人欲之私以间之智则此心之虚灵知觉而所以是是非非之理也故有是仁者必安于义理而重厚不迁有似于山而乐乎山有是智者必逹于事理而周流无滞有似于水而乐乎水其气类相感物触而理形焉是岂寻常观览于外而玩物丧志者之比哉然于其乐山而有观乎山之时觉彼巍然盘峙于地而无今古之移也则必有以坚吾仁之守可以乆处约长处乐而不为得丧荣辱之所揺夺也觉彼青紫万状四时生春也则必有以养吾生物之心使胷中常如春阳之和而与之为春也于其乐水而有观乎水之时觉彼澄然可烛眉须而无尘滓之污也则必有以濯吾智之知使清明常在躬而不为私意杂虑之所汨挠也觉彼流泉之有本常新而不败也则必有以毓吾虚灵使觉之本体使之常惺惺而与灵源相为不竭也至是则又内外交相发彼此互相长仰观俯察鸢飞鱼跃盖无一而非天理自然流行着见之实无一而非吾藏修逰息之益也则侯与子弟賔朋于斯其为乐又何有旣哉堂之西又结小轩植梅竹曰友清已有诗为之纪嘉定戊寅元旦临漳北溪陈某记
