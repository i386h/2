<!-- { "loadSidebar": true } -->
　　贻李膺书【膺字元礼颍川襄城人厯长乐少府及陈窦之败收捕钩党诣诏狱考死膺为司隶校尉遭党事下狱赦免归乡里居阳城山中天下士大夫皆高尚其道及陈蕃免太尉朝野属意于膺爽恐其名高致祸欲令屈节以全乱世为书以贻之】
　　久废过庭不闻善诱陟岵瞻望惟日为岁知以直道不容于时悦山乐水家于阳城道近路夷当即聘问无状婴疾阙于所仰顷闻上帝震怒贬出鼎臣人鬼同谋以为天子当贞观二五利见大人不谓夷之初旦明而未融虹蜺扬辉弃和取同方今天地气闭大人休否智者见险投以逺害虽匮人望内合私愿想甚欣然不为恨也愿怡神无事偃息衡门任其飞沈与时抑扬【后汉书】
　　与郭叔都书
　　陈季方才德秀出超世逸羣金相五质文章虎变终军贾谊诚无以加宜遂贡之宰朝盛其龙光盐车之骥自非伯乐无以显名采光剖璞以独见寳实为足下利之【陈谌字季方颖川许人与父寔兄纪并着高名】
　　让孝廉记
　　伏惟孝廉古之贡士贤则光君愚则亏政爽以迂暗荷当大选【并北堂书钞】
　　女诫
　　诗云泉源在左淇水在右女子有行逺父母兄弟明当许嫁配适君子竭节从理昏定晨省夜卧早起和顔悦色事如依恃正身洁行称为顺妇以崇螽斯百叶之祉婚姻九族云胡不喜圣人制礼以隔隂阳七岁之男王母不抱七岁之女王父不恃亲非父母不与同车亲非兄弟不与同筵非礼不动非义不行是故宋伯姬遭火不下堂知必为灾傅母不来遂成于灰春秋书之以为髙也
　　胡腾【字子升桂阳人官至尚书】
　　上言桓帝【帝廵南阳腾为防驾从事公卿贵戚徴求役费腾上言从之自是肃然】
　　天子无外乘舆所幸即为京师臣请以荆州刺史比司隶校尉臣自同都官从事
　　杨乔【字圣逹乌伤人前后数上书言政事见谢承书】
　　荐孟尝书【尝为合浦太守有惠政以病自上桓帝时尚书同郡杨乔上书荐尝竟不用】
　　臣前后七表言故合浦太守孟尝而身轻言微终不蒙察区区破心徒然而巳尝安仁义耽乐道德清行出俗能干絶羣前更守宰移风改政去珠复还饥民蒙活且南海多珍财产易积掌握之内价盈兼金而尝单身谢病躬耕垄次匿景藏采不扬华藻实羽翮之美用非徒腹背之毛也而沈沦草莽好爵莫及廊庙之寳弃于沟渠且年岁有讫桑榆行尽而忠贞之节永谢圣时臣诚伤心私用流涕夫物以逺至为珍士以稀见为贵槃木朽株为万乘用者左右为之容耳王者取士宜拔众之所贵臣以斗筲之姿趋日月之侧思立微节不敢茍私乡曲窃感禽息亡身进贤
　　上谏【防稽典録】
　　臣闻之曾子扣舷易水鱼闻入渊鸟惊参天
　　朱防
　　劾单安徐盛奏【河东太守单安河内太守徐盛中常侍单超徐璜之弟也慿宠渎货防为司隶校尉奏诏安盛廷尉治罪】
　　此等皆宦竖昆叔刀锯之余横蒙恩私剖符三河不能思展命力以荅天地敢张豺狼之口吞噬百姓之命罪深衅重人鬼同疾臣衔命操斤翦其凶丑辄考核赃罪事皆伏上【汉纪】
　　牢顺
　　奏李膺等党人书【后汉纪延熹时河内张成有道术知当大赦使女杀人李膺为司隶收成杀之中常侍侯览等教成弟子牢顺上书诏收膺等三百余人悬金搆逋而党人之议始于此至灵帝复皆禁锢】
　　司隶李膺御史中丞陈蕃汝南范滂颍川杜密南阳岑晊等相与结为党诽谤朝廷迫胁公卿自相荐举三桓专鲁六卿分晋政在大夫春秋所讥
　　同前
　　赦者天子所以布大德于天下枯苏解难者也而膺等公于赦后论杀无忌方命为虐行其私威且膺等养太学游士结列郡生徒更驱驰为部党诽讪朝政疑乱风俗不可长













　　东汉文纪巻十六
　　钦定四库全书巻
　　东汉文纪巻十七　　　　明　梅鼎祚　编陈蕃【字仲举汝南平舆人与窦武谋诛宦官事泄曹节等矫诏诛死】
　　上桓帝驳讨贼举孝廉茂才疏【蕃迁拜尚书时零陵桂阳山贼为害公卿议遣讨之又诏下州郡一切皆得举孝廉茂才蕃疏驳以此忤左右出为豫章太守】
　　昔高祖创业万邦息肩抚养百姓同之赤子今二郡之民亦陛下之赤子也致令赤子为害岂非所在贪虐使其然乎宜严敕三府隐覈牧守令长其有在政失和侵暴百姓者即便举奏更选清贤奉公之人能班宣法令情在爱惠者可不劳王师而羣贼弭息矣又三署郎吏二千余人三府掾属过限未除但当择善而授之简恶而去之岂烦一切之诏以长请属之路乎
　　荐徐穉等疏【延熹二年蕃为尚书令与仆射胡广等上疏桓帝备礼征之不至】
　　臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙德行纯备着于人听若使擢登三事协亮天工必能翼宣盛美增光日月矣【光续汉书作辉】
　　救李云书
　　李云所言虽不识禁忌干上逆防其意归于忠国而巳昔高祖忍周昌不讳之谏成帝赦朱云领之诛今日杀云臣恐剖心之讥复议于世矣故敢触龙鳞冒昧以请
　　谏封赏逾制内宠猥盛疏【蕃时迁为光禄勲上疏为出宫女五百余人但赐儁爵关内侯万世南乡侯】
　　臣闻有事社稷者社稷是为有事人君者容悦是为今臣蒙恩圣朝备位九列见非不谏则容悦也夫诸侯上象四七垂耀在天下应分土藩屏上国高祖之约非功臣不侯而闻追录河南尹邓万世父遵之微功更爵尚书令黄儁先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事巳行言之无及诚欲陛下从是而止又比年收敛十伤五六万人饥寒不聊生活而采女数千食肉衣绮脂油粉黛不可訾计鄙谚云盗不过五女门以女贫家也今后宫之女岂不贫国乎是以倾宫嫁而天下化楚女悲而西宫灾且聚而不御必生忧悲之感以致兵革水旱之困夫狱以禁止奸违官以称才理物若法亏于平官失其人则王道有缺而令天下之论皆谓狱由怨起爵以贿成夫不有臭秽则苍蝇不飞陛下宜采求失得择从忠善尺一选举委尚书三公使褒责诛赏各有所归岂不幸甚
　　谏校猎疏【延熹六年车驾幸广城校猎蕃疏谏不纳】
　　臣闻人君有事于苑囿唯仲秋西郊顺时讲武杀禽助祭以敦孝敬如或违此则为肆纵故臯陶戒舜无教逸游周公戒成王无槃于游田虞舜成王犹有此戒况德不及二主者乎夫安平之时尚宜有节况当今之世有三空之厄哉田野空朝廷空仓库空是谓三空加兵戎未戢四方离散是陛下焦心毁顔坐以待且之时也岂宜扬旗耀武骋心舆马之观乎又前秋多雨民始种麦今失其劝种之时而令给驱禽除路之役非贤圣恤民之意也齐景公欲观于海放乎琅邪晏子为陈百姓恶闻旌旗舆马之音举首嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也
　　让太尉疏【延熹八年为太尉疏让不纳】
　　不愆不忘率由旧章臣不如太常胡广齐七政训五典臣不如议郎王畅聪明亮达文武兼资臣不如防刑徒李膺
　　火灾疏【后汉纪云延熹八年连月有火灾诸宫寺或一日三四发又夜有讹言击鼓相惊蕃与刘茂皆上书不省】
　　古之火皆君弱臣强极隂之变也前始春而狱刑惨故火不炎上前入春节连寒水氷暴风折树又八九州郡并言陨霜杀菽春秋晋执季孙行父水为之氷夫气则景星见化错则五星开日月蚀灾为巳然异为方来恐卒有变必于三朝唯政可以巳之愿察臣前言不弃愚忠则元元幸甚
　　谏请刘瓆等疏【蕃与司徒刘矩司空刘茂共谏帝不说有司奏劾蕃独上疏不纳防官由此怨蕃弥甚】
　　臣闻齐桓公脩霸务为内政春秋于鲁小恶必书宜先自整饬后以及人今寇贼在外四支之疾内政不理心腹之患臣寝不能寐食不能饱实忧左右日亲忠言以疎内患渐渍外难方深陛下超从列侯继承天位小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱巳不当念先帝得之勤苦耶前梁氏五侯毒徧海内天啓圣意收而戮之天下之议冀当小平明鉴未逺覆车如昨而近习之权复相扇结小黄门赵津大猾张汜等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长营惑圣听遂使天威为之发怒如加刑诞巳为过甚况乃重罚令伏欧刃乎又前山阳太守翟超东海相黄浮奉公不挠疾恶如雠超没侯览财物浮诛徐宣之罪并蒙刑坐不逢赦恕览之从横没财巳幸宣犯衅过死有余辜昔丞相申屠嘉召责邓通洛阳令董宣折辱公主而文帝从而请之光武加以重赏未闻二臣有专命之诛而今左右羣竖恶伤党类妄相交搆致此刑谴闻臣是言当复嗁诉陛下深宜割塞近习豫政之源引纳尚书朝省之事公卿大官五日一朝简练清髙斥黜佞邪如是天和于上地洽于下休祯符瑞岂逺乎哉陛下虽厌毒臣言凡人主有自勉强敢以死陈
　　极谏党事疏【延熹九年李膺等以党事下狱考实蕃疏极谏帝托以辟召非人策免蕃】
　　臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人由此言之君为元首臣为股肱同体相须共成美恶者也伏见前司校尉李膺太仆杜密太尉掾范滂等正身无玷死心社稷以忠忤防横加考案或禁锢闭隔或死徙非所杜塞天下之口聋盲一世之人与秦焚书坑儒何以为异昔武王克殷表闾封墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉凶之效存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹巡狩苍梧见市杀人下车而哭之曰万方有罪在予一人故其兴也勃焉又青徐炎旱五谷损伤民物流迁茹菽不足而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周德衰微数十年间无复灾眚者天所弃也天之于汉悢悢无巳故殷勤示变以悟陛下除妖去孽实在修德臣位列台司忧责深重不敢尸禄惜生坐观成败如蒙采录使身首分裂异门而出所不恨也让封疏【灵帝即位窦太后优诏封太傅蕃为髙阳侯蕃疏让章前后十上竟不受】
　　使者即臣庐授髙阳乡侯印绶臣诚悼心不知所裁臣闻让身之文德之昭也然不敢盗以为名窃惟割地之封功德是为臣熟自思省前后厯职无它异能合亦食禄不合亦食禄臣虽无素洁之行窃慕君子不以其道得之不居也若受爵不让掩面就之使皇天震怒灾流下民于臣之身亦何所寄顾惟陛下哀臣朽老戒之在得
　　论诛宦官疏【蕃初争立窦太后及灵帝时与后父窦武谋诛中官乃先上疏太后不纳谋败与武并见害】
