<!-- { "loadSidebar": true } -->
　　官为短主簿未辞棰楚之繁嚣邑有贤大夫豫喜帡幪之芘赖将及瓜而往代欣附鳯之有期顾此懦庸弥深幸防恭惟某官性资淳厚学术渊微簮组蝉聮箕裘似续化行百里琴调单父之堂仁并三春花满河阳之县未久割鸡之职巳成驯雉之功行庆敷纶即膺捉驾某寒乡末裔穷海锁人虽懐慕蔺之私未遂识韩之愿夙同鴈序名聮千佛之经后获鳬趋猥賛一堂之治幸为逾分喜实非常时届清和气隆长养冀精保啬以副顷祈
　　上知明州侍郎啓
　　荆州识面虽轻万户之封曾子有亲犹觊三钟之养未免折腰而为米敢辞懐刺以登门伏念某陋巷迂儒寒乡冷族袭箕裘于先世抱鈆椠以穷年一问鲤庭悲巳纒于陟岵三迁轲室训犹忆于断机虽忝效于一官曾未霑于寸禄家徒壁立室若罄垂顾列国诸侯有见招之心而阖门冗累无可去之计栖栖牖下人怜郑子之毡无碌碌尘间自喜张仪之舌在幸贤太守宣化承流之始正士君子闻风慕徳之秋初拜黄堂乏荐言于毫发遽垂青眼激余论于齿牙既兹遇合以逢时谁谓知已而无礼恭惟某官髙材跨古直道得君揽辔澄清盖三持于使节伏蒲啓沃遂一上于从班耀紫槖于西清拥朱轓于南服谯门画角千里仁声白昼甘棠万家美荫有大冶兼容之量无匹夫不获之嗟遂悯宪贫特贻季诺傥令今日有啜菽饮水之资当在他时效吐珠衔环之报情之所到言不能殚易此而他罔知所措
　　代彭支盐上秦提举啓
　　孔仲尼之一言久同华衮季将军之一诺实重黄金傥防不爽之恩如解倒垂之急伏念某迂疎未习潦倒余生四十年筦库之微数千里宦游之逺勉思寸进宁惮卑飞奉身茍逭于必诛当路或怜其无过章聮四上考遂终更赐或及于垂成功何殊于起死自非特达其孰矜怜恭惟某官材号吏师徳称人杰久践外台之寄即膺内禁之除他时当幸于在钧今日先期于推毂念兹断梗将遂及欲不废于前功故无嫌于再渎仰冀力开独断深悯孤寒逺驰一纸之春风俾脱七阶之选调誓以桑榆之晩景上酬卵翼之洪恩
　　代韩司法上知明州徐侍郎啓
　　桂幕肆开方托云天之芘鹗书借重更祈羽翼之恩窃久服于下风辄自媒于孤迹傥辱青眸之顾必谐华衮之荣伏念某欵啓琐人迂疎末学箕裘虽在乏隠然风烈之称簪绂仅传赖友于挺拔之助念芝砌皆王官之列唯萍踪居选调之卑龌龊一身周旋三尺沐部使拜之怜念罄云章雾牍之吹嘘考行歴于三周事止愆于一篑不有负当时特达之见谁其全诸公成就之功恭惟某官王佐硕才天民达徳班辞玉笋来施王覇之功名姓在金瓯伫起曹参之清净主盟吾道笃意寒生双鴈尘埃鳬化唯依于叶令短笻枯槁龙飞盖化于壶公敢持小已之私仰累大钧之造傥悯三薫而与进当期一诺以为荣马勃牛溲或见收于药笼鸡鸣狗盗宁敢负于龙门
　　代陈提干上知宣州秦敷学啓
　　窃以萍梗无依靡知定处云天在望久阻承顔虽尺书莫叙于寒暄而寸意敢忘于寤寐恭惟某官斯民先觉当世真儒志慕朝虀爰作布韦之领袖班聮夕闼郁为鹓鹭之羽仪一自腰金三膺符竹苕溪风暖泛为二浙之恩波鄮岭烟销散作十洲之春色兹临宛水逺辈颍川伫颁玉阙之丝纶即啓金瓯之姓字伏念某比叨京秩复佐宪台吹嘘实荷于齿牙造化靡离于陶冶末繇趋谢徒切懐恩方气候之肃清冀寝饔之调防用符舆颂式茂纯禧
　　代王知县上明州徐侍郎啓
　　绾铜支邑已托二天被衮清朝更蕲一字矧在齿牙之末宜居陶冶之间伏念某瓮荜微生箕裘末学尘埃壮志巳逾知命之年萍梗穷途曽乏致身之路犹持朴直自分孤寒同辈相怜谓未有不求而得者中扃确守知不可奈何而安之顷者三章论荐之私实出一时不期之防岂图今日复偶大贤恭惟某官当世硕儒斯民先觉谋猷献纳蚤擅美于西清恺悌蕃宣兹承流于东国顾喧嚣之俗状获奉扬于仁风介绍不先吹嘘毎及独知章子逺追孟氏之风愿出韩门敢在张籍之后傥叨荣于荐鹗益有幸于登龙特达髙情难与俗人言也夤縁异日当以国士报之
　　鄮峯真隠漫録巻二十五
　　钦定四库全书
　　鄮峯真隠漫録巻二十六
　　宋　史浩　撰
　　啓
　　谢解啓
　　主文
　　一经取艺敢擅誉于鼇头三歳程能幸收功于鼎足得逾望外愧溢顔间窃以在昔致治莫尚于贤能歴世取士最详于科目惧尔音之金玉张吾法于网罗尊经术则先经义之求贵文章则惟词赋之尚眷二者以迭盛歴千古以莫兼属我右文之期重广得人之路稽汉唐之故以通其变酌祖宗之制以取其中合为一科期于两得顾上之所以责望者厚矣则下之所以图报者奈何探义理之渊源励词华之典雅锋生绛帐尽期折角以解頥光溢青箱咸底凌云而歌雪身兼数器技匪一长固无慊乎春秋决狱而禹贡行河亦何伤乎贾谊升堂而相如入室征茅茹以在列脱囊颖以争先咨舜牧于四岳之前岂徒询事议汉杰于诸将之上畴敢论功宜有通材可膺妙选如某者识非造理学不逮人甫当就傅之年遽罹陟岵之祸防防在疚断机犹赖于母慈业业持身投杼惧乖于子职念箕裘之末绪每氷炭于中扃名萃鹗书慨先猷之未冺香浮桂籍余仲父之独存岂无意于续貂媿不成于画虎顷偕漕计旋遭退鹢之风兹应乡书谬举焚舟之策固难拾芥徒愧雕虫初非黄绢之词偶得青毡之旧是为幸防厥有夤縁兹盖伏遇某官学海津梁儒绅领袖望隆江左行登策府之道山政播日边聊式武陵之莲幕爰操衡鉴来主棘闱荆璞期珍防至卞和之刖足爨桐何幸遇逢蔡氏之知音致此弃遗独防收録固当趋席力叙谢诚而兹短削之投猥在众人之后仰繄陂度尚赐海容某敢不勉策疲驽期追逸骏少遂致身之愿当酬知巳之恩
　　钱通判
　　某官世载忠嘉时推俊杰骖鸾瀛阁展骥海城文笔生花缥仙人之梦诗囊佩锦雍容公子之游緑野江山毎兹得助红蕖风月奚止平分爰驰万斛之珠玑上賛九天之韶濩栁御史淮夷之雅未足差肩韩吏部圣徳之篇谅思退舎伫拜紫泥之诏即膺丹扆之求日转甘棠散作万家之美荫风翔頖水泛为多士之恩波致此妄庸亦防收采
　　贾签判
　　某官才追梁傅语妙君房莲幕推贤佩风流之迈众棠阴止讼表政术之剸繁爰督战于棘闱遂腾声于芹頖聴春蚕之食叶悄夜壁之衔枚式令贾勇之人材喜见太平之场屋
　　刘教授
　　某官学海津梁贤闗领袖策陈一览名在甲科爰报政于锡山遂主盟于頖水问钟答响陶士类于渊骞发铎宣风化海濵为洙泗
　　王参政
　　某官道徳宗师文章元老议论为四海之标的进退系一时之重轻顷膺睿主之知参总台衡之重年高而徳弥卲是孔子之徒欤位贵而身愈恭则周公其人也方期秉轴遽请挂冠风月香山时讲白乐天之防烟霞畱邑果从赤松子之游方中兴图任于老成顾上哲曷宜于韬晦未许浮沈之晋国思庸矍铄之伏波凡素服于下风悉许归于东阁致兹孱琐猥遇甄收
　　晏尚书
　　某官江左儒宗山东相种隠然有祖风烈盛哉奕世贤才早陟巍科旋登延阁风声所暨顽懦必兴振领天官正赖山公之啓事请符琳馆喜从莱子之斑衣荣聮鴈序之芳还奉版舆之乐东山虽好其如天下之苍生北阙非遥伫拜日边之丹诏方申申而在宴犹断断以有容凡愿出于龙门悉许攀于鳯翼致兹庸琐亦预甄收
　　及第谢秦太师啓
　　兰省奏名偶参八士枫宸唱第复玷丙科得过所期荣不盖媿窃以先王致治宜莫急于贤能后世取人乃独详于科目自庠序乏商周之教养致师友无游夏之渊源党同伐异者皆训诂之腐儒文丽用寡者类雕刻之童子好恶已殊于凿枘取舍每病于参商亦既背驰谁其兼善属圣君有为之日正贤辅相逢之秋崇雅黜浮一变斯民之耳目息邪距诐大恢吾道之纪纲探义理于圣人之言贤人之言辨典则于诗人之赋词人之赋近酌祖宗之遗制逺追唐汉之頽风合为一科期于两尽诏音所至士气顿伸鼓箧鼎来扬鞭雾集懐折角解颐之辨蕴凌云歌雪之竒当八面之鋭锋应两端之善问较以穿杨之艺莫不争先要之折桂之荣岂诚易得如某识非造理才不逮人蚤罹陟岵之悲长赖断机之训顾箕裘之末绪每氷炭于中懐昼供菽水之庭闱夜对简编之灯火栖身岩谷絶意云霄兹逢偃革之时遂起弹冠之兴初偕漕计再预乡书岂期下里之邑人偶簉髙阳之才子贾谊升堂而相如入室惭非能赋之流髙堂传礼而徐氏为容浪得明经之誉载惟幸防必有夤縁兹盖伏遇某官道格神祗勲隆古昔以一命衮为万乘师伊躬暨于成汤天开一徳周公传之孔子时集大成礼制乐作而措率土于一陶仁渐义摩而起斯文于五厄力扶王道大正人心俊良既乐于登崇顽懦亦思于兴起致兹骩骳亦被选抡某敢不增所未髙脩其可愿趋风有便慰执鞭欣慕之心在冶云初汚造物甄陶之手誓竭寻常之效仰酬万一之恩
　　及第谢秦内翰啓
　　较艺南宫偶参八士献言中禁复玷丙科揣分巳逾抚躬知愧窃以古今共道惟得贤而立邦基国家有为乃观文而化天下自尧舜广招徕之路至汉唐发科目之程识高伊管者实洛下之诸生才似班扬者亦开元之进士翺翔丹陛比比有闻照映青编班班可攷迨圣王之抚运得良弼以中兴肆霖雨之命而追髙宗歌清风之诗而继宣后三载定棘闱之制四门多槐市之游博采布韦驾诸侯之轺传申求阀阅与刺史之计偕赋就凌云岂惟司马经明拾芥不数夏侯率归典雅之流尽去浮华之习裒然出当是举翕尔咸高其材至于雄据上游盖亦郁为名士顾兹殊选宜属可人如某者湖海穷徒乾坤长物鲤庭一问巳纒陟岵之悲轲室三迁尚赖断机之训啜菽每懐于养志荷锄敢怠于带经雪积萤飞饱聴霄中之更漏花开叶脱防经林下之春秋属逢偃革之时遂起弹冠之兴秋天荐鹗漕台常预于后尘春浪化鱼天路俄闻于首唱事既分于霄壤势闻隔于仙凡懐卞和泣玉之诚敢辞再刖举明视焚舟之策当在此行果簉迹于荀龙复分香于郄桂虽度长挈大未足为优而吹枯嘘生岂无所自兹盖伏遇某官道优圣域文掞国华绛帐谈经鄙向歆之立异彤墀谢防极晁董之未言遂结主知允谐人望北门视草焕王者之丝纶东观提纲蔼诸儒之领袖居之甚宠进也未央行趋青琐之班即拜白麻之诏门凝瑞气森然画防之多位处台躔美矣缁衣之并收士尚勤于吐握成人毎借于齿牙致此孱庸亦防采録某敢不益坚操履深懋进脩附骥攀鳞犹念昔年之场屋砻刀错玉正祈此日之陶镕誓竭驽才仰酬洪造
　　代陈教授谢张侍郎举改官啓
　　邮传荐墨焕同星斗之临天假亨涂进有阶梯之渐幸既逾于初望感实倍于常情窃以章有定员吏多称职部使者拥列城之寄郡太守持千里之权犹且顾视咨嗟或有贤才遗滞仰惟宗伯实董頖宫念于独冷之官谁复孤寒之举自非人杰肯越世情如某者志或可怜愚无足论自縁弱歳巳列诸生聮袂横经困虀盐于庠序悲吟拥鼻工雕篆于词章几画虎之无成偶成蝇而见取猥尘仕版获玷师儒虽殚蝼蚁之劳曽乏蚍蜉之援灰心无望烛已甚明岂谓上臣之博招先于众人之弗及兹盖伏遇某官业隆王佐道冒圣时自乌府之践扬由岩廊之知遇挺持仁者之勇蔚有诤臣之风韦布归心搢绅拭目果趋夕闼进贰春官职方处于南宫士悉归于东阁故兹庸鄙亦荷甄收某敢不防所未能脩其可愿龙鳞鳯翼既有幸于跻攀狗盗鸡鸣岂无心于报效誓兹末路仰复隆恩过此以还未知所措
