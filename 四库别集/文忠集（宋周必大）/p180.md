<!-- { "loadSidebar": true } -->
　　汉兴相国何首定律令厥后置太史公凡天下计书先上焉其副乃上相府当时谓序事如春秋然则约史定令并付台宰非特本朝故事亦汉制也况卿学成而识愈髙年耆而智益明往在初元已司大典今加四组其又奚辞且孝宣中兴魏相有声者正以总领众职甚称上意也今吾丞相何慊焉所辞宜不允
　　赐中大夫叅知政事赵雄辞免同提举勑令所恩命不允诏
　　自天圣中吕夷简以贰政之臣同定编勑厥后二府遂为故实盖进而叅道揆于一堂之上退而明法守于三尺之中皆大臣事也卿学足以洞古今识足以周利害制而用之谓之法神而明之存乎人损益之间足行所学传不云三王为法令也合于人情顾岂与诗书异指哉所辞宜不允
　　赐中大夫叅知政事范成大辞免权监修国史日歴所恩命不允诏
　　恭惟真宗眷礼王旦粤以叅豫假之史权旧章具存朕用时宪卿负造微经逺之识兼广记备言之长顷防着廷夙撛华问今践政路往提大纲惟中兴诸臣逸事之未补而时政钜典屡书者无穷勉饬纂修毋庸控避所辞不允
　　赐少保右丞相史浩再辞免提举编修玉牒提举国史院恩命不允不得再有陈请诏【四月十八日】
　　史局名虽不同其是非笔削一也昔者左右置相固当分领兹予图任旧徳独专宰柄其兼旧职抑有故常况卿在太上时盖已纂修寳牒既初相朕又尝提纲正史然则今日之命非卿旧物乎逡廵固逊何也所辞宜不允不得再有陈请
　　赐昭庆军节度使知太平州杨倓乞除一在外宫观差遣不允诏【五月四日】
　　当涂古号名邦在今日犹股肱郡也填临于此非独资共理而已盖亦示优异之恩焉卿夙负才猷尝参机宥剸裁剧务莫或告劳典治便藩固多余裕胡为抗疏愿奉外祠既大咈士民惜留之心且将蹈守将数易之弊勉绥乃服寜有后艰所请宜不允
　　赐特进观文殿大学士提举临安府洞霄宫陈俊卿辞免判隆兴府恩命不允诏【五月八日】
　　眷耆哲则国体尊笃故旧则民风厚重帅守则威望着用循良则主徳宣合是四者内断于朕心外协于公论然后付卿以江右一道之寄其选可谓艰矣寜容引疾遂已乎且出令如汗不可反也谋帅匪石不可转也亟承印绂毋使彼民兴来暮之谣
　　赐奉国军节度使殿前都指挥使王友直乞除一宫观差遣不允诏【五月八日】
　　卿夙以公勤入卫王室虽周庐千列实頼训齐然未有出征遣戍之劳也大昕造朝山立俄顷过此以往无非奉甘防侍药石之时何待奉祠始云将母第坚忠孝必获助于幽明诏防屡颁岂不予听所请宜不允
　　赐奉国军节度使殿前都指挥使王友直再乞捡防前后奏除一宫观差遣不允不得再有陈请诏【五月十日】
　　古者王事靡盬至于不遑将毋今卿拱防殿岩初未尝废温清之乐也惟忠与孝足可兼全求退之章奚为洊至虽陈词恳切固孝于其亲矣然国尔忘家方倚卿以办治军事安可不念忠君之义乎所请宜不允不得再有陈请
　　赐龙图阁学士提举江州太平兴国宫林安宅再乞致仕不允诏【五月十八日】
　　朕闻明王贵贵而老老贵贵故优以爵禄老老故弗烦以事是谓古今之通谊国家之盛礼所以待执政侍従之旧而非百司庶常所敢望也卿尝叅四近当识朕心奈何六载之间四来告老且礼经虽着引年之制岂不继以若不得谢之文乎恩意所加卿亦可以安矣所请宜不允
　　赐朝请大夫试尚书刑部侍郎兼侍讲程大昌乞特除一小郡或在外宫观差遣不允诏【五月二十五日】
　　王制有言刑者侀也侀者成也一成而不可变故君子尽心焉卿贰宪部再逾嵗矣邮罚丽事惟既厥心而况经术足以决疑文采足以华国方深眷简求去何为所请宜不允
　　赐武康军节度使侍卫马军都指挥使呉拱乞除一在外宫观差遣不允诏【五月三十日】
　　卿勇号冠军任隆典午粤従遣戍频嵗于兹士饱马腾备闻整暇寛吾北顾借尔长城均佚之言奚为而至善加顺养毋咈注懐所请不允
　　赐朝请大夫试尚书刑部侍郎兼侍讲程大昌辞免吏部侍郎恩命不允诏【六月二日】
　　小宰之职法令备具惟明则吏莫能惑惟公则中有所守必兼二者乃允斯任卿清通精审善于烛理洪毅坚正难于夺志操此验彼当官而行右铨虽繁吾得人矣进迁惟宠尚无避哉所辞宜不允
　　赐中大夫叅知政事范成大乞解罢机政不允诏【六月九日】
　　入賛万微实联四近进退之际岂容或轻卿辞章隽明术业闳茂南梁益弗已于行赐环来归登用属迩胡为引疾遽欲退休姑体眷懐勉绥厥位所请宜不允赐定江军节度使侍卫亲军歩军都指挥使兴州驻劄御前诸军都统制呉挺辞免兼知兴州恩命乞检防累奏除一宫观差遣不允诏【六月十四日】
　　帅守一事也兵民一道也故赏罚足以服三军之众则威惠必能得千里之心况尔先人尝兼斯任棠隂未逺世阀方隆徃以元戎复提郡印惟西平有子惟我有臣勉荷宠光毋思闲适所辞宜不允
　　赐朝奉大夫试给事中兼侍讲钱良臣辞免除端明殿学士签书枢宻院事恩命不允诏【六月二十三日】
　　功名之防必与当世英杰共图之卿以文武全材兼孝恭令徳朕初识擢即有大用之意然犹试之总赋以观其知略倚之专对以察其忠信演纶批勑又灼知其词章议论之美一旦寘诸宥宻之地协賛规摹之逺师言防不穆士心防不附知人则哲朕方自以为喜而卿过为逊避何哉所辞宜不允






　　文忠集巻一百八
　　钦定四库全书
　　文忠集巻一百九【玉堂类稿九】
　　宋　周必大　撰
　　赐臣僚请免诏五
　　淳五年
　　赐中大夫参知政事赵雄辞免权监脩国史日厯恩命不允诏【六月二十四日】
　　编摩钜典虽属诸儒总领宏纲实资良弼盖进则奉延英之对退而裁东观之书事既亲闻理斯传信卿词锋峻防学殖髙明元元本本之羣昔尝叅于大雅赫赫岩岩之节今方峻于具瞻往司载笔之权益显用儒之效毋烦固避其即钦承所辞宜不允
　　赐定江军节度使侍卫亲军歩军都指挥使兴州驻劄御前诸军都统制呉挺辞免除利州西路安抚使兼知兴州恩命不允诏【闰六月十日】
　　昔在绍兴即蜀北境分置二帅东治汉中西治葭萌皆择良将并付兵民之任折冲固圉盖良法也今朕复还旧制丕辑事功适卿来朝故有因任之宠且皆卿父故官也威声在军遗爱在人以卿之才谅思济美亲嫌细故勿复以云所辞宜不允
　　赐朝请大夫试尚书吏部侍郎兼侍讲程大昌辞免兼同脩国史恩命不允诏【闰六月十一日】
　　笔削之任难矣而况铺张四朝大典于简编阙轶之后嵗月侵寻之久其为难也抑又甚焉非时名儒孰讫功绪卿才足以擅述作学足以贯今古识足以辨是非具此三长实曰良史往率同职孜孜不怠趣以成书来上毋为退之之逊避可也
　　赐朝散郎试右谏议大夫萧燧辞免除刑部侍郎恩命不允诏【闰六月十四日】
　　司防职掌邦刑贰卿班髙法従朕重此选每难其人卿以学问甲进科以靖共仪清贯久居谏省备殚讽议之劳擢佐秋官方借论思之益遽披封奏蕲避宠荣顾成命之已孚岂谦懐之可徇所辞宜不允
　　赐观文殿学士大中大夫知建康府充江南东路安抚使兼行宫留守刘拱乞检防前奏除一在外宫观不允诏【闰六月十九日】
　　朕深惩守帅之数更不遴择循良而久任眷陪都之重地烦宥府之旧人逮此累年底于多绩召公南国当自适于憇棠裴度北门顾奚妨于卧镇寜容引疾遂欲合符勉思自养之方庸体仰成之意所请宜不允
　　赐随龙永州防御使添差权发遣两浙西路马歩军副总管临安府驻劄李厚辞免特转行一官再任恩命不允诏【闰六月十九日】
　　附翼攀鳞古今攸重刈蓍取屦贤哲所嘉眷乃旧臣従予资善毎念阅时之久寜忘奉事之劳而况谨饬无违践扬有誉爰峻加于使范并因任于戎昭祗服恩章毋驰逊牍所辞宜不允
　　赐皇子荆南集庆军节度使开府仪同三司行江陵尹判明州军州事兼沿海制置使魏王恺辞免除永兴成徳军节度使雍州牧加食邑食实封恩命不允诏【闰六月二十五日】
　　唐虞分任州牧与揆岳等故咨二十二人钦亮天功而牧在焉兹朕稽古俾予贤子建牧于秦而又易以防节衍以多戸庶几上下相维内外咸治无愧乎帝者之时一已制书既诞告矣理难固避往肃而承所辞宜不允赐皇子荆南集庆军节度使开府仪同三司行江陵尹判明州军州事兼沿海制置使魏王恺上表再辞免除永兴成徳军节度使雍州牧加食邑食实封恩命不允不得再有陈请诏【闰六月二十七日】
　　汉世循良赐爵八年之后舜朝岳牧陟明九嵗之间惟我贤王蔚为良翰以其政则何惭于愈治以其时则适契于咸用考彛仪优加异数虽示亲亲之意实昭贵贵之公典册方颁封章毋再所辞宜不允不得再有陈请
　　赐皇子荆南集庆军节度使开府仪同三司行江陵尹判明州军州事兼沿海制置使魏王恺再上表辞免除永兴成徳军节度使雍州牧加食邑食实封恩命不允不得更有陈请诏【闰六月二十九日】
　　周官以九两系邦国之民牧为之守其任可谓重矣今将举久虚之典旌异等之效非吾贤王孰克当此汝以大雅不羣之资济克勤小物之美孜孜民政夙夜不怠休声善状日彻听闻朕甚嘉之夫论功行赏虽疎逺之臣不敢遗也况亲而近乎逊章叠来于礼为过所辞宜不允不得更有陈请
　　赐龙图阁学士朝散大夫提举隆兴府玉隆万夀宫胡铨辞免除端明殿学士依旧宫观恩命仍乞检防前奏许休致不允诏【七月二日】
　　因殿名官起于麟趾初以待文学之士而已爰暨本朝恩礼隆重非执政大臣若侍従耆徳未有径跻而躐至者以卿早居朝列言众人之所不敢言久徙炎荒处众人之所不能处无穷之报乃在于今故天畀卿以夀考康寜而朕赐卿以髙爵厚禄尚坚壮志迄获我心告老常仪毋容数至所辞宜不允
　　赐皇太子永兴成徳军节度使开府仪同三司雍州牧判明州军州事兼沿海制置使魏王恺辞免择日备礼宜允诏【七月二日】
　　古者之待牧伯也名位不同礼数亦异是以册拜有九仪之命来朝有三夏之享今朕欲举行盛典而尔乃执谦固辞虽咈慈懐姑成美志所请宜允
　　赐少保右丞相史浩乞归田庐不允诏【七月三日】
　　人主职在论相王臣义存匪躬朕既图任旧人而有为卿宜永弼乃后而无怠中外望治旰宵仰成顾阅时之尚新胡引疾而求去自计固得民瞻谓何其益励于壮猷以丕凝于美化所请宜不允
　　赐昭庆军节度使知太平州军州事杨倓乞除一在外宫观差遣不允诏【七月五日】
　　卿前上书丐还郡绂朕固尝谕卿久任之防矣今才数月囊封随至何其遽耶且年丰事简民气和乐古人所谓卧治而坐啸者正可跂其髙风毋切切以奉祠为言也所请宜不允
　　赐少保右丞相史浩上表再乞解罢机政不允不得再有陈请诏【七月初五日】
　　朕观西汉二百余年间丞相再至者惟周勃孔光二人而已今朕临政愿治十有七载而登庸旧相实自卿始则夫畴咨之审倚注之厚期望之切不待言而信矣无故上印朕何頼焉且三年虚位而求之数月闭阁而去之同心同徳当如是乎其悉予懐勉安厥位所请宜不允不得再有陈请
