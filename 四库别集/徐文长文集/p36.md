<!-- { "loadSidebar": true } -->
　　我少师相公赵太夫人当万历丙子某月日为七十有一之生辰某既受造于相公无以为太夫人寿乃绘王母以进而谨书其意曰南西于方坤也于府金石也故其珍宝瓌诡之观、有不可以常情测者、而后王母之说兴焉要之不可以为据亦不可尽以为漫亦犹今太夫人本非常人也其所享之物与其所抚而教之之人不惟举世之所未识而有举世之所未闻且见者骤而语之、无恠其疑而未必尽信之心、然傅王母者又谓黄帝与蚩尤战不胜母遣使授之以符而后诛蚩尤定天下遂都于涿鹿之野夫涿鹿者今上谷之东某所奉命以从事之所也行垒之暇间常举授符战胜事以问诸长老而无有知其然者求之于史则曰黄帝得六相而天下治六相者盖风后力牧欤然则涿鹿之得以都果尽由于王母之符否耶向者青把二酋之日寇我边陲也、腾跃闪倏不翅传所称蚩尤者吹云喷雾之暴　列圣膺之几动宵衣至相公秉钧而俛首息喙奉质称臣偃然于马蹄驼脊之间至其曳驹騋而来也即小有睢旴抱关操戈之吏犹得挥尺捶而鞭笞之凡六年于此矣、而某因得奉以周旋、与甲士农甿休养而生息、居安而预防其危、盖天下之定、悉凖于此、若是而语人曰相公即非风后力牧比、殆其徒欤、其谁曰不然、至问其所从来、则相公者、孰生之而孰育且教之也然则太夫人所遣之使与所授之符日侍于轩辕之庭者视王母又孰漫而孰信耶故某窃常为之说曰相公二大人居楚王母去西方万里而遥使徒以享而拟诸母、□天下者尚未必其皆信使以相公拟风后辈而以太夫人之庭训也信于母之符则天下人未有不信之者也某诚职上谷、知黄帝与母事颇详而有感于太夫人之生、当有不朽如母者在、而匪直以其形之麤也、故献图而兼进其说如此、

　　○送沈君叔成序　文数行耳悲楚激烈几于易水歌矣

　　叔成父仗剑出塞垣拾其先公蜕以归乃复抱书号阙下取所衔两虎数狐以甘心始拂衣归乡闾驻马野棠洒涕报事于先公墓道于是乡闾称叔成奇男子无忝先公既罢复短剑跨一驴将渡江淮而北、复有事京师也、来别余于理、见余抱梏就挛、与鼠争残炙、虮虱瑟瑟然、宫吾颠、馆吾破絮成父忽双涕大叫曰叔惫至此乎袖吾搏虎手何为余壮之体貌虽孱囚矣而气少振也于是作歌以为别

　　○八骏图序　式于古

　　八骏图图　文皇战时所乘马也战而马中矢各有地曰郑村坝曰白沟河曰东昌曰夹河曰藁城曰宿州曰小河曰灵壁马各有名曰龙驹曰赤兔曰乌兔曰飞兔曰飞黄曰银褐曰枣骝曰黄马抽矢于马者各有其人曰都指挥丑丑曰都指挥亚失帖木儿曰都督童信曰都指挥猫儿曰都督麻子帖木儿曰都督亦赖冷蛮曰安顺侯脱穴赤曰指挥鸡儿人之次各因马马之次各因地不紊也 【 自注曰右序木双槐岁杪余嫌其不简故特删去大半】 

　　○赠梁尚书公序 【 代】 　苍蔚可诵

　　近时筹边者谓西虏既巳欵塞称臣曳驹牧以仰乞于中国而地亦联络山涧坚堡厚垣列亭鄣以临之、即处守亦易为力而东虏者地在在多沙卤善崩难垣堡不可以亭障而守而虏亦连岁数被创其睚眦睢盱枕戈而卧待衅而窃发无时日岁月之可期然而昨岁者虏传矢诸酋连众二十万将甘心于我而大总制梁公秉节钺奉　天子玺书以兵部尚书兼御史大夫实临其地文武大吏之在蓟辽两镇亦各以其职奉　玺书束玉横金而听命者不下数十人公于是策所利令辽师出兵以击胡而蓟则往壁于其地若将乘间以捣其家众然者而巳则提锐卒临两壁中据督亢以示左右臂指形禁而势格之不旬日虏果困解而归壁辽者乘之遂捷最后袭之复大捷　天子知公能会兵部缺尚书遂进公为兵部尚书而户部郎大夫与藩臬诸大夫某君辈则所谓各以其职奉　玺书而受成于公者也至是来以言属予自惟儒生幸把寸管以侍事上古所称毛锥辈耳乌足以知公虽然固有大幸焉何者易牙者天下之妙饔也。当其主人召客而易牙为饔。其所缺大者鼎釜无不告矣。小者豆俎无不咨矣。至于醢酱之琐辛酸之微。而必告且咨焉。不亦以渎乎。不告且咨故巨者举矣。而细者未必周。至于易牙自召客也。而付瓮以人。苟有所缺。大者不待咨。而细者亦不待告也。故旨甘之必优几筵之备无遗美。异他日矣。故他人为瓮。胜易牙之自为瓮也昨公在两镇易牙饔也今进而本兵也他人饔也行也吾且见今者召客甘旨之时而几筵之备之甚于昨也吾故曰私幸也为国家而幸也、吾儒生耳、他何知知以是复诸大夫而巳矣、

　　○赠李长公序　浑雄沈毅集中得意文字

　　周公之教伯禽也、令其辨木叶之俯仰、以知父子之所当然夫木叶之于父子间至不相谋也而周公之所以教其子与伯禽之所以成其为子者卒不过此盖天下之事无一不成于道、败于不道、而道莫要于孝弟、议者不察乎此、而谓兵之家尚诡与毅。于是率卤莽于家庭。而侥幸于阃毂。一涉孝弟事。则见以为迂阔钝迟。徒老生耳。一切置不讲。而不知赵括长平之败。乃由不善用其父书。而伯禽卒成淮徐之功。则以其敦信义习礼让。推本所致乃自木叶俯仰中积累而然。非专于费誓旦夕间威以孥樛之效也、予从五年前识今参戎李长公于燕邸盖挟其两弟新破胡而来也弓刀血尚殷投鞭一语辄竟日气陵逸不可控制视天下士无足当之者。当其发未燥时从其尊人与匈奴战大小不下数十首虏功满上书中今其齿三十有二矣、而始得拜参将于马水、予适客京邸驰骑致尺书予从容为过之予莫论也而幕之中客长公无不为结袜而篝袖以供食饮者、计诸榷赋得入私藏、可数十百金、悉蠲以膏黔首令贾愿出其途使卒不艰食本蔬一粟、必取诸其家、至其视士卒犹其子、士卒之疾苦如疾苦其身、死无以葬、辄给槥钱、减膳直以充祝饭予见而叹曰孝弟之効其殆効于此欤盖公家居时侍其尊人宁远公与母夫人望色而栗闻声而长跪以须至今纡金而衷猊矣拥千人从东方来临别即舆一语不当即脱牏而受挞在西方每食必思每语至感动必流涕噫此岂兵家之所谓沾沾于诡与毅者可同日语耶今夫兵犹博也孝弟者其资也胜而成功其采也资高则气安而必胜。资寡则气不安而必不胜。兹予之为公贺也。为资高也。非直为必胜也。资高者何。鲁伯禽之孝是也。贺而必举鲁者何。宁远公始封而有土地。

　　○白氏谱序　两说极眞结一二语滑稽

　　谱兴于盛而废于衰、不可以不谨也、人富贵则力有余余则思及其亲丧祭冠婚之行惟恐其族属往来之不多也当是时岂惟欲聚其亲哉即疏者亦复然故谱作将以多之也衣食不给而流散随之礼无以自通而名因以湮间有稍自给亦惟恐其干而施聚礼而多费当是时惟恐其不少也故谱废为仁人孝子者则不然故谱常兴而不废不幸而一时无其人谱废矣后一人出焉则复兴会稽白氏之先按所谱云出于黄帝于周于秦于楚是并有可考者大抵谱常谈然也至于自关中移会稽自国光始自会稽移宛平自彦中始数传而至于今余友曰受采字君亮者不过高曾以上一二世而止耳、遂芒芒至不可考、此则非细故矣、且君亮常令予传其祖分宜公今副本中亦不见岂白氏固尝中衰而泯泯出于予前所云之故耶予家亦有谱、其谱之废兴亦复然昨日杀一鸡召族中知此者与谋之不两日而君亮持此本来令序方亦欲与君亮两相订印也而君亮乃又纫连搭买马鞭北矣

　　○亦陶集序

　　吾友葛公旦氏当其为生时负奇姿承世学抱三寸管以与一时隽彦校驰驷于上下之间当是时也谓其不欲蹑青云依日月以酬其生平寻远计于圭组中吾不信也、及其一旦有所不嗜、乃弃去如敝屣、尽收其芒锷以潇、然于无用之乡、求为一处士而犹恐其若有闻焉者、故往往以渊明自况、然而退焉犹若有所不敢也、故其集成自题亦止曰亦陶而巳人知者许之、其不尽知者似亦不尽许也今夫茭芦之似竹也岂校其筱箨而尽同哉亦取其一节而巳矣人谓渊明所弃令也公旦弃直弃生耳、夫生者宁非致令具耶抑又岂可以令限生耶、故公旦所弃与渊明弃一也、竹与茭芦一节似似矣、他何知、至于公旦诗乃多似少陵少似陶、然庭坚评陶则又曰他人为诗有意于人赞毁其工拙、至陶直寄焉、如此则公旦诗又亦似陶、

　　○寿史母序　汹涌迭出文似江河之决

　　予尝论水于客孰难易。客曰溪涧难。河海易。何居。客曰溪涧之水。束以两厓。齿以白石。广不踰丈。深不满尺。鲋不得掉。跋者惟蛭。河海则不然。际天极地。出日入月。万宝瓌瑰。虬蛟等蠛。取者无穷。用亦不竭。由斯言之。宁不溪涧难而河海易耶。予曰是则然矣。当夫震风鼓天。秋潦不止。一蚁穿穴。百堤为毁。泛泥汨沙。旬昼未泚。冯夷阳侯。袖手莫计。而溪与涧也澄湛细流。朗昭玄晳规矩尺寸。易为小饬。即有微摇。旋起旋息。当此之时。水之难也。属之溪涧乎。抑属之河海乎。其在人也亦然故卜子夏田子方鲁仲连诸人取于世也少。故自守也恒有余。故鲜所疵颣。孟尝春申平原信陵用于物也弘。故其于检也常若有所不及。苟及焉则非情矣。故人得而指其瑕。其于女子妇人也亦然故陶侃之母贫约无他营也、截发剉藁以易其供以给其秣茹蘗食荼、事非有多于训其子也、故曰易、巴寡妇清之以一嫠也、而驭万镒、奴千指、乃无有溢德、致礼万乘、故曰难其在今也亦然史恭人之偶少卿公也少卿之绩比隆四君宜其溢且瑕也而恭人居其内、天下之贤少卿、自存至亡、无或异口、其■〈日上〈耳力〉下〉、孤之遗久而后司隶于朝也、恭人居其上、天下之贤司隶自髫至冑无或异口、故史氏之先。贞女称烈犹涧之有沚也故曰易也恭人检约而无溢德犹海之绝澜也故曰难也其于寿也亦然、他人寡应而虑省、皓首也而耳与目犹聪明、手足无所苦易也、恭人日酬百、月酬千、岁酬者千而十、今年若干矣而犹耳目聪明、手足无所苦、难也、难固足贺也亦因是以知其长也

　　○张母八十序　摹写如畵剩有风神

