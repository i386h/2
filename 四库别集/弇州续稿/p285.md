<!-- { "loadSidebar": true } -->
　　余与光禄署丞卓明卿游而明卿实托余志其母氏三十三年之塟而曰吾不忍竟死吾母也亡何其父见斋翁以寿考终而明卿始谓余志之已而泣曰孤欲使七尺石翘然而标于松槚之间而过者人习之不犹愈泯泯万歳夜哉余乃曰吾不知而母以而知而母也今者乃以而暨而母知而父其友叶之芳曰不然当以卓翁贤知澄甫可也于是读明卿所次行卓氏之先显自侍郎敬有复初公敦者其从父弟以侍郎抗节故跳而为塘栖赘塘栖之赘盖自瑞安而奉化而山阴三徙矣遂为仁和人卓翁之儿时其父行贾齐鲁间不归则已能事母某把持门户矣稍长从师受书以颖悟强记称垂就而父竟夺之贾其能计母钱出入子息析秋毫迹若累纎微起家者而实廓落不喜为钩距干没嘉隆间歳大侵卓翁悉出其储粟而贱粜之又煮糜啖饥者而棺死者人或谓若储粟之谓何卓翁曰吾所以储非自封也东家闭出饱欲死西家闭入饥欲死吾衷其间足矣于是邑有大徭役与非时军兴调輙推卓翁卓翁为立应而它所散以气谊为百金者不訾数又别规皋亭之麓以塟其王父母父母身所树庾田宅割而推诸息弟咸极所欲诸息弟旦夕朝犹家君也卓翁有所置媵举子文卿其后夫人某举明卿美而材卓翁时时抚之曰儿曹知卓所以徙乎即不能如先侍郎毁宗以殉志异日操觚管时公交车拊循郡邑吏民而修太传褒徳侯之业隆隆振家声即不及而吾挟素封以老而人笑此饱蹲■〈氏鸟〉公沙为者我何以瞑目于是二子咸感奋读书文卿举于郷早卒而明卿益博通古文辞繇太学上舍补大官丞待次郡国守令为明卿名髙故市牛酒请行明卿得交欢卓翁又推台格奉冠带已又春秋礼致之乡饮宾卓翁为一应之即谢弗肯再曰宁吾任哉卓翁既用髙年着名义画策善断居傍邑无逺近咸取裁卓翁得一言即有所不可亦强为解而卓翁度其且解輙去之曰郭解一侠魁耳尚不欲操邑贤士大夫权今乃以污我卓翁姿癯而清善步履食酒温克好为诗明卿之为诗以风格着而卓翁顾取适情兴近道理时时取宋儒先生遗训笔而列之座左右然间从衲子方外游大出訾建大善禅寺葺永清庵两佑圣院造里人桥者二人或谓卓翁故为福耶将市义耶笑不答自是人能贤卓翁不能得所以贤盖年七十八而卒有丈夫子六人诸子女婚嫁皆名族嗟乎自余之不别治生数宦削产今覩卓翁于财义聚而义散之其散浮聚者数矣而卒不削是遵何术哉余既不获问卓翁姑以明卿请表其墓愧世之龌龊谥钱愚者
　　
　　弇州续稿巻一百二十五
　　
　　●钦定四库全书
　　
　　弇州续稿巻一百二十六
　　
　　（明）王世贞 撰
　　
　　○文部
　　
　　△墓表
　　
　　怀石李翁墓表
　　
　　李氏之先为昆山人而业儒髙帝时昆山之占儒籍者首卢氏而李为第六家时以比故中原卢李二姓云有光禄丞某者生七子长易州守其次道州司训某又次为兰石公某饶阴徳应乡饮宾有二子而公其季也讳棠字某少治经术有声而夺于病弗竟就因傍晓轩岐家言不复称仕进矣而郡邑之习经术者争延而致之塾翁素贫食窭于家而自师道成则徃徃致美以养兰石公寻殁恸哭且灭性筑庐墓所者久之乃自号怀石曰棠也尔忘而父之为兰石乎是时独母潘在因推父遗田庐器物以归伯氏而奉潘居外箸益精匕筯以荐潘甘之曰几使亡有伯也亡何潘亦殁翁鬻外箸以塟亦不以烦伯氏邑里人咸称李氏子孝廉孝廉当是时翁弟子虽日益进然其馈不过修脯束帛以其訾画什一小具家而遽好仁义急施予既习医则多储药以活贫者歳饥道遇殍未及殊扶而返之舍食之肥而听其去不复问如是至再三曰吾自行吾不忍耳不以为彼徳也一日自吴门归而舟之旅窃其槖金去或曰是可迹也翁谓人固未易迹籍令迹得之彼何以具面目天地哉卒弗迹也翁虽夺于病不获用经术显然中不能无望之而有子同芳其治经精甚又工属文教授诸弟子所荐十倍于翁时翁乃徙居城南筑精舍杂莳卉竹环之稍稍斥买古图籍酿清酤不复别择客至则留与乐饮欢笑穷旦夕以为恒而会族有争墓壖者中翁父子以危法寻白会其人暴疾得死子亦死翁遗其孙金俾塟壖地傍而筑室以居曰如是而死者可瞑也故居为邻恶少年所睥睨每雨輙更版筑而侵焉翁弗之校其后伺翁避岛冦入城尽掠其藏而火之事发翁亦弗肯穷治已而同芳抜萃髙等入太学举乡荐最后荐于南宫为第二人廷试唱名复髙第报至翁始大喜语所亲吾愿毕矣已而涕涔淫交于颐曰先君以属我不能得之我我乃能得之子何以毋腼地下也亡何同芳拜尚书刑部主事使使迎翁至邸中养翁欣然曰野人生不识长安何状当一行至邸比部手选酒炙而盛服进之甚乐也一日忽讴吟思归曰吾生平游不能过数百里而今者渡大江眺金焦歴徐沛邹鲁之墟得纵观天子宫阙壮丽车旗冠服之盛吾愿饱矣不归者且寒我鸡豚社比部长跪泣留乃曰先垄迫水而堤善溃西关堤亦善溃溃则侵里今歳月离毕多雨吾弗归弗治也于是径归鸠工石益二堤堤成而翁疾矣翁之少时屡病行百余武輙喘既自为药则渐强中歳益强半日徒步五十里不告疲也晩而病湿胫弱几复如少时尤畏接豪贵人多谢不任邑礼之乡饮亦不赴而于其吊丧问病唯谨乃至故人酒社强自力赴之如赴尚书期也病脾至革翛然顾比部之弟联芳曰强为善而已毋累而兄遂卒得寿七十有八翁生平倜傥敦信谊不寝然诺治家肃而不苛雅善吟咏时时集古方有刑家百咏原病治效诸书藏于家元配髙天继王安人其出为名族淑而材相翁于窭以俭勤先之上奉母潘而下训比部兄弟靡顷刻懈翁得以安于他塾毋内顾忧乃其为徳也则时时怂恿焉方族人之争墓壖也安人病心痛卜者谓祟由墓必直之官翁将从之安人曰以我故而与族閧我生不如死乃已盖前翁卒之十八年而捐馆毋论比部痛安人翁老而与比部及之未尝不泫然也嗟夫俗之敝久矣强者以贵力相髙饶者以财自娱然犹未用为足鸡鸣而起孳孳焉日修其睚眦之虩夫其炽然于中而熖于外宁复计子孙哉李翁之贫不惜施施不责报念不及仇善不近名此其为长者故天性然身寿考而贤子继之抑何县契不爽也语云树徳务滋譬之卉木李翁植之王母溉之其不芁芁茂且乔者鲜也翁固行圃而叹翁之叹盖叹树徳也余固表其墓俾过者式焉夫岂直以训李之后人
　　
　　处士乐耕侯翁暨配丘孺人墓表
　　
　　今按察副使侯子尧封将之楚而谓贞曰不佞尝以御史奉节西南行万里外即郡邑守令以民间孝谊节烈当旌请者而非所専任未尝不心仪而奬许之及再迁佐全楚藩臬周行咨诹得田里一善事未尝不津津笔舌也天下之为徳而显者则有显者任之今夫隐徳犹之乎谷芬也虽顺风而加扬未易传也不佞是用以沾沾乃今幸复以使事还从邑大夫具牛酒上塜而我先奉政公之赑屃隆然崇矣归而奉觞觞我百歳母太宜人是二尊人者皆有天子之制词所以褒美宠灵之不一而足而独王父母之塜伏草莽也忞忞垂四十年矣在幽宫者不佞之辞且与土相蚀也不佞是用以愯然若有负而君子将病之曰舍其田而耘人之田以吾子文而中自废不任显则非子之托而谁托于是侯子乃言曰王父乐耕公者讳璞其先世为嘉定之蟠龙江人父曰守常公有四子而公居仲凡三子皆蚤世其遗孤一二弱而守常公之养子曰徐端者壮而得守常公心既冒侯姓且擅其产时守常公父子皆前逝独公在居扼腕不自怿曰吾父宁食于徐而归之产且我何以见先祖地下于是公之妇丘长于公六歳矣而贤与谋之而丘曰彼固少尔易尔毋如我衷何虽然盍请之乡三老乡三老则已入徐端润曰吾不能从汝庆恤也公恚甚奋身直之邑令而徐端者微知之赂邑博士为居间曰产于端受差当既两造公争之强令怒囊以三木公伺令出入即号呼曰不腆先人产使子任赋他人子任享如天何令不得已为核而归公自是公稍稍立矣其于徐端所以问遗伏腊吉凶慰藉如兄弟无间曰为大计不获已吾安敢遽死吾先人公既能自强里中人稍稍归称之而顾以温易佐其直生平无失色酬酢有一子廷用即奉政公以公称乐耕也亦乐之不及治制科业晩举不佞而材之亟谓奉政公曰必教儿吾向者悔弃汝耕今可再耶诸所以佐不佞膏晷费不得则王母丘之机杼若洗矣不佞试而小利公喜见眉宇其不利为柔声以慰勉曰汝学未成乎夫士学成而后可言命乃语奉政公儿必贵吾老不能待耳既疾病呼酒与宗戚闾左别谈笑衎衎而逝公之卒得寿七十六而王母丘以伤公故属疾然乂久之始卒寿八十六盖奉政公时时抚不佞而叹曰而卑此数椽乎微而祖谁与有此室也微而祖母谁与安而祖此室也夫岂惟弗有室即侯不斩焉且他邑矣非侯者侯此土矣盖不佞至今犹在耳也乃不获比与所按节地心仪而奬予之者何也世贞乃起揖侯子子之王父无它异能然不失乡长者而功于侯甚大子之王母功于王父甚大请笔子言而勒之墓隧之石
　　
　　陈烈妇林莱墓表
　　
　　林莱者故大叅公舜道女也其称陈妇者何死而妇于陈也其称烈者何以义死也名莱者何大叅公有三女长曰瑾季曰仁而仲独产于莱之文学官舍故以名也莱生而婉■〈女恋〉共女职而性尤孝友母病目晨兴輙以舌舐之及除而后已林公尝夜读书至孟子死徙无出乡章莱傍听之请曰此为何书也而若有意者林公为训所以则曰彼犹疎也而戚今夫家室之内若姑妇姊弟妯娌戚而疎者何也林公曰疎而戚者古人独然耳女曰必古人而后为人也耶林公亡以对则谓莱母识之是必能以伦节显彤史亡何长乐之御史中丞陈公省司金华理而林公时令仁和同年复同好壤相接也有子曰长源与莱庚相次才貌相当也遽委禽焉最后六礼毕莱行去林而为陈而长源以读书过瘁卒长源美而材林公伤之恸莱闻乃叹曰陈生不起哉业蓬首削脂泽称疾卧床笫间其哭不声而神伤且曰吾其死矣人或谓之汝林而陈耶不陈不成妇汝何自死莱怒曰谁谓不陈而以余之名氏歳月饰而椟之以归陈则余既与闻之而忍自昧固请林公得礼赴于陈执妇丧而后死之复寄声陈公治而仲塟者容棺之墟必两其廓乃可林公日使女瑾与仁百方慰解之咸报曰夫莱犹石耳是可碎不可柔而转也林公为贻书示陈公时陈公有母之丧而林公亦有母丧则相与谋曰以凶归所不忍以好归畴与主之姑俟丧除乎俄及朞莱大悲咤曰得无缓我而觊夺吾向乎遂不食积七日呕血死陈公怜而以书请林公为合塟于岭西祔其姑庄孺人之兆而志之于是闽之荐绅士人俱哀而诔之叙之或曰莱女也而妇其行者何居或曰林之淑也非陈淑也有父母在不成为陈也吴郡王世贞曰善乎吾师昙阳子之夫徐生而拟殉之也谓其父以不食禄者非王臣乎哉夷齐不禄于殷而为殷死李业王皓王嘉不禄汉而为汉死王裒不禄晋而为晋死周朴不禄唐而为唐死虽然彼犹计以为无所复之耳陈之币在林而林之名氏生歳在陈则几委质焉然以殉父母则孝也以殉夫则烈也孰得而持其后嗟乎烈士死君烈妇死夫死而守其是者恒也然而犹知有所谓是也死而以名死者死死而以情死者死十固不无一也莱一女子耳非有讲习闻见之素是二端者不一与之其黯然者天真其惺然者良知哉则乌可以无表是表也以不佞之污而陈公乃有取焉虽然非莱志也
　　
