<!-- { "loadSidebar": true } -->
　　轮对劄子【论体刚健之徳坚自强之志】
　　臣闻天君也易曰天行健君子以自强不息言天徳主乎刚健君徳贵乎自强故造化所以运用不穷而徳业所以光辉日新也恭惟陛下以不世出之资乘大有为之防飞龙之始厉精圗治愤寇讐之逆理悼版图之未复疆场备御之畧不忘于念虑规恢广大之志尝载于咏歌以陛下英武神圣锐意事功中兴之图日月可冀然歴嵗滋久一事未就仰惟天机洞照庙谟宻运草茅书生固难窥识而臣所得窃闻者自陛下即位以来八策多士大抵曰兵曰财曰民曰风俗曰人才曰赏罚曰刑政曰纪纲法度孜孜讲求不外此十数端而二十六年之间凡所规画凡所设施凡所建立孰非所以兴利除害而课效无有捄过不暇行寛恤之政而民困未苏作武勇之气而士弱未振取财巳浚而常忧乏用用人虽广而尚多遗才吏冗而未澄令行而数改举目前之事曾无足以少称陛下意者而何暇规恢复之大计事机易失时不再来陛下富于春秋圣子圣孙本支日茂以一祖八宗之业太上皇付托之重子孙亿万年之基绪陛下一身任之可不图终虑逺诒谋燕翼为宏逺久大之规模仅可以苟安无事而遂巳耶臣甲辰之春获偕诸生冒上愚对尝谓天下非治效不进之足忧而风俗安于苟且之可畏大畧言陛下即位之始锐于为治不次而用将相委任而责成功一时之臣徒肆大言诞谩亡补往往负责而去而陛下大有为之志亦因是少弛故妄议陛下前日求治伤于太急而今日之事又失于太缓故庸常之流得以持禄保身成偷安之习上下苟且莫肯任事风俗日以壊士气日以陋民生日以困刑法日以滋天下之患将有出于意虑之外者臣尝以更化之说为陛下献臣所谓更化非变法易令之谓也愿陛下体刚健之徳坚自强之志振纪纲以尊国体明赏罚以厉媮惰起万事于积废图大业于日新顾岂在于纷纷多事耶诗曰周虽旧邦其命维新此之谓也陛下过听擢置首选兹縁故实误恩收召缀员班行获因轮对瞻望天日臣窃伏惟一介踈贱僣言朝廷大体则未信而諌圣人深戒若掇拾细故上渎渊听则又负夙心敢以奏篇之末议尝蒙陛下所采録者诵言之惟陛下贳其狂愚取进止
　　二【论人才】
　　臣闻人君临制天下所与建功立业者惟人材是赖然自古及今未有储之不广养之不素而能备大有为之用者也仰惟陛下临政日久博观今日人材熟矣以为果有余也果未足也以为不足则内而朝廷外而郡县百司庻府其在任者员备而无缺其待选者倍蓰而又多以为有余则因循玩嵗而职业不举委靡从俗而事行不修执政大臣所以图谋于庙堂左右侍从所以论思于迩列皆陛下所亲信委任非臣踈贱所得知也至于当世知名之士一时简记之臣皆陛下异时之所拔擢録用陛下亦尝致察于斯乎其自任以重辅导君徳不汲引亲旧以为党与不弃遗踈逖以误信用足以当腹心之任者防人昌言正色别白贤否务存大体而不责苛细务振纲纪而不望风防足以任耳目之司者防人持节刺举肃清所部不结权要以自售不借孤寒以示公足以膺临遣之寄者防人劝课农桑使民安业不为姑息以要誉不肆贪暴以害民足以称牧养之责者防人一旦邉陲有警羽檄交驰临机料敌弹压三军之众威声徳望镇抚中外之心足以备缓急之用者防人圣明在上天涵地育臣不敢谓举无其人也闻之议者窃谓今之士大夫徇利而不顾义矜名而不务实习成软熟则谓之得体稍知激昂则指为生事公清鲠亮者苦落落而难合脂韦容悦者常龊龊以自媒忠义笃实者以迂阔而见踈贪鄙巽懦者以侥求而幸进是以气节頺败而不立风采销委而无余庸庸垂绅黙黙尸位若大若小浑然一律前至者冒宠而无耻后来者效尤而何惮贾山曰士修于家而壊于天子之庭此之谓也风俗成矣国家何赖而况邪径未塞羣小争趋苞苴贿赂之公行干托请求之无厌附炎逐臭希宠争荣陛下以至公之心而犹牵于毁誉之偏私以至明之见而未免于人情之曲徇邪正之辨未尽昭白是非之论未尽公当頽风俗沮壊人材莫甚于此臣愿陛下光昭圣徳奋自宸衷念国势之所以未张思人材之所以未振广荐贤之路必惟贤者而后任尽任贤之道毋使不肖参其间窒其邪枉之门时出非常之断崇奬骨鲠之士则谀黙之风自革简拔静退之人则躁竞之徒自逺广寛容之度毋疑人臣之为近名养敢言之气毋使人臣之懐畏罪储之日广养之日厚风俗丕变贤能辈出一旦取而器使之唯陛下所志而曰人材不足者臣不信也将见主威以隆国体以固静足以强根本动足以复土疆何之不革何事之不成何功之不立哉惟陛下留神省察岂惟臣之幸天下之幸也取进止
　　三【论敬天】
　　臣观董仲舒告汉武帝曰天人相与之际甚可畏也又曰国家将有失道之败廼先出灾害以谴告之又出恠异以警惧之尚不知变而伤败廼至以此见天心之仁爱人君而欲止其乱也是知天人之际其应若响灾异之变良不虚发自昔帝王未尝无灾异惟睹变思惧则灾异自弭转祸为福未闻安于时数之适然而不思所以应天者也仰惟陛下严恭寅畏恪谨天戒二十六年之间兢业之诚有同一日人君患不勤俭陛下宵衣旰食菲饮恶衣勤俭根于天性人君患不慈恕陛下勤恤民隠谦恭接下慈恕本于至诚宫室苑囿无所増崇狗马珍竒无所玩好游心典籍探赜道原凡君徳之所宜有者陛下兼而全之矣每遇灾眚侧身修行惟恐不至陛下畏天之诚真得圣人之用心矣窃见五月以来常旸为沴田苗既槁川泽多枯旱暵之灾所及浸广既逾秋序膏泽尚屯寛恵屡施祷祠防徧而旱气盘结卒未荡除云油然而复收雨将降而辄止陛下焦劳于上百姓嗷嗷于下羣臣左右相顾骇愕莫知所为道路传闻或云诸郡间亦得雨而畿甸之内独尔愆期此尤足以见天心爱君之仁正陛下恐惧修省之日也借曰君徳全尽无有阙遗陛下亦安可以是自喜也成汤至圣也政之不节使人之疾苞苴之行谗夫之昌女谒之盛宫室之营宜皆所无有也而桑林之祷必举此六事以自责盖圣人畏天之深为民之切躬自贬损寜过乎厚出于此心之诚非有所勉强不得已而然也况夫庶事之间容有未正上泽壅格而不得下究下情抑鬰而不能上通天意人心不甚相逺以人求天上下不交则为否矣变异之见非为此乎顷者都城喧传谓陛下内出诏音求言自辅人人踊跃莫不思奋侧听旬月始命都省降防言事而责躬之诏尚迟回而未下陛下岂以是为虚文而所以应天者不在此耶如近日避殿减膳彻乐奏告天地宗庙社稷臣知陛下将次第而举行之矣臣窃惟仁宗皇帝在位四十二年丕烈懿范未易殚叙求其所以致治之盛莫若尽敬天之诚信史昭垂烂然可睹庆歴四年旱谓辅臣曰方嵗旱而飞蝗滋甚百姓何罪黙祷上帝愿移灾于朕躬七年以久不雨避殿减膳下诏责躬求直言戒励百官罢免辅臣以答天戒仁祖敬天为民如此其切何灾不弭何福不臻太平之盛冠古莫及良有以也臣愿陛下逺监成汤近法仁祖谨思天变骏发徳音布宣罪巳之辞益广直言之路陛下所以应天者至矣尽矣为陛下之臣而不能辅宣主徳实恵生民所以伤和气而致乖异者宜如何自处也然后严敕大臣执政侍从以下及州县之吏更相警惧思所以致旱之由为所以恤灾之备封章来上虗心听纳庶防下情尽达精意感通上天降康灾沴销释天下幸甚臣充赋馆职恩许言事既得面对拳拳爱君忧国之诚不能自巳敢无一言先以开广陛下之心所有政事阙失及当今急务续具条奏臣冒犯天威罪当万死惟陛下裁赦取进止
　　又一【论彰恭俭之徳着忧勤之心爵赏当谨纪纲当振崇谏以得听言之要寛民以尽恵下之实吏职使之必修军政使之必肃】
　　臣恭惟陛下聪明天纵嗣承大统舜禹授受于古有光遵夀皇之成规对廷臣于黼座将以讲求治道夫岂徒应故事而已臣侧闻羣臣进言者多劝陛下即位之初当大有所设施以竦动四方之观听陛下圣意以循循为治臣有以见宸虑髙明度越前古固非常情之所能量度也臣窃观自昔欲有为之君非不好大喜功志髙慕逺方其锐意图治凡创端造业皆足以震耀羣动兴起人心论治者亦皆喜谈而乐道及阅嵗逾时意销气沮曾无尺寸之效而沦胥以败往往锐始者必怠于终竞虚美而本无诚心故其害至此孰若因人情之所欲审事势之所宜图实效而不隆虚名务逺谋而不趋近利其初虽若循循未快人意然尽力于躬行用功于悠久积日累月寖明寖昌计筭见效反出于欲有为者之上得失可槩见矣昔尧以兢兢日行其道舜以业业日致其孝禹之克勤汤之检身若不及文王之翼翼小心武王之继志述事凡诗书所称此六七圣人不过畏天命保人心侧身修行恭巳任贤慢逰逸乐之是儆是戒忧勤恭俭之是训是图初未尝为惊世骇俗轻发易变之举也然后世称圣人盛治之极必曰唐虞三代岂非循循之效哉陛下以不世出之资享寿皇巳成之业践阼以来薄海内外小大臣民倾耳拭目以徯维新之政陛下圣意先定周宻详重谨于所发不为目前可喜之事诚有得于圣贤循循之义矣臣愚犹有私忧过计试为陛下言之陛下慈仁本于天禀未尝不恭俭也而恭俭之德未信服于人心陛下日昃视朝咨询忘倦未尝不忧勤也而忧勤之志未昭白于天下爵赏所以励臣工也而人以为多滥纪纲所以尊朝廷也而人以为未振有纳谏之盛德而未闻行谏之英断有恤民之仁心而未闻寛民之实惠诏百官以修职业而苟且之习未革勅将帅以励军政而贪刻之徒实繁半嵗之间课效未见救过不给众人窃议有识忧疑毋乃陛下虽知循循之可尚而未能践其实乎夫圣贤之循循与世俗之因循相近而实相逺也圣贤之循循亦顺至理之当然力行而不息耳苟无诚心实徳悠悠玩日时乎无事则苟安而不虑事变之至则仓卒而无谋徇一时之娱忘千载之患此乃世俗因循之害非唐虞三代所以为治之意也况今日风俗頽靡百度弛纵人材削弱国势未张汲汲有为尚恐不济若犹因循其将至于不可为矣臣虑臣下或闻陛下有循循之忘遂希防迎合饰因循之説以误圣听非忠于为陛下计也臣愿陛下刚健笃实励精圗政躬朴素以杜奢侈之渐防逸豫以戒宴安之毒则恭俭之徳彰矣辍燕闲之暇以揽机务絶左右之私以亲正人则忧勤之心着矣公予夺以示惩劝惜名器以待功劳罢内降之命遵累朝之法则爵赏知所谨矣毋以朋党轻疑外廷毋以道学并弃贤士择任耳目之寄大开公正之涂则纪纲庶乎振矣有奬饰而未闻拔擢有开纳而无所施行非所以崇谏也务斥謟防之説防养忠直之气斯得听言之要矣贵近之滥恩未革无益之费用未省非所以寛民也条无名之横敛议蠲减而必行斯有恵下之实矣擢亷勤之吏以励偷堕严按察之司以治赃汚则职业修矣昔之以贿赂进者果于弃而不用今之以贪黩败者寘于法而不贷则军政肃矣凡此八者陛下果事事而加谨物物而加察勿以小善无益而不为勿以小恶无伤而不去仁心善政与日俱新如火之然如泉之达使圣徳日以光大功业日以休显斯足以尽循循之实矣苟懐安怠忽无所施为臣恐未免终堕于因循之説也惟陛下留神幸甚
　　二【论人才六事】
