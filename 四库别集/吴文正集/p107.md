<!-- { "loadSidebar": true } -->
　　临川曹名父讳原杰生宋淳祐乙已九月丙申年六十有二元大徳丙午十有二月庚申终其配龙氏讳美英生淳祐丙午闰四月壬子亦年六十有二大徳丁未正月丁亥终两月间而有三年之防二其孤以至大戊申四月己酉塟后防于金谿县归徳乡之朱陂是年六月甲寅塟前防于崇仁县頴秀乡之苦竹塟之先后合礼矣越二十有三年至顺庚午秋孤璧走二百余里造吾门言曰璧将改塟父丧于临川县明贤乡之京谿改塟母丧于旧穴之前二步许予瞿然惊愕噫古有改塟礼盖非孝子所乐或因水齧墓而改固不可已或因塟有阙而改则不如其已也昔澄于母丧犯此恶毎一思念痛恨自讼无所容其身自惟不孝于亲不愿人之如已也而璧亦为之乎璧求予文以表新墓谨按旧所志曹之曽祖汉贤祖熺考世永妣龙氏龙之曽祖延庆祖汝砺考庭瑞妣陈氏名父少习进士业恪共子职应务中伦壮嵗翫医家书有以疾告必馈之药待人和易咸得其欢心戒其子云我死处事寛厚宜如我母效世俗龙氏勤约工织纴奉祭严洁荐新尝恐后相夫治生训子以礼义亷耻为先噫名父良士也其配亦贤妇哉男二长璧次恵子女四孙男六孙女五改塟之期某年月日也
　　故宋太学进士觧君墓表
　　自古以保姓受氏之悠久为难而况后世乎吉有解厯唐宋逮于今五六百年为儒族难已始家庐陵之同水乡后徙吉水之东门坊以儒发身者代不乏人觧君讳梦斗字孔阳一字星端工举子诗赋宋景定甲子贡于郷咸淳戊辰入大学越三年庚午又以大学荐名试礼部曽祖叔达祖寅俱不仕父谷淳祐己酉壬子两预江西转运司贡母王氏以子入学恩封孺人弱冠丧父事母事兄称孝友咸淳末丧母比服满大运将革遂不复至大学教授于家父让所受之田业与诸弟父之弟翔龙没于外子幼君为归其防嵗饥用已田易米赈施隣里母之党贫分食以食之妻之父死鬻产以窆之科废四十年教子若孙勿弃旧学元皇庆癸丑十有二月丙寅无疾而终年七十有九延祐乙邜十月甲申塟于鉴湖之原初娶萧生三女再娶邓生二男一女男应辰抚州路儒学正应中常贰县教刘恕卢乔乡贡进士罗用发建康路儒学教授胡敡壻也孙男八观防聨中天厯己巳乡贡第四第五名孙女三乡人刘岳申巳志君之塟应辰仕抚复请予文表君之墓君之自立若此子之追孝若此诸孙之衮衮表表其扬名显亲可期也是为表云
　　有元张君墓表
　　张氏之先霸州益津人金亡时就食献州交河之建城镇因家焉君讳禧力本多能涉书大义敦厚朴愿不事机巧有侵畔者譲弗与较率使愧悔里人贤之子完为治书侍御史君受禄养至大辛亥四月四日乙巳终于京师年八十四完奉柩归塟于先茔是月辛酉也君之考讳寳贫而好施罄所有赈饥隣不计家之匮乏天寒尝值无所栖泊之客延之宿食飞蝗入境竭诚黙祷遍集四野独不犯其稼君之妣王氏生甫八嵗而丧事继母赵氏如母君之配赵氏世居建城之北理家勤俭有法先七年卒得年七十君之子五曰进曰忠曰完曰赐曰信进简重不苟忠质直自怡完事成宗于潜邸得见世祖初受承事郎兴国路判官亷明有声迁户部司计出防视仓站遇鹰房官害民归上弹于省再迁监察御史击彊无所避忌丁母忧去服满超擢太中大夫治书侍御史风力如监察时忤尚书省权奸几不免圣上龙飞将显用又以父忧去除河东道亷访使转正议大夫同知总管皆不赴除工部尚书不及禄而卒赐端恪早亡信温谨给事皇太后宫君之孙七进所生曰允曰正曰诚忠所生曰贤完所生曰彛曰仁嘉信所生曰礼君之曽孙四正所生曰定安诚所生曰镯柱贤所生曰永安曰燕防君之女一婿刘顺孙女八完在御史台紏尚书省之过举朝愕眙余时在国子监令国子生张防告曰人臣惟忠与智忠者不爱身不负国智者有益于国不危其身复命曰吾宁死不顾予嘉叹焉虽未合中行可谓直臣矣其卒也遗言命彛曰呉司业文必传世尔往求又以表尔祖之墓吾死不憾彛遵父命因张防来请澄不可辞也于是为之序次云尔
　　詹统制墓表
　　宋勇胜军统制官詹侯开庆已未之夏战死于蜀勇胜军屯鄂之城外其秋大兵奄至降其军而侯之妻子在军中俱北徙子里始四嵗时世祖皇帝以亲王总兵柄河北董忠献公从世祖具知侯在蜀力战不降状谓公曰佳父必生佳児汝其善护视公鞠诲同已子名之曰士龙既成人仕州县以亷惠称追痛其父常忽忽不乐及擢江南诸道行御史台监察御史按厯荆楚所至访其父遗迹有宋士録国亡之际能城守野战死者人各为传而侯与焉得其传又稽诸故老遗黎退卒之口参伍附益归以语其友友辑为事状持示临川呉澄曰吾父以节死居北之五年吾母亦死不肖孤仅存大徳壬寅冬具衣冠招吾父之魂与吾母合塟镇江丹徒崇徳之砚山惧弗克扬先烈将遂沉泯则终天无涯之痛愈不可塞愿有述以表于墓敢以累子澄礼辞不许于是读传为状而哀侯之所以死呜呼欧阳公论五代之臣全节而死者三王彦章其首彦章北面朱梁盖路人一旦为君臣嵗月甚浅鲜无足道而弗贰所事百世之公议犹韪之宋三百年仁义之国岂朱梁比而其季也死宗庙社稷死城郭封疆求如项籍田横刘湛诸葛瞻顔杲卿张巡许逺南霁云辈一何寥寥独侯以下官防禄出入行阵仡仡不挫如此世亦曷尝无人哉呜呼稀矣侯之死以蜀重庆告急宋大将往援侯率偏师以前破营垒十数攻蜀之帅号纽纶有善战声大将畏惧得小防遽谋左次以遁侯见帅深入不戒骤领数十骑来往有敌辄迎又喜逺追谓其轻脱可获也大将逗留侯率所部独进进叙州南平隆化县界遇游骑什什伯伯接战无大胜负日中帅以精骑数千至侯之众不满千人皆敢死士驰突冲击力战不少却遣卒诣大将求救方引众趋山顾望竟不赴侯弃所乘马立射发无不毙帅兵屡却然以步敌骑众寡几十倍骑生力分畨迭鬭日昃战未罢步之所杀已过当而死伤者十七八矢贯侯臂裂帛裹创复射连中数十创创甚矢尽众稍稍散逸聚者犹数十人伤重莫能军侯被执帅壮其勇期生之侯大骂求速死亦不加害翼日帅亲视其创馈之食与药侯摽去弗受络寘马上载以行八日不食至播州土门死年五十二帅还都辄对俦党言啧啧奬叹曰好人好人且曰其箭不可当侯之从子二其一先数嵗戍巴州战死其一后数嵗邀随州归师战死婿王杞守樊城樊城防不降亦死一门死者四人侯光州固始人讳钧少负竒气嗤龌龊儒精神事无用语毎云读书了大意耳暇日挟劲弓驱马出平原广野指南北东西射曰大丈夫立功名当以是万殿帅器之妻以兄女由边郡材技良家子选补军职武定军屯光徙屯黄勇胜军后剏并取于武定而以侯为副其将后于襄阳城上走马堕城下死侯叱曰大丈夫不死敌而死于是儿女子尔制置使遂以侯代将充统制官寳祐间蜀嵗嵗用兵往来粹渠开达等州扞御周备蜀人赖以完聚尝深入蛮徼筑建城堡化服羣獠抚以恩信任事不避险艰有如此捐躯徇国其素志也而竟以敢战死呜呼悕矣夫人万氏蚤卒再娶胡氏生士龙今繇监察御史佥岭南广西道肃政亷访司事子澍亦嗜书愿而周于务呜呼自古忠臣义士身不食其报者往往报于其子孙然则侯之后宜大盖已覩其兆矣
　　姜公宜墓表
　　公宜姜姓也讳端义其祖某娶曽氏生子兴不幸早世子幼家贫祖母曽适李生子二人兴嗣鞠于李李为之冠娶因冒李姓生端仁端义皆聚学徒教授于家端义年十二而孤事祖母甚孝事伯兄甚恭其祖母尝曰此孙善奉养我李之子亦曰此児善奉养吾母伯兄暨嫂相继殒没遗三女一子长其女嫁之抚其子如已子子未冠而夭配邬氏生时敏时中临终语其二子曰吾祖姜也吾祖母归李有子有孙承祀吾姜姓子孙而称为李姜遂无后可乎复初姓续祖祀吾志也汝其以姜志吾墓比塟时敏之师许文荐为撰志铭明李姓之冒而未正姜姓之称于后时敏职西涧书院训导乃具其事白书院长移文有司有司下里胥覈实如其言改其户籍曰姜时敏谓予曰先考生宋淳祐甲辰八月辛未卒元大徳戊戌二月壬戌十月癸酉塟长安乡北原之夏坑先妣生宋淳祐己酉六月丁邜卒元大徳丁未六月丁巳七月乙酉附塟先考墓左今初姓已复其可无文以表诸墓先生景贶之所以光照本系庇覆遗嗣者渥矣敢以请予既叙其始末谂于后之人谨按仪礼传夫死妻不已与其子适人继父为子筑宫庙嵗时使之祀妻不敢与呜呼古之处人伦之变何其恩与义之两尽也为继父而知此礼岂至于妻人之妻子人之子而遂易人之姓絶人之祀也哉此理不明则虽范文正公之贤随母而嫁犹不免于姓朱况不如范公者乎然范公能复姓于其身姜之姓厯三世至其孙而始追复抑又重可叹也时敏不忍絶其祖之祀不敢忘其父之命必复其姓而后快于心呜呼可谓慈孙孝子也已且将以其弟时中后其世父端仁呜呼厚之道也其美不可以不书书之为公宜墓表
　　故袁君季时墓表
　　友人袁绎字季时工进士防论诗赋谆勤严肃善教导人家子弟所读经书语音辞义考订详审不苟焉随俗舛讹为人刚正无一毫媚柔态以此不谐于俗人鲜知之然见者必敬畏不敢有慢侮心以大徳丙午九月十日卒年六十有四卒之次月塟于所居之南初娶温氏再娶彭氏三娶李氏生四男二女男祖仁祖义祖忠祖信女适詹鑅余瑞季时长予六嵗同乡久交既塟予始还旧山既拜其墓而祖仁请文以表诸墓门呜呼以季时之才而不遇命也夫
　　故儒学教谕余府君墓表
　　府君讳珏字玉甫宋绍定壬戌闰九月十二日已未生习进士诗赋累应乡贡不利元至元间江东道儒学提举司授信州路贵溪县儒学教谕不赴防抚州路宜黄县儒学缺官江西道儒学提司命摄其事就职一月而归闲中以诗词自乐词尤超防似辛幼安刘改之之作大徳戊戌四月二十二日戊寅以疾终于家娶袁氏方氏男继老女维恭孙男戊孙孙女适曾贡欧阳仕琪邬兰曽孙男四人一再卜宅兆俱未安至顺辛酉四月十七日庚申迁新穴在峡山椆树之谷澄子壻也前时客外今得躬视役乃识其月日以表于墓





　　呉文正集巻七十
　　钦定四库全书
　　呉文正集巻七十一
　　元　呉澄　撰
　　墓表
　　前进士豫章熊先生墓表
