<!-- { "loadSidebar": true } -->
　　嘉靖庚子余友陈子约之以宪职督学于梁即捐馆淇上归榇越中时太史唐子应德以上书失指免官祠郎熊子叔抑以奉职忤意承谴二子者不逺数千里渍絮酒以入甬望繐帐以出涕抚藐孤于素室搜遗草于名山而后相与别去余方倚庐未果从迈尝移之诗而悲焉亡何唐子删定其述造若干巻乃就荆令某登梓而以序属余申之曰昔先士安假宠于太冲子独无意哉余不能辞叙曰夫圣王耀德志士殉名是以神龙骧首幽云景蒸寒蝉发声凉颷始洌当其生利见之辰适司鸣之防履好文之朝遇同时之主凡含经之生缀辞之士孰非摛菁掞藻以纬国华者嵗在己丑天子覃侧席之慕相君有开閤之风乃緤组讲艺彯缨味道契协埙篪言都兰彬彬乎号为得人而海内向风矣枚朔丘马迭晋于汉庭陈刘应徐同升于魏室坐论岂足多乎是时也侍防登歌则家追大雅从游第颂则户起新声一字之工闻奇而倾耳片言之巧覩缛而跃心纸价腾踊于都门箫谱浸淫于禁掖若陈子者方龄于终童比才于贾生雕章绮合藻思罗开顾英跱一时尤艺苑之选也然而好恶易更盛衰频复不逮之隙构见忌之衅成斯长沙之役往而金马不容于陆沉矣陈子于是稍戢锋頴卒就绳检犹且寄兴于山川发愤于嵗月周爰于驰驱宣情于羇旅述造益工岂曰在外无奇哉流盼之间不十余年而向之契协埙篪者邈为参商言郁兰者折为萍梗子竟长逝化为异物良晤怆迹于南皮零落伤心于北海盖为此矣今考诵其遗编早铸四杰晩镕二张遒轸于平原晞驾于康乐丽于游燕充于入洛隽永于浮湘备于吴越瓯闽间展可传以不朽异乎湮没无称者矣奈何湛思棼于吏牒迅翮摧于崄路雄才顿于促景荣名乖于中夀使鳯池未禠曜灵假年究其所底寜止是乎此运命之奥萧刘所以互论而董史所以同悲也唐子谅余之言哉因占为序并系诗于末简
　　殷给事集选序
　　鲁国殷给事集二巻李子植卿寄我于曲梁一曰瀛洲一曰芝田皆其领邑时撰缀也陈氏叙曰殷子之作奚啻倍是而火于任城兹殆其烬余耳余山居寡营颇耽羣艺遂选其近古者彚分之都为一集以竢好事者梓而传焉昔人谓州县之职徒劳人耳讵不然哉盖政务丝棼法网荼密兼之牒诉倥偬婴其怀尘容磬折违其好抉擿苛骩易啓其衅闗白清覆不尽其才而观察以此优劣铨衡因之上下故驰竞巧宦者防采防恬澹止遌者尝坎矣殷子出处之槩畧具自传七龄诵书挺童乌之秀弱冠登朝怀贾谊之泣移病东归有潘岳闲居之情观道泰岱为史公好竒之游应召中起有孟博清世之志初莅靖江日坐孤山以眺溟海再拜青田屡憩洞门以探灵秘雅慕叔子岘首之风喜谈葛公勾漏之事矣时羣盗窃发齐民愁苦方且鸣弦以覃化挥翰而清啸旣而定交太初投分密友则又北海屣履于郑南州下榻于仲举者也殷子之致为皆犯俗禁而坦然不疑兴礼乐宫室縁饰儒术所在称治去辄见思可不谓文吏兼长耶览梦渔之说而悟阳昼之喻诵朱恺之狱而感鹄亭之寃是皆彰彰足传者岂徒言辞乎惜乎年不逾于中寿位不跻于千石功不铭于盛时业未见其所止稍迁给事遂乃遗世狥名纵躯委化此献吉所以咨嗟于张子公济所以悼恸于常生也造物忌才谅哉同悲矣
　　少华山人诗选序
　　司马氏少华许公刻其集既成驰一介之使发咫尺之书逺自秦中授余吴下甲缄披帙烂然满目虽河叟视于获珠魏文骇观于捧玦无以过也重以周称之辞况以三都之事属余选辑而为之序昔子建好人讥弹士衡自为不逮公之防谦千载同揆然瞽无与彩假累其明蒙实惧焉辟之于山自拳石介丘以至崔嵬峻极不可殚究者山之全也然而姬传所载若金阙玉台云峰崖馆天台日观特标其异测之于海自防流礨空以至洪涛回洑不可穷状者水之全也然而郦经所纪若蓬瀛渤澥沧溟碧津归墟尾闾鳀壑鲛室特着其灵是故至宝必希用多为拙阐诸人文谁曰不然今夫缀辞之士必性识黙成才情天纵斯臻其妙公产西京神臯奥区实钟厥秀犹申甫诞祥颂彼嵩岳渊云掞藻歌此岷峨也遂早践玉堂之署尽发石室之藏防搜坟索泛阅局检时则升车寄慨人为避马造门问字容羡登龙辞锋与之游谈武库资其博物至若縁情寄兴恒得于山川之助公则逾淮探防采菁华于言偃之里浮湘怀郢绎骚辩于屈宋之邦临燕赵以悲歌望榆闗而清啸故其为文也气逸奔马思郁凌云艶若霞绮纎如雾縠响合英韶意新葩粲其为集也赋丽以则诗浚而婉短律凄清长篇瓌壮序纪浑赡碑铭典雅賛颂彬蔚牋啓朗鬯他若抗防条奏谠言盈牍别布传焉集前为宦游后为归田外为陵下辽海凡若干巻共若干首体必兼善调匪偏长玩诵再三莫可芟弃乃掇其诗之极精者名曰诗选与全集并行文畧翦其应酬诸篇而已斯地也先汉隆盛羣英臻附以公尚论参美在兹矣吴趋值持斧之时先君防倾盖之日余方典谒获奉光仪试宰畿内再厠下属感忘年于交知思効德以末伎窃尝恠夫任昉之序王编但侈官猷萧统之题陶集徒彰士节不能述匠心之源究作者之槩故余具论如左至于秉宪以端轨贞教以范东山暂卧而望系苍生北门再召而威憺骄敌则有竹帛所书秘在国史靡得而私马公当讼牒填委犹含毫沉思羽檄交驰而挥翰罔辍盖以年寿有尽令名无穷金石可销斯业不朽云尔
　　梦泽集序
　　梦泽集者齐安王君之作也君名廷陈字稚钦号梦泽子因以名集云父南墩公济孝庙时登壬戌进士为吏部郎生君頴慧絶伦髫龄即能缀文殆由性灵非假师授黄童世谓无双倚相时称能读咸楚产也君实似之吏部公爱之甚常云王氏千里驹复见此子矣甫冠举于乡越丁丑试春官俱为礼经第一廷对擢髙第选为庶吉士与东浙汪子应轸江子晖闗中马子汝骥许子宗鲁任丘邝子灏大梁林子时曹子嘉西蜀余子承勋楚顔子木曁君并摛藻掞天敷华纬国得人之盛彬彬首是科矣江子为文钩猎秘杂以古人竒字指既闳眇语复聱牙令读者谬根霓至莫能句隐口汗顔而罢王君毎有所造辄大呌以眎人曰有能增损一字者愿以千金为赌恐吕览金卒莫可得也又好为讥评由是人多阳服而隂憾之矣嵗余解馆拜为吏科给事中值毅皇帝将南狩在廷羣臣咸谏止之章奏日盈于公车不独言责也王子乃激聚诣阙下上书宰相熊峯石公典司馆教危言沮之曰倘祸叵测老夫力莫汝庇也旦赋乌母謡大署玉堂之壁语侵石公公为大慙其纵诞多此类先是忌者以馆中讥评语浸淫闻于政府政府衔之书上果讽吏部出补州郡吏竟得裕州夫脂韦磬折不习其容讼牒填委又非所好至则治尚严棘不畏强御法行贵戚有鹰击之风谒御史不为少贬廼晞附权势文构衅稔遂使钟仪系冠于楚囚邹阳按剑于梁岳悲乎今上嗣位湛恩汪濊虚纳曲贷诸子稍稍晋复君独絓网摈弃顔子婴祸尤烈至使患同党禁而荣异彚征去均渊坠而进乖薪积世共惜之自后一纪而余忝己丑进士识昆仑山人于都门山人者张诗也雅善诸子间与余道梦泽事因闻其详余亦滥有时名诸子引与缔交未尝不延颈想见王君也况负才使气亦与同病寻以触忤权贵頼天子寛颂谪为黄州理官是役也不以左迁为恨而以得继苏长公为荣不以赤壁为乐而以得见梦泽子为幸下车亡何乃乘雪造其庐时君足迹乆不入公府余置自外贠居由别馆君亦不惜造余乍奉半面驩若平生接以杯酒申以赠章辞载集中夫王氏业绍青箱官聮朱绂为楚世家君又令其子曁弟若侄从余游嗟乎君胡白首于众而倾盖于余余亦胡为在众欲杀而在君独怜也顔子虽清扬未觏而芳讯亦数相闻矣君屏居几二十载释恋于爵服娱志于琴书覃思古人专精作者屡勤剡荐耻赴弓招观其上顾中丞陈监察书若嵇康之絶山宰及寄余懋昭舒国裳二劄即杨恽之报防宗其节槩可想见矣君方敛英戢锐防谦履坦不以才华傲物而以道术诱人使早年砥行能然可优游以取卿相然未能宣耿介发孤愤如晩嵗所底也固知书成于去赵赋就于还邛人爵荣名岂有旣乎终不以彼易此矣夫楚多材之邦而辞赋之薮也屈原见诋于上官宋玉防诟于登徒祢衡被害于曹瞒然其志则争光于日月而其言则等敝于霄壤矣君亦奚媿哉是集也乐府古诗潘陆齐轨下拟隂何五七言律沈杜比肩防之卢骆文效左氏国语而兼骋班马书类东京尺牍而雄视崔蔡足以不朽矣凡诗赋十一巻文六巻共十七巻成一家言旧刻于家塾季弟廷瞻刻于淮阳侄同道又刻于吴中而吴板益精矣
　　五岳黄山人集序
　　山人讳省曾字勉之黄氏季子也苖裔汝南叶繁江左武德由提戈防爵奉议以射防发科乃知易学起乎将军刑书于司法矣倬彼先考维我舅氏繈积旣饶赢贻悉满山人防在纨袴雅尚坟典毎叹曰昔谓黄童无双今安知有二哉遂散金罄槖购缃充架覃精艺藻郁志儒林糟粕城旦之书寤寐竹帛之业一经口诵允为心极旁通柱下流览埤官左史尚其能读东方讵云足用子政谢其博极中郎慙乎该综于是文恪公鉴以伟器新建伯期以千里乔司马申倒屣之接霍少宰垂推毂之奬渔石唐公造次晤语即敦乆要空同李氏未奉半面先投书谒递斯而下鸿公钜卿咸以交知山人为荣否则为憾详见自传事多不载山人虽迹晦丘中而声驰海表矣乃与仲氏晞轨二俊并驾一时师资友于商公是力追古则尽涤时趋忌者诋为别立门户而不悟失之迳庭矣既而仲氏以明易举南畿第一山人屡黜乃弃去更治诗亦擢置第一循例计偕登台展骏都人钦迟朝列虚左噫歌累月观止而返然薄翫轩冕耽情山水欲长游名岳托慕向生因号五岳山人嵗在戊戌谢南宫之招缔西湖之赏与豫阳田子穷探厯览更唱迭和赋诗成帙增价艺苑视攀龙鳞税若蝉翼士益以此贤之至夫使者行部守令下车莫不借其人伦访以政事虽名在诸生而礼隆上客舌妙谈锋腹韫经笥向如应叩泄若县河听者膝前靡不心醉自是问字之樽日陈于座上在浚之旄云烂于户外山人肺病倦游思甘寂绎我贵之防达名亲之累不为家省鬻书自给深居却扫专意述造乃叙颂高士以寄志焉迨夫晩嵗絶恋区中结友方外马迁习道于黄子许询参梵于支林故其诗往往娱康乐之清晖屏渊明之喧缅景纯之仙游契摩诘之禅理兼以苞蓄既富探汲不竭譬黄杂组而缛彩炫目金石叠奏而英韶盈耳璠璵并俪而世觏其宝椒兰俱熏而人挹其芳思剧沉幽语罕仍袭凡象外难摹之景必铸以新范虽目前尘之态亦縁以华辞宿构非工食时为敏仐品味全集赋颂凖乎骚经诗歌本之古选兴寄备乎开元序说参之二京碑诔酌之六代语苑祖乎充衡连珠合于平原客问拟于韩传玉畧覈于河上典録昉诸越裳是故镜理者取为蓍龟博物者资为武库储说者窜为累绳缀辞者采为筌饵又以才猷经世数值违时故鸣不以平言由孤愤年才半百奄陨大命讵不痛哉黄集总为百巻部以十千手自铨勒藏之箧中厥嗣姬水授霄诸童乌属草方于文考捐彼负郭夀此遗编嗟乎雕论足传知徐生之不朽鳯毛早秀慨荀令之犹存余与山人有中表之戚号为相知故序次不诬云尔
　　徐廸功外集后序
