<!-- { "loadSidebar": true } -->
　　却说鲁肃将送灵柩至芜湖，孙权接着，哭祭于前，权与挂孝哀恸。周瑜有两男一女：长男循，次男胤。循尚公主，拜骑都尉，有瑜风，早卒。胤初拜兴业都督，妻以宗室之女。后以瑜之女却配与太子孙登，此是孙权极念瑜之恩也。葬于本乡。吴侯回郡，与众将说起周瑜，无不下泪。权曰：“周郎身死，是吾股肱废矣，安能复兴大事乎？”鲁肃曰：“肃碌碌庸才，误蒙公瑾之重荐，其实不称所职。愿举一人以助主公。此人上通天文，下晓地理；谋略不减于管、乐，枢机可配于孙、吴。往日周公瑾多用其言，孔明深服其智。见在江南，何不重用？”孙权闻知大喜，遂问贤士名姓。肃曰：“斯人襄阳世家，姓庞，名统，字士元，道号‘凤雏先生’。”权曰：“孤亦闻名久矣。见在何地？”肃曰：“见在府下。”权即时使人请入。统与权施礼毕。权见其人浓眉厥鼻，黑面短髯，形容古怪。权便不喜，乃问统曰：“汝平生所学，以何为主？”统曰：“不必拘执，随机应变。”权曰：“公之才学，比公瑾何如？”统曰：“某之所学，与公瑾大不相同。”权平生绝喜周瑜，见统轻之，心中大怒，乃对统曰：“汝且退，待有用汝之时，却来唤汝。”统长叹一声而出。鲁肃曰：“主公何不用庞士元？”权曰：“狂士也，用之何益！”肃曰：“赤壁鏖兵之时，此人曾献连环策，成第一功。主公必想知之？”权曰：“此时乃曹操自欲钉船，非此人之功也。吾誓不用之！”后宋贤有诗叹曰：

　　君臣道合是前缘，不遇教人意惨然。堪叹凤雏何命薄？功名未遂丧西川！

　　鲁肃出与庞统曰：“非肃不荐足下，争奈吴侯不能用人也。公且耐心。”统长叹，低头不语。肃曰：“公莫非无意于吴中乎？”统不答。肃曰：“公抱匡济之才，何愁功名乎？留此但恐屈沉，公实对肃言之。”统曰：“吾欲投曹公去也。”肃曰：“明珠暗投耳。可自往荆州，投刘皇叔，必然重用。”统曰：“实欲如此，前言戏耳。”肃曰：“某作书以荐之。公如此，必令两家无相攻击，同力破曹，幸也。”统曰：“此平生之定志也。”乃求肃书，径往荆州来见玄德。

　　此时孔明按察四郡未回。门吏转报：“江南一名士庞统，特来相投。”玄德闻之久矣，便教请入相见。统见玄德，长揖不拜。玄德见统貌陋，心中不悦，乃问统曰：“足下远来，欲何为也？”统不拿出鲁肃、孔明书投呈，乃答曰：“闻皇叔招贤纳士，特来相投。”玄德曰：“荆、楚稍定，苦无闲职。此去东北一百三十里有一县，名耒阳县今属衡州，缺一县宰，公且任之。如后有缺，当重用。”统思：“玄德待我何薄！”欲以才学动之，见孔明不在，遂勉强相辞而去。统到此县，不理政事，终日嗜酒为乐；一应钱粮词讼，并不理会。每有人来报知玄德，言庞统将耒阳县尽废。玄德大怒曰：“竖儒焉敢乱吾法度耶！”遂唤张飞，分付带左右去荆南诸郡巡视一遭：“如有不公不法者，就便究问。恐于事有不明处，可与孙乾同去。”

　　张飞领了言语，与孙乾前至耒阳县。军民官吏皆出廓迎接，独不见县令。飞问曰：“县令何在？”同僚复曰：“庞县令自到任及今，将百余日，县中之事，并不理问，每日饮酒，自旦及夜，只在醉乡。今日宿酒未醒，犹卧不起。”张飞大怒，欲擒之。孙乾曰：“庞士元乃高明之人，且未可轻忽。到县问之，如果于理不当，治罪未晚。”飞入县，正厅上坐定，教县令来见。庞统衣冠不整，扶醉而来。飞怒曰：“吾兄以汝为人物，令作县宰，汝焉敢尽废县事也！”统佯笑曰：“将军以吾废了县中何事？”飞曰：“汝到任百余日，并不理词讼，安得不废政事也？”统曰：“量百里小县，些小公事，何难决断！将军少坐，看我发落。”随即唤公吏，将百余日公务，一时剖断。吏皆纷然把卷上厅，将诉词被论人等环跪阶下。统执笔佥押，口中发落，耳内听词，曲直分明，并无分毫差错。民皆叩首拜伏。不到半日，将百余日之事，尽断了毕，投笔于地而对张飞曰：“难断之事，在乎曹操、孙权耳。吾视此辈若掌上观文，量小县何足介意！”飞大惊，遂下席而谢曰：“先生大才，小子安知？吾当于兄长处极力举荐。”统乃将出鲁肃所荐之书。飞曰：“先生初见吾兄，何不将出？”统曰：“吾恐未尽信耳。”飞与孙乾曰：“非汝，则失一大贤也。”遂辞统回荆州，见玄德细细说庞统之才。玄德大惊曰：“吾一时之失也！”飞将鲁肃荐书取出，转呈玄德。玄德甚喜，遂拆封视之。其书曰：

　　庞士元非百里之才也，使处于治中、别驾之任，始当展其骥足耳。如以貌取之，恐负所学，亦终于他人之所用，实可惜乎哉！惟皇叔察之。

　　玄德看毕，尚在懊悔之中，忽报孔明回至。玄德接入，礼毕，孔明先问曰：“庞军师近日无恙否？”玄德曰：“近治耒阳县，大废县事，正欲问罪。”孔明笑曰：“庞士元非百里之才，胸中所学，胜亮十倍。亮尝有荐书在士元处，曾达主公否？”玄德曰：“今日却得子敬书。如此如此。”孔明曰：“大贤若处小任，多以酒糊涂，倦于视事。”玄德曰：“若非吾弟所言，险失大贤。”随即又令益德往耒阳县，敬请庞统到荆州。玄德请罪。统方将出孔明所荐之书。玄德看书中之意，言凤雏到日，可宜重用。玄德才悟曰：“昔日司马德操之言、徐元直之语，‘云伏龙、凤雏，两人得一，可安天下’。今吾二人皆得，汉室可兴矣！”遂拜庞统为副军师中郎将，与孔明共赞方略，教练军士，听候征伐。时建安十六年夏五月也。

　　早有人报到许昌，言刘备有诸葛亮、庞统为谋士，招军买马，集草屯粮，连结东吴，早晚必兴兵北伐。曹操闻之，遂问计于众谋士。荀攸曰：“不必动京师之兵，可差人往西凉州取马腾，就领兵南征，可得诸侯之心也。”操然之，遂差人往西凉州宣马腾。腾字寿成，汉伏波将军马援之后。桓帝时，其父名肃，字子硕，为天水兰干县尉。后失官，因流落陇西，与羌人杂居。家贫无妻，遂娶羌女，生腾。腾身长八尺余，面鼻雄异，秉性温良，人多敬之。灵帝末年，羌、胡多叛，州郡招募民兵讨之。腾统军有功，初平中年，拜征西将军，与镇西将军韩遂为弟兄。当年奉诏，乃带次子马休、马铁、兄子马岱并全家老小，皆赴许昌；留长子马超守边。于路到京，先参见曹操，次日乃面君。操封马腾为偏将军，马休为奉车都尉，马铁、马岱皆为骑都尉，就领关西军马，克日出征，收复刘备。腾谢恩毕，未及起行。

　　一日，献帝宣马腾入内，登麒麟阁，共论旧日功臣。宣腾近前，屏退左右，帝曰：“卿知汝先祖乎？”腾曰：“臣祖伏波将军，名列青史，深荷圣朝之大恩，岂不知之。”帝曰：“汝能效汝祖，力扶汉室以诛逆贼乎？”腾曰：“臣已领圣旨去讨反贼刘备也。”帝曰：“刘备乃汉室宗亲，非反贼也。反贼者，曹操也，早晚必篡朕位矣。所降诏旨，皆非朕意。卿思先祖，何不与朕图之？”腾含泪奏曰：“臣昔奉衣带诏，与国舅同谋杀贼，不幸事泄。非无此心，力不及耳。”帝曰：“朕畏曹操，度日如年。今操付以兵权，可就而谋之，勿复泄漏。”腾曰：“臣愿以全家报陛下。”帝大喜。腾欣然领命而出，遂与三子商说，皆有报国之心。忽值曹操催督起军，又遣门下侍郎黄奎为行军参谋。请黄奎议行兵之事，置酒痛饮。奎酒半酣而言曰：“吾父黄琬死于李傕、郭汜之难，是吾心切齿之仇，誓诛反国之贼！今不想又被反贼所使，实不忍也！”腾曰：“宗文奎表字也以谁为反贼耶？以谁为正人也？”奎曰：“欺君罔上，以正为邪，乃操贼也！”腾恐是操使来相探，急止之曰：“耳目较近，休得乱言。”奎叱之曰：“汝祖乃汉代名将，今汝从贼而欲害皇叔，有何面目见天下之人耶？”腾良久而言曰：“宗文真心耶？否耶？”奎嚼指流血为誓，腾遂以心腹告之。奎曰：“吾死得其所矣！”二人商议，檄关西兵到，请曹操点视，就点军处杀之。约誓已定。黄奎回家，恨气不收，似欲平吞曹操者。其妻再三问之，皆不肯言。妾李春香与奎妻弟苗泽私通。泽欲得春香，百般无计。其妾对泽曰：“黄侍郎今日商议军情回，意甚恨，不知为谁？”泽曰：“汝可以言挑之曰：‘人皆说皇叔仁德，曹操奸雄，何耶？’却看他说甚言语。”是夜，黄奎果到春香室中，妾以言挑之。奎乘醉言曰：“汝乃妇人，尚自知礼，何况我乎？吾所恨者，欲杀曹操也！”妾遂密告于苗泽。

　　却说关西兵至许田地名，马腾、黄奎请操点军，并入相府。操喝左右拿下马腾。腾曰：“何罪？”操曰：“吾保汝为将，汝反欲杀吾耶？”二人抵语。操唤苗泽一证，黄奎无言可答。马腾大骂曰：“腐儒误我大事矣！两番欲杀国贼，不幸泄漏，此苍天欲兴奸贼而灭炎汉也！”操下令，将马腾、黄奎并两家良贱，共三百余口，斩于市曹。马腾、二子对面受刑，关西军大叫：“哀哉！”操喝散，只走了侄儿马岱。泽告操：“不愿加赏，只愿留李春香赐之。”操笑曰：“为一妇人，害了你姐夫，留此不义之人何用！”亦皆斩之。忽人报来：“刘备调练军马，收拾器械，将欲取川。”操惊曰：“若刘备收川，则羽翼成矣。将何图之？”言未毕，阶下一人进言曰：“某有一计，使刘备、孙权必自死矣，江南、西川亦归丞相。”操大喜。未知此人是谁，且听下回分解。 

马超兴兵取潼关
　　却说献策之人，乃治书侍御史、参丞相军事，颖川许昌人也，陈寔之孙，陈纪之子，名群，字长文。操问曰：“陈长文有何良策？”群曰：“目今刘备、孙权结为唇齿，若刘备欲取西川时，丞相可命上将亲提大兵，会合淝之众，径取江南，则孙权求救于刘备；刘备意在西川，必无心救孙权矣。其孙权力乏，兵衰势败，江东之地，先为丞相所得。若得江东，则谈笑连荆州，一鼓而可平收矣。若得荆州，则刘备进退无门，西川亦属丞相也。”操曰：“长文之言，正合吾意。”即时起大兵三十万，径下江南；令合淝张辽准备粮草，以为供给。

