<!-- { "loadSidebar": true } -->
　　之遴尝闻夷叔栁惠不逢仲尼一言则西山饿夫东国黜士名岂施于后世信哉生有七尺之形终为一棺之土不朽之事寄之题目懐珠抱玉有殁世而名不称者可为长太息孰过于斯窃痛友人沛国刘显韫椟艺文研精覃奥聪明特达出类拔羣阖棺郢都归魂有日须镌墓板之遴已略撰其事行今辄上呈伏愿鸿慈降兹睿藻荣其枯骴以慰幽魂冒昧陈闻战栗无地【梁书】
　　刘歊【字士光平原人与族弟訏隠居求志以山水书籍相娯】
　　革终论【歊天监十七年无何而着革终论明年遂卒】
　　死生之事圣人罕言之矣孔子曰精气为物游魂为变知鬼神之情状与天地相似而不违其言约其防妙其事隠其意深未可以臆断难得而精覈聊肆狂瞽请试言之夫形虑合而为生魂质离而称死合则起动离则休寂当其动也人皆知其神及其寂也物莫测其所趣皆知则不言而义显莫测则逾辩而理微是以勲华旷而莫陈姬孔抑而不説前达往贤互生异见季札云骨肉归于土魂气无不之庄周云生爲徭役死为休息寻此二説如或相反何者气无不之神有也死为休息神无也原宪云夏后氏用明器示民无知也殷人用祭器示人有知也周人兼用之示民疑也考之记籍验之前志有无之辩不可厯言若稽诸内教判乎释部则诸子之言可寻三代之礼无越何则神为生本形为生具死者神离此具而即非彼具也虽死者不可复返而精灵递变未尝灭絶当其离此之日识用廓然故夏后明器示其弗反即彼之时魂灵知灭故殷人祭器显其犹存不存则合乎庄周犹存则同乎季札各得一隅无伤厥义设其实也则亦无故周人有兼用之礼尼父发游魂之唱不其然乎若废偏携之论探中途之防则不仁不智之讥于是乎可息夫形也者无知之质也神也者有知之性也有知不独存依无知以自立故形之于神逆旅之馆耳及其死也神去此而适彼也神已去此馆何用存速朽得理也神巳适彼祭何所祭祭则失理而姬孔之教不然者其有以乎盖礼乐之兴出乎浇薄俎豆缀兆生于俗弊施灵筵陈棺椁设馈奠建丘陇盖欲令孝子有追思之地耳夫何补于已迁之神乎故上古衣之以薪弃之中野可谓尊卢赫胥皇雄炎帝蹈于失理哉是以子羽沈川汉伯方圹文楚黄壤士安麻索此四子者得理也忘教也若从四子而游则平生之志得矣然积习生常难卒改革一朝肆志倘不见从今欲翦截烦厚务存俭易进不裸尸退异常俗不伤存者之念有合至人之道孔子云敛首足形还葬而无椁斯亦贫者之礼也余何陋焉且张奂止用幅巾王肃唯盥手足范冉殓毕便葬奚珍无设筵几文度故舟为椁子亷牛车载柩叔起诫絶坟陇康成使无卜吉此数公者尚或如之况于吾人而当华泰今欲髣髴景行以为轨则倘合中庸之道庶免徒费之讥气絶不须复魂盥洗而敛以一千钱市治棺单故裙衫衣巾枕履此外送往之具棺中常物及余阁之祭一不得有所施世多信李彭之言可谓惑矣余以孔释为师差无此惑敛讫载以露车归于旧山随得一地地足为埳埳足容棺不须塼甓不劳封树勿设祭飨勿置几筵无用茅君之虚座伯夷之杆水其蒸尝继嗣言象所絶事止余身无伤世敎家人长幼内外姻戚凡厥友朋爰及寓所咸愿成余之志幸勿夺之
　　刘昭【字宣卿平原髙唐人晋太尉寔九世孙厯迁通直郎出为剡令】
　　后汉书注补志序【昭集后汉同异以范晔书世称博悉】
　　臣昭曰昔司马迁作史记爰建八书班固因广是曰十志天人经纬帝政纮维区分源奥开廓著述创藏山之秘寳肇刋石之遐贯诚有繁于春秋亦自敏于改作至乎永平执简东观记传虽显书志未闻推检旧记先有地理张衡欲存炳发未有成功灵宪精逺天文已焕自蔡邕大鸣条寔多绍宣协妙元卓律厯以详承洽伯始礼仪克举郊庙社稷祭祀该明轮騑冠章车服赡列于是应谯纉其业董巴袭其轨司马续书总为八志律厯之篇仍乎洪邕所构车服之本即依董蔡所立仪祀得于往制百官就乎故簿并籍据前修以济一家者也王敎之要国典之源粲然略备可得而知矣既接继班书通其流贯体裁渊深虽难逾等序致肤约有伤悬越后之名史弗能罢意叔骏之书是谓十典矜缓杀青竟亦不成二子平业俱称丽富华辙乱亡典则偕泯雅言邃义于是俱絶沈松因循尤解功创时改见句非更搜求加艺文以矫前弃流书品采自近録初平永嘉图籍焚丧尘消烟灭焉识者恨借南晋之新虚为东汉之故实是以学者亦无取焉范晔后汉良诚跨众氏序或未周志遂全阙国史鸿旷须寄勤闲天才富博犹俟改具若草昧厥始无相慿据穷其身世少能已毕迁有承考之言固深资父之力太初以前班用马史十志所因寔多往制升入校部出二十载续志昭表以助其间成父述者夫何易哉况晔思杂风尘心挠成毁弗克员就岂以兹乎夫辞润婉赡可得起改覈求见事必应写袭故序例所论备精与夺及语八志颇褒其美虽出拔前羣归相沿也又寻本书当作礼乐志其天文五行百官车服为名则同此外诸篇不着纪传律厯郡国必依往式晔遗书自序应徧作诸志前汉有者悉欲备制巻中发论以正得失书虽未明其大防也曾台云构所缺过乎榱桷为山霞高不终逾乎一防郁絶斯作吁可痛哉徒懐纉缉理慙钩逺乃借旧志注以补之狭见寡陋匪同博逺及其所值微得论列分为三十巻以合范史求于齐工孰曰文类比兹阙恨庶贤乎已昔褚先生补子长之削少马氏接孟坚之不毕相成之义古有之矣引彼先志又何猜焉而嵗代逾邈立言湮散义存广求一隅未觌兼钟律之妙素揖校雠参厯筭之微有慙证辨星候秘阻图纬藏严是须甄明每用疑略时或有见颇邀傍遇非览正部事乖详密今令行禁止此书外絶其有疏漏谅不足诮













　　梁文纪巻十二
　　钦定四库全书
　　梁文纪巻十三　　　　　明　梅鼎祚　编钟嵘【字仲伟颖川长社人歴西中郎晋安王记室】
　　上齐明帝书【嵘齐建武初为南康王侍郎时明帝躬亲细务过为繁密嵘上书帝不择】
　　古者明君揆才颁政量能授职三公坐而论道九卿作而成务天子可恭已南面而已【南史】
　　上言武帝【天监初制度虽革日不暇给嵘上言敕付尚书行之】
　　永元肇乱坐弄天爵勲非即戎官以贿就挥一金而取九列寄片札以招六校骑都塞市郎将塡街服旣缨组尚为臧获之事职唯黄散犹躬胥徒之役名实淆紊兹焉莫甚臣愚谓永元诸军官是素族士人自有清贯而因斯受爵一宜削除以惩侥竞若吏姓寒人听极其门品不当因军遂滥清级若侨杂伧楚应在绥附正宜严断禄力絶其妨正直乞虚号而巳谨竭愚忠不恤众口
　　诗品上【梁书惟录此篇为序无上中下之目】
　　气之动物物之感人故摇荡性情形诸舞咏照爥三才晖丽万有灵只待之以致响幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名余曰正则虽诗体未全然是五言之滥觞也逮汉李陵始着五言之目矣古诗眇邈人代难详推其文体固是炎汉之制非衰周之唱也自王扬枚马之徒词赋竞爽而吟咏靡闻从李都尉迄班婕好将百年间有妇人焉一人而已诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托鳯自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沫亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道德论建安风力尽矣先是郭景纯用隽上之才变创其体刘越石仗清刚之气赞成厥美然彼众我寡未能动俗逮义熙中谢益寿斐然继作元嘉中有谢灵运才高词盛富艳难踪固巳含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之英颜延年为辅斯皆五言之冠冕文词之命世也夫四言文约意广取效风骚便可多得每苦文繁而意少故世罕习焉五言居文词之要是众作之有滋味者也故云防于流俗岂不以指事造形穷情写物最为详切者邪故诗有六义焉一曰兴二曰比三曰赋文巳尽而义有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祁寒斯四候之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍或杀气雄边塞客衣单孀闺泪尽又士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣才能胜衣甫就小学必甘心而驰骛焉于是庸音杂体人各为容至使膏腴子弟耻文不逮终朝防缀分夜呻吟独观谓为警防众覩终沦平钝次有轻薄之徒笑曹刘为古拙谓鲍昭羲皇上人谢朓今古独步而师鲍昭终不及日中市朝满学谢朓劣得黄鸟度青枝徒自弃于高听无涉于文流矣观王公搢绅之士每博论之余何尝不以诗为口实随其嗜欲商确不同淄渑并泛朱紫相夺喧议竞起准的无依近彭城刘士章俊赏之士疾其淆乱欲为当世诗品口陈标榜其文未遂嵘感而作焉昔九品论人七畧裁士校以宾实诚多未値至若诗之为技较尔可知以类推之殆均博奕方今皇帝资生知之上才体沈郁之幽思文丽日月学究天人昔在贵游巳为称首况八纮旣奄风靡云蒸抱玉者联肩握珠者踵武固以瞰汉魏而不顾吞晋宋于胸中谅非农歌辕议敢致流别嵘之今录庶周旋于闾里均之于谈笑耳【无文梁书作无文致人各为容作各为家法众覩作众视瞰作睨周旋作周游　刻本脱误者补正】
　　古诗其体源出于国风陆机所拟十四首文温以丽意悲而远惊心动魄可谓防乎一字千金其外去者日以疎四十五首虽哀怨颇为总杂旧疑是建安中曹王所制客从远方来橘柚垂华实亦为警絶矣人代冥灭而清音独逺悲夫
　　汉都尉李陵诗其源出于楚辞文多凄怆怨者之流陵名家子有殊才生命不谐声頽身丧使陵不遭辛苦其文亦何能至此
　　汉婕妤班姬诗其源出于李陵团扇短章辞防清捷怨深文绮得匹妇之致侏儒一节可以知其工矣
　　魏陈思王植诗其源出于国风骨气奇高词彩华茂情兼雅怨体被文质粲溢今古卓尔不羣嗟乎陈思之于文章也譬人伦之有周孔鳞羽之有龙凤音乐之有琴笙女工之有黼黻俾尔怀铅吮墨者抱篇章而景慕映余晖以自烛故孔氏之门如用诗则功干升堂思王入室景阳潘陆自可坐于廊庑之间矣
　　魏文学刘桢诗其源出于古诗仗气爱奇动多振絶眞骨凌霜高风跨俗但气过其文雕润恨少然自陈思以下桢称独步
