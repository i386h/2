<!-- { "loadSidebar": true } -->
　　元丰三年天子大飨明堂召河东节度使守司徒兼侍中潞国文公自北都入觐于京师以相祀事礼成天子以公劢相三后克底隆休泽敷乎烝民功安乎庙祧复命公以太尉留守西都于是公尹洛者三矣将行天子仍赐之诗云西都旧士女白首竚瞻公洛人喜公之来荣天子之言明年相与构堂于资圣佛祠肖公之像于其中名之曰竚瞻又二年河南进士宋师中李彻与其乡里士民之众以书抵光曰公再为宰相三守洛都虽恵化徧天下靡有不周而在洛为多今吾人日洒扫兹堂而奉事之至于子孙固不忘矣异时逺方之人有过兹堂而不知其所以然者亦吾人之耻也子盍为我书其事着于石以传告无穷光谢曰诸君以此属我诚大幸然凡为士者颂一守令且犹秉笔不敢轻为况公之徳业位望崇显如是乃使如光者纪之必得罪于识者能无惧乎西都搢绅之渊薮贤而有文者肩随踵接诸君不往求之顾惟不肖之求能无慙乎愿置我而更请于佗众皆曰子出公之门最乆其居洛又乆然则记兹堂也子于何避之夫登岱华者固不能尽其髙广游沧海者固不能穷其幽深苟身之所至目之所睹皆可得而言矣光既不得辞乃曰光侨居于洛巳十有三年日闻士民之誉公者如出一口敢问公之前后治洛其规为施置如何而得民心若是愿条以告我得借之以书众皆曰公之为政其大者汪洋溥畅若化工之神膏雨之仁固非吾人之所测也其细者樵夫牧儿皆能道之又不足以尽公之美也姑以吾人之所及者言之其简而有节安而不扰乎抑又闻之昔黄霸为颍川太守治为天下第一及作相时人不谓之贤谢安为吴兴太守在官无当时誉及作宰相名振异域彼皆才有所不赡故用有所不周能兼之者其在公乎光曰诸君知其一未知其二光尝学于史氏观自古为人臣者或得于君而失于民或得于民而失于君君非不恱也如民疾之何民非不爱也如君恶之何若是者殆不可胜算也至于事君以忠养民以仁恻然至诚积于胸中夙夜不倦悠乆不渝晦之而益光隠之而益彰逃宠而宠不我舍避名而名常我随若玉之在山珠之在渊击钟鼓于宫种草木在土逹于上下而不可掩者弥百千年无防人而巳矣诗云乐只君子天子命之言得乎上也岂弟君子民之父母言得乎下也书曰臣为上为徳为下为民言其上下得也上下得者其惟禹稷与臯陶乎佐舜禹以阜安斯民君頼之如股肱民依之如父母功盛乎一时名髙乎百世公之徳其近是乎不然何天子之宠光便蕃而不厌下民之恱服悠乆而不忘若此其备乎众皆曰然光曰然则请书此为之记
　　独乐园记【熈寜六年作】
　　孟子曰独乐乐不如与人乐乐与少乐乐不如与众乐乐此王公大人之乐非贫贱者所及也孔子曰饭蔬食饮水曲肱而枕之乐亦在其中矣顔子一箪食一瓢饮不改其乐此圣贤之乐非愚者所及也若夫鹪鹩巢林不过一枝鼹防饮河不过满腹各尽其分而安之此乃迂叟之所乐也熈寜四年迂叟始家洛六年买田二十畒于尊贤坊北辟以为园其中为堂聚书出五千巻命之曰读书堂堂南有屋一区引水北流贯宇下中央为沼方深各三尺防水为五注沼中状若虎爪自沼北伏流出北阶悬注庭下状若象鼻自是分为二渠绕庭四隅防于西北而出命之曰弄水轩堂北为沼中央有岛岛上植竹圆周三丈状若玉玦揽结其杪如渔人之庐命之曰钓鱼庵沼北横屋六楹厚其墉茨以御烈日开户东出南北列轩牖以延凉飔前后多植美竹为清暑之所命之曰种竹斋沼东治地为百有二十畦杂埘草药辨其名物而掲之畦北植竹方径丈状若棊局屈其杪交相掩以为屋植竹于其前夹道如歩廊皆以蔓药覆之四周植木药为藩援命之曰采药圃圃南为六栏芍药牡丹杂花各居其二毎种止植两本识其名状而巳不求多也栏北为亭命之曰浇花亭洛城距山不逺而林薄茂宻常苦不得见乃于园中筑台搆屋其上以望万安轘辕至于太室命之曰见山台迂叟平日多处堂中读书上师圣人下友羣贤窥仁义之原探礼乐之绪自未始有形之前暨四逹无穷之外事物之理举集目前所病者学之未至夫又何求于人何待于外哉志倦体疲则投竿取鱼执袵采药决渠灌花操斧剖竹濯热盥手临髙纵目逍遥徜徉唯意所适明月时至清风自来行无所牵止无所柅耳目肺肠悉为已有踽踽焉洋洋焉不知天壌之间复有何乐可以代此也因合而命之曰独乐园或咎迂叟曰吾闻君子所乐必与人共之今吾子独取足于巳不以及人其可乎迂叟谢曰叟愚何得比君子自乐恐不足安能及人况叟之所乐者薄陋鄙野皆世之所弃也虽推以与人人且不取岂得强之乎必也有人肯同此乐则再拜而献之矣安敢专之哉
　　记歴年图后
　　光顷嵗读史患其文繁事广不能得其纲要又诸国分列嵗时先后参差不齐乃上采共和以来下讫五代略记国家兴衰大迹集为五图毎图为五重毎重为六十行毎行纪一年之事其年取一国为主而以朱书佗国元年缀于其下盖欲指其元年以推二三四五则从可知矣凡一千八百年命曰歴年图其书杂乱无法聊以私便于讨论不敢广布于佗人也不意赵君摹刻于板传之蜀人梁山令孟君得其一通以相示始光率意为此书苟天下非一统则漫以一国主其年固不能辨其正闰而赵君乃易其名曰帝统非光志也赵君颇有所増损仍变其巻秩又所为多脱误今此浅陋之书既不可掩因刋正使复其旧而归之



　　传家集巻七十一
　　钦定四库全书
　　传家集巻七十二　　　　宋　司马光　撰传
　　范景仁传
　　范景仁名镇益州华阳人少举进士善文赋场屋师之为人和易脩敕故叅知政事薛简肃公端明殿学士宋景文公皆噐重之补国子监生及贡院奏名皆第一故事殿廷唱第过三人则为奏名之首者必抗声自陈以祈恩虽考校在下天子必擢赏上列以吴春卿欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是人始以自陈为耻旧风遂絶释褐新安主簿到官数旬时宋宣献公留守西京不欲使与下吏共劳辱召置国子监使教诸生秩满又荐于朝为东监直讲未防宋景文公奏同脩唐书又用叅知政事王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵由是除馆阁校勘殊不知约赋但取声律便美非霓不可读为平声也当时有学者皆为景仁愤而景仁处之晏然不自辨为校勘四年应迁校理丞相庞公荐景仁有美才不汲汲于进取特除直秘阁未防以起居舎人知谏院仁宗性寛仁言事者兢为激讦以采名或縁爱憎汚人以帷箔不可明之事景仁独引大体自非关朝廷安危系生民利病皆阔略不言陈恭公为相嬖妾张氏笞杀婢御史劾奏欲逐去之不能得乃诬之云私其女景仁上言朝廷设台谏官使人除谗慝非使之为谗慝也审如御史所言则执中可斩如其不然御史亦可斩御史怒共劾景仁以为阿附宰相景仁不顾力为辨其不然深救当时之弊识者韪之仁宗即位三十五年未有继嗣嘉祐初暴得疾旬日不知人中外大小之臣无不寒心而畏避嫌疑相倚仗莫敢发言景仁独奋曰天下事尚有大于此者乎舍此不言顾惟抉擿细微以塞职是真负国吾不忍也即上言太祖舍其子而立太宗周王既薨真宗取宗室子养之宫中陛下冝为宗庙社稷计早择宗室贤者优其礼数试之以政与图天下之事以系天下人心章累上寝不报景仁因阖门家居自求诛谴执政或谕以奈何效干名希进之人景仁上执政书言继嗣不定将有急兵镇义当死朝廷之刑不可死乱兵之下此乃镇择死之时尚安暇顾干名希进之嫌而不为去就之决哉又奏称臣窃原大臣之意恐行之而事有中变故畏避而为容身之计也万一兵起大臣家族首领顾不可保其为身计亦巳踈矣就使事有中变而死陛下之职与其死于乱兵不犹愈乎乞陛下以臣此章示大臣使其自择死所闻者为之股栗寻除兼侍御史知杂事景仁固辞不受乞解言职就散地执政复谕以上之不豫诸大臣亦尝建此防今奸言巳入为之甚难景仁复上执政书云但当论事之是非不当问其难易况事早则济缓则不及此圣贤所以贵机防也诸公谓今日难于前日安知佗日不难于今日乎谓今日奸言巳入不可弭佗日可弭乎凡见上面陈者三奏章者十有七朝廷不能夺乃罢谏职改集贤殿脩撰顷之拜知制诰迁翰林学士英宗即位中书奏请追尊濮安懿王事下两制议以为冝称皇伯髙官大国极其尊荣大迕执政意更下尚书省集百官议之意朝士必有迎合者既而防谏争上言为人后者为之子不得顾私亲今陛下既为仁宗后若复推尊濮王是贰统也殆非所以报仁宗之盛徳众论鼎沸执政欲缓其事乃下诏罢百官集议曰当令礼官检详典礼以闻景仁时判太常寺即具列为人后之礼及汉魏以来论议得失悉奏之与两制台谏议合执政怒召景仁诘责之曰诏书云当令检详奈何遽列上邪景仁曰有司得诏书不敢稽留即以闻乃其职也奈何更以为罪乎防宰相迁官景仁当草制坐失于考按不合故事改侍读学士出知陈州今上即位复召还翰林王介甫叅知政事置三司条例司变更祖宗法令专以聚敛为务斥逐忠直引进奸佞景仁上防极言其不可朝廷不报景仁时年六十三因上言即不用臣言臣无顔复居位食禄愿聴臣致仕章累上语益切直介甫大怒自草制书极口丑诋使以本官户部侍郎致仕凡所应得恩例悉不之与于是当时在位者皆自愧景仁名益重于天下介甫虽诋之深人更以为荣焉景仁既退居有园第在京师专以读书赋诗自娱客至无贵贱皆野服见之不复报谢故人或为具召之虽权贵不拒也不召则不往见之或时乘舆出游则无逺近皆往尝乘篮舆归蜀与亲旧乐饮赈施其贫者周览江山穷其胜赏朞年然后返年益老而视聴尤聦明支体尤坚强呜呼向使景仁枉道希世以得富贵防屈辱任忧患岂有今日之乐邪然则景仁所失甚少所得殊多矣诗云恺悌君子神所劳矣又曰乐只君子遐不眉寿景仁有焉客有问今世之勇于迂叟者叟曰有范景仁者其为勇人莫之敌客曰景仁长仅五尺循循如不胜衣奚其勇叟曰何哉而所谓勇者而以瞠目裂眦髪上指冠力曵九牛气陵三军者为勇乎是特匹夫之勇耳勇于外者也若景仁勇于内者也自唐宣宗以来不欲闻人言立嗣万一有言之者辄切齿疾之与背畔无异而景仁独唱言之十余章不巳视身与宗族如鸿毛后人见景仁无恙而继为之者则有矣然景仁首冒不测之渊无勇者能之乎人之情孰不畏天子与执政亲爱之至隆者孰若父子执政欲尊天子之父而景仁引古义以争之无勇者能之乎禄与位皆人所贪或老且病前无可冀犹恋恋不忍舍去况景仁身巳通显有声望视公相无跬歩之逺以言不行年六十三即拂衣归终身不复起无勇者能之乎凡人有所不能而人或能之无不服焉如吕献可之先见范景仁之勇决皆余所不及也余心诚服之故作范景仁传
　　圉人传【庆歴五年作】
