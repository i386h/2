<!-- { "loadSidebar": true } -->
　　九河张公咏，淳化、咸平中，两被帝选，以全蜀安危付之。时寇孽之余，民皆伤痍散流，生不自保，军帅复恃功横骜，部下剽胁善良，祸甚于寇。公赏戮明果，复以其事密闻于朝，既而易帅旋师，民渐安辑，以至于治，德功茂于蜀表。噫！当救患庇民时，小为婾怠畏顾，则乱未涯也，非贤者处之，何以取济哉□逮今讳日，遗老善士尚斋集于天庆观，奠拜画像之前。公尝自为真赞，俾蜀人图于观之仙游阁，其首云：「乖则违众，崖不利物。」遂自目为乖崖公，虽外示贬损，而内有所激，故卒云「欲明此心，罪之无斁」，此其归也。世人随而称之，岂考其实邪□予恐英声异积久而湮暧，故作真后赞，并公之自赞，刊石观中，以永蜀人之思。时皇佑元年十二月一日序。

　　前赞

　　乖则违众，崖不利物，乖崖之名，聊以表德。徒劳丹青，绘写凡质，欲明此心，罪之无斁。

　　后赞

　　乖不离正，崖弗厉公，名虽自贬，有激于衷。众随而称，孰知其功，敢明公心，以驰无穷。【见《全蜀艺文志》卷四四下。】

　　

　　乖崖公真赞

　　（元）王恽

　　

　　堂堂益州，元精之杰。用智驭权，以气逢节。在德克刚，得吏之诀。其救时也若乖崖而极经纶，其擿奸也不钩巨而洞窟穴。噫！太华之云，清淮之月，岂无闲心□大厦火爇，较以出处，此兼善而彼独索，宜公平生日新事业，皂裘褐衣，有将之威。我拜公像，清风凛而，悠悠九原，爱莫起之。【见《秋涧先生大全文集》卷六六。】

　　

　　

　　

　　张乖崖集附集卷第四

　　

　　赠诗  题咏附张咏传议

　　

　　赠诗

　　

　　送公宰崇阳序

　　（宋）王禹偁

　　

　　今之县尹，古之诸侯。自秦郡天下，小国皆化为县。县有政，听郡条而后行；县有长，观牧守而后动。秩卑禄微，弗足自庇，固不暇使风俗之移易。逮乎炎汉隆兴，始有重外之旨，故命郎官出宰百里之邑，秩四百石，尊其位，厚其禄，盖欲分君忧而求民瘼也。由汉而下，邑官益卑，故梁竦有徒劳之言，渊明起折腰之叹。侪胥伍吏，区区于风尘间，遂使抱王佐者耻而不居，黩货利者稔而自处。苟县政有阙，率曰：「吾将罢兹邑而适它邑，乌用革焉。」县人有病，亦曰：「吾将舍此民而莅它民，乌用易焉。」观其视一邑之政，临一邑之民，若行客之宅邸舍也，待旦而去，固无所惜焉。风行雷同，浸而成俗，良由国家小亲民之任，轻字人之官之所致也。将拯其弊，非圣人孰能制乎？

　　宋天王嗣位之五载，亲选贡士，分甲乙科，中甲科者通理郡事，乙科者专任县政，尊以廷评之位，重以使者之车，县政有阙，得以擅革，县人有害，得以专易，既革且易，不康何待□诗所谓能官人者，岂独美于文王乎□清河张咏，字复之，本宅九河间。少有奇节，钓鱼侍膳外，读书无虚日，秉笔为文，落落有三代风。今春举进士，一上中选，将我王命，莅乎崇阳。分君之忧，使帝心休休乎；求民之瘼，使人心熙熙乎。江流之南，郡大惟鄂，鄂人得贤，亦孔之乐。波映鹦洲，烟藏鹤楼，白云芳草，思古悠悠。堂有鸣琴，足以振穆若之风，樽有醇醪，足以养浩然之气。维江汤汤，鉴其襟袖，维山峩峩，媚其户牖。鲙得鲂鲈，果多橘柚，吏隐于兹，足保无咎。且优且游，勿为江山羞。复之勉旃云尔。【见《小畜集》卷十九。】

　　

　　赠密直张谏议与予结婚

　　（宋）王禹偁

　　

　　先皇忧蜀辍枢臣，独冒兵戈出剑门。万里辞家堪下泪，四年归阙似还魂。弟兄齿序元投分，儿女情亲又结婚。且喜相逢开口笑，甘陈功业不须论。【见《小畜集》卷十一。】

　　

　　赠张忠定公绝句

　　（宋）傅逸人

　　

　　忍把浮名卖却闲，门前流水对青山。青山不语人无事，门外风花任往还。【见侯鲭录卷六，苕溪渔隐丛话前集卷二五，诗林广记后集卷九，张乖崖事文录卷一。】

　　

　　赠张乖崖患鬓疮绝句

　　（宋）陈抟

　　

　　自吴入蜀是寻常，歌舞筵中救火忙。乞得金陵养闲散，也须多谢鬓边疮。【见梦溪笔谈卷二五、诗话总龟卷三一，诗林广记后集卷九，张乖崖事文录卷一。】

　　

　　题咏

　　

　　录民词

　　（宋）阮昌龄

　　

　　景德三年秋九月，蜀民康平，上欲天下皆如蜀也，遂召我公以归。将行，僚吏、儒士洎外学之人咸歌诗以称道盛德，而民吏谣颂无以上达，属吏陈留阮昌龄录其民词以献。

　　国无忠贞，遐僻孰御□治非祸乱，英雄孰覩□顺贼始平，焚溺无主，帝闻悯然，曰公汝处。公不宿命，临机威抚，若凛而旸，若旱而雨，若饥而哺，若婴而乳。氛沴廓清，余枭尚翥，元戎矜功，沈吟玩侮。公气如虹，言发樽俎，胆汗四落，再造蜀宇。回车未停，贼帜复举，贤臣迭治，秦蜀孰愈。公在雍都，帝忧密谕，捧诏秣马，足不入户，炎风劔山，五日而度。公之来尸，一从旧矩，公之至日，衙从云委，旦驱莫警，执刃挟矢。公曰自疑，民疑何弭□摈而去之，权震千里。公至之始，狱不容质，躬询亲决，百不留一。禁幸塞奸，削技从实，以今方旧，年不及日。僭阙遗则，五门三阈，朝西承天，规号弗革。公为偏署，州郡之式，尽革旧制，以断民惑。玉垒之西，禽戎兽夷，公爵其帅，诚而礼之，刻己削俸，以怀以绥，万里凶丑，縻之轩墀。翘翘错薪，岁贡雾臻，文翁远矣，蜀秀无闻。公荐其三，【张及、李畋、张逵。】翩然凌云，企慕承化，儒风大振。大会旧规，革偃被驰，公曰顿拒，民其怨咨。万众所集，必布奸欺，首罪一夫，路无拾遗。西域之利，星精月驷，旧贯峻严，千不一至，公宽其法，鹅联鳞萃。蜀蚕奋种，叶价日耸，公教种桑，废畴庇垄，岁不外求，欢声四踊。豪居大宅，覆沟侵陌，轮蹏梗蔽，奸宄遁匿，公直旧绳，廓然四辟。周伯丽天，帝亿宋年，讹言勃兴，咫步万传，公诛狂魁，风清两川。公燕宾友，弗鼓弗钟，奕碁排星，呜弰迭锋，尔威尔暇，权在其中。公归内署，弗跣弗寐，夜息昼行，集寅衙未，必躬必亲，孰敢懈易。蜀腰川头，春酣玉柄，妙音俊毫，慧黠修整，公堂萧然，炼真吊影。雷足蹏金，益机眉针，奇名怪状，水陆之琛，公室罄然，左书右琴。无私于身，不欺于人，卑高无间，毫纤必均，游之如海，视之如春，吾不知其仁。我用既给，我仓既溢，子孙孝悌，牛羊蕃息，刑不横及，吏不相贼，吾不知其德。言发座右，事在远夷，法成笔下，名行九围，从权约制，不问洪微，吾不知其机。贤愚必察，亲雠一平，见始穷末，罄理尽情，若在鉴水，若经权衡，吾不知其明。曰帝有诏，公拜以愉，爰膏其辖，爰饲其驹。曰鳏曰寡，晨不俟夜，骨立泣俟，絷公之马。曰童曰艾，昏不俟晨，惊呼踊走，招公之辕。有曰弗可，虚席黄扉，彼济天下，我亦随之，两康五蜀，公岂弗思□公马既逸，万涕交颐，愿绘神姿，愿葺生祠，青山碧皐，愿留两碑。【按此为张忠定公咏作。见《全蜀艺文志》卷四九。】

　　

　　七言律诗二首

　　（宋）赵抃

　　

　　张公二月二日始游江，以集观者。韩公绛因创乐俗亭，为驻车登舟之所

　　长桥东畔尼朱轮，画栋雕鞍锦水滨。子美浮槎传大雅，乖崖游棹看芳春。樽罍泛泛留佳客，鼓吹喧喧乐远人。夹岸香风十余里，晚随和气入城闉。【韩公绛尝游，故云。见《赵清献公集》卷八。】

　　

　　入蜀先寄青城张遨先生

　　踰年青社得徘徊，一日皇华下诏催。蜀道五千驰驿去，秦关百二拂云开。不同参政初时人，【吕公余庆。】也似尚书两度来。【张公乖崖。】到日先生应笑我，白头犹自走尘埃。【见《赵清献公集》卷九。】

　　

　　七言绝句

　　（宋）赵抃

　　

　　再得成都过华阴

　　孤臣何以报君恩，愿泽坤维轸虑分。却笑乖崖懒重去，有诗羞见华山云。【乖崖云：回头羞见华山云。见《赵清献公集》卷十。】

　　

　　张咏传议

　　（宋）洪迈

　　

　　张忠定公咏，为一代伟人，而治蜀之绩尤为超卓。然实录所载，了不及之，但云「出知益州，就加兵部郎中，入为户部。后马知节自益徙延，难其代，朝廷以咏前在蜀，寇攘之后，安集有劳，为政明肃，远民便之，故特命再任」而已。国史本传略同，而增书促招安使上官正出兵一事。皆诋其知陈州营产业，且与周渭、梁鼎辈五人同传，殊失之也。韩魏公作公神道碑云：「公以魁奇豪杰之才，逢时自奋，智略神出，勋业赫赫，震暴当世，诚一世伟人。」道州所刻帖，有公与潭牧书一纸，王荆公跋其后云：忠定公殁久矣，而士大夫至今称之，岂不以刚毅正直，有劳于世，若公者少欤。文潞公云：予尝守蜀，覩忠定之象，遗爱在民，钦服已甚。黄诰云：「公风烈如此而不至于宰相，然有忠定之才而无宰相之位，于公何损□有宰相之位而无忠定之才，于宰相何益□公虽老死，安肯以此易彼哉！」观四人之言，史氏发潜德之幽光，为有负矣。【见《容斋二笔》卷五。】

　　

　　祠像题咏

　　（明）二十四人

　　

　　谢士元巡抚、都御史，长乐人。

　　志尚刚方政尚严，临民美绩许谁兼□崇阳茶拔桑成拱，蜀郡兵行盗竟歼。丁谓首为天下斩，霍光传可故人砭。临行貌出平生像，自号乖崖实自谦。

　　

　　刘忠副都御史、巡抚廷绥，同郡人。

　　力当方面任承流，两度分符到益州。德表乖崖应自号，志追诸葛更谁俦！从容卒止民间妄，镇靖曾纾主上忧。愧我同乡复同宦，不胜仰止思悠悠。

　　

　　金泽四川参政，鄞县人。

　　竹帛于昭治蜀功，道参诸葛位司空。每施王政宽严内，尽纳民心畏爱中。入觐进言能寤主，出门下马避呼嵩。乖崖遗号垂千古，凛凛清风孰与同。

　　

　　金纯山西右布政，云间人。

　　生平操履尚方刚，自号乖崖实异常。弭盗抚安称蜀郡，拔茶遗惠在崇阳。西来两治神明仰，北望三呼知识长。青史至今垂不朽，令人欣慕挹余芳。

　　

　　杨徽山西按察使，覃怀人。

　　昔贤去已远，芳名传至今。清风原动物，嘉树自成阴。落落哭陈泪，英英斩谓心。江山一搔首，惆怅不成吟。

　　

　　王臣山西左参政，蒲城人。

　　心知惟一劔，腹笥累千编。萍泛江湖远，春行郡邑偏。忧思清庙上，节槩晓霜前。末断奸谀首，临终益怅然。

　　

　　熊翀山西副使。

