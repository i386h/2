<!-- { "loadSidebar": true } -->










　　传家集巻二十五
　　钦定四库全书
　　传家集巻二十六　　　　宋　司马光　撰章奏九
　　乞施行制国用防上殿劄子
　　臣近曽上防以即今公私财用率皆穷窘专奉目前经费犹汲汲不足万一有大水大旱饥馑相仍戎狄侵邉盗贼羣起发兵诛讨不时克定仓库已空百姓又竭其忧患不细必当早为之谋以救斯弊乞随材用人使乆于其任务农通商以蕃息财物节省赐予裁损浮费又以宰相领緫计使之职凡天下金帛钱糓属于三司不属三司者緫计使皆领之嵗终则校其出入之数若入少而出多则思其所以救补之术奏而行之常使嵗余三分之一以备饥馑军旅非常之费其内外钱糓官之长皆委緫计使察其能否考其功状以奏而诛赏之此诚当今之急务伏望陛下与公卿大臣定议早赐施行取进止
　　乞召皇侄就职上殿劄子【嘉祐七年七月二十七日】
　　臣伏见陛下以皇侄宗实知宗正寺宗实辞譲多日不肯就职陛下两次遣使者召令受勅中外之人无不欣恱以为非陛下睿智聪明深谋逺虑防自圣志确然不惑何以及此夫王者以大庇生民为仁安固基业为孝仁孝之道莫大于此今陛下一举而两有之天下闻之安得不喜又爵禄者人之所贪徃徃校量丝毫干求争讼不顾亷耻今宗实特受陛下简防恩宠殊异而以荣为惧辞譲恳切首尾十月尚未受诏其智识操行必贤于人益足彰陛下知人之明此天下所以尤喜也然陛下之于宗实属则父也尊则君也在礼父召无诺唯而起君命召不俟驾今陛下两遣使者召之宗实虽不受恩命亦当入见面自陈述岂可在家坚卧不起臣愚伏愿陛下更遣近上内臣徃传圣意责以礼法彼冝不敢不来来则陛下面加敦谕使知圣心恳恻发于至诚彼冝不敢不受如此则陛下仁孝之徳纯粹光大本末如一无以复加此皆陛下即今所行而臣复区区进言者诚欲陛下守之益坚行之不倦故也取进止
　　论覃恩劄子【嘉祐七年七月五日上】
　　臣光等伏覩今月三日御扎取今年季秋择日有事于明堂所有合行诸般恩赏一依南郊例施行臣等窃见皇祐二年亲祀明堂是时以初行希阔之礼文武臣僚并转一官今国家修举旧礼乃是常典虽已诞告恩赏一依南郊例然窃虑贪冒无识之人尚有希觊流言云云动揺中外况今庶官滥溢经费窘竭岂可复踵徃嵗之失以増今日之伏望朝廷预先明降指挥言今嵗所行明堂之礼更不覃恩转官使中外咸知以絶侥幸者之望取进止
　　请早令皇子入内劄子【嘉祐七年八月二十七日上】
　　臣等伏闻择今月二十五日差内臣宣皇子曙入内而曙犹复称病未入臣等窃以臣子有君命召不俟驾之礼使者有受命不受辞之义今曙但以恐惧不敢便当陛下非常恩宠而所差内臣亦合以臣子事君父之礼晓谕切责使即奉命岂得备礼致命黙然徃复殊不副陛下圣意其今月二十五日宣曙内臣伏乞特行责降以惩不职之罪况皇子之名本非官职无容避譲今诏命巳下二十余日而曙既为陛下之子礼当朝夕定省偹人子之职不冝乆处外宅伏望圣慈速赐选差都知御药谕以君父之命不可违臣子之职不可阙敦廹切责使即时入内并下太宗正司及本宫亦仰以礼敦遣不得更容迁延取进止
　　乞直讲不限年及出身劄子【嘉祐七年九月一日上】
　　臣伏见国子监直讲见缺数员乆而未补盖以近制须年四十以上及进士九经出身方得为之臣愚以为学官正冝取徳行经术可为师表之人不当限以苛法若不察其人之贤愚而惟年齿出身之问则虽有徳行如顔回经术如王弼皆终身不可为学官也又旧制学官皆先试讲说然后就职近嵗此法亦因循不行臣欲乞今后应国子监直讲有阙许本监或两制以上举京朝官选人有徳行经术者具姓名闻奏更不问年纪及出身其国子监所举者委学士或舎人院试两制以上所举者委国子监试并须众官聚防互举疑义面试讲说择其义理精通者保明闻奏方降勅差除若徳行邪僻经术荒谬而辄敢举荐保明者并乞严行朝典取进止
　　乞复夏倚差遣劄子【嘉祐七年九月十七日上】
　　臣先任通判并州事日准经畧司牒徃麟州勾当公事伏见通判本州事夏倚通敏恪勤勇于忠义苟利公家不为身谋始与臣共议于屈野河西修堡以止西夏侵耕及见管干军马司公事郭恩恃勇轻敌倚与臣书称恩万举万败经畧司方行止约恩巳覆没倚收抚散兵孤城获安既而倚与众人一例获罪降充监当及今五年两经大赦应当时河西连累之人罪稍轻者并已复旧差遣惟倚尚合入知县资叙比于众人独为困踬诚可哀怜臣窃以倚当日知恩必败而力不能制恩之败绩实非倚罪兼其人公忠材智诚有可称不可专以一眚掩其众善伏望圣慈特与复通判差遣庶使任职之臣知徇公获罪终不能乆为身累有所劝慕取进止
　　乞推恩老臣劄子【嘉祐七年九月十九日上】
　　臣伏见皇祐二年陛下亲祀明堂曽召前两府杜衍任布二人陪位及礼毕陛下推恩特赐衍布子男各一人进士出身今陛下举希阔之典亦曽召前宰相厐籍陪位臣窃以籍向守西邉宣力实多懐柔凶渠复归皇化其在宰府属蛮防慿陵震惊二广翼賛圣谋廓清丑类及告老之年精力犹壮坚辞荣禄去位家居实朝家之硕臣方今之耆俊遇兹盛礼伏望陛下用杜衍任布前例特推恩于籍子男一人以慰其心足以示养老优贤増圣政之羙
　　论董淑妃諡议防礼劄子【元祐七年九月二十三日上】
　　臣伏见充媛董氏薨追赠婉仪又赠淑妃陛下亲为之辍朝挂服羣臣进名奉慰又命有司为之定諡及行防礼于日仍给卤簿外廷之议皆以为董氏名秩本防病亟之日方拜充媛今送终之礼太为崇重臣按古者妇人无諡近世唯皇后有諡及有追加防命者妃嫔已下未之有也卤簿本以赏军功未尝施于妇人唯唐平阳公主有举兵佐髙祖定天下之功方给鼓吹后至中宗时韦后建议始令妃主葬日皆给鼔吹非明主之令典不足法也臣愚伏念陛下恭俭寡欲近嵗以来后宫之宠絶无大盛过分着闻于外者此四方之人所以咨嗟颂咏归仰圣徳也不意今兹以既没之董氏而有司謟曲妄崇虚饰以隳紊制度凟慢名器使天下之人疑陛下隆于女宠甚非所以光益圣徳也况礼数既崇则凡丧事所须用度必广今明堂大礼新毕帑藏空虚赋敛日滋元元愁困诚不宜更崇大后宫之丧以横増烦费夫亡者虽加之虚名盛饰岂能复知而足以仰累圣徳臣窃惜之伏望陛下特诏有司悉罢议諡及防礼事其日更不给卤簿凡丧事所湏务从减损不必尽一品之礼以明陛下薄于女宠而厚于元元也取进止
　　论寺额劄子【嘉祐七年十月四日上】
　　臣伏覩近降赦节文应天下系帐存留寺观院舎自来未有名额者特赐名其在四京管内者虽不系帐今日已前盖到舎屋及百间以上者亦赐名额窃以释老之教无益治世而聚匿防惰耗蠧良民此明识所共知不待臣一二言也是以国家明着法令有创造寺观一间以上者聴人陈告科违制之罪仍即时毁撤盖以流俗戆愚崇尚释老积巳深不可猝除故为之禁限不使繁滋而已今若有人公违法令擅造寺观及百间已上则其罪已大幸遇赦恩免其罪罚可矣其栋宇瓦木犹当毁撤没入县官今既不毁而又明行恩命锡之宠名是劝之也臣闻为人上者洗濯其心壹以待民是以令行禁止而莫敢不从今立法以禁之于前而发赦以劝之于后则凡国家之号令将使民何信而从乎臣恐自今以徃奸滑之人将不顾法令依慿释老之教以欺诱愚民聚敛其财以广营寺观务及百间以上以湏后赦冀幸今日之恩不可复禁矣方今元元贫困衣食不赡仁君在上岂可复唱释老之教以害其财用乎事有防而患深令有近而害逺者此之谓也伏望陛下追改前命应天下寺观院舎不系帐者不以舎屋多少并依前后勅条处分其昨来赦文内四京寺观院舎虽不系帐亦赐名额一节乞更不施行庶使号令为民所信而防惰不能为奸也取进止
　　言贾黯劄子【嘉祐七年十月十二日上】
　　臣伏见权知开封府贾黯本以文艺进身不闲吏事向在流内铨三班审官院已无声迹可纪及尹京邑当繁剧之任尤非所长区断乖方怨嗟盈路伏乞朝廷量其所能授以佗职别选差人知开封府庶合众心取进止
　　言王逵劄子【嘉祐七年十月十九日上】
　　臣窃闻监兖州景灵宫王逵近降勅差知莱州逵暴戾凶狡陵上虐下所至为害朝野具知今年齿巳衰犹汚仕籍若复授以一州使为长吏必恣行不法残害民物监司畏之莫敢诘问使一境之人何所控告伏望朝廷检会逵年纪及察逵平生事迹勒令致仕或只与监当差遣永不得令亲民取进止
　　言王逵第二劄子【寻改除逵西京留台】
　　臣先曽上言新差知莱州王逵暴戾凶狡残害民物乞检会逵年纪及平生事迹勒令致仕或只与监当差遣至今未闻朝廷追改前命臣窃以善为政者视民如子见不仁者诛之如鹰鹯之逐鸟雀也故害民之吏患在不知知而不除使戕贼良善不爱一州而爱一酷吏岂为民父母之意哉伏望朝廷检会臣前来所奏早赐施行取进止
　　言陈烈劄子【嘉祐七年十二月十八日上】
　　臣等伏见朝廷向以福州处士陈烈好学笃行动遵礼法乐道养志名闻京师故举之闾阎之中以为学官烈辞譲未至今闻福建路提刑王陶奏据福州勘到烈为妻林氏疾病瘦丑遣归其家十年不视陶因言烈贪汚险诈行无纎完乞尽追夺前后所受恩命臣等素不识烈不知其人果为如何惟见国家常患士人不修名检故举烈等以奬励风俗若烈平生操守出于诚实虽有底滞迂阔之行不能合于中道犹为守节之士亦当保而全之岂可毁壊挫辱疾之如讐书曰不恊于极不罹于咎皇则受之古人所以礼九九市骏骨盖以此也若其内懐奸恶亏败名教外饰诈伪沽钓声利则朝廷向者以为有道之士不次用之今乃丑行布于四方其为愧耻亦不细矣其始者荐举之人安可置其罪而不问臣等欲望陛下委邻路监司再行体量本人平生事迹善恶虚实或选差公正官吏通儒术识大体者覆勘前件公事若情理不至深重止于夫妻不相安谐则使之离絶而已湔洗其过庶几复伸眉于后又使四方节行之士不忧横辱得以安恬于闾里若实有丑恶之迹败乱名教则当严赐刑诛并治举者之罪以明至公
　　论赦劄子【嘉祐七年十月二十七日上】
