<!-- { "loadSidebar": true } -->
　　帝每逰幸后常【二字一作未尝】不随从时复【一作后】见帝失徳心知不敢措言【一作心知不可不敢措言】因为述志赋以自寄其词曰承积善之余庆备箕帚于皇庭恐脩名之不立时【一作将】负累于先灵廼夙夜而匪懈实寅惧于冥虽自然【作一强】而不息亮愚懵【一作防】之所【一作多】滞思尽【一作竭】节于天衢才追心而弗逮宴庸薄之多幸荷隆宠之嘉惠頼天髙而地厚属王道之升平均二仪之覆载与日月而齐明廼春生以【一作而】夏长等品物而同荣愿立志于恭俭私自兢于戒盈孰有念于知足苟无希于滥名惟至徳之深情不迩于声色感懐旧之余恩求故劔于宸极叨不世之殊眄谬非才而奉职何宠禄之逾分兮【一无兮字】抚胷襟兮【一作而】未识虽沐浴于恩光内惭惶而累息顾微躬之寡昧思令淑之良难实不遑于启处将何情而自安若临深而履薄心战栗其如寒夫居髙思危持满防溢【一作夫居髙而必危每处满而防溢】知恣夸之非道乃摄生于冲谧嗟宠辱之易惊上无为而抱一履谦光而守贞【一作志】且顾【一作愿】安乎容膝珠帘玉箔之奇金屋瑶台之美虽时俗之崇丽盖吾【一作哲】人之所鄙何【一作愧】絺绤之不工岂丝竹而喧耳知道德之可尊明善恶之由已屏【一作荡】嚣烦之俗虑乃伏膺于经史综箴诫以训心观女史而作轨遵古贤之令范冀福禄之能绥时脩经【一作躬】而三省觉今是而昨非嗤黄老之捐【一作损】思信为善之何依【一作可归】慕周姬之遗风美虞妃之圣则仰先哲之髙才贵【一作慕】至人之休徳质菲薄而难踪心恬愉而去惑乃平生之耿介实【一作寔】礼义之所遵虽生质之不敏庶积行以成仁惧逹人之盖寡谓何求而自陈诚素志之难冩同絶笔于获麟
　　凢一作皆北史本传
　　游北山赋【并序】　　　　　　王　勣
　　吾【一作余】周人也本家于祁永嘉之际扈从江右【一作扈迁江右】地实儒素人多髙烈穆公感【一作衘】建元之耻归于洛阳同州悲永安之事退居河曲始则晋阳【一有之字】开国终乃安康【一有之字】受田坟垄寓居倐焉五叶桑榆成防【一作列】俄将百年勣南山故情老而弥笃东坡余业悠哉自宁酒瓮多于歩兵黍田广于彭泽皇甫谧之心事垄亩终焉仲长统之规模园林幸足独居南渚时游北山聊度世【一作日】以为娱忽经年而防返西穷马谷北逹牛溪丘壑依然风烟满目孙登独坐对嵇阮而无言王覇【后汉逸民】幽居与妻孥而有兴【二字一作共去】临水石砌绕松篁类【一作歌】田叟【一作园】之去来亦已久矣望山林之故道何其乐【一作悠】哉诗者志之所之赋者诗之流也式抽短思即为赋云【四字一作而赋焉】
　　天道悠悠人生若浮古来贤圣皆成去留八眉四乳龙顔鳯头殷忧一世【一作代】零落千秋暂时南靣相将北游玉殿金舆之大业郊天祀【一作祭】地之洪休荣深贵【二字一作情厚】重乐不供愁何况数十年之将【一作宰】相五百里之公侯兢兢业业长惧【一作思】长忧昔怪燕昭与汉武今识图仙之有由人谁不愿直是难求闻鼎湖之【一作而】欲信怪桥山之遽脩玉台金阙大海水之中流瑶林碧树昆仑山之上头不得轻飞如石燕终是徒劳乘土牛已矣哉世事自此而可见又何为乎惘惘弃卜筮而不占【一有余字】将纵心而长往任物孤逰遗情直上觉老释之言繁【一作烦】恨文宣之技痒彼事业之迁斥岂明神【一作神明】之宰掌物无待而成章【一作物无往而感彰】生有资而必养嗟大道之泯没见人情之委枉礼费日于千仪易劳心于万象审机事之不息知浇源之浸长鸟何事而婴罗鱼何为而在网生物诡隔精灵惚恍庄周三月而不朝瞿昙六年而遐想有是夫况吾之不如先达乎请息交而自逸聊习静而为娱遂披林樾【一作槭】进陟防防【一作嵓区】连峯杂起复嶂环纡歴丹危而寻捷【一作絶】径攀翠险而覔脩涂耸飞情于遐【一作霞】道振逸想于烟衢重林合沓以齐列崩崖磊砢而相扶覩森沉于絶磵视晃朗于髙嵎自谓抟风飚而出埃壒邈若朝宫而谒紫都碧峦之下清溪之曲望隐隐而才通听微微而不属眷然引领兹焉顿足歩拥石【一作路】而邅廻视横烟而断续古藤曵紫寒苔布緑洞里观书岩边对局髣髴灵踪【一作应】依稀仙躅灶【一作炉】何代而销金杯何年而溜玉石室幽蔼沙塲照烛松落落而风廻【一作回】桂苍苍而露溽月未侧而先隂霞方升而后【一作已】旭喜方外之浩荡叹人间之窘束况乃幽谷藏真傍无四邻紫房半掩坛尚新逄阆风之逸客直蓬莱之故人忽遽梧而防杖亦披裘而负薪荷衣薜带藜杖葛巾出芝田而计亩入桃源而问津昆丘【一作山】若砺渤澥扬尘栽碧柰而何日种琼而防春自然诡异非徒隐沦乃有上元仙骨太清神手走电奔雷耘空莳朽河间之业不齐贯淮南之术无虚受【一作灵受后有伊林间而虚受】祝【一作呪】动南极符廻北斗偓佺赠药麻姑送酒青龙就食【一作养】于甲辰牛自拘于乙丑永懐世事天长地乆瞻顾【一作顾瞻】流俗红顔白首傥千秋【一作嵗】之可营亦何为而自轻昔时君子曽闻上征忽逄真客诫【一作试】问仙经谈九华之易就叙三英之可成拭丹鑪而调石髓裛翠釜而出金精珠流玉结雪耀霜明咸谓刀圭暂近足使云车下迎纷吾人之狭见觉羣疑而自拂使捉足而咸【一作相】安亦何为乎此物彼赤城与圃岂凭虚而搆窟但水月之非真譬声色之无佛过矣刘向于嗟葛洪指期繋影依方捕风谁能离世何处逃空假使游八洞之金室坐三清之玉宫长懐企羡岂出樊笼徒劳海上何事云中昔日蒋元诩之三径陶渊明之五栁君平坐卜于市门子真躬耕于谷口或托闾闬或歴【一作潜】山薮咸遂性而同乐岂违方而别【一作列】守吾无所徒【一作余无所求】斯焉独游属天下之无【一作多】事遇山东【一作中】之可留聊将度日忽已经秋菊花两岸松声一丘不能役心而守道故将委运而乘流伊林间而【一作之】虚受固樵隐之俱托逄去老于中溪【一作逄故客于中流】遇还童于絶壑云峯甲而重聚霞岫【一作璧】龙鳞而结络水出浦而潺潺【一作浅浅】雾含川而漠漠是忻是赏爰游爰豫结萝幌而迎宵敞茅轩而待曙尔其杂树相纠长条交茹叶动猿来花惊鸟去起公子之殊赏瞻【一作谈】王孙之逺虑山水幽寻风云路深兰左辟【一作辟】菌阁斜【一作邪】临石当堦而虎踞泉映【一作度】牖而龙吟月照南浦烟生北林阅丘壑之新趣纵江湖之旧心道集吾室风吹我襟松花栢叶之醇酎鳯翮龙唇之素琴白牛溪里峯【一作冈】峦四峙信兹山之冝【一作奥】域昔吾兄之所止许由避地张超成市察俗删诗依经正史康成负笈而相继根矩抠衣而未已组带青衿锵锵儗儗堦庭礼乐生徒梓山似尼丘泉疑洙泗【吾兄通字仲淹生于隋末守道不仕大业中隐居此溪续孔氏六经近百余巻门人弟子相成故此溪今号王子溪焉○自相成而下一作相趋成市故溪今号王孔子之溪也沫泗一作泗溪】忽焉四散于今二纪地犹如昨人今【一作多】已矣念昔日之良游忆当时之君子佩兰防竹诛茅席【一作芷】树即环林【一作曲】门【一作林】成阙里姚仲由之正色薛庄周之言理【此溪集门人常以百数惟河南董恒南阳程元中山贾琼河东薛収太山姚义太原温彦愽京兆杜淹等十余人相为后来题目而姚义慷慨方之仲由薛収理识方之庄周薛实妙理耳○慷慨下一有同济二字理识方之四字一作以理逹称方耳一作也】触石横肱逄流洗耳取乐经籍忘懐忧喜时挟防而驱羊或投竿而钓鲤何图一旦邈成千纪木壊山頽舟移谷徙北冈之上东岩之前讲堂犹在碑书【一作石】宛然想问【一作闻】道于中壸【一作室】忆横经于下筵坛场草树院【一作苑】宇风烟昔文中之僻处谅遭时之防乱局逸歩而湏时蓄竒声而待旦旅人小吉明夷大难建功则鸣鳯不闻脩书则获麟为断惜矣吾兄遭时不平殁身之后天下文明坐门人于廊庙瘗夫子于佳城死而可作何时复生式瞻虚舘载歩前楹眷眷长想悠悠我情爼豆衣冠之旧地金石丝竹之余声没而不朽我何所营【吾兄仲淹以大业十三年卒于乡余时年三十三门人諡为文中子及皇家受命门人多至公辅而文中之道未行于时吾因游此溪周覧故迹葢伤髙贤之不遇耳○文中下一有子字吾一作余耳一作也】临故墟而掩抑指归途而叹惜【一作息】徃徃溪横时时路塞忽登崇岫依然旧识地迥心遥山髙视直望烟火于桑梓辨沟塍于乡国前临【一作斜连】姑射之西正是汾河【一作河汾】之北怅矣懐抱悠然川域忆昔过庭童顔稚龄何赏不极何游不经弄春风于磵户咏秋月于山扃北照雪南轩聚萤防衣扇枕缁布问【一作闻】经何斯乐之易失倐衘哀而茹恤天未悔祸遭家不秩子敬先亡公明早卒吾自此而浩荡又逄时之不仁天地遂闭云雷渐屯与沮溺而同趣【一作往】共夷齐而隐身幸収元吉坐【一作生】偶昌辰容北海之嘉遁许南山之不臣养拙辞官全【一作含】和保真岂若冯敬通【一作生】之诽【一作训】世赵元淑之尤人殷忧耻贱憔悴伤贫探井臼之【一作而】无乐歴山河而苦辛岂知【一作如】我家身【一作生】事都卢【一作废】弃置不念当归宁图逺志坐青山而方【一作非】隐游碧【一作緑】潭而已【一作似】喜旧之出处【二字一作山里】絶氛埃登髙日暮心悠哉子平一去何时返仲叔长游遂不来幽兰独【一作烛】夜之琴曲桂树陵晨之酒杯丘园散诞窟室徘徊坐等梧【一作枯】木心同死灰亦有山羞野馔兰浆木【一作水】麨叶煎羮松根溜醥既采药而为食谅随情而不矫负锸春前腰鎌嵗杪草渐密而饶蝉【一作黙】树弥髙【一作深】而足鸟地寂寞而森深【一作沉】路纵横而窈窕野亭鹤唳山梁雉鷕逺游之所幽栖之次或抱犊而新来乍闻鸡而始至藋畦一两茅斋数四山为险而无人岭时平而有地石菌抽叶金芝吐穗镜执【一作厌】山精刀驱水魅泉绕砌而鱼跃树横而鸟萃天网何寛人生防难【一作人心岂难】饮河知足巢林必安亦何荣于拾紫亦何羡于还丹红藜促节之仗緑箨斑文之冠野飡二簋园蔬一盘送阮籍而长啸得刘灵而甚懽晓入柴户暮归药栏老莱地僻邹生谷寒杨柳则条垂鍜沼杏树则花飞坐坛赋或【一作成】皷吹诗如弹丸擕始醉之鸣鹤对新婚之伯鸾我有懐抱萧然自保古人则与子【二字一作难与】同归纷吾则此焉将老磵溪沼沚【一作者】之苹艾丘陵坂险之桑枣接果移桑【一作棠】栽苗散稻不藏无用之器不爱非常之寳抵玉惊禽挥金薙草接朋友于杯案弄儿童【一作孙】于襁褓乐山泽之浮游笑江潭之枯槁戒非佞佛斋非媚道无誉无功形骸自空坐成老圃居成【一作为】下农身与世而相弃赏随山而不穷披衣灶北逐食墙东傥有白头四皓厐眉八公小童乘日仙人驭风乡老则杖头安鸟邦君则车边画熊心期闇合道术潜同解来相访愚公谷中



　　文苑英华巻九十七
　　钦定四库全书
　　文苑英华巻九十八　　　宋　李昉等　编志二
　　虚室赋一首　　　　　宴居赋一首
　　岩栖赋一首　　　　　述初赋一首
　　幽懐赋一首　　　　　释懐赋一首
