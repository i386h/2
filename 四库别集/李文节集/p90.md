<!-- { "loadSidebar": true } -->
　　敬斋沈公大宗伯龙江先生祖也余某心仪龙江先生尝私求其世则知有敬斋公云公故建宁太守殁后若干年为万历丁亥始以龙江先生贵赠资政大夫太子少保礼部尚书兼翰林院学士荣显巳龙江先生悬车亳城累辞　征召独念厥祖墓木拱矣　恩命维新而墓门之石未有纪也乃以属余某乌敢辞公讳瀚字东之敬斋其号始为归德诸生博学善文辞学使者奇之使受廪虞城以虞僻左宾学欲借公厉其邑生而公遂领成化丁酉乡荐虞城生自是斌斌起公实为前矛甲辰举进士授西安府推官西安会城讼系纷拏公一评立决有猾僧官妓倚藩府为虐西安人患苦之无敢问者公逮寘之法郡境肃然三年以治行高第征会病不得与校选乃擢为礼部主客司主事二年以母忧去庐墓复除故职迁祠祭司员外郎奉使封蕲水王及妃寻擢知建宁建宁闽上游称沃郡而去中州远非中州士大夫所官□□□□质约巳便民郡大治有属令怙其资地□奉太守条教公数而庭抃之令自分必不容后公察令有改节之效所上监司状更抽扬其善署优考令始伏公长者无成心而追自讼为公镌谯巳实负公而非公有意督过之也时奄瑾用事政以贿成公典郡再上计瑾使人谓公子我千金可参藩即分守建宁而以郡丞代而守其为吾两便公笑曰吾无千金独有捐二千石耳遂投劾是为正德丁卯归虞城适流贼猖獗方戒严公谓虞小而备单东有危楼瞰城中撤而后可守也以白令令难之公度虞不免先是有黄冠道人游虞城謼曰金鱼腹身可伏人莫知所谓及是公感其语遂携家走金乡鱼台间贼至虞破公不及于难乃卜居郡城为一楼三楹储书画其上而下为库寝旁为庖环堵萧然不畏寒酸盖公去郡而瑾果用丞代公守后瑾珠丞败公名益籍籍人谓且复用公而公巳无意于出矣居久之以　恩诏进阶亚中大夫相羊林下者十余年内方外和好扬榷古今评隲人物尤严于义利之际所居委巷大司马毛公伯温尝造公泥淖不可行因谓其郡守沈公名德子太夫式庐之敬毋乃阙焉即少发□更卒为浚除令诸公得时造请岂异人任乎守旦日卒众负畚锸往公力止之曰奈何以鹩栖勤里人公精字学凡里塾后生所诵习声音点画承讹袭舛悉为订正工书好画所为诗长于歌行兴至弹琴吹箫歌诗度曲陶陶如也家无酿具率贳取酒家月终一会算无钱脱辕下驹偿之其萧旷如此以正德戊寅某月某日卒距生景泰辛未十月十二日享年六十有八卒之前一年丧其仲子居郁郁不乐遂自庀楄柎而召所善友人饮指谓之曰恐属纩当者故豫之及夏而殁斯不亦知命达生临化不怛者哉公先苏州昆山人高祖从军居兴化巳调祥符又调归德遂世为归德人曾祖铭拒靖难师死之祖祥父忠赠礼部祠祭司主事以孝旌母孙氏赠安人娶张氏继娶李氏俱赠安人继娶李氏封安人子三人长桐东安主簿次柚庠生次某封翰林院检讨赠如公官是为龙江先生父孙十一人曾孙二十五人语云树黍不获稷沈公质直清俭典郡多惠政守道勇退以行谊表正其乡所树远矣再传而鸿硕蔚起鼎吕当代诒□余庆岂虗乎哉□既次某事系之铭铭曰　赫赫沈宗肇自江左□甲从龙捐躯叩马乃锺名哲崛起虞城李官棱棱仪曹崝崝一麾七年守如处女彼婪者珰吓鳯以腐鼠细德险微遥而去之知难择处委巷栖迟宁洿我门毋勤我闾里昔有子罕邻潦不止悠悠古人公与为徒歌商曳踪贸酒脱驹贵而能贫厥庆斯衍发于秩宗人伦冠冕　帝嘉寅清曰尔绐之谋锡尔秩宗以耀尔幽荟荟佳城公魄绥止煌煌缛典公德宜止有穹者碑有核者词用垂来■〈示冀〉永永无隳 

　　○大学士文端高公神道碑 【 代】 

　　隆庆壬申六月太子少保大学士钱塘高公卒于官　上震悼辍一日视朝　诏赠太子太保谥文端官一子中书舍人　谕祭九坛遣行人护行中书舍人治葬葬钱塘之藕花庄为万历甲戌某月某日越岁巳丑某月某日夫人锺氏卒公子舍人循学请于　朝得开圹合葬乃持状属余某纪公墓隧之石余曩读书中秘师事公及公为秩宗以至大拜而余官史局亲见公言行注厝甚悉即不斐何敢辞公讳仪字子象别号南宇世为杭之钱塘人曾祖源配某祖富配某父钺号东园公配徐实生公以公贵曾祖祖父俱赠资政大夫礼部尚书兼翰林院学士妣皆一品夫人徐夫人姙公时赠公一夕梦于少保至其家巳而公生生即颖卓善记诵书过目不忘垂髫为诸生累试皆高等嘉靖庚子举乡试第六人明年辛丑成进士二甲第一改庶吉士癸卯授翰林院编修丁未充会试同考官寻　予告归庚戌还朝预修　大明会典壬子穆宗皇帝出阁讲学选宫僚?日兄讲读官　会下闻外艰归继丁内艰丁巳服除补编修寻晋右春坊右中允管国子司业事巳未晋南京翰林院侍讲学士掌院事壬戌晋太常卿掌国子祭酒事甲子晋礼部右侍郎乙丑转右寻改吏部左侍郎兼翰林院侍读学士教庶吉士寻掌院事丙寅晋礼部尚书兼翰林院学士疏辞不允是年　世宗皇帝晏驾明年丁卯　穆宗皇帝即位修　世庙实录充副总裁官秋以疾乞归疏三上有　旨慰留遣申使问疾赐羊酒蔬粲戊辰会试知贡举寻满尚书考受羊酒之赐复以疾乞骸骨疏十二上始得俞旨仍晋公太子少保命驰传给道里费以归归甫一年巳巳复诏起公辞不获至则命教戊辰庶吉士壬辰春　今上出阁讲学公充侍班官寻奉特简擢文渊阁大学士参预几务未几旧疾作会穆皇大渐公与新郑高公江陵张公入受顾命公伏　御榻前昏仆不能起中使掖出而　穆皇晏驾公扶痛力疾劻勷大事拮据新政疾增剧遂以长往悲夫公浑厚简重有大臣之度其两为司成端型范勑规程诸生廪廪奉教惟谨有不率教者镌督之即关说不听而其为大宗伯当改革之际诸鸿典旷仪赖公搜讨斟酌悉当　上心乃车驾欲幸南苑幸旧邸公疏止之而谏采玉谏贡献珍异谏取光禄寺藏钱请建储以定国本请亲贤讲学以弭天变请亲览奏章召见大臣面议政事屡有所献纳德其忠谠不忌讳畏郄至于　庙朝之议引当否据经守正难惑以非尤非他人所及者时一中官条陈　圜丘方泽分合之宜疏下礼部公郄之以为安有　郊祀大典而令宦寺得首其议者乎议遂寝江西一男子自称　孝烈皇后子从部中门入众惊顾莫能识别公立辨其伪请付法司推问有一吏识之曰此富室某氏儿也他如庙祀进孝洁而袝　孝烈于奉先殿议迎　郑王归国议复驸马都尉邬景和识护薛文清从祀议革张真人号及龙虎山税议汰太常冗官四十八员议清钦天监太医院诸干没而进士馆选诸曹率拟试公曰此皆经廷试　上所擢士奈何复加甄别独不试而公为祭酒时监生历事应试者诸曹选定复今吏礼二部覆选因欲并覆太学公执不可竟亦不覆盖公虽坦夷温厚浑然不见圭角而至遇事守成深坚人莫能夺公亦用此为　明主鉴知自其亚卿至大宗伯累遣代祭先师于文华殿于太学冢宰缺廷推　世庙怪无公名　密旨问故及事　穆庙益多庞眷累引疾不得去去仅及朞而复召召至不三年而参大政以公器业闻望之盛遭时遇主天下手额望太平而　穆皇遽以升遐公亦遂攀龙胡乘白云而逝一时四海抱号弓裘而遗恨于霖楫岂非天哉公笃伦彛内行淳备奉太公夫人孝事其从兄若嫂抚诸侄遇异母女弟有恩而性恬泊厌芬华无姬媵之奉玩好之典独以书吏自娱所为诗若文冲淡典则不为絺绘入仕三十年家居者十余年未尝为人干请平生与人无比昵人亦莫敢干以私惟是藻鉴才贤甚晰荐宠覆露靡所不殚其情至有推人之能护人之过公终不言而人亦莫之知者公生正德丁丑十月三日距卒享年五十有六配锺氏封一品夫人子男一即循学女二铭曰　天目山高苕水长龙飞鳯舞来钱塘代有名世发其祥于公之后公乃兴搦三寸管入明光翩翩羽翮谁颉颃成均秘馆造士功南官典学孕虞唐连章勇退高冥鸿匪梦匪卜系羣望旋起爰立在　帝旁白麻晨下无饮羊一时鱼水欢明良首山鼎我　帝乘龙小臣力颤公独从列星烱烱天维东霖雨作止川无航惜哉弥天戢黄肠藕花深处营魄藏丰碑赑屃勒铭章遗芬余烈何锵洋万禩千秋垂无强 

　　○明故掌司礼监太监麟冈陈公神道碑 

