<!-- { "loadSidebar": true } -->
　　欲占闺中第一流，鸭炉红袖爱香留。 
　　挑灯摘写全芳句，（妹因名芳祖，尝采宋人《全芳备祖》赋咏祖中万雅者手录之。）拟补蚕书待少游。（谭子敬民部挽妹联云：“赖有慧心著作，留遗淮海当蚕书。”妹字秦，按孙葆光、秦太虚皆有蚕书，孙书则自宋时已散佚矣） 
　　底事来年先异兆，人与莲花同缥缈。 
　　玉楼将召女修文，银甲空教护长爪。 
　　神丹无计觅长生，愧汝殷勤尚寄声。 
　　闻道偶临菱镜照，明眉微减远山青。 
　　人生修短偏难料，绝笔犹留词绝妙。 
　　珍重真妃降九华，（妹卒于六月二十九日，相传是日九华真妃降）天上人间双凤诏。（芝孙妹婿，亭亭玉立，祝孙叔父以韩桂舲尚书期之。盖尚书原聘夫人亦迎主成礼也） 
　　别有痴心只自知，后身会许作男儿。 
　　随园有例分明在，六十添丁唤阿迟。 

　　　　　　山阴胡寿鼎匡伯 
　　餐花仙子谢尘氛，梦里鸾軿五色云。 
　　遗蜕年年埋露草，莫疑山鬼唱秋坟。 

　　玉容消瘦病难支，凄语缠绵欲绝时。 
　　潘鬓萧萧挥老泪，为悲金鹿制哀词。 

　　　　　　山阴胡寿颐耆仲 
　　苏门梅叟神仙骨，知索元珠探月阙。 
　　蓬山芝草托灵根，化作人间好颜色。 
　　步虚飞下戏朱尘，慧业生前有夙因。 
　　自从误认贤儿女，十九年来掌上珍。 
　　堕地红羊逢恶劫，卜邻分隙珠藏匣。 
　　修梅仙馆贮雏娃，风规俨具大家法。 
　　生小无言解弄针，藕中九窍比灵心。 
　　绮窗学绣初闻语，花样时从阿姊寻。 
　　湘湖先生五经笥，绛帐携书频问字。 
　　韵谱装成忆彩鸾，回文巧夺天孙制。 
　　羽化仙踪付渺茫，空教玉臼觅裴航。 
　　拈花一笑生天去，望断华原授禁方。 
　　妆台检点留钗股，白发双亲泪如雨。 
　　一霎昙花亦可怜，缠绵丝向春蚕吐。 
　　春丝吐尽绝尘根，断句灵篇难细论。 
　　梦里云中虚想象，芙蓉花下赋招魂。 

　　　　　　会稽孙垓子九 
　　兰心蕙质证仙根，旧抚龙宾尚有存。 
　　烟麝易消悲莫歇，写将凄语与招魂。 

　　追摹帘影记登楼，老泪涔涔洒素秋。 
　　我更远归伤旧雨，绿杨如梦绛帷收。（女史学诗于曹文孺大令，三年前尝造文孺斋，见其问字讲席间。今夏垓自闽旋，知女史先一年殁，文孺亦谢世六年矣。故云。） 

　　　　　　会稽秦树勉鉏 
　　梧桐滴碎秋窗雨，西风独夜凄吟绪。 
　　乌丝阑上重笺愁，蚕眠字字珍珠语。 
　　谢家群从才翩翩，就中秀德钟蝉娟。 
　　淑质解承陔养志，红闺时诵白华篇。 
　　幽花空谷征同气，春风邻巷吟筒递。（眉叔学博，令媛仲昭闺中倡和甚得） 
　　有耀蟾光照户庭，无端疾草生阶砌。 
　　绣闼经春涴药尘，扶床宵语剧酸辛。 
　　疏灯杨柳风前影，仙录莲花梦里身。（用集中本事） 
　　芳龄愁数胡笳拍，人天忽忽殊悲乐。 
　　黄竹江干谱乍成，碧桃天上开还落。 
　　空传百两烂盈门，终践鸳盟夙谊敦。 
　　一缕香魂■⑺未得，微云深护左家坟。 

　　庆春泽　山阴胡元鼎梅臣 
　　巷接乌衣，楼巢翠玉，宝帘花影玲珑。绣谱商完，闲情时递筠筒。绿杨依旧宵来雨，欠微吟一点灯红。（女史与内子家居比邻，为闺中友，曹文孺大令有“春色两家分占处，绿杨帘幕雨中灯”句）怎匆匆，碧落人归，环佩秋风。　　敬床读罢瑶编句，怅明珠掌冷，紫石尘封。琐语凄凉，生怜暗月房拢。香丝不绾箫声住，想秦嘉梦里应逢。（谓秦芝孙）杳仙踪，何处重寻，缥渺芙蓉。 

　　　　　　会稽张景焘馤塘 
　　本是亭亭玉女身，无端小谪堕芳尘。 
　　一从证得青莲果，瑶草琪花别有春。 

　　绿杨帘幕住蝉娟，绣谱吟笺尽可传。 
　　恰似真妃灵降日，飞身应拜九华仙。 

　　　　　　山阴许秉辰又村 
　　老泪弹将尽，酸辛付一编。 
　　白莲曾入梦，紫玉遽成烟。 
　　天上居何远，人间恨莫填。 
　　弥留频执手，或有再生缘。 

　　谢公偏爱女，白傅况无儿。 
　　枉索蓝田聘，空余艳雪诗。 
　　画奁封古墨，灯影掩虚帷。 
　　想象拈毫夜，魂归泪暗垂。 

　　　　　　衡山陈钟英槐亭 
　　蕙质冰心化作云，病中情绪不堪闻。 
　　临风一掬西河泪，洒向昊王爱女坟。 

　　箫声未倚凤楼空，无复隋珠在掌中。 
　　明月不知人已去，徘徊犹自照帘拢。 

　　弱水蓬山路渺漫，翩翩青鸟隔云端。 
　　多情最是秦淮海，零落蚕书不忍看。 

　　离亭落叶杳琼琚，柳絮才高若个如？ 
　　一碧江天惊雁断，不须重寄大雷书。 

　　绛帷深护绿窗纱，宝钿曾过问字车。 
　　惆怅垂杨疏雨外，独留春色在邻家。 

　　小鸾遗事落人间，笙鹤无情去不还。 
　　珍重一拳眉子砚，临妆想见画春山。 

　　凤凰台上忆吹箫　黄岩杨晨定敷 
　　镂雪聪明，惜花情性，年来瘦损纤腰。记鸳针绣券，凤曲谱箫。瀹罢一瓯春露，妆台畔心字墉烧。吟怀悄，玉梅圆绽，粉蝶斜捎。（用女史“乱飘胡蝶入梅花”诗意）　　迢迢，碧城十二，有万朵莲花，催送仙轺。怅杜兰香去，一样魂销。奈此白头人在，伤金鹿老泪珠抛。空凝忆，垂杨画帘，夜雨潇潇。 

　　　　　　山阴朱宝慈子巢 
　　一病弥留逝水流，那堪病榻忆从头？ 
　　可怜多少聪明语，语语辛酸语语愁。 

　　去年我已悲金鹿，今又为君哀泽兰。 
　　一样伤心怜儿女，涔涔老泪不胜弹。 

　　　　　　阳湖杨葆彝佩媛 
　　慧心偏得谢公怜，一瞥优昙逝若烟。 
　　明月凄清环佩夜，春风惆怅绮罗天。 

　　魂归翠水三千里，梦落红闺十九年。 
　　象管鸾针都寂寞，更教遗语忆缠绵。 

　　　　　　会稽鲍存晓寅初 
　　天上人间果有无，昙花隐见总模糊。 
　　山川灵淑钟闺阁，半在潇湘半镜湖。 

　　自来慧业总生天，事在山阴道上传。 
　　寄语苏门休掉泪，须知梅种本神仙。 

　　　　　　会稽姚嘉禾书田 
　　芙蓉别却踈香阁，肠断天寥午梦堂。 
　　同此白头挥老泪，螺庵一卷返生香。 

　　未成书续衔蝉录，一瓣心香溯抱花。 
　　如此聪明如此笔，不教留与问秦嘉。 

　　若将病语零星记，凄绝灵椿痛不胜。 
　　帘卷绿杨人去后，雨中闲煞读书灯。 

　　劝君莫漫长相忆，小谪红尘讵等闲？ 
　　悟到白莲花一梦，可知天卜胜人间。 

　　满庭霜（联句）　黄岩王咏霓子裳　临海周郇雨叔畇 
　　鹤醒霜寒，鸿飞月冷，寂寂秋夜偏长。（王）忍翻黄竹，尘罥女儿箱。（周）缥缈胡笳旧曲，屏山悄，凄绝中郎。（王）凭阑忆，兰言竹笑，到耳总凄凉。（周）　　凄凉，银枕角，流年春树，兀的端详。（王）尽依依执手，拊遍钿床。（周）一样绿杨帘幕，人去后，灯也昏黄。（王）西风里，寒花零落，孤梦断湘江。（周） 

　　　　　　嘉兴陆治经小畲 
　　定是前身吴彩鸾，不然转世白金銮。 
　　可怜十九年来梦，珍重明珠掌上看。 

　　昙花一现只匆匆，玉瘁兰凋感谢公。 
　　想得剪灯人去后，绿杨疏雨锁帘拢。（女史有绿杨灯影图，故云） 

　　　　　　山阴陈昌沂■⑻堂 
　　瞥眼昙花影，虚承廿载欢。 
　　娇逾怜织素，痛甚失金銮。（白傅有哭女金銮子诗） 
　　露冷蝉吟涩，香留蝶翅干。 
　　茫茫椿舍意，谈绪亦悲端。 

　　拟跨秦楼凤，兰闺正待年。 
　　朅来天帝召，偏及女青莲。 
　　萼绿何灵匹，寒簧倘谪仙。（叶小鸾前身为月府侍书，名寒簧，见《午梦堂全集》） 
　　成编珠玉字，和泪湿秋烟。 

　　　　　　乌程汪日桢谢城 
　　冰雪聪明玉雪姿，依依膝下胜男儿。 
　　凄凉夜雨空闺冷，香炧灯昏泪似丝。 

　　前生慧业种尘缘，小谪人间十九年。 
　　手把白莲翀举去，知他成佛与成仙。 

　　才福能兼自古难，隃麋剩箧几螺丸。 
　　返生香有遗诗在，绝似枫江叶小鸾。 

　　掷梭岁月感骎骎，早见坟头宿草深。 
　　孝念肯因生死改，频来入梦慰亲心。 

　　高阳台　武进沈昌宇紫醅 
　　似雪才销，如烟梦断，琼台不耐春浓。素袂翩翻，归真手把芙蓉。夜寒无复敲灯盏，掩花奁堕月无踪。只溟蒙，瘦绿垂杨，愁罥西风。　　涔涔老泪衰年尽，叹芳襟绮思，追忆难工。十斛螺丸，可堪重检遗封。花钿药裹分明在，更谁搴问字帘拢？况相逢，箫史来时，彩凤楼空。 

　　　　　　会稽胡寿昌在兹 
　　明珠碧海渺音尘，病榻秋风记尚真。 
　　十九年华成小劫，万千谈绪怆衰亲。 
　　庭前柳絮空无迹，梦里莲花净有因。 
　　得似小鸾仙去否？绿阴长锁画帘春。 

　　香山哭女犹娇小，才调今堪学士夸。 
　　麝墨奇香凝粉黛，鸳针密字组云霞。 
　　起病愧我无灵药，着录凭谁继抱花？ 
　　痛煞九华妃降日，天风一霎引鸾车。 

　　瑶草琪花信有无，琼楼玉宇总模糊。 
　　侈谈上界新居丽，为恐高堂老泪枯。 
　　执手自伤儿负负，承颜犹望弟呱呱。 
　　最怜选得乘龙婿，魂傍秦台夜月孤。 

　　摩挲倦眼洒松烟，无限酸辛尺楮传。 
　　长爪暗抡秋信早，丰颅愁掩月华鲜。 
　　红颜一树伤春尽，白奈千花觉梦圆。 
　　料得去来今不昧，探环会有再生缘。 

　　菩萨蛮　秀水沈景修蒙叔 
　　罡风吹散昙花影，秦楼未上箫声冷。尘罥琐窗纱，夕阳芳冢斜。　　白云回望处，永夜心凄苦。病榻气如丝，西河肠断时。 

　　　　　　稽陈亮采艺圃 
　　弱态依依病里身，螺庵旧事渺如尘。 
　　苦留幻影空花劫，累煞高堂白发人。 

　　荷花生后女长离，痛忆缠绵执手时。 
　　耶自酸辛儿强笑，分明多少断肠诗。 

　　璇闺一梦幻南华，生小聪明亦可嗟。 
　　影自姗姗魂冉冉，柳梅都作女儿花。（女史喜乃兄岘卿梅魂柳影词，适成其谶） 

　　天上新居是也非，琪花瑶草总依稀。 
　　一抔黄土南湖畔，斜日平芜峡蝶飞。 

　　　　　　会稽王英澜景缓 
　　乐安盛文物，才彦超东中。 
　　慧根钟机星，组此锦绣胸。 
　　仙毫垂月液，神针夺天工。 
