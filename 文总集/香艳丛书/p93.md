<!-- { "loadSidebar": true } -->
　　贞元中，扶风窦质与京兆韦旬，同自亳入秦，宿潼关逆旅。窦梦至华岳祠下，见一女巫，黑而长，青裙素襦，迎路拜揖，请为之祝神。窦不获已，遂听之。问其姓，自称“赵氏”。及觉，具言于韦。明日至祠下，有巫迎客，容质妆服，皆所梦也。顾韦谓曰：“梦有征也。”乃命从者视囊中得钱三环与之。巫抚掌大笑，谓同辈曰：“如所梦矣。”韦惊问之，对曰：“昨梦二人从东来，一髯而短者，祝醑陵钱三环焉。及旦，乃遍述于同辈，今则验矣。”窦因问巫之姓氏，同辈中曰“姓赵氏。‘自始及末，若合符契，盖所谓两相通梦者矣。 
　　行简曰：《春秋》及子史言梦者多，然未有载此三梦者也。世人之梦，亦众矣，亦未有此三梦，岂偶然也。抑亦必前定耶，予不能知。今备记其事，以存录焉。 
　　行简云：淮安西市帛肆，有贩粥求利而为之平者，姓张，不得名，家富于财，居光德里，其女，国色也。尝因昼寝，梦至一处，朱门大户，棨戟森然。由门而入，望其中堂，若设燕张乐之为，左右廊皆施帏幄。有紫衣吏引张氏于西廊帏，见少女如张等辈十许人，皆花容绰约，钗钿照耀。既至，促张妆饰，诸女迭助之，理泽傅纷。有顷，自外传呼”侍郎来“。自隙间窥之，见一紫绶大官。张氏之兄，尝为其小吏，识之。乃言曰：“吏部沈公也。”俄又呼曰”尚书来“，未有识者也。逡巡复连呼曰”某来，某来“，皆郎官以上。六七个坐厅前，紫衣吏曰：“可出矣。”群女旋进，金石丝竹，铿鍧震响庭署。酒酣，王并州见张氏而视之，尤属意，谓之曰：“汝习何艺能？”对曰：“未尝学声音。”使与之琴，辞不能。曰：“第操之。”乃抚之而成曲。与之筝亦然，琵琶亦然，皆平生所不习也。王公曰：“恐汝或遗。”乃令口受吟诗：“鬟梳嫽俏学宫妆，独立闲庭纳夜凉。手把玉簪敲砌竹，清歌一曲月如霜。”谓张曰：“且归辞父母，异日复来。”张忽啼寤，手扪衣带谓母曰：“尚书遗诗矣。”索笔录之。母问其故，泣对以所梦，且曰：“殆将死乎。”母怒曰：“汝作魇尔，何以为辞，乃出不祥言如是。”因卧病累日，外亲有持酒肴者，又有将食来者，女曰：“且须膏沐澡瀹。”母听良久，艳妆盛色而至。食毕乃遍拜父母及坐客，曰：“时不留，某今往矣。”因授衾而寝，父母环伺之，俄尔遂卒。会昌二年六月十五日也。 

　　名香谱　宋　叶廷圭　撰 

　　蝉蚕香 
　　交址所贡，唐宫中呼为瑞龙脑。 
　　茵犀香 
　　西域献，汉武帝用之，煮汤辟疠。 
　　石叶香 
　　魏文帝时，腹题国贡，状如云母，可以辟疫。 
　　百濯香 
　　孙亮为四姬合四炁香衣，香百濯不落，因名。 
　　凤髓香 
　　唐穆宗藏，真岛出，焚之崇礼。 
　　紫述香 
　　《述异记》云：又名麝香草。 
　　都夷香 
　　《洞冥记》云：香如棘核，食之不饥。 
　　荃芜香 
　　燕昭王时，出波弋国，浸地则土石皆香。 
　　辟邪香、瑞麟香、金凤香 
　　唐同昌公主带玉香囊，芬馥满路。 
　　月支香 
　　月支国进，如卵，烧之辟疫百里，九月不散。 
　　振灵香 
　　《十洲记》云：聚窟洲有树如枫叶，香闻数百里。 
　　返魂香、震檀香、惊精香、返生香、却死香 
　　月支国一香五名，尸埋地下者，闻之即活。 
　　千亩香 
　　《述异记》云：以林名香。 
　　■齐香 
　　出波斯国，入药，治百病。 
　　龟甲香 
　　《述异记》云：即桂香之善者。 
　　兜末香 
　　《本草》：汉武帝西王母降，焚是香也。 
　　沉光香 
　　《洞冥记》云：涂魂国，烧之有光。 
　　沉榆香 
　　《拾遗记》：黄帝封禅，焚之。 
　　蘅芜香 
　　汉武帝梦李夫人，授此香。 
　　百蕴香 
　　飞燕浴身用此。 
　　月麟香 
　　文帝宫中爱女，号“袖里春”。 
　　辟寒香 
　　焚之可以辟寒。 
　　龙文香 
　　汉武帝时，外国进。 
　　千步香 
　　南郡所贡，焚之，千步内，犹有香气。 
　　九和香 
　　《三洞珠囊》曰：玉女擎玉炉焚之。 
　　九真香、青木香、沉水香 
　　皆合德上飞燕襚中物。 
　　罽宾国香 
　　杨牧席间焚之，上有楼台之状。 
　　拘勿头华香 
　　拘勿头国进，香闻数里。 
　　精祇香 
　　出涂魂国，焚之辟鬼。 
　　飞气香 
　　《珠囊》曰：真人所烧。 
　　五枝香 
　　烧之十日，上彻九重。 
　　羯布罗香 
　　《西域记》云：树如松，色如冰雪。 
　　大象藏香 
　　因龙斗而生，若烧一丸，兴大光明，珠如甘露。 
　　兜娄婆香、牛头旃檀香 
　　出《典释》。 
　　明庭香　明天发口香 
　　出胥陀寒国。 
　　迷迭香 
　　出西域，焚之去邪。 
　　必栗香 
　　焚之，去一切恶气。 
　　揭车香 
　　《本草》：焚之，去蛀辟臭。 
　　刀圭第一香 
　　唐昭宗赐崔胤一粒，终日旖旎。 
　　曲水香 
　　香盘即之，似曲水像。 
　　鹰嘴香 
　　番人出，焚之辟疫。 
　　乳头香 
　　曹务光理赵州，用盆焚，云：“财易得，佛难求。” 
　　助情香 
　　安禄山进，玄宗含之，筋力不倦。 
　　夜酣香 
　　炀帝迷楼所梦也。 
　　雀头香 
　　魏文帝遣使于吴，求雀头香。 
　　伴月香 
　　徐铉月夜露坐，焚之，故名此。 
　　鸡舌香 
　　汉侍中刁存事，又尚书郎含鸡舌香奏事。 
　　安息香 
　　出三佛齐国。 
　　亚湿香 
　　出占城国。 
　　金颜香 
　　出大食、真腊国。 
　　神精香（一名荃蘼，一名春芜） 
　　出波弋，即前荃芜香也。其皮如丝，可以为布。 
　　沉光香、明庭香、金磾香、涂魂香 
　　元封中，外国所献。 
　　蓬莱香 
　　即沉水香结未成者，成片如小芝及大菌之状。 
　　鹧鸪斑香、思劳香 
　　出日南，如乳香。 
　　橄榄香 
　　状如黑胶，炙烧毫粒，经旬不散。 


　　〖注：■，香+敝去攵，音别，〗 

　　清尊录　宋　廉布　撰 

　　政和初，冀州客次中。或言某官之家有异事，语未毕，而某官者至。因自言：某妻生一男一女而死，某既再娶矣。一日，亡妻忽空中有声，如小儿吹叫子状，三二日辄一至。某问之曰：“君亦有形乎？”曰：“有之。”即见形如平生，叙旧感泣。然近人辄引去，常相距十许步。因谓曰：“昔为夫妇，今忍不相亲？”于是相与坐堂中。某起执其手，则坚冷如冰铁，妻勃然掣手去。后五日，乃复来，愠曰：“前日遽惊我，何耶？”某再三谢之，竟不可近。久之，后妻忽梦其先祖云：“汝夫前妻为怪，乃阴府失收耳，今已召捕且获。”后数日果绝。 
　　建炎初，关陕交兵。京西南路安抚使司檄诸郡：“凡民家畜三年以上粮者，悉送官，违者以乏军兴论。”金州石泉县民杨广，赀鉅万，积粟支三十年，因是悒悒得疾。广故豪横兼并，其乡邻甚患苦之。既病笃，绝恶见人，虽妻子不得见。自隙窥之，则时捽所藉稻葶而食之，日所食方数尺。乃死，敛毕，棺中忽有声，若追蹋者。家人亟呼匠欲启棺，匠曰：“此非苏活，殆必有怪，勿启。”其子不忍，启之，则一驴跃出，嘶鸣甚壮，衣帽如蝉蜕然，因絷之隙屋中。一日，其子妇持草饲驴，忽跳啮妇臂流血，妇粗暴忿怒，取抹草刀刺之，立死。广妻遂诉县称妇杀翁，县遣修武郎王直臣往验之，备得其事。 
　　兴元民有得涂遗小儿者，育以为子。数岁，美姿首。民夫妇计曰：“使女也，教之歌舞，独不售数十万钱邪？”妇曰：“固可诈为也。”因纳深屋中，节其食饮，肤发腰步，皆饰治之。比年十二三，嫣然美女子也。携至成都，教以新声，又绝警慧，益秘之不使人见。人以为奇货，里巷民求为妻，不可，曰：“此女当归之贵人”。于是女僧及贵游好事者，踵门一觌面，辄避去，犹得钱数千，谓之“看钱”。久之，有某通判者来成都，一见心醉，要其父必欲得之，与直至七十万钱，乃售。既成券，喜甚，置酒与客饮，使女歌侑酒。夜半客去，拥而致之房，男子也。大惊，遣人呼其父母，则遁去不知踪迹。告官召捕之，亦卒不获。时张子公尹蜀云。 
　　郑州进士崔嗣复预贡入都，距都城一舍，宿僧寺法堂上。方睡，忽有声叱之者，嗣复惊起视之，则一物如鹤，色苍黑，目炯炯如灯，鼓翅大呼甚厉。嗣复惶恐，避之庑下，乃止。明日语僧，对曰：“素无此怪，第旬日前有丛柩堂上者，恐是耳。”嗣复至都下，为开宝一僧言之。僧曰：“《藏经》有之，此新死尸气所变，号‘阴摩罗鬼’。”此事王硕侍郎说。 
