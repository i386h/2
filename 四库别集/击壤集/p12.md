<!-- { "loadSidebar": true } -->
　　一春吟
　　一春九十日风雨占几半花好不成观心狂未能按
　　举世吟
　　举世自纷纷谁为无事人吾生独何幸卧看洛阳春
　　春水吟
　　春水渌成波成波无奈何难将染它物止可染轻罗
　　春雨吟
　　春雨细如丝如丝霡霂时如何一霶霈万物尽熈熈
　　可惜吟
　　可惜熈熈一片春不多时节覔无因眼前园苑知何限只见莺啼不见人
　　簮花吟
　　簮花犹且强年少诉酒固非佯小心花好酒嘉情更好奈何明日病还深
　　春去吟
　　春去休惊晚夏来还喜初残芳虽有在得似緑隂无奉别尧夫先生承见留数刻渍梅酒磨沉水饮
　　别聊书代谢　　　　　　　　中师
　　磨汤渍酒重分携景霁和风二月时莫忘天津别君处黄梅庭下半离披
　　和大尹李君锡龙图留别诗
　　多情大尹辞春去正是羣芳烂漫时自古英豪重恩意羣芳慎勿便离披
　　走笔和君锡尧夫　　　　　　　　光
　　先生洛社坐忘机大尹朝天去佐时今日梅花浮别酒青云早晚重来披
　　答李希淳屯田三首
　　去嵗尝防逺寄诗当时巳叹友朋希如今存者殆非半不纵欢逰待几时
　　竹间水际情怀好月下风前意思多洛社过从无事日非吾数辈更谁何
　　胸中日月时舒惨笔下风云旋合离老去无成尚如此不知成后更何为
　　笺年老逢春八首
　　年老逢春春莫疑
　　笺云物理窥开后人情照破时且无形可见只有意能知
　　老年才防惜芳菲
　　笺云一嵗正荣处三春特盛时是花堪爱惜况见好花枝
　　自知一赏有分付
　　笺云羣卉争妍处奇花独异时东君深意思亦恐要人知
　　谁让万金无孑遗
　　笺云白日偏催处黄金欲尽时侈心都用了始得一开眉
　　美酒饮教防醉后
　　笺云瓮头喷液处盏面起花时有客来相访通名曰伏羲
　　好花看到半开时
　　笺云风轻如笑处露重似啼时只向笑啼处浓香惹满衣
　　这般意思难名状
　　笺云隂阳初感处天地未分时言语既难到丹青何处施
　　只恐人间都未知
　　笺云酒到醺酣处花当烂漫时醺酣归酩酊烂漫入离披
　　谢彦国相公和诗用醉和风雨夜深归
　　道堂闲话尽多时尘外杯觞不浪飞初上小车人已静醉和风夜深归
　　谢君实端明用只将花卉记冬春
　　有时自问自家身莫是羲皇已上人日往月来都不记只将花卉记冬春
　　谢君贶宣徽用少防今已应星文
　　一字诗中义未分少防今已应星文闲人早是无凭据更与闲人开后门
　　谢安之少卿用始知安是道梯阶
　　窝名安乐直堪咍臂痛头风接续来恰见安之便安乐始知安是道梯阶
　　谢开叔司封用无事无求得最多
　　客问人间事若何尧夫对曰不知它居林之下行林下无事无求得最多
　　谢伯淳察院用先生不是打乖人
　　经纶事业须才者爕理功夫有巨臣安乐窝中闲偃仰焉知不是打乖人
　　自谢用此乐直从天外来
　　得自苦时终入苦来从哀处卒归哀既非哀苦中间得此乐直从天外来
　　别谢彦国相公三首
　　和诗韩国老见比以宣尼引彼返鲁事指予来西畿【迁洛时】日星功共大麋鹿分同防华衮承褒借将何答所知仲尼天纵自诚明造化功夫发得成见比当初归鲁事尧夫才业若为情
　　尝走狂诗到座前座前仍是洞中仙无涯风月供才思清润何人敢比肩
　　别谢君实端明
　　曹王八斗才今日为余催锦绣佳章里芝兰秀句开烦疴躯体溽暑烁楼台宜把君诗讽清风当自来
　　大字吟
　　诗成半醉正陶陶更用如椽大笔抄尽得意时仍放手到凝情处畧濡毫鲁阳却日功犹浅宗慤乘风志未髙写出太平难状意任它天下颂功劳
　　教子吟
　　为人能了自家身千万人中有一人虽用知如未知説在乎行与不行分该通始谓才中秀杰出方名席上珍善恶一何相去逺也由资性也由勤
　　臂痛吟
　　老苦头风已病躯新添臂痛又何如无妨把盏只妨拜虽废梳头未废书不向医方求效验惟将谈笑且消除大凡物老须生病人老何由不病乎
　　世上吟
　　世上偷闲始得闲我生长在不忙间光隂有限同归老风月无涯可慰顔坐卧绕身惟水竹登临满目但云山醉眠只就花隂下转破花隂梦始还
　　逸书吟
　　丹山谁道鳯为巢事下吾能见九苞逸句得时如虎变大篇成处若神交千端蜀锦新畨様万树春华暖弄梢天马无踪周八极但临风月镫相
　　旋风吟二首
　　安有太平人不平人心平处固无争棊中机械不愿看琴里语言时喜聴少日挂心惟帝典老年留意只羲经自知别得收功处松桂隆冬始见青
　　松桂隆冬始见青蒿莱盛夏亦能荣光隂去后绳难系利害在前人必争万事莫于疑处动一身常向吉中行人心相去无多逺安有太平人不平
　　又二首
　　近日衰躯有病侵如何医药不求寻轩前宻叶自成幄砌下黄花空散金闲看蜜蜂收蜜意静观巢燕垒巢心非闗天下知音少自是尧夫不善琴
　　自是尧夫不善琴非闗天下少知音老年难做少年事年少不知年老心将养精神便静坐调停意思喜清吟如何医药不寻访近日衰躯有病侵
　　头风吟
　　近日头风不柰何未妨谈笑与髙歌人才相去不甚逺事体所争能许多闭目面前都是暗开怀天外更无它若由智数经营得大有英雄善揣摩
　　答客吟
　　説者从来太过乎道须能巻又能舒人间好事不常有天下奇才何处无年近从心惟防杖诗逢得意便操觚快心亦恐诗拘束更把狂诗大字书
　　老去吟
　　老去无成不入时中年养病只吟诗因乘意思要舒放肯把语言生事治世上闲愁都一致人间何务更能为携笻晩步天津畔为报沙鸥慎勿飞
　　行年六十有三嵗二十五年居洛阳林静城中得山景池平坐上见江乡赏花长被杯盘苦爱月屡为风露伤看了太平无限好此身老去又何妨
　　依韵和王安之判监少卿
　　人行一善已为优何况夫君百行修曩日慈闱贪眷恋多年官路不追求官才少列辜清徳职异上庠尊白头洛社逾时阻相见许多欢意却还休
　　晓事吟
　　晓物情人为晓事知时态者号知人知人失后却成害晓事过时还不淳
　　鲜欢吟
　　生不争名与争利夫君何故鲜欢意以道自重固有之非理相干是无谓白日升天恐虚传金貂换酒何曽醉谁云忧挠大于山亦是人间常式事
　　病起吟
　　病作因循一月前岂期为苦稍淹延朝昏饮食是难进躯体虚羸不可言既劝佳賔持酒盏更将大笔写诗篇始知心者气之帅心快沉疴自释然
　　半醉吟
　　半醉上车儿车儿穏碾归轻风迎面处翠栁拂头时意若兼三事情如拥九麾这般闲富贵料得没人知半醉小车行世间无此荣凉风迎面细垂栁拂头轻意若兼三事情如拥万兵这般闲富贵料得没人争
　　览照吟
　　凌晨览照见皤然自喜皤然一叟仙慷慨敢开天下口分明髙道世间言虽然天下本无事不那世间长有贤自问此身何所用此身惟称老林泉
　　人夀吟
　　人夀百年间其间多少难予今六十三何止于一半骨瘦固非清髪白岂谓筭便化不为夭况且粗康徤
　　太平吟
　　身老太平间身闲心更闲非贵亦非贱不饥兼不寒有賔须置酒无日不开顔第一条平路何人伴往还
　　古琴吟
　　长随书与棊贫亦乆藏之碧玉琢为轸黄金拍作徽典多因待客弹少为求知近日僮奴恶须防煮鹤时
　　求信吟
　　始则求人信有知有不知既而求自信人或多知之今我不求信何人更起疑无可无不可安往不熈熈
　　蝎蛇吟
　　蛇毒逺于生蝎毒近于死蛇蝎虽不同其毒固无异蛇以首中人蝎以尾用事柰何天地间畏首又畏尾
　　自在吟
　　心不过一寸两手何拘拘身不过数尺两足何区区何人不饮酒何人不读书柰何天地间自在独尧夫
　　心安吟
　　心安身自安身安室自寛心与身俱安何事能相干谁谓一身小其安若泰山谁谓一室小寛如天地间
　　论诗吟
　　何故谓之诗诗者言其志既用言成章遂道心中事不止錬其辞抑亦錬其意錬辞得竒句錬意得余味
　　为善吟
　　人之为善事善事义当为金石犹能动鬼神其可欺事须安义命言必道肝脾莫问身之外人知与不知
　　即事吟
　　事到患来频何由得任真就新须果敢从善莫因循盗亦自有道人而或不仁义縁无定体安处是行身
　　偶得吟
　　日为万象精人为万物灵万象与万物由天然后生言由人而信月由日而明由人与由日何尝不太平
　　静坐吟
　　人生固有命物生固有定岂谓人最灵不如物正性或闻隂有鬼善能致人死致死设有由死外何所求又况人之命系天不系它隂鬼设有灵独且柰天何
　　静乐吟
　　和气四时均何时不是春都将无事乐变作有形身静把诗评物闲将理告人虽然无鼔吹此乐世难伦
　　男子吟
　　欲作一男子须了四般事财能使人贪色能使人嗜名能使人矜势能使人倚四患既都去岂在尘埃里
　　望雨
　　盛夏乆不雨满天下愁苦安得一片云救取人间否乆旱偶成雨方喜慰愁苦虽能敛尘土不能救禾黍
　　四义吟
　　小人固无知惟以利为视君子固不欺见得还思义思义不顾死见利或忘生二者之所起平之与不平
　　金帛吟
　　金帛一种物所用固不常聘则谓之币赆则谓之将贸则谓之货积则谓之藏赂则谓之贿窃则谓之赃
　　盗伯吟
　　盗伯窥财物其心不虑它取时惟恐少败后只嫌多盗伯窥财物其心只虑添安得取时贪却似败时嫌
　　待物吟
　　待物莫如诚诚真天下行物情无逺近天道自分明义理须宜顾才能不用矜世间闲縁饰到了是虚名
　　唐虞吟
　　天下目为目谓之明四目天下耳为耳谓之达四聪前旒与黈纩所贵无近情无为无不为知此非虚生
　　曝书吟
　　虫蠧书害少人蠧书害多虫蠧曝已去人蠧当如何
　　两犯吟
　　这般事业人难继此个功夫世莫传窥牖知天乃常事不窥牖见是知天
　　悯旱
　　正要雨时须不雨已成灾处更成灾如何百谷欲焦烂遍地止存蒿与莱
　　无事吟
　　人间万事若磨持丛入枯荣利害机只有一般无对处都如天地未分时
　　阁上招友人
　　清风正蔼如小阁枕通衢不欲乆独擅能来同享无
　　忆梦吟
　　心足而家贫体踈而情亲开襟知骨瘦发语见天真
　　大笔吟
　　诗成大字书意快有谁如巨浪银山立风樯百尺余酒喜小杯饮诗快大字书不知人世上此乐更谁如
　　仁圣吟
　　体道之谓圣如天之谓仁如何仁与圣天下莫敢伦
　　自庆吟
　　俗阜知君徳时和见帝功况吾生长老俱在太平中



　　击壤集卷十一
　　钦定四库全书
　　击壤集巻十二　　　　　　宋　邵雍　撰心耳吟
　　意亦心所至言须耳所闻谁云天地外别有好乾坤
　　人鬼吟
　　既不能事人又焉能事鬼人鬼虽不同其理何尝异
　　梦中吟
　　梦里常言梦谁知觉后思不知今亦梦更説梦中时
　　日中吟
　　日中为噬嗑交易是寻常彼各不相识何复更思量
　　月到梧桐上吟
　　月到梧桐上风来杨桞边院深人复静此景共谁言
　　步月吟
