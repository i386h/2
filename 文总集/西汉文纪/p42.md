<!-- { "loadSidebar": true } -->
　　千里而战兵不获利今匈奴负戎马之足怀禽兽之心迁徙鸟举难得而制也得其地不足以为广有其众不足以为彊自上古不属为人汉数千里争利则人马罢虏以全制其敝且彊弩之极矢不能穿鲁缟冲风之末力不能漂鸿毛非初不劲未力衰也击之不便不如和亲【并史记○汉书兵上有即字禽作鸟举作集其敝下有云势必危殆臣故以为不如和亲无且强弩至不便数句】
　　李广利【李夫人兄以征大宛功封海西侯征和中击匈奴兵败降后为单于所杀】上言攻宛书【太初元年以广利为贰师将军伐大宛取善马既西度盐水诸小国皆不肯给食士皆饥罢广利上书上怒为发兵赍粮攻宛城急宛贵人杀其王母寡而尽出善马归汉然士多物故天子不録其过诏封焉亦以李夫人幸故也】
　　道逺多乏食然士卒不患战而患饥人少不足以拔宛愿且罢兵益发而复往
　　武帝封李广利海西侯诏
　　匈奴为害久矣今虽徙幕北与旁国谋共要絶大月氏使遮杀中郎将江故鴈门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从泝河山涉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千戸
　　路博德
　　上言击匈奴奏【李陵为骑都尉屯张掖天汉二年贰师出酒泉击右贤王于天山召陵使为贰师将辎重陵愿得自当一队以歩兵五千陟单于庭上壮而许之诏彊弩都尉路博德将兵半道迎陵博德羞为陵后距书奏上怒疑陵悔不欲出而教之上书乃诏博徳及陵陵遂出居延北行至浚稽山举图所遇山川地形使麾下骑还以闻上幸悦】
　　方秋匈奴马肥未可与战臣愿留陵至春俱将酒泉张掖骑各五千人并击东西浚稽可必禽也
　　武帝诏路博德
　　吾欲予李陵骑云欲以少击众今虏入西河其引兵走西河遮钩营之道
　　诏李陵
　　诏陵以九月发出遮虏鄣至东浚稽山南龙勒水上俳佪观虏即亡所见从浞野侯赵破奴故道抵受降城休士因骑置以闻所与博徳言者云何具以书对
　　孔仅　东郭咸阳【仅南阳大冶咸阳齐之大鬻盐竝为大农丞】
　　盐铁议奏【大农上盐铁丞仅咸阳言遂使仅咸阳乘传举行天下盐铁作官府】
　　山海天地之臧宜属少府陛下弗私以属大农佐赋愿募民自给费因官器作鬻盐官与牢盆浮食奇民欲擅干山海之货以致富羡役利细民其沮事之议不可胜听敢私铸铁器鬻盐者釱左趾没入其器物郡不出铁者置小铁官使属在所县
　　公卿请筭缗钱奏【盐铁议起商贾以币之变多积货逐利于是公卿上言】
　　郡国颇被灾害贫民无产业者募徙广饶之地陛下损膳省用出禁钱以赈元元寛贷而民不齐出南畞商贾滋众贫者畜积无有皆仰县官异时算轺车贾人之缗钱皆有差请算如故诸贾人末作贳贷卖买居邑贮积诸物及商以取利者虽无市籍各以其物自占率缗钱二千而算一诸作有租及铸率缗钱四千算一非吏比者三老北边骑士轺车一算商贾人轺车二算船五丈以上一算匿不自占占不悉戍边一嵗没入缗钱有能告者以其半畀之贾人有市籍及家属皆无得名田以便农敢犯令没入田货
　　卜式【河南人歴御史大夫贬太子少傅】
　　请从讨南粤书【武帝时方事匈奴式上书愿输家财助边拜中郎后迁齐相防吕嘉反南粤式上书上贤之下诏赐爵】
　　臣闻主媿臣死羣臣宜尽死节其驽下者宜出财以佐军如是则强国不犯之道也臣愿与子男及临菑习弩博昌习船者请行死之以尽臣节
　　武帝封卜式诏
　　朕闻报德以徳报怨以直今天下不幸有事郡县诸侯未有奋繇直道者也齐相雅行躬耕随牧畜蕃辄分昆弟更造不为利惑日者北边有兴上书助官往年西河嵗恶率齐人入粟今又首奋虽未战可谓义形于内矣其赐式爵闗内侯黄金四十斤田十顷布告天下使明知之【汉书○史记卜式上书臣闻主忧臣辱南越反臣愿父子与齐习船者往死之天子下诏曰卜式虽躬耕牧不以为利有余辄助县官之用今天下不幸有急而式奋愿父子死之虽未战可谓义形于内赐爵闗内侯金六十斤田十顷】
　　胡建【字子孟河东人歴渭城令昭帝时坐忤盖主自杀】
　　斩监御史奏
　　【建为军正丞时监军御史穿北军垒垣以为贾区建隂约其从卒引御史斩之奏闻上壮其节制书答焉】
　　臣闻军法立武以威众诛恶以禁邪今监御史公穿军垣以求贾利私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰壁垒已定穿窬不繇路是谓奸人奸人者杀臣谨案军法曰正亡属将军将军有罪巳闻二千石以下行法焉丞于用法疑执事不诿上臣谨以斩昧死以闻
　　武帝报胡建制
　　司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉【并汉书】
　　田仁【赵陉城人叔少子歴丞相司直坐纵太子出城门诛】
　　刺举三河太守书【仁为丞相司直上书三河太守皆下吏诛死是时河南河内皆御史大夫杜周父兄子弟河东右丞相子孙也武帝以为能拜仁为丞相司直】
　　天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏【史记补】
　　常丽
　　河间王德諡献奏【徳为景帝子脩学好古被服儒术元光中薨中尉常丽以闻○太行令奏以下似非丽语】
　　王身端行治温仁恭俭笃敬爱下明知深察恵于鳏寡大行令奏諡法曰聪明睿知曰献宜諡曰献王
　　庄芷【汉书作严正】
　　告淮南王安隂事书【王后荼生太子迁有蘖子不害王不爱不得侯不害子建材髙有气常怨望太子太子数笞建建知王与太子反谋使夀春荘芷上书下廷尉】
　　毒药苦于口利于病忠言逆于耳利于行今淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可征问具知淮南隂事【史记】
　　郑当时【字荘陈人歴位大司农为汝南太守卒官】
　　漕渠议【武帝元光中河决瓠子久不复塞时当时为大司农言上以为然令水工徐伯表发卒穿漕渠三嵗而通漕以大利渠下民得以漑】
　　异时闗东漕粟从渭中上度六月而罢而漕水道通九百余里时有难处引渭穿渠起长安竝南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷【史记○渭中上汉书作渭上漕水道作渭水道并作旁而渠上有罢字溉下无田字】
　　畨系
　　渠田议【河东守畨系言上以为然发卒数万人作渠田数嵗河移徙渠不利田不能偿种遂废】
　　漕从山东西歳百余万石更底柱之艰败亡甚多而烦费穿渠引汾溉皮氏汾隂下引河溉汾隂蒲坂下度可得五千顷故尽河堧弃地民茭牧其中耳今溉田之度可得谷二百万石以上谷从渭上与闗中无异而底柱之东可毋复漕【汉书○艰史记作限五千顷下又有五千顷句】
　　延年
　　上治河书【先是河决塞瓠子筑宫曰宣防顷后方事匈奴言便利者甚众齐人延年上书上壮而报之】
　　河出昆仑经中国注渤海是其地埶西北髙而东南下也可案图书观地形令水工准髙下开大河上领出之胡中东注之海如此闗东长无水灾北边不忧匈奴可以省隄防备塞士卒转输胡冦侵盗覆军杀将暴骨原野之患天下常备匈奴而不忧百越者以其水絶壤断也此功壹成万世大利
　　武帝报延年
　　延年计议甚深然河乃大禹之所道也圣人作事为万世功通于神明恐难改更【并汉书】
　　桑羊
　　请田轮台奏【武帝初通西域置校尉屯田渠梨是时军旅连出海内虚耗征和中贰师将军李广利降匈奴上既悔逺征伐而捜粟都尉桑羊与丞相御史奏田轮台上下诏深陈既往之悔封丞相田千秋为富民侯下诏曰方今之务在于力农以赵过为捜粟都尉】
　　故轮台以东捷枝渠犂皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以为可遣屯田卒诣故轮台以东置校尉三人分护各举图地形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一嵗有积谷募民壮健有累重敢徙者诣田所就畜积为本业益垦溉田稍筑列亭连城而西以威西国辅乌孙为便臣谨遣征事臣昌分部行边严敕太守都尉明防火选士马谨斥蓄茭草愿陛下遣使使西国以安其意臣昧死请
　　武帝罢田轮台诏
　　前有司奏欲益民赋三十助边用是重困老弱孤独也而今又请遣卒田轮台轮台西于车师千余里前开陵侯击车师时危湏尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉驴槖驼负食出玉门迎军吏卒起张掖不甚逺然尚厮留甚众曩者朕之不明以军候上书言匈奴缚马前后足至城下驰言秦人我匄若马又汉使者久留不还故兴师遣贰师将军欲以为使者威重也古人卿大夫与谋参以蓍不吉不行乃者以防马书徧视丞相御史二千石诸大夫郎为文学者乃至郡属国都尉成忠赵破奴等皆以虏自缚其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及太卜蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反谬重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能饥渴失一狼走千羊乃者贰师败军士死略离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提挈捜索问以所闻今边塞未正阑出不禁障候长吏使卒猎兽以皮肉为利卒苦而防火乏失亦上集不得后降者来若捕生口虏廼知之当今务在禁苛暴止擅赋力本农脩马复令以补缺毋乏武备而巳郡国二千石各上进畜马方略补边状与计对【汉书】
　　壶关三老令狐茂【见荀悦汉纪汉书无姓】
　　救太子据书【巫蛊事起太子为江充所譛迫假节发兵斩充武帝使丞相刘屈牦捕反者太子战败亡不得上怒甚羣臣莫敢言壶闗三老茂上书救太子天子感寤而太子亡之湖为吏捕自经死】
