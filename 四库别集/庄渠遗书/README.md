<!-- { "loadSidebar": true } -->
《庄渠遗书》　（明）魏校


钦定四库全书 

　　集部六 

　　庄渠遗书 

　　别集类五 

　　明 

　　提要 

　　臣等谨案庄渠遗书十六巻明魏校撰校有周礼沿革传已着録校欲行周礼于后世其说颇为迂阔所著六书精藴欲以古篆改小篆而所列古篆又多杜撰尤为纰缪然校见闻较博学术亦醇故是集文律谨严不失雅正考据亦具有根柢无忝于儒者之言其御礼问经义诸条亦多精确惟郊祀论一篇谓见于经者独有南郊无北郊而以社当地祇之祭不知大司乐方丘之文与圜丘相对圜丘为郊天方丘为祭地可知未闻祭社于泽中之方丘且于夏至之日也又祭法瘗埋于泰折祭地也与燔柴于泰坛祭天之文相对皆北郊祭地之显证校乃引周礼阴祀用黝牲驳祭法祭地用骍犊为附会不知周礼为一朝之制礼记则杂述旧典不能强合先儒辨之甚明无庸横相牵合自生纠结也 

　　乾隆四十六年閠五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　庄渠遗书巻一 

　　（明）魏校 撰 

　　○奏疏 

　　讲详郊祀大礼疏 

　　提督四夷馆太常寺卿臣魏校谨奏为昧死应诏陈言讲详郊祀大礼事臣闻礼惟圣人为能飨帝惟孝子为能飨亲祭非物自外至者也自中出生于心者也心惕而奉之以礼昔我太祖髙皇帝祀天圜丘祀地方丘厥后合祀于南郊遂为定制其心必大有不安者矣是故不惮变古肆我皇上以上下之分阴阳之义将复太祖初制改定厥制其心亦必大有不安者矣是故不惮变祖然则如之何而心乃安曰心天心也空空无我精义入神而毋容私焉合乎天心则心乃安今圣制前定断以不疑而犹询羣臣亲降纶綍俾各陈所见闻盖欲如帝舜之朕志先定询谋佥同鬼神其依龟筮协从武王之汝则有大疑谋及卿士谋及庶人谋及卜筮也臣愚不佞既弗能曲学阿世亦罔敢面从退言窃念先王制礼宫室也主中溜冕服也尊黼黻饮食也尚元酒太羮皆莫能忘其始矧太祖实始开创我国家一旦闻议变祖戚戚痛伤厥心口嗫嚅弗忍发黙而勿言乎又念三代而下圣人之心学不明儒以训诂溺心而六经成糟粕厯代每有制作则诸儒持论各挟胜心宁悖经而弗敢悖传记宁违先圣而弗敢违其经师名为聚讼世又下衰文献通考复掇诸儒糟粕成书眩惑心目窒天聪明弊也久矣天挺皇上志欲度越古今一则若稽先王二则若稽先王惜乎羣臣未能因心以广治酌古而通诸今日我皇上之诏行亲蚕于北郊也乃举千百年之旷典而羣臣弗能推明周礼使我皇上之慊于志而但引用文献通考袭汉魏之旧仪若应故事者臣诚惜之欲举周礼开广圣心会得痟首之疾弗果今兹郊祀大礼臣愚过虑诚恐羣臣不深惟圣经之醇祖训之重详究制作本旨洞达幽明而轻易变易既非先王之典而徒取祖宗成法纷更之则我皇上之心滋有大不安者矣惟我皇上之更定郊祀何心也惕然动于中惟欲内尽于已而外顺于道也乃天心也皇天后土实鉴此心祖宗在天之灵实鉴此心非敢狭小祖宗制度也非敢示天下为美观自作则也天地祖宗实鉴知之臣既推原我皇上之心复述臣一人前后所见异同着为郊祀论二篇以开明我皇上之心务求本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑则改之而心安改之可也改之而心未安弗改可也谨写成二本一乞留备御览一下礼部看详臣不胜恐惧之至为此具本亲赍奏闻伏候勅旨 

　　郊祀论上 

　　臣少有志古礼常论郊祀其言曰天地分祭合祭之议久矣愚请折诸孔子孔子赞易曰大哉干元至哉坤元在礼曰郊社禘尝尊无二上巍巍上帝与皇地示并列既非所以尊天荡荡皇地示厌于上帝而不得独全其尊又岂所以尊地哉虽然孔子赞易曰干天也故称乎父坤地也故称乎母在礼王者父事天母事地宜若可以合祀然夫天地絪缊以气化也男女媾精以形化也上帝皇地示之尊岂若父母之以夫妇牉合邪或疑分祀天地周礼文繁也夏殷而上其礼简质今无所于稽安知其不合祀哉夫唐虞秩宗典三礼与周礼大宗伯掌建邦之天神人鬼地示之礼以佐王建邦国先后一揆天地合祀则渎矣臣昔所论著云尔尝语友人李承勋莫能难也而戒臣持论太早自信太过言若逆臣耳者厥后臣学颇进益知义理无穷不敢傲然自贤又从而考诸周礼大宗伯以禋祀祀昊天上帝以实柴祀日月星辰以槱燎祀司中司命飌伯雨师皆序天神也以血祭祭社稷五祀五岳以狸沈祭山林川泽以疈辜祭四方百物皆序地示也初未尝言皇地示考诸尚书丁巳用牲于郊牛二祀天也越翼日戊午乃社于新邑牛一羊一豕一祭社稷也亦未尝及皇地示汤之伐夏也昭告于上天神后武王厎商之罪告于皇天后土亦未尝及皇地示臣又徧考传记曰祀帝于郊所以定天位也祀社于国所以列地利也且郊特牲而社稷太牢于郊曰大报焉于社曰美报焉兆于南郊就阳位也则曰郊以明天道君南乡于北牖下答阴之义也则曰社以神地道而终之曰尊天而亲地也亦皆不言皇地示周礼封人设王社壝大祝建邦国先告后土古人造字地土也社土示也诸儒释社曰五土之神故以社为小而欲别立北郊祭地以对南郊祀天其言无所考证具五土者各止山林川泽丘陵坟衍原隰而言也后土者总大地全体而言也乃知皇地示即后土异称如昊天上帝一称天皇大帝也其名本出纬书而礼家因以南北二郊对此亦纬书而礼家引之以释经传耳按周礼大司乐凡乐圜钟为宫黄锺为角太簇为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫太簇为角姑洗为征南吕为羽灵鼔灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣说者误解冬至祀天于圜丘夏至祀地于方泽此南北郊之议所自出也不知圣经总言神祗各以类应故曰天神皆降地示皆出求天神当于阳生求地示当于阴生凡神皆坛其象圜凡示皆坎其象方经又言凡祀神示者以冬日至致天神人鬼以夏日至致地示物鬽亦泛言阴阳感格之道非専谓冬至夏至日也以经考之六经皆无南北郊惟此一章又出于诸儒之误训其不足征也明矣况大司乐分乐之言后世皆莫能晓其义止当阙疑阙殆故曰尽信书不如无书祭法谓燔柴于泰坛祭天也瘗埋于泰祈祭地也用骍犊凡传记言南北郊者亦惟此一章按周礼阳祀用骍牲阴祀用黝牲今槩言骍犊附会显然以经正传之讹则言南北郊者无足征矣复请折诸孔子曰郊社之礼所以祀上帝也朱子释曰郊祀天社祭地不言后土省文胡氏又谓古者祭地于社犹祀天于郊后世不当崇地抗天周礼禋祀昊天上帝血祭社稷而别无地示四圭有邸舞云门祀天两圭有邸舞咸池祭地而别无祭社则以郊对社可知矣臣所考郊祀礼制圣经贤传皆可征但礼必有义臣求之而未得也虚中以俟之盖学不可以不思而思之道贵乎切近贵乎优游不可强迫也其后臣学鞭辟近里天聪明若有开者始悟人称上天下地者皆徇名言未造实际者也天地浑是一体正如我身上帝至灵正如我心百神正如我身百体魂魄后土亦我体魄之大者耳人之灵安得有二也故杨震谓天知地知子知我知而程子曰天地无二知渊哉言也岂惟天地一体人与天地亦浑然同体形骸虽各间隔而一气相贯通人但知躯殻内是吾身而不知通宇宙是吾身故好名好胜作好作恶种种私妄縁躯殻生若天地万物一体则能廓然无我痒痾疾痛举切吾身矣地不可以对天故以社配郊则可以北郊对南郊则大不可惟心无对上帝至尊岂有对邪圣质髙明试以臣言黙加体验将洞然贯天人矣地不可与天对夏至亦不可与冬至对圣人扶阳抑阴一阳之始生也圣人重之故曰复其见天地之心乎若有对则是复见天心姤见地心也贞下起元在一岁冬至子月为复在一日夜半子时为复在人心静中养出生生善端也是故圣人之学在求仁而求仁之功在主静今夫制律者候黄锺治厯者正日躔皆始于冬至也臣今所见如此昔者蘧伯玉行年五十而知四十九年之非行年六十而六十化未尝不始于是之而卒以为非也今臣生四十八年矣尚觊有进安知后之视今不犹今之视昔乎孔子曰夏礼吾能言之祀不足征也殷礼吾能言之宋不足征也圣人之心其慎重也如是矧我皇上孝子慈孙之心哉臣不肖又安敢纵言及于礼哉 

　　郊祀论下 

