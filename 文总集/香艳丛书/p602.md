<!-- { "loadSidebar": true } -->
　　雅卿，三吴画舫中翘楚也。不知其初何氏女，幼鬻于彭媪，因姓彭。态度翩翩，丰神秀曼，而性尤婉淑，工词曲，通字义，虽年二十许，而风致妍然。贵公子慕其名，尝欲纳为簉室，然终不当雅卿意。尝自叹曰：“吾观来狎邪游者，绝少志诚种，吾耦不在个中求也。”渐江某太史，以平章花月主人，一见姬，赏其艳绝人寰，非风尘中人，并以告诸某茂才。茂才固吴中名下士，时以无子，将纳媵，偕太史过姬家。姬一见如旧识，银灯影里，共话缠绵，愿委身于生。顾生以无力脱籍，蹉跎岁余，姬乃出赀自赎其身，寄书招生。时生室既有娠，及产，男也，事遂寝。姬愁悒竟日，向隅而泣，曰：“某郎有才，固可无我；我将谁托耶？”自此神情惆怅，异于往时，翠袖常蔫，玉容日悴。丙子秋间，猝遭家变，竟从六十老人而去。夫画舫中人，不以利动，不以势屈，于征逐嬉游之中，择人而从，已不多觏，况生足迹未尝至平康，而姬一见倾心，决意从之，岂非才智情谊，高出寻常一等哉。乃好事多磨，夙缘未缔，竟不获成其志，为可悲已。 
　　笑青，不知其姓，右浦人。时逢歉岁，父母鬻之于勾栏，年十五六，丰姿艳绝一时，香名大噪，远近文人才士，咸以一解缠头为快。雪肤花貌，玉管珠喉，乐籍中无不退避三舍，兼以举止温柔，语言娴雅，琵琶数弄，直可服曲圣而服善才，工刺绣，擅针神之誉。所交多贵显，庸夫俗子，不得一见其面，以是声价益增，居市廛中四五年，而车马盈门，履舄交错，未尝少减。镇有陈姓者，虎而冠者也，武断一乡，人莫敢忤，与姬有一面识，艳羡已久，至是以姬齿稍长，谓姬曰：“嫁则为浔阳卖茶妇耳。曷不从我为小星，犹胜门前冷落也。”姬方衔之，而陈某竟为沙咤利，篡取之去。市中某甲，与陈有隙，而与姬有旧盟，投状县中，提集质讯。堂_上公凝眸久之曰:“尔笑青耶？”曰“然。”因释之。归来将重理琴弦，而徐娘已老，风韵无多，不得已插标作烟馆，数年竟沦落而死。或惜笑青盛时不择人而事，以至为浪蝶游蜂所劫，讼结三年，香消一旦，亦殊可嗟已。 
　　影娘，吴门名校书也。丰度娉婷，举止娴雅，香肌贴玉，润脸羞花，非常品也。喜读诗，每有会意，辄忘眠食。居傍虎邱，筑小楼数椽，结构精雅，碗茗炉香，萧然有出尘之致，入其中者，几忘其风流渊薮时世梳妆也。兰陵梦生侨寓于吴，工诗古文辞，于香奁体尤有夙慧。偶偕二三知己，放棹于七里山塘，适与影娘遇，见其柳眉掩月，棠颊羞霞，不觉倾倒。回舟过访，各道姓名，影娘喜曰：“倾慕已久，乃幸遇耶！”即命开筵，备极款洽。梦生即席赠以集唐三律，既脱稿，写以金笺，粘之粉壁，影娘得诗，讽咏不去口，且日：“得君此作，足为李端端解嘲矣。”生曰：“卿亦工诗耶？”曰：“虽嗜之，惜未解音律。”生曰：“暇当为卿指示。”嗣后生日往教之，并肩栏侧，携手花间，执卷吟哦，曼声相和，影娘心领神会，如有夙悟，不半载，居然能拥髻微吟矣。其赠生一绝云： 
　　几树垂杨对绮疏，当年犹忆坠鞭初。 
　　门前如市心如水，只索萧郎尺幅书。 
读其诗，想其见丰韵幽闲，不似庸脂俗粉专博缠头锦者。无何，生有关陇之行，置酒与影娘别，相对汍澜，不能道一语。问别几时？以一年对。则曰：“欢场泡幻耳，炉箑已更，恐无主名花，易遭攀折，奈何？”生亦无可为计，珍重而已。嗣后未知其所终。呜呼！青楼中人，若影娘者，非莲出污泥而不染者乎！舞罢歌余，犹耽吟咏，苏小薛涛，又何多让。梦生既赋痴情，乃不善为之所，征人塞外，思妇闺中，坐使才人自伤薄命，岂情缘未结，好事多磨耶？是足感已。 
　　福蟢，江右人。吴城镇章台中巨擘也。年近破瓜，貌逾娇杏，双翘纤削，锐如结锥，真觉一握凌波，愈饶丰韵也。工弦索，善歌曲，虽樊素小红不能过。古沪蕊珊氏，因事至吴镇，觏姬于客邸。同人以旅馆无聊，为设六博戏，时招福蟢入座。夜深平视，如烛映海棠，益增妍媚。每至街鼓紞如，或不能归，假宿生榻，然不及于乱，但觉爱之甚而不忍扰之也。金溪王氏子，固翩翩 
年少也，其父为县令，王生挟赀入都赴试，以事迂道至镇，作狎邪游，遇姬昵之，啮臂为盟，欲为脱籍。假母欲壑甚奢，莫副其半。王生谋与姬遁，烟波一舸，偕至汉阳。舟中对月言情，望云寄兴，闺闱乐事，甚于画眉，即姬亦自以为得所。不意王令闻之，怒，使人檄逐之出境。东鹣西鲽，自此分离，单鹉孤鸳，易胜愁悒！姬遂附客舟抵皖，复以他事被逮，大遭谴辱，某贾以数十金赎归执箕帚。嗟夫！如姬者，宫临磨蝎，歌唱惊鸾，卒至委身贩竖，亦可谓命薄而遇穷者矣。 
　　莲喜，江右抚州人。虽出自小家，而碧玉多情，绿珠有貌，见者皆以为绰约好女子。而明眸善睐，自具一种韵致。既入平康，身价颇高，游冶子辄以不得一见为恨事，十丈软红尘里，车马盈阗，无不愿争先快觌。蕊珊以辛未之冬，道过抚郡，入城流览，时暮城闭，有友识姬者，导生设宴其家。银烛高烧，云鬟益艳，把酒劝酬，秋波频睇。宵阑拂榻留宾，叩其姓，曰：“婿家邬氏”生肃然起曰：“然则卿固罗敷有夫！何遂作迎人桃柳哉？”喜腼颜告曰：“妾年十六归邬，婿肢体不仁，翁姥以妾少艾多姿，多博缠头以糊口，迫令为之，非素愿也。”生代为悲惋，濒行口占一绝句赠之，云： 
　　起剔兰釭曙色稀，奇香浓染阮郎衣。 
　　生憎江上归帆急，惊散鸳鸯两背飞。 
　　张少卿，毗陵人。流寓吴门，居于干将坊巷。风情月貌，蕙质兰心，洵足以倾倒一时。弦歌之外，又工吟咏，近日吴下名姝，殆无其匹。门前车马，巷里笙歌，过者必谓此中有人。有某鉅公，赠以楹联云：“少之时不亦乐乎，卿以下何足算也。”其名重教坊如此。玉峰樵客，为近今名士中巨擘，偶过苏台，薄游北里，一见姬，以为神仙中人不啻也。欢生却扇，韵度绕梁，既深艳其丰姿，复倍嘉其谈吐，名士倾城，互相慕悦，遂缔同心之结，爰成啮臂之盟，姬亦自以为身有所属矣。乃有金陵某观察，筮仕滇池，羁身沪读，以奉催军糈，解橐吴间，问柳章台，品花吴市，既遇，以为尤物，而姬亦依依如旧识郎。既阅一面而缘深，女亦订三生而心许，微波达意，比冀有心，因倩蹇修，委禽奠雁，为行副室之礼，合卺于曹家巷寓庐，红毹交拜，金盏同倾。梦芜庵主为赋花烛词八绝句，当时以为红玉之归韩元帅，关盼之适张尚书，不是过矣。无何姬重游虎阜，题诗寺壁，意甚凄惋，一时传诵人口。或以为姬身虽跨凤，而犹未能忘情于野鸳鸯，钟情者固应如是耶？玉峰樵客旋复见而和之，音节悲凉，多情者为之拂拭新题，同深惆怅。然闻观察与姬仍未能白首相偕。彼怜薄幸，此叹负心，一寸眉峰，更不知添愁几许。秋草长门，怨深宫女，春风杜曲，梦醒樊川，识姬者，无不爱其才而悲其遇已。姬诗及和诗附后。姬诗云： 
　　风逼篷窗秋杪天，连宵支枕不成眠。 
　　阿侬已作征人妇，谢却歌衫舞扇缘。 

　　稽首慈云大士前，桃花命薄愿垂怜。 
　　难忘旧日情如海，濡墨留题泉石边。 

　　诗写荒祠墨未浓，船头津鼓促行踪。 
　　孙郎若问真消息，己隔云山一万重。 

　　迢迢驿路意凄惶，旧事回思暗断肠。 
　　缘结玉箫期百世，好将鸿雪证山塘。 
和诗云： 
　　瑟瑟西风欲暮天，夕阳衰柳恼人眠。 
　　何堪更读秋娘句，许结来生未了缘。 

　　何事留题古寺前，万千情绪亦堪怜。 
　　行云踪迹原无定，欲寄相思何处边？ 

　　粉香虽淡墨香浓，遥想伊人去后踪。 
　　我已忏除情旖旎，为卿翻惹恨千重。 

　　兰思蕙怨两凄惶，念及当时欲断肠。 
　　诗和涛笺留艳笔，从今深怕过山塘。 
　　月珍，右浦人。体骨妍媚，眉目如画，声价与笑青相埒。往来者多贵游子弟，浪蝶游蜂，莫能入也。工于度曲，每一按拍，发声婉媚动人，白首歌郎，亦自叹弗如，而一种娇憨之态，几令人魂销心醉。曾令画师绘拈花微笑图，情景逼真，见者以为天女摩登散花维摩丈室也。有某公子与之情好最密，缠头之外，多所赠遗，姬几欲倚之以终身。不意公子旋赴玉楼，姬哭之恸，将殡，亲为执绋。自此愁悒无聊，乃日藉阿芙蓉膏为消闲排闷计。然风韵渐减，踵门者日稀，姬绣佛长斋，每晨静诵金经，余则悼逝悲离，伤秋感景而已。有某客者，好名士也，纳为偕老，伴行有日矣，以姬母未葬，为之出金营办，双拜母墓去。吁！天涯沦落，无非不遇之人，使姬当日预自为计，何少一翩翩佳公子哉？而卒至于此，可哀也已。 
　　翠翠，阿四之养女也。阿四少本为倚门生活，色衰退为房老，每日无事，则以阿芙蓉为消遣。粤寇乱后，得一苏籍女，年五六岁，眉目秀慧，出橐中金鬻之。既长，俊逸多姿，肤若凝脂，面如莹玉，且复媚态深情，善解人意，因名之曰翠翠，令抱琵琶以延客，送旧迎新，非素愿也。时年十五，尚未破瓜，某富商素拥巨赀，挥霍颇豪，啖母以重金，为之梳拢。姬亦久与商狎，意中目中，惟知有商而已。顾其一种缠绵之致，非余人所能领略也。自此艳名颇噪于廛市间，远近争以一见为幸。洛阳半樵生，曾与姬有数夕之缘，称其短长适中，纤浓合度，洵《洛神赋》中所谓“凌波微步，翾风欲仙”者也，别三年，犹未能忘。则姬之所以倾动人者，可知已。 
　　娥娥，亦阿四之养女，翠翠姊妹行也。面润如玉，肤莹于脂，妩媚多姿，巧笑善睐，足下双翘，仅三寸许，凌波微步，婀娜动人。翠不在侧，堪称双美，及并立偕行，则觉不如翠远甚矣。翠性情清淑，专交文雅士，而娥所往来者，半皆市井富人。善歌曲，珠喉乍啭，脆如裂帛，而婉咐若柳外莺声，云间凤唳，有时翠鼓琵琶，则娥以箫和之，聆者黯然魂销，娥亦声价自高，庸夫俗子，不得入焉。惟数年来，名为翠翠所掩，专房之宠，未免为翠所潜夺，而娥处之无怨色云。 
