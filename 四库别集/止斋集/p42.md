<!-- { "loadSidebar": true } -->
　　贺刘殿院光祖
　　光奉恩纶进司风宪上念深矣师言穆然某官髙眀有融中立不倚学得其要宜在四科之间论归于平不致九流之辨而又养以静重发于谦和自肃朝端益隆物望往者一台之长取诸三院之聨盖启沃帝聦必献纳司存之久而维持国是宜名实上下之孚岂曰序迁政惟众允矧属清眀之始方须是正之贤畴咨百工谁克堪弄印之选孤立一意公素有埋轮之名爰举宏纲以耸羣听行述百年之宪遂跻三事之班某辱在下风颇防异顾虽上体朋亡之义不欲自言至荐叨器使之恩敢忘归德
　　贺林察院湜
　　光奉恩纶进司风宪方棘闱之试士岂无周行以乌府之须贤曽不竣事上念深矣师言穆然某官薄海令名当今大雅以运量不穷之才而养以静重以正直无偏之操而发扵谦和虽未结扵主知固已孚扵物望永惟国势莫重防纲何近事之不然而缺员之弗补孤立一意公素有埋轮之风畴咨百工谁克堪弄印之选除书所播羣聼无哗某早辱下交防异顾平生自附固深知久要之心泰道方亨宜上体朋亡之义
　　除运判与交代提举伯夀
　　簉迹周行辱为后进观风汉部愧在前陈虽忻道旧之有期亦惧告新之无状静言久要钦迟肯来某官学优古人文妙天下以大学中庸之旨究观九流以国风雅颂之音奄有众作科名甚伟誉处谁如徧防石室之蔵分治天官之目爰方乡用胡乃倦防永惟先正徇国之风不数宣和在庭之士忠孝奕世莫盛于一门出入三朝未离于五品士方太息公已遄归某瘝旷之余覆防何幸况尚聨于小事而近托于下风然阳子之去舂陵遂着壊麻之节而贾生之对宣室讫防前席之知恐公此行孤我所望
　　谢宰执
　　擢居刺举方忝攸司就畀【阙三字】安所部固己见大造保全之意或者资晚学尝试之能伏念某语道茫然渉世踈甚意惟窃禄以为暮年饘粥之谋势可投闲庶遂平生笔砚之乐岂期迟晚乃际休明起十年家食之人拜三命踵来之宠分符共理信抚字之徒劳乗传察州于建明而何有矧今漕事絶重他司督九郡之民庸饷三流之禁旅承平既久不出数端所当取之名中兴以来未免一切不得已之政况地控湖岭俗杂民猺正湏通变之才以权损益之术有如无似深恐不胜某官盛德愈恭虚心并受以其便扵迁徙庶免新故迎送之劳以其习扵见闻或得利害废兴之实遂令庸散倍费生成敢不博询所长仰副兹选边鄙不耸虽无军旅乏兴之忧衔辔甚寛庶免烦难见短之责
　　谢侍从
　　备数监临缺然补报陞华餽运益不自安靖惟厚幸之由端有里言之助伏念某庸踈已甚迂濶奚堪少所为灯火之谋大不过稻粱之利偶縁塲屋之困尝録于宗工遂免州县之劳浸陞于膴仕今已过望他无觊心凢其窃禄以妨贤特以便私而毕志不图残枿晚多雨露之恩所恨罢驽终乏风沙之力矧此湖湘之寄久为江汉之【阙】宜得通才以膺隆委职在辨防则有迟钝不及事之忧諠当激扬则有姑息以爱人之患持是书生之短责其吏事之能处非其宜懐以为惧某官言为国是志与人同苟闻有时辈之名则取作朝家之用乃如爱蓄尤切吹嘘某敢不知所感兴勉其偷惰虽无补秋毫之具安能及人然未先朝露之年敢累知己
　　贺丁郴州除湖北提刑
　　筮言谷旦涖止崇防便道之官不待上汉庭之计入境问俗已来宣周隰之劳先声所孚羣聴咸若某官器愈大而能受才无施而不宜欲请长缨宜云霄之可上尚分半竹胡州县之徒劳盖【阙三字】其老成而上益详于试可果烦以四方之典狱俾洽乎累政之深仁问平反几何人岂特庭闱之喜得参错十数辈当知江汉之宁某阻自【阙】车欲驰聘介以浙东西之雅故晚更知心于湖南北之司存今当取法
　　贺留左相
　　孚号昕朝正名台极两宫嘉与四海荣懐恭惟某官盛徳而礼恭功大而心小诚身有道非声音笑貎之间事君以忠在期防簿书之外自持国柄益叶师言至于散植壊羣而无智名哀穷悼屈而无徳色燕及幽隠薰为丰穰于以成正始之风于以答重华之意爰被殊常之眷竟膺虚左之求夷考前朝盖有不备官而专美廼如近制率尝与次辅以同升举世翕然惟公宜此某辱知最厚颂美尤勤况未免于驱驰尚有烦于顾恤虽多病早衰之故欲陈力以无堪然大书深刻之传或托名于不朽
　　贺王枢使
　　畴庸左辖正位中权涣号之孚羣听惟允某官直方以大中正而通徳虽盛而愈恭义可为而必勇功名自许无愧社稷之臣富贵不渝尚余湖海之气自参大政益展壮猷茍利公家宁顾便文之计务先天下不知折节之难于以成正始之风于以答重华之意爰被便蕃之宠进专宥宻之司闻之师言久矣上意盖小宰若今中丞未曰柄臣而太尉为右丞相厥有故事将以托国岂惟本兵伫听文徳之麻以祚中兴之运某辱知冣厚颂美尤勤况未免于驱驰尚有烦于顾恤虽多病早衰之故欲陈力以无堪然大书深刻之传或托名于不朽
　　贺胡参政
　　擢陪大政就翌洪枢二柄同归四方归重某官才全而徳懋实大而声宏尚友其人皆前修之辈行事君以道必平昔之规模永惟絶俗之资亶有格天之业宜简知于睿主遂夹辅于昌期而况瞻言坤维代有人杰范苏二氏缉熈元祐之休雍卫两公弼亮重华之盛以是邦之问学知今日之訏谟若乃大眀生于东伏羣阴于将旦九河注之海屹砥柱扵中流则在公身尤闗世道某侧闻涣号倍激懦衷虽深知久要之心而敢犯朋亡之之义爱之莫助有懐未免于感兴老矣无能所恨不堪于驱使
　　贺邱侍郎
　　显承天宠晋贰地官涣汗之扬师言惟允某官清朝伟望昭代英才风人二雅之文皆有典则方伯三监之効盖出绪余顷从畿甸之聫来定曲台之礼凡所建白色动冕旒立皆施行功在宗庙矧是逺交之好谁如専达之才岂烦使之徒云将宠光之狎至求诸掌故在此劳还属省禁之缺员宜周行之循次上方弄印谓见大夫之无人公未入疆出诸君子之不意径从絶域遂扈甘泉以睿简之弥勤非民曹之可久某受知冣厚賛喜实多公论不诬犹曰用贤之晚交情所属政惟行道之难
　　上嘉王贺冬
　　鸣銮顺动舜禹交懽镂玉崇成姜任胥庆亶惟元子对越昌期宜膺万福之同允属一阳之始恭惟皇太子大王仁由天授学本圣传语及三宫亟见津津之色讲闻六艺曲垂亹亹之聪惟育徳以弥新将以刚而俱长裒时丕趾为国元良某辱在隆知可无善颂今夕何夕当观干健之濳藏虽休勿休更玩震亨之修省










　　止斋集巻三十四
　　钦定四库全书
　　止斋集巻三十五　　　　宋　陈傅良　撰手书
　　与王徳脩
　　伏承归舟解缆不胜瞻依之至人生不足把翫一别辄数年能复几别令人怆懐惟学问同源在彼犹在此也前辈所谓野色更无山断隔天光直与水相通足以自慰释耳某还家才此数月观书虽不得如台山静僻然亦有绪左氏课日趣就书成万里相寄兄亦当终我易传也大抵周礼古文尚书三代之法存焉读者未易造次且如禹贡州末系河先儒固曰运逆三于青州达济扬州达泗荆止于南河雍止于西河则以为受上之尔不知此正裴耀卿节级转输之法不以江人入河不以河人入洛洛人入渭贾谊云汉都长安而以淮南【阙二字】为奉【阙】致输非是豪杰之见略与古准牧誓千夫长百夫长之下言庸蜀羗髳防卢彭濮诸国何也左氏谓蛮军不陈盖无预于三军之以待令者也杜氏于春秋晋人姜戎一义亦得此意今多言常平出汉耿中丞顔秘书且以为权道不知常平乃法周官司稼所谓以年之上下出敛法出则减价粜敛则增价籴也是非常平乎自郑氏以出其敛法为解后人遂以周礼耳孟子亦曰狗彘食人食而不知检野有饿莩而不知发今又作益食货志作敛是也载师所征税或二十而一或十而五自汉来诸儒因此疑周不纯用彻法亦轻重非二等是又失之不考凡征于载师皆非谓在野受田之民率士官贤牧所食公卿大夫王子弟采地耳凡此其收之民则什一也而自以其租归公上则别以厚薄劳佚为差轻或二十而一重或二十而五此冡宰所谓邦中四郊稍甸都鄙之税与万民九职诸侯九贡各调度耳汉律诸侯王自有少钱亦其租之所在也
　　答潘叔昌
　　周礼妄意熟读岂敢言他委访纲领阙然自失往年薛常州先生问天官一编参之汉氏自宫卫分领光禄卫尉府蔵分司农少府一官分为数卿天子之奉又皆为私钱之属王后世子各养于防宫谒者奄官亦散他局此纽一解未易操制隋唐之际殿中监内之吏作矣古人制度岂易轻改窃意天官而下往往尽然左右抄拾汉晋以来下及五门官制幸以薛常州之意一一寻绎得其离合切告条示亦欲共讲之尔
　　与呉居父直
　　某贱不肖其所与游皆田野布衣俦类之士未尝从王公大人之后盖谓之贵倨不可就见况敢望其即我哉京都足下特造穷巷夜叩门而赐见焉其行不以车马其谒不以爵叙其简牍不以记【阙】凡所以加乎贱不肖者顾王公大人不能得之扵其门人弟子乃今愧昔甚矣小人之懐厚诬当世君子也盖闻【阙二字】之化于贵公子见之外戚立传自秦汉始王道之行壹【阙三字】之为比也将有繇然者矣君与相急士于其公贵家【阙】盖为【阙】于其私而一介之士无遗焉则国欲无治不可得也矣一【阙】而闗风俗系治道则岂仆私幸亦岂足下之私为【阙二字】徳不肖诚谓非仆私幸且非足下之私为恵也宠光之未【阙】戒今之不趍宜弗之罪是以敢迟迟而往也虽然施有所不报扣有所不答将以成其人之贤多而阴观其向背战国诸子为之孔门无是也仆虽不肖敢不谨于礼其将择日【阙】戒拜赐于下风
　　与林安之
　　中间作懿仲书极欲如吾安之二三臭味脱去乡邦来客山国庶得淡中之腴寻承已过岩下良用缺然安之饭之粗足亦屑就何耶仆乆厌此如沐漆解去无由尔比来新昌亦欲渐与人踈稍囬鞭策自警督视家居良为未便然毎念吕后刘歆辈视张子房扬子云真自苦者要之两翁意未易与儿女道故虽未便乐也安之乎子真知味者南坡茹菜动逾月无怜色与友生语率不十四五相唯诺惟吾安之有闻如响天姿如许加之小自警督当入张扬防中谨勿为刘吕辈以儿女语相甘诱落身杯酌间某无过人但知非輙深悔恨亦渐去旧习矧如安之相爱之笃不知其言之苦亮之否
　　与郑景望少卿二
　　拜违诲席六七载百无一进独幸扵毗陵从百九兄防半年平生气息为之迟缓推挽之赐何敢废忘中间托子之命仰见盛徳简在宸衷可为天下贺簿书之劳非所以溷儒者比来毂下传闻传谩详宻不见端【阙】私用慰释虽然百九兄书盖期望不但此愚见偶合故未敢深喜也百九兄屡不应书自敌已犹倦况违尊者乎又从县请祠为礼率直如闻朝政颇不相然台符径至殆非初心而得书愿欲一来舍昨就今或者胥失近知扁舟赴约计已全并得此消息驰报千万详审勿使易来难去甚善甚望芮祭酒仅及家易箦刘大着王詹事皆竟不疗海内贤者相继凋防令人丧气张侍讲方结主知忽刺逺郡吕博士亦悼亡暂告未果复入年来所得师友亦次第涣散如此剧用无憀识罢还家了亲事益逺得御傥怜其不自弃而终教之时赐尺纸略去少褒之辞直下砭针则千里犹膝下也
