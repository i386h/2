<!-- { "loadSidebar": true } -->
　　君子之于众人其生与死同惟生而有益于世死而无愧于心者为君子其不能然者为众人此其所由异也使饮且食焉以养其生而于世无补虽有乔松之夀犹无生也不能奉天之道尽人之性自致其身于无过虽谈笑而亡犹不得其死也古君子所以汲汲若不及者未尝以生死入其心惟脩其可以无媿之道焉耳天之全以赋我者吾能全之而弗亏推之俾明养之俾成扩而施之泽于天下后世于人之道无所愧虽不幸而乖于天迕于人死于疾病患难何害其为君子哉不能尽人之道而欲善其死者此异端之惑也异端之徒其立心行已固已大畔于君子视伦理之失夷然以为宜尔而不怪其身虽生其心之亡已久矣而犹务乎不死或尸居以求其所谓性命或饵金石服草木而庶几乎坐化而立亡以预知其死为神以不困于疾病为髙彼既以此夸于世愚者惑者又从而慕效之不知其所云性命者果何道而预知不困者果何益耶孔子曰穷理尽性以至于命斯圣贤所以为教而人所当为者也穷天下之理而见之于躬行尽乎三纲六纪而达之于天道尭舜禹汤周公孔子之所传人之为人不过学此而已生者知此而后可生死者明此而后可死入乎此则为人出乎此则为鸟兽不可毫髪去也异端者果足以知此乎其所云性命者果不异于圣贤之所云乎其去禽兽果逺乎皆不能然而惟缓死之求审如其言能阅千载而不死与木石何异曾何足胜于人而效之耶况其生死亦与恒人同其不为疾病所困而预知其死之期特寡欲清心使然耳不足以为异也苟以隠几而死为异则植物皆立枯茍以预知为神则鸟有知死而哀鸣者此二物者亦足异耶故不能尽人道虽不死而无益尽人之道虽不得其死犹不死也记礼者称孔子将终曵杖负手而歌圣人之于生死宜先知之然不若是不害其为圣人也圣贤之于道不茍同于人于迹不茍异于俗道欲其同则枉已迹欲其异则骇世皆非圣人所为也舎圣人不效而惟异端怪术之师几何而不防于禽兽耶
　　啓惑
　　天地之生物有变有常儒者举其常以示人而不语其变非不语其变也恐人惟变之求而流于怪妄则将弃其常而趋怪故存之而不言后世释氏之徒出意欲使天下信已而愚举世之人于是弃事之常者不言而惟取其怪变之説附饰其故以警动众庶其意以为此理之秘传者人不及知而我始发之遇一物之异常辄张大而徴验之欲稽其故则荒幻而无由欲弃其説则似是而可喜凡民之愚者皆信而尊之奉其术过于儒者之道而不悟此真可悲也夫运行乎天地之间而生万物者非二气五行乎二气五行精粗粹杂不同而受之者亦异自草木言之草木之形不能无别也自鸟兽言之鸟兽之形不能无别也自人言之人之形不能无不相似也非二气五行有心于异而为之虽二气五行亦莫知其何为而各异也故人而具人之形者常也其或具人之形而不能以全或杂物之形而异常可怪此气之变而然所谓非常者也非有他故而然也今佛氏之言以为轮回之事见无目者曰此其宿世尝得某罪而然耳见罅唇掀鼻俯膂直躬者曰此其宿世有过而然耳见其形或类于禽兽则曰此其宿世为鸟兽而然耳不特言之又为之书不特书之又谓地下设为官府以主之诡证曲陈若有可信而终不可诘此怪妄之甚者也天地亦大矣其气运行无穷道行其中亦无穷物之生亦緜緜不息今其言云然是天地之资有限而其气有尽故必假既死之物以为再生之根尚乌足以为天地哉譬之炊黍火然于下气腾于上累昼夜而不息非以已腾之气复归于甑而为始发之气也茍人与物之魂魄轮转而不穷则造物者不亦劳且烦乎非特事决不然亦理之必无者也且生物者天地也其动静之机惟天地能知之虽二气五行设于天地者不知之也使佛氏者即天地则可今其身亦与人无异何以独知而独言之乎多见其好怪而谬妄也今有二人其一人尝游万里之外而谈其所见则人信之茍其身亦与我俱处于此而肆意妄言则丧心狂惑人耳虽鄙夫小子亦知其妄且诞佛氏务为无稽之论正类乎此而人皆溺而信之岂皆不若鄙夫小子之知乎何其迷而不知悟也悲夫
　　言命
　　方子灌蔬于圃客有言禄命之术者方子曰若欲知命之説乎穷乎天理之纪推乎日月星辰之行参乎气运往复之端而后可以言命之粗而余何暇言之而若亦何暇听之然吾方治蔬试与子言蔬可乎始吾与二邻人艺蔬各数十畦其土同树之时同蔬之种又同其一人薅之甚时溉培甚宜其蔬为最盛藩篱不固一旦牛逸而践之无遗植也其一人怠而不治时雨既毕草处其上而蔬伏其中萎翳陨获无复生色吾闵二人者之为葺吾篱使物莫能逾数耘屡溉俾蔬无所害故吾之植独盛以大兹三者亦可以言命否乎世之敏于封植进取以致富贵而不虞外患者践于牛者也不能自脩而困贱贫者胜于草者也于命何预焉今徒言丰啬祸福制于天者有必至而不察修治警戒由于人者有未至天人之道离而命之説穷矣虽然此吾庶民之圃之喻也非王者之圃之喻也万民者王者之蔬也九州之内王者之圃也仁义徳泽其培溉之具也政教刑罚所以剔污莱而理之也夷狄盗贼践吾蔬者也酷吏横敛败吾蔬者也圣人在乎上败吾蔬者耘之除之践吾蔬者斥之攘之而嵗免其租月赐之酺同其好恶而恤其穷孤故其民多富而少夭好善而无殃斯时茍以六物推民之灾祥岂无短折贫困者乎而卒不售者人事修而天莫之违也及其不然可以践败之者有所不修而可以培且溉者有所不行故其民多不能遂其性而乐其生然其命之出乎天者岂无夀福康宁者乎亦卒乖戾者人事废于下而天亦莫能违也故盛世衰世之民其命皆不可推宜然而然不然而不然此人所能知数之所该也不然而然宜然而否此理之所不可徴天地之所不能易而况于区区之数乎若行乎今之世其操术必精矣阅乎世之人必众矣亦尝见有宜死而夀宜贱贫而富贵如吾之所称者乎茍有遇焉则幸以告吾将撷圃中之蔬歌太平之盛以与子言命
　　越巫
　　越巫自诡善驱鬼物人病立坛塲鸣角振铃跳掷呌呼为胡旋舞禳之病幸已馔酒食持其赀去死则诿以它故终不自信其术之妄恒夸人曰我善治鬼鬼莫敢我抗恶少年愠其诞瞷其夜归分五六人栖道旁木上相去各里所巫过下砂石击之巫以为真鬼也即旋而角且角且走心大骇首岑岑加重行不知足所在稍前骇颇定木间砂乱下如初又旋而角角不能成音走愈急复至前复如初手栗气慑不能角角坠振其铃既而铃坠惟大呌以行行闻履声及叶鸣谷响亦皆以为鬼号求救于人甚哀夜半抵家大哭叩门其妻问故舌缩不能言惟指床曰亟扶我寝我遇鬼今死矣扶至床床裂死肤色如蓝巫至死不知其非鬼【床裂二字疑误】
　　吴士
　　吴士好夸言自髙其能谓举世莫及尤善谈兵谈必推孙吴遇元季乱张士诚称王姑苏与国朝争雄兵未决士谒士诚曰吾观今天下形势莫便于姑苏粟帛莫【阙】
　　于姑苏甲兵莫利于姑苏【阙】　　　　　　今夫王【阙】
　　将【阙】　　　　　而不【阙】　此防鬬耳王果能将【阙】中
　　原可得于【阙】　　　　　士诚以为然俾为将聴自募兵戒司粟吏勿与较赢缩士尝游钱塘与无赖懦人交遂募兵于钱塘无赖士皆起从之得官者数十人月靡粟万计日相与讲击刺坐作之法暇则斩牲具酒燕饮其所募士实未尝能将兵也李曹公破钱塘士及麾下遁去不敢少格搜得缚至辕门诛之埀死犹曰吾善孙吴法
　　右越巫吴士二篇余见世人之好诞者死于诞好夸者死于夸而终身不自知其非者众矣岂不惑哉游吴越间客谈二事类之书以为世戒
　　明辨
　　或曰苏洵子之论明事约而功多其可为善言也乎曰其谓有大知小知者是也其所谓大智小智者非也圣人之治天下岂用诈术揣量天下之人情以为赏罚哉亦惟用其诚而已譬之天地之化隂阳诚运日月星辰诚行风雨雷露霜雪诚施寒暑昼夜之叙诚平物之囿乎其中者顺之则生逆之则死其生与死天地岂以私意为之哉物各有以取之耳故物之生者不以生为恩死者不以死为怨以天地无意于生死也圣人之于赏罚岂异于是政教诚立礼乐诚备五刑五服诚陈随其功罪而各得报焉为公卿大夫为士为剕为劓为墨为宫为大辟非圣人赏且罚之也圣人之法赏且罚之也非法有意于赏罚也受赏罚者自致之也故圣人埀衣坐乎庙堂而四海之人改徳缮行行于千万里之外萌一恶心则栗然内惧恐其君之知之而不敢为修一善行则欣然自喜必其君之已知而不敢怠圣人岂能家察人视而使之然哉诚立乎此而应乎彼此明之大者也苏子之言则不然以为人君之赏罚当若雷霆雷霆之击物不测故人畏之如苏子之言是天以诈术待万物岂足为天哉世以天以雷霆罚暴恶吾不知其果然否也使其果然吾意天遇暴且恶者则罚之必不操狙诈之道盻盻焉瞷人之不意而使人骇且詟也夫务出人之不意而使人骇詟者市井相倾之小智稍知轻重者不为曾谓天而若是乎茍谓暴恶者不可得而尽诛故警一二以惩千百尤非也夫警一二以惩千百者乱邦姑息之政畏其众而莫敢问不得已而为之耳非圣人之道也道贵乎至公善恶各当其报者道之常也今使千人而叛父母亵神明惟一人受雷霆之诛则此一人者独何不幸而余人独何幸乎诛止乎一人为暴恶者将曰天之诛不能遍乎人吾何惧乎则其不善之心愈肆矣复何畏惮之有乎故谓雷霆诛暴恶者未必然也谓天以不测使人惧者非知天者也皆小智之私论也曰然则齐威王用此道而诸侯震惧者何耶曰彼固霸者之余术耳乌足语夫王道且使威王而明则四境之内将不能欺之矣蔽于左右之人至于九载而后悟安在其智乎贤者非特即墨大夫不贤者非特阿大夫因左右之毁誉而赏罚斯二人其他有贤过于即墨不贤甚于阿者不幸而左右不言则无所赏罚焉则为邻国之笑亦已多矣何震惧之有哉谓诸侯震惧者史氏之谬词也苏子信而取之过也彼苏子者好于奇谋而不知道喜为异论而不守经吾恐世有好其説者以私智为明而祸天下故辨之
　　学辨
