<!-- { "loadSidebar": true } -->
　　戴素庵先生，与吾父同入学宫为弟子员，同为增广生，年相次也。皆以明经工于进士之业，数试京闱，不得第。予之为弟子员也，于班行中见先生辈数人，凝然古貌，行坐不敢与之列，有问则拱以对；先生辈亦偃然自处，无不敢当之色。会予以贡人太学，而先生犹为弟子员。又数年，乃与吾父同谒告而归也。
　　先生家在某所，渡娄江而北，有陂湖之胜，裕州太守龚西野之居在焉。裕州与先生为内外昆弟，然友爱无异亲昆弟；一日无先生，食不甘，寝不安也。先生尝遘危疾，西野行坐视先生而哭之，疾竟以愈，日相从饮酒为欢。盖龚氏之居，枕傀儡荡，溯荡而北，重湖相袭，汗漫沉浸，云树围映，乍合乍开，不可穷际，武陵桃源无以过之。西野既解缨组之累，先生亦释弦诵之负，相得于江湖之外，真可谓肥遁者矣。其后西野既逝，先生落然无所向，然其子上舍君，犹严子弟之礼，事先生如父在时。故先生虽家塘南，而常游湖上为多。
　　今年，先生七十。吾族祖某，先生之子婿也，命予以文。为言先生平生甚详，然皆予之素所知者也。因念往时在乡校中，先生与家君已追道前辈事，今又数年，不能复如先生之时矣。俗日益薄，其间有能如龚裕州之与先生乎？而后知先生潜深伏隩，怡然湖水之滨，年寿乌得而不永也？先生长子某，今为学生。而馀子皆向学，不坠其教云。
　　○归熙甫王母顾孺人六十寿序
　　王子敬欲寿其母，而乞言于予。予方有腹心之疾，辞不能为；而诸友为之请者数四。则问子敬之所欲言者，而子敬之言曰：“吾先人生长太平。吾祖为云南布政使，吾外祖为翰林，为御史，以文章政事，并驰骋于一时。先人在绮纨之间，读书之暇，饮酒博弈甚乐也。已而吾母病痿，蓐处者十有八年。先人就选，待次天官，卒于京邸。是时执礼生十年，诸姊妹四人皆少，而吾弟执法方在娠。比先人返葬，执法始生，而吾母之疾亦瘳。自是抚抱诸孤，茕茕在疚。今二十年，少者以长，长者以壮，以嫁以娶。向之在娠者，今亦颀然成大矣。盖执礼兄弟知读书，不敢堕先世之训。而执法以岁之正月，冠而受室，吾母适当六十之诞辰。回思二十年前，如梦如寐，如痛之方定，如涉大海，茫洋浩荡，颠顿于洪波巨浪之中，篙橹俱失，舟人束手，相向号呼，及夫风恬浪息，放舟徐行，遵乎洲渚，举酒相酬。此吾母今日得以少安，而执礼兄弟所以自幸者也。”
　　噫！子敬之言如是，诸友之所以贺，与予之所以言，亦无出于此矣。“恩斯勤斯，鬻子之闵斯。”子敬兄弟，其念之哉！
　　○归熙甫顾夫人八十寿序
　　太保顾文康公，以进士第一人，历事孝、武二朝。今天子由南服人继大统，恭上天地祖考徽号，定郊丘之位，肇九庙，飨明堂，秩百神，稽古礼文，粲然具举。一时议礼之臣，往往拔自庶僚，骤登枢要；而公以宿学元老，侍经幄，备顾问，从容法从，三十馀年，晚乃进拜内阁，参与密勿。会天子南巡湖湘，恭视显陵，付以留钥之重。盖上虽不遽用公，而眷注隆矣。至于居守大事，天下安危所系，非公莫寄也。夫人主之恩如风雨，而怒如雷霆，有莫测其所以然者。土大夫遭际，承藉贵势，恩宠狎至，天下之士，谁不扼腕跂踵而慕艳之？及夫时移事变，有不能自必者，而后知公为天下之全福也。
　　公薨之后九年，夫人朱氏，年八十，冢孙尚宝君称庆于家，请于其舅上舍梁君，乞一言以纪其盛。盖夫人自笄而从公，与之偕老，寿考则又过之。公之德顺而厚，其“坤”之所以承“乾”乎？夫人之德静而久，其“恒”之所以继“咸”乎？故曰“天下之全福”也。常以阴阳之数，论女子之致福尤难。自古妇人，不得所偶，有乖人道之常者多矣，况非常之宠渥，重之以康宁寿考乎？
　　初，公为谕德，有安人之诰。为侍读，有宜人之诰。进宫保，有一品夫人之诰。上崇孝养，册上昭圣皇太后、章圣皇太后徽号，夫人于是朝三宫。亲蚕之礼，旷千载不见矣。上考古事，宪周制，举三缫之礼，夫人陪侍翟车。煌煌乎三代之典，岂不盛哉！
　　有光辱与公家世通姻好，自念初生之年，高大父作高玄嘉庆堂，公时在史馆，实为之记，所以勖我后人者深矣。其后公予告家居，率乡人子弟释菜于学宫，有光亦与其间。丙申之岁，以计偕上春官，公时以大宗伯领太子詹事，拜公于第，留与饮酒，问乡里故旧甚欢。天暑，露坐庭中，酒酣乐作，夜分乃散，可以见太平风流宰相。自惟不佞，荏苒岁年，德业无闻，多所自愧。独于文字，少知好之，执笔以纪公之家庆，所不辞云。
　　○归熙甫守耕说
　　嘉定唐虔伯，与予一再晤，然心独慕爱其为人。吾友潘子实、李浩卿，皆虔伯之友也。二君数为予言虔伯，予因二君盖知虔伯也。虔伯之舅曰沈翁，以诚长者见称乡里，力耕六十年矣，未有子，得虔伯为其女夫。予因虔伯盖知翁也。翁名其居之室曰“守耕”，虔伯因二君使予为说。
　　予曰：耕稼之事，古之大圣大贤当其未遇，不惮躬为之。至孔子，乃不复以此教人。盖尝拒樊迟之请，而又曰：“耕也，馁在其中矣。”谓孔子不耕乎？而钓而弋而猎较，则孔子未尝不耕也。孔子以为如适其时，不惮躬为之矣。然可以为君子之时，而不可以为君子之学。君子之学，不耕将以治其耕者。故耕者得常事于耕，而不耕者亦无害于不耕。夫其不耕，非晏然逸己而已也。今天下之事，举归于名，独耕者其实存耳。其馀皆晏然逸己而已也。志乎古者，为耕者之实耶？为不耕者之名耶？作《守耕说》。归熙甫二石说
　　乐者，仁之声，而生气之发也。孔子称“《韶》尽美矣，又尽善也”。在齐闻《韶》，则学之，三月不知肉味。考之《尚书》，自尧“克明峻德”，至舜“重华协于帝”，四岳、九官、十二牧，各率其职。至于蛮夷率服，若予上下草木鸟兽，至仁之泽，洋洋乎被动植矣。故曰：“虞宾在位，群后德让。”又曰：“庶尹允谐”，“鸟兽跄跄”，“凤凰来仪。”又曰：“百兽率舞。”此唐、虞太和之景象，在于宇宙之间，而特形于乐耳。《传》曰：“夔始制乐，以赏诸侯。”《吕氏春秋》曰：“尧命夔击石，以象上帝玉磬之音，以舞百兽。”击石拊石，夔之所能也。百兽率舞，非夔之所能也。此唐、虞之际仁治之极也。
　　颜子学于孔子，“三月不违仁”，而未至于化。孔子告之以为邦，而曰“乐则《韶舞》”，岂骤语以唐、虞之极哉？亦教之礼乐之事，使其行夏之时，乘殷之辂，服周之冕，而歌有虞氏之风。淫声、乱色，无以奸其间。是所谓非礼勿视、听、言、动，而为仁之用达矣。虽然，由其道而舞百兽，仪凤凰，岂远也哉！冉求欲富国足民，而以礼乐俟君子。孔子所以告颜子，即冉求所以俟君子也。欲富国足民而无俟于礼乐，其敝必至于聚敛。子游能以弦歌试于区区之武城，可谓圣人之徒矣。
　　自秦以来，长人者无意于教化之事，非一世也。江夏吕侯为青浦令，政成而民颂之。侯名调音，字宗夔，又自号二石。请予为二石之说，予故推本《尚书》、《论语》之义，以达侯之志焉。
　　○归熙甫张雄字说
　　张雄既冠，请字于余。余辱为宾，不可以辞，则字之曰“子溪”。
　　闻之《老子》云：“知其雄，守其雌，为天下溪”，“常德不离，复归于婴儿。”此言人有胜人之德，而操之以不敢胜人之心。德处天下之上，而礼居天下之下，若溪之能受而水归之也。不失其常德而复归于婴儿，人己之胜心不生，则致柔之极矣。
　　人居天地之间，其才智稍异于人，常有加于愚不肖之心；其才智弥大，其加弥甚，故愚不肖常至于不胜而求返之。天下之争，始于愚不肖之不胜，是以古之君子，有高天下之才智，而退然不敢以有所加，而天下卒莫之胜，则其致柔之极也。然则雄必能守其雌，是谓天下之溪；不能守雌，不能为天下溪，不足以称雄于天下。
　　○归熙甫二子字说
　　予昔游吴郡之西山。西山并太湖，其山曰光福，而仲子生于家，故以福孙名之。其后三年，季子生于安亭，而予在昆山之宣化里，故名曰安孙。
　　于是福孙且冠娶，予因《尔雅》之义，字福孙以子祜，字安孙以子宁。念昔与其母共处颠危困厄之中，室家欢聚之日盖少，非有昔人之勤劳天下，而弗能子其子也。以是志之，盖出于其母之意云。今母亡久矣，二子能不自伤，而思所以立身行道，求无愧于所生哉？
　　抑此偶与古之羊叔子、管幼安之名同。二公生于晋、魏之世，高风大节，邈不可及，使孔子称之，亦必以为夷、惠之俦。夫士期以自修其身，至于富贵，非所能必。’幼安之隐，叔子之仕，予难以拟其后。若其渊雅高尚，以道素自居，则士诚不可一日而无此。不然，要为流俗之人；苟得爵禄，功名显于世，亦鄙夫也。
　　○方灵皋送王篛林南归序
　　余与箬林交益笃，在辛卯、壬辰间。前此篛林家金坛，余居江宁，率历岁始得一会合。至是余以《南山集》牵连系刑部狱，而箬林赴公车，间一二日必人视余。每朝餐罢，负手步阶除，则箬林推户而人矣。至则解衣盘薄，咨经诹史，旁若无人。同系者或厌苦，讽余曰：“君纵忘此地为圜土，身负死刑，奈旁观者姗笑何？”然箬林至，则不能遽归，余亦不能畏訾謷而闭所欲言也。
　　余出狱编旗籍，寓居海淀。箬林官翰林，每以事人城，则馆其家。海淀距城往返近六十里，而使问朝夕通。事无细大，必以关，忧喜相闻。每阅月逾时，检箬林手书必寸馀。
　　戊戌春，忽告余归有日矣。余乍闻，心忡惕，若瞑行驻乎虚空之径，四望而无所归也。箬林曰：“子毋然。吾非不知吾归子无所向，而今不能复顾子。且子为吾计，亦岂宜阻吾行哉？”篛林之归也，秋以为期，而余仲夏出塞门，数附书问息耗，而未得也。今兹其果归乎？吾知箬林抵旧乡，春秋佳日，与亲懿游好徜徉山水间，酣嘻自适，忽念平生故人，有衰疾远隔幽燕者，必为北乡惆然而不乐也。
　　○方灵皋送刘函三序
　　道之不明久矣，士欲言中庸之言，行中庸之行，而不牵于俗，亦难矣哉！苏子瞻曰：“古之所谓中庸者，尽万物之理而不过；今之所谓中庸者，循循焉为众人之所为。”夫能为众人之所为，虽谓之中庸可也。自吾有知识，见世之苟贱不廉、奸欺而病于物者，皆自谓中庸，世亦以中庸目之。其不然者，果自桎焉，而众皆持中庸之论以议其后。
