<!-- { "loadSidebar": true } -->
　　某窃闻杭州兵士闭城门夺守帅杀监司纵火大掠继闻阁下遣卒徒数辈入贼招谕晓以祸福且令出降使者再往返贼辞卑屈而未决彼自以罪大不宜遽出入窃大府子女玉帛之欲未厌于其心彼非不知吾帅治吾州如古人御军士有恩信劳来衣食之甚厚也盖势穷力屈而后降耳日者又闻阁下以为贼不足平方将发属郡之兵自将往讨絶江济师某窃疑之或曰信也或曰兵家固有先声后实此殆为先声者耶或曰阁下谋府靓深非吾徒所能料也然不然未可知也且贼夺守帅杀监司变之大者阁下受朝廷之寄当一面之重讨之宜也頋未知所以讨之之防安出耳自军律废弛吾州之兵与属郡之兵其旧存者骄肆狠悖犹杭之兵也然今日之势在彼为死士在我为骄卒彼一以当我百若新募之兵又率皆田野之人未尝阅习姑使带弓剑执旗纛以守郛郭絷犬豕而蒙以虎豹之皮一露爪足彼则咍之矣又杭起自江而济有二道曰西兴曰渔浦率皆背水未见其有异也夫两军相拒于平原敌向水我背水且不可况背水而攻人之城哉此兵家所谓危道也某愚见以谓莫若招衢婺温台等州之民居山谷间号为土豪者假以官称诱以厚赏使募鎗杖手择精鋭数千选将统之取道由富阳以进并山遵陆而无背水之窘又檄浙西诸郡兵尅日俱集民出其左浙西兵出其右贼势穷迫必靣缚出降借令不如所欲在吾州固未有患也某愚陋诚重守帅之出譬如将百万钱与人博必三复投之若悉举而大投有不胜则无继矣兵家顾岂有必胜之理哉方今国威未振民卒幸乱旁近窃发者非一吾州之氓以帅为命今举一路之兵自将以徃不顾其后以我之百当彼之一而又履兵家之危道诚恐非徒不足以靖乱抑有不可知者昔魏遣太子申自将攻齐过外黄外黄徐子劝太子还既而曰彼劝太子战攻欲啜汁者众太子虽欲还不得矣伏望閤下熟计而审处之无为欲啜汁之人所诖误也某越职妄议罪在不贷然今日之事非常事也輙冐昧以献无任懐惧之至
　　劄子
　　论侥幸之门不塞
　　某尝闻朝廷之患在侥幸之门不塞侥幸之门不塞由至公之路未开好恶以是屡移纲纪为之浸弛数十年来奸憸显行蠧百出职此之由所頼以救世者在大贤君子居上而力持之如其持之不力则至公之路必不开侥幸之门必不塞抑恐有以召之也其请言一二事祖宗以来人材进用非功徳盛大才能超异未有遽至显要者大抵由外以及内更歴既熟且须以嵗月之乆始见选除今也内为省郎外为监司有未歴二数考者侥幸之徒殚竭日力奔走求合不复知分守之可安不曰有以召之乎入仕之初必由铨选其来乆矣今也后进少年仅得一官即以防部为辱夤縁请托求为王官次则辟举往往得之求而不得其路自塞求而得之何病而不求不曰有以召之乎中外百职初无异才今朝廷之士入而不出服职在外者虽有异能显効不见召用间有召者则羣起而诋之恐其妨已进也两途既分向之乐事劝功者且化为茍简矣不曰有以召之乎亲防而夺情从仕者盖士之所不忍而朝廷非军兴抢攘且其人才实足以当重寄者不轻为此举也异时虽迪功郎之防亦起复为州县官甚者有亲防未絶而先期求起复今此风未尽革也特假从军之名以为出仕之地耳故士之无耻者不复安于执防不曰有以召之乎事之可言非特此数者而已某窃谓救时之莫先于至公行此一言疑若不难且其事若迂缓非所当急也然而理有必至者公道行则好恶明好恶明则赏罚当赏罚当则吏各尽其能而贤者乐出为用贤者乐出为用则内治举而外侮销矣在今之日恢至公之道而力持之岂无望于大贤君子也哉然以此属相公者非特某也干冐钧严无任恐惧之至
　　论増立岳祠之
　　某窃惟亲民之任祖宗以来实重其选故于选人改官亲御便殿临轩阅实然后授之利害在民不敢轻也伏见近者朝廷増立主管岳庙之格又有额外特差所以矜恤流寓及乆于铨曹而不得调者徳已厚矣然选人未仕志在便私往往求之在今日固未有患更一再任夤縁请托荐举及格则改官亲民矣且所谓主管岳庙者名为出官实不任职亲民之任其可使未尝任职者为之乎诚恐遗患乎他日之民甚大有不得不虑也某愚意欲望朝廷详酌令吏部立格应选人自出身以来未曽歴州县官终满一任者虽考第满之荐举及格并不许改官其京官出身开陞亲民资序者准此不惟有以仰副圣主忧民恻怛之意亦所以成就人才稍令更歴习熟见闻他日任使有大于亲民者要自此始也
　　论移易县令
　　某伏覩绍兴五年三月二十四日指挥江南东路漕臣申请契勘本路知县内有庸懦不可倚仗之人縁别无罪犯难以按黜欲乞许于县丞及监当幕职官内诸司公共选有风力才干之人两易其任各不理违阙奉圣防依又绍兴六年六月七日臣竂上言欲乞申敕帅守监司今后县令之庸懦不才者依法移易之此殆以在外之职号为最难且切于民之利害者莫如县令故假监司之权得以察其能否而易置之甚盛徳也然某之愚见以为尚有可议者人才有能有不能事任有剧有易能者处其易不能者治其剧则称职者鲜县令之才既不多得则莫若移易而不能治剧者亦未为弃才又无罪可书遽加以庸懦不才之名则是无用于世茍蒙此羞虽易以他职其尚肯复自淬励以求称职耶自古圣贤未尝敢以通才望人特曰因任而已谓之因任则随其才之短长而审处之彼善于此可也故自元符以来立法止曰知县有繁简虽易监司察令之能否许随宜对换而不以恶名加人非特出于忠厚抑利害之实不在于此欲望朝廷更赐详酌遇有移易许止言某人长于某事宜处某职乞相对换其余依绍兴五年三月二十四日指挥庶防人人感奋以赴事功民受实徳某愚陋僣言无任恐惧之至
　　论财用
　　某尝观唐史称刘晏敛不及民而用度足初未之信及考其所以致之之术大抵笼商贾之利而归之公上以供赀用故科敛不及于民且山泽之利在商贾乆矣当天下太平无事时固未尝较官取之薄商贾得之厚以其利厚故奔走之而不以为劳不幸有军兴之后用度日滋将取之于民则民力有时而且仁君之所不忍不然又不知计之所出当是时也岂可坐视商贾获甚厚之息而不自为计耶晏之领漕事也常募善走者置递相望探报四方物价低昂虽逺方不数日皆达使司食贷轻重之权悉在掌握又于诸道置知院官每旬月具白州县雨雪丰歉之状丰则贵籴歉则贱粜咸以谷易杂货供官用及于丰处卖之应民之急公务交裕其用盐法不但转鬻商人而已又官自运载于乏盐州县鬻之官获其利而民不乏谓之常平盐事类此者不一是以正元之间虽遭变故而国用不匮户口蕃息由朝廷能尽晏之才使得专制故其效如此某以为今日之事莫若选择近臣之通晓财利者于濒江要便处置司聴其自辟官属专制国用仿晏之意逺近移易贸迁有无悉从便宜勿拘之法得尽其智能庶防利入之源浸广有以佐军需而寛民力伏望朝廷详酌施行
　　论私贩茶盐
　　某窃见私贩茶盐者皆不逞之人平时贱买贵卖于乡村往往家至户到不容其不受而畏法者稍不从必懐私憾他日或败置于有司乃妄通豪民及素所雠者傥或不能为狱吏者必讽其为之盖利豪民之赴狱而有所求索也及已断罪追纳赏钱或无所出则又妄均摊于平人所至官司虽知其诈例皆容之恬不为怪重使良民被害欲乞自今后因茶盐干连无实状之人不许留禁止令知在供证其犯人果无财产可以充赏不得乱有均摊止监邻保备还所赏狱吏絶于觊望罪不及于无辜且邻保者必加互察不容其私矣伏望朝廷详酌施行
　　上殿劄子
　　臣窃惟天下之事下合人心上合天意中合大道者惟有一言曰公而已矣老子曰容乃公公乃王王乃天天乃道盖混而为一非容不能公三公之称谓其容而能公也王训大王者之称谓其公而能大也则是公不可不与王同徳王不可不与天同道此天下之至理也臣窃观陛下自临御以来于天下之事未尝容心于其间大臣以为贤则进之台谏以为否则退之与政事之因革羣臣皆以为可则审察其言而罢行之可谓至公而无私契天合道者也然而身为三公不知与王公徳者非一日矣已所好者与之虽愆于理而害于事者弗非也已所恶者夺之虽才有堪于用者弗取也议有当于人心者弗行也夫如是则政事安得无疵纇民安得不受其患哉惟公也故贤者愿立于王之朝而不肖者退聴而革心道徳所以一风俗所以同上无粃政下无幸民内治之所以举逺人之所以服夫所谓公者一言而已矣见于利害能如此此其故可不审耶臣愚欲望陛下诏执政大臣諌官御史与百执事咸体上心刬除习宏开正路终始惟一则治道之隆三王可四五帝可六天下廓廓乎其无事矣取进止
　　又
　　臣窃惟为政之要莫切于救事之者固非一端而尤以人材为急自古人主所与共天下之治者未尝不属公卿大夫士必得真材实能列于庶位徧为吾用犹惧有阙比嵗以来乃或不然举所谓材能者皆斥而去之事孰与济人才沦落莫甚斯时迄今垂二十年稿死寂寞之濵者不可胜数矣其幸而未挤于沟者于今亦无几人可胜慨叹昔人或以十年不调白首为郎尚痛恨其不遇方之斯时犹未为失其所也臣以衰晚误膺简召自揆庸虚岂有深谋秘画可以仰裨日新之政惟有振滞潦之失説愿以为陛下深诏大臣搜举向来摈斥委弃不用之士取其尤者越次防擢必皆仰戴防徳益输忠荩于以共成治道实非小补惟陛下留神财幸取进止




　　苕溪集巻十一
　　钦定四库全书
　　苕溪集巻十二　　　　　　宋　刘一止　撰劄子
　　上殿论用君子小人之説
　　臣闻天下之治众君子成之而不足一小人败之而有余何者君子虽众其道则孤小人虽寡其势易蔓君子之忧在于天下国家小人之忧在于一身君子之于法度纪纲必欲正之故为之也难小人之于法度纪纲必欲乱之故为之也易自古圣贤之君未尝不欲近君子而逺小人也小不加察而小人已至故立政之书曰继自今立政其勿以憸人其惟吉士又曰时则勿有间之所谓间之者非君子小人并进也众君子而一小人亦足以为间而败政臣请以易之説明之夬之为卦以五阳决一隂阳为君子隂为小人故系辞曰夬决也刚决柔也君子道长小人道忧也夫以五君子决一小人不曰小人道消而曰道忧何也盖上下交而志同如泰之时然后小人之道不行若乃以五君子临一小人徒能使之忧而已矣惟其有忧则将图之无不至矣恭惟陛下躬天纵之圣懋日新之举通达古今洞照治体日者好恶既明黜陟既允矣臣犹以是为言者诚以事之防防小不加察则小人者乗间伺隙而入其害至于败政不可不惧也臣以一介之贱骤对清光谓天下事尤急于君子小人之説故首用为献伏惟留神幸察取进止
　　论人主不惮改为
