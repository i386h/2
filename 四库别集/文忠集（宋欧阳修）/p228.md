<!-- { "loadSidebar": true } -->
　　勅朕嗣位之初只见上帝祖考九州四海莫不来祭惟二三元老虽尔身在外乃心罔不在王室推恩行爵必先及之推诚保徳崇仁翊戴功臣观文殿学士特进行兵部尚书上柱国乐安郡开国公食邑三千八百户食实封一千户欧阳某文章宿望左右三朝艰难之时实赖其力进退之节不累于位股肱近镇玉帛勤王兹朕所以推神休而疏朝宠也乃眷旧徳奚烦训辞可特授依前行兵部尚书充观文殿学士加食邑五百户食实封二百户功臣散官勲封如故【呉充行】
　　三十八任除检校太保判河东路制词
　　勅国家规制裔边并建帅领惟河汾之一道搤獯狁之二垂爰咨衮路之贤往付并门之筦仍迁近府用壮奥藩具官某道徳文章为时矜式谋猷忠亮预政累朝自获解于台司已再更于郡寄委逺时柄尔虽乐于燕安尊任贤能朕岂忘于鉴寐眷言大卤方择守臣俾从表海之邦就改近边之镇班通四贵所以褒宠于旧勲节制诸戎所以倚成于外阃惟尔同寅之徳体予注意之隆亟即新州母辞逺略可特授检校太保宣徽南院使判太原府河东路经略安抚使兼并代泽潞麟府岚石路兵马都总管功臣散官勲封如故【苏颂行】
　　三十九任改知蔡州致仕制词
　　勅朕惟左右辅弼之臣以道徳自任者其去就进退莫不有义与命而朝廷优宠遇待不使之蚤告老以去者非独朕之恩典为然亦先王之礼意故也以尔推诚保徳崇仁翊戴功臣观文殿学士特进行兵部尚书上柱国乐安郡开国公食邑四千三百户食实封一千二百户欧阳某文章学问逺足以知先王徳义谋猷近足以宜当世陟降秘近践扬兹多向由枢庭参决大政乃能熈天之命克勤王家均休外藩年徳方茂而乃安于义命以礼请去至于勤恳虽朕之睠遇有加亦终不能易尔志重以先帝顾命辅朕眇躬勲劳问望顾可以无报称哉是用度越常典以荣尔归俾进东宫之师仍兼秘殿之职尚惟率身善俗以助成王徳惟良显哉可特授太子少师依前充观文殿学士致仕功臣散官勲封食实封如故仍放朝谢【张琥行】
　　公薨赠太子太师制词
　　勅大臣还官告老以髙秩尊爵归第固朝廷所礼异也矧尝参决大政有两朝定防援立之勲徳甚盛而弗居年未至而辞位遽兹长逝宜厚追褒故推诚保徳崇仁翊戴功臣观文殿学士特进太子少师致仕上柱国乐安郡开国公食邑四千三百户食实封一千二百户欧阳某以文章革浮靡之风以道徳镇流竞之俗挺节强毅而不挠当官明辩而莫夺三世宠荣一徳端亮朕方将图任旧老畴咨肃义而雅志冲邈必期退休未阅数嵗章逾十上在大义难尽其力兹勤请所以不违谓其脱去人间之累当享期頥之夀天遽殱夺曾靡憖遗览奏之日为之不能临朝储坊六传【一作博】师惟长首举以为赠用纾予哀尚其有知享此嘉命可特赠太子太师【王益柔行】
　　以子恩赠太尉制词
　　勅朕齐明以祀得歆于神维显及幽并受多祉奉议郎轻车都尉赐绯鱼袋欧阳发父皇任观文殿学士太子少师致仕赠太子太师某以髙文典防冠絶誉髦以重徳令名进参机要践更事任奋发猷为谅直公忠简于朕志逝日逾远贤声不忘垂裕后昆序朝通籍丁时庆赉愍锡有加尚其营魂膺此明命可特赠太尉【王安礼行】
　　追封兖国公制词
　　勅宗祀之泽充塞穹壤国之故老褒叙有章朝请郎充秘阁校理轻车都尉赐绯鱼袋欧阳棐弟通直郎飞骑尉辩故父任观文殿学士太子少师致仕赠太子太师追封康国公某名世之才出应期运明于辅弼事业而以风节始终余庆嗣人追命成国亶惟不没尚克享兹可特赠太师追封兖国公【中书舍人盛陶行】
　　諡诰
　　省司准勅定諡据本家发到故推诚保徳崇仁翊戴功臣观文殿学士特进太子少师致仕上柱国乐安郡开国公食邑四千三百户食实封一千二百户赠太子太师欧阳某行状依例牒太常礼院拟諡今准回牒连到议状諡曰文忠
　　宣徳郎守太常丞充集贤校理同知太常礼院李清臣公归老于家以疾不起将葬行状上尚书省移太常请諡太常合议曰公维圣宋贤臣一世学者之所师法明于道徳见于文章究览六经羣史诸子百氏驰骋贯穿述作千百万言以传先王之遗意其文卓然自成一家比司马迁扬雄韩愈无所不及而有过之者方天下溺于末习为章句声律之时闻公之风一变为古文咸知趋向根本使朝廷文明不愧于三代汉唐者太师之功于教化治道为最多如太师真可谓文矣博士李清臣得其议则阅读行状考按諡法曰唐韩愈李翺权徳舆孙逖本朝杨亿皆諡文太师固宜以文諡吏持众议白太常官长官长有曰文则信然不复易也然公平生好谏诤当加献为文献无巳则加忠为文忠众相视曰其如何则又合言曰忠亦太师之大节太师尝参天下政事进言仁宗乞早下诏立皇子使有明名定分以安人心及英宗继体今上即皇帝位两预定防翊戴有安社稷功和裕内外周旋两宫间迄于英宗之视政盖太师天性正直心诚洞达明白无所欺隠不肯曲意顺俗以自求便安好论列是非分别贤不肖不避人之怨诽狙嫉忘身履危以为朝廷立事按諡法道徳博闻曰文亷方公正曰忠今加忠以丽文宜为当众以状授清臣为諡议清臣曰不改于文而传之以忠议者之尽也清臣其敢不从遂諡文忠谨议
　　朝奉郎守尚书工部郎中充秘阁校理直舍人院兼同修起居注权判吏部流内铨骑都尉赐绯鱼袋钱藻宣徳郎守尚书刑部员外郎充集贤校理兼同修起居注权同判吏部流内铨骑都尉赐绯鱼袋窦卞伏凖太常礼院諡议如前
　　天下文物繁盛之极学士大夫竞夫锼刻组绘日益靡靡以汨没于倬诡魁殊之说而不复知淳古之为正也于是时天下曰是太师曰非天下以为韪太师以为陋学士大夫磨牙淬爪争相出力以致之危害太师不之顾曰我道尧舜也我言孔子孟轲也而天下不我从将焉往然卒由太师而一归于醇正故仁义之言其华晔然独辉灼乎一代之盛逺出二京之上呜呼媺哉大丈夫束带立夫人之朝所以大过人者大节立焉不龊龊小节以求曲全可也怫众虑彊君以难是为大节不徇世俗之论而先识以制未形是为大节太师当嘉祐之间恊议建储正名挈天下之疑而伸之万世因而若维太山而安不危斯之谓大节諡法道徳博闻曰文亷方公正曰忠生平论譔文章务明尧舜孔孟之教于已壊之后可谓道徳博闻矣排左右持禄取容之虑特建万世无穷之防而自不以为功可谓亷方公正矣太常易名曰文忠庶乎天下有以知公议之不能泯也
　　省司凖例于都亭驿集合省官同参详皆协令式请有司凖例施行谨详定讫遂具状中书门下取裁奉宰臣判凖申谨具状奏闻伏勅防













　　文忠集附録巻一
　　钦定四库全书
　　文忠集附録巻二
　　祭文　行状
　　祭文　　　　　　　　　韩忠献王琦
　　维熙宁五年嵗次壬子某月某日具官某谨遣三班奉职随行指使李珪以清酌庶羞之奠致祭于少师永叔之灵惟公之生粹禀【一作禀粹】元精偶圣而出逢辰以亨厯事三朝翼登太平大名既遂大功既成年未及老【一作耆】深虞满盈连章得谢颍第来宁神当畀以福禄天宜锡之寿龄胡不憖遗遽尔摧倾此冥理莫得致诘而天下为之失声呜呼哀哉公之文章独步当世子长退之伟赡闳肆旷无拟伦逮公始继自唐之衰文弱无气降及五代愈极頽敝唯公振之坐还醇粹复古之功在时莫二公虽云亡其传益贵譬如天衢森布列纬海内瞻仰日髙而伟公之谏诤务倾大忠在庆厯初职司帝聪顔有必犯阙无不缝正路斯辟奸萌辄攻气劲忘忤行孤少同于穆仁庙诚推至公孰好孰恶是焉则从善得尽纳治随以隆人畏清议知时不容各砺名节恬乎处躬二十年间由公变风公之功业其大可记屡殿藩垣所至懐惠尝尹京邑沛有余地早践西掖晚当内制凡厥代言典谟之懿凡厥出令风雷其势三代炳焉公辞无媿枢幄猷为台衡弼贰抚御四方兵戈不试整齐百度官师咸治服劳一心定策二帝中外以安神人胥慰不校谗言恳求去位公之进退逺迈前贤合既不苟髙惟戒颠身虽公辅志则林泉七十致政乃先五年上惜其去公祈益坚卒遂其请始终克全呜呼哀哉余早接公道同气类出处虽殊趣向何异既忝宰司日亲髙谊可否明白襟懐坦易事贵穷理言无饰伪或不知公因罹谤忌青蝇好防白璧奚累呜呼哀哉自公还事心慕神驰徒凭翰墨莫挹姿仪公尝顾我惠以新诗虽亟詶答奈苦衰疲欲复为问动巳逾时忽承讣音且骇且悲哀诚孰诉肝胆几堕公之逝矣世鲜余知不如从公焉用生为遐修薄荐奠公一巵魂兮有灵其来监兹尚飨
　　同前　　　　　　　　王荆文公安石
　　夫事有人力之可致犹不可期况乎天理之寞又安可得而推惟公生有闻于当时死有传于后世苟能如此足矣而亦又何悲如公器质之深厚智识之髙逺而辅以学术之精防故形于文章见于议论豪健俊伟怪巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄辞闳辩快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往返感世路之岖﨑虽屯邅困踬窜斥流离而终不可掩者以其有公议之是非既压复起遂显于世果敢之气刚正之节至晩而不衰方仁宗皇帝临朝之末年顾念后事谓如公者可寄以社禝之安危及夫发谋决防从容指顾立定大计谓千载而一时功名成就不居而去其出处进退又庶乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能防情者念公之不可复见而其谁与归
　　同前　　　　　　　　　　曽舍人巩
　　维公学为儒宗材不世出文章逸发醇深炳蔚体备韩马思兼庄屈垂光简编焯若星日絶去刀尺浑然天质辞穷巻尽含意未卒读者心醒开防愈疾当代一人顾无俦匹谏垣抗议气震回遹鼔行无前防防非恤世伪难胜孤坚竟窒紫防玉堂独当大笔二典三谟生明藏室顿挫弥厉诚纯志壹斟酌损益论思得失经体虑萌【一作明】沃心造膝帝曰汝贤引登辅弼公在庙堂尊明道术清浄简易仁民爱物敛不烦苛令无廹猝栖置木索里安戸逸椟敛兵革天清地谧日进昌言从容宻勿开建国本情忠力悉夘未之嵗龙驾飚歘再拯大艰垂绅秉笏乾坤正位上下有秩功被社稷等夷召毕公在庙堂总持纪律一用公直两忘猜昵不挟朋比不虞讪嫉独立不回其刚仡仡爱养人材奬成诱掖甄防寒素振兴滞屈以为巳任无有废咈维公平生恺悌忠实内外洞彻初终若一年始六十恳辞冕黻连章累嵗乃俞所乞放意丘樊脱遗羁馽沉浸图史左右琴瑟志气浩然不陋蓬荜意谓百龄重休累吉还斡鼎轴賛防计宻云胡倾殂憖遗则弗闻讣失声眦泪横溢戆防不敏早防振袚言繇公诲行繇公率戴徳不酬懐情独郁西望轜车莫持纼綍维公荦荦徳义譔述为后世法终天不没托辞叙心曷能髣髴呜呼哀哉尚飨
　　同前　　　　　　　　范蜀忠文公镇
