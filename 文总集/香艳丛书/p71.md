<!-- { "loadSidebar": true } -->
　　凝香儿，本部下官妓也，以才艺选入宫，遂充才人。善鼓瑟，晓音律，能为翻冠飞履之舞。舞间冠履皆翻覆飞空。寻如故，少顷复飞。一舞中，屡飞屡复，虽百试不差。帝尝中秋夜泛舟禁池，香儿着琐里绿蒙之衫。琐里，夷名产撒哈刺，蒙茸如毡毷，但轻薄耳，宜于秋时着之。有红绿二色，至元间进贡。帝又命工以金笼之，妆出鸾凤之形，制为十大衫。香儿得一焉。至此服之，又服玉河花蕊之裳，于阗国鸟王河生花蕊草，采其蕊织之为锦。香儿以小艇荡漾于波中，舞婆娑之队，歌弄月之曲。其词云：“蒙衫兮蕊裳，瑶环兮琼珰。泛予舟兮芳渚，击予楫兮徜徉。明皎皎兮水如镜，弄蟾光兮捉娥影。露团团兮气清，风飕飕兮力劲。月一轮兮高且圆，华彩发兮鲜复妍。原万古兮每如此，予同乐兮终年。”帝复置洒于天香亭，为赏月饮。香儿复易服趋亭前，衣降缯方袖之衣，带云肩迎风之组，执干昂鸾缩鹤而舞。乃歌曰：“天风吹兮桂子香，来阊阖兮下广寒。尘不扬兮玉宇净，万籁泯兮金阶凉。玄浆兮进酒，兔霜兮为侑。舞乱兮歌狂，君饮兮一斗。鸡鸣沈兮夜未央，乐有余兮过霓裳。吾君吾王兮寿万岁，得与秋香月色兮酬酹平樽觞。”歌毕，帝笑曰：“昔唐明皇游月宫，见女娥数十，着素衣歌舞于树下，朕今酌醁灵酒，对才人歌《香桂长秋曲》，可谓绛缯娥唱小摇金调者矣。”邀香风于屏围，呼华月以入座，众哗俱寂，绿竹交奏。人间之乐，当不减天上。京城北三十里有玉泉山，山半为吕公岩。帝于夏月尝避暑于北山之下曰西湖者，其中多荷蒲菱芡。帝以文梓为舟，伽南为楫，刻飞鸾翔鹢旆于船首，随风轻漾。又作采菱小船，缚彩为棚，木兰为浆，命宫娥乘之以采菱为水戏。时香儿亦在焉，帝命制《采菱曲》，使篙人歌之。遂歌《水面剪青》之调曰： 
　　伽南楫兮文梓舟，泛波光兮远夷犹。 
　　波摇摇兮舟不定，扬予袂兮金风竞。 
　　棹歌起兮纤手挥，青角脱兮水潆洄。 
　　归去来兮乐更谁。 
篙人歌之，声满湖上。天色微曛，山衔落日，帝乃周游荷间，取荷之叶。或以为衣，或以为盖，四顾自得，毕竟忘归。又命作《采莲》之曲。于是调折新荷而歌曰： 
　　放渔舟兮湖之滨，剪荷柄兮折荷英。 
　　鸳鸯飞兮翡翠惊，张莲叶以为盖兮，缉藕丝以为衿。 
　　云光淡，微烟生。对芳华兮乐难极，返予棹兮山月明。 
　　程一宁未得幸时，尝于春夜登翠鸾楼，倚阑弄玉龙之笛，吹一词云： 
　　兰径香销玉辇踪，梨花不忍负春风。 
　　绿窗深锁无人见，自碾朱砂养守宫。 
　　帝忽于日下闻之，问宫人曰：“此何人吹也？”有知者对曰：“程才人所吹。”帝虽知之，未召也。及后夜，帝复游此，又闻歌一词曰： 
　　牙床锦被绣芙蓉，金鸭香销宝帐重。 
　　竹叶羊车来别院，何人空听景阳钟。 
又继一词曰： 
　　淡月轻寒透碧纱，窗屏睡梦听啼鸦。 
　　春风不管愁深浅，日日开门扫落花。 
又吹《惜春》词一曲曰： 
　　春光欲去疾如梭，冷落长门苔藓多。 
　　懒上妆台脂台蠹，承恩难比雪儿歌。 
歌中音语咽塞、情极悲怆。帝因谓宫人曰：“闻之使人能不凄怆！深宫中有人愁恨如此，谁得而知，盖不遇者亦众矣。”遂乘金根车至其所，宁见龙炬簇拥，遂趋出叩头俯伏。帝亲以手扶之，曰：“卿非玉笛中自道其意，朕安得至此？忧怀中遣况无地，是以来接其思耳。”携手至柏香堂，命宝光天禄厨设开颜宴，进兔丝之膳，翠涛之酒。云仙乐部坊奏《鸿韶》乐，列朱戚之舞，鸣睢之曲。笑谓宁曰：“今夕之夕，情圆气聚，然玉笛，卿之三青也。可封为圆聚侯。”自是，宠爱日隆。改楼为奉御楼，堂为天怡堂。 
　　帝为英英起采芳馆于琼华岛内，设唐人满花之席，重楼金线之衾，浮香细鳞之帐，六角雕羽之屏。唐人，高丽岛名，产满花草，性柔，折屈不损，光泽可佳，士人编之为席。重楼，金线花名也，出长白山，花心抽丝如金，长至四五尺，每尺寸缚结如楼形，山中人取以织之成幅。大德间，尾洒夷于清源洞得一物，如龙皮，薄可相照，鳞鳞赞簇，玉色可爱，又间成花卉之形，或红或绿，暑月对之，凉意自生。遣人进贡，时无识者，有一胡僧言曰：“此斑花玉虬壳也。” 
　　帝在位久，怠于政事，荒于游宴，以宫女一十六人按舞，名为“天魔舞”。首垂发数辫，戴象牙冠。身披缨络大红销金长裙袄，各执加巴刺般之器。又宫女十一人，练槌髻勒帕，常服或用唐巾窄衫。所奏乐用龙笛、头管、小鼓、筝、琴、琵琶、笙、胡琴、响板。每宫中赞佛，则按舞奏乐。帝又于内院造龙船，首尾长一百二十尺，广二十尺，上有五殿。龙身并殿宇俱五采金装，日于后宫海子内游戏。船行则龙首尾眼爪皆动。又自制宫漏，约高六七尺，为木柜，藏壶其中，运水上下。柜上设四方三圣殿，柜腰设玉女捧时刻筹。时至，辄浮水而上。左右列二金甲神人，一悬钟，一悬钲，夜则神人自能按更而击。 
　 

　　焚椒录　辽　王鼎　撰 

　　《焚椒录》序 
　　鼎于咸太之际，方侍禁近。会有懿德皇后之变，一时南北面官悉以异说赴权，互为证足。遂使懿德蒙被淫丑，不可湔浣。嗟嗟！大黑蔽天，白日不照，其能户说以相白乎？鼎妇乳妪之女蒙哥，为律耶乙辛宠婢，知其奸构最详，而萧司徒复为鼎道其始末，更有加于妪者。因相与执手，叹其冤诬，至为涕淫淫下也。观变已来，忽复数载，顷以待罪可敦城。去乡数千里，视日如岁，触景与怀，旧感来集。乃直书其事，用俟后之良史。若夫少海翻波，变为险陆，则有司徒公之实录在。大安五年春三月，前观书殿学士臣王鼎谨序。 

　　懿德皇后萧氏，为北面官南院枢密使惠之少女。母耶律氏梦月坠怀，巳复东升，光辉照烂，不可仰视。渐升中天，忽为天狗所贪，惊寤而后生，时重熙九年五月己未也。母以语惠，惠曰：“此女必大贵而不得令终，且五日生女，古人所忌，命已定矣，将复奈何！”后幼能诵诗，旁及经子。及长，姿容端丽，为萧氏称首，皆以观音目之，因小字“观音”。二十二年，今上在青宫，进封燕赵国王。慕后贤淑，聘纳为妃。后婉顺善承上意，复能歌诗。而弹筝琵琶尤为当时第一，由是爱幸，遂倾后宫。及上即位，以清宁元年十二月戊子，册为皇后。 
　　后方出阁升坐，扇开帘卷，忽有白练一段，自空吹至后褥位前，上有“三十六”三字。后问：“此何也？”左右曰：“此天书命可敦领三十六宫也。”后大喜。宫中为语曰：“孤稳压帕女古靴，菩萨唤作耨斡么。”盖言以玉饰首，以金饰足，以观音作皇后也。二年八月，上猎秋山，后率妃嫔从行在所至伏虎林。上命后赋诗，后应声曰： 
　　威风万里压南邦，东去能翻鸭绿江。 
　　灵怪大千都破胆，那教猛虎不投降。 
上大喜，出示群臣曰：“皇后可谓女中才子。”次日上亲御弓矢射猎，有虎突林而出，上曰：“朕射得此虎，可谓不愧后诗。”一发而殪，群臣皆呼万岁。是岁十一月，群臣上皇帝尊号，曰“天佑皇帝”，后曰“懿德皇后”。 
　　三年秋，上作《君臣同志华夏同风》诗，后应制属和曰： 
　　虞廷开盛轨，王会合奇琛。 
　　到处承天意，皆同捧日心。 
　　文章通鹿蠡，声教薄鸡林。 
　　大宇看交泰，应知无古今。 
　　明年，后生皇子睿，皇太叔重元妃入贺，每顾影自矜，流目送媚。后语之曰：“贵家妇宜以庄临下，何必如此？”妃衔之，归骂重元曰：“汝是圣宗儿，岂虎斯不若。使教坊奴得以可敦加吾。汝若有功，当除此帐，笞挞此婢。”于是重元父子合定叛谋。于九年七月驾幸滦水，聚兵作逆。须臾军溃，父子伏诛，而讨平此乱，则知北枢密院事赵王耶津乙辛与有功焉。寻进南院枢密使，威权震灼，倾动一时。惟后家不肯相下，乙辛每为怏怏。及咸雍初，皇子睿册为皇太子，益复蓄奸为图后计矣。 
　　后常慕唐徐贤妃行事，每于当御之夕，进谏得失。国俗君臣尚猎，故有四时捺钵。上既擅圣藻，而尤长弓马，往往以国服先驱，所乘马号“飞电”，瞬息百里，常驰入深林邃谷，扈从求之不得，后患之。乃上疏谏曰：“妾闻穆王远驾，周德用衰。太康伏豫，夏社几危。此游佃之往戒，帝王之龟鉴也。顷见驾幸秋山，不闲六御，特以单骑从禽，深入不测，此虽威神所届，万灵自为拥护，倘有绝群之兽，果如东方所言，则沟中之豕，必败简子之驾矣。妾虽愚暗，窃为社稷忧之。惟陛下尊老氏驰骋之戒，用汉文吉行之旨，不以其言为牝鸡之晨而纳之。”上虽嘉纳，心颇厌远。故咸雍之末，遂稀幸御。 
　　后因作词曰《回心院》，被之管弦，以寓望幸之意也： 
　　埽深殿，闭久金铺暗。 
　　游丝络网尘作堆，积岁青苔厚阶面。 
　　埽深殿，待君宴。拂象床，凭梦借高唐。 
　　敲坏半边知妾卧，恰当天处少辉光。 
　　拂象床，待君王。换香枕，一半无云锦。 
　　为是秋来转展多，更有双双泪痕渗。 
　　换香枕，待君寝，铺翠被，羞杀鸳鸯对。 
　　犹忆当时叫合欢，而今独覆相思块。 
　　铺翠被，待君睡。装绣帐，金钩未敢上。 
　　解却四角夜光珠，不教照见愁模样。 
　　装绣帐，待君贶。叠锦茵，重重空自陈。 
　　只愿身当白玉体，不愿伊当薄命人。 
　　叠锦茵，待君临。展瑶席，花笑三韩碧笑妾。 
　　新铺玉一床，从来妇欢不终夕。 
　　展瑶席，待君息。剔银灯，须知一样明。 
　　偏是君来生彩晕，对妾故作青荧荧。 
　　剔银灯，待君行。爇熏炉，能将孤闷苏。 
　　若道妾身多秽贱，自沾御香香彻肤。 
　　爇熏炉，待君娱。张鸣筝，恰恰语娇莺。 
　　一从弹作房中曲，常和窗前风雨声。 
　　张鸣筝，待君听。 
时诸伶无能奏演此曲者，独伶官赵惟一能之。而宫婢单登，故重元家婢，亦善筝及琵琶，每与惟一争能，怨后不知已。后乃召登，与对弹四日二十八调，皆不及后弹，愧耻拜服。于时，上常召登弹筝。后谏曰：“此叛家婢，女中独无豫让乎？安得轻近御前！”因遣直外别院，登深怨嫉之。 
　　而登妹清子，嫁为教坊朱顶鹤妻，方为耶律乙辛所昵。登每向清子诬后与惟一淫通，乙辛具知之。欲乘此害后，以为不足证实，更命他人作《十香》淫词，用为诬案。云： 
　　青丝七尺长，挽出内家装。不知眠枕上，倍觉绿云香。 
