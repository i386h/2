<!-- { "loadSidebar": true } -->
　　窃见中统建元诏内一款犯刑至死者如州府审问狱成便行断决则死者不可复生断者不可复续案牍繁冗须臾决判万一差误人命至重悔将何及朕实哀矜今后但有死刑仰所在官司推勘得实见事情始末及断定招款申宣抚司照详宣抚司再行审覆无疑呈省闻奏待报决断至今依上施行理实允当此圣主天地好生之大德虽尧舜无以逾此今访闻得朝廷谕尚书省今后合行的便打了者合死的便施行者省官回奏云以前重刑待报俟秋分后断决为这般儹下多有便似淹禁一般今后至如省部问了监察重审无寃不待秋分逐旋施行呵怎生圣防恁道得是一般所闻大槩如此设或在京者能然外路何以区处卑职叅详刑者侀也一成而不可变故君子尽心焉谓如明白重刑其正犯干连赃仗准服进勘审覆临案须经厯官府数重少者不下半载之上不能一切完备尚虑事情始末恐有差疑人命至重无致枉错有伤和气故旧例重刑不限催举待以嵗时欲于三覆五奏之间脱有寃诬庶正犯败露不敢滥及无辜以极哀矜钦恤之意见不嗜于速杀也至于秋分后行刑盖自古帝王体天行道以顺四时生杀之理此又大不可悖也如旧例决不待时盖所以待恶逆以上罪也今者将一切常犯死罪者数月之间案牍稍具止令省部监察审问无寃同恶逆罪犯决不待时虽臯陶在上不能保曲尽狱情一无寃滥今畧举近年北京髙乌呼鼐壻银延夀奴将随逐妻家驱男长寿转卖上都民家在后事发到官以杀害驱男自诬又经中书省审明官审问无寃至将延寿奴作死罪断讫一百七下及将妻髙氏离异既而驱男以亲书达于部使乃知本人诬服本道按察司方为改正以此叅详捶楚之下何求而不得兼法者天下之公并非仓猝间所可拟议伏惟尚书省总持纪纲号令天下命之安危民頼一言之所系诚当审量事宜集议允当可为永格者而后更改闻奏以救既往则天下幸甚据此合行举呈
　　髙唐州州尹张廷瑞称职事状
　　今体得髙唐州州尹张廷瑞自到任以来甫及朞年五事可称一方受赐盖其人强干有为廉能素着凡所兴除率先律已如待僚佐以礼束胥吏以法劝课耕桑裁抑游惰宣明教本则首兴学庙拯济羸劣则课习医流井井有条吏安民便而又晓畅军机勇于临敌向军虎啸以肃边声今尹齐西号称治最诚有用之全材一时之良大夫也理宜闻奏擢置监司不然百里之地不能尽其所长为可惜耳据此合行具呈
　　请立登闻检鼓院事状
　　窃见一等狂妄小民若无寃抑如婚姻田宅户门等事往往辄便接驾唐突圣主爱民心切以为事重致使圣顔未尝不为之动其唐突者必奉将勅防令有司理问然后退去则是万乘帝王之尊下行有司之事万无此理臣下能不骇惧合无建立登闻检鼓院如有指陈军国大事朝政得失大段寃抑累经诉理未获辨明或事本机宻者许令投进以闻如此使天下寃抑之情得以上达而朝廷尊严之势彼狂妄小民亦不能咫尺轻近
　　论立司谏等官事状
　　盖闻朝无诤臣则不知过国无达士则不闻善至于诸侯卿大夫士庶人皆有诤臣诤友则国安而令名可保矣况万乘之帝王欤伏见朝廷近年以来虽或事小情有似重者天威震怒出于一时辄至不测钦惟圣慈随复追悔以至有失常问如何无人题奏来所闻大槩如此今宪台虽立或有所论执卒不能上达得开陈利害于前合无选近侍重臣辅以刚正儒者使为司谏等官如此则圣益圣而明益明且免夫既往追惟之悔天下幸甚
　　论职官子孙试补省台院部令史状
　　照得旧例皇家缌麻于上亲及曽任宰执之子听试尚书省令译史皇家袒免亲及宰执孙并弟若三品以上职事官之子弟及终塲举人听试台院令译史其散官五品以上职事子孙兄弟皆听试部令史译史及侄或散官不及五品曽任五品子孙兄弟皆听试部令史译史通事窃见朝廷近年将大根脚官员子孙分付都省台院习学政务此正前代宗室宰执职官试补之意也至于宗室子孙不敢轻议如宰执职官弟侄理宜举行盖宰执职官子孙弟侄终是有门地大根脚中出来人其所闻所见无非宦体时务有所顾惜且不急于财贿此最可取者今后合无酌凖上项格例限以嵗月试验克堪相应之人令于省台院部与吏员相叅勾当实为两有便益且吏员职掌文字皆系国家庶务刑政机宻动闗利害自非守慎公干者鲜不害事若以宰执职官子孙相叅勾当验事务轻重上下分掌使逓至琢磨长短相补持体倚办各有所司岂非两有便益者哉为吏员者渐磨既久务知逺大声迹渐好易其锻炼积习之心为子弟者通晓政事一适于用革去骄惰侈靡之气不数年使朝廷之上备任用者比皆良能公正阀阅素宦之人将见私己门下侥幸泛滥之弊不革而自去矣
　　举都事马甫并选用儒者事状
　　窃念台之为司不同省部职掌上所以肃朝廷之纪纲下所以正百官之邪僻至于军民利害刑政得失皆得纠而绳之故一台纲领必须择得其人使内外官府动或过举则曰有某人在恐不宜然可也又古者用人唯出至公虽父子相举兄弟同台官府有旧皆不以为嫌如或不才抑浊扬清正台司之职耳窃见都事马甫性详静娴吏事凡所论议务先大体以儒饰吏者相叅勾当方为允称不致事务差谬为外望所易
　　论陈提刑改除不宜取解由事状
　　伏见尚书省奏拟山东东西道提刑按察使陈祐签中兴等路行尚书省事就令本司取无粘帯解由前来叅详见设按察司五道据祐忠直刚果毅然有为脱略苛细务明大体凡所兴除民安吏畏风采所加百城震肃以声迹比量最为称职兼山东东西阻山负海地广物众连年蝗旱军民不安所仰祐等以之镇静今祐所除名虽相列其实左迁若向前代官苟非其人是一道监司殆虚设耳宪台理合开陈可否以之执奏别议选注外据取解由一节照得旧例凡省除官例除者止是给据别无取解由体例且按察官系朝廷耳目之使以按劾纠弹为职不同州府掌管事理今也挤同有司一例取解由赴省似为非体乞一就定夺据此合行举呈
　　论五品以上官殿授事状
　　访问得旧例五品以上官得除者殿授皆奏请六品以下官于严祗门授而无谢礼今者内外大小官员其宣命勅牒皆于中书省授祗受似有未当者且三品至五品官僚职掌难分内外俱系国家系重臣子而朝廷诚不可不察视其人之邪正能否也昔唐太宗将都督刺史姓名疏于屏风欲坐卧观览得善恶之迹注于名下以备黜陟至宗将已除职官延之内殿询访治道然后谕遣至人人感激莫不各以名节自奋故贞观开元之治号称隆平今后合无将五品以上官员尽令陛见祗受宣命使人人躬被恩宠于朝抑且革去侥幸非安之徒外据六品以下官员且于中省只受权宜门授之制如殿廷定立然后别议施行
　　论贫难军合从所属定夺事状
　　窃见天下新旧军户极有生受难以应当者如贫难年老单丁女户消乏者是也至如新签军人近年上司畧行分检难易不堪者却行收系为民二千余户况在前年分旧军中间年老单丁女户消乏贫难数多独不分间优恤何事情一体而旧军偏重如此盖有司之不省故也其最可伤者如贫难等户往往陈告经年累嵗乃无投向如告到总府府司止备申兵部部即曰非我当问即行下令申合属本路依准申覆枢宻院院即曰我主调发但恐阙少正数而已仍散押入案亦别无定夺叅详遂使贫难军人无所控诉而军前气力亦不济用是军力又难上下既无分解两相躭悮今畧举懐孟路旧军李用姚三秦义等三名俱各单丁年八十余嵗无人供给逐日沿营乞食应役向申枢宻院不蒙明降其秦义近于军前因病身故本路又将李用等二名申详兵部又行下令申合属别无定夺此明验也今检防到唐制健儿在军皆有年限更来往为烦劳敝又诸军镇量闲剧利害置兵防健儿于诸色征行人力及客户中召募取丁壮情愿者充健儿常住造局者每年加常例给赐兼给永年优复其家口情愿去者听至军州各给田土屋宅人赖其利中外获安是后州郡之间永无徴发之役又旧例诸军健年六十者罢役如秦义者八十老人使之守戍御敌何所赖其勇健哉今后合无应贫难军人陈诉许从合属受理定夺勘当的实准复寛减差役或别议优恤庶免致靠损人难进退无据不然请依分间新军体例将贫难极生受者亦从长定夺似为安便外据阙少合补之数官为召募情愿者听仍优复其家口遇有战功普例给赐如此可以收壮健而活疲民其为惠恤小民岂不倍于寻常万万也据此合行举呈
　　荐台掾赵文昌事状
　　窃惟台之为司以礼法绳官邪用儒术饰国事近世以来文学之士专尚才华少谙吏业一旦从事鲜克有为苟有尽心诚可嘉尚窃见前济南副提学赵文昌自为台掾强干有称夙夜在公精研政事文儒有饰吏之才养气负嫉邪之志求之等伦诚难多得今去繁居简明见甄奬若台司将来阙员如文昌者诚宜推用必能不负所学克堪所任傥升霜简之流属素餐之励某今当去职有见不言实为负责据此合预申荐
　　举左丞姚公充经筵等职状
　　伏惟朝廷凡有大政大议必须清问故老兹盖询谘黄髪恐有所愆之盛意也窃见前中书左丞姚枢潜邸旧臣中朝元老生平以圣学为心辅政多嘉谋入告近签南省为众牵持罔伸所懐今年虽耆艾精力未衰谋猷论议足有规为未宜闲退使后事功至于侍讲经筵监修国史保傅储闱承防枢宻实为克堪负荷必能进尽忠嘉有所广益兼翰院集贤等员如许窦二公者已蒙恩眷如是有此体例合行举言者伏乞宪台详照施行
　　论卫辉路不宜通管竹课事状
　　窃见卫辉路见管竹课据所该地面懐洛嵩汝唐邓徐邳益都泰安等处方圆万有余里其实难以勾赴今止令卫辉总府并管领恢办课程不致亏兊失悮叅详极有未便者盖卫辉路分防小当四冲驿程民讼课差诸军鄂啰一切课程等事比之他郡百倍其剧今又将诸路竹课并令管领虽极虑尽心勾当决有力所不及去处又縁竹虽官货实系经商交易不问商税认办宣课事体至于斫伐有时搬运有法价值低昻使官民两便自非通知货殖善于理财者鲜能首尾相应彼此皆办兼上项有竹地面必须差设监司巡竹等官吏又令听受本道节制前去各路营运其间交关往来其路分既平牒衙门而监巡皆差委客寄少有蹉跌辄成沮阻与其废力如此何若各令所在总府兼行管领以为长便又照得滨乐清沧解盐依旧专设司事恢办合无将上项竹课亦另行设立监司同盐塲一体管领勾当庶气力专一终是易为责办今省部若不如此从长别行定夺将来卫将官府不惟因此负累其所办课程倘有亏兑失悮深系利害据此合行举呈
　　儒士杨道赐号事状
　　伏念髙尚之士何代无之国家必遂其素志赐以处士先生之号盖其材学节义可髙足以励薄俗而敦风化故也窃见益都路耆儒杨道文章德业师表一世至于贼璮顷年徼功经营海道欲遂奸计先生预有所见发为歌诗声言不可今行年八十有三穷居守道垂老丘园诚天民之先觉清时之隐逸也合无照依庄靖李公恩例乞赐处士先生之号以表其康节且令本路嵗时常加存恤
　　请职官依旧三十个月迁转事状
