<!-- { "loadSidebar": true } -->
　　臣闻魏氏大臣父兄皆谓魏王曰初时惠王伐赵战乎三梁十万之军拔邯郸赵氏不割而邯郸复归齐人攻燕杀子之破故国燕不割而燕国复归燕赵之所以国全兵劲而地不并乎诸侯者以其能忍难而重出地也宋中山数伐数割而随以亡臣以为燕赵可法而宋中山可无为也夫秦贪戾之国而无亲蚕食魏尽晋国战胜睾子割八县地未毕入而兵复出矣夫秦何厌之有哉今又走芒卯入北地此非但攻梁也且劫王以多割也王必勿听也今王循楚赵而讲楚赵怒而与王争事秦秦必受之秦挟楚赵之兵以复攻则国救亡不可得已愿王之必无讲也王若欲讲必少割而有质不然必欺是臣之所闻于魏也愿君之以是虑事也周书曰维命不于常此言幸之不可数也夫战胜睾子而割八县此非兵力之精非计之功也天幸为多矣今又走芒卯入北地以攻大梁是以天幸自为常也智者不然臣闻魏氏悉其百县胜兵以止戍大梁臣以为不下三十万以三十万之众守十仞之城臣以为虽汤武复生弗易攻也夫轻信楚赵之兵陵十仞之城戴三十万之众而志必举之臣以为自天下之始分以至于今未尝有之也攻而不能拔秦兵必罢隂必亡则前功必弃矣今魏方疑可以少割收也愿君之及楚赵之兵未任于大梁也亟以少割收魏魏方疑而得以少割为和必欲之则君得所欲矣楚赵怒于魏之先巳讲也必争事秦从是以散而君后择焉且君之尝割晋国取地也何必以兵哉夫兵不用而魏効绛安邑又为隂啓两机尽故宋衞效尤惮秦兵巳合而君制之何求而不得何为而不成臣愿君之熟计而毋行危也
　　朱巳说魏安厘王亲秦策【齐楚相约攻魏魏使人求救于秦魏人唐睢往说秦昭王发兵救魏魏王以秦救之故亲秦而伐韩以求故地朱已谓魏王　朱已史记作信陵君无忌】
　　秦与戎翟同俗有虎狼之心贪戾好利而无信不识礼义徳行苟有利焉不顾亲戚兄弟若禽兽耳此天下之所同知也非所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此其于亲戚兄弟若此而又况于仇雠之敌国也今大王与秦伐韩而益近秦臣甚惑之而王弗识也则不明矣羣臣知之而莫以此谏则不忠矣今夫韩氏以一女子承一弱主内有大乱外安能支强秦魏之兵王以为不破乎韩亡秦有郑地与大梁邻王以为安乎王欲得故地而今负强秦之祸也王以为利乎秦非无事之国也韩亡之后必且便事便事必就易与利就易与利必不伐楚与赵矣是何也夫越山逾河絶韩之上党而攻强赵则是复阏与之事也秦必不为也若道河内倍邺朝歌絶漳滏之水而以与赵兵决胜于邯郸之郊是受智伯之祸也秦又不敢伐楚道渉山谷行三千里而攻危隘之塞所行者甚远而所攻者甚难秦又弗为也若道河外背大梁而右上蔡召陵以与楚兵决于陈郊秦又不敢也故曰秦必不伐楚与赵矣又不攻衞与齐矣韩亡之后兵出之日非魏无攻矣秦故有怀地邢丘之城垝津而以之临河内河内之共汲莫不危矣秦有郑地得垣雍决荥泽而水大梁大梁必亡矣王之使者大过矣乃恶安陵氏于秦秦之欲许之久矣然而秦之叶阳昆阳与舞阳高陵邻听使者之恶也随安陵氏而欲亡之秦绕舞阳之北以东临许则南国必危矣南国虽无危则魏国岂得安哉且夫憎韩不受安陵氏可也夫不患秦之不爱南国非也异日者秦乃在河西晋国之去梁也千里有余有河山以阑之有周韩而间之从横军以至于今秦十攻魏五入国中边城尽拔文台堕垂都焚林木伐麋鹿尽而国继以围又长驱梁北东至陶卫之郊北至平阚所亡乎秦者山北河外河内大县数百名都数十秦乃在河西晋国之去大梁也尚千里而祸若是矣又况于使秦无韩而有郑地无河山以阑之无周韩以间之去大梁百里祸必百此矣异日者从之不成也楚魏疑而韩不可得而约也今韩受兵三年矣秦挠之以讲韩知亡犹弗听投贽于赵而请为天下鴈行顿刃以臣之愚观之则楚赵必与之攻矣此何也则皆知秦欲之无穷也非尽亡天下之兵而臣海内之民必不休矣是故臣愿以从事乎王王速受楚赵之约而挟韩之质以存韩为务因求故地于韩韩必効之如此则士民不劳而故地得其功多于与秦共伐韩然而无与强秦邻之祸夫存韩安魏而利天下此亦王之大时也通韩之上党于共莫使道巳通因而关之出入者赋之是魏重质韩以其上党也共有其赋足以富国韩必徳魏爱魏重魏畏魏韩必不敢反魏韩是魏之县也魏得韩以为县则卫大梁河外必安矣今不存韩则二周必危安陵必易楚赵大破魏齐甚畏天下之西乡而驰秦入朝为臣之日不久【史记俗作族同知作识非所施作非有所施伐韩作共伐韩近秦作近秦患不破作不亡之祸也作之亲必且作必将便事并作更事三十作三千危隘作冥阨右上蔡召陵作右蔡左召陵韩亡作夫韩亡怀地作怀茅而水作水灌许之作诛之不受作不爱而间作以间从横军作林乡军十攻作七攻国中作囿中乎阚作平监山北作山南山北数百作数十数十作数百百此作由此欲之作之欲之兵作之国因求作而求共莫作共甯巳通作安成共有作今有韩是魏之县也作是韩则魏之县也入朝为臣之日不久作入朝而为臣不久矣】
　　或谓安厘王策
　　昔曹恃齐而轻晋齐伐厘莒而晋人亡曹缯恃齐而轻越齐和子乱而越人亡缯郑恃魏以轻韩魏伐榆关而韩氏亡郑原恃秦翟以轻晋秦翟年谷大凶而晋人亡原中山恃齐魏以轻赵齐魏伐楚而赵亡中山此五国所以亡者皆有所恃也非独此五国为然而巳也天下之亡国皆然矣夫国之所以不可恃者多其变不可胜数也或以政敎不修上下不辑而不可恃者或有诸侯邻国之虞而不可恃者或以年谷不登蓄积竭尽而不可恃者或化于利比于患臣以此知国之不可必恃也今王恃楚之强而信春申君之言以是賔秦而久不知即春申君有变是王独受秦患也即王有万乘之国而以一人之心为命也臣以此为不完愿王之熟计之也燕
　　苏代约燕昭王策【秦召燕王燕王欲往代约燕王不行代复重于燕燕反约诸侯从亲如苏秦时】
　　楚得枳而国亡齐得宋而国亡齐楚不得以有枳宋事秦者何也是则有功者秦之深雠也秦取天下非行义也暴也秦之行暴正告天下告楚曰蜀地之甲轻舟浮于汶乘夏水而下江五日而至郢汉中之甲轻舟出于巴乘夏水下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦远乎楚王为是之故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女防韩氏太原巻下轵道道南阳封冀兼包两周乘夏水浮轻舟强弩在前铦防在后决荥口魏无大梁决白马之口魏无济阳决宿胥之口魏无虚顿邱陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵远不能攻也王苟能破宋有之寡人如自得之巳得安邑塞女防因以破宋为齐罪秦欲攻韩恐天下救之则以齐委于天下曰齐人四与寡人约四欺寡人必率天下以攻寡人者三有齐无秦无齐有秦必伐之必亡之巳得宜阳少曲至蔺离石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞黾隘苟利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵巳得讲于魏质公子延因犀首攻赵兵伤于离石遇败于马陵而重魏则以叶蔡委于魏巳得讲于赵则劫魏魏不为割困则使太后穰侯为和赢则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战高商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦说其主此臣之所大患也【彪谓秦之所以正告诸侯及其用诈皆愚弄之也○史记苏代传在燕破齐闵王之后轻舟史作乗船待天下作欲待天下下轵道作我下轵道铦防作锬戈无济阳作无外黄济阳魏以为作魏氏以为齐据作齐救无齐有秦作有秦无齐黾隘作鄳阨巳得讲至马陵作赵得讲于魏至公子延因犀首属行而攻赵兵伤于谯石遇败于阳马太后穰侯作太后弟穰侯宋必令作宋此必令知作制末句有也字】








　　皇霸文纪巻十三
