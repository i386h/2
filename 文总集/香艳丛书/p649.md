<!-- { "loadSidebar": true } -->
　　欲下并刀还忖度，频量玉尺费评论。 
　　清泉细细霏樱口，铜斗轻轻熨縠痕。 
　　未识沈郎腰瘦否？裁成赢得倍销魂。 
　　缝衣 
　　掺掺素手耐春寒，制出春衣锦作团。 
　　学度金针夸宿慧，漫抛弱线暂偷安。 
　　午窗熨贴炉烟细，子夜辛勤蜡炬残。 
　　寄与远人识依意，临风几度泪偷弹。 
　　绣鞋 
　　卷帘燕子乍飞还，压线明窗且破闲。 
　　皓月光澄千缕密，红罗样好一弓弯。 
　　端宜入梦凌湘水，底事停针蹙黛山？ 
　　只为远人归未得，踏青无侣泪潸潸。 
　　停针 
　　五色丝劳几度穿，借他消遣昼如年。 
　　描成蛱蝶和谁语？绣到鸳鸯欲自怜。 
　　抛剪不禁春恨集，停针只为别愁牵。 
　　韦郎一去无消息，空使花枝笑独眠。 
　　弹棋 
　　女伴兰闺几度邀，且将一局破无聊。 
　　仙枰相对心偏静，妙着能赢意自骄。 
　　碎玉声敲闻竹院，沉檀香袅敞松寮。 
　　莫言黑白分时好，冷眼旁观志更超。 
　　午睡 
　　银床娇倚睫初交，一卷新诗手倦抛。 
　　石榻烟痕萦茗灶，纱窗日影乱花梢。 
　　游仙彩蝶来胥国，惊梦花尨吠路坳。 
　　玉枕瞢腾春思懒，恼他阶竹曳风敲。 
　　懒起 
　　苦为相思减颊桃，愁红怨绿首频搔。 
　　双飞蝶梦醒犹恋，万缕蚕丝缚太牢。 
　　底事贪眠学杨柳？非关宿酒醉葡萄。 
　　倚来珊枕浑无力，宝髻云松散紫绦。 
　　唤啤 
　　午梦初回亸髻螺，日移花影半窗过。 
　　唤茶声细穿朱幌，隔竹音传度碧罗。 
　　婴武学呼差彷佛，燕莺娇啭比柔和。 
　　嗔他小婢迟迟应，微敛双眉蹙翠蛾。 
　　卷帘 
　　几桁低垂谢女家，春风荡漾玉钩斜。 
　　频呼雏婢轻轻卷，莫使虾须密密遮。 
　　为欲双飞延燕子，任教千点入杨花。 
　　韶光如画常孤负，独对闲庭感物华。 
　　吟诗 
　　沉沉庭院锁春光，垂柳千丝拂海棠。 
　　摛句巧抒才藻慧，拈毫微润口脂香。 
　　颂椒词好输刘氏，咏絮才高羡谢娘。 
　　韵谱双声初脱稿，还应索和到檀郎。 
　　倚阑 
　　一珩垂帘卷水晶，自拈红豆饲春鹦。 
　　倚来翠袖雕阑小，压上花枝曲槛平。 
　　拈带有时情悄悄，敲诗几度拍轻轻。 
　　碧天如洗霞明处，认取天边月又生。 
　　出浴 
　　滟滟兰汤傍翠屏，个中倩影认伶俜。 
　　华清水滑侵温玉，豆蔻泉流发暗馨。 
　　一幅画图郎看煞，十分娇态妾松惺。 
　　脸波腰柳花应妒，出浴新妆黛扫青。 
　　夜香 
　　是否禅参最上乘，花前亲爇九莲灯。 
　　香霏麝脑烟丝袅，馥送龙涎夜气凝。 
　　折柳蛮腰鸣佩玉，立苔凤履冷吴绫。 
　　深深拜罢娇无力，含怨含愁曲槛凭。 
　　坐月 
　　团圞璧月映琼楼，处处晶帘尽上钩。 
　　千里离人劳极目，一轮皓魄正当头。 
　　玉阑倚处花怜瘦，冰镜澄时云乍收。 
　　底事素娥太多事？清辉偏照十分愁。 
　　调琴 
　　月华如水浸罗襟，花下亲调绿绮琴。 
　　三叠缠绵寄遥意，七弦断续写芳心。 
　　红愁绿怨凭谁诉？流水高山乏赏音。 
　　一曲谱成长太息，不知花外漏将沉。 
　　卸妆 
　　卸妆小坐绮窗南，袁宝生成性太憨。 
　　戏倩檀奴除玉燕，轻呼小婢启金函。 
　　团团菱镜奁开一，隐隐莲筹漏滴三。 
　　散发子夫容更丽，鬟低还插凤头篸。 
　　拂床 
　　不欲轻尘半点黏，拂来尘尾手纤纤。 
　　宓妃玉枕留芳泽，汉帝云帏覆素缣。 
　　春暖锦衾堆绣榻，香温宝鼎下重帘。 
　　怀人漫说蓬山远，绮梦能通爱黑甜。 
　　入帐 
　　斗帐红珠翠羽衔，鸳鸯新制枕双函。 
　　风微时曳芙蓉幕，香好浓熏杏子衫。 
　　轻放珊钩声细细，微抬玉腕指掺掺。 
　　此身愿化双飞蝶，恨叶愁苗一例芟。 

　　许君名雷地，字豫庭，号小一，别号电话室主，闽之金门人。少孤，家贫，内行敦笃，事母尤孝。定省余闲，酷嗜吟咏，于唐人中，独瓣香温、李，寝馈有年。壮岁为东瀛之游，悼故国之凌夷，愤强邻之侵逼，神山久寓，记室屈为，感遇伤时，借香草美人以抒写其爱国之诚。着有《神州寓草》二卷，《金线余红》二卷。兹读其《春闺杂咏》三十首，芬芳悱恻，情见乎辞，东望搏桑，为倾想风仪不置。皞皞子识。 


　　秀华绩咏　清　夹江云生黄金石 

　　序 
　　盖自房中乐奏，首吟淑女之章；濮上诗成，细咏硕人之句。美人香草，为写缠绵；秋菊春松，犹劳髣髴。髣髴下此则台边玉映，肇艳体于徐陵；奁畔香霏，续宫词于王建。然而小家碧玉，偏夸云雨之词；大路青楼，敢撰烟花之记。村姑写照，唐突西家；伧父题词，夸张北里。风斯下矣，仆有感焉。吾友云生，负抑塞磊落之才，兼悱恻芬芳之志。抑扬纪传，咀嚼宫商。固宜柳汁染衣，熏名香于女史；春风拂槛，叶古调于宫人。而乃值海水之群飞，磋欃枪之横扫，星闪积尸之气，池埋烧劫之灰。虽投笔有心，一腔忠愤；而叫阍无路，五夜悲歌。与流水而说平生，向落花而谈心事，此《秀华百咏》所为作也。当夫上稽古史，旁及稗官，擎燕燕于掌中，叫真真于纸上。华言风语，能教死者重生；宠柳娇花，但愿佳人再得。哀渠窈窕，辄神往而曲致绸缪；纵有过差，亦心怜而巧为解说。隐隐呼之而欲出，珊珊特怪其来迟。较王母之从仙，已逾十倍；考刘向之列传，更极千秋。绣出鸯鸯，不愧小窗班固；含来翡翠，可称院本王维矣。论者谓贵贱无分，贞淫并列。憔悴与姬姜杂见，勾栏偕衮冕齐登。甚者俪莫愁于湘君，褒北鸡于谬木。洛神以感甄人梦，南子因见圣传名。昴宿之窃梁清，如来之妻法喜。印来粉爪，风枝露叶之书；写出丹青，牛鬼蛇神之像。譬之苏峻与神尧对坐，人拟四凶；江瀹向法兴移床，不堪一噱。所谓歌诗不类，拟人失伦。不知宣圣采风，郑卫与周南并着；武梁画像，秋莱共曾母偕描。欢喜海中，人天同队；虹霓屏上，姹女纷来。法戒维昭，尽黜虞初之说；妍嗤并列，足张娘子之军。无磋帝女之魂，填来怨海；请炼蜗皇之石，补此情天。则想象十香，或者彼妹知我；临摹三艳，愿为伊古闻人。正诗人忠厚之遗，亦当世牢骚之慨也。仆长诵美人之赋，爱读国风之诗。十五王昌，薄殊崔颧；三年宋玉，淫异登徒。凡夫十索裁笺，双声读曲，商隐烧香之句，冬郎扑粉之诗，往往帖写深清，文称慧业。嗤之子修容，干卿底事？而痴人相惜，舍我其谁？扬少女之风，荡为香气；写中妇之艳，团作花光。将十二行彩云歌舞，收人诗囊；为三千年花月因缘，结成公案。光绪庚子冬至后三日，愚弟干庄椿拜序。 

　　秀华续咏（录三十二首） 
　　齐姜 
　　齐狄羁栖感寓公，尊前不敢诉行衷。 
　　送君一掬伤心泪，洒上征鞍分外红。 
　　弄玉 
　　伉俪双双赴玉京，笙箫嘹喨彻蓬灜。 
　　神仙都许携佳偶，只恐天孙羡杀卿。 
　　负羁妻 
　　未识其君但识臣，风尘巨眼认来真。 
　　盘飧只有闺中馈，愧杀乘轩三百人。 
　　贾大夫妻 
　　东皋春暖获山禽，始洗三年积恨深。 
　　一矢竟开言笑口，美人终有爱才心。 
　　西施 
　　旧苑荒寒糜鹿游，沼吴尽出大夫谋。 
　　五湖烟水扁舟去，卿竟何心肯事仇？ 
　　郑旦 
　　芙蓉隔水映莲枝，同负倾城绝代姿。 
　　一样玉颜恩宠异，寒山空建爱姬词。 
　　如姬 
　　不出兵符秦已帝，腐儒何事尚狺狺？ 
　　门前愧杀三千客，六国安危仗美人。 
　　漂母 
　　区区一饭寻常物，难得相知又感恩。 
　　漫说酂侯能相士，有人早已识王孙。 
　　虞美人 
　　楚歌四面泣重瞳，一曲虞兮血泪红。 
　　惟有芳魂不能死，花开依旧舞春风（原作“闻歌犹舞旧春风”）。 
　　吕后 
　　楚歌楚舞泪双弹，野堆登天束手看。 
　　太息君王才略尽，斩蛇容易割鸡难。 
　　戚姬 
　　太息深宵唱楚歌，君王英略尽消磨。 
　　斩蛇尚有当年剑，鸿鹄高骞唤奈何! 
　　丽娟 
　　轻躯深恐逐风翔，柔软难禁罗绮裳。 
　　如此温柔真可老，君王偏恋白云乡。 
　　张京兆妻 
　　传遍长安眉妩词，闺房私事九阍知。 
　　相如亦有生花笔，只草封禅不画眉（原作“只解修文不画眉”）。 
　　郭后 
　　失位中宫无罪状，频年恩怨感凄其。 
　　君王未脱田翁习，十斛多收竟易妻。 
　　阴丽华 
　　愿作金吾薄帝王，生平愿又娶妻偿。 
　　缘何抛却微时剑？忍使糟糠怨下堂。 
　　孙夫人 
　　洞房灯映宝刀红，武烈浑饶国士风。 
　　不羡二乔夫婿好，刘郎本色自英雄。 
　　二乔 
　　姊妹花开并蒂妍，江干横架枉情牵。 
　　羡卿何福能修到？嫁得英雄又少年。 
　　薛灵芸 
　　独承恩宠冠昭阳，宝帐深宵绣衮裳。 
　　玉面偶然屏上触，宫人争效晓霞妆。 
　　绿珠 
　　效死君前酬厚德，刹那金谷叹荒芜。 
　　齐奴地下应含笑，不负当年一斛珠。 
　　翾风 
　　皓齿明眸世所希，观金别玉辨几微。 
　　筵前唱罢翾风曲，四壁香尘不敢飞。 
　　莫愁 
　　清润歌喉百啭娇，彩衣低舞更娇烧。 
　　江南寄语陈天子，侬已风流占六朝。 
　　吴绛仙 
　　淡抹螺青画柳眉，君王临盼每移时。 
　　合欢瓜果承新赐，又拂红笺进谢诗。 
　　平阳公主 
　　家赀散尽招亡命，大有阿兄拨乱风。 
　　娘子军齐元帅府，唐王儿女半英雄。 
　　王皇后萧淑妃 
　　瓮头骨醉伤心事，再世为猫恐未真。 
　　何苦当初持鹬蚌，坐令阿武作渔人。 
　　婉儿 
　　入宫久已擅才名，楼上争传月旦评。 
　　明月夜珠饶赏识，当年沈宋是门生。 
　　安乐宫主 
　　势焰炎炎埓太平，定昆池果胜昆明。 
　　三郎兵人含章阁，临镜蛾眉画未成。 
　　三国夫人 
　　倾国倾城聚一家，金钱百万助铅华。 
　　马嵬一夜淋铃雨，落尽春前姊妹花。 
　　眉娘 
　　纤细蛾眉线样长，心思灵巧绝寻常。 
　　君王不食胡麻饭，空向天台觅药方。 
　　盼盼 
　　合欢独起泣花晨，燕子双飞几度春。 
　　识得舍人诗里意，不容侬作未亡人。 
　　刘采春 
