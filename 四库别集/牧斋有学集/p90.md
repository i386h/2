<!-- { "loadSidebar": true } -->
　　橘中之遗叟，鸡窠之老人，矜全之护，惜之养其不材而保其天年，则盍亦祓除其骂咒，使其神安无恐怖乎。诚欲衤除骂咒，则请自祈免颂祝始，在吾子善择之而已矣。且吾子之祝我也，必将曰：“公侯之子孙，必复其始，请以吾家彭祖为征。”子知吾祖以雉羡飨帝启封彭城，不知其遭犬戎之祸，流离西戎，百有馀年，若此之播越也。疏封之后，鸿水滔天，吾祖忧垫溺焉。十日并出，吾祖忧烧灼焉。九婴封犭希，{穴契}窳杌之徒，磨牙交跖，吾祖忧□扈抵突焉。自是已降，夷羿斟之覆灭，南条牧野之改革，吾祖之阅世，盖多故矣。己为守藏吏，子官钱府，则固未免于失封也。既而避国王之难，遁迹流沙，则犹犬戎之馀殃也。吾祖自言丧四十九妻，失五十四子，数遭忧患，和气折伤，荣卫焦苦，恐不度世传称。其晚年自悔不寿，恨枕高而唾远，则虽其受寿永多，八百年之内，享升平歌，暇豫轩眉，皤腹开口而笑者，固无几也。今吾之年，吾祖八分之一耳，身遭丧乱刀途血路，一日百死，已不啻吾祖之八百年。向令服水桂、冫食云母，养气交接，几及吾祖之老寿；芒芒人世，无穷之愁苦，斯漆园小生所以睥睨冥灵，笑我祖之以久特闻也。而子为我愿之乎？
　　吾祖之后，于唐则有少阳，李太白论之曰：“虽无二十五老者，且有一翁钱少阳。眉如松雪齐四皓，调笑可以安储皇。君能礼此最下士，九州拭目瞻清光。”由今观之，玄肃之际，唐天再辟，整顿乾坤，巨手相望，寥寥焉安取少阳一翁于其间哉？以少阳之贤，重以太白之论，不能与天宝诸人分只字于汗青，吾子顾欲怀油素、佩研削刻画面目，起我于沈灰槁木之馀，其志亦已荒矣，吾窃愿子之善息也。江天孤迥，如在世外，祥诵之余，清斋迟客，盘无黄鸡紫蟹之具，饭有红莲白稻之炊，煮葵剪韭，酌醴焚砧，农家之常供也。捣香筛辣，折花倾酒，仙家之风物也。弟劝兄酬，我歌汝和，欢击瓦缶，醉卧竹根，诚不知夫东海之扬尘，北山之移谷也。子能去子之亻占亻占者，画画者，刳心易貌，而从我游焉则善矣，去人促迫，语不能了，仅毕其说，以报谢足下，并以为约，谦益再拜。
　　【复李叔则书】
　　竹屋纸窗，中寒强卧，翻李小有《宋遗民传目录》，得河滨《序文》至“宋存而中国存，宋亡而中国亡”，抚卷失席曰：“此元经陈亡而书五国之旨也。”其文回翔萌折，缠绵恻怆，吴立夫《桑海录序》殆未能及。私自叹：向者餐叔则之名，不意其笔力老苍曲折一至于此，每盱衡以视学者。浃两月，族孙侍御携手教及《雾堂全集》至，风林雪被，扶病开卷，感慨则涕泣横流，赏心则欢俱会，幽忧之疾，霍然有喜。既而翻覆芳讯，寻味话言，缅怀豫州知我之言，深惟敬礼后世之托，不辞固陋，作序一篇。生平迂愚，耻以文字媚人，况敢膏唇岐舌，以诳知己。私心结偶，多枨触，序有未尽，辄复略陈。
　　仆年四十，始稍知讲求古昔，拨弃俗学。门弟子过听，诵说流传，遂有虞山之学。闻空质，重自惭悔，老归空门，都不省记。侧闻中原士大夫扬何李之后尘，集矢加遗，虽圣秋亦背而咻我。而足下以不朽大业，郑重质问，沧桑竹素，取决于老耄之一言，此其识见固已超轶时俗而追配古人矣。
　　夫文章者，天地变化之所为也。天地变化与人心之精华交相击发，而文章之变不可胜穷。文至于昌黎止矣，陆希声言：李元宾于退之，所得不同，不可以相上下。叔则谓唐宋之文不尽于八家，此知其变者也。是故论唐文于韩柳之前，未尝无陈拾遗、燕许、曲江也，未尝无权礼部李员外李补阙，独孤常州梁补阙也，未尝无颜鲁公、元容州也。元和以还，与韩柳挟毂而起者，指不可胜屈也。宋初，卢陵未出，未尝无杨亿、王禹也。未尝无穆修、柳开也。庐陵之时，未尝无石介、尹洙、石曼卿也。眉山之时，未尝无二刘三孔也。眉山之学流入于金源而有元好问，昌黎之学流入于蒙古而有姚燧。盖至是文章之变极矣。天地之大也，古今之远也，文心如此其深，文海如此其广也。窃窃然戴一二人为巨子，仰而曰李何，俯而曰钟谭，乘车而入鼠穴？不亦愚而可笑乎？
　　仲默之言曰：文靡于隋，其法亡于韩愈。今为仲默守祧者，曷不揭仲默之绪言，丹青而表著之曰：文为何文，法为何法？昌黎之所亡者何等？信阳之匡救者何术？病症的确，方药分明，吾将掩口俯躬，摄齐而从之不暇矣。此之不能而徒禁人之议信阳，如轩辕之台，射者不敢西向，何为也哉？仆既已畏影逃虚舍，然于前尘影事，而犹缕相告者，良ê举世之人乘舟不知东西，望吾叔则勿与陇人同游，而晓示之以斗极也。来教谆复以昌黎、李翱为况，闻命震掉，若坠渊井。循览大集，大率虚怀乐善，贬损过当，则又伏而深思，以足下学殖富才力强，冥搜博采，出神入天，有能尺尺寸寸从事商讨，策骐骥于九阪之途，而闲之以秋驾，至则文苑之邮良矣。而世果有其人？与有其人而不知，则仆之耄昏也已甚矣。或者聊尔言之，不必有其人与？抑或有凭依焉，而姑为之词，与古之人无是也。昌黎曰：“近李翱从仆学文，颇有所得。”习之曰：“我友韩愈，非兹世之文，古之文也。非兹世之人，古之人也。”古之君子师资相长，名实相副，愈则愈，翱则翱，陵夷谷堑，金销石泐，而精神在天地间。浮誉虚声，如腐草熠耀，应时起灭。岂忍以千秋万年不訾之躯轻相传丽？又施易以显目当世哉？
　　文章途辙，千途万方，符印古今浩劫不变者，惟真与伪二者而已。伪体兹多，稂莠烦殖，有以猎兔园，拾，为经术者矣。有以开马肆，陈刍狗，为理学者矣。有以拾断烂，党枯朽，为史笔者矣。有以造木鸢，祈土龙，为经济者矣。真文必淡，而陈羹ㄤ酒、酸薄腐败者亦曰淡；真文必质，而盘木焦桐、卷曲枯朽者亦曰质；真文必简，而断丝折线、尺幅窘窄者亦曰简；真文必平，而涔蹄牛踪、行潦纡馀者亦曰平；真文必变，而飞头岐尾、乳目脐口者亦曰变。真则朝日夕月，伪则朝华夕槿也。真则精金美玉，伪则瓦砾粪土也。不待比量，而区以别矣。阳乔之鱼不若蓬池之，有口者知之而易牙不知。瓦釜之鸣不若洪钟之响，有耳者知之，而子野不知。岂有是哉！
　　明朝之文，祖唐而祢宋，凿凿乎统系具在，图牒可征，今将询于介众，谋之道路，家自立，人各宾尸，而茫然未有适从。《易》曰：“或之者，疑之也。”岂叔则于此，犹有或而疑与？抑亦巽以自下未敢质言，与帝车冥冥<圭黾>紫错互，叔则不以此时金断Δ决，示斗极于中流，而又奚待与？伏胜笃老，师丹多忘，斯文未坠，所望于达人良厚。唇燥笔干，意重词满，扶病点笔，略约累纸，要以下上今古申导志意，非布席函文，明灯永夕，固未能倾倒百一也。生平恩门良友多在关中，宿草穷尘西望于邑，季心一奇伟男子，生困苇笥，死厄汗简，老人不死，尚能奋笔，令黄壤生白虹也。山川之间，努力强饭，爱而好我，无金玉尔音。
　　【答山阴徐伯调书】
　　往年获示大集，茹吐包孕，鲸春丽。欣赏之馀，继以骇悼，自分齿衰才竭，丝尽灰干，不复能远骋高厉，与应龙神马摩九霄而抚四海，有仰屋窃叹而已。手教累纸，称叹仆文章媲美古人，致不容口，以为谀言乎？八十馀老人偷生视息，悠悠人世，何以当于高贤，而重烦奖拂以为质言乎？自顾鄙薄，声闻过情，蹶气震怖，如双杵撞胸，抚按不能止。旋观足下论议，证向今古，一一辨其津涉，览其潭奥，诚非佣耳。剽目饰栀、言以相诞谩者，敢援古人信于知己之义，略陈其生平所得以告足下。
　　仆年十六七时，已好陵猎，为古文。《空同》、《山》二集，澜翻背诵，暗中摸索，能了知某行某纸，摇笔自喜，欲与驱驾，以为莫己若也。为举子偕李长蘅上公车，长衡见其所作，辄笑曰：“子他日当为李王辈流。”仆骇曰：“李王而外，尚有文章乎？”长蘅为言，唐宋大家与俗学迥别，而略指其所以然，仆为之心动，语未竟而散去。浮湛里居，又数年与练川诸宿素游，得闻归熙甫之绪言与近代剽贼雇赁之病。临川汤若士寄语相商曰：“本朝勿漫视宋景濂。”于是始覃精研思，刻意学唐宋古文，因以及金元元裕之、虞伯生诸家，少得知古学所从来，与为文之阡陌次第。今所传《初学集》，皆三十七八已后作也。自嘉靖末年，王李盛行，熙甫遂为所掩没。万历中，临川能讼言之，而穷老不能大振。
　　仆以孤生讠叟闻建立通经汲古之说，以排击俗学，海内惊讶，以为希有，而不知其邮传古昔，非敢创获以哗世也。然仆之文章自断不如古人者有四：古人学问自羁贯就传以往，岁有程，月有要，年未及壮而九经三史七略四部之枢要已总萃于胸中，其有著作叩囊发匮，举而措之而已耳。余以少失学，腕晚改步，蹭蹬功名，氵存臻丧乱，神志荒耗，诵读遗忘，乃欲上下驰骋，追扳古人，于行墨之间，斯足下所云举鼎绝膑者乎？其自断者一也。庐陵眉山以间世杰出之人当圣宋雍熙之会，天下望风畏，如瑞人神士朗出天外，一言一字不轻徇人，人亦不敢曲望其徇也。今所处之地辟如人在井中，虽大呼哀号，犹不能贯行人之耳，况敢仰面而唾人耶？文品卑ぃ，谁克湔濯，其自断者二也。往常语文太青曰：“古人之学以古学为基梯，而下之可以。下逮于今，公等之学，以今学为基梯，而上之不能进于古。”太青叹息，以为知言。今以斯言自考吾所欲决排而去之者，今学也。所未能溯沿而从之者，则古学也。今学之梯已去，而古学之梯弥远，两楹之间了无据依，不反为太青笑乎？其自断者三也。人生读书学问与时而衰者，才力也。历时而进者，意智也。仆初学为古文，好欧阳公《五代史记》，以为真得太史公血脉。五十馀，系请室为稼轩读《史记》、《汉书》，深悉其异同曲折，前此皆茫如也。乱后废业，老归空门，世间文字，杳如积劫。两年来，课稚孙读书，偶翻注疏，《左》、《国》诸书划然眼开，始知七十年来读书皆沉埋霾雾中。乃今心朗目舒，自具手眼，如东坡所谓观书眼如月者。惜乎！老将至而耄及也。以今日读书之眼覆视少作，如醒时人忆醉语，其自断者四也。以足下爱我之深，誉我之过，仆不能奏承德音，郑重策进而厚自贬抑，如前所云云者，亦恃足下知我，以斯言为质而深求文章学问之利病，庶可以自附师资相长之谊云耳。
