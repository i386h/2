<!-- { "loadSidebar": true } -->
　　詹庆瑞以环中名其诗夫庄子邵子所谓环中者苟真有防焉真有得焉则诗可无也庆瑞盖不溺于俗学余故为之言
　　跋石鼓歌后
　　凡古噐物古有之而后不复见者比比古未之见而后忽有焉者往往可疑六一公谓石鼓可疑者三余尝至燕都孔庙南草莾间手抚遗迹踟蹰乆之今又见此刻文装禙甚整附昌黎东坡二诗于后余于是而深敬宗茂之好古也宗茂多蓄古人墨迹名画而家无铢两赀处之裕如吁是岂可为俗子道哉
　　题谢徳和诗后
　　旴江谢徳和以儒试吏刚防明敏持宪者固宠嘉之其诗如利刃健斧所向直前不识盘根错节磊磊落落无丝毫伈伈倪视意观此又可以知其政云
　　题欧阳世谱后
　　文忠公撰欧阳氏世谱载在文集行于天下如掲日月人所共见公之子孙留頴而二百年后永丰之裔以此石本示余余何人余何人敢賛一辞哉噫欧阳受氏以来厯周秦汉晋隋唐至公谱之始大显复有如公者出当有续谱行世欧阳氏子孙勉之授余谱者惟梅山人吉翁也
　　题抚州陈教授东山巻
　　上饶陈君隠居东山之下既出而仕矣广平李文都书东山二大字以赠之官必挟以自随是其志未甞一日不在东山也夫伊尹之于莘吕望之于渭诸葛之于南阳苟不遇汤文王刘徳则终其身而已偶逢其时行其道而岂有心于仕哉陈君两食学官之禄而闲散朴野之趣翛然犹如东山时其仕也盖非世之徇物忘己者比处则负重望出则致大用谢安石之东山如此文郁之赠有以哉文郁佥江东宪事五年代者不至自免去耕牧大江之北其交也不苟观其所与可知其人而不待以他事徴也
　　跋牧樵子花卉
　　人与飞草木之属貌像姿态万之又万莫可胜穷而无一同者画史乃能以笔拟之清江牧樵子寄予卉实四小幅逺视真以为宰物所生也充斋皮公称其传神之笔如化工且得相人之妙若郑圃君子见之当亦心醉夫生物之巧自己出而别其所生贵贱夀夭贤不肖何如易易事尔然予尝命画者画予輙阁笔命相者相予輙缄口或强作终不似强言终不应何也物之生曲尽其巧独予之丑恶无物可比盖大巧所外则画者之手相者之目无所施其法也宜抑又安知予畴昔所遇未有如牧樵其人者乎何时于清江之上聼牛背之笛和谷口之歌以予示之
　　题牧樵子花木
　　宋代经学公是先生为天下第一南渡后作古文艮斋先生为天下第一下至曲艺防巧如逃禅翁之梅亦然更数十年牧樵子花木当与逃禅翁梅同价何清江才人之多欤
　　跋牧樵子鹌鹑
　　徃年冬在京师日以此充旅食之羞今得此十数把玩于手活动如生其悦吾目有甚于恱吾口者
　　防黄祖徳庐山行巻
　　左湖右江界截地脉其气盘鬱无所复之耸防突起而成至髙至大之山此庐阜所以为江右第一其峯岭泉石之竒晨日隂晴之变日光月华云情雨态烟霏雾霭谲怪万状固宜为仙圣所巢梵释所都神灵之奥宅物之幽栖而供髙人胜士之逰者也余尝东沿彭蠡西遡大江舟过其下思一造其问以极超絶伟特之观荏苒二十余年此志竟未遂也而浮山黄祖徳一旦先之行巻纪逰览次第及唱酬题咏数十篇葢有此遐趣有此妙笔然后能追白苏之迹于既往悠然心与境遇目与心遇累累至前而谁与领防谁与发挥古今游者不一而能若是逰者几何人哉附记所见尘间遗迹所闻方外异谈一一皆可喜可愕之事余虽不获从祖徳后已若在此山中矣虽然非足履身厯终与亲见亲闻者逈隔余将必遂初志先至先知者能为之道乎祖徳曰诺敬题巻左以订后逰之约
　　题四清堂散人家乘后
　　大徳九年六月八日癸未居士易君伯夀甫卒余既哭而退越三月其门人医学教谕邓焱为其孤涛来言涛将以十有一月十有七日己未葬父于长安乡福祚里之墓背父平生大槩有自述家乘在先世名讳辱先生代书之卒葬月日不可不补记也涛斩焉衰绖中不能踵门敢因内兄焱以请余惟邑之耆旧独居士君暨制参李进野翁俱生嘉定辛巳衣冠仪状如商山老人间暇过从自乐所乐葢虽在世而实遗世制参卒之年余留京不及哭今哭居士焉呜呼耆旧尽矣居士徳称其齿八十有五无疾而逝允好徳考终命者
　　跋汪如松诗
　　汪如松诗喜淡而于花独爱梅此趣髙甚飬吾李君所摘五联己得之集内哭碧梧哭文山哭叠山访李飬吾四题能效老杜八哀体作四哀四篇又当照耀千古
　　题沛公踞洗图
　　古今率谓髙帝嫚诚有之观其师子房将韩信相萧何亦尝嫚乎无也然则此画得其嫚士之一短耳其知人之长谁其画之
　　跋乐氏族谱
　　抚州登科记宋初自乐氏始少保公十八世孙渊咸淳末与余同荐名于礼部呜呼古人以与国咸休为期今时代已革而乐氏子孙福泽犹未艾所谓盛徳必百世祀讵不信然
　　题金谿吴节妇黄氏训子诗后
　　金谿新田前贡士呉君叔可甫第三子泰发之妇黄氏年二十七而其夫逺贾溺死黄氏守共姜之誓长其二子一女俾有室有家年且五十矣作教子诗三十韵以朂其子暨从子辞义蔚然不忝曹大家节操文学兼有难已其从孙绶録以示子予嘉叹焉予仲子衮之妇亦生于至元壬午及至大己酉余子丧时有孙男一孙女二少者才二嵗今各嫁娶毕此妇与黄氏妇徳颇同但不能文尔
　　跋曾翰改名説
　　乙卯进士李路戊午进士李岳往年从子游病其名之不雅驯予为更令名更名后二人各登进士科或以为所更之名吉予曰不然士之遇于何年也葢前定名之当为何名也亦然定皆天也观豫章熊先生梦中为其门人曽仲巽更名曰翰其事甚神斯殆未来之先兆形见于梦者尔仲巽用所更之名应举庚申初试未验癸亥再试卒验熊于梦中更仲巽之名予于觉时更二李之名梦犹觉也觉亦梦也其名之前定乆矣非熊与予之所能更也借人之口以发天之机也仲巽名在防定甲子进士第三人既与熊之所梦所説符矣他日悉如熊之所期固仲巽分内事也熊以仲巽与贡之年五月逝惜哉不及见其梦其説之验云进士唱名竟呉某识
　　跋王令有人耕緑野无犬吠花村图
　　金谿令王侯才卿慈祥和粹十年乃得代邑之士奉此图以赠别有人耕緑野无大吠花村何谓也谓田野辟盗赋息于以见侯之徳云尔侯繇金谿宰龙泉四年恵爱如金谿繇龙泉宰崇仁不数月罗无妄之祸而去何崇仁之民独不得如金谿之民哉
　　题郝令徳政碑后
　　大徳六年秋予过金陵人称御史之才必以卢龙郝公子明为最闻于天朝特陞五品佥江西宪事按治所及奸贪悉无所容二十年来揽辔澄清之人鲜或有是十年冬予至豫章初识公公前令乐夀时防明敏恵靡政不举民爱之如父母既去而有去思之碑前代御史之官多自亲民而选匪独国朝为然葢以其谙下清周庶务谨宻详审而非徒击搏苛察之为能是以贤邑令郎才御史也公于前之抚字也可爱如彼于后之司臬也可畏如此夫威奸贪所以慈吾民其心一而已矣谁谓今之可畏非昔之可爱者哉
　　防曽氏墨迹
　　吾乡文物之盛无逾曽氏一门者南丰兄弟之后有艇斋景建焉艇斋之闻孙广贤防示先世墨迹读竟为之畅然噫乐其所乐忧其所忧安得复见斯人也哉
　　题斗酒集
　　古丰城有寳劒焉沈鬱地中其气上冲于天光怪四逹至发泄变化乃已地之灵钟而为人人之未用世犹劒之未出土也故近年徃徃多能诗之人人人负斗酒百篇之气亦其沉鬱于下而光怪之不能自掩者方将百篇百篇而复百篇然则何时已耶其必遇有识者取去进之相国则此光怪陆离于华虫黼黻之间其不铿戞而和璜琚珩瑀之音乎
　　防呉昭徳诗
　　万松呉昭徳奔走宦途万里如咫尺厯落未遇夫必于进入者文辞婉软妩媚巧佞如脂如韦困于时命者志气雕防沮抑摧折如枯如萎而昭徳不然其坚心劲气饱经风霜冰雪而顔色自如真有似于松也故其诗象之仿古作序记趍时为骈俪亦皆可观不以其身之未昌而其言与之俱余以是而知其中之所有得未见其言之昌如此而身有不昌者也昭徳名徳昭番昜人盖番君之苖裔云
　　题李缙翁杂藁
　　徃年余见李缙翁诗而未见其文也今见之而惊惊而喜喜而惧何喜喜若人之有斯作也何惧惧时人之莫之好也噫唐宋六百年间雄才善学之士山积能者七人而已不其难乎近年人人奋笔不譲文若甚易何哉然其最不过歩骤叶氏孰有肯闯七家门户者余安得不为缙翁喜而大音未必谐于里耳则亦不敢知也余窃有问子于何处得之答曰喜读大苏文夫如是宜其然也虽然勿矜其实勿恃其光益溉其根益加其膏如斯而已矣
　　题峡猿图
　　迁客覊人偶经是处忽闻哀啼一声不觉心碎涙下殊无今兹展巻把玩之乐境一也而哀乐异何哉真幻异也虽然何者非幻
　　题李皆春防头后
　　庐陵李家春少喜读坡文其文甚似之而未有知之者世无欧阳公则己若有终必知之坡初出蜀时家贫无赀老泉公自作书请于当路竟頼其力以逹京师而成其名今皆春之北行也贫尤甚老且孤矣岂复有能为请于当路者当路乃能代为之请于好义之家此又坡所未尝有也是行必有遇矣其逹于京师而成名也可数日以俟余愿诸君子有以速其行也
　　十公遗墨防
　　周赵杨朱吕陈崔十公十四帖杨子真罗子行家所藏今庐陵王氏得之呜呼宋季名流斯其极矣寳之者岂以其翰墨哉若人之噐业若人之学术若人之风节不可得而见此焉为之三复而歔欷
　　题野航谢公遗墨后
　　玉溪谢从一父以其族父野航公元日词一首除日诗四首示予墨迹宛然得见前軰之流风余韵更革乱离之际人间何物能有而此纸获存异哉从一父之子携以客清江镇寄于逆旅主人而他之大徳丁未冬镇大火延烧数千家主人所靡有孑遗独于烈焰中全此以还畀火后往索而得之疑若有守防者然昔顔鲁公字所在必有雷神公之清节劲气视顔无愧则有神物司其字也亦宜余之诸大父从公一门兄弟游嘉定甲戌族曽大父与公同试礼部咸淳庚午予又与公之孙同预乡贡而从一父折行軰与余为文字交于谢氏可谓世好矣故与公之片文只字凄然感忆如见先世遗言云
　　跋诚斋杨先生易传草藁
　　诚斋杨先生易觧板本行天下久矣王若周得其草藁有序及泰否二卦凡先生亲笔改定之处比初藁为审独初名外传而后去外字余谓当从其初盖易之道广大悉备无所不包程子被之于人事所谓一天下之动者由王辅嗣胡翼之王介甫至此极矣朱子直谓可与三古圣人并而为四非过许也杨先生又因程子而发之以精妙之文问有与程不同者亦足以补其不足然皆推行易道之用而经之夲防未必如是人以国语为春秋外传非正释经而实相发明今先生于易亦然故名曰外传宜















　　吴文正集巻五十五
　　钦定四库全书
　　吴文正集巻五十六
　　元　吴澄　撰
　　题防
　　题刘爱山诗
