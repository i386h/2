<!-- { "loadSidebar": true } -->
    〈丁受囚财，增其语，赃轻减罪。省司驳议非当鬻狱。〉
    鬻狱贾直，实诫鲁史；舞文巧诋，用存汉策。小大之察，必惟其情；轻重之权，固兹无滥。眷彼丁者，职在监临，货以藩身，见鲁豹之裂带；贪而速戾，同叔鱼之败官。且无属厌，难以末灭，省司忠告，实谓平反。
    ○对脱枷取绢判
    〈祁阳县尉董则，任大理狱吏，与囚脱枷，取绢两匹。断除名。〉
    刑政所存，为国之本。有伦有要，宏慎斯归；就重就轻，哀矜无失。董则事缘赃贿，断被除名，黩货於无器之时，定罪於有官之日。问既承引，断亦甘心，两缣虽则难容，双启终须审究。脱枷状非枉法，准绢不至徒年，除名虽据本条，断罪宜无覆定。永州申上，不详前任之文；刑部重寻，妙得无官之例。除名之坐，未可依前，罪不合徒，何容滥罚？
    ○对吏犯徵赃判
    〈吏人犯枉法赃，会恩免罪。所由不徵正赃，御史举以非枉法。不伏。〉
    肆眚从轻，前王以之宥罪；一成不变，君子於焉尽心。黠吏伊何，罔知纪极。贪藩身之货，自底不经；沐涣汗之恩，幸而获宥。虽小惩大戒，既曰刑其恤哉；而免罪徵赃，尚谓罔之生也。酌彼三尺，折以片言。柱後为官，御史之举非斯当；颐中有物，所由之不伏未孚。敢肆刚肠，轻申直笔。
    ○对主簿取受判
    〈外州申属县主簿部内取受，州将不之罪也，出钱与之。〉
    束绅从官，既担人爵；析衔命，须代天工。不息恶木之阴，不畏贪泉之味，岂溪壑其志，山川其心。钱且深藏，非从地出；金常密受，不畏天知。效无彰於万分，法宜加於三尺。州将情为宽简，道取敦庞。必令上化用孚，将使下僚知耻。若过而能改，合道期於反经；若情不自悛，罚罪当於惩恶。请更研问，方事科条。
    ○对尉用官布判
    〈郧县尉单则，将官布七百端质钱还债，经一百日。合科何罪？〉
    单则策名稽下，述职江滨，才靡效於一身，害已深於五蠹。用公府之财，酬私门之债，亏贞节於箭岩，汨清流於镜水。九章彝宪，不惠奸渠；三尺明科，无舍刑故。虽复陪填已毕，终是滥窃成愆。指事论情，实婴疏网；披文按法，或蔽蒙襟。委诸两造之司，庶尽片言之断。
    ○对不奠其禄判
    〈得主司纳钱，不奠其禄，致令不可覆校。〉
    正其岁会，礼有明文，录而书之，物合定数。莫不登於天府，计以月成。谅比要之可遵，将奠禄而为准。凭兹出纳，乃绝奸欺；苟或差遗，自贻乾没。龟玉在椟，宜勤夙夜之心；刀布如泉，何忽堤防之禁？覆校斯阙，罪累非轻，忝曰“主司”，殊为旷职。但三尺之法，期阅实以定刑；九两之官，阙连事而同坐。必若甲乙俱犯，上下相蒙，规攘窃以故违，自胥徒而共议。物又全旷，情实难容，如其数则非多，讯之为误。有纳处而可验，恕不逮而须矜，请纾辨璧之疑，方钧金之罚。
    ○对奇请他比议判
    〈法司以奇请他比议为蠲除，而留台持之不宜数变，乃引圣智之所为患。〉
    政贵有常，理惟体要。明罚敕法，取诫於先王；议狱缓死，致诚於君子。俾其科条克叙，轻重有伦，惟斋非齐，以杀止杀。事必谋始，则司契之义明；道先仍旧，则改作之功昧。郑侨铸鼎，犹惭叔向之言；周满作刑，称耄吕侯之策。况圣君御物，天下文明，人识旧章，国悬常典。舞文巧诋，非则於张汤；舍虐从宽，有依於定国。矧乃汉盗陵土，惟轻载美於释之，（阙）於昭八议，诚以类而可徵；永言三尺，复何惭於师古。
    ○对诱人致罪判
    〈甲诱丁致罪，令其同坐。云“人各有心”。〉
    率心无邪，诗参履福，作为背道，经喻焚身，若从恶而自贻，将异罪而同罚。利交相，惟甲与丁，邻德不慕於田苏，乐祸更移於齐豹，谤招恶子，名近盗夸。且饬躬无良，以欲败度，诱人迁迹，以义伤风。六行共挂於爰书，两造不闻於在宥，待穷实状，方科条。
    ○对因丑致罪判
    〈癸因丑致罪，所由欲科之。及丑自死，癸云：“罪人则亡，我更何若？”所由亦不知作何处分。〉
    生谅不谨，法必绳愆，既三禁而无移，在五用而难舍。丑孽不可逭，鬼得而诛；癸戮出於身，官慢其业。虽天网不漏，亦未失刑；而职司是亏，攸宜坐罪。且罪有轻重，失亦降差，刑难变於一成，减可从其二等。
    ○对犯徒加杖判
    〈乙犯徒诉家无兼丁，县断加杖。人告其有妻，年二十一以上。〉
    丽刑务轻，罚惩非死，若肤受之讼，则哀敬难原。乙何人哉？有耻未格，不化厥训，自贻伊咎，当从傅氏之策，若赴骊山之徒。谓无兼丁，则合加杖；而有配偶，应是克家。来讼无情，未宜易法，县且失律，岂曰“能官”。人之纠谬，斯谓不直。
    ○对解桎判
    〈得甲送徒道，解桎梏恣所过。御史纠，诉云：“克期俱至，无违者。”〉
    法在安人，刑忌留狱。苟信不继，则噬肤而莫惩；如得其情，则缓死而无逸。惟彼甲者，奉诏送徒。解其桎梏，遵大易之利用；申其甲庚，系小子而且格。承命为信，义则乖於守官；推诚於物，仁或昭其恤下。与其刑兹无赦，利武人之贞，曷若感而遂通，资文明以悦？且虞廷作法，人不敢欺，锺离纵徒，克期而至。有叶良吏，无渎简彝，欲依骢马之纠，恐越爽鸠之法。
    ○对刑罚疑赦判
    〈甲刑罚之疑俱赦，有司以刑不上备，省科之。云：“适轻下服，诸罚有权。”〉
    先王立辟，议事以制，得情勿喜，宁失不经。故三宥以顺时，重一成而不改，永怀中典，亦谨无良。惟罚与刑，有疑俱赦。厚伦正俗，立教在宽。二罪并兴，载难上备；五听无滥，宜遵下服。既有权而适道，当恻隐而从轻，不俾小惩，将为允当。
    ○对犯宪罚判（判由阙）
    分地而经，立仪三市；陈政以禁，会商百族。虽负贩而有尊，故质剂以结信，莫不同其度量，别以精粗。荒札无征，璋不鬻。君平阅隐，取给成都之钱；汉武沈魂，即睹茂陵之碗。甲托兹，徇彼盈虚。耀边鄙以为心，杂良苦而成务。称无二贾，未偶迹於神仙；坐陷三章，遂沈名於罪网。至若宪罚徇罚，中刑小刑，既分夥於旗亭，固非谬於圜土。主司董训，未尽甄明。举而罚之，虽则罪人斯得；哀而喜也，有爽惟刑恤哉！且播肆之条，诚其过矣！示众之谴，无乃重乎？在甲薄言，均腊肉之遇毒；主司苛政，实刺骨而成冤。复即命渝，改之为贵，义不可辱，事当小惩。宜丽本愆，用申典正。
    ○对两贯判
    〈甲先有两贯：一延州，一属鄯州。为定，甲诉云：“先属延州。”〉
    人则怀土，狐乃首邱，然荡析离居，罔能定极。且甲义殊三徙，编贯两乡。作可封之比屋，名标鄯部；寻本枝之百代，籍挂延州。所以旧里驰诚，是混新丰之犬；故乡摇思，不食武昌之鱼。想邑呻吟，深嗟变橘，瞻关敬止，实慕维桑。欲遣三缄，终无二见，仙台制则，方阐长途。匹夫之志，信难可夺。
    ○对两贯判
    〈甲先有两贯：一延州，一属鄯州。为定，甲诉云：“先属延州。”〉
    版图（一作籍）堤防，生灵纲纪，用收（一作悛）不道，是禁奸慝。为政之要，莫先此途，若能守之，人无散逸。甲关西男子，陇外游客，从沙塞之荒泽，弃田园之故乡。先为流民，近为编户，同狡兔之三穴，匪王人之一心。或因官迁，数奇以建。庄舄以班崇（一作荣）吟越，锺仪以幽系思楚，编彼乐土，歌於归来。兰署以鄯州临戎，人稀地广，留实边户，公利实多。割近甸之有馀，助遐陬之不足，依省为定，又何可疑？若从诉端，诈道滋蔓。
    ○对移贯判
    〈乙移贯。所由以军府州不许。诉云：“今不简点。”〉
    桑梓必敬，版图是崇，先王所以制万国，仲父所以居四人。农商不迁，首尾相援。乙里亲走集，贯实军府。已习金鼓之声，诚堪昼夜之战，何得不怀吾土，将乐他乡？虽四海为家，孰匪斯人之适；然九章作律，元止所由之见。纵使飞尘既静，裔土无虞，犹存晁错之实边，有虑宣王之薄伐。诉无简点，深觉词游。
    ○对乐土判
    〈人进素衣朱衤暴，欲从於沃。或告擅去，云：“我闻有命，不可告人。”〉
    宠辱若惊，名器不假，亮采有国，钦若明宪，知繁实之必披，诚滋蔓而难除。衣衤暴者何？抑乃邦族。桐圭锡宠，晋国受其明命；椒聊盈掬，油沃得其炽昌。盍献可持，以匡乃辟，胡弃即异，取戾厥躬。爰将乐於树檀，苟取徵於扬水，遽闻有命，擅彼适从。未可告人，且宜安土，天工不旷，王政有经。怀远附离，则上克用；劳谦匪懈，使下无觊觎。人而无良，不率大戛，或者之告，允协旧章。
    ○对还坟判
    〈刘亨称元是并州人，因隋季而迁长安。今请还就坟陵。长不许去。〉
    顷者江滨鹿走，道丧隋风，晋水龙兴，祚开唐运。干戈忽起，自下都而入上都；鸡犬乱驰，辞旧国而入新国。刘亨尔日，正喜攀龙，忽念此时，旋悲去鹤。顾惟旧浦，偶咽水而分声；还念故乡，共行云而动色。秋林叶下，遽失维桑；春圃花飞，俄伤故梓。以为生金翠石，黄绢仍存；挂剑青松，贞枝尚郁。四时节物，供荐无由；万里萧条，归宁莫遂。冰狐夜听，首邱之恋不穷；翔鸟晨惊，怀土之悲宁辍。披肝上请，思切来归，零泪下沾，悲深去国。虽越吟楚奏，幽显颇殊；而移尊就卑，礼律通许。宜依所请，庶叶平反，冀南国之禽，罢思闽越；东平之树，不靡咸阳。
    ○对避市籍判
    〈大理称人多避市籍远役，自陷於圜土。所以每年旨条，别有处分，不得如律。若依旨，则此刑将措；若依法，则无以代更。请省定。〉
    裨贩所兴，闻乎往代，入四人之伍，隶九市之籍。邪赢所尚，锥刀必争，曾不昏於作劳，徒乘时以射利。故汉之定法，禁其未淫；秦之设规，谪以边戍。发号施令，岂徒然哉？且民者曰“”懵夫立理。避要荒之征役，弃父母之叛图，虽欲利於飘蓬，终见陷於圜土。国家罪惟宁失，德存好生，济宽猛於随时，审科条於庶慎。大哉至化！刑措其宜，但能峻以堤防，明其教令，则有符古之道，无遗（一作其）代之更。政在养民，何须如律。
    ○对率家属籍名田判
    〈甲於乡里，率家属籍名田。乙告甲是贾人，犯令没入田。甲诉云：“无市籍。”不伏。〉
