<!-- { "loadSidebar": true } -->
　　东邻梁公子，一日柬招三缄，饮于何氏园内。何翁二女，一名桃婢，一名杏娇，白璧虽佳，难以方其姿质。三缄饮此，二女亦有炫玉求售之意。三缄倏见，视不转瞬。梁公子曰：“何氏系吾舅衿，君如不弃，吾愿作伐。”三缄为女色所迷，即求公子一言，以作英皇佳偶。公子告之舅氏，舅氏诺。三缄归禀父母，遂纳彩焉。虚灵子查得此举，忙告紫霞。紫霞曰：“是非月老不能查及也。”二子仍往迓之。月老至，紫霞以何氏二女告。月老查册，亦无其名。复取宝镜，照已而言曰：“此乃意马洞之意淫与坏肠洞中枯腑么姑所化也。然三缄既已下聘，欲了此事，非收二女之魂不可。”紫霞如命，当施法力，收去妖魂，二女同时负疾而殒。何翁报之三缄，三缄曰：“吾身无福，不能享此佳人，有累何翁失兹双玉。”因命家仆赎以金帛，厚备衣衾厝之。
　　自是以还，绝不言及婚配。然色心虽淡，名场之念又复怦然。适梁公子寄音来家，约入都中以求上进。三缄复信后，卜定吉日，与公子竟赴天街。揭晓时，三缄下第，公子入彀。三缄败兴，即欲言旋。公子正之曰：“兄来都中，途程万里，纵不获名驰杏苑，亦应得一职慰以父母，胡之云返耶？”三缄曰：“兄言固是，职从何得？”公子曰：“现居宰辅有余腾蛟者，敝族姑丈也。吾代求之，必有以报君焉。”三缄曰：“果尔，则感激多矣。”次日，公子拜见宰辅，为三缄方便数言，宰辅与彼调停，得一百里侯之职。留都数月，出仕昆明，命仆归家，将父母迓至滇南，同享爵禄。
　　昆明邑北董明忠父没母存，娶妻赵氏，婆媳相得，从无嫌隙。明忠因家寒莫措，以驮药为生涯，奔走江湖，未有定向。
　　或一月一返，或数月一返，岁以为常。时当炎热，明忠之母呼媳言曰：“今宵酷热不堪，不若出户乞凉，待至更深，然后归寝。”媳然其说，即将竹几移至绿杨树下，对坐闲谈。其媳年少贪眠，语言三两，已凴几而卧。卧刚片时，闻婆呼声，惊而问曰：“婆欲卧乎？”不应。再问，亦不应。媳骇，近前抚摩，空几也。恐婆神倦先为安寝，逞步入户，以手抚榻，人影绝无，急燃灯檠，遍室搜寻，亦无形影。心疑在厕，入厕呼之，终无应者。仍执灯檠照至几前，但见几下模糊血迹，其色尚鲜。骇甚，狂呼邻里。邻里至，媳将乞凉等情诉之。邻人曰：“是乃奇事，可执灯火寻及周围，如被虎噬，谅去不远；即为人杀，尸必在焉。”应曰：“诺。”及四方寻遍，犹是踪迹渺然。左右邻人各恐受累，约同次早禀之邑宰。
　　三缄闻报，乘舆亲勘。勘毕，当询其媳。媳以失婆情事历历告之。三缄曰：“尔夫安在？”媳曰：“吾夫贩药而去，迄今三月未见归来。”三缄曰：“尔婆平日爱尔否？”媳曰：“婆恩深厚，待吾犹女焉。”三缄曰：“尔家前数日可有人来往乎？”媳曰：“无之。”“平素寄有干亲乎？”媳亦曰：“无之。”三缄复至乘凉处察视一遍，转询之曰：“呼救者声急而悲，呼卧者声和而缓，尔婆所呼，其声如何？”媳曰：“睡梦中突被惊醒，呼声何若，乌能悉之。”三缄曰：“尔醒后岂未详视耶？”媳曰：“月影已坠，天色昏暗，即视亦不能见耳。”三缄审问数次，其词皆同，询之邻人，俱言婆媳相得。沉吟良久，忽指其媳詈曰：“是必尔不守妇道，卖笑深闺，素恨尔婆为碍眼之物，因商奸匪，乘夜杀婆沉尸于江，以掩众人耳目者。如实招认，将尸献出，吾则罚奸夫而赦尔，不然罪坐尔躬。”媳闻是言，呼天泣曰：“天乎冤哉！妾守闺门正道，奸夫从何指之？”三缄不得其情，带回衙内严为审询，所供如前。
　　于怒甚时，未能庸心细察，加刑极酷，其媳受刑不过，勉强招以婆乃自杀，尸沉宅外海子之中。三缄判令媳坐其罪。文递上司，正值云亚卿三年服阕，暂以督抚用，接任于此。见文怒曰：“所辖之区逆媳弒婆，乌得无罪？”遂持朱笔批转行文，中有“降职留任，不将是案判楚，奏罢官阶”等词。三缄见是批语，心思缭乱，日夜不安。暗暗饬役访查，总无音耗。
　　秋中节届，明忠自外归里，刚近桑梓，见母在途。明忠询曰：“吾母何往？”母笑曰：“娘遇鬼矣。”明忠曰：“如何？”母曰：“那夜与媳宅外乘凉，月影将沉，媳已入梦。忽一汉子至吾几侧，请与伊母治疾，娘告之曰：『吾非医属，生平所能者，止有治目咒翳耳。』其人曰：『吾母即是此恙，从尔所能，故相迓焉。』吾不欲行，彼持利刃刺一人于几前，曰：『尔若不行，有如此罚。』吾畏，随行数里，至一大第，其人入，扶一老母出，两目皆翳，被吾治之而愈。由是求吾者纷至沓来，陆续治目数十家。日时已久，恐媳无侣，今日辞归，路过村，迓吾者之室，大第依稀，细细视之，古冢也。中一枯首，两目尽插竹根。吾回忆前情，概与拔出。刚行数里许，不期而与儿遇焉。”
　　明忠闻言骇极，催促老母驰归家庭，不见乃妻。询诸邻人，邻人详诉报官之由与妻受刑之惨。母子遂入邑内，词禀三缄。三缄询明，递交上宪文批，媳予释放，而三缄之职，以无才妄断了之。
　　三缄归都，仍求宰辅调停，数月将已，出仕南昌。又值云卿调回，兼办府尹事，以三缄妄断之案上奏，复行停职一月有余，无何，梁公子外用正满升受侍郎职衔，三缄谊属相知，执柬拜见。公子曰：“兄何未仕而悠游都下哉？”三缄以前情诉之。公子曰：“弟自为兄缓求，兄毋出都他适。”异日，上召公子咨询外省风土人情，公子乘机密奏三缄才堪执政。上已许矣，又被上衣得知，暗为劾奏。上怒，召公子而斥曰：“三缄前辖昆明，妄断之罪，尔可知否？”公子曰：“臣由外用调归，实不知也。”上曰：“念彼读书士子，留都学习案卷，待民情熟后再用不迟。”公子闻谕，出语三缄。自此在都，常于部内效奔走、书文案焉。
　　将近半载，刑部尚书金以兰见而器识之，因授以员外郎之职。上衣此际己任兵部尚书，偶到刑部衙中，遇及三缄，假为世谊周旋，始知刑部受职。恰遇礼部主事汤为城与逆贼通，上命兵部提问。为城供后，上衣复奏三缄亦与同谋。旨下，为城斩首，三缄暂寄天牢。父母闻之，入牢顾问，大哭不已。梁公子明知上衣为女挟嫌，欲置三缄于死地，约及尚书宰辅联名保奏。上批：“既已罪获同谋，理宜出决，姑念无有实据，谪入辽阳待罪三年，罪满时准归为民，不得重入仕籍。”公子见此，甚为三缄伤之。
　　三缄出得天牢，公子治酒一筵，为之饯行。三缄泣曰：“吾谪辽阳，途程万里，有亲而不得奉，祈贤弟接入府中，月给俸钱以为衣食。倘徼天眷，他日生还故国，自尔如数相偿；若死他乡，其恩亦不忘于泉下。”公子曰：“吾兄父母，即弟父母也。此去辽阳，内顾无忧，俟至三年罪满归里，仍以桑梓为乐，毋庸以仕进为心。即此已知宦途味淡，荣华不久矣。”三缄诺。
　　公子赠金数百，并及同人资助千有余两，三缄留半奉亲甘旨。
　　临上道时，跪辞高堂，大哭而去。



                        


第十四回    谪辽阳情伤毒役　过秦岭念切慈亲


　　三缄自辞双亲，身系刑具，在兵部堂上，俟其发落起程。可恨上衣于遣发时，私语二役张顺、吴辑曰：“尔解李某，若近辽阳地面，暗将性命结果，讨一病故文书回复，吾自重重赏之。”二役领命，押上附关大道。在本都所辖之地，尚以老爷称呼。行至月余，地异人殊，二役做样装模，已不似都内情景。三缄暗想：“孤身只影，难与为敌，只得时沽酒脯，以贾其心。”路途中或疾或徐，犹不受其呵斥。
　　又行数月，银已无几，酒脯渐希。二役常在路途吼詈之曰：“尔非天上孛宿魔星，同什么谋，造什么乱？触了上怒，充配辽阳，万里迢遥，风霜受尽，在尔自作自受，份所当然。吾二人代尔奔劳，随侍长途，同受驰驱之苦，虽得尔点酒食，未尝一餐醉饱。尔宜自便，休在道上缓步轻移，而为今不比官时喝六呼么，有人奉承也。从此言后，如若一日不行二百里途程，张老爷、吴老爷实不爱的。”三缄曰：“张头、吴头，耐烦些须，念我无辜受累，冤遭不白，自幼攻书学馆，难于奔驰，缓缓待吾，自有到辽阳之日。”言殊可悯。张顺勃然大怒，以手指三缄之额而言曰：“你这王八弹子，真是不懂人情。辽阳历都里约万余，兵部所发银两原有定数，如任尔迟迟步履，倘多延一月，他日老子归去，岂不是要乞丐一月乎？”吴魁曰：“如行再缓，蛮法治之。”张顺曰：“若动蛮法，尔命休矣。”吴魁曰：“前后话且休提及，可将尔那犬足发快当些。”三缄被张、吴二役语二言三，气得双泪交流，不敢稍酬一句。自是为役所逼，奋力前行。
　　复行十数日，已近秦岭。三缄举首望之，岭若长虹，横隔天外；云霞星斗，出没皆在半山。暗自思曰：“辽阳隔岭不知几许，如在岭外，不想再回乡井矣。”思念及此，咽呜不止。
　　耳闻二役相与言曰：“是地人稀，旅舍寥寥，此去南关不识还须几日，可至前面逢人问之。”行约里余，见一小溪，溪上芦花皎洁，如雪花之深处，隐有茅舍在焉。二役与三缄绕溪而行，行至茅舍，日已西坠。三人同入，店主询曰：“客来何地？”二役曰：“吾在都内押一皇犯，充配辽阳，前当解役时，曾至秦岭下，但暂来暂去，路已生疏。动问主人，前面尚有旅舍否？”店主曰：“荒凉之区，旅舍稀少，后因充配军犯连年甚众，故旅舍亦伙。近来充配渐寡，旅舍拆去者累累矣。而今前面业已拆尽，必到南关方能容人，外此则无有也。”二役曰：“此隔南关，路程有几？”店主曰：“两日可到。”二役曰：“两日方到，饮食何由得乎？”店主曰：“必办干粮，以充二日之饥焉。”二役曰：“宿居何所？”店主曰：“此地芦茅茂密，结芦而卧，亦可栖身。”二役曰：“如是，今宵下榻于斯，明日再作理会。”三人餐罢饭食，归室安寝。
　　刚欲入榻，张顺曰：“吴伙计，可告便否？”吴魁曰：“欲去。”二人于是执灯同往，转转折折，已入厕中。三缄近日常防二役暗害，尾后窃听。果闻张顺谓吴魁曰：“历来解押皇犯充配辽阳，能有几人竟入辽阳地界？每到是处结果性命，归以病故禀之。我戴月披星，来兹僻壤，乃已心尽。明日押到前面，将犯刺杀，抛入芦花，仍返此间止宿一夕；然后急急归从原路，岂不稍省辛苦乎？”吴魁曰：“弟心亦欲如是，且起解时云大人已有刺杀之命，事不宜缓，明日下手可也。”三缄窃听至此，心胆俱碎，退归寝所，暗思脱逃良策。
