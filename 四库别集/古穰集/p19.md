<!-- { "loadSidebar": true } -->
　　本朝之制文臣不许封爵邑惟有武功者不在令自洪武以来葢百年于兹矣文臣有武功而封爵邑者始一人焉靖逺伯王公是已呜呼休哉公讳骥字尚德系出太原先世有宦游云中者因家宣宁高祖而上多显仕曽祖守道祖思宗仕元为高阳令有惠政父成适元季兵乱因徙家束鹿娶程氏生公公自幼警敏年十三入邑庠为诸生即有逺大志未几父母相继以没公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课二十余万时应天府缺丞务急且冗委公署之立办复署行在都察院事持正不挠升山西按察司副使洪熙改元仁庙素知公才召为顺天府尹畿甸大治特赐诰以褒之宣庙即位之明年升行在兵部右侍郎时虑南京根本重地真定定州畿内要冲秦蜀二王府护卫兵多两遣公分调屯驻公皆处之得宜宣德乙卯进兵部尚书先是敌帅阿勒坦多尔济巴勒军横于塞下今皇上即位之明年特遣公往视师许以便宜行事公至见沿边城堡不坚将无纪律叹曰边防如此宜乎敌至翊日大集官兵问曰往年出兵遇敌于鱼儿海首先退缩者为谁咸曰都指挥安敬即命左右引出斩之一军为之股栗又誓于众曰自今遇敌有不前者罪亦如之号令一新兵威大振旣而敌帅巴图博啰入侵庄浪公即遣都指挥魏荣授以方略率兵剿之遂擒其部落以还敌始知惧遁走公阅甘凉军冗曰兵贵精强乃退其三之一八月还京上慰劳者久之敌闻公还复入侵上复敕公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵为殿遂擒阿勒坦俘杀所属几尽边境底宁捷闻上遣人赍金币劳公加兼大理寺卿明年还京先是云南麓川宣慰使思任发叛累征不利辛酉春复以蒋贵率诸道兵往讨之仍命公总督军务赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是岁冬分道并进会于上江以夹攻之因风纵火斩获无算贼首父子仅以身免遂荡平其巢寨捷闻降勅奬劳召公北还时蛮贼韦郎罗造衅于维摩州公遣指挥万诚先声率土兵讨之贼溃散郎罗逃之安南复传檄谕之边人遂斩其首来献广南富州土官侬郎举沈政雠杀十余年公宣谕朝廷恩威两雠顿释至京上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖逺伯食禄一千二百石特赐诰劵追封三代曽祖考皆如其爵妣皆伯夫人未几思任发窜入缅甸谋复叛上召公曰劳卿再一行耳公复总诸军至金齿遣人促缅甸送思任发至军前缅人佯诺不遣公曰缅人党贼不可不加兵乃至腾冲分为五营公与蒋贵及都督沭昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥众大至公密令贵率兵匝江而下焚其舟数百艘大战一昼夜贼溃遁去捷闻上召公班师慰劳益厚加禄三百石壬戌秋北敌近边上复命公出巡仍许便宜行事乃自宁夏抵甘肃凡寨堡烽堠悉増修之仍授边将以破敌及练士方略事竣还京麓川遗孽思机发思卜发复据孟养以叛戊辰春上复命公总诸军率兵往讨之至金沙江贼于西岸立栅以拒公伐竹为梁麾兵悉渡一鼔破之贼又于鬼哭山巅立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗虫富槛送京师余寨悉平振旅而还复増禄一百石子孙世袭寻委公总督守备南京壬申秋以衰老乞闲还京天顺改元皇上复位思用旧人召公慰谕良久赉以白金文绮顾公精力尚健复拜兵部尚书再阅月兵政渐有次第而公固辞不可强矣上亦念公重违其请令朝朔望复赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢为正色立朝欲以身狥天下每陈国家利害生民休戚辞气恳切孜孜不已襟懐开爽好贤乐善人有寸美必极口称道见人材沈滞必拔起任用始终成就之未尝有德色与人交不立崖岸循循和易虽位兼将相望重累朝曽无一毫骄矜之意见于颜面体貌清癯风仪俊整尤善谈论见者为之愯然当大事屹若砥柱之在中流功名事业视前古为无愧矣疾亟家人皆惶惧公曰古人以死为归何至是邪且对故人大理卿龚水吉叙间阔神思如常客甫出门公就席而逝享年八十有三上闻讣哀悼辍视朝一日祭葬赙仪悉从典礼追封靖逺侯谥忠毅士大夫莫不茹泣相吊公娶张氏累封伯夫人生子二曰玉瑢俱早卒侧室刘氏生子二曰瑺嗣公爵曰珩为勲卫孙男二女二卜以是年七月吉日归葬于束鹿祖茔之右铭曰天生豪杰作我邦家大其抱负弘彼声华乃若斯人世岂多有乃凤乃麟出也非偶惟忠毅公间气所锺纷纷茅苇挺见孤松早奋于庠入奉廷对羽仪公朝展也无愧歴试繁剧如剑断犀佐持宪节名震山西召尹京畿畿内安堵贰我夏官折冲樽俎进大司马出巡边陲斩其怯将大振兵威于甘于凉于彼沙漠矫矫劲敌罔不就缚麓寇弗靖以跳以梁公来督战如鹰之扬歼厥渠魁荡其巢穴滇南之境遗患斯絶报功有典迥出羣流河山帯砺与国同休将相之才一代之望寿考哀荣孰与公抗束鹿之原卜此牛眠丰碑有铭百世之传

　　奉天翊卫推诚宣力武臣特进荣禄大夫柱国南和侯谥忠襄方公神道碑铭

　　公讳瑛字某姓方氏世居滁之全椒曽祖铭洪武中骁将也官至留守卫太平门百户祖信继以战功升济阳卫千户父政永乐中从文皇帝靖难累功升左军都督府都督同知洪熙宣德间屡佩将军印总兵镇守交趾开平大同正统初进右都督征麓川领兵深入援絶而死追封威逺伯谥忠毅母陈氏继万氏俱封夫人公以荫授金吾右卫指挥使论父死事功升都指挥同知麓川贼首思任发自忠毅没后益肆猖獗辛酉春上命定西伯蒋贵率师讨之以公故将子尝从其父领支兵杀贼有胆气且熟其乡道俾与贵同事公以此贼实所不共戴天者自誓必剿灭以复父仇师环其境提兵先登一鼔而破之遂平其地还进都指挥使人皆叹羡以为方氏有子矣壬戌秋复从靖逺伯王骥征贡章沙埧阿岭诸蛮克之进后军都督府都督佥事丁卯春朝廷以公勇略兼人命充参将将兵镇守云南时贼子思机发复据孟养以叛公自将精兵击走之获其妻子象马而还己巳夏师宗州罗罗贼首黒救番来等为逆公悉捕擒之还京进都督同知赏赉有加景泰初贵州东苗作乱围平越兴隆诸卫复命公将兵与兵部侍郎侯琎往解之遂生絷渠魁斩首无算进充右副总兵廷议以苗贼叛服不常必得名将以镇之遂进公右都督总兵镇守贵州明年征香炉山诸寨悉平之复进左都督癸酉冬合四川兵剿灭草塘叛寇斩首七千余级甲戌春大臣有言公之将略堪掌禁兵者乃召公还俾分总五军营且论其前后平贼之功进封奉天翊卫宣力武臣特进荣禄大夫柱国南和伯食禄一千石子孙世袭给赐诰券追封曽祖铭祖信皆为伯爵曽祖妣某氏祖妣汤氏生母黎氏皆为伯夫人明年专总神机营未几铜鼓五开诸苗复叛佥谓非公不能靖乃命公佩平蛮将军印总兵讨之公至贼境奬励诸军指授方略克平四百余寨诛擒八千余众余贼屏迹遂留镇湖广贵州威徳并行苗蛮闻风纳欵者甚众天顺改元进封南和侯明年东苗酋长干把猪僭称伪号据险为患公分兵进剿直捣其巢穴破六百余寨斩首一万余级俘获八千余人械送干把猪至京斩之又明年出剿都匀等处克平二百余寨擒斩三千余人恶党殆尽余皆窜伏内地悉平议者谓自前平苗之功未有盛于公者朝廷方将论功行赏而公一疾逝矣讣闻上深哀悼辍视朝一日谥曰忠襄祭礼赙仪悉从厚典复命有司为营塜圹公生于永乐丙申某月某日卒于天顺庚辰十月二十八日享年四十有五配刘氏封伯夫人子男二长曰毅次曰某窆公于都城西山之阳从吉兆也公天资英迈才识通敏凡古兵法虽皆精晓而行师制敌不祖故常运用之妙恒出人意是以所向克捷尝疏练兵法及图诸阵势以献上深嘉赏之其待裨将以诚抚士卒以恩接士大夫谦恭而有礼是以上下无不得其欢心者回视古之良将岂多让哉铭曰赳赳方公出自将门锺气之秀迥然不羣帅其父兵庸以自効究厥所存惟忠惟孝既平南徼复殄东苗威震殊方受帝之褒帝曰虎臣孰敢予侮南顾无忧功迈尔祖左右股肱是托是膺委之重镇光此中兴玉帯貂蝉金书铁券报公之勲惟帝之眷公本武臣有礼有仁遇彼章缝盎然生春在古或难于今乃见天不慭遗匪常斯变西山之麓有石峩峩有铭在刻千载不磨

　　奉天翊卫宣力武臣特进荣禄大夫柱国南宁伯追封南宁侯谥庄毅毛公神道碑铭

　　将臣子孙能继前人之烈而益振之以大其功至于都显爵受重寄者必其才略之过人乃克能之若南宁伯毛公其一焉公讳胜字用钦其先幽蓟人曽祖敎化在元有功封畿宁王伯父曼济官至太尉祖父拜布哈中书右丞相父安泰国朝授昭勇将军指挥使皆用公贵追封南宁伯妣皆伯夫人公天姿刚毅风神俊伟有胆气善骑射于凡兵书悉通大义宣德辛亥以父荫升都指挥使正统辛酉从征麓川入其境贼酋力招汉伏兵于路公将游兵觇之射其象马应手而仆遂败其众督船济江直抵其巢穴走其贼首思任发破寨而还以功升左军都督府都督佥事明年奉勑充右叅将将兵复征麓川公益思自效勇气当百平其寨栅而絷其党与前后无算还进都督同知己巳秋大同有警公适以干当遇敌于道生致数人以归寻复委公巡视边城屡败其众朝廷嘉其功进左都督复往紫荆倒马诸关追杀敌众累有金帛之赉是岁冬奉敕充左副总兵往征湖广贵州苗贼凡下百十余寨贼皆败散景泰初重安江苗寇复叛总戎者有难色公慨然当之即日以兵压其境旣与敌遇公独发一矢中其酋而毙余贼惊溃由是香炉山诸寨苗贼皆望风詟服生擒伪王韦同烈记哥等械送京师斩之西南夷之患遂息壬申夏朝廷委公镇守云南金齿腾冲诸处论功封奉天翊卫宣力武臣特进荣禄大夫柱国南宁伯食禄一千石子孙世袭赐以诰券追封三代公在镇号令虽严而御军抚夷率以仁恕酋长闻风归向无梗化者明年春将兵诣金沙江械贼子思机发送京师又明年冬余寇刀放革复叛势甚猖獗公率精兵突至腾冲贼不暇为谋遂生絷刀放革余众悉窜伏事闻奬劳有加盖倚赖方殷而公已遘疾不起矣实天顺庚辰八月十四日也享年五十有八讣闻皇上震悼辍视朝一日追封南宁侯谥庄毅遣官谕祭复勑工部为营葬事亲王以下皆行祭礼公为人孝友天成遇士大夫有礼谦恭自卑皆出于诚无一毫虚假处宗党之间上下称道无异辞平生不事华靡早有大志卒能偿之可以谓之将才也已配白氏继姜氏皆封伯夫人生男曰荣嗣伯爵曰伦锦衣卫指挥使女适都指挥佥事沈英其次男三曰俊曰杰曰信女一俱侧室出也孙男二女一荣与诸弟扶榇自金齿至南京卜葬于静明山高家库之原从吉兆也铭曰呜呼毛公猗将之雄赳赳之资建此武功官以荫升志乃自奋长驱滇南敌无坚阵再征而捷帝曰汝嘉禄秩屡进赉予频加惟彼朔方边尘忽警公往巡之敌迹斯屏苗寇有作属公徂征一矢中酋诸寨悉平遐迩南夷托公往镇逺人底宁不烦血刃继尔前烈益大其声生有世泽没有追荣懿此将臣世济其美坚石有铭终古无毁

