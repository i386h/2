<!-- { "loadSidebar": true } -->
　　婺源汪子仪从余游既归踰年与其兄子云偕来岁暮复告归乃合辞曰吾家君治生乐善筑精舍以居辟南窓以自适人因称为南窓居士愿请一言以记其义余曰兹义也何容言哉南窓君当自得之耳夫窓牖也户之有牖以通明也南则于位为离于时为夏易曰明两作离尔雅曰夏为朱明夫固皆明之义也天之生人其心本明人唯自失其本明之体而邪暗塞焉则不惟功名富贵声色臭味为足以汨没沉溺虽苦心积虑读书穷理亦皆为障蔽矣是故曰明命曰明德曰明善圣贤所以吃紧为人反复言之而不巳也而君以南窓自适岂将琴罇图史之玩哉岂徒盘盂几杖之警哉优而游之使自得之可以见顾諟之义焉可以见克明之义焉可以见致知之义焉其于古圣贤之学亦将自是其几矣由是而之焉则日月之往来云霞之聚散鸢鱼之飞跃草木之荣悴凡南窓之所见者皆其活泼之光景也昔人所谓八窓玲珑者亦将于是乎在而明之时义大矣又何方所之拘哉子归试以吾言质之而君其然乎其不然乎其必有所自得矣二子其记之以归 

　　○擒虎记 

　　东台畲侯守吾常之明年政平化洽四境又安唯夫椒之野有虎弗靖父老胥造于庭以告侯曰明府下车威惠并着群生咸遂则既受赐矣独吾乡僻在湖山虎尚为暴晨夜罔敢出入林麓不便樵蘓远近震骇抟者退避唯侯神明其谓斯何侯即慨然曰有是哉吾在此而虎毒吾民是抗吾也昔韩昌黎因鳄鱼出没瘴海尚欲操强弓毒矢与之从事而况兹虎在名山沃野独能为吾侮乎于是下令虞人往即虎所虎乃怒吻迅形奋髯烁目人立而号声震山谷草木偃仆若将向而前者虞人叱之曰吾奉太守命来若敢当我敢当太守乎虎于是垂首丧气敛尾入罗遂缚之以归献于侯所侯值有事舟行陈之横槊饮劳赏功欢呼载道余适过焉相率观之虽僵仆偃伏而雄躯伟干钩爪森牙犹凛然有咆哮之象也维时别驾霍曾二君咸在舟次谓余不可无纪余惟宋尚书守九江刘光禄守弘农而虎为渡去史氏侈为盛事然莫非王土莫非吾民渡河出疆能保其无贻害于彼一方也哉孰与畲侯搏而杀之若叔敖之斩蛇管辂之断狐永除民患不尤快乎不然吾恐太山之侧纵无苛政而妇人之哭且将有所不免矣虽然幽壑阴崖鬼魅生焉污池莽泽蛇虺窟焉唯侯之心事光明洞达如日白天青侯之政事平易正直如春温秋肃此其所以妖踪猛迹自不能容而平康之福斯民其永有赖乎是故为之记 

　　方山先生文录卷之八 

　　●方山先生文录卷之九 

　　序一 

　　◆序一 

　　司马文正公集略序 
　　韵要序 
　　代礼记正蒙序 
　　福建乡试录序 
　　六朝诗集序 
　　刻中唐诗集序 
　　泰泉诗集序 
　　三槐余庆图诗序 
　　永思集序 
　　沙洲草堂图诗序 
　　尚湖留稿序 
　　五岳集序 
　　豫章文会录序 
　　救民急务录序 
　　治生录序 
　　浚河录序 
　　军政事例序 
　　浙江乡试录序 
　　刻童蒙湏知序 
　　浙江壬子同年录序 
　　重刻朱子晚年定论序 
　　校刻程文引 
　　诗说自叙 
　　太平家世录序 
　　水西奏稿序 
　　使朝鲜集序 
　　玉堂余兴引 
　　怀慰编序 
　　郭溪窓稿序 

　　○司马文正公集略序 

　　司马文正公集略者吾师泾野吕先生谪觧时所校录也尝刻诸河东书院东南士人罕有得者岁戊戌浦南胡公以都御史廵抚江西属兵备副使文峰俞公某刻诸贑州己亥告成适俞进按察使谓斯集当公诸远迩而楮墨之资又弗可以独费贑也于是移置臬司语应旗书诸末简余惟文正公之在宋室其人品相业孚格华裔昭示宇宙虽庸孺牧圉罔弗知慕而彛鼎简籍纪录靡尽固有不竢论者独其文章之盛惟耆儒宿学庶几见之而揆诸天下乃尚未获与欧阳永叔苏子瞻诸集并行俾得户读而人诵夫欧苏与公继踵而出皆推让公者岂其时有高下哉寔以公先后入相勋德独隆而嘉佑治平之治尤为扬休诵法者所专美而自不暇及乎其文也岂亦以家传集之卷帙浩繁其势有不能以徧布邪是诚吾党之缺典而诸君子之心所不能自巳也乃今斯刻行则公之言与公之德之功并如日星河汉之经纬上下而凡有耳目者所乐闻而快覩矣然则文峰公此举表章先正嘉惠后学虑悉贑人厥公且仁是亦文正公之存心也是又不可以不书也 

　　○韵要序 

　　夫书古小学也然经纬成文错综备物昭垂作述禆赞治理洋洋乎流行显设用莫大焉是故圣人取诸夬以作书契周官保氏掌养国子教之六书外史掌达书名于四方夫亦以其所系若斯之重也世滋伪见是非罔质各逞其私故仲尼曰吾犹及史之阙文也今亡矣夫盖伤其寖不正云苍颉史籕遐哉邈乎其传莫续爰历愽学尔雅急就诸篇以下著述烦多罕得其真虽以子云介甫穷奇愽极而方言字说议者犹不能无遗憾焉说文韵谱虽未深究字本然删烦举要似有端绪而艺文诡异承袭舛讹者又多莫之省究昔人谓读书不识字犹以意义言也今殆并形与声而茫昧之矣缀辞若工于义无当将何以哉唯是涪松泉夏公尝督理学政深为此惧及为江藩方伯政成化行而讲艺论道尤惓惓焉暇辑是编题曰韵要其字取诸韵会其序取诸韵府每字各从其类而系音释于下方不立异眩愽而慎考精核约而该迩而远易简而名义具悉盖寔便于识字非特如世之资吟咏尔也公之用情良亦勤止学者于是而究心焉则发之文章施之政理咸可无倍而同文之道亦于是乎在矣又岂曰能注虫鱼辨鼠豹而巳哉 

　　○代礼记正蒙序 

　　某少业礼经尝历考诸家训释每苦其说之浩繁而画蛇非马之谈则又各逞其纵横辨驳岐途殊轨莫或适从而礼之所以经纬天地纲纪人物维持古今与夫帝王因革损益之宜圣贤作经立传之意多违悖乖谬而去道日益远矣夫礼也者体也履也其于人不啻饮食裘葛不可一日缺焉者而切近精实又非由外铄也今夫礼记一书说者虽谓戴圣所集本仪礼之传而郑康成谓月令秦不韦所修卢植谓王制汉愽士所录然而三千三百之仪纲凡具举究而论之是书之作多出自孔氏其徒七十二子共撰所闻或录旧礼之义或录变礼所由或兼记体履或杂序得失故编而录之以为记而生人之义大矣汉唐以降代有表章迨我　明兴学校立官科目取士其于是礼尤致重焉但后学病于浩愽难于师传诵而习者比之诸经为类颇寡御史陈公某自为诸生时即研穷是经愽取约会究其指归继又集海内名贤相与反复是正积以岁月遂盈卷册据经合传不事凿说诚有得于礼者也既出按江右乃命某校对刊示学校题曰正蒙谓可以训蒙士示不自任也夫是书行其于学礼者殆不为小补矣 

　　○福建乡试录序 

　　嘉靖丁酉福建乡试廵按御史某寔监临之先是乃聘教授某教谕某为考试官教谕某某训导某为同考试官提调则布政使某监试则按察使某乃合提学佥事某所简士二千九百有奇如制三校之得士九十人梓其文二十篇为录以献应旗乃扬言曰福建古闽粤之地其俗至醇而其人至朴也晋氏以还艺文肇见灵秀欎纡函光旋耀迨宋杨朱巨儒载道振铎寖明寖昌一时士人知所向往诵法先王修明礼乐绎微阐邃泝沿孔孟者盖相望后先也自是闽虽僻在南服遂与邹鲁关洛并称于天下应旗少尝读其书诵其遗文而梦寐武夷之阳冀一寓游以慰高山景行之念无从也乃今得服官黉校应聘敛才历豫章踰剑岭顾瞻武夷诸峰回旋耸峙出没云汉若昔之沧洲寒泉宛然上下及浮建溪达螺江秋水时至涵浸渟洄流行缭绕而所谓伊人真若遡洄可从者乃窃叹曰美哉洋洋乎山川之胜区也名世者将是在乎故是录也言虽人人殊类皆发性命之蕴通古今之宜尽人情物理之变究礼乐刑政之具其气昌其辞达其志广其思深其称文显而指微其举类迩而意义远谓其毓秀孕灵以泄山川之秘而服习儒先者非邪于乎盛哉唯我　国家百七十年于兹菁莪棫朴之化达于天下渐渍沦浃暨我　圣天子御极丕阐宏猷增饬懿矩黎献共臣薄于海外况兹多士涵濡声教昆仑磅礴固宜其出而式昭前烈以茂翊昌运彬彬翼翼若是乎其盛也或曰周礼大司徒以三物教民考其行艺而兴其贤者宜其缵戎奕世以似以续顾小雅皇父乡士之什其时录用者尚多可慨乃今所录者文乎哉某曰不然齐桓伯者叔向陪臣且闻角而识宁戚聆言而知鬃明虽人非其至者而感应则有机矣矧是役也诸执事协心偕事精核严遴拔十得五亦庶几无憾焉者仰惟　圣天子侧席求贤用图化理兹尔多士逢阳遘会腾茂蜚英固将渐鸿振鹭扬于　帝廷其母亏厥素履以贻诸执事之羞维尔多士懋之哉 

　　○六朝诗集序 

　　今天下论诗者谓不关理论理者多病诗一及六朝不遑究观而袭闻传听巳槩拟其侈靡矣乌乎诗本性情袤正污隆理无不在不有独见率同耳食未可与论诗可与论理也与哉故曰商赐始可与言诗也或谓六朝诗恶得与三百篇比不知先民所询圣人所择狂夫采薪咸为陈列故仲尼归卫而正季札聘鲁而观盖未尝遗乎列国之风也齐梁间人士独非闾巷歌谣弃妻思妇类邪昔王通氏圣之修者也其所续诗今不槩见然观其称士衡之文以及灵运之傲休文之冶鲍昭江淹之急以怨吴筠孔珪之怪以怒谢庄王融之纤碎徐陵庾信之夸诞孝绰兄弟之淫湘东诸王之繁谢眺之捷江总之虚颜延之王俭任昉之约以则是其所续者大都皆夫人之诗尔四名五志意义所系岂微乎哉然则斯集也固不特汉魏之余波初唐之滥觞也矧夫诸侯不贡诗行人不采风乐官不达雅国史不明变而列代之风泯焉久矣论世以征化者于斯可以弗之观邪 

　　○刻中唐诗集序 

　　蒋子惟忠得中唐人诗十家刻成语薛子序之薛子曰文章与时高下而声音与政相通诗固声之成音而尽文章之变者也古昔盛时行人采之太史陈之以观民风察治忽而季札赵孟亦因之以论世观人是盖言之不可以巳者也自三百篇后汉魏六朝代有作者惟唐以之设科士类兴起迨至中叶沉涵超悟舒愫发情不靡不弱宛然真切而三百年污隆升降之会一讽咏而可得矣虽其人品造诣不能皆同而言有可取固不当以人而废矧其间若独孤常州者尚德艺经立宪诫世深为梁肃崔佑甫诸人之所揖让刻诸吾郡固亦甘棠之遗音也蒋子杜门自修考业尚友其为是也又岂特止于诗学而巳哉 

　　○泰泉诗集序 

