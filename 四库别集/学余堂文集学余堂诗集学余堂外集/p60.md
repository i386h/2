<!-- { "loadSidebar": true } -->
　　鹞子横天飞日莫有归翼莫学菖蒲花无由见顔色
　　读曲歌
　　怜欢含怨怒当歌敛蛾眉春风入桃李婀娜难自持
　　二
　　虫生黄蘖中满腹心肠苦侬向石城住欢作襄阳贾
　　三
　　庭前夜合花枝叶相重复双乌不肯栖汝从何处宿
　　四
　　欢情奈何许窥井不见底东家石榴树累累自成子
　　五
　　持歌劝欢饮欢复强侬醉歌到懊侬曲堕侬一生泪
　　六
　　侬歌不言好薄言托情素为取欢顾侬故作曲中误
　　七
　　他人亦怜欢侬无负欢事持钗刺侬心划作相思字
　　八
　　别欢不能眠逺行断消息羡杀青溪姑无郎罢相忆
　　九
　　玉井藕如船定生五石莲断锦不成匹当窗仰唤天
　　陇头水
　　陇阪九折长水流去何极故乡行当归行子各努力
　　二
　　登髙望所思引领迷处所征夫肠百结吞声不得语
　　三
　　陇髙寒气蚤九月霑严霜落叶堕水底游子悲道旁
　　四
　　陇头水幽咽陇头人髪白陇头人回头陇头水自流
　　华山畿
　　郎心何太切使侬肠断絶死合得同棺生嫁止同穴
　　泰山梁父吟
　　山髙多烈风郁郁少松栢侧足陵天门浮云蔽碣石辛勤纪封禅茫昧探玉防攘攘七十君一逝无陈迹上为羣仙居下为万鬼宅言当采芝食使我生羽翮揽裳不及餐白日何促迫生非孔顔徒百年亦何益何况荡阴里空埋壮士魄
　　夜坐吟
　　长夜何漫漫天风吹我征衣寒人生一寸心安能糺结千万端野旷飞蓬不得息引领髙台望八极星稀河汉鸡欲啼记得前年别家时
　　望逺曲
　　欢从何处去妾倚中庭树不恨天涯逺恨杀门前路
　　弹筝曲
　　髙楼夜静流悲音愿君千里知妾心回风吹折余音断泪落轻裾拂弦缓
　　乌栖欲奏乌啼曲乌啼哑哑伤柱促辽阳十载不思家秦筝那得比胡笳
　　鸡鸣曲
　　喔喔复喔喔鸡鸣茅屋角客行千里无此声倾耳听之惊客情踟蹰回劝主人翁勿留此鸡鸣屋中朔方健儿如云屯城中掠尽来山村山深茅屋隔松筠但闻鸡鸣知有人妻孥被掠鸡亦烹空庭破壁徒酸辛君不见长夜漫漫夜相续啾啾人鬼同时哭
　　送春曲
　　江水弥弥草萋萋君行何速来何迟愿留君兮君不知回风拂树庭花飞仙人防当老何事恋驰晖歌且舞送君归
　　枣枣曲
　　海阳有香枣葢取二枣刓剥叠成中屑茴香以蜜渍之好事者持为逺饷询其始则商人妇所为寄其夫者义取早早回乡云予为作枣枣曲其词曰
　　井梧未落枣欲黄秋风来早吹妾裳含情剥枣寄逺方绵绵重叠千回肠封题寄去凭君语枣甘谁道妾心苦闺中不识望夫山君看泪湿牀头土
　　采麦词
　　桁无衣仓无储田家儿女啼呱呱新妇采麦奉老姑老姑髪白齿尽落有儿服贾母藜藿前日风吹麦落花今日雨浸麦生芽老蚕成蛾又生子良人何不早还家
　　病儿词
　　夜不得解身上襦昼不得织机中丝问尔懐中儿娇啼一何悲君家门户单儿女难剪我匹练市药一丸娇儿泣咽旋复吐中宵索母啮枯乳乌啼哑哑天黑莫雨医当从何来门外水深三尺许
　　莫射雁词
　　莫射雁雁孤不复双夜夜哀鸣思故雄天寒野旷积氷雪独忧矰缴声不絶却惊羣雁来相欺吞声抱义中心悲流人逺谪多边戍定有逋臣附尺素请君放雁且双飞凭寄书来还寄去
　　牧童謡
　　上田下田傍山谷三年播种一年熟老牛乱后生黄犊版筑将营结茅屋催科令急畏租吏室中卖尽牛亦弃今年逋租尚有牛明嵗田荒愁不愁前山吹笳后击鼓杀牛飨士如磔防牛兮牛兮适何土
　　荻港謡
　　江口泊处一夕水涌丈余有宋公卧官舫梦神促曰移船移船遽惊起船缆已解俄岸崩如雷它舟皆破溺矣【事在顺治丁酉十月十六日】
　　港中艇子不可宿夜半蛟翻浪崩屋港口頽垣不可居蛟来触岸民为鱼峩岢大艑落何许鼍骇鲸奔作风雨几人翻却横黄金有客移船闻鬼语
　　新安客
　　巍巍蚕丛路飞鸟不能度中有新安客老向成都住家中存阿谁防独余故妻别时儿在腹雌雄未可知冉冉二十春寄书无六亲忽逢逺来客云是新安人往问叙乡曲同姓复同里握手称弟兄何意乃父子飞蓬偶相值哭拜不能起阿母望爷归泪落东流水水流何潺潺游子及时还
　　独山妇
　　枯杨巢野雀将雏苦不蕃勿为贫家妇被遣适它门夫婿已决絶乳下痴儿存入门见肬赘阿母中心烦悔不守故夫抱儿归九原小儿不解事索脯无朝昏中庭有苦李累累重隤垣开花自结实好恶那得论腹中复有儿妇病卧草间力难致医药负薪得肉还阿姥知釡肉故嗔背姥餐吾老乏藜藿新妇私饔餐妇惭矢皦日强起声暗吞持刀未割炙痴儿啼怒喧汝实众所憎去去慎莫前啖之却牵衣挥刃儿不全儿自有阿父事理那可言里正白县吏县吏清且贤谓妇非故忍薄赎十二緍富家有牛卖贫家止鸡豚语妇汝作祟鬻汝充官钱生儿好还我慎勿复相煎妇答我免身理合奔黄泉我虽若蒲苇一辱无再迁四顾郁谁诉雉经挂桑园是月儿当产腹悲空烦寃阿夫在南邻媒妁方纠纒东家有樵子称贷相夤縁作计论钱帛杂用青绳穿夫归见妇死悲愤填心肝门前旧井在举身赴重渊四命争须臾老树号乌鸢爝火燔邓林蚁穴成长川里妪责细故尽室悲摧残传戒后世人骨肉应相怜
　　海鱼篇
　　东海有巨鱼掉尾北海湾两目若日月掣浪如连山朝薄扶桑津夕过碣石还饕餮用水族吞舟噏百川凭陵作风雨游戏走平原潮回忽失水坐困沮洳间渔子挥霜刀聚族横相干修鳞霣洲渚鲜脍登金盘委身供啖食口噤不得言生为蛟龙畏死为鰕防餐
　　抱松女
　　宣城秀才罗恺妻孙氏未笄从姑避兵匿松下兵获姑将杀孙亟出以身代兵胁之去抱松大呼曰死耳义不可辱遂见害三日犹抱松不仆人称抱松女云
　　松之青青兮女娉婷松之瑟瑟兮女贞一松可断兮女不可转彻松根兮凝血碧永千古兮松化石
　　敝袴翁
　　身无完袴家余纨素彼谁者翁啬身穷莫谁使尔对吏吏大呌怒倒索筐箧泣下如雨【一解】翁勿叹翁勿叹里中嘈嘈环顾笑言平生亲故无升斗今日倾筐持为官长夀【二解】谷有牛羊园有梨枣老翁归来戒儿食勿饱枣熟不敢剥羣雀复来啄【三解】岸崩于东西则有步匏苦甜谁知厥故有日官人子白身充富戸【四解】
　　贞孝篇
　　阮氏女未字而贞割股事姑以孝闻
　　日昼暝霜夏落女无夫空仓雀谁使露中花变作风中箨与君约为婚妾未识君门为君奉姑舅未侍君箕帚春风吹兮桃李枝山有松兮心不移死不难兮心独悲辛苦韶华空尔为
　　括苍渔父行为周宿来太守作
　　东瓯恶溪水中有九龙湾奔流急于箭骇浪髙如山贾客自覆舟渔父自垂竿青绳四角箱乃出蒲苇间中有碧玉盘文犀兼木难葳蕤生五色纠结青琅玕持诣府中趋请为府主欢使君大嗟吁便可待贾还贾谢前致词理合归上官物鄙不足取乞留碧玉盘挥手却贾去长跪涕阑干还持饷渔父固辞非所安借问渔父家蓬门亦不完髙原有松栢其下生芳兰直木无曲枝澄渊无浊澜使君与渔父千秋同一叹
　　梧井篇
　　哀二烈妇也癸未冦陷登封诸生焦阳长妻杨其弟之妻牛并投梧下井以死焦追悼有梧井遗恨篇
　　青青井上梧湛湛井中水中有双白璧并塟寒泉里霜枝老不枯巢乌啼不已它日井梧枝防应作连理
　　残雪曲
　　南山之阴停白云含愁结怨迟阳春愿留清光持照君
　　黄鹄歌哀胶州韩烈妇张氏
　　黄鹄防其雄孤飞起徬徨空林闻夜号月黑天雨霜【一解】偷生义不为上堂辞阿姥顾语黄口儿那能复惜汝【二解】独茧不成匹单柯不成林海干白石烂谁能转妾心【三解】毕命青丝绳合欢黄泉路东海多烈风夜夜振庭树【四解】
　　忆逺曲
　　狂夫旧种辛夷花风吹花片落谁家妾手亲栽女贞木多年叶覆空房緑裁缝重寄征衣裳愁君恨君愿君强纵使来归妾已老背立东风私断肠
　　终风篇
　　大风连日夜屋瓦声汹汹孤枕旅思繁短檠霜气重太白一何髙光芒势飞动万事总飘摇藏舟苦不勇廪粟霑腐儒素餐实闲冗赐金酒可沽内顾惭且久安朽钝姿讵当徴辟宠鸿笔谢渊云微言昧周孔雨雪一冬无槁壤阏秋种岁事频艰辛物情逾倥偬把巻手欲僵敝裘炉自拥时序忽已阑坐増迟暮恐
　　莫相忘行【赠同时被召诸公】
　　人生良防不易得对面东西各南北干戈迟暮更惊心相望那能见顔色朅来文士如云屯一时待诏来金门深山大泽皆罗致申命重招劳
　　至尊枚马纷纷皆博雅汉世贤良称董贾彩笔雕龙徒满眼吾侪岂是悠悠者从来虎防有定命歌声金石贫非病纵令醉尉相揶揄早被
　　君王识名姓男儿菀枯聚散复何常与君相见莫相忘
　　禽言
　　姑恶姑恶使侬朝炊夜汲饥复采桑故嗔不操作姑恶自可小姑呶呶一何虐明年小姑亦有姑行当知苦乐
　　又
　　不如归去硕防虎步蒺藜塞涂老马局顾
　　又
　　泥滑滑泥浅可脱泥深不可拔儿家自有夫何当随汝苟存活细雨霏霏行路难长弓大劒相鞭挞
　　又
　　脱袴脱袴芜田不耕办田赋里胥夜来烹我鸡烧我蓬戸岸濶河深赤身走向何村去
　　又
　　婆饼焦阿翁恼孙儿饥夜啼饼焦亦言好南山髙孙儿有母留贼巢念欲往赎取耐可囊无金错刀
　　又
　　行不得哥哥白昼伏山阿中夜渡河前有挟弹后有张罗鹞子横天飞雀死一何多
　　又
　　提壶提壶有酒不饮当谁需忧来不能语起步空庭周四隅手捋长髭须东家子焦唇读书不如西邻子鼔瑟吹竽












　　学余堂诗集巻二
　　钦定四库全书
　　学余堂诗集巻三
　　翰林院侍读施閠章撰
　　五言古
　　述祖德诗【并序】
　　序曰商周作诗推美先德见诸雅颂厥后诗人潘岳撰家风之篇灵运重祖德之述义非私滥并着曩编维我先王父履躬昌道讲习之防十有四州肇义田赡宗党学者至今称不衰痛罹防乱所撰遗书阙亡先大夫孝友絶人益振令绪年不展德逾壮而卒行虽信乎友生事不传诸国史大惧陨没各述髣髴用告有道云尔
　　述祖【文学讳猷字允升学者称中明先生崇祀乡贤及所在书院】
　　王风久隤缺大道日寖微孔辙岂不迩百家争路驰吾宗肇东鲁七十肩相随在汉显经学讐也博士师士匄扬其波先后同声施世逺存本根后劲振前绥微言绍天学髙步追宣尼讲肆羣响臻周游遂忘疲闲先恢孟辩排异搴韩旗磬折劳公卿闳声蜚布衣辍餐饷寠士商歌长乐饥德音昭爼豆奕叶流风徽
　　述考【赠奉政大夫讳詧字曾省一字述明】
　　前徽洵卓荦望古郁长叹惜不逮师孔翺翔洙泗间遗言满笥箧防乱悲阙残生世逢百罹营道良独难纯孝踵曾闵洁志厉璵璠纒绵九族义欵恳同气欢努力沛先泽遗构靡不完晞髪清川汜永啸层峯端修涂苦促算履顺一何愆跪读我父书俯仰涕潺湲珍木多早折上士罕长年儒林阙传记潜德当谁宣
　　咏古杂诗
　　黄河有本源传自昆仑丘隄防苟不固泛滥将为忧章亥度天地夸父触不周目营万里外心遗径寸谋青阳无留景仄迳多倾辀弱水不可航欲济行无由喟焉睠周道止策还优游
　　二
