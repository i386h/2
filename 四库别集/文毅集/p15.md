<!-- { "loadSidebar": true } -->
　　氏与赤氏为友周流南北赤氏之居南郊也诧之曰天光赫曦万物洁齐向景而夷明烛无蔽不栗斯以拘寒每熙夷而傲睨振衣千仭濯足沧涯其人不为隩宻疏通易知渴饮不厌清饥食不畏凝饮氷茹蘖无所僵抑子之居殆不如是矣氏瞿然而笑戚然而悲曰吾与子行日中子曰暍而清冷之求也求之于外不若居于内吾虽与子身南交而心予所居也冥寂净冰坚雪凝不以日热不以火盛不随焰以奔驰守吾而自怡不觉暑之切肌而庄生所谓入水不濡入火不热者非其几欤然吾未甞专其固而居之懐也吾可以南而子不可以北也子且之吾北斋而观焉于是赤氏奋目举颐赪吻庚眉勃然曰我且适之氏不之拒也乃未至乎朔漠之境而已愁于燕易之方盱衡于凌层堕指而栗胫曰予不能为此行也心服氏独与道俱不栗不热犹不磷淄也予闻此乆矣前年西昌尚仁萧先生与观夫罗氏孟昭之北斋予举以诘焉先生喔然笑曰有是哉孟昭从予游今其子又从予游予甞谓道无不在也其信然乎今北斋之景士君子能言者歌之咏之无所不至矣不知他日孟昭与其子出是北斋而南也东西行也能忘其日与萧公游而读书谈道如在北斋时否乎如常以是为心不炎之附而寒之栗也则先生所谓道无不在之言审矣今年先生没孟昭出其诗凡若干首叙以弁之
　　墨氏终南书舍诗序
　　终南山述于禹贡与惇物鸟防积石诸山延袤千数百里禹道雍州往来经此故表识雍州之望而汉晋以来文人之歌咏侈矣至唐极盛韩退之作终南百有二韵形容可谓备矣少时每一诵之欲往造其间而不可得后来京师与长安诸君子交游闻其胜槩则又为之深羡慕焉嵗戊寅冬西迁河源过终南山下时大雪十日循山而至于积石穷愁羇旅之中遇瓌伟絶特之观亦稍偿其宿愿而访问往时故人皆无在者于是亦付之慨叹而已明年冬归又迫于星期倍道兼行但见烟云缥缈欲往游焉而不可得怅然者乆之墨君某终南山人也早嵗读书郡庠洪武甲子举于乡来仕柏台与余同官因语余昔甞读书山中今书犹在而此心不能一日忘此山也爰求善画者绘于图士大夫咸赠以诗子其为我记之美哉墨君之不忘旧也自昔与吾语终南之胜者若马君金任君砺崔君敬谢君谦赵君节郭君文等十数人二十年来或在或亡各天一方今相见者惟余暨墨君情谊与此山往来无少异也山未始有异书之所藏未始有缺墨君与山为体则其镇静亦一终南山也仕与学理同而事异焉墨君嘉言懿行甞接乎目每警乎心此心无一日不在终南书舍也所谓出处一致者岂非墨君之谓与他日悬车还第予亦得相从击壤一覩终南之胜咏歌太平之休必有期也且俾诗之流传人或有忘其旧者读之未必不惕然而有感焉
　　舒啸轩序
　　声之动也未有不由所感也雷霆之砰訇风水之震荡声之出于自然也钟鼓之铿锵瓠匏之激越笙磬之击发声之出于使然也假于器以出是声也人之歌呼悲号笑嘻哭咷噫嘤呻吟慨然而太息划然而长啸者假于口吻喉舌鼻嚏噏呼转运动定以出是声也声有万不齐感有万不齐齐之以不齐而自然者出于器矣器虚而感生焉虚实相形动静相摩也孰为有形气为之感孰为无心理为之主彼有无虚实动静皆賔来而予从此之谓齐之以不齐也淦人毛仲鼎兄弟即山林之清逸无市朝之纷挐主于静也而以舒啸名其轩岂七声体备乃独有适于啸乎登髙而望逺感物而兴懐雷霆风水自然之声日变其前而不能动其啸之静也举足而近涉覩物而匮烦感人而匮应浩然思安而划然之意块然其中不实其虚也然则其主也固无时而非恬淡冲漠之地其感也固无往而非清和防适之天也得于啸不泥于啸非若成公之赋盖拘拘也歌呼悲号笑嘻哭咷噫嘤呻吟喜未甞不啸怒亦未甞不啸也啸以舒其志意之所触所伤亦必舒而后能啸也何也山鸣谷应风起水涌此何如其感也仲鼎知使然之声不异于自然之声也天地万物固一体也则一轩一啸也心斋坐忘无以异也不然则春蚓秋蛩嘤嗄灌莽之中皆有声也彼且何所感也此非知道者不足辨焉仲鼎兄弟与吾友子宁练君善既已求其记他日以予言告之则声感动静之妙必有相契于防者焉诸大夫喜为舒啸轩诗因以此弁之
　　随所寓诗序
　　余乡兰溪曽氏有讳三聘者朱子门人也奉使金朝死王事封忠节公弟三复三异亦皆有大名三异之后有讳师道者仕元为桂林尹其犹子从之家焉今孟鼎其从孙也署其居曰随所寓而士大夫皆为之诗岂非有见于随时之义者乎程子曰君子之道为众所随与己随于人及临事择所随者皆随也人君之从善臣下之从命学者之从师临事而从义者皆随也而岂同流合汚之谓哉至于所寓则凡有形者皆寓也岂独以桂林为寓哉孟鼎不忘故乡常语予曰他日诸子稍长将遣归拜先墓复求故居是果能不徒以桂林为寓而又将以随时之义遗其子也孟鼎真达士哉诗曰
　　太虚堪舆理气同寓人寓其间方以类聚下士拘拘窘歩室庐达人大观仁体寰区忠信笃敬蛮貊可居有如反此莫处州闾随寓而安载歌考槃考祥元吉视履其旋
　　卓清约诗序
　　卓君逸民自号清约得翰林学士承防宋公所为二篆字遒劲伟丽古意森然观者目动神悚当是时公之子仲珩代书十数年已不多见矣况卓君节行防介时岂多有哉卓君善篆喜为诗奉母隠居絶意声利居山之乆景趣渐涵时时见于翰墨之间竒峭深特自视米南宫父子以下不伦也然未甞可少屈虽甚权势一语不合辄白眼相视近以能书入翰林膺圣天子宠待甚厚而君之志惟在清约曰此吾之所从入道也间以语予予谓语称陈文子之清与虞仲夷逸朱张之清使君处其地而充其操或能无愧者与而孔门自顔子之约礼与曽子之守约皆由博而反之约也而君之入道遽以约无乃固而有所不通欤君曰不然人之多言也吾约之则寡过人之多欲也吾约之则寡悔处身以约则易安处家以约则易足应事接物以约则易从也且凡事有清浊彼利欲者世之所谓浊也防洁者世之所谓清也至于读书缀文登山临水弹琴奕棋焚香煮茗之类世俗皆以为清事吾未能忘情焉则于清事中而约之读书不求甚解也缀文不求甚工也山水之乐不至于为癖也若夫弹琴奕棋焚香煮茗之事有则举之无其具未甞求之不因之劳神苦形务以悦人而又或絶世以为髙也此吾之所谓清亦庻几约于礼者乎予曰广矣哉书之以为清约诗序
　　刘济川诗序
　　余亲刘君彦济故元义士知吉州刘公明道之孙士琛之子也少有峻才干蛊用誉屹如成人未几而士琛卒于外彦济千里归其丧营葬甚治未几复丧母家难频仍彦济应机接物酬酢万变人皆以为难初士琛之少也鞠于嫂徐徐无子士琛奉之如母士琛既没彦济尤能致孝今徐且年逾八十康强愉悦无叹息之声予尤深喜彦济之能继其父志为尤难也于是南耕许先生甞曰彦济当家难方殷众为之危而彦济生长绮纨乃能卓立济难处有条理其在于易有渉川之才因其字彦济也更字之曰济川以美之且以为人子弟劝也予闻而善焉今年来京师得名士大夫所为诗若干首而请予序余惟昔义士公之在元也百战以拒贼屹然为东南保障至嵗乙巳仗节而死此济川之祖大有功于世道不可磨灭者也若彦济年少总理家政事长慈幼举尽其道又岂刘氏所可少者哉是于世道亦不可谓无补者也予甞见舟人之济川也樯倾柁危风急水驶舟中之人相视失色独赖善操舟者凝神定志心无一息稍怠目无一息不存而后指挥转移之间风力水势轻重疾徐如六辔在手而使泛驾之足驯然听命其未济也无惧色既济也无矜色而后舟之人赖以为安彼其恐惧失当者固不足道既济而有矜大之色亦无取焉盖此心须臾之或怠则未能无失者彦济勉之哉庻几斯名之称情也
　　兰所序
　　窃甞读刘肇庆梅南集观其自序歴官岭海位列诸侯未甞一日安朝廷之上而不怨也保身明哲卒老以终是以爱君忧国之诚往往声之言咏使人读而感焉其清足以励百世之浊其贞足以愧百世之邪谅哉其有似于梅也梅芳有歇誉芳益遐谅哉其又嘉于梅也梅南吾未与之晋接今见兰所盖其嗣也读其文如缟鹤逸羣疏翎欲举飘然有摩天蹍岳之意老气横秋不可嬉狎谅哉梅兰同芳父子一致也窃甞观于兰矣有春兰春风不能使其艳有秋兰秋霜不能使其葳或悬空而益茂处困而能亨也或无人而自芳居幽而自贞也或与芝草同则善人之室无愧或与椒桂伍则侈乐之宫不汚握之事君不拂其情也梦感而兆不爽其应也若脆而坚知柔知刚清真而雅洁宜乎与君子同芳也且人之情未有不好善而恶恶喜馨芬而恶羶臭者惟其陷溺于莸汚也是以求洁与芳而莫适其所也兰无所不用其芳君子无所不用其善兰以芳为所君子以善为所兰止于芳人止于善各止于其所而已曽以出处造次颠沛而离其所哉正如水之必凉火之必热驺虞之不杀窃脂之不谷虽强而变之不能也君子之不能变而为恶兰之不能变而为莸也即撅而纫之焚而沤之终莫能变而移之其天定矣予甞谓不知兰所之芳而善人之为兰所盖乆而与之化也而姑谓其然也兰所字作吉壮游岭海中丁乱离抢攘四十年所谓撅拔而焚纫之余本根固在贞性不亏春风秋霜郁郁然而芳未有艾也人皆称之曰兰所其宜也夫其宜也夫是为序
　　李士鼎盘谷图序
　　唐李愿隠居太行之盘谷其后子孙硕大以蕃散而居四方者不可胜计今文水城东李氏亦其裔也有曰士鼎者读书尚文克世其家多藏古器名画一日示余以先世所传盘谷图且慨然曰过殷墟而悲离黍瞻周道而伤茂草盖沧桑变迁之余人亡而事益以逺前日之盘谷不可得而复有前人之流风余韵不可复覩矣其所赖者昌黎韩子之文幸传于今不冺吾之斯图藏虽已乆讵能保其长存不至朽且壊乎今文章钜笔子宜无愧盍亦嘉恵一言以昭来兹庻图不虚作而前人益有赖焉余感其言展图而玩之隠然盘谷之在目乃指而告之曰兹其为太行之阳耶维谷之口维山之阿短桥匹马琴剑自随者非愿之归隠乎环乎两山深窈有容树林隠翳亭搆翼然者非其盘旋之区乎至若泉出山间澄涓洁衍之为陂池者其可濯可沿之所也域平以旷土沃而肥原田之膴膴者其可稼可穑之处也洎乎彼丘之高可升而望此树之茂可坐而憩彼山有美可采而茹此水有鲜可钓而食者又其无适不安无往不乐之地也嗟乎俛仰之间其景象形胜数百年犹一日何斯图之臻妙若是也虽然使求之于其图孰若求之于其人求于其人则韩子之文得之苐縁文考迹思所以善继善述引之勿替则今日之城东犹昔日之盘谷又何拘拘于太行之阳徒食其旧徳虚勤其景仰哉
　　送黄叔昭往汝宁序
