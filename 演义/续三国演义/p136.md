<!-- { "loadSidebar": true } -->
　　瑯琊王得遣回镇江东，乃入谢东海王，求讨赐授随侍名职，好令百姓。东海王乃以王导为长史，潘仁、伏尚二将为平东都尉，一同赴镇。当有西阳王司马羕、汝南王司马祜、南顿王司马宗，皆司马亮之子。又有长沙王子司马沈等四人，皆闲散在洛，东海王并不采用。羕等亦知中原不久将变，江东贪安，乃各密随瑯琊王渡江。故后人有"五马渡江，一马化龙"之谶语云。司马睿至京口，见吴王已自到镇，乃往参见。然后回建康，以一应大小政事，皆托王导为区画。导首先上言，以为："中州多变，衣冠世族皆思南避，殿下宜虚心谦接，延揽俊杰，相与共济大事，毋使贤人君子归于他处。"睿皆一一听从，欲求英彦，但睿名誉素轻，仰慕者鲜，久居建业，名人智士无有至者。睿忧之，言于王导，导亦不能罗络，无可奈何。时当三月，清明将近，导出外闲讯，见隐逸贤达者纷纷于野外做道行。问于旁观者，咸对曰："江南风俗，清明前三日、后三日，不问贫富贵宦之家，俱要祭祀先茔。所以读书君子、林下高贤，俱有数日玩游山水之暇。"王导听言，心生一计，归谓瑯琊王曰："今此佳节，江南名儒硕士皆祭祖先，登坟拜扫。游商寄旅，悉要闲玩。殿下一向来招徕贤士，并无肯至者，皆缘殿下未有好贤盛名，外人那知心切求贤之诚，是以鲜得来就耳。殿下明当亲出观察，祭祀山川鬼神。可大排銮驾，盛陈兵卫，整顿仪仗，皆鲜明号服，铺设森严，列于郊外，然后以雕鞍骏马、龙幢凤盖，拥从而行。臣与殿下联辔并肩，游于郊原之上。吴士观之，见殿下赫赫威仪，而乃与臣并骑，识者皆以为殿下敬贤重能，互相传报，则智士名人将不远千里而来奔矣！昔郭隗语燕昭求贤，当自隗始，即此意也。"睿然之。次日，盛陈仪从，与王导二人并辔游观，雍容于郊原之外。果有高士卞壸、贺循二人相遇于途，见此行径，知瑯琊王好贤敬士，乃不退避，相与拜见于道左。睿慌下马扶起，以宾礼相叙，慰谢而别。日晏回驾，王导曰："殿下急于求贤，久无至者。适此贺循、卞壸皆吴中高才，人所推重者，今既得与相会，宜引之以结人心。二子若至，其他当不求而来矣！"瑯琊王听言大喜。次日，遣王导奉币帛聘迎二人。二人见导至，备言瑯琊王之意，循、壸受命而至，睿乃拜为从事司马。自此，江南名士归者甚众。导又见瑯琊王颇好酒滥用，上言谏曰："今诸王皆滥用财物，故天下常乏食；骄傲士庶，则人民多反背。且谦可以待士，俭可以足用。愿殿下以勤俭为先，谦恭是尚，抚恤新旧，则天下归心焉！矧中州士大夫因好饮以致丧坏天下，今殿下又效尤之，是亦知而不知悔也。"睿皆从之，乃与王导、贺循等面矢曰："从今日为始，永不嗜此！先生诸君为证。"即取酒杯满斟，对众饮之，覆杯于地曰："吾今再不用汝矣！"遂绝不饮酒。童谣纷纷歌曰："五马渡江东，一马化为龙。"
　　
　　按《晋史》：南渡元帝讳睿，字景文，乃司马觐之子，伷之孙也。咸宁二年生于洛阳，有神光之异，一室尽明。所藉之稿，如初刈之新。及长，有白毫生于日角之左，隆准龙颜，目有精耀，顾盼炜如也。年十五，嗣位瑯琊王。幼鲜令闻，及惠帝时，王室遭值多故，睿每谦恭退让，得免于祸。沉敏有度量，不显灼然之迹，故时人未之识焉。惟稽绍异之，尝谓人曰："瑯琊王毛骨非常，殆非人臣之相也。"元康二年，拜员外散骑常侍，累迁左将军。以讨汉荡阴之败，从成都王居邺。以叔东安王繇为颖所害，睿惧祸及，欲遁去，以侍者覆檄未果。会雨暴至，雷电大作，侍者皆弛纵散去，睿乃乘怠潜出。又值成都王有令，遣人守住河阳津，不许贵人官属奔走入洛，睿为关吏盘住，从睿心腹家吏宋典步行在后赶到，故以鞭策打睿马，曰："舍长尔从何来？今关津禁止贵人官属，你何得在此耽阻，以误石先锋公事！"官吏见言是舍长奉石超出差之人，放关催之速行。睿乃奔于东海王，以为平东将军，使收兵下邳。与王导共谋，贿赂裴妃，求镇建业。乃渡江广求贤士，聘贺循、卞壸与纪瞻等，相与为治，凡事悉资王导为之谋主。兵粮渐集，帝王之规将成矣。
　　
　　又按《晋史》：贺循字彦修，会稽山阴人。曾祖贺齐为吴国名将，祖贺景为吴灭寇校尉，父贺劭为吴中书令，为孙皓所杀。循母虑祸及族，求买当权，乃徙家于边郡。循少膺家难，流放海隅，吴亡，乃还归本郡。循操行高尚，童稚时即不群于众，言语进止必以礼让。及是丁义为相国，召循为官掾，不就。刺史稽喜举秀才，除阳羡令。以宽惠为本，不求课最。后为武康令，俗多重厚葬，及循拘忌，致回避岁月，停丧延久不发者，循皆禁革其弊。邻邑咸化，政教大行。声誉颇闻，但朝无党族，久不进秩。陆机上疏荐之曰："庶士殊风，四方异俗。壅隔之害，远国益甚。至于荆、扬二州，户各数十万，今扬州无一为郎，荆州、江南居天下之半，乃无一人为京城职品，当非圣朝待四方之公心。若论才望资品，武康令贺循德量邃茂，刑罚肃穆，堪为尚书郎。蒸阳令郭讷可为太子洗马。"朝廷从之，召为太子舍人。及赵伦篡位，循乃辞疾避位。寻迁南中郎长史，不就。会有强寇李辰起兵于江夏，征镇不能讨，皆望风奔走。李辰别帅据有扬州，名石冰。冰势倡，侵江左，逐会稽相张景，以前宁远将军程超代之，以其长史夏宰舆领山阴令。前南平内史王矩拒之，合旧吴兴内史顾秘与前举秀士周玘等倡首，会合州郡之兵讨冰。循亦以兵赴义。石冰有大将杭宠拥兵数千，屯于郡之讲堂。循以兵少难剿，乃移檄与宠，陈以顺逆之道，杭宠畏罪遁去。程超、夏宰舆皆归命迎循，循复请张景还郡，江左悉平。循乃分赏义勇，谢而遣去，杜门不出。朝中论功报赏，循、玘皆不要，请俱归于陈敏。敏后作乱，诈称诏旨，以循为丹阳尹。循知非出朝命，辞以手足有疾，不能制笔执事。又服寒食散，露发裸身，示不可用，敏不敢逼。是时州郡豪杰皆被陈敏縻执，或有老疾，亦加秩命，惟循与吴郡朱诞不预其事。及后陈敏破败，征东将军周馥上循功，领会稽内史，寻改吴国内史，车征皆不就任。至是瑯琊王聘为安东将军，欣然赴命。
　　
　　又按《晋史》：卞壸字望之，济阴冤句人。祖卞统为瑯琊内史，父卞粹以清廉鉴察称，兄弟六人并登宰府，世称"卞氏六龙，玄仁无双"，玄仁乃粹之字也。初杨骏执政，人多阿附，而粹正直无谀。及骏诛，超拜右丞，迁右军将军。张华之诛，卞粹以华婿免官。齐王冏辅政，卞粹为侍中中书令，进爵为公。及长沙王收齐王，乃害之。时粹如厕，见一物若两眼，俄而难作。卞壸弱冠有名誉，司、兖二州悉皆推重之，齐王冏辟召，不就。后遇父难，避还乡里。永嘉初，朝廷以壸荫袭父爵。周馥请为从事中郎，壸不肯应。复因寇乱，本州遭陷，东依妻兄徐州刺史裴循。循以壸行广陵相。至是瑯琊王渡江，陈敏势横，壸乃谢事。游建业，瑯琊王遇于郊，辟为从事中郎，乃就之。
　　
　　
　　
　　第八十三回  陈敏谋反据江东
　　
　　晋怀帝永嘉元年，北汉主刘渊永凤二年，西蜀成主李雄建兴元年，此时正统虽属于晋，但晋都洛阳，值国多难，罹张方之惨，西徙长安，又遇祁弘等肆行暴掠，空其城邑，惟有邺城为畿下首郡，亦被鲜卑、乌桓所掳。外郡湖襄最要，钱粮之府，屡为张昌、杜弢寇扰，多所残敝；并州晋阳大地，其定襄马邑，皆马、卢二羌部所据，几成丘墟；淮阳乃盐利所出，贡赋首称，被李辰、石冰占为贼垒，及得平复，陈敏在郡，十无二三到京；豫章、武昌、蕲皖一带，又是汪可东等在其地作乱残毁；平阳、太原、常山、真定、渤海、汲郡等处，尽属北汉所辖；兖魏、瀛州诸郡，时为战场，干戈不息。中州内地，晓夜无宁，民穷财竭，不可胜言。惟西蜀李雄僭称成王，反得国丰民富。其叔李让谓雄曰："汝之母亲，初入李门之时，就得一梦，梦见室中忽起长虹二条，光彩灿目，俄而自中堂飞出，升于半天。少间，前面在上一条，渐渐昏淡，分为两段而没；其后面在下一条，祥光烨烨，复加明莹，五色俱备，直升于天。其夜汝母遂孕，生兄李荡，次后生汝。汝兄中道失陷，是应半天断没之兆。后者升天，是应汝当为天子也。今晋朝大乱，汉日强盛，宜趁此时称尊号以壮国体，效汉昭烈鼎足之势，然后觑其强弱，俟隙而动。西弱则并取关陇，东弱则兼夺荆襄，若得再取一隅，即可以吞图中原矣，岂可区区守窟，甘于成王而已乎？"李雄从让之议，乃择日改称大成皇帝，正号建兴元年，是又为三国矣。
　　
　　时司马氏以骨肉自相残杀，天心震怒，灾异迭见，怪变屡作。六月，太白昼现三日，第四日冰雹大下，方数千里，大者如拳，十馀郡相连无间，打死牛羊满道，老幼冻死无算。惟光义县巨族羊氏，其地独晴，冰雹一个无及。越旬馀，羊充有妻鲍氏，生一子两头四手，举家惊异，淹没之，埋于郊外。其兄羊亢窃而食之。不五日，亢出外变作一虎，归家伤二十馀人，为一童女所杀。又洛阳乡中有一家，亦不罹冰雹，家甚富。其日贺喜饮宴，忽一犬、一猪至堂前，似乞食状。主人与饭肉喂之，其夜于堂中桌上并头挽抱而睡。主人怪之，以杖来击，犬、猪衔其杖而走。至夜，是猪复归厨下，生三小豕。过一时，则是一人、一犬、一猪，俱能行。主惊，令锥杀之，将出埋于荒郊之外。旁人教其将母猪并犬皆杀之，主遍寻不见，或报看其走于埋小猪之处去了，主人往寻之，已与猪、犬作合相抱死于瘗所，主令收埋而秘其事迹。
　　
