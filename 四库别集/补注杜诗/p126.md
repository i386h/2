<!-- { "loadSidebar": true } -->
　　春岸桃花水【洙曰谢灵运诗海鸥戏春岸庾信诗流水桃花色春洲杜若香】云帆枫树林【洙曰阮籍诗湛湛长江水上有枫树林】偷生长避地【洙曰李陵书曰陵岂偷生之士论语贤者避世其次避地】适逺更霑襟【洙曰王仲宣诗逺身适荆蛮四愁诗侧身南望涕沾襟】老病南征日【洙曰招魂曰洎吾南征赵曰公言其将适楚也】君恩北望心【赵曰公既有功曹之命爲领君恩矣所以北望长安也】补注【鹤曰出处皆荷君恩岂以京兆功曹之命爲领君恩而后北望哉况是时不起功曹巳久】百年歌自苦未见有知音【洙曰古诗人生不满百常怀千岁忧又云不愁歌者苦但伤知音稀师曰峡人以二月桃花发时春水生谓之桃花水水涨可以下峡甫自蜀南征呉楚故云】
　　久客【广德二年作】
　　补注【鹤曰诗云羁旅知交态淹留见俗情衰顔聊自哂小吏最相轻又云狐狸何足道豺虎正纵横当是广德二年在阆州莫有相知者故有此作】
　　羁旅知交态【洙曰郑当时传翟公大书其门曰一死一生乃知交情一贫一富乃知交态】淹留见俗情【苏曰张辽漂泊淹留始见世俗人情炎凉俯仰皆时世体态仁者必不爲也】衰顔聊自哂小吏最相轻【苏曰何晏见梁王王不爲礼晏叱曰小吏何敢侮予】去国哀王粲【洙曰王仲宣七哀诗西京乱无象豺虎正遘患复弃中国去逺身适荆蛮】伤时哭贾生【洙曰贾谊上书言时事云可爲痛哭者一可爲流涕者二可爲太息者六】狐狸何足道豺虎正【洙曰一作乱】纵横【洙曰孟阳七哀诗李叶丧乱起盗贼如豺虎张纲传豺狼当道安问狐狸赵曰时吐蕃之乱未息也】
　　春逺【永泰元年作】
　　补注【鹤曰诗云故乡归未得地入亚夫营当是永防元年春在浣花作时吐蕃虽退而是年二月戊寅党项羌寇富平富平属京兆府故诸将营于近畿诗又云春逺独柴荆谓是年正月已归溪上梁权道编在广德二年阆州作与诗多不叶】
　　肃肃花絮晚菲菲红素轻【赵曰两句通义红以言花素言絮也】日长惟鸟雀【苏曰周素山居风暖日长不谢賔客俯檐把琖但闻鸟雀啁啾亦足爲幽人之乐】春逺独柴荆【赵曰言无往来之人】数有闗中乱何曾劒外清故乡【洙曰一作园】归不得地入亚夫营【赵曰指言长安屯兵乃公之故乡而爲军营矣亚夫营在长安文帝时单于入寇亚夫屯军细柳营】
　　暮寒【广德二年作】
　　补注【鹤曰诗云戍鼓犹长击当是广德二年春在阆州作阆与梓利巴劒果州爲邻时吐蕃新陷松维保三州故戍鼓未静也】
　　雾隠平郊树【洙曰江淹诗千里何萧条白日隠寒树赵曰言雾遮掩其树】风含广岸波沉沉春色静惨惨暮寒多戍鼓犹长击【赵曰言吐蕃乱今尚防戍】林莺遂不歌忽思髙宴防朱袖拂云和【洙曰古诗今日良宴防周礼春官大司乐云和之琴瑟谓云和空桑龙门皆山名东京赋孤竹之管云和之瑟赵曰汉祖置酒髙防朱袖红袖也】
　　双燕【广德二年作】
　　补注【鹤曰诗云旅食惊双燕又云今秋天地在吾亦离殊方当是广德二年春在阆州作公有意于出峡未知严武再镇蜀也】
　　旅食惊双燕【洙曰一作双飞燕】衔泥入此堂【洙曰古诗思爲双飞燕衔泥巢君堂】补注【希曰尔雅燕燕又名鳦诗云燕燕于飞盖燕方春时以其匹至故曰于飞以言其双也】应同避燥湿【梦符曰左传子罕曰吾侪小人皆有阖庐以避燥湿寒暑】且复过炎凉养子风尘际来时道路长【赵曰梁呉均燕诗问余来何迟山川几纡直】今秋天地在吾亦离殊方【禹偁曰此诗子美托物以见巳意】
　　百舌【广德元年二年间作】
　　补注【鹤曰诗云重重秖报春而旧次在阆州诗内今未详爲何年作要不出广德元年二年也】
　　百舌来何处重重秖报春知音兼众语整翮岂多身花密藏难见【洙曰一云难相见】枝髙听转新过时如发口君侧有谗人【鲍曰王直方诗话山谷云余读周书月令反舌有声谗人在侧乃解杜诗过时如发口君侧有谗人之句按周书月令乃周公时训也朝野佥载百舌春转夏止唯食蚯蚓正月冻开蚓出而来十月蚓藏而往苍舒曰按吕氏春秋反舌有声佞人在侧十朋曰反舌鸟能反复其舌随百鸟之鸣】补注【希曰礼记仲夏反舌无声郑氏云反舌百舌鸟正义云百舌鸟者蔡云虫名鼃也今谓之虾蟇通卦验曰博劳鸣虾蟇无声夙问曰虾蟇五月得水适当聒人耳何反无声是以知虾蟇非反舌反舌鸟春始鸣至五月稍至其声数转故名反舌又兴州有音声子云是百舌之类今公此诗云花密藏难见枝髙听转新益知非虾蟇矣】
　　地隅【广德二年作】
　　补注【鹤曰诗云江汉山重阻风云地一隅当是广德二年阆州作禹贡荆州江汉朝宗于海注二水经此而入海阆州唐属山南道志云古荆梁二州之域】
　　江汉山重阻风云地一隅【洙曰李陵诗风波一失所各在天一隅石曰此句谓其流徙不止于故常之地】年年非故物【赵曰迁徙不常所见非故旧之物】处处是穷途【洙曰遭乱而道不行尔赵曰顔延年诗穷途能无恸】丧乱秦公子【洙曰谢灵运拟魏公子邺中诗王粲家本秦川贵公子孙遭乱流寓自伤情多】悲凉楚大夫【洙曰屈原宋玉皆楚大夫】平生心巳折【洙曰江淹别赋心折骨惊】行路日荒芜
　　游子【广德二年作】
　　补注【鹤曰诗云巴蜀愁谁语呉门兴杳然当是广德二年阆中作是时以严武再镇蜀欲往之而尚在阆下峡之意不遂故曰呉门兴杳然】
　　巴蜀愁谁语呉门兴杳然【赵曰此篇公欲南下而尚在巴蜀留滞而愁也】九江春草外【洙曰九江江名见所思诗注】三峡暮帆前【洙曰见忠州三峡内注】厌就成都【卜洙曰史记严君平避世卖卜于成都市中】休爲吏部眠【洙曰晋书毕卓爲吏部郎比舍郎酿熟卓因醉夜至其瓮间盗饮之爲掌酒者所缚明旦视之乃毕吏部也赵曰言休爲酒而眠以爲留滞也】蓬莱如可到【洙曰庾信哀江南赋云舟楫路遥星汉非乗槎可上风飇道阻蓬莱无可到之期前汉郊祀志自武宣昭使人入海求蓬莱方丈瀛洲有三神山者在渤海中去人不逺盖常有到者未至望之如云及到三神山反居水下水临之患且至则风引舡而去终莫能至】衰白问羣仙【洙曰世说蓬莱有羣仙及不死之药】
　　归梦【广德二年作】
　　补注【鹤曰诗云伐叛巳三朝又云雨急青枫暮云深黒水遥当是广德二年阆州作详见注】
　　道路时通塞江山日寂寥【赵曰以时当用兵道路或通或塞故江山气象日月萧索】偷生惟一老伐叛已三朝【洙曰明皇肃宗代宗三朝】雨急青枫暮云深黑水遥梦归归未得【洙曰一云梦魂归亦得】不用楚辞招【赵曰言南下之景盖楚地多枫洙曰华阳黑水惟梁州苏曰班彪云黄藏黒水雪白认青城赵曰言怀长安也黒水在鄠杜之间去长安爲近师曰楚岸多青枫甫客居荆楚怀想故乡故云洙曰宋玉哀屈原故作招魂】补注【鹤曰公诗屡言枫林如曰独叹枫香林盖指阆州南池今在阆又曰雨急青枫暮意是地名所以对黒水按寰宇记巂州越巂县有黒水云杜甫诗曰云深黑水遥是也九州要记亦云台登县有奴诺川鹦鹉山黑水之间招魂云魂兮归来故居些今归未得故云不用楚辞招】
　　江亭王阆州筵饯萧遂州【洙曰一云阆州王使君江亭饯萧遂州】补注【鹤曰题云王阆州筵而云春色是他乡则是广德二年春作】
　　离亭非旧国【洙曰庄子旧国望之畅然】春色是他乡老畏歌声继【洙曰一作短】愁随舞曲长二天开【洙曰一作悲】宠饯【洙曰后汉苏章顺帝时迁冀州刺史故人爲清河太守章行郡按其奸赃乃请太守爲设酒殽陈平生之好甚欢太守喜曰人皆有一天我独有二天章曰今夕苏孺文与故人饮私恩也明日冀州刺史案事公法也遂举正其罪】五马烂生光【洙曰古陌上罗敷行使君从南来五马立踟蹰】川路风烟接【洙曰谢晖诗驰驿不可接何况隔两乡风烟有鸟路江汉无限梁】俱宜下凤凰【洙曰黄霸爲頴川太守是时凤凰神爵数集郡国頴川师曰阆与遂皆属蜀道故云川路风烟接昔萧史王乔皆神仙人也萧与秦女跨凤而去乔亦飞乗双鳬今云俱宜下凤凰岂非皆不凡欤】
　　絶句二首【在成都作】
　　补注【鹤曰梁权道编在广德二年阆州作然公归成都与王侍御诗有犹得见残春之句而此诗云今春看又过何日是归年则当在成都作矣】
　　迟日江山丽春风花草香【赵曰爲春日所照景象佳丽也】泥融飞燕子沙暖睡鸳鸯
　　江碧鸟逾白山青花欲然今春看又过何日是归年滕王亭子二首【彦辅曰在玉台观内王调露中任阆州刺史云一云阆州玉台观滕王亭子作王曾典此州】
　　补注【鹤曰按二史滕王元婴自夀州刺史移隆州刺史后隆州避宗讳改爲阆州亭在玉台观故婴尝游憩于此诗云春日莺啼修竹里仙家犬吠白云间又云寂寞春山路君王不复行当是广德二年春作】
　　君王台榭枕巴山补注【希曰阆州古巴子国地所以旧谓之巴西郡故山亦谓之巴山其指云台山而言欤述巴志一名天柱山张道陵升仙之山也】万丈丹梯尚可攀【洙曰谢灵运诗洒歩临丹梯谢晖敬亭山诗要欲追竒趣即此淩丹梯】春日莺啼修竹里仙家犬吠白云间【洙曰神仙传淮南王丹成上升鸡犬舐其鼎亦仙去今天上有鸡鸣犬吠】清江碧石伤心丽【赵曰追感滕王之殁空余景在耳】嫩蘂浓花满目斑人到于今歌出牧来游此地不知还
　　寂寞春山路君王不复行古墙犹竹色虚阁自松声鸟雀荒村暮云霞过客情尚思歌吹入千骑把霓旌【洙曰髙唐赋不见其底虚闻松声又云蜺爲旌翠爲盖梁孝王传得赐天子旌旗千乗万骑吹尽僞切】
　　玉台观二首【滕王造赵曰观在髙处其中有台号曰玉台也　广德二年作】补注【鹤曰九域志云故老相传云唐刺史滕王尝于此游憩此诗当与滕王亭子诗同年作】
　　中天积翠玉台【洙曰一作虚】遥上帝髙居绛节朝【洙曰列子曰周穆王筑台号曰中天台乐府歌阊阖观玉台注帝之所居修可曰顔延年应诏诗攒素既森霭积翠亦葱芊注松栢重布曰积翠赵曰以台之髙而在道观故指爲上帝之髙居而羣仙绛节所朝之处也】补注【希曰汉礼乐志玉台观应劭注云玉台上帝之所居】遂有冯夷来击鼓【洙曰曹子建洛神赋冯夷鸣鼔女娲清歌冯夷乃河伯师曰张平子思赋注冯夷者农华隂潼乡首里人服八石得水仙爲河伯抱朴子释篇曰冯夷华隂人以八月上庚日渡河溺水死天帝署爲河伯生羽翰言飞仙也】始知嬴女善吹箫【洙曰秦本纪大费佐舜是爲伯翳舜赐姓嬴氏列仙传箫史秦女弄玉之夫也教弄玉吹箫作凤凰鸣而作凤凰台吹其上一旦夫妻随凤仙去】江光隠见鼋鼍窟【洙曰李华海赋或屑没于鼋鼍之穴】石势参差乌鹊桥【洙曰淮南子乌鹊填河成桥而渡织女】更有红顔生羽翰便应黄发老渔樵
