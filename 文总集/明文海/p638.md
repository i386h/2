<!-- { "loadSidebar": true } -->
　　太白山人者吴越间放人也终呉越间莫知其所自来人问其姓名山人曰我孙姓一元名问其字曰我太初问何以称太白山人曰我秦人也尝栖太白之巅于是称太白山人云于是人始知山人为秦人及问其家世山人不之答故人止知山人秦人也而不知秦何人也山人善诗有超逸才尝出秦四防浮湘汉蹑衡庐逾河渉泗谒阙里登岱岳之峯憇日观观日出焉竒之骇叫狂走人颇异之然弗识之也于是山人则南走吴防吴防人识山人又识山人诗于是争礼敬山人山人固善説虚又肤莹渥顔飘须望之如神仙中人于是愈礼敬山人而好异之士踵接于门矣山人徃来越湖间多在支硎南屏山寺中钜家则争造寺餽山人美饮食鞋服以是饶裕冠佩之士慕名来访山人辄供具懽洽竟日酒酣畅歌意态超脱令人起尘外之思人士或事功人説及时事山人则又善説时事率凿凿副名寔于是人转相誉称为孙山人闻四方矣一日山人病且革仓皇属其友曰死塟我佳山幸题我墓曰明诗人孙一元之墓已而山人苏起而愤曰几负我志而吴越人以是觇知山人初无羽化术徒空谈放浪形骸稍稍疑避而山人则顾益説世务恒切齿不平其诗亦多为忿激悲壮之音于是用世之士顾益喜之乐与之交义投情合犯涛弄月扣舷和歌俛仰一笑毎自许于世无防而湖举人施侃者雅喜山人而病其放因説居之山人然之于是买苕溪之旁又説之婚则婚侃妻妹张氏喜山人者闻之率移书相庆曰太初为全人矣是时建业刘麟龙霓咸徙居湖与吴充陆昆暨山人结社游号苕溪五隐山人始讲吾儒性命之学无何病作竟死年三十七矣李夣阳曰予不识孙山人何如人未之面也徃刘子过夷门盖数称山人风神藻雅云曰与之游令人坐忘而山人亦时时诗寄来然予竟莫知其何人也
　　诗人邵谒传【黄佐】
　　邵谒者翁源人诗道大昌于唐而中原荆蜀多名家者五岭以南当开元盛时以诗文鸣者曲江公张九龄一人而已栁宗元以谓九龄兼攻诗文但不能究其极顾于南士独称诗人廖有方者焉其言曰交州多南金珠玑玳瑁象犀其产皆竒怪至于草木亦殊异吾尝恠阳德之炳耀独发于纷葩瓌防而罕钟乎人今廖生刚徤重厚孝弟信让以质乎中而文乎外为唐诗有大雅之道夫固钟于阳德者耶是世之所罕也今之世恒人其于纷葩瓌防则凡知贵之矣其亦有贵廖生者耶果能是则吾不谓之恒人也实亦世之所罕也宗元之贵有方者其言如此而又于世之贵有方者加厚望焉必其诗之果当乎其心也其为人之果足贵于世也然有方之诗与其为人之详不可得而传也后世所録唐诗以传者独谒与曲江公岿然并存然则岭南诗人如有方而不传者不知凡几而可谓粤无人哉谒以晚唐一介士获永其名至与诸名家并行其诗当不下人矣使宗元见之当何如而贵之也世传谒颠末可异焉始谒家食贫且贱屈为县吏令有客至日使榰牀者三谒不应又頥指之者三谒不应令乃怒骂之谒瞪目视曰咄吏岂供汝榰牀者耶读书干禄亦易与耳大丈夫当仰居人上安能俯为人役令益怒大言曰死狗胥敢尔盍牵来于是左右提曵之谒不为动掉臂而出握刀截其髻着县门矢之曰学茍不成有如此髪发愤读书无间昼夜筑书堂隠起水心距县十里许平居防髩蓬然如里中児亲友多笑之谒不自沮也乆之博通经子百家束髪苦吟尤工古调学既成为有司所举抵京师国子声华奕奕荐绅间嗟乎谒之成名也由胸中耿耿者激之也天道莫不有阳明而阴浊胜之人莫不有劲气而物欲柔之故其事君必突梯洁楹以求容也其处官必狐蹲蠖屈以求媚也其临难必甘辱以求免也其制事必枉道以求合也得志则求满失意则求哀也言则伪而坚也貌则恭而诈也茍可攫富取贵无不为者无他失其羞恶之本心也茍能充其夲心而扩之其气可以薄天地其诚可以入金石孚豚鱼天下事亡难处者而独工为诗乎哉今有防稽之竹箭揉而笴之镞以刚金附以南鹏之劲翮引满而发贯犀兕七属之甲不难也使寸寸而屈之曽不足以为挺易坤之六二曰直方大不习无不利直方而大利孰加焉谒居京师最乆所与善皆名士然刚躁与时戾以是竟不第甲科作诗多刺时事其论政一篇曰贤哉三握髪为有天下忧孙不开阁丙吉宁问牛内政由股肱外政由诸侯股肱政若行诸侯政自修一物不得所蚁穴满山丘莫言万木死不因一叶秋朱云若不直汉帝终自由子婴一失国渭水东悠悠是时藩镇强戾宰相多非其人故谒诗及焉温庭筠以其数竒而不遇也及榜其所作三十余篇以振公道后甫释褐而卒卒后降巫赋诗自称邵先軰世共神之迹谒之为人大抵刚而失养躁而无制故其言凌突而触人刚而无养故其动猖披而自放使或闻道而集义以充其气固宗元之所谓钟于阳德者其所树立曷止是哉志郁不施没有余灵可哀也已谒有诗集南汉史官胡賔王者序之以传其后吾广诗人有何鼎孟賔于之属然皆不逮邵谒
　　戴先生传【文徴明】
　　戴先生者蘓长洲人也名冠字章甫生而頴异笃学过人其学自经史外若诸子百家山经地志阴阳律厯与夫稗官小説莫不贯縂而搜覼刳剔必求縁起而防之以理为文必以古人为师汪洋澄湛奋迅凌轹而议论高逺务出人意表诗尤清防多寓讽刺推其余为程亦竒隽不为闗键束防一时誉闻籍籍起诸生间同时诸生多守章句训诂所为经义类多熟烂骫骳之言先生既聪明强解髙朗自喜下视曹耦莫有当其意者以故人多忌而非毁之然卒亦莫有能过之者毎賔兴人必拟先生首解先生亦自谓科第可得也而八试皆绌治四年始以年资贡礼部是嵗贡礼部者数百人羣数百人而试之其名在第一入试内廷复褒然出数百人上然例止得学官当道者惜之勒令卒业太学以需他用而先生不能待矣竟就选得浙江绍兴府儒学训导在官以其学教授诸生诸生多所造就而先生益以其闲隙肆志于学学益宏肆考论著述不少怠废初先生为诸生时绍兴有为御史督学南畿者以文学自负先生见其文有所指摘或逹于御史衔之欲论黜先生不果及官绍兴御史者罢官家居邂逅有言不相下他日御史死其家诬执先生遂罢归先生雅志当世自其小时即上书有司请逐里中淫祠去之及壮益究心时事三原王公以都御史廵抚江南特贤爱先生毎召见輙欵语移时聼其论议未尝不伟叹知先生非经生也及先生至京公已为吏部见之惊曰尔尚举子耶因问当时切务先生条上数事大要以用贤为国家首务又劝公不弃迩言不恃已见勿以尝挫愞夺素志其言謇谔皆有所讽切在绍兴时浙中海塘为患有韩参议者从先生访水利得失先生条刺利害兴废及今修筑事宜纎悉详明而切于用韩遂取而行之民至今以为便先生所着有戴子若干巻随笔类记若干巻读史类聚若干巻通鉴纲目集覧精约若干巻经学启防一巻竒字音释一巻礼记辨疑一巻气候集觧一巻濯缨文集若干巻和会稽懐古诗若干巻补文房图賛几巻先生年七十有一以正德七年正月二十一日卒先生两娶皆夏子四人思宪凭应凭县学生女三人孙男女十一人
　　少谷子传【黄绾】
