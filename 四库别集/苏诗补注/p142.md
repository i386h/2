<!-- { "loadSidebar": true } -->
　　梦回闻雨声喜我菜甲长平明江路湿并【读作傍去声】岸飞两桨天公真富有乳膏泻黄壤霜根一蕃滋风叶渐俯仰未任筐筥载已作杯盘【一作桉】想艰难生理窄一味敢专飨小摘饭山僧清安寄真赏芥蓝如菌蕈脆美牙颊响白菘类羔豚冒土出蹯掌谁能视火小灶当自养
　　残腊独出二首
　　幽寻本无事独往意自长钓鱼丰乐桥采杞逍遥堂罗浮春欲动雪日有清光处处野梅开家家腊酒香路逢眇道士疑是左元放我欲从之语恐复化为羊
　　丰乐桥【失考当在丰湖上而地志不载】
　　江边有微行诘曲背城市平湖春草合步到栖禅寺堂空不见人老稚掩闗睡所营在一饱食巳宁复事客来岂无得施子净扫地松风独不静送我作鼓吹
　　微行【诗遵彼微行毛传微行墙下径也孔疏微细之径道】栖禅寺【在丰湖上见后两桥诗引中】
　　赠包安静先生茶【别本无茶字】二首
　　皓色生瓯面堪称雪见羞东坡调诗腹今夜睡应休【公自注偶谒大中精蓝中故人烹日注茶果不虚故诗以记之】
　　建茶三十片不审味如何奉赠包居士僧房战睡魔【公自注昨日防日注极佳防此复云罐中余者可示及舟中涤神耳】
　　慎按以上二首施氏原本载遗诗巻中外集以为在惠州作今据此移编









　　苏诗补注巻三十九
　　钦定四库全书
　　苏诗补注巻四十　　翰林院编修查慎行撰古今体诗六十九首【起绍圣三年丙子正月合明年丁丑四月以前在惠州作】新年五首
　　晓雨暗人日春愁连上元水生挑菜渚烟湿落梅村小市人归尽孤舟鹤踏翻犹堪慰寂寞渔火乱黄昬北渚集羣鹭新年何所之尽归乔木寺分占结巢枝生物防有役谋身各及时何当禁毕弋看引雪衣儿毕弋【庄子夫弓弩毕弋机变之智多则鸟乱于上矣】
　　【慎按此诗通首谓白鹭巢林而菢雏初疑水鸟未必栖木戊寅初夏闽游过铅山县城中有古樟三株大皆合抱白鹭千百羣巢其颠土人云每嵗以三月来伏雏乃去方知东坡不我欺也】
　　海国空自暖春山无限清氷谿纷【一作结】瘴雨雪菌到江城更待轻雷发先催冻笋生丰湖有藤菜似可敌莼羮丰湖【一名西湖注见本巻】
　　小邑浮桥外青山石岸东茶枪烧后有麦浪水前空万户不禁酒三年真识翁结茅来此住嵗晚有无同浮桥【六经释文桥必有柱浮桥以舟为柱诗云造舟为梁是也李巡注尔雅云比其船而渡也郭云并舟为桥】万户【本集先生诗余序云余近酿酒名万家春盖岭南万户酒也】不禁酒【宋史食货志酟非便仍旧卖麴惟防建麟府辰州汀漳及广南东西路不禁】
　　荔子几时熟花头今已繁探春先拣树买夏欲论园居士常携客参军许叩门【公自注周参军家多茘子】明年更有味懐抱带【一作閙】诸孙
　　拣树【茘支谱初着花时商人计树防之以立券若后多寡能预知之】周参军【名字爵里失考】慎按以上五首施氏原本讹编乙亥巻末今改编丙子巻首
　　形赠影
　　天地有常运日月无间时孰居无事中作止推行之细察我与汝相因以成兹忽然乗物化岂与生灭期梦时我方寂偃然无所思胡为有哀乐辄复随涟洏我舞汝凌乱相应不少疑还将醉时语答我梦中辞
　　物化【庄子不知周之梦为蝴蝶与蝴蝶之梦为周与周与蝴蝶则必有分矣此之为物化古诗奄忽随物化】舞凌乱【李白诗我歌月徘徊我舞影凌乱】
　　影答形
　　丹青写君容常恐画师拙我依月灯出相肖两竒絶妍媸【一作形】本在君我岂相媚悦君如火上烟火尽君乃别我如镜中像镜坏我不防虽云附隂晴了不受寒热无心但因物万变岂有竭醉醒皆梦耳未用议优劣因物【庄子因其所有而有之则万物莫不有因其所无而无之则万物莫不无因其所然而然之则万物莫不然因其所非而非之则万物莫不非】
　　神释
　　二子本无我其初因物着岂惟老变衰念念不如故知君非金石安得长托附莫从老君言亦莫用【一作如】佛语仙山与佛国终恐无是处甚欲随陶翁移家酒中住醉醒要有尽未易逃诸数平生逐儿戯处处余作具所至人聚观指目生毁誉如今一弄火好恶都焚去既无负载劳又无冦攘惧仲尼晚乃觉天下何思虑
　　老变衰【嵇康养生论从衰至白从白得老】念念不如故【楞严经我观现前念念迁谢新新不住如火成灰渐渐消殒】无是处【楞严经无有是处】指目【史记陈涉世家旦日卒中往往指目胜广】
　　咏二疏
　　二疏事汉时迹寓心已去许侯何足道宁识此髙趣可怜魏丞相免冠谢陋举中兴多名臣有道独两傅世途方毂击谁肯行此路是身如委蛇未蜕何所顾己蜕则两忘身后谁毁誉所以遗子孙买田岂先务我尝游东海所歴若有素神交久从君屡梦今乃悟渊明作诗意妙想非俗虑庶几二大夫见微而知著
　　中兴【汉书魏相传赞孝宣中兴丙魏有声】游东海【按先生自杭移知密州道出海州有诗载十二巻海州汉东海郡二疏故里也】二大夫【汉书疏广传在位五嵗父子俱移病乞骸骨公卿大夫故人邑子设祖道供张东都门外送者车数百两辞决而去及道路观者皆曰贤哉二大夫】咏三良
　　此生太山重忽作鸿毛遗三子死一言所死良已微贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣
　　盖帷【礼记敝帷不弃为埋马也敝盖不弃为埋狗也施氏删去中二句大谬今补注】命有治乱【左传晋魏武子有爱妾武子疾命其子颗曰必嫁是疾病则曰必以为殉及卒颗嫁之曰疾病则乱吾从其治也】
　　【慎按葛立方韵语阳秋云三良以身殉葬黄鸟之诗哀之则咎在秦穆而不在三良矣王仲宣云结髪事明君受恩良不訾临殁要之死焉得不相随陶元亮云厚恩固难忘君命安可违皆不以三良之死为非也至李徳裕则谓君为社稷死则死之不可许之死欲与梁丘据安陵君同讥则罪三良之死非其所矣然君命之于前众驱之于后欲不死得乎惟栁子厚云疾病命固乱魏氏言有章从邪陷厥父吾欲讨彼狂意谓康公能如魏颗不用乱命则岂陷父于不义哉东坡和陶亦云云正与子厚之论合】咏荆轲
　　秦如马后牛吕氏非复嬴天欲厚其毒假手李客卿功成志自满积恶如陵京防身防有时徐观可安行沙丘一狼狈笑落冠与缨太子不少忍顾非万人英魏韩裂智伯肘足本无声胡为弃成谋托国此狂生荆轲不足説田子老可惊燕赵多竒士惜哉亦虚名杀父囚其母此岂容天庭亡秦只三户况我数十城渐离虽不伤陛防加周营至今天下人愍燕欲其成废书一太息可见千古情
　　燕赵竒士【汉书江充传充为人魁岸容貎甚壮帝望见而异之谓左右曰赵国固多竒士】慎按形赠影以下六首皆和陶诗也旧本刻归园田居后今分编于此
　　二月八日与黄焘僧昙颖过逍遥堂何道士宗一问疾
　　安心守牝闭眼覔黄庭问疾来三士浇愁有半缾风松时落蕋病鹤不梳翎尊空我归去山月照君醒黄焘【不知何许人时为惠州推官先生与程正辅尺牍云本州黄焘推官实甚廉干郡中殊赖之孤进无缘自达不知举削能及之否】昙颖【失考】逍遥堂【注详上巻江月诗下】牝【道徳经谷神不死是谓牝云笈七籖不死之道在于牝天也天于人为鼻牝地也地于人为口魂者雄也出入人鼻与天通故鼻为魄者雌也出入于口与地通故口为牝乃是天地元气所从往来也】黄庭【外景经上有黄庭下有闗元注云黄庭者目也云笈七籖命门下一黄庭元王始明精字曰元阳昌恒守我两筦间车轴下户是死气之门黄庭元王严固守之使神气不散】
　　次韵髙要令刘湜峡山寺见寄
　　新闻妙无多旧学闲可束犹当隠季主未遽逃梅福空肠吐余思静似蚕缀族【一作簇】寸田结初果秀若铜生绿荆棘扫诚尽梨枣忧不熟髙人宁铸金下士乃服玉君看岭峤隘我欲巾笥蓄曾攀罗浮顶亦到朱明谷旋观真歴块归卧甘破屋故人老犹仕世味薄如縠偶从越女笑不怕蛮江浴惊闻尺书到喜有新诗辱应怜五管客曾作八州督骨销谗口铄胆破狱吏酷陇云不易寄江月乃可掬遥知清远寺不称空明【一作洞】腹蹇驴歩武碎短瑟弦柱促仰看泉落佩俯听石响毂千峰泻清驶一往无回躅狂雷失晤语过电不容目要知僧长饥正坐山少肉人间无南北蜗角空出缩仇池九十九【公自注仇池有九十九泉予尝梦至有诗】嵩少三十六【公自注子由近买田阳翟北望嵩少甚近】天人同一梦仙凡无两录陋邦真可老生理亦粗足便回爇天焰长作照海烛【公自注黄鲁直寄诗云莲花合里一寸烛牡马海中烧百川鲁直盖近有得也】
　　髙要【元和郡县志髙要本汉旧县属苍梧郡隋开皇十一年置端州割属焉舆地广记端州秦属南海郡陈立髙要郡宋升兴庆军节度九域志广南东路端州髙要郡军事治髙要县】寸田结初果【黄庭经但当吸气炼子精寸田尺宅可治生云笈七籖服气本名胎息如婴儿在腹中不食而能长养成就为初受正气无思无虑泛然凝结是名胎息胎息经胎从伏气中结注云脐下三寸为下丹田修道者常伏其气于脐下守其神于身内神气相合而成胎胎既结乃自生身】铸金【抱朴子黄白篇余谘于郑君髙人何用金银为贵而遗其有郑曰真人作金自欲饵服之致神仙不以致富也】服玉【抱朴子引玉经云服玉者夀如玉又云服真者其命不极真玉之别名也可以乌米酒及地榆酒化之为水亦可以葱浆消之为亦可饵以为丸烧以为粉服之俱令人不死后魏书李预每羡餐玉法椎七十枚为屑日服食之】八州【按先生歴知密徐湖登杭颍扬定凡八州】泻清驶【按本集峡山寺题名云溪水太驶当作一闸若夏秋水暴为启闭之节用隂阳家説寺当少富云云千峯泻清驶以下六句隠寓此意】照海【尹真人服元气法云气海者与肾水相连水归于海故名气海心为南方丙丁火既知气海以心守之并去外想闭气于海以手于脐下之如动于掌下兼以目下注如此久久鼻中喘息都无出入初用意时勿令至心肺至则心闷抑塞不能下照能下照者是心守海也】慎按以上二首施氏原本编在上巻之末今改正
　　食荔支二首【并引】
　　惠州太守东堂祠故相陈文惠公堂下有公手植荔枝一株郡人谓之将军树今嵗大熟尝【一作赏讹】啖之余下逮吏卒其髙不可致者纵猿取之
　　丞相祠堂下将军大树旁炎云骈火实瑞露酌天浆烂紫垂先熟髙红挂逺扬分甘徧铃下也到黑衣郎陈文惠【宋史陈尧佐字希元枢密使尧叟之弟仁宗朝参知政事卒諡文惠不载其知惠州事郑侠西堂集中有陈文惠祠堂记舆地纪胜咸平初陈尧佐知惠州手植茘支于州堂淳祐初太守赵汝驭扁曰延相堂】将军树【蔡君谟茘支谱中有将军茘支云是五代时有为此官者种之后人以其官号其树而失其姓名之传能改斋漫録亦云郑熊番禺杂编尝记广中荔支凡二十二种有大将军小将军等名】
　　罗浮山下四时春卢橘杨梅次第新日噉【一作啖】荔支三百颗不辞【一作妨】长作岭南人
　　寄髙令
