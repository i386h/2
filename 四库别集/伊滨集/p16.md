<!-- { "loadSidebar": true } -->
　　为人子孙者孰不欲其亲之不朽哉此铭志所以作也惟其一于不朽故襃其美不本于理侈其名弗顾其寔为文辞者从而摭竒以动俗伸此而诬彼于是铭始不实于传乎何有古之人知其然始有自志其亲者讵托之难其人亦其耳目之所聆瞩志意之所识知非他所能赞道柳子厚欧阳永叔之所纪虽其醇疵或异皆能俾死者无所憾后之读其辞感其志者防然不知涕之流落也吴谢君尧章集其家诸圹志示余盖自宋至今累百余年谢氏传序寖逺虽世有显晦而行应礼义不絶其言之蔼如也固宜其视墓谀而泛与者何如也
　　李士晦文集序
　　李君士晦既殁其子孟端甫集其遗文为二十卷曰文雅先生集属余序未暇也已而孟端又没余既悲其父子文章学问有过人者而迍邅流落卒不大显于世且为当世之君子为国家乐育贤才者惜也读其书其辞条畅雅赡其造诣皆宿于理虽不克显于世其心所存如何也虽然彼赫赫为世所愿者可睹矣吾于君父子亦何恨哉延祐七年君由供奉翰林出宰原武同余试河南乡贡士始识之君为人外若简旷而中纯明谅直与人交尽其义不特其文之可传也后五年识孟端于京师状貌伟然慷慨有大志为文思致逸发不狃绳尺欲长雄一世又以多君非特文行之可传而又能教其子也又八年余为博士孟端凶服过余曰先君捐馆二年矣初君为御史西台不合归孟端继拜御史言事敢道人之所难议者谓蕴必发又止此噫其命也夫余游君父子间二十年而孟端之子曰缵曰绪为余讲下诸生故余既序其文又厯道其父子事如此所以致情于故旧而叹士之负材气者其合难也















　　钦定四库全书
　　伊濵集卷十四　　　　　　元　王沂　撰序
　　送郑希道之杭府幕官序
　　至元二年余识郑君以道于金翰林直学士揭君坐中掲君称其学宏肆精实其文深沉雄丽其材开通敏给既而以道擕其为文数千言辱以顾余读其文诚如揭君言因其文以知其学其材又以知其所立之卓也顷之以道补肇庆府经厯知之者咸赋诗以惜其去后四年以道之弟希道来京师亦出其文示余其辞赡雅辨达盖能称其兄者士大夫之论多以为宜在馆阁而希道调官杭府幕将去矣世常患材难材矣患其闭距而不肯试希道兄弟中于弸而外于襮其进也又逢其时而乃相踵而去岂其用之弗切耶抑当取而或遗也虽然其积也厚则其发也必迟其养也深则其用也必大希道兄弟受大府辟积劳升王官声既彰彻矣于其小而有闻于其卓而不试未之有也杭为宋故都行丞相府部使者实涖焉其长皆勲旧重臣而幕府时彦川泳云飞希道雍容议论孚于名实之间而勤于上下之际吾知其非乆于外也圣朝文化聿兴古文遗册靡不毕讲宗工钜人方议修辽金宋三国之史书其善恶之迹兴坏之端以为法戒而采摭殽乱之中论载残脱之余必聚天下儒学之士而后可吾又以知希道兄弟将继踵而来矣
　　晁生字序
　　诗六月之篇曰文武吉甫万邦为宪诗人美尹吉甫有是文武之畧故能为法万邦也夫文以经国武以定乱大人之事也今晁子名邦宪其友字之曰世文毋乃躐成已之功而遽志于成物乎扬子云曰正考甫常希尹吉甫矣如欲希孰御焉夫文事武备不可岐而二也虽然江汉之诗终之曰矢其文徳洽此四国释者谓武功不可恃必矢文徳而后四国洽也故召穆公承其意而作常武之篇谓徳可常而武不可常也晁子之取字也将繇吉甫之言以进其徳欤吉甫深于诗者也抑慕其崧髙烝民之篇而有所感发欤是诗之卒章有曰侯谁在矣张仲孝友夫吉甫之功亦张仲有以成之也然则晁子之欲成乎徳其必自孝友始
　　送赵千户序
　　五岭之表百粤之墟吏失其猷羣蛮诸猺负险阻聚蜂蚁以思逞逺民将吏皆兔罿是求独通判顺安州赵伯逺图上屯守方畧相是其言上闻建屯兵万户府命君长千夫赐金符副以弓矢锦段比行因诸生王稷请言予闻猺与蛮蠢迪广西民暴犷然俾其将吏皆若而人则冦奚以张俾君之畧施之早则致平乆矣虽然蛮獠所巢窟如何君所条方畧如何余不与君接不能知也余闻好则人怒则兽椎髻卉服之常情获而杀之非胜残之道迁而处之非顺物之性顾其控御如何尔薄其征入简其绳削义信以薰蒸恵爱以渐泽则豺狼而衣裳可也柰之何虎而冠者舞文以逞暴规贿以自殖是以有啸呼其羣挽强机毒而跳梁者矣控御得其人则屯兵可以无事否则适重冦耳今之往者皆异乎前邪抑不免乎犹前也议者独得而不思也邪余故次第所尝论者以送之且勉广海之凡为吏者也
　　送安伯宁序
　　元统初诏书择中外臣使各举所知以任守令于时江南行御史府举大名路治中安伯宁已而燕南部使者又举焉余尝论今之守令以治理效闻者不过数人其材行可举者卒亦罕见焉余陋且贱闻见少不足以知之也而安君能俾部使者知其材而举之固难大名与建邺地之相去也数千里而能俾御史知其材而举之又难也余是以愧予之贱且陋果不足以知天下之材也既而余友国子助教康君鲁瞻为余言安君之佐大名也濯手摘为民去害兴利若疾痛嗜欲在已威令大行鲁瞻余敬而信之者其言必不妄又以知安君之材为公卿大夫可也独守令哉余方以陋且贱自悔以浅量当世之士问其庐往见焉听其言知其材又似夫不止为良吏盖毅然端亮之士也使中外之所举者皆克如安君则郡邑无不理然而如安君者不易得也则余又谓安君宜在朝廷使天下被其泽不宜困于一郡然而不敢必者毅然端亮宜未易遇合也已而果知沔阳府夫水一也上者为云雨下者为陂泽云雨之所施者逺而陂泽近然而水岂有上下哉而余犹云云不已者闵良吏之不多见惜其不羽仪于天朝而使沔阳之人独受其赐也故序
　　送仙嵓道人序
　　仙嵓道人髙君抱琴于伊上属余自放川穷山阻间惟欲冩其忧思道其堙郁以慰其伉拙不偶君忻然从余登北墉之巅游岳祠之亭西山爽气照映几席寒泉脩竹爼豆左右若与洪崖浮邱翁拍肩挹袂其间于是引琴为鼓一再行熙然其南薰之和凛凛然其履霜之悲耿然其猗兰之幽哀而不怨乐而不流俾人洒然以醒优游以有得超然忘其谤伤之中而忧患之境也余离席而叹曰昔欧阳子序琴之篇谓其忧深思逺有舜与文王孔子之遗音而纯古澹泊与尧舜三代之言语孔子之文章易之忧思诗之怨刺无以异于君之琴见之矣君于斯技其至矣乎盖必有其本矣君去琴而笑曰欧阳子不云乎理身如理琴正声不可干以邪由是以知君之过乎人者不独其琴也因歌而送之仙岩道人欲仙眼如紫电眉横烟青鞋踏破云水窟悟道不诵黄庭篇拥琴来访方平老要伴仙山掇瑶草拂尘一奏幽兰操目送飞鸿身若槁春林啄木时丁丁杨花风荡纵复横洞庭始波木叶脱巫峡暮雨猨哀鸣深闺哀怨语儿女空床蟏蛸叹思妇泽畔行吟楚臣放苇间挐舟渔父去恠君枯木着朱弦冩人心曲如其言世间扰扰筝笛耳谁为聴之谁为传罢琴欲别笑相顾要我试草凌云赋他年袖手嵩少间头巾好挂三华树
　　送图烈图序
　　天厯初廷试郡国髦士于时图烈图敬甫收甲科授承务郎集贤修撰声誉动京国士林瞻望以为荣敬甫歉然常若不足于已者方且甘寂寞以自处日从耆艾魁礨士讲论道徳以求其益既而同列者超取显美敬甫方迁太医院都司搢绅咸为叹惜而敬甫泊然自如朝策一马出坐幕府治文书暮归掩闗读书或不知其朝士也学既以立身而进不止材足以髙人而志愈下是乃所以为敬甫也吾闻观人之术殆若射然其技能否见于抽弓执矢之顷不必汰甲贯侯而后见敬甫之自将也如此则其他日之见于事业者何如哉今也拜御史南台羣情颙颙思见其能使古道可复见则敬甫所以自任者又何如哉余方跂足而望倾耳而聴期所言之一效也
　　送刘秀才序
　　江西刘子简省其兄京师防诗一篇示余炳然琮璜之状琅然笙磬之音也余戯之曰昔人有善奕碁者或偕之通都大邑见国手与居乆之执礼益谨而言不及乎攻守与夺救拒之法但日游奕肆而已或问故曰彼之艺精矣其髙着已识矣特其浅者未尽识耳识其浅斯知其所为髙矣子简咲而不荅也已而以思亲告归其交游追饯于上东门外或曰古之太史必求民风陈诗以献于法宫然后材不遗而志可见将近世人居位者或未能尽用古道欤降而后世公卿大夫往往器人于篇什之间故士由之炳耀于时者相继武或咏原上草赋髙轩过而着声或一诵氷柱雪车而名出卢仝孟郊右将今之人不贵乎诗欤抑子晦其有不求知欤子简咲而应之曰我之来也赋棠棣之三章今我赋陟岵而归也奚用舍之足言余于是知子简之果深于诗者也故次第其说以送之
　　送赵仲礼序
　　初赵君仲礼同余在史舘闻其论天下事褒贬善恶计利害当否若镜见象若决拾应机而发使人心畅神怿亹亹忘倦是时固以风纪地期君已而授经奎章阁每中台有虚位则又意君为之回翔者乆殊不介意饬身励学益进而未巳其实与闻震发襮耀一时已而擢礼部主事未几时果拜南台御史戒行有日矣别且求言沂闻古今叹才难有二不能必行难也不能必言难也能必行者执政大臣能必言者谏官御史也今君既居易之地故告以所难朝廷引忠鲠亮直魁礨博达之士布在中外清切地期其吐忠实陈损益协三灵之心洽四海之望也凡都是选者固以一人之身而系天下之得失当万世之是非也其不轻而重也如此君积是清慎之守明敏之为擢置乎此盍亦图其易以思其难乎羣情颙颙思见为国家兴太平之基士大夫褰裳奋懐望古道庶几可复见乆矣是宜朝拜軄而夕建言所以协三灵之心洽四海之望者则非言之难知所以言为难也彼以中外之限趦趄簿书畦陇间浅事塞责者非余所以望君而诘奸以枝叶之滥得情以钩距之巧为材者又非余所以量君也君计当世之得失已详忿时俗之垢污有素而向之难将见其易矣余虽窃食学舘亦倾耳而聴跂足而望期所言之一效以破其郁郁也虽然时其弛张息以休沐吊六代之故墟览山川之形胜属觞于遗台濯缨乎清溪赋诗为乐盍亦思向之在舘阁所议欤于此而不忘则余之所期者可必矣
　　送徐徳符序
　　余少时居江南识徐君徳符时年未三十风骨爽秀自其大父雪江翁父秋山翁世善琴而徳符兼工诗与阴阳家学时与之抱琴择吴山胜处扫叶席草坐长松钜竹间奏古操一二见者以为仙也后三十年余承乏太史徳符长池州淮学既代来京师昔之秀整之状今化而为苍顔华髪昔之俊敏之气今转而为澹泊静黙而余亦不复如少年时气象矣追惟畴昔相与慨然而京师之贤豪闻其家学欲闻紫霞遗音者争邀致之而余方从跸上京出居庸闗过龙门峡徘徊絶壁之下乱石林立波潄其罅风水吞吐其音澎湃犹韶濩间作徳符能援琴冩之将见风云为之变化涛澜为之汹涌鱼龙为之悲啸余亦超然有得欲遗埃而上征徳符买舟南归而莫余从也噫
　　送翟生序
