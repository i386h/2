<!-- { "loadSidebar": true } -->
　　番阳康济甫卒既菆附于新兴乡查勾源祖茔之旁及是将别卜窆而其孙吉州教授彦博奉族前乡贡进士南龙之状来请铭曰吾康氏之世出卫侯封有邯郸太守谊集卫侯以来至宋初几百世者为京兆谱陶谷学士为序其徙汴可称者曰澄唐大理少卿曰保裔宋彰信节度见吉州太守观所集为开封谱济甫之生在浙亦由京兆徙有曰翼晋左将军吴兴司马十世至义诚唐太子舎人宻州司马宻州之【缺】子子元以通易老庄侍读后乃徙宗正卿事具宻州墓志及唐书儒学传子元之曾孙克遭巢防乱避地黄墩因侨居浮梁之曲溪卒遂葬曲溪其子新家祁门武溪四世有守荣析居板石板石距武溪十里许又四世至澹轩府君景杰登绍兴丁丑乙科调忠南教授桂阳令年未七十以奉议郎致仕始居番阳是于济甫为髙祖曾祖胜千祖必和父震之俱不仕济甫讳燊字济甫资性静慎敬事重亲无家庭之过抚弟妹有恩浃宗姻有礼交隣曲有道从祖茶陵主簿必厚礼部进士梦荐以乡先生教学尝徃受业词藻记览为同軰推许然试场屋輙不利济甫一无沮容浮沉觞咏陶写圗史充然若它有所获者生平足不履官府中更徭役峩冠博带与尘土相持终其身家敝犹招师好客不少废有司采能名檄授徽州紫阳正不赴郡校延为耆儒吉月必黾勉一至焉所居南荣树橘成林里人称之为橘林先生生乙未三月二日大徳癸夘婴风脾疾眀年三月一日遂卒年七十有八眀年十一月某日祔查勾又二年丁未某月某日窆某乡某坞娶李氏子男二朝瑞朝贤女一适进士胡安荣孙男五彦博彦才防孙月孙圗孙女孙三曾孙男四洙泗沂泰余不及识济甫而嘉乡贡之文教授之请知其世之多贤而教行于子孙也乃为之铭曰维橘不迁郁而成林后有闻康叔之风而讯其牒者虽去之百世其独无心噫嘻乎斯今
　　故浏阳教授李君墓志铭
　　君讳梦登字仲实李氏越余姚人余姚之李自逺祖唐相国绅帅越迁其籍至君曾祖润廸功郎祖章承务郎皆跗鄂相承父硕以太学词赋髙选中壬戍进士鼎科仕至从政郎台州教授早卒母黄氏安吉州归安令申女也从政初壻黄即授馆其宗归安见从政有成甚喜既不幸而君与伯氏午发髫龀能斩斩刻厉孤露中已爱期之以为李氏之不亡庶其在此当是时东南士大夫席声望凭膏泽以官学相薫李黄又余姚髙门语少俊者必齿二孤然常小试防大试卒不偶年迁嵗移而举罢不及售矣至元丙子乡校燬帅乡人新之于是提学赵公孟至闻其才檄充徽州月泉山长不赴郡别驾温公廷玉行县访遗佚得君荐于浙东部使者部使者核覆得实移有司上名中书行署授眀学正眀于余姚为隣州眀之儒先如内翰深寜王公犹无恙闻君之来动色相庆内翰即从政仕台时员外司马也君虚心事贤直躬賛长肃客合羣有蔽通之有忤调之有危掖之仪门书阁礼殿论堂斋庑诸役有烦任之钱谷防计有籍公之寮寀愤讼如溃河而庠校頼君不废郡遂以学事委君主摄既而秩满扁舟赋归莳花树木为休闲之计所居之室曰云心并西一轩曰带经客至瀹茶清言防杯浩歌类古之乐天知命者大徳丁未孟春有命授浏阳州教授五月二十六日以疾卒于正寝生甲辰十二月二十八日年六十四娶赵氏先二十年卒子男二长文龙早世次徳麟女五长许适孙氏余尚幼孙男三昌孙升孙昺孙女三余之生长君十月为同甲尝入太学于君家世为同舎比来眀同防相好覩公谨重缜畅踈财急义未尝无思齐之想君平生以门户邱垄为重既幸脱民板袭儒防戒子孙勿轻举动慈水之招提曰金仙与祖茔相望捐田租三十斛以奉香火族故稀少嵗时防集必尽欢洽有不给者亦赡周之呜呼贤哉徳麟将以某年某月某日葬君某山之原而请铭铭曰婴幼耆皓尘劳清素幸完而归以靣祢祖英英新邱从筮良勿震惊之视此铭章
　　楼府君墓志铭
　　士之闲居有能以家世积累自重而不系于荣名势禄者吾闻诸乡井得一人焉曰楼君与夫君讳师黙与夫字也楼之籍在眀奉化忠义乡自十一世祖银青光禄大夫茂郏始奉化之壤本为鄞鄞没改名奉化而鄞别为县银青徙自吴当唐季佐吴越王为镇海节度徃来驻屯二县间诰词有公忠奉职信义脩身之褒晚嵗爱奉化鄞阳乡山水卜筑而居之乡人感其恵死庙食于鄞之横溪至今而乡名遂易为忠义盖取诰词云曾祖先哲祖纪父奎皆不及仕君世业儒天性恭俭慈孝尤乐于施予里中有鬭讼者正色语以枉直徃徃愧止治生无钩距余暇歌酒自娱賔朋故旧过门从容燕欵人人得其欢心齿髪衰暮翛然如欲脱去世俗机械遇山林物外云簦雪屐之客意相投而色相喻也一日命家人曰吾死期至矣汝曹勉之时大徳甲辰五月三日眀日遂不起生以丁酉十一月二十二日夀六十八娶董氏先二十三年卒继室陆氏子男二复翁全翁女二于是诸孤将以某年某月某日葬君鄞丰乐鵞东之原而来乞铭铭曰孰有能分宗累百祀而不替其家之人也意行而不踬道隐而无华悠悠乎其又何嗟
　　孝善胡先生墓志铭
　　元贞乙未嵗冬十月十有七日徽婺源考水胡公卒闻卒之日自公州里宗党知识若逺外学士大夫皆嗟叹失声以悲其门人弟子俞洪等一百十五人相与考次公平生言徳用古隐君子私谥例尊称之为孝善先生公之世本出江南李氏金陵围急逃来寄姓为胡因籍焉其子昌义遂以眀经中科九世至国子司业仲与同郡汪内翰藻齐名元符太学所谓江左二寳者也弟亦著书有棣华集存于家自是又三世徙考水居婺源郭东集贤里者以学行推择为乡校正讳允济于公为王父四世有通五经尤精易传史纂者易简居士讳师防于公为父一门十余叶缃素相传故徽之他胡虽多而独考水之宗号眀经胡氏公讳斗元字声逺少孤师朱文公从孙小翁受书说年十四始从小翁闻居士所授易学刻意探述日玩一爻至七日则通玩六爻循环习之无穷白首以为常亦以此教其徒当贡举法行徽士槖楮笔起山林出与四方英俊争进趋徃徃髙捷乡国每三嵗上公名成均有司不足以知公至輙闻罢乃径归闭门养志以自乐然慕从之逰者遐迩如归餐华茹实人人去为良儒尝曰干専言善坤兼言善不善干之善世吾无及已坤之积善吾庶防勉之尤以不逮养为终身憾春秋朔望拜祀像涕泗不能已茔垅亲躬拜扫老不避劳人谓年弥髙而慕弥深者于公见之噫公诚可为孝善也巳年六十时忽语诸子吾筋力觉衰逰人间世当可余十稔顾吾本懐常在考水念之不能一饭忘吾死汝軰必葬我考水髙仓至是临诀复属诸子我家眀经胡氏子孙汝軰幸力学积善毋辱我享年七十有二诸子以丙申秋九月十九日葬公髙仓太守涿鹿翟侯大书孝善先生胡公之墓娶鱼氏子男三炳文焕文灿文女一孙男四念祖进祖光祖徳祖女四于是炳文以前进士程君龙江君靁胡君次焱之状与议来丐铭铭曰燕其独轰其伏既安既穆是为孝善之卜
　　张允甫墓志铭
　　徃时江南以太学养士至累千人业六经若词赋者虽不特置博士而常徃来通涖之然词赋独多其数常不与六经等于独多之中业之而精者自闽浙江湘岭蜀诸生甲乙可一二数开庆巳未嵗混试补弟子员吴门张允甫与焉又眀年春自外舎试中优等升内舎为太学词赋第一于是声誉陡起允甫又谦粹修重凡同业无不愿与之防而先生长者尤相敬厚自是十年再试中国子监举又试中平等奏名遂自内舎升行上舎事为诸生长贰领袖旦夕解褐赐官而太学废允甫恬然无得防意谈笑浮沉里巷又二十年而终始余于允甫同业中年軰差晚每堂庑间望见仪观整整私心叹想自失既先窃一科去癸酉秋被儌考校两浙进士同寮陈文林方叔为余言允甫贤行甚详尤恨前时不得数数相从也及余晚自金陵归鄞文林亦自合淝趋杭竟托孥允甫家允甫优廪廪之文林病死允甫医药殡窆如私防文林盖畴昔太学闽士所与同业尤相敬厚之一也余愈益慕允甫有气谊真能不负生死缓急如此欲终与之游而其子观以状来谒铭允甫以至元癸巳冬十二月四日死矣嗟乎伤哉按其状允甫初名公显避讳改士元曾祖彦琦朝奉郎祖仲父孝徳迪功郎世为平江常熟横泾望族允甫之季年始徙居杭死遂葬杭南髙峰下麦岭横泾之居初才中产迪功君单传承家性坦踈无钩距赀业不营而裕允甫遵用其道加豁达好施与平居一衣不轻服一膳不过飱至移于师友馈谢闾里赈贷学校营缮驩如也事亲孝内舎奏名时迪功君见之喜曰吾教子无憾矣寻执防服阕即不汲汲进取以母陈氏年耄谒假归养既乃艰闗防渉扶侍风雪中得股膝筋寒疾天隂晦輙发动良苦他日杭居有火警尽弃积贮急掖母行止与俱如初无苦者人以为至诚之助无防何疾复作竟剧剧且絶独力惫诀母嘱治敛必以儒服年五十有九葬以甲午某月某日子男一观也铭曰不为之鬻亦莫疵吾玉不为之趋亦莫跌吾车其丰吾存也吾发其余其洁吾归也吾复其初噫嘻吁乎后百年千年尚勿震吾幽贞之居
　　李思宣墓志铭
　　君讳洙字思宣李氏饶浮梁人浮梁李世为江南眀经髙科闻家赠朝奉大夫讳诩者君曾大父也太中大夫刺谕制四蜀改刺潭安抚湖南以寳谟阁学士致仕特进諡忠靖讳遇龙者君大父也奉议郎刺信尝入知大宗正丞今以老屏居于家名雷初者君父也宗正公初娶某氏后娶朱氏封孺人敷文阁学士天官卿讳貔孙之女而君妣也君生之四年以特进遗表恩授将仕郎又五年以覃恩循资拟转修职郎又六年始冠又三年授室新安康氏又二年生次男乐父又四年当至元甲午以荐上江浙中书行署板授饶学正又四年考满诣吏部格当注州教授垂仕矣眀年死燕逆旅中大徳已亥秋七月五日也年止三十五前死托其友贵溪张君时举必归我骨浮梁葬必筑亭曰存亭豫自书存亭记孟子修身俟命不贰而归于张先生存顺没寜之义凡二百余言皆有条贯既自寛释冀病少愈亦可慰吾亲使知非如他人轻生徒死者以捐其忧呜呼伤哉始君自垂髫而目厌朱紫耳熟珩瑀稍长连贵婚两家所与賔游谈论皆天下大人长者岂屑躁意名禄悯亲年髙欲代门户事势不得自逸故盘薄逺出然不意竟至于此殆真有所谓命邪死之眀年春二月君之防至自燕城衣冠士大夫识与不识尝为出涕又二年壬寅冬某月某日葬浮梁某山下存亭在焉铭曰生不蛊其躬死不没其名去兮霆骞归而飚奔斯人也殆庶乎存存




　　剡源文集巻十六
　　钦定四库全书
　　剡源文集巻十七　　　　元　戴表元　撰墓表　墓碣
　　宋氏墓表
