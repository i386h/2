<!-- { "loadSidebar": true } -->
　　【刑恕知汝州】

　　敕具官某：“老吾老以及人之老”，此朕所以教天下之孝也。尔比自汉东，恩移汝海。国有常典，中止不行。朕终念笃老之亲，宜得便安之养，特申前命，以慰慈心。服我异恩，益思报称。可。

　　【李周陕西运使】

　　敕具官某：关中之民，劳于征伐而弊于饥馑久矣。朕既为之含垢以和诸戎，天维显思，助我丰岁，粒米狼戾，法当敛藏。继出中都之泉，以广穷边之积，犹恐吏不时具而民或未宁。分吾此忧，责在漕吏。尔忠厚之性，见纪于时，治办之才，屡试以事。往推朕旨，去蝥贼之害，而督备御之宜，使疆埸永安而民以无事。可。

　　【刘淑苏州胡宗哲宿州】

　　敕具官某等：姑苏之饶，冠于吴越；符离之灾，接于徐亳。因其富庶而待之以法，郡乃可治；乘其饥馑而济之以惠，民亦肯怀。苟得其人，所至而定。以尔淑，治郡有方，吏民不扰。以尔宗哲，临事必办，才力有余。往因其民，以立其政，使富而不溢，贫而无怨，以称朕意。可。

　　【许彦先知随州】

　　敕具官某：随于春秋，虽号小国，然观其应接邻敌，常有贤者。今以吾士大夫之多而顾无善人以为之守乎？尔蚤有文誉，晚习吏治，尚无非薄其民，往求所以安之。可。

　　【孙谔太学博士】

　　敕具官某：士溺于专门之学而不治诸书，不达前世。施之于事，罔焉不知，朕甚患之。尔博于文史，不流不固，往司讲解，思所以救其失者。可。

　　【王通判荆南】

　　敕具官某：南郡控引江湖，商贾之渊而盗贼之会也。守贰之事于南方为剧。尔游宦之久，才力有闻，往赞其治，益勉毋怠。可。

　　【韩通判河南】

　　敕具官某：尔家世公卿，当识治体。而西南之政，俾民惊扰，达于朕听。往贰西都，服我恩命，无怠循省。可。

　　【占城国进奉判官蒲霞辛可保顺郎将】

　　敕具官某：航海而至，奉琛在廷，心知礼义之荣，身无遐迩之异，特颁恩命，昭示远人。可。

　　【刘中书舍人】

　　敕：士有博学而不文，甚文而不达于政者矣。朕惟人才之难，拔士之急，凡所擢用，惟其所长。矧夫史在文学之科，才兼政事之选，释而不用，夫又何求？具官某，能读《坟》、《典》、《丘》、《索》之书，习知汉、魏、晋、唐之故，中秉直谅，发为谋猷，方其流落之中，益闻恺悌之政。比召还于册府，将渐置于近班，适以病辞，勉从所请。汲黯虽安于卧治，萧生雅意于本朝。养予侍从之华，实司号令之本，惟详练可以弥缝庶政，惟辩博可以鼓舞四方。尔其勉尽所长，朕将观尔于是。可。

　　【曹诵遥团知保州】

　　敕具官某：惟尔先臣，克平吴蜀，仁泽之深与江汉无极。于今四世，子孙盛大，时出能者。昔汉唐功臣，高密、汾阳之家，传世赫奕，不殒其业，予甚嘉之。今尔奋于阀阅之中，休有缙绅之望。练达兵事，翼赞西枢，属边守之须才，加使名以为重。予欲不违和好之旧，而得严整之称，体国承家，有望于尔。可。

　　【王献可火山军李昭叙石州】

　　敕具官某等：河东边城，俗俭而兵劲，吏能守法，易以为治。尔等才称武吏之选，家本名将之裔，往修厥政，以宽治民，以严御兵，思称朕意。可依前件。

　　【邹极江西提刑何琬府界提刑】

　　敕具官某等：朕惟古之圣王，不泄迩，不忘远，虽在江湖万里之外，视之如畿甸之间，是以并择才能，以察犴狱。以尔极出将使指，入参郎曹，以尔琬比在江淮，积有岁月，咸能慎所施设，纪于吏民。夫冤民滞讼，苟为不察，虽堂上有不能瞩，苟为察之，虽远何患？往祗尔事，克慎庶狱，以称朕意。可依前件。

　　【叶温叟度支郎中】

　　敕具官某：朕既克己裕民，凡非法之求罔不罢去，而国之经用率如故初。是以思得敏强之臣，理财节用，以羡补不足。尔以儒雅吏术有闻于时，其能量入为出，助成地官，以济我邦计。可。

　　【吴革江西运判】

　　敕具官某：江西地薄民贫，险而好讼。顷者有司失计，以盐赋民，愁叹无聊，困弊愈甚。朕虽己弛其峻密，复其故常，而疮痍未平，念之未尝忘也。尔以才敏，擢守庐陵，知其吏民之艰，究其本末之变，往佐漕事，思所以安而养之，以称朕意。可。

　　【杜常兵部郎中】

　　敕：具官某：夏官掌天下兵事，而边防禁旅马牧之政，比皆隶于西枢，则事益鲜矣。尔以吏能，久于其属，于法当迁。夫以久习之吏而治益鲜之事，宜其无不办也。往率乃职，益勉毋怠。可。

　　【荣咨道通判镇戎军】

　　敕具官某：被边之地，政兼兵民，武吏以奋其威，文吏以治其政，凡所以爱民备敌之道至矣。尔顷以博学多闻，试于奉常，出佐疆埸。勉勤职事，益以观尔。可。

　　【钱式三班借职】

　　敕具官某：国家广漕东南，以实中都。尔董其事，免于亡失。锡以一命，益勉无怠。可。

　　【翰林医官陈易简等六人比旧各减三官牵复】

　　敕具官某等：医如函人，皆志于仁，不幸失之，法不可废，而情则可恕。尔等夺官既久，稍复其旧，体予至恩，益勉毋怠。可。

　　【李括知洋州】

　　敕具官某：益昌诸郡，莫如梁、洋，地通蜀汉之饶，俗兼秦陇之劲，每欲择守，常艰其人。尔顷为赤令，勤劳兹久，怀组过家，无异乡国。服我恩宠，勉思治民。可。

　　【张士澄通判定州】

　　敕具官某：君子之仕，不以高下易其心。尔昔以才敏，尝奉使指，兹予命尔佐中山守。往悉乃力，益勉于事，则予汝嘉。可。

　　【彭次云吏部郎中】

　　敕具官某：以资格用人，所以为公也，而贤不肖杂揉，无以奖劝士大夫。朕既命有司讲求其方矣，尔为地官属，以才能称，进领铨事。其悉心流品，思称朕意。可。

　　【章吏部马充户部韩宗古司封吴安宪都官黄景职方郎官】

　　敕具官某等：先帝以礼乐刑政，责成于文昌，用人之难，非它官比。清曹剧部，尤重其选，惟能试之有渐，是以用无不宜。以尔按察西南，治办不挠。充典领徒隶，从容有余，宗古出入台阁，有靖慎之风，安宪家世公卿，有练习之誉，景质性端茂，学术有闻，并称一时之良，为我庶政之助。譬如众幅各致其用，然后大车得以运行。勉悉尔心，以称朕命。可依前件。

　　【盛侨国子司业】

　　敕具官某：先帝肇新辟雍，以养多士，于兹历年，学者云集，师儒之任，比益重焉，是以增命乐正之官，以辅司成之教。尔以老成端厚，久于郎曹，往祗厥职，勉于训励，无使阳城、韩愈之流，专美于前世。可。

　　【黄庭坚著作佐郎】

　　敕具官某：左右史记言动之详，而宰臣纪时正之要，以授东观，会而成书，然后善恶之实，后世得以考焉。苟非其人，何以取信？尔孝弟之美，著于闺门，文史之功，称于朋友。昔张衡、崔る、张华、束，皆以才行，久于此官。朕既思见古人，尔尚追配前烈。可。

　　【陈侗直秘知梓州】

　　敕具官某：朕忧劳远人，过于畿甸。以为吏之侵渔细民者，远则莫见；民之呻吟疾苦者，远则莫闻。是以选任守臣，惟难惟慎。尔以台阁之旧，出临关陕，曾未期岁，厥声茂焉。朕惟东蜀郡县之多，思得循吏镇抚其俗，进直书阁，宠光西南，尚无菲薄其民，勉修安靖之政。可。

　　【晏知止成都运副秦中梓州运副】

　　敕具官某等：蜀险而远，民弱而畏吏。吏失其道，民始无告，久而不堪，或以生事。故朕选任使者，必先循良，将使吏不为暴而民不失职。以尔知止贤相之后，文雅有余；以尔中治术之精，前后可纪，托以二蜀之重，分吾千里之忧。尔其急吏缓民，深体朕意。可。

　　【游酢太学录】

　　敕具官某：凡有职于成均者，皆士之秀也。尔以学业之茂，获与兹选，勉修其行，使士大夫有观焉。可。

　　【张舜民监察御史】

　　敕具官某：御史之官，知无不言则朝廷肃，时然后言则天下信。嘉谟嘉猷，朕之所急也，用人之慎，孰先于此？尔以文行风节见纪于时，方召置石渠而台以名闻。往祗厥服，使言必有物，行必有常，以称朕命。可。

　　【张缋秘书省正字】

　　敕具官某：用之则行，舍之则藏，此孔、颜之行而士之所师法也。尔昔以直言进，流落不用十有余年，安于潜默，不愠不求。今予命尔于东观，将用之也。其勉修所以行之者，以称朕意。可。

　　【李执柔司农寺丞】

　　敕具官某：大农事归于地官，则丞事益简。然卿寺之属，皆吾养材之地也。尔家世名臣，业履修饬，往祗厥官，无坠先烈。可。

　　【陈烈落致仕福州教授】

　　敕具官某：惟孝友于兄弟，是亦为政。尔以笃行见纪于东南，虽老而不试，可以无憾。朕方欲推尔所为施于乡人。其起视学校，使诸生有所矜式。可。

　　【龚原国子监丞】

　　敕具官某：尔昔以经术教国子矣，中以罪废，而士大夫高尔之义，有司薄尔之过。其往莅丞事，使天下知朝廷用人之周，无善不举。可。

　　【仲葩遥刺】

　　敕具官某：古者宿卫之臣，勤劳于内，刺举之吏，捍守于外。盖官称其事，禄视其功，事功既修，然后得之。今朝廷以仁治亲，爵秩之施，举从其厚。故尔以积年为劳，考课当迁。然非其孝弟恭俭，持身有法，则亦何以及此。其服我恩命，勉于自修，使宠禄日至，而无盈满之患，以称朕意。可。

　　【吴渊西头供奉官俞谔左侍禁】

　　敕具官某等：尔以吏事宰府，久勤于职，恳求补外，惟廉且慎，可以终荷宠禄。可依前件。

　　【袁说知博州】

　　敕具官某：吏部以格用人，严铨综之叙，虽有贤者，不得独进。故使政事之臣，视其才能资任，而以时用之，然后法不乱而才不滞。尔以吏能见纪，历典剧郡。河朔之民，方以饥馑为忧。往勤劳徕，以弭流亡之患。可。

　　【阎木太学博士叶涛正】

　　敕具官某等：天下之士，视成均之所趋向以为风俗。朕方患其学术之杂驳而文体之流荡，思得知本务实之士相与正之。木才质端厚，学有原本。涛议论坚正，行极纯洁。其往师多士，喻以朕意。可依前件。

　　【宋宝〈深泽主簿威之父，一百岁余，承务郎。〉】

　　敕某：祖宗以来，以仁率天下，肆予士民，皆得保其天年。尔以行义之厚，独享期颐之福。一乡所重，朝所尊礼。岁时有束帛之宠，巡守有就见之义。宜加一命，以成子孙禄义之美。可。

　　【韩忠彦枢密直学士知定州】

