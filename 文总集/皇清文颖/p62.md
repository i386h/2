<!-- { "loadSidebar": true } -->
　　夫春秋何为而作也圣人以顺天道明王事而立万世不易之则者也圣人悯夫王道之不明礼乐政刑之失所统而天下后世将不得与闻于先王之敎故明天道以治之以王者赏罚予夺进退之权一寄之于春秋而圣人忧天下后世之心益廹矣忧天下后世之心廹遂不得不力为之防深为之虑一言之褒一字之贬兢兢焉无敢失者非得已也韩子有曰春秋谨严程子以为深得春秋之防葢以其能识圣人不得已之心矣夫春秋继诗而作也诗之防主于温厚和平美刺之间优柔不廹类多托物以流连之咏歌而长言之即其间不无悯时病俗之非亦且怨而不怒初未尝指陈是非激切而褒刺之也而春秋之主于谨严也其于温柔敦厚之意何居不知诗之作也王者之政敎明于上仁义涵濡里巷之间皆有以咏歌乎圣人之泽即鄘而下称变风矣而先王之敎未衰善恶犹未冺于人心故其思深其思深故其言长若春秋之作也王者之政敎不作于上纪纲废坠虽桓文复作号称尊王而先王之泽已湮善恶之机将冺故其情廹其情廹故其义不得不着此春秋之谨严所由继于温厚和平之后春秋之敎一诗敎也今观其宏纲大义之所在或抑或扬或隐或显或屈或伸或予或夺无不凖之于天道本之于王事御之以帝王之大经大法呜呼何其慎也葢春秋一书以防天下之肆则立说不得不谨以止天下之僭则持义不得不严以一言立百世之经以一事立万事之则将以挽天命民彛于既冺使复与闻乎古先哲王之敎也则是于圣人之词益切而圣人之心益苦矣夫先王之治天下莫严于礼太史公曰春秋礼义之大宗也苏子曰春秋之所褒者礼之所与也春秋之所贬者礼之所否也圣人之作春秋一以礼为断先儒之论春秋一以礼为归葢将为持世之大防而不得不出于此也非即韩子谨严之说哉韩子识春秋之义故其于佛老竭力而排之其词直其义正使异端不得进而与吾道争也亦可谓能谨且严矣葢未有圣贤生而不为世道忧者也未有为世道忧而不凛然于人心之防者也凛然于人心世道之防而出于谨且严也岂得已哉知此则可与读春秋而亦可与读韩子原道之文矣











　　王者以敎化为大务论　　　　　张　英
　　董子之言曰王者南面而治天下莫不以敎化为大务善乎董子之言上自商周秦汉下迄三国五代唐宋以来国家所以延促之故卒未有能易其言者也人心之日流于伪如水之就下而不可止圣人以敎化为隄防尧舜禹之相禅以治继治人心淳朴未漓董子所谓继治世者其道同也汤承夏之敝伊尹称之曰肇修人纪夫五典之敷久矣至汤而言肇修者救夏之衰也周承殷之敝文武成康数圣人相继渐摩涵濡以革殷故俗书曰商俗靡靡余风未殄又曰既歴三纪世变风移化之若斯其难也秦人承战国之敝无一日之敎泽而加剥削焉是以再世而不振西汉之泽绵于文景东汉之治洽于明章唐之绪永于贞观宋之祚延于眞仁此数君者类皆能兴起敎化以丕变一世之人心风俗使子孙有所凭藉以为固尝譬之天下大器也昔之人用之数百年日剥月削久而窳敝矣后之人取其器小而补苴之大而陶铸之称其力之厚薄以为所用歴年之多寡未有仍其窳敝谓可以无虑者或曰人心之日趋于挽近势则然也虽圣人不能返之使淳是葢未知天道矣夫秋气之萧瑟隆冬之沍寒斗杓一移万物煦煦譬如人立乎文景贞观之间回思嬴秦五代之世不犹乐阳春之和而几不知栗烈之苦耶是知天道无剥而不复之理人心无往而不返之机圣人执大权于上以天地为鸿钧以万物为铜冶以喜怒赏罚为屈伸呼吸使天下之人讹讹焉而动蒸蒸焉而化斲华而还朴去伪而即诚风俗淳美人心敦固耻于犯法悚于为非礼义之化浃肌沦髓如治器者坚好完固而后可以贻之子孙而为百世不拔之业也且治天下之需人材人主尽知之矣天下卓立特行之士不为世俗所移百而不得一者也古人有言曰天下之人中材为多故治世之本敎化为尚敎化行引中人而升之于君子之域敎化废推中材而纳之于小人之途故敎化者推之挽之之具也廉耻之道重而后有恬澹之士义利之辨明而后有气节之行躁竞之习除而后有难进易退之节侈靡之风革而后有守约洁已之操风行六宇蒸变万类鼓之舞之咸去故习所由风俗美而人材出以惟上所用故曰有敎化而后有人才有人才而后国有与立善乎董子之言为不可易也










　　中和位育论　　　　　　　　　张　英
　　读中庸者勿徒谓是圣贤言理之书也夫天地至广万物至繁日星河岳之奠丽飞潜动植之蕃变神竒而莫可测纷纭而莫可纪极天下之聪明才智而莫能知其所以然中庸谓以一心之中和而位之育之朱子释之以吾之心正天地之心亦正吾之气顺天地之气亦顺要皆浑言其理而未尝实指其事于是髙明者将游其心于空虚杳之域颛固者习闻其说又视为迂逺而不可信以为圣贤特如是言之耳间尝观洪范之所谓五事以貌言视听思而约之以肃乂哲谋圣配之以雨旸寒燠风推之于休徴咎徴极之于庶草蕃庑而后知圣贤之言有其理则必有其数理精而数亦非觕有其理则必有其事理实而事亦非虚其所以训天下后世者该乎至大而非夸通乎至微而非不可据也夫貌言视听思于一身备之肃乂哲谋圣于一心备之至于雨旸寒燠风皆不失其序则天地位可知矣庶草蕃庑则万物育可知矣圣人在上以一心运乎穆清之上辨上下以定乾坤大施生以配覆载隂阳之愆伏寒暑之失次水旱之不时皆得以裁成补救泄其太过而助其不及故日月不蚀星辰不孛山陵不崩川泽不竭清者常清寜者常寜此天地位之实事也建立法度纪纲敎养生民使老耆以寿终幼孤得长遂撙节爱养草木鸟兽取之有时用之有道使各遂其性各蕃其生此万物育之实事也故称尧舜之功者曰地平天成称成汤之徳者曰鸟兽鱼鳖咸若上古圣人徳盛化神者皆然中庸特举而言之耳尝谓中庸之所谓至诚至圣必至帝王而后能极其量中庸之所谓参天地赞化育必至有天下而能显其功葢君心即天心也万物之托于天者有形之天万物之托于君心者无形之天人主一念之动而万类以为惨舒一言之发而四海以为休戚知此则知中和位育之理至近而非逺至切而非虚也如夫子居春秋之时躬备圣徳而位育之功不得加于上下疑参赞非儒者之事虽然圣人继往训开来学使天下后世晓然于天经地义之大仁民爱物之理虽不能位育一时之天地而其施益逺而其敎无穷葢六经者圣人参赞之事也故曰尧舜之圣功在当时仲尼之圣功在万世











　　格物致知论　　　　　　　　　张　英
　　大学一书统明新以垂训贯本末而立言而其说始于格物则格物之说亦诚重矣葢盈天下皆物也内而身心意外而家国天下显而彛伦物则之际大而天地万物之原隐而君子小人之情状以及于一事一物莫不有其当然之理与其所以然之故如此而不能眞知灼见则善恶之数未明是非之几未决邪正之理未判危微之机未审以之明徳则几微疑似不能洞达而无遗以之新民则设施措置不能每举而悉当又何以本末兼贯明新一致而号为大人之学哉大学之所以托始于格物者其学甚大而非无所统会也其学甚博而不入于驰骛也其学甚精而非流于虚也内而身心意若何而诚而正而修外而家国天下若何而齐而治而平人伦物则若阿而为恩义分合之端天地万物若何而为位育生成之故君子小人若何而为诚伪邪正之别以及一事一物若何而为至当不易之则于此格之使之表里内外洞达不疑格一物而一物之知以致格众物而全体之知以致葢知者理之具于吾心者也而散见于物在吾心则为知在物则为理于物物而格之而后吾之知不入于昧不蔽于偏不流于虚而有觉之体全矣虽然格之者何格之以吾心之知也非吾心有知而何所恃以为格致之者何致之以在物之理也非在物能格而何所借以为知故知与物非有二体格与致非有二事司马温公以为格去外物是以物视物而不知即吾心之知所寓也王文成主于知行合一是以一格而遂无余事亦与大学之防有岐格物致知正吾学与曲学之所以分途而辨之不容不早且慎也彼离物索知而自矜顿悟者虚无异端之学也既不求于物则外视物矣乂安能不举身心意与家国天下而俱外之也哉大学之道所以统明新贯本末于一原者格物致知之说也

　　太极图论　　　　　　　　　　张　英
　　太极之说始于易易曰太极生两仪两仪生四象四象生八卦太极居两仪之先则其为生天地万物之本无疑也至周子濂溪始建图立说于太极之上复益之以无极而太极由此而动静互为其根以至生五行布四时成男女化生万物而太极之义备矣先儒往往谓无极之说易所未发而周子发之或疑其说近于空虚朱子以无形而有理之言释之葢谓其有也而初不滞于形迹谓其无也而更非渉于虚后世纷纷之议折衷于朱子之图解而亦可无疑矣尝论天地之所以生隂阳之所以立五行之所以变化人物之所以蕃育何以往复而不穷何以流行而不滞何以亘终古而不敝此必有为之极者是即于穆不已之原继善成性之本乎故极中未尝无健顺之理而言仁义礼智信则分配乎五行独此一理浑然精纯而万变生焉万化出焉故谓之太极合而言之天地万物共一太极一气周流之内天地且不能外而况于人物乎此所谓合万殊为一本者也分而言之一事一物各有一太极即纎细之物俄顷之间而此理何弗周徧而不遗此所谓散一本为万殊者也易之所谓两仪即图之所谓动静隂阳也易之所谓四象八卦即图之所谓五行人物也易言其理图发其蕴无极一言又所以善言乎太极而使人不敢以气化之相嬗者遂谓之太极然则周子与易有岐防乎而周子所以建图之意何居人与万物同涵此太极而惟人得其秀而最灵观于天地位则天地隂阳之极自人立之万物育则万物之极自人立之故一言以断之曰圣人定之以中正仁义而主静以立人极焉吾人性中之一动一静即配乎图之隂阳也吾人性中五常之徳即配乎图之五行也吾身之醻万事应万变即配乎图之万物也然则动静之未分五常之所不能名万事万变之未接而凝然中处者非即配乎图之太极乎君子欲使吾身之太极足以配乎天地之太极而动静生生不穷者葢有道焉不外乎周子通书之所谓诚与图说之所谓静而已矣太极虽兼动静而非静无以立其体太极虽浑万善而非诚无以会其原静则常正而太极之体立矣诚则不息而太极之用周矣体立用周则天地之极与万物之极自人立之是则周子建图之意也岂徒言夫理而不切于人事者哉洪范五为中数而言皇建其有极五行五事莫不从之矣惟中能建极殆亦先图而啓其义者欤








　　不知命无以为君子论　　　　　张　英
