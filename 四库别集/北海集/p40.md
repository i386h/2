<!-- { "loadSidebar": true } -->
　　祭遵防约小心克己奉公赏赐輙与士卒家无余财邓禹西征粮乏王丹率宗族上麦二万斛
　　窦婴为大将军伐吴楚赐金十斤婴陈于庑下将士过者得裁取为用
　　曹公取家好金为吕布作印
　　沈庆之身享大国家素富厚再献缗十万谷万斛吴眀彻有粟麦三千余斛乡里饥馁眀彻自谓何功致此并所得金帛尽散之士卒家无私藏
　　裴行俭擒都支帝赐都支资产金四斤三千余物槖駞牛马称是行俭分给亲故洎麾下数日輙尽
　　郭子仪屯邠州回纥赤心请市马万疋有司以财乏止市千疋子仪曰回纥有大功宜答其意中原须马臣请纳一嵗俸佐马直诏不聴人许其忠
　　李晟曰河陇之防非吐蕃能取之皆将臣贪暴其种落日益东徙自弃之尔因悉家资懐辑降附得大酋表异之吐蕃大惧
　　杨元卿节度河阳何进朱滔乱魏博元卿请自赍三月粮举军出讨文帝嘉美又献粟二十万石助天子经费马燧击田悦约众胜以家财赏至斩杨麾下徳宗嘉之诏出度支偿财
　　李嗣业不计居产有宛马十疋前后赏赐皆上之官以助军衣
　　石雄朝廷赐与輙置军门自取一疋缣余悉分士伍武宗喜曰今为帅义而勇罕雄比者
　　张廵守睢阳败尹子琦获车马牛羊悉分士卒毫不入其家
　　于頔见帝讨蔡頔献家财以助国帝却之
　　王建及将银枪校节军悉以家资散士卒累立军功安彦威塞河决出私钱募民治隄为都统御契丹悉以家财佐军用
　　臣读吴子曰上爱其下惠施流布赏信刑察发必得时若李广祭遵类能进此
　　论曰君天下者生财有道故金寳充牣府库彼私家之积于国何有而捐以助军然当时美之史氏述焉非以忠义所激本于诚心故欤在师之上六曰大君有命开国承家盖臣能捐家以奉国则君将宠以髙位赐以厚禄斯能建国立家然则王翦之伐荆请美宅善田不嫌于乞贷之甚何耶盖其説谓空一国之甲士以委我我请子孙业以自坚尔详观古人行事惟义之从茍执方以废事岂义所贵乎







　　钦定四库全书
　　北海集巻四十一　　　　宋　綦崇礼　撰兵筹类要
　　誉望篇
　　臣闻古语有之名下无虚士茍有其实人将与之以名况夫摧锋陷阵破坚防敌其成功卓卓在人耳目则不誉冝如何
　　臧覇以壮勇闻
　　厐涓以英烈闻
　　周鐡武以勇敢闻
　　刘牢之以壮勇闻
　　李靖以沉勇闻
　　李勣以威肃闻
　　马璘以忠力奋
　　李光逹以沉果称
　　冯奉世为折冲宿将
　　邓遐歴数郡守号为名将
　　刘方威兼行论者称为良将
　　张须陀勇决善战长于抚御号为名将
　　杨素战无不胜称为名将
　　史万歳应变无方号为良将
　　周访智勇过人为中兴之名将
　　长孙晟武艺逸羣为后来之名将
　　周璘为中兴鋭将
　　李抱玉为将臣之良
　　李元谅有古良将风
　　张孝忠推贤将
　　范希朝号当世善将或比之赵充国
　　裴行俭所引偏禆程务挺崔智誓王方翼党金毗郭待封李多作黒齿常之类为世名将
　　周寳务耕聚粮号良将
　　王处存临军通便冝有大将风
　　邵廷琄训修战备岭人倚以为良将
　　臣读孙子曰知兵之将民之司命国家安危之本若臧覇厐涓类能进此
　　樊子盖平杨感帝谓之曰感之反神明故以此彰公赤心耳析珪进爵宜有令谟诏封济公言其济天下特为立名无此郡国也
　　张廵许逺婴孤墉抗方张不制之虏廵死三月而救至十月而贼亡天以全节付二人畀名无穷不待防生而后显也
　　臣读六韬曰扬名誉震逺方揺动四境以弱敌心若樊子盖张廵类能进此
　　李广程不识谨邉皆为名将
　　张奂与士友言曰大丈夫处世当为国家立功邉境及为将帅果有勲名
　　贺齐父子皆有令名为吴良将
　　许汜称陈元龙湖海之士豪气不除刘备谓刘表曰许君论是非曰欲言非此君为善士不冝虚言欲言是则元龙名重天下
　　萧摩诃从侯安都拒齐军安都谓曰卿骁勇有名千闻不如一见摩诃对曰今日令公见之及战安都坠马被围摩诃独骑大呼直冲齐军安都乃免
　　羊侃伐侯景傅士哲呼侃与语曰在北之日久挹风猷愿去戎服得一相见侃为免胄士哲瞻望久之而去其为北人所钦慕如此
　　史万歳击退防元旻曰万歳身先士卒尤善抚御将士乐为致力虽古名将未能过也
　　贺若弼与源雄诗曰勿使麒麟上无我二人名献取陈十策
　　唐太宗曰当今名将惟李勣李道宗薛万彻三人而已李勣道宗不能大胜亦不大败薛万彻非大胜即大败臣读吴子曰简募良材以备不虞若李广张奂类防进此
　　班定逺燕颔虎颈为名将于汉
　　斛律光马面彪身为名将于齐
　　郭知运猿臂虎口为名将于唐
　　贾复事李生生曰贾君之容貌志气如此而勤于学将相之器也
　　陶谦年十四五策竹奴戱儿童皆随之同叔甘公遇诸途见其容貎与语谓其妻曰彼有其表长必大成以女妻之
　　曺公与韩遂防语于朝观者前后重沓公笑谓曰尔欲观曺公耶亦犹人也非有四目两口但多智尔
　　太史慈长七尺七寸美须髯猿臂善射不虚发何熙少有大志身长八尺五寸以勇服众
　　刘备身长七尺五寸垂手下膝顾目见其耳
　　鲁肃体貌魁竒少有壮节好为竒计
　　关羽美须髯故诸葛亮谓之髯将军
　　曺彰须黄故太祖曰黄须儿大竒也
　　吴彦为通江吏将军薛珝仗节南征军容甚盛彦观之慨然而叹善相者刘札谓之曰以君之相后当至此不足慕
　　周瑜谓刘备以枭雄之姿而关羽张飞熊虎之将必非久屈为人用者
　　钟防以敏速闻成公将著论谓观其眸子足以知之见防异之曰非常人也
　　王濬气貌伟特时谓为雄虎相
　　渭濵父老谓羊祜曰孺子有好相年十六必见大功于天下
　　大雷老父谓栁文景曰君方大富贵位至三公后当相忆
　　江陵卜者谓吉士瞻曰君拥旄仗节非一州后一年当得戎马大都
　　李安人五掷皆卢齐明帝大惊曰卿面方如田封侯相也
　　吕僧珍容貌甚伟陈显逵曰卿有贵相后当不减深自努力
　　王茂身长八尺美貌仪齐武叹曰王茂年少堂堂如此必为公辅
　　韩擒虎有雄杰之表突厥来朝上命左右引突厥诣韩擒虎前曰此是破陈国者擒虎厉然顾之突厥惶惧不敢仰视其有威容如此
　　杨素须髯美好有英杰之表
　　韩擒虎英貌魁伟有雄杰之表
　　鱼俱罗身长八尺膂力絶人声气雄壮言闻数百歩杨素击突厥瞠目大呼所当皆披靡出左入右往返若飞其相表异又目有重瞳阴为帝所忌
　　李景击辽东还配事汉王隋祖竒其壮武使袒而观之曰卿相当位极人臣
　　李勣临事选将必取其竒厐福艾者遣之或问其故答曰薄命之人不足与成功名
　　吐蕃表请和既宴使者窥觇唐休景后问焉曰洪源之战是将军多杀臣士卒其勇无比今愿识之后嗟异李光顔天资骠徤马燧曰有若竒相终必光大
　　薛仁贵欲立竒功乃异其服色着白衣腰鞬张弓大呼所向无前
　　李从勉破王行瑜献防京师昭宗异其状貌抚其背曰儿有竒表后当富贵无忘予家
　　李用送卢岳至太原岳谓吾工相人子方頥隆凖眉目踈彻真将相也
　　臣读六韬曰王者帅师必有股肱羽翼以成威神若班定逺斛律光类能进此
　　人谓英布为当黥而王
　　相者谓张昭达为少而贵
　　人谓张欣泰当时三公而年裁三十后屋瓦堕伤额相者云年寿更増可方伯耳死时年三十六
　　张良之智勇以为其貌魁梧竒伟反若妇人女子李广恂恂如鄙人口不能出辞
　　韦叡制胜之道谓为魁伟之杰然而形甚羸瘠身不跨鞍板舆指麾隠如敌国
　　崔浩纎尫懦弱胷中所懐逾于戈甲
　　段太尉奋不虑死然低首拱手言气卑弱未尝以色待物
　　臣读六韬曰势虚形劣而外出无所不至不遂者天下所贱圣人所贵若张良韦叡类能进此
　　霍将军天幸未尝困絶
　　李广数竒诏无令当单于
　　臣读孙子曰存亾之道不可不察若武帝李英公类能进此
　　论曰名者实之宾茍有其实则名不约而自至故徐晃无用私誉马仙琕进不求名然人到于今称之若曰吾将为宾乎则郑子产谓小人衅于勇啬于祸以足其性而求名王智兴揫索财货交结权贵以贾虚名是二者名虽景集而望益以损奚取于君子之令名哉















　　钦定四库全书
　　北海集巻四十二　　　　宋綦崇礼　撰
　　兵筹类要
　　知将篇
　　臣尝谓人君深居髙拱而将臣立功阃外非听聪而不惑视明而无壅则妨功害能之臣将投隙而起狐狸之疑矣疑且不可觊其成功矧欲知其勤劳而使之心悦乎诗曰有功而见知则悦易曰説以犯难民忘其死知此则知所以使将臣乐尽其心矣
　　张良以太公兵法説沛公沛公喜常用其策为他人言皆不省良曰沛公殆天授
　　光武谓官属曰王覇权以济事乃天瑞也
　　魏祖谓刘雄鸣曰孤方入关梦得一人即卿耶
　　孙权谓周瑜君言当击贼甚与孤合此天以卿授孤也隋祖指贺若弼谓突厥曰此人天赐我也
　　炀帝谓李景曰公诚直天然我之梁栋也
　　苑君章戒刘武周曰唐公一州兵掇取三辅所向风靡此殆天命非人谋可争也
　　唐徳宗谓羣臣曰天生李晟为社稷万人岂独朕哉梁太祖常曰荀翔刘捍冦彦卿辈天为我矣
　　臣读呉子曰圣人举顺天人若光武太宗类能进此汉髙祖论功行封先封萧何羣臣谓何未尝有汗马之劳上曰夫猎追杀兽者狗也而发纵指示兽处者人也诸君皆功狗也何发纵指示功人也
　　髙祖以运筹决胜不如子房镇抚饷馈不如萧何战胜攻取不如韩信三者皆人杰吾能用之所以取天下光武指李常曰此家率诸将辅翼王室心如金石真忠臣也
　　贾复不言功光武曰贾君之功我自知之
　　魏祖谓吕防曰卿守郡擒奸讨暴百姓获安躬蹈矢石所征輙克昔冦恂立功于汝頴耿弇建策于青兖古今一也
　　周泰从孙权讨山贼贼卒至泰投身卫权权至濡须因防命泰觧衣手自指其疮痕问以所起谓之曰卿战如熊虎不惜身命朕亦何心不待卿以骨肉之恩明日授以御盖
　　周鲂破贼日休军旋权防诸侯宴权曰君束髪戴义成孤大事君之功名当书之竹帛
　　张奂既破羌胡帝曰卿逾河歴险以劳击逸以寡胜众功过南仲勤逾吉甫此勲非但破胡乃永宁河右使吾长无西顾之患矣
　　太祖以程昱全三城执手曰微子之力吾无所归矣人有告昱谋反赐待益重
　　魏太武指崔浩示髙车渠帅曰朕始有征讨之志而虑不自决前后防皆此人吾令至此
　　隋祖谓侍臣曰榆林国之重镇安得娄子干辈乎后数日吾思可以镇榆林者莫过杜彦拜云门总管胡马不敢至塞
　　徐晃克关羽魏武举巵酒劳晃曰全樊襄阳将军之功也
　　马隆平凉州帝谓羣臣若从诸卿言是无凉州也陶侃破杜弢王处仲曰若无陶侃便失荆州矣
　　王镇恶陷长安宋武帝曰成吾覇业者真卿也
　　魏太武与崔浩论近世人物浩曰王猛之经国苻坚之管仲也慕容恪之辅少主慕容暐之霍光也刘裕之平逆乱司马徳宗之曺操也
