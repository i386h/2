<!-- { "loadSidebar": true } -->
　　瑞无用世之念久矣一旦误蒙主知十六年泉石心肠变而感激私计琼去京师万里之遥恩报迭至如此山海之险前期难定于二月二十八日束装北上五月初四之外抵上新河咨到赴任念有成命兢兢也乃以足疮痛诸冠服一无有十二日始得如愿遵例题知人便附启上候爰念主上改而厉精千载一时之会也古称治具毕张有君有臣今之谓矣北望台端无任惓惓齿发自料瑞岂不自知其非可应用时节耶可之与否公于廊庙上一语决之余不一

　　○复贺澹庵 【 原琼州知府】 

　　门下三迁之琼日月无久也琼州之人至今在念黄童白叟皆曰贺公之不久于琼自是我琼缘分为薄盖贤人君子一有施为施为自别百十年功业可以失之一日之间来谕云云则又可异无中生有而以加之公加之而至如是如是何耶大抵今日人心殊不能少似弘成先日禅宗学问视世界空而无有今日安心要诀也生初至南都礼文与先无异未同而言曾具峻语绝之不可晓人分彼此厚意敬托来人璧上今吾故吾惟公与生受不受无所不可勿以为讶种种意语有待而未尽者秋冬交候公枉至促膝及之公母负约惟崇鉴

　　○复汤阳南

　　生自闻命有北上之意曰且得与吾阳南公一叙久渴情思矣五月十二日上任会凤阿得知门下春秋虽高神力未倦田里优游怡怡熙熙益用为慰三五日之先贺澹庵亦遣使至而归矣期会拳拳一令孙所言之候盖暑退凉生至此然后为便使者曰汤公主人亲至也居同县同门下能与之携手而俱来耶至望至望惠饼食拜领之矣余璧上淳安而后赐之诸般药方用辙有效惜巳失之今能并会后而又有可称神效之奇者　抄示之尤幸

　　○奉二守陈南川书

　　迩者海冦猖獗中外惴恐未尝顷刻宁息厚禄官军无分毫用处无许承宣二百余兵城池仓库举以授贼矣粮饷之薄所以无怨心怠志者料素称爱民练事如执事者归府之日有厚赐也牛酒之出市井欣欣咸谓黎兵敌忾当百倍前日然乡兵打手黎兵人多物少而奉行左右又失执事羙意无劳者携肉归城而黎兵所得有名无实二腿之肉闻其众嗷嗷口语赖土舍叱之而后受是酸酒腿肉非徒无益反生怨心宋以羊羹丧师卫以使鹤辱国此何等时节而犹吝啬壅蔽若斯耶财者上之所轻命者民之所重惜所轻而欲民舍所重卫我焉不可得也恤死厉生正今日用人之诀黎兵死于澄迈之战身享殓祭妻子厚赐周县丞良有见矣生员郑德贲之死非可尽以轻生例之也居民皆若人焉海冦宁能扬扬入村落窥城市乎志士不忘在沟壑勇士不忘丧其元孔子取焉官军间能强戈向贼皆德贲骂詈所致曾射伤海冦脱军士数人正所谓一介之士苟存心于利物于人必有所济也执事不闻有哀恤之意将何以厉死难之士哉执事运筹于中俞虗江介冑于外谅有大为琼民保障者兵聚白沙而他所多缺我师迟久无为贼众猖炽益甚中外疑焉似此二事尤为不当人心可以坐生呼吸之变者伏惟执事执为匹夫匹妇复仇之心周详谋画母以一郡生灵付武人身任其劳勿以紧急事体委庸吏再调黎兵以布要区广募勇士以乘战势母稽迟以失事几母疑畏以馁七气则緫戎之能与爱民之政并着于时而琼民感功报德于亿万斯年矣瑞不胜幸甚幸甚

　　○再奉二守陈南川书

　　窃惟执事清白之守爱民之政任事之能琼民歌颂有素行将镌之金石纪之史志自昔贰琼政者所未有也第为民父母亦大艰难毒刻者民无望焉迩矣执事爱民之心素孚民之倚赖于执事亦重且急陈爷回我辈得安全之言既闻耳矣在今日则又以为执事又容贼俟贼饱餍自去之心而无决战之志谋勇如虗　亦窃议曰畏贼如虎不用琼人而俟打手不过私巳贪功之故夫海冦杀人之惨据掠之毒有甚于今日者乎苟有仁心者将食不下咽求所以处之必矣况仁能之守谋勇之师若此议论似出舛妄然揆之事迹则或有以致之盖处海冦与山冦不同山冦有巢穴海冦无定所大兵一集则彼将飘然远去故海滨之善击贼者不与贼较多寡大小而惟伺其便或接其远出之快马或乘其独存之大船诱之伺之千方百计尝以为大众之举不如乘便之捷目今冦虏肆志玩视官军快马常离大船百里外远击村落大船亦屡相离抛泊便可乘而顾诿之曰无人夫孙子之能兵妇人可试铺前等处素多击贼之手虽夺利一事坏于前人诚心之招狭鼓舞之有道今不得而用之耶巧媳妇之难于粥者为无米也今则不加火候之功而非无米之故矣请舟粮于广梧调打手于昌感救不止于一月之远而独守白沙一区目今东掳一村西掳一村若蹈无人之境则急在朝夕之近生灵几何可久堪此荼毒耶用兵之道母恃其不敢恃吾有所不可攻贼势若此能必其不自他道以窥我守不足之城乎论兵来贼去一事民之深仇不复犹之可也上人之谋为士卒居民之备豫杀掠易于他府所得多于别方既昭然在冦目中矣此之慕利复来党与闻风继至自今以后琼将何以支哉鼌子谓一大治之则终身创矣正今日之谓也而顾不为兵行粮随无抚按明文可据然前人固有罚某罪人修理某学舍某公廨费以百外两计者又或作私情于某士夫某士夫十两二十两者上不能如汲黯之发仓粟下不可为转移之计乎值燃眉之会而行此权宜似亦得策凡此数说虽不可决云至计然千虑一得诿之曰民不可与虑始惟以候兵船为持重焉非特汉人所悲以百万之师为一使之任昔有性缓者其家失火至近亲之家取梯以救方与斯人揖让相礼坐定而后徐言取梯之故梯至而其家灰炉无存今日持重之谓矣夫职在一郡者惠及一郡则有一郡之功处置乖方则亦贻一郡之害朱砥翁莅琼要其初政亦温然慈良长者徒以摄兵之故遂致议者以狼兵杀掠多寡科其罪君子或以为确论焉吁可不慎哉伏惟执事仁民之政既专羙矣今日之事尤当曲为区处之计母以事之得以自遂并权之不得自专者诿之使厚责望者得以置之议曰军旅之事或非书生所长也吁非今日难中之一幸也哉事在闻见不敢不以实告惟执事裁之度之

　　○与琼乡诸先生书

　　瑞顿首再拜敬质之诸老先生大人执事窃惟妇人处人世其大不幸者夫亡势不得与夫偕亡而抱守区区孀处也故妇人之丧其夫而寡者古以未亡人称之然至朝廷旌庆官司荣奖诵书知礼道苟以世教为身荷者褒赏之传列之举呈而进之有司冀达于上惓惓汲汲则必孀守之妇加焉何故盖忠臣烈士贞妇孝子上植天地之纪中揭人道之大下立世道之标均处人道之难而彼妇人无师友开明之功匪名义驱役之故独绝情感哀念夫子于数十年之后心坚金石行信四时处心积行所关系感发尤非浅小故也瑞甫四岁丧父时母谢氏年二十八承父志励节确守经今三十有四春秋矣一终之行无毛厘玷秽古称陶婴共姜辈直可以相上下而无愧焉者盖母幼粗识书史语瑞少学口授孝经学庸等篇质禀近刚一父性警敏不羁不事家人生业相励护持能使内外不致乏绝先后苦钭裁营衣食节费资督瑞学至今虽衰疾相仍不能一息少暇女事为疾忧计日夜同瑞寝处访询戚近惓惓然举而托之严明之师以琢以磨兼有父道瑞今日稍知礼义勉自慎餙若非速年背父者尽母氏谆谆开我力也持家有纪法教子有义方律身以正义丧父之日有所亲以日者推筭进母举焚之誓不再醮如日者语执之今日不变夫岂偶然夫士君子行善取快于心非徒取华于其名妇人洁饬乃身凡以毕天之与我而巳是安足置齿牙间者假而上获旌闾之荣下获纪述之羙于节行亦何所增加也瑞顾区区举而颂之人者是是非非之公本无择于途人父母而纲常之义守贞为重昔子厚游岐邠间必广询秀实逸事状色为韩太史上矧瑞荷恩罔极知之实真见之实详且辩者顾乃掩匿而不公之乎世有言及族戚君子恒不以了信承之者盖谬执讳亲之私其习久固经曰其先祖无羙而称之诬亲也孔子直父子之隐孟轲宜周公之过垂训之文不少矣于父母祖先独畧焉宁扬善特于亲亲避哉然则圣贤不以褒贬之权假其亲盖可见矣又其浅固有诬扬亲行窃宠荣称孝者遂致人得以诘所扬而反疵之言议纷纷不巳诬亲之善显亲之恶也亦多矣而瑞独何以用心独念吾琼先辈师法如曾白潭亦其彰彰著者徒以莫为之名经久不与乡祀其它着卓行而负屈称加羙名于败类时不少焉况中闺事迹罕可得而着闻者独非君子之所宜尽心乎公议不行俗将无以为劝桐江一节汉鼎赖之瑞非嚚瘖之身有不能自已者故缕缕为诸贤者诵若夫行之可褒与其言之可信与否则惟下执事以所闻见参之事在清议非敢以一毫私意为母辱图也瑞不胜屏切顿首再拜

　　◆记◆

　　修学宫记 
　　借山亭记 
　　乐耕亭记 

　　○修学宫记

　　宫室一手一足之力也哉民日从事于官府造作之中伤其力不能不伤其财其害孰要于是俗有与人不睦劝人盖屋之说受天子之民而牧之外者顾其智不俗人若哉目谓供游观之丽木心谓不为出巳之财也南华之经有曰大林丘山之善于人也亦神者不胜余意欲持上古茅茨土阶之道不失赤子之心化今人心然天下事亦有必不可巳虽大舜生今之世不能巳之者取譬近事以例其余府学之为官五琼山三一官一舍仅有其一人间世有不同之人情乎出纳盈缩之权今非有司官不能官舍羙不羙不同未见其一人不得居止之安六训导独无所有祖宗九经治天下体群臣则士之报礼重初不如此不可一日安之事二三十年人安之太守敬亭唐公莅任之次年书院中有危阁改公馆而日封锁之何补也转之府学后山之麓事非创新为之通风日于文庄石室之中板其周围上下尊经贮从古经史石室贮文庄公著述世史正纲学的遗稿会稿墨板犹有存焉贮其板启圣祠地址湫隘更之前右爽垲之所合训导宇而时一新之材力不至于此创成其一其五期渐图之堪舆家有白虎昂头之忌复闲棂星之左见龙于东敌西方之口前南城麓坡陀草昧之象也辟而广之城壁立而廓然文明矣士子前瞻鴈塔后眺尊经风光物丽不可谓非身心性情一助也省牲置之所储祭品别之库有合于制先有今坠先人未有行之者今则为之后先错举皆万历七年八年月日之事其修径栽植一瓦一木补葺鏬陋亦事之不可已而非其大者不计一心在民亦未尝不一日一心在士其功如此士类感德之深向余母吝一言纪事之盛夫今日可以茅茨土阶言之乎非其时也势有不行因之士有天下国家之志不能待舜圣人之时母失舜圣人之心庶可小补之尔敬亭公太守当日之事爱民必其俗之改爱士必其习之正不觉声色之峻俗士言不便矣不以今之所谓厚悦其口伤民财力悦其目乎日举兴作之中不忘与民休息之意造士之功于是尤见其大贰守滨湖杨侯别驾鹤峯黎侯以调去任刑厅大东刘侯与有赞成之力皆怀川御史公怀得其人人物也于义得书虽然古人谓文人纸费梓文曰灾木今灾石矣茅茨土阶是亦不可以已乎并之为记

　　○借山亭记

