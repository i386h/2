<!-- { "loadSidebar": true } -->
　　松府治之西有求忠书院者何为特祀逊志方先生而创也先生生于天台死节于金陵于松何居曰松有先生后在焉后何居曰叶公琰谢公铎张公汝弼王公世贞详哉言之矣且方氏手迹支谱甚核而详先生血胤在松则血食亦宜在松此特祠之所由建云当先生抗命时魏泽以刑部尚书谪宁海尉受诏捕方氏幼子德宗垂九岁泽匿之有台人秀才余学夔者乞食翔于市口喃喃唱歌以讽泽泽心动叱曰扶颠子去越两日途遇歌如前泽知其为义士也乃密托德宗于余入松江岛屿中历青村诸镇以织网贸米得活余又潜入郡属祠部郎俞允护翼焉时任勉为参政家居闻之就见德宗德宗初引却怖而欲逃勉出癸酉录示之知允与勉皆门生乃始安自此各为异人阴相往来允妻以养女冐俞氏恐同姓贾祸旋改余转迁白沙乡而学夔亦远遯不得迹矣德宗三子娶俞者友直友谅继许生者友竹子孙繁衍具居华亭本未详载谱万历己酉督学侍御杨公廷筠访其事于松司理毛公一鹭毛公访之陈子继儒得实杨公捐俸三百金驰檄立祠复其姓衣冠其大宗之孙显节而祠尚有待也太守张公九德适至挺身许曰九德先生之乡人也德而不任谁当任者天以方先生六尺之孤委之云间昔日方氏之存灭在魏在余今日方氏之存灭在我有如听其自续自绝自明自晦岂惟涂视方先生实与屠剪锢禁何异异日　天子诏求先生后其安所置对将遂为子虚亡是公而巳乎古者爱羊及乌。存大休也。子弟为尸。迎生气也。况以先生之血胤。荐先生之血食。盻飨相属。夫宁不歆。于是谋之华亭令聂公绍昌蠲吉鸠工庄严庙貌崇祀先生而魏公泽余公学夔俞公允任公勉徐公善安配焉构以重堂缭以峻峘翼以两庑门敞而墀涤祭毖而田备秋毫皆太守张公力也祠成之日太守以庚戌冬至率僚属迎主入祠谒奠成礼士民乐观者万余人及辛亥端午命陈子儒为之记陈子再拜稽首而谢公曰异哉此举昔者　高皇帝以夏变夷。　文皇帝以叔代侄。此古今一大鼎革也。先生缞麻入阙哭声震殿。刀环筑口批及两耳。收妻女赤十族。市先生肉者赐之金。发先生之祖骸而投之井。此古今一大惨也。　天子与孤臣为难岂赵朔李固比哉。孑遗所在。前有赏后有诛。局天蹐地昼伏夜行。千钧引丝所余有几。此古今一大险也。遗蜕不敢收。遗札不敢藏。子孙不敢自名其祖。春秋家祭嘿对饮泣。即有好义吊古之士。畴敢向先生礼一瓣香者。此古今一大欝也。今　皇帝登极首诏表章。诸君子复天台之故墟。修金陵之旧冡。请补赐谥而未及子孙。特不知一块忠义血正在松耳。今二百余丁悉复故姓。退而耕凿。进而弦诵。跻跻跄跄。歌斯哭斯。九重无必伸之威。而十族无必馁之鬼。此古今一大快也。忠义激而为愤。哀湘诅楚之词。非后史之所必及者与。而先生俎豆俨然。箕裘无恙以此调人鬼之不平而关百世之横口此古今一大继述也。庙貌既新讲学院中瞻仰先生则夷齐尚在同难者八百七十三人则田横五百义士尚在若魏若余若徐若任则赵朔之杵臼程婴李固之王成尚在此古今一大榜样也先生为浙中第一名儒。为　国朝第一忠臣。而发潜阐幽。访求先生之后者。则督学杨公自武林。司理毛公自睦州。太守张公自甬东。又皆先生之乡后进也。意者年仗义共事诸公分身应现或抱孤于覆巢完卵之时或报命于禁网阔疏二百四十余年之后此古今一大因缘也。嘻此又古今一大奇也。是故陈子继儒拜命额首而为之记 

　　【 读正学先生传无不唏嘘流涕者读眉公此记无不欢喜轩渠者此亦古今一大快也】 

　　○虎丘三泉亭记 

　　陈继儒 
　　吴人不善附丽山亦如之虎丘是也凡地势相牵相联若断若续突为崇山峻岭绵为蔓壑枝峯散为飞泉喷瀑多使人心胆震眩耳目旋转而不得停大抵附丽者必高大高大者必险绝其势然也虎丘前无援后无推孤行孤峙于平畴衍漾之中而不见有因缘攀附巉耸刻露之迹其秀至今甲天下石平如砥泉莹如雪陆羽张文新品泉而甘之埒居第三与中泠惠山鼎足矣申文定自少喜登此山解相印归数与故人父老觞咏其上■〈奭斗〉泉瀹茗欣然忘归曰百岁后吾魂魄犹应依此文定薨郡中业有专祠至是士大夫酿金考室复祠公于剑池之南鹤涧之西曰公平康正直一生相业无所附丽而起此水此丘神所乐也祠北恰坑三泉寺僧久屋其上湫隘尘垢日月之光不射云霞之彩不生冏卿司理捐金钱施僧撤屋刳土土去而石根露石露而泉脉疏穹壁高广截若刃削凡数百年镌题字迹隐隐出嶙峋隙缝间禅窟悬崖。经声曳于树杪。石梁浮涧。苔纹绣于水中。周之以曲廊扦之以阑楯游者逡廵玩流凭三泉亭而小憩焉夫自古有此虎丘。即有此清泉石壁。岁不绝歌舞太平。日不绝品题名胜。鲜有发覆疏明。为泉石一洗尘土面目者。有之则文定之冏卿司理始搜剔经营则客周伯让始文定有灵将无释冠剑屏侍卫夷犹于亭之上下乎人静山清。花疏月淡公左挽颜鲁公右拍苏学士呼取阖闾徤儿尽发鱼肠三千试舞于铁花岩畔生公说法何胤讲经远道士放鹤陆桑苎点茶王家短主簿但令展衣扫石绠汲第三泉数斗作供乐哉斯丘公舍此焉适哉冏卿笑曰眉道人是语快不可言即文定当为解颐请笔而记之 

　　【 文情骀荡如行春少年】 

　　○东门观桃花记 

　　王衡 
　　葢今人多伪为雅而吾吴尤甚兰菊几家置一谱焉次则君竹而友松第而至桃花极矣乃予性多深爱桃花每春未尝不游游必徧今年二月之十七日予与汝增约使人往探城四隅问花之所止而之焉具报东门好则步出东门踏菜花行望见一村居小有柳桃可观则酒■〈酉仓〉与蒲席巳次第设矣其居在小溪中桃花左右溪约有三四十株甚嫩美既又移至吴氏庄庄宅与池相遶畧同前而广五倍之花硕大且繁中一绯色据水上者特异长杨数章列池外如伟丈夫衣冠拱手而护少女子于内桃花亦醉面垂垂。傍水洗妆。不轻见头额也。饮树下留连久之顾日尚未晡乃复信步寻花其在水滨者墙角桥畔者菜花柳树丛中者辄洒水施茵曰与而延客或遇之矮檐下及坑堑灶突之间则含酒满舌噀之曰为汝浣衣席暖更移。酒尽复买。忘其去城之遂远也。汝增曰夫桃价不堪与牡丹作奴人且以市娼辱之子何好之甚予笑曰子品花乎品价乎夫价则百十桃者有之然皆如口脂面粉不粘人意刻畵彩缋人能盗天夫桃也远而睇之光浮浮然近而即之若有暖晕焉葢颂桃德者夭夭近之灼灼则巳下矣拟之于春殆巽女乎阳出震而得梅。桃与梅其得气独完。故于香味色中具有别韵。即刻畵彩缋者巧愈不似。似愈不真。子舍是而贵夫盆盎拳握之观何欤且夫天下之贵贱失所久矣饾饤贵而梁肉贱土偶贵而人物贱品题贵而考课贱桃之贱于子无惑也汝增无以对遂泚笔志其语 

　　【 吹叶嚼蕋别有红甜】 

　　○游鬼岩记 

　　何南金 
　　余耳熟鬼岩之胜最久岩故莆徼地非悬车百里不得至戊申嘉平取道江口背莆境西北指桂苑则柯生尔珍先宿迟予促登岩岩距苑椒洞出岩底洞空透可炬行十里因张道人铁柱鬼王其中下巨石封镇故不可入出苑右折里许水石清驶莆山率以泉胜其特秀之石鲜数仞强者兹山香炉丫髻诸峯稍成林立斧劈势最奇则入谷两危巘矗空百丈苍碧■〈山疌〉嶪望而知其为异境造岩五里寒门幽壑蚁旋百折始通岩身光紫圆腻直插一幅云母屏冠万山顶特异他岩堂皇竦杰阔视孤倚如帝座布扆而空其案也如玉京崇墉而无其雉也如巨灵植掌而绌其指也如金鳷张翅而坦其腹也岩巳绝奇而飞泉一道灌顶漫腹界岩泻落则更奇岩下屋数楹嵌岩凹入栖张君像一龛岩突为蔀泉落则喷者击瓦为珠细者润檐为溜张君前一石井溜滴承之岩宇虚閴溜入井淙铮皆作鼓铙音绕室不去岩前平地仅堪布席低首俯瞷来处则一穴阴风一甑白雾蓬蓬浮▲形容奇绝 
　　浮扑面起怪石尽作青狮苍兕昂骧戏舞于洪涛簸荡中人如排罡风披灏气十步九折而上觐太清复为九阍当关虎豹猛蹲恐喝而怵禁之至此则钧天广庭丹霄绛阙万象在下而巳闽土不雪独此地高寒间雪此日剧寒故宜云不雪而雾阴霭滃翳出没变幻踵底顶端傥芒乎其非我有岩即无鬼。而谽呀豁閕。窐寥崝嵘。固鬼窟也。吹烟吐雾。招雨啸风。固鬼候也。吾生之得于沙劫也几何。吾身之得于沙界也几何。几何中其为生同之而足奉。足及之而日奉。又▲令人惊怖 
　　复几何。蚁穴之漏大阳乎。芒针之占太虚乎。此虽云鸟过眼。肄茁送诗。到手会心。必无放过。况走一官于数千里外。决其南亩北窗之见。而荐以谲诡魁奇洞骇之观。犹然覩面而自失之。悲乎一沙之富不受而还之大造也我实自贫矣今人从草泽而济峨嵋之巅。不知踵之高也。从郎署而着惠文之冠。则扬扬趾高屐折矣。士固有志。吾好吾从乎。柯生笑以为当洗斚更酌揖张君而退 

　　【 觅险闷天搜奇枯海不数始皇驱山铎矣】 

　　○游城南杂记 

　　文翔凤 
　　地之精妙在山川天之精妙在风月物之精妙在花竹即就其所值兼之。无佳客鉴赏其妍。与麋鹿禽鸟之出入林卉何异人之精妙在诗酒以当于六者。非三才之雅契良姻与。金陵佳丽在十里外者即不暇撰藜讯访惟聚宝长于陌上近城易就特屡挟桃簟以往二月积雨兼旬三月朔忽化为晴昊阳日向人如新披之绣清晓为清明桐华之候予既分祭黄侍中祠于桃叶渡遂分祭先贤祠于普德寺之后冈凡▲王遂东有云文莫妙于天其灵在空其韵在雪其变幻不可测在云 
　　曾至金陵之名人咸与如吴太伯诸葛武侯王逸少李太白白沙阳明之流祠当报恩丹碧之塔而远揖钟山亦干气象之彩翠礼竟而会祀方正学于梅冈之上与诸君子偕饮木末亭至日昳是时赵生并两郎巳自高座寺登雨花台反坐于永宁庵之东亭挟醪榼而藉草□花者如蚁增附笔渐涂也客称佛头青良肖而梅冈所入阴坂曲道并方垄后冈亦徧集靡隙地予既别诸君子遂就儿辈于永宁东亭行数觞即再携入高座坐其花积堂之后亭僧献千叶绛桃以佐筹卮红灼夺晴视夹道垂阶之夭桃巳涉减艳巳又觞看竹轩琅玕之杪予所去即有挟觞具而占胜者踰日将为灵谷之游诸君子之邀??剪除使臣莱人张比部饮者欲我偕则偕褉饮于黄祠之青溪阁既申兰亭之雅虽乏诗赋姑有肉竹之娱足迹不踰郊市而烟碧柳金调笑狂呼视往春之束带走热尘谒上官于铜市芝廛间者果孰为真雒阳春也 

　　【 质韵清古】 

　　◆书事 

　　书博鸡者事 
　　书与于鳞论诗事 

　　○书博鸡者事 

　　高启 
