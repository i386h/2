<!-- { "loadSidebar": true } -->
　　先生之抚闽也惟戊寅之岁先生入闽则走书币迎李生某于清源山中为授其子经而先是李生巳携妻子笔耕毘陵矣庚辰计偕造先生谒谢而先生犹用初意宾礼之既下第留滞燕中当是时故友人傅子客先生所李生时过傅子则先生为设飰下榻款遇甚至既而南去癸未计偕重拜先生于仓场是年春先生见李生第进士官史局而后喜可知也居亡何先生往总陪台是秋入贺转尚书亡何而殁其子某等且葬先生持都谏齐公状乞铭于大宗伯沈公而复属李生表之生念自曩岁得幸于先生杯酌謦欬犹如昨日而遽闻窀穸之事恫然悲焉乃按状为之表曰先生河阳人讳思问字汝知自其少小即聪颖异群儿年十四试有司有司奇之既为诸生试輙先诸生而逓举不合者如干年越嘉靖丙午乃荐于乡□□□丙辰而后成进士出推苏州居有顷以父□□□□服阕补潞安潞故多宗室听任羣小豪□细民以武干禁有司亡谁何先生至则以事稍惩其左右不法者数人复为诫约晓告之自是戢母敢肆又郡故以紬筭赋民一隶紬行供亿旁午有司不能平均节缩更囊橐其间民剥肤椎髓拆赀荡本輙徙而他营先生心轸之而压于守长不得有所厘革会视篆长子于是为二等视等为赋尽更民所苦奏记上官者为令民相与举手加额以为刘公生我也其两为推官所治即豪右不少骫法而性故怛恕常以法先后罪人每从直指使者出按狱多所平反既以贤召入拜湖广道监察御史会京师治郭外城职廵视则核夫匠之籍钩剔渗匿中贵人不得虗冐所省水衡金钱二十余万缗役竣天子嘉御史能益俸二级巳乃奉玺书按滇是时夷酋鳯继祖桀骜称兵而王一心高钦辈羽翼之为滇难先生用谍间走钦一心又疏请剖蜀之比于滇者受节制遮要害以备寇之窘而逸也未几继祖就缚丙寅请告三年复入为御史庚午按汀西辛未进大理寺右寺丞进左右少卿转□□院右佥都御史廵抚南贑汀韶等处提督军□□故介在四省之交崖谷罙阻寇盗出没先生用威德戢怀浃岁之间桴鼓不起寻以继母丧去服阕抚闽中时海贼林道干毒螫闽广间先生抚贑时议剿之既巳悉寇窟穴与所以剪灭之筴至则召诸胆智将王尚文呼良朋等授以方略从南海漳泉两道为犄角夹攻之捣其巢贼乃驾轻舸遁去获其党如干人并具所虏男女一一庭讯之所纵舍又如干人是岁召还恊理院事寻进刑部某侍郎改户部某侍郎总督太仓癸未进南京都察院掌院事阅数月入贺转南京户部尚书比拜命忽病视遂乞骸骨　天子怜而许之归至河阳益自舒以为起白屋官至正卿功遂身退于分足矣日从宾客故人谭笑甚适顷之视更明乃能见细书人曰先生故不以九列易一视诸宾客故人尽喜忽感微疾不浃旬而逝距其归三月耳享年六十有五为人坦夷长厚口不言人过失其与人恂恂无町畦人皆以先生亲巳而性孝友居丧哀毁弟别驾公蚤孤赖先生以有成立即别驾贵自足矣先生犹然鷇翼喣濡之好羙田宅恣所自取时以俸钱之余分散诸贫交疏昆弟而河阳学□□□建也先生寔首其议捐赀佐之先生于为议无所恡而自奉顾独甚约服无纨绮食无脓厚疏粝菲恶有寒畯所不堪盖某一日侍先生坐见苍头鬻蔬进者先生问直几何应曰三钱先生曰蔬只止是乎苍头过而漫语曰顷人奉如干金为寿不能纳顾问三钱蔬也余退而叹曰嗟乎嗟乎此所以不能纳如干金也古人言俭以养廉岂虗哉某见士大夫婴世之尘网不能觧脱濡需卷娄往往待弹文以首丘狐裘羔袖贤者犹且不免若先生未满而挹方足遽止遗荣缨绂归化故山竟享纯完之名不絓瑕玷之议可不谓以礼退善始善终者哉诸世系子女生卒坟墓详状志中不载特表其墓曰致仕南京户部尚书紫山刘先生之墓 

　　○明赠怀远将军锦衣卫指挥同知张二太公墓表 

　　圣天子郅隆孝治内自闺合之臣効有忠勤甄景风之赏辄得推恩同产儋爵金吾而金吾守职亡害又得用其官褒其父母及王父母光宠之数与缙绅王?寽矣乃考其先世即不显盖亦有隐行焉若霸州张氏是巳张氏自元季为州之保定县人国初讳德邻者徙居州青口里是为青口里张氏德邻生甫宽甫宽生玉世田间悃悃亡岐营玉生文杲娶韩氏文杲壮而亡遗二孤铎钊赖韩氏鞠而立之铎稍长乃奋曰咄咄农拙业也吾先世挽而终焉颛侗无闻知胡不去而受书以自广乎则就塾师受书既通书大义复为农然以其知书故即巳别于其同井同井之人咸退然交逊张氏而张氏自是望于霸州娶杨氏生子仁义继娶王氏生子忠相恩荣义忠相蚤世仁力田而端方有干略鷇翼呴沫其恩荣二弟以谊行闻里中娶董氏有子四人曰经曰纪曰纤曰维经侍直将军而维即今御马公御马公应诏掖庭十载而遴侍　青宫又五载而　今上登大宝为御马监太监管　干清宫事摄兵仗局以万历十有一年　皇子生覃恩任其弟纪锦衣卫镇抚加锦衣卫指挥同知怀远将军于是赠父仁王父文杲如其官母董氏王母韩氏并淑人余闻御马公以银珰左貂给事帝所情志专良惟谨身寡过为兢兢好读古人传记手不停披诗翰翩翩与学士驰骋上下　上尝御便殿出词臣所进尚书通鉴大义召公讲说上称为内讲官又一日　上问而亲存否兄弟几人公以孝友寘对感动　上心手书兄友弟恭四字赐之又　上御雍肃殿召讲　上悦赐端疑殿说书五字盖御马公用文雅得幸而锦衣公亦雅自检饬去汰戒盈兄弟衎衎日惟诲督其子若从子辈庶几振缨经术成其王父所为受书之志语曰春雨润木自叶流根固后嗣懿铄哉要其发祥流庆有所自来矣二赠加葬若干年墓木既拱御马锦衣公谋所以阐扬先德征表于余而张氏诸子云鸾云鹤云鹍辈从余游余亦雅闻二赠君之行因撮其大略而为之表如此云 

　　○旌表节妇杨母墓表 

　　余读李令伯陈情表言祖母刘事令人悲之然惟祖孙二人更相为命祚单而累寡自令伯十岁能行以后可以安而俟其成立矣譬则孤根弱植虽其易仆而难遂而未有斤斧之寻燹爇之灾困未甚也以余所闻固安杨计部君之祖母节妇任氏尤有难者杨于固安右族也杨君之祖曰端始娶于郭郭亡娶于任为节妇端少失父独与母居而家故饶性豪举日从里中年少相征逐节妇日夜泣劝端君有母在独柰何自隤放不贵重顾藉以忧母氏端感其言为改行砥节卒以孝谨闻当是时节妇奉姑尽驩生一子曰宗沛是为计部君父赠高平公而前郭氏子曰宗洪节妇字之如赠公即洪亦忘其为郭出也亡何端病殁节妇年二十八号恸不食誓必死所亲谕节妇古人有言死易立孤难且姑氏老矣死安所托姑氏节妇悟乃忍死稍就食然自是绝甘屏华称未亡人至终身不御荤酒姑病日夜侍汤药殁出簪珥殡葬之抚二孤各胜冠授室沬相喣也乃赠公年二十有四而殁而配刘孺人先赠公一月殁赠公孺人之殁也计部君甫六岁一女弥月节妇取而养之迨计部君稍长知学而洪又殁洪三子悉依节妇而计部君蚤丧妇节妇又为养其所遗女自节妇孀居五十余年当杨氏之阳九百六骨肉霜露迭来狎至孤幼累累一切楄柎窀穸衣食嫁娶之事无所不责问节妇以一婺含辛茹荼力支其间姑以为子孙以为母死者以藏生者以养以是藐诸孤保抱携持以至于长且有立卒见计部君举进士为县令当君令高平时节妇年七十有六矣计部君迎养于官舍每公退节妇辄问君所治事有平反全活则喜为加筯否不乐也性俭约顾慈而好施遇臧获常宽惟是教计部君及诸孙微有过差督之不为假呜呼彼袆褕紃组之流一旦孤钩寡珥郎无改玉改行苟存视息宁讵能强自立于千摧百折之中以不冺其宗祊而大其阀阅危而安微而昌如节妇者不亦少哉故余以节妇所处视令伯祖母尤难而节尤伟节妇以万历十年得请于朝有司为棹褉旌之越六年戊子节妇殁于高平年八十诸世系详宫谕冯先生志中兹不书书其大者而为之表于其墓云 

　　○赠君联峯郭公墓表 

　　联峯郭公讳寀字希和富顺人余同年仪部君元至父也以万历甲戌七月十五日卒十年癸未仪部君举进士令秀水三年课最而公赠如其官方仪部君弱冠名巳籍籍诸生间公犹督之严仪部君三试于乡三报罢公辄谓之曰璠玙必器藨蔉必丰孺子患弗力弗患弗达第令异日者起家通籍当官三事孺子勉之能为清白吏称吾儿即吾死不恨矣仪部君为令廉褆身澹约处得丧之际冲乎其似道盖公教然哉公年十五而父陨于盗公痛心憔虑饮涕茹哀与诸郭阴计捕得其盗魁更与羙谈诱之因尽得群盗主名计缚焉公乃奉母王庐墓毁如初丧其至性有智略如此伯宴仲宸皆诸生私相谓季也材即竟学吾所不及顾舍季谁干吾家者公闻而沾沾喜曰两兄弟下帷一切家人生产作业季任之不以溷两兄也伯仲以公故端精绩学同举于乡数赴南京试必以公往资斧即次伯仲亡所问间谓季为吾两人劳苦矣终不忍季诎而吾两人独伸蜀藩贤仪僚宜可就公重违两兄意为一着冠服笥之竟不曳王门裾非其好也岁大祠开府劝分公家堇堇不中赀里人辄以公名上是时开府督诸富室出粟如督逋诸富室多方丐免公独自诣曰义举也而逡廵不前安所称富顺乎某即贫请以饘粥为邑里先捐粟千石开府义之居家布衣蔬食曰惟俭可亡求即燕处靡亵语惰容庭内外斩斩如也兴至独酌止数杯歌唐人诗数章以自适未尝至醉与人交底里洞彻有过规之有违言为居间以解伯兄病视躬为理药昕夕不离侧疾笃祈以身代迨其事仲叔如伯没后抚诸孤羣家塾教之从子如暄如年从孙衢阶先后掇科第咸归功季父富顺人亦谓大郭氏者公也公尝剧疾梦紫衣人手舟饵公觉而疾霍然巳里中疫有夜闻名公者曰之家可少憩乎或曰有呵禁不可往如某者往可耳诘朝而某家疫人以异公公乃设醮自撰青词谢曰闻传人语神禁不祥寀也不德修者无极此亦足以见公至诚之感矣自道丧世余见里父课子蕲一遇合龊龊取脂膏自润耳其过庭告语不东拓亩则西益宅不羞奸富而甘以腹为盗囊恶知其子来柙云何簠簋餙不饰也盖俗之渐人巳久矣语曰子之能仕久父教之忠如公诒训清贞先其未仕不加古人一等哉公年六十九元配刘孺人子四皆侧出如盘如璧李出如璞田出如川即仪部张孺人出也余感公之义重仪部君请特为论次而表之曰呜呼是为赠君联峯郭公之墓 

　　○乡贡士震峯董公墓表 

