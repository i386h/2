<!-- { "loadSidebar": true } -->
　　●汲古堂集卷之十三 

　　东瓯何白无咎着 

　　五言律诗 

　　◆五言律诗 

　　苦雨十首 
　　宿清溪庵 
　　卧痾山雨阁杂言六首 
　　送林玉父北上赴潘侍御之召 
　　荅朱光禄在明 
　　同杨木父过林翼之林仲一山房 
　　盘山道中晓发 
　　哭刘忠父 
　　寄怀邵少文时少文养痾桐屿山庄 
　　废寺 
　　长干精舍晤文太学 
　　何仁仲初玉白门官舍夜同汪仲嘉过集分得寻字 
　　木末亭晓瞩怀龙君御谢少连时少连客君御庄浪署中 
　　简所知时予将有庐江之役 
　　黄严滩夜泊怀木父少文茂倩 
　　寄程仲权时仲权客楚中有悲愤诗见示 
　　崔姬馆同程康伯宴集 
　　崔馆送客之夷陵 
　　雨中策马至宜城县 
　　汉口三首 
　　雨 
　　赋得寒夜闻霜 
　　晓 
　　夜 
　　神乐观 
　　至日别陈柴中并简高行之将军时予将有庐江之役 
　　刘别程泰冲 
　　送王文学偕同里黎孝廉之京口访弟 
　　同蔡驾部蔡民部宴集到彼庵座客有吹箫者时携古搨欣赏赋得三首 
　　客王长公无漏园杂言十首呈次公圭叔方伯暨诸郎伯夑伯度伯绳 
　　答金元玉孝廉四首用来韵 
　　长沟舟胶二首 
　　将之吴社中诸子出饯江得还字 
　　桑溪道中 
　　黄山草堂为朱时行赋三首 
　　重?别朱时行用韵 
　　富阳别林生同赋折杨柳 
　　宿仙都坐月望独秀峯怀郑中丞 
　　过西隐精舍访余节侯分得心字 
　　题长干怨别卷 
　　送客还夷陵 
　　送杨汝麟翁洋授徒 
　　宿陈翊唐山斋 
　　滁阳 
　　吴阊北濠水楼 
　　寄子马 
　　同崔姬程生泛江上 
　　清明日过康裕卿先生旧居康久客燕市归隐山中仅二载殁 
　　久雨喜晴 
　　重过仙岩寺 
　　登桐庐驿楼 
　　?子湖阻风 
　　漫兴二首 
　　登云峯望海尖 
　　淮阳酒肆逢王侠游 
　　寄内 
　　孟公仲宣德懋携尊相过 
　　寄荅李明府 
　　焦湖 
　　晚寻巢父洗耳池远眺焦湖 
　　喜晴 
　　同逆旅主人过包龙图香花墩祠堂 
　　淮阳夜雨怀方汤夫 
　　东城晚眺 
　　再过包孝肃香花墩 
　　金斗晓发 
　　清微邮舍 
　　望仙楼 
　　遇仙宫谒张三丰像 
　　早发紫霄 
　　青羊涧 
　　万丈峯 
　　口占赠憨道人 
　　桂合 

　　○苦雨十首 

　　长夏翻萧飒真披五月裘竹含山影夕松应磵声秋风雨移鳌极烟波结蜃楼未须忧泽国天地亦虚舟 
　　病色便支枕清斋对暮林荜门无式驾药褁自关心竹气含残雨烟光抱积阴跕鸢愁雾潦何似武溪滛 
　　半亩青山宅清晨自粪除草深三月雨苔暗一床书褰幙时通燕疏泉欲种鱼江南卑湿地愁绝对鶢鶋 
　　迹散神何放云舒意自闲赁舂居庑下卖药寄人间嗜饮非荒宴逃虚习闭关隔篱呼酒伴牛屋对青山 
　　行云连晦朔淰淰暮江垂未测乾坤意难占箕毕期力耕生事晚肺病著书迟寂寞扬雄草空求异代知 
　　飓母朝仍见行云湿未还愁霖犹病稼噫气欲聋山近寺微茫里空亭晻暧间反关尘事绝长日閟萧闲 
　　菰蒋飒江湖高林鹳鹤呼城乌啼睥睨梁燕语侏儒薄俗无今日青山有故吾久谙禅悦味松下供伊蒲 
　　苍蔼沈东岭微钟殷上方晚凉苏病骨夜色傍医王水观离尘网莲灯澹竹房时瞻金粟影亲见玉毫光 
　　江市浑连水斜晖着钓槎鸣鼃栖树杪行蚁上檐牙翠带愁蘐草红衣落藕花鱼龙太瀺灂为扣阿香车 
　　独念冥栖意嗒焉何所为枕裁无患木草长合欢枝即事愁能破孤生病不辞禁方殊谬误差有浊醪知 

　　○宿清溪庵 

　　此乡吁可恠十里旷人烟鬼啸青林雨狐参白社禅幽篁迷往路绝涧迭飞泉孤客穷相傍羁魂耿未眠 

　　○卧痾山雨阁杂言六首 

　　山雨夜来作萧萧枕上生不眠支鹤骨匡坐候鸡声涉世悲生事居贫见物情昔人曾病渴未敢望金茎 
　　凉意歇疏雨云光敛白虹鸟鸣残夜月萤乱暝林风心折荒鸡后愁深警柝中平生两眉宇端不向人工 
　　峰霁碧摩天林清响暗泉双鵰盘晓色孤磬出苍烟蒿目宁时事蓬心且岁年何烦枚叔赋高卧亦翛然 
　　缅怀溪上胜菌阁对云林嗒尔迯名者跫然爱足音借锄无德色抱瓮杜机心我欲携妻子于焉并陆沈 
　　种树于吾拙艰难亦自花瘿空频溃蚁叶暗屡惊蛇采掇侵晨露逡廵逗晚霞因之观物理聊以阅年华 
　　千尺筑糟邱崇朝但拍浮万编开墨薮卒岁送穷愁醉就中山卧醒从上古游如斯吾事办宁顾鹤书求 

　　○送林玉父北上赴潘侍御之召 

　　幸舍犹虚左君才足可依易消燕市酒信美帝王畿垂白高堂鬓流黄少妇机殊方见秋色好逐鴈南归 

　　○荅朱光禄在明 

　　共寻南戒胜篮笋出丹枫夜壑明残雪秋泉落断虹芳兰徒在握飞藿倏从风引领碧云去因之寄海东 

　　○同杨木父过林翼之林仲一山房 

　　惬尔意中人空林岸葛巾脍来渔市近酒压鹭瓢新山月秋今夕烟霏晚四邻清晖对披豁欵款得吾真 

　　○盘山道中晓发 

　　月寒沙路白爽飒客愁新积水频萦马空林若有人风回纷落叶草暗忽明磷十里衡茅曙荒鸡满四邻 

　　○哭刘忠父 

　　官左身仍死书成志未酬神应骑六气业巳办千秋斑管书文伯糟邱谥醉侯于君有余贵宁复恨藏舟 

　　○寄怀邵少文时少文养痾桐屿山庄 

　　忆尔闭关地悠然忘世喧绿波青蒋乱白雨翠屏昏人世浑闲事残编亦剩言无心舒一啸清旨合苏门眼前无俗物何恙不蠲除孳气透深竹松风约乱书少多闲靖趣近与世人疏自可交游绝言诗或起予 
　　萝灯宵礼佛林雨昼分眠支枕听黄鸟思君卧紫烟冥心各有得幽意总难传清旭轻鸥外相将与放船 

　　○废寺 

　　空山无鸟雀云日晚凄凄石溜鸣琴静藤花步障齐独行随虎迹清啸应猿啼偶剔残碑读苔荒姓氏迷 

　　○长干精舍晤文太学 ？ 

　　昔离伤荏苒良晤惬萧斋瑶草忽盈把珠光朗入怀江帆过越峤风柳落秦淮一夕双龙合仍嗟羽翼乖旧游张夕燕河曙促离杯变曲丁都护才人薛夜来 【 辛卯岁予东归文生座有薛姬行酒】 
　　弱云栖苑树寒月下胥台容易宫莺歇箜篌掩紫苔不待公交车诏仍浮海客槎明河怜永夜青镜感霜华协律歌倾国夷光尚浣妙谩惊迟暮节绝艳暎明霞 

　　○何仁仲初玉白门官舍夜同汪仲嘉过集分得寻字 

　　骑驴到官舍种竹未成阴淮水贤人酒钟山隐吏心府中怕趋走方外狎招寻共话燕台筑易令寒漏深 

　　○木末亭晓瞩怀龙君御谢少连时少连客君御庄浪署中 

　　秋色朝暾里萧条树杪看云霞上陵美风雨故宫寒去国崔亭伯浮家管幼安兴怀无与晤林堕叶声干 

　　○简所知时予将有庐江之役 

　　晚出名难附长贫众所轻江山流寓迹风物古今情露白溥鸳瓦碪清接凤城乘流吾欲渡肺病八秋平 

　　○黄严滩夜泊怀木父少文茂倩 

　　落帆遵枉渚荡楫信微风树密方舟隐洲回曲岸通薄云巾翠巘残雨阁丹枫相望遥遥夕含情谁与同夷猷穷眺听引领极青苹山影暮愁客溪光清荡人赭林花气合选树鸟啼新裴亹残晖色无媒寄所亲 

　　○寄程仲权时仲权客楚中有悲愤诗见示 

　　萧瑟气悲哉登高宋玉哀无情江汉水有限古今才裘马雄心改风尘老病催楚天寒雨夜旅梦好归来 

　　○崔姬馆同程康伯宴集 

　　春风动帘额春思荡琴心残雪妆梅浅晴波着柳深楚腰宜艳舞吴会合繁音莫待伤离夜双尊谁与斟 

　　○崔馆送客之夷陵 

　　别酒若为醺离歌耐可闻衔悲向湘水流恨托巫云烟云梦何极江天望不分知君断肠处猿树空氛氲 

　　○雨中策马至宜城县 

　　水国半烟雨楚天阴乍晴泥深征马涩云重去鸥明望远心俱折登危骨屡惊垂鞭欲有问失喜见孤城 

　　○汉口三首 

　　寒郭晨光里轻烟水国浮榜歌江夏酒商女洞庭舟远浪凫矶小寒花雉堞幽归心与羁思眺听独迟留 
　　楚山连百粤江汉合沅湘川岳雄图在风云伯业荒皇风天共远圣世日重光憔悴依刘客登楼一望乡 
　　登薠聊极目不独畏途难沙树先秋落江湍未夕寒舟人喧客枕舍长厌儒冠望远凭何寄凉风折紫兰 

　　○雨 

　　芳樾窅沉沉晨光皛复阴低云拂远水疏雨响高林哀乐伤中岁艰虞损壮心闭关人事绝自觉酒杯深 

　　○赋得寒夜闻霜 

　　金气淬霜清寒钟应律鸣轧云浮远水呼月上层城景霁飞音厉檐虚试簴轻南楼吹笛罢复和捣衣声 

　　○晓 

　　晓霁宜羣动禽声亦自春闲身方属我物候复催人潭影吞芳树苹光写素鳞不须鉏气色野老得予真 

　　○夜 

　　寂历憺忘寐抽书坐夜阑雨深歹烛暗虫响古堂寒余日能相假清尊幸自宽角巾丛竹下细酌老江干 

　　○神乐观 

　　珠殿窅沉沉瑶阶九曲深矞云?畤气丛桧紫坛阴一代兴王迹千秋过客心五茎无复奏风籁送遗音 

　　○至日别陈柴中并简高行之将军时予将有庐江之役 

　　薄游庐子国惜别谢公亭落日悬江树钟山虚翠屏愁添南至日迹散向晨星为语云中守清时讳勒铭 

　　○刘别程泰冲 

　　腊残频送客日暮独愁予莱尔同羁旅时能问索居晚躭庾信句少薄计然书明发庐江道清霜满鹿车 

　　○送王文学偕同里黎孝廉之京口访弟 

　　嗟君仍卧疾行役复它乡石友谈枌社山童捡药囊旅愁生白发客路逼青阳扬子江边渡相求有鴈行 

　　○同蔡驾部蔡民部宴集到彼庵座客有吹箫者时携古搨欣赏赋得三首 

　　仙曹休??术暇出郭问禅栖苑树鸡围寂城云雉堞齐闻歌莺欲下仰秣马频嘶桃李春风夜须防过客迷 
　　宰官初并驾居士旧开林斜日含春溜寒霏重夕阴众香来法供七宝合潮音树杪青山色悠然吏隐心 
　　凤吹窅泠泠烟光竹外青地疑邀笛步泉试品茶经内史来禽帖华阳瘗鹤铭焚香共清赏缥酒易为醒 

　　○客王长公无漏园杂言十首呈次公圭叔方伯暨诸郎伯夑伯度伯绳 

　　水部藏书处歌锺感昔游芳兰犹十步遗草巳千秋远树春天绿寒江日夜流风期寄冥漠长啸一登楼 
　　锦石交文甃银床引碧梧花明时罥蝶柳暗欲藏乌月白梁间榻烟青竹里厨五浆知巳馈况复荐雕胡 
　　霁日摇芳蕙条风泛落默林香熏晚酌野色上春台南阮多名士西园尽上才题诗坐空翠片月渡江来 
　　江左神明冑乌衣此代兴世随金马直人拟玉壶氷勋业无前烈禅宗最上乘焚香披毳衲得似罽宾僧 
　　王氏三珠树天台五色霞蟠根自僊窟含藻掞天葩吐凤窥?草来禽搨白麻谁能华顶去且及宴桃花 
