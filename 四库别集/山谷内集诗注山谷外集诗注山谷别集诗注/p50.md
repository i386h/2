<!-- { "loadSidebar": true } -->
　　仕宦初不因人富贵方来逼身【上句言其自树立刘禹锡连州谢表曰出身入仕并不因人下句用谢安恐不免富贵之意僧贯休与钱镠诗曰贵逼身来不自由】要是出羣拔萃乃成威凤祥麟【孟子公孙丑篇有若曰麒麟之于走兽鳯凰之于飞鸟类也圣人之于民亦类也出于其类拔乎其萃自生民以来未有盛于孔子也汉书宣帝纪诏曰威鳯为寳注云鳯之有威仪者左传哀公十四年注曰麟者仁兽王者之嘉瑞退之获麟觧曰麟之为灵妇人小子皆知其为祥也】向候赋我菁莪何敢当不类歌【向以教育之意望于山谷诗曰菁菁者莪乐育材也左传晋候曰歌诗必类齐髙厚之诗不类】顾我乃山林士看君取将相科【汉书王吉传赞曰山林之士往而不能反王沂公言行録云公为参政或议以进士登科择堂吏公曰我朝设此科为之将相科岂当屈以趋走吏耶众皆叹服而止】
　　覆却万方无准安排一字有神【言不为物役诗思乃凝于神也庄子曰视舟之覆犹其车却也覆却万方陈乎前而不得入其舍文选陆佐公漏刻铭曰盈缩之度无准前辈诗曰吟安一个字老杜诗下笔如有神】更能识诗家病方是我眼中人【李淑诗苑类格云梁沈约曰诗病有八一平头二上尾三蜂腰四鹤膝五大韵六小韵七旁纽八正纽此借用文选陆士龙答张士然云感念桑梓域髣髴眼中人老杜王司直短歌行曰青眼髙歌望吾子眼中之人吾老矣丁晋公曰水底日为天上日杨公应口曰眼中人是面前人】
　　覔句真成小技知音定须絶【覔句见前注老杜诗文章一小技于道未为尊絶见前注】景公有马千驷伯夷垂名万年【事见鲁论葢期之以逺者大者】
　　蚁蝶图
　　胡蝶双飞得意偶然毕命网罗羣蚁争收坠翼策勲归去南柯【此篇盖有所属陆防蠹化曰橘之蠹蜕为胡蝶翩旋轩虚曵飏粉拂甚可爱也须臾犯蟊网而胶之引丝环纒人甚怜不可觧而纵矣文选七启曰公叔毕命于西秦策勲及南柯并见前注】
　　谢胡藏之送栗巤尾画维摩二首
　　貂尾珍材可笔虎头墨妙疑神【后汉书舆服志曰武冠貂尾为饰注引应劭汉官仪曰貂内劲悍而外温润老杜诗虎头金粟影神妙独难忘谓顾恺之所画维摩也庄子曰用志不分乃凝于神东坡尝言古本凝作疑】颇知君尘外物真是我眼中人【分属前两句选诗肃此尘外轸晋书王戎传曰王衍如瑶林琼树自然是风尘表物眼中人见前注】
　　丹青貌金粟影毛物宜管城公【扬子丹青初则炳乆则渝老杜有丹青引又诗画工如山貎不同金粟影见前注文选头陁寺碑李善注发迹经曰浄名大士是往古金粟如来又按祖庭事苑曰十门辨惑论云维摩是金粟如来吉藏法师谓出思惟三昧经自云未见其本今据诸经目録无此经名周礼曰其动物宜毛物管城公见前注】只今为君落笔他日聼我谈空【亦分属上两句文选北山移文云谈空空于释部刘梦得诗与师相见便谈空】
　　次韵向和卿行松滋县与邹天锡夜语南极亭二首
　　雪泥滑滑到山郭提壶劝沽亦不恶林中觧道不如归家人应念思归乐【梅圣俞四禽言曰泥滑滑苦竹冈雨潇潇马上郎提壶子规并见前注乐天诗曰山中不栖鸟半夜声嘤嘤似道思归乐行人掩泣聼陶岳零陵记曰思归乐状如鸠而惨色三月则鸣其音云不如归去】
　　冲风冲雨走七县唯有白鸥盟未寒【退之诗不冲风雨即冲埃寒盟见前注】坐中更得江南客开尽南窻借月看【郑谷诗坐中亦有江南客莫向春风唱鹧鸪孟郊诗征文北山外借月南楼中】
　　戏荅荆州王充道烹茶四首【旧本云居士酒徒不喜茗饮故多戏句】
　　三径虽锄客自稀醉乡安稳更何之老翁更把春风椀灵府清寒要作诗【老杜诗草茅无径欲教锄又诗幕下郎官安稳无又诗舍此复何之灵府谓心也见前注退之李花诗曰清寒莹骨肝胆醒一生思虑无由邪】
　　茗椀难加酒椀醇暂时扶起借糟人何须忍垢不濯足苦学梁州隂子春【茗椀见前注世説江卢奴直唤人取酒自饮一椀老杜诗间道暂时人晋书刘伶传酒徳颂曰枕麴借糟充道不喜茗饮无从洗濯尘昏故以阴子春戏之按南史阴子春传身服垢污脚数年一洗言毎洗则失财败事云在梁州以洗足致梁州败曹子建责躬诗表曰忍垢茍全则犯诗人胡顔之讥】
　　香从灵坚垄上发味自白石源中生为公唤觉荆州梦可待南柯一梦成【黄庭内景经曰鼻神玉垄字灵坚又曰呼吸元气以求仙朱鸟吐缩白石源盖言舌与齿也杜牧之诗三年一觉掦州梦赢得青楼薄幸名南柯见前注】
　　龙焙东风鱼眼汤个中即是白云乡更煎双井苍鹰爪始耐落花春日长【赵飞燕外传成帝曰不能效武皇帝求白云乡也春昼多睡故末句云尔王随诗一声啼鸟禁门静满池落花春日长】
　　中登岳阳楼望君山二首【岳阳楼即岳州城西门据图志经始于张燕公庆歴中滕宗谅谪守始加増饰规制宏敞】
　　投荒万死鬓毛斑生出瞿塘灔滪关未到江南先一笑岳阳楼上对君山【桞子厚诗曰万死投荒十二年老杜诗更忆鬓毛斑后汉斑超传上疏曰臣不敢望到酒泉郡但愿生入玉门关瞿塘峡灔滪堆在今防州灔滪即水经注所谓滛预石也冬出水二十余丈夏则没水经注又曰峡中有瞿塘黄龛二滩夏水洄洑沿泝所忌又曰洞庭湖中有君山湘君之所游处曰君山】
　　满川风独凭栏绾结湘娥十二鬟可惜不当湖水靣银山堆里看青山【山海经曰洞庭之山帝之二女居焉王逸注九歌曰尧二女娥皇女英随舜不及没于湘水之渚因为夫人按君山状如十二螺髻北梦琐言曰湘江北流至岳阳逹蜀江夏潦后蜀江涨势髙遏住湘江让而退溢为洞庭湖凡数百里而君山宛在水中秋水归壑此山复居于陆惟一条湘川而已刘禹锡诗遥望洞庭山翠色白银盘里一青螺贯休诗五湖大浪如银山】
　　自巴陵略平江临湘入通城无日不雨至黄龙奉谒清禅师继而晚晴邂逅禅客戴道纯欵语作长句呈道纯
　　山行十日霑衣幕阜峯前对落晖【史记禹本纪曰山行乘撵礼记曰雨霑服失容则废説苑曰孺子不觉露之霑衣幕阜即黄龙山之别峯舆地广记曰在洪州武宁县东坡诗放鹤亭前送落晖】野水自添田水满晴鸠却唤鸠归【欧阳公诗陂田绕郭白水满又诗天雨止鸠呼妇归鸣且喜】灵源大士人天眼双塔老师诸佛机【惟清禅师自号灵源叟即双塔之法嗣已具赠郑交诗注初晦堂祖心禅师得法于黄龙山恵南南死塔于山中其后心亦葬南公塔东号双塔事具洪觉范僧寳传山谷常参问晦堂为之塔铭其于灵源待以师友常与徐师川书曰平生所见士大夫人品未有出此公之右者传灯録灵树如敏禅师书一帖云人天眼目堂中上座盖谓云门文偃和尚也佛偈曰若人生百岁不善诸佛机未若生一日而得决了之】白髪苍顔重到此问君还是昔人非【欧阳公醉翁亭记曰苍顔白髪頺然其间者太守醉也肇法师物不迁论云梵志出家白首而归邻人见之曰昔人尚存乎梵志曰吾犹昔人非昔人也邻人皆愕然所谓有力者负之而趋昧者不觉其斯人之谓欤】
　　题徐氏书院【元注云徳占羡鱼亭故基也徐禧字徳占洪州分宁人娶山谷从妹】
　　学书但学溪老鹅读书可观樵父歌【言不必作功名之想也山谷旧有诗云驾鹅引颈回似我胷中字右军数能来不为口腹事樵父歌谓负薪能谈王道老杜诗夷歌是处起渔樵】紫髯将军不复见空余岩桂緑婆娑【紫髯借用孙权事岩桂用淮南小山招隐事并见前注晋书殷仲文传顾大司马府中老槐树而叹曰此树婆娑无复生意按实録元豊五年禧以直龙图阁节制西师与沈括等城永乐夏人来攻城防禧与内侍李舜举转运使李稷皆死】
　　赠石敏若【石懋字敏若】
　　才似谪仙惟欠酒情如宋玉更逢秋相看领会一谈胜注目长江天际流【文选向秀思旧赋曰托运遇于领会注云领会理相防也老杜诗注目寒江依秋阁】
　　题胡逸老致虚庵
　　藏书万巻可教子遗金满籯常作灾【汉书韦贤传曰贤为丞相少子成以明经歴位至丞相故邹鲁谚曰遗子黄金满籯不如教子一经老子曰金玉满堂莫之能守富贵而骄自遗其咎】能与贫人共年谷必有明月生蚌胎【东观汉记梁商因年谷贵多有馁者辄令苍头以牛车致米盐菜钱于四城门外乞贫民不告主姓名庄子曰使物不疵疠而年谷熟蚌胎用韦诞事见前注】山随宴坐图画出水作夜窻风雨来观水观山皆得妙更将何物汚灵台【一作莫将世事侵两鬓小庵观静鎻灵台太白诗丹青画出是君山老杜诗飞阁卷帘图画里王介甫诗芭蕉一枕西窻复似当年水绕老子曰常无欲以观其妙灵台见前注】
　　题莲华寺
　　狂卒猝起金坑西胁从数百马百蹄【汉书谷永传曰将有骄臣悍妾醉酒狂悖卒起之败注卒读曰猝书曰胁从防治史记货殖传曰牧马二百蹄】所过州县不敢谁肩舆掳载三十妻【贾谊过秦论曰陈利兵而谁过注云问之为谁】伍生有胆无智畧谓河可冯虎可抟【退之诗臣有胆与气史记田叔传禇先生曰今取富人子又无智畧鲁论曰暴虎冯河死而无悔者吾不与也孟子曰冯妇善搏虎】身膏白刃浮屠前此乡父老至今怜【文选潘安仁关中诗曰周殉师令身膏氏斧老杜诗到今耆旧悲按汉书项籍传曰楚人怜之至今】
　　冲向万载道中得逍遥观托宿遂戏题
　　逍遥近道边憇息慰惫懑晴晖时晦明谑语谐谠论【道邉见前注老杜诗平生憇息地韵书懑与闷同东都赋曰谠言宏説李善注引字林曰谠羙言也音党】草莱荒防茏室屋壅尘坌【汉书晁错传曰草木防茏枝叶茂按韵书云坌尘也蒲闷反法华经云粪土尘坌秽汚不净】仆僮侍偪侧泾渭清浊混【子虚赋曰偪侧泌瀄注云相追也老杜诗有偪仄行又诗浊泾清渭何当分】
　　题竹尊者轩
　　平生脊骨硬如鐡听风聼雨随宜説【传灯録岩头云徳山老人一条脊骨硬如鐡拗不折于唱教门中犹较些子法华经曰诸佛随宜説法意趣难觧王建宫词曰聼风聼雨作霓裳】百尺竿头放歩行更向脚跟参一节【传灯録长沙景岑禅师偈曰百丈竿头不动人然得入未为真百丈竿头须进歩十方世界是全身沙传曰老和尚脚跟犹未防地丛林举前人一叚语谓之一则一节与一则同竹尊者当是竹根形状如此】
　　送宻老住五峯【宻老盖法昌之嗣】
