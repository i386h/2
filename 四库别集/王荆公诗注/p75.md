<!-- { "loadSidebar": true } -->
　　奸防纷纷不为明有心天下共无成空令执笔螭头者日记君臣口舌争【言文宗优柔不断知奸而不能去知善而不能任虽有求治之意均于旡成而巳日记君臣口舌争者与郑覃陈夷行辈论说皆是○杜诗金炉香动螭头暗○唐百官志门下省起居郎二人从六品上掌录天子起居法度天子御正殿则郎居左舍人居右有命俯陛以听退而书之季终以授史官贞观初以给谏兼知起居注或知起居事毎仗下议事郎一人执笔记録于前史官随之其后复置舍人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆即防处时号螭头及许敬宗李义府为相奏请多畏人知命郎舍人对仗承防仗下与百官偕出开元初复诏修史官非供奉者皆随仗入位于郎舍人之次李林甫专权又废太和九年诏入阁日郎舍人具纸笔立螭头下复贞观故事太和文宗初元之号次年即改为开成云】
　　寄和甫【和甫调池掾未赴唐公介为并州辟为总管司管勾机宜文字诗言并州九月寒当是在幕府时】
　　水村悲喜坼书看【杜牧诗此信的应中路得乱山何处坼书看】闻道并州九月寒【韩偓诗戍旂青草接榆闗雨里并州四月寒】忆得此时花更好举家怜汝不同盘【王摩诘九日忆山东兄弟诗遥知兄弟登高处遍挿茱萸少一人公诗即此意】
　　别和父赴南徐
　　都城落日马萧萧雨压春风暗栁条【卢纶诗垂杨不动雨纷纷锦帐胡缾争送军垂杨不动即雨压春风之意】天际归艎那可望只将心寄海门潮【谢朓牋雅侍清江可望归艎于春渚】
　　寄茶与和甫【和甫绍圣二年以资殿自雍移并介父亡久矣此诗所寄亦其在幕府时】
　　防绛缝囊海上舟月团苍润紫烟浮【贡茶自闽来京师故云海上舟○欧公云景祐以后双井渐盛囊以红纱然不过一二两以常茶十数斤养之用避暑湿之气逺出日注上此言草茶非今赐茶也○卢仝茶歌手阅月团三百片坡诗独携天上小团月】集英殿里春风晚分到并门想麦秋【月令孟夏麦秋至】
　　寄茶与平父
　　碧月团团堕九天封题寄与洛中仙【碧或作壁义尤长○杨嗣复谢人寄新茶诗石上生芽二月中防山顾渚莫争雄封题寄与杨司马应为前衔是相公】石城试水宜频啜金谷看花莫漫煎【石城言石头城下水在建康事见上注对花啜茶见戏蒋頴叔注】
　　戏长安岭石
　　附巘凭崖岂易跻无心应合与云齐横身势欲填沧海肯为行人惜马蹄【隋人虞茂石诗徒然抱贞介填海意谁知○精卫以石填海言精诚之至○张谓诗共许寻鸡足谁能惜马蹄又杜诗平生为幽兴未惜马蹄遥】
　　代荅
　　破车伤马亦天成所托虽高岂自营四海不无容足地行人何事此中行【李白诗马足蹶侧石车轮摧高冈公诗旨亦如张忠定自賛则违众崖不利物云○此诗殆亦自况可见公之自与素高不防浮言之意】
　　促织
　　金屏翠幔与秋宜得此年年醉不知【韩诗云窗雾阁事恍惚重重翠幔深金屛○古诗长安醉眠客岂知秋鴈来即此意】秖向贫家促机杼防家能有一钩丝【唐张乔诗念尔无机自有情迎寒辛苦弄梭声椒房金屋何曽识偏向贫家壁下鸣○王建诗草虫促促机下啼两日催成一匹半】
　　腊享
　　明星惨澹月参差万窍含风各自悲【李义山诗芭蕉不展丁香结同向春风各自愁】人散庙门灯火尽却寻残梦独多时【曹松诗望山吟过日伴鹤立多时又崔橹诗向人如诉雨多时】










　　王荆公诗注卷四十六
　　钦定四库全书
　　王荆公诗注卷四十七
　　宋　李壁　撰
　　律诗
　　杏花
　　垂杨一迳紫苔封【唐任珪戏郡守诗入门堪笑复堪怜三径苔封一钓船○包结诗积雪封苔径多年亚石松】人语萧萧院落中独有杏花如唤客倚墙斜日数枝红【欧公词莺啼宴席似留人花出墙头如有意】
　　城东寺菊
　　黄花漠漠弄秋晖无数蜜蜂花上飞不忍独醒辜尔去慇懃为折一枝归【郑谷菊诗节去蜂愁蝶不知晓庭还绕折残枝唐人玉蕊花诗应共羣仙鬬百草独来偷折一枝归又薛能诗立马烦君折一枝】
　　拒霜花【即芙蓉】
　　落尽羣花独自芳红英浑欲拒严霜开元天子千秋节戚里人家缀露囊【宋景文诗繁霜不可拒谨勿爱虗名宋自注云俗名拒霜其实逢霜即悴矣○坡诗唤作拒霜浑未称细思却是最宜霜○唐以前帝王生日不置节名隋文六月十三日生诏天下为武文皇帝防屠宰至明皇始以八月五日诞辰为千秋节开燕上夀王家戚里贡献金镜士庶结承露丝囊等物相遗○小杜过勤政楼诗千秋佳节空名在承露丝囊世巳无】
　　燕
　　处处定知秋后别年年常【一作长】向社前逢行藏似【一作自】欲追时节岂是人间不见容【章孝标诗旧垒危巢泥巳落今年故向社前归少皥时鸟司分者也○传咸燕赋云随时宜以行蔵似君子之出处○韩诗双双归蛰燕则燕之归特蛰于土中耳沈存中论此最详】
　　吐绶鸡
　　樊笼寄食老低摧组丽深藏肯自媒天日清明聊一吐儿童初见互惊猜【韩信寄食漂母○欧公鹤诗樊笼毛羽日低摧○刘禹锡有吐绶鸟诗湖烟始开山日髙迎风吐绶盘花绦○栁子厚荅韦中立书仆往闻庸蜀之南少日日出则犬吠此诗意亦类栁疑公自况终以议变法者为非○崔豹古今注云吐绶鸟一名功曹○酉阳杂俎鱼复县南山有鸟大如鸲鹆羽色多黑杂以黄白头颊似雉有时吐物长数寸丹采彪炳形色类绶因名为吐绶鸟又食必蓄嗉臆前大如斗虑触其嗉行毎逺草木故一名避株鸟○倦防杂録云真珠鸡生防峡山中畜之甚驯其羽毛有白圎防故号真珠鸡又名吐绶鸡生而反哺亦名孝雉毎至春夏之交景气和暖颔下出绶帯至尺余红碧鲜然头有翠角双立良久悉敛于嗉下披其毛不复见或有死者割其头臆间亦无所覩○苕溪渔隐曰广右闽中亦有吐绶鸡余在一处见人家多飬之不独巴峡中有】
　　黄鹂
　　野花吐尽竹姢娟【杜甫竹诗雨洗姢姢浄又美花多映竹好鸟不归山】尚有黄鹂最可怜娅姹不知缘底事背人飞过北山前【说文曰离黄仓庚也鸣即蚕生诗义疏或谓之黄栗留齐人谓之搏黍闗西谓之黄鸟子美闻莺诗娅姹人家小女儿半啼半语隔花枝○杜甫鴈诗一一背人飞○又项斯诗动水花连影逢人鸟背飞】
　　蝶
　　翅轻于粉薄于缯长被花牵不自胜【张子野诗懒同胡蝶为春忙】若信庄周尚非我岂能投死为韩凭【荘周事巳见古诗○岭表録异云韩朋鸟者乃鳬鹥之类雌雄为双飞泛溪浦水禽中鸂鶒鸳鸯防防岭北皆有之唯韩朋鸟未之见也按干寳搜神记云大夫韩朋其妻美好康王夺之朋怨王囚之朋遂自杀妻乃隂腐其衣王与之登台自投台下左右捉衣衣不胜手遗书于帯曰愿以尸还韩氏而合葬王怒令埋之两相望经宿忽见有梓木生二冢之上根交于下枝连其上又有鸟如鸳鸯常栖其树朝暮悲鸣南人谓此禽即韩朋夫妇之精魄故以韩氏名之韩朋一云韩凭○李义山絶句青陵台畔日光斜万古真魂倚暮霞莫许韩朋为蛱蝶等闲飞上别枝花】
　　暮春
　　无限残红着地飞谿头烟树翠相围杨花独得东风意相逐晴空去不归【退之落花诗已分将身着地飞又杨栁诗摆撼春风祗欲飞温庭筠诗芍药蔷薇语早梅不知谁是艳阳才今朝领得东风意不复饶君雪里开隋炀帝侯夫人诗妆成多自恨梦好却成悲不及杨花意春来到处飞】
　　真州东园作【欧公尝为许元作记即此处】
　　十年厯遍人间事【张良传愿弃人间事】却绕新花认故丛【杜诗药残他日里花发去年丛】南北此身知几日山川长在泪痕中
　　过皖口【皖口在舒州】
　　皖城西去百重山陈迹今埋杳霭间【公尝倅舒州故言陈迹】白发行藏空自感春风江水照衰顔
　　发粟至石陂寺
　　蓦水穿山近更赊【唐李陟诗望水寻山二里余竹林斜到地仙居】三更燃火饭僧家乘田有秩难逃责从事虽勤敢叹嗟【孟子孔子尝为乘田矣介甫时为鄞县发粟救民故借用乗田事】
　　别皖口
　　浮烟漠漠细沙平飞雨溅溅嫩水生【嫰水见至开元僧舍注】异日不知来照影更添华髪几千茎【白诗重重照水看容发不见朱顔见白丝失却少年无覔处泥他湖水欲何为牧之诗弄溪终日到黄昏照数秋来白髪根】
　　别灊皖二山
　　乡垒新恩借旧朱欲辞灊皖更踌躇【二山在舒州灊山即天柱山皖山即皖公山】攅峯列岫争讥我饱食频【一作穷】年报礼虚【杜牧之诗喜抛新锦帐荣借旧朱衣○按公舒倅满即入馆后四年方为常州此云别灊皖当考北山移文列壑争讥攅峰竦诮○报礼字见别注】
　　舒州被召试不赴偶书
　　戴盆难与望天兼自笑虚名亦自嫌槁壤太牢俱有味可能蚯蚓独清亷【司马迁书戴盆何以望天○第五伦传明帝戒外戚苦身待士不如为国戴盆望天事不两施○小杜诗如今归不得自戴望天盆】
　　舟过长芦【长芦属仪真】
　　木落草揺洲渚昏泊船深闭雨中门【韦荘诗雨打梨花深闭门此谓船门】回灯秪欲寻归梦儿女纷纷强笑言【岑参诗孤灯燃客梦寒杵乡愁】
　　金山寺三首
　　北檝南樯泊四垂共怜金碧烂参差孤根万丈沧波底除却蛟龙世不知【东坡松诗根到九泉无曲处世间惟有蛰龙知余少年过山间一老僧为余言韩蕲王尝选军中善没者于三门下渊潭最深处遣入水视有何物没者骇叫腾出云有一大龙抱山足而戏】
　　其二
　　波澜荡沃乾坤大【少陵洞庭湖诗纳纳乾坤大】气象包藏水石闲秪有此中宜旷望谁令天作海门山【诗周颂天作高山注作生也○乐天诗况有虗白亭坐见海门山○李白诗刬却君山好平铺湘水流亦此意】
　　其三
　　天日苍茫海气深每来高处一登临丹楼碧阁皆时事只有江山古到今【言楼阁兴壊系于一时不同江山久存也】
　　泊姚江【寰宇志余姚江在县五十步濶四十丈入明州】
　　山如碧浪翻江去水似青天照眼明唤取仙人来住此莫教辛苦上层城【太白诗下视千万峰峰头如浪起○栁诗洞庭春去水如天杜诗春水船如天上坐○淮南子昆仑山上有层城高万一千里】
　　防钟山
　　两山松栎暗朱藤【云南记曰云南山出藤其色如朱小者以为马防大者以为拄杖恐所在山谷皆有不必出云南○白乐天有朱藤杖诗】一水中间胜武陵【言景过于武陵之桃源】午梵隔云知有寺夕阳归去不逢僧【古诗但闻烟外钟不见烟中寺又参寥子诗隔林彷佛闻机杼知有人家住翠微○崔峒诗客寻朝磬食僧背夕阳归○杜牧之老僧诗日暮千峰里不知何处归】
　　龙泉寺石井二首【建康志无龙泉寺而临汝志长安乡有龙泉院岂即此寺邪或在南康也○信州亦有龙泉院在玉山县】
