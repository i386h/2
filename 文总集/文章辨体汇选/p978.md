<!-- { "loadSidebar": true } -->
　　唐代宗永泰元年仆固懐恩诱回纥吐蕃杂入冦下诏亲征鱼朝恩欲奉代宗幸河中以避吐蕃恐羣臣议论不一百官入朝朝恩从禁军操白刃宣言曰吐蕃数犯郊畿车驾欲幸河中何如公卿皆错愕不知所对有刘给事者独出班抗声曰敇使反耶今屯军如云不戮力扞冦而遽欲胁天子弃宗庙而去非反而何朝恩惊沮而退事遂寝刘给事当仓卒之顷而能抗辞以折权幸使之惊沮真大丈夫哉视当时之公卿闭口错愕者诚可羞也惜乎史失其名不知为谁千古之恨扬雄曰齐鲁有大臣二人而史失其名笺杜诗者谓黄四娘者独何人哉因此以托不朽世间幸不幸类如此刘给事者言存而名泯其幸欤不幸欤

　　记徐元张旺史整【胡广】

　　绍兴十九年冬完颜亮戕其主亶明年营都燕山二十九年治汴京渐谋南侵三十年春东海民徐元张旺史整共起义师以帛书求援于宋宋守盟约不敢报元等婴城半年虏师水陆夹攻破之诛戮极其惨酷亮由是益疑宋得中原心决策入冦起蕃汉兵二十七万傔人不预焉仿唐制分二十七军明年自将巡洛至洛遣髙景山王全来求衅此周益公文集所载而宋史记不见陈桱通鉴续编载金东海民张旺作乱使徐文率舟师平之尝慨宋失中原忠义之士婴城固守力竭城陷并遭屠戮者何限如徐元张旺史整之徒志本为宋乃不能救又不得一书于史以见其起义之忠而乃书曰金民作乱使千古之下负寃受抑何由获伸桱之书法大抵若此有不可凭要当以益公所记为定因表着其事以雪元辈之枉

　　书某节妇事【李东阳】

　　南京有节妇某氏年可二十丧其夫鞠二子以居二子既长俾事生业不克办则相与为游荡日以渐困朝夕弗能继则相与为矫旨又弗继计无所于出乃谋称其母为寡姊求富商嫁之绐商曰吾姊义不嫁吾辈强之然尚弗慊必预具舟楫俟其登即解缆以行商从之二子又绐其母曰吾父之存贫不能自活有一商者赒恤之以有今日今其人以家属至此幸一往谢之妇不可恳之至再乃登舟二子送入舟一子先跃于岸一继之而舟已逺数十步矣妇呼其二子不应方讶之商曰此汝二弟谓汝已许嫁我又何顾为妇始悟其绐已也即解颜强笑语应之私念有刘公庙者京俗最信以为能祸福人则谬曰吾身已从子矣无所复恤矣惟吾夫之存吾有誓欲于兹庙有所报谢幸为我具鸡酒我愿毕当不至家而往无遗恨矣商亦从之比至庙妇把商袂呼于众曰儿子鬻母此贼与通谋诸保甲能为我白之官乎于是诸保甲忿而执之又执其二子皆伏法予闻诸张都宪公实云
　　论曰尝谓徳义人心所同若彼二凶者其变也妇之节固无俟论顾其始觉也若稍露棱节必不见释身死无所惜其何以泄忿郁而暴其奸凶顾一转盻间而念虑顿改含苦茹愤深自晦匿不惟不丧其守又卒伸其所欲为较之居常处顺熟思而素定者其难尤甚盖有烈丈夫之风焉世固有抱徳执义而浅见狭量成其小而忘其大者予未尝不备责而痛惜之因録其事以纪事变且告夫知好徳者

　　夏原吉传録【王鏊】

　　洪武三十一年升户部右侍郎太宗入转户部左侍郎旋进尚书凡贡赋役制悉命详定两浙大水命公往治且命都御史俞某赍水利集赐之徧询故老水之源委时役兵民数万抚恤之人人尽力布衣徒步昼夜经画目为之赤盛暑或持盖至曰众赤体暴日中吾何忍求凉决壅滞修堤浦浚沟洫治桥梁导水入海水不为患又奏发粟万余石以赈饥给牛具种子与贫民呉人懐之姚广孝还自浙西上首询公广孝曰夏某古之遗爱也召还掌部事请裁冗食平赋役均出入勿使势要种塩以妨商贾勿使富贵専钱以沮贸易禁包揽侵欺之弊清仓场广屯种皆立定规初建北京宫殿采木运饷者命公出巡视给以锦衣官校四十人律罪怠事者公登车即谕官吏军民各虔乃事吾将出巡盖恐犯者众也人人感恱而事集八年亲征北塞命辅导皇孙留守北京兼掌行在六部都察院大理寺事谕之曰朕以房玄龄委卿卿其尽心辅导时京邑诸司草创公每旦入朝独近扆前叅决机务退至政事堂郎官御史抱案盈庭公口应手判不动声色北奏行在南启东宫京师肃然七月驾回北京公见便殿曰卿辅皇孙居守事妥民安叅决机务咸当朕心公曰陛下之训皇太孙遵行之臣何功之有翊日上谕羣臣曰夏某辅导皇孙今之周公也十九年三殿灾公言爱民所以敬天也乞蠲逋负及刍粮采办金银课程优恤流移以回天意从之诏求直言言者多云建都北京不便主事萧仪言之尤峻上怒诛之时科道亦云不当轻去金陵上曰方迁都时吾与大臣宻议数月而行言者因劾大臣上命言官与大臣俱跪午门前对辩都御史陈言科道皆白面书生不知大计上命左右至午门前问众皆啐骂言官公独奏曰御史给事职当言路且应诏陈言臣等备员大臣不能恊赞大议臣等之罪也上恱两宥之交趾平上问公升赏孰便公对以赏费于一时有限升费于后日无穷乃升首功余皆班赉西域法王来朝上将亲劳之公曰彼慕化而来宜示以君臣之礼且上如是下必有甚焉上曰尔欲效韩愈耶他日法王见便殿上命公拜公曰王臣虽微加于诸侯之上况夷狄乎臣恐一屈膝有辱天子臣死不敢奉诏上笑曰卿过侍郎杨勉之拜狝猴逺矣山东妖人唐赛儿党三千余人至公入奏曰诸所俘俱平人悉原之众遮道呼公生我公叱曰朝廷之恩我何与焉汉庶人逆谋既彰上疑长沙有通谋者公曰谋出于彼他人何与臣敢以百口保之十九年议亲征北塞羣臣无敢谏者公曰我受国厚恩不可不死争约尚书方宾同谏曰公但来吾自言之入叩头言频年师出无功军马储积十丧八九况今灾眚屡作内外俱疲圣体少安逺涉风沙诚未便上怒乃命公整边储于口北宾惧自缢遂并籍归家命锦衣官立取公回至则方起厫理储锦衣促之公曰姑竢毕此不然恐有侵死吾安知不以累公及至上问北征得失公对如初歴言自古不勤逺畧之意命系于内官监皇太孙屡请赦之上命中使觇之因问上待公厚今系之暴亦有怨乎公曰风雨霜露无非教也何敢怨上意颇解犹系之驾至榆木川不豫顾左右曰夏原吉爱我八月讣至仁宗时为皇太子亲临系所公趋出皇太子立中庭泣曰杨荣报父皇已宾天矣公伏地哭不能起上命卿可出视事公曰先帝罪人未闻遗诏何敢出驾回命赐御厨馔咨以国事公言方今民力竭于东南戎伍疲于漕运宜幸南京少苏民困上曰朕意亦然复以诏条事宜访公公请赈饥寛负省赋役罢西洋寳船云南交趾采金寳香料各处关办金银课程每朝罢必呼公等二三大臣近御座前或随至便殿面决机务凡内外诸司所进章奏命拟旨多云某部知道或以问公公曰予夺之柄非臣下所敢専故付之六部定其可否复取上裁则事有所分而权不下移也交趾请降廷议疑其诈也更欲兴兵讨之公曰兵疲矣譬如痈伏于身未溃则忧不测已溃则宜进平和之剂俟血气调和自愈若惟毒之攻心腹内虚复生他患不若因其请降许其复国自新二杨议亦同遂偃兵息民天下赖之

　　蟂矶纪事【王宗圣】

　　王子曰登蟂矶者取诸江上孤岑风景清絶而往事是非姑寘之云昔刘备为荆州牧治公安孙权惮之献妹固好及备西权请归妹备定益州时孙夫人还吴已十载羣下劝之纳刘瑁妻为夫人后进为王后皇后尊为太后皆瑁妻吴氏盖孙在刘仅五稔先主后主即位推尊俱不之及其称夫人仍牧夫人是已权始谋诸内将于闺闼之内甘心备焉不可而迎归事成孙夫人舟及矶且近建业自喟不忍见兄遂没于矶则其死在备之先其即位也曷不加尊而表之乎或谓省母过滦江闻昭烈崩哀殒塟此山则其死在备之后禅之即位又曷不推尊而表之乎若权母以已丑崩昭烈以壬寅崩谓壬寅省母归则其所省者非既卒之母耶归妹在辛卯省母在壬寅岂归吴矣而又曷日返蜀耶要皆不经之言无足辨者使孙果为刘而死则其轰轰然贞心姱节可垂后世而烈穆二后传未尝少及之何也独于穆皇后传附见孙夫人然及其还吴之因而不及其死刘之故彼所欲有甚于生是岂轻死者耶人知操为汉贼不知权为汉贼孙夫人之死为刘所以为汉质诸纲常权视妹愧死万万矣予是以惜陈寿之略于史也即寿铨叙或略而裴松之旁摭阙遗于此独遗之何也大都孙氏死事莫详意必有近似者是以国人义之俎豆血食厯宋元至于今我太祖平汉遡江次于矶龙袍香帛之贶政以其生直死灵而竒之也若夫雨旸愆期祝矶立应风涛怒惊往往委命必江之神也而神庙之丽江上抑流俗从夫人借以神其事耳矶头有蟂穴其矶絶类一小金山宜艺苑词人古今操觚者弗辍

　　茂边纪事【朱纨】

　　初诸君之征词为茂州叅将周继勲赠也纨以边隅学者不知四六之体乃戏为此而感时叙事不觉尽吐所懐内翰玉垒王子见之节去首尾为全胜楼记入威茂志愚意记体非似且不欲泯其颠末因稍増定为茂边纪事
