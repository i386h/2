<!-- { "loadSidebar": true } -->
　　武吏以材勇进以功力赏古之制也方天下无事兵革不试则汝武吏安得自効以取赏哉然内外之职嵗月之劳亦不可遗也今允元最状旣应陟法其增秩一等以明劝羣吏
　　屯田员外郎王衮可都官员外郎太常博士杜保
　　衡可屯田员外郎　　　　　　沈文通
　　朝廷治定士大夫幸当其时而进于位以周旋乎太平之政岂非休哉然患常生乎久安而因循苟简之弊不能无也在乎强勉而已矣诗曰夙夜匪懈书曰懋哉懋哉今有司弊三载之治故各増尔秩一等其各徃服祗我明训思有攸立母自致斁败
　　徐铎张崇翟思太学博士　　　　曾　巩
　　博士列于成均以讲教为任尔以经明选用徃服厥官盖尊其所闻以诱率学者汝之守也其尚钦哉
　　徐禧给事中　　　　　　　　　曾　巩
　　有事殿内之臣职在于平奏述详命令纠其违者而正之覆其是者而行之至于决狱官人条陈法式之事莫不当考察焉其任可谓重矣具官徐禧以材进拔典执邦宪兹用推择俾践厥位惟精敏不懈可以周阅读惟忠实不挠可以司论驳朕方观尔之效尔尚勉于厥修吴居厚京东转运副使吕孝廉可转运判官
　　曾　巩
　　朕进拔能吏以督视一路盖州县政令之举措公私货食之敛散莫不任焉得人之难攷择惟慎以尔干敏阅试惟旧用是分兹东部属以使事夫施于民者厚而刑罚清求于民者约而财用赡使德流泽通而风化辑扬以称朕忧悯元元而励精庶务之意尔其勉矣徃服训辞
　　王从伾知岢岚军　　　　　　　曾　巩
　　崇筑培垒本以辑治军旅及四方旣平而假守之臣实任民事列于有土之官矧岚谷并边寄属尤重尔以选择徃祗朕命夫能开示恩威以惠养吾人而怀附异俗则为善于其职尚思尔守无替训辞
　　崔象先等带御器械　　　　　　曾　巩
　　乗舆所在供御之物无一不备具者故铠甲弓矢属之以从者亦不去于侧非左右亲信恶足以任此哉尔给事惟旧宜就兹列益思祗恪以称厥官
　　尚书祠部员外郎知制诰直学士院孙洙可翰林
　　学士知制诰　　　　　　　　李清臣
　　以文辞为号令明谕朕志于天下者在制诰陈古今论得失裨朕之欲闻者在访议二者皆学士职之故于侍班为亲且贵以尔具官孙洙繇学术行谊显进有名于时博习坟史多识典故代予言训蔚然可观真秩禁林使与材称恩宠茂矣尔慎旃哉
　　刘永年充殿前都虞候燕逵充马军都虞候苖授
　　步军都虞候　　　　　　　　李清臣
　　左右虎贲之士与羽林彀骑材官蹶张皆天下拳勇之秀以严宿卫厉武节也旣命帅分总之而虞度兵计候司戎事亦统护之贵职岂轻任其人哉以尔官某威行军中名动疆外材称所付忠忘其私乃俾次迁以补督将之缺予命休显汝思报焉
　　翰林医官尚药奉御王永可依前尚药奉御直翰
　　林医官　　　　　　　　　　李清臣
　　凡方技有益于人者皆以备王官之一守而尔原诊察色称为明习稽勤序课迁尔之秩其益勉哉
　　中大夫守尚书右丞李清臣可太中大夫依前守
　　尚书右丞　　　　　　　　　王　震
　　朕初缵承大赉于天下虽汪洋之泽所被者广要以贵贱逺近为先后隆杀之节故吾政事之臣所以褒嘉者旣不敢后而致隆焉具官李清臣秉德含章将明宻勿先帝图任以贰政几弼予一人与有勤绩徽章爰锡禄秩有加进陟勲资益陪帝赋终审厥典尔则有辞惟予一人并受多福
　　朝奉郎苏轼可守礼部郎中　　　王　震
　　尔议论文章卓然名世而失职浸久所学未伸今兹命尔为郎以待不次之迁孔子曰如或知尔则何以哉维尔之才不患无位
　　朝散郎勾当京东排岸司胡及可依前官权发遣
　　开封府推官公事　　　　　　王　震
　　开封专理京师非有二辅乱其治也独僚属尽才则裕无事矣吾比不补其缺使得自择所宜顾以尔闻殆必如举徃其协乂咸底于休
　　通直郎河北西路提刑吕温卿可依前官充河北东路提刑奉议郎河北东路提刑吕仲甫可依
　　前官充河北西路提刑　　　　王　震
　　朕析河朔为两道而各置使者盖祥刑惟察非若财臣之欲周知而移用也揣权称事其任惟均易攸司咸祗厥守
　　通直郎著作佐郎丰稷可权发遣提举利州路刑
　　狱公事　　　　　　　　　　王　震
　　尔以儒学有闻而颇称澹黙试之莅事其殆不烦度此祥刑训于厥属若予钦恤尔则有辞
　　朝奉大夫少府少监吕希绩可权发遣颍州
　　王　震
　　今之郡守及唐刺史郎官出入之资也尔以选择入省故出得善州夫恺悌之政非文深吏所能成也唯尔懋哉务称吾意
　　朝奉郎行宗正寺主簿杨完可权知衢州
　　王　震
　　逺州刺史吾所加择顾尔以求得之知尔能成恺悌之政也虽然吾可谓体羣臣矣传曰体羣臣则士之报礼重尔可不勉哉
　　左藏库使赵谅可供备库使供备库副使王继恩卢昭用可并西京左藏库副使内殿崇班杨贵田珏张仅可并内殿承制　　　王　震
　　新城之役调卒于他道而在行者尔实总之部分严整弗怨弗咨于是劳还宜有宠慰率迁官秩各服恩荣皇侄右千牛卫将军士倞皇弟右千牛卫将军叔嫣可并右监门卫大将军　　　王　震
　　宗子无职事之劳而有考绩之法者亲亲之恩欲有加而无已也然非迪教饬身则弗应有司之格卫府之帅浸富贵矣徃其祗哉
　　朝请郎权发遣陜西运副叶康直可朝奉大夫再任承议郎权发遣陜西运副李察可朝奉郎再
　　任　　　　　　　　　　　　王　震
　　朕惟西土弗靖尔则在行靡征不从日月逾迈典护邦计实繄厥劳练达边机毋易尔旧宜加宠陟申即故封有功见知其説毋斁
　　故内殿崇班刘景男可奉职　　　王　震
　　有臣不难杀身以报国赏其可薄乎顾死者已矣殆禄其近属尚为之旌劝永惟乃父之忠劳尔是以有禄可不勉哉
　　朝请郎吴安度等故母广陵郡太夫人王氏可赠
　　荣国太夫人　　　　　　　　刘　攽
　　邦君之德具鹊巢驺虞之化孝子之思有凯风寒泉之感哀荣之典兼备爱敬之治维广追崇懿行奚恡光宠朝请郎吴安度等故母王氏辅佐君子挺幽闲之操宜其家室备均一之美遗芳未泯积庆方厚举集门风伯仲几乎万石疏恩郡治汤沐近于百邑爰因合宫之祀申锡漏泉之泽俾封成国仍付荣名防翟有光壤户知贵
　　殿中侍御史丰稷可右司谏　　　刘　攽
　　左廷之臣位下而望重者唯谏官而已为其得劘切人主纪纲国体也然非学足以达道其智足以周务见防而知著择善而有容亦安能称其事而宜其官哉以稷自居宪府绰有士誉名不虚传材实允副移珥笔之权当伏蒲之选谠言正色廼其素守吐刚茹柔毋愧前哲则我为知人尔号称职矣
　　皇叔祖保信军节度使宗隐男仲防等可并太子
　　右内率府副率　　　　　　　刘　攽
　　公族之子属近爱至未及有知膺受光宠非以祖庙之隆庆朝家之敦叙邪副率之贵是惟通籍勤身戒事以就长立
　　左藏库副使纯昱可权知廉州　　刘　攽
　　合浦之地古为珠官琦珍所聚掌握致富宜得廉吏为之守长且蛮蜑荒逺难驯易扰非夫武壮智畧不能镇服以是数者推择用汝祗莅恩宠益思善效
　　皇城使汉州刺史广南西路兵马钤辖张整等降
　　官添差监当　　　　　　　　刘　攽
　　中国之所以临抚戎蛮常以威位结服其心岂其夸于杀人见小利而起后害乎尔等咸以选擢见任边徼贪于首功轻肆翦戮无辜横死近二十人文书自营谩不以实覆案究极恻然伤嗟宜正典刑以慰遐僻差夺官秩用惩无状尚体寛恩思自悔咎
　　吏部侍郎胡宗愈可御史中丞　　刘　攽
　　权衡之于轻重绳墨之于曲直由其无私而素具是故应物而不贰朝廷风宪之任忠谠之士亦所以素具而待列位也命官之艰得人惟允具官胡宗愈秉心端直为学深厚粹然特达之姿渊如有容之度粤自润色纶省献纳琐闱副贰天官藻鉴多士绰有休誉举为称职是宜付中司之权寄执法之柄尔其修胸中之诚应方来之务有节于内则物无不察以义自处则动无不中称此茂恩着为显效
　　承议郎充秘阁校理权判登闻鼓院张舜民可通
　　判虢州　　　　　　　　　　刘　攽
　　前以御史言事不合朝廷优容直臣未尝备责故移位他局仍在毂下而舜民力自摧谢又以其多病及家婚娶求得自便天道从欲而有曲成吾何恡焉虢畧要郡倅贰维重祗服恩宠毋怠勤恪
　　太常少卿赵瞻可户部侍郎　　　苏　轼
　　理财正词禁民为非曰义先王之论理财也必继之以正词名正而言顺则财可得而理民可得而正自顷功利之臣言政而不及化言利而不及义中外纷然朕益厌之具官赵瞻明于吏事辅以经术忠义之节白首不衰爰自秩宗擢贰邦计将使四方之人知予以耆老旧德居此官者盖有盍彻之意焉
　　鲜于侁可太常少卿　　　　　　苏　轼
　　奉常之职非特以治郊庙之度服器之数而已国有大政事大议论必稽焉昔鲁秉周礼齐不敢谋而晏子太师折冲于樽爼之间国之典常君臣之名分上下守之有死不易则国安而民服朕选建卿士付之礼乐意在于此非我老成之人学足以通古才足以御今智足以应变彊足以守官深于经术达于人情其孰宜之诗不云乎彼其之子邦之司直徃修厥官无斁朕命
　　杨绘可知徐州　　　　　　　　　苏　轼
　　士有拙于谋身而巧于治民疎于防患而宻于虑国其自为计则过矣而朕何疾焉先帝龙兴首擢用尔置之台谏以直谅闻言虽无功效于今日简易轻信失之匪人坐废十年陶然自得诗人所谓岂悌君子者绘庶几焉彭城大邦吾股肱郡政成民悦朕不汝忘
　　扬王子孝骞等二人荆王子孝治等七人并逺州
　　团练使　　　　　　　　　　苏　轼
　　先皇帝笃兄弟之好以恩胜义不许二叔出居于外盖武王待周召之意太皇太后严朝廷之礼以义制恩始从其请出就外宅得孔子逺其子之意二圣不同同归于道可以为万世法朕奉侍两宫按行新第顾瞻怀思潸焉出涕昔汉明帝问东平王家何等为乐王言为善最乐帝大其言因送列侯印十九枚诸子年五嵗以上悉带之着之简防天下不以为私今王诸子性于忠孝渐于礼义自胜衣以上颀然皆有成人之风朕甚嘉之其各进一官以助其为善之乐尚勉之哉母忝乃父祖以为邦家光
　　吕公着妻鲁氏赠国夫人　　　　苏　轼
　　妇人之德如玉在渊虽不可见必形诸外视其夫有羔羊之直相其子有麟趾之仁则内德之茂从可知矣具官吕公着故妻鲁氏名臣之子元老之妇所资者深故志存乎仁所见者大故动协于礼环佩穆然闺门化之而降年不永禄不配德其改封大国正位小君庶几为女史之光非独慰其夫子而已
　　张恕将作监丞　　　　　　　　苏　轼
　　朕惟人材之难长育之无素事至而求有不可得是以访之元臣大老之家推择其子弟庶几似之以尔名臣之子笃学好礼敏于从政试之匠事以观其能尔克逺猷无忝乃父以称朕意
　　李承之知青州　　　　　　　　苏　轼
