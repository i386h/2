<!-- { "loadSidebar": true } -->
    是日，果命健苗缚两人进，掷之阶下，责曰：“无端而进艳妻，何故而为降将？悲词而间我戚好，危论以长彼寇仇。在汉逞奸，于苗流毒，可分割也，其立鞭之！”健卒将施楚，或报乐般还。呼使坐，问曰：“始王父子以鲜帅言，往家为吾连兵，王子何往哉？而吾帅为汉将所拘，殊无生望矣。故吾处置二囚以消其积懑。”般曰：“中途失吾子，当有神人招之，第不久自返，二囚从汉营来，将怂恿吾王以求富贵，兵戈之时，无赖人往往有此想，与其挞而诛之，无宁留其一，遣其一，能出鲜帅于厄，吾计未疏也。”憬然悟，命停鞭，问：“孰往汉营。致归鲜帅之辞？孰在吾营，坐激噩王之罪？”承曰：“我非苟活，请即归。”炜曰：“我实无能，愿为质。”遂留炜而遣承。还问乐般曰：“王其助我乎？”对曰：“彼自攻黔州，甘总帅来援，此一战也，成败之机决焉，求助之不暇而何乃助人也。”曰：“然则绝我乎？”对曰：“诸苗各不相顾，乃汉之利也，我无策而弃噩王，为他邦所不齿，王有雄心者，肯蹈我之覆辙，而视我为噩王乎？”曰：“勿助勿绝，吾能自守亦不惧，此时我兵畏汉将如真虎，彼视我兵为真羊，行就吞噬矣。能无惧乎？”般出所记童谣示云：

    当静当静，红花入靛青不定。火龙无明两目病，佩韦火人刃其颈，草长东门鱼骨净。

    谛审移时，乃曰：“青不定者。分明指吾不成为靛也。中二语不易解，草长东门，又似青青者仍旺矣。”般曰：“占繇惟左氏浮夸，乃至句描字绘，无不奇应，谣言何足深察？”且又有谣云：

    不默不默，鼓声声应泽国。九鸟还遭四熊食，亥土仍为卯木，报道黠奴休吐墨。”

    不解，般曰：“以愚测之，‘不默者’黑不大也。次句是其姓名，以下未详，末句似言黑未必吉，且旋归土也。”曰：“数已定矣，我虽无外援，亦当自为备。”一日承至，述司马季孙语，椰子之传王者，尚有山陵阵，俟其演完而吾不能破，便脱椰子归耳。大喜曰：“吾始者不宜过怯，能事遂忘，今汉将启之。其必鲜帅之大扬吾威矣。”乃出纸旗七，分苗兵为八门，而虚其一处，命般守内营，炜执戟侍左右，谓炜曰：“此阵不捷，汝亦自归。若汉兵败，论功以汝为首。”炜致谢。

    汉营见布阵奇诡，以告于正参。木兰及矩儿犷儿皆出视，正参曰：“八阵而少一旗何也？”木兰曰：“无旗处即是死门，山陵皆以水为根，此门水源所出，实生山陵，故以彼之生地，为我之死地。”矩儿曰：“然则弟先跃入，非置之死地而后生乎？”正参曰：“小将军神勇，必能先入此门，幸即卧地为伏，伺妖物之出，因而击之，阵自乱矣。”矩儿自去，木兰入休门，犷儿入惊门。呼乌一声，四天忽下黄雪，不见苗卒一人。雪中走碎珠，融结为山陵，汉兵皆没其内。矩儿所卧之地，其下蠕蠕动，两物有翅足无头目，初如箕，出地渐大，飞起作裂帛声。即发二矢连毙之，余不复起。木兰犷儿陷山中，俱诵解咒，仅以身出。立处无雪，复呼乌如前，有大雕如车轮下啄，将士头脑尽破，餐血髓焉。炜大惊，问曰：“王何术之神耶？”笑曰：“非真也！”探怀中出画雕将复放。炜出不意，抽戟刺其喉透之。倒地，状如青狼。术已破，雪山忽解，若土崩之声。汉兵鼓勇，歼苗卒过半，降者尚万余人，为首则噩王儿妇汕妮，为萨剌之妻，余皆红苗之人改衣甲者也。慕炜以逦首归献，犷儿虑其父不武，为汉兵所误及，变大乌，飞乐王侧伺之。果有飞矢蝗集，鼓翼扇之，矢堕地。般知乌异，跨之起，腾归汉营。矩儿呼曰：“弟可谓慈乌反哺也！”般见犷儿复其形，徐吟曰：

    汉将作仙苗作孽，天人骑鹤我骑乌。

    不曾翼子歌丰芑，自有家禽特地殊。

    木兰呼巨雷五，震鲜椰子于槛中，土兽之骨，殆同于煨□□矣。正参使常越以捷报总帅，上诸将功。总帅手书慰藉，兼调援兵云：

    天女之擒鲜妖，如东汉昆阳之战，戮长人巨毋霸矣。于此时束身归命，则杀之不祥，留之为患，诚使抚剿两途，俱不能尽善。正参激使为山陵之阵，而后贼之计蹙。吾之智长，无论我兵遂胜，即败矣，犹将复之。慕炜居其肘腋，获彼头颅，旷世奇功，惟丈夫所树立，不其伟哉。乐王父子，设谋宣力，虽韬发六丁之秘，遁穷五岳之形，恐未足以语此。三女饵妖，矩儿陷阵，与杜进士之履险，金军门之殁宁，皆生而与国俱荣，死不与苗同尽者也。苗妇汕妮，给事庆喜，合意守雌，免于夜哭。且虚号妇姑，必无勃溪矣。降苗万余人，再投而归汉，历艰辛，须就链达，可简其精壮数千，以实吾旅，余则安插江苗故寨，分用其尤统之，庶无反侧。夫青苗之役，吾将入告帝廷。论功行赏，而黑苗之事，莫棘手于此时，正参其率全师以当一面。犹恐枋头败绩，桓宣武竟难为情；北邙合围，史思明不知所惧。岂非千虑之得失。智愚亦同尽耶。军中事多怪而言不经，状委蛇则以为生，凿混沌又疑其死，戾气之乘，待阳和而始除也。故不欲传疑以惊逖听，援兵分三进，乐王父子先之，正参与天女次之，李节使以矩儿及四女，杜承慕炜又次之。常越沙明邬郁，前后杂探不以次。

    季孙谓李节使曰：“总帅忧尽于书，兵事有不可终日之势。请依次赴援，谨如来令。”乐王父子先行。犷儿问曰：“黑苗何恶，而总帅疾痛之深也！”般曰：“向未尝与儿数典，则五苗之谱牒，何自知之？我家姓氏，显于春秋，封号荣于七国，及迈种德于吾，为西川文学，非真白苗之裔，香火廪君者也。若黄苗以死鹿瘗白茅下，经岁复生，与水精合而孕育，遂有人种，其女多夭，其男多寿，人家建尘鹿祠云，青苗则草木之怪，变女子以交于土狗而生，代为妖邪所凭，如莎鸡蟋蟀，一物而名随时异矣。红苗乃赤蛤蟆化人与虹精媾，既生子，虹精以法压蛤蟆于井，越数传而至青气之父，为野人所诛锄。青气十岁，报父仇而自立，红苗附之。黑苗之先，即唐尧时洞庭之修蛇，被斩而骨为邱陵，其魂郁结于大泽之滨，附穴居淫狐，遂强使交而有子，上世常以三十岁为人，过此则变蛇相，托于巫者。塑蛇神形，置野庙，居人入山者，辄祀豕蹄，为其家捍水火盗贼之患，又五世而子孙为人后，不复蛇相，潜约村寨，自长其地，在楚者曰乌鬼。祠蛇祖，少陵诗所谓‘家家养乌鬼’是也。别派在粤者曰蛋人，明乎人而蛇蛋所出，在滇者曰黑爨晋，时爨氏为南蛮太守。曾入朝，其部滋大，今又修蛇骨中之蛆，化为巨鬼，感运而起，欲与代兴者，总帅而能无惧乎？”犷儿曰：“阿父前在黑苗中，见其兵将矣。易穷者鬼之变态，难测者苗之幻情，能以情饵苗，亦可以态摄鬼也。”般曰：“彼所恃者，金银铜铁锡五魔，以其伪妃鸠盘弧领之。号曰铅母，先不肯援逦，即五魔倡其说，而鸠立主之。且其魔善以耳听，远及百里，只如床下之蚁，总帅机虽密，如属垣何？”犷儿曰：“听主于收，金之用也。”时父子就野帐宿，闻空中语曰：

    甘鼎命恶，三日被缚。桑运枯，同时为俘。乐般趁夜光，犷儿弃刀枪，迎取半天罴大王。

    犷儿急起，随般出帐外视之，白光如银河，下垂至地，则草木尽然火。父子鞠躬屏息以伺其神，仰见光中立一巨人，吹气作火炬，照耀其身，遍体若漆，大吼曰：“尔耶儿识余谁某耶？”般曰：“罴大王！”其神怒，喷炬下焚，将及般头面。犷儿呼曰：“老罴安敢凌阿父哉？”伏弩十二并发，炬随灭。神益怒，叱咤曰：“小儿竟破吾未济之火水，顽哉！”伸一足蹴地，般父子俱陷。将及泉，犷儿握父手咒曰：

    戒涌水，勿些子，浸仙官者地灵死。

    遂有物旁穿一孔，得负于背，飞而出，指道旁树，化小屋一椽，置般坐其下。犷儿拔神剑斫神足，神笑曰：“小儿太憨，吾足岂如哑喻之臂，而可割耶？”出一手撮犷儿顶发，竟提起。犷儿急变为异色猫。神即纳之袖中，猫不能遁。呼曰：“闷闷，盍出我而处置之。”神又笑曰：“我更无别法处置儿也，闷而不已，可变为’中虱耳。”掷猫地下。犷儿启曰：“非敢抗天人，吾父子不解称谓，窘辱之何为也哉？”神曰：“汝师且呼我为能火四天王，汝父子乃质而言之，敢为直斥也。”犷儿谢曰：“诚苦不知，天王善于真人，何复欺其弟子？”神又曰：“憨儿，甘鼎见吾，皮骨当自裂。故显形于中途，待汝父子虔致也，吾以汝师约，来灭鸠盘弧，惟鏖战既酣，恐不免惊死人畜，当得愆尤，甘鼎何以忏我。”犷儿曰：“功成后，令于军中，勿搜山，勿猎野何如？”神悦曰：“果尔，吾岂拯人之急，而故有难色者哉。”白光忽敛，巨人杳然，大风雨及晓。犷儿以手指小屋仍化为树，父子还话帐中，般曰：“令兵士赴大营，吾父子间道去，稍不张皇，冀有所访。”犷儿称是，入山行过小墟市，酒旗开处，饮者若狂。犷儿请入憩，见堂东隅一人弹琵琶，唱黔中里曲，坐而倾耳者将百人，唱《寄生草》云：

    列辟安天下，群苗自一家。募兵不给村人价，招降反被蛮人骂。搜山不顾逃人怕，只希图勒碑塞上姓名真，谁知道悬竿城下头颅假。

