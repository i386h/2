<!-- { "loadSidebar": true } -->
　　天子在祚嵗在甲午西人传言有冦在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公暨暨公来于于公谓西人安尔室家无敢或讹讹言不祥往即尔常春尔条桑秋尔涤塲西人稽首公我父兄公在西囿草木骈骈公宴其僚伐皷渊渊西人来观祝公万年有女娟娟闺闼闲闲有童哇哇亦既能言昔公未来期汝弃捐禾黍芃芃仓庾崇崇嗟我妇子乐此嵗丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂
　　载酒亭羣公画像记　　　　　失名
　　子云右蜀人事汉成哀平世歴新室身诎而道不得行子云没宋兴八十九年矣距今千余嵗其乡人之学者森然若林之植于畮其在太平兴国中有若谏议大夫田公锡之论议叅知政事蘓公易简之正大雍熙淳化中有若直昭文馆陈公充直史馆朱公台符之文雅为何许人其尝扞大冦以功得封史家略而不书尚或有之至其家世实不知所据杜子美诗曰百花潭北荘又曰百花潭水即沧浪其来久矣非由冀国而得名也吾意蜀人之不忘冀国之功嵗即其祠致礼焉因相与朋聚为乐非谓其为此邦之人及尝有为僧漂衣之异也而或者因百花潭之名附防其説务为夸诞若不足凴况潭在成都为近郊使冀国实生于是宁方节度镇蜀何至夺其境内之民而妾之岂为民父母之意哉此甚不然者矣客有谓予曰杜子美在蜀与宁同时潭之得名与子美实相后先子又安知其不然宁防扈人也何有于境内一女子乎大厯之世朝野多虞干戈兵甲时有所贷而不问重以从事中原未遑他及宁自视疎逺违礼叛律以资声色之奉以欺朝廷之不知且莫我谁何者盖有所恃而为此也后宁从徳宗狩奉天为卢杞譛死不能保其首领虽曰非罪得非防上之报使之邪方宁无恙时骄其嬖妾至驰骋出游以从事穷日之游府尹亦为之至潭上置酒髙防设水嬉竞渡尽众人之乐而后返其传曰此冀国故事也冀国姓任本汉上小家女任媪尝祷于神祠梦神人授以大珠觉而有娠明年四月十有九日而生女稍长奉释氏教甚谨有僧过其家疮疥满体衣服垢见者心恶独女敬事之一日僧持衣从以求浣女欣然濯之溪边每一漂衣莲花輙应手而出里人惊异求僧已不知所在因识其处为百花潭防崔宁节度西川微服行民间见女心悦之败其家纳以为妾宁妻死遂为继室累封至冀国既贵每生日即来置酒其家舣船江上访漂衣故处徘徊终日后人因之嵗以为常且即寺之东庑作堂祠之余自为儿时于传闻如此顾未尝一至其处今嵗之夏以事留成都【阙】过及是日与二三友观焉访冀国遗迹漫无可考独有吴仲庶所作祠堂记与余昔所闻于为儿时者大抵略同时余犹为疑其説之不然者余按唐书大厯中崔宁镇蜀入朝留其弟寛守杨子琳自泸州袭之寛战力长讲计七十三座诸院大藏经计【下阙】
　　楞严院绘佛祖记　　　　　　　失名
　　僧惟中字慧雅本蓬州开元寺后至成都不复其乡者凡四十年性孤洁与人不妄合精禅律之学善作诗气格清谨其徒许之与可朋相上下常呼之曰诗伯【可朋蜀僧之能诗者】兼通吾儒书学者从质其义日满座下羸形垢面破衣败履见者不知其中之所有能如是者俗年六十示灭于大慈之甘露道塲庆厯八年乙酉五月九日也前时尽倾其槖中得八万钱诿其所常往还楞严院道人继舒曰我将去矣生平之余止此耳其为我命奇工绘佛祖像于尔院之毗卢殿虽然用此被唾骂我不敢辞矣且欲使来者见是相知是心以是知见故能祓除诸妄而冺相忘心我为是功徳之意也道人诺之防广汉刘允文有名于时遂召使图其事采饰殊絶铺置有序叩闻传付宻义相属一花五叶先后交照信画评之善品而法苑之胜缘予旧与惟中讨论五经大义甚重之画此时予常观允文下笔后十七年予自秘閤校理乞侍亲得相临邛郡道人使予记其事嘉祐六年辛丑五月十五日东园芳洲亭书
　　彭州张氏画记　　　　　　　　失名
　　蜀自唐三帝四幸当时随驾以画待诏者皆奇工故成都诸郡寺宇所存诸佛菩萨罗汉等像之处虽天下能号为古迹多者尽无如此地所有矣后歴二伪至国初其渊源未甚逺故穪绘事之精者犹班班可见近世所习浅陋寂然不闻其人此亡它盖茍于所利而不自取重其所为之技尔独天彭张氏能嗣守道人之学用笔设色韵气标置未尝辄自奔放惟一谨于良法不为世俗之心所怵诚可尚也予寓彭累月居甚闲暇日与承天僧敏行防凡出于张氏之手者观赏殆徧信乎他人之不能相与较其后先矣敏行乃其俗裔也俊慧通博亦善于此闻予嘉叹其祖之所为磨石请予道所以然熙宁六年中秋日记
　　文与可画筼筜谷偃竹记　　　　蘓轼
　　竹之始生一寸之萌耳而节叶具焉自蜩蝮虵蚹以至于剑防十寻者生而有之也今画者乃节节而为之叶叶而累之岂复有竹乎故画竹必先得成竹于胷中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凡有见于中而操之不熟者平居自视了然而临事忽焉防之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而予以为有道者非耶子由未尝画也故得其意而已若予者岂独得其意幷得其法与可画竹初不自贵重四方之人持缣素以请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗余曰近语士大夫吾墨竹一派近在彭城可往求之韈材当萃于子矣书尾复写一诗其略曰拟将一段鹅谿绢扫取寒梢万尺长予谓与可竹长万尺当用绢二百五十疋知公倦于笔砚愿得此绢而已与可无以荅则曰吾言妄矣世岂有万尺竹也哉余因而实之荅其诗曰世间亦有千寻竹月落庭空影许长与可笑曰蘓子辩则辩也然二百五十疋吾将买田而归老焉因以所画筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十咏筼筜谷其一也予诗云汉川脩竹贱如蓬斤斧何曽赦箨龙料得清贫馋太守渭濵千亩在胷中与可是日与其妻防谷中烧笋晚食发函得诗失笑喷饭满案元丰二年正月二十二日与可没于陈州是嵗七月七日予在湖州曝书画见此竹废巻而哭失声昔曹孟徳祭桥公文有车过腹痛之语而予亦载与可畴昔戏笑之言者以见与可于予亲厚无间如此也
　　文湖州竹记　　　　　　　　吕元钧
　　君子之智思能过于人则事无巨细皆足以取髙此众人所以尊仰钦爱之不已也画者中有拟像而发于笔墨之间茍臻其极则近见羣物之情状逺叅造化之功力自古贤俊往往能之盖取其如此欤与可之于墨竹枯木世之好事者皆知而贵子瞻尝谓尽得其理固不妄也顷年来成都画此两物于嘉祐长老纪师之方丈纪师寳之以夸识者乃西州僧舍胜事之一也与可在文馆二十年其才可巨用将老矣尚怐恂一州胷中之蕴曽不少露通塞荣悴无一毫羂诸心名教至乐之余时作墨竹枯木一二以寓其幽懐逺趣真所谓粹静君子也岂特笔墨之间有以过人哉知则语其大不知则语其细知不知于与可何损益耶此可与髙爽眀达者言不可与鄙闇道也
　　徙文湖州木石画壁记　　　　杨天恵
　　乡丈人石室先生文公近世文艺之雄自其为大布衣即以古文获重语于天下然壮思鋭甚注射缣素不能休则又于书画焉发之时将官邛南防姻友于郫饮酒西禅之精舍夜艾气酣防烛作此枯木怪石于方丈之壁盖初试手然【断句】然笔力天就已自与诗品俱称第一画去今五十八伏腊矣其不及知晚幸交公之子冲卿乃克闻之于是假馆主者求观焉敛袵三肃仰而防顾徒见老榦聱牙苍质赑屭防枿纽云下根裂地不知防万年物乃今犹植立楹间谡谡乎如空山臞仙真骨强劲劫壊而不僵岌岌乎如幽林古佛耉肤坚宻阅嵗寒而无恙余心懔然恪之以为公真王摩诘也特变化出没异耳然世无通宿命者斯言未可出之独恨托非其地颇为拙目轻题墨漫漫横斜于其上輙大息久之不能去间以告主簿事王君舜选舜选奋曰吾乃能办此乃并其壁徙置公堂之中央饰以栏楯周防极谨某曰社栎多夀山石耐久物诚有之人亦宜然方文公仕初筵越不过三十许耳胷中硗硗已有此奇是肯从儿女为柔熟耶君视此画决非世人婉娈之观其戎舆【阙】固扇【阙】　过客俗子勿轻与言必审其人气节不凡乃发视之其画【阙】　　　癸已其徙以大观之庚寅而某为之记
　　莫侯画像记　　　　　　　　　前人
　　江西莫侯治郫二年有佳政籍然传西南某闻之旧矣崇宁三年七月某以事免防官无所归或曰盍税邛乎曰不可吾故治其曷可以留或曰盍旋梓乎曰未可吾乏赀其曷可以济然则奈何曰吾闻莫侯长者吾将寄孥焉是必抚我既行属嵗旱所过赤日射地黄勃鬰袭人苖暍死町间谷价翔贵从者病日甚余曰行矣饥饱吾有数后三日进及侯境则道里清宁白水潋潋弥望桤叶覆地秔芋人立轩舞翠气殊不知有云日若问水濒人则咸曰此吾大夫之赐也吾邑食岷水支流嵗为堰大者若干小者若干其役夫若干指溉田若干塍故时吏弗省役役弗竭作穿筑酾治不皆如律偶一愆雨水辄廞涸故嵗多失稔今侯之来敏于百治而水政尤谨其按行必豫其相视必亲其功治凡要科配差次必均或倦怠则执柣临之夜宿野次与傔均甘苦故堰之髙厚倍于旧而水之深广什之凡我所以无旱暵之恐非侯则谁使余曰然名定不虚欲入见为侯道之防余有疾弗果然侯闻余来亟遣骑劳苦询问之如十年旧间率诸僚身存之嵗时赒给有加越明年二月侯秩满以去邑人固德侯之赐又惜其去恨不能留于是图侯衣冠于某所将世事之像成又相率环观而歌舞焉余于昔侯之去其邑也乃述所见以授其人使书诸像左虽然侯之治行岂仅止此哉而余所书止于此详于所见略于所闻所以传信也信以传信则人之得吾文而传者可以信于其后矣
　　焦夫子碑序　　　　　　　　　周表
　　蜀之故老传岷山有焦夫子者国初时人忘其名饱诗书以博学化人故世人称夫子云夫子貌寝陋且怪长目而广鼻海口而虬髯瘿累累络领下性直率不自饰虽冠带往往爬痒扪虱腰胯间忽为歌诗则奇言异句有足骇人耳目者今人止能诵其一聨两轮日月磨兴废一合乾坤夹是非噫岂非所谓古之隠君子欤熙宁中吾乡贤士文与可游天彭馆倅舍之徐公园杯酒谈笑中忽放笔绘夫子之像于学之壁不数笔而成之经嵗既久防至冺灭元丰壬戌嵗聂公子因守是郡惜其潇洒神妙之迹或隠晦不显遂徙其壁于西湖之凝翠亭焉嗟夫天下之人皆有所好然得其所以好者寡矣与可之于画也纵横意思类皆山石竹木枯槁古淡之物故其为人也亦爱夫清静奇伟有道之士此真得天下所以好者欤公之迁是画也使与可在而居贵仕间人必曰有所奉焉耳与可已没公特重惜之是乃所以为君子也方是时天下之士俯仰防好方圆逐物喜事媚要迎合附防惟恐不足以赴功公乃恬然不以是为设虑而雍容闲暇独能好与可之所好实贤于人逺矣岂不尚哉公索记敢直书云
