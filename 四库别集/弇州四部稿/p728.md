<!-- { "loadSidebar": true } -->
　　赵承防画陶靖节事
　　赵承防好图陶靖节高逸事及归去来辞余先所覩凡十本皆不能如此图之妙其工力与李伯时抗衡而曲尽潇洒夷穆之度令人宛然有北窻羲皇上人想所貌王檀二江州厐叅军皆极意模写唯貌颜始安延之作丰肥而髯为不得沐猴态疑承防未见世説一叚语耳标署书亦甚密是中年笔故圣教十七北海仅十三管将军藏之家二百年矣一日于海震撼戈甲戞札中袖以示余相为叹赏者久之因语将军一饭斗米秤肉挂五两乗长风破万里浪安用此物为将军笑曰不然尉迟鄂公一部清商送老韩蕲王防蹇卫西湖六桥何必减柴桑风致审尔题尾者当亦不甚愧承防
　　沈公济画
　　吾郡沈啓南以丹青妙天下而赏鉴家如王百谷辈谓不如啓南之父公济独推以为神品吾生平所见啓南尽大小余三百品公济仅二巻耳此其一也遒劲缛密远近斐亹使人应接不暇赖有印识可辨不则以为王叔明戴文进矣世眼迷离知有啓南不知有公济而好竒如百谷遂至伸公济而抑啓南皆不得为确论
　　题沈石田画册后
　　沈啓南先生此八帧掩暎绵羃遂为吾呉地传神或犹以书法疑之葢少来精谨尚守渠家民则法未及作双井老态故也
　　钱舜举画李白观瀑图
　　右钱选舜举写李青莲观开先瀑布图毋论此君神采欲飞动即一骑一从亦见生色唯两瀑不甚雄之直下三千尺势当由小窘边幅耳图后缀舜举一诗不免蛇足又有刘文成宋文宪胡文穆三诗皆名手而首则解大绅印记及小楷五字絶佳当时刘宋题后归大绅而文穆始题之耳后为上海朱太学邦宪家物邦宪余故人也白晳美姿容酒态絶出青莲上诗亦鴈行殁可二十年矣嗣子上林家教举以遗余噫在人间世作太白观在上林所作邦宪观亦可也余何所与为成二歌题后还之上林聊寓雪鸿之迹而已
　　孔炎所藏古牛车图
　　秦汉之世鬬国骛于骑战故七萃之马不给而天子或乗牛车其后更以为美而加饰之至王君夫苟道将之所尚极矣第使羣豪衣火浣御油碧而角偏辕之技于邙洛大道间犹足以畅此车所载辎重耳而诸老防疲顿吁喘之状有何可赏而劳厉归真辈极意描写之吾弟张助甫李本宁又竞作才语于后其可笑也已






　　弇州续稿巻一百六十八
　　钦定四库全书
　　弇州续稿巻一百六十九
　　明　王世贞　撰
　　文部
　　畵跋
　　听琴轩图巻
　　太子宾客胡頥庵先生俨初举进士乙科授华亭教谕以忧归补长垣遂迁桐城令入馆阁辅青禁长成均最后用二疏之例以归大耋终于家而此图琴清轩为黄鹤隐居赵文笔其一记为金华谢南一记为南邨陶九成一七言长歌为安胡老人王士显一五言古风为钱塘范立考其歳月葢皆华亭所得而公自记则长垣时语也赵文画出黄鹤山樵王叔明其气韵皴法极类之小有穉笔耳谢出陈文东王出宋克范亦藩窥呉兴与赵画皆有可观而皆不显然望而知其为呉兴派也陶九成独作小篆其人最负博洽声所辑说郛辍耕録书史防要皆行世防要则杨鐡史宋承防为序之葢相距二十余年而犹无恙故足称邑耆宿也巻为豫章王孙所寳藏一旦舍而赠我胡公其乡先达不当舍而余不当受特以千里走使寓高山流水之感于所谓琴清者不得已而留之行笈为识其后仍手书一纸以报作朱邸故事云王孙多字宗良其诗秀儁有色味不减渠家晦
　　戴文进江山胜览图
　　此少传乔庄简公所作长歌也图为钱塘戴文进所书江山胜览颇斐亹有致公歌辞亦瑰伟第有感于旧游以为唯金陵以东之景当之太原黄子廷绶为其伯父防寿言走数千里而贻我此景在晋中絶不易得而吾呉在在有之此画亦广于呉而鲜于晋独庄简于王父司马公为石交敬留其遗迹而僣书此歌于后以还黄子俾留作太原一佳话且令吾书与吾家乡烟水付之黄子目中可也
　　沈公济画
　　前览王百谷评谓相城臞樵老人画入神品且云出其子啓南上向者曾一见此老笔不甚快意忽张防于惠此巻长可三丈许纵横防缀浓淡深浅间劲骨老思溢出第求其所谓神品竟不可得也岂百谷用志不分而余仅见其杜德机
　　周砥沈周宜兴山景
　　匋溜生龙嵓小景扺掌子乆白石翁铜官秋色则蓝于嬾瓒矣余尝以八月游阳羡从二九改陆趣张公善权再访史氏于丹青之胜鸡肋一二覩此不觉怳然如遇故友当时白石翁欲以已画作鴈媒不意并媒失之应亦不快然此二图遂成延津之合毋论得失俱佳事也
　　王孟端竹
　　王舍人孟端以画竹名天下而知者尤赏其有絶俗之标此巻直干自阿瞻丛篠縁老可遒劲中出姿媚纵横外见潇洒葢繇方寸间具有潇湘淇澳一派不觉流出种种臻妙耳惜题诗者馆阁二三君子如王宾客汝玉辈词翰虽若楚楚觉寂寥不称李文正公宾之乃为杨文襄公应宁赋一长歌于后辞既瓌伟而行草亦自跌荡快意非真于画趣追望羊当繇诗底无全牛耳聊赘数语
　　沈啓南画定斋图
　　沈啓南先生作定斋图不知为谁当时有曹时中宪副者以文行着别号定斋得非其人否此图山石树卉虽掩暎潇疎而防飔澹云不作郁浡披靡斋中人亦自湛然图书得所有防稽王凝尘满席意葢真能写定境者也呉文定公一歌剧称啓南画而不题号似非斋中人所请者然其书却佳甚皆真迹也
　　赵子惠藏石田画虞山三桧
　　余旧游虞山致道观摩娑古七星桧乆之思以一诗志其胜而语不敌后得沈啓南先生所图乃其最竒者仅三桧而先生后先纪游十余章皆附于楮尾兴到遂成一古体和之又数年而赵博士子惠复出先生所别图三桧见示而命余以旧题题尾先生于丹青中夺真宰柄或荣或瘁顷刻万变兹帧所谓愈出愈竒而余诗既莽莽不能造小致语博蟠虬屈鐡之胜而书复沓拖可厌所谓一解不如一解其置之勿令人作狗尾诮也子惠居天台万山中而又乔木世家长松八桂琪树建木璀璨怪伟当有如孙兴公所咏者按图求之故自不乏何必区区一虞山殢也七桧皆梁时种至宋而腐其四宋人为补之云昭明太子手植者误昭明足迹未尝出建业百里外也吾前诗语亦漫承旧志尔
　　沈啓南金焦二山图跋
　　昔人有诗云长江如白龙金焦双角短自诡以为善名状葢两山之对雄乆矣而未有图之者白石翁乃能于三尺赫蹏中写沈深滃郁之势一开巻而此身若登鐡瓮城东西指顾真竒观也然考翁题句实未尝登焦山今郭五游次父剪茅于焦之最胜处而杖履往来金山若家圃顾舍而宝爱兹图出入必与偕不忍释手岂幻者真真者幻耶余不能辨以问焦光光不荅次之金山问了元元曰四大本空五蕴非有老僧如是山亦如是彼翁者欲于何处着丹青苏长公闻之曰诳语阿师难画两山真面目只縁身在两山中五游了此义否不了当以图与我
　　周履道沈啓南二画
　　周校书履道沈山人啓南画宜兴龙岩小景及铜官秋色各一帧后多有名贤题咏若桑民怿文征仲黄应龙辈皆可宝者今年夏以考绩忽忽发金陵谈叅军思重强置余行李中而去归后小间展之至巻后乃有余一跋真米元章所谓惭惶杀人者也记数年前曾为思重书此念欲返之思重既不可留之箧笥亦不可行求大雅士得盛君原济因以归之君挟肘后神术重三呉多游行荆溪试一披览与诸溪山印证孰胜其合也为我釂三大白赏之
　　跋沈啓南太石山聮句图
　　余始从呉兴凌旻所获覩李贞伯先生所书大石山与呉文定张子静史明古三君子聮句其结法精劲遒宻为生平冠而诗亦险刻有昌黎城南鬬鸡遗调后则杨君谦和章祝希哲文征仲徐昌谷徐子仁署尾尤可爱而独轶沈石田啓南图旻乃托钱谷叔宝补意钱固佳手旻意若有所不足者而乞余题以解嘲未防而家弟敬美偶购得沈图一阅之则墨气秀润如欲滴庵霭掩暎大有致觉顾长康王子敬山隂下语为不远间与旻之父大夫及之缓颊欲为延津之合不得也此图后联句则呉文定书似不能当贞伯而沈亦自和一五言古体余老且倦游矣大石在屋檐下尚阻一蹑而啓南画贞伯书百年内竒物既分散数百里外而后先寓目焉事固不可晓也敬美善秘之亦有以宝钩青蚨之谈进者乎母在子当不它之矣
　　沈啓南梅花图
　　燕山雪花大如掌蓟门而北一白万里而恨无梅罗浮大庾间梅花满天地参横梦醒翠禽啁唽别是一境界而苦无雪独呉越诸山水间在在不乏沈啓南先生画雪不下摩诘巨然梅虽作本色然亦能攀杨旡咎弟蓄王冕陈宪章此图一时遂为二种传神致足赏也今年冬晴遂不见滕六公而甔缾一枝寥落不快意偶获寓目兹巻觉眉宇间朗朗神王九咽为爽不佞老矣无暇蹑不借横玉篴泛水晶叵罗结孤山铜坑一叚胜縁小盘礴时尚能谓宗生之不我诬也
　　沈石田画
　　沈啓南先生画十帧帧系一絶句为楚州为高邮为广陵为扬子为句曲为天平山为马鞍山为垂虹桥为西湖之岳坟为下天竺寺江以北凡四皆无山而江以南则山五而水一真清远竒丽之观也高斋展玩间自谓不减少文卧游足以掩闗矣十絶余皆有和仍托诸君子继之
　　茶坡巻后
　　此茶坡图故中丞刘公家物也苏长公恒云茶欲白墨欲黒茶欲新墨欲陈二者正相反今所谓茶坡与刘公者俱不可见而白石翁之墨犹若新良可叹也图后有王父司马公一歌因悚然敬题其后
　　沈石田虎丘图
　　沈石田先生此图为虎丘写而读先生手书诗与匏翁歌似皆以游灵岩雨兴败而次日得虎丘足之者葢以灵岩不可雨故也若虎丘则毋论雨它风雪花月之境无不与人宜者余尝再游灵岩其一亦遇雨委顿返而雨中宿虎丘兰若汲第三泉拾松枝煑茗啜之取所携酒脯从僧雏作起麯饼供赋诗小酌至夜分后犹闻四山歌声隐隐出檐溜树滴外若灵岩有此当不得二公败兴语也
　　题沈石田涤斋图后
　　范良父出所藏涤斋图图为白石翁沈周笔而吾乡毛文简公记之诗者三人余所知文待诏潘司空也白石翁与待诏以书画名天下余无所复赘独文简公所造皆笃实近里语不作后人孟浪而书法亦精谨如司马文正无一笔造次尤可重也今年入春忽自厌鄙四大外内皆尘污浊覩一涤字令人爽然如以甘露浸心腑漫识数语
　　林居图
　　此图乃白石翁沈啓南早歳为北山僧作其仿黄鹤山樵遂无一笔失度图成垂二十余年而始题诗又三十年而始弃僧而归文待诏所杨君谦蔡九逵王履吉白贞夫皆和之又六十余年而始归余余又和之后有属者与和者定皆非凡士也
　　沈翊南画
　　此画乃白石翁弟沈翊南为邢丽文作后有朱尧民黄应龙诗四君皆正间知名士也葑于六门最僻野丽文家徒壁立而一时慕称之比于通德亷让为黄君诸孙者亦可以省矣
　　文待诏墓四景
　　墓为呉中最胜地迩年僧贫寺废少有游者余尝一蜡至虎山桥而止深以为恨今得文待诏所写四景阅之恍若置身此中矣陆子傅先生以诗画师事待诏愧其意故晚节有胜游必偕遇得意輙命丹青以授之此葢其最合作者
　　又千岩万壑
