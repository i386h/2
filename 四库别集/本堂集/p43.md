<!-- { "loadSidebar": true } -->
　　中诏起家外台司臬绣衣持斧乍辞汉日之邉熟路驾车未觉周原之逺观瞻之下精采维新恭惟某官髙名斗山邃学渊海出尘抜俗生东坡之后百年【家翁眉州人也】揽胜饕竒自西蜀而来万里培植传家之业发挥经世之猷吾国自为之精神天下想闻其风采粤廼缥组然行碑出长则任州县之劳细民胥庆来仪则为朝廷之瑞善类相观虽材钜而难容誉重而见忌然姜桂之性弥辣松栢之姿自坚吾道非邪重为已任有臣如此简在帝心将纳于清彻之班姑宠以光华之遣况地以近亲而重而今之持宪者难非深厚如吕坦夫不能靖变非精严如周茂叔何以洗寃亟起我公徃钦此寄不然弄印之已乆岂无揽辔而先登水鉴平明小人得以情白金茎峭洁汚吏望而毛寒上以广钦恤之防下以副澄清之望行且柄用此特刃余某嗜古如饴与世无味父师左右颇闻所学之指归宇宙中间欲免此身之愧怍庶全存其在我敢侥觊其有他
　　嵊县初考谢刘帅【良贵】启
　　台阃开宻倚万间之庇歌强学滥叨初考之书安有受容而不知谢伏念某得官已晩试令何堪听讼欲简而尚繁未能化服催科宁拙而无巧又窘公供妖思夜半之号毒蜮伺水邉之影人皆为之岌岌谁复谅其区区盖辔而稍寛则朝歌治肘而或掣如单父何不有我天讵至今日兹盖恭遇某官光岳间气国家镇臣一节观风清映浙河之秋月十连作屏横陈蓬岛之瑞云其培植人才乃平生心以激扬吏治为第一义是令迂濶亦借成全某敢不益谨厥脩不忘所主轻舟涉险未知嵗月之何如明镜悬空尚鉴氷霜之自属
　　回寄居张尉贺考启
　　鸣琴不韵下考滥书贺椟有来髙情过誉荣斯多矣媿又倍之窃念某偶然得官及此试令催科甚拙幸其相体而乐输爱民虽勤或者未沾于实惠常虞旷败隂借扶持不能布多谢之私何輙被好辞之宠永为好也愿言无负于襟期能勿诲乎尚有方来之嵗月
　　回徐尉【涘】通启
　　学裁桃李愧非县尹之流风企望枌榆喜接吏仙之清望徒得君重实获我心恭惟某官出月襟怀连城先价东莱先生之乡俗徳谊相先【徐婺州东阳人】节孝处士之家风范模独正道将行其自信时虽晩其奚伤盍径跻笔槖之班廼亷取弓刀之职一命以上皆可及物况最亲民吾儒所学岂在谈兵第烦司警防被鳯纶之宠早谐鹤防之详某嗜古如饕为贫而仕得地百里倘酬学爱之初心报政期年不减拙劳之旧态未知善后政赖同寅幸少府之肯来似老天之为我亟催行色好寻野路之梅愿结淡交共饮雪溪之水寸心所向尺椟未殚
　　谢家宪【翁】举陞陟启
　　举词云卓然有立介而能通使居台阁之官实允缙绅之望
　　绣衣行部所至肃清墨绶效官乃叨陞举曽无平生之素可谓特逹之知某窃惟监司之官要在扬清而激浊县令之职类称学道而爱人至于访察之初毎有蔽欺之患誉阿毁即墨鲜不惑于所闻使肥亷中弁能无遗于未见自非舍之世妆之外识之古眼之中则于孤寒谁其荐引况如某者梅枯犹活荼苦如甘受命父师凛兢兢乎本色授徒乡曲凄冉冉其中年偶然得官知其非分亦曰一命以上皆可及人茍得百里而君庶几行志幸获迯于选遂来遡于县滩頋瞻雪溪宻迩霞峤谓山深俗美可适意以鸣琴而世异事殊竟投身于沸鼎然而迂乃其学拙本于姿纷乎应酬而无涯随所抵牾而罔觉居今之世岂其徇俗之皆非泥古之心亦以信书之成癖怪屡遭其吠日毒且伏于含沙自頋此身为何人安能毎事而尽善惟知无过之地当反而求如其获罪于天殆不可逭徒恃二天之覆以为一日之安揽辔之来未敢望风而走除途以俟将为请命之图过防包函免赐汰斥方抚躬而自幸忽荐目之遽腾靖惟然何以得此取诸賔客则逰从之未尝采诸士民则是非之方起頋独行于公道若有出于私情人固难知已尤莫喻如南轩取滋味于食杞胜供膏梁如康节以根拨而见花畧去枝叶载披华衮益悚懦襟松栢之寒未深立何能卓山林之胜犹痼分奚以通至云居台阁之官抑恐发缙绅之笑兹盖恭遇某官斯文元气善类泰山运用天下之规模十分正当掲取人才于衡鉴一切平明凡或品题之过情盖有作成之深意遂从属部首举非才某敢不谨谨受持惺惺防检功名余事惟忧道谊之难盟宇宙中间幸有门墙之为主寸丹所倚防墨非诬





　　本堂集巻六十一
　　钦定四库全书
　　本堂集巻六十二
　　宋　陈着　撰
　　启
　　谢刘帅【良贵】举陞陟启
　　举词云醇实无华脩饰不茍以儒为吏百里徳之
　　拥碧幢而植节清照连城腾翠剡而荐才滥推属邑惟求之者弗予故得之者为荣窃惟监司之官要在扬清而激浊县令之职类称学道而爱人至于访察之初每有蔽欺之患誉阿毁即墨鲜不惑于所闻使肥廉中牟能无遗于未见自非舍之世味之外识之古眼之中则于孤寒谁其荐引况如某者荼之余味梅之宿根苦无他求本是山林之性贫不自活勉为墙屋之逰偶然得官知其非分亦曰一命以上皆可及人茍得百里而君庶几行志幸获迯于选穽遂来溯于县滩頋瞻雪溪宻迩霞峤谓山深俗美可适意以鸣琴而世异事殊竟投身于沸鼎然而迂乃其学拙本于姿纷乎应酬而无涯随所抵牾而罔觉居今之世岂其徇俗之皆非泥古之心亦以信书之成癖怪屡遭其吠日毒且伏于含沙自頋此身为何人安能每事而尽善惟知无过之地当反而求如其获罪于天殆不可逭徒以泰山之可恃忘其渊氷之为危朝歌之辔特纵而寛单父之肘不使之掣茍全存而己幸何推借之敢望莲非富花濓翁自爱杞惟苦叶坡老所求人固莫知已犹未喻载披华衮益悚私襟唯谨朴而自将岂醇实者犹强勉之不足如修饰何未知饬吏之以儒安见及民之有徳兹盖恭遇某官斯文元气善类泰山运用天下之规模十分正当掲取人才之衡鉴一切平明凡或品题之过情盖有作成之深意遂从属部首举非才某敢不谨谨受持惺惺防检江河世变未知一苇之可航松栢嵗寒尚有寸心之如鐡欲报之徳不知其他
　　谢京尹潜户侍【説友】举陞启
　　举词云才具既优风力尤劲蔼然邑最溢于涂歌
　　应诏荐词云端介而不徇乎物
　　山邑承流徒重拙劳之媿地官荐士误叨特逹之知得之若惊感而至激自古在昔知人为难子游学爱之心必之武城而后见鲁恭化理之迹不往中牟而奚闻孰有身居紫清界之间而能目及尘埃吏之底况如某者荼之余味梅之宿根苦无他求本是山林之性贫不自活勉为墙屋之逰偶然得官知其非分亦曰一命以上皆可及人茍得百里而君庶几行志幸获迯于选穽遂来溯于县滩頋瞻雪溪宻迩霞峤谓山深俗美可适意以鸣琴而世异事殊竟投身于沸鼎然而迂乃其学拙本于资纷乎应酬而无涯随所抵牾而罔觉居今之世岂其徇俗之皆非泥古之心亦以信书之成癖怪屡遭其吠日毒且伏于含沙自頋此身为何人安能每事而尽善惟知无过之地当反而求如其获罪于天殆不可逭况善政本不在于催科之末而近制乃以为课吏之先国用之需固日捉襟而见肘民生之困又以剥牀而及肤缓之则上无以供急之则下益以病两难之际相体者谁兹板曹属之我公而儒术行乎天下以不可违之期防请捷于应声以未易治之奸蠧闻严于束湿伊主维其已幸何推借之敢望莲非富贵之花濓翁自爱杞为苦硬之叶坡老所求遽削奏通以阶荣进载披华衮益悚私襟五技易穷于才具乎奚有一痴不化谓风力而则非何最状之足歌恐执事之过听兹盖恭遇某官斯文元气善类泰山运用天下之规模十分正当掲取人才之衡鉴一切平明凡或品题之过情盖有作成之深意遂从属部首举非才某敢不谨谨受持惺惺防检功名余事惟忧道谊之难盟宇宙中间幸有门墙之为主寸丹所倚防墨非诬
　　回剡赵登仕【登炳】谢漕请启
　　宰得人乎夙擅竒于乡校兄及弟矣果连捷于计闱窃与有荣胡然过谢恭惟某官先辈剡溪之秀衰日如春乐有贤父兄自相师友学必先器识发为文章议论切于救时功名特其余事比就防而羣试宜凯奏之重新千取百焉徧东西浙而曽几一为元者看大小宋之争先某快覩香名笑迎喜气束书此去共看平步之等闲得意来归应媿少年之涂抹
　　回剡赵登仕【文炳】谢漕诗启
　　鹗荐羣飞莫重千焉而取百雁行屡中罕闻二者之得兼何谢我为请为君贺恭惟某官歌几席师友家庭丰度崇深天孕越山之秀笔端潇洒地函剡雪之清谓读书本不为名而进身必由举业以此众战恢其刄余浙以东西避文澜之层出斗之南北占魁柄之横陈某素深相知尤切助喜虽曰等闲而平步实映壮图因思涂抺之少年恍疑昨梦
　　回剡童秀才谢解启
　　乡老献书而王受复抜其尤县次续食而计偕莫供是役何多谢我倍切欣然恭惟某省元秀孕越山清函剡雪顔居虽陋頋所学之何如韩业既精要其勤之亦甚就有司而羣试喜奏捷之重来跋予望之念蓬莱之曽近至尔力也期杨叶之必穿
　　贺浙东常帅【懋】启
　　出纶西垣作镇东辅顷辞紫界顿开苏月之明今拥碧幢还占蓬云之近列城刮目吾道増光恭惟某官根本华嵩精神氷雪范景仁无心之为勇见谓至诚张忠献有志乎济时足当重任惟源流于古蜀尤磊落于今人越其缥组以来深矣缙绅之望豸冠执法绰有祖风豹尾陪班光昭先徳为第一人才之选实二三执政之阶岂不能拜稷契于岩廊而偶欲借龚黄于畿甸上乆不见屡兴宣室之思吾今召君孰谓淮阳之薄重为帝乡而轸念必得儒臣而践更谓左右冯翊之攸闗于内外重轻乎何间乃颁宠命匪曰迂途共传前日之福星复领东方之帅节指秦望以为实地压伏吏饕翻鉴湖以为防波存活民命以充大用式副隆知某木之老心山之癯骨中年入仕书生气习之难除一日临民世味酸醎之逈别况此古剡异乎他邦闾阎疾苦之隠防尽吾心而或获邸第豪强之轹折以理而弗甘虽与鸿雁以茍安或虞鬼蜮之窃发强饮清溪之水独悲出岫之云然祸福无常天地临之而奚恤依归有旧春秋知我之难逄使公独为此来造物一何其巧莫前驱而负弩敢再拜以送书黄河一千年窃自矜于防遇百里半九十政有借于扶持不尽贺忱见于言外
　　回剡交代李宰【典宗】通启
