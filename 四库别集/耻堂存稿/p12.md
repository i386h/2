<!-- { "loadSidebar": true } -->
　　钱塘奥区竺干之宫鳞萃穊布不可称数也南山之阳有寺曰开化爰自妙智禅师慧信被遇寿星圣帝赐对便殿问以至事竒珍锡予天渥便蕃师归因卓一牛鸣地为庵祝延曼寿寺于是始基嘉泰间陈淑妃尤重师尚方之赉视前益多繇是遐迩慕向只金辐辏廼拓其庐广盱营表以成胜刹请于朝愿以开化为额诏许之于是其徒闻风驱锡坌至田确而寡酏不赡嘉泰改元慈懿太后始斥长乐余资命市溉田厚其饶给用能百年间九灯相传以迄于今其勤劳亦至矣然尚有未惬快者处险不厰山门卑侧隘陋与宫弗称太傅平章贾公闻而叹曰此累圣所成就也捐缗市傍近地十三丈有竒彻而新之髙廊四柱为楹十余复以余财葺缮法宇周阿峻严列楹齐同至是秋毫无遗恨矣落成主僧妙行介予表弟壻御带杨君亮节求为之记予谢曰柳柳州蘓文忠平生喜作寺记其深明世典下笔沛然予于戒墉慧戸咸所未逹若之何措辞杨君曰非此之谓也师欲得公文以侈上赐且述缔创之难俾后来者谨孚修餙以保守于无穷而已予曰若然者不敢以怐愗辞遂书以为记
　　顺庵记
　　淳祐七年春余来守严嘉禾张君澄为郡别驾望之气和而色平即之坦如知其有养君子也间为余曰吾即先人之庐除一室焉布席蔵书名以顺庵子为我记之予曰何哉子所谓顺者曰吾涉世久夷险之途通塞之节慽忻之情淹速之度尝之备矣吾皆顺之不敢二其心自谓颇有得于是然能勉而未能安微子警之惧吾守之不固也予曰懿哉名乎斯中庸素位之説西铭存事之义闳逺防妙非予所及也盍求诸有道之士乎张君请弗置既归逾年复移文以徴其勤至如是曷敢以浅薄辞闻之师曰天地之间纷轮胶轕升降无穷者谓之游气是气也播于阴阳转于五行错杂不齐故其赋予于人有渥泊贞脆修短清浊之异然而莫非命也圣人与天为一随遇而安其逹也有天下而不与其穷也饭糗茹草若将终身顺命不足以言之也君子则畏天命修身以俟死得位与时曰天将以任我也兢业处之而不敢康贫贱患难曰天将以成我也敬共受之而弗敢愠所遇虽殊君子盖无入而不自得焉自性命之学不明世之昧者始介夫诎信之感以失其忧乐之正知欲之根于性而不知性之由于命事茍适愿懽欣踊跃防无所容所蕲一乖顦顇怵迫且至祈死焉乌呼此非仲尼所谓不受命者乎夫人之行世遭有顺逆理也然自有道者观之则惟见其顺而不见其逆何则以其能一之也故赤舄几几周公不以四国流言易其常讲诵歌仲尼不以菜色陈蔡愆其素事之触吾前者播撼挫揠至无已也而吾一切以顺待之循分乐天无秋毫不自慊之意设之心和而平措诸体安而舒绰绰然休休然有天地变化草木蕃之气象非明乎体信逹顺之道者其孰能知之予也昔尝有志于是顾忧患怵之欲勉焉未能也因张君之属姑诵所闻以相反复亦将以自厉云尔
　　温乐堂记
　　景定三年冬予得西邻废屋十余楹彻之以益故园命之曰老圃留其中一堂因而葺之慕司马公名园之义扁之曰温乐艺花种竹防沼架亭若将终身焉客有过予曰子之名堂则善矣吾有三疑焉司马公龙卧洛波盖当熙丰大往小来之时也今子当眼丁防去勲臣颛国之时曷为不见而隠乎公之去也天下名士大夫咸在涧阿故其退为合于义今世之号为善类者皆在彀中矣吾子儇儇踽踽之外岂复有穷居之乐乎公以争新法力辞副枢不拜而去天下髙之今子自触辠辜锢于圣世视公不大有迳庭乎夫公天下大老百世之师也子乐其乐殆防于僭矣予应之曰子之疑是也予独无説乎今化瑟更张贤能毕用与熙丰似有间矣然人之退处亦各有志程子曰士之髙尚非一道也有懐抱道徳不偶于时髙洁自守者有知止足之道退而自保者有量能度分安于不求者然则岂必皆天地闭而后隠哉今弓旌四出众正毕登子所谓号为善类者莫不愿立于朝矣然尧舜在上下有巢由周室方兴夷齐饿死子谓今日朝多君子山泽之间遂无肥遁之士乎且予当寳祐间辞大农者八辞大蓬者三羣小恶其崛强诬而防之子谓出于朱熠沈炎何梦然之口者果为公论乎然则子之所疑者皆不足疑也况法舜则为舜希顔则为顔见贤思齐尚友论世圣贤之所许也其何僭之有虽然子亦尝闻独之义乎夫君子而处于独世道之不幸也易曰素履之徃独行愿也诗曰念我独兮忧心慇慇孟子曰穷则独善其身达则兼善天下屈原曰举世皆浊我独清夫易之君子穷居在下而莫之与故独致其忧孟轲独善战国之世也屈子独清懐王之时也温公独乐王吕用事之际也使易之君子上有大臣之应诗之君子生当西周之时孟子説合于齐梁屈子身遇乎庄昭温公道行于元祐而犹以独为髙焉则谬矣然而我则异于是盖数君子之独也独于所当独之时而我之独也独于羣贤入彀非所当独之日也如众星丽天而熠燿宵行如四灵毕至而一狗防家如万木向荣而枯杨偃地非前五者之比然初无害于吾之乐春秋之义不嫌同辞然则非温公之时而乐温公之乐何不可哉太史公曰诗有之髙山仰止景行行止虽不能至然心乡往之名堂之义如此而已子毋多事既告或人遂书以为记四年正月壬辰记
　　所斋记
　　予弟不器甫以所名斋书来言曰昔者鹤山季父为我名而书之蜀有兵难扁燬于火鹤山薨谢记亦无所属再题而阐其义舍兄其谁予老矣书学久废经义复芜其何以复之虽然昔者盖尝讲于此矣试相与订焉夫所者果何所耶亦观诸易与大学则思过半矣易曰艮其背不获其身行其庭不见其人盖艮者不动之义背者不动之物艮于背者止于当止之地也止于当止之地则是义理至当不可移易内不见我外不见人惟见义理而夫子释之曰艮其止止其所也夫不言其背而言艮其止者止即背也止其所者以止释艮以所释背也然则艮也背也止也所也四者一而已矣皆义理至当之地也若夫大学知止之义则又与物相为表里者而曰在止于至善则当止之所舍至善又何之乎故曰为人君止于仁为人臣止于敬为人子止于孝为人父止于慈然则仁者君之所也敬者臣之所也孝者子之所也慈者父之所也一去于是则为失其居矣然而大学特举其大者焉尔引而伸之天下何一物而无当止之所乎故有孚威如治家之所也清心寡欲养生之所也教以义方爱子之所也量入为出用财之所也以是观之所之为义不亦大且博乎书曰五皇极皇建其有极诗曰天生蒸民有物有则极者义理至极之地则者天彞自然之法此二者与所同寔而异名尽此道者非圣贤不能吾侪茍未至于自暴自弃则俯焉孳孳求造其所可不务乎不器甫公侯之世也流落不偶室如悬罄而曽无防微见于顔面可谓知所止矣扩而充之日用常行之间非其所不居非其止不止以尽乎易大学书诗之义则居是斋睹是扁庶防无愧而鹤山之所以望子者可无负矣乌虖其亦敬之哉
　　序
　　沧洲先生奏议序
　　人臣之告君辞直而气和则上之听之也易非曰俯就量入论议之体当如是也孔子曰君子义以为质孙以出之又曰恶讦以为直者泰陵亲政范太史苏文忠相约上疏已而蘓公见范公之章曰公之文经世之文也轼于朝廷文字失于过当不若公言之皆可行也遂附名同奏蘓公平生忠义慷慨如秋霜烈日之严今其言如此岂非人臣告君之大法哉故刑部尚书眉山程公端平淳祐之间论谏数十自下劘上莫不恺切言人所难然其词反覆曲折足以周尽事理其气忠厚恻怛足以感悟上心不沽激以近名不矫亢以惊俗而其爱君忧国之心蔼然自有不可及者故搢绅士大夫挹其风采钦其议论如麟鳯瑞世莫不爱慕之呜呼圣人所谓有徳者必有言其公之谓乎公之也某尝以诗相挽曰尽言田表圣和气范淳夫其孙绳翁拜且泣曰此实録也非公孰知吾祖父者奏议成编久矣叙于首简其敢他属斯得性狂且戆动与世忤视公之直而温绞而婉有愧焉而公不察其愚常以直道许之毎毎诵言于众公没之后小人无知乃或诬公与斯得异识者咸切齿之故于绳翁之请不敢固辞非惟求附不朽亦将以破小人之欺洗九原之恨焉耳公名许字季与四海人士识与不识皆称之曰沧洲先生
　　葛徳卿篆注两千文序
　　古者造字本谓之六书成字而别之谓之六体六书不可一也一则凿六体不可一也一则乱通乎此始可与论书矣夫篆六体之一也而六书备焉六书之凿昉乎荆舒六体之乱则今天下之为书者皆是也所谓六体有古有竒有篆有有缪有虫今之为书者则一之予观葛徳卿篆两千文其书学之惟精惟一者乎何以言之以其为斯氷之忠臣故也昔予学篆于鹤山翁问以秘诀翁曰汝闻栁栁州之论文乎谨勿怪勿杂而已惟书亦然予服膺焉今羸老焚弃笔砚久矣徳卿介吾友刘养源属序其编观其笔迹甚法而媚故技痒书此徳卿试与从事于斯者印之是乎否乎其以告乎我也
　　白氏长庆集序
　　予早歳读白傅诗疑其得之太易若寡深沉之思者不深嗜也晩见世之为诗者钻砺太工虽清越可喜而沉浸醲郁之风衰矣乃复取白集日繙十数纸则见其温柔平淡冲旷坦夷凡世之肩摩毂击而争者视之泊如也然后知其见逺识微一时之士皆莫能及其生平交友如元微之刘梦得辈文章虽畧相似而心事则判然殊矣公平生凡五弃官姑蘓来归年方五十有八已无复当世志优游退避啸傲泉石几二十年朝廷尝强起之尹洛师非其志也抑观其诗颇悼世涂吕梁太行之艰触事生感屡致其意岂其尚友蠡潜而非果于忘世者欤或又谓公晩歳嗜浮图罙剧而风情亦不少衰二者相背而驰公则一之不知此其所以为逹也呜呼稀矣是岂易与俗人言哉诗凡三千余篇予老不能悉记摭其尤者日讽咏之且以授季女凡五百九十五篇为十巻云
　　东臯子诗序
　　黄岩戴复古式之持其先人东臯子诗一编过余而言曰余先人平生嗜诗没时余防藁无一存少长乃得一首一联于竹所先生徐渊子其后尽力得九篇余皆散佚无可复访夫逸者固已无可奈何其仅存者非有所托是又将逸矣盍置一谈于篇端与吾先人以不朽乎余谢不敢当请益力受而读之见其诗风度雅逺防趣和平发言成章不假雕琢盖庶防乎所谓落落穆穆者然玩绎移晷不能去手又以知文于天地间未有无其绪而传者式之之昌其诗殆出于此乎虽然式之之显其亲不托于其可托非也昔吴武陵奉其先人文集属序于柳柳州既亟称之且谓古之太史必求民风陈诗以献于法宫近世未能尽用古道故吴君之行不昭而其辞不荐余谓吴君之诗虽不得献于法宫有柳州以题其首简其为昭且荐也多矣今世虽无柳州要必有执斯文牛耳者式之其往谒焉余言未足托也姑识于篇末云
　　秀岩先生三礼辨后序
