<!-- { "loadSidebar": true } -->
    夫应顺相成，君臣有待，岂不以参庸作辅（阙二字）、移屯？象阙不可以不临，山川不可以不守。於是开分都野，对天人，高爵命於仪刑，大邕熙於品物。五侯九伯，公实当之。公讳懿，字善意。其先吴兴郡大姓，明考以宦历陕圻，遂留家於硖石也。昔有虞惟舜，其姓惟姚。钦若神明，盖云祖始；子孙蕃邈，而迨於兹。曾祖宣业，陈（《世系表》作梁）征东将军吴兴郡公。祖安仁，隋青、汾二州刺史。远图膺锡，大石垂休。父祥，隋怀州长史检校函谷关都尉，炀帝诰以武能守於天险。高门晋烛，何象贤之纷光哉？公都尉之季子，毅烈昭融，蓄大容远，艺工非习，学远无师。燕雀（阙一字）知，鸿鹄自若，以待奋也。年十八，属乱隋无象，群盗生郊，授公本县令。以先人部曲，少用辑宁。太宗济河，闻公名，密遣相闻。公告於州将曰：“王充非主，天命在唐，宜速举众以应义。不尔，恐贻後。”因间道入谒，高祖嘉叹者久之，乃降赐墨书金帛，以此阖州离患。太宗东伐王充，授鹰扬郎将长沙县男水陆道总管。洎贼平、将举籍议功，有妄谮者云“公曾通伪郑”，因见疑黜。又以明略用多，每为朋侪所忌。乃筑室於硖石东北重冈之曲，将以道德幽栖，高尚其事。右二陕，左二陵，北河南阴，南山北趾。中养浩气，外衍遐风，紫芝淹留，赤松不返。俄而贬授晋州高阳府折冲都尉，公抗疏自列，谢病而退。乃除常州长史，亦坚以疾辞。寻除硖州刺史，累加银青光禄大夫。公举六察，按百城，导齐江门，茂育□泽。龙朔初，邛蛮作梗，乃除公使持节州都督。公正以驯吏，严以蓄戎，不罚而徵，不战而服。能以毁远，寿以衰迁，启全告终，返真於始。以二年十二月一日，终於官舍，春秋七十有三。呜呼哀哉！以三年七月十五日，藁葬於硖石县安阳公之原，未备迁礼也。公门传孝义，代蒙旌榜，至若鸡骛家禽、牛羊圈畜，互以相乳，不限所生，岂非明德继修、应形殊类也？公青□谁与，白日相邻，武杰文英，幽深天理。孝原忠极，保合神庭，馀力所存，致心无害。虽五善三变，穷妙曲成，而藏器待时，移官於位。乃作藩翰，以制要荒，绥之以诚不以言，震之以威不以暴。远夷文顺，群物缉熙，存立大功，殁昭馀训。岂无明主，而有遐遗？命矣哉！公初娶张氏、李氏，并早殂殁。後娶刘氏，累封彭城郡夫人，则隋左常侍降之孙、唐襄州长史志逵之女、今紫微令崇、故宗正少卿元景之母也。夫人於资福祉，实受灵和。四德待行，三从及嗣，祗先导从，在阈成家。二子少孤，一门所恃，长幼咸若，礼训所陶。出有庶官，入惟丞相，乃敷皇极，遂广人和，至矣哉！盖由内则有方，外成其大，而况乎众姜群妇，罔或不宗。於休夫人，岂古之明达者矣？以神龙三年正月八日，终於洛阳慈惠坊之私第。呜呼！遗令曰：“生以形累，死以魂游。然事尊在冥，无远不至，何必合葬，然後为礼？昔邴根矩沐德信，并通儒达识，咸以同窆为非，实获我心。当从其议，无改吾志。尔惟孝乎！殁已可於龙门山外用为窀穸，冀近家园，以慰吾平生之好耳。”崇等敬遵遗旨，以景龙二年岁次戍申九月庚寅朔十五日甲辰，葬於万安山之南阳。令公纯德佐时，高堂生感，永思不待，长号罔极。以为东茔已异，西兆未殷，占考岁辰，奏加封树。以开元三年岁次乙卯十月己酉朔十三日辛酉，庀徒有作。初景龙年，以时宰先人，特旨追赠幽州都督。而神道贵静，元宅不移，重广冥域，因成象制。天子於是乎昭宠大臣，追崇旧烈，又制赠吏部尚书，谥曰文献公。命五品官监护，赐米粟各二百石、绢布四百端匹。庶事官供，特令优厚。盖念功悼存，发荣而资哀者也。版筑相丽，贲饰其仪，丰不近奢，薄不违俭。名山大谷，异势盘纡，密圹重坟，灵式叙。是惟幽极，可以永安，撰德昭文，长垂不已。铭曰：
    氏原德先，裔裔绵绵。曷时无隽？曷位无贤？重象曜质，纷纷秩秩。洁齐相亨，休复於吉。於时保之，文献非他。我生则，天爵云多。粤有符彩，宁施琢磨。英图烈烈，利用峨峨。瞻天历象，谒帝关河。庸勋远大，锡命骈罗。行行驷马，作藩荒遐。职职悟人，为范陶钧。政闲谁黩，时修物育。陟遐未穷，归冥不复。慈告式明，卜宅离茔。东毕西贲，幽封大成。尊尊孝子，昭发家声。
    ☆郑繇
    繇，郑州人。嗣圣元年进士，开元初为岐王长史。
    ○水镜赋
    夫有名之域，有象之中；惟水能净，惟镜能空。水则无心而皎澈，镜则照瞻而幽通。遇物斯应，匪我求蒙。尔其决之则流，盈而不阙；泛金碧而色润，开玉匣而光发。其清也不煜和风，其鉴也不同朗月。尔乃云收白日，粉拭红尘；拂芰叶而交映，抱菱花而独春。直注千里，旁通四邻；成美恶之元鉴，（阙六字）揽鬓兴嗟，濯缨为足；惜容辉之易晚，叹功名之难续。况复影圆凤沼，声激龙门；可惊飞於神鹊，可摇动於灵鲲。同大道之自然，合重元之众妙；冰潭洞达，石崖含耀。亦由裴楷清通，王戎简要；知之类之（疑），意忘疲於屡照。
    ☆王邱
    邱字仲山，光禄卿同皎从子。年十一，擢童子科。他童皆诵经，而邱属文，由是知名。及冠，举制科，授奉礼郎。开元中累拜黄门侍郎、御史大夫，改太子宾客。袭父爵宿预男，以疾徙礼部尚书。天宝二载卒，赠荆州大都督，谥曰文。
    ○授崔翘中书舍人制
    门下：朝议大夫守给事中崔翘，学行自中，方直形外，明而能晦，简不违谦。始方蔚於文章，终激扬於吏道。议既久，要密递迁，宜自珥貂之司，俾参鸣凤之掖。可守中书舍人，散官如故。
    ○授裴敦复中书舍人制
    敕：朝议郎检校吏部郎中裴敦复等，并行标纯一，材蕴经通。或学辨文鼠，核综兼於隐赜；或词握灵蛇，光辉映於等夷。职居要剧，声振发挥。近密之职，搜择宜精。俾对掌於丝言，兼联华於省闼。可依前件。
    ☆田休光
    休光，京兆人。乡贡进士。
    ○法藏禅师塔铭（并序）
    世之业生灭若轮环者，则虽尘沙作数，草木为筹，了无遗纤哉。吁！不可知者，其惟流浪乎？夫木性生火，水中有月。以凡筌圣，从道场而至道场；通因及果，非前际而於後际。行之於彼，得之於此。禅师讳法藏，缘氏诸葛，苏州吴县人。昔群雄角力，三方鼎峙，蜀光有龙，吴恃其虎，瑾之後裕，蝉联姑苏。曾祖，吴郡太守苏州刺史秘书监银青光禄大夫上柱国开国男；大父颖，随阆州刺史银青光禄大夫；父礼，皇唐少府监丞。吴会旗裳，东南旖旎，洗墨而清夷落，衣锦而烛江乡。山海禁钱，蓬莱秘府，屡游清绸，历拜宠章。
    禅师即苏州使君之曾孙、少府监丞之第二子也。年甫二六，其殆庶几，知微知章，克岐克嶷。此寺大德钦禅师，广世界津航，人非钻仰。禅师伏膺寂行，礼业师资，因诵经。至永徽中，颇以妙年经业优长，奉敕为濮王度，所谓天孙利益、禅门得人。禅师自少出家，即与众生作大善知识。道行第一，人天殊胜，开普门之幽钥，酌慈源之密波。由恐日月居诸，天地消息。每对天龙八部，昼夜六时，如救头然，曾未舍。非乞之食不以食，以至於头陀；非扫之衣不以衣，得之於兰若。禅师自少於老，驼骡象马，莫之闻乘也。以为金为象，非本也；裂素抄经，是末也。欲使贱末贵本，背伪归真，求诸如来，取诸佛性。三十二相，八十种好，众生对面而不识，奈何修假以望真？且夫万行之宗，众相之本，生善之地，修善之境，禅师了了见之矣。夫钟鼓在庭，声出於外。如意元年，大圣天后闻禅师戒行精最，奉制请於东都大福先寺检校无尽藏。长安年，又奉制请检校化度寺无尽藏；其年又奉制请为荐福寺大德。非禅师戒固居龙象之首，清净开人伦之目，不然，焉使天文屡降，和众相推，扬觉路之威仪，总禅庭之准的？护珠圆朗，智刃雄鸣，伏违顺之鬼魔，碎身心之株杌。废情属境，卑以自居。如谷王之流谦，百川委输；若周公之吐哺，天下归心。菩萨下人，名在众生之上。悲哉！三界即火宅之所，四大将岁时之速。既从道来，亦从道去。遂拂衣拂室，脱舄绳床，惟惚惟恍，不惊不怖。粤以开元二年十二月十九日，舍生於寺，报龄七十有八。门人若丧考妣，乃相谓曰：“和上云亡，吾徒安放？”乃扌文血相视，仰天椎心。即以其年十二月（阙一字）日，施身於终南山便梓谷尸ヌ林。由是积以香薪，然诸花ふ。收其舍利，建睹波於禅师塔右。自佛般入涅，於今千五百年矣。圣人不见，正法陵夷。即有善华月法师乐见离车菩萨，愍兹绝纽，并演三阶，其教未行，咸遭弑戮。有随信行禅师与在世造舟为梁，大开普敬认恶之宗，将药破病之说，撰成数十馀卷，名曰《三阶集录》。禅师靡不探赜索隐，钩深致远，守而勿失，作礼奉行。是故弟子将恐颓其风声，乃掇诸景行，记之於石。铭曰：有若禅人凝棱，心不易兮。身世Е洞，探讨真赜兮。寂行冲融，涣其冰释兮。轩裳蝉联，清晖相射兮。奕{商衣}不染，乾乾衣锡兮。萧洒喧哗，地自虚僻兮。元关洞开，亡珠可索兮。吾将斯人，免夫过剿兮。魂兮何之？声流道格。若使天地长久而可知，即相与摭实刊之於石兮。
    ●卷三百二十九
    ☆田义至
    义至，开元四年官陕州司户参军。
    ○对饴盐造祢判
    〈景以饴盐造祢，或责以苦盐有阙。〉
    虔稽祀典，类造之礼攸陈；缅睇斋筵，俎奠之仪当洁。景丽名宗伯，展事盐人。白黑孔修，错形饴而在列；元判备，考鹾苦而斯乖。虽德之惟馨，亦或罔吐；而物有奠具，谓何获？大事阙供，小惩非逭。
    ○先圣庙堂碑（并序）
