<!-- { "loadSidebar": true } -->
　　行行江树骄春风谁识秋风待枯槁娄东美人青琐客溪外落花红不扫朱顔如渥鬓如漆亦解人生有衰老查田居士金闺彦心寄山林事幽讨朅来画作初白图不将宴坐离烦恼吴生有文能逹观弄笔吟牕展懐抱白髪白尽与初白所白不殊见颠倒纵道长安多少年富贵何须致身早感君清兴寓瑶篇一为劳人慰草草查田漠漠望如云征途不辨方与皁有似前年锁院时看花时节冬烘脑初白之名名最佳白尽尤知白髪好
　　四月三十日龙见于金山
　　余月月夕明欲苏金山传漏方午余微波吹江江水舒灵风吸云四铺苍龙挟雨光有无浓霭画出一缕麤自南亘北横天枢度之十丈长自逾圆径数尺不可摹白云周遭中糢糊我未见龙诚有诸同时见者皆呀吁指防似有鳞爪俱倚空流盼争斯须傥怳自北而南趋敛形就小尾不逋揺曳撇簸重云肤天晴日晶景气殊吾闻龙者德之符感应和气游沼湖自从羲皇河出图荣光休至当有虞舜东巡狩龙当涂五彩负巻留舜车尔后寂寥栖八虚无圣则隠见不渝汉皇有道来不诬及其矫伪分龙猪吾
　　君圣德同古初神灵表瑞盈亨衢作歌纪祥徴策书尘埃载笔愧雅儒
　　与虞良
　　呜呼三千篇什一今尚存宣尼絶韦编于此尤讨论好古述不作精意探化元我衰才思劣归老道德源沧海不可涉沿流竞追奔日暮失津涯霣涕流潺湲吾子诚贤哲夙植词林根朅来二十载风雅方腾鶱乐志寻孔顔放意游羲轩愿言共晨夕相对各忘言
　　惠济祠观河歌
　　桐柏之山兮髙峨峨下有清淮兮泛滥多浩浩洋洋兮殚为洪河殚为洪河兮浮齧桑走临淮兮腾维扬使淮水其安流兮河弗逆经之营之兮匪伊朝夕乌用白马兮湛玉璧驾飞龙以周游兮指旧川以为期彼滔滔兮来迎澹容与兮河之湄荷葢兮骖登东陆兮遐思揽日月兮时正中奠四海兮将焉穷
　　蜀山
　　广陵亦屡宿不到平山堂蜀冈如梦寐归来心傍徨蜀山山磊磊蜀山湖洋洋蜀山万丈青城长花明玉洞云锦张峨眉插天两相映仙经地志不可详此山似是巨灵开凿时残峰断岭分擕将东置汶田西维扬汶水连绵浩淼茫洒作云海东边窈窕色巗岫喷薄天门傍天门髙髙日观逺我欲登之日已晩此山此湖难久留丁东玉漏催方舟仙人骑羊跨白鹿云中笑我来迟去何速空负青霞赏遥谢紫芝曲朱顔白髪已如斯归向茅堂卧幽谷
　　西斋游城西南诗三首余见之因亦往游焉次韵有作
　　吕仙祠
　　访古怅秋城寻幽快仙阁即无黄鹤飞时见白云落未能餐烟霞且欲饱蔬藿天人不可攀三复岩上作
　　黑龙潭
　　萧萧芦苇花奈此凉风夕沙水入秋清松云近潭黑朅来见海眼神龙所窟宅频年祷祀稀悯我田畯厄
　　陶然亭
　　野水延清晖寺亭豁逺趣烟流钟随殷袅袅落岩树声闻竟何归尘影此蹔聚山僧习辟支吾向大乘住
　　题牧仲冢宰西陂鱼麦图
　　去年相别沧浪亭春水緑波春草青今年相见长安道西华梦想西陂好西陂烟水似沧浪我欲从之路阻长谁料软红香土里幻出云山翰墨场披图最有江南意春月春风满巾笥五湖三畆未归人红栏緑浪经过地沧浪野老别来久瓦盆酹酒为公寿想见攀辕卧辙情棠树村村间花柳藤隂两株今作家扶桑万叠影不斜回忆西陂此时节钓鱼刈麦荷有花镜湖一曲天所赉也待行年八十外潞公未老魏公壮髙会耆英且莫让
　　因安溪先生寄梅定九处士
　　待漏院中清昼长安溪阁老来平章公所荐士不可数宛陵处士尤芬芳梅君好古懐轩唐胸罗七曜包八荒御舟三日三召对悬河东注河伯忙老笨多时语屡误闻此不觉神扬扬又闻日坐
　　玉座傍龙笺捧出星日光贾生一见便前席刘洎何劳登帝牀丈夫遭遇有如此稽古之荣世莫比白衣宣至白衣还他年正可书青史昔我与君俱壮年交亲气概回云天职在论思不能荐忽忽白首空徒然耆旧飘零万事毕新知记一不识十如君几人王佐才
　　圣朝优老令归来我今时节已晩暮江湖魏阙心悠哉人生会面难再得短歌长吟泪填臆若附音书寄李公为道良时须努力
　　中条行
　　金吾将军八十余直入延英门上呼中条山人事得已贞元亦是明天子我望中条思谏议小事不言言大事延龄奸佞陆贽贤外人皆知天下传九重深闭不得见人言不信谁敢言金吾敢言帝肯听一朝忠謇回唐天山人昔在中条久穷逹于君亦何有终南防径谁尔疑犀首无事但饮酒泉石烟霞世岂知折槛披鳞时亦偶千里中条日暮过迢迢回望旧巗阿秦山渭水不可见白云青霭空复多
　　登舟詶别宋牧仲太宰
　　御沟属瀛海驰道连大川流澌及晨潮解缆春风前湖江万里似揽昆仑源巍巍居崇髙下念临深渊羽衞静无声波涛平不喧息虑寡朝谒离羣旷周旋既慙隠沦乐尚慕肥遯贤别意方超忽赠处昔所敦
　　维舟懐朱竹垞潘稼堂
　　河闗吴越一水行可至吴越有故人天逺浮空翠登舟梦见之明月照不寐老将归田庐荒山寡车骑悠悠川路闲此行
　　上所赐海潮动逸响津树饶野意极浦来风声枉渚蓄春气永懐期明发旅泊展遐思
　　河间道中懐阮亭
　　陶谢吾生晩斯文阨横流非君展心目千古谁防搜结交四十载往往异沉浮京洛虽夙好云山复悠悠及兹事行役聊为千里游南浦草未緑青门柳色稠息轨陆涂疲鼓枻川路幽未惬隠沦想每懐离析忧逺烟生海树孤月隠河楼懐人渺晨夕瞻言此夷犹倘惠瑶华音庶以永绸缪
　　河间道中【刘随州故里】
　　瀛州百里路五纬生寒芒东有髙逹夫西有刘文房髙君不坎轲刘君遭谤伤更怜二子名差异无定千秋翰墨场惜哉二子生同地声华并美谁能继善善欲长恶恶短况复文章一小技我趁轻鸥刺船去随州杳杳知何处可堪蹭蹬向时人得意犹为草头露寂寞悠悠身后名为君三叹伤我情相如同时子云老苍茫掩巻涕纵横
　　南皮道中和京江先生杨村旅宿与客谭江夏郭侍郎旧事诗
　　伊余侍公下天汉桂舟容与海西岸敢云千里结同心自顾凌风矫短翰朅来惠我杨村篇孤篷日上流余绚清文迢逓引芳音陈迹苍茫起遐观昔者遗腹华奎儿孪生两儿事并奇楚王无子乃有二何怪悠悠道路疑楚宗奏上不得入楚王辩章恣抵巇中朝贵人习省事乐取软熟夸嚅唲江夏侍郎励风操居是邦也行则危但请勘王迹自白大义炯炯世所知亲王不勘是何语四明一言兼八疵侍郎竟刺扁舟去舟胶冻水河边住妖书告密何纷纷北寺南衙莽错互金吾缇骑夜如飞十口孤村坠霜雾百年青简谁为编蕉园遗藳犹如故览公新咏一髙歌吊古懐贤寄兴多杜若洲长烟树逺相从无奈暮愁何
　　吴桥道中题刘随州诗寄查夏重
　　望望东阳城暧暧将陵树我慕刘随州清诗美无度此地飏蛾眉同生逢妬嫭惜哉后来者耳食狥好恶非君谁与言佳期不可遇行行已晦月离心驰永路长川虽蹔娱大江欲飞渡故人来何时春水悠悠去
　　德州道中寄缪虞良
　　前年共君来吴地芳草菲去年送君去燕山木叶飞今年此懐君春帆凌浩淼燕山在青霄吴地限江表云中岱宗出天际黄河流严程赴长淮王事有淹留傥入京口船应泊枫桥夜南园昔所经髙斋榻可下曙牕语烟禽杂花满故枝君其尚能来正及前年时
　　水宿
　　水宿谿渚幽晴晖入枕席何异巗栖时梦醒一畆宅云雁去屡遥沙禽方自适散帙坐清晓尘务罕见迫愿言谢朋徒从此解缨舄蹔陟泰山髙欲访劳山僻仙人岂我欺我名挂玉籍纵未证无生亦复往息迹千秋幸若斯结欢慰于役纷吾慕逺游沉忧竟何益
　　白雁行
　　我有锦字书欲寄归鸿语归鸿入云长超忽不可数前行双白雁眼明粲可覩实秉皎洁姿非因霜雪苦一雁俄后飞单孤不成侣本欲托音书翩翻自无主将书置懐袖泪落三春雨
　　南旺分水行
　　导淮桐栢会泗沂东流于海禹所治赵宋黄河决而南淮与泗沂兼并之河于中土一大物况挟众流行恣睢尔后六百有余载多为世患违津涯吴艘越舶亘天来神京陆挽人驴疲伟哉潘生伏下职建言为国陈良规【济宁同知潘叔正建言开河通漕运】宋公举事不漫浪【宋尚书礼】下采羣策褒参禆是何老人白其姓厥名曰英超等夷铜壶倒影测累黍玉尺量地穷四维【老人白英建防分水】河湾接流二十里北走千里诚一奇我行南旺分水处此岂地利皆人为百川朝宗尽东下却与西北浮云驰君不见汉漕山东百万粟更歴砥柱多险巇又不见唐挽江淮道汴洛浊涛恶浪纷追随泗沂实与汶水合禹迹不湮劳川师洪河德水宁有二细流不择成大陂古来万事亦如此短歌微吟风涟漪
　　次济宁有忆
　　漕水向北流春草日夜緑今朝水南下緑草连湖曲湖波淡淡草萋萋北去南来人解擕临风欲采芳洲寄归雁何由到陇西
　　仲家浅望峄山作
　　言过仲家浅仲庙河水傍峄山对庙门百里来青苍影连初日动势接春水长遥峰插天汉空翠分崕冈不覩泰山尊争长雄东方歘吸亘南戒逶迤趋西疆豁然去欲无林峦郁回翔掩映仲子庙千禩嶫相望我兹在川上漾舟涉微茫前浦行脩途未登洙泗堂生不逢孔子日月依末光扣舷问渔父夕照明沧浪
　　古意二首
　　春草随长陌年年着旧痕教人归未得且莫怨王孙单飞不作行单宿不同处记得双宿时前年旧洲渚
　　徐州道中二月十五夜月
　　一身为太虚明月在其里天边见明月太虚复如此仲春三五月宛是前年明明月不改色所见有亏盈泊舟清口凯公学士惠以篇什即事有作
　　淮水生桐柏及此势屡变金波带余霞翠纹回净练烟深色逾澄夜久光不沧沧已朝宗滚滚复春见持此皎洁质得与潢污荐眺逺意少悰抚景兴宁倦一身为虚舟孤懐托才彦秀眉扬芳风清言发雅倩髙文迥朝列新诗广篇翰思君如淮水干里才未半淝水出其侧百里日已晏上窥河汉流下照星宿烂夕霭辨经途晨晖戒申旦稍知逹人心聊同性所翫
　　渡江见焦山有作懐林吉人
　　江流近海迎朝暾焦山苍苍当海门忆君焦山古鼎篇势凌海日倾江源金山楼观特瑰丽撞钟伐鼔风涛喧我行再过焦山下海云堂中空梦魂兹山不到屡惆怅懐慙竟践苏公言惟我于君亦如此知祢不荐昔人耻只有思君日夜心长江湛湛东流水
　　登报恩寺塔
　　大海沤灭无虚空多寳古塔何独雄金陵南郭长千里髙标屹立沧江东昔游不到去惆怅使我情想纷难穷浮生万事皆颠错更堪筋力枯秋蓬眼明忽覩琉璃影陡觉两翼抟长风扪星歴斗涉清汉彷佛似已凌苍穹吴宫晋代那复道三山二水烟蒙蒙曼陀优昙洒香界野花闲草徒防茏夙观胜因悟净理身云涌现空明中诸天龙象亦偶尔岂与人世争沙虫登临浩歌日欲暮归途且逐春尘红
　　惠山泉
　　青林欲断苍山起山色沉沉出泉水散作清晖百道飞逺暎千船万船里急呼双桨快幽寻清赏迢迢惬素心溪边靃靡披瑶草石上潺湲写玉琴我行吴越千山道春山处处流泉好玉牀金井纷徒然一酌清泉可终老山僧知我再来情汲泉遣致双瓷瓶黄泥赤印漫天下见此双瓶信可凭龙团手试清沤发引满浮空对明月七椀一饮不尽兴夜来少睡心愲愲摩挲双缾为三叹我自愁多岂汝怨提擕珍惜向故山折脚铛中煮粥饭
　　石门舟次
　　桑叶緑溪隂映我孤篷去飘揺杨柳花千里随来处及兹契幽情那得问新故柳条攀更生桑枝亦已附物理信有常人意莽更互超忽不可寻沉沉戒往路
