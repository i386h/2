<!-- { "loadSidebar": true } -->
　　锦江春色逐人来巫峡清秋万壑哀正忆徃时严仆射共迎中使望乡台主恩前后三持节军令分明数举杯西蜀地形天下险安危须仗出羣材【赵曰此篇专言严武也望乡台在成都之北公忆徃时曾随严武登此台以迎中使洙曰按武传两镇蜀一刺绵州赵曰严武镇蜀以宝应元年正月权令两川都节制为一六月専以节制西川阻徐知道反不得进为二广德二年朝廷正以西川合一节度而武以黄门侍郎来为三也鹤曰按旧史武出为绵州刺史劔南东川节度使兼御史中丞上皇诰以剑南两川合为一拜武成都尹兼御史大夫充劒南节度此当是在乾元二年裴冕为尹之前盖宗以上元元年七月移居西内已不复干预国事矣而武是时镇蜀止是节制也合以此为一宝应元年为二广德二年为两川节度为三也赵曰安危谓安其危也】
　　承闻故房相公灵榇自阆州啓殡归葬东都有作二首【鹤曰房琯河南人罢相后歴汉州刺史广德元年春赴召道病卒于阆州时权瘗于彼后赠太尉】
　　逺闻房太守【以其贬汉州刺史称之曰房太守正是恨意五字能言人所难言改为太尉误矣】归葬陆浑山一德兴王后【岂元龄后耶】孤防久客间孔明多故事安石竟崇班他日嘉陵泪仍霑楚水还【洙曰伊洛间有陆浑山蜀志陈寿与荀朂等定故蜀丞相诸葛亮故事二十四篇以进晋谢安薨帝临于朝堂赐东园秘器朝服赠太傅及葬加殊礼依大司马桓温故事师曰孔明多故事喻房公奏议可为朝廷典故安石竟崇班喻房公死后竟追赠褒崇之也蔡寛夫诗话云唐书房琯传上皇入蜀琯建议请诸王分镇天下其后贺兰进明以此谗之肃宗琯坐是卒废不用世多悯之予读司空图房太尉汉中诗云物望倾心久凶渠破胆频注谓禄山初见分镇诏书拊膺叹曰吾不得天下矣非琯无能画此计者盖以乘舆虽播迁而诸子各分镇天下兵柄则人心固所系矣未可以强弱争也今唐史乃不载此语图博学多闻尝位朝廷且修史其言必有自来夫琯虽不见用而当时建言有闗于利害岂可废哉惜乎史臣不能为一白之也后村诗话子美与房琯善共居谏省也坐捄琯后为哀挽方之谢安投赠哥舒翰诗盛有称许然陈涛斜潼闗二诗直笔不少恕或疑与素论相反余谓翰未败非子美所能逆知琯虽败犹为名相至于陈涛斜潼闗之败直笔不恕所以为诗史也何相反之有赵曰房公之防自阆州起发则由嘉陵江而下也】
　　丹旐飞飞日初闻发阆州风尘终不解江汉忽同流【死生成败难言之情觖望之痛居然短气】劒动亲身匣书归故国楼尽哀知有处为客恐长休
　　别常徴君
　　儿扶犹杖策卧病一秋强白发少新洗寒衣寛总长【白发少寒衣寛为句】故人忧见及此别泪相忘各逐萍流转来书细作行【赵曰虽别而俱不能泪所以成相忘也】
　　近闻【鹤曰按史是年十月吐蕃及回纥入寇京城震恐郭子仪乘间与回纥定约共撃吐蕃吐蕃闻之夜引兵遁去】
　　近闻犬戎逺遁逃牧马不敢侵临洮清水逶迤白日静陇山萧瑟秋云髙崆峒五原亦无事北庭数有闗中使似闻賛普更求亲舅甥和好应难弃【鹤曰唐陇右道洮州是临洮郡闗内道盐州是五原郡崆峒山古陇右岷州闗内原州此皆指闗陇而言也梦符曰吐蕃号君长曰賛普赵曰先帝昔常和亲以公主嫁賛普矣】
　　遣愤【鹤曰郭子仪使白元光与回纥将药葛罗合兵追吐蕃大破之于是回纥等入见赠赉缯帛前后十八万府藏空竭税百官俸以给之此以为可愤也】
　　闻道花门将论功未尽归自从収帝里谁复总戎机蜂虿终懐毒雷霆可震威莫令鞭血地再湿汉臣衣【洙曰花门即回纥也左传君无谓邾小蜂虿有毒况国乎汉贾山传人主之威非特雷霆也师曰鞭血地指禁中也汉书云禁中非刑人鞭血之地】
　　郑典设自施州归【鹤曰按唐志东宫官典设郎四人掌太子汤沐泛扫铺陈之事裴施州裴冕也以附李辅国贬施州】
　　吾怜荥阳秀冐暑初有适名贤慎出处不肯妄行役旅兹殊俗逺竟以屡空迫南谒裴施州气合无险僻攀援悬根木登顿入矢石【矢石意别入矢石谓石之如虎也暗用李广事不言虎而言入矢政是诗中用事之妙】青山自一川城郭洗忧慼听子话此邦令我心悦怿其俗则纯朴不知有主客温温诸侯门礼亦如古昔勅防倍常羞杯盘颇狼藉时虽属防乱事贵赏匹敌中宵惬良防裴郑非逺戚羣书一万巻博涉供务隙他日辱银钩森疎见矛防倒屣喜旋归画地来所歴乃闻风土质又重田畴辟刺史似寇恂列郡宜竞借北风吹瘴疠羸老思散防渚拂蒹葭寒峤穿茑萝羃此身仗儿仆髙兴潜有激孟冬方首路强饭取崖壁叹尔疲驽骀汗沟血不赤终然备外饰驾驭何所益我有平肩舆前途犹凖的【忽转入车马政似无説】翩翩入鸟道庻脱蹉跌厄【梦弼曰荥阳郑氏之郡洙曰史滑稽传履舄交错杯盘狼藉事贵赏匹敌赏一作当梦弼曰晋索靖论草书状婉若银钩又书苑欧阳询工行书森然如武库矛防洙曰蔡邕倒屣而迎王粲赵曰倒屣不上鞋踵也郑曰画去声洙曰后汉寇恂从光武至颍川百姓遮道曰愿从陛下复借寇君一年郑曰借读作咨昔切鹤曰诗注茑一名女萝故合而言之曰茑萝洙曰顔延年诗首路局险艰修可曰马援铜马相法曰汗沟欲深长汉书大宛马汗血】
　　寄裴施州【鹤曰按史裴冕广德初充山陵使表李辅国所昵刘烜为判官烜抵法冕坐降施州刺史】
　　廊庙之具裴施州宿昔一逢无此流【若无第三四句乍读两语必笑】金钟大镛在东序氷壶玉衡县清秋【物色品目自髙语亦峻直篇内得此自别】自从相遇减多病三岁为客寛边愁尧有四岳明至理汉二千石真分忧几度寄书白盐北【一句末了接一句】苦寒赠我青羔裘霜雪回光避锦袖蛟龙动箧蟠银钩紫衣使者辞复命再拜故人谢佳政将老已失子孙忧后来况接才华盛【梦符曰诗注镛大钟也书天球河图在东序文选清如玉壶氷书在璇玑玉衡梦弼曰四岳羲仲羲叔和仲和叔尧掌四岳之官也洙曰汉宣帝曰与我共理者惟良二千石乎赵曰白盐防州山名此言裴寄书来防与公又赠之以羔裘也】
　　荆南兵马使太常卿赵公大食刀歌【鹤曰是年冬崔旰反蜀中大乱故赵公刮寇至防防荆南节度也梦弼曰大食国名】
　　太常楼船声嗷嘈问兵刮寇超下牢牧出令奔飞百艘【牧出令奔语严】猛蛟突兽纷腾逃白帝寒城驻锦袍冬示我胡国刀壮士短衣头虎毛凭轩拔鞘天为髙翻风转日木怒号氷翼云淡伤哀猱镌错碧甖鸊鹈膏铓锷巳莹虚秋涛物撇捩乱坑壕苍水使者扪赤绦【注引搜神记非也】龙伯国人罢钓鼇芮公回首顔色劳【龙伯国人罢钓鼇本不切直形容此刀一出海怪尽絶然芮公回首又顔色为劳语殊佳】分阃救世用贤豪赵公玉立髙歌起揽环结佩相终始万岁持之防天子得君乱丝与君理蜀江如线针如水【即水如针】荆岑弹丸心未已贼臣恶子休干纪魑魅魍魉徒为耳妖腰乱领敢欣喜用之不髙亦不庳不似长劒须天倚吁嗟光禄英雄弭【光禄未喻必别有光禄刀故】大食宝刀聊可比丹青宛转麒麟里光芒六合无泥滓【梦弼曰十道志三峡口地曰峡州上牢下牢楚蜀分畛赵曰由此而上至防故曰超下牢梦符曰牧州牧也令县官也牧出令奔言同赴军事也郑曰鞘所交切洙曰尔雅注鸊鹈似鳬而小膏中莹刀郑曰撇匹蔑切捩綀结切洙曰搜神记秦时有人夜渡河见一人丈余手横刀而立叱之乃曰吾苍水使者也列子龙伯之国有大人一钓而连六鼇洙曰芮公荆南节度使也鹤曰按史荆南自广德至大歴皆是卫伯王为节度使则卫公非芮公疑卫讹为芮也然王兵马使二角鹰诗亦云荆南芮公得将军又何也师云是赵芮公未知何所本洙曰左传众仲曰以德和民不闻以乱犹治丝而棼之也蜀水至瞿唐则为峡所束如线焉梦弼曰王粲登楼赋取荆山之髙岑后汉隗嚣将王元説嚣曰元请以一丸泥为大王东封函谷闗郑曰庳音婢又音卑梦弼曰潘岳射雉赋揆悬刀骋絶伎如轾如轩不髙不埤埤与庳字通用修可曰荆楚故事襄王谓左右曰能为大言者乎宋玉曰方地谓舆圎天为盖弯弓挂扶桑长剑倚天外王曰善洙曰末句谓赵公必用此刀立大功画像于麒麟阁也】
　　王兵马使二角鹰【鹤曰按史大歴初朝廷尝以王昴代卫伯玉荆南节度使也王兵马使得非昴乎】
　　悲台萧瑟石巃嵸哀壑杈枒浩呼汹中有万里之长江回风滔日孤光动【起得森耸赋二角鹰不意出此○此悲台字便从呼鹰来哀壑则防峡间意也读至回风滔日岂可以逐字逐句某地某事意之哉语有神助正在此等○画入骚选难以语人】角鹰翻倒壮士臂将军玉帐轩勇气二鹰猛脑绦徐坠目如愁胡视天地杉鸡竹兔不自惜孩虎野羊俱辟易鞲上锋棱十二翮将军勇鋭与之敌将军树勲起安西昆仑虞泉入马蹄白羽曾肉三狻猊敢决岂不与之齐荆南芮公得将军亦如角鹰下翔云恶鸟飞飞啄金屋安得尔辈开其羣驱出六合枭鸾分【郑曰巃力空切嵸即空切洙曰潘岳西征赋巃嵸逼迫注巃嵸髙大貌郑曰杈初牙切枒五加切不齐貌梦弼曰临海异物志杉鸡黄冠青緌常在杉树下竹兔小如野兔食竹叶孩虎一作溪虎郑曰辟易音璧亦赵曰汉书注辟易谓开张而易其本处梦弼曰昆仑虞泉皆在西泉本作渊公避唐讳也洙曰白羽箭也狻猊狮子也郑曰狻先九切猊五兮切】
　　奉贺阳城郡王太夫人恩命加邓国太夫人【公自注阳城王卫伯玉也鹤曰按本传广德元年代宗幸陜以伯玉有干畧乃拜荆南节度使寻封阳城郡王当是伯玉封王时母同受封也】
　　卫幕衘恩重潘舆送喜频济时瞻上将锡号戴慈亲富贵当如此尊荣迈等伦郡依封土旧国与大名新紫诰鸾回纸清朝燕贺人逺传冬笋味更觉防衣春奕叶班姑史芬芳孟母邻义方兼有训词翰两如神委曲承顔体鶱飞报主身可怜忠与孝双美画麒麟【梦符曰汉书注卫青征匈奴大克获帝就拜大将军于幕中故曰幕府赵曰卫幕卫青之幕也以阳城王姓卫用之尤切洙曰潘安仁闲居赋太夫人乃御篮舆升轻轩逺览王畿近周家园赵曰紫诰紫锦之诰也鸾回纸则纸上之字有回鸾之势也洙曰楚国先贤传孟宗至孝母好食笋冬月无之宗入林中哀号笋为之生后汉列女传曹世叔妻班彪之女名昭字惠姬博学髙才兄固着汉书其八表及天文志未及竟而卒和帝诏昭就东观踵而成之帝数召入宫令皇后诸贵人师事焉号曰大家家音姑刘向列女传邹孟轲母三徙而舎学宫之傍轲嬉防乃设爼豆揖逊孟母曰真可以居吾子矣左传爱子教之以义方麒麟阁名也】
　　冬深
　　花叶随天意江溪共石根早霞随类影【类字难下】寒水各依痕易下杨朱泪难招楚客防风涛暮不稳舍棹宿谁门【赵曰早霞随类影言其变态不常随所类之影而呈现也洙曰杨朱泣歧路谓其可以南可以北宋玉哀屈原作招防】
　　将晓二首
　　石城除击柝鐡锁欲开闗鼔角悲荒塞星河落晓山巴人常小梗蜀使动无还垂老孤防色飘飘犯百蛮【梦弼曰地志防州古巴石城鹤曰蜀使动无还盖谓上元间劒南东川节度兵马使段子璋反伏诛寳应初剑南西川兵马使徐知道反伏诛明年剑南西山兵马使崔旴反杀成都节度使郭英乂也】
　　军吏回官烛舟人自楚歌寒沙蒙薄雾落月去清波壮惜身名晩衰慙应接多归朝日簮笏筋力定如何【早忧及此】
　　十二月一日三首
