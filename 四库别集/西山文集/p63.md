<!-- { "loadSidebar": true } -->
　　嘉定丁丑某被命守温陵至之日延见黧老问田里疾痛疴痒与前守令之贤而可法者欲考其行事而为之师则有以永春大夫三山黄公告者谓其遗爱泽在人也深去之六十年而后未有及之者问其详则亦不能道也未几乃得朱文公先生所为公墓志读之其略曰始予试吏同安闻旁邑永春有贤令尹曰黄公公亷彊介察见防隐吏不能欺而民不忍欺他县民有寃讼率请诿公以决其条教科指操验稽决人皆传诵以为法间尝以檄书按事涉其境道旁小民称说令尹不容口其禁令要束大抵皆崇礼义厚风俗戢吏奸防民隐之意其言明白简切而其逹之也逺近幽隐无弗暨者泉之士大夫为予言永春自故司谏江公民表为令有善政民称思之以为无能继者今黄公节守殆无愧江公而吏事精宻有过之者又云公来永春承冦乱蛊弊之余田菜多荒民力凋瘁公至首蠲其宿负民有鬻业而税籍不除者悉厘正之其文书或不具则履亩而均其税于是豪家无得幸免而贫弱以蘓民输赋或后期不使吏与其间独揭其姓名为之期日而闻者相先以至不一岁流庸尽复赋入再倍其初公又痛以亷俭自约饬凡例所当得公廨钱悉输之官到罢挈家当计庸受直亦不取至于燕游餽遗之费又皆一切屏絶而钩考出内则必以身亲之吏无得容其奸于是廪有余粟库有余钱乃视民所病凡前日无名之赋可罢者如浮盐钱之属皆罢之不可者如上供银亦为损其虚估之直宗子米则以他钱代输一岁至数百万左翼军自漳徙屯郡下当治营屋郡分以属县他县征调输载民不胜扰公独出库钱僦工徙取竹木具陶瓦分寓便舟以往为屋余千间而邑人不之知也里正旧以诛求破产前后相属当役者畏避百方惟恐不得脱至是乃有投牒争先为之者尝有寡妇负租而逃公寛其期以召之来则使之庸织于人以渐偿所负又尝有请鬻牛以输负租者公悯然曰奈何使汝失一岁之计今春姑以丐汝秋成而输未晚也其人欣然聴命及期果如约盖其及民之大者既已周浃而于其细者又皆曲尽如此独豪家大姓侵刻细民则捕劾穷治之无少贷他所聴断发摘隐伏人以为神而卒归于仁恕也大治学宫辟其衢路斥去喧杂作亭其前而刻词以厉学者语意甚伟延择修士课试以时士子上谒者接之于学讲学之外一毫之私不敢及也有儒冠而以博讼者为设席聴事之旁课以论孟通者罢归否者呼其父兄惩以二物由是俗为一变始至欵谒羣祀以文告曰令有昏墨神其殛之视社稷祠坛隳弊甚即命改为而又植以名木至今人犹指以思公名曰御史林遭旱出俸钱具牲酒躬走羣望穷极幽崄不以劳为惮雨为立应愚民奉佛往往私立塔庙以便期集僧以是得杂处市里间乱伦败俗为良民患公按律令尽彻之且禁僧毋得复居外宿弊顿革丞有女病若有慿之者巫曰故逻卒某也死而役于城隍之神实为祟公怒曰是安敢然杖其土偶而投之溪流女病即愈始时县人颇神事之巫史因托以为妖至是乃息先生叙公为邑时事如此而又系之以铭曰我观黄公古人之风其刚方而防亷者义之操其慈爱而惠利者仁之功呜呼先生非轻许人者也若仁与义尤先生之所不轻予也廼独归之于公则公之为人可知矣其为政于永春者又可知矣世尝言今之人不古若观公所为其有异于古循吏否耶又言人情媮薄不可以义理化观公以善晓民而民从之易若此秉彞好徳之性亦曷尝冺耶县人故生祠公公没而咏歌之弗替也独其遗像岁久不存祠屋亦浸就圮乃属县大夫使新之而求像于公之子寺丞君榦奉而祠之以慰是邦无穷之思呜呼公今逺矣世之君子得位而居民上者茍能师公之所以治巳者而推之以治人则是亦公而已矣窃愿与同志之士共勉焉若夫刍狗其人鬼魅其俗务以法律驱而智巧胜者岂独为公之罪人抑某虽愚亦所不忍闻也公讳瑀字徳藻去而为御史有直声旋以病补外识者恨其不大施云明年十一月己卯朝散大夫右文殿修撰知泉州军州事真徳秀记
　　潮州贡院记
　　嘉定十二年閠三月壬子潮州贡院成郡学职十有四人以其绘事之图来请记余既受图于使者则进而问之曰始余读梅溪王公诗知潮之有贡院久矣今者所创将新其旧耶抑改作之也且其地焉在曰郡城之北有曰凤啸坊者故试士之所也郡城之东有曰登云坊者今试士之所也故基之废八十有八年而今始复其旧也问其所以复之意曰以形势言之则背负五龙前峙金鼇大江之水囬环而萦带双旌鴈塔骈罗而鼎列者昔人卜地之胜也旁聨民庐后迫隍水山川清明之气逺而弗瞩市防讙嚣之声迩而狎闻者近岁草创之陋也况夫以人物则昔盛而今歇以规抚则前敝而后隘此其复之之指也余于是竦然曰春秋大复古谓其复之而当也是役也复之而当春秋之法所宜书然余不知主之者为谁与费之所自出则又曰知是役之当为而勇以决其议者郡太守莆阳陈公也知是役之可为而力以任其事者别驾浚仪赵侯也若夫考视工程则寓客之贤曰王君恪勾稽出纳则郡庠之隽曰方遇施仪凤等实分任焉而吏弗与也防其费用之目为钱千三万有竒郡之所捐者百万别驾半之其余则为士者合以相焉而民弗知也予曰嘻是真宜书矣盖今之为守贰者有簿最丹墨之殷有牒诉聴理之烦茍能是则曰吾之责塞而人亦莫之责也今二君子者廼独尽其心于责之所不及非贤而能之乎然使邦之大夫士不能恊智并力以讫于成则二君子虽有必为之志其势将有未易者然则诸君亦贤也哉虽然愿有献焉夫所为复选士之宫于旧观者非以舍庳狭而就髙明故耶学者之于学亦若是焉而已尔夫以三日之试犹必惟庳狭是去而髙明是趍则士之尚志立徳以终其身者其可茍乎故莫尊乎道徳莫美于名节士而志乎此则上逹之基也莫累于势权莫洿于货利士而志乎此则下流之委也辩是非于锱铢之间决取舍于熊鱼之际昔者潮之君子盖有庻几乎此者矣今诸君将由科举以进于天子之廷则其于义利之分诚不可不早辨也若知媒富贵而已是岂贤守贰所望于潮之士也哉陈公名憺字伯廷由太学上舍赐第赵侯名善涟字清卿亦以文学中甲科云院为屋千有三百楹其制具于图者此不着四月某日具位建安真某记
　　懿孝坊记
　　懿孝坊为吕氏女立也吕氏女名良子年十八父得疾濒殆女晨夕侍汤剂非口尝不敢进医屡易弗效无所归尤则祷于祖若妣拜且泣曰吾父所以属疾者意吾祖若妣欲其相从于地下也父平生独喜耽书不善执事善执事者莫如儿儿请以身代又拜且泣夜则焚芗祀天词甚苦且刅股肉粥而进时谯门鼓再通羣鹊绕屋飞噪仰眡空中有大星三煜如月正照櫩楹间精魄森然若有鬼神异物隂相之者越翌日而父瘳十日而遂复予闻而嘉之夫以身代君者金縢之事也吕氏女生深闺中未尝从师友讲学问而其请父之辞乃与金縢之义叶顾不异哉君亲之身重于其身无哲愚咸知也物欲昏焉利患怵焉始防其本真尔惟诚于孝者心纯而虑一心纯而虑一则其天者全天者全则其心与圣贤之心一也夫以女子而能致其一日之诚犹若是况于道学之君子终其身而从事焉则其进于圣贤之域庸可御乎始良子请代父时女弟细良年十六輙相从拜祷良子郤之细良恚曰岂姊能之儿不能耶盖二女子争相为孝如此呜呼人谁无亲有亲而不知孝孝而不一于诚者皆吕氏之罪人也昔柳子厚作孝门铭曰懿厥孝思兹惟淑灵予谓懿孝之名施之吕氏为宜称故以是表其闾父洙字鲁望世儒家居贫自立于学视其女可知其父云嘉定十二年八月丁亥郡守建安真某记
　　忠孝祠记
　　忠孝祠者祠唐义阙林公攒国朝皇城使赠司空忠勇苏公缄也二公何以祠曰林公以孝行称苏公以忠节显祠之所以劝臣子励风俗也昔之君子以是名于世者众矣奚独祠二公也二公泉人祠为泉人立也然则泉人以忠孝着独二公乎曰不然也泉之士多工于文而言能文者必曰欧阳生詹取其尤着焉者也二公以忠孝名犹是也二公之所以尤着焉者何也曰孰不事亲林公之于亲孝之至者也孰不事君苏公之于君忠之极者也今夫冬温而夏凊昏定而晨省子之职也而未可以言孝也愉色而婉容承顔而顺志可以言孝矣而未可以言至孝也斋戒以见君奔走以承命臣之礼也而未可以言忠也美焉而将顺之阙焉而弥缝之可以言忠矣而未可以言极也然则孰为至曰事死如生事亡如存者孝之至也孰为极曰主尔忘身国尔忘家者忠之极也吾观林公之防亲也水浆不入口五日躬自陶甓而坟之非茍以为难也亲之存也竭吾力既没而遂怠焉是死吾亲也苏公之守邕而捍冦也其子曰家可徙乎公曰不可父老曰城可弃乎公又曰不可卒奋其力以战力不继死之其家殱焉非恶生而嗜死也吾受君之禄以荣其身以及其家临难而防其私焉是孤吾君也夫为人子而死其亲为人臣而孤其君是犯天下之大戒也二公之所不忍为也故恩之当报不以存亡贰其心义之当徇不以死生易其节所以尽臣子之分也若乃祥应之假乎天爵号之加于朝褒表于一时而焜燿于千载则非二公之所计也盖以孝而徼福其为孝必不诚以忠而望报其为忠必不笃无所慕而为之二公所以有功于名教也兹余奉而祠之之意也敢问学二公者将奚先曰事亲者人之所同事君者必得位而后可也然岂有二致哉故曰事亲孝则忠可移于君盖孝者忠之基也平居能为林公则进而委质于朝廷尽节于官守其不媿苏公也必矣此泉之士当朝夕勉焉者也奉而祠之且刻其事于壁者太守真某也与其议者愽士呉实卿从事李方子也奉其祠者郡之士者曰黄龚也嘉定十二年八月甲子朔记
　　建寜府广惠仓记
