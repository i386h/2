<!-- { "loadSidebar": true } -->
　　张公讳峦字来瞻别号秀峰今皇后之父也曽祖讳希信祖讳廸夔州知事考讳绶俱以公贵赠寿寜侯曽祖妣王氏祖妣郝氏妣裴氏俱赠寜寿侯夫人公之先河南人也自希信府君徙山西徐沟知事公再徙河间之兴济故今为兴济人世有积徳人谓其家当显然知事公与其兄交城教谕缙仕皆未逹后有知地理者谓其地当出大贵人公时方业儒淹于场屋亦莫知能当之者及公之配金夫人一夕梦月入懐已而生圣女果正位中宫为皇后实配今上皇帝诞今皇太子以固国本于亿万年而公乃屡受恩命至封髙爵此岂偶然也哉成化丁未宪宗皇帝在位今上为皇太子以册立妃礼成始授公鸿胪寺卿弘治戊申上嗣位以册立皇后礼成超拜公荣禄大夫中军都督府都督同知庚戌再封推诚宣力武臣荣禄大夫柱国寿宁伯岁禄千石壬子又以册立今皇太子礼成进封寿寜侯号加翊运阶加特进光禄大夫禄加二百石仍赐铁劵俾子孙世世承袭而累赠三代如制宠眷之来有加未已又五月公偶得疾方命医疗治越旬竟不起上闻讣震悼辍视朝一日皇后执丧哀疚克尽孝道于是上命礼部行恤典祭赙加厚赠太保昌国公谥庄肃皇太子若亲王及诸王皆有祭公侯大臣往吊祭者不絶而太监李公荣秦公徳奉命典丧事仍令工部等官择吉地治坟茔恩至渥也公貎清俊性醇厚君家孝友交人待物重信义尚寛和人皆贤之本出宦族其从兄岐以进士官至都察院右佥都御史重念家世自少好学诵书缀文力欲取科第以继志竟不遂乃膺贡入国监及为外戚感恩图报夙夜不忘礼接士大夫谦谨愈甚未甞以富贵骄人素俭约不肯妄费至于故旧及贫乏者辄周恤不吝论者谓公徳厚宜跻寿考不意止此生于乙丑七月十四日卒于壬子八月十一日享寿四十八以某年某月某日塟于都城西香山乡翠微山之原夫人金氏亦出兴济名门妇道母仪贤行甚偹子二人长鹤龄聘嘉善长公主女王氏次延龄塟有期鹤龄等奉李学士宾之状请铭其神道之碑惟外戚见于史书者在汉有表唐宋以来有传如公之遭际圣明躬享其盛生荣死哀又非前代之可及可无铭以昭之铭曰天佑皇家圣神在位早正中宫流虹合瑞笃生储副实惟元良国本既固皇圗益昌推厥自来以亲外族有美张公克膺福禄惟公累世积徳有人或出或处同归于仁公昔业儒恂恂好学力继其先志向坚确壮而托迹乡校贤闗人亦有言天道好还有兆斯开地灵梦吉中宫之生载寝之夕燕南令族孰数崔卢帝室聫姻公起鸿胪宠眷频蕃受秩惟膴曽不踰年公在督府朱衣玉帯富贵显荣中心抑畏畧无骄矜福禄方来尚有后命盛世遭逢国有大庆汉庭故事恩泽殊优爰从伯爵遂列通侯帯砺誓文金书铁劵世世子孙承兹宠眷拜命兢惕公无所容匪幸而致礼宜显崇身及中年如川方至夫何溘焉以厌斯世宸衷震悼恤典惟丰哀疚致孝以慰中宫赐谥易名加封大国岂厚于公惟以报徳公虽逝矣子孙克承爵位相传誓文可征都城之西旣得吉卜赐塟于斯垂庥嗣续墓有神道树之丰碑百世之下考之铭诗 

　　故正议大夫资治尹兵部左侍郎吕公神道碑铭 

　　国家任兵部大臣必简选甞历邉阃习兵事者正佐相资先后相踵居中制外坐收升平之効当宪庙之季逮今天子在位若吕公天章其一人也公讳雯天章其字保定安州人少为州学弟子员举顺天府乡荐试礼部辄弗利成化初选为监察御史仅踰年会朝廷有事于东方从左都御史李公秉往纪功还擢南京通政司右叅议未几以内艰去服阕改南京光禄少卿召入为太仆寺少卿马政修举荐为都察院右佥都御史廵抚延绥有边警众议未决公曰冦既深入宜坚壁待之彼无所获必困而归归则以劲兵邀其后可以得志果如其言事闻有白金文绮之赉既乃筑邉墙三百余里冦不得近人恃以安山陜饥榆林独熟民流集者甚众公虑其生变纵令出境垦荒地为田以食或谓其招冦公曰使不出境必饥而死欲招冦无米可恃后竟得无他所活不可胜计邉人至今能道之久之徼外益无事于是有兵部右侍郎之擢弘治初迁左侍郎时天下无警曹务外无以自见屡有建白皆下有司比持节封宗藩清稽武诰名籍皆其余事也其为人乐易可亲遇事不窘交朋友待乡党皆从厚是以人贤之公年六十有六卒于弘治甲寅五月九日将以乙卯某月某日塟于州城南西村之原上命礼部谕祭工部治塟皆如制公曽祖讳某世家州之集贤里因号集贤居士甞导滹沱河水以利民人称为吕公河祖讳伯荣考讳敬俱赠正议大夫兵部右侍郎妣皆赠淑人娶陈氏累封淑人先卒子二长时正以恩为国子生次时应侧出女三国子生房铭锦衣百户袁凯士人李某其婿也时正奉状请铭于神道之左故叙而铭之铭曰公昔乘骢向东洛晚岁提兵驻河朔山川盘纡地包络谲谋窥觎进还却行能运筹坐方略入为贰卿兵竟握中制无论北门钥资深地中当峻擢竟以是终魂何邈九原茫茫不可作终始哀荣两无怍王畿之内州有郭公归赐塟犹宠渥我铭在兹石不剥后千百年光有焯 

　　右副都御史钱塘李公神道碑铭 

　　李氏之先汴人也从宋南渡来杭入元有仕为管军万户者以事谪居徐州其后子孙以兵乱而还故今为仁和人公讳昂字文举生则颕悟不羣弱冠登浙江乡试明年景泰甲戌举进士除工部都水司主事改兵部车驾司升山东青州知府年始三十有一人以其少未更事为虑至则废政悉举郡中称治凡八年辟田至五千七百余顷赈饥民百二十万而复业者五万二千五百将满去民状公政绩三十有四事上于廵抚大臣愿留公终恵一郡俄升福建布政司右叅政民怀思不已刻像于表海亭列邑皆建祠或有寃不得申者輙走祠下愬公其得民如此丁内艰服除改山东寻进右布政使旧治民鼓舞而迎者载道再转河南左布政司时值岁歉悉力赈恤又吏弊多端公作吏范门约禁典以戒饬之四月适江西盗起赣州聚众刼掠会昌信丰诸县杀郡县官其势甚炽朝议以公宜当廵抚之寄遂擢都察院右副都御史以往公奉敇即行以官吏因循多不用命痛绳以法乃议立营堡压贼巢穴使不能出别募勇敢士与兵民同操习已而进兵贼闻风皆披靡斩获不胜数事闻朝廷赐敇奬谕公以今贼虽灭当立守御计盖会昌与福建接境万山阻絶为上杭武平流贼所聚虽甞有兵守御而寡弱不支宜即会昌立行都司以统诸卫乃创廵检司于龙南要害地庶保无虞奏上皆从之公以贼平疏乞致仕不从移总督漕运兼廵抚凤阳等府地方以国计重务推究其利弊而罢行之则以在江西时以严致怨怨家相与腾谤而公竟去矣识者恨之公为人精勤明敏才气沛然遇事能为若无难者性尤孝友每恨早孤语及其父辄呜咽不已奉母夫人能尽色养事兄及二姊恭谨其贤又可称也素好文翰所著述多有可观有文集四巻奏议三巻藏于家曽祖某祖某父真累赠中宪大夫前母乔氏母吴氏累封太恭人公初娶盛氏监察御史某之女再娶陈氏南康知府某之女赠封并恭人子二曰世蕃世夔俱侧室张氏出公生宣德九年十月十二日卒于弘治五年三月二十一日以明年某月某日塟某山之原自公之去江西朝廷论平贼功屡遣官赐文绮寳钞以酬其劳及卒谕祭营塟皆如恤典命其子世蕃为太学生奉南京大理寺卿致仕夏公状以神道碑铭泣请于予予与公有同年好虽不忍铭而其情尤不可已也诺而书之铭曰公生于杭起自弱冠甲科先登翱翔云汉爰自郎署出守大州循良之政卓尔惟优乃厯三藩卓有政绩峻擢都台畀以重责虔民不靖山谷跳梁西望疾驱玺书煌煌属吏惊闻相戒用命羣冦荡然易乱为靖公有长策惟乱可平公有时誉而谤亦兴移镇于淮才未及展归休于杭吾席可暖以遨以逰其乐自由俄归泉台斯世莫留古云人亡公论始定昔者浮言曷为公病身后优恤降兹渥恩松柏交荫屹然墓门湖山之间往来魂气功业未终尚恋斯世乃伐山石载此铭词百世之下可考于斯 

　　故奉天翊运推诚宣力佐理武臣特进光禄大夫右柱国太师兼太子太师保国朱公追封宣平王谥武毅神道碑铭 

　　王薨之明日讣闻于朝皇上震悼下有司据彛章行恤典于是礼部按诸司职掌功臣公当追封为王制可乃封宣平王礼部请定谥武襄王子晖奏谥与祖谦实同复改谥武毅翰林撰诰文工部给棺木米布上及皇太子内外亲王遣官致祭者六皆如制又特命中贵人赐寳镪二万纸为赙而给驿送其丧于宣府祖茔之次尤异数也王讳永字景昌姓朱氏世家河南之夏邑曽祖讳明从高皇帝起义兵祖讳贞从文皇帝靖内难累官至中都留守司指挥佥事考谦累官左都督佩镇朔将军印镇守宣府以功封抚宁伯赠侯英庙北狩驻城下率王出见上眷其功王在景泰间嗣伯初立十二营命王管宣威营天顺既复辟王特蒙宠宻任使慎重不泄多称旨命管神机三千营赐衣带马刀银币铠甲游幸必以从庚寅宣府警上以王习兵事可大任敇出御至已退壬午修景陵命总三千营甲申宪宗立建裕陵命总神机营兼理三千营掌右军都督府事定襄伯郭登镇甘肃王疏荐其才遂与同事舆论翕然称贤时复立十二营命王总之三千营如故成化丙戌荆湘贼刘千斤乱命王佩靖虏将军印总两京湖广江西四川兵讨之王捣穴擒渠斩九百余级又战古路山获贼子刘聪等并械印献俘封抚宁侯増岁禄丁亥朔命王佩平胡将军印总京营及诸边兵御敌己丑赐勲号官阶为奉天翊卫推诚宣力佐理武臣特进荣禄大夫柱国抚宁侯世袭伯封三代庚寅佩平虏将军印制诸边兵败延绥冦即军封世袭侯留总制三边辛夘战栁树村大捷丙申入侍经筵戊戌加太子太保官次子暟锦衣百户増岁禄己亥进封保国公庚子冦犯延绥复命王出师加太子太傅特进光禄大夫右柱国増岁禄给诰劵仍封三代辛丑战海东山有功赐世袭公爵再给诰劵癸卯佩镇朔将军印总制大同宣府诸路兵加太子太师丁未上嗣位修茂陵庚戌修太庙夹室加太师改掌后军都督府事自为侯值三大礼为班首有大事祭告遣行礼仪度恭谨观者起敬军国重务廷议王必与剀直不避忌尝陈时政数事人谓得大臣体疾増剧遣中官赐羊酒蔬米御医视疗而疾不可为矣王素孝与其弟都指挥甚友器宇宏深言笑不茍内藴莫窥其际而莅政行法一以严扬厯既久威望益隆内外皆倚为重庶几古名将风用能树功进爵保身完名寿考令终追封大国终膺美谥贤子孙引不替殆世所仅见者也王元配孙氏都督宏之女贤而蚤卒赠保国夫人后继张氏太师英国公追封定兴王之女亦有内行封保国夫人子七长晖锦衣卫勲卫当袭公爵才器可称次暟累官锦衣卫指挥使管镇抚事次暌昉旼旽皆例赐冠帯女四长适永康侯徐锜孙二王生宣徳己酉十一月某日薨于弘治丙辰二月某日寿六十八塟以某年某月某日铭曰朱有伯爵肇自抚寜惟王之才克肖克承内握戎机外总军旅运谋奋力莫我敢侮着功効绩余四十年人曰王才帝曰汝贤由侯陟公位极五等载加公孤秩位殊夐锡之诰劵誓以山河公子公孙其永实多宣平有封武毅有谥圣恩孔彰昭于世世家有谱乘国有鼎彛神道有石铭章在兹纷纷武家如此葢寡王名不穷以俟来者 

　　故南京守偹掌南京中军都督府事太子太傅成国公赠特进光禄大夫右柱国太师谥庄简朱公神道碑铭 

