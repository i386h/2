<!-- { "loadSidebar": true } -->
兴礼乐，举孝廉，明经策士。（帝罢黜百家，表章六经，兴太学，正郊祀，作音乐，尚文章。首策贤良方正之士，即得广川董仲舒，为一代大儒。从仲舒言，令郡国举孝廉各一人，又定二千石不举孝廉罪法。更诏曰：盖闻导民以礼，风之以乐，其令礼官劝学兴礼，以为天下先。于是公孙弘等请为博士置弟子五十人，诣太常受业，能通一艺以上，补文学掌故。秀才异等，辄以名闻。于时彬彬多文学之士矣。  掌故，治礼之官，主故事者，以有文学习礼仪者为之。汉太常博士弟子试射策中甲科，补郎中；乙科，补掌故。广川，今河间府景州。  仲舒为江都胶西二相。公孙弘，字季，淄州人，封平津侯。）
任卫霍，夺天山，空了王庭。（帝尝过姊平阳公主家，悦讴者卫子夫，送入宫，立为夫人，寻立为皇后。子夫同母弟卫青，本姓郑，父季，为县吏，给事平阳侯曹寿家，与侯妾卫媪通而生青，冒姓卫，为侯家骑奴，旋召为建章监侍中，既而为大中大夫。会匈奴右贤王侵扰朔方，帝令青将兵击之。右贤王饮醉，青夜至围之，右贤王溃围北去，得裨王十余人，众万五千人，畜数十百万。帝拜青为大将军。青姊子霍去病，年十八，为骠骑校尉，斩捕首虏过当，帝以去病为骠骑将军，使将万骑擎匈奴。转战六日，过焉支山千余里，至祁连山，浑邪王杀休屠王降。帝又令青与去病各将五万骑击匈奴，青出塞千余里，度幕至寘颜山。去病出代右北平二千余里，封狼居胥山，登临瀚海。两军出塞，斩杀合八九万，是后匈奴远遁，而幕南无王庭矣。青七击匈奴，爵大司马大将军，长平侯。去病六击匈奴，爵大司马骠骑大将军冠军侯。  祁连山本名天山，匈奴呼天为祁连，故名。王庭，单于所都处，无城郭，穹庐前地若庭也。焉支山在陕西行都司东南，出臙脂，后失之，歌曰：失我焉支山，使我妇女无颜色；夺我祁连山，使我六畜不藩息。幕，单于置庐帐地。寘颜山，即单于筑城以居汉降将赵信处，在鞑靼国中。右北平，今直隶永平府。狼居胥山，在沙漠北。瀚海，大海名，在火州柳陈城东沙漠之北，群鸟解羽伏乳于此。  休屠，音朽诸。卫青，字仲卿，谥曰烈。去病，谥景桓。俱平阳人）
求善马，任贰师，远征大宛。（初，帝使张骞通月氐，归言西域大宛多善马，因命使者相望于道以求之。使言宛有善马在贰师城，匿不肯与，帝拜宠姬李夫人兄广利为贰师将军伐宛，至宛围其城，宛杀其王母寡以降，得善马数十疋。封广利海西侯。月氐，匈奴号。大宛，西域国名。贰师城在大宛国。  氐，音支。张骞，字子文，城固人，封博望侯。）
泛楼船，破越南，强弩将军。（初，南越相吕嘉杀汉使及其王兴，更立建德为王，发兵反。帝遣伏波将军路博德出桂阳、楼船将军杨仆出豫章击之。仆入越地，失陷寻惬，破石门。待博德至，俱进至番禺，南越城守。会暮，仆攻败越人，纵火烧城，博德遣使招降。黎旦，城中皆降，建德嘉已夜亡入海，博德追得之。以其地为南海珠崖等九郡。博德后拜强弩将军。  南越是时兼广东西贵州之地。桂阳，今郴州。豫章，今江西南昌府。寻惬，史记惬作陕，地名，在始兴郡西。石门，山名，在广州府城西北。番禺，县名，属广州府。九郡：南海、苍梧、郁林、合浦、交址、九真、日南、珠崖、儋耳。南海，今广州。苍梧，今梧州府。郁林，州名，属梧州府。合浦，县名，属廉州府。交址、九真、日南，今俱属安南。珠崖，今琼州府厓州。儋耳，今儋州，属琼州府。）
只可惜，不封侯，数奇李广。（文帝时，李广为武骑常侍，尝冲陷折关及格猛兽。文帝曰：惜乎子不遇时，如当高帝时，万户侯岂足道哉。后为右北平太守，匈奴号广曰汉之飞将军。卫青北伐，广以前将军自请居前，青阴受帝诫，以为广老数奇，毋令当单于，不听。广失道后期，青使长史急责广之幕府对簿，广谓不能复对刀笔吏，遂自刎。一军皆哭，百姓皆垂涕。  数奇，言其运数不偶。  李广，陇西成纪人。）
孙李陵，陷虏庭，太史宫刑。（李广孙陵为侍中，善骑射，爱人下士，帝以为有广之风，拜骑都尉，使与贰师将军击匈奴。陵将步卒五千人，至浚稽山，与单于值，击杀数千人，会陵军侯管敢为校尉所辱，亡降匈奴，具言陵军无后救、射矢且尽，单于遂急攻陵。陵曰：无面目报陛下。遂降，帝怒，问太史令司马迁，迁盛言陵提步卒不满五千，深践戎马之地，却数万之师，虽古名将不过。彼之不死，宜欲得当以报汉也。帝以迁为诬罔，欲沮贰师，为陵游说，下迁腐刑。后苏武归，陵语武曰：陵虽驽怯，令汉贳陵罪，全其老母，使得奋大辱之积志，庶几乎曹柯之盟。此陵宿昔之所不忘也！收族陵家，为世大戮，陵尚复何顾乎？已矣，今子卿知吾心耳！陵泣下数行，因与武诀）
苏子卿，牧羝羊，上林雁帛。（天汉元年，帝遣中郎将苏武与常惠使匈奴，单于使汉降人卫律召武，欲降之。武不应，律曰：不听吾计，后虽欲复见我，尚可得乎。武曰：汝为人臣子，背主降虏，何以汝见为？律知武终不可胁，白单于，乃幽武置大窖中，绝饮食。天雨雪，武卧啮雪，与旃毛并咽之，数日不死。匈奴以为神，乃徙武北海上使牧羝，曰：羝乳乃得归。别其官属常惠等各置他所。武既徙北海，杖汉节牧羊，卧起操持，节旄尽落。至昭帝元始六年，壶衍鞮单于立，国内乖离，谋与汉和亲，汉使至求武等，匈奴诡言武死，常惠私教使者谓单于，言天子射上林中，得雁，足有系帛书，言武等在某泽中。使者如惠语以让单于，单于惊谢，乃归武。李陵置酒贺武曰：足下扬名匈奴，功显汉室，虽古竹帛所载，丹青所画，何以过子卿。武留匈奴凡一十九年，始以强壮出，及还，须发尽白。  苏武字子卿，杜陵人，赐爵关内侯）
汲长孺，卧淮阳，戆直难容。（汲黯始为谒者，以数切谏，迁为东海守。东海大治，召为主爵都尉。黯为人性倨少礼，面折不能容人之过。时帝方招文学，黯曰：陛下内多欲而外施仁义，奈何欲效唐虞之治乎。帝怒罢朝，谓左右曰：甚矣汲黯之戆也。后民多铸钱，楚地尤甚，上召拜黯为淮阳太守。黯泣曰：臣病不能任郡事，臣愿为中郎，出入禁闼，补过拾遗。帝曰：君簿淮阳耶？顾淮阳吏民不相得，吾徒得君之重，卧而治之。黯居淮阳十岁而卒。  淮阳，今陈州，属开封府。东海，今海州，属淮安府。  汲黯，字长孺，濮阳人。）
尊异起，李少君，文成五利。（方士李少君匿其年及生长，善为巧发奇中，言祠灶则致物，丹砂可化为黄金，寿可益，蓬莱仙者可见。帝信之，始亲祠灶，遣方士入海求蓬莱安期生之属。齐人少翁以鬼神方见帝，帝所幸王夫人卒，少翁以方夜致鬼如王夫人貌，帝自帷中望焉，乃拜为文成将军。方士栾大见帝曰：臣常往来海上，见安期羡门之属，曰黄金可成，而河决可塞，不死之药可得，仙人可致。陛下必欲致之，则贵其使者令为亲属，以客礼待之，则可使通言也。乃拜大为五利将军，以卫长公主妻之。蓬莱山相传在东海中，四面环以弱水，乃仙人游息之所。安期生，秦时卖药海边，人言其千岁，李少君遇之，食以枣，大如瓜。  少君，字云翼）
乐巡游，暮封禅，耗费殃民。（初，司马相如死，遗书劝帝封泰山。会得宝鼎，乃令诸儒草封禅仪，数年不成，帝自制仪，颇采儒术以文之，以古者先振兵释旅，然后封禅。乃于元封元年，行自云阳，历五原，出长城，北登单于台，至朔方，临北河，勒兵十八万骑，旌旗径千余里，还祭黄帝冢而释兵。又幸缑氏，礼祭中岳，从官在山下，闻若有言万岁者三，遂东巡海上，祠八神，还至奉高，封泰山。礼毕，独上泰山，明日下阴道，禅泰山下址东北肃然山。祠夜若有光，昼有白云出封中，帝还坐明堂，群臣上寿，下诏改元。凡周行万八千里。二年，方士公孙卿言见神人东莱山，若云欲见天子，于是幸东莱，宿留数日，无所见，乃还祠泰山。五年冬，南巡江汉，望祀虞舜。又至泰山增封祀，还郊泰畤。太初元年，如泰山，禅蒿里，望祀蓬莱。天汉三年，东巡幸泰山，修封禅，祀明堂，还祀常山，瘗元玉。太始三年，东巡琅琊，浮海而还。是时巡狩所过，赏赐用帛百余万疋，钱金以巨万计。司马公曰：孝武穷奢极欲，巡游无度，使百姓疲敝，起为盗贼。其异于秦始皇无几矣。  缑氏，汉县，故址在河南偃师县南。中岳，嵩山。八神：一天，二地，三兵，四阴。五阳，六月，七日，八四时。  相如，字长卿，成都人）
遣方士，求神仙，法行沈命。（帝发船求蓬莱，与方士传车及间使求神仙者千数。至是封泰山无风雨，方士更言蓬莱诸神，若将可得。帝欣然，庶几遇之。复东至海上，欲自浮海求蓬莱。东方朔谏，乃还。元封二年，如东莱，复遣方士求神怪釆芝药以千数。太初元年，自泰山东至海上，考入海及方士求神仙者莫验，然益遣，冀遇其真。后帝对群臣，自叹向时愚惑，为方士所欺，天下岂有仙人？尽妖妄耳。时帝专用酷吏，吏尺益轻犯法，盗贼滋起。帝使光禄大夫范昆等衣绣衣，持节虎符，发兵击之，数岁乃颇得其渠率，然散亡聚党，无可奈何。于是作沈命法曰：盗起不发觉，发觉而捕弗满品，二千石以下至小吏，主者皆死。其后小吏畏诛，有盗不敢发，上下相匿，以文辞避法焉。  沈，没也，敢避匿盗贼者没其命。  东方朔，字曼倩，平原人。率音帅。）
巫蛊兴，轮台悔，尧母名门。（时方士及诸神巫多聚京师，女巫往来宫中，教美人度厄，埋木人祭祀之。更相告讦，以为咒诅。帝体不平，江充与太子有隙，因言帝疾祟在巫蛊，帝以充治巫蛊狱，充入宫，云于太子宫得木人尤多。太子惧，遂收充斩之，因白皇后，出武库兵，发长乐宫卫卒。帝诏丞相刘屈牦收捕反者，与太子战，太子败南奔，皇后自杀。后太子自经死。桑弘羊言：轮台东有溉田五千顷，可遣屯田卒诣田所垦田筑亭。帝下诏深陈既往之悔曰：前有司奏欲益民赋助边用，是重困老弱孤独也；今又请遣卒田轮台。轮台西于车师千余里，前击车师，以辽远乏食，死者尚数千人。况益西乎？乃者贰师败，军士死略离散，悲痛常在朕心，今又请远田轮台，欲起亭隧，是扰劳天下也。朕不忍闻。赵婕妤居钩弋宫，任身十四月，生皇子弗陵。帝曰：闻昔尧十四月而生，今钩弋亦然。乃命其所生门曰尧母门。  轮台在车师国西千余里。  钩弋宫婕妤双手反曲如钩，武帝亲自披之，遂伸，故以名宫。  牦，音离。婕，音接。妤，音于，女官名。婕言接幸于上，妤美称。）
