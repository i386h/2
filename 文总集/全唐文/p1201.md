<!-- { "loadSidebar": true } -->
    尚书讳国贞，字南华。天资风采，为宗室仪矩。洌如寒泉，嶷若崇山，修身筮仕，动有休裕。开元十三年，明皇帝肆觐东后，柴於岱宗，以公族侍祠，调补绵州参军事。暴雨忽至，江流泛溢，公自下位，能御其灾，既坚旧防，仍复故道。累迁岐州录事参军，太师苗公太尉房公继为二石，皆所引重，御史大夫张倚采访关中，表为支使。天宝末，林胡覆三川，犯秦关，诏除殿中侍御史，为襄阳郡司马，且分戎政。公以侍板舆，辞革车，换房陵太守，表课尤异，徵拜长安县令，风政肃清，改秦州刺史。成命中止，复为长发令，寻迁汴州刺史，未及行，复辍为京兆少尹。天子以公积有诚效，可居大官，累命为河南京兆成都尹剑南西川节度使，其抚周郊，方炽。公与太尉临淮王议曰：“河洛为天下冲，且无车赋，比屋安堵，寇将甘心焉？不若虚其邑居，挈以西去，赢粮善地，可俟师期。”繇是太尉壁河阳，公次於陕，伐谋销患，君子推其智。其在京毂，兵火之馀，大命将泛，物力亦屈，而百役烦苦，出於伤痍。公曰：“元元愁叹，受命惠养，傥不能旷然丕变，岂副明天子郁悼之心耶？”列上蠲除，悉蒙可报，凡调於人者，反叛其十九，清静恺悌，百姓称之。其镇岷峨，裔人乐祸，杀嘉荣二州刺史，以开边隙。公命将疾攻，举无遗类。明年，昆戎围我三城，分遣锐师，据便城壁，戒严持重。徼其极而击之，贾馀无前，酣战尽殆。悉献虏获，军无私焉。邻壤不靖，偏师叛换，将盗兵符，已据城寺，出车压境，指顾而平。凡三整武经，而巴蜀轨道，拊循安置，四封畏其威，柄用者沮公勋猷。徵为殿中监，命书既下，不俟驾行，囊被单车，无道里费，取倍称之息五万。甫达京师，上嘉而赐之，俾折其券。寇有段子章者，恣睢就戮，方帅以告，语闻。诏公宴见，前席嘉奖，且曰：“利，利兵积谷，皆卿之素也，其无骇<广今>父之谓乎？”朝野嘉其首功，而服其洁已。临淮王移镇海岱，长毂在郊，西边北朔，合淮阳圻父五诸侯之旅，主盟中权，尽护诸将。於是拜户部尚书河中节度都统使，又以职颛戎重，则风俗不阜，加管内观察使，权知绛州刺史。公外总方略，内修班制，当强弩之末，无半菽之粮，不忍加赋，飞章未下，犹以宪度为已任，椎剽者毙之。行师诸校，张觖望，至是夜暮变起，或以跳驱谕公。公曰：“吾之不敏，当死节官下，安敢贰偷，以烦刑吏。”乱之剡也，公竟及焉，议者尚其矩而哀其不淑。时上元三年建卯月，春秋四十八。是岁改元宝应，至夏五月，宁神於三原县之北原，诏以扬州大都督府印绶告第，悯其劳也。
    公本讳若幽，上元中，天子以特立之操，为宗工表率，锡嘉名以更焉。公忠俭诚厚，方严密静，用儒行宪令，修明事功。大玉不刿，楚金必割，凡历官二十四，自解巾至握节，勤职十七，其以内庭持书中执法亚丞相，佩两印以雄外服者，又七命焉。刺房陵之後，五六年间，车不辍鞅，赋职任功，名声章明。及公以司徒总舆师，令弟若水，以内府司赞谒，而太夫人福履所介，日陈寿觞，怀黄佩玉，左右温冫青，极鲁侯之燕喜，迈张仲之孝友。宜锡寿宠，为人伦龟龙，曾未中身，遭罹凶害。前史称霍去病亦有天幸，然则命之所赋，有幸焉，有不幸焉？斯不可问已。夫人扶风郡君窦氏，鸿胪丞光之女，扬府长史御史大夫觎之妹也。淑明柔顺，克叶公志，家肥族睦，抑有助焉。公薨若干年而夫人殁，有子四人：长曰，材器硕茂，洁廉忠肃，遵修训则，复大其门，入作卿士，出为侯伯。贞元十五年以御史中丞剖符润州，宣风以宏礼俗，成赋以殖财用，大绩茂焉，中邦赖焉。明年就加御史大夫，十八年进礼部尚书，抚封题剑，如公渥命。次曰鉴，蕲州刺史。次曰丰士，县令。幼曰丰器，长安县尉。皆有干裕而屈於年位。今尚书永惟先公丕矩，未刻金石，以德舆尝叨史职，久掌赞书，知王族大僚之事业。见托论撰，故不敢没其美，亦不敢溢其言。铭曰：
    尧睦九族，汉封同姓。烈烈淮安，乘时佐命。淄川而下，三叶储庆。乃生我公，绍续先正。时惟宗英，忠智廉清。所至风行，所居理平。山元朱组，既靖蜀京。钺雕戈，乃主夏盟。交修藩卫，纂服宏大。陟降左右，勤劳翼戴。隐微之间，乃与祸会。夷途始半，白昼中晦。桓楹羽葆，久鲜原。煌煌密章，肃肃丝言。盛德复祉，兹後昆。列郡是式，介人维藩。大江南服，考礼修职。五曹十联，克嗣先德。董是经费，陈之艺极。本於教忠，懋此宣力。伊昔祭器，实铭彝。礼则有变，魂游在兹。连冈陂陀，宰树参差。悠悠终古，永锡斯碑。
    ○唐故朝议郎使持节温州诸军事温州刺史充静海军使赐绯鱼袋河东裴府君神道碑铭（并序）
    春秋时贤卿大夫，皆叙其代功旧德，章明似续。盖黄流玉瓒之宝，产於深山；清庙夏屋之材，秀於中林。其或为珩为，为节为，无非礼神，用备崇构。洪河之东，裴氏在焉。自魏晋迨今，忠贤辈出，干林以为领袖，史臣被於简策，而又弈代降休，且公且侯，上嫔王姬，出领方州者，可得而言，以刻金石。曰君讳希先，字某，四代祖怀节，皇给事中工部侍郎荆扬二州大都督府长史洛州刺史，谥曰定。曾祖昭，历司门度支二郎中卫尉太府二寺卿。祖确，历左右卫左右金吾卫四大将军太府卿太子詹事平阳郡开国公，谥曰贞。自定公至贞公，皆银青光禄大夫，以至烈考怦，仕至州刺史太子仆，赠绛州刺史。凡四代贵仕，左曹二千石，四卫九列，副冬官，尹东朝，礼及易名，恩深追远，代修其业，锺美於君。君宽裕博厚，恭俭庄诚，资性端直，词气闲雅。於经书，泛为疏达，而不穷章句；於吏道，通於理术，而不求闻问。自解巾至於捐馆，凡历十一官，无疵政，无违德，祗守家法，奉以周旋。仕於宫朝，始为仆寺，进洗马中允，再为家令。仕於王国，历济陈蜀三府，初为骑曹掾，次为长史，次为傅。其初又为寿安丞，後牧临邛，乃迁永嘉班宣六条，抚柔二郡，惠和所被，夷越向方。其在朝也，以晃错之智，王阳之道，而滞於散地，恬於久次。其剖符也，仁恕爱利，而必易简，奉法循理，亦不细苛。居三年，以疾受代，贞元六年冬十一月，殁於锺陵之私第，享年若干。明年八月，返葬於长安少陵原之旧茔，以夫人永年郡主焉，礼也。惟郡主元宗之孙，今皇帝之从祖姑也。储是庆灵，生而洵淑，窈窕德象，婉娩听从，备柔嘉之行，成录雍之道。初天宝十三年，诏选资地才令，以府君有安仁武子之美，而下嫁焉。斋庄以主中馈，和乐以宜姻族，作配君子，礼同家人，严祭祀服浣濯者，三十六年而殁，春秋五十八岁。贞元五年也，锺陵之守臣以闻，上不视朝，率礼有加。呜呼！以公之率忏悔，永年之仁淑，宜其繁祉寿考，子孙绳绳，而生不极其道，殁无主其後，此伯道之痛，《硕人》之诗所由作也。遗命以兄之子某为嗣，乃列其祖代官伐，请刻丰碑。辞之不获，乃系词曰：
    河东右族，蕃衍绍续。代功世禄，昌而炽兮。乃生永嘉，剖符承家。实而不华，喻於义兮。二邦静谧，礼之善物。朱︶赤芾，以为贵兮。有齐永年，作俪仁贤。佩玉锵然，四德备兮。天汉之尊，平王之孙。烂其盈门，恭祀事兮。返彼元壤，少陵之上。终古凄怆，金石识兮。
    ○唐故义武军节度支度营田易定等州观察处置等使检校司空同中书门下平章事赠太傅上谷郡王张公夫人邓国夫人谷氏神道碑铭（并序）
    皇帝以文明御方夏，以德礼序人伦。贞元十二年秋九月，诏侍臣德舆以故义武节度检校司空同中书门下平章事赠太傅上谷郡王张孝忠夫人谷氏之淑行内则，俾刻金石。臣闻风有《采》、《采蘩》，《易》曰中馈贞吉，所以表柔明於内子，昭节信於元侯，宣力献功，抑有其助。夫人之先，魏郡昌乐县人也。在汉元、成之代，卫司马吉，以勋劳致命於绝域；大司农永，以文学尽规於本朝。前史书之，以励臣节。四代祖那律，皇朝谏议大夫宏文馆学士，正直之道，播於清时。曾祖补衮，左羽林军长史。祖倚相，秘书省正字，仍代藏器，晦而不耀。考崇义，天宝末有行师北鄙之劳，累书勋伐，至左金吾卫大将军兼殿中监，赠特进。夫人即特进府君之第八女也。禀是门风，锺於女士，淑间之度，中外宜之。初太傅始自军校，建功河朔，克彰妇顺，敬赞宗事，正位於内，尚柔有仪。洎太传自易部领常山，遂分节旄，以至公相。上略兼资於明智，中壶载扬其惠和，二姓有辉，六姻是宪，尽衤俞翟之饰，动珩璜之声。建中元年封魏郡夫人，三年进封邓国夫人，旌淑哲也。鹊巢之均一，家人之悔厉，笾豆敬斋之色，琴瑟静好之仪，夫人备有焉。帷堂昼哭，良弓继志，上慈下厚，就养无方，此又令嗣之能致其敬也。贞元十一年冬，以门承勋绩之崇，恩有选尚之贵，方筑外馆，聿来上京。十二年二月丁，以疾终於万年县安仁里私第，年四十九，遗章上陈，敬而得礼，皇情悯恻，恩赠有加。嗣子茂昭，义武军节度易定等州观察处置等使，起复左金吾卫上将军检校工部尚书定州刺史兼御史大夫延德郡王，博陵上谷之师，以续休绪，戎车委重，优诏抑情。次曰茂宏，雅王府司马。茂宣，舒王府长史。嗣雍，杞王府谘议参军。嗣庆，试将作少监兼御史丞。幼曰茂宗，银青光禄大夫行光禄少卿员外置同正员驸马都尉。皆以纯孝裕蛊，居丧执礼。以其年冬十月甲戌，奉夫人之青车，葬於京师少陵原，不旧封，式遵古道，恩延戚里，有命从之。初夫人之兄从政，实传戎韬之训，以中执法剖符定州。有妹四人，所天皆贵，异姓之社，从夫以尊。公宫之教，率性而中，象服交映，鱼轩并驰。其後婚亲，无非勋德，故太尉中书令西平王，今太尉中书令琅琊王，夫人之姻也。纳徵佐，於一时，此又闺门之盛，而积善有类也。柔正之风，本於王化，恺悌之泽，洽於幽泉，此臣之所以拜受德音，铭诸乐石也。铭曰：
    在汉子云，侃然中正。昌言献可，远绪传庆。降及特进，策勋斯盛。乃生夫人，如玉之温。婉彼淑质，宜乎盛门。金铉石，所从益尊。亦既昼哭，道彰训育。中权之贵，克继藩服。下嫁之荣，方承汤沐。生也有涯，寿胡不遐。奄然冥漠，丧此柔嘉。遽还黄壤，空悲白华。秦原隐嶙，丹徐引。此焉幽宅，自昔同尽。追琢徽音，终古不泯。
    ○唐故章敬寺百岩大师碑铭（并序）
