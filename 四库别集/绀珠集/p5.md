<!-- { "loadSidebar": true } -->
　　凌云台至高韦诞书榜即日须髪皓然榜有未正募工整之有铃下卒着屐登縁如履平地疑其有术问之云两腋各有肉翅长数许

　　占鼎无足当乘舟
　　孔子使子贡出乆之不返占得鼎卦无足弟子辈皆曰不来矣颜渊曰鼎无足则乘舟来耶果然

　　蔡邕作仙
　　汉王瑗遇鬼物言蔡邕作仙人飞去飞来甚快乐也

　　神驱石
　　始皇作石桥欲过海观日出有神驱石入海石去不速鞭之流血石皆赤色阳城等山皆起立东倾有趋赴之状

　　璠玙之乐
　　琴以七寳饰之名璠玙之乐

　　咽塠
　　有人见刘道真曰此年少甚咽塠道真问此言佳否云佳道真曰若佳言令汝翁咽塠母咽塠【呼回徒堆反】

　　一朝科头
　　管宁泛海舟覆乃曰吾尝一朝科头三晨晏起过必在此

　　○书诀墨薮【韦续】

　　八角垂芒
　　蔡邕入嵩山石室中得素书八角垂芒如篆籕

　　画被
　　锺繇教其子曰学书须思吾学三十年坐则画地卧则画被致穿见万类皆仿像之乃能臻妙

　　隼尾波
　　草书须缓前连后字有点者字竟乃安点隶书太急则墨不能入纸隶有击石波八分书有隼尾波最为难作

　　铁点银钩
　　点欲坚直如铁钩欲活而有力如银

　　印泥画沙
　　张长史曰禇河南论书云用笔如印泥画沙初不悟后于江岸见沙地平净以锥画字媚好可爱始信长史之言贵藏锋也

　　婢为夫人
　　梁武帝评羊欣书如大家婢为夫人举止羞涩终不似真

　　金生
　　禇遂良书字里金生行间玉润

　　妙中更妙
　　虞世南书体段遒媚举止不凡能中更能妙中更妙也

　　水砚为城池
　　笔阵图云水砚者城池也纸者阵也笔者刀矟也墨者甲兵也心意者将军也结构者谋畧也

　　三折笔
　　锺繇弟子宋翼毎画一波三折笔作一戈如百钧弩作一点如高峯坠石作一牵如百岁枯藤作一放纵如惊蛇入草此三折之法

　　墨入七分
　　晋祭北郊文王羲之书已而欲改易命工削去墨皆入木七分许

　　东阳鱼卵
　　王逸少云纸取东阳鱼卵墨取庐阜松烟

　　墨猪
　　又云字多肉少骨者谓之墨猪

　　入神入妙入能
　　张芝书谓之亚圣张昶草入神八分妙入能

　　拊心呕血
　　锺繇见蔡伯喈笔法韦仲将座上拊心三日因呕血苦求之不得及诞死繇令掘其墓得之

　　透过纸背
　　张长史云当其用锋欲透过纸背

　　常侍登床
　　太宗作飞白羣臣就帝手中竞取刘洎登御床得之太宗笑曰昔闻婕妤辞辇今见常侍登床

　　○南楚新闻【尉迟枢】

　　冶银
　　薛昭纬经巢贼之乱流离道途往往絶粮忽遇一旧识银工邀昭纬饮食甚丰昭纬以诗谢之曰一楪毡根数十皴盘中犹更有红鳞早知文字多辛苦悔不当初学冶银

　　通膓米
　　荆南孙儒之乱米斗四十千持金寳换易得一撮一合谓之通膓米言饥人不可食他物惟煎米饮可以稍通膓也

　　孔子庙衙官
　　文徳中赵滔尹平陆有人马逸入孔子庙触倒十哲塑像二座镇将孙恽走报曰马入孔子庙触倒衙官两个

　　梦虱登第
　　李蠙司空初名虬将赴举梦名上添一画成虱字及寤曰虱者蠙也乃改今名果登第

　　抱芋羮
　　百越人以虾蟇为上味先于釡中置小芋候汤沸投虾蟇皆抱芋而熟谓之抱芋羮又云疥者皮最佳故越人云切不可脱去此锦袄子

　　进士不栉
　　闗图有妹能文毎语人曰家有一进士所恨不栉尔

　　○邺侯家传【李泌】

　　小友
　　李泌幼时警敏张九龄呼为小友

　　青青东门柳
　　泌赋诗讥杨国忠云青青东门栁岁宴必顦悴国忠诉于明皇上曰赋栁为讥卿则赋李为讥朕可乎

　　儋耳龙
　　明皇幸蜀徳宗时年十五从行有父老占于众曰太孙乃儋耳龙何惧贼乎

　　六合大同印
　　肃宗在灵武铸印征兵文曰六合大同印

　　枕天子膝睡
　　泌谓肃宗曰臣絶粒无家禄位茅土皆非所欲收复京师但枕天子膝睡一觉使有司奏客星犯帝座一动天文足矣

　　五不可住
　　肃宗既还京师泌辞去云臣有五不可住臣遇陛下太早用臣太重恩太深功太高而迹太竒力辞而去

　　隔炉为逺
　　泌与肃宗夹炉而卧恳求退曰今陛下以隔炉为逺此时若不得请况他日于香案前奏事岂复可得乎

　　瑠璃眼
　　皇孙奉节王好诗初煎茶加酥椒之类求诗泌戏云旋沬畨成碧玉池添酥散出瑠璃眼奉节王即徳宗皇孙也

　　端居室
　　泌得请乃于衡岳隠居诏即所居营建舍宇号端居室

　　鏁子骨
　　泌辟谷身轻能行屏风上每导引骨节珊然有声人谓之鏁子骨

　　以银为信
　　代宗欲相泌元载忌之帝不出泌约曰后召当以银为信忽出银青泌知载必败也已且相矣未几果然

　　醉人为瑞
　　徳宗播迁人多乏食无酿酒者后京师稍宁有一醉人聚观以为祥瑞

　　六押
　　徳宗既相泌欲令以同列分职泌曰不可宰相代天理物辅衮之职不可分也至于给舍乃分司押事故舍人乃谓之六押平章事当共之若各司其局乃司也焉得谓之相帝从之

　　贞元
　　初议改元泌曰本朝之盛无如贞观开元各取一字以为则效乃改号贞元

　　遗补骑驴
　　徳宗之乱郎官乘马遗补骑驴

　　造命者不可言命
　　徳宗以播迁为天命泌曰天子造命不可言命

　　小心乃奸臣之态
　　泌谓卢杞

　　献生子
　　泌以二月一日为中和节人家以青囊盛百谷果实更相馈遗务极新巧宫中亦然故谓之献生子

　　月蚀东壁
　　八月望月蚀东壁泌曰吾当之矣东壁图书之府也且占云大臣有文章者当之今吾为相兼集贤之职开元中张燕公罢相为集贤学士将薨而月蚀东壁况吾为相乎未几果不起

　　鞋者谐也
　　泌未相时宿内院阿足师旦起窃泌鞋送之帝所帝即送泌曰夫鞋者谐也当为弼谐事且谐矣

　　鸣珂游帝郷
　　泌少为诗曰天覆吾地载吾天地生吾有意无不然絶粒升天衢不然鸣珂游帝都安能不贵复不去空作昂藏一丈夫可谓有志矣

　　屏风上立
　　泌儿时身轻能于屏风上立熏笼上行有异人见泌云此儿十五必升天父母恶之闻空中异香必作蒜虀泼之恐其飞升故

　　绀珠集卷二

　　●钦定四库全书

　　绀珠集卷三

　　（宋）朱胜非 撰

　　○抱朴子【葛洪】

　　肉芝
　　万岁蟾蜍头上有角颔下有丹书重八字名曰肉芝以五月五日取阴干以其足画地即流水带之于身能辟兵若遇人射已得此则矢自还

　　吹龙
　　秦甘宗所奏西域事云有方士能神咒临川禹歩则浮出初长十余丈又作法吹之毎吹辄缩至数寸及取着瓶中闻有旱处则赍龙以往厚敛金帛则投龙于渊复吹之须臾大雨四集矣

　　谪锄芝草
　　蔡诞好道弃家入山不堪苦而还欺其家人曰吾为地仙位卑为老君牧龙因羣仙博戏输一五色斑龙縁此被谪昆仑山下芸锄芝草

　　蚁磨
　　天圆如盖地方如棊局天左行日月右行如蚁之行磨上磨左旋蚁右行磨行速蚁不得已随磨行回

　　甘谷菊水
　　酉阳郦县山中有甘谷谷中皆菊花堕水中居人饮之多寿有及一百五十有余岁者

　　却鸡犀
　　通犀中一白理如线者置米其上以饲鸡鸡见惊却者为真亦名骇鸡犀刻以鱼形持入水水辄自开

　　饮丹井
　　葛稚川祖为临沅令县民有世年百岁者因徙居子孙多夭它人居其宅亦世寿云井水色赤葛疑有丹药浚井求之果得丹砂数斛自后水色不复赤

　　千岁龟
　　千岁龟五色额上骨起如角解今古巢于莲叶或在松丛之下

　　鱼鲁之讹
　　写字以鱼为鲁以帝为虎

　　紫微降光
　　仲尼春秋成紫微降光

　　赤灵符
　　以五月五日作赤灵符着心前以辟五兵

　　流霞一杯
　　项曼都修道山中因逰紫府饮流霞一杯忽思家为上帝所斥河东呼为斥仙人

　　仙茆
　　帝轩候鳯鸣以调律唐尧观蓂叶以知月注云尧时有草夹阶而生随月开落名蓂荚又曰厯荚又仙茆

　　天鼓
　　雷曰天鼔

　　雷公
　　雷神曰雷公

　　润兵
　　出阵雨作沾衣其名润兵

　　菊甘薏苦
　　论物性不同

　　仲能
　　鼠三百岁名仲能

　　玉■〈米台〉
　　销玉为■〈米台〉溃金为浆故曰玉■〈米台〉

　　七明九光芝
　　七孔者名七明九孔者为九光

　　芝名
　　七明九光者石芝名也威喜樊桃木之名也独摇牛角龙仙皆草芝也

　　无肠公子
　　蟹

　　氷丸霜散
　　立夏日服六壬癸符或玄氷丸飞霜散暑不能侵也

　　谪守天厨
　　刘安升仙见上帝误称寡人谪守天厨

　　○朝野佥载【张鷟】

　　驼李
　　后魏时定四姓陇西李氏上姓也恐不得预乘明驼星夜入洛而事已定人谓之驼李

　　緑珠怨
　　武后时补阙乔知之有美妾名碧玉而善歌舞武承嗣借教舞僮纳之不还知之作緑珠怨寄之其末四句云辞君去君终不忍徒劳掩泪伤铅粉百年离恨在髙楼一旦容华为君尽碧玉得诗饮泣而卒承嗣闻之遂杀知之

　　獬豸
　　武后时侍御史侯思止本卖饼人以罗告授五品官乞作御史后曰卿不识字思止曰獬豸不识字但能为国触奸人而已后悦遂授之

　　讯囚名状
　　李嵩武后时为御史鞠狱备诸惨酷其讯皆有名号如仙人献果玉女登梯犊子悬驹驴儿拔橛鳯皇晒翅猿猴鑚火上麦索下拦单之类

　　玄衣素衿人报赦
　　贞观中黎景逸居空青山有鹊巢其庭每以余食饲之甚驯熟后景逸出仕被诬下狱一日有鹊于狱屋气楼中下视景逸喜噪其日传有赦官司诘其来云逢玄衣素衿人说之三日而赦果至乃悟鹊所传也

　　斵窓舍人
　　唐阳滔为中书舍人时促命草制而吏持门钥他适无旧本检视乃斵窓取之时号斵窓舍人

　　则天喜伪瑞
　　则天好祥瑞臣下竟作伪有以紫石末填于白石中文曰圣母临人永昌帝业则置永昌县又填曰武兴即置武兴县刑寺苦囚众于狱外墙作大人脚迹亦云有金人见即赦囚改元曰大足

　　题目人
　　魏光乘好题品人姚元之长大行且速号趂蛇鹳雀王旭长而黒丑号烟熏木枨杨仲嗣躁急号热■〈釒敖〉上猢狲

　　志射
　　督君谟善射闭目而射志目则中目志口则中口有王灵智者学其妙乆之曲尽其妙欲射君谟杀之君谟时无弓矢执一短刀矢来辄击折末后一矢以口承之遂啮其镝谓灵智曰学射三年但未教汝啮镝法尔

　　系钱靴带
　　唐郑愔为吏部侍郎掌选贪赃不法引铨日有选人以百钱系靴带行步有声愔见问之对曰当今之选非钱不行

　　金牛御史
　　武后时严升期摄御史巡按江南嗜牛肉而多受人金故号金牛御史

　　鹤鸣鸡树
　　鳯阁侍郎杜景俭文章知识并髙远时号鹤鸣鸡树

　　鸠集凤池
　　王及善才行庸猥为内史号为鸠集鳯也

　　驱驴宰相
