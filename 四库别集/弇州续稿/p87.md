<!-- { "loadSidebar": true } -->
　　余所善张将军居平呐呐若不出口而其勒悍卒挽强弓跃马顾盻有凭陵广武意至于命亲知浮大白鲸吸牛饮飞不及停居然髙阳酒人也酒后耳热慷慨谈说天下事或意有所不可白眼骂坐皆稍稍避去其人当不能为诗即为诗而得一二易水语髪立骨飞以附于燕赵之后止矣顾其所读书必西京后而开元前其于格务跻于武徳贞观而稍稍柔之以齐梁之月露其语务出于不经人道宁有瑕璧而无完珷玞此语之在天地人人能得之然亦人人耳相剽若太仓粟陈陈相因矣汰而使之精创而使之新非有沈深刿刻之思未易致也今举其所谓精者新者不以归之人而归之张将军然乎否也嗟夫士固不可皮相也吾居恒怪夫脱胄珥貂者例不能为文语即有之而若沈始兴之授口曹竟陵之险步偶然之所发亦噏呓幸中耳前仅一孟徳后仅一处道光彩琅琅戈戟间若盘龙之正始风流不旋踵而以文败矣今天下幸承平无事故张将军不治兵而得以其间治诗第仅能以一诗人名张将军而所谓勒悍挽强顾盼凭陵之态敛之乎伊吾嗫嚅之地而已矣然使张将军而以一诗人名于天下后世彼固甘之何者彼睥睨于其僚舎而数从余于东海上不以余之侘傺龌龊而有倦心意者其有真嗜也诗凡六巻名之曰伐檀集葢以其斋故而羁淮二巻附焉将军名元凯尝督运为千艘帅再掌卫篆其数起踬亦以诗故云
　　
　　史记纂序
　　
　　以栋既梓其史记评林而行之不佞为叙之矣己又梓所谓史记纂者何也后之治太史公者有二家纪传志表纲提胪列籍而成一代言者此未易治也摹句摘字经纬错综籍而成一家言者世固不乏也评林行而自馆署以至郡邑学官毋不治太史公者矣意者其犹袠重而不逮逺欤费巨而不逮贫欤编繁而不逮目欤以栋有忧之是故叙而畧于辞辞而寡于法者弗敢纂也所褒赞而非其精神之涣发者弗敢纂也所提指而非其闗节眼骨照应步骤者弗敢纂也斯纂也令衿裾之士稍能习占毕握铅椠者获一寓耳目焉不待顜探而法灿然备矣机跃然若有入矣是故史记纂行而治太史公者固不必皆贵近有力也或谓以栋毋乃割裂乎哉曰不然是昭明氏之滥觞而真文忠氏之所合流也神于金者液而采其精以驭凡铁皆镠也精于酒者澄而取其母以驭明水皆醪也此为文之要则而以栋之所以恵天下士意也若夫籍而成一代言则有初梓之评林在
　　
　　杏山续集序
　　
　　葢余持郧节而所部内乡有李先生云其人卓诡不伦人也门者前通谒称乡贡士而见之金绯焕然霜发鹤骨稍与谈扢千古业纚纚若贯珠己出其杏山集者而读之五言古最遒上居然有建安康乐风七言歌行出入少陵太白近体所谓武库兵甲森森刺眼然其气恒完而用事恒有余间发一独至语往往出意表余甚竒之未久谢去谒太岳玄帝宫书来谓余摄衣上天柱盻望其西则峨眉稍北若二华其东所居王使君皆人间巨观而先生为歌诗凡数章语益竒居久之余解郧节甫下均州而先生则已候于江岸矣酒所慷慨语不休寻病瞑痃且殆亟呼药药之醒犹谓病骥尚可以千里且吾老矣何能再见王使君语夜分始别其又垂三载而吾乡徐中丞入为司寇还里先生附余书其又三月余而先生复専使以书慰余困信信益感切用壮且尽箧其续稿而示余则见赠懐寄之作皆在顾其属辞益工使事益博騞然若庖丁之奏声又若骏马驰于康庄之野而亡蹷蹄也夫以余之亡当于世晚而益肮脏顾先生有深合者而托之以不朽之事夫先生虽微余乌能不朽之若先生之集行而少有异同者其居江左哉江左之气激而清是以有累篇少累字中原之气壮而朴是以有累字少累篇要之不以彼易此也先生尝有官封称大夫矣其犹曰乡贡士者何也公交车之用未竟而厌去之已又不能释然且其意不欲以官封重而又何以乡贡士重也故舎而题之曰杏山续集序
　　
　　心赋序
　　
　　心赋者何永明禅师寿老所著也梵语为质多耶又为波茶震丹语为心佛之所谓觉觉此而已真心之外皆妄心也天竺古先生说法四十九年至竟无一法可说未觉则万语不为多觉则一字不为少呜呼是何寿老之言之多也夫亦为学人地也当四十九年之说法一法而诸经异名诸学人者寻名而狥之则益逺矣寿老之为此赋欲使古先生之所说无法而非心学人能觉此心则无心而非法其采闻若博而为辞若详然以反说约耳文而以韵者何古先生之为教也多以梵音作哀慈响俾人从闻根而入道中国之为学也始托文字而传焉夫闻根之易于见根也寿老葢知之矣故一切而摄之韵俾聴者精于入而诵者有味乎言之也夫此赋传而学人之指妄为真者吾知免矣其以识为觉者则不能无隠忧云天下求佛于佛而马祖示之曰即心即佛然又不免求佛于心而祖复破之曰非心非佛夫非心非佛之教大行而即心即佛者为真得也呜呼悟此而后可以读寿老赋哉苟悟此而何所读寿老赋哉昔宣律师注楞严使那咤入兠率印证之慈氏而后成书余无可印证者证之心而己
　　
　　弇州续稿巻四十二
　　
　　●钦定四库全书
　　
　　弇州续稿巻四十三
　　
　　（明）王世贞 撰
　　
　　○文部
　　
　　△序
　　
　　少保张文毅公集序
　　
　　张文毅公之举进士南宫也为第一人而其以选读中秘书亦第一人天下之操觚属文辞者争趣其下风而公顾自力为己学己稍稍顜析千古理乱之故己又旁及国家礼乐章程贤者所识之大于一切秇文意蔑如也度不得已而有所应则必内尽于理而外尽于事文成而无所益于世弗撰也其稍弗程于古亦弗撰也故公之文一出而自搢绅以至衿裾之士取饮者各获饱以去好雌黄者亦杜吻而亡以难为其能尽理事且程古也然而公未尝一日而动于人之好舎而雕虫之世贞犹记弱冠时为公所举士不能一再见亦未尝敢骤进所业而公偶顾之曰是文也葢有物有则矣非而曹少年逞才地也则又蹙额曰少年所欲为者畀之日不给而何用雕虫为葢公自念所居禁署领文史优游之职人主端拱穆清不获承顾问以发舒其志气彼其恨吏道之尚龎嗟武功之不竞忧天宪之旁寄悯民生之多艰葢不能以顷刻释者居未几大拜天下方拭目以观公之所为公亦奋然若有所为者又未几而公不禄矣且夫天子于公非独缓用也读中秘书移疾归未竟业而编修编修仅踰岁而赞善赞善未及考而谕徳有疆场之使则超谕徳而学士有水镜之思则超学士而少宰有心膂之寄则超南八坐而大拜度一时诸公未有能及之者然使而弗终命也其少宰与大拜而皆扼于持国秉者也其最后而所日夜见困者乃弗雕虫若也公竟以是邑邑终矣人耶天耶公固为为己学邃于理性而恶其名不欲有所撰述乃至经纬裁成之志皆有所扼困而不尽效卒之其久而传者其所不欲传者也公刚毅饶大节风采隐隐公卿间有藜藿不采势其用虽不尽而后先再主公交车试复再为分试复再主南畿试一主武试一诲吉士其人大有能竟公之志者庶几哉古之所谓上臣亦何必及公身而尽之贞于公门下最少而又最不肖公集行于世三十年其子礼部君某托其宻戚颜倅某重梓之而以属叙于贞贞亦且老矣汩没无所见方有愧于公之言而敢复用其雕虫进耶虽然尚能縁公之意以识之公集诗二巻文四巻其应制及笺表之类可十四天下急于得公之言而若此寥寥者公既不轻为言而又性严冷多拒少可贽润之币望车门而逆却者数矣此又不佞贞所尤愧也
　　
　　山泽吟啸集序
　　
　　余守尚书刑部郎而同舎郎济南李于鳞吴兴吴峻伯天台王新甫辈相倡和为诗而上海孙君元之繇进士来肄事元之与余同乡荐亡何得新淦令以行而余当有一言之赠是时朝士业相戒毋治诗治诗即害吏治余亡以赠之而姑举豳风之能以政为诗者勉元之而君自是再更令大邑髙第入亦郎刑部而余出佐山东臬且罢归元之之郎刑部未几亦挂冠里居自是不相闻者二纪余而余以事道上海过元之元之貌益丹谈说今古益熟然颇不及诗而间从一二友人所得元之篇章读之未尝不爽朗有致也今年初夏元之忽以书来持其五世祖节轩公山泽吟啸集凡六巻而请序于余而元之父如山公观国吟集附焉葢节轩公以诸生贡大廷为第一教授望州未几拂衣归生平好吟咏下笔輙竒而一时乡先生如徐武功钱文通稍视公为前辈张南安吴文定诸公则后之度其诗未有能胜公者然当公之世而未有一人能举公之名与其诗如诸公何也母亦公之于诗内足于实而亡所事名又内足于赏而亡所事人耳目欤乃至脱屣禄位得一官亡几而輙去之歴五世而若符契此其意可类想也虽然以元之之能薄其官与自秘其诗不蕲为名如其祖而不忍终秘其祖之诗与名余不敢望武功诸公然少而能为诗说以赠元之晩而能縁元之之意以序节轩公诗庶几犹贤乎哉若如山公者其前有节轩公以章美后而有元之以传盛虽微诗吾知其不冺冺也故不逆其请而聊序之如右
　　
　　万姓类谱序
　　
　　先王因生而赐姓胙土命氏然则姓也者其统乎氏也者贵而始为别乎乃杨用修之释书则引黄东发论以为五帝之世民无姓贵而为官者始有姓百姓之平章所以别于黎民之于变也而说者又谓姓从生从女姓者女之适而别者也故曰姚曰妫曰姒曰姬曰嬴曰■〈女畐〉曰姞其左皆女也自命氏之说行而周之王族与诸侯之公族卿大夫之别子往往自为姓而隋唐以先贤智者亦往往轻用其见而叛其源有义而改者有音而改者有字而改者有合音与字而改者有慕古而改者有虑难而改者有因一事而改者夫其率然而为改也即再易世非搢绅先生何知源其人之相戕贼也相为禽乱也亦孰从而遏之甚矣今之晢于姓也别姓为婚别源为宗别祖为族夫刘之望最伙为二十五王次之为二十一张又次之为十四李又次之为十一然而不以异望而婚也其不相婚固也然而彭城不谱弘农琅琊不谱太原清河不谱南阳赵郡不谱陇西各以其望而宗也宗也而小逺非谱通其始不族也族则近而别婚则逺而严甚矣今之晢于姓也虽先王何加焉葢自唐宋而来其谱姓毋虑数十家而吴兴凌大夫始合而为一其源别郡望条着胪列而诸能以姓显者咸附焉凌大夫之言曰我非以眩靡也将使夫探源者油然而毋胥戕贼也介然而毋至为禽乱也于世道将小补哉虽然执是以稽古今之能显者谓之姓史可也凌大夫名某壮而解郡绂归而著书成一家言兹亦其卓然者
　　
　　周易韵考序
　　
