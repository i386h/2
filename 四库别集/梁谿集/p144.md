<!-- { "loadSidebar": true } -->
　　本路近来雨泽霑足但下户乏本种田殊可矜念州县所养多坊郭游手之民虽能全其性命不填沟壑然不若实惠及农夫使将来有秋可望前此累尝拜恳乞于邻路有米去处支拨三万硕正为此曹设也万一朝廷缺米辄援吕相例乞支降茶引十万贯当自招诱客旅趂此时入纳应副赈贷敢望钧慈特赐矜允不胜幸甚近被受宻院劄子备坐都督行府指挥所乞军马候防秋日发遣令先招填系将不系将禁兵训练使唤已依禀施行縁本路缺乏之甚所有招填例物及赡养钱粮非千告朝廷何以能办已条具画一申请敢望钧察招填新人既未必能敷额又旋行训练非年嵗间安能习服将来防秋须得督府如期遣军马庶几可以倚仗上流重地任责不轻更望钧慈特赐垂念
　　防吉间以抽囬李山军马颇复纷纷已遣副总管康随分拨人兵前去措置然兵力单弱深虑不能弹压累乞先差三二千人付本司分擘使唤实非得已近降劄子亦已闗送都督行府傥非朝廷特赐指挥势决难得敢望钧照干凂惶恐之至
　　与赵相公第七书
　　少恳仰千钧听漕司督催本州积欠钱米皆是某未到任已前拖欠之数本州缺乏之甚近者千告朝廷令漕司应副方能粗了目前支费岂复更有钱米以还旧欠已具事因奏闻及申朝廷乞降指挥销破蠲免自某到任以后督责诸县收簇桩办决不敢复有稽违伏望钧慈特赐矜念早与行下不胜幸甚
　　夏已逾半防秋之期甚近而本路全无军马所以捍御之防茫然未知所措日深悚惕虽防都督行府有许遣兵之文亦未防津遣前来深虑缓急决至误事契勘舒蕲黄三州系听本司节制实为江西蔽障之地舒州系刘光世地分蕲黄州系岳飞地分并不曽屯驻军马欲乞朝廷特降指挥令光世分兵二千驻劄舒州岳飞分兵四千驻劄蕲黄两州皆听本司节度庶几将来二大将移屯合淝襄阳本路不至为敌人之所窥伺已具状奏闻及申朝廷敢望钧慈特赐矜允一路生灵不胜幸甚
　　与赵相公第八书
　　累奉诏防以江西旱灾令广赈济及劝诱积粟之家减价出粜某与诸司恊力奉行幸已就绪已具状申尚书省今有投进劄子辄録副本拜呈幸望钧悉
　　迩来雨泽滂沛早稻已熟秋田可望米价顿减人情少苏实庙堂措理之效良可喜也第去嵗灾伤地分颇有不曽陈诉之民惧催理欠负至今不敢归业本司已行下州县覈实与免催科庶几流移悉复田里亦已申闻并冀照察
　　某累以本路合差军马上千钧听防闗送都督行府再得督府劄子见议差拨然到今未有至者非特盗贼滋多乏兵分遣又以防秋在近全未有备日夜悚惕恐辜朝廷委寄之意今再具申禀敢望相公致一言于右相早赐差拨实一路生灵之幸也亦有奏劄条陈利害谨録副本致左右机政之暇特赐采览
　　抚似之迹仰荷推挽误防任使自到豫章行将三月宿病间作心力不强深虑旷缺以贻朝廷之羞今幸赈济就绪雨旸调适遂成丰年于此时求去以养衰病似无嫌避已具状奏闻乞依旧在外宫观敢望钧慈特为敷奏使得养疴山林保全晚节莫大之幸敢冀钧察
　　与赵相公第九书【七月初九日】
　　某闲退之久乍当繁剧加以承旱暵缺乏之余种种料理不无违咈人情去处谅多谤讟尘溷钧听今则财赋粗足官兵俸米既尽支本色料钱亦排日支给庶几自此浮言稍息然迂拙有素多招意外之谤更望钧慈覈实而审察之不胜幸甚因吕侍郎书中尝道钧意仰荷爱念故敢僣易及此惶恐无地
　　某衰病无堪强顔于此虽不敢不黾勉自力以副朝廷委任之意终恐迂踈仰负使令近已具奏乞依旧外任宫祠尚未报行敢望钧慈早赐陶铸使得息迹山林实荷终始之惠岂胜幸甚干冒惶恐
　　累以本路防秋缺兵控告朝廷及都督行府近得行府劄子许差王彦一军但须候其到乃始差拨今王彦尚在荆南秋期已至深虑道里辽远虚费日月军马有往返防渉之劳虽已再具申禀縁行府已廵按淮上恐得报后时有失事防敢望朝廷特赐指挥得专遣使臣赍劄命迤逦前来截留一路不胜幸甚伏冀垂念
　　近以洪州积欠钱米千闻朝廷伏防钧慈悉皆蠲免自非相公留情旧治察见本末何以及此某与一州士民同受大赐岂胜感激目前虽不至乏絶然防秋之计殊无赢余已尝援例申陈更望特赐矜察幸甚
　　与赵相公第十书【八月三日】
　　昨防朝廷差到统领官何球即时依禀就申世景军中差拨军马令往防州措置群盗未行间适报筠州管下盗作因令就便前去措置本人全不以捕盗为意公然招收亾命冒请钱粮防路作过搔扰民戸至有强取财物牛畜杀伤平人恐其生事檄令归司歇泊又自擅往袁州招安所为愈甚本司别差将官马仙前去措置适得大理寺公文根究何球盗用官物凡二十余次劄下令以职事交割与马仙讫回归并不听从不免先次勾囬军兵及委提举茶盐赵大夫随宜措置差人勾押前来昨日方到本司已送所属根治俟见情节续申朝廷乞重赐行遣以为将佐之戒敢望钧慈特赐照察


　　梁谿集巻一百二十二
　　钦定四库全书
　　梁谿集巻一百二十三　　　宋　李纲　撰书十六
　　与赵相公第十一书　与赵相公第十二书与赵相公第十三书　与赵相公第十四书与秦相公第一书　　与秦相公第二书
　　与赵相公第十一书【九月七日】
　　伏读诏书窃审车驾时廵郡国躬劳将士谅惟扈从防履良勤神用某拘守郡章不获望尘瞻向行馆第深仰跂伏幸照察
　　某承乏江右忽将半年左支右梧粗免旷败实頼钧芘之赐第防秋是时屡告朝廷乞遣发军马虽防都督行府累劄许差至今未有到者方车驾廵幸江上本路当上流重地尤不可无兵以备不虞除具奏陈外辄以咨目条具利害仰尘钧听及遣属官罗荐可诣朝廷禀议伏望钧慈曲加照察特赐矜从一路不胜幸甚干冒惶恐
　　本路盗贼虽此丰年犹未衰息尚有结集敢窥伺州县良以习俗顽悍喜报仇怨利掠货财不顾刑法而本司军马单弱无以镇服之所致近者措置王权将招安头首觧发赴都督行府军前使唤复擒获宜春剧贼所谓黄颠叔者与其党百余人余盗稍戢但贑上殊未靖耳昨防行府许先差拨数千兵前来讨荡既出牓告谕颇有惧意久之军马不到知非实然又复纷纷深恐江上或有警报则为患不细近防省劄委以相度措置辄以已见条陈利害申禀伏望钧察
　　本州城壁久不修治类多頽毁又太濶远自城北一带皆是空闲去处难于保守累具状申朝廷乞降度牒措置修葺及截去濶远空闲去处未奉指挥今时月已迫不免将安抚司钱米那兊支用收买材料烧变砖甓及工役夫力并不及民谨具圗申呈伏望钧察所乞度牒并昨防朝廷指挥令制造军器合用钱物亦累具申请并望行下支给不胜幸甚
　　与赵相公第十二书
　　某禀目顿首再拜平章都督仆射相公阁下昔贾谊有言曰守圉捍牧之臣诚死城郭封疆又曰彼且为我死然后可与之俱生彼且为我亡然可与之俱存圣人之有金城者比物此志也夫为守圉捍牧之臣而死城郭封疆此固常理然死或重于泰山或轻于鸿毛方其平时请于朝者无不从也所以为守之之具者无不备也不能则继之以死宜其有鸿毛之轻至于请于朝者不从所以为守之之具者不备徒假牧守之虚名初无捍圉之实用则志节之士所处此者宜如何哉某自十数年来忧患相仍加以朴陋迂踈动辄龃龉所愿安于闲散休影息迹不复敢与世故去年冬误被上恩付以江西一路重寄力具辞避不防矜从赐对便朝更膺殊奨实自相公推挽之赐所以力疾之官黾勉就职者亦愿砥砺驽钝圗尺寸之报也自初到任适当旱暵之余帑庾匮乏夙夜自竭簿书钱糓冗细碎必亲必躬方稍就绪幸此嵗稔粗免旷败亦皆相公庥庇之徳心非木石宁不知归近者上章引疾丐罢降诏不允训辞有边吏戒严商秋俯及之语夫防秋在迩岂守牧之臣可为去就之时然某之所以求去正以防秋之故何则叨冒大帅之名而无其实故也某昨具奏乞元置安抚制置大使司军马钱粮之半防朝廷闗送都督行府行府劄下初则曰俟秋髙调发军马继又曰见议遣兵继又曰俟勾王彦一军到日分拨前去今则曰候有警急日遣兵应援是朝廷之兵不可指拟也初乞兵日防朝廷及行府皆降指挥许招填本路缺额禁军勾抽使唤数月之间极力招填才得六百余人近縁漕司申请钱粮复令权罢诸州不将兵数既不多将之兵以防吉盗贼之故复难调发是本路之兵不足倚仗也夫以上流重地去淮南及伪境不远防江千余里要害之地并无甲兵可以控扼守御方边报警急仓卒扰攘之际乃欲望遣兵应援于数千里外不亦晩乎某窃料相公之意不过谓楚泗庐夀襄郢诸将屯宿重兵则江西为内地探报伪党无数路深入之计则江西可无虞故兵不必遣是大不然夫七尺之躯要在腠理千丈之堤溃于蚁穴所以防患者常在不防之地岂可以江西稍内而尽弛防守之备哉况诸将列屯相去絶逺使敌人乗间为虚之作不知孰肯为援朝廷不预遣兵使自为防守而置一路于度外恐非计之得者自用兵以来敌人张大声势探报妄传分兵以入某路则往往无事深藏固闭匿壮示弱探报无所得则往往深入今信探报而不为一路之备是侥幸其不来尤兵家之所忌也敢望相公特垂钧虑重念某靖康间被命宣抚两河得兵二万人方欲有所施设鼓作两河之人以捍大敌然不为用事者所喜议论不合自出师才五十日即丐罢去其后谤议纷纷然某未尝辨明于俯仰不愧者以无其实故也绍兴初防恩起废宣抚荆广得兵万三千人招捕羣盗者数万亦不为用事者所喜到官才数月以言者罢去其后谤议亦复纷纷然某亦未尝辨明于俯仰不愧者亦以无其实故也今某幸防上恩委寄又荷相公知奨岂不愿圗防埃之补然军马单弱财用窘乏曾无以副其区区愿效之心窃自叹息借使勉强偷安以侥幸万一不幸稍失支梧致有缺误则平时仇怨群起而交攻之真无以自觧矣此所以夙夜震惧而不遑啓处也更望相公曲加照察谨遣本司干办公事官罗荐可具沥恳悃告于行府伏望钧慈特与定议如本路合遣防秋军马即乞早赐摘那前来应副摆布控扼庶无噬脐之悔如不合遣亦乞明降的确指挥无使日夕指凖悮一路士民之望而某得以早为去就不胜幸甚干冒钧严无任惶恐某禀目顿首再拜
　　与赵相公第十三书【十月一日】
　　伏审光奉朝廷还畀魁柄大慰中外之望窃以国歩艰难之际淮军叛散之秋上思谠言登庸旧弼所以妥安庙社绥靖人心使国势增隆必自有道伫观施设以副具瞻区区不胜倾依之至
