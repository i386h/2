<!-- { "loadSidebar": true } -->
　　吴江西洚妙智寺建始于唐开成五年会昌之废乆不克复名既轶于郡乗又今石刻无存者故事实无所稽考所可知者宋有僧庐于旧址一传而得智雅而中兴焉寳觉圆通法济法师道公上疏徽庙论复佛教事以言剀切去国名重当世至南渡复尊事之因率众具礼请为开山第一祖妙智遂为名刹绍兴初年也雅公度弟子四人子徽子岑絶弗嗣子耑子嵩析为四派又支分为十一而星居焉淳祐间太古齐公传次住持能大其业有孙曰毒庵亲既通禅学兼博究外书特称该赡下及雪明亦皆善继者也元至元初孙厓谦以宏天台教知名遐迩乡化而寺益有闻矣自时厥后世方承平尊隆像教而寺亦随盛信庵諴在山常各以私田百畆来施而常住山最乆尤倾意营缮若三门库院垣庑涂术之属咸一新之首座同庵全立金刚神为门卫于是穹堂邃宇华幢像设黝垩藻绘靡不完好钟皷歌呗之宣帑庾供亿之裕隠然为一大方之家云至正丁酉洊罹兵燹旧宇无遗者时德庵迪住山劝分首座一山定施米五百石为倡众协从之及合他施建大雄寳殿规制雄丽视昔有加丙午又燬于兵国朝洪武二年住山云溪雨构库庾及爨室继雨而主者南轩凯力图恢复中山正乃首建观音大士殿殿有堂髙明宏敞像大士于中傍列天神龙鬼侍卫之伦严奉如式十六年春谷年为住山作库院余虽未备而可大之业固可见矣众乃相与言曰吾寺古刹也及今无所登载则将又如前之不足徴也乃来谒辞余请授显者则又曰闻昔北涧禅师尝有记今无知者如得文补其亡以修故事不亦可乎余窃观妙智为寺上下数百年间废兴相寻其兴也辄有才智敏达之士为之先焉至于今犹代有其人盖其地风气完固而清旷称佛所居天人合符有相之道其永乆而弗替也宜哉乃为据事直书具文见意贻诸来者复系以诗曰
　　具区之南洚水之西泉甘土良神灵所栖昔在有唐爰有贤者考图相攸作我攸宇古刻弗传邈无闻知在宋中业有智雅师维智雅师法伊始其在于今皆其孙子乃基乃堂乃寝乃室作而弗居以授有德有德维何曰惟道公敢批逆鳞大亢其宗思陵尊之陟降帝所聿来开山为第一祖赫赫我祖闻于四方亦既戾止道是用光厥后多贤世济其美智禅交修实绍实似逢时清明像教是崇华构蠖濩郁何隆隆曰諴曰常各以田施瓜华之奉日益以备物盛而毁菑变相仍不有废也将何以兴谁其兴之曰雨曰凯际今昌时成大愿海奕奕新殿奠于北墉作者谁欤曰正之功此方真教从闻而入于穆大士其道允迪乃睟其容乃正其宫福此下民祐于家邦道借人宏真由俗显念兹祖其则不逺其则不逺后者之师言始自今百世承之
　　故慧辩普闻法师塔铭
　　昔慧光慈忍法师天泉和尚主教吴下埀五十年四方学者辐凑鳞集于时王公贵臣学士大夫及他宗异学莫不顺风乡化法席之盛未之有也得其法者虽众知名者数人若夫位尊望重光明盛大者惟吾慧辩普闻法师而已师讳祖偁字曰章晚号用拙翁苏之常熟张氏子也年十二出家福山大慈寺聪敏秀发絶出其侪类凡真乗宻印及外书经史过目辄忆不忘十七祝髪进具戒初谒慧光于北禅一见器之即令入室未几俾掌僧事已而东游至四明时我庵无公住延庆石室瑛公居育王皆待以忘年友过会稽安阳韩公明善为文赠之词林诸公交相延誉名振一时既首众报慈又为上天竺第一座出世住郡城永定教寺説法为慧光嗣迁昆山广孝嘉定浄信国朝洪武二年善世院移文升住上天竺以髙僧选留京师瓦官寺有防就天界禅寺升座为众説法闻者倾服上数召入禁中问佛法大意师奏对详允称防勅止宿翰林院以备顾问师虽荣被殊睠视之漠如也八年秋得防还山先是营别业于苏城东偏曰安隠既归缁素向慕者益众十二年八月十二日示疾临终不及他事惟力疾念佛而化春秋七十一夏五十四茶毘日送者咸闻异香火作五采火灭其骨亦成五色孙道防德完洎四众收合余烬即安隠起塔如西礼门人得法者觉斯纯妙等数人师之为学也一家所传教观诸师章疏防词奥防必精撢极究不畅达弗止为学者讲授明白简要不泥章句听者忘倦至于博览强记人亦鲜及凡古今纪载山川人物唐宋以来前言往行对客援引亹亹不休以是知名缙绅间在京师尤为今翰林承防宋公濓侍讲危公素所知又善任权智干城像教在广孝浄信时值雕攰之余帑藏赤立赋役如猬而能处之泰如上竺为江南宗刹众号难齐而能随机摄伏众借以安呜呼师可谓内外真俗兼济者矣其徒缀缉遗事请为塔铭余长师一歳相知为最深而师志节坚忍故晚年所到为不可及身后之托其可辞乎遂因其言而诠次之惟存实録尽削虚美故无其文铭曰
　　于赫皇明尊崇像教妙选鸿硕诞敷奥维时慧辩具大辩才对扬明廷帝曰休哉一家所传有教有观统宗会元道合一贯师于其间蚤克有闻髙视一时卓尔不羣四坐道塲匪徐匪棘式际昌时遂臻夫极迨兹归与承命自天世方具瞻胡不永年哲人云亡四众畴止惟留摩尼照此浊水福城之东安隠之原倬彼灵塔为章梵园厥徒烝烝刻此贞石我铭用昭保之无斁
　　雪斋铭
　　清河张善夫图其居曰雪斋者求文词以侈之其铺张雪斋之义备矣昔杭有僧曰无择居西湖凡轩前草树竹石皆淫之以蜃恒若雪集状苏文忠公过之以为事虽类儿嬉而胜还可爱为题曰雪斋后守彭城又作诗遗之秦少游为记由是雪斋之名闻于世士大夫过杭而不一至焉则以为恨夫一斋之微而名至于今弗衰者繇苏公品题与秦之文故也今张氏之居羣贤之文实在庸讵知今之雪斋非昔之雪斋也与余于善夫未之云识因羣贤之文而知善夫为佳士也为制铭曰隂郁积阳欲茁絪緼旁魄不得泄元精上浮化为雪天地浑沌若未割消落万污归一洁有人长身古须鬛神游素始超浩刦以白为室表里防皭然中居滓弗泥阖庐有扉书常闭弹琴咏诗卒嵗慎毋于人隳尔节
　　敬修铭
　　敬之义训释者虽多皆不若学庸之慎独诗之毋贰尔心与夫不愧屋漏之深切着明也天台讲者德完字敬修留心内外学进修不已兢兢业业恒恐失其命字之意因演其义而为之铭曰
　　敬修之要存乎厥心戒谨恐惧何往弗钦相在尔室虽极幽深勿贰勿欺上帝汝临坐不愧席寝不惭衾日慎一日式昭德音于穆西圣诞扬风一哉心乎曰此是任客卿子墨敢告于司箴
　　松泉铭
　　松与泉天下古今所常有者也常则不书此何以书志美也其志美者何盖君子有所取焉尔君子有所取焉者奈何以其近道也何言乎近道松之生气亢金石百折而不挠有似乎君子秉德有恒也原泉混混昼夜而不息有似乎君子进学有本也虽然松或材而斧斤至焉泉或猪而鱼鳖生焉其性则移而弗克全乎天矣惟深山穷谷人迹所不到无向者之患而幽人畸士朝夕与俱乐之而不厌而后能遂其性此虽所托或异殆亦有数存乎其间也余所志者静庵宁公居南岳数年日与二物者游因自号曰松泉隠者山中人宜之甚乐之甚今虽弃去犹随所寓掲之以自表眎其志初无累于物合所谓澹而不厌者为之铭曰
　　彼髙者松彼深者泉气函太和道合自然髙而弗夷深而勿窒敦本养原各臻其极道之云逺吾谁与隣爰取诸物以全吾真有静者宁来居南岳仪其髙深寄此冲漠心由境迁有万其趣物各付物吾心晏如松泉泠泠风露浩浩水流花开山髙月小
　　清凉泉铭
　　瞻彼吴山有井新渫载冽载寒乃甘乃洁其德有常其用靡竭善利万物逝濯执热勿羸其瓶勿幕其繘功埀永古并受厥福
　　跋管夫人所书金刚经
　　故魏国赵文敏公书法妙天下一翁二季奕世载美何其盛哉而公夫人管氏亦善书岂天以翰墨之懿钟此一门耶今观夫人所书金刚般若公为图变相于巻首巻不盈咫用笔殊草草而曲尽其妙珪璋交映真希世之寳也昔王逸少初学书于卫夫人后自名家则赵氏之学有自来矣初余在海虞缪仲素家获见此经时慧日雪明日以他画易之后以授髙太尉纳璘髙亡散落人间而琼上人得之琼以求识遂并疏其所由来于左缪以上则余未及知也凡观是经者当究佛理以尽真原寻书迹以求往行毋徒为美玩可也
　　赵魏公书四十二章经跋
　　佛教东被四十二章为汉初经虽辞意简古而一大藏教实基于此或谓腾兰始来当首出大乗诸部而顾先是经何哉盖当是时无大受之器不欲以非常之事骇常人耳目故且由渐入观时设教盖圣人利物之冥权其二师善诱之术也与松雪翁平生书经甚多兵兴以来存十一于千百耳此巻乃早年所书楷法精宻尤所寳爱吴郡如琼上人秘诸箧衍不轻示人乃出以求识余方应召自京师还跋涉良苦伏读至声名显著身已故矣譬如烧香人虽闻香香自烬矣三复愧叹怳然自失谨识于下方
　　跋石室和尚应生传后
　　育王石室禅师既示寂而有安南之事昔淳熈间四明沃生由般若力生日本为国主背有铭曰大宋沃承璋沃未暇论也而禅师究最上乗佩南宗宻印为一代师表又能以文字广第一义谛其道着矣况得先征于埀尽之际亦既知惧而求解于佛然犹不免况其他乎吾闻至人应化恒出入羣生之中同其类而随导之禅师岂其人乎不然则凡学佛而昧于斯者能无畏哉洪武乙夘十月十五日与述古道读白莲虚中和尚所着石室翁应生传有慨于中谨识于左
　　跋中峯和尚帖
　　右普应国师中峯和尚手书一通姑苏善士刘季德所藏者也初季德父椿有丧子之戚乃手写佛经施国师以资冥福且祈再生复为父子国师摄其施此其报帖也已而季德生生时有征騐人皆能言之夫前后身之説书于传记者不一而足今亦往往有之耳目所接不诬也古人谓死者归也骨肉归复于土魂气则无不之也此知其一耳夫孰知人之死也形虽凘尽而其神未尝亡也死此生彼干流旋转变化起灭往复无际此理之常无足怪者易传谓精气为物游魂为变者是也或者弗察指为诞妄彼冥然罔觉者固无与乎此而聪明才杰之士岂有不达此而得为大人君子乎所以曲为之説者欲崇其教耳若夫安其所习毁所不见则亦蔽而已矣书中称张文定者乐全先生安道也大苏公者赠太师文忠公子瞻也二公皆宋之大儒盖尝书经为亲爱之冥导近世赵文敏公子昂亦书般若圆觉荐其室魏国夫人及子由亮是知古今贤公卿大夫未尝不留意此道此通人之量固或者所不识也国师此书不着年月而有卧病岩穴之言其在延祐至治间天目所遗者乎至治癸亥则国师入寂矣季德闲居乐道恬于名利而好从吾徒游咨诹善道信乎其为再来人也此书宜加保藏传诸子孙世守其德必有兴起者矣
　　仲愚字説
　　夫学以致其道非智莫能尽也或谓道非聪明才智所及惟愚者庶几得之殆非也彼有道者内秉明哲而外同于物示若无有非实然也故善任智者恒若不得已耳不得已故事立而已不劳焉所谓行其所无事者也岂若浅文夫然哉役自私之智持小有之才以求衒于世身且不遑恤何有于道乎故孔子称回也如愚又谓武子之愚为不可及老子曰君子盛德容貎若愚是皆睿而愚者也然为学之方鲁者必笃愚者必慤惟笃与慤则近道矣若夫安其固陋而自谓得道者直妄人耳如上人从余游年富气鋭方有志于道余惧其智而弗能愚也为字曰仲愚又为説如此
　　敬斋説
