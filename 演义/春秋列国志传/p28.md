<!-- { "loadSidebar": true } -->
　　　　公子申出迎齐兵，季友泣告奚曰：“庄公之子三人皆被谗贼所杀，只有此子而已。”奚遂入朝，聚集文武，奉申即位，是为鲁僖公。僖公既立，谓高奚曰：“庆父乱国，今逃归莒，将军不诛此贼，日后必又作乱！”高奚正欲部兵伐莒，忽报庆父逃莒，莒侯惧齐加兵来伐，闭城报庆父，庆父进退无路，自缢莒城之下。莒侯令斩庆父首级来献，僖公宜人莒使，大赏遣归。僖公曰：“此贼既除，皆高将军之力！”大宴高奚，重以金帛赐奚归国。
　　　　
　　　　季友告僖公曰：“昔者高奚入城，将有灭鲁之意，因遇郊外妇人，见其守义存侄，遂不敢加兵，鲁得全其社稷，皆此妇人之德！主公宜入旌奖，以激风化。”僖公遂宣妇人入朝，问曰：“汝何人之妇？”对曰：“妾城西农家，不敢漏名！”公劳曰：“鲁社稷赖汝以全！”赐与黄金十斤，彩帛百匹，赐名义姑。诏有司监造义坊以昭奖旌，妇人谢恩归家。汉都尉大夫刘向赞曰：齐将攻鲁，义姑有节，见军走山，弃子抱侄，齐将门之，贤其称理，一妇存义，齐兵遂止。
　　　　
　　　　却说高奚归国，桓公问曰：“鲁可伐乎？”仲孙湫曰：“鲁人犹秉周礼，不可伐也！”公问其故，湫以义妇之事告之。
　　　　
　　　　管仲进曰：“鲁周公之后，至于山野妇人犹能持节守义，不以私害公，而况在朝之士夫乎？公宜靖鲁难而亲之可也！”桓公然之，遂令管至甫入鲁申贺。管仲又曰：“南伐诸侯，宜加赏罚，以厉善恶。”桓公遂将有罪者罪，有功者赏，又取辕涛涂斩首示众，陈侯再三哀乞，桓公不听。管仲进曰：“明公大度，戮此小夫何益？”公令放归。仲又曰：“明公且奉包茅朝王，以表主盟之义。”桓公将楚进金帛悉散于从征诸侯，自奉包茅入周见天子。
　　　　
　　　　桓公入朝时，僖王已崩，惠王继立，闻桓公入朝，宣入劳曰：“国家之难，外镇赖卿制伏，内事不定，朕难处决。”桓公对曰：“陛下内有何事，愿闻其详？臣虽不才，请尽愚陋。”
　　　　
　　　　王曰：“朕太子叔郑柔弱，次子叔带刚强，吾恐太子不能治国，朕欲易叔带为太子，卿意何如？”桓公顿首曰：“国家立长不立幼，古今之通义，陛下既立叔郑为太子，复何废易？”惠王见桓公不从，不悦罢朝。桓公归，以王事告管仲。管仲曰：“废立太子，国家之患，主公权在盟主，当遂处之。”公曰：“若何？”仲曰：“宜请出太子，会诸侯以定位，然后太子安位。”
　　　　
　　　　桓公遣使奏惠王，请太子会于首止，惠王不许。周公宰孔谏曰：“不可！齐侯纠合诸侯，无非也，为国家，不许太子会盟逆其权也！”王不得已，令宰孔辅太子会盟。宰孔与太子辞王出朝，王召郑文公语曰：“齐侯名虽纠合，志在并吞，汝郑小邦，后必有患，今日之会，汝可服晋而别齐，待久后齐欲并吞，汝可求晋为援。”郑伯谢恩而出，郑大夫申侯力谏郑伯，遂不往会。
　　　　
　　　　却说桓公会诸侯于首止，列侯皆在，独有郑不至，忽哨马报郑伯逃归。齐侯起告周大夫宰孔与列侯曰：“国家建东宫为本，天子年老，寡人请旨，会公等以定东宫，公等之意若何？”
　　　　
　　　　宰孔及列侯皆曰：“盟主之言，国家之福也！”桓公遂立盟曰：“凡在盟会，久后不辅太子者，许列国共讨之！”诸侯咸曰：“谨奉命！”宴罢，各回本国。管仲告桓公曰：“首止之会，郑伯不至，必倚晋为援，故矜傲如此，速请加兵以讨焉！”公然之。令宾胥无、隰朋各领精兵五千攻郑。郑若不服，然后我率大军继后。
　　　　
　　　　二将遂领兵直围郑之新城。新城主守臣泄子良，坚闭不出，入郑告急。大夫孔叔、堵叔、师叔齐曰：“我主当日不听臣等之谏，故尔背盟，今齐兵围新城，依臣等见，不可与之争锋，只宜宣太子，亲奉金帛，前往待罪。齐侯乃列国盟主，以义为先，太子亲以礼至，齐兵必退，方免郑国之祸！”郑伯诏太子伯华，奉金帛往齐待罪。太子原与大夫申侯有隙，至闻命往齐，乃入朝奏曰：“当日父王闻孔叔之谏，正欲会齐，申侯力阻，始招此祸，今欲差臣往齐待罪，必斩申侯首级，前去谢齐，然后此祸方免。”郑伯令有司斩申侯，以首级付太子。
　　　　
　　　　太子受命而行，至新诚见隰朋，朋令胥无屯于新城，自引郑太子入齐见桓公。桓公问太子曰：“来有何议？”伯华曰：“父王误听谗臣申侯之阻，是以得罪于盟主，今斩申侯首级及备金帛待罪，望盟主扩包荒之量，班师以解新城之围。”桓公问管仲何如，仲曰：“臣闻招来以礼，怀远以德，德礼不易，无人不怀。今郑伯既知罪，以礼引咎，主公当召还新城之师，厚待其太子可也！”桓公遣哨马召宾胥无班师，厚待伯华遣归。
　　　　
　　　　却说惠王少子叔带，闻桓公会诸侯，立其叔郑兄为太子，恐不得己为王，乃召西方犬戎入寇，惠王闷死。犬戎助叔带与叔郑争位，大乱京城，周公宰孔与群臣奉太子奔齐求救。桓公曰：“吾昔首止之会，正为此事，今果然矣！”遂令隰朋引兵入周，平定王位。隰朋兵至洛阳，叔带闻齐兵至，从西门奔出，犬戎尽掳京城库藏，亦从此门而出。隰朋与宰孔拥太子人城即位，是为周襄王。遂修葺宫殿，出榜安民，郊天祭地，并祭先王祖考，百姓大悦。欲知后事如何，且听下回分解。
　　　　
第三十五回　桓公葵丘大会盟　桓公阳谷寄太子
　　　　襄王谓宰孔曰：“朕遭骨肉之乱，赖齐侯平戎定国，今日郊祀礼毕，合颁胙肉，以赐齐侯，彰其宠锡，以崇殊遇。”于是，即命宰孔，奉胙肉往齐，厚待遣归。却说管仲告桓公曰：“隰朋能定大位，主公宜会诸侯入贺，庶几不失盟主权柄。”
　　　　
　　　　公曰：“宣在何处期会？”仲曰：“齐自北杏定伯以来，虽常盟会，皆列国兵车会议而已，今日乃匡合朝王之会，不比寻常，宜在葵丘大地，筑坛壝期会可也。”公曰：“仲父施行便是。”
　　　　
　　　　管仲遂令东郭牙督五百壮兵往葵丘，择方员八百步之地，筑起一坛，高十余丈，布南北君臣之位，列上下三层之阵，布列整齐。桓公与众文武来至，传令在第一层坛设黄金御座，按人君南面之位。第二层坛左列与周同姓诸侯之位，右列与周异姓诸侯之位。第三层坛左序上卿管夷吾等文臣之位，右序大司马王子成等武臣之位。俱各衣冠济济，弁冕秩秩，引列国群臣立东西之楹，以置反坫，树左右之标，以悬钟鼓。又令二千二百五十名壮士，分为五队，各执青黄赤白黑旗，屯于五方，以按五行排布已完。列国诸侯皆至，桓公又令公子无亏序诸侯之位，诸侯推让升坛，各就本位，列国群臣，皆循齐臣之班。桓公起告诸侯曰：“今日天子初登大位，故寡人会公等入京朝贺，必在坛北面朝王，然后立盟。”诸侯皆拱手听命，桓公乃引列国君臣，望北而拜，山呼之声，远张数里。拜毕，各就本位。管仲历阶而上，告诸侯曰：“今日乃衣冠之会，不必杀牲歃血，但载书立誓，以定盟可也。”桓公即集笔立盟曰：“凡我同盟之人，协匡王室，言归于好。第一要诛不孝，无易太子，无以妾为妻。第二尊贤育才，以彰有德。第三敬老慈幼，勿忘宾旅。
　　　　
　　　　第四士无世官，官事无摄，取士必得，勿专杀大夫。第五无曲防，勿遏采，匆有封而不告。若犯以上五等，许列国共讨之。”
　　　　
　　　　诸侯皆曰：“谨奉命！”
　　　　
　　　　言未讫小卒报王使至，桓公降坛迎接。宰孔告曰：“天子初登宝位，皆赖盟主之德，今祭祀天地祖先，令孔奉胙来赐。”
　　　　
　　　　桓公升坛望北谢恩。宰孔曰：“天子有言，盟主年老，加赐一等，使免谢拜！”桓公大惊曰：“天威不违颜咫尺，小白何敢不拜，以傲君臣之礼？”遂再拜稽首。诸侯皆曰：“今日方见君臣之礼也！”后人有诗云：
　　　　
　　　　坛筑三层耸碧空，韶音金鼓振空中，衣冠焕焕昭文雅，剑戟森森建武功。
　　　　
　　　　五义申盟金石固，片言载担地天同，寥寥四百春秋世，始见葵丘一会公。
　　　　
　　　　潜渊读史诗云：
　　　　
　　　　桓公仗义辅周王，纠合葵丘第一良，铁笔立盟申五命，锦书定誓正三纲。
　　　　
　　　　天威咫尺宁矜傲，礼制尊卑敢崛强，从此君臣知降杀，夷吾抱负愈隆彰。
　　　　
　　　　桓公兵车之会惟蔡丘第一，有四六之词一篇曰：五霸之业，桓文第一，纠合之功，葵丘为最。筑数丈之高坛，上簿膏霄，环几围之平地，四连绿野。金壁腾光，照耀九天日月；钟鼓节韵，震轰千里风雷。庭燎煌煌之昼，兽鼎喷嫋嫋之烟。幕张红罗，列旌旄以环卫，旗标黄纛，布戈戟以森严。
　　　　
　　　　桓公严穆穆之容，群臣序彬彬之秩。有司戒期，羽书驰告，于是车马滚红尘，奉一命而四方辐辏。衣冠彰富贵，会五爵而列国骋驰，翰苑儒林，文臣序彬彬之貌。蜂重蚁聚，武将耀赫赫之威，俎豆献庭，骈圭交舄。是故相推相让，历阶级而登盟坛；恪敬恪守，慎威仪以升公座。周旋俯仰，撮让降升，观南面之尊，环北辰之拱。环佩铿锵之音，澈透九霄，山呼万岁之韵，振闻十里。踧躇其仪，抑首就位。于是，管仲定盟，诸侯歃血，申以王命之严，若谈河淡；永以载书之信，似轰雷霆。威著德辉，诸侯守超雄之大誓；目眩气夺，士卒骇拔俗之伟观。献酬未毕，天使来临，凤翅翔翔，望南坛而降诏。龙颜咫尺，觐北面而酬恩。三军鼓舞，贺龙虎之相逢；八音鼎沸，庆风云之遭际。玉帛交错，葵丘之会，亘五霸而无俦；威德兼著，桓公之业，历春秋而莫比。
　　　　
　　　　又古风一篇：
　　　　
　　　　春秋乱世无纲纪，群雄角力相吞噬，
　　　　
　　　　卓彼齐桓异众谋，仗公秉义匡王室。
　　　　
　　　　君不见，葵丘会。
　　　　
　　　　衣冠文物两彬彬，赫然声振为第一。
　　　　
　　　　巍巍坛壝值云空，煌煌金壁光侵日。
　　　　
　　　　文臣下笔风甫惊，武将横戈鬼神泣。
　　　　
　　　　成轰雷霆服百侯，德乘阳眷濡万里。
　　　　
　　　　左班管鲍献谋谟，右班实关相羽翼。
　　　　
　　　　羽书一出檄四方，膏车秣马相期至。
　　　　
　　　　皇皇穆穆兢献酬，铿铿锵锵鸣圭壁。
　　　　
　　　　五义方经笔下盟，诸侯遵守同金石。
　　　　
　　　　丹凤御诏自西来，周王致胙彰殊锡。
　　　　
　　　　天子曾劳免降阵，敢把龙颜违咫尺。
