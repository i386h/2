<!-- { "loadSidebar": true } -->
　　壮心今觉不如初，老我尘缘逐渐除。千里兰交翻旧谱；十年株守误穷闾。囊奚祇剩烟云稿；市隐难寻水竹居。怕读昌黎「毛颖传」，头衔无用一中书！

　　片石躬耕岁有秋，凤皇池上昔同俦。当阶药影吟犹恋，入袖薇香梦更幽。自分弃才真瓦砾；翻惭世业在箕裘。故吾未改酸寒相，三十年华对镜愁。

　　生涯无那托牢盆，岛市流光遂电奔。覆鹿回头终是梦；飞鸿留爪不成痕。宗风靖海思先烈；落日延平吊古魂。眼见桑田已三浅，栖迟何幸有衡门。

　　忆昨樽开小谢城，兴酣落笔四筵惊。骚坛牛耳为盟主；治谱鲲身有颂声。才子胸中原雪亮，使君袖底更风清。甘棠我亦叨余荫，一树阳春万户晴！

　　叙卿郡署种蕉和辛陔韵

　　瀛寰千里久安堵，直以官斋作书圃。郡侯幕客谪仙人，手植牙蕉洗伏暑：碧玉亭亭三五树，披拂凉风挹清露。陶令南山带月锄，成都桑之八百株。君今聊复踵余韵，美人一笑相轩渠。长日如年寸分惜，鸿指园边抱瓮汲（园邻郡署）。杞湖先生舞且歌，似助卷舒化工力。先生旧治留棠阴，胸次本无烦热侵；况有绿庵动吟兴，冰雪词句烟霞襟。新编引我入胜境，诗脾爽极忘炎景。画图半幅蔚蓝天，珍重他时社结莲。

　　登赤嵌楼望安平口

　　一度登临一惘然，红毛遗迹渺苍烟。两三点鸟层霄外；十万人家落照边。隐约市声当暮沸，微茫山影抱城圆。我来正值凉风起，鼓角防秋又几年！

　　蓬飘不到此间楼，难得乡关共胜游。绕郭岚光初过雨，隔帘海气欲生秋。数声钟磬前朝寺；一片帆樯估客舟。极目城西纷蜃市，腥尘无地可埋愁！

　　鹿耳鲲身水一方，草鸡仙去霸图荒！茫茫天地此烟景，寂寂江山空夕阳！不觉目随高鸟远，悠然心引片云长。园林到处供诗料，谁吊瀛南古战场？

　　大武垄秋夕

　　清夜不知倦，一灯眠独迟。豆棚风欲剪，竹屋雨如丝。唤茗惊僮梦，焚香读杜诗。倏然千万籁，秋在五更时。

　　浴佛前一日，唐维卿廉访招同倪耘劬太令、杨稚香孝廉、张漪菉广文、熊瑞卿上舍、施幼笙茂才游竹溪寺，次廉访韵

　　拟劬僧寮访贯休，肩舆带雨出城游。历千百劫园林古，剩雨三分水竹幽。境隔红尘诸佛笑；香埋青冢五妃愁（明宁靖王五妃冢在寺后）！草鸡漫话前朝事（郑成功有草鸡之谶），半日茶禅品赵州。

　　修禊兰亭此滥觞，长官同侣尽求羊。七贤韵事追千载，四省词人聚一场（廉访、耘劬粤人，稚香黔人，瑞卿楚人，予与漪菉，幼筐则闽人也）。山贼任呼谢灵运；酒狂谁似贺知章？蕉衫葵扇萧疏极，砭俗何须海上方。

　　巡瀛听遍竹枝辞，丈室闲来绮席施。宾从多才莲幕艳；溪山有味笋厨知。地邻蝶梦游仙宅（法华寺，即李正青「梦蝶园」故址），节近龙华浴佛期。十载鸿泥仍故我，笼纱惭对壁间诗（予十年前有题壁诗）。

　　去年吟社笑纷争，消夏樽开不夜城（去夏廉访于豸署创「斐亭吟社」）。今雨重招三岛客，下风群奉六如名。花前泛蚁新篇出；竹里归驺暮霭横。吏隐分途歌咏合，海天笙磬许同声。

　　迭前韵

　　有发闲僧久退休，竹溪来伴使君游。□□□□□忘暑，绕郭天宽乍出幽。斗酒双柑官习静；残碑断瓦佛生愁。凤阳脉尽鲸神逝，浪说瀛东第一州！

　　却从僧舍醉官觞，枯脏俄惊踏菜羊。酒侠诗狂名士气；狐禅鬼火化人场。坐中赏雨吟修竹，门外翻风动豫章。闽、粤讴歌黔、楚咏，同音岂必定同方？

　　云林笔舌妙于辞，相约郇厨饱绿施。法界浮踪容我放；热场冷趣少人知。主宾觞咏晁旡咎，庄老襟怀向子期。珍重昔游留墨处，诗中画与画中诗。

　　南交近已息兵争，何幸弦歌听武城。生佛由来多脱俗；谪仙到处总题名。空门岑寂骚坛补；幕府风流笔阵横。自笑鄙人持布豉，雷车过后不成声。

　　台湾杂感和王蔀畇孝廉韵，胡铁华太守同作

　　大鲸东去海门青（郑成功起兵时，有一僧知其前因曰：『此东海大鲸也』），石井雄风卷四溟（成功石井乡人）。掘地草鸡新谶纬（明末厦门人掘地得砖，有「草鸡夜鸣，长耳大尾」，字凡四十。「鸡」为酉，合草头、长耳、大尾为郑字也），筑城荷鬼旧膻腥（赤嵌城荷兰人所筑）。横飞鹿耳空中舰（成功袭台，荷兰先梦有人骑鲸从鹿耳门入港）；寸剪牛皮岛外庭（荷兰借地于倭人，不许，乃绐之曰：『得一牛皮地，多金不惜』。因剪牛皮如缕，围数十丈，遂筑此城）。试上赤嵌楼一望（旧称「红毛楼」，今建「海神庙」），木冈九迭敞云屏（郡城少祖山曰木冈）。

　　吠尧无复肆狂尨，伏莽朱、林馘献双（朱一贵、林爽文两次倡乱）。草泽闲谈鏖战地；榕阴小辟读书窗（「海东书院」古榕一株，额曰「榕坛」）。布衣梦蝶人何处（明遗老李茂春有园曰「梦蝶处」）？石鼓游龙气未降（宋朱文公登石鼓山，占地脉曰：『龙渡东海，五百年后海外当有百万人之郡邑』）。信有山川妙锺毓，至今五马说奔江（成功高祖葬处，形家号为「五马奔江」）。

　　毘耶风景似琼雷（台湾古称「毗舍耶国」），花木长春四序开。凭吊「北园」怀别馆（「北园别馆」郑氏筑以奉母老，今为开元寺），纵观东海上澄台（澄台观海台湾八景之一）。婆娑洋古华严现（海中番岛，昔人所谓乾坤东港、华严「婆娑洋世界」，名为鸡笼，即今基隆厅），■〈门外吉内〉■〈门外失内〉门高割据来（郑氏改安平门曰「■〈门外吉内〉■〈门外失内〉」，以春秋郑国有此门也）谁道蛮烟兼瘴雨？玉山中有小蓬莱（玉山在大武峦山后）。伺影含沙笑射工，郎哥揆一水边雄（荷兰将郎必即里哥为郑芝龙所败，其国王弟曰揆一，复以夹板十五船据台）。舳舻戈甲风烟外；城郭人民岛屿中。百雉坐收千里险，七鲲苦费十年功（安平镇西南一道沙线，自一鲲身至七鲲身。荷兰筑城如台，沙环水曲曰「湾」，「台湾」二字自此始）。无端凿破洪荒窍，蜃市龙宫劫火红。

　　水自东流日自西，金银宫阙望中迷。垦荒迹纪开山庙（相传隋虎贲陈棱略地至此，郑氏因建「开山王庙」以祀之）；靖海师来动地颦（先襄壮公以平台功，封靖海侯）。龙种孤魂空玉葬（明季宁靖王，渡台依成功，台平死节），鲛人别泪尚珠啼。数行绝命天球笔（宁靖别号天球，有绝命词），纸墨千秋重赫蹄。

　　半劈东南一梦阑，太师招讨竟封官（明封芝龙太师、成功为招讨大将军）。林投井在红毛遁（林投井即乌鬼井，林投树名，乌鬼即红毛奴也），竹沪坟荒白骨寒（宁靖墓在竹沪）。复甫经营真将略（郑氏参军陈永华，字复甫）；斯庵恸哭老儒冠（沈光文别号斯庵，后为僧）。逸民传上张、卢辈（张士郁、卢若腾皆明遗老，隐于台者），不数当年戴叔鸾。

　　控制民番辟海疆，百年文武又成康。冰夷北拱环三岛，星使东巡驾四黄（旧有巡台御史）。地种释迦诸佛果（台有释迦诸果），山埋魁斗五妃香（宁靖五妃葬魁斗山）。新诗快读「瀛堧咏」（张鹭洲侍御有「瀛壖百咏」），醉展双眸藐八荒。

　　斐亭胜地近如何（斐亭在道署中）？手泽遥遥字未磨（先主政公有重葺斐亭记）。漫说橘冈多变幻（相传有樵者至橘冈，后失所在），即论桑海几经过？采风难问狉榛俗，守土谁为政事科？绝岛妖氛今日靖，力田饮酒听山歌（番俗重山歌，有「力田」，「饮酒」诸阕）。

　　观华古愚别驾画白牡丹

　　富贵场中冷面看，此花怪底有儒酸。如何不买燕支画？国色由来本色难。

　　小名记唤粉奴香，笑尔将花□□忙。知否人间重朱紫？白描终不似花王。

　　自鸣钟

　　年来到处有西风，处处高楼处处钟。恼煞春申江上路，不分子午乱丁东。

　　十二辰牌次第行，善鸣原不假人鸣。此中何处非天籁，谁成顽铜铸得成。

　　机关世上日纷纷，借汝光阴□□分。报夜司晨应不误，休教饭后始相闻。

　　飞轮走线权衡妙，折矩周规造化融。铁是蕤宾镜夷则，合成一体自然铜。

　　神针指定双声递，怒杵横冲黄窍轰。莫道小鸣无气力，乘时一动也铮铮。

　　何人传到西来法，玉漏铜壶未足夸；我有猫晴更工巧，画成正午牡丹花。

　　喜晤杨苹笙大令

　　君从台海入闽天，我住榕坛又几年。吏隐虽分吾道合，穷通不转此心坚。风尘牛马依然走，身世夔蚿各自怜。破涕笑看行箧集，半窗秋影鬓丝边。

　　重访烟波理素琴，成连何处觅知音？鲲瀛绛帐灵光失（谓卧云师），凤岭蓝舆旧梦沈（君曾投效卑南军次）。百首人传「怀葛咏」（君纪番俗百绝句，曰「怀葛新咏」），一官老作「耻匏吟」（「耻匏草」君东渡后作）。拊膺愁说当时事，绝岛妖氛黑水深。

　　苹叟诗来，如韵答之

　　新城大雅今衰矣（叟新城人），谁复□□齿德尊？千里荆榛开瘴壑（沈文肃公来台，叟奉檄入番社办抚垦事）；一军笳鼓咽长门（法人犯马江，叟佐穆将军长门戎幕）。诸侯眼底垂青久（左文襄王、文勤公、杨石泉制府），此老胸中养素存（「养素轩诗存」叟乙酉所刊集也）。为想夕阳无限好，满庭兰玉看儿孙。

　　短发星星不可梳，高歌独酌渺愁予。多情司马甘贫病，豪气元龙渐扫除。自分无才供秘职，况当有母赋闲居。故人相见知何事？十载□□读道书。

　　东苹叟用前韵

　　好风吹聚重溟外，执手相看故态存。望气无端来老子；怜才谁与饭王孙？消磨岁月诗千首；阅历江山酒一尊。我爱乘槎张博望，尚容揖客入军门（谓张月楼提帅）。

　　东施自顾懒妆梳，纵效西颦□□予。兴至匆匆争迭韵，吟成字字当传书。放怀岂敢凌前辈？同调真堪慰索居。珍重萧斋一枝笔，热尘万斛仗消除。

　　台北唐维卿方伯幕中补和台南「净翟园」韵

　　枚、马何须较速迟（邱仙根水部、王贡南孝廉，在台南时先有和作）？南园同和落成诗。寓公半亩留题处，便当甘棠忆昔时。

　　宦游底事爱吾庐？公暇聊将翰墨娱。莫讶诗人多结习，烟尘海上近年无。

　　年年钟社与灯猜，小史飞栈召客来（皆当日事）。一自北园新辟后，斐亭闲煞又澄台。

　　经营花木不论钱，随地春光在眼前。一处衙斋一邱壑，使君胸有小山川。

　　鲰生活计旧牢盆（公命予司安嘉盐筴），鹿耳鲲身袅客魂。不是公门桃李树，在山小草亦沾恩！

　　小人有母慰饥寒，膝下莱衣一了单。今日板舆铃阁里，为公献颂赋斯干。

