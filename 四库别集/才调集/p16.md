<!-- { "loadSidebar": true } -->
　　交河塞下曲

　　交河冰薄日迟迟汉将思家感别离塞北草生苏武泣陇西云起李陵悲晓侵雉堞乌先觉春入关山雁独知何处疲兵心最苦夕阳楼上笛声时

　　车遥遥

　　自从车马出门朝便入空房守寂寥玉枕夜残鱼信絶金钿秋尽雁书遥脸边楚雨临风落头上春云向日销芳草又衰还不至碧天霜冷转无憀

　　早发潜水驿谒郎中员外

　　半床秋月一声鸡万里行人费马蹄青野雾销凝晋洞碧山烟散避秦溪楼台稍辨乌城外更漏微闻鹤柱西已是大仙怜后进不应来向武陵迷

　　赠渔者

　　不媿人间万户侯子孙相继老扁舟往来南越谙鲛室生长东吴识蜃楼自为钓竿能遣闷不因萱草解销忧羡君独得逃名趣身外无机任白头

　　自岭下泛鹢到清远峡作

　　乗船浮鹢下韶水絶境方知在岭南薜荔雨余山自黛蒹葭烟尽岛如蓝旦游萧帝新松寺夜宿嫦娥桂影潭不为箧中书未献便来兹地结茅庵

　　题周瑜将军庙

　　共说前生国步难山川龙战血漫漫交锋魏帝旌旗退委任君王社稷安庭际雨余春草长庙前风起晩光残功勋碑碣今何在不得当时一字看

　　○李羣玉【二首】

　　同郑相并歌姬小饮因以赠

　　裙拖八幅湘江水鬓耸巫山一片云风格只应天上有歌声岂合世间闻胸前瑞雪灯斜照眼底桃花酒半醺不是相如怜赋客肯教容易见文君

　　戏赠姬人赋尖字韵

　　骰子巡抛裹手拈无因得见玉纎纎但知谑道金■〈釒义〉落图向人前露指尖

　　○顾非熊【一首】

　　秋日陜州道中作

　　孤客秋风里驱车出陜西关山午时路村落一声鸡树势标秦远天形到岳低谁知我名姓来往自栖栖

　　○袁不约【二首　向有病宫人一首查重第七巻张佑作今删去】

　　长安夜游

　　凤城连夜九门通帝女皇妃出汉宫千乗宝车珠箔卷万条银烛碧纱笼歌声缓过青楼月香霭潜来紫陌风长乐晓钟归骑后遗簪堕珥满街中

　　○吴商浩【八首】

　　巫峡听猿

　　巴江猿啸苦响入客舟中孤枕破残梦三声随晓风连云波澹澹和雾雨蒙蒙巫峡去家逺不堪魂断空

　　秋塘晓望

　　钟尽疎桐散曙鸦故山烟树隔天涯西风一夜秋塘晓零落几多红藕花

　　水楼感事

　　高柳螀啼雨后秋年光空感泪如流满湖菱荇东归晩闲倚南轩尽日愁

　　长安春赠友人

　　繁华堪泣帝城春粉蝶青楼势碍云花对玊钩帘外发歌飘尘土路边闻几多逺客魂空断何处王孙酒自醺各有归程千万里东风时节恨离羣

　　宿山驿

　　文战何堪功未图人驱羸马指天衢露华凝夜渚莲尽月彩满轮山驿孤岐路辛勤终日有乡关音信来年无好同范蠡扁舟兴高挂一帆归五湖

　　塞上即事

　　身似流星迹似蓬玉关孤望杳溟蒙寒沙万里平铺月晓角一声髙卷风战士殁边魂尚哭单于猎处火犹红分明更想残宵梦故国依然到甬东

　　北邙山

　　北邙山草又青青今日销魂事可明緑酒醉来春未歇白杨风起柳初晴冈原旋葬松新长年代无人阙半平堪取金炉九还药不能随梦向浮生

　　泊舟

　　身逐烟波魂自惊木兰舟上一帆轻云中有寺在何处山底宿时闻磬声

　　○梁锽【一首】

　　代征人妻喜夫还

　　征夫走马发渔阳少妇含娇开洞房千日废台还挂镜数年尘面再新妆春风喜出今朝戸明月虚眠昨夜床莫道幽闺音信隔还衣总是旧时香

　　○贺知章【一首】

　　咏柳【或刻柳枝词】

　　碧玉装成一树高万条垂下緑丝绦不知细叶谁裁出二月春风似剪刀

　　○张蠙【四首】

　　钱塘夜宴留别郡守

　　四方骚动一州安夜列罇罍伴客欢觱栗调高山阁逈虾蟆更促海城寒屏间佩响藏歌妓幕外刀光立从官沈醉不愁归棹远晓帆吹上子陵滩

　　长安春望

　　明时不敢卧烟霞又见秦城换物华残雪未销双鳯阙新春已发五侯家甘贫祇拟长缄酒忍病犹期强采花故国别来桑柘尽十年兵践海西艖

　　叙怀

　　月里路从何处上江边身合几时归十年九陌寒风夜梦埽芦花絮客衣

　　题嘉陵驿

　　嘉陵路恶石和泥行到长亭日已西独倚阑干正惆怅海棠花里鹧鸪啼

　　○刘象【七首】

　　春夜

　　几处兵戈阻路岐忆山心切与山违时难何处披怀抱日日日斜空醉归

　　又

　　一别杜陵归未期祇凭魂梦接亲知近来欲睡兼难睡夜夜夜深闻子规

　　晓登迎春阁

　　未栉凭栏眺锦城烟笼万井二江明香风满阁花盈戸树树树梢啼晓莺

　　早春池亭独游

　　春意送残腊春晴融小洲蒲茸纔簇岸柳颊已遮楼便有杯觞兴可摅羇旅愁鳬鹥亦相狎尽日戏清流

　　又

　　清流环緑筱清景媚虹桥莺刷初迁羽莎拳拟拆苗细沙摧暖岸淑景动和飙倍忆同袍侣相欢倒一瓢

　　又

　　一瓢欢自足一日兴偏多幽意人先赏疎丛蝶未过知音新句苦窥沼醉颜酡万虑从相拟今朝欲奈何

　　白髭

　　到处逢人求至药几回染了又成丝素丝易染髭难染墨翟当时合泣髭

　　○戴司颜【二首】

　　江上雨

　　非不欲前去此情非自由星辰照何处风雨送凉秋寒锁空江梦声随黄叶愁萧萧犹未巳早晩出苹洲

　　塞上

　　空碛画苍茫沙腥古战场逢春多霰雪生计在牛羊冷角吹乡泪干榆落梦床从来山水客谁谓到渔阳

　　○沈彬【一首】

　　秋日

　　秋含砧杵捣斜阳笛引西风颢气凉薜荔惹烟笼蟋蟀芰荷翻雨泼鸳鸯当年酒贱何妨醉今日时难不易狂肠断旧游从一别潘安惆怅满头霜

　　○李贺【一首】

　　七夕

　　别浦今朝暗罗帷午夜愁鹊辞穿线月花入曝衣楼天上分金镜人间望玊钩钱塘苏小小更值一年秋

　　○严维【一首】

　　秋夜船行

　　扁舟时属暝月上有余晖海燕秋还去渔人夜不归中流何寂寂孤棹也依依一点前村火谁家未掩扉

　　○韩翊【一首】

　　寒食

　　春城无处不飞花寒食东风御柳斜日莫汉宫传蜡烛青烟散入五侯家

　　○熊皦【一首】

　　早梅

　　江南近腊时已亚雪中枝一夜欲开尽百花犹未知人情皆共惜天意不教迟莫讶无浓艶芳筵正好吹

　　○张乔【三首】

　　杨花落【一刻杨巨源】

　　北斗南回春物老红英落尽緑尚早韶风澹荡无所依偏惜垂杨作春好此时可怜杨柳花萦盈艶曳满人家人家女儿出罗幙浄埽玉除待花落宝环纎手捧更飞翠羽轻裙承不着歴歴瑶琴舞袖陈飞红拂黛怜玊人东园桃李芳已歇犹有杨花娇莫春

　　送友人归宜春

　　落花兼柳絮无处不纷纷逺道空归去流莺独自闻野桥喧硙水山郭入楼云故里南陔曲秋期更送君

　　送进士许棠

　　离乡积歳年归路逺依然夜火山头市春江树杪船干戈愁鬓改瘴疠喜家全何处营甘旨潮涛浸薄田

　　○陈陶【一首】

　　寄兵部任畹郎中

　　常思剑浦别清尘荳蔲花红十二春昆玉已成廊庙器涧松犹是薜萝身虽同橘柚依南土终仰魁罡近北辰好向明时荐遗逸莫教千古吊灵均

　　○张谓【一首】

　　杜侍御送贡物戏赠

　　铜柱朱崖道路难伏波横海旧登坛越人自贡珊瑚树汉使何劳獬豸冠疲马山中愁日晩孤舟江上畏春寒由来此货称难得多恐君王不忍看

　　○郑常【一首】

　　寄邢逸人

　　羡君无外事日与世情违地僻人难到溪深鸟自飞儒衣荷叶老野饭药苗肥畴昔江湖意而今忆共归

　　○崔峒【一首】

　　题崇福寺禅院

　　僧家更无事埽地与焚香清磬度山翠闲云来竹房身心尘外逺歳月座中长向晩禅堂闭无人空夕阳

　　○李洞【一首】

　　喜鸾公自蜀归

　　禁院闭生台寻师到緑槐寺髙猿看讲钟动鸟知斋埽石月盈箒滤泉花满筛归来逢圣节吟歩上尧阶

　　○李端【一首】

　　巫山高和皇甫拾遗【御览集作巫山高】

　　巫山十二峯皆在碧虚中回合云藏日霏微雨带风猿声寒过涧树色暮连空愁向髙唐去千秋见楚宫

　　○江为【一首】

　　江行

　　越信来年稀孤舟几梦归月寒花露重江晩水烟微峰直帆相望沙空鸟自飞何时洞庭上春雨满蓑衣

　　○裴度【一首】

　　中书即事

　　有意效承平无功益圣明灰心縁忍事霜鬓为论兵道直身还在恩深命转轻盐梅非拟议葵藿是平生白日长悬照苍蝇谩发声嵩阳旧田地终使谢归耕

　　○陈上美【一首】

　　咸阳怀古

　　山连河水碧氛氲瑞气东移拥圣君秦苑有花空笑日汉陵无主自侵云古槐堤上莺千啭逺渚沙中鹭一羣赖与渊明同把菊烟郊西望夕阳曛

　　○姚合【七首】

　　游宣义池亭

　　春入池亭好风光暖更鲜寻芳行不困逐胜坐还迁细草乱如髪幽禽鸣似弦苔文翻古篆石色学秋天花落能漂酒萍开解避船暂来犹愈疾久住合成仙迸笋搘阶起垂藤压树偏此生应借看自计买无钱

　　游阳河岸

　　终日游山困今朝始傍河寻芳愁路尽逢景畏人多鸟语催沽酒鱼来似聴歌醉时眠石上肢体自婆娑

　　边词

　　将军作镇古汧州水腻山春节气柔清夜满城丝管散行人不信是边头

　　又

　　箭利弓调四镇兵蕃人不敢近东行沿边千里浑无事唯见平安火入城

　　寄王度居士

　　顦顇王居士颠狂不称时天公与贫病时辈复轻欺茅屋随年赁盘餐逐日移弃嫌官似梦珍重酒如师无竹栽芦看思山迭石为静窗留客话古寺觅僧棋瘦马寒来死羸童饿得痴唯应寻阮籍心事逺相知

　　寄王玄伯

　　夜归晓出满衣尘转觉才名带累身莫觅旧来终日醉世间杯酒属闲人

　　闻蝉

　　未秋吟便苦半咽半随风禅客心应乱愁人耳愿聋雨晴烟树里日晩古城中逺思应难尽谁当与我同

　　○杨牢【一首】

　　赠舍弟

　　秦云蜀浪两堪愁尔养晨昏我逺忧千里客心难寄梦两行乡泪为君流早驱风雨知龙圣饿食鱼虾觉虎羞袖里镆鎁光似水丈夫不合等闲休

　　○王昌龄【二首】

　　出塞

　　秦时明月汉时关万里长征人未还但使龙城飞将在不教胡马渡阴山

　　少年行

　　走马逺相寻西楼下夕阴结交期一剑留意赠千金髙阁歌声逺重关柳色深夜阑须尽醉莫负百年心

　　○于鹄【二首】

　　送唐大夫让节归山【或刻送唐中丞入道】

　　年老功臣乞罢兵玉阶匍匐进双旌朱门鸳瓦为仙观白领狐裘出帝城侍女休梳官样髻阉童新改道家名到时浸髪春泉里犹梦红楼箫管声

　　送宫人入道

　　十载吹箫入汉宫看修水殿种芙容自伤白髪辞金屋喜着黄衣向玉峰解语老猿开晓户引雏飞鹤下髙松定知别后宫中伴遥聴缑山半夜钟

　　○陈羽【一首】

　　冬晩送友人使西蕃

　　驿使向天西巡羌复入氐玉关晴有雪砂碛雨无泥落泪军中笛惊眠塞上鸡逢春乡思苦万里草萋萋

