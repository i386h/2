<!-- { "loadSidebar": true } -->
    比来节将移改，随从将校过多，非唯妨夺旧人职员，兼亦费用军资钱物。节度使移镇，军将至随身不得六十人，观察使四十人，经略、都护等三十人，宜委监察军使及知留後判官具名闻奏。如违此数，知留後判官量加惩罚，监军使别有处分。自今以後，节度使等如罢镇赴阙，应将官吏将健随赴上都者，并随使停解。纵有带宪官充职，亦勒停。其间或有是功勋重臣，旧将校人数稍多者，离镇後新停解，即须具人数闻奏，当与量事宜处分。（《唐会要》七十九）
    ○内侍省拟阶敕
    内侍省官叙阶，起今以後，宜依前件。其会昌二年四月准制合与拟阶者，便依此处分。其衔内无赐绯官，先校朝散大夫以上阶者，宜令仍旧，不得即与改转。以後如有特恩敕别宣与改转者，即不在此限，永为定规。（《唐会要》八十一）
    ○厘革寺家奴婢敕
    山南、江淮间寺家奴婢，比来有敕厘革，或有父母赎男女将归，岁月既深，今却搜检，情非违敕，事恐扰人。如有此色，勘检有凭，并腚不要进收。自会昌元年以後者，不在此限。（《唐会要》八十六）
    ○神策军官定额敕
    左右神策军定额官各十员，判官三员，勾覆官、支计官、表奏官各一员，孔目官二员，驱使官二员。改转止於中下州司马，并不拟登朝官。其驱使官从使挟名敕下，各从补後，计四年优放选。其十员官，如官满及用阙，本军与奏，仍由中书门下依资官判以下员。如老弱不任道途，事须停解者，终身不许更有参选。如有殿犯，即据官判以下，或谪官覆资，或罪轻停解者，亦须终身不许更有参选。仍永为常式。其元和二年十员定额官敕，不在行用之限。（《唐会要》七十二）
    ○毁留寺宇敕
    所合留寺，如舍宇精华者，即留：如是废坏不堪者，亦宜毁除。但国忌日当州宫观内行香，不必定取寺名。馀依。（《唐会要》四十八）
    ○百寮不得于京城置庙敕
    自今以後，百寮不得于京城内置庙。如欲干坊内置者，但准古礼，于所居处，即不失敬亲之礼。（《唐人要》十九）
    ○流布现钱敕
    缘诸道鼓铸佛像、钟磬等，新钱已有次第，须令旧钱流布，绢价稍增。文武百寮俸料，宜起三月一日，并给见钱。其一半先给虚估疋段，对估价支给。（《唐会要》八十九）
    ○宫市依官直敕
    如闻十六宅置宫布已来，稍苦於百姓，成弊既久，须有改移。自今已後，所出市一物己上，宜并依三官直市，不得令损刻百姓。（《册府》五百四）
    ☆宣宗皇帝
    事迹详《全唐文》七十九。
    ○禁宰牛制
    爰念农耕，是资牛力，绝其屠宰，须峻科条。天下诸州屠牛，访闻近日都不遵守。自今己後，切宜禁断，委所在州府长官并录事忝军等严加捉搦。如有牛主自杀牛并盗窃杀者，宜准乾元元年二月五日敕，先决六十，然後准法科罪。其本管官吏不钤辖，即委所在长吏节级重加科责，庶令止绝。（《唐会要》四十一）
    ○授徐商崔节度使制详议顺宗宪宗改题神主诏
    太常博士李稠所进状，言追尊顺宗、宪宗谥号，礼官请别造神主及改题事，请集通儒详定者，宜令都省集议闻奏。（《唐会要》十八）
    ○诸使请觐先请诏旨敕
    自今以後，诸道节度、防御、经略等使有请觐者，但先献表章，请得诏旨许允，即任进发。务使行止之际，临时不失事机。（《唐会要》二十四）
    ○犯赃陈首敕
    今後有官典犯赃及诸色取受，但是全未发觉已前，能经陈首，即准律文与减等。如知事发已有萌兆，虽未被追捕勘问，亦不许陈首之限。（《唐会要》三十九）
    ○犯赃定估敕
    应犯赃人，其平赃定估等，议取所犯处及所犯月上绢之价。假有蒲州盗盐，州事发，盐已费使，依令悬平，即蒲州中估之盐，准蒲州上绢之价。於州决断之类，纵有卖价贵贱，所估不同，亦依估为定。（《唐会要》四十）
    ○送择刺史敕
    诸州刺史，委中书门下切加选择，非奉公洁己、素效彰著者，不得妄有除授。到官之後，理行事称，未三周年，勿使移改。如有才用堪拔擢驱使，及无政绩须替换者，不在此限。（《唐会要》六十九）
    ○名同御名奏改敕
    中外官寮，有名与御名同者，及文字点画相似，今後即任奏改。音韵文字点画不同，不在奏改之限。（《唐会要》二十三）
    ○地所神策官额敕
    左右神策军，自今已後，如有奏判官以下官额十员请转官者，宜委中书门下依元和二年流例与覆奏进拟。其会昌五年七月四日厘革定额转官，自今已後不要行。（《唐会要》七十一）
    ○禁用金玉修佛像敕
    准今年五月三日赦书节文，如缘修饰佛像，但用土木，足以致敬，不得用金银铜铁及宝玉等。如有犯，衣冠录名闻奏。（《唐会要》四十九）
    ○郑颢尚万寿公主敕
    女人之德，雅合慎修，严奉舅姑，夙夜勤事，此妇人之节也。万寿公主妇礼，宜依士庶。（《南部新书》壬）
    ○旌表周小儿敕
    周小儿方至髫年，允兹志行，俾之旌表，用激时风。宜依所奏，仍委本道量事优恤。（《南部新书》癸）
    ○以诸畜代牛享祀敕
    畿甸及天下州应屠宰年犊，宜起大中正折正月一日後，三年内不得屠宰，仍切加禁断。如郊庙享祀合用牛犊者，即以诸畜代之。（《唐会要》四十一）
    ○徒流人减年限敕
    造就充人比在天德者，以十年为限，既遇鸿恩，例减三年。但使循环添换，边不阙人，次第放归，人无怨苦。其秦、原、威、武诸州诸开，先准格，徒流人亦量与立限，止于七年，如要住者亦听。（同上）
    ○成维扶三州流人例敕
    收复成、维、扶等三州，建立已定，条令制置，一切合同。其已配到流人，宜准秦、原、威、武等州汉人例，七年放还。（同上）
    ○奏状具小节目敕
    应诸道州府及京诸司所有准勘奏状，宜令具小节目状，于大状前同进。（同上）
    ○折杖折笞敕
    法司断罪，每脊杖一下，折法杖十下，医杖一下，折笞杖五下，则吏无逾制，法守常规。（同上）
    ○精选知制诰敕
    大和中敕旨，条流制诰改转事，颇为得中，实重官业。自後因循不守，有紊典章，遂使迁转频繁，近日却成壅滞。自今以後，宜举大和四年旧敕，便永遵行。仍每选知制诰，於尚书六行郎中官精择有文学行实、公论显著者，以备擢用，不得偏取前行正郎。馀准大和四年七月十三日敕处分。（《唐会要》五十五）
    ○违诏进状书罚敕
    应投匦及诸光顺门进状人，其中有已曾进状，令所司详考，无可采取，放任东西。未经两三个月，又潜易姓名，依前进扰公廷，近日颇甚。自今以後，宜令知匦使及ト门使，如有此色，不得收状与进状。如故违与进者，必重书罚。（同上）
    ○改转起居郎敕
    郎官、御史、遗、补皆有月限，唯起居未有分明制置。行今以後，特恩超擢外，宜中满二十个月为改转。（《唐会要》五十六）
    ○三公上时聚会敕
    三公、仆射不常除官，每至上时，须有聚会。宜令度支、户部准开贡例勾当局席，取京兆府本色钱，不得令府司差派百姓。（《唐会要》五十七）
    ○觉察水陆两路乘券敕
    如闻江淮之间，多有水陆两路。近日乘券牒使命等，或使头陆路，则随从船行；或使头乘舟，则随从登陆。一道券牒，两处只供，害物扰人，为弊颇甚。自今已後，宜委诸道观察使及出使郎官、御史并所在巡院，切加觉察。如有此色，即具名奏，当议惩殿。如州县妄有只候，官吏所由，节级科议，无容贷。（《唐会要》六十一）
    ○缑氏县庄赐配陵官敕
    杨施礼缑氏县庄，宜赐东都内侍省新配恭陵守当贫穷官正居住。（《唐会要》六十五）
    ○置光州司马敕
    光州比是中州，停废司马员额，今以升为上州，宜令却置司马。（《唐会要》六十九）
    ○判司等官不得非时奏请敕
    两判司、县丞、簿、尉，不带敕额职事者，及不知捕贼，不得非时奏请。如事故非常，须行奖黜者，不在此限。（同上）
    ○禁坊市置弓刀敕
    京兆府奏，条流坊市诸车坊、客院，不许置弓箭长刀，如先有者，并勒纳官。百姓所纳到弓箭、长刀等，府县不合收贮，宜令旋纳弓箭库。仍委司府切加觉察，所由等不得辄有藏隐。（《唐会要》七十二）
    ○禁受外藩赂遗敕
    如闻朝臣出使外藩，皆有遗赂。是修敬上之心，或少或多，号为人事。从前如此，率为常例。今边上受命抚戎，类须发使，若每使许循旧例，则十方竟至困穷，如事前不与绳检，又使臣难为辞拒。其出使朝廷边上，一物以上，并不得受领，却到京後，方镇亦不得辄寄附。（《唐会要》七十九）
    ○禁藩镇改移留别敕
    藩镇改移，见在仓库钱谷，既已得替，便属新人。向前曾有敕文，更给留别。岁月深久，官吏因循，苟徇军情，不守朝典。自今以後，节度、观察使除替改更，不在给留别限，仍勒知後判官及本曹官典，切加检举。如有违越，当重科惩。（同上）
    ○宋球等罚俸敕
    右补阙宋球等奏冬荐状，引敕文年月不同，各罚一季俸。仍委吏部长以元和七年八月二十一日及大和七年七月二十六日敕，著为定制。（《唐会要》八十二）
    ○批答中书门下奏谏免郑光所赐庄田税役敕
    省所奏，具悉。朕以郑光元舅之尊，贵欲优异，令免征税，初不细思。卿等列位股肱，每存匡益，事无大小，必竭公忠。况亲戚之间，人所难议，苟非爱我，岂进嘉言。庶事能尽如斯，天下何忧不治，有始有卒，当共守之。省览再三，良增慰悦，所奏宜体朕怀。（《唐会要》八十四）
    ○投诚吐蕃回鹘配岭外敕
    边上诸州镇送到投来吐蕃、回鹘奴婢等，今後所司勘问了，宜并配岭外，不得隶内地。（《唐会要》八十六）
    ○折毁韦让造舍敕
    韦让侵街造舍，颇越旧章，宜令毁折。（同上）
    ○答恭逵奏敕
    恭逵新置关城，得其要害，形于图画，颇见公忠，宜依所奏。（同上）
    ○禁诸仓耗物敕
