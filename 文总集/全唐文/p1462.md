<!-- { "loadSidebar": true } -->
    诸县皆有镇军，并随逐水草，木放牛马，贼徒因兹假托，挟带军器，晨夕混杂，善恶不分。伏请从今日已後，牧放之徒，不得躬带刀剑器杖等牧放。仍请诏下後十日外有犯者，百姓所在集众决重杖二十，属军者许臣擒捉，牒送本镇，亦准例科决，仍便解退。其近城弋猎，准前後敕并以禁断，公郡驸马将军子弟子鹰鹞，准敕但许城南桉放，不得辄越诸界，并请不得别持刀剑等。所冀邦畿之内，盗贼屏息，居人行客，是夕获安。
    ○定馆驿就厅先後奏
    准故事：御史到馆驿，已处上厅，中使後至，即就别厅；如中使先至，御史亦就别厅。近日多不遵守，中使或不谙往例，贵欲逾越；御史若不守故事，俱失宪章，喧竞道途，深乖事体。伏请各令遵奉故事，冀其守分。
    ○请放还配流人奏
    天德军五城及诸边城配流人等。臣窃见配流人，每逢赦恩，悉得归还，唯前件流人，皆被本道重奏，称要防边，遂令殁身，终无归日。臣又见比年边城所配流者，多是胥徒小吏，或是斗殴轻刑，据罪可原，在边无益。伏请自今已後，流人及先流人等，准长流格例，满六年後，并许放还。所以抵法者足以悛惩，满岁者绝其愁怨。
    ○分别配流人罪奏
    准本年九月十七日敕，自今已後，两京及关内河东河南河北淮南河东西等道州府犯罪系囚，除大逆及下手杀人外，其馀应入死罪者，委所任官长审量事状，但情非巨蠹，并免死配流天德五城诸镇。臣谨言：敕文除大逆下手杀人外，馀入死罪，科目至多，若不举其条流，或虑中外处断不一。今请犯十恶及故杀斗谋劫私铸钱造伪，并京兆界持杖强盗不论，并依律文及前後格敕处分。自馀死刑，即请今敕减死，配隶天德五城。有妻者仍准式勒随流人，其父祖子孙欲随去者任去。
    ○请令程异出巡江淮奏
    伏以军兴之时，在系财赋，国用之本，出於江淮。顷者刘晏掌领盐铁租庸，每自巡桉，至於钱谷利病，州县否臧，随以上闻，使得厘革。臣缘在城务重，不获躬行，伏望遣臣副使程异，特以诏命出巡江淮。其诸州府上供钱米，如妄托水旱，辄有破除，伏请委程异一切勘责闻奏。其度支户部并臣当司合送上都行营钱物，并令急切催促，其远年逋欠。亦委具可征之数闻奏。
    ○请换贮东渭桥米石奏
    东渭桥每年北仓收贮漕运糙米一十万石，以备水旱，今累年计贮三十万石，请以今年所运者换之。自是三岁一换，率以为常，则所贮不陈，而耗蠹不作。
    ●卷六百十六
    ☆孟简
    简字几道，德州平昌人。举进士，登宏词科，元和中累官太子宾客分司东都。长庆三年卒。
    ○白乌呈瑞赋
    验白乌之祥牒，告皇家之宝祚。盖由天子张至仁，本太素。享宗庙而无爽，荐孝敬而有度。何常日浴，翻皓体以来仪；曾异火流，奚丹羽之可慕。凌{羽高}々之白乌，类振振之翔鹭。禀纯德而自甄，诚众色之难污。观其皎皎奇状，明明丽质。霜毳洁朗，玉姿闲逸。不爱其瑞，嘉载飞之可瞻；思效其祥，见莫黑之如失。宁爰企於往代，可俯窥於今日。原乎孝理通元，格皇至虔。惟乌感应，其容昭宣。抱正色而道洽，从反哺而名全。不然，则有威凤之可纪，何白乌之是传。乐而有声，且不栖於楚幕；洁而成质，故自协於灵篇。出林而日华乱动，绕树而月影相鲜。向至化而远集，想皇风而戾焉。众而何为，悲子生之八九；大而无虑，笑水击之三千。尔其超遥高翥，来不可遏。见归飞之荐臻，诚恺悌之四达。谅深仁之所化，固至性之难夺。若乃载鸣嗷嗷，浮彩皓皓。受西方之精气，自洪炉而造。遐想其苍赤呈祥，岂与乎雪霜同缟。且夫仰稻粱而自若，彼徒笼夫仙鹤；待驯狎而不还，何必招於白鹇。且养素而委质，非取容而强颜。故下臣贺瑞而歌曰：素德式昭兮何舄奕。元质从化兮为洁白。符仁孝兮叶往册。见祥瑞兮流圣泽。
    ○批孔禺献诗状
    薛陟不知典教，岂辩贤良！驱遣健徒，凭陵国士，殊无畏惮，辄恣威权。翻成刺许之宾，何异吠尧之犬！然以久施公效，尚息杖刑，退补散将，外镇收管。
    ○建南镇碣记
    太山谏卿受气端劲，为文雅拔，由进士尉阳羡，安定公爱其道直，延为从事。是时鄙夫次受辟书，故得与谏卿游处最密，常记其撰南镇碣，彩章辉焕，物象飞动。当贞元之丁丑也，迨元和甲午，简自给事中蒙恩授浙东道都团练观察处置使，荐游此地，岁十八返矣。寻奉御祝，有事於镇，求当时之碣，则未树立。因访太山之矿吏，乃得旧本，爰征乐石，磨琢镌刻，流芳自此。谏卿永贞年为谗贼所中，谪居汀州，今皇帝践阼，宰臣论其冤滥，故福建廉使阎公得以上请，复历大理评事，遽征拜监察御史。未经岁，台丞上荐不次，迁侍御史。以言语明切，将酬相府，且不入，出为巴州刺史。持逸群之才略，瘳疲人之疾苦，理行居最，再移资州，如巴之政。今复为洋州，课绩大著。噫！共载华发，相逢几时。所不间者，顷以至人宝相净乐之法，更说迭讲，次真空处，入性海道，动於世间而不世间，故可记也。十年十月十日建。
    ☆裴
    字宏中，河东闻喜人。第进士，贞元中贤良极谏对策第一。元和初为翰林学士，转考功郎中知制诰，累迁户部侍郎；三年拜中书侍郎同中书门下平章事，加集贤院大学士，罢为兵部尚书；六年改太子宾客。卒赠太子太傅。
    ○上德宗实录表
    臣闻格天周物之功，继统事难（疑）之绩，属当兴运，则事显一时；贻之後来，则名示百代。是以舜谓尽善，禹称无间，典谟斯在，芳烈可征。虽垂训必资於哲，顾不朽亦赖之纪述。伏以德宗皇帝临御天下，殆三十年，躬勤庶政，戡群慝，消复厄运，大拯横流。贞元之後，天下无事，亭障寝柝，梯航献珍，纳蒸人於寿域，兼前王之能事，加以圣政多暇，睿文间作，篆诸金石，播於管弦。扶持翼武之勋，死节纳忠之士，亦犹星拱辰极，云从飞龙，君臣协期，事业光大，宜当刊录，以垂无穷。陛下扫清寰区，恢复祖业，执契求理，思觌前鉴，爰诏臣等，俾加撰录。臣与修撰官秘书少监蒋武以去年八月论著绝笔，勒成《德宗实录》五十卷。缮写整饬，今已就功。臣等学愧前修，职叨东观，虽谈天测海，未究其高深，而褒善贬恶，靡惭其良直，徒极搜采，尚惧阙遗。臣属有犬马之疾，未任躬自献上。伏以国之大典，夙奉德音，编简既终，稽慢为罪。其《实录》五帙五十卷，并《目录》一卷，谨随表献上。
    ○汰僧道议
    衣者，蚕桑也；食者，耕农也；男女者，继祖之重也。而二教悉禁，国家著令，又从而助之，是以夷狄不经法，反制中夏礼义之俗也。《传》曰：“女子十四有为人母之道，四十九绝生育之理；男子十六有为人父之道，六十四绝阳化之理。”臣请僧道士一切限年六十四以上，尼女官四十九以上，许终身在道。馀悉还为编人，官为计口授地，收废寺观，以为庐舍。
    ○郭子仪传论
    汾阳事上诚荩，临下宽厚，每降城下邑，所至之处，必得士心，前後遭罹幸臣程元振、鱼朝恩谮毁百端，时方握强兵，或方临戎敌，诏命征之，未尝不即日应召，故谗谤不能行。代宗幸陕时，令以数十骑觇贼，及在泾阳，又陷於胡虏重围之中，皆以身许国，未尝以危亡易虑，亦遇天幸，竟免患难。田承嗣方跋扈魏州，傲很无礼，子仪尝遣使至，承嗣西望拜之。指其膝谓使者曰：“兹膝不屈於人若干岁矣，今为公拜。”李灵曜据汴州，公私财赋，一皆遏绝，独子仪封币经其境，莫敢留之，必持兵卫送，其为豺虎所服如此。麾下老将，若李怀光辈数十人，皆王侯重贵，子仪颐指进退，如仆隶焉。幕府之盛，近代无比，始与李光弼齐名，虽威略不逮，而宽厚得人过之。岁入官俸二十四万贯，私利不在焉。其宅在亲仁里，居其里四分之一，中通永巷，家人三千，相从出入者，不知其居。前後赐良田美器，名园甲馆，声色珍玩，堆积羡溢，不可胜纪。代宗不名，呼为大臣。天下以其身为安危者殆二十年，校中书令考二十有四。权倾天下而朝不忌，功盖一代而主不疑，侈穷人欲而君子不之罪。富贵寿考，繁衍安泰，哀荣终始，人道之盛，此无缺焉。唯以谗怒诬奏判官户部郎中张谭杖杀之，物议为薄。
    ☆李逢吉
    逢吉，字虚舟，陇西人，第进士。德宗朝以荐为左拾遗，元和中累迁中书舍人，加朝议大夫门下侍郎同平章事，罢为剑南东川节度使。穆宗立，拜兵部尚书，复知政事。敬宗朝封凉国公，兼右仆射，出为山南东道节度使，徙宣武，召拜左仆射，兼守司徒。大和九年卒，年七十八，赠太尉，谥曰成。
    ○进善旌赋（以“设之通衢，俾人进善”为韵）
    皇唐之与伊唐也，哲文思，异代同时。咸进善以钦若，又建旌以求之。不进善焉，何以延侧陋之士。不彰别也，何以嘉谠正之词。是宜式创宏模，聿陈令典。缀析羽以藻耀，植修竿之偃蹇。相其地以崇树所宜，因其人以康庄是践。即之者有以翊圣，瞻之者於焉迁善。忠謇之徒，风驰云趋。毕效臣节，同膺帝俞。犹金砺而君臣合契，类土圭而形影相符。回立亭，而克同国柄；直行劲挺，而自陟天衢。由是悉索草茅，罔资介傧。高悬垂逮下之德，仰视知不言之信。咸策足以员来，思捐躯而自徇。同於舞羽，至诚之感必臻。异彼召弓，非礼之招不进。大哉求仁，其必有因。懿此标表，本乎谘询。制其事者，上惟允恭之帝；集其下者，众皆可封之人。是必随谤木以用舍，与谏鼓为等伦。若夫容卫繁多，制度奇诡。元蛇始务其厌胜，翠凤式崇乎侈靡。熊虎之示勇则那，日月之比崇徒尔。宁有裨於启沃，且无取於率俾。伟夫有台有宫，胡为乎途中。所以阐於圣聪，使无不通。爰树爰揭，岂惟乎人悦。所以尊彼隽杰，使皆就列。然後朝廷迈德嗣於羲轩，得贤方於稷契。躬好问之裕，有知人之哲。固以日奏於嘉言，矧斯旌之攸设。
    ○文武大圣广孝皇帝册文
