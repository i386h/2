<!-- { "loadSidebar": true } -->
　　丹青笔点水晶宫为尔寒葩染淡红今日北人多见惯不须和雪上屏风

　　雪竹白头翁横披【二首】

　　琅玕袅袅碧云空雪缀斜梢倚北风丹鳯不来年岁晚一枝聊借白头翁
　　苍衣雪颈冻难飞寂寞寒梢独自栖别有春明好风景緑杨如画乳莺啼

　　出京酬送别者【南游湖湘】

　　台笠华缨洗暗尘都门官柳送车轮洛阳津吏揶揄我不是终军等辈人

　　阿城

　　掖庭咫尺失王嫱库吏奸因鼠粪扬邂逅阿城重怀古欲从何处吊威王

　　小姑贤祠【虎丘南地名小姑贤旧时民家有姑恶新妇欲织罗而去之者其小姑悉自擥取为己过冀以悟母母悔而止乡人祠之】

　　离鸾别鹊两沉冥肠断庐江焦仲卿不见虎丘南畔月至今尝为小姑明

　　舟中述怀

　　饭了从容瞌睡禅诗情涩似急滩船吟成欲附都人卖又恐明时不值钱

　　彭泽水驿嘲渊明

　　循资白髪绾铜章明府何心解绶忙今日公田多十倍折腰儿辈亦无伤

　　五王博塞图

　　鹡鸰飞满万年枝羯鼓声闻博塞时自是开元太平事不曾闻有豆萁诗

　　贾傅祠堂【二首】

　　绛灌纔书汗马功治安策里事无穷汉家未有停年格一岁超迁到大中
　　天上银河洗甲兵八方风雨会咸京洛阳年少偏多事强说当时未太平

　　舟中闻笛【岳阳楼下邻舟一军将醉而吹笛爱其音韵清壮命酒赏之旦求予诗遂赋此以赠】

　　虬须醉倚木兰舟不识人间出塞愁吹散碧云江上去芳洲斜日自悠悠

　　毛女图

　　终南灵药可成仙徐福空劳泛酒船七月辒辌鲍鱼臭不知宫女却长年

　　漫成

　　日射金堤御水明杨花榆荚出宫城上林如锦春如畵却怪黄莺不解鸣

　　送存初宣慰湖南十首【存初宣慰故相野仙不花之孙由宦族入侍宿卫出为湖南宣慰副使秩满迁湖广省郎中至治元年召签会福院事明年拜天官至元元年春受命湖南宣慰使时天子新政鋭意治道开经筵留公侍讲读力辞始赐允四月朔启行公幼受学先兄弘夫性识聪颕及长遂知好学涉猎书史作诗临帖至于笔札砚墨雅好精致棊槊射猎击球等事虽尝间作亦视之泊如也予与之交将十年前年冬公特辟书室延致数月坐其下公今年三十三岁始生子未朞喜诗学唐有海棠曲亦得风致澧阳别业植梅数百本自号梅月荘主人厌倦世故时有隠去意以年方壮未遂诗人沅州校官吴陟字子高公极爱其才调欲辟署掾属故并及之公名阿荣字存初国人也】

　　太平天子辟经筵侧席金华引旧贤顿首玉皇香案底旌麾毕竟使飘然
　　緑暗红稀出鳯城潞河津上酒双瓶湘花湘鸟凭谁报早晚楼船过洞庭
　　甘棠旧树几年余枝叶葱茏拂月衢长沙耆旧如相候先向轺车看鳯雏
　　碧湘如镜岳如屏赋客骚人聚德星况是苏仙吟咏处高名从此竞芳馨
　　金貂门第黑头公五省三台指顾中便拟梅花荘上隠不应解组太匆匆
　　三载王城接燕谈高斋夜坐语喃喃有时共对桓伊曲一种清禅静里叅
　　金闺朝退暮归时指点铅华尽赋诗惆怅海棠花底事有谁题咏有谁知
　　青霄持节镇湖山东阁招贤事不难若用紫薇为幕客常教街子报平安
　　花飘禁籞锦机空人别河梁酒晕红送春已是情怀恶又向残春送相公
　　科名自愧忝君恩未省何曹着此身遥想莲花门外路几时湘水共行春

　　早出过御沟

　　残月欲落日未生树根交合清水明翠华迢迢沙碛杳铜驼陌上马声少【驾已幸开平】

　　唐人两马图

　　玉山刍秣渭川波振刷骁腾意气多政好骈趋驾黄屋临危踶啮奈君何

　　少陵春游图

　　山崦楼台花树枝杜陵韦曲恣遨嬉画图省识春风面应是开元未乱时

　　张仲容七夕来征诗就次韵以答【来诗云云压高城雨散丝万家秋气入罗帷巧棚七夕喧邻里小宋明朝定有诗】

　　钿合红蛛缀网丝玉儿瓜果设香帷从来天上张公子解试梧桐一叶诗

　　闻蝉

　　昨日流莺今日蝉无端世故苦相煎长安多少封侯骨雨打风吹过少年

　　龚秀才还临江【二首】

　　江上春波烟雾昏江南游子怨销魂五侯池馆歌钟沸争信麻衣忆故园
　　烟霞锢疾是谁医来到都门几许时莫待蜀禽啼血呌薜萝猿鸟怨归期

　　送成都何岩亮二首【由提学云南乘传过家为父庆八十寿】

　　云顶嵳峩蛇阵长锦江春日淡无光老翁白髪升平世闲倚东风看海棠
　　树迷云栈路间闗诗礼庭闱梦寐还五色衣裳千岁酒马蹄仍度点苍山

　　省郎王景星僦居钟楼之东颇有幽趣遂号市荘主人【二首】

　　樊川别业辋川荘摩诘才情小杜狂闻说当年多胜事却怜官职苦相妨
　　佳树名花总是春画帘遥隔软红尘池台政赖闲妆点惟欠林边学吠人

　　看云楼

　　昨日笙歌今日尘交情反复世情新山中态度能多少辛苦长安陌上人

　　听雨楼【陈存翁】

　　侵窓度竹复临池絶胜潇湘夜半时客邸十年听不足可能今日重题诗

　　夜下新安驿竒家【馆伴安南国使还鄂】

　　河流如箭棹如飞星汉垂光月渐西回首曲廊微步处文明门上夜乌啼

　　晚泊维扬驿【二首】

　　驿墙红树晚萧萧解劝征人驻画桡拟办青楼狂载酒月明何处玉人箫
　　朱轩翠馆郁岧嶤几处笙歌几处桥怪得隔江人望见夜深灯火似元宵

　　江上棹歌五首【采石舟中作以相长年三老且以慰使云】

　　日南使人朝贡来东观校书逺送回长江无波风伯喜不须铜钲苦相催
　　江边日出便解舟轻帆经过烈山头我侬一日还到驿你侬何日到邕州【邕州与安南接境故南使以到为大成港之上采石之下江心有山名烈山】
　　逺人莫愁行路难故乡万里应须还明朝得风到池口回首不见蛾眉山
　　象奴晚泊卖象梳金钱卖得相讙呼大信有肉采石酒何不多买犒棹夫【大信市猪头甚佳采石出美酒舟人有大信猪头采石酒之语】
　　荻花萧萧江月明十舟齐发棹歌声但有五两好风信莫为离别动乡情

　　寄张仲容【四首】

　　縠窓昨日君辞妇白驹今朝我别家马御仆夫都见惯莫教闺梦到天涯
　　城南城北渺风烟一度论文月再圆肠断而今更愁絶蓬莱云隔楚江天【仲容时以礼曹掾接漕舟在海上先予一日出都素与予契谊甚厚虽同居京师然各以尘事稀复接见尝谓小别离欲赋一诗此篇首二句小别离诗起句也今足成之】
　　风流多病汉文园玉树森森瘦可怜梦里若逢徐福问仙家何药得长年【仲容素苦吟清■〈月瞿〉别时又病作】
　　有情谁解不相思罗幌风干叶落时莫问离愁有多少君归犹趂菊花期

　　书汉津驿【九月十二日】

　　凉月满庭清似水匡床无寐苦难胜闺人不见羁人况落叶横窓蛾扑灯

　　甄氏坟园春露亭【二首】

　　白杨如柱草如茵湛玉零珠苦怆神况是清明风雨恶可能无泪湿衣巾
　　轩楹错粲对泉宫菽水庭闱在眼中别有孤丘漆灯灭宁馨何处哭秋风

　　鄱阳萧性渊能鼓琴琴号霜钟是其曾大父宋南渡时所畜者其家上世善琴云【二首】

　　池台肠断雍门周艮岳繁华逐水流徃事寥寥君不见金仙垂泣渭城秋
　　不似琵琶不似筝鲸音厯厯似秋清龟年流落江潭外谁识秦声与楚声

　　柯敬仲持其乃尊山斋翁遗训诗求跋

　　太傅当年自教儿唾壶谈麈亦吾师蓼莪流落玄扃下不见音容只见诗

　　徐氏致爽斋图【取拄笏西山之义】

　　阴霾荡尽晓无霞秋气萧森山气佳万户千门城阙里不知空翠落谁家

　　送章生还江陵【三首】

　　六尺身躯二十强长安索米日仓皇多应梦里还家乐菜市街头春酒香
　　荆门驿路草萋萋郢树连云晓色迷因忆儿时赏心处女贞杨柳夹濠堤
　　南国相知音信疎暮云春树渺愁予东风解办含情句代作长江双鲤鱼

　　秋江小景

　　霜落吴江息暮涛荻芦花叶冷萧骚山林真隠今谁在画里渔舟亦自高

　　赵集贤致政【二首】

　　集贤学士鬓双皤少日轩车意气多有口惟称老耼语向人不晓缺壶歌
　　酒满清尊花满丛高年乐事政无穷近来好语君休报惊动林间矍铄翁【时有新令官至七十不致仕】

　　送同年王在中编修代祀西行【六首】

　　宫云拥节下青冥巨岳通川草木荣传语词官休秘祝汉王深意在苍生
　　银盝天香出帝都春衣綷粲马连■〈甫〉城南闗吏争来认曾向当年见弃繻
　　聮镳席帽杏园春五见宫花照路尘今日分携重惆怅顺承门外草如茵
　　娇儿文褓语初莺内子闲闺数驿程自是曲江春酒重不堪芳樾听鹃声【在中长安人】
　　同年折桂复同官同巷衡门指顾间纵是薄情诗兴涩可能无句到阳闗
　　蜀山秦树碧相连鸟道花开三月天马上从来诗句好定应多费薛涛笺

　　街柳为暴风所折谩赋絶句

　　妆点官街能几春经行常羡緑阴匀邻翁只怪南风恶不道年来蠧满身

　　城南小雨

　　官街杨柳緑参差花外危亭俯路岐物色宜人总依旧天阴不似去年时

　　送曹义省亲新淦

　　亲在江南子在都担簦戏彩事难俱宁馨学业今如此郎罢还教食肉无

　　詹事府承宣使方君恕还岳阳【四首】

　　银榜宫前近识君当时悔不早知闻相逢未尽忘形话又逐燕鸿度冥云
　　古来词客不胜愁感慨悲歌谩白头君若到家无事日等闲莫上岳阳楼
　　腊酒浓斟白玉巵寒梅香缀碧苔枝知君不作京华梦睡到山城日出时
　　江南才子总知名久别烦君为寄声说道头颅将四十髭须先白两三茎

　　送李文清之官八番宣慰司幕府【三首】

　　马谙旧路不﨑岖草色新袍是故吾山鸟山花总相识莫将诗句咏娵隅
　　西南边徼渺烟霞星土列疆道正賖羁思宦情应等尔锦城虽乐不如家
　　武昌门外柳如丝曾见吴侬笑咏时张绪而今渐憔悴定应不似昔年枝

　　送谢德润还澧州【二首】

　　通济桥头杨柳枝涔阳极浦漾金丝惊见昔年题柱客归来白髪照涟漪
　　征鞍逺过孙王渡稚子迎门喜气多烟水云山一杯酒拂衣归去兴如何

　　春云出岫图

　　石根腾起气如饙擘絮成衣布置匀态度不须空蔼蔼东皋愁杀耦耕人

　　大名于景初家屋梁燕巢偶坏以悬匏代之因堕雏其中燕竟不他适来徃其家凡六年异而求诗【二首】

　　春秋来去不相安王谢恩深徃复还盛事他年君看取蛇衔明月雀衔环
　　暮宿悬匏昼出飞笑他辛苦杏花泥邻家灶突多炎上犹自双双得意栖

　　送张尚德还长沙【四首】

　　闻君家住古长沙吴楚川途万里賖九衢夏木皆尘土归棹惟应看藕花
　　江山风露夜凄清散入心脾爽气生重来写作金声赋莫向时人鸣不平
　　枫林水驿旧留连小小歌謡四五篇烦君说向沙鸥道今日才情减昔年【泰定乙丑秋予以馆伴安南回使宿荻港驿赋棹歌数阕题壁上尚徳尝见之及来京师徃徃对人传诵】
　　洞庭如海山如黛畴昔扁舟数徃还今日因君倍惆怅功名无味钓槎闲

