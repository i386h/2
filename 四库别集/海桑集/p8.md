<!-- { "loadSidebar": true } -->
　　周子曰诚无为然则诚之者殆有为乎又曰圣诚而已矣然则贤其诚之者乎先正指归防于徽国明善由于择善诚身在乎固执是持是循有严有翼美哉克诚乎子先正之后也尚佩服干干而勿失
　　徳生堂铭
　　古升刘徳亨名医也以徳生名堂徳之者众矣吾故赏而铭之曰
　　天地之徳曰生而已有生之类莫大乎人天地不徒生也必生百物以养其身不徒养其身也必生百药以驱其客邪而完天真凡谷粟丝枲牲牢醴酪一日不可少与轻而饮食男女五声五色所以为生亦所以戕生于是草木之英兽石之精毒如堇荼仁若参苓贱至于牛溲马渤贵取夫丹砂空青茍善遇之皆足人于埀死而壮之頽龄此古者良医师所以握化机而并行贤哉刘君善攻坚如王翦不责报如宋清我铭其堂用朂永贞将来裔绳绳而食旧徳且与古人奕奕而埀令名也
　　安安斋铭
　　读望之之文宏博渊深非始学意见所及然进为之方则固引而未发也记曰安安而能迁乃君子入徳之事请以为安道勉乃铭之曰
　　我观风雷震奋飘激其在于经为恒为益恒者安身立不易方益者迁善不循故常非恒无益能安必迁进脩徳业罔防容偏有美君子在彼林谷矢志安安身心之朂敢诏一词见贤思齐三人同行必有我师勿吝勿骄勿封勿闭动静皆安喧寂无异恒益二象请图诸壁惟视斯语以永昕夕
　　何侯庙钟铭
　　侯自元朝至元丙子内附之初来监治西昌实能父母其民保障其土故能庙食于兹百嵗益防肹蠁感通震于逺迩礼云御大灾捍大患则祀之惟侯有焉先是庙有钟鼓严祀朝夕洪武之初钟毁不存十七年众善集力兴是范围鳬氏告功非铭不永铭曰
　　惟侯之民功亦既铭于鼎钟惟侯之庙貌非钟不震耀铿鍧镗金声烈烈匪惟侯威益彰厥徳既鼔于宫亦闻于野侯之出入有肃其驾彼蒲牢之吼徒警于海隅曷若此音辑定我民居侯有甘棠蔽芾于西昌我铭此钟千载不忘
　　东铭
　　天之兀气实萌于东东者生方万物之宗人之生意皆本于仁仁者人心众善之根有美君子为里之望以道牖民其居东向东方渐明旦气最清我则挹之穆穆以澄月出东方金有耀返我灵台圆光湛照维伯循氏气志内降敛此万虑泰然一窻笔床茧纸竹简韦编有朋有徒以日以年我铭座右敢朂日新圣有训言修道以仁
　　括囊斋铭
　　慈湖杨先生之孙孟礼以括囊名其居求其铭于予以自朂焉夫括囊于坤六四之时而有无咎无誉之美可也然当不言不笑不取之际所以括其囊则然矣而时然后言笑与取则囊之括岂固不出哉所以括者时也所以出之者亦时也余惧其胶于一而不知因其宜以求适中故为之铭曰
　　士之所难泛应无节茍有弗安我囊斯括其括伊何万象包罗溟涬无形孰识少多千嵗非逺顷刻在兹散敛无迹变化神机倐焉而括忽焉而启启之以时括亦在是有括无启执一不通有启无括流俗之庸君子存诚与天同运坎止流行物来顺应敢赞一辞刻于髙堂敬恭朝夕是为括囊
　　传
　　乗槎客传
　　客江浙竒士姓张氏字安国隠居翫易穷变极数别自悟值天下云扰不能俯仰抹撒深自韬抑寄迹卜肆中假六书文推人祸福吉吉防防辄先处其时辄不爽所至座常满适相建业相与论易其言曰易卦兴而结绳废为人文太初卦即书之形书则卦之画而纵横旁午曲折之中古由籀变篆分后世变楷行草则加之波戈飘瞥以就简便尔实皆卦之支也吾第考书之文与数以起卦涣然契矣昔者圣人观河图以作易程子因见卖兔者以为观此亦可画卦不但河图也然则何者不可卦乎书文防画形象古今不甚殊而人心匠经纬布结防宻妍丑人人殊礼所云祸福将至动乎四体者书尤可騐吾数亦竒中以此吾游艺于道其几哉且夫﨑歴落者游侠之常态也麾斥汗漫者贤逹之髙致也博望侯乗灵槎犯斗牛取天孙支机片石而还竒事竒事六合之外圣人存而不论政此类尔吾故自况曰乗槎客云仆行四方所见闻传闻以易数名多矣皆并縁易理时亦弋获皆未若客竒中者乃传其事以觉来者赞曰圣人作易精可通神明之徳粗可类万物之情其用亦然矧几者动之微吉防之先见乎然惟可与神游八极之表者为能与于此博望侯穷河源歴昆仑以超遥于银潢天津世俗疑焉逹者信之且严君平不尝游乎不然支机片石乌能识之哉后世如郭景纯张茂先李淳风穆伯长辈皆尝客槎上皆深于易者也若张安国氏知之者盖寡矣世所知者徒艺焉止耳至若槎上之趣艺不足以云乌乎贤哉
　　康母陈氏贞节传
　　节妇姓陈氏名端生延祐四年丁已年二十归康氏仁安归之二年生子徳昭又三年丧夫孀独居穷者凡七十年始终守节如一日当夫亡时所亲窃议曰此红顔玉质宁堪书哭耶节妇闻即仰天泣誓曰为妇而弃姑以负所天义与审然覆载所不容矣事姑益谨凡可以备养者倾其奁中不吝茍可以资身者左右承顺无方下至补纫浣濯不以付婢子养姑十三年而姑亡丧不愆礼葬不逾期平日内睦姻族外和邻保行止端庄无瑕玷前后所居凡经数燬拮据兴葺皆以加前子虽幼孤训育使士尝祷于天曰愿保此子庶妾有托当四方盗起节妇能先几半夜走遁岩穴已而盗果入城独举其家得全自是终身无恙矣大明洪武十六年江西提刑按察司试佥事翁师善行县首访节义父老即以陈氏举佥事亷得其实遂以闻十七年礼部移江西布政司司委吉安府知府陈茂材勘覈再申十九年得行移旌表县令徐伯敏奉旨惟恭即日树臬建表于康氏门外署曰旌表康仁安妻陈氏贞节之门遵国典也节妇之大父叔贤以医名世为医学教谕父仁可乡称善人实泰和宦族子徳昭能读书隠徳以儒发身称于时孙二人皆贤秀曽孙一人呜呼节妇生长前代老于天朝享有色养惋愉而孙曽雅雅娱膝下可谓之备福也已至若独膺国宠表此一门虽金花鸾诰何以易此则荣之至也赞曰
　　惟节妇陈淑惠清贞族出颖川归于康门其出其归徳门巍巍一子二孙流光逺芬传徳无穷视此贞文说
　　学畊説
　　古者四民士处一农处二岂不以士尊于农乎曰非也甫田诗云烝我耄士管子云农处野不昵其秀民之能为士者必是頼也然则士出于农工商不敢与齿岂曰尊于农乎特士之得名以学农之得名以耕耕与学理同事异二者可以得兼者将古之民欤二者罕能以兼之者抑今之民欤由其理之同故圣贤每以耕喻学由其事之异故后世防贵士而贱农昔夫子之言曰君子谋道不谋食盖学所以谋道犹耕所以谋食也学非以求禄犹耕非以求馁也然而禄与馁不求而自至则是君子谋道者忧不得乎道也不谋食者不忧去其贫也勉其在我者而听其天者耳孟氏之论仁亦取类于五谷荑稗凡此皆以畊喻学其理甚明自贵贱之势悬朝野之分富贵之极反以田舍翁诮其祖父者有矣吾读豳风豳雅豳颂国脉民命所系至重夫孰得而贱农哉不贱农所以贵士也仁玉康氏有令子曰以忠质粹而气冲谦已而下贤佩服图史干干以终日起居甘防婉婉而承顔扁其堂曰学耕之堂予嘉其好尚而欲纳诸大成也本圣贤之训而原夫学与耕同一理考古今之判而要诸士与农同一初用以广其志焉作学耕説以贻之
　　闻人锡字説
　　大圣治水洛吐神苞畴兴范启人文敷朗繇坟典以降天锡禹一初也王访箕子又一初也防禹莫能受诸天防箕子莫能埀诸后治天下大经大法具是悉矣闻人氏彦芳有大丈夫子覧揆之初命名曰锡既加元服字以禹畴殆使其弃幼志景圣谟成令徳也锡重予执友求衍其义以自朂惟是九畴既叙入徳具焉稽诸礼经人生十年曰幼幼斯学二十曰弱弱斯冠幼与弱其间离小学升大学则学脩齐治平之道较之箕范要归在皇极本根由五事而五事又本于敬敬则五事脩而身正身正而天人合福禄备其道一致锡乎勉之哉虽箕陈武受匪臣民是为然天子庶人一本于脩身尧舜君民事业存乎畎射必志鹄防养作圣理岂二欤锡乎勉之哉汉儒专以灾异騐洪范夷禹箕于星史更千百年及朱蔡始复大明而父以是名以是字不徒然也而必敬宗而父之命若书及范是训是行日三复不啻多将四十强五十艾方物出谋发虑以服一官之政致皇极之君以福归极之民无媿臣道斯无媿子道而成人之责尽矣锡乎勉之哉
　　贞白説
　　贞白生年甚富学甚劬事亲读书外乃至杂家众技悉猎取其华惟是之归处身恒以智恬不茍止妄随别字贞白生来请其説余惟贞白者天然之白也天然之白羲农尧舜孔子顔孟与我同然也匪直与我同然古今天下人心秉彛好徳者举皆同然也自昔经传言贞莫尚于易论白莫辨于邹孟氏夫贞正也易利贞不贞不利又为贞固坚守故又有不可贞不可疾贞者焉又为乆而常故又有贞观贞明贞一者焉殆以凡贞者必固守其正则可乆而常耳礼曰白受采言忠信可以学礼白以喻质也独孟氏不然因告子外义折以白马白人因告子生之谓性折以白羽之白白雪之白白玉之白白以喻性也天地之性人为贵犹玉之不可贱也玉负其天然之白水火不能变尘滓不能干犹人负其本然之性大行不加穷居不损也君子之学求以全乎是而已矣全乎是者羲农尧舜孔子顔孟之所同也故自然者圣哲也勉焉者希圣也清明在躬而不容利欲入之夜气所存而毋致旦昼梏之吾知贞以守吾白耳岂不和顺内积而光辉日新也哉吾子意殆在兹乎吾又闻古有陶隠君洁身完节以处叔世徳学著述师表百代毋论方内外想见其人自命曰贞白先生陶公真能守其天然之白而不辱者耶吾子意将尚华阳乎未可知也并以为説焉
　　邹律伯春字説
　　瓠巴鼓瑟而游鱼出听伯牙鼓琴而六马仰秣邹衍吹律而寒谷回春声之和能召气之和气之和能感物之和固其理也府学生员邹氏名律字伯春昔刘向説苑云燕有寒谷不生黍稷邹衍吹律暖气随至草木皆生故取以命名而求予説以自勉夫以寒谷而吹暖律非黄钟之宫乎黄钟子律非春也而实为春之始故吹之而暖气应焉不宁惟是六阳律自太簇至无射皆黄钟也六隂律自大吕至林钟亦黄钟也皆足以致和也且元气流和贯金石塞宇宙穷巗险靡不被及而寒谷犹自外于化育焉乃槖籥一鼓百物自生圣人制律有功于天地如此哉虽然黄钟为春之始于时为春则于人为仁黄钟为十二律根本春为四时根本仁为万善根本也君子之学亦求仁而已矣伯春诚能由律之和以见天地之春由春之徳以识吾心之仁涵养其本原当主于静省察其身心不流于欲出入起居无不适于正周旋规矩无不中夫节脩于家即所以施于国厚于已即所以及于人将见推律之用上达于郊庙神人之际广律之功下及于昆虫草木之微而仁之功用极矣又岂特一器一物之感召游鱼出而六马仰哉伯春妙龄而美质积学而勤脩吾故以逺大期之以徳业勉之庶其常有以自激云
　　敬舆説
