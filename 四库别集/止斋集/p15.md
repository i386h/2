<!-- { "loadSidebar": true } -->
　　朝散大夫尚书戸部贠外郎赵谧除军器监兼权郎中【十一月十八日】
　　敇具官某戎监之设本以严饬武备而休兵嵗久缮修之职各有司存长贰亦惟摠其凡而已以尔旧弼之孙克自抑畏久在郎省能寡悔尤序进为长仍摄民曹往其祗钦无替尔旧可
　　朝请大夫起居郎兼玉牒所检讨官兼权中书舍人楼钥除中书舍人【十二月二日】
　　敇夀皇初策在廷之士盖极一时之选矣朕阅名籍得为相臣者二人焉枢臣者一人焉从臣而下以声绩着见者迨不可枚数也具官某于是时甞褎然为举首而偶不中有司之度然至今海内士所乐道议论文章风流蕴借则未甞不在称首也间者旁招时望寘之本朝尔以摄官属笔能道朕徳意与其人才美之所宜文字之上下简书之长短皆足用劝而佥言不同往往不奉吾诏仁者之勇见于封章肆用命尔为真词掖除书之出国人皆曰贤诗不云乎假以溢我我其收之朕于是蒙夀皇得人之福矣昔者郑为辞命终属国侨唐掌帝制实先韩愈尔其懋哉称此优异可
　　额内翰林医痊李九龄转翰林医効
　　敇具官某天官之属六十而医命士二十有八人周家之重医也如此矧尔服劳有以自见进之二秩视周命士往服明恩毋怠尔事可
　　判太史局吴泽荆大声刘孝荣周端友职事不谨各降一官
　　敇具官某等东方未明之作挈壶氏所以刺朝廷也朕夙兴待旦而五夜之漏声不肃是谁之咎欤各镌一官敬共朝夕毋以为星官歴翁而弗汝察也可
　　秀州海盐县陈山龙王显济庙神母庆善夫人加荐福二字
　　敇某神母朕既从二千石之言宏贲二子之祠维尔能与而子共福吾民郡人推本所自而庙食之可无宠嘉申衍称号以大慰民欲乎可
　　赐进士出身宣教郎赵善防系濮安懿王近属更转一官
　　敇具官某策士于庭而吾属籍有以文克列于丙科朕既异焉而问诸宗人则于濮园为近抑可嘉己申命一官以劝胄子尔其懋哉务自着见可
　　宗子显夫量试不中年四十以上特补承信郎
　　敇某国家所以待属籍至矣不得隽于进士则有量试不得隽于量试则有免试皆欲使之齿仕版习吏事也尔其勉哉以称朕意可
　　量试中宗子汝弼等八十一人补官
　　敇某等凡有司考校之科甚严宻也而独寛于量试宗子盖欲使之齿仕版习吏事稍涉于文墨而不求其备尔等盍对明恩思所以自勉哉可
　　合格取应宗子时信等四十二人授官第一名补承节郎余补承信郎
　　敇某等有司考试之法至严宻也而独优于宗室子夫既阔畧以取之而授官与寒畯等则非所以示公姑属右铨以须器使可
　　四川宗子师说等十人趂赴殿试不及并特补承信郎
　　敇某等尔以宗党越在西州甞得隽于有司而道阻且长弗获与亲策之选置而弗録朕心恻焉亦授以官庸示笃叙尔其懋哉可
　　宗子师鈜量试不中依近降指挥年四十以上特补承信郎展三年出官
　　敇某有司考试之法至严宻也而独优于宗室子夫既优矣而犹不应令徙以强仕予之初官然必使为三年之淹而后筮仕用示笃叙不为苟私可
　　宗子汝璺对策中间全冩御题首尾各用一段凑成特降一官推恩补承信郎
　　敇具官某策士于庭而无以对宜不在第中以尔属籍子而不求其备始命以官亦可谓茂恩矣可
　　广东提刑李信甫奏朝奉大夫通判徳庆府权英州张公盖失陷官钱科扰民戸特降一官放罢永不得与亲民差遣
　　敇具官某岭表以去廷逺而吏不自爱往往沦胥而为欺削尔一秩且不得与于民社之寄苟自爱者继此尚少惩乎可
　　忠训郎赵师涌在任不职南劒守臣杨祐按罢辄敢伏阙妄论守臣特降一官仍押送寄居泉州拘管
　　敇具官某尔以属籍试吏不自贵爱而见劾于州家亦既亏吾教矣诣阙自防复缪失实镌一官俾尔省循可四川制置邱崈奏承直郎知叙州庆符县魏良忠侵刻夷人又轻入夷囤致杀死廵检程仲干降一官放罢
　　敇具官某夷人畏亷而服威重尔为边县不足于斯二者而致吾疆吏于死地免官镌秩是不谓之寛典乎可知成都府邱崈奏从政郎録事参军史定之不亲莅狱致囚自刎死降一官放罢
　　敇具官某夫为狱掾而弗躬弗亲幽枉多矣囚致于自尽特其甚较着彰彰者也免官镌秩是不谓之寛典乎可
　　文林郎婺州浦江县丞赵大亨不遵依提刑司差委推勘公事辄申任满离任降一官
　　敇具官某士而不事事是欲素餐也尔方丞县而再却宪臣之檄以自择便岂非不事事欤按章来上姑镌一秩继今知惧斯可从政可
　　知万州季圭奏脩职郎万州司理参军向绍祖狱囚系死降一资放罢
　　敇具官某尔为狱官而不省囚疾苦至于堕指至于死而不以告岂非所谓士师不能治士者欤其镌一阶以警怠事可










　　止斋集卷十三
　　钦定四库全书
　　止斋集卷十四　　　　　宋　陈傅良　撰外制
　　慈福太皇太后册寳书册文官中大夫知枢宻院事赵汝愚转太中大夫
　　敇廼十有一月癸未日南至朕帅中宫从以妇子朝于重华获陪亲尊上显号于王母永惟一朝四世非常之休则亦二三股肱克相孝治以辑威仪可无茂恩昭示褒律具官某任重而道逺经明而行修累朝笃叙同姓然自熙宁以进士对策而卿始以谠议冠羣英自治平以儒臣本兵而卿始以雅望位三事卓尔大雅百年而复见之朕甚嘉焉属兹成礼盍图尔功维昔太任仪刑姜姒功在十乱徳在二南于是周公推本圣子作思齐之诗以歌之而仲尼定为六艺传信万世朕今逮事过于成王翳【阙二字】曽不在周公之下醻劳进秩实应经谊噫继自今为【阙四字】　陪朕嵗上万年之觞顾不伟欤可
　　篆寳文官通议大夫参知政事陈骙转通奉大夫
　　敇廼者具法驾以日南至朝慈福宫夀皇拜乎前夀母拜乎后朕帅中宫从以妇子搢圭稽首奉上寳章亦惟辅臣克相钜典可无褒律以示同休具官某直内而方外博文而约礼及见故老在绍兴文献之间蔚为儒宗极重华侍从之选眷言旧学简在初濳所谓独抱遗经能断大事者矣晋预机政益行所知俾予孝治度越千古盖周颂大任而不及子孙逮事之荣汉尊长乐而不备父母俱存之福洪惟我家一朝四世自有载籍未之前闻翳卿特书尽善具美噫朕式克至于今日休岂惟两宫将髙庙亦嘉之序进一官匪以为报可
　　前导礼仪使并奏礼毕通议大夫同知枢宻院事余端礼转通奉大夫
　　敇日奉寳册上之慈福也乗舆所过观者万人夹道率皆归美于朕躬朕岂敢専也则亦有宅心知训之臣克辑盛事可无褒宠用以示劝具官某直谅而多闻明哲而匪懈盖退然如不胜衣而道任天下之重谦谦鞠躬而勇过孟贲矣从游潜邸陈谊最髙晋翊鸿枢临机必断朕嘉赖焉廼者导予有仪可象肆于竣事盍图尔功朕诵思齐之诗推尊文王本之太任于是盖四世矣而周公始作大雅考引功徳以昭前人未必逮事王母亲周旋揖逊乎其间也以今况古孰与朕休如卿遭时亦曰鲜俪继自今卿其以予万亿年对天之休将书劳进秩不一而足焉尚其懋哉可
　　兵部尚书罗防母太淑人缪氏遇庆典恩特封齐安郡太夫人
　　敇朕观鲁诗颂僖公之有道及其夀母于以知吾卿大夫之贤其母氏不可以无报礼也具官某母具位缪氏克相君子种徳云迈是生贤嗣为邦司直以防之议论风操过鲁侯逺甚则尔母视鲁夫人贤何如也义不贰其夫而善祥集于晚年教行于子而淑誉闻于斯世肆朕嘉与防锡賛书秩以小君疏封名郡抑与鲁人请命于周而后作颂者异矣尚服宠光以绥夀祉可
　　中书舍人楼钥母太硕人汪氏遇庆典恩特封太淑人
　　敇朕观鲁诗颂僖公之有道及其夀母于以知吾卿大夫之贤其母氏不可以无报礼也具官某母具位汪氏克相君子为名大夫是生贤嗣世济其美以钥之议论风操过鲁侯逺甚则尔母视鲁夫人贤何如也爵虽从其夫而善祥集于晚年教行于子而令誉闻于斯世逮兹邦庆洊锡賛书抑与鲁人请命于周而后作颂者异矣尚服宠光以绥夀祉可
　　参知政事陈骙子臧孙遇庆典恩乞进封其母
　　敕日奉万年之觞于朕王母嘉赖尔父爰进褒律而尔又以锡类之恩崇大其母膏沐之邑岂不荣哉具官某母具位某氏吾大臣内助也而及偕老方尔父夙夜匪懈熙我庶绩亦惟尔母整齐家事而后得以并意一卿不懐其私则从夫之爵虽不以癸未诏书从事晋封名邦朕何爱焉而况乎夫人独得之也若夫可以久处约于灯火之初可以长处乐于簪裾之后凡百命妇于焉取式则此异恩又足用劝可
　　安定郡王子涛遇庆典恩转官
　　敇维建隆磐石之宗泽流后裔维慈福奉觞之庆燕及髙年兼二者以有言进一官而何吝具官某为今属籍视古典刑以孝恭友兄弟如周君陈以谨重率宗室如汉刘徳至于试吏允也过人信抱负之不羣况行藏之无愧比观掌故谁其逮事于四朝强起袭封兹谓憖遗之一老可以华国岂惟奉祠方钦想于达尊宜亟蒙于殊渥假如老老亡元日之诏书只以亲亲亦盛时之恩意明扬进律晋陟承流其茂对于宠光用永绥于眉夀可
　　慈福太皇太后侄淮东总领吴珽特转一官
　　敇具官某朕甞从上皇后恭上慈福之册亲聆慈训勉之以学至今心不敢忘也而施恩外家久不予决甚失朕意爰趣有司上之而尔某方饟淮师序进一秩以太后训朕之意则尔亦宜自好修以成思齐太任之美矣可
　　吴璹【方令奉常序进】　　　　　吴瑊【方分郡符序进一秩】
　　吴璿吴琯吴锜【寓直延阁序进一秩】
　　吴钧吴镗吴铸【方为属外台序进一秩】
　　吴铨等一十二人【序进一官浸即膴仕】
　　燕棨等九人【各以姻聮进官一秩】
　　廸功郎前金州司戸青阳炳文年九十一遇庆典恩特封承务郎
　　敇具官某在易之晋受兹介福于其王母而朕身亲见之岂不盛哉余庆溥将燕及人老俾尔晏嵗齿于初官尚服宠荣益绥夀嘏可
　　儒林郎御史台副引賛官贾忱应奉上尊号册寳了毕转承直郎
　　敇具官某典礼行于上而泽下逮盖广爱之道也尔适幸防亦与进秩尚务肃给毋愆于仪可
　　朝散大夫军器少监兼实録院检讨官兼权考功郎官黄由除将作监兼嘉王府直讲【十二月二十日】
　　敇具官某朕有元子爱之固深而教之惟恐不至一时賔僚儒学之选尔以魁伦之彦久仪羣玉之府侃侃正色抗论不回自少匠而为长盖亦宠矣技巧精能非所以望汝也横经朱邸使吾儿有直谅多闻之益是惟休哉可
　　武徳大夫带御器械干办皇城司陈守忠系重华宫淑妃陈氏亲父久在殿陛特与带行遥郡刺史
　　敇具官某于重华为掖庭之亲于广内为属鞬之列矧惟肃给济以靖共出入两宫而无违周旋四姓而不竞爰醻劳于嵗籥俾借重于州麾以欢庭帏以壮轩陛可奉议郎太府寺丞曽三聘除秘书郎【十二月二十三日】
　　敇道山蓬莱图籍钜万士夫仰望真有飇车羽轮之隔游其中者皆天下选也以尔力学自奋持论不阿忧国之心如饥如渴擢自外府径登清贯益读未见书以昌逺业且使四部秩然有序是为称职哉可
　　大理寺主簿王宁新知信阳军刘崇之并除太府寺丞【十二月二十三日】
