<!-- { "loadSidebar": true } -->
    公下凫舄，用牛刀，承天理人，以居其职，尊五屏四，以制其范。开道途焉，设堤防焉，陈之以礼乐，导之以德义。宣柔嘉，恤孤寡，去末返本，利用厚生。至为济济庠塾，莘莘冠履，王涣之劝率佐吏，范甯之惠养生徒，人识廉让之仪，家行俎豆之礼：其崇学有如此者。龙鳞促务，马骨攘灾，就穑占於五星，纳稼详於十月，子奇之铸器，童恢之易牛：其劝农有如此者。持宽济猛，以礼代刑，两造尽其根源，五听穷其词色，穿窬自息，请托不行，归遇腊之囚，原复雠之罪，桴鼓施於道路，桎梏无用於狴牢：其政令有如此者。貌年巡户，定赋徵徭，情伪必探，高卑咸若，心同悬镜，自辨妍蚩，手类持衡，不差轻重：其平直有如此者。果行育德，循已正身，徐邈之有常，石奋之无润，冰壶载洁，尘甑自空：其清白有如此者。入其境则田畴自垦，草莱尽辟，此恭敬以信，故其人尽力也；入其邑则墙屋甚完，树木甚茂，此忠信以宽，故其人不偷也；至其庭府，吏甚清明，诸下用命，此明察以断，故其政不扰也：可谓季路为宰，复在於斯。任人以逸，从谏如流，耳目平而心气和，四肢全而百工理，父事三人以教孝，兄事五人以教悌：可谓子贱为宰，复在於斯。固以得良吏之要津，行古人之至道。
    顷者年不登，时雨未降，圣皇减太官之膳，出幽圄之囚，是歌《□汉》之诗，式饼唤川之祷，恐一物之失所，虑百姓之阻饥。徙有之无，遂起汛舟之役；赈贫救乏，爰行发廪之施。公上元泽，下罄丹诚，家到户至，褒多益寡，优之柔之，抚之育之，里咏途歌，人安俗泰。虽□行载沐，旋符以夜之期；而风教特隆，荷如春之德。导扬庶美，字育群，惠化所以周洽，风流所以藉甚。岂直王谭在职，时叟号其无双；张既临官，京辅称其第一而已！河南道巡察使卫州司马路敬潜以政术尢异奏闻，使乎使乎，得其人矣。是知韩棱之飞章已奏，徵入有期；焦贡之行雨载驰，愿留难遂。丞马据、主簿解伯宗、尉高贲、司马昭道等，并千将重宝，新甫贞柯，道可济时，位不充量，溟海即鲲鹏所化，枳棘非鸾凤所栖。翊赞多方，声华有裕望逸骥而将远，抚留犊以增伤，孤我德而无邻，劳我思而无极。
    爰有等慈寺头陀逸僧识法师，俗姓桑氏，汉丞相之後秀也。天禀聪伟，生而俊奇。发愿为国，敬造阿弥陀石碑像，并颂圣德，及铸神锺。乡人前巴州曾（阙一字）县尉刘虔奖、录事王虔福、常守一、佐史、里正等，或簪缨著族，夙劳州郡之班；或仁义在躬，暂屈乡闾之任。耕田凿井，遭圣主之休明；孝道忠规，受君子之名教。以为叫丹阍而一借，未达由衷；树翠碣而长悬，方存相质。惠我无疆之泽，徽烈允光；思君不乐之情，德音何已？殷沟作颂，文在兹乎！其词曰：
    大地山河，中天朝市。玉帛万国，子男百里。惟索之亭，惟京之水。无々原隰，森森杞梓。（其一）
    粤兹抚字，须彼仁贤。俗之化者，君之宰焉。操我利器，亨我小鲜。闻歌下邑，舞洽重泉。（其二）
    其政不严，其仪不忒。秩秩诗礼，光光道德。爰务耕桑，施徽纟墨。无偏无党，有典有则。（其三）
    琴鸣宓贱，花发潘仁。俸惟计日，甑生尘。视人如子，临事若神。秋鹰坐化，瑞雉行驯。（其四）
    自冬徂春，密云不雨。曲降丝，载倾敖庾。沐兰奠桂，救病济窭。旋感月离，方期岁取。（其五）
    祝良何德，汲黯何功。达望千载，宁窬一同。既流膏雨，克播循风。声闻於外，化协於中。（其六）
    凤使载扬，骥途攸展。芳菊无绝，甘棠勿翦。式纪清芬，爰凭翠篆。歌咏不足，聊称其善。（其七）
    ☆蒋钦绪
    钦绪，莱州胶水人。第进士，累迁太常博士，历吏部员外郎，出为华州刺史。开元十三年由御史中丞徙吏部侍郎，历汴魏二州刺史。
    ○朝集使等上尊号表
    朝集使魏州刺史臣钦绪等二百四十六人言：臣闻三统称皇，五德号帝，道实为大，义不可名。且以明覆载之尊，协神人之望，稽众允迪，万邦咸休。伏惟陛下道合乾坤，明并日月，敷广运之德，懋昭格之功。充塞六合，光被二仪，陛下之圣理也；礼展园庙，孝感祯祥，陛下之神应也；经天纬地，制礼作乐，陛下之文德也；柔远能迩，戡难定乱，陛下之武成也。殚百王之能事，创千古之终礼，幽明感庆，华裔帅信，伯益所谓圣神，武文者也。今大号虽称神武，未备圣文，臣等忝官州郡，幸因朝集，不胜至愿，望上尊号开元圣文神武皇帝，谨於朝堂昧死上表。
    ○代宰相请封禅表
    侍中臣乾曜、中书令臣说等言：臣闻自古受天命、居大宝者，必登嵩高之岳，行封禅之事，所以展诚敬，报神，三五迄今，未之阙也。是以高宗因文武之业，盛岱亭之礼，方册所记，虞夏同风。圣移三朝，年经五纪，封崇之典，缺而未备，山川望幸，属在今日。陛下靖多难，遵先朝，天所启也；承天统，临万邦，天所命也。焉得不陟东岳，禅□亭，报上元之灵恩，绍高宗之鸿烈？则天地之意，宗庙之心，将何以克厌哉？且陛下即位以来，十有四载。创九庙，礼二郊，大舜之孝敬也；叙九族，友兄弟，文王之慈惠也；卑宫室，菲饮食，夏禹之恭俭也；道稽古，德日新，帝尧之潍也；怜黔首，惠苍生，成汤之深仁也；化元漠，风大和，轩皇之至理也。至如日月星辰，山河草木，羽毛鳞介，穷祥极瑞，荩以荐至而为常，众多而不录：正以天成地平，人和岁稔，可以报於神明矣。鸿生硕儒，上章奏而请封祥者，前後千百，圣情挹，天鉴未回。臣等仰考圣情，傍采众望，封峦展礼，时不可抑。陛下纵不欲以成功告天，岂不以天休报德？臣等昧死上请以闻。
    ○再请封禅表
    臣乾曜、说等言：臣等考天人之际，稽亿兆之性，以为理定功成，登封告禅，鸿名盛则，属在圣明。陛下让德冲深，未允群情，神觖望，臣等惧焉。且今四海和平，百蛮率职，莫不含道德之甘实，嗅仁义之馨香。是以上帝聿怀。名山望幸，珍符荐委，年屡登，开辟已来，未之有也。臣闻自古受命，而封禅者，七十二君，安有殊风绝业，以方今也？然犹蹑梁甫，登太山，飞英声，腾茂实。而陛下功德之美，符瑞之富，固以孕虞夏，含殷周，有何退让逡巡於大礼哉？夫昭报天地，至敬也；严配祖宗，大孝也；厚德苍生，博惠也；发策纪号，丕业也；陛下安可以阙哉？天地之符彰矣，祖宗之灵著矣，苍生之望勤矣，礼乐之文备矣。陛下安可以辞哉？故臣等愿因神之叶赞，顺华夏之恳诚，早稽旧章，特降明诏，庶及仲春农桑之隙，以展巡狩肆觐之仪，则天下幸甚。
    ○祝钦明请南郊皇后充亚献议
    《周礼》凡言祭、祀、享，三者皆祭之互名，本无定义。何以明之？按《周礼典瑞职》云：“雨有邸以祀地。”则祭地亦称祀也。又《司几筵》云：“设祀先王之胙席。”则祭宗庙亦称祀也。又《内宗职》云：“掌宗庙之祭祀，”此又非独天称祀、地称祭也。又按《礼记》云：“惟圣人为能享帝。”此即祀天帝亦言享也。又按《孝经》云：“春秋祭祀，以时思之。”此即宗庙亦言祭祀也。经典此文，不可备数。据此，则钦明所执天曰祀、地曰祭、庙曰享，未得为定，明矣。
    又《周礼》凡言大祭祀者，祭天地宗庙之总名，非独天地为大祭祀也。何以明之？据《郁人职》云：“大祭祀与量人受举之卒爵。”尸与皆宗庙之事，则宗庙亦称大祭祀。又钦明状引《九嫔职》：“大祭祀后裸献则赞瑶爵。”据天无，亦无瑶爵，此宗庙称大祭祀之明文。钦明所执大祭祀即为祭天地，未得为定，明矣。又《周礼大宗伯职》云：“凡大祭祀，王后有故不预，则摄而荐豆笾彻。”钦明惟执此文，以为王后有祭天地之礼；钦绪等据此，是王后荐宗庙之礼，非祭天地之事。何以明之？按此文“凡祀大神、祭大、享大鬼，临事而卜日，宿视涤濯，氵位玉鬯，省牲镬，奉玉，制大号，理其大礼，制相天王之大礼，若王不与祭祀则摄位。”此已上一凡，直是王兼祭天地宗庙之事，故通言大神大大鬼之祭也。已下文云：“凡大祭祀王后不与则摄而荐豆笾彻。”此一凡，直是王后祭宗庙之事，故惟言大祭祀也。若云王后合助祭天地，不应重起“凡大祭祀”之文也，为嫌王后有祭天地之疑，故重起後凡以别之耳。王后祭宗庙，自是大祭祀，何故取上凡《相天王之礼》以混下凡王后祭宗庙之文？此是本经科明白。又按《周礼》：“外宗掌宗庙之祭祀，佐王后荐玉豆，凡王后之献亦如之。王后有故不预，则赞宗伯。”按此王后有故不预，则宗伯摄而荐豆笾，外宗赞之。内宗外宗所掌，皆佐王后宗庙之荐，本无佐祭天地之礼。但天地尚质，宗庙尚文，玉豆宗庙之器，初非祭天所设，请问钦明：若王后助祭天地，在《周礼》使何人赞佐？若宗庙摄后荐豆祭天，又命何人赞佐？并请明徵礼文。即知摄荐是宗庙之礼，明矣。
    按《周礼司服》云：“王祀昊天上帝，则服大裘而冕，享先王则衮冕。”《内司服》掌王后祭服，无王后祭天之服。按《三礼义宗》明王后六服，谓衣、摇翟、阙翟、鞠衣、展衣、衤彖衣也。衣从王祭先王则服之，摇翟从王祭先公则服之，阙翟飨诸侯则服之，鞠衣以采桑则服之，展衣以礼见王及见宾客则服之，衤彖衣燕居则服之，王后无助祭於天地之服，但自先王以下。又《三礼义宗》明王夫人之服云：“后不助祭天地五岳，故无助祭天地四望之服。”按此，则王后无祭天之服，明矣。又《三礼义宗》明王后五辂，谓重翟、厌翟、安车、翟车、辇车也。重翟者，后从王祭先王先公所乘也；厌翟者，后从王享诸侯所乘也；安车者，后宫中朝夕见於王所乘也；翟车者，后采桑所乘也；辇车者，后游宴所乘也。按此，则王后无祭天之车，明矣。又《礼记郊特牲义赞》云：“祭天地无裸。”郑元注云：“惟人道宗庙有裸，天地大神，至尊不裸。圆丘之祭与宗庙袷同。朝践王酌泛齐以献，是一献。”按此，后无祭天之事。“大宗伯次酌醴齐以献，是二献。”按此，则祭圆丘大宗伯次王为献，非摄王后之事。钦明等所执“王后有故不预，则宗伯摄荐豆笾。”更明摄王后宗庙之荐，非摄天地之祀，明矣。钦明建议，只及引《礼记祭统》曰：“夫祭也者，必夫妇亲之。”按此，是王与后祭宗庙之礼，非关祀天地之义。
