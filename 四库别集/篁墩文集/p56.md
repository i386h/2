<!-- { "loadSidebar": true } -->
　　余被召北上之济江也工部主事萧山来君遣人逆致书曰不佞分司吕梁再期矣览观治所见役夫漕卒之在候者千数而地隘无以容公廨处于委巷而与所莅相阂周防之弗及也虽职思其忧而莫之遂朅太平李公以都宪总漕之节入觐南旋过焉工部郎中建昌谢君缉亦以行河至与之议而是之则进以告公公曰经逺之图也宜亟为之爰下徐州时陕右何君宗理以进士知州事谓封域所在力任之而以两洪所贮折价有余请取办焉庀材召工舁石畚土出内有典赢缩有稽以价易邻地之在民者而斥其陋巷除为道司瞰于河中为视事之厅十六楹前树坊曰分司为大门为重门左右为歩廊厅之南为状元亭则以今赞善费君宏尝从其伯父员外瑄读书于此也经始弘治丁巳之春踰三月告成规抚亢爽内外有严士民耸观山水増壮李公之功也敢请记以示来者让不获道出淮阳会李公语之故公怃然曰此来君之所经画缔构吾何力焉夫天下之事成于同败于异若兹吕梁之役可以观政矣夫自国家都北以来漕东南之粟由淮入泗以逹京师而吕梁要冲也干方之臣上计之吏蕃汉入贡之使四方贸货之商旅又往来无虚刻下上之不时涛石之所鬬激恒为舟患乃置篙师戈夫以济而或有相先之争相触之愬故工部分司一人领之三岁一更着为令及今百三十年至者取受成竣事而已来君不以艰遗后人而李公主之谢君赞焉何君又专其责相其成费不勤官役不弊民可谓贤矣夫任事者不以喜功而嫌合议者不以策非已出而沮此古同心同徳者之所难也使进而致主以泽天下亦不出此况河防一事哉后之人升其堂而思政憇其亭而思学皆有益世教非一时饰厨传辟苑囿以乐燕私者比是不可以无记李公名蕙字徳馨成化己丑进士今都察院右都御史来君名天球字伯韶弘治庚戌进士是为记

　　济美堂记

　　济美堂者江都嘉会处士髙公以其孙之得隽而构名之以勉其子姓者也髙氏之先自节度使秦王行中暨其子渤海武穆王懐徳以材武显于周宋世望恒山其后从髙宗南渡有安抚镇江及扈跸海道者子孙散处温台间衣冠蝉聨奕世不乏至希微者当国初为劝农官退隠于医生惟虚嘉会之考也嘉会丈夫子三曰鉴以劝分入粟补承事郎曰钦号敬斋尚徳不仕曰铨举成化己丑进士歴官都察院右副都御史敬斋之子曰济举弘治癸丑进士授工部虞衡主事乃具首未以告曰嘉会府君实始堂构而敬斋先生亦恒指堂额以励不肖言尚在耳也今先大父已受封大理左评事先子以不肖故亦将得貤封之典而斯堂之记阙以是有请焉辞不获为之言曰甚哉美之不易得也由一身则善始而或毁其终由一世则有贤父兄而或斁于其子弟比比也其本弗大其源弗深则何怪其未流之不瘁且涸哉若髙氏戡乱之功惠民之绩卫上之劳所以开其先者甚逺至于希微生值兴运而劭农之勤活人之徳又弗大其施食其报以终故一发而得都宪再发而得虞衡学业相承行治相髙非一身之荣一世之积也济美名堂其不谓之称情矣乎虽然本大矣益图其所培源深矣益图其所浚斯其美益臻而堂名益暴此虞衡请记之意非是侈于观美而已都宪公内司廷评出领方岳至今官公恪周练誉望日隆虞衡起南甸秋魁识逹才敏乡用未艾而余缪有一日长盖尝登其堂悉其世者故记之而致三复之意焉

　　临清州观音阁下浮桥记

　　临清据南北之冲四方商旅所辐辏而运河出焉徃来者必藉舟以济然水不时发暴激迅奔一操渡失谨覆溺相望而河南之观音阁下病渉尤甚州人王珍廷璧家河之北岸不忍岁溺者之多也以成化乙巳捐已赀作浮桥焉为舟凡八为白金六斤有畸后五年为弘治己酉渐弊而舟之更造者六又三年为辛亥再弊而舟更造者十维之以巨絙护之以周楯虹亘栉比既固且坚爰置守者防其触拶而时其开合上下几十五年东西行者去险即夷无不嘉叹适余过焉吾乡之客于斯者曰汪仪辅呉斯敏素善廷璧具其事以请记不得辞为之言曰视人之溺犹已溺之计圣愚之心未始相逺而有不能者无他焉锢于利而昧其所受之生理尔临清利区廷璧以赀鸣里中乃能识所锢而恻然于斯人勤其力于不报之地若此非有俟于有司之督好义者之募而然也岂非难哉视彼厚自殖而辟亭馆以贮歌舞鼎新佛老之宫室以徼福田利益者其贤不肖又何如哉是宜记之以告来者廷璧以岁祲出粟赈饥用恩例为义官又尝以独力置桩石修运道二百余丈士夫过临清者多礼遇之而廷璧益谨弗肆教其子镐以乡进士需次于家孙淮亦治经待试其义举不特此桥也仪辅斯敏乐道人善事得附书

　　立本堂记

　　有歙鲍善与氏从其婣友郑上舎万里谒余南山之下以告曰玲之先六世祖有讳琚璨兄弟者尝筑堂于所居而名之曰立本中值兵革毁焉玲不佞重作之而未有记敢请于执事余诺之未暇也会有召命将入朝而万里实来曰当坐伺以必得为期矣乃执笔而语之曰本从木从一谓木之根柢而立之训则植也天下之物未有无本者其在人为心心之徳为仁仁者性之本而孝弟者行仁之本也孝弟立而百行从之故曰本立而道生孔子之意也然本心之徳不能不壊于物欲必敬以直内则心不累乎私而仁可几焉故曰主敬以立其本朱子之说也然则鲍氏之先所以贻其后者大矣善与之为人后而有肯构之美非贤而能之乎顾余窃有进于是者万物之本出于天而植之存乎人植巨木于庭戺与植小草于盆盎一也巨木之植至于干云霄而傲霜日柯条之布也益蕃华实之成也益硕本大未茂理之常也彼小草之植其根柢拳曲而不获纾其华实所成取供人之玩好而已朝荣夕瘁其本不足称也鲍氏后因其先之所植立者封培之爱护之其本益深以固则其枝叶益盛以久殆见其老而寿者比于徂徕之松漆园之椿其少而秀者比于王氏之槐燕山之桂所以重斯堂而名后世者可不勉乎鲍世居歙之永丰郷族人孔多姓其地曰鲍屯琚璨两公宋季硕儒从学先正鲍鲁斋先生誓不仕元而贞白郑先生尝序其谱璨之子椿元季名士西溪郑先生实状其行盖其善之积甚逺而未食其报者将于是堂有征焉万里为贞白之后西溪之族慎许可而于鲍世戚故力为之请也

　　翠筠轩记

　　吴氏居歙溪南世逺族蕃有斯敏君者尤志识清旷族之彦也尝辟一轩于竹间而乐居之因题其楣曰翠筠既而出逰江湖心恒不忘乎是绘图为册得名人诗文若干篇其所以发明轩之义备矣君犹不自慊造余请记久未之应也既而思之古之人所以取名其室堂而紬绎咏歌之者连类引喻比于铭坐以辅徳云尔若君之名轩不以竹而曰翠筠岂姑以更变名目取其新而已哉殆必有意焉夫翠以色筠以肤皆竹之外也然因其外而求其实则其心凈虚其节坚贞挺然自立经岁寒而不改其在人则衣锦尚絅之君子也彼蒨桃秾李紫丹红药非不嫣然其色腻然其肤也顾其中顽窒脆柔早发先萎无所恃以自植于摇落之场在其人则美如冠玊而中无所有者也然则君之居是轩也抚琅玕之节诵淇澳之篇将视其色之正肤之劲以自考曰勤于礼而求逺其暴慢于外者得与竹类乎又进而忖其中有实行之可以符其外焉者乎夫如是则将无媿于竹而轩之名可以辅徳非直以具观聴之美而已然君之意其果出于斯否乎余世居曰篁墩新居曰南山竹院日夕与竹相周旋盖嗜之酷而得之深者莫我若也然记君之轩至累阅岁而不能执笔岂故为缓哉思有以副君而难其言尔

　　明逺楼记

　　余徃岁过古林黄氏见其秀山相环碧溪萦带竹树茂宻屋宇鳞次意非有楼阁起莽苍空翠间不足以领其胜而尽大观且闻其族有思馨者好逰而乐义喜纳交名流余未之识也或日具刺来见曰思馨归自江湖图所以脱尘鞅而豁其心目者作楼八楹于所居之西不百武负阴面阳靡雕以饰凿池于庭而置琴书于上列委积于两庑开家塾于前楹凭阑四顾则神山之峰揖其前者如堕几上清漪之水绕其后者如出履下朝晖夕阴变态万状有使人应接不暇者盖楼成而境益辟视益旷客为颜之曰明逺敢请记于执事者值余有召命治行弗克应也爰使其侄彪尾舟至钱塘不获过姑苏入毘陵不获则出书以告曰斯楼之不得记于夫子岩壑为之索然过者为之不惬惟拨冗半刻宜无不成者乃矍然为执笔而语之曰礼不云乎可以处台榭升髙明逺眺望古之人殆未始不乐乎此也思馨之逺渉江湖有年矣侨身于舟车惫力于廛市若烦促而厌湫隘者不知其几也既而来归观溪山之清空羡鱼鸟之飞泳作楼以居客不时至命觞而酌置局而奕壶矢载陈啸咏间作若与安期羡门相期八极之表而向时懐土之感洒然无复存者亦平世之一快哉虽然委积之收公视其族之逺者赈之而不自殖也家塾之教显示其业之逺者朂之而不安于凡近也夫如是则所谓明逺者将有大焉岂清豁心目于一时而已

　　敬斋记

　　歙溪南吴恕本忠氏尝并縁名字之义以敬斋自署或者疑之曰敬之义大矣先正之以名其斋者显有人焉本忠乃袭而有之无乃赘乎不然则亦徒见其僣焉耳矣本忠患之以质于余余曰子无惑乎人之有是语也以前言之则厌常喜新者之所为以后言之则自弃不振者之所诿无一可者圣经贤传浩无津涯而入道之门曰一敬舎是无与致力者如赘之厌则将取诸异端而后为得乎圣贤教人惟恐人之不同已也故曰涂人可以为禹又曰颜何人哉睎之则是如僣之惧则将甘于庸众人而已乎子无惑乎人之有是语也然余有进于子者道该体用心具寂感而敬贯乎其中故曰敬者圣学之要也其道简而约其工夫节目莫备于晦庵夫子之箴夫子吾郡之孔氏也庄诵而服行之大则为硕儒为贞臣小则为上农为良贾无所施而弗宜也乌可以赘而求新以僣而求下哉本忠愯然曰是诚非不佞所敢当者敢请其畧以为服膺之地何如曰可也先圣之告仲弓以敬嫓恕告樊迟以敬嫓忠其功之切则出门如宾承事如祭其守之确则虽之夷狄不可弃也况士与农贾哉子能从事于斯将无媿于父师之所期待而名斋之义非赘矣非僣矣本忠朂诸

　　依竹轩记

　　黄氏世居休寜之古林族甚盛而业儒不乐他技虽或事农贾亦嗜书崇礼有文献之遗风若思润君闿爽和易号其族之贤者而爱尤在于竹曰竹我依也夏则藉其阴萧萧然不知炎熇之为酷也冬则抚其节挺挺然不知雪霜之为虐也于是开一轩以居颜之依竹曰竹诚我依哉其子彪来余南山之竹院以记请余盖尝一至古林访黄氏求其遗书虽未及识思润而观其命轩之意殆贤者有激而云乎彼诚见夫依势利者毎见羞于端士或遂沦胥以败而为世僇笑者比比也又见夫仁者之难得而无所依以为已归则求之乎植物而见夫竹之可依尔昔人故有拟竹为君子者矣视竹为君子而取之以辅吾仁则依之故曰有激而云也思润年七十矣爱竹不衰将有岁寒之好与竹为一而余亦癖于此君者宦途鞅掌不获一造思润之轩而谂之曰子依竹乎竹依子乎思润必有契于余言而为之一噱者矣或曰黄氏所居自上世以来乔木相望而多竹古林以名思润之父文中隠君又别号节庵节从竹思润之以依竹名轩将守其世业而图嗣其先之徳也其言有相发者因并书之

　　太监郑公寿藏记

