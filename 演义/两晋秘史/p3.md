<!-- { "loadSidebar": true } -->
　　却说晋武帝以为天下平息，四海晏然，聚集文武商议罢州郡武备。大臣山涛谏曰：“州郡之兵留防境患，古来有之，岂宜去也？伏望陛下学古制而获大治，慎先谟以怀永图。”武帝弗听，自主决之。次日出诏，往发州郡，命州郡悉去兵政。其诏曰：昔在汉末，四海分崩，刺史内亲民事，外领兵马。今天下为一，当韬戢干戈，刺史分职，皆为汉氏故事。悉去州郡之兵，大郡置吏百人，小郡五十人为例。　　时交州牧陶璜见沼，以为不可，亦上言曰：交州东西数千里，不宾属者六万余户，服官役才五千余家。　　二州唇齿，惟兵是镇。又宁州诸夷，接据上流，水陆益通。州兵未宜约损，以示单虚，州郡之兵，宜存卫边城，不可约损。　　时山涛极言不宜去州郡武备，帝拒不纳。至永宁以至盗贼蜂起，州郡无备，不能擒制，天下大乱。　　初，鲜卑莫护跋始自塞外入居辽西棘城之北，号慕容部。　　至孙涉归，迁于辽东之北，内附中国。数从征讨，有功拜大单于。至是始叛，以兵五万寇昌黎，此乃戎乱之始。如涛、璜所言，因此各州郡雪片上表，入朝奏知武帝。武帝大惊，急与群臣计议。颁诏去各州郡，命刺史各兼兵民之政，因是州郡镇之政尤繁重焉。天下不宁，其后诸胡因忿愤，杀害长史，渐为民害。是因此当时都御史郭钦等上疏曰：戎狄强胡，历古为患。魏初民少，西北诸郡皆为戎居，内及京兆、魏郡、宏农，往往有之。今虽服从，若百年之后，有风尘之警，胡骑自平阳、上党，不三日而至孟津。北地、西河、太原、冯翊、安定、上郡尽为戎有矣。伏望陛下以平吴之威，谋臣猛将之略，渐徙内郡杂胡于边地，峻四夷出入之防，明先王荒服之制，此万世之长策也。　　武帝览之，弗从。曰：“秦始皇时筑墙万里以防胡虏，谁知祸起萧墙之内，不在匈奴之中。今天下一统，谁敢贰叛？”　　因谓群臣曰：“朕闻治天下有道在于得人，卿等何如不举贤良、方正有才之士入用，专进迂阔之言？”言讫，命有司发诏往各州郡，命举贤良、方正、才学之士赴选朝用。　　颁诏去讫，大臣何曾上言曰：“臣闻广陵华谭有殊节操，好学敏慧。陛下若能用之，国政可定。”武帝曰：“既有此贤，即宣至京中，亲试策之。”于是遣使往广陵，诏华谭至金阶之下。　　谭拜舞毕，武帝亲策之。曰：“今四海一统，万里同风。　　然北有未服之虏，西有丑施之氐，故谋夫未得高枕，边人未获晏然，将何以长泯斯患，混清六合乎？“华谭对曰：”臣闻圣人之临天下也，祖乾纲以流化，顺谷风以兴仁，兼三才以御物，闻四德以招贤。故劳谦日昃，务在择贤俊，义龙跃，帝道以光也。“武帝嘉其对。又策之曰：”舜以二八成功，文、武以多士兴周，夫制化在于得人，而贤才难得。“谭又对曰：”今州郡贡秀孝，台府简贤良，譬南海不少明月之宝，大宛不乏千里之驹也。“武帝悦之，以为郎中，于是罢朝。　　

第三回  袁甫衔玉于何勖

　　史说淮南袁甫，字公胄，亦好学，以词辨见称。知朝廷招举贤土，及闻中领军上将军何勖重贤纳士，敬往谒之。因言曰：“甫乃驽钝之才，不足以骋千里。百里花封，能为剧耳。久闻将军爱土，吾侪方怀干禄，何不纳之？”勖笑曰：“今子之请，徒欲宰县，反不思为台阁之职，何也？”甫曰：“人各有能，譬缯中之好莫过锦绣，不可以为韬；谷中之美莫过稻粱，不可以为齑。是以贾霸驰名于州郡，而息誉于京邑，廷尉之才，不为三公，自昔然也。”勖闻之大悦，除为松滋令。　　时慕宾石珩闻甫能辩，故难问曰：“卿果能辩，乃今寿阳以西何以恒旱？寿阳以东何以恒水？”甫应声答曰：“寿阳以东皆是吴人，夫亡国之音哀而思。鼎足强邦一朝失职，愤怨甚积。积忧成阴，阴积成雨，雨久成水，其域恒水也。寿阳以西皆是中国，新平强吴，美宝皆入。志盈心满，用长欢娱，《公羊》有言：”鲁嬉悦，故其域旱。京师若能抑强扶弱，先亲后疏，则天下和平，灾害不生矣。‘君虽高士，安识此理耶？“　　珩因是服其高辩，敏捷胜己，后不复问难。　　史说皇甫谥，字安士，安定人，汉太尉皇甫嵩之曾孙也。　　因承继后叔艾益，徙居新安。年二十，不好学，游荡无度，人人咸以为痴。尝出游得瓜果，辄进于后叔母任氏。任氏谓曰：“《孝经》云：”三牲之养，犹为不孝。‘汝今年逾二十，目不存教，心不存道，无以慰我。汝谓瓜果进以为孝乎？“因叹曰：”昔孟母三徙以成仁；曾父烹豕以存教。岂我居不卜邻，教有所阙，何尔驽钝之甚耶？修身笃学，汝自得之，于我何有？“因对之流涕。谧乃感激而就乡人席坦受书，勤力不担居贫，躬自稼穑，带经而农。遂博览典籍百家之言，殆有高士之志，以著述为务，自号”玄晏先生“。时举孝廉，郡邑交荐，朝廷亦屡征，皆不应命。而所著诗赋诔诵论难，及撰帝王世纪，高士、逸士、列女等传，并行于世焉。　　

第四回  北魏祖逢天女配

　　却说北魏之先出自黄帝，黄帝之子昌意，昌意之子受封北国。有大鲜卑山，因此以为号。其后世为君长，统幽都之北，广漠之野。畜牧迁徙，射猎为业，淳朴为俗，简易为化，不为文字，刻木结绳记事而已。时事远近，人相传授，如史官之纪录焉。黄帝以土德王，北俗谓土为拓，谓后为跋，故以为氏。　　其裔始均事尧时，逐女魃于弱水。北人赖其勋，舜后命为曰祖厯。三代至秦汉，獯鬻、猃狁、山戎、匈奴之属，累代为害中州。而始均之裔不南下，是以载籍无闻。积六十七代，至成皇帝，讳毛方，统国三十六，大姓九十九，威振北方。宣帝南迁大泽，方千百余里，厥土昏冥沮洳，谋更南迁，未行而崩。献皇帝时，有神人言：“此地荒遐，宜徙建都邑。”献帝年老，仍以位授子圣武皇帝，命南移。山谷高深，九滩八阻，于是欲止。有神兽似马，其声似牛，导引历年，乃出，始居匈奴故地。　　其策略多出宣、献二帝，故时人并号曰“推寅”，盖俗云钻研之义。传至拓跋诘汾，为人孤弱，诸部各散。　　却说北魏圣武，姓拓跋，讳诘汾，曾亲耕于山泽。忽一日，歘见辎軿自天降下。诘汾奔前去观，见一妇人，生得千娇百媚，万种风流，前来相见。谓诘汾曰：“吾乃上界天女，玉帝因见君祖宗积德，敕吾降凡，与君为室。君不嫌丑陋，乃妾之幸耳。”诘汾曰：“蒙天帝赐有姻缘，何德以当之？”言毕，遂与施禄相携手回第，设筵相待。至夜二人成亲，欢会三日。天女辞曰：“吾今请还天宫，不敢久留。吾昔受命于天，只许三日姻缘，今已满足。吾去之后，期年周时，与君后会于前日相见之处，不可遗忘。”言毕，相辞欲行。诘汾不忍相离，因留恋之，而天女化清风不见。　　后诘汾自天女归天之后，光阴似箭，日月如梭，不觉一载。　　猛然思起天女临别之言，至是日，依然径入山泽伺候。不霎时，见天女驾五彩祥云，自天下来，抱着一个小儿，近前与诘汾相见。曰：“别来无恙，幸不失信。”以此抱小儿授与诘汾。又曰：“此是君之子，乃当世帝王也，君宜善抚育之。”言毕欲行。诘汾接得小儿，拖住天女曰：“一日夫妻，百夜恩情，自卿归天之后，忘食失寝，要想一会，不能得见。今蒙降临，何忍言去？可同我归第，再叙一夜，明早归天未迟。”天女曰：“此乃天帝之敕，与君姻缘，只能在此遇，岂敢再延？”语终，化清风不见。因是诘汾垂泪，抱着小儿归家恩养，取名“力微”。　　黄帝修德上天知，敕降神女为裔妻。　　不觉明年产真主，北代从斯作帝畿。

第五回  夷夷兵犯没鹿回

