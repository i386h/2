<!-- { "loadSidebar": true } -->
   余之居在湘乡县百里外之罗山。群峰钩连，四面罗列，故名曰罗山。山之势自西来。最大者曰黄龙山，横亘数十里，曲屈变化，矫若游龙，能兴雨。山脊盘绕北下。双髻挺峙，突兀云端，日光射之，紫色夺目者，荆紫峰也。上有寺，最幽邃。其西北一峰独秀者，曰颜子岭。横列若屏者，曰龙破石。皆雄伟特立，无柔媚态。桃林一山，峙其山之麓，罗山诸溪之水汇之。夹岸多桃树。此西北诸峰之美者也。由黄龙逆折而南，冈峦伏起，翘峙于西南者，曰石屋岭。上有洞，洞中有床有灶，下有泉，相传为昔人修炼之所。南为芭蕉岭，又折为天使岭，视石屋、芭蕉尤高，缥缈云端，如天使下降。其下多奇石异岩不可纪。 
   循是而镗鼓岭，而槁车岭，而仙峨山，连亘东南隅。悉种竹。烟云缭绕，翠色参天。忽而奇峰迭起，高与天使埒，而大过之，与荆紫峰对峙于东南表者，为九峰山。黄龙南折至此，皆衡山干脉也。自此一支东趋祝融，一支东北趋历城涧为双峰。屹立水滨，与桃林山会，为罗山门户，周约百余里，中径五六十里。居其中望之，如城如垣如藩篱，如旌旗绕侍，如臣僚笏立，无一处有稍缺者。其耸立于山之中者，曰笔山，曰观音山，曰古牛峰。三山并立，端凝庄重。余之居在其下。其余诸小山，纵横交错，如相揖拜于宫殿之内。其间多良田，宜稻，园宜菽，宜瓜，宜麻。山之材宜松，宜杉，宜桐，宜梓，宜竹箭。鸟多黄鹏慈乌。人多淳朴。水最清，汇而成川，潆洄奔赴，由双峰下而出。 
   夫山川之流峙，天地自然之结构也。人于修业之暇，时相与眺览之，最足以涤尘垢，宣堙郁，以条达其广大高明之气。是山据湘之上游，旁礴郁积，其巍然于外也，万仞壁立，高不可逾，其闳然于中也，宽平舒泰，无一物凝滞，投之不能得其间，窥之不能尽其藏。其殆有类于有道者与？衡岳在山之东不百里。七十二峰，苍苍郁郁。山之西有龙山，其高亦不让于岳。尝登高处望之，又若重翼于外，成为一家者然也。 

   ☆吴敏树○记钞本震川文后 
   余既别钞震川之文而序之。后三年甲辰，携之京师。同年友武陵杨彝珍性农从余借去。阅数日，瑞安项孝廉傅霖来访余。盖从性农所见此书，袖以来。而乞钞其序目云。因为余言京师名能古文者，有江南梅郎中曾亮其人也。又数日，余往答项君，而梅先生适来。因相见于其座。余自是始识梅先生。梅先生既见余此书，因以语朱御史琦，邵舍人懿辰，王户部拯，皆京师治古文学者。诸君皆来识余，皆以此书故。 
   盖观古人之文章，而录出其尤可喜者，时手而读之，此学者恒事也。余之别钞归氏之文者亦犹是。而京师之人，争相传语以为奇异，何哉？岂不以举子在京者，皆相高以场屋之文，而言古文者，固宜性情嗜好特殊，不肯以俗学自敝者与？而今世言古文，又皆相尚以归氏。余特未之知也。梅先生为余言归氏之学自桐城方灵皋氏后，姚姬传氏得之。梅先生盖亲受学于姚氏，而其为文之道亦各异。又言王户部自广西来京师，过洞庭，坐船头，哦所钞归氏书，失手落水中。尝记忆其处而惜之。岂知夫洞庭之旁，固亦有私喜归氏之文，别钞为书，如吾子其人者耶？ 
   嗟乎！归氏之在当时，其轻重于世人何如也？而至为今，其名既盛以尊，学者既皆知师仰其文矣。虽心非诚好者，犹阳事之。而有私喜其文别钞为书如余者，诸君子视之，若林鸟之鸣而呼其类也。盖世常习于已成，风趋于众慕。而当其人之时，未有不忽且笑者也。余是以尤叹之。道光乙巳正月二日，吴敏树记。 

   ○程日新先生家传 
   余幼时闻诸父兄言，里中程日新先生先辈，读书诚长者。而未及请问其行事。近以讯从甥程礼明。礼明曰：我高祖也，以老儒终乡里。以笃行高年，乡党宗敬之。其言行之详，远矣，莫能多道之也。仅一二事，识于家人代传之，相训厉不敢忘者，非曰奇节异行也。然固常人之所难者。祖公少读书而家极贫。年十六，即为人课童子师。里胡氏请之，以岁奉八金。公诺之矣。他家闻而争请。三胡氏之奉。或劝公迁就之。公曰：吾贫，金多固善。顾吾已诺胡氏。且吾始出而诱于利，利可尽乎？竟馆胡氏。主人高其义，岁增其奉，学徒益进。卒以教读致有薄产，遗之子孙。今百余年矣。公应试于府，列名首县士。闻父病，不待竟后场而归。父尤之，命复往，则已毕试矣。太守嗟异之。明岁更新守，公又试得首，以入学焉。此二事者，虽微见问，礼明固愿有谒。傥蒙赐为之文，推扬其先世以美，以永诏其后嗣，其可乎？余闻而称曰：吾里中昔时读书长者之行，有如是哉！而何今者之不见乎？夫不以利伤信，而师者利之所便居也。不以名忘亲，而亲又甚乐其子之有名也。世之人苟名利之所在，不必其有辞。有辞焉藉之，无问矣。若先生之行，微独吾里中不复见之，凡吾所见于今之人，皆不然也。礼明之称其先世，约而知要。书而论之，不惟程氏之传，亦使学者习闻旧儒之风，而信于得失之命也。 
   先生讳煌，日新其字，年九十一乃卒。妻贺氏，年八十七。夫妇偕及见元孙。子孙繁盛，多能继儒业者。○黄特轩传 
   黄森字特轩，居湘阴东北乡长乐里。长乐为岳州走长沙古驿道。地宽平，四面倚山。罗江流其间，下入湘水。咸丰四年，湖南起勇军，将东下剿贼。贼复自安庆上犯，陷武昌岳州，急趋长沙。时贼由水路掠船至罗江。新市长乐人惊走。而其里人有先在贼中者，至是以长发归，胁里中率钱粮输贼。黄君为里富室，挈家去。已而钱米大集。胁者皆自取之。众怒曰：此伪耳！相与执而杀之。已杀，则又大恐。乃请豪长者谋之。皆尤众人，莫为计。黄君至，曰：杀此贼诚善！今惟有团练耳。尔等但能一心致死，何患！所须钱物无多少，从我办之。众大喜。即日户阅壮丁，具器械，立帜于门。别捡勇力数百人，分营要隘。 
   是时巨贼已率众南上。而巴陵土贼大起，皆先在贼者。一人辄倡数百众，劫夺村聚，无敢抗者。而杨某陈某为之渠。以千余人入平江北界之岑川。闻长乐独执杀其党，首倡团练。欲乘其未定破之。岑川西去长乐五十里。一日以四百人，天未明而往。长乐人不意其猝至。黄君方与诸团首会食，贼已近里许矣。即呼召其营勇，独与五十人先往，御之山下小村。地有长沟，杨柳蔽翳，各不相望见。突相遇小桥间。即刺毙贼大旗一人。连刺红衣骑马贼杀之，即其渠陈某也。因大呼，远近皆应。群贼遽失魄，痴立不能动。勇益集，直推刃仆之，杀百数十人。又追杀走者。贼逃还岑川，不能半，即皆走归巴陵。黄君旋又逐之巴陵新墙市。土贼即时皆散。于是黄君名赫然闻数县间。省府盛奖其功。 
   其年五月，提督塔公已破贼湘潭，将收岳州，营于长乐。黄君与其团人常为军导。军进退皆依倚之。明年六月，贼帅何某，自通城以数千众出巴陵，杀数百人，将由长乐犯长沙。黄君大集其勇。他乡团皆争赴之，几二万人。贼至巴陵关王桥，距二十里，闻炮声大起。即退去。是时粤贼方与楚军相持于湖北、江西。常以一股踞崇阳、通城，窥湖南，为冲我心腹计。我军屡入击破之。旋复合聚，黄军尝以团勇随官军剿贼。通城贼先遁。长乐人自是颇轻贼。而团事既久，赀绌不给，练营亦遂停罢。但以探候约相警集而已。又明年五月，何贼自通城乘夜入巴陵，将复犯长沙。即卷旗轻行走长乐，缘山岭以入。杀牧牛儿。山中始觉之遽。出勇以斗，而四山皆有贼出，遂惊溃。挟妻子渡水入南山。贼亦不敢逼。其明日，贼将渡水，由古驿以上。长乐水南，地属平江，与长乐合团。其人复相聚御之水上。贼竟日望之不敢渡。抵暮，遂纵火焚市屋，下走三十里，始渡水，至新市，夜杀千余人。而长沙已闻贼，城备完。贼乃掠东境。由醴陵、萍乡去。盖长乐团为省城北蔽者且数年，至是始不振。黄君郁郁以为恨。年余，遂病疽以卒。 
   余因避兵，早识黄君，备知其团事始末。其人意气洒落，异于寻常富人。仓卒立事，有非偶然者。然余有以见团练之不易为，而今官吏一闻贼警，辄以此责望于民者，未察其实也。当贼初起，常以诳言鼓动一世之贫民。彼贫民忌恨富民，而欲坏之久矣。皆谓害不及我，而甚有利，则孰肯出其死力，以为富民卫。虽出钱财，莫之应也。应者亦阴挟两端。贼至，即迎之耳。故凡为团兵者，必其乡之人，适然与贼角，有衅雠而后可用也。而其地必深阻易守，人必简练习部分战斗，气力精专，而又财用饶给。然以居贼所必经地，以与贼连岁持久，则未有能也。若黄君之为团可谓能用其人。其功效卓著，非仅保全其乡，虽及其坏散之时，贼终忌之不能逞残于其人，而省城犹得其一二日阻遏之力。至其所恨，亦非人之所宜加过于君者也。故余尝谓乡团御贼之事，独宜听民之所为，商官无多预焉。何则？彼其身家，诚知自急。其形势苟可合而有恃，固宜有能因便而用之。若将以为法令，而驱之使集，则民苟以其名相应，而黠猾之徒，妄为侈张，以取媚于官，而渔猎闾伍之利，因为武断者，皆是也。此适足以饵贼而殃人，奚团练之有乎？余故记黄君而备论之如此。 
   黄君早岁读书，尝以例贡生应举场。既弃去，以其才治家，益兴其产，而甚能施。故里人尤乐从之。其为团练也，官以军功保奏加五品衔，赏戴蓝翎。卒时五十一。 

   ○先考行状 
   先考研田府君既殁之二十年，不肖中子敏树，欲有表于其墓。既以请于户部郎中上元梅先生伯言，而许为之文矣。谨具列里居世次，先人之性行事迹，大略如状。我吴氏上世明初曰伏一公者，始自南昌徙来巴陵之南乡。十有四传而至府君。我高大父府君讳书泰，曾大父府君讳宅揆，大父府君讳传经。是生先考研田府君兄弟三人。府君次居张。始吾家故贫。先大父之世，起有赀产，为里中富家。府君始读书，即笃信宋儒之学，期必行之于身。尝扁于其塾曰学四字，而为之序以自励。取朱子淳熙入对时答人语也。为文章理致深厚，朴而不华。试有司辄不利。年三十，尚困童子试中。时昆明钱公澧为湖南学使，待士严。府君当入场，人拥失屦，觅屦乃复入。钱公怒其迟，退之不令入。既而召之。府君叹曰：所以就试者，为进其身也，岂可受辱如此哉！而先大父年且老，家务多，府君遂弃举子业，佐大父治家，家益起。 
