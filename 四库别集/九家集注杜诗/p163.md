<!-- { "loadSidebar": true } -->
　　闻説荆南马尚书玉腕骝顿骖飘赤汗【汉天马歌天马下霑赤汗】局蹐顾长楸【诗正月注局曲也蹐累足也曹子建名都篇走马长楸间赵云局蹐两字而对顿骖岂或顿止或骖驾亦是两字乎又恐公之不拘也】胡虏三年入乾坤一战收【赵云此言马之功矣天宝十五载安禄山陷京师至徳二载复京师衞公之马岂正于此时得用乎】举鞭如有问欲伴习池游【赵云襄阳记岘山南习郁大鱼池山简每临此池饮辄大醉而归常曰此我髙阳池也城中小儿歌之曰山公去何逺来至髙阳池日夕倒载归酩酊无所知时时能骑马倒着白接防举鞭向葛强何如并州儿强葢其爱将也今句所云葢用山简骑马以比衞公而身比葛强矣】
　　见王监兵马使説近山有白黑二鹰罗者久取竟未能得王以为毛骨有异它鹰恐腊后春生骞飞避暖劲翮思之甚眇不可见请余赋诗诗二首
　　云飞玉立尽清秋不惜竒毛恣逺游在野只教心力破千人何事网罗求【赵云如云之飞如玉之立皆言其白至清秋之尽则序所谓腊后春生骞飞避暖矣故有下句不惜竒毛恣逺游也在野只教心力破千人何事网罗求两句通义葢序云罗者竟未能得也言鹰在野虚费千人网罗之心力矣师民瞻本干人何事则俗所谓干他甚事之义却成公不许人求之矣不必泥千人不对在野也】一生自猎知无敌百中争能耻下鞲【史滑稽传注鞲臂捍也东观记太守桓虞署赵勒为督邮贪令自去虞叹曰善吏如使良鹰下鞲命中　赵云鹰所以用猎也谓其野鹰故云自猎庾信诗野鹰能自猎江鸥独渔知无敌则自人言之决知其无敌也今诗句言鹰之百中自与其类争能而耻下调纵之鞲也亦以野鹰之故耳】鹏碍九天须却避兎经三窟莫深忧【鹏事见庄子冯谖曰狡兔所以免于死者有三窟今为君一窟矣　赵云葢大言之而亦鹰之实事孔氏志曰楚文王少时雅好田猎天下快狗名鹰毕聚焉有人献一鹰曰非王鹰之俦俄而云际有一物凝翔飘飖鲜白而不辨其形鹰见之于是竦翮而升矗若飞电须臾物堕如雪血洒如雨良久有一大鸟堕地而死度其两翅广数十里喙边有黄众莫能知时有博物君子曰此大鹏雏也始飞焉故为鹰所制文王乃厚赏献者鹰之任正以搦兔莫深忧则言如狡兔者自能免其死何用忧为以喻奸人之幸免欤抑亦张纲所谓豺狼当道安问狐狸之意邪】
　　右一
　　黑鹰不省人间有度海疑从北极来【赵云北极北方之极也尔雅有四极曰东至于泰逺西至于邠国南至于濮鈆北至于祝粟谓之四极北方肃杀之气故鹰多生于北如孙楚云生井陉之岩阻是巳旧注春秋之命苞云瑶光为鹰意以瑶光为北斗之名北斗与北极不同同矣又星气为之而巳岂谓谓之从彼来乎】正翮抟风超紫塞立冬几夜宿阳台【赵云正翮则整翮之谓立冬则月令某日立冬紫塞北方之塞也崔豹古今注曰秦所筑长城土色皆紫汉塞亦然故称紫塞立冬字师民瞻本作冬字出梁元帝纂要冬曰冬然以正翮对之别无所出处宋玉朝云赋阳台之下言鹰在峡中实道其事】虞罗自各虚施巧【隋魏彦深鹰赋何虞者之多端运横罗以羁束】春鴈同归必见猜万里寒空秖一日金眸玉爪不凡材【鴈门有紫疆城草皆色紫曰紫塞　赵云虚施巧则未能得矣次句又序所谓腊后春生骞飞避暖故云与雁同归北塞而雁有见猜之理矣又所以成超紫塞之句也】
　　右二
　　鸥
　　江浦戏鸥戏无他亦自饶却思翻玉羽随意防春苗雪暗还须浴【一作落】风生一任飘几羣沧海上清影日萧萧【赵云无他言无他忧虞也所以亦自饶纵而浮泛下句又言鸥以浮泛江浦为未饶纵又思明年之春田有新苗翻玉羽而防之斯为飞翻之随意矣下得防字不亦竒乎浴于雪中固是鸥中之耐寒风生而飘是一事南越志曰江鸥一名海鸥在涨海中随潮上下常以三月风至乃还洲屿颇知风雪若羣飞至岸渡海者以此为故又有末句沧海之语】
　　猿
　　袅袅啼虚【一作云】壁萧萧挂冷枝艰难人不免隠见尔如知惯习元从众全生或用竒前林腾毎及父子莫相离【赵云宜都山川记峡中猿鸣至清诸山谷传其响行者歌曰巴东三峡猿鸣悲猿鸣三声泪霑衣此啼之事也张载论白猨豹藏于櫺槛何以知其接垂条于千仭此挂之事也又萧诠诗挂藤疑欲饮艰难人不免两句似难解岂言道路艰难人所不免而有出有处是为隠见然不知隠见之机若猿则知之也葢猿之便捷常隠茂林之中公又曰猿捷长难见若庄子有见巧之狙则猿之可罗者斯或隠或见猿葢如知之乎若其便捷之惯众猿皆如此次句言其于便捷之中得以全生如抟矢避弓之事末句又深言其意矣】
　　黄鱼
　　日见巴东峡【荆州记巴东三峡巫峡长】黄鱼出浪新脂膏兼饲犬【韩愈又鱼诗饲犬验今朝　杜补遗盐铁论曰荆山之下以王抵鹊江陵之人以鱼饲犬又王充论衡曰钟山之下以玉抵鹊彭蠡之滨以鱼食犬】长大不容身筒桶相沿久风雷肯为神泥沙巻涎沫回首恠龙鳞【筒桶捕鱼器也　赵云筒桶防布江中以系饵观其没以为验而随其困以取之也风雷肯为神葢不肯为神也若龙者则风雷为之神矣黄鱼徒大似龙鳞乃不能起风雷此所以为可恠也】
　　白小
　　白小羣分命【易曰物以羣分】天然二寸鱼细微霑水族风俗当园蔬入肆银花乱倾箱雪片虚生成犹拾卵尽取义何如【西京赋攫胎拾卵蚳蝝尽取　赵云取白小生成之物遂犹拾卵而尽取矣葢言白小之微细所当宥也】
　　麂
　　永与清溪别防将玉馔俱无才逐仙隠不敢恨庖厨乱世轻全物微声及祸枢衣冠兼盗贼饕餮用斯须【文十八年传缙云氏有不才子天下之民以比三凶谓之饕餮注贪财为饕贪食为餮　赵云梁王筠侍晏饯临川王北伐四言诗曰玉馔骈罗琼浆泛溢无才逐仙隠则仙家甞乗鹿车或骑鹿也乱世轻全物之物及祸枢似言圣世犹不至于暴殄天物而乱世轻全生之物才闻鹿鸣之微声则祸随之矣或曰鹿好其类闻鸣则聚故人学为其鸣以致之柳子厚所谓楚之南有猎者为鹿鸣以感其类伺其至发火而射之是已末句言衣冠之人行如盗贼惟知饕餮而巳故使人多害生物用以充庖止在斯须之间焉然则公之仁心于物又不避忌讳矣】
　　鸡
　　纪徳名标五【史有纪徳之碑韩诗外传田饶曰夫鸡平头戴冠文也足傅距武也见敌而闘勇也得食相呼义也鸣不失时信也鸡有五徳君犹烹而食之其所由来近也】初鸣度必三【礼文王世子鸡初鸣衣服至寝门】殊方听有异【晋祖逖与刘琨同寝中夜闻鸡鸣蹴琨曰此非恶声因起舞】失次晓无慙【诗鸡鸣匪鸡则鸣苍蝇之声后汉应门失守闗雎刺世　赵云度必三则史记所谓鸡三号也必三字出礼记丧服大传公在夔为殊方而听鸡鸣有异于中原之它日则以鸡多失鸣之次而天既晓矣殊无慙也也此失字乃陈夀国志所谓失旦之鸡者矣旧注引诗非是】问俗人情似充庖尔辈堪【礼充君之庖】气交亭育际巫峡漏司南【赵云孔子云入国而问俗礼记何谓人情尔辈字出选葢言以鸡充庖者皆风俗人情之常尔又引末句意言鸡之所以充庖以其生息之繁葢一气之所亭育也梁刘孝纬谢给药啓一物之微遂留亭育方气所交以亭育万物之际其在巫峡之地为泄漏其司南之气则于此鸡之多可以充庖而足也晋舆服志有司南车其用之于义理如梁刘勰文心雕龙体性篇有云文之司南用此道也则言文之指迷如司南车焉今公又借字以言气之司于南方耳所见如此更俟明识然今公此篇巳已上数篇大率皆作恼语以含深意耳】
　　别苏徯【赴湖南幕】
　　故人有游子弃掷傍天隅【李陵诗游子暮何之又各在天一涯】他日怜才命居然屈壮图十年犹塌翼【陈琳檄忠义之佐垂头塌翼】絶倒为惊呼【音琅琊王澄毎闻衞玠言辄叹息絶倒故时人为之语曰衞玠谈道平子絶倒　赵云他日前日也前日甞怜爱苏之才命以为必超腾矣而今居然犹壮图之屈也尹文子曰形之与名居然别矣絶倒义葢气絶而欲倒也故笑亦谓之絶倒】消渇今如此【司马相如常有消渇病】提携媿老夫【礼长者与之提携】岂知台阁旧洗拂鳯凰雏【蜀厐统号鳯雏易林鸾者鳯之雏】得实翻苍竹栖枝把翠梧【赵云公自言其有消渇之病不能提携苏徯为媿也下四句递相惟其以不能提携为媿故岂更知其能以以台阁之旧而先奬拂鳯之雏也公曽为左拾遗是为台阁旧古有鳯将雏之曲苏乃公故人之子故目之为鳯凰雏庄子曰鳯凰非梧桐不栖非练实不食谓竹实之白如练也】北辰当宇宙南岳据江湖国带烟尘色兵张虎豹符【杜诗传发兵皆以虎符】数论封内事挥发府中趋【赵云上句言帝都语曰北辰居其所而众星共之是巳次句言湖南据者以苏徯往为幕客故指其地而言是时干戈未息故云国帯烟尘色三字葢如庾信咏怀诗云马有风尘气人有闗塞衣也虎符豹符则所以发兵也惟其如此而苏徯徃为幕客则数论其湖南封内之事于府趋之间发挥之也古乐府陌上桑曰盈盈公府步冉冉府中趋】赠汝秦人防【文十三年传秦伯使士防行绕朝赠之以防曰子无谓秦无人吾谋不适用也】莫鞭辕下驹【灌夫传上怒内史曰今日廷论局促效辕下驹　赵云夫防所以挝马赠汝秦人防则劝之以必行驹所以驾辕莫鞭辕下驹则戒之以无妄举矣】
　　月圆
　　孤月当楼满寒江动夜扉委波金不定【前汉乐志云月穆穆以金波】照席绮逾依【江淹诗绮席生浮埃　赵云委于波中则荡漾而金色不定照席上则与绮绣相依委字与照字皆月身上字月赋云委照而呉业昌此所谓委照委下其照也波金字金波之倒也席绮字绮席之倒也六韬曰纣时妇人以文绮为席】未缺空山静髙悬列宿稀故园松桂【一作菊】发万里共清辉【古诗千里共明月又清辉溢天门　赵云未缺言月之尚圆记云三五而盈三五而缺髙悬言月之着象列宿稀则月明星稀也谢庄月赋隔千里兮共明月沈约望秋月云清辉悬洞房松桂一作松菊非】
　　中宵
　　西阁百寻余【西京赋巨兽百寻八尺曰寻】中宵步绮防【天台赋皦曰烱晃于绮防陆机振风薄绮疏选赋云照文虹于绮疏注窗也】飞星过水白落月动沙虚择木知幽鸟【家语曰鸟能择木木岂能择鸟诗鸟鸣嘤嘤出自幽谷　赵云动字公屡使如星临万戸动寒江动夜扉今云落月动沙虚只一动字为有精神矣】潜波想巨鱼【古诗潜虬思余波汉书巨鱼纵大壑】亲朋满天地兵甲少来书
　　白帝楼
　　漠漠虚无里【陆机诗街巷纷漠漠】连连睥睨侵【见本巻上白帝城诗】楼光去日逺峡影入江深腊破思端绮【古诗客从逺方来遗我一端绮】春归待一金去年梅柳意还欲搅边心【诗只搅我心　赵云睥睨城上女墙也侵则侵虚无之里言其髙也韩子云世有百金之马无一金之鹿也腊破思端绮所以御寒且为新服春归待一金所以充费且以为赏故有末句梅柳之兴】
　　送王十六判官
