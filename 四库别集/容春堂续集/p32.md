<!-- { "loadSidebar": true } -->
　　南京兵部尚书凤山秦公奉勑参赞机务之二月户部尚书安陆孙公请老而归廷推属公上俞焉公得报上辞疏以俟于家上隆旨促之而后赴阙将行谓予当有言初公为户部侍郎之二年通前副都御史三品九载乃擢南京礼部尚书以来人曰公自进士释褐为户部主事员外郎郎中凡若干年而有按察之擢公在户部叅阅章奏凡若千年盖民生之休戚国计之舒缩邉储之饶乏疆埸之遐迩险易漕挽之便不便孰为经常孰为权变进退推移考求厥中盖瞭如也及再入为亚卿斟酌经画而施之有政如已试之药有不投投必有济而将之以盛德而受之以宏量又如长江大河莫测其际司徒之任非公其谁宜之而必南礼之之也或曰不然公邃于文学尝提学河南称贤宗师三礼之典是故公所宜也公至礼部甫五月有参赞之命人又曰公文武长才尝以都御史巡抚湖广而赞理其军务躬綂大众戡定寇乱南人以宁论功受赏纪颂在碑留都根本之地保厘之寄非公又谁宜之至是户部命下则又皆曰是果慰前论者之望矣公不器君子也何所不宜而于户部尤合迟任求旧之言官哉惟其人哉予闻之亦以为然惟周官大司徒之典尚矣今户部尚书实惟其职而于古不能无所异同所谓析敷典于宗伯者不与焉天下之事若权衡在县低昻万变厥有定分有才而无学才则不经有学而无识学则不达有识而无业识则不切有业而无绎业则不广故遇事而高谈者有矣率坐是数者而莫之遂也而一是茍简之弊又乗之以起虽一邑一郡不可以理况天下乎予昔为郎尝获与公同侍太原东山洪洞灵寳数公每燕居论事必曰曲成而继之曰不失其正盖所谓经权者于是乎在公行矣朝廷有所举置待公而行无小大无易难征之畴昔之所已试而槩之吾心将有不合者乎有不合则从而思之或仍之惟其宜或更张之亦惟其宜皆厯试之力也如是焉而或挠之吾有执之而已矣天子圣明能无从乎然非有才如公有学有识如公有业而能思如公有盛德宏量而扬厯有年如公其孰与于此某也何敢以是望之今兹之歳东南之饥极矣予忧居且病不敢致吾私敢以天下为公计之公以天下为心乌得遗东南哉公曰此固吾旧寮之言也适乡大夫士有赠言者遂书以为序

　　无锡过氏族谱序

　　过氏之祖始于宋徐王郡马公孟玊郡马公以上不可得而知矣自郡马公扈髙宗跸始来江之南长子殿帅炳从驾居杭第二子焸留无锡景云乡居焉是为始迁之祖自焸至我外祖时明府君九世矣盖在宋季者若干世在胜国者若千世在我明者若干世世有所分在外郡者若干支在外县者若干支在外乡者若干支总凡若干百人族之蕃衍可谓盛矣旧未有谱六世仲铭府君尝一修之至十世野舟府君又尝一修之而未克就藁藏故箧遗至其孙辑始克成之自野舟而下又四世矣前乎逸者不可不求后乎生者不可不续乃以属诸十三世孙栋执笔从事栋尝请法于寳寳以吾邵氏谱编于文内翰征仲者授焉既月且旬遂克成编始用苏氏法参之以欧阳氏法图焉表焉传焉而碑志等文附焉盖先之以图若掌之指次之以表若指之屈次之以传若面之觌次之以文若声音之接譬之于史纪传编年殆兼之矣于乎如是而后昭穆序如是而后宗祖尊如是而后伦理明如是而后恩义惇如是而后文献足谱于是乎可观矣虽然此正族之法也族正则家齐矣自家而要之于身自身而要之于心一人正则一家正一家正则一族正合羣族无不正天下之正亦于是乎在夫谱不可以不修尚矣徒修而无本亦焉用是为哉寳过氏之甥也祖犹吾祖也宗犹吾宗也族犹吾族也谱之序虽不敏吾乌乎辞诸夫是以为之僣论如此若夫过以国姓实自有夏之世不可考矣亦不必考也即今之谱而补之续之以衍之于无穷敢再拜以告其后之人其散处于三呉两浙者或宗于殿帅别有谱焉不书

　　胡氏正德集序

　　正德集若干卷苏州守胡君世甫之所著也盖戊辰至辛巳凡十有四年君自翰林出佐嘉定州召为南京户部员外郎吏部郎擢守安庆凡五徙厥官四易厥地而苏州未与焉总之今名志其时也其门人太学生江阴徐中孚请而梓之君子观政于文文曷为而可以观政也政与文皆出于学深于学斯深于文斯深于政矣然则观文于政可乎政固有不出于学者而何以观之故观政于文可观文于政不可之人也吾见亦屡矣近吾得之君焉君天资高明前知师古而后不屑于今之人者书自六籍之外非两汉以上无读也极其所见有独抱遗经之志君往歳以公事至无锡予始与游二泉山中君视予所著往往出人意表比守安庆以来又得读于椷寄而斯集也乃今见之蔚乎雅哉视古作者盖以登其録矣君昔在嘉定吾不及知己留省事简无君之为者安庆当兵荒之余而不见其艰苏州居赋之会而不见其剧从容时措视古政人殆无与让君之文何其似君之政也曷不观君子之学乎学古人之学而文有不如古者乎而政有不如古者乎文出于学有用之文也政出于学有本之政也由今以往君之任当进而益显以要以言乎文尚有大制作焉以言乎政尚有大举置焉待君而为之者若今之所至其何以尽君哉而观之也虽然观诸今而来者可知己徐生请序遂书之君名纉宗别号可泉世甫其字也陜之陇西人

　　左觽序

　　予昔读左传盖志于求经故于其辞不求甚解非不欲解也思之不得故遂已之尝叹杜子美所谓读书难字过者之不诬壬午夏仲暑雨连月斋居无事乃属塾师高子明取而读焉予隠几听之遇难解处则稽之疏义而参诸他书纵横推度往往有得得輙呼笔记之于简是秋读毕叙録成帙凡若干条疎陋之见不知于丘明之意果有得欤否也抑诸生占毕或亦可为之资乎故名之曰左觽俾里塾藏之觽解结之具也

　　叙养晦寿涂封君

　　封试监察御史涂翁鳯占字应吉别号养晦直谅庄雅自壮至于老乡邦称之无异辞者其少也孝而聪警年十九痛父邱山翁逺逰而没于蜀冐险奔焉至则以力不能归其丧也且得吉壤遂葬其地事母喻得子道甚母卒且葬以逺故不能合乃叹曰合葬非古吾将援焉非得已也厝之室东之地侧而庐墓朝夕恸哭致毁少习易长于吟咏居家训子弟业诗书而治园田时以吟咏娯情诱善疾恶义形于色明决练达平心率物人讼曲直不之官而之翁者比比有媿不敢见望闾而返者既有子女女择所归子分所业御史梦卜相其冢嗣也既第进士命其仲治家曰汝事吾事季逰庠序治经学曰汝绍而兄论者谓翁不越厥分而好修自成称其所号养晦者嘉靖改元梦卜既入台为试御史会有徽号恩典念父母春秋高而未得与也乃与同官十九人上疏以请上从之翁与其配杨孺人皆受封如制今年且耋矣而康强如耆艾者梦卜以广东巡按之节将复命于朝便道过家称寿先是具事状专使请予为叙藉手以拜予昔视学江西与闻御史之进今既能其官而请文不持一物亷介得宪臣体可以观孝矣君子曰养晦有道乎养晦有道明而已矣顺而已矣晦也者时之所不能无也故时乎晦也天且不能违之而况于人乎夫晦于德为贞于歳为冬于日为夜其于人也为处为黙为逊为隠其究为主静君子所以顺乎时也及夫时之显也行焉大行焉亦未尝有所加焉是故晦逆境也惟顺为能俟之不然则否然非明于消息盈虚之道者其孰能与于此诗曰遵养时晦武王且然而况于人乎又曰既明且哲以保其身养晦有道其在斯乎其在斯乎涂翁其近之矣

　　王元信切字正谱序

　　万籁生于动复动之端也故黄锺得声气之元有气而后有声有声而字从之字不足以尽声声而不当其字则字不职职字不职职而能物天下之物乎字有母母呼子应而反切之语介于其间四声七音于是乎出昔人拟字诀二十六皆从天韵盖所谓阳起于复者其端甚微而其极至于无穷是故鞮鞻可译鸟兽可解况堂堂之夏声哉王君元信幼便韵语中歳静居益有造焉尝取所谓韵母者日事吟讽乆而觉其未尽乃为谱如左又取周氏千字文一一反切俾声韵皆叶各归于所盖若以为例然凡占毕者得之置之几格岂不有与矣哉律吕之未敢轻议尚矣然或谓是为小节而忽焉亦非君子之志也予尝谓律和声和以天也今于切字亦云 

　　鹤坡奏稿序

　　鹤坡奏稿四卷凡三十五通监察御史朱君士光录其所上以藏于家者也自正德丙子至嘉靖甲申凡九年歴南北二台内而京城外而诸郡邑凡若干差遣其所言者皆在去年冬廵节至无锡谓予旧知特出以视予击节而叹焉欧阳子有言天下事惟宰相可行之谏官可言之然言之道有二曰直曰讽直而不激斯谓之直不然则讦讽而不狥斯谓之讽不然则谀讽所以行其直也古之善諌者率不出是虽然知而言者存乎忠言而尽者存乎诚诚而通者存乎识通而博者存乎学博而贯且辩者存乎才非言之难忠与诚之难也才与学与识之难也五者不具其何以与于此哉今观诸疏上自宗社乘舆次及执政下至闾阎边徼得失利害皆究极几微而要其流弊盖关于天下之故大矣昌言盈廷侃侃正色指斥忌讳不避险危而自牖之道行乎其间且其文出入汉宋从容大篇率能尽其所欲言繁无冗语简无缺词始而读之不觉其入也继而绎之不觉其孚且沃也圣明在上有言如此能无从乎即有未从能不嘉答之乎台端轻重舎士光其谁归它日超而逹诸上位居可行之地执此以往而贞恒以始终之其于天下也何有予昔视学江西得士光于文字间盖知其颕异素矣别来数十年乃不知其造诣建立如是予衰病林居无能为世道效力于是乎有国有人焉之感遂书诸首简以归士光其以为何如也

　　秦氏两生更字序

　　秦生汶予甥也与其兄濓学于予予喜其业有益欲字称之而怪其有所雷同也两生因告其父韦轩君请予更焉许之濓曰楚南汶曰齐南或曰其然哉殆疆域之志尔于义何居不曰有所志则有所思乎濓出道州楚地也其南有苍梧之山焉望苍梧者能无舜之思乎汶出莱芜县齐地也其南有龟蒙鳬绎之山焉望龟蒙鳬绎者能无周公孔子之思乎因其名志乎其地而千古之思系之二南之为义大矣或曰濓周子所产汶闵子所尝逰也曷不是之思也舜至矣周孔大矣重华之陈于鲁于道之变葢昔人之志则然矣周若闵舜周孔之徒也吾敢忘诸乎

　　容春堂续集卷十二

　　●钦定四库全书

　　容春堂续集卷十三

　　（明）邵寳 撰

　　○墓表【九首】

　　墓表

　　明故山西布政司左叅议王公墓表

