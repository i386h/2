<!-- { "loadSidebar": true } -->
　　从叔侍御公殡将行其孤昭泣告余曰自先子歾今八禩然音日遐而徳日幽孤之不肖也成矣后兹庸讵知有先子也虽然兄之耻也余曰唏是诚余任也明幽追遐今其图之侍御讳行字世济彊志利学成防不贰达于行而无流懐故日载其耀治乙丑以春秋成进士出而执令于増城増城属广隩区逼五岭嵗厌大盗于是乎下则以为民纪针兵顺农以迁其途资亡振淹以藾其生立方育类以纶其恒徳由是日引月长民变而顺胪言风蜚三年无秕政也入为侍御史还轸白下复监广右之官日罔安志又三年持母忧去归嗣父忧哀苦以死年四十而三方侍御未归时有相者曰禄戾是数亦伊迩余时以侍御燕颔驼肩鹤武而虬髭必将大施志于民国不然之也乃今其然哉丰聚而啬施阜体而俭庸志士盖惜之也侍御平生疏旷强义不下气不为嗛嗛之徳蒿目而急世之忧其在増城也上任其果尝厉戈扬盾以荡羣盗而三夺其魁又尝掩枹鼓卸囊鞬以身诱巨逋至犯其剡及袪以脱其好以竒制师类如此曽祖塾兵部主事祖文韶父明寿官娶陈氏无子窆祔寿官之封继娶陈氏生男四人长即昭次某某某孙男某某卜以嘉靖元年秋九月日葬于赤龙之隂铭曰桂也可以为丽大折而小泄也蔽牛者栎神用以拙也谁之弗材而久持捩也朝穆之抱真离数世所媟也
　　故嘉定教谕吴公墓志铭
　　公名汭字子洁吴氏系出宋观察使朝甫之后公懋有隐徳母叶氏生二子公长少慧从舅氏坚讲毛经数年大翫于词奫于理闽士之隽者附焉如御史危行户部郎陈婴进士余衷李廷朱玺谢珂与珂之弟璠皆乐有成者成化二十三年省试上其名于礼部弗售以母老分校唐昌七年以最迁仪真过临安母卒扶防而南卒防改嘉定又七年乞归邑士夫僚属与门下诸生愿留以考成不克归二年卒得年六十四实正徳五年七月十一日卜十二日壬寅厝于东郭鳯丘之隂以母弟濬祔孺人林氏男二曰徳祥曰徳祚孙男一将葬徳祥致孺人之命曰先夫子遗言必得君铭诸幽敦请余诺曰善夫尝馆公家日得侍言窃记公自诵曰吾中歳窘甚身化居妻绩纴不能得父母甘脆先人弃吾哀而屑此官以奉母也母且死旁皇逺道肩舆榇跋梨闗三百妻孥以徒歩从事今虽鼎食未尝甘也呜呼公其有至性乎哉可铭也已词曰维躬弗嬴恶既其庸维齿不丰谁守其宗嶷嶷鳯丘爰止而宫
　　闽进士林允大墓志铭
　　君名徳昌字允大以字行林姓十九代祖穆自光州固始入闽居方山十三世至津龙为元尚干官地以官显而稼翁而同徳而烜烜始迁瀛洲生成成生鋐其别业在尚干者多宦名惟瀛弗耀君鋐冢子也穉时以敏受专毛诗识大充治二年録闽进士籍再校于礼部弃乙榜归力学奉亲期必効所志十七年夏以母陈氏疾吁天求代坐惫先母以终享年四十有三噫其可哀矣夫负志而竟以休用情而不获养谁之为哉斯其以然者天也娶吴航髙氏生子男三长曰继其次曰宪曰举皆始学而文女三髙先君死继室以台江陈氏归二月而寡今将以是年某月日奉君之柩合髙氏宅于某山之原其友林某为具状导其子继来乞铭善夫哀其志而感其情可襮之以传也铭曰负志而遗用情而讹维天匪吾匪脩维何至徳之阳有丘其茔贞珉是勒爰尚而声
　　墓表
　　时庵髙先生墓表
　　郑子隐居鳌峯之北有髙子瀫者九人与游时登山钓水嘲风谑月余必九人偕而九人亦莫予之逆也邦人见而指之曰十才子来矣复曰四生葢诋之之辞也然谁诋之而名亦嗣是日起瀫家最贫然事母至孝事兄至弟身菽水得钱即以畀其兄妻纺纴为生卒歳无愠余久而难之丁丑秋余有四方之役瀫其母陈氏之命来曰先公徳浮于用有美弗徴瀫复弗克肖恐遂没于瀫之身后世亾述者先生幸哀而表之余览状叹曰风之下久矣自防墙之刺作君陈不作汉晋唐宋以孝友起家者一指数而尽伤哉吾方吊往昔而谛观乎天下久而弗吾应也何意乃今得髙氏于吾之郷吾无得而阐之耶无几何林子釴传子汝舟报曰瀫之母于是年月日死矣殡无容棺之所再旬日而即幽于乎孝友之门戾此其极也悲乎今者尚忍公之弗表哉髙出宋廸功定之后元有庆生通三经为醇儒入明旭最以行业显旭子基基生四子其讳鉴字孔明者即公公少彊立慱载籍至干常犯纪臣侵君子妨父妾妇乗夫弟兄相虐迭瞿然失席叱咤而唾骂识者已知其有所不为矣为文用古于今试辄不利晩以父日耄就分教曹州寻迁清逺入官忻忻然歳分余廪致甘脆为养先事继母至相忘如所生者其于先世遗产悉以推诸弟曰吾方食祖父之休矣郷间义之以为躬行孝弟而公自视欿如也父没之后即无复宦情归结庵以老曰时乎时乎吾不知为偶乎为竒乎举世溷浊孰与其洁众人芚芒孰扬其芳复自称为种兰道人云于乎公才足以干世行足以转俗其有绪余见之丹青文字人皆宝而惜之况其大哉侯官吴锵闻人也尝曰先生如髙陵广渊吾未曽陟其樊而渉其涯安能测其中之蕴即使天假以位移孝移顺施于有政岂但如古之所谓狂者不掩其志哉吾闻晋王祥之后衣冠之盛甲于江左公之弗施也或者天将侈之于其后也况瀫也复修公之业耶公墓在螺峯之麓其详见于旧志余今举其大者表之后千百祀有道公之懿徳者视吾之文
　　敬斋郑先生墓表
　　先生讳伉字孔明其先赤石鲁氏七世祖正叔出姑子后遂为郑氏居常山之象湖世济其徳至先生而大先生吴康斋之髙业弟子也风闻楚越之交葢闯然游于万仞者余生也晚不及挹先生之容近季子道者揖余于京师求表先生之墓因得睹行迹闻风慨然乐为执鞭而恨不可得者先生三歳闻父母哭而知哀五歳诵故事十三读易治举子业文理蔚然二十为慱士弟子及省试一再不合弃之曰显亲扬名恐不在是也乃走丰城拜于丁潜轩之门求践履实学时年三十有几矣廼复见康斋先生于崇仁康斋曰此间工夫非朝夕可得恐误子逺来对曰此心放逸已久求先生复之耳敢欲速乎因受小学日自验之心身徐得闻四子六籍之要久之于道若有见焉乃归筑室于龙池之上日取诸儒论议一切折于朱子凡古载籍鲜不读但不读佛老之书尝谓其毁肢体灭人伦即不容诛又何待读其书而后辩其谬哉一时名士若兰谿章枫山开化吾文山南昌张东白皆与相可否所着有易义发明卦赞读史管见观物余论蛙鸣集凡数十万言惜以燬尽其存者仅十之一云吾尝闻康斋之学最强毅直致不屑屑于文字笺注约破碎而大同之卓然有六经铸我之见诚所谓发章句之迷而立于独者夫章句犹筌蹄然本以发迷欲学者既得而忘之也岂为终身溺之而不究心于章句之外者乎吾闻其执防极哀祠墓殡葬一本之家礼设义学立社仓事事皆着实地上作业要非所谓琐琐破碎者故自号曰敬斋又曰断迷子葢有得之康斋者矣然挟经济之术三谒公卿而不一试岂所谓逆流退飞者邪古之君子知之则言言之则行圣人之心顾亦何尝忘天下哉使假先生以年其用舍内外之辨必有分矣先生行履备见传志此特其大者余故表之以诏后之尚友者









　　少谷集巻十二
　　钦定四库全书
　　少谷集巻十三
　　明　郑善夫　撰
　　祭文
　　祭徐昌谷文
　　年月日某谨以文告于昌谷徐君曰嗟来昌谷行与时忤文与古濒而完尔精而反尔真嗟来昌谷至神者灵光至形者下殇维子维子起起吾悲者情吾不悲者理尚飨
　　祭张巽所先生文
　　正徳九年冬十二月朔旦门人某薄奠于巽所先生哭而言曰于嗟先生昔何为而来今何为而往也昔也与愚剧论天地古今人物事变每逸然有吞云梦頽太华之气而今者不复能言矣每忧悲姚佚必颠罍倒觞而后已而今者不复饮矣愚尝究先生之平生先生有大能而賔于乡而沈于邦而孙意于荣辱之海时也有母耆而不为儿子常礼欲如志也悯时艰难欲兴起古之人而与之而使汗青于千祀不能一得其所欲辄拊髀击节放声而愬之诗歌而襮之人人者于是乎有能名有干名有义行名亦有夸踔之名愚尝黙臆先生之履昌也而今不然也谓之何哉人克天天克人人常天变人变天常固也夫是者付之无可奈何之天乎斯绵防之载者无期也或者大若实而别有所畀乎或者末世之天将反若度而不享善人乎何以行不辱古人爵不逾下士廪不盈三釡年不逮初衰而疾去此何之也虽然名荣身心之客也是故殷者凉者修者折者支离者痀瘘者化万不伦皆位乎大顺之巧也此处其丰孰分其啬此专其姣孰主其防若然者皆大通之有也而独不闻之炎炎之岑岑者天何为也哉虽然死生则大矣虽然自其未始有始者观之无大也天地无有也万种无生也无生无死也且无无也夫谁计生死于先生自其未终有终者观之生化死死化生生而复化死万劫回其际以听机万种亿小尽也天地亿大尽也夫谁计修短于先生昔人以生为负疽为赘疣以死为溃痈为县觧者亦矫也达生之道莫若以天行天行则几矣不知先生视一切荣辱起伏生死夭寿真不足以上心否也昔见先生作所于巽一年于兹知所以顺生乎知所以顺生则知所以顺死矣而区区名荣不论也垂尽之辰执余手而不言对儿女诀而无悲毙于正寝而适然是其虽不能摆脱于形开之年而卒能了悟于形蜕之日也愚在先生弟子列生则有情死当有哀愚葢不能忘情而哀先生也忘情亦难矣于嗟先生
　　哭内子袁氏文
　　维正德十一年歳次丙子夏四月壬子朔越十有六日丁卯乃亡室袁氏庄介二孺人没之第五日也凶服告成某敬以羶芗醴果抱长男鸣梧令乳母抱次男梦麒携二女懋馨懋昭哭于柩前收泪而言曰于乎痛心汝年几何弃我及子女而长逝也吾生之辛苦崩迫穷阨险阻一何至此极也吾年十三遭家事初落抗志经史备尝艰难汝来吾门吾犹未达肃雍贞一得吾父母之懽心吾得毕志禄仕者有汝也年二十三丧父二十四丧母诸弟冲防诸妹未归吾又病惫经年汝惟执丧襄事抚吾弟妹有如母之道服事吾病汤药之劳中馈之贤吾心铭之吾之兄弟宗族与各戚属知而难之吾出而筮仕挈汝入京值时扰攘留滞淮北外无亲故之援内无妯娌之谈二女在怀终日呱呱然吾窜身军中出万死于一生得事事吴下始复挈汝而南汝之孤苦劳碌吾言之滋吾悲也及竣事北去窃图安享禄位以希朝廷恩宠以畣吾父母之恩以慰汝追随之苦酬汝相我之能不意疮疡首祸肺气交侵吾不敢尸素得告而归讵今三年方图逺离以了心事于乎天乎遽夺汝而先也防契既逝吾今何心于世事耶垂絶之辰且谆谆告我曰子防身遭天数奈何不能视其成立矣而食而衣乳汝实惟君语毕眼汪汪不复出涕欷歔作声于乎痛哉临诀之言吾终身在耳不肯忘也吾梦麒生世二月无有知识他日解识人事知汝母顔面如何鸣梧已了了人事晨昏呼母啼号叫苦吾中肠如利兵之刺切也于乎汝生而凝静端重人之敬羡出自其素心童仆之不肖者惮之是汝之庄也然口不出恶声居不觌人虽同室兄弟相见如严賔然其于供奉钱帛澹如也是汝之介也吾命迍塞末防朝廷恩封荣汝之生而今无及矣摭汝之行而私諡汝曰庄介尽汝之大乎不乎吾言不朽亦可以慰汝之短乎于乎修短数也虽然庄周达生者也亦曰死生大矣圣人无情情之所钟正在我辈汝其知乎于乎哀哉尚飨
　　祭吾惟可文
