<!-- { "loadSidebar": true } -->
夫人樊氏，号南阳郡夫人，以德相配，亦既偕老，後於公开元十年五月十五日而亡，春秋八十八。嗣子朝议大夫、蔚州刺史、兼横野军使元□，将负土成坟，而早世就木。孝妇樊氏，承先夫之志，集大事於家，以开元廿七年岁次己卯二月癸亥十日壬申，合葬於河南县北邙原河内村东北五里。礼义备□，志之不朽，存乎刻石。铭曰：
如公之贤，神降而生，代实须才，出牧入卿。帝命锡爵，镇我东偏，名遂身老，没乎穷泉。舅也姑也，同穴为期，茕茕孝妇，哀以送之。
（录自《隋唐五代墓志汇编》洛阳卷第十册）
开元一六七
【盖】
大唐故亡宫九品墓志
【志文】
九品亡宫志文亡宫者，不知其谁子也。以良家入选，充奉後庭；以忠顺贤明，勤於法度，是用锡以班秩，酬乎厥劳。以开元廿七年四月遘疾奄逝，享年。即以其月廿九日归葬於亡宫之茔，礼也。乃刊□石，遂述铭云：
生为匣玉，殁为野土，一辞九重，千秋万古。
（录自《隋唐五代墓志汇编》陕西卷第三册）
开元一六八
【盖】
大唐故王夫人墓志铭
【志文】
室人太原王氏墓志铭并序宁远将军守右司御率上柱国张令晖文吏部常选唐万顷书吾室人字仁淑，王子宾天之後，得姓於太原，门庆家声，昭彰谱录。祖训府君，衣冠之秀也；父德府君，礼乐之英也。室入韶姿婉顺，靖态繁华，昔在童颜，天纵歌舞，巴渝郑卫之曲，□蔡秦齐之声。皆能练其节奏，赏其音律。年符二八，名入宫闱。彩袖香裾，频升桂殿；清歌妙舞，常踏花筵。及夫思命许归，礼嫔吾室。刚柔殆洽，琴瑟方调。谓偕老之齐欢，何独沦於长夜。开元廿七年六月廿六日遘疾，终於京兆府万年县道政里别业，春秋廿有六。呜呼哀哉！泣望琼田，唯念延龄之草；悲瞻玉塞，空想返魂之香。天乎天乎！与善何旷。即以其年七月十一日迁殡於咸阳县西北平原，礼也。吾以伉俪情重，具物送终，死而有灵，知吾志矣。其词曰：
咸京之隈，佳人夜台，山河曹国，松柏新栽。昔年歌舞人所羡，今时埋没人所哀。吾唯哭送兮悲迥。
（录自《隋唐五代墓志汇编》陕西卷第三册）
开元一六九
【盖】
失。
【志文】
（上泐）州□□县令博陵崔府君夫人李氏墓志铭并序前曹州冤句县尉郑稷文（上泐）祖锡羡，尧士师也。殷室缵□，周柱史也。□□□□世不□□皇光禄卿太子洗马□州题舆曰（下泐）夫人之懿。曾烈祖，皇考□□，夫人之丞令（下泐）趾叶仁，鹊巢成德。自结简初载，配我府君（下泐）不忒，风火而闲，□有曲意。初府君之即世、□，夫人之（下泐）九□□嗷在穴，＊鸠七子，蠢□居桑。其幼者始（下泐）者未就朱弁。或子男前氏之出，或息女亡夫之爱。（下泐）世□素履，茹荼在苦，食旧无余。夫人□绵艰（下泐）濡，诱以善道，教之义方，卒成令名，克保弓冶。君子□□。非□□不能训子，悲颜子不能承亲，三义并闻於□齐，□於□□□见之矣。呜呼！景福未介，眉寿不臻，而仲婿莅官，□如乐只，奄其怛化，亦孔之哀。甲子七十三，闻元龙集单阙四月辛未，考终官舍，实洪洞。夫人女仪坦明，妇训焯序，中闱□□，外姻取式。昊天不＊，歼我姆师。悲夫！乐乐棘人，既□且慕，子子□，自西徂东。瞻牛不起，灼龟未食。
於其年八月甲申，权窆於平洛乡之原，礼也。嗣子延昌、仲义邕、叔延□、季延儿，及郑氏、高氏女等，匍匐□，车哀□甫，□□忘□□□志泉壤。铭曰：
懿哉明德，缵戎烈系。不佣姆师，无禄即世。□□返兮防墓□启，□□临兮悬窆有礼。叔服象贤，敬□闻後。昭铭颂石□贞□不朽。
开元廿七年岁次己卯八月辛酉朔十二日（录自《隋唐五代墓志汇编》洛阳卷第十册）
№开元１７０
【盖】
大唐故空寂师墓志铭
【志文】
唐故空寂师墓志师俗姓庞，名六儿，法号空寂，右千牛将军同本之第六女也。生长贵门，栖□禅寂。年十五，自割发帔法服，将军不能遏。年五十二，以开元六年六月终於家。以开元廿七年八月廿四日葬於奉天县秦川下原，先君之茔侧也。
（录自《隋唐五代墓志汇编》陕西卷第三册）
开元一七一
【盖】
大唐故张府君墓志铭
【志文】
大唐故京兆张君墓志铭并序君讳巽，字元晖，京兆人也。锡叶命氏，盖存乎简册矣。曾祖英，祖景，其德也，并敦思文敏；其教也，以忠和只庸。晦迹善神，高尚不仕。父取，初唐元岁，立功□仆寺厩牧署典乘，次属春宫龙飞，转太仆寺典牧署丞。秩满，京总监东面监丞，又改任长乐监。君即长乐监之第二子也。君聪哲神爽，崇高卓立，薄己厚人，轻财重义。栖情坟典，养志丘园。因妻夭亡，发心祈道。常愿人知米室，习坐禅门。有志未偶，吾道遂丧。以开元廿一年二月八日终於光宅里之私第，权葬於龙首原。以开元廿七年八月廿四□迁於父茔长乐原之礼也。天长地久，恐陵谷迁移，永纪长图，式题贞石。铭曰：
展矣若士，禅居体冲，名藏於止，道积厥躬。（其一）
长乐之阜，京兆之阡，松风□咽，陇月孤悬。（其二）
（录自《隋唐五代墓志汇编》陕西卷第三册）
开元一七二
【盖】
失。
【志文】
（上泐）卫中郎郭府君墓志铭并序殿中侍御史吕指南撰开元廿七年七月十五日，中郎将郭君□於京兆万年县安兴里，其年十月一日，葬於河南府河南县东北原，礼也。君讳温，字温，其先太原人也。昔王季有子，居号为叔，臧我之德，类此文王。枝分流散，号或为郭，盖其苗裔乎。细侯长人於美稷，林宗返□於介休，後徙冀州，是为鼎姓。五代祖仲骞，隋骠骑大将军、恒安王；曾祖政，皇朝晋州司户参军；祖愿，国子明经；父静，上柱国；或作翰隋室，异姓为主；或含光圣朝，安卑履顺。君□□□府君第三子。幼而贞确，长弥纯厚，博习以通经，师训而从政，总章句而直学，持文墨以典御。参名列寺，庆攀龙之□；竭诚内直，荣左虎之游。庞统稍展於治中，潘岳仍司於□□。□居则化，何往不谐。美声震越於夷等，清风激扬於人吏。至若孝於父母，友於兄弟，五族□门，下和上穆，爱则家无常子，出则拥符易衣。故得神感至仁，祉集殊贶。
井不改，苦乃为甘；芝实无□，然而秀。且孝乃行之本，义乃德之和。二者既备，兼之以政事□学，又同加焉。而位不充量，年无登寿。悲夫！□□岐山，门崇虢土，派分河冀，才优文武。苴茅剪桐，离经合古，竭□垣翰，崇庸獯虏。＊祉後昆，克广前烈，不昧不暾，既儒既哲。郎参□署，丞荣九□，骥展当才，虎贲称杰。汜毓推义，韩康不别，族有弟□，□闻娣□。神只感会，祉祥昭，西山日暮，东川水阅。逝者不留，□兮巳绝，楸□夜掩，扬风昼咽。勒词幽泉，千年永诀。
（上泐）国子监直讲、左司御率府长史、承龙飞优授卫尉寺丞、太子内直郎、（下泐）丹州别驾，开元十年□五品，迁饶州长史，迁左武卫郎将，迁左武卫中郎将（下泐）。
（录自《隋唐五代墓志汇编》洛阳卷第十册）
开元一七三
【盖】
失。
【志文】
故范阳张君墓志铭并序唐开元十有九年春王正月月三日，范阳张君卒。呜哀哉！君讳谣，字摇，晋司空茂先之後。继朱紫叶，传忠孝印，或开国镇军，或题舆宰邑，贤贤自若，非仆一二谈。故冀州刺史据即君之大门也。今昔府录事淳即君之严父也。积贵傅业，唯仁是视，不然岂生而聪，学而敏，贮而，用而达。既有此数惠，谅符五百年；何不保常春，才生十四载。噫苗而不秀，命也何如。未□佳城之所，权堙别业之右。道将废也，实谓然乎？虽地下修文，给岱宗之吏道；而闱中问礼，辍张氏之庭实。乌！玉之析，兰之摧，张君溘止於泉台，雁序有五，数之而阙一，龙交有三，赎之而愿百。既倾殁矣，无逮及哉！即以其开元廿七年十月十一日，改殡於滏阳县西南卅里之祖茔，礼也。母弟谊、咏等，仁累丹心，血落青眼，自人债花萼，而日盈怊惋。原已阻，乌兆难任，既有□於冥室，方请文於翰林。
词曰：
辟强十五为侍中，唯君爽丽与彼同。何亚彼年而□终，使吾圣代无不雄。
（录自《隋唐五代墓志汇编》北京卷第一册）
开元一七四
【盖】
失。
【志文】
唐故颍州颍上县尉吴郡朱府君墓志铭并序武丘岐以孤耸，长江淼而无际。地方千里，作为吴邦，豪族英茂，我朱氏为首。公讳归浦，即此邦之人。隋中郎将懿之曾孙，合州别驾庆之孙，宋州柘城县令济之子；因官家於洛城，逮及五世矣。公天假聪敏，神贷正直，经籍一阅，辙诵於□。年廿，以翊卫从调，授颍上县尉。宽以纠猛，猛以济宽，政声洋洋，人哥之如子产矣。三载考绩，复为东周人。二竖成灾，魂归北邙路。以开元八年十一月廿一日卒於延福里私第。呜呼！皇天歼我吉土，谓之何哉。春秋有三。孀妻号天，令子叩地，总帷撤兮，孝思不□，白日远兮，义心逾在。崇阶老之愿，契终天之期。逮今茕居十九载矣。君子谓刘氏之女，能守节矣。嗟乎！岁寒之後，松柏犹凋；秋风凄其，华岂驻。以开元廿七岁六月七日，终於道德里私第，年五十七。即以其亨年十月廿六日，合葬於河南县平乐乡先茔，礼也。有子，哀以在疚，礼以卜葬，爰访词客，人旌铭云。铭曰：
□短有命，宅□从吉，瞻彼佳城，千秋郁郁。
（录自《隋唐五代墓志汇编》洛阳卷第十册）
开元一七五
【盖】
大唐故裴君墓志之铭
【志文】
大唐故贝州宗城县丞裴君墓志铭并序君讳宥，河东闻喜人也。其先秦景公之母弟，自秦归晋，封於同川，因而得姓。昔者伯益佐禹，奏庶鲜食，穆公梦帝，翦诸鹑首，置德方远，自他有耀。则皇朝兵部、吏部二郎中、太子家令、兼太仆少卿告之曾孙，殿中少监、亳州刺史、高平县开国男贞之孙，扬府法曹参军、袭高平男瞻之子。承代济之庆，禀纯和之精，风鉴清远，局度夷旷，静服儒素，动修名检，孝友淳深，仁义是蹈，霜明月净，凛然孤洁，玉振金声，泠其远韵。年未弱冠，明经高第。选授并州清原县尉，又怀州河内县尉。开元廿四年，调贝州宗城县丞。官未充量，其材莫展。
