<!-- { "loadSidebar": true } -->
　　商丘宋荦牧仲曰儿着字锦含行四余妻叶安人出爲邑诸生勤学工书法试輙髙等以病痞夭忆儿数嵗时与诸兄以小过触余怒将杖之先母赵宜人爲之言儿怂慂诸兄长跪请杖曰杖则心安否是不受敎也其幼而明理如此后余以刑部员外郎关贑州欲革船税每年可省商人数千金吏胥多旁挠儿从傍曰吏不过八人商则千万人与其八人悦何若千万人悦耶余是其语毅然行之凡四方名流过贑輙令儿师事之尝爲儿铭一砚曰女方其外而去其棱角因其自然而不琢其璞斯文章所由作知儿之奉敎于棐几至矣归途泛大江和余诗云骀荡轻风日欲斜云烟缥缈接平沙舟人指防江天外朶朶芙蓉是九华今刻之双江唱和集中王阮亭先生极称之儿学诗才数月所存祗此耳平时寡言笑神气渊涵不露余期之者甚至而竟夭于痞是可痛也儿生于顺治十七年三月十九日卒于康熈十九年八月十一日年二十一娶候补中书舍人李公芳广女以是年九月十五日葬于先文康墓西南第三儿陆冢傍抆泪志其遗事命次儿至书石纳诸圹中写余悲焉
　　着葬后八十一日余侄起梦着语之曰兄以着爲眞死耶着不死矣明日而遗腹子生名韦金小字百常盖阮亭先生命之余所爲圹志中未之及也其后十二年韦金又丧母所遭不造乃至于斯孤童树立在乎自奋念韦金今年已十五将进成人之列余惧其尚有童心也乃属尹子山书书此册付之俾时时省览用自刻励云
　　亡妾薛氏墓志
　　康熈二十年正月二十九日辰时商丘宋荦牧仲之妾薛氏殁于京邸殁后五十一日命侄墉载其柩南归以某月日葬于先文康府君
　　赐兆之西少南荦志其墓曰氏之父虹驾母髙氏本大名人流寓扬州其生也爲顺治十年十一月二十三日幼而沉静常随父母过邻园独向林中摘橘橘树忽起龙雷电交作父母以爲死矣氏故无恙自是心异之康熙五年余佐郡黄州内子叶安人不及从劝余置妾遂纳焉时年十四濒行其母泣语曰人家主母遇妾媵率寡恩吾今送汝心摇摇爲汝愳也氏曰是无难主母母也妾犹女第恐女事母不得当耳未闻母无故罪女者复语其父曰爲人妾而父母数相往来非礼也愿父母勿复然至则欿然自下凡事一秉于礼加意女工酒食无纷华之好叶安人见而喜先母赵宜人尤笃爱常亲爲沐发望见余一手握其发一手招余至告之曰此贤女也吾老人所仅见汝其善遇之赵宜人卽世哭几死叶安人偶病昼夜侍左右至废寝食复以余善病长斋绣佛每晨起吁天祝无恙者十余年余近嵗始知也余性好爲诗恒拥被吟哦偶灯下成一诗索笔砚不得氏从容曰笔砚固在恐公苦吟致疾妾匿之笥中矣其用心多此类随余宦游久一以廉洁寛大爲劝余近有莼鲈之兴则从傍怂慂之尤闺帏所难云曩生一子而夭辛酉正月二十二日生一子前夕见双灯冉冉自天下大司成王阮亭先生命名曰筠小字炬不谓氏于产后病疹七日而亡盖得年仅二十有九悲夫死之日余以刑部员外郎奉
　　命舁请
　　仁孝
　　孝昭两后梓宫悤悤就道棺衾不遑亲经理回顾七日婴儿呱呱在侧此余所以涕泗沾襟而不能自己也呜呼余三年中一哭儿陆再哭长女儿着今乂哭氏而爲之志其伤心爲何如哉其伤心爲何如哉
　　青门山人墓志铭
　　靑门山人旣殁之明年厥孤士豫士京衰绖涕洟持状来乞铭曰先君葬有日矣抑此先君之命也忆余始识山人于黄州嗣开府江右山人数过从比莅吴则延致院署簿书之隟相与商防今古意见多合觞咏往复殆将一纪今已矣微二子之请忍无一言志其幽竁以慰亡友于地下乎按状山人系出宋大儒康节先生后康节六世孙依妇家来毘陵始爲常州人居武进县之章湟里十一传有讳铣者山人祖也考讳文灿尝以家赀赡其鄕里邑中称爲善人山人幼颖敏读书目数行下借借有神童之誉甫十嵗卽籍学宫每试屈其曹耦谓靑紫可戾契致及省试輙不售山人于是发愤谢去举子业益潜心六经三史及唐宋诸大家之文钻穴寝馈梳爬剔抉久之融释贯串大放厥辞理足气溢醇而肆简洁而浑雄盖山人根柢槃深而又甚疾夫世之爲古文者摽敓丐贷影响依附故其于文洮汰鍜链粹然成一家之言今所刋行青门集若干巻是也往余序山人之集谓
　　国朝布衣之以文鸣者落落不少概见即有一二传者惟山人寔防萃而出然山人起孤生不借家世党援刻苦踔厉与之后先揖让于坛坫之上而诗又特工又能及身亲见其诗若文流布远近爲当世所指名以不没于身后较之侯魏力倍难而遇过之噫可谓盛矣世竞惜山人阨于一第防憏不得志以老若此者讵不谓之厚幸欤山人内行淳备居亲丧力行古礼又尝独力创始祖康节先生祠所费不赀皆取诸子钱家蒇事族子某有失身爲豪家奴者山人捐金防之归与人交煦然以和中坦坦无城府意所不可即髯张面赤絶无淟涊阿附之习尝往来京师有显贵物色之者山人自矜重不先不往盖其制行之卓卓者如此家故不贫有田一区在蓉湖之濵嵗有秔稻蔬蔌之奉居则有山池竹木禽鱼之翫其出而游也特欲纵览名山大川与一时伟人巨子抵掌树颏广拓其见闻以销其胸中结轖抑塞之气故宇内名胜之地足迹几徧所交悉当代第一流晩而倦游诗文益恣肆瓌玮令人眙震掉余方以此卜其松乔之夀而山人遽不幸死矣岂不惜哉山人姓邵氏讳长蘅一曰衡子湘字也享年六十有八殁于康熈甲申年十一月二十二日配钱氏前卒侧室髙氏刘氏子男子二长士豫郡庠生髙出次士京太学生刘出子女子二适管澄毛鋭孙男女若干人墓在某鄕某里之原窆以某月某日山人故尝补博士弟子员已而入太学试于吏部当得佐贰官絓名选人然非其所好称靑门山人从素志也噫世之称山人者众矣率弸其外而枵其中若靑门者实乃不愧今新城王阮亭先生雅知山人称其文爲荆川后一人长洲汪钝翁先生以爲山人人品似陆鲁望文章似柳子厚知言哉呜呼是可铭已铭曰旣畀矣孰阂之以弗昌于时有蔚不磨君则多
　　资政大夫刑部尚书阮亭王公曁配张宜人墓志铭
　　新城大司寇王公以疾薨于家余旣爲位以哭越三月孤子启涑等以公与宜人合葬有日谓稔知公者莫余若乃奉其行述来请铭余与公生同庚仕同时谬以文章气谊定交京师嗣是宦迹各天每嵗邮筒往复商防诗文都不及世俗事相好无间者数十年昔钟子期死伯牙不复鼓琴伤知音者希也余与公倡和久切劘攻错辱附赏音闻公凶问怆然有弃琴之感矧年廹桑榆旧游星散忍无一言报公九原而违诸孤之请耶按状公讳士祯字子真一字贻上号阮亭先世自诸城徙家新城爲济南望族代有隐德自颍川公以下三世皆以太师公象干贵累赠少师兼太子太师兵部尚书太师公母弟方伯公讳象晋以公贵赠资政大夫经筵讲官刑部尚书季子明经公讳与敕以公贵累赠如其官生子四公其季也公生有异禀初入家塾善属对能五七言诗不由师授出语往往惊其长老年十一应童子试县府道皆第一十八嵗中顺治辛卯郷试闱中定元三日旋改第六品格实驾元之上祖方伯公年九十一犹及见以家藏邢太仆书白鹦鹉赋赐之乙未中防试公欲专攻诗古文词不与殿试明年省伯兄西樵公于东莱学舍晨夕倡和有作成囊戊戍殿试二甲谒选得扬州推官扬当孔道四方舟车毕集人苦应接不暇公以游刃行之与诸名士文防无虚日尝因公事往来白门吴下诗日益工始自号渔洋山人渔洋太湖中山也庚子秋充鄕试同考官名士多出其门谳海寇诸重案全活无辜甚众又设法募诸大僚及众商代输钦赃二万扬属积逋一清癸卯冬充武闱同考官甲辰防元其首卷也官扬五年内擢礼部主客司主事与同朝诸名公爲诗防羣推执牛耳主坛坫时余自黄州通判入觐始与公定交如平生欢已迁仪制司员外郎旋清江关司船厰屏除陋规任满迁户部福建司郎中壬子秋典四川乡试归途丁母艰服除补户部四川司郎中时上留意古学特召公懋勤殿试诗称旨次日传
　　谕王某诗文兼优着以翰林官用遂改侍讲旋转侍读本朝由部曹改词臣自公始实异数也
　　上令入直南书房攽赐饮食文绮无筭寻充明史纂修官已未冬典顺天武闱防试先后三状头皆其门下人艳称之次年迁国子祭酒禁絶餽遗取士多髙才生士以不出大贤门下爲耻首奏请定孔庙祀典依成间仪制又请正从祀诸贤位号及增从祀理学眞儒又请修经史旧板虽部议未允行而有功正学良不愧人师矣甲子冬迁詹事府少詹事兼翰林院侍讲学士旋奉命代南海礼成归次游庐山谒阙里复
　　命后一日卽请假归省俄闻赠公已先十日卒徒跣恸哭作孺子啼盖公生而孝友虽期功之丧亦必欷歔累日辄废寝馈至性不可及也葬毕赴补晋都察院左副都御史寻迁兵部督捕右侍郎充经筵讲官
　　三朝国史副总裁其在督捕三年酌定条例奏请准行意在和平寛厚不轻提一人用杜州县之扰军民德之辛未主试礼闱文风特盛壬申补户部右侍郎兼辖京省钱法甲戌转左前后官户部七年苞苴不入萧然如寒素尤爲人所难丙子春载
　　命代祀西岳西镇江渎戊寅晋都察院左都御史正已率属务持大体仍
　　命直南书房编纂
　　御集会御史郭金城上疏靖裁冗员下九卿议遂有欲裁御史数员者公力持不可曰
　　国初设都察院御史至六十员后减至四十员及停止廵按之差所存仅二十四员每至廵城监礼侍班等差往往乏人余方欲题増数员岂可裁耶如论有异同余必上疏争之同朝韪其言事乃已是冬晋刑部尚书遇秋审朝审平反矜愼民赖以不寃盖自理刑内擢以迄副宪总宪会议多主寛和久有仁人之称而司寇其尤著者也辛巳春请假迁葬准尅期五月不必开缺主眷之隆得未曾有行装无长物载书数车以随好事者爲作圗画还朝未久以申告寃抑一案失出罢官公卽日就道送者塡塞衢巷莫不攀辕泣下归葺夫于亭曰事著述不与闻门外事四方求诗文者接踵至公亦洒然自得有请辄应人人厌其欲而去庚寅冬
　　上谕内阁询顺治年间进士在籍者已无多人念公老成宿望以公事罣误特命复职公闻
　　命涕零扶病北向拜又草疏命子启汸诣
　　阙驰谢
