<!-- { "loadSidebar": true } -->
　　尧、舜、禹、汤、文、武、成、康上古之事，经历数千载，尚难言也，臣不敢陈。愿近述孝文皇帝之时，当世耆老，皆闻见之。贵为天子，富有四海，身衣弋绨，足履革臼与，以韦带剑，莞蒲为席，兵木无刃，衣无文，集上书囊以为殿帷；以道德为丽，以仁义为准。於是天下望风成俗，昭然化之。今陛下以城中为小，图起建章，左凤阙，右神明，号称千门万户；木土衣绮绣，狗马被缋；宫人簪玳瑁，垂珠玑；设戏车，教驰逐，饰文采，艹聚珍怪；撞万石之钟，击雷霆之鼓，作俳优，舞郑女。上为淫侈如此，而欲使民独不奢侈失农，事之难者也。陛下诚能用臣朔之计，推甲乙之帐，燔之於四通之衢，却走马，示不复用，则尧舜之隆，宜可与比治矣。《易》曰：「正其本，万事理；失之毫厘，差以千里。」愿陛下留意察之。（《汉书·东方朔传》）
　　◇对诏
　　凌山越海，穷天乃止。（《文选·海赋》注）
　　◇临终谏天子
　　诗云：「营营青蝇，止於蕃。恺悌君子，无信谗言。谗言罔极，交乱四国。」愿陛下远巧佞，退谗言。（《史记·褚先生补传》）
　　◇与公孙弘借车书
　　盖闻爵禄不相责以礼，同类之游，不以远近为叙。是以东门先生居蓬户空穴之中，而魏公子一朝以百骑尊宠之。吕望未尝与文王同席而坐，一朝让以天下半。大丈夫相知，何必抚尘而游，垂发齐年，偃伏以日数哉。（《初学记》十八、《御览》四百十。）
　　朔当从甘泉，愿借外厩之后乘。木槿夕死朝荣，士亦不长贫也。（《艺文类聚》八十九）
　　◇与友人书
　　不可使尘网名缰拘锁，怡然长笑，脱去十洲三岛，相期拾瑶草，吞日月之光华，共轻举耳。
　　◇非有先生论
　　非有先生仕於吴，进不称往古以广主意，退不能扬君美以显其功，默然无言者三年矣。吴王怪而问之，曰：「寡人获先人之功，寄於众贤之上，夙兴夜寐，未尝敢怠也。今先生率然高举，远集吴地，将以辅治寡人，诚窃嘉之，体不安席，食不甘味，目不视靡曼之色，耳不听钟鼓之音，虚心定，志欲闻流议者，三年於兹矣。今先生进无以辅治，退不扬主誉，窃为先王不取之也。盖怀能而不见，是不忠也；见而不行，主不明也。意者寡人殆不明乎？」非有先生伏而唯唯。吴王曰：「可以谈矣，寡人将竦意而听焉。」先生曰：「於戏！可乎哉？可乎哉？谈何容易！夫谈有悖於目而佛於耳，谬於心而便於身者，或有说於目顺於耳快於心而毁於行者，非有明王圣主，孰能听之矣？」吴王曰：「何为其然也？『中人己上，可以语上也。』先生试言，寡人将览焉。」
　　先生对曰：「昔关龙逢深谏於桀，而王子比干直言於纣，此二臣者，皆极虑尽忠，闵主泽不下流，而万民骚动，故直言其失，切谏其邪者，将以为君之荣，除主之祸也。今则不然，反以为诽谤君之行，无人臣之礼，果纷然伤於身，蒙不辜之名，戮及先人，为天下笑，故曰谈何容易！是以辅弼之臣瓦解，而邪谄之人并进，遂及蜚廉、恶来革等。三人皆诈伪，巧言利口以进其身，阴奉雕琢刻镂之好以纳其心。务快耳目之欲，以苟容为度。遂往不戒，身没被戮，宗庙崩也，国家为虚，杀戮贤臣，亲近谗夫。《诗》不云乎？『谗人罔极，交乱四国，』此之谓也。故卑身贱体，说色微辞，愉愉ゑゑ，终无益於主上之治，即志士仁人不忍为也。将俨然作矜庄之色，深言直谏，上以拂人主之邪，下以损百姓之害，则忤於邪主之心，历於衰世之法。故养寿命之士，莫肯进也，遂居深山间，积土为室，编蓬为户，弹琴其中，以咏先王之风，亦可以乐而忘死矣。是以伯夷、叔齐避周，饿於首阳之下，后世称其仁。如是，邪主之行，固足畏也，故曰谈何容易！
　　於是吴王惧然易容，捐荐去几，危坐而听。先生曰：「接舆避世，箕子被发阳狂，此二子者，皆避浊世以全其身者也。使遇明王圣主，得赐清燕之间，宽和之色，发愤毕诚，图画安危，揆度得失，上以安主体，下以便万民，则五帝三王之道，可几而见也。故伊尹蒙耻辱，负鼎俎，和五味，以干汤，太公钓於渭之阳，以见文王。心合意同，谋无不成，计无不从，诚得其君也。深思远虑，引义以正其身，推恩以广其下，本仁祖谊，褒有德，禄贤能，诛恶乱，总远方，一统类，美风俗，此帝王所由昌也。上不变天性，下不夺人伦，则天地和洽，远方怀之，故号圣王。臣子之职既加矣，於是裂地定封，爵为公侯，传国子孙，名显后世，民到於今称之，以遇汤与文王也。太公、伊尹以如此，龙逢、比干独如彼，岂不哀哉！故曰谈何容易！」
　　於是吴王穆然，俯而深惟，仰而泣下交颐，曰：「嗟乎！余国之不亡也，绵绵连连，殆哉，世之不绝也。」於是正明堂之朝，齐君臣之位，举贤才，布德惠，施仁义，赏有功；躬亲节俭，减后宫之费，捐车马之用；放郑声，远佞人，省庖厨，去侈靡；卑宫馆，坏苑囿，填池堑，以予贫民无产业者；开内藏，振贫穷，存耆老，恤孤独；薄赋敛，省刑辟。行此三年，海内晏然，天下大洽，阴阳和调，万物咸得其宜，国无灾害之变，民无饥寒之色，家给人足，畜积有馀，囹圄空虚；凤凰来集，麒麟在郊，甘露既降，朱草萌芽；远方异俗之人，向风慕义，各奉其职而来朝贺。故治乱之道，存亡之端，若此易见，而君人者莫肯为也，臣愚窃以为过。故《诗》曰：「王国克生，惟周之贞。济济多士，文王以宁。」此之谓也。（《汉书·东方朔传》、《文选》、《艺文类聚》二十四。）
　　◇隐真论
　　处天地之先，不以为长；在万古之下，不以为久。随时应变，与物俱化。（《释藏》陪字号，唐释法琳《辨正论》。）
　　◇答客难
　　客难东方朔曰：「苏秦、张仪，一当万乘之主，而都卿相之位，泽及后世。今子大夫修先王之术，慕圣人之义，讽诵《诗》《书》百家之言，不可胜数，著於竹帛，唇腐齿落，服膺而不释，好学乐道之效，明白甚矣；自以智能，海内无双，则可谓博闻辩智矣。然悉力尽忠以事圣帝，旷日持久，官不过侍郎，位不过执戟，意者尚有遗行邪？同胞之徒，无所容居，其故何也？」
　　东方先生喟然长息，仰而应之曰：「是固非子之所能备也。彼一时也，此一时也，岂可同哉？夫苏秦、张仪之时，周室大坏，诸侯不朝，力政争权，相禽以兵，并为十二国，未有雌雄，得士者强，失士者亡，故谈说行焉。身处尊位，珍宝充内，外有廪仓，泽及后世，子孙长享。今则不然。圣帝流德，天下震慑，诸侯宾服，连四海之外以为带，安於覆盂，动犹运之掌，贤不肖何以异哉？遵天之道，顺地之理，物无不得其所；故绥之则安，动之则苦；尊之则为将，卑之则为虏；抗之则在青云之上，抑之则在深泉之下；用之则为虎，不用则为鼠；虽欲尽节效情，安知前后？夫天地之大，士民之众，竭精谈说，并进辐凑者，不可胜数，悉力募之，困於衣食，或失门户。使苏秦、张仪与仆并生於今之世，曾不得掌故，安敢望常侍郎乎！故曰时异事异。
　　「虽然，安可以不务修身乎哉！《诗》云：『鼓钟於宫，声闻於外。』『鹤鸣於九皋，声闻於天。』苟能修身，何患不荣！太公体行仁义，七十有二延设用於文武，得信厥说，封於齐，七百岁而不绝。此士所以日夜孳孳，敏行而不敢怠也。辟若即《即鸟》，飞且鸣矣。传曰：『天不为人之恶寒而辍其冬，地不为人之恶险而辍其广，君子不为小人之匈匈而易其行。』『天有常度，地有常形，君子有常行，君子道其常，小人计其功。』《诗》云：『礼义之不愆，何恤人之言？』故曰：『水至清则无鱼，人至察则无徒，冕而前旒，所以蔽明；︻纩充耳，所以塞聪。』明有所不见，聪有所不闻，举大德，赦小过，无求备於一人之义也。枉而直之，使自得之；优而柔之，使自求之；揆而度之，使自索之。』盖圣人教化如此，欲自得之；自得之，则敏且广矣。
　　「今世之处士，魁然无徒，廓然独居，上观许由，下察接舆，计同范蠡，忠合子胥，天下和平，与义相扶，寡耦少徒，固其宜也，子何疑於我哉？若夫燕之用乐毅，秦之任李斯，郦食其之下齐，说行如流，曲从如环，所欲必得，功若丘山，海内定，国家安，是遇其时也，子又何怪之邪！语曰『以管窥天，以蠡测海，以莛撞钟』，岂能通其条贯，考其文理，发其音声哉！繇是观之，譬犹《鼠青》之袭狗，孤豚之咋虎，至则靡耳，何功之有？今以下愚而非处士，虽欲勿困，固不得已，此适足以明其不知权变，而终或於大道也。」（《汉书》本传，《文选》、《艺文类聚》二十五。）
　　◇答骠骑难
　　干将莫邪，天下之利剑也，水断鹄雁，陆断马牛。将以补履，曾不如一钱之锥。骐麟绿耳蜚鸿骅骝，天下良马也，将以捕鼠於深宫之中，曾不如跛猫。
　　◇十洲记序
　　臣学仙者耳，非得道之人，以国家盛美，特招延儒墨於文网之内，抑绝俗之道，摈虚诡之迹。臣故韬隐逸而赴玉庭，藏养生而侍朱阙矣，亦由尊上好道，且复欲徜徉威仪也。曾随师主之履行，北至朱陵扶桑之国，溽海冥夜之丘，纯阳之陵，始青之下，月宫之间，内游七丘，中旋十洲，践赤县而遨五岳，行陂泽而息名山。臣自少及今，周流六天，涉历八极於是矣。未若陵虚之子，飞真之官，上下九天，洞视百方。北极钩陈而并华盖，南翔太丹而栖大夏。东之通阳之霞，西薄寒穴之野，日月所不逮，星汉所不与。其上无复物，其下无复底。臣之所识，始愧不足以酬广访矣。

　　◇旱颂
　　维昊天之大旱，失精和之正理。遥望白云之酆淳，氵翁瞳瞳而亡止。阳风吸习而高々，群生闵懑而愁愦。陇亩枯槁而允布，壤石相聚而为害。农夫垂拱而无为，释其锄而下涕。悲坛畔之遭祸，痛皇天之靡济。（《艺文类聚》一百）
　　◇宝瓮铭
　　宝云生於露坛，祥风起於月馆。望三壶如盈尺，视八鸿如萦带。（王子年《拾遗记》）
　　◇诫子
　　明者处世，莫尚於中。（《汉书·东方朔传》赞作「上容」，应劭曰：容身远害也。《御览》作「忠」。）优哉游哉，与道相从。首阳为拙，柳惠（《汉书》作「柱下」，御览作「柳下」。）为工。饱食安步，以仕代农。（汉书作「易农」）依隐玩世，诡时不逢。是故才尽者身危，好名者得华，有群者累生，孤贵者失和。遗馀者不匮，自尽者无多。圣人之道，一龙一蛇，形见神藏，与物变化，随时之宜，无有常家。（《艺文类聚》二十三、《御览》四百五十九。）
