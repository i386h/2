<!-- { "loadSidebar": true } -->
　　宫门外栏住的乃是司徒陈耽，径入宫中，来见天子，谏曰：“刘谏议得何罪而赐诛戮？”帝曰：“毁谤大臣，冒渎朕躬。”耽曰：“天下人民，欲食十常侍之肉，陛下敬如父母，岂有此理？且十常侍身无寸功，皆封列侯；况封谞等结连黄巾，欲为内乱，陛下今不自省，汉社稷立见崩摧矣！” 帝曰：“封谞作乱，其事不明。十常侍中，岂无一二忠臣？”陈耽以头撞阶而谏。帝怒，命牵出，与刘陶皆下狱中。是夜，俱谋杀之。赵忠差人以孙坚为长沙太守，讨区星。不五十日报捷，江夏平复。奏封孙坚为乌程侯；封刘焉益州牧，就讨四川寇贼；封刘虞为幽州牧，领兵渔阳，征张举、张纯。刘焉到川，狂寇皆降。焉开仓赈济百姓，民感其恩。刘虞兴兵讨张举，代州刘恢以书荐玄德见虞。虞大喜，令玄德为都尉，丘毅为先锋，直抵贼巢，与贼大战数日，挫动锐气。张纯专一凶暴，鞭挞士卒，因此帐下数十人商议，一齐心变，刺杀张纯，将头纳献，引众来降。张举见势败，亦自缢死。渔阳尽平。

　　刘虞表来奏刘备大功，朝廷赦免鞭督邮之罪，除下密丞，后迁高堂尉。公孙瓒又表陈玄德前功，封为别部司马，守平原县令。玄德在平原，颇有钱粮军马，重整旧日气象。刘虞平寇有功，官封太尉。中平六年夏四月，灵帝病笃，召大将军何进入宫商议后事。弟何苗，官带执金吾。何进起身屠家，因妹入宫为贵人。光和三年，为上生太子辩，故立为皇后。进为国舅，得权重任。王美人生太子协，何后鸩杀王美人，协得董后恩养。太子辩时年九岁。灵帝偏爱太子协，欲立之。十常侍知天子意，黄门蹇硕乃暗奏曰：“若欲立协，必先诛何进，以绝后患。”帝从之，宣进托以后事。进到宫门，司马潘隐与进曰：“不可入宫。蹇硕欲谋杀汝！”

　　进大惊，急归私宅，招诸大臣，欲尽诛宦官。座上一人挺身出曰：“宦官之势，起自冲、质之时；朝廷滋蔓极广，安能尽诛？倘机不密，必有绝族之祸。请仔细详之。” 进视之，乃典军校尉曹操。进叱之曰：“汝小辈，安知朝廷之大事！”正踌躇间，潘隐至，报帝崩于嘉德殿。时年三十四岁。“目今蹇硕与十常侍商议，秘不发丧，矫诏宣何进入宫，欲绝后患，册立太子协为帝。”说未了，使命至，宣进速入，以定后事。操曰：“今日之计，先宜大正君位，然后图贼。”进曰：“谁敢与吾正君讨贼？”一人挺身便出，曰：“愿借精兵五千，斩关入内，册立新君，尽诛阉竖，扫清朝廷，以安天下，吾之愿也。” 视之，此人身长貌伟，行步有威，英雄盖世，武勇超群。能折节下士，士多归之。四世居三公位，门多故吏。汝南汝阳人也，司徒袁安之孙，袁逢之子。名绍，字本初，现为司隶校尉。

　　何进大喜，遂点御林军五千。绍披挂领入内。何进引何顒、荀攸、郑泰等大臣三十余员，相继而入，就灵帝柩前，扶立太子辩即皇帝位。百官呼噪已毕，袁绍入宫收蹇硕。硕亲领兵，从宫出来御绍。绍提剑直砍蹇硕，硕慌走。绍赶入御园，花阴下转过中常侍郭胜，一刀把蹇硕砍翻，割头而去，硕所领禁军，尽皆降顺。

　　绍与何进曰：“中官结党，可尽诛之！” 张让等知事急，慌入告何后曰：“始初设谋陷害大将军者，皆是赛硕一人，并不干臣等事。今大将军信袁绍之言，尽欲诛臣等，乞娘娘怜悯！”言罢痛哭。何太后曰：“卿等勿忧，我当保之。”传旨宣何进入，太后密谓曰：“我与汝出身寒微，非张让等，焉能享此富贵？今蹇硕不仁，既已伏诛，汝何听他人之言，欲尽诛宦官？枉惹万代之笑。此事切不可行。”何进听太后之言，而出与众官曰“蹇硕设谋害吾，可族灭其家。其余者，勿得妄加残害。” 袁绍曰：“今日若不斩草除根，终久必为丧身之本！”进叱之曰：“吾意已决，汝等多言者斩！”众官皆退。次日，太后命何进参录尚书事，其余皆封官职。董太后宣张让等入宫商议。后曰：“何进之妹，始初我抬举他来。今日他孩儿即了帝位，内外臣僚皆是他心腹人，威权太重，我将如何？” 让奏曰：“娘娘可临朝，垂帘听政。封太子协为王。加国舅董重大官，掌握军权。重用臣等各预军国大事，渐可图何进矣。” 董太后大喜。次日设朝，董太后垂帘听政，封太子协为陈留王，董重骠骑将军，张让等共预朝政。将及月余，董太后夺权柄，朝廷事并听区处。

　　何太后见董太后专政，于宫中设一宴，请董太后赴席。酒至半酣，何太后起身，捧杯再拜，而劝董太后曰：“我等皆妇人也，参预朝政，非其所宜。昔吕后因握重权，宗族三千余口皆被诛戮。今后我等宜深居九重，朝廷大事，任大老元臣自行商议，此国家之幸也。愿垂听焉。”董后大怒曰：“汝鸩死王美人，荒淫妒色。今汝子为君，倚兄何进之势，辄敢乱言！吾敕骠骑断汝兄首，如反掌耳！”何后亦怒曰：“吾以好言劝汝，何出言不逊耶？” 董后曰：“汝家屠沽小辈，有何见识！”两宫互相骂詈。张让等各劝归宫。

　　何后连夜召进入宫，尽告其事。进出，召三公共议。来早设朝，廷臣奏：“孝仁董太后交通州郡，辜较财利，不宜临朝听政，合迁于河间安置，限日下出国门。”一面驱人发起董后，一面点三千禁军围绕骠骑将军董重府宅，追索印绶。董重知事已危急，自刎于后堂。家人举哀，军士方散。张让、段珪见董后一枝已废，遂皆以金珠玩好，结构何进弟何苗并其母舞阳君，令早晚入何太后处，善言遮蔽。因此十常侍又得近幸。

　　六月，何进暗使人鸩杀董后于河间驿庭，举柩回京，葬于文陵。进托病不出。司隶校尉袁绍，入见进曰：“张让、段珪等流言于外，言主公鸩杀董后，欲谋大事。乘此时不诛阉竖，后必为大祸。昔日窦武欲诛内宠，机谋不密，反受其殃。今主公兄弟部曲将吏，皆英俊名士，若尽力命，事在掌握。此天赞之时，不可失也。”进曰：“且容商议。”左右密报张让，让等去告报何苗，又送贿赂太多。苗入内，来奏何后云：“大将军辅佐新君，不行仁慈以安天下，专务杀伐以危社稷。今国无事，又欲害十常侍，此取乱之道也。”后纳其言。少顷，何进入白后，欲诛中涓。何后曰：“中官统领禁省，汉家故事也。先帝新弃天下，尔欲诛杀旧臣，非重宗庙也。”进虽外幕大名，内无决断，不言而出。

　　袁绍迎进而问曰：” 大事若何？”进曰：“太后不允，如之奈何？”绍曰：“可召四方英雄之士，勒兵来京，尽诛阉竖。此时事急，不容太后不从。”进曰：“此计大妙，免得我违太后之意。”差人便召赴京师。主薄陈琳趋步上阶，连叫：“不可！不可！”进曰：“有何不可？”琳曰：“俗说‘自掩其目，去捕燕雀’，是自欺也。微物尚不可欺以得志，况国家大事，其可诈立乎？今将军总皇威，掌兵要，龙骧虎步，高下在心，若欲诛宦官，如鼓洪炉燎毛发耳。但当速发雷霆，行权立断，则天人顺之。却反外檄大臣，临犯京阙，英雄聚会，各怀一心，所谓倒持干戈，授人以柄，功必不成，生大乱矣。”何进笑曰：“此懦夫之见也！”傍边一人鼓掌大笑曰：“此事易如反掌，何必多议论也？”视之，乃曹操也。进曰：“有何高见？”曹操道出甚话来？ 

董卓议立陈留王
　　操曰：“宦官之祸，古今宜有，但世主不当假之权宠近侍，浸润成疾，使至于此。若欲治罪者，当除元恶，但付一狱吏足矣，何必纷纷召外兵乎？欲尽诛之，事必宣露，吾料其必败也。”何进怒曰：“孟德亦怀私意耶？”操退而言曰：“乱天下者必进也。”乃降诏，暗差使命，星夜前去。诏曰：

　　朕闻败纪乱常，不曰无诛；害国伤时，岂能弥久？窃惟常侍张让、段珪等滥叨宠荣，恣生狂逆，不思报本之恩，复造滔天之祸。意喜者，一门荣贵；心怒者，九族诛夷。令诸侯于畿甸之方，挟天子于宫闱之内。上下切齿，咸思殄灭。朕素知卿等心怀忠义，讨戮奸邪，速提雄虎之师，克定萧墙之祸。诏书到日，火速奉行。宜体朕怀，遐迩知悉。钦哉。

　　先发四道诏书，急诏四路军马：第一路，东郡太守桥瑁。第二路，河内太守王匡。第三路，武猛都尉、并州刺史丁原；第四路，身长八尺，腰大十围，肌肥肉重，面阔口方，手绰飞燕，走及奔马，见任前将军、鳌乡侯，领西凉刺史，陇西临洮人也，姓董，名卓，字仲颖。先为破黄巾无功，欲议治罪，卓贿赂十常侍，因此幸免。后以金珠结托朝贵，遂任显官。时手下统西州大军二十万，常有不仁之心。是时得诏大喜，点起军马，陆续便行。卓女婿中郎将牛辅；守住陕西。卓带李傕音角、郭汜音似、张济、樊稠前后调练，提兵望洛阳来。卓女婿中郎谋士李儒上言曰：“今虽奉诏，中间多有暗味。何不差人上通表章，名正言顺，大事可图矣。”卓大喜，令儒作表曰：

　　臣伏惟天下所以有逆不止者，皆由黄门常侍张让等侮慢天常，操擅王命，父子兄弟并据州郡，一书出门，便获千金，京畿诸郡数百万膏腴美田，皆属让等。致使怨气上蒸，妖贼蜂起。臣前奉诏讨于扶罗，将士饥乏，不肯渡河，皆言欲诣京师先诛阉竖，以除民害，从台阁求乞资直。臣随慰抚，以至新安。臣闻扬汤止沸，不如灭火去薪，溃廱虽痛，胜于内食，及溺呼船，悔之无及。昔赵鞅兴晋阳之兵，以逐君侧之恶。臣辄鸣钟鼓入洛阳，请除让等，则社稷幸甚，天下幸甚！

　　何进得表，出示大臣。侍御史郑泰谏曰：“董卓乃豺虎也，若引入京，必食人矣。”进曰：“汝心多之人，不足与谋大事。”尚书卢植亦谏：“植素知董卓为人，面善心狠，常有不仁之念，一惹入禁庭，必生祸乱，于国无益，于民有伤。不如早遣人令回，庶免篡夺之患。”进叱之曰：“汝等皆无志之士，枉食君禄！” 郑泰、卢植皆弃官而去。泰问曰：“此去如何？”植曰：“此公不可辅也，祸在即目矣。”旬攸亦告闲居。朝廷大臣，去其太半。

　　进使人出迎卓于渑音免池。卓按兵不动。张让等知诏各路兵到，十常侍商议。让曰：“此乃何进之谋也。我等若不先下手时，皆灭族矣。”张让等先伏刀斧手五十人于长乐宫嘉德门内。让等告何太后曰：“今大将军矫诏诸路军马并至京师，欲灭臣等宗族，望娘娘垂怜。”皆叩头伏地曰：“臣等归田养老，免死万幸。” 太后曰：“汝等可诣大将军府下谢罪。” 让曰：“若到相府，骨肉皆为齑粉矣。望娘娘赐手诏，宣大将军入宫，解释其事。如其不从，臣等只就娘娘前死无恨矣。”太后乃降手诏，宣进入宫议事。

