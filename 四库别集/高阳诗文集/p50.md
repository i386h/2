<!-- { "loadSidebar": true } -->
　　制曰朕光纂鸿图底宁万寓而东人未靖我先皇帝僴焉有东顾之忧盖重授以挞伐而条次方略以固吾圉也则尔诸臬司是倚自非公忠有局略者乌胜其任尔整饬辽东驻宽奠等处监军道山东按察司佥事胡嘉栋以子大夫高第一参郡辟遂主留铨迨入拜夕垣乃屡烦辰告遂因过戆悞致投闲佥云经纬之兼资旋适?纪纲之重任而尔骏气超成亏之外鸿谟操战守之中运龙首以成谋驱虎牙而制胜训练旌旗动色指挥斧钺为光独运幄筹壮塞上寻常之胆先为俎胜调胸中百万之兵盖以十□之静观合生平之感慨算以沉而透神以练而精念庆典之方新正肤功之可奏是用覃思授尔阶奉政大夫锡之诰命尔不验朝气乎夫尔之锐而撄槯珰触世忌投荒而不惧者气也气定则能任气奋则能往合定与奋而成锐入其深瑕其坚将在此饶矣懋之哉练士而成朝气也予日望之 

　　○江西广信府知府卫道 

　　制曰朕闻江之右多徙业于远而灵山饶水间独矜谨节义称重业焉不识象山鹅湖遗风尚有在者乎朝廷欲表率属城而振廸之微二千石谁其与我共此者尔江西广信府知府卫道以子大夫高第起居秘省佐政版曹历着能声载专剧郡操修峻远器识沉凝契以端方道更严于拔薤载其清净治不扰于烹鲜法穷铢两之奸泽遍桑麻之野阅尔奏绩朕心用嘉兹特授尔阶中宪大夫锡之诰命夫民进穷于吏退穷于豪得无咨嗟叹息乎简羣而凭稷者去之使吏不倚法豪不倚力尔治郡亦既效矣尚竟尔材操将以胆智担当世务朕且汝嘉钦哉 

　　○山西平阳府知府高登龙 

　　制曰河东古股肱重地顷以荐灾失业赋逋民流所赖良二千石表率州邑安小民于田里用副朕与共之思尔山西平阳府知府高登龙忠精敏劭博大端凝由廷抡而佐版曹积岁阅以临剧郡而尔操严一介断析棼丝宣明恩而表百城敦大体而课群吏师帅人歌振鹭宽和野有蜚鸿所司以状来闻特授尔阶中宪大夫锡之诰命夫汉吏有纳客而名章或却属而坐咎然雅志报国不藉豪敓名何如也尔控此上临人非一誉尚为实母为名朕终不任一人之毁誉也行诏尔矣 

　　○直隶保定府同知姚光祚 

　　制曰邵丞秩亚二千石以宣王化佐长吏亲人也京辅重地迭儆洊灾其有赞符副政表率属城使小民安田里而无愁叹朕敢恡崇褒焉尔直隶保定府同知姚光祚抱质学文居今好古荐登上国试教天雍遂端佐大邦以抒筹与□地当旁午人半呼庚清肃而操纪纲精严而佐画诺正学化悲歌之旧直躬当通介之交既以力靖萑苻风行组练而旁搜藏简间握属城所司以状来闻曰循良君子巳特授尔阶奉直大夫锡之诰命悃愊之吏夙谓无华文学之吏或不兼政尔质有其文为毂下端寮之最其一雪此言矣尔尚率尔真竟尔学以调此如砺朕且汝庸 

　　○驻札岫岩抚民兼海盖管粮直隶永平府同知张文达 

　　制曰念我　先皇考以　先皇祖遗白山木叶之忧遂至僴焉东顾发金钱百数万而浮滥尚存耗螙未洗非得廉办之臣孰为朕善酌盈虚保护元元漏卮终何以实民急终何以济也尔驻札岫岩抚民兼海盖管粮直隶永平府同知张文达长才耸壑峻节昂霄擢自贤科历迁重地而尔抚摩兹爱输挽清勤功着仓箱欢腾井灶拮据造军民之命脉绸缪固畿辅之藩篱剔蠹细入秋毫恤隐明含皦日所司来奏佥曰汝嘉兹以覃恩特授尔阶奉政大夫锡之诰命于戏辽之民与虏相习也山川险易其集饷骚动半天下将辽终不可用乎谚曰巧者不过习者之门以尔着绩东隅尚其益励初忱佐我国家大计钦哉 

　　○管理辽东金州海防清军山东济南府同知李居简 

　　制曰国家秩少府亚二千石以佐专城乃幕府侨设特资弹压其雄要视二千石不翅重也矧三韩弗靖六合皆兵非精敏练谙之士曷称其选尔管理辽东金州海防清军山东济南府同知李居简贞心远畧峻宇沉衷早荐乡闱历参边郡尔乃缘经术而通务抒雅抱以匡时操励茹水法严拔薤独运兴除大计深悉利害机宜士无脱伍海不扬波可称精敏练谙矣兹用授尔阶奉政大夫锡之诰命于戏汉人之言?册营平也曰羗独足忧耶百万之需寄于海若斯亦东人之大命用兵不练不精士不核不练乃将乘虚而为渔也卒伺冒而为市也文吏两乘其弊以饬喜怒于中而谁练之谁核之也懋哉力破积习慎我缪绸朕不以格格汝 

　　○辽东广宁驻札管粮山东济南府同知马绍芳 

　　制曰在昔我　皇祖念辽左军兴而广镇当西夷之雄要特选精敏有干略者往倅其地以筦军储一切机宜得与闻焉国有大庆宁忘尔劳勋乎尔辽东广宁驻札管粮山东济南府同知马绍芳乃原任工科都给事中汝松之孙湖广布政使司右参政允登之子粹品鸿才清风亮节迨蜚英于壁水遂振彩于花封既简舆情擢遴岩镇借箸起孤城之孱胆投醪布绝塞之阳春处危岌而能御以安闲当烦銈而克筹以暇整马腾士饱食足备严向者□阑入而能以意调发随创而去觇尔风猷矣朕甚嘉之兹以覃恩特授尔阶奉政大夫锡之诰命夫辽之地危于无兵而非无兵也辽之兵危于无饷而非无饷也金城方略朕不中制尔其悉心大计佐元老壮猷以图灭此小丑朕不以格格汝 
　　制曰三妻并贵司封氏所不掌也朝廷覃浩荡之恩敷天同庆矧边獥劳吏犹朕所加意振作可无破格以旌之尔山东济南府同知马绍芳继妻邢氏静娴则训动应图书和以莅众而成严恭以承尊而能爱前猷力绍宗佑靡昌念芳泽之犹存睠学机之中断特加显命式慰幽贞兹用赠尔为宜人锡鸾綍以为华佩鸿庥而如在 

　　○山东登州府同知管自在州事段展 

　　制曰朕承　先帝遗谟底宁方寓而东夷永靖每期边吏灭此朝食乃若公忠良牧负干局以固吾圉遂以分朕猷念者朕敢忘报尔山东登州府同知管自在州事叚展德度端凝才华敏茂蚤抡乡荐历绾名城以田民两敝之区当战守不常之会而尔才周四应谋尚万全罗边略于胸中玩□情于掌上遂使鹤表风清体关月净予一人甚为嘉之狐鼠魂消于城社旃裘胆落于威名是用覃恩授尔阶奉政大夫锡之诰命于戏白山木叶之间旁扼夷落为陵京重地所赖内拊百姓外挞狡□者微尔恳衷介守不以错干局也尔之抚灾黎处运事着绩先朝茂矣其尚益殚厥心以抚此辽土朕不忘东顾其宁忘尔 

　　○直隶保定府推官夏嘉遇 

　　勅曰郡国设理官以参佐二千石谓以理理之也我　文皇帝命所司慎刑唯曰揆之以理朕数出德号霈宥下土而苛吏熏胥民在鼎矣有能体朕意以理衷法朕其有爱焉尔直隶保定府推官夏嘉遇廉谨而操远局精严而运沉衷一冠廷抡遂分郡宪以三辅凋罢之会当五方杂沓之区赞尔惟良综于下邑即圆方异格或躁静殊材而经阅则事精悉咨则误寡羣吏不逃名于寄治属城绝纳响于托公遂使庭无呼謈之声野有蜚鸿之颂巳兹岁阅特授尔阶文林郎锡之勅命夫理以专軄寄元元命脉而其寄軄且以核吏治无树苛惨于元元古不去乎地广不可狭也民众不可苛也上谷重地而以明允用其博大亦既效矣尚竟尔志以明庶狱遂及庶官朕且显陟尔 
　　勅曰昔谢媛佐其夫商人吏之臧否榷政务之得失种种有条理而其夫遂不以富贵累其心贤可知巳尔直隶保定府推官夏嘉遇妻郁氏静娴则训动应图书夙儆调机以光素业尚垂宿缟式佐官常顷所司告朕曰尔夫仁行法外清畏人知计惟尔主中馈调内言用以成尔夫子廉清尔兹用封尔为孺人夫木有理曰初若以力解也尔尚力以理尔家于成肋尔夫竟成于理 

　　○直隶保定府推官范绍序 

　　勅曰上谷依日月光际为天畿浩穰民嚣而俗易偷地重而法易翫凡以三辅之雄城五方之都会也其佐我良二千石以捐烦去苛而就吾理惟良司法是藉尔直隶保定府推官范绍序学自庭闻品成孤诣蚤抡上第司宪名城处烦嚣以澹宁驭盘错以利器片言既折若矜如见之肺肝百口无词尚权不经于铢两要以法必行于疆近恩无漏于单宗禔身氷玉之中会法科条之外遂使吏解闻风之绶人依随雨之重盖持一衡以表百城悬三尺而平五听可称精敏远局矣兹以覃恩特授尔阶文林郎锡之勑命理为朝廷寄元命而亦时为大吏寄耳目耳目久既大吏反不得自有其明聪夫以法行意者骄也以意行法者恣也惟勿骄以去偷惟勿恣以去翫无亦曰理不干其耳目大吏乃不干其聪明乎懋之哉朕且耳目寄尔矣 

　　○山东东昌府高唐州知州师心 

　　制曰州牧秩亚二千石而临邑长乃其字人犹邑也故膏雨其人而襦袴之口牧宁独夸属城之雄乎有能俾乂可靳褒嘉尔山东东昌府高唐州知州师心以省辟高等载参大郡历典方州以冠盖之冲当凋疲之会兼以岁时不易加之菑盗频仍而尔廉以褆躬精于检下法严拔薤而岂明威泽□怀婴而宁市德遂使綘衣宵遁赤地春生阶少诤辞人歌明牧兹以岁阅授尔阶奉直大夫锡之诰命夫分甘绝少以为□也长吏子视方国而茹其哺乎丰修备菑修□尔既瘽身从事以保流佣矣尚竟尔猷念左□我蒙袂遂以康我王国朕不以格格汝 

　　○山西泽州知州王所用 

　　制曰州牧秩亚二千石而旁领属城径达藩臬则有若阃之长溪晋之高都而高都为大其司牧能宣布德意至以两地奏岁成朕敢忘报尔山西泽州知州王所用材操峻朗标韵清通一对彤庭再麾紫马当吻海泒江之要会更高山深涧之雄藩标华实于鱼盐敦俭勤于种牧而易民同化易地同操所司来闻曰事治民□风□□绝朕甚嘉□戡用授尔阶奉直大夫锡之而命呜呼朝廷课最民功唯视其无过于百姓□或上赏其功而下摘其过则利有愊易嫚也思有畔难循也尔既阅南北而吏民同声曰功矣尚循畔而行无黜嫚以慠其成朕则显陟汝 

　　○四川重庆府合州知州罗万象 

　　制曰西川去京师最远而州牧去里最近其有□宣德意为朕亲民于远则万里犹尺阶也尔四川重庆府合州知州罗万象志介方廉器姿敏茂蚤抡乡荐出典方州而能任质推诚系强扶弱苏累岁之凋残补百年之旷阙使者数辈咸以最闻兹特授尔阶奉直大夫锡之诰命汉重悃幅之吏非谓餙敞垢也修身取誉无钓奇于官耳尔简失有簿求告有皷尚懋尔实修无以绩成而替所为悃幅者朕将选诸所表以次用之钦哉 

　　○贵州贵阳军民府广顺州知州万曰栋 

　　制曰朕闻新沭者必弹冠言励精于新也夜郎万里新民甫定沐浴周泽矣凡我二三长吏尚有弹冠之思乎朕不忘报尔贵州贵阳军民府广顺州知州万曰栋名蜚槐市骥展泥轓两典方州兼筹壮邑而能手开草昧力起伤痍辑归鴈于泽中怀鸣枭于境上遂使渐成殷赈复见威仪役无黔晳之谣作有袴襦之咏兹以岁阅授尔阶奉直大夫锡之诰命诗不云乎爰得我所乐以民土为所也尔唯廉不藉资于地尔唯平不鄙夷其氓远人业倚尔乐土矣尔尚竟尔廉平母敓其所朕则嘉汝 

　　○直隶保定府唐县知县陈于尧 

