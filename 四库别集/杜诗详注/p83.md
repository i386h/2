<!-- { "loadSidebar": true } -->
　　【王嗣奭曰吴之盛徳托之名笔千载犹生身茍无瑕何必与蜉蝣较是非哉末段作自讼语非但痛其寃亦以重其人也　申涵光曰余时沗诤臣丹陛实咫尺相看受狼狈至死难塞责真情实语声泪俱下王摩诘云知尔不能荐羞称献纳臣两公心事如青天白日他人便多防矣】
　　发秦州【原注乾元二年自秦州赴同谷县纪行鹤注九域志秦州西南至成州二百六十五里同谷其附邑也　崔德符曰诗题两纪行发秦州至鳯凰台发同谷县至成都二十四首皆以纪行为先后无复差舛】
　　我衰防懒拙生事不自谋无食问乐【音洛】土无衣思南州【首叙启行大意　北史冯伟不治生事　庄子吾无粮故无食　师氏曰周谷不经残破故云乐土　乐土乐土爰得我所　又无衣无褐何以卒岁　地志同谷蜀北秦南故曰南州楚辞嘉南州之炎徳】汉源十月交天气如凉【一作凉如】秋草木未黄落况闻山水【一作东】幽栗亭名防嘉下有良田畴克肠多薯【音殊一音孺】蓣【音与一音豫】崖蜜亦易【去声】求宻竹复【扶又切】冬笋清池可方舟虽伤【一作云】旅寓逺庶遂平生游【此言同谷之当居　上四记风景之暖应上无衣思南州中四记物产之美应上无食问乐土冬笋承物产清池承风景　公秦州诗惓惓于东柯之胜及寄侄佐诗又叹羡其所居山水然实未尝徃居焉读此章知赴同谷时葢寓于栗亭也　杜臆成县之东河源出秦州南又有南河源出青渠堡南俱入龙峡注于嘉陵江嘉陵水即汉水此诗汉源当在龙峡鲍注以汉源为县名非也　唐书汉源县属成州地志汉有二源东源出武都氐道西源出陇西西县之嶓冡山南入广汉此名汉源葢西汉也　诗十月之交　月令季秋之月草木黄落　九域志栗亭在成州东五十里去秦州一百九十五里杜臆栗亭乃魏时县名志云即汉源别名也　曹植诗良田无晚岁　孟子易其田畴　梁元帝书适口克肠无索弗获　本草薯蓣俗名山药补虚劳五脏注蜀道者尤良陶慧居曰薯蓣处处有之掘取食之以克粮山海经作藷藇音与薯蓣同　图经本草石宻即崖蜜其蜂黒色似防作房于岩崖高峻处或石窟中以长竿刺令蜜出取之多者至三四石味醶色緑入药胜于他宻黄希曰崖蜜成州多产故贡蜡烛李义山诗红璧寂寥崖蜜尽碧帘迢递雾巢空唐人大抵称为崖蜜　谢灵运诗宻竹使径迷　曹植诗清池激长流　西都赋方舟并骛方竝也】　此邦俯要冲实恐人事稠应接非本性登临未销忧谿谷无异石塞田始征收岂复【扶又切】慰老夫【一作大】惘【一作炯】然难乆留【此言秦州之当去　人事稠杂则非风景之幽矣塞田薄收则无物产之饶矣　汉灵帝纪傅夑曰凉州天下要冲国家藩卫　世説王子敬曰山川之美使人应接不暇　张缵启归瞰户牖不异登临　登楼赋聊暇日以销忧　宋玉风赋浸淫谿谷　谿谷皆石则难耕塞田带沙故薄收　李陵诗行人难乆留】日色隐孤戍乌啼满城头中宵驱车去饮马寒塘流磊落星月高苍茫云雾浮大哉乾坤内吾道长悠悠【此叙临发情景　日暮孤征戴星侵雾不胜中途寥落之感矣　杜臆此诗难于作结大哉乾坤内吾道长悠悠亦近亦逺收得恰好与飘荡云天濶同意　胡夏客曰行役着此结语何等气象　此章起段四句次段十二下两段各八句　庾信诗野戍孤烟起　王筠诗栖乌城上喧　古诗驱车策弩马　又饮马长城窟　何逊诗露湿寒塘草　古诗两头纤纤月初生磊磊落落向曙星　庾信诗苍茫云貌愁　家语孔子曰吾道其南矣　汉王褒九懐弥逺路兮悠悠】
　　【王嗣奭曰无食二句此公卜居本意然时无地主衣食从何得之所以东柯同谷终非驻足之所也韩子苍曰子美秦州纪行诸诗笔力变化当与太史公诸赞方驾学者宜常讽诵之朱文公语録杜诗初年甚精细晚年旷逸不可当如自秦州入蜀诸诗分明如画乃其少作也张綖曰二公之论不同大抵此诗变化精细皆兼有之但公时年四十八故云我衰更懒拙未可谓之少作】
　　赤谷【一统志赤谷在巩昌府秦州西南七里中有赤谷川　蔡梦弼曰秦州陇城县有大陇山亦曰陇首其坂九回公前赤谷西崦诗云跻险不自安此诗又云险艰方自兹葢是登大陇厯九回坂也】
　　天寒霜雪繁游子有所之岂但岁月暮重【平声】来未有【一云亦未】期【首叚述景叙情语甚凄惋　庄子天寒既至霜雪既降　李陵诗游子暮何之　史记优孟谓孙叔敖曰若无逺有所之　古诗岁月忽巳晚　苏武诗相见未有期】晨发赤谷亭险艰【一作难】方自兹乱石无改辙我车已载脂山湥苦多风落日童稚饥悄然邨墟迥烟火何由追【此记赤谷险峻及中道饥寒之状　任昉诗晨发富春渚　顔延之诗首路局险艰　任昉诗湍险方自兹　诸葛武侯黄陵庙记乱石排空　曹植诗中涂絶无轨改辙登高冈　诗我车既攻又载脂载牵还车言迈　史记山湥而兽徃之　魏文帝苦战行谿谷多风　雷次宗书童稚之年　庾信赋揺落小邨墟　王粲诗四望无烟火】贫病转零落【一云飘零】故乡不可思常恐死道路永为高人嗤【末伤穷途生死语尤悲惨杜臆故乡犹乱永无归期不可思三字甚悲　此章首尾各四句中间八句　谢灵运陶征士诔少而贫病灵运诗万事俱零落　古诗绵绵恩故乡　论语予死于道路乎　杜臆高人指厐公　陶潜诗永为世】
　　【笑嗤】
　　【陆时雍曰老杜发秦州诸诗首首可诵凡好高好竒便与物情相逺人到厯练既湥事理物情入手知向高竒者一无所用　梅鼎祚曰首四语凄婉具足其厯叙穷途处过于恸哭结语虽直亦是实情】铁堂峡【方舆胜览铁堂山在天水县东五里峡有石笋青翠长者至丈余小者可以为砺通志硖有铁堂庄四山环抱面有孤冢　邵注在秦州东南七十里】
　　山风吹游子缥缈乗险絶硖形藏堂隍壁色立精【荆作精一作积】铁【首叙铁堂形势　王立之曰山台如堂隍硖藏于中间石之色黒如积铁然　海赋神仙缥缈飡玉清　缥缈衣裳飞扬貌　朱注説文山陗夹水曰峡韵书不与硖通然周立硖州以居三峡之口因名则二字殆可通也　西京杂记文帝为太子立思贤苑以招宾客苑中有堂隍六所汉书胡广传列坐堂皇上注室无四璧曰皇江总诗石路接堂皇刘孝威诗堂皇更隐映吴越春秋干将作剑采五山之铁精六合之金英韩非子明主推积铁之累而察一市之恩按本句五字皆入声读不顺口作精铁为是】径摩穹苍蟠石与厚地裂修纤无垠【一作限】竹嵌【丘衔切】空【一作孔】太始雪威迟哀壑底徒旅惨不悦【一作徒怀松柏悦】水寒长冰横我马骨正折【此记高下诸景　上四状其峭削幽秀此仰视所见下四状其湥峻隂寒此俯视所见皆所谓乗絶险也　修纤细长貌无垠徧地皆竹也嵌空玲珑貌太始从古积雪也威迟犹言回逺从涧横度故见冰横徒旅马骨即诗我仆痡矣我马瘏矣之意　枣据诗高岩暨穹苍　诗谓地葢厚　江赋豃如地裂　刘桢鲁都竹则填彼山垠张华诗化达无垠　沈佺期诗宛转复嵌空　列子太始者形之始也　文选注韩诗周道威夷薛君曰威夷险也又作威迟潘岳诗峻坂路威迟顔延之诗隐闵徒御悲威迟良马烦　殷仲文诗哀壑叩虚牝　谢灵运诗徒旅苦奔峭　庾信诗中流觉水寒　徐陵诗长冰堑不流哀江南赋冰横似岸陈琳乐府饮马长城窟水寒伤马骨】生涯抵弧矢盗贼殊未灭飘蓬逾三年回首肝肺热【末结忧乱之情　当此流离奔走未有息机故回想行踪而烦热也末句应游子　此诗与上章同格　赵注抵当也抵弧矢谓当用兵之时亦作逢抵之抵　易传弧矢之利以威天下商子飞蓬遇飘风而行于里乗风之势也　蔡琰诗防防对孤影怛咤糜肝肺】
　　【黄生曰诸诗大抵写蜀道之艰难及行役之辛苦看每章结语各有出塲无一相重处　今按入蜀诸章用仄韵居多葢逢险峭之境写愁苦之词自不能为平缓之调也】
　　盐井【鹤注唐食货志唐有盐井六百四十成州巂州井各一】
　　卤中草木白青者官盐烟【一云直者青盐烟】官作既有程煑盐烟在川【首记煑盐之事　汉宣帝纪困于莲勺卤中説文卤盐地也东方谓之斥西方谓之卤　逺注草木白卤气浸渍草木凋枯也　陈琳诗官作自有程　前汉书吴王东煑海为盐】　汲井岁搰搰【古忽切一作搰榾】出车日连连自公斗三百转致斛六千君子慎止足小人苦喧阗我何良叹嗟物理固自【一作亦固】然【此叹公私取利者众也　初则汲井以煎既则车载而出搰搰用力貌连连众多貎自公谓官价转致谓商贩斗钱三百石至六千倍获其息也君子讥自公小人指转致物情争利不足嗟叹亦慨时之语　此章前四句后八句　黄希曰唐志天宝至德间盐每斗十钱乾元元年第五琦为诸州盐铁使初变法刘晏代之法益宻贞元四年江淮斗增二百为钱二百一十后复增六十河中两池盐斗三百七十豪贾射利官收不能半以此例之蜀中盐价从可推矣　庄子子贡见汉隂丈人灌井搰搰然用力甚多而见功寡　诗出车彭彭　又执讯连连　又退食自公　玉篇注十斗为斛　续汉书虞诩为武都太守始到郡石直八千　説苑孔子曰君子慎所从　张协诗达人知止足　何逊诗临觞独叹嗟　抱朴子较物理之善否】
　　【蜀有盐井其水下咸上淡土人取巨竹尽通中节惟下梢留节傍凿小孔用牛皮掩孔口皮连绳索下竹之后牵索转皮则咸水入筒仍掩其孔汲起倾泻不杂淡氷又有火井空穴湥防投草引火则烟气腾郁埋锅其上借以熬盐此事甚竒因附记焉】
　　寒峡【宋书氐胡传安西叅军鲁尚期追杨难当出寒峡　鹤曰秦成之间大抵多峡自秦至成之界垂二百里又七十里至成】
　　行迈日悄悄山谷势多端云门转絶防积阻霾天寒寒硖【郭作峡】不可度我实【一作贫】衣裳单况当仲冬交泝防增波澜【首记峡中势险而气寒　云门乍转却逢絶岸积阻之处又霾天寒此所谓势多端也单衣仲冬冲寒而度峡旅人之困如此曰仲冬交葢在十一月初矣诗行迈靡靡黄注逺行曰迈　又忧心悄悄　赵充国策况山谷之便乎　汉书上知方朔多端　蜀都赋指渠口以为云门鲁曰云门亦秦地名　木华海赋絶岸万丈　谢朓诗九河亘积阻　尔雅风而雨土为霾古乐府海水知天寒　沈约诗岂觉衣裳单　月令仲冬之月冰始壮地始拆　逆流而上曰沂从流而下曰沿何逊诗泝水复防流应玚灵河赋泝防蔽水防柱如林　谢灵运诗倾耳聆波澜】野人寻烟语行子傍【去声】水餐此生免荷【去声】殳【音洙】未敢辞路难【末叹峡行之艰苦　寻烟傍水皆荒山閴寂之象路难犹胜荷殳此自解语实自伤语　此章前八句后四句　鲍照诗当警野人机　又行子夜中饭　诗彼侯人兮何戈与祋注祋殳也又伯也执殳为王前驱周礼殳以积竹入觚长丈二尺建于兵车旅贲以先驱　古乐府有行路难陈继儒曰此与铁堂青阳二篇幽奥古逺多象外异想悲风泣雨入蜀人不堪多读　黄生曰积阻之气至于霾天着此一句寒峡方显末二即生常免租税名不征伐意亦无聊中故作此语耳】法镜寺【法镜寺旧注无考鹤曰意尚在秦州】
