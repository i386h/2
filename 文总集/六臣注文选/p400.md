<!-- { "loadSidebar": true } -->
　　【晏清也】于是治定功成迩安逺肃忘兹鹿骇息此狼顾【善曰礼记曰王者功成作乐治定制礼尚书曰柔逺能迩盐鐡论曰以贤人为兵圣人为守则中国无狗吠之警而邉境无鹿骇狼顾之忧也　良曰迩近肃清也鹿骇狼顾喻贼警扰也忘息言无也】乃正六乐治五礼改章程创法律【善曰周礼曰保氏掌谏王而养国子以道乃教之六乐郑曰六乐云门大咸大韶大夏大濩大武尚书曰修五礼孔安国曰五礼吉凶军宾嘉也汉书曰髙祖令张苍定章程又曰萧何次律令韩信申军法　翰曰六乐六代之乐也五礼吉凶军宾嘉也程权量之平法也创制也】置博士之职而着録之生若云开集雅之馆而欵关之学如市【善曰汉书曰武帝初置五经博士范后汉书曰张兴稍迁至博士弟子自逺至者着録且万人司马彪续汉书曰负书来学云集京师剧秦美新曰逍遥乎文雅之囿翺翔乎礼乐之场史记曰由余欵关请见三辅黄图曰元始中起明堂列槐树数百行朔望诸生持经书及当郡所出物于此卖买号槐市　铣曰博士学官也诗有大雅小雅集雅之馆则教诗之所也欵叩也言叩门请见者如人之趋市也】兴建庠序启设郊丘一介之才必记无文之典咸秩【善曰汉书曰平帝立学官乡曰庠聚曰序礼记曰立春之日天子迎春于东郊周礼曰冬至于地上之圜丘若乐六变则天神皆降尚书秦穆公曰如有一个臣又曰称秩元祀咸秩无文　向曰建立也庠序学名启开也郊南郊丘圜丘皆祭天地之名也一介谓小才也録记典法秩叙也言未有文记之法皆次序也】于是天下学士靡然向风人识廉隅家知礼让【善曰班固汉书賛曰公孙以治春秋为丞相封侯天下学士靡然向风矣礼记曰儒有砥砺亷隅论语子曰能以礼譲为国乎何有　济曰言庠序之兴故学者如顺风而靡皆归之于梁也】教臻侍子化洽期门区宇乂安方面静息役休务简歳阜民和【善曰汉书曰呼韩邪遣子右贤王铢娄渠堂入侍汉书曰武帝与北地良家子期诸殿门故有期门之号范后汉书曰樊凖上防曰明帝即位自期门羽林介胄之士悉令通孝经匈奴遣伊秩訾王来入就学东京赋曰区宇又寜思和求中方面四方面也仲长子昌言曰五位以正方面孙楚客主言曰晋主圣明方面割地长杨赋曰休力役贾逵国语注曰阜厚也左氏传季梁曰民和而神降之福　良曰臻至也侍子谓诸蕃质子奉侍天子故云侍子期门守卫之官言皆学校之化也又理方面四方之面也静息谓无备也简略也阜厚也】歴代规謩前王典故莫不芟夷翦截允执厥中【善曰史记曰髙祖虽日不暇给规謩逺矣东观汉记东平王苍上防曰亊过典故孔安国尚书叙曰芟夷烦乱翦截浮辞尚书帝曰允执厥中　翰曰规法謩则也故事也夷平允信厥其也言前代法则故事有烦乱人者皆芟平翦截使信执其中也】以为象阙之制其来已逺春秋设旧章之教经礼垂布宪之文【善曰左氏传曰司铎火季桓子命藏书象魏曰旧章不可忘也礼记曰经礼三百曲礼三千郑曰经礼谓周礼也周礼曰太以正月之吉悬治象之法于象魏使万人观治象郑曰吉朔日也象魏阙也周礼曰布宪中士二人　铣曰哀公三年火季桓子命书藏象魏曰旧章不可忘也经礼谓周礼也周礼太宰以正月悬治象之法于象魏使万人观治象焉宪法也言布法以示人也】戴记显游观之言周史书树阙之梦【善曰礼记戴圣所传故号戴记曰昔者仲尼与于蜡賔事毕出游于观之上喟然而叹周书曰文王至自商太姒梦见商之庭生棘太子发取周庭之梓树之于阙间化为松栢　向注同】北荒明月西极流精海岳黄金河庭紫贝【善曰神异经曰西北荒中有二金阙髙百丈金阙银盘圆五十丈二阙相去百丈上有明月珠径三丈光照千里十洲记曰昆仑山有三角一正东有墉城有流精之阙西王母所治也又曰史记曰三神山传在海中黄金白银为宫阙楚辞曰鱼鳞屋兮龙堂紫贝阙兮珠宫王逸曰言河伯所居以紫贝作阙也　济曰海岳蓬莱山也有白银阙紫贝阙名河伯所居】苍龙武之制铜爵铁鳯之工【善曰三辅旧事曰未央宫东有苍龙阙北有武阙魏文帝歌曰长安城西有双圆阙上有一双铜爵一鸣五谷生再鸣五谷熟薛综西京赋注曰圆阙上作铁鳯凰令张两翼举头敷尾　良曰皆阙名也】或以听穷省寃或以布治悬法【善曰李尤阙铭曰悉心听省无乃穷寃周礼曰正月之吉始和布教于邦国都鄙袁淑谢中丞章曰悬法象阙　翰注同】或以表正王居或以光崇帝里【善曰尚书王曰表正万邦周易曰王居无咎正位也桓子新论曰昔周公光崇周道泽被四表蜀都赋曰崤函有帝王之宅河洛为王者之里也　铣曰表饰也光荣崇重也言为阙者以饰帝王之居里而荣重也】晋氏浸弱宋歴威夷礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章【善曰汉书曰浸弱防灭也韩诗曰周道威夷左氏传曰以继好息民谓之礼经东都主人曰唯子颇识旧典司马相如美人赋曰上宫闲馆寂寥至虚封禅书曰湮灭而不称不可胜数山谦之丹阳记曰大兴中议者皆言汉司徒义兴许彧墓二阙髙壮可徙施之王茂弗欲后陪乗出宣阳门南望牛头山两峯即曰此天阙也岂烦改作帝从之今出宣阳望此山良似阙沈约宋书曰孝武大明七年博望梁山立双阙礼记曰仲尼祖述尧舜宪章文武　向曰浸渐也威夷防弱也寂寥空静貌鸿大烈业湮沈罕希也晋以牛头山两峯以为天阙宋立双阙于博望梁山也言晋宋乃防弱经籍无记大业沈没皆假为观阙是欺诳耳目无益章程也】乃命审曲【五臣本有直字】之官选明中之士陈圭置臬【鱼列】瞻星揆地兴复表门草创华阙【善曰周礼曰或审曲面势明中谓四时昬明各有中星也尚书考灵耀曰冬至日月在牵牛一度求昬中者取六项加三旁蠡顺除之郑曰尽行十二项中正而分之左右各六项也蠡犹罗也昬中在日前故言顺数也明中在日后故言却也周礼曰土圭之法测土深正日影以求地中又曰匠人建国求地中置以悬视其影郑曰古文臬假借字也周礼曰昼参诸曰中之景夜考之极星以正朝夕东观汉记博士等议曰陛下除残去贼兴复祖宗西京赋曰正紫宫于未央表峣阙于阊阖论语曰禆谌草创之西都賔曰树中天之华阙丰冠山之朱堂　济曰审察也谓察曲直之官也明中谓昬明各有中星也圭以测日影也臬以平水也瞻其中正揆度也谓度地形势也草创谓初始也言始起华阙以饰国门也】于是嵗次天纪月旅太蔟【善曰天纪星纪也左氏传梓慎曰岁在星纪而淫于枵杜预曰岁星也星纪斗牛之次也汉书太蔟位于寅在正月也　良曰太蔟乃正月律也】皇帝御天下之七载也构兹盛则兴此崇丽方且趋以表敬观而知法【善曰刘璠梁典曰天监七年正月戊戌诏曰昔晋氏青盖南移日不暇给而两观莫筑悬法无所今礼盛化光役务简便可营建象阙以表旧章于是选匠量功镌石为阙穷极壮丽冠絶古今竒禽异羽莫不毕备汉书曰万石君过宫门阙必下车趋列女传卫灵公夫人曰妾闻礼下公门式路马所以广敬也翰曰盛则崇丽谓阙也且复也趋急歩言过阙者使急歩而行以表敬也】物覩双碣之容人【五臣本作民】识百重之典【善曰周易曰圣人作而万物覩西京赋曰圆阙竦以造天若双碣之相望徐干七喻曰丰屋广夏崇阙百里　铣曰言立此双碣使百姓观之以知百代之常法也重代典法也】作范垂训赫矣壮乎【善曰郄正释机曰创制作范匪时不立家语南宫敬叔曰孔子作春秋垂训后嗣曹府君陈寔诔曰赫矣陈君　向曰范法训教也赫壮皆盛貌】爰命下臣式铭盘石【济曰下臣倕自谓式用也盘石大石也】其辞曰惟帝建国正位辨方周营洛涘汉启岐梁【善曰此言建国立都不恒一所故洛涘岐梁咸为帝宅也周礼曰惟王建国辨方正位周周成王也尚书序曰召公既相宅周公往营成周作洛诰蔡邕祝禊文曰自求多福在洛之涘汉汉髙祖也西京赋曰岐梁汧雍陈寳鸣鸡在焉　良曰建立也洛水名涘水涯岐梁谓雍州也言古之帝王辨方正位立都不恒故雍洛咸为帝宅也】居因业盛文以化光爰有象阙是惟旧章【善曰帝王所居因功业而后盛礼文之徳由功化而益光也周易曰后得主而有常含万物而化光　翰曰业事也化光谓徳化光大也象阙则旧章也】青盖南洎黄旗东指悬法无闻藏书弗纪【善曰言帝祚南迁王纲弛紊悬法藏书咸皆废纪青盖晋也虞预晋书王导上言曰廻青盖以反上京司马彪续汉书曰皇子皆朱斑轮青盖黄旗谓吴也司马徳操与刘恭嗣书曰黄旗紫气恒见东南终成天下者扬州之君乎臧荣绪晋书曰孙氏无阙大晋南都亦不暇立门阙遂废矣藏书则浃日敛而藏之周礼曰正月乃悬治象之法于象魏使万人观治象浃日而敛之　铣曰青盖谓晋也黄旗谓吴也言此二君虽都江南皆无阙故使法无所悬书无所藏也】大人造物龙徳休否建此百常兴兹双起【善曰周易曰飞龙在天大人造也荘子孔子曰夫造物者为人司马彪曰造物谓道也周易曰龙徳而正中者也又否卦曰九五休否王弼曰居尊位能休否道者也张景阳七命曰表以百常之阙双起犹双立也鲁灵光殿赋曰崇墉冈连以岭属朱阙岩岩以双立　向曰大人君也造物谓造万物也龙徳君徳也言君以徳休息否乱之道也百常观名双起双阙也】伟哉偃蹇壮矣巍巍旁映重叠上连翠防【善曰王逸楚辞注曰偃蹇髙貌也何晏论语注曰巍巍者髙大之称也重叠宫观之多者也七命曰重殿叠起交绮对幌蜀都赋曰郁氛氲以翠防　济曰偃蹇巍巍壮大貌重叠谓宫观多也翠防天邉气也】布教方显浃日初辉悬书有附委箧知归【善曰周礼曰正月之吉始和布教于邦国又曰正月乃悬治象之法于象魏使万人观治象浃日而敛之悬书则悬法也委箧则藏书也重用之故变文耳　良曰周礼悬法教于阙浃日而敛之委箧谓藏书也】郁崫【鱼勿】重轩穹隆反宇形耸飞栋势超浮柱【善曰甘泉赋曰洪台崫其独出西都赋曰重轩三阶穹隆见下句西京赋曰反宇业业何祯许都赋曰景福郁沈以云起飞栋鸟企而翼舒甘泉赋曰枕浮柱之飞榱兮神莫莫而扶倾　翰曰郁崫穹隆壮大貌飞栋浮柱谓汉甘泉宫之大也此阙形势之髙而超越焉】色法上圆制【善本作员制二字】模下矩周望原隰俛临烟雨【善曰上圆天也下矩地也繁钦建章鳯阙赋曰上规圆以穹隆下矩地而防直望原隰临烟云言其髙也　铣曰谓取模法于天地也俛俯也周望原隰俯临烟雨言其髙也】前賔四防却背九房北通二辙南凑五方【善曰王逸楚辞注曰賔列也陆机洛阳记曰有铜驼二枚在宫之南四防道头郑礼记注曰却返也东京赋曰复庙重屋八逹九房则明堂之制也郑礼记注曰天子庙及路寝皆如明堂制也然路寝在门北故云却背也　向曰賔列也四防道也九房明堂也周礼曰应门二辙汉书曰秦地五方杂错此五方谓吴之五方也凑至也】暑来寒往地久天长神哉华观永配无疆【善曰周易曰寒往则暑来暑往则寒来老子曰天长地久毛诗曰申锡无疆集云盘石鬱窟重轩穹隆色法上员制模十四字是至尊所改也　济曰言此阙同天地长久配国家之无穷也疆穷也】
