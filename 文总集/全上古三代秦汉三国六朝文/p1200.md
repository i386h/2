<!-- { "loadSidebar": true } -->
　　昔后汉荒君，信惑邪伪，妄假睡梦，事胡妖鬼，以乱天常，自古九州之中无此也。夸诞大言，不本人情。叔季之世，暗君乱主，莫不眩焉。由是政教不行，礼义大坏，鬼道炽盛，视王者之法蔑如也。自此以来，代经乱祸，天罚亟行，生民死尽，五服之内，鞠为丘墟，千里萧条，不见人迹，皆由于此。朕承天绪，属当穷运之弊，欲除伪定真，复羲农之治。其一切荡除胡神，灭其踪迹，庶无谢于风氏矣。自今以后，敢有事胡神及造形像泥人、铜人者，门诛。虽言胡神，问今胡人，共云无有。皆是前世汉人无赖子弟刘元真、吕伯强之徒，接乞胡之诞言，用老庄之虚假，附而益之，皆非真实。至使王法废而不行，盖大奸之魁也。有非常之人，然后能行非常之事。非朕孰能去此历代之伪物，有司宣告征镇诸军、刺史，诸有佛图形像及胡经，尽皆击破焚烧，沙门无少长悉坑之。（《魏书·释老志》）
　　◇报刁雍诏（太平真君七年）
　　知欲造船运谷，一冬即成，大省民力，既不费牛，又不费田，甚善。非但一运，自可永以为式。今别下统万镇出兵，以供运谷，卿镇可出百兵为船工，岂可专废千人？虽遣船匠，犹须卿指授，未可专任也。诸有益国利民如此者，续复以闻。（《魏书·刁雍传》、《通典》十。）
　　◇诏刁雍（太平真君十年三月）
　　卿深思远虑，忧勤尽思，知城已周讫，边境无不虞之忧，千载有永安之固，朕甚嘉焉。即名此城为刁公城，以旌尔功也。（《魏书·刁雍传》）
　　◇增损律令诏（正平元年六月）
　　夫刑网太密，犯者更众，朕甚愍之。有司其（《刑罚志》有「详」字。）案律令，务求厥中。自馀有不便于民者，依比增损。（《魏书·太武纪》下，又见《刑罚志》）
　　◇诏车伊洛（正平元年）
　　歇年尚幼，能固守城邑，忠节显著，朕甚嘉之。可遣歇诣阙。（《魏书·车伊洛传》。先是伊洛征焉耆，留子歇守城，为沮渠天周所陷，走奔伊洛。世祖嘉之，诏伊洛。）
　　◇诏高车使者慕容坦
　　卿远据沙外，频申诚款，览揖忠志，特所钦嘉。蠕蠕、厌哒与吐谷浑所以交通者，皆路由高昌国，掎角相接。今高昌内附，遣使迎引，蠕蠕既与吐谷浑往来路绝，奸势亦沮，于卿彼蕃，便有所益。行途经由，宜相供俟，不得妄令群小，敢有陵犯，拥塞王人，罪在不赦。（《魏书·高车国传》。诏使者慕容坦赐弥俄突杂采六十匹，世祖诏。又见《通典》一百九十七。）
　　◇敕诸尚书
　　凡军国大计，卿等所不能决，皆先谘浩，然后施行。（《魏书·崔浩传》）
　　◇赐谥景穆太子册（正平元年六月庚午）
　　呜呼！惟尔诞资明睿，岐嶷夙成。正位少阳，克荷基构。宾于四门，百揆时叙，允厘庶绩，风雨不迷。宜享无疆，隆我皇祚，如何不幸，奄焉殂殒，朕用悲恸于厥心！今使使持节兼太尉张黎、兼司徒窦瑾奉策，即柩赐谥曰「景穆」，以显昭令德。魂而有灵，其尚嘉之。（《魏书·太武纪》下附）
　　◇赐王慧龙玺书
　　义隆畏将军如虎，欲相中害。朕自知之，风尘之言，想不足介意也。（《魏书·王慧龙传》，又《北史》三十五。）
　　◇赐崔浩书
　　万度归以五千骑经万馀里，拔焉耆三城，获其珍奇异物及诸委积，不可胜数。自古帝王，虽云即序西戎，有如指注，不能控引也。朕今手把而有之，如何？（《魏书·焉耆国传》。世祖幸阴山北宫，万度归破焉耆露板至，世祖省讫，赐司徒崔浩书。）
　　◇与臧质书
　　吾今所遗斗兵，尽非我国人，城东北是丁零与胡，南是三秦氐、羌。设使丁零死者，正可减常山、赵郡贼；胡死，正减并州贼；氐、羌死，正减关中贼。卿若杀丁零、胡，无不利。（《宋书·臧质传》）
　　◇与宋主书
　　彼前使间谍，讠玄略奸人，窃闻朱修之、申谟，近复得胡崇之，败军之将，国有常刑，乃皆用为方州，虞我之隙，以自慰庆。得我普锺蔡一竖子，何所损益，无异得我举国之民，厚加奉养。禽我卑将卫拔，非其身，各便锁腰苦役以辱之。观此所行，足知彼之大趣，辨校以来，非一朝一夕也。
　　顷关中盖吴反逆，煽动陇右氐、羌，彼复使人就而诱劝之，丈夫遗以弓矢，妇人遗以环钏，是曹正欲谲诳取赂，岂有远相顺从。为大丈夫之法，何不自来取之，而以货讠玄引诱我边民，慕往者复除七年，是赏奸人也。我今来至此土，所得多少，孰与彼前后得我民户邪？彼今若欲保全社稷、存刘氏血食者，当割江以北输之，摄守南度，如此，释江南使彼居之。不然，可善敕方镇、刺史、守宰，严供张之具，来秋当往取扬州，大势已至，终不相纵。顷者往索真珠，略不相与，今所馘截髑髅，可当几许珠也。
　　彼往日北通芮芮，西结赫连、蒙逊、吐谷浑，东连冯弘、高丽，凡此数国，我皆灭之。以此而观，彼岂能独立。芮芮吴提已死，其子菟害真袭其凶迹，以今年二月复死。我今北征，先除有足之寇。彼若不从命，来秋当复往取。以彼无足，故不先致讨。诸方已定，不复相释。
　　我往之日，彼作何方计，为堑城自守，为筑垣以自障也。彼土小雨，水便迫掖，彼能水中射我也。我显然往取扬州，不若彼翳行窃步也。彼来侦谍，我已禽之放还，其人目所尽见，委曲善问之。彼前使裴方明取仇池，既得，疾其勇功，不能容。有臣如此，尚杀之，乌得与我校邪？彼非敌也。彼常愿欲共我一过交战，我亦不痴，复不是苻坚。何时与彼交战，昼则遣骑围绕，夜则离彼百里宿去，彼人民好，降我者驱来，不好者尽刺杀之。近有谷米，我都啖尽，彼军复欲食啖何物，能过十日邪？彼吴人正有斫营伎，我亦知彼情，离彼百里止宿，虽彼军三里安逻，使首尾相次，彼募人以来，裁五十里，天自明去，此募人头何得不输我也。彼谓我攻城日，当掘堑围守，欲出来斫营，我亦不近城围彼，止筑堤引水，灌城取之。彼扬州城南北门有两江水，此二水引用，自可如人意也。
　　知彼公时旧臣，都已杀尽，彼臣若在，年几虽老，犹有智策，今已杀尽，岂不天资我也？取彼亦须我兵刃此有能祝婆罗门，使鬼缚彼送来也。（《宋书·索虏传》。焘虽不克悬瓠，而掳掠甚多，南师屡无功，为焘所轻侮。与太祖书。）
　　◇又与宋主书
　　彼此和好，居民连接，为日已久，而彼无厌，诱我边民，其有往者，复之七年。去春南巡，因省我民，即使驱还。自天地启辟已来，争天下者，非唯我二人而已。今闻彼自来，设能至中山及桑乾川，随意而行，来亦不迎，去亦不送。若厌其区宇者，可来平城居，我往扬州住，且可博其土地。（伧人谓换易为博）。彼年已五十，未尝出户，虽自力而来，如三岁婴儿，复何知我鲜卑常马背中领上生活。更无馀物可以相与，今送猎白鹿马十二匹并毯药等物，彼来马力不足，可乘之。道里来远，或不服水土，药自可疗。（《宋书·索虏传》。此后复求通和，闻太祖有北伐意，又与书。）
　　（《初学记》卷二十七有太武帝《黄金盘铭》，今据《魏书》编入《文成帝卷》中。）

卷二
◎文成帝
　　帝讳睿，景穆太子之长子。正平二年十月即位。改元四：兴安、兴光、太安、和平。在位十四年。谥曰文成皇帝，庙号高宗。
　　◇修复佛法诏
　　夫为帝王者，必祗奉明灵，显彰一道，其能惠著生民，济益群品者，虽在古昔，犹序其风烈。是以《春秋》嘉崇明之礼，祭典载功施之族。况释迦如来功济大千，惠流尘境，等生死者叹其达观，览文义者贵其妙用，明助王政之禁律，益仁智之善性，排斥群邪，开演正觉。故前代已来，莫不崇尚，亦我国家常所尊事也。世祖太武皇帝开广边荒，德泽遐及。沙门道士，善行纯诚，惠始之伦，无远不至，风义相感，往往如林。夫山海之深，怪物多有，奸淫之徒，得容假托，讲寺之中，致有凶党。是以先朝因其瑕衅，戮其有罪。有司失旨，一切禁断。景穆皇帝每为慨然，值军国多事，未遑修复。朕承洪绪，君临万邦，思述先志，以隆斯道。今制诸州郡县，于众居之所，各听建佛图一区，任其财用，不制会限。其好乐道法，欲为沙门，不问长幼，出于良家，性行素笃，无诸嫌秽，乡里所明者，听其出家。率大州五十，小州四十人，其郡遥远台者十人。各当局分，皆足以化恶就善，播杨道教也。（《魏书·释老志》）
　　◇获玉印诏（兴安二年八月）
　　朕以眇身，纂承大业，惧不能宣慈惠和，宁济万宇，夙夜兢兢，若临渊谷。然即位以来，百姓晏安，风雨顺序，边方无事，众瑞兼呈，不可称数。又于苑内获方寸玉印，其文曰「子孙长寿」，群公卿士，咸曰「休哉」！岂朕一人克臻斯应，实由天地祖宗降佑之所致也。思与兆庶，共兹嘉庆，其令民大三日，殊死已下，各降罪一等。（《魏书·文成纪》）
　　◇诏李安世（兴安二年）
　　汝但守此至大，不虑不富贵。（《北史》三十三《李孝伯附传》）
　　◇曲赦京师诏（太安元年三月）
　　今始奉世祖、恭宗神主于太庙，又于西苑遍秩群神。朕以大庆，餐赐百寮，而犯罪之人，独即刑戮，非所以子育群生，矜及众庶。夫圣人之教，自近及远。是以周文刑于寡妻，至于兄弟，以御家邦。化苟从近，恩亦宜然。其曲赦京师死囚已下。（《魏书·文成纪》）
　　◇遣使巡行州郡诏（太安元年六月）
　　夫为治者，因宜以设官，举贤以任职，故上下和平，民无怨谤。若官非其人，奸邪在位，则政教陵迟，至于凋薄。思明黜陟，以隆治道。今遣尚书穆伏真等三十人巡行州郡，观察风俗。入其境，农不垦殖，田亩多荒，则徭役不时，废于力也。耆老饭蔬食，少壮无衣褐，则聚敛烦数，匮于财也。闾里空虚，民多流散，则绥导无方，疏于恩也。盗贼公行，劫夺不息，则威禁不设，失于刑也。众谤并兴，大小嗟怨，善人隐伏，佞邪当途，则为法混淆，昏于政也。诸如此比，黜而戮之。善于政者，褒而赏之。其有阿枉不能自申，听诣使告状，使者检治。若信清能，众所称美，诬告以求，直反其罪。使者受财，断察不平，听诣公车上诉。其不孝父母，不顺尊长，为吏奸暴，及为盗贼，各具以名上。其容隐者，以所匿之罪罪之。（《魏书·文成纪》）
　　◇惩牧守贪秽诏（太安四年五月）
