<!-- { "loadSidebar": true } -->
　　蘓子瞻论周之失计莫甚东迁而以灵王神圣诸侯服享为证此但据子朝之书而弗及详论其世也灵王之世孙出君而莫能讨崔庆弑君而莫能诛陈生伯舆争政而莫能断至假列国大夫以听讼于王庭其纪纲名分几于荡无一存矣谷洛之鬭王欲壅之太子晋之誎可谓切深而王卒弗能用也终其身政事可见者聘后致命于齐而已神圣服享恶乎在哉善乎唐李翺之言也神尧以一旅取天下后世不能以天下取河北夫唐之弗振岂亦东迁之罪也夫太子晋一言晋人遽欲举侵地而返之俾弗蚤死而君天下即成宣之治可骤复衰周之末胡以蔽失东迁哉
　　乡先达范茂眀作东迁辩眀周失计弗系此亹亹数百言其説大备即子瞻复起莫能夺矣独所谓髭王神圣诸侯服享二言苏氏引以证东迁之失者未有说以破之余恐后学于史传弗深考尚为惑故详覈其世以补浚眀之遗夫灵劣諡也春秋诸侯諡灵若陈若晋若楚其君皆不道之甚乃须王神圣服享而获諡为灵何也即二语不足徴而以周之弗振委东迁谬矣余说皆范已得之吾是以弗及
　　麾盖防马辩
　　呉眀卿肥城县重修关侯庙记云侯尝麾盖防马刺顔良万众中语误甚按陈寿三国志于闗侯本传云望见良麾盖防马刺良于万众之中斩其首而还其句读当以麾盖为句属上而策马刺良文属下句麾盖者如韩信与赵战汦水建大将旗鼔之类东魏髙敖曹攻宇文泰建旗盖以临阵魏人尽锐攻之一军皆没盖大将行兵率戴兠鍪被铠甲混卒伍中庻不至为敌饵若建旗盖履前茒一为敌人所识丛而射之萃而攻之无弗立毙矢刃者如刘宋殷孝祖自负诚节尝履行阵中军中谓之死将卒殪流矢张廵欲射尹子竒而不识乃以荻为矢敌得之驰白子竒随而射之丧其左目齐神武再攻宇文有识神武所在者以白泰泰因亟选壮士十人配贺拔胜以攻神武几获之唐李晟锦裘绣帽以夺敌心李懐光销其饵贼即大将行兵可见当时良不建麾葢则万众中何繇别而刺之凡熟史学者此等入眼了然呉第习声诗而未畅今古误则宜也
　　张飞字益徳辩
　　【世说刘孝标注引蜀志张飞字翼徳今志不尔亦传写之讹也】
　　陈寿三国志关荡防表字云长一字长生张车骑飞字益徳而无别字元末市井演义讹益为翼世人童孺习观而正史反髙阁束之遂不复知演义之谬据关侯本传孔眀荅云长书论马超云当与益徳并驱争先又飞传据水断桥云身是张益徳也可来决死司马公通鉴所载并同元好问唐诗鼓吹李商隐诗云益徳寃魂终报主阿童髙义镇横秋其本集亦然自唐人未尝以益为翼也宋洪景卢夷坚壬志第七巻论张益徳庙云蜀车骑将军张益徳庙元在遂宁之涪江又引王景文夷坚别志云云安梦张益徳甚白亦见夷坚七巻此条之下是宋人未尝以益为翼也近王长公关忠义论乃有孔眀翼徳之文此盖录者依傍演义反以益字为误而私易之长公断不知也缘翼义于飞稍轧故举世雷同不知古人字义类有不可解者即如蜀诸臣黄忠汉升徐庻元直字皆不于名讵容亿逆余尝戏谓必欲名与字协曷若以翼徳字闗以云长字张耶谈者为一大噱
　　河伯辩
　　冯夷之为河伯其说逺矣好竒之士读张惑纪载实繁即特立自信君子亦但斥言其妄而未尝不以河伯为水神也乃余读竹书纪年而得其说焉纪年载帝芬十六年洛伯用与河伯冯夷鬭夫洛与河国名也伯爵也用与冯夷人名也谓河伯河神则洛伯洛神耶夫洛伯能与河伯鬭矣胡用之为神寥寥后世而冯夷独称耶观泄十六年殷侯以河伯之师伐易则河伯为诸侯而冯夷非神鬼昭昭矣穆天子传河宗栢夭为穆王乗副车导之极于西土而后返则当时栢夭亦造父贲戎之属扈从穆王者借如后世所谓鱼身人首何以周旋天子之侧哉夫九歌屈氏之寓言而秋水庄生之幻说本未尝谓实有且絶不道冯夷之名而茂先愽物成式酉阳从而为说以实之吾不可以不辩亦幸而得之竹书也
　　西王母辩
　　山海经称西王母豹尾虎齿当与人类殊别考穆天子传云天子賔于西王母觞于瑶池之上西王母为天子謡天子执白圭璧及献锦组百纯组三百西王母再拜受之则西王母服食语言絶与常人无异并无所谓豹尾虎齿之象也山海经偏好语恠所记人物率禽兽其形以骇庸俗独王母幸免深文然犹异之以虎齿益之以豹尾甚矣其无稽也竹书纪虞舜九年西王母来朝献白玉环玦则西王母不始见于周时庄列俱言西王母亦不言其诡形惟司马相如大人赋有豹尾虎齿之说盖据山海经耳乃山海经则何所据哉因读穆天子传漫识此为西华解嘲倘大荒之外果有其人当命三鸟使邀不佞阆风之顶浮大白三百赏余知言也
　　二女辩
　　山海经云洞庭之山帝之二女居之是在九江之间出入必以飘风暴雨按二女之辨厯世纷纷景纯独谓天帝之女似为有见苐云湘川不及四渎尧女既为舜妻安得下降小水而为夫人此又首尾衡决之论夫尧女舜妻不当下降小水乃天帝之女不尤贵乎总之荒唐悠谬无事致详也
　　考二首
　　唐天策十八学士考
　　世传天策府十八学士以唐一代人才尽此然当时隐太子及齐王元吉各延揽相倾秦邸不能兼得也按史武徳初太子建成与秦齐二主势位相轧争致名流以自助太子则詹事李纲窦轨庻子裴矩郑善果友贺徳仁洗马魏徴中舎人王珪舎人徐师模率更令欧阳询典膳监伍璨直典书坊唐临陇西公府祭酒常挺记室叅军事庾抱左领大都督府长史唐宪秦王有友于志宁记室叅军事房龄虞世南顔思鲁谘议叅军事窦纶萧景兵曹杜如晦铠曹褚遂良士曹戴胄阎立徳叅军事薛元敬蔡允恭主簿薛收李道典籖苏干文学姚思防褚亮炖煌公府文学顔师古右元帅府司马萧瑀行军元帅府长史屈突通司马窦诞天策府长史唐俭司马封伦军谘祭酒苏世长兵曹叅军事杜淹仓曹李守素叅军事顔相时齐王有记室叅军事荣九思戸曹武士逸典籖裴宣俨文学袁朗及从弟承宗然则秦邸几有云台之数亦不止十八也内顔思鲁师古相时父子兄弟褚亮遂良父子薛收元超淹如晦叔侄一时同与盛矣
　　唐十八学士像赞考
　　天策十八学士像阎立本写今藏兵科中旧在大内相传永乐中收付兵科每詹翰诸臣供事廷试者必留饮科中索一玩以为故事万厯初周公瑕游燕中得摹本知巻为沈存中家物而跋尾书迹颇不逮因补录之琅琊两王公俱有跋大学士淮南李公介弟子毓刻之石尝以一本遗家君余及见之存中跋谓图中名字官秩与史多不合如姚柬字思防史作姚思廉柬之苏壹陆元朗薛庄史皆以字为名李道盖文逹于志宁许敬宗蔡允恭史皆不字房龄字乔年史以房乔字龄孔頴达字仲达史以为字頴达盖唐书成于后人之手此乃当时纪实者也右皆存中跋语然以余所见图中最可疑者莫如顔相时图载相时字师古按史师古相时兄弟也师古字籕相时字睿师古亦为秦王府文学声实出相时上而天策之选不与相时传新旧唐书皆云武徳中与龄等为秦府学士旧唐书瀛洲事未复言相时有兄师古纪载甚眀当时在选决相时无疑而以师古为字存中博极羣书诸学士官名仝异悉考列跋中此其大矛盾者胡絶口不及尝意摹本非存中之旧后人因笔谈所载按其名字与史异者赝作斯图而不知相时何人以为即师古也苐存中所考史传亦自多互异唐书薛收传以为图像而思收存中以为思收而图像按收四年入馆至七年卒以刘孝孙补之未图象之先孝孙已召入为学士不因思收始以孝孙补也新旧唐书褚亮传俱以赞亮作杜如晦传亦云而存中以为于志宁考志宁传不言此然亮及志宁各有赞其语殊不类自为借如传及存中言则二人必居其一并可疑也存中引苏世长召对武门上讥其名长意短以苏为学士日改名按史世长入唐髙祖责为屯监寻引见武门与语平生因调之曰何名之长而意之短此时世长未尝入秦邸存中盖误以髙祖为太宗唐书孔頴达元字仲达不云字頴达也存中素名淹洽而所取证咸抵牾若是盖全凭记忆不检书考之前辈往往病此眀杨用修亦然余恐后人取信存中将史传漫不复徴是又与齐楚得失无以异辙叅订是非而并存之俟异时学士定焉




　　少室山房集巻九十九
　　钦定四库全书
　　少室山房集巻一百
　　眀　胡应麟　撰
　　策一首
　　问士称文章学问尚矣顾前代以文章称者其途有二以问学称者其途有四其目可悉陈与其人之专门名家者可悉数与三代而下有能总括而荟萃之者与眀养士二百余载理学事功无论亦有文与学名者与亦有能兼此二端者与近世有诋文章学问为枝叶而托之乎空虚性命者以覈于周公仲尼之道然与否与诸士懐才待试有槩于中夙矣即昌言剧论主司固乐闻之毋讳
