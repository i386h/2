<!-- { "loadSidebar": true } -->
　　尧时有巨查浮于西海查上有光若星月常绕四海十二年一周天名贯月查又名挂星查羽仙栖息其上

　　重明集
　　秪支国献重明鸟似鳯而小云能禳妖灾国人毎埽戸以望其集也

　　五老
　　舜时有五老人逰行舜乃作五星祠祭之此夜五大星出

　　珠丘
　　舜葬苍梧之野有鸟如丹雀吐五色气如云名凭霄衔土成坟垒珠成丘垄名曰珠丘

　　玉简量天地
　　禹逰龙门八神探玉简授之长尺二寸可度量天地

　　乗云绕日
　　傅说夣乗云绕日而行岁余帝聘之

　　蜂旗
　　武王伐纣有蜂如丹鸟集王舟因以绘旗其舟曰蜂舟

　　云实
　　成王时外国献鳯雏载以瑶华之车驾以赤象饮以琼浆饴以云实

　　鹊扇
　　昭王时外国献丹雀拾其脱羽以为扇甚竒丽名鹊扇

　　氷荷
　　穆王列璠膏烛覆以氷荷不使光逺荷出氷壑火不能镕

　　氷桃碧藕
　　西王母见穆天子玉帐髙会进万岁氷桃千年碧藕

　　百子莲
　　又进素莲一房百子

　　静瑟
　　员山有林风振地而林不动以为琴瑟故曰静瑟也

　　解麐绂
　　孔子始生征在得麟以绣绂系其角而纵之哀公十四年获麟角有绣绂犹在孔子叹之乃作春秋

　　月镜
　　灵王时外方贡月镜其白如月照人寒若氷雪名曰月镜

　　手畵日月
　　朝房异域人能以丹砂书手作日月状光可照见百歩

　　方瞳老叟
　　老耼居山有老父五人方瞳玊面手握青筠杖共谈五地五方五行之相也

　　金壶龙检
　　浮提国献善画人二出肘间金壶四寸上有五龙之检壶中如漆洒地皆成篆隶佐老子作道德经数万言老子删除之留五千言也

　　寳井
　　范蠡藏铜铁之处也

　　萦尘
　　燕昭王有舞女体甚轻名萦尘

　　指端浮图
　　沐胥国道人尸罗于指端出浮图十层髙三尺人长五六分各执幢葢绕塔而行

　　螺舟
　　宛渠之民乘螺舟而至形似大螺云行海底而不湿

　　子午台
　　燕昭王起云明殿台穷极珍巧子时起工午时成名子午台

　　金银鳬鴈
　　始皇墓中以金银为鳬鴈后或飞出有人得之者

　　云雷室宫
　　成帝造飞行殿其形疾若风雷号云雷殿

　　崆峒灵瓜
　　明帝时炖煌献异瓜云崆峒灵瓜四刼一实焉

　　一土三田
　　安帝时王传穿井得铭曰一土三田军门主簿以亿钱输官得中垒校尉

　　不雨雷
　　光武皇后弟郭况家工冶之声不絶人谓郭氏之室不雨而雷

　　琼厨金穴
　　京师谓郭氏为琼厨金穴

　　经神学海
　　郑康成为经神何休为学海

　　经苑
　　任末好学河洛秘奥皆记于柱壁学者就録谓之任氏经苑

　　书仓
　　曹曾积石为仓以藏书名曹氏藏书仓

　　针神
　　魏文美人妙于针工能暗中裁制号针神

　　机絶针絶丝絶
　　吴王赵夫人能于指间织锦号机絶又能于方尺帛上绣五岳河海之状号针絶又能以神胶续髪织成幔仍一髪析为数缕轻若烟气号丝絶

　　百濯香
　　孙亮为四爱姬造香百浣不歇号百濯香

　　九酝酒
　　张华为九酝酒若饮不醉不呌笑不动则消烂肠脾谓之烂膓酒

　　玉钱
　　晋因墀国献玊钱其文曰天寿永吉

　　侧理纸
　　张华进博物志以于阗青铁砚辽西麟角笔南越侧理纸南人多以青苔为纸其文理纵横因谓之侧理纸耳

　　金苔
　　晋文帝大始中外夷献蔓金苔宫人有幸者以苔赐之光照室中又名夜明苔

　　房老
　　石季伦爱婢名翔风妙别玊声而观金色年三十为新进所排退为房老

　　瑶台十二
　　昆崘山有瑶台十二各广千步皆五色玉

　　芝田蕙圃
　　瑶台第九层有芝田蕙圃皆数百顷尽仙人种植

　　嗅石兽
　　瀛洲有嗅石兽嗅地则知有金玊吹石则开金砂寳璞粲然而可用

　　干将莫耶
　　昆吾山有兽如兎食铁胆肾皆精铁吴武库中兵刃俱尽而识封如故检之得二兎杀之胆肾皆铁因铸以为劔雄者曰干将雌者曰莫耶

　　三壶
　　海中三山其形如壶方丈曰方壶蓬莱曰蓬壶瀛洲曰瀛壶

　　八鸿
　　八方之名鸿大也

　　鼎占休咎
　　禹铸九鼎五者以象阳数四者以象阴法使工师以雌金为阴鼎雄金为阳鼎鼎中水常满以占休咎夏桀之亡鼎水皆沸及周之衰亦感震焉

　　师涓四时乐
　　师涓于卫灵公时四时乐春有离鸿去鴈应苹之歌夏有明晨焦泉朱华流金之调秋有商风白云落叶吹蓬之曲冬有凝河流阴沉云之操

　　消暑招凉珠
　　黒蚌珠能消暑燕昭王得之暑月懐珠体自凉号消暑招凉之珠

　　太乙吹青藜
　　刘向校书天禄阁有老人着衣植青藜杖叩阁见向暗中诵书老人吹杖端熖然因以照坐与向说开辟以前事授以五行洪范之文问其姓氏云我是太乙之精闻天帝卯金之子有博学乃出怀中竹简天文地理之圗书并以授向而去

　　舌耕
　　贾逵口授经传致粟盈仓谓之舌耕甞语人曰人而不学行尸走肉耳

　　望舒草
　　晋武时浮支国献望舒草如荷叶而红月出则舒月没则卷

　　芳尘
　　晋武于太极殿起楼舂杂寳异香屑候风作则吹之故名曰芳尘

　　粘雨
　　又于楼上以酒洒尘名曰粘雨

　　四面风
　　昆仑山有四面风东南西北一时俱作

　　袪尘风
　　又有袪尘风若衣服垢污吹之则洁

　　金雾
　　岱舆山南有平沙千里色如金风起吹沙名金雾或谓金尘

　　风扇
　　后魏人信都芳造风扇候二十四气每一气至扇举焉

　　龙刍
　　东海有岛曰龙驹川穆天子养八骏处岛中有草名龙刍马食之日行千里语曰一秣龙刍化龙驹

　　绀霜
　　广延国霜色绀碧

　　璇宫
　　后宫曰璇宫

　　续脉
　　周昭王梦羽人论仙欲易王心以手指向前点心乃痛于緑壶中取药名曰续脉食之痛止

　　毛车
　　异国入贡乘毛车甚快

　　绀雪
　　周穆王时西王母献嵰州绀雪

　　云薇
　　晋武寜中于金墉城种异菜名云薇云芝

　　颇陵
　　西国菜名僧携其子入中国讹为波棱

　　八骏名
　　穆天子八骏名絶地翻羽奔霄越影踰晖超光腾雾挟翼

　　○大业杂记【杜寳】

　　五色饮
　　仁寿间筹禅师造五色饮以扶芳叶为青饮援稧根为赤饮酪浆为白饮乌梅为玄饮江□为黄饮【□音柱】

　　五香饮
　　沉丁檀泽兰甘松

　　四时饮
　　谢讽造春以桃夏以酪秋莲房冬枸杞

　　楼阙芝
　　东都生芝状如楼阙又或有如赤子者

　　水饰图经
　　炀帝令杜寳修水饰图经十五卷以上巳日会羣臣于曲水有神龟负八卦黄龙负图黄鱼双跃白鱼入舟吕望钓磻溪金人捧劔周处斩蛟许由洗耳荘惠观鱼屈原沉汩罗等凡七十二事并刻木为之

　　绀珠集卷八

　　●钦定四库全书

　　绀珠集卷九

　　（宋）朱胜非 撰

　　○古今诗话

　　杜诗治疟

　　有病疟者杜子美曰诵吾诗可治令诵夜阑更秉烛相对如夣寐疟如初又令诵手提髑髅血模糊疾果顿愈

　　苜蓿盘
　　薛令之开元中为右庶子时官僚清淡令之为诗曰朝日上团团照见先生盘盘中何所有苜蓿长阑干上幸东宫见之题其傍曰若嫌松桂寒任逐桑榆暖令之乃谢病

　　眼中安障
　　龙丘李主簿目有翳方干嘲之曰措大吃酒点盐将军吃酒点酱只见门外着篱不见眼中安障

　　火鼠氷蚕
　　王贞白寄郑谷诗曰火鼠重烧布氷蚕独吐丝直湏天上手裁作领巾披

　　诗可泣鬼神
　　贺知章见李白乌栖曲曰此诗可以泣鬼神矣

　　与桃源称其吟咏
　　宪宗称戎昱诗曰此人若在可与武陵桃源称其吟咏

　　春日得春衣
　　栁公权从驾上谓之曰我有一憙事边衣久不及时今年二月已皆悉散给可作诗贺公权曰去岁虽无战今年未得归皇恩何以报春日得春衣

　　探骊获珠
　　元稹刘禹锡韦楚客同会乐天舍各赋金陵懐古刘诗先成白曰四人探骊子先获珠乃遂罢作

　　盛小丛
　　李询登越城闻歌声乃崔元范拜侍御史众饯之令小丛歌询因以赋诗

　　诗瓢
　　唐求喜吟咏捻藁为丸贮之大瓢临死投瓢于江中曰茍不沉没得之者方知辛苦心耳流至新渠有识者曰此唐山人诗瓢取之诗乃传焉

　　无声诗
　　诗人以畵为无声诗

　　得句撞钟
　　唐诗僧赋中秋诗云此夜一轮满来年方得下句云清光何处无喜不自胜夜半起撞钟以惊众【此僧南唐人】

　　刘采春
　　元稹亷问浙东喜官妓刘采春稹甞题诗云因循归未得不是恋鲈鱼注云恋鉴湖春色耳

　　蛮素
　　白乐天二妓樊素善歌小蛮善舞甞为诗曰樱桃樊素口杨栁小蛮腰素年长而蛮方丰艳因为杨栁词传之乐府宣宗问何人词左右具对诏取永丰栁两枝植禁中

　　冷淡生活
　　裴令公夜宴因赋诗元白颇自得至杨汝士曰昔日兰亭无艳质此时金谷有髙人白知不能加遽曰笙歌鼎沸勿作此冷淡生活元曰乐天可谓能保其名也

　　瑞锦窠
　　礼部郎掌省中文翰谓之瑞锦窠故事必迁词掖故诗有湏知百日掌丝纶之句

　　蹉对假对双声迭韵
　　椘词九歌蕙肴蒸子兰藉奠桂酒子椒浆谓之蹉对厨人具鸡黍稚子摘杨梅谓之假对几家村草里吹笛隔江声谓之双声月影侵簮冷江光逼履清谓之迭韵

　　○古今名贤集【刘紫微】

　　正格偏格
　　诗第一字侧入谓之正格如鳯厯轩辕纪龙飞四十春第二字平入谓之偏格如四更山吐月残夜水明楼唐律诗多因正格杜诗侧入十无一二

　　碑帽子
　　栁子厚谓韩退之平淮西碑犹有帽子仆若为之便直说用兵伐叛事

　　捉语意合处
　　唐诗僧善论诗尤善捉语意合处张水部一日得句云常因送人处忆得别家时自谓古人未道僧曰亦有道者见他桃李树思忆故园春是也

　　四雨字王荆公甞云梨花一枝春带雨桃花乱落如红雨珠帘暮卷西山雨皆不及院落深沉杏花雨含不尽意于言外也故曰四雨字

　　诗中虎
　　罗邺牡丹云买栽池馆恐无地看到子孙能几家人皆谓之诗中虎也

　　调脂弄粉
　　徐雅中李九皋俱善诗徐诗富艳李多用事李谓徐曰公诗如女善调脂弄粉徐曰公诗乃鬻冥器但垜迭死人耳

　　银花合
　　苏味道诗有火树银花合张昌龄诗有今同丁令威以银花合对今同丁

　　土山头
　　晋宋以来尚书省置员外郎分判曹事广尤重此选不厯此为郎中者谓之土山头景龙间赵谦光自大理为戸部郎中贺陟时为员外郎戏之曰谁言粉署里却着土山头赵答曰为惭员外置不应列星文

　　明河篇
　　宋之问天后朝求为北门学士不许乃作诗以见意云明河可望不可亲愿得乘槎一问津更将织女支机石还访成都卖卜人

　　得猫犬力
