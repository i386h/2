<!-- { "loadSidebar": true } -->
    门下：夫以区区秦伯，而犹念晋国，曰其君是恶，其人何罪。况朕均养亿兆，为之君亲，燕人冀人，皆吾乳哺而育之，安忍以豺狼驱胁之故，绝其飞走，尽致网罗？止行犯命之诛，是用开其一面。河东节度、观察、处置等使金紫光禄大夫守司空兼门下侍郎同中书门下平章事太原尹北都留守上柱国晋国公食邑三千户裴度：昔者区域之中，蜂蚁巢聚，蔡有逆孽，齐有狡童。厥初图征，疑议满野，不惧不惑，挺然披攘，苟无司南，允罔能济？佑我宪考，为唐神宗，实惟股肱，运用心力。肆朕小子，蒙受景灵，冀服於前，燕平於後。而抚驭失理，盘牙复生，求思弭宁，中夜有得：国有元老，夫何患焉？用是急宣恳恻之诚，就加招抚之命。於戏！顷者师道、元济，乘累代袭授之资，藉山东结连之势，以丞相布画於千里之外，使诸将持重於四封之中，而犹刘悟裂蛇豕之驱，李溃鲸鲵之腹，盖顺逆之情异，而忠孝之道明也。况彼幽镇，无名暴征，以丞相进观其宜，以诸将齐奋其力，斧之刑坐迫，椒兰之气外薰，谁不自爱其生，焉能与乱同死？度宜开怀缓带，以待其归。可依前守司空兼门下侍郎同中书门下平章事河东、节度使充幽、镇两道招抚使，馀如故。
    ○加裴度镇州四面招讨使制
    门下：《传》云：“死者不可复生，刑者不可复续。”是以先王斩一支指，杀一犬彘，莫不伏念隐悼，至於旬时决而行者，盖不得已也。予於镇人亦然。伏念俟其悛革，讵止旬时，前命相臣，招怀抚谕，矜其诖误，示以生门。期於尽脱网罗，岂欲驱之陷？而豺狼当道，荆棘牵衣，虽欲归之於仁，厥路无由而至。况王师压境，义勇争先，朕每抑其锋，未忍覆其巢穴，是犹爱稂莠而伤稼穑，养痈疽以溃肌肤，独怀儿女之仁，虑失祖宗之典。今上台居镇，算画无遗，操晋阳之利兵，驱屈产之良马，举河东、义成之众，合沧、景、泽、潞之师，当元翼授命之初，乘田布雪冤之顷，举毛拾芥，其易可知。兼用恩威，尚存招致，宜令河东节度使裴度充镇州四面招讨使。於戏！以一城之卒，敌天下之师，犭旬猖獗之徒，抗君父之命，吾哀尔辈，死实无名。苟能自新，亦冀容汝。主者施行。
    ○授刘总守司徒兼侍中天平军节度使制
    门下：百谷所以朝巨海，海不疑其贰於我也；五岳所以镇厚地，地不畏其轧於己也。故山泽之气上腾，天应之则为云为雨；台辅之精下降，君得之则称帝称皇。是以采群疑者终不能成大功，推至信者必有以来大顺。况朕志先定，臣诚素通，偃七十年之干戈，垂千万代之竹帛，非我独断，安能遽行？某官刘总，生知礼乐，神授机符，移孝资忠，本仁祖义。学弄之始，画地而壁垒势成；言兵之时，聚米而山川形具。象贤秉哲，脱俗遗荣，慕清净以为宗，会富贵之来逼。自居剧镇，亟立殊勋，威定两藩，化行八部。日者除凶淮甸，易帅常山，张吾犄角之雄，赖尔股肱之力。加以深衷早达，密款屡闻，求奉浮图之真，愿弃全燕之重。诚嘉素尚，难遂过中，纵妻子之可捐，岂君父之能舍？朕惟邹鲁之地，郓实居多，俗尚师儒，人推朴厚。施之美化，岂无众善之因；革其非心，宁失大雄之旨？是用正名台座，重委藩方。尔其张我四维，敷我五教，握龙节以率下，露蝉冕以行春，宜体夔龙之令图，勿徇巢由之独行。可守司徒兼侍中使持节郓州诸军事守郓州刺史充天平军节饵瑭、曹、濮等州观察、处置等使，散官勋封如故。主者施行。
    ○许刘总出家制
    门下：朕闻西方有金仙子，自著书云：“昔我於无量劫中，舍国城、妻子，以求法要。”朕尝闻其语，未见其人；安知股肱之间，目验兹事。脱身羁网，诚乐所从；舍我絷维，能无永叹。遂其高尚，良用怃然。具官刘总，五岳孕灵，三台降瑞，位兼将相，代袭勋庸。视轩冕若浮□，弃妻孥犹脱屣。屡陈章表，恳愿舍家，勉喻再三，终然不夺。朕又移之重镇，宠以上公，莫顾中人之情，遂超开士之迹。於戏！张良却粒，尚想高踪，范蠡登舟，空瞻遗象。功留鼎鼐，誓著山河，长存鱼水之欢，勿忘香火之愿。宜赐法号大觉，仍赐僧腊五十夏。主者施行。
    ○加乌重允检校司徒制
    门下：古之命将，莫不登诸斋坛，告於郊庙，分其阃限，推其车毂，非所以宠异崇大而姑息之，盖先王之懋典，授之专柄，然後迁延者必罪，选懦者必惩，式所以使恩威并流，而人人无辞於赏罚也。横海军节度沧、德、棣等州观察、处置等使银青光禄大夫检校司空使持节沧州诸军事兼沧州刺史御史大夫上柱国国公食邑三千户乌重胤，尝以怀汝之师，南伐叛蔡，博大持重，不要奇胜，不用钺，不严刁斗，举必乐信，战必克期，寇仇知其仁，士卒怀其惠，枭獍就执，第其勋庸，虽坐树不言，而图功甚大。先皇帝分命水土，换其旌旄，俾廉於沧，以长横海。幽镇既乱，人心或摇，师众无哗，而汤池自固者，重允盖有之矣。而又明於斥堠，善揣敌情，动静以闻，兹实赖汝。是用升其秩序，以大威声，进位上公，式光戎律，此所以慰荐尔之忠力也，尔其勉之。於戏！《甘之誓》曰：“用命赏于祖，不用命戮于社。”朕奉祖宗而守社稷也，其能私赏罚於天下乎？赏既不俟於成功，罚固难期於後效矣。若惊之宠，无忘戒之。可检校司徒，依前充横海军节度使。
    ○授李愿检校司空宣武军节度使制
    门下：昔者鲁侯伯禽，徒以周公之故，遂荒大东；重耳以定倾之劳，子孙不绝於晋。昔我太师西平王，在德宗时，能复京邑，书於鼎彝，每怀宗庙之安，实念山河之永。而又继其英哲，克生令人，惟弟惟兄，莫非颇、牧，尚想德施於十代，何吝恩积於一门？凤翔节度使检校尚书左仆射李愿，生长绮纨之中，而素风自得；蕴郁骁雄之气，而性与温恭。怡於季孟之间，翼翼於班行之内。始为夏帅，遂著能名，蹄角齿毛之良，一无取於夷落，而不贪之宝，大布朔陲。洎领徐方，会征淮右。邻寇阴狡，将助鸱张，来犯东郊，冀延晷刻。尔乃提持戈戟，淬砺卒徒，一战而蜂虿尽歼，不时而枭獍就戮。聿来岐下，号令益明，缮完甲兵，为我保障。朕以浚郊重地，尢藉长材，俾为司空，以表东夏，持我邦宪，用清尔人。夫四海九州，非不广也，然而灵武、魏博，至於大梁，断长补短，方数千里，皆尔伯仲，又何加焉。於戏！睢阳在尔之东，张巡效忠之诚尚在。夷门在尔之境，侯嬴报恩之迹犹存。又安知憧憧往来之徒，不有以仁义匡於尔者。勉服休命，其惟戒之。可检校司空兼汴州刺史宣武军节度使，散官勋如故。
    ○授刘悟检校司空幽州节度使制
    门下：朕闻将星明则英豪用，灵旗指则氛销，劲草可以受疾风，盘根然後见利器，苟非处剧，何以用长。况幽并少年，燕赵奇士，居常以紫骝自骋，失意则白刃相仇，将领斯难，是先才杰。昭义军节度副大使知节度事泽、潞、磁、邢、等州观察、制置使金紫光禄大夫检校尚书右（一作左）仆射兼潞州大都督府长史御史大夫上柱国彭城郡王食邑三百户刘悟，天与忠诚，人推敬让。蕴孟贲之勇，不以力闻；避廉颇之强，使之心服。是以居危邦以智勉，临大节以功高，尝见委於先朝，屡作藩於右地。朕以辽阳巨镇，自我康宁，姑欲抚之以仁，然後示之以礼。而守臣婴疾，幕吏擅权，挠政行私，亏恩剥下，过为楚，妄作威棱，不均飨士之羊，徒养乘轩之鹤。致滋扰（一作挠）变，职此之由。不有将才，孰惩儿戏？敷求朕志，深谓汝谐，是用拔奇，式冀宣力，帖以亚相，宠之上公，俾光十乘之行，以壮三军之气。可检校司空兼幽州大都督府长史御史大夫充幽州、卢龙军节度副大使知节度事观察、处置、押奚契丹两蕃、经略卢龙等使，散官勋封如故。
    ○授刘悟昭义军节度使制
    门下：昔潢池骤变，则龚遂亟行；河内去思，而寇恂来复：所以顺人情而急时病也。况鸡泽衡漳，附於上党，控带河洛，扼束燕赵。其土瘠，其人劲，养理训习，尢所重难。而幽州、卢龙军节度使检校司空刘悟，前临是邦，其政方睦，甲兵完利，师徒具严，刑当罪而人不冤，赏当功而财不费，军政威而非虐，吏道察而不苛，州里行信让之风，乡曲除武断之患。方将久次，以惠斯人，而难起幽陵，救深焚溺，辍於既理，与彼惟新。乘轩才及於邢郊，妖彗忽生於冀分，空沉台座，未辨魁渠。予怀震惊，物听倾骇。校其远迩，当有後先，遂驻腹心之雄，以供臂指之用。复还龙节，再息棠阴，勉受新恩，无移旧贯。可依前检校司空兼潞州大都督府长史兼御史大夫昭义军节度副大使知节度事泽、潞、磁、邢、等州观察使，勋封如故。
    ○加陈楚检校左仆射义武军节度使制
    门下：昔楚师多寒，楚子巡而抚之，士皆如挟纩，明号令之可以动人也。由是天以雷震苏蛰气，兵以鼓鼙作战力，高官重秩，可以兴起人之壮心，我无爱焉。加以戎师，亦所以作万夫之气，而增一鼓之雄也。义成军节度使检校工部尚书陈楚，茂昭之甥，酷似其舅，总齐义武，於今六年。以两郡之赋舆，备三军之供费，民不劳耗，而兵能缮完，政有经矣。今辽阳、冀方，纷乱交虐，楚实间居於此，其勤可知。自非国之干城，物之利器，安能为我保障，芟夷寇仇？欲将激其茂勋，夫何吝於好爵。加之左揆，以盛中权，苟有庸功，岂无後命。於戏！《书》云：“功懋懋赏。”言其当也。《传》曰：“舍爵策勋。”言其速也。今则寇未平而进律，馘方献而先恩，吾於将臣，可谓无所负也。苟不自效，其如法何？可检校左仆射使持节定州诸军事兼定州刺史充义武军节度使，散官勋封如故。主者施行。
    ○加马总检校刑部尚书制
