<!-- { "loadSidebar": true } -->
　　国家之治本于贤材贤材之用取于太学而太学之教主于祭酒盖天下之士学业有成膺科贡之选者始得升于太学太学之士教育有成登铨曹之选者始得列于有位是则太学者贤材之渊薮祭酒者师儒之纲领也故国家鼓舞一世之人材尊贤使能俾厘百工之绩而尽君道之责于上祭酒甄陶一世之人材举贤荐能俾周百职之用而尽师道之责于下是致万事以理四海以治而兆民以安者祭酒施教育材之功也其任岂轻也哉自非学行足以表于人徳望足以服乎众者未易以胜斯任也若毘陵王廷贵先生岂非学行之兼备者乎先生神韵清粹博极羣书志操淳雅辞藻俊拔蚤自京闱出领乡荐景泰辛未会闱高擢殿试赐进士及第为第三人入翰林为编修升侍讲进左春坊左庶子载笔史馆纂叙鸿猷劝讲经筵缉熙圣学寻擢学士于南院文章之富传播京邑蔚然为士林之宗其学行徳望企仰于人也久矣一旦南京国子祭酒虚席朝廷素重先生名特擢居之先生恪尽乃心端严自持正已率物左绳右矩动遵礼则训督诸生悉遵成规诸生得于观法皆改行迁善一趋于正出应任使者莫非有用之材而又増修黉舍焕然一新用是师道以立儒风以振而士习以美昔人谓韩文公为祭酒国子监不寂寞其先生之谓矣兹满三载献绩于朝朝廷爰念旧学必留侍左右以为辅弼则褒封进秩之典有不及于先生乎先生匡时泽物之志有不着于朝廷乎王荆公赠胡安定之诗有曰先收先生作梁栋以次收拾桷与榱于是行见之矣翰林旧寅南京太常少卿李立之诸公相与饯其行而属予为序庸书此以致望焉

　　困志集序

　　乐清章公大经予同年进士也平生性鲠介负气节景泰中为礼部仪制郎中上言时政缺失十四事皆闗国家之大计格君心之大猷不意批逆鳞触忌讳诏下锦衣卫狱三木囊头五百残肤备尝楚毒颂系三年人皆为公危幸而不死公茹荼如饴无所怨悔惟形诸赋咏以自适积久成帙题曰困志集天顺改元英宗皇帝复登大寳遇赦得释上知公忠义召至文华殿深加奬慰特擢礼部右侍郎阅一年拜南京礼部赐以金币未几迁南京吏部复转南京礼部左侍郎予悞蒙圣恩获厕僚末日得接公绪论间出是集见示予捧诵之则见其发诸肺腑协诸声音者皆和平怡怿凡以寓夫爱君忧国之诚思亲懐旧之感而絶无怨悱抑郁之态焉故曰在心为志发言为诗观公是诗忠孝之志可知矣嗟夫君子之事君固以行道为事是以自古忠谏之士无非欲致君尧舜措世隆平而道因言以行也初岂暇为身家计哉使其有所顾计则畏缩而不肯为矣惟公炳炳寸丹孶孶为国是以披肝沥胆直言无隠冒鼎镬而不避当雷霆而不慑果何恃而若此哉不过恃区区之忠义耳故公甘就羁囚与死为邻而夷险一致安危一节使他人处之将褫魄丧气无聊之甚矣何暇寤歌啸咏以抒写其胷中之耿耿乎孔子曰素患难行乎患难君子无入而不自得焉公之谓也公之谏疏已有学士钱公叙之矣不鄙欲予一言叙是集呜呼公之大节着于国家闻于天下夫人而能知之至于处患难之高致则未之知也使得是集而睹之其仰慕又当何如是用叙之使传于世

　　同年唱和诗引

　　正统己未科进士仅百人至成化甲午三十六年间物故者已过半而仕于南都者惟礼部左侍郎永嘉章公都察院右副都御史淳安胡公而已寥寥若太白之配残月吁可叹哉去岁朝廷复起侍读学士云间钱公于翰林悞起予于礼部礼部翰林皆在禁垣之东官署相近而胡公宪台乃居直北太平门外相去殊逺欲会颇难故钱公章公与予三人以近得数会焉况予三人皆尝中遭坎轲一旦咸荷天恩出畏途而就夷旷相与聚首于此视百人为后死私窃庆幸又幸代遭圣眀职清务简公退之暇遇凡有所燕会予三人未尝不偕会辄作为诗歌更唱迭和以为驩盖君子不以外之所遇为戚忻而视中之所存为何若茍中无所怍虽在畏途亦无入而不自得使有所媿虽处安荣尚何足以为乐哉故予三人者惟其志同道合俯仰无歉是以发诸声诗虽云畅叙燕乐之懐无非寓夫感恩图报之意与鸣国家太平之盛也钱公收拾众藁录为一帙其门人内翰周君宗勉儒士刘君振之偕自海虞来访于翰林偶从几上见而阅之宗勉欣然操翰编成若干巻而振之遂欲刋梓以传噫予三人一时唱和岂有意于传哉而二君忠厚之意不能遏也遂叙此于简首

　　赠都宪张公巡抚宁夏诗叙

　　士君子能建大功树大名于天下者由其材识志节涵养有素故举而措之无难也使或养之无素一旦授以重柄寄以重地乌能巩固疆圉辑宁邦家也哉故曰有大抱负者必有大设施讵非然哉巡抚宁夏都察院右副都御史张公腾霄保定涞水人也自父祖以来皆事儒业祖领乡荐拜庆府长史父举进士拜职方主事公生于宦寓器识英伟少承家训学问充足登景泰辛未进士第拜山西道监察御史正色立朝志操卓特遇事敢言风裁凝重竟忤权要谪戍广西其所养有可见矣今上登极宥复其官重立台端清操逾厉甫二年擢福建按察使又二年擢都察院左佥都御史巡抚两广又二年改任南台眀年仍改佥都督运淮上寻命巡抚淮扬等处又明年仍改南台甫三月而宁夏之命又下矣盖公所至抚绥有方剖决无滞严而不苛寛而不弛处事当乎人心举措合乎公论是以士民感悦动致成功朝廷知其材名徳望久矣故一闻陜西巡抚宪臣有缺上以为更事老练无逾公者遂排众议而特用之此其所以有是擢欤夫宁夏东接延绥西连甘肃边防之重镇也背负贺兰以为屏蔽南面黄河以为环卫其险足恃易曰王公设险以守其国况乎边镇可不恃险以为守乎然自外蕃构逆频年侵扰境用靡宁兴师进讨累厪圣虑柰其出没无时兵至则窜兵退则集非不为我兵所摧而袭故蹈常终不知戢夫御戎之策以治内为本治内之道在于明斥堠阻要害勤哨掠察奸细精简练备储偫利器械蓄威养鋭以逸待劳凡若是者固皆公胷中物也内治既修则以战则克以守则固曷虑外侮之不戢哉公往抚军膺斯重柄必不以险为可恃而以内为当修运筹帷幄折冲尊爼而兵备无不饬可知矣自是敌骑潜踪边亭卧鼓参旗井钺廓然太清则疆圉容有不固邦家容有不宁者乎所谓北门锁钥万里长城非公其谁也如是实足以仰答皇上之知遇而大功之建大名之树有不于是行见之也哉南京六部诸公卿荣公之行咸赋诗以赠而命谦叙简首云

　　松冈先生文集叙

　　永乐二年太宗文皇帝选状元曽棨而下进士二十有八人为庶吉士上象二十八宿储养于翰林出中秘书及古法帖使之诵习亲临课试期之曰文必如韩欧字必如羲献礼待优异儒者荣之后果成就皆为名臣宣徳中宣宗章皇帝遵永乐故事亦选进士若干人为庶吉士储养之意礼待之优皆比二十八宿乐安姜先生实与是选先生宣徳癸丑曹鼐榜进士也天分既高而又得阅秘书以博其学日从阁老文贞文敏文定三杨先生及泰和临川二王先生游聆其议论观其制作浩然有得故其为文舂容详赡和平典雅一以韩欧为法诗则清新富丽有唐人风致宣庙时召试于文华殿爱其所作特加称赏每一篇出脍炙人口遂著名于翰林四方来求者屦满戸外宣庙亟欲用之授以检讨而宫车上宾矣英宗登极命纂修宣庙实录叙事有法咸称其有良史才书成受燕赉进职修撰日以文字为职业所作益富然体素孱弱竟谢病归其乡归未几而竟卒其所遗文稿甚多子乡进士京收蔵于家久无知者去年秋先生门人淮安太守袁洁士莹就京录得三百余篇虑致泯没乃亲加校正编为十一巻先之以文后之以诗总题曰松冈先生文集以予与先生为旧寅相知也走书来京求序是集刻梓以传未尽录者俟续编也嗟夫道者无形之理文者有形之器也无形者茍非有形者以载之则道何由而见乎故文者载道之器文不载道虽工无益也载道之文六经不可尚已自亚圣七篇之后至唐而有韩子宋有欧阳子皆能发眀斯道振起衰陋一趋于古其时号文章家非无栁子厚李翱籍湜王临川曽苏之流至论大家正脉未有过于韩欧者也是以朝廷独重之先生之学本于六经贯穿乎诸子百氏生际文眀亨嘉之运光岳气完之日资诸老渐濡之益荷朝廷作养之厚是故胷中所蓄理足而气充笔端所运意新而辞达今观是集升韩之堂哜欧之胾其材之辩博若入万金寳蔵左携右取而用不穷其势之步骤若驭千金骏马长驱逺骛而力不竭追大家而接正脉有不在斯文乎诚不负朝廷之所期矣使其获久于世则视草北门代言东阁足以润饰丝纶而无愧而事不可必如此此固士君子之所共惜者也然其一生精力所寓頼士莹而有传焉亦足以慰先生于地下矣其与李汉集昌黎之文同一厚于师者也汉自为韩序士莹顾谦以属予第慨当时旧寅皆已物故存者惟予一人此予所以不得而辞也故叙其储养之故以见朝廷待之有在云先生名洪字启洪松冈其别号也

　　赠司训方先生之淮上序

　　人非生知岂宜不学学岂容无师生而不学则无以通古今识事变必至于擿埴而索途面墙而居暗也学而无师则业无所授惑无所解必至于孤陋而寡闻茅塞而榛芜也是以古人为学莫不有师况乎承祖宗勲业之重荷朝廷貂珪之荣茍不从师而授学焉将何以成就徳器出谋发虑建立事功而匡辅国家也哉此国家于元勲世胄必为立师以教之而世卿之家亦必延师以求学也元服方先生世家钱唐徙居金陵学邃而才清行端而徳茂黟国庄敏公前为平江侯守备南京时闻先生名延居家塾遣其子今嗣平江伯陈公志坚师事之执经问难开牖良多寻荐之于朝特授训导之职馆于其家有年后平江伯嗣爵登朝青年伟器为朝廷所重奉勑佩征蛮将军印镇守两广先生与偕军机戎略多所裨补已而淮上官军疲于运饷念公祖恭襄侯理漕遗恵欲得公继绳祖武连章奏达于朝皇上乃召还移镇于淮公至区画得宜漕运通利国计充足官军便安颂徳者如出一口是虽公材识过人所致然先生平日造就引翼之功亦不可诬也自公总戎淮上先生留居金陵恒往来其间今年夏公乃具舟遣使迎先生至淮以居盖冀朝夕相亲得聆诲益也其始终典学之心夫岂沉酣富贵者所可及哉先生挈家将行告别于常所来往于是陆君志学与先生有斯文契好来需言以赠其行尝读韩昌黎师说有曰道之所在师之所在也是则公之师先生者岂不以其道欤今公之董漕也徳合天心而致河渠之盈溢忠契圣心而致简任之専倚恵洽人心而致逺近之欢爱其声华事业为日盛矣而又崇儒重道迎先生以求其所未至焉他日丰功伟烈表表树立足以纪旗常而铭鼎彝者可量乎哉予知先生兹往名固重于九鼎矣是为序

　　赠浙江叅议卢公赴官序

