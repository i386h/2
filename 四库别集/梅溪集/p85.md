<!-- { "loadSidebar": true } -->
　　呜呼吾乡之贾实为庆门玉树芝兰多贤弟昆乡校贤闗蔼然有闻晓月晨星于今防存公之为人重厚寡言有长者风薄俗可敦天厚其报富夀两全亦既有子亦既抱孙防嫁已毕放懐丘园胡不百年遽归九原某爰自幼学荷公厚恩公色素严为我而温妻以兄子遂成世防逺宦防门闻讣莫奔驰万里书奠以一樽
　　祭冯少卿文
　　嗟嗟员仲何至于斯天乎命乎尚忍言之抱济世之才而以才见忌懐许国之忠而以忠见疑诚足以泣三军之众而不弭浮言之谤节不变于临大难之际而不免于鬼物之欺初为贾生之逐卒抱屈原之悲嗟嗟员仲何至于斯天乎命乎尚忍言之庚辰道山才盛一时我游其间辱君厚知义均弟兄间言莫移忧时论事肝胆同披圣徳有容雷霆霁威奏藁具存验若蓍我既去国君车亦驰三年之间暂合复离君佐戎幕身厯艰危我官柏台自劾而归闻君之罢有识嗟咨防锋方炽公论谁持我赴番阳君书逺贻手墨未干人事遽非惊闻讣音哭之以诗君丧还普我来守防官守有拘往吊无期遣问窀穸写心以词西首一恸非君而谁
　　祭周运使文
　　惟公西蜀之英秀发自幼擢桂礼闱蜚声文囿学有根蔕行无瑕垢施于有政名实相副制锦分符覇遂恭茂帝念巴蜀民贫俗陋命公持节往安而富暨尔同僚讲明利疚歳丁饥馑廪发粮糗羡余不献偃折是究民逋十万悉蠲其旧预备凶荒广籴以救舟车日通商贾咸凑钱虽不流徳亦云厚马运病民协力敷奏抚事兴叹忧国成瘦亦有知己行将结绶亦既践扬宜在左右天胡不仁遽夺其夀呜呼哀哉某遥自东南一麾来守非仁是依曷免罪咎日陪谈笑屡饮醇酎有唱斯和无疑不叩莲方共赏菊约同嗅公忽微恙我频来药物甚良变故何骤堂登绣衣溘焉在柩死生常理如夜与昼公心了然宁校先后惟贤可惜欲见难又奠以一觞老泪盈袖呜呼哀哉
　　祭杜殿院文
　　光尧神圣髙迈千古任贤纳谏同符神祖绍兴辛巳亲擢得杜曰卿忠直不畏强御朕择御史贤莫如汝往肃官邪以消外侮公如麟鳯莫类是与公如獬廌邪佞是去如唐子方孤忠自许如赵銕面风髙宪府孰将而贪掊尅军旅孰戚而横攘敚编戸孰医而幸官高赀钜孰托宫市敢通北贾孰为枢臣将命是拒孰为民贼孰为社鼠皆罪之尤擢发莫数污我白简宜即刀斧言无不行中外鼓舞曰真御史曰尧舜主言责既塞力求外补五马来归壮哉出处惠敛一州治最西土至今邦人咸曰杜母某往游道山辱聨步武友得直谅诲闻防矩公迁柏台我返衡宇尺书千里屡寄鳞羽如觌面目遥驰肺腑不见君子五隔寒暑瓯蜀相望会合无所国亡直臣山失猛虎岂惟吾徒天下凄楚我来守防棺未遑拊诸孤走书大事将举佳城匪遥执绋伊祖遣奠一觞老泪如雨
　　祭令人文
　　呜呼子归我家今三十年逮事舅姑既孝且贤我有弟妹未毕姻防子能慨然奁具悉捐我事笔砚半生迍邅晚粗有成子之助焉妇人妬忌往往皆然子能有容尤人所难妇人于财见则垂涎子独不贪槖无金钿为姒育女喜儿让官防嫁粗毕不以财论每言仕宦清白为先俸禄之外勿取一钱身为命妇绩絍是专勤俭之风乡闾所传我仕于朝频年外迁同涉险难万里言旋方还故乡忽又得泉到官月余老病相纒深为尔忧废食与眠孰谓一朝舎我而先变生仓卒哀哉上天死生常理我固晓然痛不能忘子实可怜长子爱女不在眼前去无一语抱恨衔寃我今抗章乞骸归田以尔丧还祔姑之阡子可无憾瞑目九原
　　祭张器先文
　　秀自妙发徳由少成唾手乡荐蜚英月评萧洒宗之风流长卿壮游上庠益驰令名选压万中赋髙二京覃思稽古下帷授经史学最长诗律尤精暮景侵寻一第始登宜在馆阁盍扬王庭天乎命乎卒于一丞呜呼哀哉我守泉南君官福清惠然肯来不寒前盟賔主俱病相视而惊医药是急酒杯莫倾犹有笑谈以话交情别未逾月两蒙寄声报牍方遣讣音忽聆呜呼哀哉四海之内孰非弟兄君有同僚后事是营暑虽孔炽丧不可停我有官守往吊莫能走赙遣奠声吞涕零
　　祭万先之文
　　嗟嗟先之厚徳美才命止于斯天乎痛哉必大之门诜诜兰玉子方妙龄已见头角声蜚槐市蔚为上游韲盐十年一第始收逺官清湘师儒是职南方多士惟子是式纷纷辈行弹冠帝乡子独恬然不干庙堂得掾南昌需次家食胡为一疾遂至于革上相知己诸公荐贤命在匪伊胡不少延慈亲在堂壮妇在室儿女满前百事未毕子可无憾有鸰在原后事可托如身之存散落人间光艳遗迹集而传之敢任其责故乡语别曾未逾年子死我病两俱可怜凶讣南来孰不叹惜遣奠一觞老泪遥滴
　　祭王尚书文
　　惟公天赋厚徳时称吉人学为君子之儒性得仁者之静蕴婺溪之秀气蚤折桂枝大京兆之家声荣持荷槖以词臣而为岳牧尝聴履而上星辰身居八座而徳愈谦光治着六州而人懐惠爱奉真祠之香火养暮景之年龄民所具瞻行起三朝之旧天不憖遗遽惊一老之亡某昔以鲰生叨依莲幕虽蔑賛黄堂之画然最蒙青眼之知假道东归方饮楚元之醴酒分符南牧忽闻杜尹之讣音邦家兴殄瘁之忧主上失注想之待走书千里致奠一觞难忘在耳之言徒陨衔恩之涕
　　祭潮州王尚书文
　　惟公性禀南方君子之强弄明月于潮之阳妙龄射策遇太上皇擢为亚魁名震四方权臣用事明哲自将潜心稽古得圣行藏于易春秋尤其所长帝初揽权思用忠良贰我成均儒林有光説书崇政屡上封章帝嘉其直人指曰狂出守东嘉奉祠故乡主上龙飞召自南荒以长諌垣以肃周行正色立朝谔谔以昌笔端凛然不赦豺狼言如蓍龟去有芬香公虽在外上念不忘入司喉舌行登庙堂彼何人斯敢为臧仓如毁日月于明曷伤身虽可屈肠不减刚归老于家天相夀康名徳益尊如曲江张如余襄公如日南姜盍归乎来弼谐賛襄天不憖遗哀哉遽亡某以诸生受知上庠窃第来归礼遇异常公居諌省我滥台纲人呼二龟亦曰两王鼠岂虎偶葭依玉旁把麾泉南稍近门墙敬虽获修见则靡遑忽闻讣音痛摧肺肠譬彼大厦坏其栋梁如体无骨四支曷强为国惜贤澘然涕滂
　　祭曹梦良文
　　呜呼我与梦良三纪论交义则弟兄坚如漆胶君方妙龄卓然自立才隽气豪人莫能及书生事业有短有长君如巧匠能圆能方李诗谢赋贾论晁策声蜚广场笔扫勍敌少従明师学有渊源推以教人典刑具存散为篇章戏成骈俪一言之出髙睨前辈业太学君居我先同登科名若相待然作掾严陵赫然有誉需次闽泮行将美赴我尝以君名闻庙朝拭目以观耸壑昻霄胡为一疾遽然不起命压人头乃止于此呜呼前年之冬我赴泉南以书见招至于再三访君许峯礼盛觞豆送我坡南珠玉满袖满拟归来重登庆门孰知讣音中途遽闻孺人孀居防嫁未毕族大义髙必能周防状君文行抚君孤遗我或未死其何敢辞追念交游零落可痛我老君死云胡不恸













　　梅溪后集卷二十八
　　钦定四库全书
　　梅溪后集卷二十九
　　宋　王十朋　撰
　　墓志铭
　　周承奉墓志铭
　　予游太学与周君懋为同舎生明年同擢进士第又明年予为东诸侯客周自婺女来访焉不见盖五年矣予再仕再去国周宦游归故乡走书数百里以先承奉公之讣来告又以三山林君岊之状丐予铭予流涕读之不敢辞公讳某字纯臣婺州义乌人曾大父某大父某父某皆晦迹不仕公孩提丧母少长闻之哀慕如成人事父及继母以孝称抚幼弟教而室之身任家事不私有其财同居五十年无间言人以为难教子侄尤力子懋肄业上庠歳一往必戒之曰毋怠而修懋遵诲敕不懈益勤丁丑春射防遂登甲科妷宪踵与荐书乡人荣之懋教授邵武侍公以行公谆谆然以职事勉之教授君温厚长者待诸生以诚寓教诲于色笑间不严而劝秩满咸惜其去义方力也绍兴天子上长乐宫夀官及髙年公授右承务郎致仕今天子嗣位转承奉郎人谓积善之报隆兴元年六月庚申卒享年七十有一以十月乙酉葬于邑之鳯林乡长塘原娶刘氏与公同年生贤淑称之今无恙男一人即教授也女二人归进士楼世南杨巽孙男四人伯奋仲堪叔献仲熊孙女一人长许嫁何次尚幼公姿魁硕为人质直通晓世务衍于财而好施急亲戚故旧之贫者与乡党邻里歳歉而艰食者弃逋负广津梁崇释氏以植福为尤多劳于治生而能自佚于谿山杖屦賔客游従壶觞博奕间性友爱会弟先卒病遂剧有唾壶常以自随一夕命家人亟去之曰吾行矣奚用此为已而果然呜呼宇宙一壶也形骸涕唾耳寓形于宇宙之壶而自与穷达荣悴利害是非毁誉之境接真邪妄邪吾于公不怛化之际窃有取焉铭曰
　　周出于姬实为着姓乌伤一门蔚有余庆公于孝友匪习而性必谓之学是亦为政天报以子且及其身子蜚令名身亦逢辰化不吾怛归复其真斲石铭幽以诏后人
　　何提刑墓志铭
