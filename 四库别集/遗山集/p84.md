<!-- { "loadSidebar": true } -->
　　少林英禅师为余言：“昔青州辨公，初开堂仰山，自山下十五里负米以给大众。其后，得知医者新公，度为僧，俾主药局。仍不许出子钱致赢余，恐以利心而妨道业。新殁，继以其子能。二十年闲，斋厨仰给而病者亦安之。故百年以来，诸禅刹之有药局，自青州始。兴定末，东林隆住少林，檀施有以白金为百年斋者，自寇彦温而下百家。图为悠久计，乃复用青州故事，取世所必用、疗疾之功博者百余方，以为药，使病者自择焉。僧德僧浃，靖深而周密，又廉于财，众请主之。故少林之有药局，自东林隆始。局事之备，迨予三年矣。子幸以文记之。”予以为医、难事也。自岐、黄、卢、扁之书而下，其说絫数千万言，皆典雅渊奥，本于大道之说，究乎死生之际。儒者不暇读、庸人不解读，世之学者非不艺专而业恒，至终其身有不免为粗工者，其可为难矣！佛之徒方以禅定为习，于世闲法皆以为害道而不敢为。闲有言医者，特儒者之谈禅尔。有能了知味因，断除病本，如子之书所为大医王者乎？谓之专，则不可也。劳则辞，久则厌，不合则离。泛然而来，悠然而往。其视粥鱼斋鼓如传舍中物而不留，顾其肯老岁月于参术闲乎？谓之恒，则亦不可也。不恒不专，取未必甚解之人，而付之司命之事，病者何赖焉？故廉者取之：付一而有余，治药不得不良，十愈一人，千愈百人，盖犹有所望也；贪者为之：干没而不定，治药不必皆良，蛇床而当蘼芜、荠苨而乱人参，昌阳而进豨苓，飞廉而用马蓟。佐使之异用，畏恶之相攻，其祸可胜言哉！古语有之：“良医之不能以无药愈疾，犹良将之不能以无兵而制敌也。”兵有形，有形则易见，善用之者，能以杀人者生人；药之性难穷，难穷则不善用之者，反以生人者杀人。可不惧哉！今子则不然，若德若浃之实与廉，皆选之十百辈有不可得者，子固得所使矣。时节、州土无不适其当，炮炙、生熟无不极其性，一德与浃固亦尽其伎矣。虽然，吾恐他日有不善其后者出，人将曰：“药局之坏，自某人始。”未必不以予为知言也。故备述之，使来者监观焉。

　　寿圣禅寺功德记

　　万寿长老、僧洪倪暨予，皆河东人。今年夏，予来燕城，知师主寿圣也，将往过之。师遣侍者致参承云：“三四年以来，常欲走书币太原，有请于吾子；幸今至矣，税驾于我可乎？”予欣然从之。他日问所求，师曰：“无他，惟匄文以记寺事耳。”请具道所以然。“盖此寺即崇孝道场之佛位。崇孝在大定、明昌闲，堂宇百楹，食指以千计。义学诸师，迭主讲席。神州天府非无闻刹，拟量人境，或自视缺然。自遭离兵变，城邑废毁，仙佛所庐，仅有存者，崇孝佛位，埽地而尽。独曹王所建舍利塔，岿然而已。荆棘瓦砾，蛇鼯来舍，如是十数年无留盼者。有大檀越刘师彰之夫人郑氏，笃于奉佛，悯福地之久废也，愿为兴起之。且其伯男子有庆，孩幼丧明，誓徒佛陀以为归宿。乃捐奁中物直百千金者，合报心寺提点僧润，共为营度。润资性坚忍，有立事之望。初起大殿，筑室其旁，以为释子栖息之地，此寺之初基也。岁丙午。禅律诸人猥以第一代见请，倪不敏，洒埽于此者十寒暑矣。今廊庑斋厨，下迨库厩，粗有处所；而其大较出于郑之喜舍、润之力赞者为多。初，庆事廖休大士聪，聪为授记，有‘根尘有碍，僧宝可依；挽回佛日，暗室生辉’之语。以倪观之，岂廖休以郑哀其子之废，不暇他及，愿力虽坚，法施未溥，故就其声闻狭劣而言之邪？所以者何？我以大坚固力，起妙庄严聚，化朽壤而金碧，奋蛰户而鶱飞，焕若神明，顿还旧观。于我法中，塔庙所在，即为有佛，望之而尘劳破，即之而智慧生，耳目见闻，方有是理。夫劫浊诸生，积为黑闇，丛林之所障蔽，如今以百千日炽盛光而照临之，顾岂以一室生白而为究竟哉！况乎天云借润，展庭三请，昔而崇孝，今别为寿圣矣。凤诺锡之美称，龙光廓其遍照；上资神坛之护，中寓华封之祝；金轮四照，与天无极。岂惟佛子之所赞叹，乃至斋鼓粥鱼，亦皆以一音演说，固可以著金石、垂永久。时节因缘，繄吾子是待！幸有以赞就之。”予捧手曰：“有是哉！兴建本末，当如师所请；若佛法，则师当为予说，而予不当为师说。异时有大居士、文章翰墨如竹溪党公者出，必能以《华严偈》重宜此义云。”师道行清实，临事详雅，初受具王山参枝足清和尚。闻万松道价，裹粮千里，以巾侍自誓。松一见，即以座元处之。承事十五年，备极劳苦，他人无与比者。出世住万寿，荒废已久，无几何为之一新之戒大会，虽出于国力，所以成胜缘者，师有力焉。年、月、日，元某记。

　　兴福禅院功德记

　　兴福禅院在登封醴泉乡之西保。其初，檀越郜智进买地于蒋整家，筑佛屋其上。请少室、清凉僧净文居之。正大中，以恩例得今名，自是土木有加焉。予居崧前，往来清凉，如吾家别业。自第一代琇公而下，若草堂、德山主通、西溪相与相之徒显、靖、隽诸人，皆有道行可纪，故尝称述之。予赴召京师，通与显偕智进来谒文，以记此寺经度之始，予诺之。然以趣装未暇也。是后得官东南，迄开兴之兵；不三四年，诸师皆已下世。至于兴福之事，则未尝不往来于心也。丁酉之秋，见净文于山阳，盖自河南历大名、东平访予而及之。谓予言：丧乱后，两寺幸存，千里之来，尚欲成诸师之志以无忘郜氏耳。予欣焉为记之。且告之曰：“清凉在两山闲，初无所知名。特以名德所在，故斋鼓粥鱼之声殷然山谷闲，至今为崧前名刹。境用人胜，真不虚语。今兴福与予俱脱兵劫，予文虽不足传，乃得之十五年之后、而三千里之远，以子之书言之，似不偶然者。子勉之！又安知他日子之所成就，不及向上诸人、而兴福之壮且丽，不为清凉之殷然乎？子勉之！”九月晦日，河东元某记。

　　龙门川大清安禅寺碑

　　皇帝新即大位，大行台龙门公首膺分陕之命，思所以侈光宠、广睿泽以祈天永命者，乃诣阙拜章，请以邹郡武川之清安寺为僧众祝严之所。事闻，制书赐可，且命蠲复以优之。先是，公之姊婿、宣差提领郭侯秀从军而南，得释氏绘像余二十幅于宛丘相好，备具有顾、陆之妙。郭侯晨夕香火奉于家庭；公亦尝瞻礼焉。顾谓郭言：“国恩天大，物无以称，惟有归命佛乘，仰求慈荫；异时当特建精舍，承事此像，以致臣子区区之情，亦以伸昊天罔极之报。”岁丙申秋，偕大觉长老僧志奥历武川之安都，郭侯时在行中，申理前说。安都实公别墅，旁近二三里所有寺曰正觉，颓獘已久，无从补葺；且冈阜散走，将非安集之地。西北数百举武，三松在焉。阳崦回合，面势平远；泉流交贯，林木蔽映；层峦复岭，奔走来赴；万象森然，与意匠俱会，一顾盼之顷而天趣顿新。公欣然乐之，营建之意遂定。以郭侯之发其端也，就命董其役。基构所拟，跬步之地率从厚直得之。中命漆水公具疏请大觉住持，共为经度。乃以丁酉秋，庀徒蒇事，土木皆作。公首捐万金，以供凡百之费。起佛祖大殿，即松为寺庭、法堂、丈室，丹碧相望。乃至安禅有寮、会食有筵，斋厨库厩，以次而具。盖规橅仰山而差灭杀焉。漆水公慕说胜缘，复以为题榜，龙跳虎卧，云烟动色。后五年，大觉退席，复以禅师德善继之，提点相秀日有什一之助。乡县借力，竭群从事，故众务益办。道场峻洁，四众安稳，粥鱼斋鼓殷殷然川谷闲，清安遂为燕北名刹。恩纶褒异，实权舆于此。窃唯达人大观，通天地人为一体。人于天地闲，又同之同者也。元首股肱，古有成说；若民吾同胞，则至道学家乃发之。是故君有辅相裁成之道，臣有干蛊用誉之责，而民亦有职焉，特张颐待哺而求饱尔。古之任天下之重者，匹夫匹妇有不被尧舜之泽者，若已推而内之沟中；譬之群饮，一人向隅而泣，满堂为之不乐。此特为名教言。至于瞿昙氏之说，又有甚焉者。一人之身，以三世之身为身；一心所念，以万生所念为念。至于沙河法界，虽仇敌怨恶，品汇殊绝，悉以大悲智而饶益之，道量宏阔，愿力坚固，力虽不足而心则百之。有为烦恼贼所娆者，我顾为法城堑；有为险恶道所梗者，我愿为究竟伴；有为长夜暗而阂者，我愿为光明炬；有为生死海所溺者，我愿为大法船。若大导师大医王，微利可施，无念不在。在世谛中，容有同异；其恻隐之实，亦不可诬也。惟公历事三朝，再秉钧轴，本诸仁以内养，发于诚而外见。吾儒之兼善，内教之利它，皆得之性分、自然廓而充之，有不期合而合者。参事业之既效，极材量之所至，必有深略远图，尊主庇民，跻之仁寿之域；又何直庄严佛土一端而已哉！行台参佐诸公以寺记见属，故乐为之书。若夫有开必先，千载而一；臣能归美以报其上，君能下下以志其志；炳耀乎典册，揄扬乎雅颂；当有鸿儒硕生秉笔以，岂草茅贱士所得而议之？故今所述，直以谨岁月云耳。

　　忻州天庆观重建功德记

