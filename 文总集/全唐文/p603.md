<!-- { "loadSidebar": true } -->
    有唐神龙元年龙集丁巳，应天神龙皇帝出乎震御乎乾也。粤若我高祖拨乱反正，受天明命；太宗震远怀荒，立人纪纲；高宗见天之则，爱人之力：故我祖宗之耿光，天人之交际矣。功侔於天，靡弗覆矣；道济於人，靡弗育矣。上乎（阙）人心醇Ο之化积乎中，和乐之声被乎外。则圣母以权居位，七庙不可乏主，以我明辟，万方由其子。考顺应之符，旌缉熙之颂，有若周文为太子，益三朝之恭；有若汉文为天王，遵五让之实。遂稽盛典，张宏纲，纂旧物，由旧章，穆穆皇皇，禺禺昂昂，俾尔炽而昌，俾尔寿而臧，其斯之韪也。
    时公卿大夫，礼官博士，稽首言曰：“陛下诞弥厥月，初朔龙也，接统伊始，元又龙也。潜者德之隐，飞者德之兴，观乎圣人之变，合於圣人之契。古之白麟赤雁，威凤神雀，或当道而分，或中流而鱼跃，惟万物之幽赞，曾六年之不若。陛下宜以大宝加明号，其龙之兴乎！”天子方ㄧ容迁虑卑听深视，答神之协谋，讨经籍之遗美：“於戏！轩辕氏外元扈就肴虚者，莫如佛之宝也。推大圣之蕴，超众妙之机，则道方於权，智成乎真。实修心观心，惟凡证圣；即色非色，惟觉悟迷。小者得其小，大者得其大：药草之喻是也；有者见其有，无者见其无：露泡之喻是也。使般若之门，随方而启；仁寿之域，举代咸登：用於国家六度齐，行於人伦五常等。岂与夫太后好道而黜於儒，曾孙好刑而杂於霸？朕当究登庸之休瑞，询往世之宗旨，众生未度而度之，百姓有罪而罪已，宏风而共贯，兴化而致理，以助天之子人乎！”因制天下州尽置大唐龙兴寺。
    陕州者，以宏福寺为之，寺则唐武德中所创。昔王业始基，宜於百亿，故俟福之宏；暨帝图中缺，跃於九四，故见龙之兴：此又前圣之兆，後圣之徵也。徒观其阿山豁险，当砥柱之湍濑；城雉纡馀，瞰崤陵之风雨：荩朝宗之次，行在之宫。三辅齐剧邻其左，二京分政出其中，斯何壮哉！郡国之雄也。先是香填之，金布之，神祚之，福护之，千栌叠映，万楹丛举，含真珠之赤光，带琉璃之绀色。般般远瞩，奕奕增新，红电生於树杪，星汉拂於楼。谓须弥耶？现空而隐半；谓兜率耶？住世以临下：如有待者，塔庙之灵乎？上自清洛而西顾，经翠岩而北指，七圣不迷，百神咸扶。旌回守塞，辇过闲田，吟邵伯之甘棠，追汉仙之结草。勿翦勿伐，将有声而在风；曰希曰夷，岂无迹而观妙？孰若此寺崇大法之本，协中兴之符，致於闲安，得所饶益？爰发中旨，出五采绣及金银以宠之：後庭则杂於四时，其布惟五；内藏则错於三品，其攻用六。饰红玻，条紫磨，璀绣色，涵镜光：分身应矣，金相睹矣。雨诸天花，随庆云而历乱；作诸天乐，混清吹以参差：善哉弥勒降梯，育王让座，弗之比也。当月宇，披露门，注明毫，净目者，驾肩而凑，接足而礼，犹稻麻之与竹苇，墨黑之与针锋，称三自归，获四无畏。
    大德君瑶、君愕二禅师，上座慈郁、维那道休二法师，神入於定力，思用於尘劳，汨其虑也。寺主灵观上人，乐说多闻，辩才强学，焉可沦以爱染？挠其情也。亦有庐阜之寄，傥冥於影迹；剡山之期，或褫於襟带。每至断三苦，绝三流，止六衰，禁六贼，修善明之愿，则罔不偕；唱须达之祈，则罔不摄；受龙王之泉，则罔不舍。自非淬慈剑，破魔邪，麾胜幡，举僧正，孰能臻於此矣？前刺史东平毕使君名构字其忠，謇士也，清心劲节，服文艺，故其临事，天下谓之直臣。今刺史河南元使君名澹字行冲，精粹士也。正辞雅道，研机礼乐，故其著书，天下谓之良史。朝请大夫行陕令清河崔君名昱字盛绪，长仁合义，睦而奉姊，郭奕之俦也；友以为兄，鲁恭之匹也。故其虚心应物，理家移政，则太守树风以养之，宰君承流而广之，始乎精悉，终乎惠爱，务茕嫠而归厚，惴奸慝而寡悔，寂则旁通，诚则圆对：斯并倜傥卓荦，殊尤绝伦者，盍务之哉？郡有张士龙、王忠诚、侯元嗣、袁休、郭琬、王方等，修业谤听，感缘信受，应乎千进而，闻於十室，皆以为周锡王命，而藏大鼎，汉振天声，而树隆碣。况探密记，指元符，转圣轮，道皇极，使雕篆之辞缺，则庄严之事眇，云何以观人世、殿我邦乎？遂载诸厥钟，宣此偈曰：
    贤劫圣，惟法王。吾君子，与巨唐。应符契，而後翔。龙图永，象教昌。清毁宅，接通庄。列璇题，崇宝坊。翠华转，河之傍。青莲降，陕之卿。河之水，幕荣光。陕之路，蔽甘棠。东洛邑，西咸阳。望巡幸，且康。归调御，福穰穰。
    ○唐河南龙门听琶寺碑
    形器分，有宰匠；名言立，有导师：上圣卓然大仙之旨也。定融於惠，惠无不明；明证於觉，觉无不定：虚其照然观我，动以权而应物。智周斯大。功利斯远，继善者循乎业，欲仁者适乎变，业至於无相，变复存於有作：使因城之广，刹土之严，其来尚矣。
    听琶寺者，听琶王子避位出家，三藏法师宝思惟之立也。夫所宗谓道，道崇可让位，况生於佛国？所慕惟法，法住可济时。况行於人代？其吴季子、安世高之事，鲁仲尼、康僧会之徒欤？不然，何以俗归真，秉彝宏教之极也？故誓於东震，发自南离，藏戒珠，却商宝，陵海涨而绝云岛矣。属句鹿倾其五两，馀皇折其三翼，法师于呀呷渺イ之际，睹观世音像一躯，随而载之凡七夕。观音则圣极於既堕，迦叶以神形於既没，海可以化为之迹变入诸身若是乎？海本如故，则荆陷莫致瓜步，浮杯遂往，孰喻乘桴於中道，舍筏於彼岸邪？至则冕旒赞叹，京师翕习，意吉之友而仍得自摩，眷之更生，与之纽解征而张绝绪也。始憩西明寺，译《金光明》、《楞伽》、《文殊师利咒藏》、《广博严净》、《陀罗尼》、《浴像功德》、《大宝积》等经七部，顾而言曰：“机轮未兆，碍之珠域，志成已信，乘之坦涂。今微言载剔，密藏咸启，吾其往矣。”况求法不二，解空第一，竟超西阖之群，必择东林之众。常谓洛京阙塞，山断川流，枕城池於正阳，当日月於亭午。脉脉中泻逶迤左薄，黄道映以为界，翠屏临而见空：天下地势之寄也。故宝塔曾盘，镜龛延袤，御梯凭下，敷座因高，具次八四，方成万亿，皆默而许之，感遂通者。
    法师乱流东济，止彼香山，又於山北见龙泉二所：洞澈深浅，则铺丹孕碧，巽珠连而上跳；回经复，则小雨微风，点琼析而傍散。积砾摇动，光辉自然，琉璃混成，毛发可数。法师乐之，爰创方丈，邻于咫尺，坚持愿力，善诱檀心，皆撤无之欢豫，尽布金之须达，更于其侧，造浮图精舍焉。飞观遥峙，仙茎崛起，远而趋之，虚空缥缈於其；近而察之，岑壑青荧於表裹：羌难得而名也。景□岁辛亥月建已日辛卯，制以法师所造寺赐名曰听琶。维皇建极，与天比崇，教设而风靡，化行而日用：法师不忘本而遂初乎？
    殿中侍御史赵国李字玉田，育粹含采，妙机强学，佑其垂成，宪以从事。法师即於山之东偏，建丈六石龛，匪泐而攻，载追而琢，四众围绕，万人唱和，疑陇埏之朝ㄨ，状罗浮之暗徙。则圆焰石乳，凝阴水精，香封韫玉，花洒交璎，谅殊特也。若立三会，开八关。撞鸿钟，伐灵鼓，引清梵，称神咒，向之双泉，氛氲五色，云止烟绝，星流火变，亟福应而神滋焉。每熙春载阳，庶物和畅，此都人士，则填城溢陌，自北而南，遗光相涉，群听相接，震闻乎数十里外，无不举袂阴峰，扬桡沸水，洁诚而往，修礼而去。尔其倚红树，凭丹槛，清泠窈窕，声闻下土，披光若灭，人得至天：其崇信也如彼，其安闲也如此。禅期乐净，道讵越於身心？观岂恶嚣，事已冥於世界：寺之梵众，得无量无转不退轮永於斯也。沙门圆实，密行精苦，辩才酬对，以尸臣之命，功藏於宫；大夫之灵，德撰乎庙。矧夫清凉有地，常所住持，忉利为天，宛其相似，文殊以之演说，耆城因而回向者，复何如哉？雕而颂之可也。俾宣偈曰：
    洛之表兮伊之东，山有香兮泉导蒙。攒栌叠ㄆ兮飞在空，错石雕珉兮生梵宫。乘豁险兮开素波，望参差兮圆彩虹，维妙力兮归大雄。听琶之子心定惠，转轮圣王道光济。山之曲泉之涯兮，特胜缘与宏誓。永安居而悟寂，混群物而同契。
    ○章怀太子良娣张氏神道碑
    惟兰有香，惟玉有璋，可吉其梦，可劳其弄。故禀离成女，祥归太子之家；自震为男，业盛天人之邸：因以贵者，德其全与？我唐章怀太子有良娣曰南阳，张氏之子也。王守礼之母也。初章怀封於雍，良娣选以入，後章怀谪於巴，良娣随而迈。王锡元社，建黄扉，良娣坐华茵，驱香毂：虽逶迤失於偕老，而契阔存乎与成。始十四奉吾夫，逮笄年而转茂；终六十四违吾子，当卦数而同极：非婉娩淑慎之则，含章尚柔之令，孰臻於此矣？若画堂清兮罗幕薰，匮照曜兮结氛氲，杲杲之日，英英之云，荩良娣之才之美，是效是则。洁素罔捐於箧，炜彤益昭於管，雩颜不竞，徽范自持，处独蔼如，顾俦芬若。施於积善，睹从梁驷马之藩；贻厥累仁，传相汉七貂之绪。
    隋上仪同甘泉府别将严之曾孙，侍御史睦州刺史详之孙，朝议郎行桂州都督府始安县令明之女也。曾构郁起，昌澜远激，去迁南国，俨西鄂之丰碑；来应东朝，署西京之戚里。不然，何谓尔女士，从以孙子，而允为袂之良乎？及母仪可宗，臣轨伊励，师以俭约，戒於盈荡，洛滨无祓除之事，泾上无粲美之物。衣锦裳，宁吾所好，击锺鼎食，唯尔之兢，俾吾王忠肃恭懿，既明且哲，志於道者，本於教也。粤景龙二载孟夏之月，遘疾弃养於京延康第之寝。洎景□光华，春雨自叶，睦於我则先受九族，慈於王则每深十起，永其锡类，众悦以人，礼物朝遣，使臣廷命。金紫光禄大夫行鸿胪卿赵承恩、银青光禄大夫尚书左丞元柬持节册赠曰章怀皇太子良娣，於陵邑，礼也。
