<!-- { "loadSidebar": true } -->
　　奏为恳乞　圣慈矜怜允放事臣前月二十七日上疏今又一月而自二月二十四日伏奉　圣谕令臣少俟以至于今□阅四个月矣两月间初染时气日夜嗽喘不宁继以口疮烂牵及头颅痛苦针刺数旬而未愈也盖七十一岁老人精血既枯津液皆涸重以忧愁之焦灼岁月之销磨苟延至今巳为侥幸臣移归私寓随将前门锁闭仅留后门以通薪水断绝邸报一切时事懵然不知巳似入山之深入林之密忘其在辇毂下矣而空名未削于缙绅苦告未蒙乎俞允如悬斯倒以日为年犬马残生蝼蚁微情虽　皇上至圣至仁岂能画知而臣亦焉能尽迷也伏惟　圣主非常之恩天地父母未足比其洪深虀粉捐糜不足罄其报答然而臣之不肖如秽物粪土残砾弃灰委顿停留于庭除阶磩之间至四五年而尚不碍目动心不令人斥而去之臣实不知其觧矣今七月巳临立秋且至伏乞　皇上怜臣老疾念臣久俟即赐臣骸骨以成始终臣不胜云云六月二十八日奏 

　　○乞放疏（三） 

　　奏为候　命又过　圣节总用积恳放生结局事臣自戊申乞休候命诋臣者以为顽钝疑臣者以为观望嘲臣者以为怪物即亮臣者亦以为腐儒不知时变而臣耿耿□衷硁硁执性惟是前疏所云以纲常令共之大道理捍此巳决之堤防而以去留操纵之大辔衔归之至□之掌握此两言者蔽之巳至今年二月间复蒙　天语谆谆且温且厉臣诵纲常大义之谕则仰而叹曰　圣人先得此心之所同然而绎少俟之谕则尤私喜少之为期当亦不踰旬朔不谓日复一日历夏及秋而臣自乞身以来恭遇　万寿圣节而至时以礼臣与庆贺之事宜重茧以前趋今臣此疏乃过　万寿圣节而陈则以阁臣受非常之恩必呼嵩而后去要之天地覆载非蠛蠓之细所能酬父母生成非儿女之恋所能报丘山罪积非犬马之身所能偿然就区区俟命言之则俟至五年真谓之顽钝而不为轻率即就二月□今计之亦巳经半年谓之久俟而不止少俟矣伏望　皇上怜臣放臣臣尚图力疾辞朝而去庶令七十岁老臣虽狼狈尚不□□纵摧残犹成片叚而所以继纪纲全国体与所以结四五年木了之局者亦在此一时也臣不胜云云七月二十一日奏 

　　○陈谢乞放疏 

　　奏为恭谢　天恩并陈不可再缓之理乞蚤赐骸以终余造事臣于本月二十一日具疏　皇上一放以结六七年未结之局窃谓　皇上必矜而允之业巳觅船雇夫拟日辞朝从此可无再渎矣不意昨日伏蒙　皇上遣文书官刘用捧到　圣谕谕辅臣朕览卿奏守候待命意欲力疾辞朝而去具见详切但近来佞言烦兴尊卑凌夷大臣疑畏杜门注籍小臣嚣然逞臆横肆是何国体□为□臣的当以宗社大义为重岂可以浮言介意卿慎加调摄少俟即有旨何乃效尤纤邪之辈有伤国体慎勿再陈特谕卿知钦此臣恭设香案望阙行五拜三叩头礼谢　恩讫臣感极而悲不觉放声号泣观者为臣感伤为之堕泪盖古慈母之爱子人言三至而杼竟投古明君之礼臣去三年不反而田里亦遂收矣乃臣之不肖前后论臣者百余人至二三百疏而　皇上犹若未忍臣之去者臣杜门五年奉　圣谕少俟又半年臣齿发衰暮余生有几臣不必言年矣臣之衰而病郁而病久离家乡思归不得而病臣不必言症矣臣之耳目昏瞶健忘恍忽臣不必言精力矣臣之至愚至戆尺寸不能树涓埃不能效臣不必言才具矣臣之积諐丛垢浮于丘山等于粪土臣又不必言罪过矣皇上但试问在廷文武羣臣有一人言李廷机犹可缓去者乎又试问入贺诸臣与林居之缙绅及多士之应举于此者有一人言李廷机犹可缓去者乎又试使人问舆皂厮役商于市行于途者有一人言李廷机犹可缓去者乎夫言之繁兴也臣实为之招众之嚣然也臣实为之的　皇上放臣一出都门而言自息嚣自静大臣重而国体尊又何烦　圣虑哉臣谨因陈谢而沥血言之不敢另疏再陈所奉　圣谕臣谨什袭珍藏以为镇家之宝臣不胜云云 

　　○拟日辞朝疏 

　　奏为放生无期万不得巳谨拟日辞朝恳乞　圣慈俯亮犬马迫蹙之情宽斧钺之诛事臣自春间患口疮至今唇舌皆烂粥吃不进话说不出日夜痛楚命如朝露比奉　圣谕尚欲臣少俟教臣款款臣陈谢申恳今又数日臣看此景象若非臣决去　皇上未必放臣得　旨何期首丘何望臣之生路一穷至此岂不痛哉切谓人臣当其徇国家之急则性命可捐若不为国家而以等候空捐其性命此之谓无益之捐无名之死即臣甘为尾生而至圣至仁之主必不以此责备臣下者故决去罪也不去而毕命于此以七尺躯污长安一片地亦罪也今日一疏明日一疏强聒而不舍屡烦天使之降临天语之传宣主恩巳亵臣礼谓何亦罪也盖臣前数年遽去臣心不安至今日则臣更无不尽之情亦更无可缓而不去之义臣所自伤者　圣恩至厚臣命至薄受　圣主一场特达之知而晚节末路竟以若此臣之迍邅乃二百年来阁臣所未有之迍邅而臣之忍耐则为数年来诸臣所不能堪之忍耐　皇上大慈大悲见臣穷苦如此疾病如此尚忍不为之慨然从中发旨脱之苦海而登之彼岸乎谨拟九月初一日赴鸿胪寺报名初二日辞朝伏乞　皇上察臣之情万不得巳臣之计迫于无可奈何傥宽之斧钺而姑褫其官则　圣恩旷荡臣感戴无涯而非所敢望也臣不胜局蹐云云 

　　○恭谢并陈苦情疏 

　　奏为感激慰留恭陈谢悃并沥病势苦情以祈圣鉴事臣缘口痊其剧势难挨延巳拟日报名辞朝于前月二十九日具奏臣度此三日巳如三年矣乃今日伏奉　圣旨卿杜门数载求去迫切朕岂不体亮但念卿宏猷未究政本之人难于遽允非是以留滞苦卿览奏深用恻然卿还调理数时勉出赞襄以称朕眷留之意慎勿遽行有失大义还着鸿胪寺官往谕朕意吏部知道钦此是日鸿胪寺卿正用贤等奉　钦遣至臣私寓宣谕臣恭设香案望阙行五拜三叩头礼谢恩讫臣数日之内再奉温纶捧读未终涕泣如雨伏念臣至愚不肖为众所共弃之人而　皇上留之五年至于今目犹眷眷而未忍遽舍此即父母之爱子顾之复之何以加者此恩之厚昊天罔极臣何德可以当之何福可以受之而又更有何阶可以报答之也顾臣命如风烛不能俟矣盖臣每患口疮亦间□间止一自真武庙移来奉宣谕后而势乃缠绵及至前月二十四日再奉宣谕后而势乃沉重人唇尽敝而舌几不存不能说话则以指代不能吃粥则以汤代涎旁出而不收药杂投而罔效其痛楚日甚一日而形容日悴一日同官向高见臣忽然至此为臣惊心为臣流泪今日王用贤等亦皆见之盖此病只是为忧郁无聊诸火皆炽惟有蚤去庶可望痊若再延迟恐足不能动并朝亦不能辞而臣言竟不能践重负其初心不亦可惜也哉乃圣谕尚念政本乏人勉臣调理而望之以赞襄则万无是理万无是事臣不敢置对矣惟是感激天恩袛畏君命不敢不少缓数日以表犬马恋主之情或蒙　皇上即将臣此疏立赐批允全其未隳之节而予之以垂尽之生此尤　圣主不测之恩臣望外之幸也其为衔结更当何如臣不胜局蹐云云九月初一日奏 

　　○谢恩疏（一） 

　　奏为恭谢　天恩事臣于本日辰刻蒙　皇上钦遣鸿胪寺卿王用贤等至臣私寓宣读　圣旨臣方具疏陈谢外乃本日未刻复蒙　圣主钦遣文书官冉登至臣私寓捧到　圣谕谕辅臣朕览卿所奏情词恳切意欲高蹈巳有谕旨慰留何乃又有此奏有失君臣大义卿心忍乎孰不忍乎宜遵前旨调摄少俟岂有食言可悉体朕眷注至意慎勿轻率特谕卿知钦此又冉登口传　圣旨巳有谕旨勉留岂可又有此奏先生辅弼大臣意欲效尤轻率似失国体宜安心慎加调摄少俟待疾愈自有　圣裁钦此臣数日而三奉丝纶一日而再承宣谕既教之国体大义而又以心之忍不忍开其昏瞶之衷既戒之轻率效尤而复以安心慎加调摄挽其遄归之辙至于岂有食言及待疾愈自有　圣裁之许则臣得请非遥首丘何望仰见皇上于臣所以慰勉之者极其切至而所以体悉之者尤极其周详臣感极而悲涕泪横集敢不袛遵严命少缓行期求医药以自扶冀残生之未陨聊明犬马恋主之义仰副九重眷注之怀若夫病势苦情则臣前疏巳具亦文书官所目击臣不敢复赘陈矣所奉御札臣谨什袭珍藏以为镇家之宝臣不胜感戴　天恩涕洟战栗之至谨具疏称谢以闻九月初一日奏 

　　○谢恩疏（二） 

　　奏为恭谢　天恩事本月初二日卯时臣接到圣济殿一扎本日五鼓圣济殿提督太监崔文升等传奉　圣旨着太医院堂上官罗必炜御医吴翼儒何其高随奉钦遣到臣寓所同诊臣脉去讫伏念臣以犬马疾病上轸　圣心即当丙夜之时犹厪顾复之念臣诚不自意贱生残喘而蒙　皇上郑重爱怜一至于斯袛恐鬼神之忌弥甚阴阳之罚转增此臣所为感而且惊矜而愈惧不觉为之恸哭流涕者也但太医诊臣脉幸无杂症惟得火退而疮渐平饮食稍进旬日之间奉　旨而行舟中虗静更便调摄傥未遽先朝露则皆　圣主再造之恩如天之庇矣臣不胜云云九月初一日奏 

　　○乞放疏 

　　奏为蒙　恩巳极恳求一旨放去以成始终事臣连日一面调理一面待命一面戒行乃昨夜闻科道官各有公本臣不知其何语亦不向人询问大抵诸臣见臣求去未得而助之求甚美意甚盛举也伏念臣蒙恩极矣毋论三十年来　皇上所以拔擢之任用之礼待之知之信之怜之护之者其恩浩荡如天之不可名即顷数日间宣谕遣医天语之谆谆　圣意之眷眷岂臣不肖所能消受岂臣捐糜所能报答盖臣子蒙恩至臣而极矣谚云为浮屠者必结其顶以　圣主非常之恩以臣五年待命之久今但得一　旨以去不负初盟则三十年之知遇结果成就于此日而臣一生之砥砺亦归根复命于此日岂不成始成终也哉且前日圣谕尝许臣以少俟即有　旨臣今敢执此为券以求　皇上而臣蒙遣医诊视之后徼如天之庇疾亦向减可以行矣伏乞　皇上慨然俞允臣不胜云云九月初六日奏 

　　○拟再乞放疏因前本不发不果上 

