<!-- { "loadSidebar": true } -->
　　却说祖逖率五万步骑，攻陈川于蓬关。石勒闻知，遣石虎、桃豹将兵三万来救，祖逖始迁屯淮南。石虎既至蓬关，令陈川率众徙居襄国，留桃豹守陈川故城。自勒兵与川退还襄国去讫。　　却说石勒又得陈川之众，遂率兵五万来寇幽州，幽州无备，被攻陷之。　　段匹磾在蓟城，闻幽州失守，心中大惧，恐来攻蓟，乃率众奔乐陵县而据之。　　却说梁州刺史周访击杜鲁，鲁勒众拒战，两下交锋，战四五十合，鲁措手不及，被访斩之，其众尽降。初，王敦患杜鲁，因谓访曰：“足下若擒得杜鲁当相论为荆州。”至是访破斩杜鲁而回，敦不用。　　又王廙在荆州，多杀陶侃将佐，士民怨怒，朝廷已知。元帝征廙为散骑常侍，而以周访代之。王敦忌访威名难制，从事郭舒亦说敦曰：“荆州虽荒敝，乃用武之国，不可以假人，宜自领之，访为梁州足矣。”敦从之，乃加周访安南将军，余如故。访闻大怒，敦手书譬解，并以玉玺玉枕遗之，访掷之于地曰：“吾岂贾竖，可以宝悦耶？”因此访去襄阳，务农训兵，有图敦之志。守宰有缺即补，然后言，王敦不能制。　　却说徐龛既降石勒，以众寇来掠济、岱诸境，近臣奏知，帝甚忧之。问群臣谁去讨之？王导奏：“以太子左卫率羊鉴，乃龛之州里冠族，能制之，令其率兵五万去讨。”元帝从之，封羊鉴左都督，令率军讨之。羊鉴辞谢曰：“臣才非将帅，恐不克效，望陛下另选良将。”郗鉴亦上表，言羊鉴不可使。王导不从，以羊鉴为征讨都督，督徐州刺吏蔡豹及刘遐、鲜卑段文鸯等讨之。于是鉴不得已，领旨出朝，点过精兵五万，择日起行。　　

第一三零回  石勒自称后赵王

　　却说石虎与张宾等上言于勒曰：“今刘曜僭大位，弃汉自号赵，是逆宗统；荒淫不理政事，是无德也。吾等观其久必败，定自为人所擒，王侯本五种，帝王岂有根！明公宜加尊号，以安百姓，绝刘曜耳。”石勒曰：“孤本氐人，得诸君相扶，侥幸至此，天下未定，何敢为之？”张宾又曰：“今有内十二郡，赵国十二郡，合有二十四郡。为赵国，准《禹贡》，魏武复冀州之境，地方数千里，将士数百员，主公若登大位，命将佐出讨，何坚不破？何敌不灭？主公再执不行，将士解体，民各生心，晋氏复起，谁人肯用命乎？不如主公且登后赵王位，以安众心，可谓万全之计。”于是勒始从之。石勒既即王位，称元年为后赵元年。以将军支雄等主胡人词讼，禁胡人不得凌侮华族，号胡人为国人；遣使循行州郡，劝农桑；朝会使用天子礼乐：加张宾为大执法，专总朝政；以石虎为骠骑将军，都督诸军，赐爵中山公。　　时张宾任遇优显，群臣莫及，而谦虚谨慎，开怀下士，屏绝阿私，以身率物；入则尽规，出则归美；勒甚重之。每朝尝为之正容貌，简辞令，呼曰“右侯”而不敢名。勒既以天子礼乐飨群臣，威仪冠冕，从容可观矣！　　勒宫殿及诸门始就制，法令甚严，讳胡尤峻。时有醉胡出入止车门，勒大怒，即召宫门小吏冯翥至，责其不报白之故。　　翥惶惧忘讳，因对曰：“有醉胡乘马驰，某呵御之，而又不可与语。”勒笑曰：“胡人正自难与，因是恕而不罪翥耳！”　　

第一三一回  宇文氏攻慕容廆

　　十一月，平州刺史崔毖以士民多归慕容廆，心甚不平。乃密遣人阴说高句丽、段氏、宇文氏，约使起兵共攻之。毖所亲高瞻力谏曰：“慕容氏部下军多将广，智足深谋，更兼霸地千里，粮料山积，攻之难克，退之结怨，莫若含忍以候其变，然后可为之。”　　毖不从，发使去三国讫。不旬日，皆执兵而至，于是宰牛杀马，犒劳三国之兵讫。三国合兵，共五十三万。次日起行，来伐慕容廆.兵至城下，廆诸将请击之。廆曰：“彼为崔毖所从，邀一切之利，军势初合，其锋甚锐，不可与战，当固守以挫之。彼乌合而来，未相归服，久必携贰，然后击之，破之必矣！”诸将默然，于是三国进兵攻棘城，廆令将士闭门自守，并不出战。过数日，计以牛酒使人独劳宇文氏，请兵退和。宇文氏受之，崔毖、段氏二国，果疑宇文氏与廆有谋，各引兵归。　　时宇文氏士卒二十余万，连营四十里，其大将悉独官曰：“二国独归，吾独取之！”因是进兵，慕容廆使人召使其子慕容翰，将兵人屯于徒河。翰人归城内，见父廆曰：“彼众我寡，难以取胜，儿欲为奇兵于外，伺其间而击之，若并兵为一，取得专意攻城，非策之得也。”魔从之。翰选精兵三千骑，屯于五十里之外。　　悉独官闻之曰：“翰远归而不入城，或能为患，当先取之。”于是分遣五千骑击翰，翰计以三千精兵伏于暗谷中，又使人假为段氏使者，逆于道，假说大路有伏兵不可行。宇文氏信之，引兵从小路进发，至翰设伏之处。将过大半，一声鼓响，伏兵从暗谷中杀出，翰自以兵出迎，塞住去路。宇文氏兵被翰杀死，十停去其七停，余者尽被杀之。　　翰忙使人入城报廆，使出兵击其前，又使部将乘胜径进袭其后，自于中间接应前后。于是廆知翰胜进兵，乃自披挂，率众出城大战。前锋始交，后兵接战，两下夹攻，杀伤甚众。战至十五合，翰率二千骑，从旁直入其营，纵火焚之。风起火发，宇文之兵烧死大半。宇文之众大败，折去三十万人，悉独官仅以身免而还。廆尽俘其众，获皇帝玉玺三纽。崔毖闻之，惧奔高丽，廆入于平州，不忍绝其类，反以其子崔仁镇辽东，官府百姓，安堵如故。廆以高瞻为将军，瞻称疾不就。廆数临其家候之，抚其心曰：“君之疾在此，不在彼也！今晋室丧乱，孤欲与诸君共靖世难，拥戴帝室，奈何以华夷之异，介然疏之哉？夫立功立事，惟问志何如耳？”瞻犹不起，廆颇不平。瞻以忧卒。于是廆引众还镇，使裴嶷奉表，并将所得玉玺诣建康献之。　　

第一三二回  末柸以兵攻匹磾

　　三年二月，段末柸嫉兄匹磾仕晋，以十万兵攻兄。匹磾以五万兵出迎，两下交战，不三合，匹磾大败而逃，被末柸追杀，伤去大半。不敢入城，走至冀州城下，叫冀州刺史邵续曰：“尔本夷狄，因慕义为晋破家，君不忘旧要，请相与共击末柸。”　　续闻言，即率三万生力军出城助匹磾，与末柸相战，未十合，末柸大败。匹磾与邵续追及，大破之。匹磾因胜，与弟文鸯率众来攻蓟城，邵续收屯军兵回冀州。　　后赵王勒探知邵续势孤，况匹磾自去攻蓟，冀虚无援，遣石虎将兵攻冀州。石虎领兵将至冀州，分一万人潜伏于青山之内，自引兵去攻城。邵续自出击虎，交战二十余合，石虎佯败，落荒而逃。邵续以兵追赶，走过伏兵之所，被伏兵杀出其后，虎引兵杀回，两下夹攻，邵续遂被石虎执之，押至城下。令其招城上出降，续大呼兄子邵竺曰：“吾志欲报国，不幸至此。　　汝等努力奉匹磾为主，勿有二心！“　　时匹磾闻石虎攻续，率众来助冀州，匹磾杀入城，与续子邵缉固守冀州。　　石虎见城不下，使人送续还襄国，白之后赵王勒，以续为忠臣，释而礼之。因下令自今克敌获士，必生致之。　　初时，吏部郎刘胤闻邵续被石虎所攻，乃人内言于元帝曰：“北方藩镇，惟余邵续一人，如使为虎陷之，孤义士之心，宜发兵救之。”帝不从，及是闻续已殁，乃使人持诏以续仕位，以授其子邵缉，于是缉领冀州刺史矣。　　

第一三三回  赵将尹安降李矩

　　却说赵将尹安，及宋始四军屯洛阳，乃以城降于青州刺史李矩。矩使颍川太守郭默，将兵入洛阳。后赵王勒闻知，率胡虏守将未始一军，北渡河而去。于是河南之民，皆相率归矩，洛阳遂空。　　时三月，裴嶷至建康，呈上表及玉玺，元帝大悦，因问廆之行状。嶷甚称廆之威德，贤隽皆为用之。朝廷始重之。帝欲留裴嶷在朝，嶷曰：“臣少蒙国恩，出入省闼，若得复奉辇毂，臣之至荣！但以旧京沦没，山陵穿毁，名臣宿将，莫能雪耻。　　独龙骧竭忠王室，故使臣万里归诚；今臣不返，必谓朝廷以其僻陋而弃之，孤其响义之心，使懈于讨贼，此臣之所深惜也，故不敢从。“帝然之，遣使赵嶷去拜廆为安北将军、平州刺史。　　廆受命，极其欢悦。　　五月，上邽诸将谋杀晋王保，保不能抚众任人，故遇害。　　保乃司马模之世子，曾自称体重八百斤，喜睡，好读书，而暗弱无断，是以及于难耳。先司马故将陈安也降晋王保，保已死，乃自据陇右，聚众五万余人降于赵，赵王刘曜以陈安为泰州刺史。　　

第一三四回  羊鉴有罪以除名

　　却说王导举羊鉴为将讨徐龛，鉴率众屯兵于下邳，不敢进。　　独徐州刺史蔡约得命，率骑兵二万来击龛。龛引众拒迎，战不十合，龛大败，遣使求救于后赵王。石勒使其将王伏都率兵一万来救之。时王伏都淫暴，不进助战，龛疑其袭己，请其来赴宴而斩之，令使人来后赵，称伏都罪状，请别为救。后赵王怒而不受。　　朝廷敕鉴进兵，鉴犹疑，惮不敢进，于是刁协劾鉴之罪。　　元帝从其说，除名，诏以蔡豹代领其兵。王导自惭以失誉，奏帝乞自贬，元帝不许。　　却说京兆人刘宏，客居凉州，以妖术惑众，张实左右皆信而事之。宏自言天与神玺，应王凉州。张实帐下阎涉等欲谋杀实而奉之。初，实弟张茂，密知其谋告之，实大怒，使兵五百，去收宏。未及至，阎涉等已知，入杀实。实死，前所使五百之兵，已入天梯山，将刘宏执之而还；见实被害，众遂将宏斩之，诛其党阎涉等数百人。左司马阴元等以实子张骏尚幼，推其弟张茂为凉州刺史。茂以实子骏为世子，茂代领其众，安抚凉州。　　

第一三五回  子远狱谏赵王曜

