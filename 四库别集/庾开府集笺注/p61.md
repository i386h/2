<!-- { "loadSidebar": true } -->
　　公讳字广畧原州长城县人也【本传髙平人也赐姓纥干氏隋书雍州平凉郡注旧置原州后周置总管府又百泉县注后魏置长城郡及黄石县西魏改黄石为长城】本姓田氏虞宾在位基于揖让之风【见步陆逞碑】鳯凰于飞绍于亲【疑作尊】贤之国【吕氏春秋太公望对于齐周公旦封于鲁二君相谓曰何以治国太公望曰尊贤上功周公旦曰亲亲上恩详哀江南赋】论其继世之功则狄城有庙【汉书田儋狄人也故齐王田氏族儋从弟荣荣弟横皆豪杰自立为王】序其移家之治则长陵有碑况复髙庙上书小车而对汉主【汉车千秋传千秋本姓田氏其先齐诸田徙长陵千秋为髙寝郎上急变讼太子寃曰臣常梦见一白头翁教臣言数月为丞相千秋年老朝见得乘小车入宫殿中故号车丞相】聊城祭鸟长岳【艺文作兵】而驱燕将【二事合用未详战国防游腾谓楚王曰故使长兵在前强弩在后史记鲁仲连传燕将保守聊城齐田单攻聊城嵗余不下鲁连乃为书约之矢以射城中遗燕将燕将见鲁连书乃自杀田单传单守即墨令城中食必祭先祖于庭飞鸟悉翔舞下食燕人怪之详哀江南赋】公以胎教之月嵗徳在寅【列女传文王生而明圣君子谓太任能胎教屈原离骚惟庚寅吾以降】载诞之辰星精出昴【春秋佐助期萧何昴星精】是以月中生树童子知言【世説徐孺子年九嵗常月下戏人谓月中无物当极明孺子曰譬人眼有童子无之何必不暗详象戏赋】水上浮青衿不戱【萧广济孝子传殷恽生而谨愿七嵗丧父哀号毁悴不为戯弄得果可啖之物懐持进母未尝先食　烱曰滕昙防南昌人也年五嵗母杨氏患热思食寒爪土俗所不产昙防厯访不能得　桑门曰吾有两分一相送尔以遗母举室惊异】而受书黄石意在王者之师【见张良赞】挥剑白猿心存霸国之用【吴越春秋越女将见王道逢老人自称袁公曰闻子善为劒愿一观之因防竹林女即防其末公操其本女因举杖撃之袁公飞上树变为白猿本传少慷慨志立功名敢勇有谋畧】魏永安中任子都督翻原州城受陇西王节度【本传魏永安中陷于万俟丑奴尒朱天光入闗自原州归顺授都督北史天光荣从祖兄子也庄帝进天光爵为广宗王元又以为陇西王按子都督后魏官也见周书李贤等传】于时洛邑乱离当涂危偪【见齐王宪碑】礼乐征伐不出于天子举贤诛暴实在于强臣【谓髙欢也】太祖文皇帝始创霸功初勤王室秣马搜乘誓众太原【魏地形志并州领太原郡详宗庙歌】公仗劒辕门麤谋当世【世説桓自道其父名既而曰英雄正自麤疎详步陆逞碑】随何逺去实释汉帝之忧【汉髙帝纪汉王使谒者随何往説九江王布曰使布畔楚项王必留撃之吾取天下必矣】许攸夜来即定曹王之业【魏志许攸家犯法审配収系之攸怒遂奔操操抚掌笑曰子卿逺来吾事济矣本传太祖初统众求谒见乃论世事深被引纳】永熈中奉迎魏武帝入闗【见宗庙歌】封鹑阴县开国子【魏地形志泾州平凉郡领鹑阴县】邑五百户太祖以自着铁甲赐公云天下若定还将此甲示寡人白水良劒罢朝而赐陈宠【白水未详后汉韩棱传肃宗常赐诸尚书劒自手署其名曰韩棱楚龙渊郅夀蜀汉文陈宠济南椎成】青骊善马回军而赐李忠【见谢赵王启】并经舆服【后汉书有舆服志】足为连类大统三年转帅都督【北史周武帝纪天和五年四月省帅都督官建徳二年正月复置帅都督官】进爵为公十四年授使持节都督原州诸军事原州刺史仙人重返更入桂阳之城【庾仲雍湘中记桂阳郴县有马岭山苏躭所栖游处因而得仙后有见躭乘白马还此山中世因名为马岭】龙种复归还寻白沙之路【襄阳记厐徳公子奂字世文晋太康中为牂牁太守去官归乡居白沙里乡人宗敬之相语曰吾家池中龙种来里中化其徳让少壮皆代老者担】公此衣锦乡里荣之【见司马裔碑】侍从太祖战河桥复农解华山围平沙苑陈每有元勲常防别赏【周太祖纪魏孝武帝永熈三年齐神武袭潼闗侵华阴留其将薛瑾守闗而退太祖进军讨瑾虏其卒七千还长安魏文帝大统三年八月丁丑帝率李弼等十二将东伐戊子至农攻之城溃擒东魏陜州刺史虏其战士八千守将髙干走渡河命贺防胜追擒之并送长安于是宜阳诸郡皆归附先是河南皆降齐神武惧率众下蒲坂遂渡河逼华州刺史王罴严守十月壬辰帝至沙苑距齐神武军六十余里李弼曰此东十里有渭曲可先据以待之遂进至渭背水东西为陈合战大破之齐神武夜遁四年东魏遣侯景库狄干髙敖曹等围独孤信于洛阳太祖率兵救信景等夜解围去帝追至河上景等北据河桥南属邙山为阵与诸军合战大防斩其将髙昻李猛宋显等虏其甲士一万五千人赴河死者万数隋书冯翊郡注郡有沙苑】太祖在同州文武并集号令云人人如纥干尽心天下岂不早定即授车骑大将军仪同三司魏前元年转骠骑大将军开府祁连犹逺【见入武川】即受冠军之侯【见司马裔碑】沙幕未开先置长平之府【汉苏武传李陵歌曰径万里兮度沙幕详遇猎】梁信州刺史萧韶宁州刺史谯淹等犹处永安【魏地形志南郢州领永安郡】称兵渔阳【见长孙俭碑】公受命中军迅流下濑【汉武帝纪故归义粤侯严为戈船将军出零陵甲为下濑将军下苍梧】遂得朝发白帝暮宿江陵【见司马裔碑】猿啸不惊【见和赵王】鸡鸣即定【树敏曰吴越春秋带甲三万六千鸡鸣而定阵去晋军一里天尚未明本传梁信州刺史萧韶等未从朝化诏讨平之】西平反羌本有渔阳之勇【见燕歌】鳯州叛氐又习仇池之气【辛氏三秦记仇池山上广百顷地平如坻其南北有山路东西絶壁万仞上有数万家一人守道万夫莫向山势自然有楼橹却敌之状东西二门盘道可七里上多洞阜泉源周异域传宕昌羌者其界自仇池以西东西千里带水以南南北八百里部众二万余落】公推锋直上【史记秦本纪皆推锋争死】白刃交前万死一决防徒多溃身被一百余箭伤肉破骨者九马被十槊露布申上朝廷壮焉【本传讨西平叛羌及鳯州叛氐等并大破之海録碎事古者文书不封而明告中外者皆曰露布自元魏以来专为防书写以练帛建于漆竿　尚玠曰北史卢恺作露布帝读之大悦曰恺文章大进】葛屦纠纠魏有去旧之歌【诗魏风纠纠葛屦郑曰俭啬而无徳是其所以见侵削】零露瀼瀼周受维新之命【诗小雅零露瀼瀼郑曰露者天然必润万物喻上者恩泽不为逺国则不及也】乃进爵封雁门郡公【隋书冀州雁门郡注旧曰广武置雁门郡】食邑通前二千七百戸【本传孝闵帝践阼进爵】保定元年授使持节都督岷州诸军事岷州刺史【隋书梁州临洮郡临洮县注西魏置曰湓乐并置岷州及同和郡】陇头流水延望秦闗【见哀江南赋】川上蛾眉犹通蜀道【见上赵王】公不发私书【吴録王宏为冀州刺史不发私书号曰王独坐】不然官烛【谢承后汉书巴只为扬州刺史与客坐闇中不然官烛】兽则相负渡江【后汉宋均传均迁九江郡多虎暴数为人患均退奸贪进思善去槛穽削课制虎东浮渡江】虫则相衔出境【东观汉记马棱为广陵太守连嵗蝗虫棱奏罢盐官赈贫羸薄赋税蝗虫飞入海】四年拜大将军余官如故衞青受诏未入玉门之闗【见司马裔碑】窦宪当官犹在燕山之下【见出自蓟北门】公之此授差无慙徳浑王叛换【汉书项氏叛换师古曰叛换犹言防扈也】梗我西疆【诗谁生厉阶至今为梗】岩羌首窜【通考岩州秦汉以来为诸羌之地元魏武帝时内附封为岩昌王后周立岩昌国武帝置岩州故曰岩羌也】藩篱携贰公受赈于社【见宗庙歌】偏师逺袭【左传蹇叔曰劳师以袭逺非所闻也】扬旍龙涸【周异域传天和初吐谷浑龙涸王莫昌率众降以其地为扶州详贺娄慈碑】系马甘松【晋四夷传吐谷浑据有西陵以西甘松之界极乎白兰数千里隋书梁州宕昌郡懐道县注后周置甘松郡】二十五王靡旗乱辙【见哀江南赋】七十六栅鹑奔雉窜【诗鹑之奔奔】既防用命之赏【尚书甘誓用命赏于祖】乃奉旋师之乐【左传臧僖伯曰入而振旅归而饮至以数军实本传吐谷浑冦西边宕昌羌潜相接应诏讨之获其二十五王防其七十六栅遂破平之】天和二年被使南征带甲百万【苏秦传楚地方五千余里带甲百万】舳舻千里【见宗庙歌】江源水起【孙卿子孔子曰江始出源可以滥觞】海若乘流【见谢周明帝启】船官之城【汉地理志庐江郡有楼船官】登巢悬防【见拟咏懐】吴兵习流【见哀江南赋】长驱战舰风灰箭火【见拟咏怀】倐忽淩城公以白羽麾军【见和赵王】朱丝度水【左传晋侯伐齐将济河献子以朱丝系玉二瑴而祷沉玉而济】七十余日始得解衣【本传陈湘州刺史华皎来附从衞公直赴援与陈人战不利仍以为江陵总管及陈将吴明彻来冦与梁主萧岿退保纪南令副总管髙琳拒守明彻退乃还江陵】朝廷以晋尅夏阳先通灭虢之政【见长孙俭碑】秦开武遂始问吞韩之谋【韩世家厘王六年与秦武遂地二百里】是以驰传追公以为仁夀城主【本传以逼宜阳也】齐将段孝先【名韶】斛律明月【名光】出军定陇【北史段韶传武平二年出晋州道到定陇筑威敌平冦二城而还】以为宜阳之援公背洛水而靣熊山【郦道元水经注洛水北有熊耳山双峦竞举伏同熊耳】阵中军而疏行首【见伤王司徒】乘机一战宜阳衔璧【见贺平邺表本传与陈公纯破之遂防宜阳等九城】增封五百戸进柱国大将军【见长孙俭碑】司勲之册也【见为阎将军表】建徳元年拜大司空二年迁少保【通考后周置六卿之外又改三师官谓之三公兼置三孤以贰之注少师少傅少保也又以司徒为地官大司马为夏官司空为冬官如姬周之制无复太尉三师之号】姬朝三列少保为前【尚书少师少傅少保曰三孤贰公化】炎正五官冬官为北【春秋元命苞危东六星两两而北曰司空主水详为阎将军表】频烦宠命是谓贤能三年授使持节都督襄郢昌丰唐蔡六州诸军事襄州刺史【隋书荆州舂陵郡注后魏置南荆州西魏改曰昌州汉东郡唐城县注西魏立肆州寻曰唐州后周省均欵涢归四州入改曰唐州又豫州淅阳郡武当县注梁置兴州后周改为丰州】江汉之间不惊鸡犬【后汉书岑熈迁魏郡太守舆人歌之曰狗吠不惊足下生牦】襄樊之下更多冠葢【见哀江南赋】既而三湘辽逺时遭鵩入【见拟连珠】五溪卑湿或见鸢飞【见司马裔碑】旧疾増加薨于州镇天子画凌烟之阁言念旧臣【未详按洛阳宫殿簿有凌烟阁】出平阳之宫【见哀江南赋】实思贤傅【未详按汉萧望之传望之饮鸩自杀天子闻之拊手曰果然杀吾贤傅是时太官方上昼食上乃却食为之涕泣】有诏赠某官礼也即以四年四月二十五日归葬于原州髙平之镇山【一统志秦北地郡地汉为安定郡之髙平县后魏置髙平镇兼置原州】属国甲轻车介士一依霍骠骑之礼衞将军之葬【见司马裔长孙俭二碑】呜呼盛哉公入仕四十五年身经一百六战通中陷刃疾甚曹防刮骨傅药事同闗羽【汉萧何传及奏位次羣臣皆曰平阳侯参身被七十创攻城畧地功最多宜第一详哀江南赋】而风神果勇仪表沉雄学不専经畧观书籍【项籍记籍少时学书不成去学劒又不成去梁教以兵法羽大喜畧知其意又不肯竟】兵无师古自得纵横【汉书霍去病曰顾方畧何如不至学古兵法】青乌甲乙之占【抱朴子黄帝相地理则书青乌之説】白马星辰之变九宫推步【见齐王宪碑】三门起伏【太乙式凡举事皆欲发三门顺五将发三门者开门休门生门五将者天月文昌等】天弧射法【扬雄羽猎赋荧惑司命天弧发射详从驾】太乙营图【汉艺文志太乙兵法一篇】并皆成诵在心若指诸掌虏青犊之兵甚有秘计【后汉光武纪吴汉撃青犊于轵西大破降之】烧乌巢之米本无遗防【魏志许攸曰袁氏辎重万余乗在故屯乌巢屯若燔其积聚袁氏自败操从之】西陵贼退屈指可知【吴志陆逊疏曰破操乌林败备西陵擒羽荆州斯三虏者当世英雄皆摧其锋汉陈汤传汤知乌孙瓦合因屈指计其日曰不出五日当有吉语闻】南郡兵回揷标而待【后汉郡国志南郡属荆州吴厯云太史慈为防所执使安集士卒诸将皆疑防曰子义青州名士以信义为先终不欺防明日大请诸将立竿视影日中而慈至防大悦】常愿执金鼓而问吴王【吴越春秋范蠡鸣鼓而进兵曰王已委政于执事使者急去不时得罪】横雕戈而返齐地【见拟连珠】有志不就忠贞死焉世子防等孝惟纯深【见哀江南赋】居丧过礼【见滕王序】对其苫寝则梓树寒生【伍子胥传子胥告其人曰必树梓吾墓上】闻其悲泣则巢禽夜下【见步陆逞碑北史本传子仁防嗣仁防字长贵性寛仁有局度厯位幽州总管卒諡曰敬】呜呼哀哉乃为铭曰
