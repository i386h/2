<!-- { "loadSidebar": true } -->
    惟公气勇烈，行易直，内器剑距，外不矫饰。其治戎也，持重有节制，信赏以劝之，明罚以齐之；严不近苛，奇必合正。每临敌制变，励如猛鸷，迅如风雨，启行助雷霆之威，断後保河山之阻，故攻无不克，守无不固。其牧人也，使之蚕而衣，稼而食，不夺其时，不竭其力，载其清净，一与休息，故不能亲誉而潜饮其德。蜀川隆富，首冠藩服，我以功而居有之，是宜保尊荣、安暇豫矣。然而不屑宠利，徇国捐躬，振高风，激时弊。子文逃禄，去病辞第，订之於我，彼何琐细。四纪事军旅，百战成勋庸，遭逢盛明，升受鼎钺，有贤人可大之业，张盛后神武之威。独立一时，我无惭德。自回旆南藩，作西鄙，朝廷以之倚仗，四国以之瞻仰。贪乱稔祸者，窃视惕息，彻其邪谋。
    呜呼！天不遗，夺我何速。公之冢嫡，以贯之常学斯文，谬掌书命，授以不刊，俾传信词。采遗烈於世家，无惭实录；奉孝思之诚托，有愧当仁。式表新阡，永昭神道。铭曰：
    幽朔之都，浸辽镇碣。气象盘郁，英灵峻发。克生南平，挺为人杰。幼秉忠壮，蹈兹武节。韬略悬解，艺能冠绝。天宝季岁，胡夷猖獗。爰执干橹，遂从征伐。屡偾豺牙，频探虎穴。勋名克树，爵禄有列。惟天因人，惟人奉天。惟贤圣，惟圣资贤。灵命阴骘，有开必先。自昔多难，方隅擅权。操兵袭位，四纪之年。光烁我后，雄断精坚。将致武训，俾夫顽迁。蠢尔庸蜀，负险专地。帝谓南平，总戎为帅。式遏乱略，辅成吾志。南平秉钺，如火烈烈。取彼凶孽，献於天阙。式其怙乱，必夷灭。万邦震惊，九截荒札。乐土全蜀，任雄一方，南平莅止，匪居匪康。我怀急病，整守西疆。帝庸嘉信，於斯镇。受委戎统，登荣相印。鼎饣束方饪，干戈未衅。任重道远，时行运穷。舟移巨壑，日下高舂。摧藏壮气，恻怆遗忠。缛礼归厚，明思有融。哀哀令嗣，克孝惟终。篆记乐石，昭明世功。奋乎千载，式是英风。
    ☆赵需
    需，德宗朝为兵部郎中。
    ○谏复用卢杞为饶州刺史疏
    伏以吉州长史卢杞，外矫俭简，内藏奸邪；三年擅权，百揆失序，恶直丑正，乱国殄人；天地神祗所知，蛮夷华夏同弃。伏惟故事，皆得上闻，自杞为相，要官大臣，动逾月不敢奏闻，百寮惴惴，常惧颠危。及京邑倾沦，皇舆播越，陛下炳然觉悟，出弃遐荒。制曰：“忠谠壅於上闻，朝野为之侧目。”由是忠良激劝，内外欢忻。今复用为饶州刺史，众情失望，皆谓非宜。臣闻君之所以临万姓者政也，万姓之所以戴君者心也。傥加巨奸之宠，必失万姓之心。乞回圣慈，遽辍新命。
    ○重论复用卢杞疏
    卢杞蒙蔽天听，隳紊朝典，致乱危国，职杞之由，可谓公私巨蠹，中外弃物。自闻再加擢用，忠良痛骨，士庶寒心。臣昨者沥肝上闻，冒死不恐，冀回宸眷，用快群情，至今拳拳，未奉圣旨。物议腾沸，行路惊嗟，人之无良，一至於此。伏乞俯从众望，永弃奸臣，幸免诛夷，足明恩贷。特加荣宠，恐造祸阶。臣等忝列谏司，今陈狂瞽。
    ☆常仲儒
    仲儒，代德间人，与韦执谊相善。
    ○河中府新修文宣王庙碑
    立於水，成於气，以位天地；勇於震，奋於乙，是生万物。天地之大，万物之多，若无圣人，谁与准绳？故能范而不过，类而不遗者也。然则乘时设教，必生大圣以首之：庖羲氏甄才焕文，君人子天，神农以之，首於皇而体至道也；轩辕氏推荚命官，度方顺纪，颛顼奉之，首於帝而法元德也；夏后氏奠山通川，因地制赋，殷汤继之，首於王而明大化也。理乱相资，质文代变。洎有周而衰焉，平桓以还，鸿流荡然。非圣人之述《易》，羲农之道消矣；非圣人之辩问，轩辕之帝衰矣；非圣人之删《书》，夏殷之王微矣；非圣人之作《春秋》，周室卑而诸侯僭矣。故夫子彰皇系帝，叙王尊周，首於儒而开大教也。是知前圣之遗风将绝，夫子不得不生；中古之彝训将兴，夫子不得不作。故《礼》云：“百代以俟圣人而不惑也。”有天下者，遵其易简，溯其元命，可以致於清静；遵其广大，宏其覆载，可以致於雍熙；遵其礼让，蹈其夷旷，可以致於和平。苟或失常，滔滔淫源，德滋非而霸功作矣。代易於上，教尊於下，运否於既往，位崇於将来，形於国而达於家，万乐和而百礼成，郁郁洋洋，与日月而终矣。
    巨唐教本六经，德怀三古，拯大道於既溺，复醇源於已ㄤ。追谥文宣，显用王礼，太学之制，形於四方。贞元五年，秋仲上下，元帅司空侍中咸宁王浑公，有献於先师，退而言曰：“斯庙也，左廛右署，前军後府，晨暮之间，喧阗四起，非肃雍致敬之地。”爰命略址於城，得南端安焉。出退食之中财，任闲人之馀力，属役如素，十旬而成。祠庭有闲，荐设有严，衅落之礼行，飨献之仪具。是则贾之嚣薄，师之阅习，吏之讥诃，寂寥於兹矣。
    噫！我公以身柱国，竭力戴君，齐心孔门，禀奉如在。《易》曰：“化而裁之，默而成之。”公气和阴阳，德会几义。又曰：“其静也专，其动也直。”公志尚纯一，行必中正。《语》曰：“文武之道，未坠於地。”公有全社稷之勋，合经纬之用。又曰：“学之无倦，行之以忠。”公有遵理化之勤，及人民之信。古训是式，新庙奕奕，尊异显赫，举集其门也。至哉！小子明朝退飞，幕府获，叹息徘徊，敢扬颂声。其辞曰：
    昭昭五星，元文之经。浩浩五行，元气之形。维上纪下，灾昏祥明。圣人居中，百化适成。五星九元，醇朴不曜。降及尧舜，存乎典诰。文王既没，孔子乃绍。质文异时，日月代照。肇自开辟，Е洞无迹。考於六籍，穷古尽昔。微禹之功，水土共融。微儒之风，华夷。大圣同德，垂训作则。山川九州，礼乐万国。羲轩之道，夫子明之。百王缵焉，仰而营之。夫子之教，巨唐兴之。皇帝奉焉，式而宏之。皇帝之化，藩翰扬之。司空行焉，敬而将之。肃肃新祠，煌煌盛仪。祀享不失，弦诵以时。儒风载扬，天地同期。
    ☆王仲周
    仲周，京兆人，徙居汲郡。中进士甲科，以大理评事摄监察御史。
    ○代杜司徒谢妻封邑表
    臣佑言：伏奉恩制，封臣小男母李氏密国夫人。臣某中谢，伏以《礼经》明文，妇人本无爵命。秦汉以降，优贤以宠闺门，固无谬及，有紊彝典。臣小男母李氏，本非主馈；若贵云因子，臣男尚自贱微；礼有从夫，臣妻又早逝殁。岂伊末品，忽被殊私。此盖陛下念臣齿发渐衰，宾祭无主，俾立家而有裕，遂开国以疏封。《诗》美鹊巢，惧无德而自处；《礼》荣翟，恐负乘以贻灾。瞻上天而以惧以惭，顾中阃而载荣载跃。不任荷惧屏营之至。
    ○代王尚书谢一子官状
    右臣素乏器能，谬司方镇，败公之责，夙夜惟忧。延世之荣，雨露覃及。顾老臣以增惧，念童子以何知。恩私忽临，负荷无力。不胜感恩惶恐屏营之至。
    ○第二状
    臣某言：伏见某月日制，除臣男凭御史中丞。捧读纶音，惊惭无据。臣顷战伐，河北，男亦随身救援。李忠顿军易定。属陛下迁幸，闻及河南。臣留与论婚娶，然得引军关右，坚保渭桥。承算略於皇明，摧凶丑於都邑，事关圣运，功匪众人。陛下特以微功，录其小子，年未登於弱冠，官已及於中司。若以忠孝而升，且无往例；若由臣（阙二字）授，是紊国章。臣初沐殊私，即将陈让，但缘李忠在外，方遏寇戎，已行之恩，难可追止；柔远之体，或要顺从。勉承不次之荣，益荷无穷之惠。君亲垂施，并居逾等之官；父子同心，各获捐躯之地。不胜感荷屏营之至。
    ○端午进银器衣服状
    右，伏以楚俗遗风，素传角黍，野人之志，每愿献芹。上件衣服，裁制实昧於上国，针缕多惭於天造。恳诚所至，庶备祝尧。谨遣某官随状奉进。
    ○第二状
    右，伏以垂衣圣代，角黍良辰，述职之诚，愿有所献。器用非宝，宁备下陈之仪，缣帛至微，庶同长命之缕。前件银器花纱等，谨遣某官随状奉进。
    ○第三状
    右，臣伏以千年昌运，属在圣朝，五日佳辰，方临仲月。臣谬司垣翰，不获称庆阙庭，对东海窃慕於朝宗，望南山辄思於上寿。前件银器花纱等，谨遣某官随状奉进。
    ○第四状
    右，伏以圣寿千年，不假封人之祝；嘉辰五日，用申臣子之诚。前件器物纱绢等，不敢法外徵科，皆积军中馀羡。远尘旒，伏用兢惶。谨差某官随状奉进。
    ○降诞日进器物状
    右，伏以淑气牧人，运归圣德，天临日照，庆集嘉辰。瞻太极之肇分，仰蒙汜之初浴。欢忻感戴，踊跃屏营。臣限守方隅，不获称贺。上件银器等，随状奉进。
    ○第二状
    右，伏以紫气充庭，黄河变色，用符昌运，式表诞弥。虽圣寿齐天，不假封人之祝，而献芹为礼，空驰野老之诚。上件银器绵锦绫绮等，谨遣某官随状奉进。
    ○第三状
    右，伏以厥日诞祥，惟天降圣，欢连率土，庆集兹辰。前件器物，虽竭愚诚，欲申上献，顾惟简薄，难备下陈。伏以陛下勤恤为心，慈俭成德，是用恭行圣旨，为礼不宝，远物为珍。臣限以守遐藩，不获申庆天阙。窃同纤草，长倾向日之诚；愿比封人，远献如山之寿。无任恋慕欢跃之至。
    ○第四状
    右，伏以四月孟夏，千年圣期，社鸣表祥，河清叶庆。臣於是日，限守列藩，不获望南山以献觞，闻击石以率舞。屏营恋慕，不知所裁。上件器物等，谨遣某官随状奉献。
    ○奏度女道士无名尼等状
    右，伏以代理宏道，三教同归；圣诞佳辰，万灵叶庆。上件女道士无名尼，或早授毕法，已闻具戒，愿编僧道之录，永遂修持之心。今因降诞日，伏乞赐其正度。
    ○奏姚季立妻充女道士状
    右件骁将自贞元年身亡，其妻行服三年，情礼毕备。去岁秋首，已及祥除，素习真经，志愿入道。伏以草野之人，能修柏舟之誓，义足以劝，志不可移。今因圣诞之辰，愿崇景福，请度充女道士，法名真元，仍请就润州道林观。
    ☆张贾
    贾，蒲州人，宪宗朝官兵部尚书。
    ○衡诚悬赋（以“无敢欺以轻重”为韵）
