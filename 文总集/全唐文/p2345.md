<!-- { "loadSidebar": true } -->
    文武常参官准乾元元年三月十四日敕，如有朝堂相吊慰，及跪拜待漏，行立失序，语笑喧哗；入衙入阁，执笏不端；行立迟慢，立班不正；趋拜失仪，言语微喧；穿班穿仗，出入阁门，无故离位；廊下饮食，行坐失仪；喧闹入朝，及退朝不从正衙出入，非公事入中书等，每犯夺一月俸。班列不肃，所由指伪，犹或饰非，即具闻奏贬责。臣等商量，於旧条每罚各减一半，所贵有犯必举。
    ○请诗享月停荐食奏（元和三年四月太常礼院）
    太庙时享，及告庙朔望荐食同日。谨按《礼》经，祭不欲数。伏以太庙祭，礼重於时享。准礼时享与同月，即其月但行，不行时享，盖不欲烦，是礼先重者。今时享重於朔望荐食，详求礼情，参酌轻重，於时享之月，其朔望荐食，亦合便停。若两礼兼行，即祭恐烦黩。伏请每至时享及腊享，但行享礼。其月朔望荐食请停，馀月一准旧制。如告庙日与朔望荐食日同，伏请先行告庙礼，然後荐食。所冀疏数有节，合於礼中。
    ○请停实估奏（元和四年二月度支）
    诸州府应上供受税匹段及留使留州钱物等，每年匹段估价稍贵。其留使留州钱，即闻多是徵纳见钱，及贱价折纳匹段，既非齐一，有损疲人。伏望起元和四年已後，据州县官正料钱数内，一半任依京官例徵纳见钱支给，仍先以都下两税户合纳见钱充。如不足，即於当州两税内据贯均配支给。其馀留使州杂给用钱，即请各委州府，并依送省轻货中估折纳匹段充。如本户税钱较少，不成端匹者，并任折纳丝绵，如旧例徵纳杂物斛斗支用者，即任准旧例处分，其折纳匹段定中估，仍委州县精加拣择。如有滥恶，所由官并请准今年正月十五日旨条处分。应带节度观察使州府合送上都两税钱，既须差纲发遣，其留使钱又配管内诸州供送，事颇重叠，其诸道留使钱，伏请各委节度观察使，先以本州旧额留使及送上都两税钱充。如不足，即於管内诸州两税钱内据贯均配。其诸州旧额供使钱，即请随夏税旨限，收送上都度支，收入次年旨符，便为定制。伏以诸道两税，徵敛不常；闾井之间，颇闻困弊，臣今类会如前。
    ○处分盗罪奏（元和四年二月京兆府）
    准建中三年三月敕节文，当府界内捉获强盗，不论有赃无赃及窃盗赃，满三匹以上者，并准敕集众决杀。不满匹者，量事科决补充。所由犯盗人，虽有官及属军等，一切并依此例处分。准天宝十四年正月敕。府县务烦，事须疏决，若一一皆待勘覆，即必有稽留。伏准今年正月敕，自今以後，诸司应有决杀囚，若不承正敕，并不在行决之限。如迹涉凶险，须速决遣，并特敕处分者，亦宜一度覆奏者。
    伏以京邑浩穰，庶务烦剧，擒奸戮盗，事实寻常。若一罪一刑，动须覆奏，不惟惧於留狱，实亦烦於圣览。况畿甸之内，尤须肃清，其强盗窃盗并犯徒以下罪情，准建中三年及天宝十四载敕处分。其馀罪犯经有司准按者，请准今年正月敕处分。
    ○请准旧例分察尚书省奏（元和四年五月御史台）
    准旧例，监察御史从下六人，各察尚书省一司。又准兴元元年十月敕令，监察从上第一人察吏部、礼部，第一人察兵部、工部，第三人察户部、刑部者。伏以监察第一第二人，已充监察及馆驿等使。新人除出使外，并无职掌，无以观其能否。今请守旧制，新人分察。
    ○禁额外徵钱奏（元和五年正月度支）
    诸州府见钱，准敕宜於管内州据都徵钱数逐贯均配。其先不徵见钱州郡，不在分配限，都配定一州见钱数，任刺史著百姓隐便处置。其敕文不加减者，即准州府所申为定额。如於敕额见钱外，辄擅配一钱，及纳物不依送省中估，刺史、县令、录事、参军，请与节级科贬。
    ○论避皇太子名讳奏（元和五年二月太常礼院）
    百官避皇太子名讳，详《礼》经，公卿大夫与太子同名无嫌，盖尊统於上，太子同在臣子之列。国朝故事：东宫官号并东宫殿及门名，与太子名同皆改，然无百官避东宫名者。德宗在春宫，处州旧名不改，并御史院同姓名者亦不改。
    伏以宫臣名及宫殿门名，并百官宗姓中有与皇太子名同者，即干仪制，礼合回避。台官及王公爵土名号，推义比例，并无改文。
    ○请举馆驿旧制奏（元和五年四月御史台）
    御史出使及却回，所在馆驿，逢中使等。旧制：御史到馆驿，已於上厅下了，有中使後到，即就别厅。如有中使先到上厅，御史亦就别厅。因循岁年，积为故实。访闻近日多不遵守，中使若未谙往例，责欲逾越；御史若不守故事，惧失宪章。喧竞道途，深乖事体。伏请各令遵奉旧例，冀其守分。
    ●卷九百六十五
    ☆阙名（六）
    ○减冗员奏（元和六年六月中书门下）
    官省则事省，事省则人清；官烦则事烦，事烦则人浊。清浊之由，在官之烦省。国家自天宝已後，中原宿兵，见在军士可使者八十馀万，其馀浮为商贩，度为僧道。杂人色役，不归农桑者，又十有五六。则是天下常以三分劳筋苦骨之人，奉七分坐衣待食之辈。今内外官给俸料者，不下一万馀员。其间有职出异名，奉离本局，府寺旷废，簪组因循者甚众。况敛财日寡，而授禄至多；设官有限，而入色无数。九流安得不杂！万物安得不烦？
    汉初置郡，不过六十。文景Ο化，百王莫先。则官少不必政紊，郡多不必事理。今天下三百郡一千四百县。故有一邑之地，虚设群司；一乡之，徒分县职。所费至广，所制全轻。伏请敕吏兵部侍郎郎中给事中中书舍人各一人，错综利病，详定废置。吏负可并省者并省之，州县可并合者并合之，每年入仕者可停减者停减之。此则利广而易求，官少而易理，稍减冗食，足宽疲。又国家旧章，依品制俸，官一品月俸三十千，其馀职田禄米，大约不过千石。自一品以下，多少可知。艰难已来，禁网渐弛，於是增置使额，厚请俸钱。故大历中，权臣月俸有至九十贯者。列郡刺史，无大小给皆千贯。常衮为相，始立限约，至李泌又量其闲剧，随事增加。时谓通济，理难减削。然犹有名存职废，额去俸存；闲剧之间，厚薄顿异。将为永式，须立常规。
    ○请减比远州县选数奏（元和八年十二月吏部）
    比远州县官请量减，四选、五选，六选，请减一选；七选、八选、九选，各请减两选；十选、十一选、十二选、各减三选。伏以比远处都七十五州，选人试後惧不及限者，即伏请注拟。虽有此例，每年不过一百馀人。其比远州县，皆是开元天宝中仁风乐土。今者或以俸钱减少，或以地在远方，凡是平流，从前不注。至若劝课耕种，归怀逃亡，其所择才，急於近地。有司若不注授，所在唯闻假摄。编益困，田土益荒。请减前件选。
    ○勾当食利本钱奏（元和十年三月京兆府）
    秘书省等三十二司，除疏理外，见在食利本钱应见徵纳。及续举放所收利钱，准敕并充添修当司廨宇什物及令史驱使官厨料等用。准元和九年十二月二十九日敕，仍委御史台勾当，每至年终，勘会处分。其诸司疏理外，见在本钱，据额不得破用。如有欠失，即便勒主掌官典所繇等填陪者。其诸司食利本钱，疏理外合徵收者，请改案额为元和十年新收置公廨本钱应缘添修廨宇什物及令史府史等厨并用，勒本司据见在户名钱数，各置案历。三官通押，逐委造帐，印讫入案，仍不得侵用本钱。如人户办纳本利钱，纵都数未足，亦勒据数与纳。召主别置案历，准前通押。如至年终勘会，欠少本利，官典诸节级准法处分。如主掌官典改移，亦勒造帐交付承後官典，具单帐报台。交割分明，即给前官典牒知。公验如欠少本利，送台勘责，具事由闻奏。所冀官钱，免至散失，年额既定，勾当有凭。
    ○酌定放免两税奏（元和十年三月京兆府）
    恩敕蠲放百姓两税及诸色逋悬等。伏以圣慈忧轸疲氓，屡蠲逋赋，将行久远，实在均平。有依倚权豪，因循观望；忽逢恩贷，全免征繇。至於孤弱贫人，里胥敦迫，及期输纳，不敢稽违。旷荡之恩，翻不沾及。亦有奸猾之辈，侥幸为心。时雨稍愆，已生觊望，竞相诱扇，因致逋悬。若无纲条，实恐滋弊。自今後忽，逢不稔，或有恩荡，伏请每贯每石内分数放免。输纳已毕者准数折免来年租税。则恩泽所加，强弱普及。人知分限，自绝奸欺。
    ○请停散官叙封奏（元和十一年二月司封）
    文武官五品以上，请准式叙母妻邑号，乖滥稍多。或国（疑）叙军功，妄参勋籍，或偶逢庆泽，冒引诏条。今请应在城诸军卫官未至将军使，在外未至都知兵马使押衙都虞候，纵有散官与敕旨文相当者，并不许叙封。其流外官诸司诸吏职务并伎术等官，迹涉杂类，并请不在封限。
    ○禁代纳匹段奏（元和十一年六月京兆府）
    今年诸县夏税折纳绫绢纟细丝绵等，并请依本县时价，只定上中下等，每匹加饶二百文，绵每两加饶十五文，丝每两加饶二十文。其下等物不在纳限。小户本钱不足，任纳丝绵斛斗，须是本户。如非本户，辄合集买成匹段代纳者，所由决十五，枷项令众。
    ○定皇太後称号奏（元和十一年七月礼仪使）
    自秦汉以来，天子之後称皇後，母称皇太後，祖母称太皇太後。加太字者，所以加尊称也。国朝典礼，皆称旧制。开元六年正月，太常奏昭成皇太後谥号，已牒礼部。礼部以“太”字非之。太常报曰：“入庙称後，义系於夫。在朝称太後，义系於子。并载在史策，垂之不朽。”今百司文牒及奏状，参详典故，恐不合除“太”字。如谥册入陵，神主入庙，即当去之。
    ○请裁减食利本钱奏（元和十一年九月东都御史台）
    当台食利本钱，从贞元十一年至元和十一年，息利十倍以上者二十五户。从贞元十六年至元和十一年，息利七倍以上者一百五十六户。从贞元二十年至元和十一年，息利四倍以上者一百六十八户。
    伏见去年京畿诸司本钱，并条流甄免，其东都未蒙该及者。窃以淮寇未平，供馈尚切。人力小弊，衣食屡空。及纳息利年深，正身既没，子孙又尽，移徵亲族旁食，无支族散徵诸保。保人逃死，或所繇代纳。纵有嫠老孤独，仰无所依。立限逾年，虚系钱数。公食屡阙，人户不堪。伏乞天恩同京诸司例，特甄减裁下。
    ○请申明举主事例奏（元和十一年九月中书门下）
