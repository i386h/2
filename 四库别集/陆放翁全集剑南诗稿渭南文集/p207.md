<!-- { "loadSidebar": true } -->
性公本会稽山阴蔡氏子。七岁从广福院崇教大师慧超祝发。九岁赐紫方袍。号海净大
师。坐八十三夏。住灵秘五十一载。年九十，度弟子七人。覃永。宗庆。宗亮。宗振。宗
懋。宗宝。宗一，孙四人。德和。德恭。德兴。德椿，曾孙二人。行昭。行闻，铭曰。
龟食筮从。宅此山阿。陵谷有迁。吾铭不磨，
松源禅师塔铭
松源禅师名崇岳。生于处州龙泉之松源吴氏。故因以自号，自幼时。已卓荦不群。处
群儿中。未尝嬉宕，稍长。闻出世法。慕向之，年二十三。弃家。衣扫塔服。受五戒于天
明寺首造灵石妙禅师，继见大慧杲禅师于径山。久之。大慧升堂。称蒋山应庵华公为人径
捷，师闻之。不待旦而行，既至。入室未契。退愈自奋励，中夜。自举狗子无佛性话。豁
然有得。即以扣应庵。举庵世尊有密语。迦叶不覆藏。师云钝置和尚。应庵厉声一喝，自
是朝夕咨请。应庵大喜。以为法器。说偈劝使祝发。栋梁吾道，
隆兴二年。师始得度于临安西湖白莲精舍，自是遍历江浙诸大老之门。罕当其意。乃

浮海入闽，见乾元木庵永禅师。一日辞木庵，欲往黄檗。木庵举有句无句，如藤倚树。师
云。裂破。木庵云。琅琊道好一堆烂柴。师云。矢上加尖。如是应酬数反，木庵
云。老兄下语老僧，不过如此，只是未在。他日拂柄在手，为人不得，验人不得。师云。为人者，使博地凡夫，一超入圣域，固难矣。验人者，打向面前过，不待开口，已知渠骨
髓，何难之有。木庵举手云。明明向汝道，开口不在舌头上，后当自知。
逾年，见密庵于衢之西山，随问即答。密庵微笑曰。黄杨禅尔。师切于明道，至忘
寝食。密庵移住蒋山。华藏。径山，皆从之。一日，密庵入室次问傍僧，不是心，不是佛，
不是物。师侍侧，豁然大悟。乃云。今日方会木庵道，开口不在舌头上。自是机辩纵横，
锋不可触。木庵又迁灵隐，遂命师为堂中第一座。旋出世于平江澄照，为密庵嗣，迁江阴
之光孝，无为之冶父，饶之荐福，明之香山，平江之虎丘，皆天下名山。惟冶父最寂寞，又
以火废，师一临之，四方名衲踵至，栋宇亦大兴，人谓师能使所居山大。
庆元丁巳年，适灵隐虚席，佥曰。安得岳公来乎。果被旨以畀师，欢声如潮。居六
年，道盛行，得法者众，法席为一时冠。而师有栖隐之志，即上章乞罢住持事。上察其诚，
许之。退居东庵。俄属微疾，犹不少废倡道，忽垂一则语以验学者曰。有力量人，为甚么
抬脚不起，开口不在舌头上。又贻书嗣法香山光睦。云居善开，传以大法。因书偈曰。来无所来，去无所去。瞥转玄关，佛祖罔措。跏趺而寂，实嘉泰二年八月四日也。得年
七十有一，坐夏四十，奉全身塔于北高峰之原。
塔成之四年，香山遣其侍者道孚以铭属某。某方谢事居镜湖上，年过八十，病卧一榻，
得书，不觉起立曰。亡友临川李德远浩实闻道于应庵，盖与密庵同参。李德远每与某谈参
问悟入时机羒言句，率常达旦。今读师语，峻峭崒，下临云雨，如立千仞之华山。蹴天
驾空，骇心眩目，如钱塘海门之涛。虎豹股栗，屋瓦震动，如汉军昆阳之战。追思德远所
言，然后知师真临济正宗，应庵。密庵之真子孙也。铭曰。临济一宗，先佛正传。应庵父
子，以一口吞。金圈栗蓬，晚授松源。松源初心，论劫参禅。于一笑中，疾雷破山。坐八
道场，众如涛澜。金镞脱手，碎首裂肝。彼昏何智，万里铁关。后十大劫，摧山湮川。法
力所持，此塔岿然。
退谷云禅师塔铭
佛照禅师有嗣子曰净慈报恩光孝退谷禅师，名义云，生于福州闽清黄氏，世为士。禅
师幼入家塾，成童入乡校，颖异有声。既冠，游国学，因读。论语。中庸。有所悟入。后
闻龟峰山堂淳禅师说法，遂自断出家，从山堂祝发，遍游江湖。至吴，见铁庵一大禅，为
侍者。一日室中问国师三唤侍者话，师亟举手掩其口，又问曰。侍者三应，又作么生。师
拂袖径出。铁庵大喜。时佛照倡道灵隐，师往依之。及佛照移育王，师从其行，历十年，为
堂中第一座。佛照闻其说法，叹曰。此子提倡，宛如雪堂行和尚，吾钵袋有所付矣。
遂出住香山。居五年，徙台州光孝，又徙镇江甘露，会平江虎丘。万寿皆欲延师，师
闻万寿颇废，即欣然就之。淮南转运使虞公俦，又以长芦来招。师与虞公有雅故，又从之。
会育王虚席，朝命师补其处。时佛照方居东庵，父子日相从，发明临济正宗，学者云集。会
有魔事，师即舍众退居香山，盖将终焉。而朝命又起师说法净慈，恩光赫奕，都邑耸动。一
日，领众持钵畿邑，是夕，寺灾无遗宇。比师归，独三门岿然在瓦砾中，师不动容曰。成

坏相寻，亦岂有常。今日之坏，安知不为四众作福之地哉。天子闻之，出内库金以赐。自
重臣贵戚以下，倾橐辇金，惟恐居后。未期年，广殿邃庑，崇闳杰阁，盖愈于前日矣。于
是上为亲御翰墨，书。慧日阁。三大字赐之。
开禧二年五月师示微疾，六月朔旦辛亥，作偈别众曰。意乌猝嗟，万人气索。佛法向
上，何曾踏着。临行业识茫茫，一任诸方卜度。遂寂。后九日，弟子处约等奉全身塔于寺
之东北隅。世寿五十八，僧夏三十五，住山十九载，度弟子四十有畸。学者集师语为。七
会录。行于世。
师初欲以复佛殿属予记之，未及而弃世。于是处约等以西堂可宣禅师之状来求予铭。适
予老疾，弗克就。宣公又以书来固请，而师之侍僧处讷者，留逾年不肯去，辞指恳款。予
为之叹曰。师之在育王也，将新僧堂，而阴阳家以为法所禁，将不利于主人。师奋不顾，
排众说，力为之。堂成而魔果作，遂去。阴阳家之说，使人拘而多畏，然其法本出流俗，不
待师之明，知其妄决矣。虽或适中，终为不足信也。又师在净慈，遭火患，涤地皆尽，度
非金钱累亿万，且假以岁月，必不能成，师谈笑尽复旧观。议者或以为师之才用绝人，见
于此者，则亦陋矣。此事若澄观辈，则可称大善知识，直游戏尔。师所以独立一世者，岂
直以此哉。师示众有曰。鸟道孤危，玄关妙密，在曹洞宗旨亦奇矣，若较临济，直是天地
悬隔。此足以知师能继圜悟。妙喜。佛照之大作用者，自有所在也。铭曰。
猗欤云公，自儒衣奋。为东庵子，无示无问。上距圜悟，四世而近。龙象蹴踏，狮子
奋迅。或造其室，目不容瞬。丹碧南山，盖其游刃。于谈笑顷，变化煨烬。以此论师，其
殆未尽。譬如观海，测以尺寸。我铭不磨，百世其信。

文集卷四十一
祭文二十一首
皇太后灵驾发引祭文
风御上宾，玉衣永。生尧钩弋，尚怀帝武之祥。从禹会稽，遽奉寝园之卜。母慈罔
极，坤载无疆。方同轨之毕来，怅东朝之已远。然而艰难契阔，归慰圣主问安之诚。寿考
康宁，躬享先后莫致之福。阴功阳德，上际下蟠，历邃古而罕闻，知圣心之无憾。臣藩维
有守，怆慕徒深，目断柏城，神驰翣御，敢修馈奠之礼，少致攀号之心。
祭梁右相文
人之生世，如云之出于山川。云不自用，用之者天，降为甘泽，散为丰年。抑有时而
弗用，则轮囷磅礴，或卷或舒，以自适于野水之涯，荒山之巅。彼云无心，岂有用舍之异，
出处之偏哉。公之在朝，道大材全。不为世变，不为物迁。显相庙郊，华衮金蝉。太平之
功，溢于简编。谢病而归，大节愈坚。从容迩英，抗议慨然。曰我非尧舜之道，不敢以陈
于前。孰谓万钟之禄，不足顾留，遂委之而仙乎。抑公之学，得圣所传，视生死为一区，等
华屋于荒阡乎。又岂如云之既散，廓然太虚，则前日用舍，初不足以为愚贤乎。酒不盈觞，
肉不掩豆，独区区之词，写其肺肝者，公岂捐之乎。
祭龚参政文
某官剑南，公在廊庙。书从驿来，如奉色笑。哀穷悼屈，忘其不肖。岁戊戌春，某辱
号召。归未及都，公殁荒徼。山川阻修，万里孤旐。官事有守，不遑往吊。寓哀一觞，公
乎来釂。
祭鲁国太夫人文
呜呼。昔先太师，遁世怀宝，播庆于家，生我元老。维少傅公，秉德逢辰，长养成就，
则繄夫人。少傅在朝，衮衣绣裳，帝锡夫人，御醴宸章。少傅在藩，豹尾玉节，帝锡夫人，
兼金重帛。佥曰盛哉，其荣则多，夫人曰嘻，其报伊何。帝虚元弼，方属少傅，于时夫人，
以疾即路。煌煌安舆，少傅实从，天祐德人，华其初终。某受恩门阑，义均子姓，晚偕妇
息，升堂修敬。万里羁宦，忽承哀音，东望永怀，碎裂寸心。送车辚辚，倾动乡党，陨涕
羞奠，形留神往。
祭王侍御令人文
惟灵生自大家，来嫔德门。象服有烨，娣媵如云。相我御史，克勤苹藻。诸子甚材，颀
然荐绅。世所愿怀，孰如夫人。惟是孤生，实忝外姻。万里焉依，如在乡邻。遭此不淑，惨
然酸辛。莼鲫之微，侑以斯文。
祭祝永康文
嗟我与公，万里羁单。人孰知之，所恃者天。庶几白首，相从乡关。追谈梁益，把酒
笑欢。云胡不淑，一病莫还。遗孤孑立，未逮冠婚。谓天可恃，公宜百年。玉裂竹折，喟
其永叹。公守导江，啮蘗饮泉。凛凛色词，请谒莫干。人或谤嘲，公守益坚。虽昔君子，终
此实难。云持此归，何憾九原。公丧之东，丹旐翩然。我病莫兴，抚枕涕潸。矢辞羞奠，尚
慰营魂。
祭刘枢密文
呜呼公乎。有文有武，有仁有智，立朝无助，以直自遂。声气不动，而折万里之冲。从
容一言，而决盈庭之议。盖人所难，公之所易。仰天俯地，一念不愧。秋毫未安，寝食忘
味。轻失富贵，而重朋友之责。自屈达尊，而伸白屋之士。盖人之所忽，公之所畏。昔岁
癸未，某始去国，见公西省，凛然正色。顾虽不肖，窃师公直。流落得归，公与有力。舟
过金陵，公疾已亟。命之不淑，旋闻易箦。祭不及时，实负盛德。尚想平生，出涕横臆。
祭蒋中丞夫人文
维灵出由德阀，克配儒先，从容图史之规，肃敬苹蘩之荐。是生耆哲，来瑞明时。大
邦开赐沐之封，列鼎极循陔之养。奄闻不淑，靡究遐龄。窀穸有期，川途云邈。虽莫缀千
车之盛，顾敢羐一之碕恭。仰冀灵魂，俯歆诚意。
祭赵提刑文
惟灵早以茂异，起膺简求，逢时休明，为国寿隽。建牙淮服，拥节王畿。方期来朝，遽
以疾谂。挂冠决去，共高静退之风。易箦亟闻，何胜殄瘁之感。某早托通家之好，晚逢揽
辔之行。挥尘轩昂，恍如昨日。拊棺摧痛，莫喻孤怀。敢陈一奠之恭，少叙九京之诀。
祭勤首座文
我之与公，义则师友，情骨肉也。相从十年，谈道赋诗， 松菊也。别虽数月，使来
