<!-- { "loadSidebar": true } -->
　　承冯南滨太守、丁巨川少府、崔柏溪别驾饯於回雁寺，作诗酬之。 
　　
　　[别席]挥毫回雁峰，一翁五马二骖同。片云去逐啼鸣[杳，五]马驰驱别驾风。 
　　
　　与彭西湖典膳诗有序 
　　
　　　　　夜雨迷途，先悲后喜。邂逅西湖，款待备至。 
　　
　　无虞即鹿入林中，阮籍惟应哭路穷。行尽源头见真境，西湖歌鼓笑相逢。 
　　
　　至桂阳州作 
　　
　　风驭云车天与游，天风吹过桂阳州。未知城郭人文别，分付诗囊一并收。 
　　
　　有怀居岳诸子 
　　
　　几望归途踏月歌，满腔春意奈公何？诸贤收拾知深浅，衡岳峰头月最多。 
　　
　　过界茅岭答人言 
　　
　　舆卒俄而向我言，广东湖广界茅分。而今已自通疆界，东洞朱明洞天云同西洞朱陵洞天云。 
　　
　　过星子巡司，倩小船东下中流，赋诗甚适云。 
　　
　　千层石罅挂云軘，万(劫)[仞]危途见雾村。孤寨人言是星子，中流我自出星源。 
　　
　　夜半至连州有诗与况知州 
　　
　　一水中流两岸山，(沟)[满]船明月只身还。故人问我来何处？笑指衡云天际间。 
　　
　　过鳖子峡作 
　　
　　鳖子峡中孤舸飞，寒花两岸送吾归。不须傍柳寻花去，自有花光映客衣。 
　　
　　夜过横石矶驿玩月作 
　　
　　横石矶头月满身，天青月白白於银。莫言旧日寻常路，一度经过一度新。 
　　
　　过清远与李廷清有序 
　　
　　　　　予自衡岳还，过清远，忽忆行时李廷清告我以此间父老有素不识公而梦公来，又无车从，闇然而至者，不知何意。时予游南岳，正以微服而行，斥去车从，自买民舟，无劳有司知之供之，适与此梦相符。吁！其梦耶？盖素不相识，而梦则相符如此，与高宗梦(传)[傅]说，孔子梦周公，其感通之神，岂不可畏也哉？因以语周生自正曰：「知此者可以知道矣。」诗以纪之，以示同志云。 
　　
　　先时此梦报庭清，微服西游计已成。今古此机神莫测，老夫直欲废将迎。 
　　
　　舟至西南将还甘泉，先如西樵，以观云谷。 
　　
　　已穷洞府无穷意，不尽幽期未了缘。取道西樵看云谷，徐从此周生自正之乡达甘泉。 
　　
　　广衡诗 
　　
　　广衡二府地相连广州西至连州，衡州东至临武，朱明朱陵同一天。两间今已通云破，天纵衰翁取次眠。 
　　
　　访李鳌峰别驾於西台，遍观胜景，乐而有作。六首 
　　
　　见日亭前有所思，祝融看日五更时。一泓本体凉如水，五色祥云拥护之。　右见日亭 
　　
　　石泉乍见已涓涓，到此?栏望虎门。人世但闻川上叹，谁从大海问真源。　右观海亭 
　　
　　乐山乐水亦人情，仁智元来一体成。不用游人更分别，诸大踏遍又蓬瀛。　右仁智堂 
　　
　　[九]年面壁须忘壁，到了忘时又著忘。忘与不忘真体九，山风吹动薜萝裳。　右面壁亭 
　　
　　[常]欲休休未得休，直须见道与天游。道中实体无休处，何必憧憧起念头？　右休休亭 
　　
　　[坡老]嘐嘐说瑞光，谩夸北斗共光铓。道人自有神光[在]，夜夜明珠海底藏。　右瑞光堂据康熙二十年本补字 
　　
　　承陈瑞山侍御闲顾江门钓台，次石翁韵留诗，将还朝也，予以奉赠。 
　　
　　老□老去元无事，江月江风他自吟。邂逅千里云水外，相看一笑暮烟深。□□舜日与尧年，惭愧东归木榻穿。白日绣衣来驻浆，荒蹊今始破苔钱。 
　　
　　题扇与李庭清有跋 
　　
　　岳道微行清远时，馆人先梦泄天机。相逢记得庭清语，古寺东林月色辉。 
　　
　　　　跋云：南岳道出清远，云：「馆人先时梦湛公过此，乘小舟，不见鸣金鼓、设驺从，何也？今则果然。」盖予方欲微服行，神已知之矣。庭清访予西樵，共叹感通之道，亦神矣哉！知此者可与知道矣。作诗题扇送之。 
　　
　　芦花兄行 
　　
　　乐亭杳杳送风凉，云谷新书院名深深引兴长。九十六峰留我住，忘归不记是他乡。 
　　
　　贺大中丞张静峰征广之东西两收奇功二首 
　　
　　两鼓闻收两峒功，旌麾摇映广西东。於今已定筹边策，他日麟台又属公。 
　　
　　斧钺亲临柳庆营，潢池赤子合收兵。若教孟子论功载，归马华山是武成。 
　　
　　贺平江伯陈竹泉总戎两广奏功 
　　
　　平江恭襄代有名，赋诗横槊不谈兵。百年文武传家学，经略元戎始有成。 
　　
　　隐居西樵三日吟二首 
　　
　　三日长扃天路关，朱明朱陵只尺间垣上东西作两洞门，寓此意近千里。。坐破云烟皆我闼，不知何处是吾山。 
　　
　　三日一开天路关，烟霞云谷非人间。两洞风光相表里，两生周生学心、荣穗一老万重山。 
　　
　　拟筑一卧室於喷玉岩水帘之侧 
　　
　　喷玉岩前第一关，岩泉还拟屋三间。兴来傍柳随花去，不落前川以下山。 
　　
　　大有洞天月下吟前韵 
　　
　　大有洞天天上关，迢迢天路隔人间。手攀明月有几尺？海岸孤绝此何山？ 
　　
　　西樵山行示周生学心、刘生廷绎、周生荣橞、谢生锡命。 
　　
　　四子宜将四辅看，上山扶上万寻峦。万寻峦上千寻石，撒手应知著步难。 
　　
　　楼陴两洞轩中坐对兰花 
　　
　　三畹碧兰两洞花，氤氲六合一同家。馨香不受皮肤隔，呼吸朝朝共日华。 
　　
　　大科峰登高诗有序 
　　
　　丙午九日，同诸生何宗远滚、张廷文、霍尹先任、周自正荣朱、郑孔新涤、李侄元盛春芳六人，与樵山父老十有六人，又童子一人焉，共登高於大科峰见日台。饮酒放歌，浩然有与点也之乐，作诗纪之。 
　　
　　九日携壶上大科，天歌一曲宣天和。浴沂六七惟童冠，孰与诸贤父老多？ 
　　
　　丙午九月十二日，新定仰辰台，同周自正、郑孔新、谢振卿拔跻登望，浩歌而归。 
　　
　　仰辰台上仰辰游，一曲歌声彻九州。感得圣恩深似海，外臣早许作巢由。 
　　
　　忆昔与周自正 
　　
　　忆昔同游衡岳时，五峰形影日相依。经画晨昏供粥罢，紫云侍坐送斜晖。 
　　
　　云谷书院夹以左右二瀑布，天下之奇也。周生自正请予双瀑诗。 
　　
　　双眺银河落九天，人言瀑布挂云边。合流喷浪风雷震，惊起蛟龙不得眠。 
　　
　　送何於逵北上会试 
　　
　　番山才子富文华，岭海於今第一家。春到不妨学东野，一日看尽长安花。 
　　
　　云谷左天泉作 
　　
　　天作地藏人肇文，天泉左右交流新。莫言洙泗人天远，同地同天同此人。 
　　
　　云谷九曲溪作 
　　
　　九曲涓涓始滥觞，潆流似我九回肠。江湖一念能忘得，曲曲还倾九百缸。 
　　
　　冠儿湘之口占奉谢冠宾何元科且成盛事云 
　　
　　凝道堂中冠礼成，三加辞确起人惊。痴儿果有成人道，万一能忘此日情？ 
　　
　　丁未元日吟 
　　
　　八十二回寒暑更，渭川同钓不同情。老人独卷丝纶坐，坐到东溟月又生。 
　　
　　东莞孙明府惠茶园香 
　　
　　茶园万瓣令君封，艺向西樵第一峰大科。自是长官风韵远，香飘四百里长虹。 
　　
　　新春放歌 
　　
　　已住烟霞心未死，更开云谷了吾生。磬声击罢烟萝合，钓线收来海月明。 
　　
　　春动樵湖湖水生，逸樵湖□□如城。衰翁独坐樵□□，□十六峰齐□□。 
　　
　　游罗浮濂溪先生韵与同游诸贤 
　　
　　[我非]随柳傍花人，山外飞云云外身。四[百]风光无觅处，归来灵府有天真。据康熙二十年本补字 
　　
　　□有名山几万年，几人登陟几人仙？莫言一览诸天尽，到了诸天更有天。 
　　
　　丁未七月二日，云路七父老携酒过予水帘洞，共语甚适。 
　　
　　岩扉半掩水帘遮，宴坐无言到日斜。七老携壶出云路，来看岩畔落天花。 
　　
　　小朱明洞天枕上 
　　
　　朱明小洞抱琴眠，只手还摩尺五天。一曲泬漻人不和，自歌自拍洪崖肩。 
　　
　　经始壁立洞用前韵 
　　
　　天与衰翁供打眠，又开面壁无穷天。也须明月清风入，分付吾墙只及肩。 
　　
　　水际崖头取次眠，崖头天也水中天。始知身在乾坤里，漫说乾坤担在肩。 
　　
　　丁未八月十三夜，枕上预留洪觉山、方明谷。 
　　
　　问柳随花路四千，吟风弄月有双贤。西樵住过罗浮腊，待得春风送子旋。 
　　
　　重阳携酒同洪侍御觉山、诸生方时素、何宗远、钟叔辉、郑孔新、周明几、谢振卿、周昌逵、方毅中登高大科峰见日台，翻王摩诘韵，以广方、洪归念 
　　
　　大节阳节也登高大科嵿，大家兄弟大家亲。三杯宙宇陶然后，不记异乡何处人。 
　　
　　赠李中冈都藩起复之京 
　　
　　九十六峰樵月光，娟娟照见紫薇郎。将心托月随君去，去照中天北斗傍。 
　　
　　瑞鹅诗有序 
　　
　　　　　瑞鹅者，洪子觉山畜於妙阁之鹅也。妙合者，甘泉子筑之西樵云谷之西坑，以处洪、方二子来学之合也。增城林典史涌馈鹅，畜之妙合。闰月十日，洪子赴饯大科，归及妙合，肩舆上见鹅奋飞於南，三鸣而去，由喷玉之巅东遶回翔，至仍壁湖而下焉。匠氏苏允余执鹅以告，甘泉子讶曰：「噫！此古未之前闻者也。非希有之瑞乎？」命还鹅於洪子。门人以问甘泉子，甘泉子衍之曰：「夫鹅胡为而然哉？夫鹅，我鸟也。我鸟呈瑞，瑞我也，我，洪子也，洪子其日升乎？我鸟来湖，得自性也，其兆洪子复来乎？夫地畜而天飞，变化之象也。夫鹅也，一首而二翼，两足而一尾，奇偶之象也。奇者，阳之象也；偶者，阴之象也；奇偶，二仪之象也；奇偶偶奇，四象之象也；而太极在其中矣。触类而尽之，八卦在其中矣。太极两仪四象八卦，大道在其中矣。其为瑞兆以告文明之象，岂小小耶？喜而志之以诗，以归洪氏。 
　　
　　天飞地畜类同殊，感应神通岂谓无？妙合鹅飞鸣奋趐，穿云度玉喷玉泉山也过银湖壁立洞仍壁湖也。鹅飞落之，今名瑞鹅湖。。合依云谷古今殊，瑞应鹅飞往事无。只欠有无争太极，他年应作小鹅湖。 
　　
　　新卜广朗坪 
　　
　　云谷烟霞春尚浅，北寻广朗似清都。□纡石径人踪绝，断岸无桥俗亦无。 
　　
　　题大塾南卢祠堂 
　　
