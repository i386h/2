<!-- { "loadSidebar": true } -->
太白浣沙女诗一双金屐齿两足白如霜又越女词云屐上足如霜不着鸦头袜又云东阳素足女会稽素舸郎予甞戏谓太白何致情回盻此素足女再三张愈光戏答云太白可谓能书不择笔矣聊记以饷一笑予甞题浣女图诗纯用太白语意红颜素足女两足白如霜不着鸦头袜山花屐齿香天然去雕饰梅岑水月妆肯学邯郸步匍匐寿陵傍盖窃病近日学诗者拘束蹈袭取妍反拙不若质任自然耳 

天苴 

张仪传苴蜀相攻注引谯周曰天苴即天巴也○苴即巴字苴曰天苴汉曰天汉栈曰天栈山名有天谷天隳石有天牙皆言其高且险也 

镣子 

宋仁宗游后苑还宫索浆甚急宫嫔曰大家何不于外宣索而受渴仁宗曰吾屡顾不见镣子恐问之则所司有得罪者呜呼仁宗信仁矣哉近世有达官因庖丁治葱不如法笞之立死复有烹羊胃欠熟毙之于狱噫一介书生侥幸一官而视人命如草芥不有人祸必有天刑亦何不思之甚哉按尔雅银之羙者谓之镣镣子亦庖人之别称力吊切 

容头过身 

汉书虞诩疏公卿巽懦容头过身盖以猫犬喻之凡猫犬钻穴头可容身即过矣 

薛越 

荀子货财粟米者彼将日月栖迟薛越之中野我今将畜积并聚之于仓廪贾闺甫谓李密曰民以食为天而有司曾无爱惜屑越如此通鉴注屑越犹言狼籍而弃之也○薛说文草名相如赋薛莎青藾注薛藾蒿也越草也可以为布文选焦葛升越弱于罗□ 

通名剌曰谒 

说文谒白也增韵访也请见也古者请见必有辞书之方策使将命者通名故汉有谒者袁盎传上谒注若今通名也史记娄敬欲见汉王或使之易衣敬曰敬本衣帛则衣帛见敬本衣旃则衣旃见今舍旃褐假鲜华是矫常也不敢将命者惊而失谒谓失其通名之剌也 

等身书 

宋贾黄中幼日耳?忽悟过人父师取书与其身相等令读之谓之等身书张子野词等身金谁能意买此好光景 

寒食火禁 

容斋随笔谓寒食禁火不由介推其言似矣近观十六国春秋石勒下令寒食不许禁火后有氷雹之异徐光曰介推帝乡之神也历代所尊未宜替也宜令百姓奉之勒又令尚书定议以闻韦谀曰子推忠贤令绵介之间奉之于天下则不通矣勒从之令并州复寒食如初容斋岂未考此耶然勒禁天下□食而至隋唐巳复禁改火观隋李崇嗣普天皆灭焰匝地尽藏烟之句及元禾?贞连昌宫词自注唐时京城寒食火禁以鸡羽入灰有焦者皆罪之亦极严矣火禁迨今则绝不知而四时亦不改火自胡元入中国卤莽之政朼然寒食不必复改火乃先圣节宣天道者可因元人而废之乎 

拍张 

南史王敬则脱朝服袒裼以绛紏髻奋臂拍张武帝不悦曰三公岂宜如此敬则曰臣以拍张得三公不可忘拍张也拍张盖手抟捽胡之戏又何涧拍张赋曰东方曼倩发愤于侏儒遂与火头食子廪赐不殊载籍中说拍张者惟此二处人亦罕知 

狗脚猪肠 

高澄侍宴以大觞属孝静帝帝不胜忿曰自古无不亡之国朕亦何用生为澄怒曰朕朕狗脚朕○宋洪迈铜雀瓦砚铭曰元魏之东狗脚于邺吁其瓦存亦禅千刼○铜雀砚曹操台瓦巳不可得宋人所收乃高欢避暑宫氷井台香姜阁瓦也洪容斋铭可证余得一瓦上有香姜字又见京师人家藏一瓦有元象字符象孝静帝年号也○狗脚可对猪肠侯景骂韩轨噉猪肠儿 

朋党 

君子有朋而无党小人有党而无朋易白朋至斯孚语曰有朋自远方来朋者君子之善类也语曰君子不党又曰群而不党党者小人之凶类也后世朋党二字连称以困君子名实皆紊矣 

节妓 

唐小说赵嘏甞惑一羙姬名青娥后为浙帅所得嘏及第以一诗箴之曰寂寞堂前日又曛阳台化作不归云当时闻说沙叱利今日青娥属使君浙帅使送归之逢嘏于横水驿姬抱嘏恸哭而绝又薛宜僚使新罗至青州悦一妓叚东羙赋诗曰阿毋桃花方似锦王孙草色正如烟频梦东羙感疾卒于外槥至青州叚奠之一恸而卒青娥东羙可谓节妓矣汉之蔡文姬陈之乐昌公主九原如见之岂不汗颜乎 

登科故事 

分甲第自兴国八年王世则榜始御殿唱名自雍熙三年梁颢榜始赐宴自太平二年吕蒙正榜始【梁颢宴于琼林苑吕蒙正安于开宀?珤寺遂为定制】给金吾卫士送归第自蔡齐榜始刻登科录自霍端友榜始 

制策入等 

宋之制策虚第一等以待伊吕之流其入等者惟苏氏轼辙兄弟吴育范百禄李垕终宋世仅五人而蜀居其四盖二苏范李皆蜀人也 

陈烈 

陈烈御僮仆如宾客升庵曰君子恭近于礼矜庄殊序待僮仆如宾客待宾客宜何如也孔子与上大夫与下大夫不同言君在与过位不同敬此所谓泛应曲当也出门如见大宾使民如承大祭未出门未使民只是申申夭夭也 

丘崇勉方逢辰 

蛟峯方逢辰未第时率群士易登云扁请丘公为之记丘公记畧曰丹漆金碧辉煌炳丽十手争指十目争视文则文矣实安在乎堂堂之阵正正之旗空拳可以冐白刃乎日月却从闲里过功名岂向懒中来此十四字座右铭也若文不副实非特为诸君羞抑可为是扁羞终扁千余言父之于子师之于徒有难言者可谓法语之言而方公欣然受之明年举乡荐第一人庚戌状元及第未必非激于此也余甞作安宁盐井碑用宋人酒官碑语稍策励之诸生奋然作色愿毁其碑余笑曰是恶可与言哉噫勉之以利禄尚不自反如此况以功名道德乎督学王宜庵目之为悍騃非过也 

契丹崇儒 

契丹太祖初立即祀孔子从其太子倍之请也祀孔子而黜佛尤为高识又绘古直臣象为招谏亦可嘉也 

曾义山 

元至正间瑞州上高县有术士曾义山世居县十五里胡芦石畔尝开卜肆于县南之桥埠有瞽而丐者日过肆前义山必礼而与之语或啖之果饵久之丐者告山曰明日有三人共一目来者有异术君宜叩之明日果有眇一目者曳杖导二瞽人过肆山随之拜于县北之鸬鹚洲一瞽者曰当以小挠为誓遂以其山授山且画沙指诀尽其秘妙其书名银河棹山后占卜如神邑人皆知预避红巾贼行掠无所得恨欲杀之隐匿县西观音阁得免遂不复行其术密藏其书于胡芦石洞中临终谓其子曰某月某日有刘姓过吾家取书?之戒不可泄后刘公伯温官江西高安果经山家其子如山言授之遂弃官归青田见太祖于金陵金献汇言小说乃云刘公得石匣兵书乃瞽史词话以欺愚人者君子柯信之而立言哉 

托物起兴 

昔崔延伯每临阵则令田僧起为壮士歌然后单马入阵所向无前至僧超死则不复能战宋子京修唐书难??二椽烛妾媵夹侍望之如神仙吴元中居翰苑每草制诰则使婢远山摩墨运笔措词宛若画此所谓托物起兴仗境生法也 

解连环 

战国策秦昭王甞遣使者遗君王后玊连环曰齐多智而解此环否君王后以示羣臣羣臣不知觧君王后引铁椎破之谢秦使曰谨已觧矣此著书者闻其事而不详其事谬云引铁椎破之若如此则一愚妇人能之何以称多智而服强秦哉今按连环之制玊人之巧者为之两环互相贯为一得其关捩觧之为二又合而为一今有此器谓之九连环以铜或铁为之以代玊闺妇孩童以为玩具而著书者云引铁锥破之盖传闻其事以意书之亦可谓痴人矣 

何法盛郭象 

何法盛窃郗绍晋中兴书郭象窃向秀庄子注 

素女论 

边让章华台赋归乎生风之广厦兮修黄轩之要道携西子之弱腕援毛嫱之素肘注云黄帝轩辕氏得房中之术于素女握固吸气还精补脑留年益龄长生忘老张平子诗明灯巾粉卸设图衾枕张素女为我师天老教轩皇 

励学 

易首聚学书始稽古孰是面墙反自夸扬于议为横于道不祥耻问自足畜疑满腹难字胶口滞义张目周公为相朝读百篇孔子晚年三绝韦编不愧于人不畏于天吾言耄矣尔曹勉旃 

书叙指南 

宋浚仪任广编书叙指南专为尺牍设所引诸书今多亡逸如书集一书古人尺牍之会汇者隋经籍志耶无其目以此知古书之不传者何限哉书集中所引朱娥王姬特多妇人之文又不知其何也 

聚书戒子 

唐杜兼聚书万卷每题其后云清俸写来手自校汝曹读之知圣道坠之鬻之为不孝其言似矣然而未达也司马温公云积书以遗子孙子孙未必能读此兴废之常理也余甞爱赵子昂书跋云聚书藏书良匪易事善观书者澄神端虑净几焚香勿卷脑勿折角勿以瓜侵字勿以唾揭幅勿以作枕勿以夹剌随损随修随开随掩后之得吾书者并奉赠此法真达观之言哉 

积丝散茧 

沈约文积丝成彩散茧腾花言女工之妙也 

信使 

后汉书申屠刚传遣信人驰至长安又刘虞传道路壅塞信命竟不得通其曰信人可信任之人刘虞传减去人字言信人之命犹可通也晋人言尚简省直以信为使者余于别录已详之宋人语录称贤友为贤亦犹此也 

将无同 

阮瞻曰将无同觧者不一余按世说禇裒见庾亮问孟嘉何在亮令裒自觅之裒历视指嘉曰将无是又辛敞问其姊宪莱曰司马诛曹爽事就乎宪英曰得无殆就晋人语言务简且为两可之辞将无疑辞言毕竟同也悟此言筌千载如面矣然不独晋人前代有之曾子曰君子人与君子人也子贡也然非与司马迁曰唯唯否否皆上为疑而下为决以此例之思过半矣 

秦首十月 

秦以建亥之月为岁首自是不师古之乱制汉之陋儒伪造易纬云尧以甲子天元为推术甲子为蔀首起十月朔而谓秦首亥本此是其瞽说与尧典背矣宋朱震又曰连山首艮风始于不周实居西北于辰为亥此颛顼所以首十月也是因满儒之陋而又诬颛顼矣 

罗畸 

罗畸字畴为滁州刺史或曰僻郡畸曰此欧公之醉乡也庶子紫薇香泉万斛以为供给琅琊幽谷白云千顷以为职田何谓僻耶治廨宇植兰十本朝袭其馨夕撷其英携书就读引酒对酌余谓此可谓风流太守矣 

宀?龟瘃 

茄子根煎汤俗足能治宀?龟瘃○宀?龟瘃足跟冻疮也 

社南社北 

韦述开元谱云倡优之人取媚酒食居于社南者呼之为社南氏居于北者呼之为社北氏杜子羙诗社南社北皆春水正用此事后人不知乃改社作舍 

蕋榜 

唐人进士榜必以夜书书必以淡墨或曰名第者阴注阳受以淡墨书者若鬼神之迹也世传大罗天发榜于蘃珠宫故又称蕋榜李义山赠同年诗曰同语大罗天上事众僊何日咏霓裳又发榜后必有一人下世者谓之报罗使 

女郎砧 

张鲁之女曾浣衣于山下有白雾蒙身因而孕焉耻之自杀将死谓其婢曰我死可破腹视之婢如其言得龙子一双送之汉水既而葬于山顶后有龙数至墓前成蹊今其墓在褒城县又有鲁女捣衣石庾信诗所云南国女郎砧也 

白打钱 

白打钱戏名王建诗寒食内人甞白打库中先散与金钱韦庄诗内官初赐清明火上相闲分白打钱 

铣鋧 

萧摩诃与北齐战有西域胡妙于弓矢弦无虚发摩诃遥掷铣鋧正中其额应手而毙【鋧音简唐秦琼尤善用之】 

天辔 

四海鼎沸天辔将移【袁宏与范曾书】 

不借军持 

陆放翁诗游山双不借取水一军持不借草鞋也言其价贱不湏借也古今注汉文帝履不借以临朝汉时巳有此名矣军持凈瓶也出佛经贾岛送僧诗云我有军持凭弟子岳阳江里汲寒流 

女史 

