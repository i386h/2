<!-- { "loadSidebar": true } -->
　　近别之后将隔暄寒思子为劳未能忘弭昔季叟入秦梁生适越犹懐怅恨且或吟謡况岐路之日将离严网辞无可怜罪有不恻盖画地刻木昔人所恶丛棘既累于何可闻所以握手恋恋离别珍重弟爱同邹季滛滛承睫吾犹复抗手分背羞学妇人素锺肇节金颷戒序起居无恙动静履宜子云笔札元瑜书记信用既然可乐为甚且使目明能祛首疾甚善甚善吾无昔人之才而有其病癫眩屡动消渇频増委化任期故不复呼医饮药但恨一旦离大辱蹈明科去皎皎而非自污抱郁结而无谁告丁年畜积与此销忘徒窃高价厚名横叨公器人爵智能无所报筋力未之酬所以悲至抚膺泣尽而继之以血顾惟不肖文质无底盖困于衣食迫于饥寒依隠易农所志不过锺庾乆为尺板斗食之吏以从皂衣黒绶之役非有竒才絶学雄畧高谟吐一言可以匡俗振民动一议可以固邦兴国全璧归赵飞矢救燕偃息藩魏甘卧安郢脑日逐髄月支拥十万而横行提五千而深入将使执圭裂壤功勒景锺锦绣为衣朱丹被毂斯大丈夫之志非吾曹之所能及矣直以章句小才虫篆末艺含吐缃缥之上翩跹樽俎之侧委曲同之针缕繁碎譬之米盐孰致显荣何能至到加性疎涩拙于进取未尝去来许史遨逰梁窦俛首胁肩先意承旨是以三叶靡遘不与运并十年未徙孰非能薄及除旧布新清晷方旦抱乐衔图讼讴有主而犹限一吏于岑石隔千里于泉亭不得奉扳中涓预衣裳之会提戈后劲厕龙豹之谋及其投劾归来恩均旧隶升文石登玉陛一见而降颜色再覩而接话言非藉左右之容无劳羣公之助又非同席共研之夙逢笥饵巵酒之早识一旦陪武帐仰文陛备聃佚之柱下充严朱之席上入班九棘出专千里据操撮之雄官参人伦之显职虽古之爵人不次取士无名未有蹑景追风奔骤之若此者也盖基薄墙高涂遥力踬倾蹷必然颠匐可俟竟以福过灾生人指鬼瞰将均宥器有验倾巵是以不能早从曲影遂乃取疑邪径故司隶懔懔思得应弦譬县厨之兽如离缴之鸟将充庖鼎以饵鹰鹯虽事异鑚皮文非刺骨犹复因兹舌杪成此笔端上可以投卑北方次可以论输左校变为丹赭充彼舂薪幸圣主留善贷之徳纡好生之施解网祝禽下车泣罪愍兹恚诟怜其觳■〈觳，束代殳〉加肉朽胔布叶枯株辍薪止火得不销烂所谓还魂斗极追气泰山止复除名为民幅巾家巷此五十年之后人君之赐焉木石感阴阳犬马识厚薄圜首方足孰不戴天而窃自有悲者盖士无贤不肖在朝见嫉女无美恶入宫见妬家贫无苞苴可以事朋类恶其乡原耻彼戚施何以从人何以狥物外无奔走之友内乏强近之亲是以构市之徒随相媒蘖及一朝捐弃以快怨者之心呼悲可矣盖先贵后贱古富今贫季伦所以发此哀音雍门所以和其悲曲又迫以严秋杀气具物多悲长夜展转百忧俱至况复霜销草色风揺树影寒虫夕叫合轻重而同悲秋叶晚伤杂黄紫而俱坠蜘蛛络幕熠耀争飞故无车辙马声何闻鸣鸡吠犬俛眉事妻子举手谢宾逰方与飞走为邻永用蓬蒿自没忾其长息忽不觉生之为重素无一廛之田而有数口之累岂曰匏而不食方当长为佣保糊口寄身溘死沟渠以实蝼蚁悲夫岂复得与二三士友抱接膝之欢履足差肩摛绮縠之清文谈希微之道徳唯吴冯之遇夏馥范式之值孔嵩愍其留赁怜此行乞耳傥不以垢累时存寸札则虽先犬马犹松乔焉去矣何生高树芳烈裁书代面笔泪俱下

　　为衡山侯与妇书【何逊】

　　昔人遨逰洛汭会遇阳台神仙髣髴有如今别虽帐前微笑涉想犹存而幄里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻聊陈徃翰寜写欵懐迟枉琼瑶慰其杼轴

　　北使还与永丰侯书【刘孝仪】

　　足践寒地身犯朔风暮宿客亭晨炊谒舍飘飖辛苦迄届毡乡杂种覃化颇慕中国兵传李绪之法楼拟卫律所治而毳幙难淹酪浆易餍王程有限时及玉关射鹿胡地乃共归国刻龙汉节还持入塞马衔苜蓿嘶立故墟人获蒲萄归种旧里稚子出迎善邻相劳倦握蟹螯亟覆虾椀未改朱颜畧多自醉用此终日亦以自娱

　　与陈徐仆射求王琳首书【朱玚】

　　窃以朝市迁贸传骨鲠之风厯运推移表忠贞之迹故典午将灭徐广为晋家遗老当涂已谢马孚称魏室忠臣用能播美前书垂名后世梁故建宁公琳洛濵余胄沂州旧族立功代邸効绩中朝当离乱之辰总方伯之任轻躬殉主以身许国而天厌梁徳尚思匡继徒藴包胥之念终遘苌弘之眚洎王业光启鼎祚有归于是逺迹东山寄命河北虽轻旅臣之叹犹懐客乡之礼感兹知已忘此捐躯至使身没九泉头行万里诚复马革裹尸遂其生平之志原野暴骸会彼人臣之节然身首异处有足悲者封树靡卜良可怆焉玚早簉末僚预叅下席降薛君之吐握荷魏公之知遇是用沾巾雨袂痛可识之颜回肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳经莅寿阳颇存遗爱曽游江右非无余徳比肩东阁之吏继踵西园之宾愿归彼境还修窀穸庶孤坟既筑或飞衔土之燕丰碑式树时留堕泪之人近故旧王绾等巳有论牒仰蒙制议不遂所陈昔亷公告逝即淝川而建茔域孙叔云亡仍芍陂而植楸槚由此言之抑有其例不使寿春城下惟传报葛之人沧州岛上独有悲田之客昧死陈祈伏待刑宪

　　复王少保书【周弘让】

　　甚矣悲哉此之为别也云飞泥沉金铄兰灭玉音不嗣瑶华莫因家兄至自镐京致来书于穷谷故人之迹有如对面开题申纸流脸沾膝江南燠热橘柚冬青渭北冱寒杨榆晚叶土风气候各集所安餐卫适时寝兴多福甚善甚善与弟分袂西陜言反东区虽保周陂还依蒋径三荆离析二仲不归麋鹿为曹更多悲绪丹经在握贫病莫谐芝术可求聊因采掇昔吾壮日及弟富年俱值雍熈并欢衡泌南风雅操清商妙曲弦琴促坐无乏晨夕玉沥金华冀获难老不虞一旦翻覆波澜吾已愒阴弟非茂齿禽尚之契各在天涯永念生平难为胸臆正当视阴数箭排愁破涕人生乐尔忧戚何为岂能遽悲次房游魂不反逺伤金产骸柩无托但愿爱玉体珍金相保期颐享黄髪犹冀苍雁頳鲤时传尺素清风朗月俱寄相思子渊子渊长为别矣握管操觚声泪俱咽

　　言志书【萧大圜】

　　拂衣褰裳无吞舟之漏网挂冠悬节虑吾志之未从倘获展禽之免有美慈明之进如蒙北叟之放寔胜济南之征其何故哉夫闾阎有优游之美朝廷多簪佩之累盖由来乆矣留侯追踪于松子陶朱成术于辛文良有以焉况乎智不逸羣言不髙物而欲辛苦一生何其僻也岂如知足知止萧然无累北山之北弃絶人间南山之南超踰世网面修原而带流水倚郊甸而枕平皋筑蜗舎于丛林构环堵于幽薄近瞻烟雾逺睇风云藉纎草以荫长松结幽兰而援芳桂仰翔禽于百仞俯泳鳞于千寻果园在后开窓以临花草蔬圃居前坐檐而看灌畦二顷以供饘粥十畆以给丝麻侍儿五三可充纴织家僮数四足代耕耘沽酪牧羊协潘生之志畜鸡种黍应庄叟之言获菽寻汜氏之书露葵征尹君之録烹羔豚而介春酒迎伏腊而后岁时披良书探至赜歌纂纂唱乌乌可以怡神可以散虑有朋自逺扬搉古今田畯相过剧谈稼穑斯亦足矣乐不可施永保性命何畏忧责岂若蹙足入绊申脰就羁逰帝王之门趋宰衡之势不如飘尘之少选寜觉年祀之斯湏万物营营靡存其意天道昧昧安可问哉嗟乎生若浮云朝露寜俟长绳系量实不愿之执烛夜游惊其迅迈百年何几擎跽曲拳四时如流俛眉蹑足出处无成语黙奚当非直丘明所耻抑亦仲尼耻之

　　文章辨体彚选巻二百五十四

　　●钦定四库全书

　　文章辨体彚选巻二百五十五

　　（明）贺复征 编

　　○书五十一

　　在北齐与杨仆射书【陈徐陵】

