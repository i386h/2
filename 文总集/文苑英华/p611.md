<!-- { "loadSidebar": true } -->
　　对臣闻王者发号施令所以齐其俗一其心俗齐则和心一则固人于是乎可任使也传曰人心不同如其面焉故一人一心万人万心若不以令一之则人人之心各异矣于是积异以生疑积疑以生惑除乱莫先乎令者也故圣王重之然则令者出于一人加于百辟被于万姓渐于四夷如风行如雨施有往而无返也其在周易涣汗之义言号令如汗涣然一出而不可复也故圣王慎之然则令既出而俗犹未齐者由令不一也不一者非独朝出夕改晨行暮止也盖谨于始慢于终则不一也张于近弛于逺则不一也急于贱寛于贵则不一也行于疎废于亲则不一也且人之心犹不可以不一而理况君之令其可二三而行者乎然则令既一而天下之心犹未悦随者由上之不能行于已推于诚者也凡下之从上也不从口之言从上之所好也不从力之制从上之所为也盖行诸已也诚则化诸人也速求诸已也至则感诸人也深若不推之扵诚虽三令五申而令不明也【集作矣】茍不行之扵已虽家至日见而人不信也【集作矣】圣王知其如此故以礼自修以法自理慎其所好重其所为有诸已者而后求诸人责于下者必先禁扵上是以推之而往引之而来导之斯行禁之斯止使天下之人【集作心】颙颙然唯望其令聴其言而已故言出则千里之外应如响令下则四海之内行如风故曰禁胜于身则令行扵人者矣又曰下令如流水之【集作浚】源盖谓是也如此则何虑乎海内之令不如身之使臂臂之使指者哉
　　问达聪明致理化
　　对
　　夫欲达聪明致理化则在乎奉成式不必乎创新规也臣闻尧之所以神而化者聦明文思也舜之所以圣而理者明四目达四聪也盖古之理化皆由聪明出也自唐虞以降斯道寝衰秦汉以还斯道大丧上不以聪接下下不以明奉上聪明之道既阻于上下则讹伪之俗不得不流于内外也国家承百王已之风振千古未行之法于是始立匦使始加諌员始命待制官始设登闻皷故遗补之諌入则朝廷之得失所由知也匦使之职举则天下之壅蔽所由通也待制之官进则众臣之谋猷所由展也登闻之皷鸣则羣下之寃滥所由逹也此皆我烈祖所剏累圣所奉虽尧舜之道无以出焉故贞观之太和开元之至理率由斯而驯致矣自贞元以来抗疏而諌者留而不行投书于匦者寝而不报待制之官经时而不见于一问登闻之皷终嵗而不闻于一声臣恐众臣之谋猷或未尽展朝廷之得失或未尽知壅蔽者有所未通寃滥者有所未逹今幸当陛下践阼体元之始施令布和之初则宜申明旧章修【集作条】举废事使列圣之述作不坠陛下之聪明惟新以初为常今其时矣时不可失惟陛下措而行之则尧舜之化【一作风】祖宗之理可得而致矣臣故曰逹聪明致理化在乎奉成式不必乎剏新规也
　　问决壅蔽【在不使人知所欲】
　　对
　　对臣闻国家之患患在于臣之壅蔽也壅蔽之由由生于君【集作壅蔽之生生于君】之好欲也盖欲见于此则壅生于彼壅生于彼则乱作其间歴代有之可略言耳昔秦二代好佞赵髙饰谄谀之言以壅之周厉好利荣夷公陈聚敛之计以壅之殷辛好音师涓作靡靡之乐以壅之周幽好色襃人纳艳妻以壅之齐桓好味易牙蒸首子以壅之虽所好不同同归于壅也【集作矣】所壅不同同归于乱也故曰人君无见其意将为下饵盖谓此矣然则明王非无欲也非无壅也盖有欲则节之有壅则决之节之又节之以至于无欲也决之又决之以至于无壅也其所然者将在乎静思其故动防其微故闻甘言则虑赵髙之谀进于侧矣见厚利则虑荣夷公之计陈于前矣听新声则虑师涓之音诱于耳矣顾色则虑襃氏之女感于目矣尝异味则虑易牙之子入于口矣夫如是安得不昼夜虑之寤寐思之立则见其参于前行则想其随于后自然兢兢业业日慎一日使左不知其所欲右不知其所好虽欲壅蔽其可得乎此明王节欲决壅之要道也
　　问去盗贼【在举徳选能安业厚生】
　　对
　　对臣闻圣王之去盗贼也有二道焉始则举有徳选有能使教化大行奸宄者去次又安其业厚其生使防耻大兴贪暴者息故舜举臯陶不仁者逺晋用士防盗奔于秦此举徳选能之效也成康阜其俗礼譲兴行文景富其人盗贼衰息此安业厚生之验也由是观之则俗之贪廉盗之有无系于人之劳逸吏之贤否也方今科禁【集作禁科】虽严桴皷未静时闻于道路穿窬或纵于乡闾无乃陛下之人有多穷困冻馁者乎无乃陛下之吏有非循良明白者乎伏惟陛下大推爱人之诚广谕称善之防厚其生业使俗知耻格举其【集作以】贤徳使国无幸人自然防让风行奸滥日息则重门罕闻于击柝外户庶见于不扄者矣
　　问议赦
　　对
　　对臣谨案书曰眚灾肆赦又易曰雷雨作解君子以赦过宥罪斯则赦之不可废也必矣管子曰赦者奔马之委辔也不赦者痤疽之砭【集作管子作矿】石也又谚曰一歳再赦妇儿喑哑斯又赦之不可数也明矣然则赦之为用用必有时数既失之废亦未为得也何者赦之为徳大矣为贼亦甚矣大凡王者践阼改元之初一用之则为徳也居常致理之际数用之则为贼也故践阼而无赦则布新之义缺而好生之徳废矣居常而数赦则奸之路啓而召乱之门开矣由此而观盖赦者可疎而不可数也可重而不可废也用舍之要其在兹乎
　　典章禁令
　　问子大夫才膺间出副我旁求宜当悉心靡有所隐其或典章有违于古禁令不便于今尔无面从予将亲览焉【集无焉字】
　　对
　　对臣伏以今之典章百王之典章也安有戾于古道者欤今之禁令列圣之禁令也安有乖于今【集作昔】时者欤但在乎奉与不奉行与不行耳陛下之念至此诚思理之心切好问之防深也此臣所以极千虑昧万死而献狂直者以副天心之万一焉臣闻典章不能自举待教令而举教令不能自行待诚信而行今百王之典具存列圣之法明备而禁未甚止令未甚行者臣愚以为待陛下诚信以行之也【三字集作将之】昔宓贱行化徳及泉鱼【一作夜渔】非严刑所致也推其诚而已鲁恭为理仁及春翟非猛政所驱也委其信而已今以陛下上圣之资仁之力令行禁止之势万万于一邑一宰也何虑教不敷而化不洽乎臣又闻周公之理也周年而变三年而化五年而定陛下茍能勤教令以抚之推诚信以奉之则三年化成五年理定臣窃未以为迟矣伏惟陛下少垂意而行【集作待】焉












　　文苑英华卷四百九十六
　　钦定四库全书
　　文苑英华巻四百九十七　宋　李昉等　编礼乐
　　议礼乐一道　　　　　议沿革礼乐一道
　　复乐一道　　　　　　议祭祀一道
　　忠敬质文损益一道
　　刑法上
　　罢刑狱一道　　　　　用刑寛猛一道
　　刑法用舍二道　　　　折狱一道
　　议礼乐　　　　　　　　　白居易
　　问礼乐之【集作并】用其义安在礼乐共理其效何征礼之崩也何方以救之乎乐之坏也何术以济之乎
　　【此卷礼乐门并于白居易凖备制科七十五门中摘取五篇其问荅皆居易拟作】
　　对
　　臣闻序人伦安家国【集作国家】莫先于礼和人神移风俗莫上【集作尚】于乐二者所以并天地参阴阳废一不可也何则礼者纳人于别而不能和也乐者致人于和而不能别也必待礼以济乐乐以济礼然后和而无怨别而不争是以先王并建而用之故理天下如指诸掌耳志曰六经之道同归而礼乐之用为急故前代有乱亡者由不能知之也有知而危败者由不能行之也有行而不至于理者由不能逹其情也能逹其情者其惟宗周乎周之有天下也修礼建【集作逹】乐者七年刑措不用者四十年负扆垂拱者三百年龟鼎不迁者八百年斯可谓逹其情臻其极也故孔子曰吾从周然则继周者其惟皇家乎臣伏闻礼减则消消则崩乐盈则放放则坏故先王减则进之盈则反之济其不及而泄其过用能正人道反天性奋至徳之光焉国家承齐梁陈隋之遗风未殄【集作弭】故礼稍失于杀乐稍失于奢伏惟陛下虑其减消则命司礼者大明唐礼防其盈放则诏典乐者少抑郑声如此则礼备而不偏乐和而不流矣继周之道其在兹乎
　　议沿革礼乐
　　问礼乐之用百王共之然则歴代以来或沿而理或革而乱或损而兴或益而亡何述作之迹同而得失之效异也方今大制虽立至理未臻岂沿袭损益未适其时宜将文物声名有乖于古制思欲究盛礼之本【集作防】审至乐之情不和者改而更张可继者守而勿失具陈其要当举而行
　　对
　　对臣闻议者曰礼莫备于三王乐莫盛于五帝非殷周之礼不足以理天下非尧舜之乐不足以和神人是以揔章辟雍冠服簠簋之制一不备于古则礼不能行矣干戚羽旄屈伸俯仰之度一不修【集作循】于古则乐不能和矣古今之论大率如此臣窃谓斯言失其本得其末非通儒之逹识也何者夫礼乐者非天降非地出也盖先王酌于人情张为通理者也茍可以正人伦宁家国是得制礼之本意矣【集作也】茍可以和人心厚风俗是得作乐之本情矣盖善沿礼者沿其意不沿其名善变乐者变其数不变其情哉得其意则五帝三王不相沿袭而同臻于理矣失其情则王莽屑屑习古适足为乱矣故曰行礼乐之情者王行礼乐之饰者亡盖谓是矣且礼本于体乐本于声文物名数所以饰其体器度节奏所以文其声圣人之理也礼至则无体乐至则无声然则茍至于理也声与体犹可遗况于文与饰乎则本末取舍之宜可明辨矣今陛下以上圣之资守列祖之制不待损益足以致理然茍有沿革则愿陛下审本末而述作焉盖礼者以安上理人为体以别疑防欲为用以玉帛爼豆为数以周旋裼袭为容数与容可损益也体与用不可斯湏失也乐者以易直子谅为心以中和孝友为徳以律度铿锵为饰以缀兆舒疾为文饰与文可损益也心与徳不可斯湏失也夫然则礼得其本乐逹其情虽沿袭损益不同同归于理矣
　　复乐【古器古曲】
　　问时议者或云乐者声与器迁音随曲变若废今器用古器则哀淫之音革矣若舍今曲奏古曲则正始之音兴矣其说若此以为如何
　　对
　　对臣闻乐者本于声声者本于情情者系于政盖政和则情和情和则声和而安乐之音由是作焉政失则情失情失则声失而哀淫之音由是作焉斯所谓音声之道与政通矣伏观【集作覩】时议者臣窃以为不然何者夫器者所以发声声之邪正不系于器之今古也曲者所以名乐乐之哀乐不系于曲之今古也何以考之若君政骄而荒人心动而恐【集作动而怨】则虽舍今器用古器而哀淫之音不散矣若君政善而美人心平而和则虽奏今曲废古曲而安乐之音不流矣是故和平之代虽闻桑间濮上之音人情不淫也不伤也乱亡之代虽闻咸濩韶武之音人情不和也不乐也故臣以为销郑衞之声复正始之音者在乎善其政和其情不在改其器易其曲也故曰乐者不可以伪唯明圣者能审而述作焉臣又闻若君政和而平人心安而乐则虽援蒉桴击野壤闻之者必融融泄泄矣若君政骄而放人心困而怨则虽撞大钟伐鸣皷闻之者适足惨惨慼慼矣故臣以为谐人神和风俗者在乎善其政懽其心不在乎变其音极其声也
　　议祭祀
　　问圣王立郊庙重祭祀者将以展诚敬而事鬼神乎将以【集作欲】裨教化而利生人乎
