<!-- { "loadSidebar": true } -->
　　灵府不揺神泰定病根已去脉和平金丹妙处无多子只要先生两眼明
　　又
　　省身要似晨通髪止杀先从暮拍蚊老负明时无补报惟将忠敬事心君
　　又
　　杖得轻坚余可畧酒能醇劲更何求二君最是平生旧白首相从万事休
　　又
　　心明始信元无佛气住何曽别有仙领取三山安乐法蒲团纸帐过年年
　　步屧
　　名山有志未能酬步屧东冈当出逰小阁卷帘惊鹭起清池投饵看鱼浮西风吹叶空多感落日防山尚小留儿老戍邉归未得淮南新雁又经秋
　　后死
　　后死非初望余生只自悲旧交孤劎在壮志短檠知行步虽依杖光阴未付棊为农自当力不为学豳诗
　　思剡
　　羸疾无休日清秋适此时节存旄尽落帯賸眼频移吾兴复不浅俗人那得知防当逰剡去支许有深期
　　故里
　　漏尽钟鸣有夜行几人故里得归耕摧伤自喜消前业疾恙天教学养生邻曲新传秧马式房栊静聼纬车声芋魁菰首君无笑老子看来是大烹
　　野意
　　久忝明恩返故乡全家衣食出畊桑诗才适意宁求好醉即成眠不暇狂小雨荷锄分药品乍凉扶杖看优场此身已作农夫死却媿时贤独未忘
　　意行至神祠酒坊而归
　　雨収霁色满川原独曳枯藤出里门陌上微风揺稗穟沟中残水出篱根系牲庙柱悲刀几酾酒村场满盎盆兴尽还家殊不逺渔灯绩火閙黄昏
　　访村老
　　强健如翁举世稀夜深容我叩门扉大儿叱犊戴星出稚子捕鱼椉月归骨肉团栾无逺别比邻假贷不相违人间可羡惟农亩又见秋灯照捣衣
　　戏题僧巷
　　致虚守静气常全家付儿孙命委天梦事只堪髙卧看危途谁校疾行先独辕短棹聊椉兴野草幽花自鬬妍数字漫留僧壁去与身闲作后身縁
　　书意
　　秋江菰菜喜新尝盐酪亲调匕箸香但有长腰吴下米岂须细肋大官羊青衫昔悔尘中老白髪今宜静处蔵一事尚须深自咎街头儿女识韩康
　　又
　　物我年来已两忘萧然湖曲一茒堂身闲自与俗子逺睡美不知秋夜长余禄正应虀瓮在宿酲时卧酒垆傍老人肘后长生药检尽千金无此方
　　南塘晚步记邻里语
　　唤舟欲泛湖出门日已暮顾景遂辍行老病畏风露不如上南塘萧然散予步季子挟书巻仲孙奉杖屦夏秋多杜门一出惊行路邻里相与言穑事凛可惧羣蝗飞蔽日残齧到竹树惟兹数里间若有神物获天菑幸独薄岂以此老故老人亦自笑病骨日欲仆鬼神彼何为与世殊好恶相期勤自修此幸岂可屡
　　稽山道中
　　文章事业初何有钟鼎山林本自同昨暮钓鱼天镜北今朝采药石帆东
　　又
　　禹陵草木初霑露谢墅人家已闭门八十年间几来往痴顽不料至今存
　　读近人诗
　　琢雕自是文章病竒险尤伤气骨多君看大羮酒味蟹螯蛤柱岂同科
　　琴劎
　　流尘冉冉琴谁鼔渍血斑斑劎不磨俱是人间感懐事岂无壮士为悲歌
　　戏题
　　莫轻凢骨未飞腾要胜人间粥饭僧山路近行犹百里酒杯一举必三升
　　溪上小雨
　　我是人间自在人江湖处处可垂纶埽空紫陌红尘梦収得烟蓑雨笠身
　　晚闻庭树鸦鸣有感
　　乌鹊栖我庭将旦辄散去此岂厌所栖亦以饮啄故一饥能驱人扰扰无晨暮不然亦已矣岂乐尘土污我有茒三间自少鲜外慕力畊自足食鸡豚亦可具晚虽误収召疾走如脱兎六年枫林下不知岁月度残骸幸强健沽酒徧山步【乡语谓湖山间小聚为山步】醉归每自笑不负此芒屦平生爱方外虽老冀有遇秋风送片帆更上剡溪路
　　秋夜亝中
　　木落烟深江上村莫秋萧瑟不堪论雁如着意频惊枕月似知愁故入门营道数峰新石友【近得道石数峰】广陵一曲古桐孙亦知长物终安取聊与儿曹洗睡昏
　　又
　　残年冉冉返邱园败屋萧萧长子孙久悔文辞妨大学偶因忧患得门扶持后死知天幸容养无能荷国恩急雨打秋又晚旋挑野菜助盘飧
　　识媿【路逢野老共语归舍赋此诗】
　　几年羸疾卧家山牧竖樵夫日往还至论本求编简上忠言乃在里闾间私忧骄虏心常折念报明时涕每澘【二句实书其语】寸禄不沾能及此细聴只益厚吾顔
　　秋雨
　　暮秋木叶已微丹小雨萧萧又作寒目送断云归谷口身随新雁寄江干浊醪易负寻常债退士难叨本分官谢尽浮名更无事灯前儿女话团栾
　　秋来益觉顽健时一出逰意中甚适杂赋五字
　　旬日两频作一年秋又残光阴不少贷懐抱若为寛小瓮聊寻醉疎砧已戒寒定知清夜梦又过石阑干【剡溪道中佳处】
　　又
　　何许是吾庐南临古镜湖园林垂橘柚门巷落楸梧牀穏无息巢新鹤有雏邻翁殊耐久有酒即相呼
　　又
　　原埜无闲土乡闾有老人疾平行已健秋晚醉差频啄黍黄鸡嫰迎霜紫蟹新百年元任运一笑却闗身
　　又
　　藿食筋骸惫林庐岁月侵道穷思故友力尽悔初心浩浩天知我悠悠后视今飘零君勿叹古瑟有遗音
　　又
　　轻装两衣笈假寝一胡床唤渡江楼下逢僧县驿傍横林生夕霭孤蝶弄秋光老惯人间事无诗寄断肠
　　又
　　渡水得鱼舍乞浆敲竹扉地偏花帯恨林防鸟忘归独往非违世幽居自息机晩来清兴极更喜雨霏霏
　　又
　　穷阨非由命从来作计疎妄营资鬼笑多爱夺狐书何事能陶写惟当尽破除霜晴宜着屐不敢笑无驴
　　又
　　寓世年虽往安心疾已平每思丹灶冷宜觉世縁轻布被鸡催晓蓬窓鹊噪晴呼儿净洗砚书帖寄青城
　　又
　　万古无穷梦余年欲散云身虽廹衰谢学未废鉏耘开巻多新得逢人有旧闻伏生虽九十犹冀与斯文
　　又
　　斯世本无事古人谁与归屏除闲尘尾収拾旧蓑衣浩浩观空刼拳拳讼昨非云开天万里辽鹤正孤飞
　　逰近山僧庵
　　卧看香穂叹吾衰起着芒鞵信所之十里溪山最佳处一年寒暖适中时眼明竹院如曽到心许沙鸥卜后期不是诗人托髙兴日长真付一枰棊
　　喜晴
　　三日雨不止意谓无复晴泥深不可出卧聴空堦声事有未易料南风起三更阵阵浮云归杲杲初日明穑事既竭作机杼比屋鸣天公真老手谈笑功皆成家家有新酿欢言相送迎蝗孽幸埽空努力谋春畊
　　阿通自闽中归甫九岁颇有老成之风作此诗示之
　　通子还家已九龄从师衿佩两青青长成勉作功名计勿学衰翁老一经
　　农家
　　大布缝袍穏干薪起火红薄才施畎亩朴学教儿童羊要髙为栈鸡当细织笼农家自堪乐不是傲王公
　　又
　　盗息无排甲兵消不取丁频过鬭鸡舍闲学相牛经江浦渔歌逺人家绩火青遨逰无定处随意宿丘亭
　　又
　　东舍女椉龙西家妇梦熊翁夸酒重碧孙爱果初红栗烈三冬近团栾一笑同营生无缪巧百事仰天公
　　又
　　租犊畊荞地呼舩取荻薪苍头供井臼赤脚解缝纫僧乞铭师墖巫邀赛土神心常厌多事谢病又经旬
　　又
　　新作地炉成蓬窓亦自明油香饵脆人静布机鸣县吏催科简豪家督债轻小康何敢望生计且支撑
　　又
　　诸孙晩下学髻脱绕园行互笑蔵钩拙争言鬬草赢爷严责程课翁爱哺饴富贵宁期汝它年且力畊
　　读老子有感
　　左史倚相读皇坟学者尚得窥全浑孰为武成二三防宁取道德五千言巢居结绳事益逺浇淳散朴忍复论安得深山老不死坐待古俗还羲轩
　　邻人送菰菜
　　张苍饮乳元难学绮季餐芝未免饥稻饭似珠菰似玉老农此味有谁知
　　书喜
　　莫谓家贫厌旧醅一尊聊对桂花开天菑已过无蝗孽海舶初通有药材借凉风吹醉頬况逢急雨洗浮埃入秋腰脚増强健山麓从今日日来
　　秋日徙倚门外久之
　　舍前烟水似潇湘白首归来爱故乡五亩山园郁桑柘数椽茅屋映菰蒋翻翻小繖舩归郭长歌月满塘却掩柴荆了无事篆盘重防已残香
　　双蝶
　　庭草何离离清晨露犹湿草头两黄蝶为我小伫立秋光亦已晚行见霜霰集方春不尽狂汝悔尚何及吾生更堪笑去日如电急功名竟何在惆怅劎峯涩
　　法云孚上座求诗
　　老人痴钝避嫌猜终日柴门闭不开堪笑山僧能好事乞碑才去觅诗来【近有净慈僧讷来求铭其师墖亦寓法云几年】
　　詹仲信出示卜居诗佳甚作二絶句谢之
　　十里相望亦未遥何由频得慰无聊老来万事慵开眼独喜诗盟不寂寥
　　又
　　年来阻濶动经时忽见新篇乃尔竒安得齐纨翦团扇为君小草卜居诗
　　夜雨
　　夜雨有残滴秋碪无絶声得诗旋已忘觅睡固难成壮志悲垂老归畊愿太平发春才属尔岁事又峥嵘
　　晚秋出门戏咏
　　病叟徜徉古泽邉横林揺落暮秋天鸣鸠雨后却呼妇飞雀霜前先着緜抱被每投僧榻宿巻书时当酒家钱秋风想像芝房熟北望商山一怅然
　　又
　　闲愁那得野人邉万事元知合付天尽醉仅能三龠酒新寒未办一铢緜邻僧毎欲分斋鉢庙史犹来索社钱无地置锥真细事不妨胸次日超然
　　消揺
　　莫笑茒檐陋消揺遂野情遇魔増道力因病悟浮生谋食凭长镵论交得短檠不知从此去几见雁南征
　　坚顽
　　小市朝行药明灯夜读书虽殊带箭鹤要是脱钩鱼有饭已多矣无衣亦晏如坚顽君勿怪岂失遂吾初
　　遣懐
　　息倦登畊陇椉闲弄钓舟安能书咄咄且复送悠悠穷巷谁来往村醪自献酬何妨晏平仲岁晚一狐裘
　　又
　　穷每占周易闲惟读楚骚病随灾渐退嬾与拙相遭投枕灯初上披衣日已髙清愁亦可剪无处买并刀
　　又
　　有志师千载无方起九原山园菜常瘦村店酒多浑衰疾形诗句穷愁入梦魂傍观任嘲笑吾道始应尊
　　又
　　云族初疑雨风生忽快晴半窓松竹影绕舍鸟乌声看劎心犹壮开书眼渐明余年真已矣不复问君平
　　初寒
　　日月谁能驻风霜忽已髙公孙分布被范叔共绨袍防防炊香甑蒲萄压小槽所慙才已尽孤咏不能豪
　　闲行至西山民家
　　秋林半丹叶秋草多碧花隔山五六里临水两三家罾鱼与伐荻各自有生涯平池散雁鹜绕舍栽桑麻客至但举手土釡煎秋茶城中不如汝切莫暮浮夸
　　夜与子遹説蜀道因作长句示之
　　忆自梁州入劎门闗山无处不消魂亚松托宿逢秋雨小柏经行聴晓猿【亚松在成都小柏在山泉阁道】当日只知悲客路归来终亦老江村吾儿生晚那知此聊对青灯与细论
　　村舍
　　无懐葛天古遗民种畬归来束涧薪亭长闻名不识面岂知明府是何人
　　又
　　鸡鸣犬吠相闻地穴处巢居上古风饱饭不为明日虑酣歌便过百年中
　　又
　　露草干时儿牧羊朝日出时女采桑一床絮被千万足不解城中有许忙
　　又
　　山髙正对烧畬火溪近时闻戽水声破屋已斜犹可住老牛虽瘠尚能畊
　　又
　　莫笑山家拙治生正縁亦足得身轻满炉葑火浑家防一盌松肪彻夜明
　　又
　　故絮五更偏觉冷薄糜未午已先饥谁知人不堪忧处正是降魔奏凯时
　　又
　　气全自可忘忧患心动安能敌死生若论老人真受用已多稗饭与藜羮
　　登山西望有懐季长
