<!-- { "loadSidebar": true } -->
　　朝鲜援兵溃还索饷，呼嚣汹汹，公方以恩信结边士心，乃呼其将而数之曰：“鲜军例支饷广宁，广宁失，支饷山海。汝纵溃兵弃信地而索饷于我，欲何为乎？念此军严冬渡海，裂肤堕指，暴露良苦，给汝饷百石，再行粮道措处。汝率先摩励出汛，为汝宽一面之网。不然，立斩汝矣。”逃将搏颡流血，八百人感泣归伍，欢声如雷，边人皆踊跃思效命矣。辽沈新陷，风鹤震惊，行间言东征辄哗，公下令树出关讨贼帜，愿者立帜下，否则去。令初下，盖仅有存者。久之，军中相语：“有不立帜下者，不为李公帐下儿，即不得为人。”乃争立帜下，足胫相错矣。议建营垒，部署胥徒走卒，躬先畚锸，介胄之士负土僦功，营房千二百间、马厩五百，翼如告成，刍粮山积。设军市以资贸易，复质库以峙食货，军民杂处，技击走集，束伍练胆之法，一用戚将军《新书》从事。选锋六千人，轻车二千辆，部伍分明，驾乘修备。高阳公阅边至津，叹曰：“嗟乎！令九边胥若是，何忧戎马哉！”
　　京营旧例，军操于营，粮支于卫，管军者不核粮，司粮者不点军，蠹弁积棍窟穴其中，因缘为奸利。公定为经制，照现在军数，人给印票。该卫造册挂号，然后赴仓，开仓计部，按册验票给米。票不符册即伪票，册浮于票即伪册。滥支者法无赦。太仓题称：京营岁给米一百六十六万，磨勘两月，清出虚冒岁计二十四万有奇，以还度支。祖制设三备兵营，招集精锐，补老羸之阙，市儿恶子、游闲博徒依倚中人贵戚，干没蚕食，有粮无人，有籍无伍。公疏汰虚核实，增实军四千馀人，饱马四百匹，军自为一队，归并各营马兑给选锋，以供骑操，岁省县官糜费粮米数万。
　　己巳冬，北兵入畿辅，冲寒出郊相视营盘，分地树垒，金鼓相望，都门恃以无恐。遵化告陷，群臣偷懦惮事，争言列营城外非便，公曰：“臣职治兵，知有进不知有退。撄城避敌，损威示弱，堂堂天朝，不应出此。宜列营城外无动，速调勤王兵以张声势。彼瞰我有备，将惧而引去，所谓先声而后实也。”上眩于群言，乃撤营兵逼国门，侦探断绝，始大悔，传旨如公初议，然竟不能排众咻以留公，可叹也。
　　南参赞机务丛挫，公首定营制，并多设之营以省粮，裁不急之官以节费，安民诘戎，治民论将，五约二事，次第修举。以其间巡行江北，度浦口，绝池和，抵和州，径梁山，陟采石，旬日走四千里，昼览形胜，夜命画史。防御机宜分五疏进呈，绘图列屏，师古人聚米画地之意，使人主周知祖宗兴王旧地，山川厄塞，其用意远矣。详察水陆形势，备远厄要，谓守江东不如守江北，请于滁、和、全、椒垦田数千亩，聚众数千人，且屯且练，以固门户。守下流不如守上江，请于池、阳之间开府采石，置哨太平，舟车兼制，以固咽喉。又谓徐州居四方边均，水陆交会，宜宿重兵，设总督。一旦有事，片檄征调，北遏□，西扼寇，中奠陵京，此天下万全大局也。疏下，兵部司马舌吐不敢覆。公亦用外艰，解去公服。
　　官中外历四十年，资望深崇，委寄殷重，回翔前却，在用与不用之间。晚而秉大宪，徼主知，不以时危运移少自假易。整台纲，严考察，双滕拒门，凛然如承平时。俄而天崩地折，卒不获竟其用。而达权应变，功见言信，指麾谈笑，弭东南焚突之祸，则莫如湖口之役。左兵之溃而东也，艨艟隐天，军声殷地，留都士民一夕数徙，文武大吏相顾无人色，公浩叹曰：“海内仅东南一角耳。身为大臣，忍坐视决裂，抽身局外，袖手而去乎？”乃停舟草檄，正告良玉曰：“本部院四朝大臣，一生忠孝，讨逆勤王，义旅云集。仰望贵镇与我同仇，共扫腥秽，以成伟伐。顷传麾下全军，南溃所过杀掠，江流中断，陵京震惊，何轻易举动若此？以列圣英灵，皇上神武，群丑游魂稍稽，膏斧不远，贵镇不以此时枕戈砺剑，舆疾讨贼，乃甘自菲薄，贻误身名？本部院所不解也。旧京文武足高喙长，倘不谅贵镇心迹，飞章上告，贵镇其何辞以对？十五国岂无豪杰，人各有心。各镇及麾下将领安保无从中观变者，举事一不，当辱身家而污青史，为千古笑端，智者所不出也。贵镇宜即日严戢兵丁，疏通江路，捩舵回船，克期还镇。缺饷事情，候本部院到皖，设法措处。勿过安庆一步以实流言，本部院绵力可竭，当为朝廷弭此大事，为贵镇济此饥军。其勉听鄙言，急图桑榆后效。否则义旗回指，将不得与贵镇以玉帛相见矣。”良玉捧檄心折，又用其亲信李犹龙、胡以宁辈开陈祸福，晓畅心事，皇上神明圣武，拊髀颇牧，当力为保全功名，尽释中山箱箧之疑，得专元侯弓矢之赐。良玉大喜过望，飞骑贻书皖抚，发九江库银十五万，补六月粮，军心遂大定。运艘商舶，衔尾安流，欢声喧阗沸江水，南都始解严。越翌日，公具威仪入其营，良玉未首靴，握刀插矢，俯立迓首，公礼辞引见，用师弟子礼。良玉请公坐楼船，大阅士马。公慰劳诸将，询问部曲姓名，宣谕军中，矢忠义杀贼，拾取富贵，一军皆骨腾肉飞，愿为公死。良玉为公令于军，斩淫杀者四人以徇，释被掳男妇四千馀人，还漕盐船五百馀号，临分牵衣号恸，誓以馀生效顶踵。公还语人：“此小事易办，喜为国家得一名将耳。”
　　公以风纪清严之司，当过宾传遽之地，官无铜虎之符，使无英之节，引大夫出疆之义，推臧孙急病之公，忠诚坌涌，机权错出，绦镟在手，操纵自如。挽山崩峡倒之势，成澜回浪转之功。向令先帝当危急时摆落群小，以国成委公，则庶几病危可救，弱症可起，奉天之围可解，灵武之功可奏。窃尝谓公之死国，有异于群公者，为其以乘舆死，以震器死，以三百年祖宗钟ね死，而不但以一身一节死也。呜呼！痛哉！
　　公父比部公与母周夫人食贫媲德，公童孩丧母，执丧有闻。万历癸卯与比部同举于乡，布衣徒步，父子自相镞砺，都人士咸敬之。江西有二儒者，曰邹忠介公元标、曾恭端公同亨。邹公识公于诸生，勖以万物一体之学。既登第，谒曾公南太宰署中，曾公明灯促席，极论古今典章、吏治、人才、世运，曰：“吾老矣，一腔报国微忱，举付吾子。”公学术原委，得之二公为多。为言官主于分别邪正，破除朋党。极论万历执政背公营私，衣钵授受，徐兆魁、王绍徽、汤宾尹等钻穴禁近，蟊贼国论；郭正域、邹元标、顾宪成等骨鲠孤忠，削迹朝著，清议日轻，党禁日密，老成日谢，天地闭塞，非国家之福也。言路初辟，章满公车，公所弹劾，劈肌分理，洞见症结，党人尤畏而疾之。丁巳之察并及比部公，天启中入为少司马，逆奄肆毒，大狱烦兴，高阳公将行边，入觐面奏本末，奄矫旨拒不令入。魏广微唱言朝堂，高阳兴晋阳之甲，李明召之来耳。公亟移疾请去，而削夺随之矣。前后罢免，家居垂二十年。比部公老无恙，读书谭道，篝灯布席，依然两书生。公是以益邃于学。又以其间网罗典故，讨论时政，以储匡时经世之学，腹笥心兵，横从肆应，盖多自闲居得之。溯公之大节，终始有三：苇笥录牒，端礼刊碑，蕴义生风，白首一节，则以党论终始；开拓心胸，补苴伦纪，不聚生徒，不矜著作，则以学问终始；盘错横身，艰难致命，以热血洒宗社，以丹诚答知遇，则以忠君报国终始。以精白一心、不愧屋漏为立身之根抵，以正直忠厚、保养元气为用世之祯符，虽其寒冰栗玉，纤尘不染，而友朋之急难，善类之阽危，无所不极其救援，褰裳濡足有不恤也。虽其精金利剑，腐肉必决，而残边之退卒，失路之旅人，无所不用其矜全，噢咻濡沫有不啻也。晚年家居，修讲堂，定教条，立宗祠，恤繇役，秀眉子衿，莫不观礼诵法。团练乡兵，保护井邑，笳鼓ん亮，肃如军中。九连寇发，虔告骚然，风声雷动，匿迹遁去。生平诵法孔子，刊落杂学。尝语学者：“三世诸佛，只是血性男子。果能参透上乘，空诸万有，死生不二，与周孔何异儒者？一念不谨持，即堕苦海，何云天堂地狱哉！”又曰：“正气者，士之舆也。来则乘之，去不舍焉。临危末命，凝整暇，易箦结缨，正其勘辨学问时耳。”乘舆来去，公既了然自知，复何憾哉！
　　公先世唐西平忠武王晟之后，西平第十子宪，观察江西。宪子游，为袁州刺史，始居袁。游子丕，丕子遵，始居吉水。遵生华，华生唐，后唐天成丁亥徙居谷平，迄今四十馀世。入明有桂者，与梁寅为友。桂生京，京生威，威生贵爵，贵爵生秀，于公为王父。秀生谏，由举人官南京刑部主事，娶于周，生公。自贵爵已下皆累赠吏、兵二部尚书，妣皆一品夫人。公生万历甲戌九月九日，年七十有一。甲申四月，公之丧至自北京，诏赠少保、吏部尚书，谥忠文，赠葬，予祭六坛，荫一子，建祠京师，赐额“精忠”。十一月二十四日，葬仁寿乡鳌山钓鱼台之谕茔。娶一品夫人周氏，子六人：长士开，次士国。士开以殉，士国死于水。奉旨建坊旌表。副室宋氏，生子长世，亦以苦节表门。次士亨、士齐、士京、士台。孙男九人，长世以嫡长承世荫。次长荣、长清、长祚、长发、长灏、长垣、长蕙、长元。长世子绳武，应世袭锦衣卫千户。公既葬，长世采集行事，撰次为泣而言曰：“隧道之碑铭，有与吾祖游而载史笔者，谁乎？”谋于诸父，渡江来请者至再。谦益辱公末契，逾壮迄老，函丈晤对，竿牍往来，师友笃论，家儿絮语，惟是怜才忧国，语不及私。癸未北上，要语广陵僧舍，艰危执手，潸然流涕。嘱曰：“左宁南，名将也。东南有警，兄当与共事，我有成言于彼矣。”箧中出宁南牍授余曰：“所以识也。”入都，复邮书曰：“天下事不可为矣。东南根本地，兄当努力。宁南必不负我，勿失此人也。”偷生假年，移日视息，爱我知我，辜负良友，伤心克骨，有馀痛焉。徨执笔，老泪渍纸而不忍终辞者，以为比及未死效只字于青简，庶可以有辞于枯竹朽骨也。洪惟万历以来，高阳与公当并为宗臣，配食清庙，有其举之工，歌之颂，词曷可以已！是庸假系牲之石，再拜而刻诗曰：
