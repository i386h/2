<!-- { "loadSidebar": true } -->
　　内发乎天光外隐乎人曜古之道术有在于是者先生闻其风而悦之境乎太虚乡乎何有上际于天不足容其高下蟠于渊不足寄其深沕乎其未始有也漠然其不可测也故先王之道无迹而称焉上不溷其至真下不异乎当世古之道术有在于是者先生闻其风而悦之接之以太和之以常动尽乎物畛放乎天均泰山槩地与之齐其大纤尘飘空与之等其细粲焉其未尝黙也故先生之名有谓而述焉先生噏岷山之英储井络之精凤翔览徳龙蟠隐灵若乃孤风扇于緜区长波溢于来世道隔用表隐显无迹身寄形外名言所絶是以良史不得牒其世聘轮不得宠其家三府不得署其行诸儒不得宗其教乘万物而连抃袭一气而防合彼其视爵位若雏鼠之腐比毁誉如蚊虻之过况夫规规末俗悠悠常论可髣髴其道乎惟扬子称之曰不屈其志不累其身仲元世之师也虽然予尝言之无用之用大矣有用之用小矣持蒸烛于幽室杂然称其景及夫翔阳逸骇天防同焕则未尝谢其明挟重纩于大寒跫然爱其温至乎阳春发荣万彚该畅则无能论其燠先生之道非近是乎夫至人不待江海而润非取晋楚而富工乎天而不系同乎人而俱化孰肯嗅骄饵以邀盈眦之福冒宾名以取畸人之戮哉千载寂寥高范隆絶挹咀遗味敢称赞云
　　道不可识识之浅矣道不可知知之褊矣不识不知乃道之微先生用舍此焉是依子云称述外而不内晦不我贱逹不吾贵无言有言有谓无谓绵代不穷高风难对
　　南岳慧照禅师省贤真赞
　　太虚絪緼六根相依师有元身广额了眸以假图假省师之神师昔有言妄存者亡不妄亡者存师貌虽人师心即佛请视斯文
　　真珠菜赞【并序】
　　戎泸等州有之生水中石上翠缕纤腰若贯珠蜀人以密熬食之或以醯煮可行数千里不腐也赞曰
　　植根水中端若串珠皿而瀹之可以代蔬
　　芦仙竹赞【并序】
　　生山涧中大抵若篠然里人移莳圃中高止数尺赞曰弱竿近节箨与芦类细叶纤长防防而穊
　　天仙果赞【并序】
　　树高八九尺无花其叶似荔支而小子如樱桃累累缀枝间六七月熟味至甘赞曰
　　有子系枝不蘤而实薄言采之味比蜂蜜
　　佛豆赞【并序】
　　佛豆粒甚大而坚重农夫不常种惟圃人莳以为利以盐渍然后食之小儿所嗜赞曰
　　丰粒茂苗豆别一类秋种春敛农不常莳
　　红珠豆赞【并序】
　　花白色实若大红豆以似得名叶如冬青蜀人以豆为果饤赞曰
　　叶圆以泽素蘤春敷子生荚间累累缀珠
　　红蕉赞【并序】
　　蕉中盖自一种叶小其花鲜明可喜蜀人语染红者谓之蕉红盖欲仿其殷丽云赞曰
　　蕉无中干花产叶间绿叶外敷绛质凝殷
　　木质莲赞【并序】
　　花生峨眉山深谷若芙蓉香亦类之木干修壮花夏开枝条茂蔚不为园池所莳赞曰
　　葩秀木类状若芙蕖不实而荣馥馥其敷
　　重叶海棠赞【并序】
　　海棠大抵数种种皆小异惟其盛者则重葩叠蕚可喜非有定种也花开烂若锦障北方所植者枝强花殊不可玩故蜀之海棠诚为天下竒絶云赞曰
　　条柯柔曼浓浅繁总盛则重葩不常厥种
　　防花鸟赞【并序】
　　春城峨嵋山间往往有之至春则啼其音若云无偷花果髣髴人言故云防花鸟赞曰
　　茜首黑裳黄駮其羽厥鸣嘤嘤若禁若防名而不情盗者犹惧
　　玃赞【并序】
　　出邛蜀间与猴猱少异但性不躁动肌质丰腴蜀人炮蒸以为美味赞曰
　　玃与猴猱同类异种彼美丰肌登俎见用
　　羚羊赞【并序】
　　出北番及茂威等州形似畜牛之大其角缭头上重者八九十斤黑质而白文工以为带胯可用乱犀赞曰羊质之大角绕于首以角之称躯残猎手
　　黑头鱼赞【并序】
　　形若鯶长者及尺出嘉州岁二月则至惟郭璞台前有之里人欲怪其説则言璞著书台上鱼吞其墨故首黑云赞曰
　　黑首白肠脩体短额春则羣泳数罟斯获
　　嘉鱼赞【并序】
　　丙穴在兴州有大丙小丙鱼出石穴中今雅州亦有之蜀人甚珍其味左思所谓嘉鱼出于丙穴者赞曰二丙之穴厥产嘉鱼鲤质鳟鳞为味珍腴
　　魶鱼赞【并序】
　　出西山溪谷及雅江状似鲵四足能缘木其声如儿啼蜀人食之赞曰
　　有足若鲵大首长尾其啼如婴缘木弗坠
　　石鳖鱼赞【并序】
　　状似防防而小上春时出石间庖人取为竒味赞曰鲰鳞么质本不登俎以味见录虽细犹捕
　　鲨鹿鱼赞【并序】
　　鱼之细者生隈濑中状若鲻大不五寸味美蜀人珍之赞曰
　　长不数寸有驳其文浅濑曲隈唯唯而羣
　　婆罗花赞【并序】
　　花生峨嵋山中叶类枇杷数葩合房春开叶在表花在中或言根不可移故俗人不得为玩赞曰
　　聚葩共房叶附花外根不得徙见伟兹世
　　楠木赞
　　在土所宜亭擢而上枝枝相避叶叶相让繁隂可庇美干斯仰【蜀地最宜者其生童童若幢盖然枝叶不相碍故名让木茂叶美隂人多植之园囿材甚端伟叶经嵗不凋至春陈新相换有花实似母丁香云】
　　慈竹赞
　　根不他引是得慈名中实外坚笋不时萌末或下垂苒弱丝萦【性丛产根不外引其密间不容苛荀生夏秋阅嵗枝叶乃茂别有数种节间容八九寸者曰笼竹二尺者曰苦竹弱梢垂地者曰钓丝竹或取节脩肤致者用为簟笠尤佳】
　　椶榈竹赞
　　叶椶身竹族生不蔓有皮无枝实中而干【性亦丛产叶似椶有刺径不三二寸或曰桃竹未得其详内实干坚重可用为舟苲园囿多植以取玩】
　　对青竹赞
　　翠沟如画间竹相偶挺美不凡取贵中囿【邛蜀州产多有沟道端绿一节则然园囿多莳之】
　　紫竹赞
　　竹生三岁色乃变紫伐干以用西南之美【蜀诸山中尤多园池亦种为玩然生二年色乃变三年而紫蜀人以为笙及笔柄尤可爱】
　　方竹赞
　　竹个皆圆此独方形厚倍于窍缃节棱棱圆众方寡取贵以名【生戎泸等州大叶而实中东人尤爱之以为杖】
　　月季花赞
　　花亘四时月一披秀寒暑不改似固常守【此花即东方所谓四季花者翠蔓红葩蜀少霜雪故此得终岁十二月月辄一开蜀人因谓月季云】
　　海椶赞
　　椶皆禠皮此独自干攒叶于颠毒首披散秋华而实其殖则罕【大抵椶类也然不皮而干叶丛于杪至秋乃实似楝子今益州城中有四树杜子美有左绵海椶行今东川无之理致干坚风雨不能摧云】
　　绿萝卜赞
　　类则温菘根端绿色纤长不圆脆滓甘液【在萝卜类中尤爽洁甘滋以子种于东方则变殆土所宜云】
　　隈支赞
　　挺干既脩结蘤兹白防外泽中甘可以食【生邛州山谷中树高丈余枝脩弱花白实外荔支内黄柑甘味可食大若爵卵】
　　天师栗赞
　　栗类尤众此特殊味专蓬若橡托神以贵【生青城山中他处无有也似骓栗而大或言张道陵常所食故号天师栗比常栗味美惟独房为异久食已风缓】
　　倒仙牡丹赞
　　花跗芬侈丛刺于梗不可把玩艶以妍整【花出彭州其枝一似蔷薇有刺不可玩故以别他牡丹云】
　　竹柏赞
　　叶与竹类致理如柏以状得名亭亭脩直【生峨眉山中叶繁长而泽似竹然干大抵类柏而亭直】
　　金星草赞
　　长叶丛生皆防星布高医近识傅疽可愈【生峨眉青城山叶似萱草其叶皆有防双行相偶黄泽类金星人号金星草亦云金钏草皆以肖似取之今医家用傅疽创甚良】
　　娱美人草赞
　　翠茎纤弱稚叶相当逼而歌之或合或张【蜀人旧传虞美人革予谓虞当作娱今世所传虞美人曲下音俚调非楚虞姬所为也意其草纤柔为歌气所动故其叶至小者或若动揺美人以为娱乐耳】
　　川芎赞
　　柔叶美根冬不殒零采而掇之可糁于羮【蜀中处处有之叶为蘼芜楚辞谓江蓠者根为芎似雀脑者善成都岁九月九日药市芎与大黄如积香溢于防或言其大若胡桃者不可用人多莳于园槛叶稚时可用作羮蜀少寒茎叶不萎】
　　附子赞
　　附堇而生翠茎紫蕤生蜀者良三建则非【生緜州彰明县者最良有一子重及太府官称一两者花色紫本草言附子无正种附乌头而生然则与乌头天雄侧子共一物耳陶宏景以天雄乌头附子皆出建平谓之三建唐人非之以緜龙二州所生为良今则惟彰明者佳】
　　甘露茶赞
　　弱树繁叶类赤心棘采以清明厥味甘极【生邛眉州山中其树大抵似赤心棘经霜益茂明年采之有香味若饴云】
　　水葵赞
　　素花碧叶浮秀波靣日中则向日入则敛【花色或黄或白叶浮水上翠厚而泽形如菱花差大开则随日所照日入辄敛而自藏于叶下若葵藿倾太阳之比】
　　绿蒲萄赞
　　西南所宜柔蔓纷衍缥穗绿实其甘可荐【北方蒲萄熟则色紫今此色正绿云】
　　寳蝉花赞
　　擢颖挺挺盛夏则荣丹紫含英以寳见名【条叶大抵玉蝉花类也其生丛蔚花紫质绛云】
　　鸳鸯草赞
　　翠蘤对生甚似匹鸟逼而视之势若偕矫【春叶既生其杂蘤在叶中两两相向如飞鸟对翔故名鸳鸯云】
　　羞寒花赞
　　冒寒而茂茎脩叶广附茎作花叶蔽其上以其自蔽若有羞状【蜀地处处有之不为人所爱依茎缀花蔽叶如隐俗曰羞花予易为羞寒花】
　　艾木赞
　　绿实若萸味辛香苾投粒羮臛椒桂之匹【大抵茱萸也实正绿味辛蜀人每进羮臛以二三粒投之少顷香满盂琖或曰作为膏尤良】
　　黄拒霜花赞
　　秋华纂纂载黄其色艶靡铺叶疑不善殖【南方拒霜花落则刈其茎岁取新条故花叶敷盛惟无黄者蜀人使之成树而花叶碎小虽黄品可佳然不足爱玩疑如南方新条则花叶盛矣】
　　添色拒霜花赞
　　自浓而浅花则常态今顾反之亦花之怪【生眉彭蜀等州花常多叶始开色白明日稍红又明日则若桃花然】
　　太平瑞圣花赞
　　众跗聚英烂若一房有守绘图厥名乃章繁而不艶是异众芳【出青城山中干不脩大高者及寻花率秋开四出与桃花类然数十跗共为一花繁密若缀先后相续而开凡阅月未萎也蜀人号丰瑞花故丞相国琳为益之年绘图以进更号瑞圣花然有数种差小者号寳仙红浅者白者名玉真成都人竞移莳囿中以为爱玩云】
　　旌节花赞
　　擢条亭亭层紫累丹状若使节方图实刊【条脩叶碧华紫层累而擢正类使所持节然独以名见益州图经】
　　锦带花赞
　　苒苒其条若不自持绿叶丹英蔓衍纷垂【蜀山中处处有之长蔓柔纤花叶厠间如藻带然因象作名花开形似飞鸟世人亦号鬓边花】
　　蝉花赞
　　蝉不能久蜕于林下花生厥首兹谓物化【二川山林中皆有之蝉之不蜕者至秋则花生其头长一二寸黄碧色治小儿瘈疭又能已疟】
　　玉凤毛花赞
　　华而无采状类翔凤么质毛轻翩欲飞动【丛本至卑纤莛如钗股秋开不蘤而须状似翔禽故曰色白故曰玉以其纷轻故曰毛】
　　石蝉花赞
　　有苕颖然有萼敷然取其肖象莫类于蝉【始生其条森擢长二三尺叶如菖蒲花萼五出与蝉甚类黄绿相厠蜀人因名之又有白者号玉蝉花】
　　狨赞
　　状实猿类体被金毳皮以借马中国之贵【威茂等州南诏夷多有之大小正类猿惟有毛为异国朝近制两省以上官乘马者得以狨为借武官则内客省使宣徽使相乃得用】
