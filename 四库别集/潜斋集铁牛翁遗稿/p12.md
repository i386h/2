<!-- { "loadSidebar": true } -->
　　方君次山一日携短轴访易庵散人于万山中谓之曰余始也轻以出于都邑无所遇名公大人有赋伐木劝我以归者归矣而又无所依好事者则又诵司马子长序説我以逰横于两端进退无所择吾其为涂中之曵乎为道旁之髑髅乎余闻其言而悲之曰嘻甚矣吾次山之穷也上天下地之宇未始有极也以吾次山浮逰其中不似垒空之在大泽乎奚用戚戚若是鸟莫小于鷾鸸莫大于意怠鷾鸸之畏夫人也虽落其实而不敢给视然不免袭诸人间意怠之于行列也引援而飞迫胁而栖然免于害子其逍遥以游天地间则倾盖之雅杯酒之欢皆吾友也奚必归睨旧业指为陆氏一庄乎子持吾説以往当有卒然相遇于子所不期然而然者子何患焉如曰今之天下皆龙蛇也皆虎豹也将无所于避不知龙蛇虎豹满天下久矣子何避之晩乎
　　浮沤集序
　　胡君子阳方外士也秋八月自塔峰书院翩然引去所与友者一琴二笛而已其将蹑匡庐跨衡峤泠然御风以极莽渺而后已耶其兄饭牛子招隠不返得其平昔所为诗裒集成帙徴余为序余谓子阳髙蹈物表惟恐影响之不幽岂意诗名流落人间使人得以俎豆于诗人之列重为子阳累矣而又使予序之不知我累子阳耶子阳累我耶虽然子阳诗之予序之等于鷇音而已累不累又安足筭耶故为之书
　　侄孙昭徳逺逰诗序
　　羣从中子弟年来多学诗存耕子年大学亦最先诗自厉甚刻苦一日挟册来前曰某将有逺适愿乞一言以资其行予谓诗天下公器也以吾情之私虽许予不足证若诗之得与否若工与否持以问四方之明师益友如何昔有老师僧遣其徒三人逰与之期曰有得归以吿我三年而归问所得不告师犹以常徒畜之他日师诵经牕下适蜂鑚窻纸不达徒呵之曰世间田地无限汝即鑚那一边故纸作麽生师亟起坐谢曰闻汝言甚异愿以告我其弟子摄跏趺坐为説最上乘老师因得悟入余老且惰并故纸防久矣子他日有得于四方师友而归或以相告使余得如老师僧竒甚竒甚至元辛卯春正月望日潜斋翁书
　　太学正节先生徐公序
　　夫国之危亡必有死节然死者人情之所甚难而食人禄死人事义有不得不然者故其忠肝义胆之所激烈虽太华頺乎前不吾压况婴斧钺蹈鼎镬赴水火尚复囘顾却虑哉抑古今不能多见吾于战国得一人曰王蠋于晋得一人曰嵇绍于唐得二顔张许而下六人五代得王彦章姚洪而下十一人如此而已宋三百年宗社覆坠于怙权误国者之手忠臣义士死社稷死封疆死学校者相继固未可谓国无人也太学生徐应鏕巨卿不忍従三宫以北将蹈火死不竟迄沉诸井以死且与二男一女俱夫国亡当事操兵者任其咎六馆诸生亦微矣岂义有不得不死者而若此亦既难矣况儿女睨睨能使之骈首相从于九地而无怼色难矣哉臣为君死子为父死一举而忠孝萃焉所以敦彞伦媺教化而惧天下后世之为乱臣贼子者也呜呼天地无穷事防无极世安有无君无父之国哉微斯人吾谁与归义士刘汝钧倡义葬之毕事以私谥正节易名且徴予序其事君经徳诸生仆亦经徳旧人也义不得辞三叹为之书
　　翠庭诗集序
　　翠庭好唫每握笔辄就随所得付之小奚奴日积月累归视囊中已充斥矣昔人有吟一字未安而撚髭断数茎者使翠庭若是则于防于防将变为一婆久矣余是以健羡翠庭得诗之易易也子其汗漫四海以旁搜名山大川之竒气博采明师益友之竒论而后归返故吾解衣盘薄畜其浩漫者而泽之以渊微敛其浮葩者而质之以真实他日举笔试吟故虽须刻百篇不为多终日一字不为少至此则诗之妙趣又非难易所可槩论矣子持此以语四方吟友当有信予言之不妄者归而求之有余师翠庭瞆告之不答书而示之粲然领去时柔兆掩茂榆火前一日潜斋老兄书赠
　　文勿斋诗序【本心长子讳本仁字性之】
　　诗者所以载民风系世变也商之诗慤而思周文武之诗憯怛而优柔邶卫陈郑之诗哀幽厉之诗怨要皆时使然也魏晋而下诗大抵出于羇臣逆旅穷迫憔悴不得志于时者之所为故其悲愤之辞多而和平之气少尚论其时可知矣勿斋少好诗有志于古读其诗其思易以幽其辞淡以味夫必有所得诗三百五篇删后无能得其彷佛者而吾子有志焉则几矣抑知夫诗之所起乎诗之起由人心生也心感物而动故形于声声成文谓之诗然其声之啴缓噍杀防柔散厉错出而不同者岂人心之异哉时之变者为之也变风不企乎二南变雅不竞乎二雅故诗者所以载民风系世变也勿斋居今学古试问吾子所自执焉余老且未死尚观商周之遗声也嵗在屠维赤奋若月在防宾哉生明序
　　唐心月集句序
　　荆公晩年好作集句正不免黄太史一笑余谓不然集句虽古人糟粕然用之如诸葛孔明学黄帝兵法作八阵圗必其方圎曲直纵横离合悉在吾胷中而后可以应敌而不穷不然龃龉牵合仓卒鲜有不败者月心集句政类此吾方羡其三多而心手相应随取辄得固未暇以涪翁之説少之潜斋何某书
　　汪复心潇洒集序
　　人心感于物而成声诗为甚志髙山则峩峩然志流水则洋洋然非声不同所感之异也琴且尔况诗乎锦峰绣岭云水吞吐又有披羊裘把鱼钓啸傲其间者昔人以潇洒名郡真不妄诗人汪复心在严陵得诗若干篇题曰潇洒集其思与辞称是于此可以观所感矣堪舆无穷物之感乎吾前者何限可喜可慕可哆可愕可悲可乐有万差不齐子其慎所以感之者
　　徐祥叔诗序
　　徐凝庐山瀑布非恶诗也坡翁飞泉溅沫之句欲与凝之洗恶葢其泄漏太甚故为庐山解嘲非恶凝诗也静山徐祥叔凝之云礽其所为诗以恶藁自命骚人墨客好自矜大从古而然祥叔乃独取众人所共恶者以自号此其志岂浅浅者所能识盖将翻庐山之泉以与古人一洗之凝在九京当复起生魄
　　琴所王济君用诗序【越人】
　　琴所诗者鼓弦而吟也琴之趣清而诗似之朱弦防越使听之者一倡三叹而有遗音世无赏识固无怪髙山流水之不谐于俚耳也善琴者固难而听琴者之尤不易也广陵散絶矣不知琴所之诗为长清乎短清乎抑为长侧短侧乎鲁东门之曲巳不能不动尼山之感汾亭何时能使渔父不重叹于南风之操乎然则琴所之诗其琴心必有所寄矣试为我闻琴所毋谓世无钟子期
　　学史提举序【四明人转委徐云墅求序文】
　　存初髙士提举学史志潜宋故叅相云麓之子卫王之孙越王之曾孙也夫以三世勲徳其鼎铭载在盟府子孙金貂华笏锦裘罗襦其与黄冠羽衣固有间矣采悬溜家镜湖昔之人视弃官爵如弃敝屣人固有自见也楚大姓昭屈景也其食于楚非一世矣屠羊説之肆岂重于楚王之国哉故大第髙门穹官膴仕安知非造物者之拘拘也犛牛之来絷文貍丰豹之来田角与鞹为之灾耳吾释然去之吾非诡异以求絶世也是谓帝之悬解也吾返吾素抱吾朴吾与天根日游于殷阳吾观吾身且犹蛇蚹蜩翼况其他乎余故谓君天下智人也老氏谓仁义为先王之蘧庐君今毋乃以老氏为蘧庐乎余方袭诸人间窃髙下风为之书君当亦为一莞
　　侄煜之诗序
　　犹子煜之一日持所业诗来前请所以教夫堦庭子弟操觚弄墨従事词章愈于缀珠作鳯拾香为囊以嬉玩于诸父间者多矣诗不易作亦不易谈也古之诗人名葢一时而流芳百代惟杜工部一人后世雌黄所不敢到若元轻白俗岛瘦郊寒率不免讥议况其下者乎故诗古今视为难事童而习之有皓首不得其阃域者今汝以年少学诗当如前辈所谓熟读三百篇及楚词至汉魏间诗人好处以博其识而后约而归诸理殆庶几乎尝诵少陵赠阿勤诗有云汝身已见唾成珠汝伯何由髪如漆予老矣无能为矣汝其勉旃他日坐使辈以八千轻师破百万于淮淝水上亦骚坛一竒也









　　潜斋集巻五
　　钦定四库全书
　　潜斋集巻六　　　　　　宋　何梦桂　撰序
　　晞髪道人诗序【闽人谢翺字臯羽】
　　晞髪道人诗原于骚骚盖古诗变风变雅之遗也骚深于怨古诗怨而不伤而骚近之怨非诗之正声也商之声直以肆周之声和以柔一变而为国风再变而为黍离甚矣而骚又甚焉道人诗葢骚之墨守也故其诗思逺而悲徴而不讦而辞称之诗之所至志亦至焉于此可以观道人之所志矣驾言晞髪将以浮游于世垢之外濯之洧盘晞之阳阿适矣抑知夫终朝采緑而余髪之曲局否乎首如飞蓬膏沐谁容其于卫国风之诗固命之矣知我谓我心忧不知者固谓被髪行歌者同一调也反骚之作正恐如汉黄门郎者不少折琼枝结佩纕吾非斯人之徒与而谁与至元庚寅长至日序
　　刘可隐序
　　余卧病山中杜门谢客久有客叩扄入曰润甫刘君号可隠葢宣司檄按行郡邑掾属也私窃怪之谓君方有事一世而以隠自命毋乃不可请试问君可隠之义夫当其可之谓时孔子圣之时者也可仕则仕可止则止可速则速可久则久此圣人所以无可无不可者也世之隠者则不然巢由可老死于箕山而不可一防揖逊之水夷齐可饿死于首阳而不可一啖征伐之粟彼虽未必尽合乎中行然其隠居求志确乎其不可拔盖千万世四人而已君将为四子之隠乎抑将为夫子之仕止久速无可无不可乎刘君矍然起曰子言何居夫子之不可及也久矣四子之事抑可易言哉姑置可也吾以鲁男子之不可学栁下惠之可斯为善学古人者夫有际可之仕行可之仕际可行可吾仕可矣吾固未信吾之可否也不可则止吾如彼何哉吾返吾故有田可秫有园可蔬钓水可鱼采山可茹白石可潄清泉可枕吾俯仰取之无不可则吾可隠岂不绰绰然有余裕哉余应之曰可书以赠其行
　　胡汲古诗序
　　胡汲古余忘年友也汗漫吴越者十年归问所业出袖间诗册疾起亟读其辞温润以栗其思逺而优游夫必有所得昌黎诗得于潮燕公诗得于岳工部诗得于秦防巴阆子于何游而诗进若此践吴跨越岂果足以尽四海之大观然其触目骇心有感于诗莫近于是湖山落日钱塘怒潮顾眺徘徊只见夫挟万弩以射子胥之冲酾樽酒以酹钱王之魄者而鸱夷鱼腹阙角乌巢千古英雄今复安在涂山已矣禹穴茫然君其问诸海滨不知石窆玉环今尚存否孤臣嫠妇逆旅亡臣感发而为幽忧凄愤之声至于不能不诗诗者所以道情性也汲古行将览东南名山大川之胜尽收竒气以归于诗他日载诗以归当复告我
　　胡栁塘诗序
　　诗有谱而家谱尤亲歆向家于文谈迁家于史故诗不可以无家胡氏家世于诗诗源于静轩于庸斋坦斋而流衍于诸孙若植芸若饭牛若天放若象先皆攻诗栁塘最晚出诗锋舋舋逼人政似诸王子弟缀珠作鳯下牀虎跳总自不凡余是以嘉栁塘伯仲之昌于诗而喜静轩诸老诗世之不坠也逺来订我书其篇端以归他日相逢当又刮目
　　柯通甫医药序
　　医书祖黄帝内外经非通儒率不尽解故太史公序儒家而下九流医列其一惟儒而后能攻于医易曰精义入神以致用不能精义入神于致用乎何有世之庸人号名曰医授之书有读不能以句者彼岂天降地出不由书而自得神圣工巧之妙邪此吾所以深有取于儒而医者也通甫儒者其有得于医本于书其自得于心非书惟通甫而后可以语此至元戊子序
　　雷阳父序
