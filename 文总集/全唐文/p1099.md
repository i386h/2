<!-- { "loadSidebar": true } -->
    载详图籍，爰寻古往。功辟二仪，物标万象。既拆之於混沌。亦闻之於惚恍。虽处中而可求，信居外而能想。阴阳式布，造化斯分。江河草木，日月烟□。或毓灵而禀气，或照曜而氛氲。不因象而可睹，岂无声而得闻？仰察天文，傍观地理。烁烂星布，巍峨岳峙。或守位而不易，或镇方而恒止。不因象之所尊，岂为君而胜纪？至若刻凤之琴，盘龙之镜；开玉轸以交错，写菱花而辉映。声信美而具出，质含虚而转静。不因象而可识，岂克爱而为盛？则有大乐鼓吹，圣人舆跸；备礼而制，乘时而出。宛转国门，逶迤天术。不因象之为用，岂二仪而不失？物皆有象，象必可观。听之则易，审之则难。借如玉京上天，贝阙中海。其名可识，其象安在？象以影随，影图象遍。居暗莫察，因明则见。众象之德，唯人是则。任以去留，委其通塞。则有心沉迹沦，栖迟问津；无才补国，用道藏身。颍水寻隐，商山访真。欣逢道远，应时来宾。既无容而可托，空以象而为亲。
    ○空赋（以“平上去入，终而复始”为韵）
    观夫物则有名而有竭，空则无竭而有名。以空自名，何缩何盈？搏之不得，书之不明。二仪肇分，运寒暑则与时而应；百功勤务，凿户牖则用之以贞。泰山岌而不以为阻，鸿毛至而不以为轻。恬澹者体之而为性，浇浮者象之而为情。情性之别，共禀殊呈。是知均乎空者既若兹，倍乎空者竟如彼。卷子在方寸之内，舒之盈宇宙之里。上皇得之而化淳，季叶失之而乱起。妙一以为称，总万以归理。讵华说之所精，非藻之能拟。及夫天朗气高，地平风畅；飞鸿六翮之远，彰彩□五色之状。若士九垓以冥期，兰子七剑以寥亮。背之而骋捷，遂之而攸向。同橐之罔穷，越视听之馀量。况使皓鹤间天，白驹出谷，囹圄鞠草，洞箫生曲欤？是时端拱圣皇，坐啸英牧，劳求士，永介戬禄。事无事，为无为。衢常樽满，路不拾遗。盖有由而致之。
    ○对损户茧丝判
    〈甲宰邑面损其户数，按察使纠按，曰不为茧丝。〉
    安人立政，辑宁是职。苟失厥德，其惟不康。伊甲宰邑，堕尔于位。异彼鲁恭，无闻驯翟。讵同言偃，不见割鸡。视兹荻蒿，嗤士言之招纳；且修保障，类尹铎之权宜。事虽害公，义不徇巳。损其户数，法所难逾。务以茧丝，时维救弊。假如晋阳始祸，朝歌同恶。事贵适时，辞之或可。况今圣惟敦本，政在养人。且乖既庶，必照明罚。察使所纠，宁叶大中。
    ☆韩章
    章，大历五年官吴兴县令，历司封郎中，建中六年迁谏议大夫。
    ○请停新任官复赴集疏
    窃见去年所选授官者，多以六月七月方至任所，扶老携幼，不远数千里以就一官，到才经年，遂见停替。又见在留中人，多有注贞元四年阙者，准格至来年正月赴上。其续留人注五年阙者，遽以今年八月便上。一等用阙，一等授官。五年阙者，授替在前，四年阙者，准格上仍在事後，交非允可。今制命已行，难於改易，其所授官人，请令至来年二月上赴。
    ☆韦
    ，官御史大夫。
    ○仙都山铭
    亭亭仙都，峻极维嵩。屹立溟右，削成浙东。发地直方，磨霄穹崇。灵沼在上，祥□积中。植千仞，柱宁四封。目睹不及，翰飞靡穷。群阜奔走，列仙会同。黄帝攸访，碧岭是冲。凡穴傍起，金溪下融。日临霞附，月映绡蒙。壤绝栖尘，木无寓丛。居幽不昧，守一而雄。万岁报响，九成来空。嘉名乃复，展礼斯洪。录作惩止，年祈感通。莫高匪兹，造物之功。
    ☆李季卿
    季卿，京兆人。明经擢第，代宗朝官潮州刺史。
    ○三坟记
    先侍郎之子曰曜卿，字华，名世才也。宏毅乐易，机符朗彻。既冠，遭家不造，诸季种藐。植之以（阙一字）艺，博之以文行。始调秘书正字，授右卫骑曹，转新（阙一字）尉。豪猾未孚，立信以示之礼。浮窳未复，本仁以示之义。领长安尉，直京师浩穰，决贼曹繁剧，有立断焉。焯见焉，左迁普安郡户掾，赋古乐府廿四章，左史韦良嗣为之叙，文集十卷。
    （阙一字）卿字万天骨琅琅，德（阙一字）文蔚。识度标迈，弱冠以明（阙一字）观国，莅鹿邑虞乡二尉。巍守崔公沔洎相国晋公（阙二字）甲科第之进等举之，尝游嵩少，夜闻山钟，赋云（阙二字）继也，洪炉沸鼎火半死，巨壑重林风稍止。无间（阙三字）未已词人珍之。转金城尉，曹无受谢，吏不敢（阙四字）卷行於世。
    （阙一字）卿字荣，宽栗柔立，於穆不瑕，起家拜灵昌主簿。己丑岁，小冢宰李公彭年尚其文翰，暑朝邑簿。时漆沮决溢，冯翊昏垫。酾渠楗，股引脉散。下土为氵乾，上腴成赋。人到於令赖之，文集百一十二篇。
    於戏！三英孝友，曾闵俦也。文学继业，碧产也。纯固含章，札梓材也。昊穹生德，宜受封福，仅逾强仕，以讲阴堂。未盈一纪，三坟相比。思其咎职，讯之逢占。占者邵权曰：霸陵故茔，葬不违禁，害于而家。岁摄提格，乃贞阳卜而大坟，三坟以东南为伯仲叔，之若雁行然。大历建元之明年，於斯刻石，恐夫溟海为陛，老沙防焉。
    ○栖先茔记
    粤乌！昔苍龙大泉献，遭家不造，先侍郎即世，建茔霸陵，遗令也。先大夫徐公高（阙一字）备矣，洎单阙岁十有一月，先夫人合。天宝改元，我之伯也卒。间五六年，仲也卒。不四三年，叔也卒。君子曰：“李氏子天假其才，不得其寿，盍谋及龟策，谋及鬼神欤？”方士邵权，遍得管郭之道，曰：“霸岸凿龛，客土耗矣。干温冥之禁，非窀穸攸宜。是用（阙一字）叶永地，其原凤栖。”筮之，遇损之解，曰：“损孚解缓，吉孰甚焉。”乃虔卜邰城左（阙一字）右，维兹食。枚卜长水东樊水西，亦惟兹食。新卜茔连山南佐平岗（阙二字）坤势之宜，隧而顺之，伯氏仲氏叔氏三坟陪侧。摄提格辜月促旬（阙一字）日，灵而以降，寿藏有亻血，无藏金玉，厥惟琴书，先志也，异时述，（阙一字）三百篇。永泰中，小宗伯贾公至为之叙，上泽悦幽明，锡类（阙二字）追赠黄门侍郎，申命礼部尚书，（阙二字）清河郡太夫人，（阙三字）版未篆皇命。大历惟二，刊刻贞石。
    ☆李竦
    竦，大历二年登进士第，官司封员外郎，迁吏部郎中，累官户部尚书邓岳观察使。
    ○偃武修文论
    国有二柄以济人，天有四时以成岁。文武者君之威惠，春秋者天之生成。故人君法天时，顺人望，人归於德，天应以时，莫不奉此而宁灾，由斯而康俗。所谓文者，足以经邦国；所谓武者，足以定祸乱。故武在合变，不可一黩；文贵经久，可守为常。请借前事而明之，庶斯得矣。夫以尧舜揖让，汤武干戈，干戈在乎止乱，揖让资乎偃武，故得享国日久，多历年所。三王既往，霸者是继，晋文伐原以示信，齐桓勤王以称德，宋殇好战以陨越，徐偃专文以丧亡。王霸陵夷，到於秦汉。始皇威慑六国，建万代业。隳城郭，焚诗书，卒使宗庙为墟，身陨下国，黩武之徵也。高皇夷秦项，诛韩彭。陆生著书，叔孙制礼，修文之渐也。光武以长者戡难，孟德以应变即戎，故得擒樊崇，破袁绍，虽未悉於至理，道亦存乎息戈。晋文之对何曾，不闻经国；惠皇之溺贾后，竟至破家。吴王石头之都，刘备益州之地，但区区於守险，曾不暇於文。後魏则多难临朝，後周则经国日浅。孝文舍辫，服衣冠，未能倒载干戈，休放牛马。武帝降高纬，戮晋公，甲兵未宁，中道而殒。武则不可，文同不如。东晋之仅保江山，宋祖之草创社稷；道成以殷忧启祚，萧衍以戡定兴王。陈主以好内亡，隋皇以征辽丧：皆不明於文武，适足为我驱除。况高祖端拱无为，太宗大功继统，高宗致位於元默，中宗御俗以康宁，睿宗之恭肤大宝，元宗之克清海内，肃宗之收复二都，皇帝这光有六合。方今四夷向化，万姓归心，总七圣之殊勋，正百王之坠典。然干戈未息，疮痍未瘳。修文之期，取则不远；偃武之义，今则时哉。
    ☆高仲武
    仲武，渤海人。
    ○大唐中兴间气集序
    诗人之所作本诸心，心有所感而形於言，言合典谟，则列於《风》、《雅》。暨乎梁昭明，载述已往，撰集者数家，榷其风流，正声最备。其馀著录，或未至正焉，何者？《英华》失於浮游，《玉台》陷於淫靡，《珠英》但纪朝士，《丹阳》止录吴人。此由曲学专门，何暇兼包众善？使夫大雅君子，所以对卷而长叹也。唐兴一百七十载，属方隅叛援，戎事纷纭，业文之人，述作中废。粤若肃宗先帝以殷忧启圣，反正中兴，伏惟皇帝以出震继明，保安区宇，《国风》、《雅》、《颂》，蔚然复兴。所谓文明御时，上以化下者也。某不揆菲陋，辄罄讠叟闻，博访词林，采察谣俗。起自至德元年首，终於大历末年，作者数千，选者二十六人。五言诗一百四十首，七言诗附之，列为两卷。略叙品汇人伦，命曰《中兴间气集》。且夫微言虽绝，大制犹存，详略其臧否？尚可拟议。古之作者，因事造端，敷宏体要，立义以全其制，因文以寄其心，著王政之兴衰，国风之善否。岂其苟悦权右，取媚薄俗哉？今之所收，殆革斯弊。但使体格风雅，理致清新，期观者易心，听者竦耳。则朝野通载，格律兼收，自郐以下，非所附丽。凡百君子，幸详至公。
    ○纪苏涣文
    涣本不平者，善用白弩，巴人号曰白跖，宝人患之，以比庄乔。後自知非，乃变节从学，乡试擢第，累迁至御史，佐湖南使崔中丞权幕。崔遇害，涣遂逾岭扇动，与哥舒跋扈交广，此犹蛟龙见血，本质彰矣。五年，作变律诗十九首，上广州连率李公，其文意长于讽刺，亦有陈拾遗一鳞半甲，故善之。或曰：“此子左右嬖臣，侵败王略，今著其文可乎？”答曰：“汉策纪蒯通说词，皇史录列祖君彦檄书，此大所以容细也。”夫善恶必书《春秋》显训，《孟子》格言，涣者其殆庶几乎？但不可弃其善，亦以深戒君子之意也。
    ●卷四百五十九
    ☆任公叔
    公叔，大历十二年进士。
    ○通天台赋（以“洪台独存，浮景在下”为韵）
