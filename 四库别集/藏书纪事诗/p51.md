<!-- { "loadSidebar": true } -->
    《海昌备志》：“吴骞字槎客，号兔床，家新仓里。笃嗜典籍，遇善本倾囊购之弗惜，所得不下五万卷，筑拜经楼藏之。晨夕坐楼中展诵摩挲，非同志不得登也。得宋本《咸淳临安志》九十一卷、《乾道志》三卷、《淳祐志》六卷，刻一印曰‘临安志百卷人家’，其风致如此。子寿照，字南辉，号小尹，乾隆丙午举乡试。寿旸字虞臣，槎客以宋椠《东坡先生集》授之，因自号‘苏阁’，取拜经楼书有题跋者，手录成帙，为《题跋记》。虞臣子之淳，诸生，亦能守遗籍，校读不倦。海昌百年来藏书家，若前步桥许氏之惇叙楼，今遗籍荡然，楼亦毁矣。胡陈村胡氏华鄂堂，所藏仅有存者．独拜经楼完好无恙，贤子孙善守之效也。”昌炽案：兔床先生一字葵里，之淳号鲈乡。

虞臣《题东坡先生盐官县绝句残碑》云：“扁舟载过苏阁中，馣馤芸编日为伍。”自注云：“家君得宋椠《百家注东坡先生集》，因名藏书处曰‘苏阁’，盖先以苏诗名其阁，继印以阁名字其子也。”

《东湖丛记》：“黄荛圃主政百宋一廛，吴兔床明经以千元十架相敌，故老风流，犹令闻者色飞眉舞。”昌炽案：拜经十架，诸家所记皆作插架之架，独荛圃《席上辅谈跋》云：“余藏书所曰百宋一廛，海昌吴槎客闻之，即自题其居曰千元十驾，谓千部元板，逐及百部之宋板，如驽马十驾耳。潜研老人《十驾斋养新录》即此十驾之义。”其字作驾，且从而为之辞，莞翁同时同好，不知何以传闻异词也。

《拜经楼藏书题跋记》：“《周礼》宋刻二十卷，陈简庄跋云：‘槎客得此书时，适生次君虞臣，故其小字曰周官。’”又：“管庭芬跋：‘兔床先生祖籍休宁，流寓尖山之阳。博综好古，纂述宏富，拜经楼之藏弆，足与道古、得树二家后先鼎峙。嘉庆癸酉，先生年八十一下世。苏阁父子，保守遗籍，累世不怠，亦自来藏书家所难能也。’”

《曝书杂记》：“吴春照字子撰，兔床先生之侄。濡染家学，校讎极精审。其兄醒园昂驹，亦好古籍。”

 

三一一、宋大樽左彝

栖里书堂吴越郊，芋魁径尺养寒庖。

洞天清禄真销受，香雪梅花处士巢。

《两浙輶轩录补遗》：“宋大樽字左彝，一字茗香，仁和人。乾隆丁酉举人，官国子助教。著有《学古集》。”

王宗炎《尔雅新义序》：“宋山阴陆氏《尔雅新义》，为世所罕觏。吾邑陆君芝荣、陈君培得、仁和宋助教大樽手校本，审定镂板。”

严元照《书手录云烟过眼录后》：“自武林归经塘栖里，访宋茗香。观所藏书，中有丁龙泓先生手钞《云烟过眼录》一册。”

《东湖丛记》：“焦弱侯家精钞《洞天清禄集》，宋茗香助教所得，旧签隶书五字，类文待诏，古香可爱。”马廷柟《赠宋茗香助教》诗：“辛苦风尘两载余，摊书尽日对窗虚。棠梨晷影分明在，遥忆先生国子庐。”

陆素生《赠宋茗香》诗：“我言君岂是梅精，双眉瘦过梅根节。清辞妙绪出无穷，何似霏霏落香雪。又言君返超山麓，自采梅花煮香粥。我家芋魁养径尺，锻火旋煨腴胜肉。小隔百里便往来，如共山窗听风竹。”

 

三一二、张燕昌文鱼  张廷济叔未

旧椠书沿唐讳笔，古铜范自蜀中镌。

新篁大树何须问，霄汉胎禽总列仙。

张廷济《桂馨堂集感逝诗》：“文鱼兄名燕昌，字芑堂，手有鱼文，因号文鱼，又号金粟山人，海盐人。祖居大树村，与篁里近，传是同族，而谱系不可考。乾隆丁酉科优贡生，嘉庆丙辰荐举孝廉方正。甲戌卒，年七十七。”诗云：“独有昂藏鹤，风姿似列仙。论文金石契，话旧孝廉船。”又《篁里记事诗》：“江村十里遍筼筜，是处天开水竹乡。钞趁墟筠径里，新行里合号新篁。”

燕昌《金粟笺说》：“藏经都宋人书，亦有沿唐讳缺笔者，如愍偏旁民字缺末笔。余居京师，尝以一本赠北平翁学士，学士赋诗为报云：‘愍字尚沿唐讳笔，我尝证以宋椠书。’”

金楷《赠文鱼征君》诗：“金粟山中叟，萧闲话古欢。书搜秦火剩，篆补禹碑残。”

《士礼居藏书题跋记》：“十一月朔，往候海盐张芑塘。芑塘爱古，年已七旬，所见古书甚多，与长塘鲍渌相友善。”

《东湖丛记》：“新篁张叔未丈藏有古铜一片，上楷书反刻‘易奇而法，诗正而葩，春秋谨严，左氏浮夸’十六字，凡四行，四字为一行，未翁题为书范，有自跋云：‘此初刊书时凿铜为式，以颂示匠者之物也。’韩文始镌于孟蜀，欧阳子书后云：‘文字刻画，颇精于今世行本。’则此为孟蜀敕刊《韩集》时鑱铜为式可知也。”

莫氏《宋元旧本书经眼录》：“《皇朝仕学规范》四十卷，宋淳熙本，有‘清仪阁张叔未廷济’印。叔未题其首曰：‘乾隆时，武陟令查宣门开所珍贮者，嘉庆时，余从宣翁之子枣庵秀才购得。道光二十五年乙巳七月二十日，嘉兴竹田里七十八岁老者张廷济叔未甫。’”

 

三一三、汪中容甫  子喜荀孟慈

商瞿一经可传子，先生虽死犹不死。

道家何处有蓬莱，即在苏门百泉里。

钱仪吉《汪孝子墓表》：“江都汪孝子，讳一元，字兆初，县学增广生。父良泽病卒，明年又遭母乔忧，遂以毁卒。妻邹烦撋苛菀，教成其子中，郁为通儒。有孙喜孙，惇至勤学。”

刘逢禄《礼堂授经图记》：“予友汪子孟慈，既撰次其先人述学之书，而复属屠琴坞氏系之以《授经图》。且哀而言曰：‘喜孙年六岁，先人写定皇象本《急就篇》、《管子弟子职》，教授于礼堂。尝谓友人：商瞿生子一经可遗，惜旦暮入地，不及见其成立耳。’”又云：“先生晚而得子，虑为俗学所囿，乃自次其藏书数万卷畀之。”

《楹书隅录》：“宋本《毛诗》，先公于己酉购之气扬州汪容甫先生家。”又：“宋巾箱本《春秋经传集解》，向为青浦王德甫先生所藏，后归扬州汪孟慈太守。道光己酉，先公于太守之子延熙处得之，有‘周玉齐金汉石之馆’、‘喜孙校本’、‘汪延熙印’诸朱记。”又“宋本《周礼》十二卷，有‘江都汪氏问礼堂收藏印’、‘汪大喜孙’、‘喜孙秘笈’、‘汪延熙印’、‘汪介徽印’诸朱记。”昌炽案：孟慈先生后改名喜荀，曾见陈硕父先生《朋旧尺牍》一册，中有先生书十余通，甲辰以后，皆署“喜荀”，其一通云：“江浙人文甲于天下。近儒学业度越元明，欲藏书奎文阁，或置之苏门百泉，招徕天下书贾，广求异书，以垂后世。”又一通，后附《访求书目》，自宋刻经史，以逮近儒撰述，凡数十种。又一通：“欲求顾涧翁《思适斋笔记》，为之流传。”

 

三一四、金德舆鄂岩

酒杯笑掷酡颜红，挥手千金敝屣同。

剩有桐华宾主意，写将香草寄童蒙。

《昭代名人小传》：“金德舆字鹤年，号云庄，又号鄂岩，桐乡人。官刑部主事。善书，精鉴藏，有《桐华馆诗钞》。”

《嘉兴府志》：“云庄，檀从孙。七岁能诗。乾隆庚子，圣驾南巡，进宋椠书籍，赐文绮，补刑部奉天司主事。校正《东观汉记》诸书八种，名曰《史翼》，刊以行世。”

杨蟠《文瑞楼书目序》：“金明经星轺《文瑞楼书目》，钞自明经从孙鄂岩比部，为桐华馆订正之本。比部博雅好古，可继明经之流风。”

《士礼居藏书题跋记》：“《离骚集传》宋本，孙延跋云：‘桐乡金氏所藏，卷端画兰一帧，方樗庵笔。樗庵舍于金氏桐华馆，主宾相契，脱略形迹。缀此数笔，其殆同心之臭欤！’”

钱仪吉《跋方兰抵墨笋卷》：“方处士时馆金比部鄂岩华及堂，今四十年矣。处士真笔日鲜，即华及之图书彝鼎，亦皆烟云四散。”

李贻德《六哀诗金鄂严比部》一首：“两峰高高避债台，岁暮逼人西湖来。遍借金钱给寒士，春风仍使梅花开。朱提手挥十四万，广厦无际生平原。死后尽发箧种藏，百二十纸赊米券。”

鲍廷博《悼鄂岩诗》：“誓向西湖毕此生，无端一语我心惊。老轻书画兼金值，死避穷愁两字名。诗卷新排宁有意，酒杯笑掷已无声。电光石火须臾景，除是斜阳写得成。”自注云：“藏弆书画法帖数千金，晚年脱手散去，不计值也。”又云：“方与余晚酌，烛未见跋。把杯一笑而逝。”

 

三一五、张敦仁古余  张征斋

乞得神仙三字灵，上清丹灶共延龄。

文章太守清寒甚，那有三间柏木厅。

《国子监进士题名碑》：“张敦仁，泽州府阳城县人。乾隆四十三年戊戌科二甲二十三名进士。”

顾广圻《与古楼记》：“阳城张观察古余，早年成进士，仕宦五十载。其居官也，不激不随，进未有不难，退未有不易，阶级方转，而悬车蹈礼。其立身之古也，百行备修，恂恂讷讷，不买名声于天下，而闇然日章。其为学之古也，高明广大，无所不通，老而不肯废书自佚。《儒行》之篇不云乎：儒有今人与居、古人与稽。今世行之，后世以为楷，先生有焉，斯楼之所以名也。楼在先生侨居秣陵之中正街宅江北隅云。”

彭兆荪《扬州郡斋杂诗》：“维阳剧郡雄财赋，太守清寒似我曹。绝学九章都探遍，只输能吏算钱刀。牙签压架万琳琅，官阁新开六一堂。我有贪心同脉望，神仙三字要分尝。”自注：“古余太守藏书最富，于郡廨东偏茸六一堂，奉欧阳公像，而储图籍其中，设小史掌之。”

何绍基《金陵杂述》诗：“古余张子旧庭阶，瑜珥瑶环韵自佳。插架遗书多易米，芬留翠墨在吾斋。”自注：“每到张家，书声盈耳，然遗书尽散，吾得其金石拓数种。”又“贞白烧丹有旧丘，张郎觞咏剧风流。三间柏木厅犹在，可惜藏书转角楼。”自注：“陶谷主人张征斋，藏书甚富，今余柏木厅址。”

《楹书隅录》：“影宋钞《仪礼要义》，有‘张敦仁读过’、‘文章太守’二朱记。”昌炽案：其藏书印又曰“阳城张氏省训堂经籍记”。
三一六、王宗炎穀塍  王绍兰南陔

陈春东为  汪继培因可

冲虚先传处度注，因可亦草潜夫笺。

精亡脉极遽长往，兴言宿草空泫然。

沈豫《补今言》：“萧邑藏书之富，穀塍王经师家筑十万卷楼、陆氏寓赏楼、陈氏湖海楼，此外如王中丞南陔、汪吏部苏潭，俱大族，皆充栋盈车，不假南面百城。至雠校精工，分晰真伪，王、汪诸君，皆精于郑、孔小学，非炫饰斯文、徒夸排比者可拟也。”昌炽案：王宗炎原名琰，乾隆四十五年庚子科二甲进士，见《国学题名记》。

