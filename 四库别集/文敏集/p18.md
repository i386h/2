<!-- { "loadSidebar": true } -->
　　三山有笃行君子陈君仲昌性嗜竹扁其退息之所曰筠轩其子监察御史叔刚与史舘纂修事乃持巻请予题予作筠轩赋以畀之庶表予同好之意焉赋曰披往牒以览想幽致于淇园慨竹林之胜迹怅予情之弗谖寄一赏而莫遂日轇轕于嚣烦抚遗诗而载诵益惓惓夫道学自修之言既而螭陛朝囘雍容公署思理未遑凝神息虑有客衣绣衣冠章甫披画图持尺素再拜向予周旋合度受而阅之盖其严君所谓筠轩缙绅之所歌咏而以求予为之赋予曰噫嘻自来蓟北乆与此君之不相觌矣方稽古而追思淇澳之风况展图而感夫故乡之植耶爰濡毫以纾思试与子而敷绎粤有胜地闽山之阳岱岭峩峩濑江汤汤面竒据幽天设地蔵其中则修竹万竿纷敷欝苍环绕垣砌蔽繄轩廊质婵娟以闲淑性竦直而坚刚资生成于雨露傲劲节于氷霜宜君子之所爱匪羣植之可方尔其宻叶含翠轻筠凝緑森如羽盖煜若膏沐隂翳翳其满林根绵绵其连谷漏明月兮筛金结香云兮团玉若乃凉雨乍歇旭景弄晴天风防度戛然有声如云韶之迭奏若鸾凤之和鸣可以涤尘氛而清俗虑可以恱心耳而怡性情此王猷所谓一日之不可无而蒋诩三径之所由成也然论其为德则亭亭翼翼中虚外直独凌厉于嵗寒并后凋于松栢论其为质则欝欝青青凝烟遏云苞锦箨以绚烂滋緑绮而纷纭是盖所谓筠乃竹之文煜乎其璘者也今子之严君以筠名轩岂非因其质以取其德重其植而美其文耶记礼者谓君子之有礼如竹之有筠子之严君岂非欲因物以喻道而惟礼之是亲耶子之兄弟森如立竹克承亲志通籍金门异日所就讵不为南闽之光而永是轩之闻耶客曰唯唯先生有以命我矣言佩服勉焉思励予亦翛然自适充然心醉恍不知其置身淇园之濵而寄足瀬江之涘也
　　颂
　　平安南颂【有序】
　　皇天眷命于大明开千万世太平之鸿业太祖髙皇帝龙飞淮甸顺天应人扫清六合凡际天薄海大小蛮夷之国罔不臣服嵗时贡献杂遝后先无有少懈自歴代以来土地之广幅员之长未有若今日之盛者也我皇上既嗣大统奉若天道率由旧章臣民守职夙夜惟寅而海外诸蕃暨诸僻逺之邦素未入中国者亦莫不梯山航海稽颡扶服奉表献方物以得瞻觐天朝为喜幸是盖逺人向慕之诚寔由皇上怀柔之有其道也迩者安南贼人黎季犛及子苍济恶不才灭絶伦理欺天罔圣乆蓄祻心肆虎狼吞噬之暴兴狐防狡黠之谋贼弑其主侵我邉境以逞凶刼夺占城要取其贡赋僣称大号毒痡其生民奸宄日滋顽益甚朝臣屡请加兵致讨皇上尚念无知遣使谕以祸福俾其自新而贼怙终弗悛复上表欺诳请迎陈氏孙尝避祸来京者归立之皇上信之不疑遣使送还本国而贼乃伏兵于途要而杀之事闻皇上召廷臣谕之曰今四方宁靖无事干戈惟兹安南小丑以蕞尔之地恃其险逺敢逞防逆其可置之度外乎羣臣咸进言曰悖逆不道国有常宪此而不诛何以警众于是不得已告于神明命征夷将军率偏师往讨其罪师行皇上乃载谋载惟躬诣龙江祃纛而遣之授以神谋睿筭仍戒其毋妄杀无辜毋毁人坟墓庐室毋剽掠子女财帛曽未数月师驻邻疆不疾不徐纪律严明甲胄精饬旌旗炫燿钲鼓有节诸将士感恩慕义人怀敌忾之心奋迅鼔勇径由坡垒破鸡翎飞渡富良江直捣东都遂平西都而贼党即时殄灭所过秋毫不犯市肆不易百姓引领望风来归者日以万计将臣乃敷宣恩意拯其焚溺释其胁从遍求陈氏子孙立之已无遗类国中官吏耆老咸诣军门请复古郡县以中国设官兼治庶几咸沐圣朝清化以脱遐荒蛮服之陋俗以永永福其子孙于无穷也捷音入奏皇上一从所请以其地为郡县设官兼理诏为陈氏立祠设官典祀悉除苛虐用其才良而廪其无告者中外闻之莫不欢欣鼓舞以为皇上恢基业之功光昭于祖宗而安辑黎庶之恩徧及于天下也臣荣备员禁掖欣覩盛事谨拜手稽首而献颂曰
　　于皇太祖统一万邦普天率土来廷来王嵗时贡献厥篚相望如彼葵藿倾心太阳赫赫业业端拱而治嘉祥屡臻灵物毕至文武将相视同一軆龙兴云从风行草靡南平江汉北定朔方中原晏然以耕以桑闽浙蜀越悉归版章定鼎金陵既盛而昌我皇继统一遵成宪敬天勤民登庸俊彦信赏必罚瘅恶彰善皥皥熈熈恭已南面万里邈逺如觌目前幽侧荒僻无不烛焉聪明神圣广运如天无防不被无欝不宣蠢兹南夷肆逞悖逆诡诈万状罔知纪极在廷臣庶请加诛殛以振皇威以靖逺域皇帝曰吁藐焉狂獠敢肆防顽自致天讨乃命大将以遏防暴以整我师以控蛮岛铠仗煌煌旗旐央央钲鼓喧鍧师律而臧涉彼钜海鲸波不扬平跻险阻虎豹遁蔵嗟尔蛮夷蕞尔土壌蜂蚁之众狐貉之党潜形穴巢孰使狂罔天戈一麾魄禠胆丧帝戒将臣神武不杀殱厥渠魁下人可活我师我旅毋饥毋渇緜緜翼翼其何能遏帝戒将臣奋扬威武相其原隰深入其阻旄倪毋辜载用辑抚虽云遐荒我疆我土将臣所至悉谕圣恩振扬威武雷击电奔逆竖潜伏殱拔厥根以解倒悬以雪陈寃帝谓将臣尔访陈氏厥伊何求立续嗣咨询陪臣曰无余裔国人衋伤欷歔怨詈帝曰吁哉惟彼南人虽在蛮貊同乎大钧弃而弗理祸乱弥臻涤瑕荡秽纲纪维新邦之耆老咸诣辕门请置郡邑维屏维藩教以忠孝俾知彛伦耕食凿饮同我夏人邦人有言荷戈执防昬迷弗恭妖狐所惑今见王师如拯焚溺输诚归向刬磢洗涤邦人有言聚啸跳踉猘犬所制莫知其方今觌义旗正正堂堂引拔崖石置之康庄扶携涕泣指誓天日销兵归田裂帜入室袪其很暴以效质实世世臣妾永保宁谧将臣抚循以寛以勤征夫鼓舞行旅欢欣归牛休马喜动风云万姓咸曰吾皇至仁捷书入奏大赉勲庸功逾铜柱勒碑崇崇凡在戎行咸预显融莫不稽首惟皇之功惟皇之功克绍太祖惟皇之基超轶前古惟皇之徳上侔尧禹于万斯年作民父母
　　河清颂【有序】
　　臣比者伏覩髙平王平阳王奏蒲之河津县黄河水清继而二王奉表贺未防秦王复来奏亦继奉表贺亿兆臣民莫不忻忭臣闻天降嘉应黄河水清今皇上御极统治万方拯生民于垫溺致诸国之来廷海宇清宁庶类咸若而河水澄澈虽甘露醴泉景星庆云不是过也况夫野蚕吐丝嘉禾呈穗驺虞献祥神表孝休祯叠臻是皆皇上仁孝诚敬有以上格于天心故天昭贶之如此者也今黄河水清延数百里此又莫大之瑞旷世之所罕逢昔汉获白麟赤鴈芝房寳鼎之类固以着为乐歌荐之郊庙若兹嘉祥其可无述作乎谨拜手稽首而献颂曰瞻彼河流浩浩汤汤来自西极源于天潢奔驶荡潏厥势混茫道雍经冀歴兖逾梁逶迤中原昼夜弗止逝者如是瞬息千里黄流一清粤嵗三千适应其期夫岂偶然圣神御极徳合羲轩川岳效灵诸福骈臻驺虞献祥神龟表孝复覩河清实符至道以应太平以彰治效万姓胥庆欢呼舞蹈帝徳如天绩绍平成湛然止水昭兹清明蒲阳之堧河津之邑居民竞观奔走原隰昔犹罕闻今喜亲觌欣忭蹈舞乐沾圣泽龙门巍峩河流分中千古万古神禹之功猗欤吾皇徳洽恩隆拯民垫溺曰禹实同天眷圣皇福覃华夏瑞恊前闻龟书龙马于万斯年庆延宗社防臣献颂以配风雅
　　御编为善隂隲书颂【有序】
　　洪惟皇上以天锡勇智之资鋭意于古昔圣帝明王之治夙夜孜孜以振起斯文为已任以敦徳劝善为天下先即位之初首诏设科幸国学修大典崇奨儒术兴行礼义由是诗书弦歌之化衣被六合无有逺迩翕然大同人莫不曰天下已治风俗已淳惟皇上谦冲之心尚以为未足乃以圣人之道具载六经燔灭于秦穿凿于汉晦盲否塞千五百年逮至宋之诸儒虽已发明表章之然其奥义防防尚或有遗不无详此畧彼之患于是特发宸衷命儒臣类而纂之授以成法备载圣贤之言搜辑诸儒之説由是六经四书之防圣人之道粲然而复明书成名曰性理大全遂命刻梓赐之羣臣颁于天下使学者一览莫不豁然贯通咸有以造乎阃奥以为圣贤教人之言虽无不备若曰积善之家必有余庆积不善之家必有余殃又曰作善降之百祥作不善降之百殃又曰徳惟一动罔不吉徳二三动罔不防又曰惟天隂隲下民其善恶之理警戒之意不一而足而凡古人为善获报者亦皆载之简册歴歴可指然而简籍浩穣难以披阅垂拱之暇乃取古人有隂隲而享其福庆显有明效者彚次世代系其姓氏着其事迹仍各为论断以附其后且为诗以列之凡一十巻名曰为善隂隲颁示四方家传人诵俾举目之际莫非为善之事游心之顷莫非种徳之机于是罔不跃然兴起乐于为善而思有以享其报也皇上之所以隂隲于斯世斯民而纳之于泰和仁夀之域者又何其至哉四海之民生乎今之世者实为幸矣臣荣叨逢盛世列职词林进得依日月之光退得尽文翰之职屡承圣训谆切恳至恩眷之隆荣幸已极今既喜覩圣道之复明乐斯民之尽善安得不铺张盛事以昭示于无穷乎谨拜手稽首而献颂曰
　　惟我圣皇纉承大统夷夏同春南面垂拱乃敷文教乃幸辟雍暨于遐迩弦声沨沨乃召儒生乃修大典残者以完防者以显载惟圣道具乎六经秦焚汉蚀谬説肆兴千数百年是非蠭起有宋诸儒克究厥防防绎系绪研穷窔奥搜精猎防以明斯道其言浩浩万里散殊学者望洋莫测其枢乃劘羣编乃集众论类聚伦分式昭大训嘉惠万世颁布四方性罔或昧理无弗彰复念斯民未悉归善隂隲罔修懿徳弗践古有善人天道昭然既显其躬福泽绵绵其人虽亡善行犹在史传百家孰不备载乃辑乃编俾防于一从古迄今靡有遗失民既获此一览粲然作善之应降福自天恶徳弗滋善念斯着如彼善人户晓家喻四海之内皥皥熈熈戴白垂髫惟善之为惟皇之徳与天同大宵旰孜孜动罔或懈惟皇之仁与物皆春涵和发育惠无弗均愽施济众尧舜犹难惟皇神圣恩周八寰皇弗自圣虚已谦冲泽深斯溥徳大乃容臣作颂歌载拜稽首圣夀万年天长地乆
　　表
　　陞授谢表
　　钦蒙圣恩加授臣荣等太子少傅等官不胜感戴之至谨奉表称谢者臣等诚懽诚忭稽首顿首上言伏以奉天抚运仰景命之维新论道经邦置名贤于重任不图三少之命猥及一介之愚恩徳自天悚惭无地恭惟皇帝陛下刚健中正文武圣神覆载无私同乾坤之大徳逺近毕照如日月之至明自临寳位以来仰荷徳音之霈华夏蛮貊咸归熈熈暤暤之仁动植飞潜均沐荡荡平平之化二仪之内万象皆春臣某等朴之材朽钝之质学深慙于博古用不足以适时昔先帝之御朝叨居词苑事陛下于储位咸列宫臣虽为辅导之官靡有防埃之报虚縻廪禄乆积嵗年抚躬自切于忸怩感徳更深于铭刻幸际六龙御天之日光属万邦惟臣之时仁圣之心不忍弃遗于旧物恩宠所及特防超越于众人顾寅亮天地之资保傅承华之寄究观往古所用惟贤揣分非宜实慙负乘控辞不获徒重战兢惟当竭愚力于驽骀效忠诚于葵藿坚如金石誓同报国之心敬效华嵩仰祝齐天之夀
　　驾幸文渊阁谢表
