<!-- { "loadSidebar": true } -->
　　以门下材具当以白云曹为邮耳然此曹固自重慎乎其身而明恕行之何曹不可礼之所弃法之所收可以明法可以检礼此中却有大经纶吾辈随地深念当是长安得力处仆衰病深肝胆既竭而马牛维娄之将雉兔??每罝之如天下何昨读沈云升疏殊令人自念兄为我致谢诸兄雅念感切不尽 

　　○谕协守满中军 

　　适令就见在小车运米送宁远可于前屯三处设法借运目今海可巳氷当不患无粮马匹近日何如天寒地冻兵马关心中军远防心甚念之但大丈夫身报朝廷敢辞艰苦中军与总兵自有定体只要在下者谦恭行手本还未妥勿恠总兵有言中军防宁远之议是各道公议而万道更先之不与总兵相干总兵还有不欲用之意中军可安心勿与人较计如今疆场事大只要勉力报効朝廷不须分辨礼文小事只如本阁部何曾敢在这面做阁老中军可体我意日后做总兵便可体悉人情东西塘报可加意堤备其发去器械炮铳可到否氷此时可坚当急运之抵城不然亦当设法致之即氷未坚可纔闻行辽船心甚悬念此事可报来 

　　○谕西虏 

　　谕滚吉把拜贵英等右哨大小头目近据副总兵官报称尔等哨守勤慎昨以你哈喇慎家达子中右可坏事都该停赏绝款仍剿杀不可分哨准款但副总兵官说你未彻坐门夷人又差人报事尔等又具禀帖分明不曾作夕尔可安心守本分朝廷抚赏不是小可都要学好尽忠如背义忘恩定遭剿杀大祻如今天朝明分顺逆学好便许安妥如常该赏即赏不学好便行剿杀不肯姑容尔等可安心守分特令谕 

　　○柬叶老师首揆 

　　门生之当去独以此地不宜两操祗今黔之督抚可悉也即王霁宇亦苦矣当与门生同去独择一精强有干而又老成沉毅者以总督蓟辽两抚院以关抚提镇道为之操纵归一政无两大社稷之计也岳石梁必去以浙人为世人侧目乃其人尽有条理无负边疆者统惟老师蚤为酌裁边方事体重大未可以去留未完之身为世揶揄而能有为者小疏字字肝膈亦边人心事登抚去则两镇愈无着落今既加衘当责成节制两镇其兵马钱粮俱属料理毛弁未必真而声势可喜昨来报功特赏其人于通衢三爵三炮仍寄大红蟒縀二银杯二彩亭盛之其邸盖借以鼓动边吏沈弁胸中真自有略而世人未知纔欲有为而詈者踵至遂令短气然可作而使也有登莱一着以合觉华方于平岛合局唯老师酌斟以教 

　　○柬赵侪鹤吏书 

　　藉名世大手司人伦之鉴而风纪之司得蓝公继名世后此等盛事顿关天下安危敢为社稷庆乃若雄要地再得一二人则在司人鉴者矣顷读太疏与幕僚译良心语谓心体廓然太公无方无体其用在好恶其机只在与人相近故曰莫知其乡孟夫子论说一乡一国便落方所天下古人便不落方所往复旧着每合羣力以摈一隅然一隅起落世运随之亦同类亦入轮回劫数记曰同弗与异弗非也似以善恶同异不以同异彼我择善以庸黜之调停使其党类自相忏悔却是廓然太公却是莫知其乡计名世兜罗臂拔此刦于太平也蓟抚方落劫中必去矣然此人实可用宗以空肝胆为世维娄而一柄两操黔之督抚可悉也翁何以教 

　　○答沈总兵有容 

　　目今兵于何征船于何取攻守于何计大将军为我念之亦知月前稍有微患而今且虎燕衎如也即以仆之惓惓大将军其忍负之令仆为天下笑 

　　○答齐庶常心孝 

　　读手函最悉肝膈之爱敢不一一佩之独是时可去而尚作牛马维娄七尺何足念恐边事日纷不见黔之督抚乎仆与抚同主批断而兵马钱粮各有司存今曰仆当委抚做胜如弄弁流不知兵马不归镇协钱粮不归饷部而尽归之抚其将能乎除此又无可做若有异谋奇计尽自说出谁为阻拦前抚以八月任历至次年四月止得点兵马一次清汰过一万二千是抚之得为而余俱与仆同今抚以今年七月任阅边后仆即议以点兵马以兵将屡出屡入迄今尚未完前抚以仆之疏有纲纪责抚道以训练责镇协而谓任抚者轻仆笑曰天下实而有据之事皆虚而无据之法为之假令以训练责抚道以纲纪责镇协有不为天下笑者乎它镇抚院标兵三五千自可提将领身为训媡便觉有事做此中十余万人那得一人为之付之众弁而以一人为调度此一人足调度而有一人下不得自训练上不得主训练即有批断只得曰候主者行此旧抚所自名为赘也近又曰总兵只忙文书不知总兵之文书在初尚多以此中端绪纷乱方在整理既有端绪自无冗杂即有申呈特见行格套至委用一参游则镇道与抚议定仆给之札其中千等则镇其二道选一闻之仆令镇札给此等事皆抚院可自主而有仆则抚为无事是抚所可做皆仆揽之而非镇协搅抚之事也仆故曰一事三操必纷三柄一操必竞以更有总督在蓟分当为也此仆所以自乞身不见黔之督抚乎以一总督提两抚旧法自善而总督要强有力识边事者仆去年必不可不来今年必不可不去今未曾杀贼何得言必不可不来殆未敢一一道也盖主者在远近水陆彼我险夷潜天潜地可言不可言而人欲以事欲以事求亦何必主者病榻率言惟教我 

　　○答李兵侍懋明年兄 

　　望牙旌入长安遂为边人运幄筹也岂其于此时忍作昼游乎满拟过津门一披雄风而遭世维娄遂不得越渝泽一咫徒惋此盈盈耳虏欲何厌而将杀贼既以杀贼罪将贼杀将又以贼杀罪将一时将者不亦难乎蒙之极也何乱不成遣将待边而匿不见虏有相机剿之耳深入为疲何得不念承函注可任依切谢不既 

　　○柬唐令公 

　　关城丛杂天下之恶皆归焉先闻有田廷臣为老父母严捕而逋抵关城乞容于杜武库不可得闻仆问之而去适又有刘廷梅作假亲识潜住关城此夙昔不做好事者以廵捕官报特解送本籍仍稍给之路费盖借以惩作奸犯科者勿得以此为薮非敢薄桑梓也惟老父母宽之 

　　○答游直指肩生 

　　念公自为计得不言去乎以公为天下计安得言去乎减兵省饷之说成而身在当场不无顾盻却令真肝胆真豪杰抽身去胡马一嘶诸舌尽敛谁复为念虽然人患不真耳真如公者要不以此番而竟为钻石也公以官家费烦而远问遗乎附谢 

　　○答李总兵 

　　风雨撩人劳大将军远涉为念独是狡虏方潜未可下手而我人为疲殊可念也门下可与诸君酌计以行仆以此番杀我一将而了不动身以临边何以驭众至于远涉深入恐诸君末□能也姑酌量待之宁远药弹即令关内道给发矣此事两道如何不报一字 

　　○答广宁道 

　　念贵体未痊而强起于氷雪中甚为念之目前当杖策以出不令门下独苦也广宁主款宁前主剿以门下所款之夷杀门下道属主剿之将门下何以报我山石道亦不言此事一字两道俱受檄而不报徒各相推诿浪为大言边城任事宁有几人而作如是观仆非迫诸君强以力之所不能也门下何以报我 

　　○答袁山石 

　　以所云不足烦一割者曾一割之未能而曰大盘山横据今人只为怕大盘山横据便了却一生宁足与深谈天下事乎如此么么而左顾右盻前推后扯仆直以此试共事而心死矣奈何奈何门庭间不敢问浅深远近而远行数百里亦不过如两大将军一道两副六参提四千马兵以三十驼载半月粮望西虏烟尘却步直入锦州为椎埋之行耳仆至今羞不掩面兼以中右之议更勘破世人顾盻心肠口惠而实不至者宁足与深谈天下事乎小小题目便左右顾那得此工夫世有好手不必入觐即可做世无好手入觐何为以天下之智勇材力何坚不克而谁堪为智勇材力 

　　○答毕白阳副都 

　　骑吏之不调兼以刍料之未尽而马之伤者不容不问矣然何得独委刍料也公祖深心大力边人佩之读函教心为背芒矣久疏枯管遂涴螺髻惟教 

　　○柬叶台翁老师 

　　数承咡诏更荷再四仰达　圣心是老师始终曲成大冶门生感佩可任适以两疏入奏俱系此中紧要真切必不可缓者惟老师斟酌裁决盖关城以一总督近制蓟抚提三镇为蓟辽抚□三镇为辽远制登抚提三镇为登而蓟抚合一更无推卸督师经略一切永罢此最直捷最紧切之着非敢餙谈也至于阁下自任特一叚不得巳深情耳不足听也元旦一行惟老师赞助中议为望 

　　○答王总督霁宇 

　　以此时此纷而值名世宅忧天下事可知矣曩承谕宣抚佳而亦以忧报奈何急不得一借函间为语柰何近中右事以无可奈何之日为无可奈何之行然何敢孟浪也仰赖深念为感 

　　○柬孙蓝石 

　　适小疏论蓟总督事惟老公祖酌为我裁决然仆非敢为餙谈也近从登镇知有田监军一井盐船事本官古直有大节所至为民兴利至不苟一介独愿做好事而任之过曾忆与老公祖论敝郡王太守云当为天下留此一流血性男子想老公祖或在念也指其不当而原其心事足矣以本官为登镇监军仆与有共事之谊念其人甚苦而世人未有知者盐台之议自善惟老公祖注意为荷 

　　○答广宁道 

　　事不得不如此做耳昨沙河亦一机会而坐失之事可知矣贵体近何如关外起居自是不便惟酌量可旋以旋无过苦也关外诸君有可旋者不妨语以同旋此时兵马为苦不翅我辈 

　　○答张总兵士显 

　　正拟一疏得报为据报中所云旧抚八百者岂调至关城之外尚有八百耶 

　　○答岳石梁蓟抚 

　　边备何时可不伸儆而况听子杂投乎吾辈以七尺投戎马中那得多多照顾世人一刻未患便觉语难为张皇借诸公忙乱正可急为边计耳小疏奉览聊以倾愚亍维娄幸教之 

　　○答袁山石 

　　适有疏入奏明言当诣宁远然何敢以车徒为扰正欲以后部更番之兵同行不则骑舍中马单骑往耳边城仍当详计而同舟落落那得不独任乎屯田何如煮盐何如□舟何如糗□何如车二千辆而无一人肯任日买驮骝而不掩炮只得仍行有司之事如持钵募化执扑而临之饥思食寒思衣以边事为饥寒者仆当顿首 

　　○答岳石梁开府 

　　中枢聚如许豪杰而不肯一诣塞上徒坐而画可否掇拾齿余以狥雄要耳李倧则曰执而问之浪素则曰绑献不知谁执而谁绑之今天下边议类若斯矣住夷于口而不令人入殆此类乎读大议最可醒愚 

　　○答徐成 

　　此旧衙门事以众议而罢亦若京师九门之铳台然此辈揽工时想有所费要以工完所得偿之一罢工而苦矣朝廷实未欠此辈钱也内阁不受辞讼只有众人要费仆要省未有众人要省仆敢费者 

　　○答马总戎 

　　骁捷之兵随满副出者当如何更番昨孙副议更仆以出者方稍宁帖即应出者亦新从关外来遂且正门下可同山石酌定其便闻从宁远来者说有煤炸果然乎盐锅并农器特以关内道委铸其屯田事昨巳与山石言可大家计筭修边业奉明旨但不知　皇上肯少发帑否其班兵当调而山势高低顺逆门下再与山石同吴守礼辈细为打筭较阅仆于天气稍和时当诣一图之口外道路诸夷部落原当平时哨罙明白不必今日有事也此事原议只合如此所谓以将临边即不见虏而还亦可耳岂能深入乎门下可旋即旋 

　　○谕赵副将 

