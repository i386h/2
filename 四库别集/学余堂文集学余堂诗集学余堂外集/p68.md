<!-- { "loadSidebar": true } -->
　　舍人起自南海多京洛之游余识之滕王阁上寻相值卫河出古体三章颇申乆要之好故具荅焉
　　伯牙操逸响抱琴长不弹问君何拂郁知音良独难凉风振江汉天宇髙且寒鳬雁集中渚皎月依层栏朅来佳人防长啸开襟顔浮云无根蒂日暮乆盘桓思心若流水竟夕起波澜
　　二
　　明珠出海隅驰光照帝城素心耻雕餙力难辞世荣驱车向京洛把臂求友生遘此梁园客倡和有同声望古未云逺振绥抗前旌悠悠行路子中道相合并新欢眷良匹妙曲伤我情雨雪蔽长河班马裵回鸣
　　三
　　哲匠矜立言雕虫耻词赋繁华不终朝桃李非芳树驱车过邹鲁森然垂矩歩顾瞻瞠已后裵喟中路忧乐苦伤人鄙哉托章句浮名非所希聊可展情愫与君缔古欢期为金石固申章告同心白日忽将暮
　　齐河客舍喜李屺瞻自济南枉过【时坐事夺官】
　　烈风吹荒野积雪成山阜故人从何来下马执予手悲喜相慰藉造次命杯酒自出袖中诗感慨时时有麒麟触网罗黄钟贱瓦缶文士常轗轲命在敢不受观君试多艰壮顔未衰丑忍性齐爱憎韬光冒瑕垢丈夫饱万钟何如拥二酉喟彼无根蓬东西各奔走登涂发浩歌哀猿呌林薮
　　望防山
　　百里划青冥千峯横岞崿掉尾逼海沂昂首趋岱岳白日寒欲暝阴霞炯未落山川镇鲁邦灵异此栖托露岩际茶雪翳磵底药游子倦攀跻怅望倚寥廓
　　悲野雀
　　行经沂州有饷鹡鸰者哀其义不忍食或曰州人捕雀为业嗟乎芜田不耕罗及野雀作诗示州人
　　枌榆繁羽族琐细无定名所谋非稻粱不与鸡鹜争张罗始何日遂使风俗成机发尽掩覆一罗殱羣生持此饮啄具充君鼎爼烹苦惭托体微不足一杯羮同类为啾啾失侣长哀鸣君辍筵上箸请听檐外声
　　沂州将谒王休征先生祠不果
　　王公祥故宅在白沙里相传卧氷处人形宛然今称其河曰孝河产鱼最嘉
　　客行琅邪道北风吹客衣音徽怀往喆至性使人悲伤哉贫无养坐愁甘防亏解衣卧层氷双鲤跃清漪至今卧氷处伊人俨在兹河鱼为之美千载永孝思白沙有旧里岿然存古祠日暮不能往修途何威迟临食进鱼脍三叹中心违
　　河北生日
　　转侧忽不寐揽衣中夜兴念我悬弧日怆然悲抚膺弱龄慕曾闵敢曰余未能中涂多岐路驽马媿鶱腾简书命行役振防逾髙陵修坂被衰草阴崖雨雪凝忧来一陨涕冲飇结为氷少壮无须臾頺病坐相仍慎尔日将昃春华无足称
　　歳暮使过里门
　　于役过乡国嵗除归敝庐久行成逺客亲旧盈门闾握手各言老尊酒聊相于沿溪有草阁崚嶒百尺余阶前红药茁雪后寒梅疎延目俯清旷中肠还郁纡自顾为浮云临风难乆居岂敢薄缨组筋力已不如惭非丘园士明发当脂车
　　双塔寺【在敬亭之麓昉自黄糵禅师一名广教寺】
　　林麓依崇岩松雨洒衣湿双塔如老翁苍顔比肩立上有玉局铭摩挱隔层级摧残刼火余风雨百神集裴守侈招提栋宇蔽原隰至今榛莽中遗础累百十事往钟磬稀夜阑龙象泣黄蘖邈难招白云时出入旧井有灵泉修绠谁当汲
　　追悼王于一
　　南州旧布衣卖文取一醉我独饮君酒髙歌畧文字知音不在言执手各含意寜知是死别相怜已相弃白骨返故乡妻子有余累努力念平生为君卜幽隧游魂当归来遗草多在笥日落章江水盈盈故人泪
　　天涯路
　　天涯望不极尽是行人路日日换行人天涯路如故渺渺白云逺萋萋芳草暮来者知为谁但见行人去
　　生日客防诗
　　庻类皆吾徒好生帝所与锋刃更相寻杀机簇鼎俎一筵殄羣命所甘能几许口腹成江河横流不可御割鲜日狼藉欢娱变辛楚味多礼数烦伛偻疲客主何如真率会髙谈送芳醑五簋与三养俭德有成矩我久戒特杀賔至时一举蔬茗佐肴核随兴命歌舞及我所生日劬劳念父母蚤孤养不逮摧心泪如雨吾既爱吾生彼讵甘就釡临缚争哀鸣札札相告语未死神已泣【见坡公戒杀诗】斯言触肺腑宁敢佞浮屠饕餮怜尽取苹藻荐神明至敬非簋簠百拜告賔筵同心勿我吐
　　此日足可惜寄刘润伯
　　此日足可惜朋旧罕亲宻我今四十九君年五十一离居已七载寄书岂能悉闻子官闽州缓带自暇逸珊瑚截作枕兰蕙葺为室宾僚就谈防咄嗟丰馔出侍立环歌儿琴筝间笙瑟为乐当及时长夜欢未毕大海戢鲸鲵羣盗犹虮虱幕下喧筦弦城头吹觱栗欢妍不驻年安能髪如漆与君昔同学少小命俦匹野馆傍藤萝寒灯连蟋蟀共被眠防牀学书争秃笔壮长各飞驰浩荡违衡泌愍予劣蒲栁饮食倚参朮燕台与歴下握手散积疾官贫无长物所得是忧栗扁舟泊淮徐系防尤相昵蓬窗酒既阑夜语还唧唧前年得汝书双泪霑短帙去年书寄汝路逺恐遗失犹传五马客蹉跎滞吴质【谓吴圣水】祗今但回首那得遽促膝昨闻买新宅相邻如比栉尔我方东西何时对蓬荜我今齿半落肌肤无一实不惜就衰頺所嗟疎道术早梅花烂漫幽壑泉沕潏好鸟为我鸣春气甘如蜜愿言同一觞游娱永兹日东望九仙山恍惚见崒嵂【意本作书数行耳忽用起句遂成长诗至野馆傍藤萝寒灯连蟋蟀不觉然忆畴昔一檠相共时如昨日也】
　　临江荅毛大可留别二首
　　沧江涵宿雾萧摵改春晖庭柯澹含华汀草寒且迟临觞迟所欢朅来言当归客游信云久惆怅沾裳衣众鸟虽咬咬同声旷已稀朝遵楚江涘送子越江湄挥手不能语伫立孤蓬飞
　　二
　　夕防夜已阑持觞各忘餐佳人贻我曲逸响激哀弹纠结胶不解含意良独难九畹存孤根孰云目以兰淮南及吴会揽袂多故懽薄言往从游江汉何漫漫道逺亦孔迩辍棹且盘桓
　　谷村宿李司马宅【罗文恭李忠肃诸公故居皆在此又近石莲洞】
　　宿莽盈四野谷口始良畴千家接烟火参差隐林丘源泉出涧底春涨通江舟微雨山欲暝白云晻淹留故人好亭馆尊酒娱客游伊昔聚英彦蔚生此山陬精灵森未坠乔木风飕飕寄言石莲洞杖防期髙秋
　　宿小江口
　　春流涨夕景引檝回江矶洲渚芳杜没烟火前村微暧暧数峯见杳杳孤帆飞长江缅千里逺送何人归澄波漾皎月窈窕生清晖客行忽云久庭花应已稀
　　乞归
　　守官多阙务牵迫成忧悲陈辞就宪府乞放东山陲大匠无废材泛爱垂恩私谓我方壮强掉头去何之衰疾不待老蒲桞先秋萎君看余齿豁及今归已迟榆光幸未暮药石倘可治再愬乃逢怒切责多厉辞狂罪信莫赎素心耿难违漆园甘曳尾北海思拂衣终当凛覆餗长啸掩荆扉
　　杨孝子刲股诗【孝子名天锡丰城诸生其母絶而复苏者七日】
　　谁言一片肉报得三年乳谁言七日苏寸心不终古慈乌口流血湿尽坟上土黄泉母有知双泪亦如雨
　　夜赴池港【时追送督府】
　　髙下开水田农人急春务向夕倚柴门归犊识村路我行过其野斜日挂髙树期会争俄顷未暇论朝暮潦深阡陌改野旷东西顾惟看马迹多知从此路去车前岂无驺领上已垂素始觉闲居好髙眠散情虑
　　舟发南浦却寄熊司马
　　春节既云迈流光不可攀独余野花好丛生江防间虽非兰与蕙聊复解客顔白鸥眠近渚见人犹未还因忆湖上叟草阁东湖湾髙咏蹑彭泽目送浮云闲惜哉难与俱濯缨临潺湲
　　赠子韶南游贑江
　　有客黄山来长吟抱绿绮手挥广陵散坐我云壑里行行十八滩水石相清寒临流操别曲愁见露华漙
　　月夕登虎瞰山
　　绪秋方薄寒暝色散平楚振衣肆行游楼雉瞰沙渚轻飇泛回波圆景照孤屿容与兰桨移杳防水云举灯明烟树中夜静觉人语遐瞩岂无怀流光怅时序
　　江亭夕眺寄黎左严前軰
　　清飇散宿雾返照明层峰云归修渚濶木落澄潭空丹黄辨橘柚窕睇芙蓉所思不可见心赏冀谁同伊人卧南浦夙昔躭乔松晞髪俯沧海飞防蹑华嵩頺齿得顔驻长啸甘身慵西山有芝朮褰裳逝相从
　　舟行晓望
　　层岩淡空霁疎柯露稍稀朝云怀故岫未忍随云飞田家始烟火野老开荆扉林景何烂漫霜叶含清晖讵知逺行客中心如渴饥
　　雪中寄杨商贤诸子
　　落叶积空庭林鸟敛双翅此时雪满山正对寒江寺文墨日以烦迟暮忽将至谁登洲上阁携壶共一醉
　　柬熊渔濵金牛寺
　　夜闻淅沥声微霰洒竹柏朝来庭户间坐见南山白踌躇何所怀忽忆精庐客疎槛临长川幽泉泻白石不有物外人谁当共晨夕
　　寄关中田夫子【时为刑部郎中乆不调】
　　昔别在吴会垂老入京国驰情展契濶解装不遑食入门何徬徨下拜泪沾臆人生若飞蓬别乆不相识凛冬多烈风归鸟无停翼中夜把酒浆欢娱还叹息岂伊怨离居嗛嗛怀令德弹冠媿早衰狥禄非我力郁纡难尽言伫立忘南北
　　二
　　江国多愁思霜严枫叶衰客从关陜来遗书前致辞既伤天路阻还惜良防稀噭噭岭猿啸嗷嗷鸿雁飞含情来橘柚所思天一涯物微逺莫致长叹泪交颐白圭苟不玷防名扬清晖毋为感留滞惆怅吾道非
　　怀浮山诗寄药公
　　我闻浮渡山好峰七十二崱屴排空防窕凿深翠石洞穷雕镌森然百物备窟龙自雷雨山鬼栖薜荔岩髙倒景明下见浮云坠出没随江烟虚无不在地奥区为谁造灵迹此中閟中有冥心人髙言越世事抉剔开混茫乾坤受轩轾我性癖丘壑驰情有真寄行将防杖游餐霞破憔悴
　　春寒
　　江臯芳杜出兰渚余花飞携手临髙台犹未成春衣柔条雨雪苦黄鸟和歌稀命酒发欢宴令节少良时良辰有淹速心赏君莫违
　　送王公搢之闽中就故人刘润伯
　　少年强解事奋舌论声诗盛年如流水一往不及追守穷悲气结狥禄伤神疲出处共老丑江海还别离瘴乡今暑雨客子傍鲸鲵恃有平生友倾身怜故知金盘荐丹荔仙岫攀武夷行矣四方志毋为牖下儿
　　送徐叙公还里
　　澄江见白石秋草辨芳兰结友不在多久要良独难送子返故乡念昔同忧患濡翰各纵横壮志仰天叹过从无主客自索中厨餐离居重良防千里怜旧欢素襟两不易蕴懐无时殚盛夏五六月永啸天风寒黄鹄会当举横絶浮云端谁为感垂翅使我心忧酸
　　流人篇
　　闽海多流人江甸多芜田不肻自力作拱木生田间流人鸟兽来野宿餐寒烟仳离悯防乱父老为然保聚使荷耒缉茅依山原种蔗复种苎地利余金钱浸寻立雄长倡和成声援逋租陵土著攘臂相怒喧百千势莫制杀牛烧屋椽驱除既不可驯致酿乱源当涂重辟土吞声莫敢言
　　奉寄【阙　　　　公为余作愚楼对就亭铭】
　　嶰竹无凢吹旷曲不虚操寄言何伟丽丹霞曜层霄深衷三致意斯文伤寂寥凌云耸絶轨眷谓予联镳沈雄子云赋陫侧灵均骚念兹言馥郁感君心郁陶登楼望吴会江汉邈招要威凤翥丹穴野鹤鸣林臯音响苟相追宁知天路遥
　　赠郭生入冋
　　郭生梗概人踽踽托岩穴躬耕原上云坐啸松间月长贫谢婚宦聚书疗饥渴晩食防寒泉掉头耻干谒强致与我俱苦辞人事拙埋照外无营析理中不竭通儒薄固穷独行久凋歇嘉此介士怀不缁如积雪
　　晨登西山絶顶寻香城旧址【有古砚石讲经台前对萧仙峰】
　　秋景丽崇岩褰裳拾往迹翩翩无心云迟我游啸客﨑嵚千仞峰杰构想畴昔砚石苔藓青经台瑶草碧逺影辨江湖清飇厉松柏前峰吹玉箫羽人在咫尺冷然思御风愿假双飞翮
　　东湖
