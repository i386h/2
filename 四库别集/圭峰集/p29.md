<!-- { "loadSidebar": true } -->
　　邵武县予旁近县也然未始一游之而登览其山川考其志牒以求其故故其学亦不知其何始作作庙作堂凡为学作者宜莫不有记以未考故皆不详其何时暨谁氏之作作尊经阁则今太守夏侯英也侯自延平移守是郡凡郡之有丽于政敎者其庙其坛其廨宇靡不创初或葺治者学宫与其士度知之乃治壬戌某月日相率走庭下以是阁请侯曰其基安在曰未有也侯艴然不悦曰然则请何为曰西墙隂之废地武人地也直十十金金旦入之夕其基也侯曰若然是无难者呼之至如数畀之乃合僚率属发墙而营度焉芟芜窒窦登其污之涂燥而出之畚客土其上高加于旧五尺有奇材斩于山匠召于豫章之良而徒役于民之在官者明年某月日阁成左为学舎右如之前为馔堂在舎之左登经于高楼士孔安况遗壮观于万斯年韪哉斯举也乎其武人也者其何知惟徳侯之畀金曰吾受金也实借是其学官与士必曰吾志在尊经然何力之为微吾侯何能为是其知县必曰是吾事也顾吾于事塞微吾侯何能为是其同知下判判之下推官亦必曰是亦吾志也然微侯何能为是乃合以走使于京师属予记噫予行天下见郡有是阁矣然亦不尽然也县有之殆或自兹始且守俯为之皆异事太史氏宜书书之同知某通判某推官朱彩知县姜桂敎谕某训导某皆欲记是阁者书法例当附附焉
　　进士题名记【庶吉士月课】
　　进士题名有记旧也不竪于他而树于太学重其事告后贤也不命于他而命诸侍从文学之臣志軄业也不木不金而惟石之镌酌厥中寿其传也甲必第名必次数必撮其凡视黄榜也而其下必注其贯若经别互误也必纪其年月日贵考实也必冬官卿督之所有事也而凡此一皆上命之昭厥度也皇明自洪武辛亥开科迄今上御极之二十有三年丁未为年者百有二十为科者三十有五率由成宪益畏益祗罔敢越作于时春天下士集于礼部者四千有奇以士论故诏集廷臣议酌南北中之数而平准之南损二北损二以益于中盖以地计而不专于文艺而论始定暨合而试之得三百五十人三月乙夘又合前此遗于廷试者偕进之于廷上亲防以体綂纪纲制度之目越二日丁已上御奉天殿传胪赐费宏等三百五十人进士及第出身有差掲榜长安左门外翼日赐宴于礼部乃録以传某月某日诏工部如故事于国子监立石而命臣玘为之记臣以为厯代科目之得失错而我皇明极其醇厯代人才之贤否错而我皇明极其盛凡此先正述之备矣所当记以告诸士者二曰惧曰爱而已惧斯惕惕斯戒戒斯不为有所不为虽欲如其人焉寡矣爱斯慕慕斯效效斯为有所为虽欲不如其人焉寡矣蒙不洁而之市人趋而避之惧其近已也观前之记不有蒙不洁之类者乎幸惧焉尔袭芬芳而之市人皆集而亲之爱其近已也观前之记不有集芬芳之类者乎幸爱焉尔惧于彼而充其不如彼爱于此而充其必如此吾告诸士止于此矣夫监诸前人以成徳自为也非为人也非为天下国家也而徳业由以成焉事功由以建焉天下国家赖以安焉此名之所以题而记之所以作也亦既有补于今矣由今而后观是记者纯乎爱而慕焉荣矣人不尔释也一有惧而惕者斯辱矣人亦不尔释也虽有孝子慈孙安能为之谋哉无他人心之公卜之尔呜呼荣辱悬殊具在一石之间可不慎欤又斯记之所以作也亦明主所以奔走天下英雄之微意而人不自知者也诸士其择诸臣拜手稽首谨记
　　休宁县察院记
　　察院者御史行巡居之所也休宁县旧有之而不知其始大庾张君天衢来知县事政既大行废以次举乃治乙丑春正月偕簿马文入相之以耆甿邵大伦金万全王希逺从相始自堂堂制弗称而休寝侧处其东君曰撤之徙于斯步出南四筵曰象舫而屋焉穴牖而延天光两厢其傍翼而属于寝又步出南杀舫筵之一曰堂于斯而矩其南脩三筵广五筵髙杀脩之二曰以为台台之左右驺蚤夜宜有舎也曰对屋之步自台而南得如台之脩者三曰门焉盖仪门也回自门之北缩其脩之广者四曰筑之以为道又步出南得如道者半又曰门焉盖外门也而垣之匝于后者分自二腋始门左右有池焉污焉若两喙之张曰窒之其涯隆焉若之伏曰夷之而其牖之曲如磬折左右列者众曰悉绳而直之众喜君曰未也吾之长贰胥吏有事于院者不有栖乎乃度院外之西曰于斯屋之文顾众曰诚如是备矣遂相与蕝之而始事焉越明年正徳丙寅二月成又明年丁夘六月君以最留涖谏事于南六月矣而文属伦全逺来请记伦以图见如君初语者噫记诚宜也君以意象告夫居于是者也休于寝而思思而弗得则徙倚见舫焉则感而通遇牖而光入焉则触而明旦日坐于堂而敷以出之肘腋之下趋走唯诺之吏举以人色应有栖息使然也触而思以栖息夫举县之民者亦多矣记可无作也然予观之昔之即影求形者多见于观风懐古之豪而予之记也偶辱于踌蹰摩挲之余则君之窒喙之张也觉曰兹容有饥夷之伏也觉曰兹容有奸直磬之折也觉曰兹容有寃吾将如何而休宁之民其永无忧矣于乎记可无作乎故曰记诚宜也或曰推君之意以告夫天下使皆休宁顾不广欤予曰然古之人言之文斯传传斯天下后世矣予亦何能请以俟后之记是者
　　康乐公新庙记
　　正徳四年十二月壬子予作晋康乐公庙成高二寻有咫衡倍之纵缩衡倍之一东西庑又第缩之门又倍缩之山藻丹雘醲醨视其处所使董事千户李广暨赵祥傅隆韩恩张轨金恩张承宗吕受二余均立杨福周金华张啓升王文器陈绍文余楚仙又分广之事者庙旧东出极隘陋就敝巫据之多像鬼其中民惟神鬼至忘神公也千户张佐以予职也五月壬辰发愤来言状丙申往验果然夺欲大之而南出焉而费无从出止九月子舎来输供乃市材闰月庚申始工十月庚寅昧爽竪焉属有光如虹自南郭浮屠蜿蟺腾贯其上万口讙然方骇噪值留钥羣公以介来张防匝发伟已则且矣俄而灵鹊四翔罗集噪沸亟多至掠人肩而飞可执也异哉予于是惕然有思乎公不当祭法欤非予职欤异不叠警于予欤又谁警欤噫又可徒作欤作且有记记在庙庙在城南杏华村北
　　五山书院记
　　新昌县东门之外有山焉曰五山世初未尝知之也自大司马何公作院其阳储书焉取山名名之曰五山书院公出时与羣公合处而防言然后是山稍稍见知于人然限于高位达尊斯已矣天下固未之尽知之也况后世乎公患之与予言曰凡物之者兴则有壊其当吾院之壊吾亦奚卹耶顾是山兀然见取于吾譬之一人焉始吾未之速之吾泛然涂人之无伤也一或速之入吾室而飨之未尽一爵而彻其俎以去无宁愈于无速之乎哉吾之忧也何以异于是予曰公书所储几何必五经其尊也五经所载几何必五行其枢也五行所配几何必五性其大也方公之未为院也固已蕴之为徳行行之为事业天下人知之是崇是信及院成而名之天下亦间知有是山者其不以此也哉然今天下之人方属望于公公亦以天下为已任而欲遽释公以休于此吾恐其未也亦曰诒其后之人焉尔无他也若夫宵斯肄斯载籍丛委惟经是尊烛影中森然五山也既而外胶中炎蓬勃郁塞则必坐以待旦辟扉而观之巘上鋭而岫中疏旭曛穿而昈明云物过而宇净景触情生神与数防金刚木柔水湿火燥仁以静寿智以动乐礼以为门义以为路其宅土也其榦信也指毎一屈而道存焉山之为助不既多乎后是东南之陬有贤者作曰非何氏子吾不信也然则是山也殆天作而地藏之以遗何氏乎山如有灵当食飨斯院世世矣固未有壊而彻去时也不然白鹿岳麓乌能无壊壊而复兴兴壊壊兴相寻于无穷其斯所以无壊乎公奚宜忧公大説曰是又在吾后之学者尔请书归镵诸院以规之
　　重建紫阳书院记
　　正徳五年春监察御史沈君奉命出按南畿秋九月至歙下令曰敎何基某于乡先生紫阳书院徽国文公祀焉公非兹乡之乡先生乎明日吾将拜院下及寅推官张鹏知县李彦先敎谕宋炫训导邹纨陈廷用相之县丞王思敬主簿李锵典史朱明实翼以从而程文则以氓庶从者次同知王斌又次通判王汝卿殿甫入兴俯毕盼而颦出而望得佛宫焉又颦曰乌用是为哉鹏曰业巳袪徙之须日月耳彦曰材浮于川石斩于山甓陶于麓县则任之然将奚画而可君曰然他日召斌汝卿进鹏彦授图焉则中像公勉斋西山配是为祀祠祠东折而南为企徳之堂堂南为庑遂为东门门内折北为尊徳性之堂堂两翼为栖士之舎东门折而西为内门门西为西门门内折北为道问学之堂堂两翼为栖士之舎西门北为庑庑北为遗爱之堂堂折东而合于祠之西祠阶之南为道道半有塘亭之曰活水遂梁而达前为道以直属于内门之外至外门为衡道迤东少南为坊而止乃曰吾去尔思敬尔锵尔明其相彦也尔文以义名民也兹非义欤尔惟始终可又进炫曰董学御史黄君吾寮也实尸敎事尔上其事宜也已而太守熊君至鹏以告喜若已出曰吾恃彦健彦曰府公不以部使先事嫌而惟志成民敎而吾顾尼之谓何呼文问状文方按图事事虑爽锱铢彦説越明年夏五月院成太守率属仍以宋穆陵赐额榜升祠以告成事顾鹏彦辈叹曰部使导吾与若也为古之师帅盍徳之徳之奚若使传传奚若记于石永也遂以炫来属予记予亦幸以名附也不容以非其人辞乃次其事为记使归勒之











　　圭峰集卷十二
　　钦定四库全书
　　圭峰集卷十三
　　明　罗玘　撰
　　碑
　　严子陵祠堂碑【庶吉士阁考作】
　　先生之生也富春山一钓翁耳既殁之后遂姓其滩为严滩濑为严濑至于职方所綂也亦名先生之姓曰严州焉夫自有郡县来已有此州其生人也不可以稊米计贤人君子豪杰之士着声于世后先亦多矣而皆无敢睥睨甘心曰吾严人也凡天下之人闻是州之名不知其自于先生与闻先生而不知其寓于是州亦愚夫而已矣今夫倡优之剧里巷樵牧之歌至陋也而其羊裘钓台侈为盛美呜呼先生何以得此哉当汉之衰新莽之饵其甘如饴不拜揖于歆雄之列者中人可勉为之未足高先生也及真主出略其势位以故人物色之蹑履而来萧然野意而故态即发心有水滨之寂寞而无大内之深严区区之荣利鸥耶鹭耶而已矣曽何芥蔕孟子曰我善养吾浩然之气先生有焉虽圣人大中之道不如是也而气节风厉要不可诬五谷三牲所以养生也而盐醯不备岂全味哉然则地之名之止于严着其所也人之仰之通于世高其行也夫有功徳于民者于祭法有祀则先生天下通祀可也况于严乎旧有堂在州治之东盖其故钓处也今郡侯某修之来求碑之因论其事俾刻之而系以词曰富春之山兮碨磊嵌崟白石齿齿兮桐江深先生不来兮庙隂隂江篱漠漠兮鸟下水荇泛泛兮鱼沈香饵化石兮台泐羊裘挂崖兮谁纫汉鼎兮龙战野先生一丝兮铁绠千寻我有君臣兮父子垂涎朶颐兮何心驾螭车兮骖虬纷拜舞兮夷犹倐然降兮风飗飗我民嵗嵗兮殽羞
　　故内官监太监白公墓道碑
