<!-- { "loadSidebar": true } -->
　　虚之为义至宏也天职乎覆不虚无以冐万象地职乎载不虚无以蓄万形海长乎百谷不虚无以纳万流万窍之于风也不虚则声无以出万隙之于日月也不虚则光无以入万品万彚之始终终始于阴阳也不虚则气无以升降而消息其用于人也埏埴之于土范模之于金炉鞴之于火舟之刳木而行于水与夫宫室牖戸车舆器用之属微而一针之于缕妙而十二管之为六律六吕和五声协八音以动天地而感鬼神者一不虚焉其用不行矣何也凡有物必有内有内必有虚也岂惟物哉穹壤者太虚一大块也圆颅而方趾者宇宙一稊米也耳目口鼻皆虚以为用也一息不至其用尽废惟夫统乎两间宰乎万有敛之方寸散之八纮超然而独神巍然而独存者一廓然而中虚者也然而虚与实岂二物哉虚则明明则灵不能实者不能虚也虚则受受则益不能虚者不能实也易繋辞曰周流六虚语道之体惟实故虚也咸之象曰以虚受人语学之方惟虚故实也昔者予尝读易至于中孚其卦二阴中虚全体也为中孚二阳中实二体也亦为中孚盖始而懵焉终而悟焉程子深知易者故曰有主则虚又曰有主则实程学周朱学程故易通曰静虚动直易赞曰理实而事虚用有而体无此古之内圣外王之学吾儒用以为修齐治平之具者自夫玄学胜而道丧世也于是语道学者多讳言虚虑其泥于言而弊也噫茍悟其意言奚弊焉燕山傅君子通以治易第进士仪朝行着声实也有年矣今繇太常博士拜监察御史以其学易之斋命曰虚者征予记夫学须静也斋者静学之所于也子通知予者予知子通学周程朱者也知易者也不泥于言者也仕优而学将以修齐治平大其用者也予又病夫近之学者弊于言之泥而意之懵焉者众也故为索言虚之为义而征诸易噫无子通无以发予之云云也乎
　　
　　存存斋记
　　
　　万物并生乎天地囿于气者澌而尽丽于形者敝而壊能存其存者盖鲜也大块之在太虚也亦然惟夫妙于动静者神而不物也是以能物物而不物于物则有巍然而独存而大于万物者矣然而天地至巨而无心万物至微而无觉惟一也以能存其存而人焉持吾之藐然而接彼之棼然者可欲诱其前可畏怵其后可忻可厌可怒可愕麋来捷出以乗吾之左右于是逐物有迁不克以存吾存而人翻不物若矣灵于物者得不惕然而深省乎静而存以立吾之体动而存以审吾之用存之存之存而又存之至于无时而不存焉夫是谓之存存夫子之繋易曰成性存存道义之门是存存者吾性之固然而非有待于强而存焉耳一旦出而推吾所存者以任代天理物之寄处纷纶盘错之会当撼揺震荡之冲理乱之几安危之际毫厘千里呼吸势殊而吾举有以应之彼之万变者有穷而吾之一定者无穷举不足以挠吾之存存噫斯自古在昔圣贤相传开物成务之学盖若此斯岂昧道懵术狭量肤识者能之哉滕郡李公孟豳奋进士扬省台叅大政位独坐声华煜然盖进于是而仕优务学滋勤不怠读易之斋命之曰存存云昔者窃闻之三代相业之隆本于学汉唐既降未之或见焉今公不哆然于有誉于天下者方欿然于有存于一已者命斋之义固本于易繋意其言之重警之至抑亦有取于诗敬之敬之之义易其亡其亡之戒者乎真知圣贤之学哉自兵兴来廉耻道缺墨缞莅事习为故常公以滕国太夫人之薨去位居庐累诏固辞廷议卒不能以夺方将计日持终制而以丞弼起公兹固未足以多于公者而扶伦纪敦风俗有禆于斯世斯文实甚大亦足以见儒者之所存君子以是必公之能保晚节而留不朽也已矧辱年好其尤望于公也深
　　
　　升斋记
　　
　　河东皇甫希南征予记四明髙士范君之升斋希南卓荦少许可予因知范君非庸众人比戱之曰升斋游方之外者方将控扶揺而上出尘埃野马之表以升乎沈寥之天而息乎鸿蒙广漠之野身其寄也而何有于斋斋寄其寄也而何庸于名名强名也而又奚以记为暇日行南城遇希南邀予观所谓升斋者主人出与语盖韩康之流也肃客入酒三行出家乘乃知为故胜国从臣子孙世儒家子寄迹老氏乃为言曰在易木生地中其卦曰升人见木之升而不知其所以升也及静而察之万物之生乘气机也植物之生夜半之时也平旦而时之露之上于其端者累累若贯珠予于是悟焉阳升于子物升于子易之复孟子之夜气也然而不降不升也不翕不辟也静以培之虚以俟之勿揠其长而滑其自然复之闭闗也夜气之养也积而乆之无一时而非子而非复也升之象曰君子以顺徳积小以髙大非知道者其孰能识之君之寳谟少师称邃于易安得起九原与之言哉君闻之若有悟遂请书以记
　　
　　秋堂记
　　
　　陈子读书豫章西麓有堂焉俯临深清遥揽环翠天雨新止凉飔时来坐而占毕间焉游息盖一尘不留凛乎其秋之清也陈子乐之取韩子语而命之曰秋堂云既而以事会之来也起而驰骋乎中原扬歴于潭于汴于浙也十年矣乃以承制作郡于江东之铅山叅谋于贾公之暮府政和平而民恱豫亦可乐矣然而回瞩故乡之旧堂属时多故虽企予以望之而有邈若异域之隔者乃怅然而歌之曰秋堂之渠渠我梦归兮读我书草萋萋兮如带令我思兮故庐再歌之曰秋堂之愔愔我梦归兮弦我琴鹤跹跹兮以舞令我思兮故林洎来辇毂缙绅之士闻而释之曰厚哉陈子之志也然予闻秋也者揫敛之时也堂也者髙明之所也揫敛以实其蓄髙明以廓其施以大参贾公之贤而佐以吾子之才涤彼烦歊播之清风拯彼泥涂奠之堂宇将见自东而西举大江数千里而澄清覆庇之斯其为秋堂也大矣在易之兊为正秋也君子以朋友讲习又曰说以先民民忘其劳子之前日读书是堂也意其讲之素矣前日之学今日之用也尚勉之哉尚勉之哉陈子曰某之志也敢不敬诸陈子名良字文谦今延授行枢宻院都事寻改知铅山州从民欲也
　　
　　河图精舍记
　　
　　古之学者静必有以养其心故居为之斋动必有以着诸目故左为之图河图者古之圣人则之以作易故予友满子光国之学易也图之于其斋居之精舍既以名之复请予记之予语之曰近代居室之成率记其某山水何岁月孰营建之事而曰记当然也吾将为子记其事耶今子家于滕斋于峄山之阳著书曰某曰某不攻举子业兵兴以明韬钤召辞不就起为秋官主事员外郎退而避地于东西南北于京师僦屋以居籴仓而食未之有定处也顾予奚以记又曰古者戸牖盘盂几杖之属皆有铭皆取其义以示警斋之记犹戸牖之铭也吾将为子记其义耶则河图之着在易书鲁论有其名无其数郑玄谓有九篇亡其书自孔安国刘向歆班固谓授于羲魏闗朗谓其数十宋刘牧谓其数九而考亭朱子是闗非刘证以易大传亦未的指其为图故魏了翁戴九履一其数员疑邵子以九为图谓朱震张文饶精邵学者朱引列御冦张引干凿度及张衡传九宫数疑九为是或又谓即先天图或又谓与太极图合者是或又谓九十皆河图特有合散之异或又谓洪范九畴取诸图其数九其畴取诸书其数十未之有定论也予又奚以言虽然予于满子无言不可也夫数原于理理备于心心一焉而止矣中乎天地者人也中乎人身者心也中乎河图洛书者五也数起乎中万事万化生乎心是故曰心太极也曰先天图心法也遡而上诸图亦然盖昔易之未作图在天地圣人之心也圣人作易特因图而发耳图不出易其不作乎今子之学易固将图诸心岂独图诸目子能因朱子所云图书相为经纬者以求羣圣人之心茍得其心俯仰之妙契逺近之毕取则万象森吾前图无文也无乎而非图之文八荒在吾闼居靡定也无乎而非居之广图奚必乎荥之河齐奚必乎峄之山也乎噫予言亦赘矣虽然子于易庶乎知进退者世孰能舍子子其将用世矣名遂身退然后归而精舍以既子尽性至命之事必有授子以真河图如谢迭山先生之遇异人者予亦志于斯他日南归过滕相逢于林下尚有征于予言云满子名尚宾
　　
　　苦学斋记
　　
　　今中书叅知政事临川危先生之始游于京师也寓迎阳之里名斋居之室曰说学而学士掲文安公记之时岁行至元之戊寅今卄又五年矣更以苦学为之名且命晋安张以宁为之记以宁窃闻诸易兊说也其象曰君子以朋友讲习节以议徳行也其彖曰苦节不可贞是故学由习故说由说故乐鲁论首言焉过时而学则勤苦而难成记礼者病之岂不以说也者乐之渐也苦也者乐之反也乎先生持既成之学出而仕盛治之朝遇知于君相致位于丞弼举四海一世之人物而陶铸之盖有大于有朋自逺方来之乐而无愧于教育英材之乐也乆矣始之命名人固谓先生之已谦今之易其名人又谓先生之愈谦然区区之见窃独以谓先生之谦固也而先生非茍为谦而已也昔者吾夫子之称颜子曰于吾言无所不说又曰不改其乐夫既由说而乐矣而扬子云曰颜苦孔之卓岂敢为异说哉盖见其大则心泰心泰则无不足斯颜子之所以乐也当欲罢不能之时既谒吾才之际亦既见之矣愈企而愈不及焉不用吾力不可也用吾力滋不可独得而无苦于是乎嗟乎非直颜为然也古昔圣贤皇皇汲汲也兢兢业业也忧勤而惕厉恐惧而修省也造次颠沛无一毫一息之敢纵逸也何也其见道愈大用心愈小也彼二氏非无见也而张皇矜侈曰我静我乐也逍遥吾游也猖狂恣睢卒无所底止君子不学也先生诚有见乎是非茍为自谦而强以自苦也虽然人见其苦不知其乐我见其乐不知其苦之二者盖有并行不相悖者盖有自得难以语诸人者而先生顾命以宁为之言岂以区区之不敏或可共学于万一乎夫三代辅相之贤本诸学今先生仕优而益学固儒者之所幸见而喜称而况学颜之学希颜亦颜盖古圣贤所期于人人者而以宁于先生也庸以是言进噫谓予为言而谀夫人之执政者于予求之知也而谓知先生也乎既复于先生请以是记
　　
　　无间轩记
　　
