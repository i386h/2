<!-- { "loadSidebar": true } -->
　　夫形而上者谓之道形而下者谓之器神道难摹精言不能追其极形器易写壮辞可得喻其真才非短长理自难易耳故自天地以降豫入声貌文辞所被夸饰恒存虽诗书雅言风格训世事必宜广文亦过焉是以言峻则嵩高极天论狭则河不容舠说多则子孙千亿称少则民靡孑遗襄陵举滔天之目倒戈立漂杵之论辞虽已甚其义无害也且夫鸮音之丑岂有泮林而变好荼味之苦宁以周原而成饴并意深襃讃故义成矫饰大圣所录以垂宪章孟轲所云説诗者不以文害辞不以辞害意也自宋玉景差夸饰始盛相如慿风诡滥愈甚故上林之馆奔星与宛虹入轩从禽之盛飞防与鹪鹩【按本赋作焦明】俱获及扬雄甘泉酌其余波语瓌竒则假珍于玉树言峻极则颠坠于鬼神至东都之比目西京之海若验理则理无不验穷饰则饰犹未穷矣又子云羽【一作校】猎鞭宓妃以饟屈原张衡羽猎困防于朔野娈彼洛神既非罔两惟此水师亦非魑魅而虚用滥形不其疎乎此欲夸其威而饰【元脱】其【下有阙字】事义暌刺也至如气貌山海体势宫殿峨掲业熠燿焜煌之状光采炜炜而欲然声貌岌岌其将动矣莫不因夸以成状防饰而得竒也于是后进之才奬气挟声轩翥而欲奋飞腾掷而羞局步辞入炜煜春藻不能程其艳言在萎絶寒谷未足成其凋谈欢则字与笑并论慼则声共泣偕信可以发蕴而飞滞披瞽而骇聋矣然饰穷其要则心声锋起夸过其理则名实两乖若能酌诗书之旷旨翦扬马之甚泰使夸而有节饰而不诬亦可谓之懿也
　　赞曰
　　夸饰在用文岂循检言必鹏运气靡鸿渐倒海探珠倾昆取琰旷而不溢奢而无玷
　　嵩高【大雅嵩髙维岳峻极于天】容舠【国风谁谓河广曽不容刀】千亿【大雅干禄百福子孙千亿】孑遗【小雅周余黎民靡有孑遗】滔天【尧典汤汤洪水方割荡荡懐山襄陵浩浩滔天】漂杵【武成前徒倒戈攻于后以北血流漂杵】鸮音【鲁颂翩彼飞鸮集于泮林食我桑黮懐我好音】荼味【大雅周原膴膴堇荼如饴】景差【风赋楚襄王游于兰台之宫宋玉景差侍注宋玉景差楚大夫】奔星宛虹【上林赋奔星更于闺闼宛虹拖于楯轩】飞亷焦明【上林赋径峻赴险越壑厉水椎飞亷弄獬豸注飞亷龙雀也鸟身鹿头又捷鹓鶵揜焦明注焦明似鳯西方之鸟也】玉树【扬雄甘泉赋翠玉树之青葱兮注汉武故事曰上起神屋前庭植玉树瑚为枝碧玉为叶】神【甘泉赋魅不能自逮兮半长途而下颠注言魅至此亦不能上至半途而颠坠也】比目【西都赋投文竿出比目注东方有比目鱼不比不行】海若【西京赋海若游于渚注海若海神也】宓妃【扬雄羽猎赋鞭洛水之宓妃饷屈原与彭胥汉书音义宓妃宓羲氏之女溺死洛水为神】防【左传昧为防师注防水官昧为水官之长又共工氏以水纪故为水师而水名按张衡羽猎赋文不全无困防于朔野之语】魑魅【左传魑魅罔两莫能逢之注魑山神魅恠物罔两水神】嵯峨掲业【西京赋嵯峨崨嶪上林赋嵯峨防嶫鲁灵光殿赋飞陛掲孽】寒谷【刘向别录邹衍在燕有谷寒不生五谷邹子吹律而温至生黍也】鹏运【庄子北防有鱼其名为鲲化而为鸟其名为鹏海运则将徙于南防】鸿渐【易渐卦爻】
　　事类第三十八
　　事类者盖文章之外据事以类义援古以证今者也昔文王繇易剖判爻位既济九三逺引高宗之伐明夷六五近书箕子之贞斯略举人事以征义者也至若征羲和陈政典之训盘庚诰民叙迟任之言此全引成辞以明理者也然则明理引乎成辞徴义举乎人事乃圣贤之鸿谟经籍之通矩也大畜之象君子以多识前言往行亦有包于文矣观夫屈宋属篇号依诗人虽引古事而莫取旧辞唯贾谊鵩赋始用鹖冠之说相如上林撮引李斯之书此万分之一防也及扬雄百【元作六】官箴颇酌于诗书刘歆遂初赋厯叙于纪传渐渐综采矣至于崔班张蔡遂捃摭经史华实布濩因书立功皆后人之范式也夫姜桂同地辛在本性文章由学能在天资才自内发学以外成有学饱而才馁有才富而学贫学贫者迍邅于事义才馁者劬劳于辞情此内外之殊分【御览作方】也是以属意立文心与笔谋才为盟主学为辅佐主佐合德文采必霸才学褊狭虽美少功夫以子云之才而自奏不学及观书石室乃成鸿采表里相资古今一也故魏武称张子之文为拙然学问肤浅所见不博专拾掇崔杜小文所作不可悉难难便不知所出斯则寡闻之病也夫经典沈深载籍浩瀚实羣言之奥区而才思之神皋也扬班以下莫不取资任力耕耨纵意渔猎操刀能割必列【汪作裂】膏腴是以将赡才力务在博见狐腋非一皮能温鸡蹠必数千而饱矣是以综学在博取事贵约校练务精捃理【一作摭】须覈众美辐轃表里发挥刘劭赵都赋云公子之客叱劲楚令歃盟管库臣呵强秦使鼓缶用事如斯可谓理得而义要矣故事得其要虽小成绩譬寸辖制轮尺枢运关也或防言美事置于闲散是缀金翠于足胫靓粉黛于胸臆也凡用旧合机不啻自其口出引事乖谬虽千载而为瑕陈思羣才之英也报孔璋书云葛天氏之乐千人唱万人和听者因以蔑韶夏矣此引事之实谬也按葛天之歌唱和三人而已相如上林云奏陶唐之舞听葛天之歌千人唱万人和唱和千万人乃相如接人【疑当作推之二字】然而滥侈葛天推三成万者信赋妄书致斯谬也陆机园葵诗云庇足同一智生理合异端夫葵能衞足事讥鲍庄葛藟庇根辞自乐豫若譬葛为葵则引事为谬若谓庇胜衞则改事失真斯又不精之患夫以子建明练士衡沈宻而不免于谬曹仁之谬高唐又曷足以嘲哉夫山朩为良匠所度经书为文士所择朩美而定于斧斤事美而制于刀笔研思之士无惭匠石矣
　　赞曰
　　经籍深富辞理遐亘皜如江海郁若昆邓文梓共采琼珠交赠用人若已古来无懵
　　高宗【易既济九三高宗伐方三年克之】箕子【易明夷六五箕子之明夷利贞】政典【夏书政典曰先时者杀无赦不及时者杀无赦】迟任【盘庚迟任有言曰人惟求旧器非求旧惟新】鹖冠【汉蓺文志鹖冠子一篇注楚人居深山以鹖为冠按贾谊鵩鸟赋中多用鹖冠子语】引李斯书【李斯諌逐客书建翠鳯之旗树灵鱓之鼓司马相如上林赋建翠华之旗树灵鼍之鼓】百官【扬雄有百官箴】遂初【刘歆集有遂初赋按赋中感徃寓意皆纪传中事】捃摭【汉蓺文志捃摭遗逸注捃摭谓拾取之】布濩【柬京赋声教布濩注布濩犹散被也】自奏不学【扬雄答刘歆书雄为郎之嵗自奏少不得学而心好沈博絶丽之文愿不受三嵗之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠】狐腋【慎子千金之裘非一狐之腋】鸡蹠【淮南子善学者若齐王之食鸡必食其蹠数千而后足】刘劭【魏志刘劭字孔才尝作赵都赋明帝美之】歃盟【毛遂事见祝盟篇】管库隶臣【檀弓所举于晋国管库之士七十有余家左传舆臣隶隶臣僚注隶谓隶属于吏也】鼓缶【蔺相如传赵王与秦王防渑池秦王酒酣令赵王鼓瑟蔺相如奉盆缶秦王以相娱乐秦王不肯击缶相如曰五步之内相如请得以颈血溅大王矣于是秦王不怿为一击缶风俗通义缶者瓦器所以盛酒秦人鼓之以节歌也按相如本宦者缪贤舍人故云管库隶臣】寸辖【淮南子夫车之所以能转千里者以其要在三寸之辖】运闗【文子五寸之闗能制开阖所居要也】衞足【左传齐则鲍牵孔子曰鲍庄子之智不如葵葵犹能衞其足】庇根【左传宋昭公将去羣公子乐豫曰不可公族公室之枝叶也若去之则本根无所庇荫矣葛藟犹能庇其本根故君子以为比况国君乎】山朩【左传山有木工则度之】匠石【庄子匠石之齐见栎社树匠石不顾曰此不材之木也嵇康琴赋匠石奋斤】文梓【呉越春秋越王使木工伐木天生神木一双阳为文梓阴为楩柟】无懵【左传不与于防亦无瞢焉注瞢闷也瞢与懵同】练字第三十九
　　夫文象列而结绳移鸟迹明而书契作斯乃言语之体貌而文章之宅宇也苍颉造之哭粟飞黄帝用之官治民察先王声教书必同文輶轩之使纪言殊俗所以一字体摠异音周礼保【张本有章字】氏掌教六书秦灭旧章以吏为师及李斯删籀而秦篆兴程邈造隶而古文废汉初草律明着厥法太史学童教试六体又吏民上书字谬辄劾是以马字缺画而石建惧死虽云性慎亦时重文也至孝武之世则相如譔篇及宣成二帝徴集小学张敞以正读传业扬雄以竒字纂训并贯练雅颂摠阅音义鸿【元作鸣朱改】笔之徒莫不洞晓且多赋京苑假借形声是以前汉小学率多玮字非独制异乃共晓难也暨乎后汉小学转疎复文隠训臧否太半及魏代缀藻则字有常检追观汉作翻成阻奥故陈思称扬马之作趣幽旨深读者非师传不能析其辞非博学不能综其理岂直才悬抑亦字隠自晋来用字率从简易时并习易人谁取难今一字诡异则羣句震惊三人弗识则将成字妖矣后世所同晓者虽难斯易时所共废虽易斯难趣舍之间不可不察夫尔雅者孔徒之所纂【元作慕许改】而诗书之襟带也仓颉者李斯之所辑而鸟籀之遗体也雅以渊源诂训颉以苑囿竒文异体相资如左右肩股该旧而知新亦可以属文若夫义训古今兴废殊用字形单复妍媸异体心既托声于言言亦寄形于字讽诵则绩在宫商临文则能归字形矣是以缀字属篇必须练择一避诡异二省聨边三权重出【元作幽钦愚公改】四调单复诡异者字体瓌恠者也曹摅诗称岂不愿斯游褊心恶防呶两字诡异大疵美篇况乃过此其可观乎聨边者半字同文者也状貌山川古今咸用施于常文则龃龉【元作鉏铦朱改】为瑕如不获免可至三接三接之外其字林乎重出者同字相犯者也诗骚【元作验】适防而近世忌同若两字俱要则宁在相犯故善为文者富于万篇贫于一字一字非少相避为难也单复者字形肥瘠者也瘠字累句则纤疎而行劣肥字积文则黯黕【元作黙朱改】而篇闇善酌字者参伍单复磊落如珠矣凡此四条虽文不必有而体例不无若值而莫悟则非精解至于经典隠暧方册纷纶简蠧帛裂三写易字或以音讹或以文变子思弟子于穆不祀者音讹之异也晋之史记三豕渡河文变之谬也尚书大传有别风淮雨帝王世纪云列风淫别列淮淫字似潜移淫列义当而不竒淮别理乖而新异傅毅制诔已用淮固知爱竒之心古今一也史之阙文圣人所慎若依义弃竒则可与正文字矣
　　赞曰
　　篆隶相镕苍雅品训古今殊迹妍媸异分字靡异流文阻难运声画昭精墨采腾奋
