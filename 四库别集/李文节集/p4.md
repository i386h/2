<!-- { "loadSidebar": true } -->
　　奏为徒患危疾恳乞　天恩亟赐放还事臣万历二十九年以南京吏部右侍郎考满回南蒙　圣恩改臣礼部臣缘病三疏乞休不蒙　俞允更奉旨着吏部上紧行文催任今年三四月连接吏部转咨南京吏部及咨福建廵抚催臣赴任文书本府官到臣家敦促臣伏惟　恩重命轻且叨为礼官须及　万寿圣节先期预至遂扶病冐暑而行七月到任羸病之躯加以途中之跋涉陌上之奔驰而臣部名曰清曹实非无事即　王府科一项颇为厖杂臣仰体　皇上亲亲德意念　宗室贫难务广行方便逐日与属官往复辩折督促吏书以宽快为主乃方便未见精神巳疲尚勉强上陵会审进部至本月二十五日陡然痰涌昏晕仆地不省人事良久始苏投之汤药旋即呕出便血数升盗汗如雨自度病势决不可为盖臣年六十二岁矣子未周岁也臣此来元不为身不为家无所恋于今无所觊于后特感激　皇上高厚之恩誓竭犬马之力以报　皇上今臣病若此心虽无巳而力不能矣伏乞　皇上怜臣放臣亟将吏部前推尚书点用一员俾典部事臣得生出　国门死正首丘是　皇上之赐也臣不胜云 

　　○奏辩再乞休疏 

　　奏为铨曹推注诖误繇臣谨据实自陈请罪事臣病在床蓐适闻礼科右给事中吴文灿有疏申论吏部推举添注之误盖先是御史李培疏论是事臣于其时即欲疏陈未几见该部辩覆奉　圣旨北直隶司官候　旨点用黄大节既查有添注例着到任供职钦此臣谓既奉　明旨不宜陈渎矣乃今复有省臣之疏则臣岂容终默而独以诖误归吏部乎方该部传单推举北直隶吏部司官臣寡交少闻迟回久之既而该部来催偶思萧汝芳顺天中式不及致详遽以其名应不意该部过信臣亦不及致详遂以其名列于推举四人之中是该部之误推臣误之也臣平生不为人请托亦不受人请托偶因祠祭司缺郎中臣以为本部正堂官举本部司官原自光明正大与请托不同因见王客司郎中李炳司序相次而祠祭主客原无轩轾遂以告该部其时初不闻旧祠祭郎中黄大节之来及接邸报大节见朝臣悔而止之而该部疏上无及矣后乃添注大节于仪制是该部之误注又臣误之也总之皆缘臣衰病昏耗所致惟有一退可以全巳可以全人万祈　皇上怜而放之臣两日之间再渎　宸严实迫于不得巳臣不胜战栗陨越之至　奉圣旨推注事巳有旨了李廷机着安心供职不准辞吏部知道 

　　○乞休第三疏 

　　奏为剧病难痊恳乞　天恩俯容休致事臣于九月二十五日患病乞休次日复以推注自陈请罪奉　圣旨推注事巳有旨了李廷机着安心供职不准辞吏部知道钦此臣在□中当即望　阙叩头谢　恩讫伏念臣庸愚多□荷蒙　圣主曲赐优容臣感激　恩私岂忍忘报惟是臣自前月患病今巳踰月调理无功医药罔效种种恶症臣不敢猥陈琐举溷渎　宸严要之惟致事而后心宁惟宁心而后病乃可治今臣不进部积多日矣四司犹持文书就臣病榻判署精神昏愦必多舛错部务繁重尤难稽延此臣所为忧惧哀鸣求去不能巳也伏望　皇上俯垂怜悯　亟赐放还庶几残喘犹冀少延而邦礼亦不至丛脞臣不胜云 

　　○乞休第四疏 

　　奏为剧病难痊恳乞　天恩俯容休致以遂生还以免鳏旷事臣自前月二十五日患病乞休今月初七日再疏连日伏候未奉　明旨医药罔效病势日增臣见往时三品官告□多至再疏即得休归不独怜其苦情与之生全之路抑亦恐其旷职□有丛脞之虞今日卧病巳多日矣种种症候不敢渎陈奄奄床蓐仅存残喘部务殷繁　典礼重大　皇上即不怜臣苦情独不为旷职虑乎伏乞俯垂悯念　亟赐放还即　点用尚书俾典邦礼臣得解职息心一意医药幸不即填沟壑是　皇上实生之也　奉圣旨李廷机以素望催取来京署事未久何屡以疾辞着在任调理痊可即出供职该部尚书候朕点用吏部知道　万历三十一年十月十二日 

　　○看议楚藩再疏 

　　题为奉　旨看议事臣等于本月初十日接得内府抄出　楚王华奎一本为部臣奸险毕露横宗怙逞未巳恳乞　圣明速赐　宸断以伸冤抑以靖地方事等因奉　圣旨览王所奏朕巳知悉该部院看议来说钦此臣谨同都察院左都御史温纯看得自　楚王被宗室华越等讦奏流言传播勘问异同　藩封不无动摇人心不无眩惑及至皇上集廷臣之议　折羣言之衷随奉　圣旨楚藩讦奏事情年远年据仇口难凭非假甚明不必再勘便行与彼处抚按启王安心整理国事华越等着抚按分别议处奏来定夺毋纵毋枉该部院知道钦此臣等随即咨行彼中抚按遵照　明旨施行盖天下服　皇上天鉴之明　海涵之量亲睦真如尧舜而楚藩亦安如盘石矣乃　楚王复有此奏盖一则因侍郎郭正域出其寿礼之单以呈　览一则因宗室乘其杌木??之势而侵陵有激而鸣良非得巳臣等详阅　王疏其谓于国中士大夫平时交际生日往来此乃下士之高风贤王之盛节其不为贿铬明甚然即　王待正域礼意之勤渠亦足征正域于　王平日之无隙　王疏所称四恨恐亦不胜愤激而为是言耳要之正域特乏远嫌之明有好尽之累始则咻于众楚曾不三思既而激干羣猜复多一疏然始终并未尝以假之一字相加遗即其初议行勘之疏亦云　楚王袭爵三十余年何至今日而始发不发于士民而发于女子骨肉之间此数语者亦足明其本无伤害意矣元辅曲为之包荒　皇上俯容其引去即正域亦巳愧悔不暇林壑自甘臣等窃谓可无再议为也若夫　王疏所称聚羣结党罩占屯田强收宫赡折墙伐树打毁下马牌等情实宗室华坚等之所为及棍徒林槐等之帮助臣等窃度抚按奉　旨之后自应禁戢访拿同华越等一并分别议处以体　圣意而安王心而臣等又谓楚事甫定如人元气初复体宜静不宜动事贵息不贵起毋为枝蔓毋为深求是尤所以贻　楚王之安绥楚国之福也臣等区区愚见如此伏惟　圣裁臣等不胜云　奉圣旨这事巳处置了楚王安心理国郭正域姑免再议华坚等及林槐等与华越等行抚按官分别议处具奏 

　　○催点卿贰疏 

　　奏为　盛典届期礼臣多旷恳乞　圣明速赐简用以重邦礼事臣惟礼部为邦礼之司统领以尚书而佐以左右侍郎分猷其理即在平时犹不可缺今　福王亲迎吉期近在正月须礼官咸备斯嘉礼有光而天下举人会试又近在二月例用知贡举官二员内外分综事乃克举今尚书与右侍郎俱缺在部惟臣一人势不得周时又巳迫不得不披沥上　请伏乞　皇上将吏部会推尚书于慎行曾朝节二臣就中速　赐点用仍　勑吏部将本部右侍郎速行会推以听　宸简邦礼幸甚微臣幸甚臣不胜云　奉圣旨该部尚书候旨行侍郎再推二员并前推写来看吏部知道 

　　○岁终类奏灾异疏 

　　看得频岁以来灾异迭见物力凋敝民生穷蹙亦巳不可言矣乃至今岁各省直所报视前更多而其灾更甚此皆臣等中外大小臣工奉职无状不能承宣德意砥砺官常先时乏销弭之方临时无拯救之策灾实繇巳罪无所迯除席藁伏辜痛自省改外而臣等又愿　圣旨法成汤之自责迈宣王之侧身节用爱人贱货贵德凡政事之阙失尽行修举凡闾阎所患苦悉为蠲除弘施散财发粟之仁益廓从諌讷言之量并乞　勑下中外大小诸臣咸矢忠贞各修职业殚精任事毋便身图洁巳奉公母为家计真心实政母事虗文同寅恊恭母存形迹君臣交儆上下交修而灾异不消泰和不应万无是理也伏惟　圣明留意天下幸甚宗社幸甚 

　　○请元旦朝贺疏 

　　奏为节届履端恭请　临朝受贺以迓鸿庥以慰羣情事臣等伏惟万历三十二年元旦令节我皇上凝图抚运三十二年于此矣惟兹一岁之首履端之辰我　圣旨尊则天也其照临万方则日也人莫不愿瞻天而望日今文武臣僚在阙下者清光日隔不胜跂仰之殷而四方入觐吏自藩臬以至郡县跋涉千万里而来者鳞集一时尤颙颙然咸切利见之愿臣等伏覩　文华殿内外可列文武大臣而外廷之宽可容庶官及来朝羣吏且亦不必　宵衣夙驾过劳　圣躬但用日出视朝之规令中外臣工得觌　天颜而望　日表嵩呼虎拜祝　天子万年集万国之欢心应三阳之泰运　新禧滋至茀禄弥康而臣等又以为　朝仪久旷之后郡国　大计之时即所以鼓舞人心作新吏治端在于兹此臣等所惓惓祈我　皇上勉于元旦一临莅也典礼所关臣不胜悃款激切之至　奉圣旨节届履端临朝受贺朕欲亲行但文华殿庭窄小前有旨行礼不便观瞻朕自妖书发觉以来焦思动火正在静摄之时御殿暂免卿等忠悃敬诚朕巳知道了 

　　○请宽圣怀疏 

　　奏为新年令节婚礼吉期请宽　圣怀以迓豫顺之祥以洽宫闱之庆事臣顷以元旦届期疏请皇上临朝受贺随奉　圣旨节届履端临朝受贺朕欲亲行但文华殿庭窄小前有旨行礼不便观瞻朕自妖书发觉以来焦思动火正在静摄之时御殿暂免卿等忠悃敬诚朕巳知道了钦此臣庄诵　纶吾仰见　圣旨纳刍荛之言重朝贺之礼特以　殿庭窄小未便观瞻　圣心焦劳正在静摄以是暂免盖　纶音一播而中外大小臣工即巳如瞻　天颜而望　日表矣惟是　圣旨谓自妖书发觉以来焦思动火则臣窃愿　圣旨宽然释然不必为此一事过于焦劳也夫　皇上天性之笃家法之正宫闱之内肃雍孝友天下臣民之信久矣自　册立一举元良肇建天下臣民之喜极矣乃小人妄造妖书图报私仇而　圣旨赫然震怒屡下　严旨悬高官重赏以购之厂卫城捕诸司广搜遍索闻风即捕见影即捉不遗余力人以此见　皇上注意元良　留心国本盖因此一番而天下人之益信　圣旨不啻如青天白日矣夫焦思动火养生家所忌即臣狗马贼躯思虑过多精神便减况我　圣旨清明在躬万不宜有所芥蔕焦烦违尊生之理今即日献岁乃三阳开泰之时而　福王婚礼近在元宵尤六宫喜庆之会臣愿我　圣旨为此令节昌辰吉祥善事一纾圣念一展　圣怀以凝受新禧诞膺景福开一岁吉利亨通之兆畅六宫欣喜驩爱之情涵育百司庶府于　太和元气之中鼓舞赤子苍生于春台化日之下此臣所斋心袚虑万祷万祈为　皇上望者也臣犬马私悰不胜瞻仰激切之至　奉圣旨览奏具见忠爱知道了 

　　○条陈宗藩简便之法疏 

