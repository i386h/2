<!-- { "loadSidebar": true } -->
久卧空山独掩扉，迂疏不恨世相违。新霜巷陌鸟乌乐，小雨园畦菘芥肥。骥病极知当
伏枥，鸥闲谁与共忘机。一编蠹简从吾好，又见西窗挂夕晖。
六经二首
六经圣所传，百代尊元龟。谆谆布方册，一字不汝欺。抱书入家塾，自汝儿童时。老
乃幸不验，愚哉死何悲。
秦人燔六经，非与经为仇。方其勇决时，亦为子孙谋。敛金铸巨人，岂复畏钅且耰。千
载恶名在，尚与黄河流。
舟中作
沙路时晴雨，渔舟日往来。村村皆画本，处处有诗材。炊黍孤烟晚，呼牛一笛哀。终
身看不厌，岸帻兴悠哉。
秋晚二首
门巷清如水，情怀淡似秋。诗吟唐近体，谈慕晋高流。托命须长镵，浮家只小舟。江
南烟雨岸，何处不堪留。
又
木落寺楼出，江平沙渚生。牛羊下残照，鼓角动高城。寒至衣犹质，忧多梦自惊。群
胡方斗穴，河渭几时清。
西窗独酌
却扫衡门岁月深，残骸况复病交侵。平生所学为何事，后世有人知此心。水落枯萍黏
破块，霜高丹叶照横林。一樽浊酒西窗下，安得无功与共斟。
冬初薄霜病躯益健欣然有赋
古服追随野老欢，竖裁布褐缩缝冠。霜清顿洗肺肝热，木落更知山泽宽。斗酒敢言嫌
鲁薄，杯羹聊得学吴酸。一贫自是书生分，忍愧看人却似难。
一钱
万事纷纷不足论，满庭枯草闭柴门。一钱留得终羞涩，持买饣长饣皇引福孙。
灯下读书戏作
吾生如蠹鱼，亦复类熠燿。一生守断简，微火寒自照。区区心所乐，那顾世间笑。闭
门谢俗子，与汝不同调。
游近山
羸病知难赋远游，尚寻好景送悠悠。乱山孤店雁声晚，一马二童溪路秋。扫壁有僧求
醉墨，倚楼无客话清愁。残年敢望常强健，到处临归为小留。
示儿子
禄食无功我自知，汝曹何以报明时。为农为士亦奚异，事国事亲惟不欺。道在六经宁
有尽，躬耕百亩可无饥。最亲切处今相付，熟读周公七月诗。
寄溧阳周丞文璞周寄诗卷殊可喜
满握珠璣何自来，晴窗初喜拆书开。信哉天下有奇作，久矣名家多异才。隔阔经年如
许进，超腾它日若为陪。山阴道上霜天好，安得相从赋早梅。
旅思
支遁山前看月明，葛洪井上听松声。废亭草满青骡健，野店灯残宝剑鸣。万事竟当归
定论，寸心那得愧平生。悠然酌罢无人语，寄意孤桐一再行。
东村步归二首
野渡霜风冷，茆檐夕照明。催科醉亭长，聚学老书生。山果纷丹漆，村醪任浊清。路
回家忽近，柳外小桥横。
又
风阵鸦翻黑，霜林叶半丹。筋骸欣小健，裘褐戒初寒。代步鸡栖足，充饥鹤料宽。平
生自如许，况已挂吾冠。
观方外书
司马遗书有坐忘，顗翁止观略相当。龟堂闭户常终日，时得相从一炷香。
午睡初起二首
曲腰桑上午鸡鸣，喔喔还如报五更。睡起展书摩病眼，油窗喜对夕阳明。
又
舍中未报压新醅，闲弄流尘檞叶杯。得酒固佳醒亦好，了无一事到灵台。
暮秋遣兴二首
改尽朱颜白尽头，杜门亦复弊貂裘。断鸿影外玉关月，病骥嘶中青海秋。孤坐向空书
咄咄，闲吟随处送悠悠。如虹壮气终难豁，安得云涛万里舟。
又
平生南地慎羁游，放浪常同不系舟。鼍作夜风经沌口，鹳鸣秋雨宿航头。方倾意气轻
秦侠，俄困悲伤类楚囚。买屋数间聊作戏，岂知真用作菟裘。
种蔬
老翁老去尚何言，除却翻书即灌园。处处移蔬乘小雨，时时拾砾绕颓垣。江乡地暖根
常茂，旱岁虫生叶未繁。四壁愈空冬祭近，更催稚子牧鸡豚。
起晚戏作
睡到僧廊响木鱼，庄周蝴蝶两蘧蘧。数声林下华亭鹤，一卷床头笠泽书。云子甑香炊
熟后，露芽瓯浅点尝初。若论身逸心无事，台省诸公恐不如。
老叹
八十未满七十余，山巅水涯一丈夫。长鸣未免似野鹤，生意欲尽如枯株。临安宫阙经
营初，银鞍日日醉西湖。不须细数旧酒徒，当时儿童今亦无。
新治暖室
小堂稳暖纸窗明，低幌围炉亦已成。日阅藏经忘岁月，时临阁帖杂真行。诗才退后愁
酣战，酒量衰来喜细倾。从此过冬那复事，夜深时听雪来声。
暖阁
裘软胜狐白，炉温等鸽青。纸屏山字样，布被隶书铭。养目帘稀卷，留香户每扃。日
晡浓睡起，盥濯诵黄庭。
自咏
朋旧凋零尽，乾坤偶脱遗。食新心窃喜，话旧语多悲。泥醉醒常少，贪眠起独迟。闭
门谁共处，枕藉乐天诗。
夜坐
白首仍多病，青灯独掩扉。云低闻雁过，雨急待儿归。
初冬有感二首
衰发萧萧满镜丝，情怀非复似平时。风霜十月流年感，砧杵三更游子悲。闽峤故人消
息恶，蜀江遗老素书迟。一箪豆饭休嫌薄，赋分羁穷合自知。
又
峨冠本愿致唐虞，白首那知堕腐儒。碌碌不成千载事，骎骎又见一年徂。无僧解辍斋
厨米，有吏频徵瘦地租。要信此翁顽到底，只持一笑了穷途。
题酒家壁
智若禹行水，道如丁解牛。蘧蘧几春梦，泛泛一虚舟。事定忧何益，狂来醉始休。青
帘夸酒美，且复共登楼。
冬初出游二首
风声如雨晓飕癮，万叶丹枫满瓦沟。西望牛头三十里，一枝柔橹作闲游。
又
蹇驴渺渺涉烟津，十里山村发兴新。青旆酒家黄叶寺，相逢俱是画中人。
早饭后戏作二首
汤饼满盂肥羜香，更留余地著黄粱。解衣摩腹西窗下，莫怪人嘲作饭囊。
又
髯须主簿方用事，冰壶先生来解围。蛮童取火炷香碗，不读南华谁与归。
拟古四首
牛迹可使圜，羊角可使直。惟使刚者柔，造物不可得。世方贵软熟，刚实不可为。为
刚死道傍，已矣何所悲。
又
君看一钩丝，能得几日络。君思几州铁，打此一大错。目前岂不快，后悔将奈何。我
非通神明，比汝更事多。
又
宁忍千日饥，野葛不可烹。宁枉百里途，捷径不可行。自古风俗坏，善事亦沦胥。橘
柚禹包贡，后世称木奴。
又
坐卧北窗下，百事废不治。脱粟与大布，衣食裁自支。温饱岂不欲，违道予心悲。地
下见先人，所冀尚有辞。
东村二首
野人知我出门稀，男辍钅且耰女下机。掘得茈菇炊正熟，一杯苦劝护寒归。
又
野人喜我偶闲游，取酒匆匆劝小留。舍后携篮挑菜甲，门前唤担买梨头。
倚阑
满庭晴日破朝寒，粥罢披裘小倚栏。残菊抱丛香欲尽，一株南烛独如丹。
霜寒不能出户偶书
垂老仍多病，浓霜得快晴。犹能挼菊醉，但负探梅行。篝火烘裘暖，油窗泼眼明。小
儿殊可喜，和我读书声。
冬晴与子坦子聿游湖上六首
湖边细霭弄霏微，柳下人家昼掩扉。乘暖冬耕无远近，小舟日晚载犁归。
又
村南村北纺车鸣，打豆家家趁快晴。过尽水边牛迹路，岭头猿鸟伴闲行。
又
道边白水如牛湩，知是山泉一脉来。会挈风炉并石鼎，桃枝竹里试茶杯。
又
海山山下百余家，垣屋参差一带斜。我欲往寻疑路断，试沿流水觅桃花。
又
老僧八十无童子，礼佛看经终不能。双手丫叉出迎客，自称六十六年僧。
又
一榼无时可醉吟，一藤随处得幽寻。先须挽取银河水，净洗人间尘雾心。
梦蜀
梦饮成都好事家，新妆执乐雁行斜。赤贞肩郫县千筒酒，照眼彭州百马犬花。醉帽倾欹歌
未阕，罚觥潋艳笑方哗。霜钟唤觉晨窗白，自怪无端一念差。
岁晚二首
无穷世事浩难量，岁晚沉绵卧草堂。短褐坼图移曲折，故书经蠹失偏傍。卖刀拟买春
耕犊，挟筴曾亡旧牧羊。点检生涯还自笑，菜畦残叶带新霜。
又
扶藤据几久支离，敢料骎骎迫髦期。面槁自丹天所借，齿摇复住力何施。花前鲸吸犹
堪酒，窗底蝉嘶未废诗。浮世极知谁不死，比君终校几年迟。
读老子
道德五千言，巍巍众妙门。管窥那见豹，指染仅尝龟。正尔分章句，谁欤达本源。蜀
庄犹不死，过我得深论。
贫病
穷愁病思两茫茫，衰发元知合变霜。酒要解酲犹有策。食求祝噎更无方。凋零坐上亲
朋少，寂寞人间岁月长。默计有时还自幸。幼安垂老始归乡。
洪雅葛仙砚
异砚出汉嘉，温润苍玉质。因形作兽背，得墨如点漆。才高德亦全，终月不更笔。蛮
溪大沱辈，乌敢相甲乙。从我归吴中，略计将万日。摩拂不去手，有若琴在膝。名晦知者
稀，体重盗计窒。惟当草太玄，不污管商术。
冬日读白集爱其贫坚志士节病长高人情之句作古风十首
君子亦有慕，不慕要路津。君子亦有耻，不耻贱与贫。风俗未唐虞，诗书非一秦。展
转不能瞑，卧听鸡唱晨。
又
天下不难一，孰能凝使坚。自古功已成，或散如飞烟。惟唐用房魏，规模三百年。至
今河潼路，过者犹泫然。
又
汉祸始外戚，唐乱基宦寺。小人计已私，颇复指他事。公卿恬骇机，关河入危涕。草
茅岂无人，死抱经世志。
又
成童入乡校，所愿为善士。富贵本邂逅，不遇亦已矣。生轻名义重，固守当以死。堂
堂七尺躯，勿使污青史。
又
劲风东北来，茆屋吹欲裂。出门有奇观，湖上千峰雪。日高炊未具，岁晚衣百结。士
岂无一长，所要全大节。
又
吾常慕昔人，石介与王令。挑灯读其文，奋起失衰病。吾徒宗六经，崇雅必放郑。人
众何足云，少忍待天定。
又
郊居四十年，草木日夜长。乔松已偃盖，稚松出蓁莽。儒生学仁义，敢废自培养。郁
郁栋梁姿，拔地当百丈。
又
仕如柳柳州，笺奏典仪曹。君恩笃始终，赐骸老东臯。历观亲党间，如我亦已遭。世
世当敛退，里门不须高。
又
镜湖有隐者，莫知何许人。出与风月游，居与猿鸟邻。似生结绳代，或是葛天民。我
欲往从之，烟波浩无津。
又
卜日家祭灶，牲肥酒香清。分胙虽薄少，要是邻里情。众起寿主人，一觥潋滟倾。气
衰易成醉，睡觉窗已明。
十一月四日夜半枕上口占
小室愔愔夜向分，幽人残睡带残醺。檐间雨滴愁偏觉，枕畔橙香梦亦闻。惊雁数声投
野泽，悲笳三叠上霜云。年来万事俱抛尽，自笑诗中尚策勋。
斋中弄笔偶书示子聿
左右琴樽静不哗，放翁新作老生涯。焚香细读斜川集，候火亲烹顾渚茶。书为半酣差
近古，诗虽苦思未名家。一窗残日呼愁起，袅袅江城咽暮笳。
饥寒吟
夜寒每达旦，怀抱安得宽。朝饥或过午，忍此良亦难。饥寒诚吾忧，忧有甚饥寒。弹
琴不终曲，推去发永叹。大儿破绿襦，三岁待一官。小儿学耕稼，饭牛歌夜阑。老翁垂八
十，扪壁行蹒跚。傍观勿嘲笑，穷死心所安。
病愈小健戏作二首
路入江村跨蹇驴，鞍前分挂两囊书。兴来到处沽新酒，不为闲愁要破除。
又
入市归村不跨驴，蝇头细字夜钞书。身安自胜闲官职，不是虚名暗折除。
祭灶与邻曲散福
已幸悬车示子孙，正须祭灶请比邻。岁时风俗相传久，宾主欢娱一笑新。雪鬓坐深知
敬老，瓦盆酌满不羞贫。问君此夕茅檐底，何似原头乐社神。
湖水愈缩戏作
