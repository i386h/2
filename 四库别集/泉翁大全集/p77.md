<!-- { "loadSidebar": true } -->
　　维十年三月，罗江(洗)[冼]先生以大仆少卿迁南京光禄卿，越月且行，甘泉子饯焉，而与之道旧，曰：「夫可以常知者天也，其不可以逆期者，人也。不亮夫可以常知之天，而役役於不可[以逆期]之人，则惑矣。水也昔弘治壬子与先生同举於乡，歌鹿鸣而宾兴以观光上国者七十有五人。当是时，人人皆有凌霄之志，攀龙麟附凤翼摩空之气。今且四十年耳，前后凡去位者、而病者、而死者不可胜纪矣，而吾二人独存，人事果可以逆期耶？先生后四年而举丙辰进士，予以老母无侍，不举进士者十有三年，志终焉已矣。乙丑，感慈母之言，乃复举进士。夫己志且不可逆知，况人事乎？先生尹安仁有声，起为御史；吾入翰林为编修，而与同朝。先生为御史有声，选操本笔，资望可通显矣，而乞终养以去。后五年，吾亦以母卒於迎养之京邸，而去越居西樵山，栖烟霞之洞，而先生以母养既终，扣翳门之关，访我於大科烟霞之麓，将卜山邻焉而未果。凡予闲居者八年，为正德辛巳，志以为终焉决矣。明年壬午，今上御极改元，下诏求遗逸，枯槁勃勃，如复生意，有云龙风虎之感。遂翻然应诏而出，由侍读迁南司成少宰，以转贰秩宗。其嘉靖七年，而先生以通政参议起於家，寻迁太仆少卿。越二年，又陟今官。於是[向时卜居]终焉之志，皆若负焉，人事果不可期也。至[於福善祸淫，天之道也，久]而终定。先生为安仁也，称惠政；巡於南郡也，称明察；操笔都台，则称不阿权势。去归侍养其母也，不离膝下，不至公府，称孝廉，以致连膺殊擢，受终佑焉。谓天之福善者，非耶！而水不足道也，亦尝受教君子矣，惴惴焉守其身以不辱其亲，若临深渊、履薄冰，乃庶几逭天谴，叨厚禄，忝清秩，徒以守正迟蹇而幸免尤悔矣。天果不可以常知耶！记曰：『君子居易以俟命，小人行险以侥幸。』俟命者，天也；侥幸者，人也。天者，机在我也；人者，机在物也。申包胥曰：『人众者胜天，天定亦能胜人。』夫天也者，理也，理在我者也。吾求体天之理，配天之命而已矣，吾庸舍吾所可知，而求夫所不可知者哉？」乡士大夫闻之曰：「知言也。请书以为赠言，遵古道焉。」 
　　
　　贺侍御谭君考绩序 
　　
　　甘泉子曰：朝廷天下如一身也，是故大君如腹心，大臣如股肱，庶官如百骸，言官如喉舌。故喉舌塞则血气不通而百骸病，百骸病则痿痹不知痛痒而股肱废，股肱废则天君不宰而心志荒。然则喉舌於人身之死生，言官於人国之治乱，岂小小哉？古有至仁之君曰帝尧，其性浚哲，其德好生，仁其心矣。命禹作股肱，耳目汝翼，为明听，汝毋面从，仁其股肱矣。命四岳、九官、十二牧、百僚师师，仁其百骸矣。命龙作纳言，夙夜惟允，仁其喉舌矣。於斯之时，雍熙太和，四方无虞，如人一身血气充周，而康强勿恙，是之谓仁寿之世。侍御君有石子、李子、王子、端子者，踵门而告甘泉子曰：「闻先生有喉舌之论，吾党二十有四人者，皆司喉舌者也，而蓬溪谭子又适以六年考绩於天官，先生盍因是而诏焉，俾得以尽喉舌之道，可乎？」甘泉子喟然曰：「夫喉咽者之於人之身，其至要至要者也，而凡百骸四肢心腹赖以通焉，可不慎与！可不慎与！」「敢问慎之道。」曰：「毋亟而病诸！毋缓而废诸！不亟不缓，呼吸以时，节宣以理，而应八风之和，斯其善矣！斯其善矣！」曰：「惟子广焉以尽其义。」曰：「子不见太极之宰，四时以行，百物以生，二气以橐以钥，其亦天地之喉舌也已。吾尝有雅於蓬溪子，蓬溪子正人也。每出正气，每发正论，老成持重，勿亟勿缓，以正庶事，共成圣明中兴之治。今六载秩满，由是而超百官，位股肱，可立而待矣。虽然，虞廷之道，三载考绩，三考黜陟幽明，然则谭子之功业尚未涯也。诚使庶绩咸熙，分背三苗，如血气贯通乎四肢百骸，达乎腹心，而天下太平，称尧、舜至仁之化，上下与天地四时百物同流，夫然后谓之功绩之大成也。则蓬溪子之事业，岂有涯哉！予因以是为诸君愿之。」嘉靖辛卯十一月望 
　　
　　永兴便江李氏重修族谱序 
　　
　　甘泉子曰：邈矣哉！予观於谱，而知君子之虑周也。宗法坏故无统，无统故无比。夫物未有无统而尊，无比而亲者。不亲不尊，乱危将至。君子有忧之，是故谱继宗法而作也。谱明则人知宗，人知宗则知一本，而朝廷尊矣，命氏晰而类弗淆矣，支庶别而源流昌矣，居室康而人思令终矣，泽弗斩而国有世臣矣，礼通而情廱廱和矣，辅善则不肖者惩而人畏慕矣。是故野无奸俗，家无凶人，古之盛时，所以致刑措而不用。夫如是，则宗法虽亡，而犹有存焉，谱之益大矣哉！然而慕外者袭远，眩己者略世，崇势而贱遗，甘名而实亡，而古之意益大戾，是又谱之蠹也。於是宗法之遗无余矣。耒阳南亭李氏之谱，其有古之遗风欤！正宗显类，略远昭近，崇贤纪实，敦礼范，严祀事，联族以礼，宪后以规，详丘墓以追远，荣国命而思报，夫是固古之道也。夫宗法不可复也，得行古之遗者，其可矣！其可矣！斯谱修於二十代孙石屏君永敷，盖知重宗敦族明伦以显於世者也。今其子弟户曹君易、御史君并科联贵，荣耀门祚，斯谱为有光矣。二子恳予序，予序不足有增於谱也，有增於谱者，在子孙推谱明宗，以合於道，人人尊其尊，亲其亲而天下平矣。岂直一家之庆已哉！ 
　　
　　表章忠义录序 
　　
　　嘉靖辛卯之冬，甘泉子登眺於金台，怅易水而欷歔。客有送表章忠义录者，阅之不能以半，则为置书击节而叹曰：「予念之久矣！予念之久矣！是编也，胡为而来哉？」伦内翰曰：「是芝田彭子之遗，惟先生文言之谒，以弁诸其首者也。幸有不腆之币。」价者展币焉，甘泉子曰：「止。胡为乎币哉！予念之久矣。昔者予於刘子长安之居，不能以一鸡飞，尝讲於斯事也屡矣。刘子进贤之功。虽不有纪焉，胡可得而泯诸？昔宸濠之祸之起也，如厉阶之横空，洪水之汹汹而滔於天。於斯之时，怀二心而陇断望者比比也。然而宸濠卒起一旦，徒以新附之众，而乌合之徒，内无豪杰之士，外无蚁蚍之援，惟有姜氏之兵以为应。伪檄之传，道经进贤，而中阻刘子者，斩其伪使，毁其伪檄，闭妻子，杜门户，以死誓战，示不利则将焚妻子自杀以报国。宸濠竟以不得援而孤兵以败。当是时，刘子之功如斩横空之阶，崇万仞之坊，以止滔天之水，其功与新建同，而报则异焉，识者憾之。譬之逸鹿，新建踦之，不有刘子角之；新建逐之，不有刘子维之，事固未可知也。而不得与新建同报者，此有志之士，所以不能不感愤叹息而有遗憾也。遗憾之不已，故咨嗟之！咨嗟之不足，故咏叹之！咏叹之不足，故纪述之而情见乎辞焉！此书之所以作也。刘子今为都宪，镇宣府，然则万仞之坊又在於北门矣。 
　　
　　贺李母封太孺人　氏锡恩寿诞序 
　　
　　精膳员外郎李君汝司造甘泉子而告曰：「邦直游於先生之门有日矣。过不自外，敢布其衷於执事者。甚哉！邦直兄弟之生之不辰也，不幸先君子之蚤世，邦柱十年，邦直六年，邦光三年而孤，赖母之贤以有立也，而幸不委沟壑。邦柱乾蛊，邦直、邦光业儒。邦直登第，历令绩溪、东阳，起为工刑部主事，以转今官。[蒙]朝廷推恩，锡母太孺人之命，邦柱援例为益府典膳，而邦光以岁贡遇殊例为沙县教谕，便道以归，适母氏受恩之初，为八十一寿诞之辰。邦直限官守於京师，而兄弟二人皆以新荣悦亲，可以称觞於膝下，为眉寿之祝。惟先生贶之文，俾寓归奉以为寿，则邦直也虽在万里之外，犹膝下之欢也。」甘泉子曰：「寿也者，寿也。寿之以无疆也。无疆者，古所谓不朽焉者也。且三子者闻三不朽之说乎？一曰立德、二曰立功、三曰立言。惟三子者勉之。立三不朽之道，各自寿以贻之於亲。故寿亲之道在三子者所自立而已耳。且三子者有能出言为章，作训作式，行今垂后，俾人知李母有立言之子乎否？有则可进以言寿亲之觞，否则勉焉。有能策勋立业於邦於家，俾人知李母有立功之子乎否？有则可进以功寿亲之觞，否则勉焉。有能立身行道，自昭明德，继往开来，俾天下后世之人知李母有立德之子，以扬名显亲乎否？有则可进以德寿亲之觞，否则勉焉。」汝司曰：「敬闻先生之训矣，[信斯言]也，吾母亦有以自寿者。[吾母三十而寡居，苦志励行]而不渝。绩纺自娱，令仪善行，孚於族党，化於乡闾，淳风以回。孀不再适，志不再易，庶其[惟]皇之极，然则吾母亦有以自寿者矣。若夫在孤也三人之身者，则各不敢不勉，以致之乎亲焉！」甘泉子曰：「善哉！母子交寿，慈孝之至矣。」序而贺之，以为乡邦之荣。 
　　
　　叙方逸士诗 
　　
　　嘉靖辛卯之秋，徽州婺源方生道与其弟瓘不携一仆，自负笈，历山溪之险，走四千余里，从甘泉子於金台。甘泉子馆之於讲学之馆，二生自执爨，炊黍蒸荠为食饮。苦节励志，凡人所不堪者，二生皆若甘焉。其从兄县尹舟馈之粲与金，再不受。甘泉子闻之，笑曰：「充子之操，则若於陵仲子者乃可也。」瓘状其家君处士之行，甘泉子为之传而赞之。道一日持其显考某号处士之遗诗一帙，以请序於甘泉子。甘泉子阅之既，置书而叹曰：「有以哉！二子之笃志於圣贤之学，其有所本之也。夫行以发言，言以成诗，诗以观志，是故德人之辞约，文人之辞侈，达人之辞骄，幽人之辞逸。其辞约者其志纯，其辞侈者其志荒，其辞骄者其志傲，其辞逸者其志远。是故读其书，诵其诗，知其志，而其人之善恶邪正不可掩矣。若方某号处士者，[诗逸而志远]，其[幽人之懿]乎！其康衢击壤之遗音乎！后之开卷者，当作如是观。壬辰二月十五日 
　　
　　送高君公敬掌教扬州序 
　　
