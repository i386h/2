<!-- { "loadSidebar": true } -->
　　诗者，弦歌讽谕之声也。（案：《北堂书钞》九十五，《御览》六百八，俱引此句。）自书契之兴，朴略尚质，面称不为谄，目谏不为谤，君臣之接，如朋友然，在于恳诚而已。斯道稍衰，奸伪以生，上下相犯，及其制礼，尊君卑臣，君道刚严，臣道柔顺。于是箴谏者希，情志不通，故作诗者以诵其美而讥其过。（《毛诗谱·序》正义）
　　《春秋纬·演孔图》云：「诗含五际六情。」（《诗·关雎》正义）
　　唐虞始造其初，至周分为六诗。（《毛诗谱·序·正义》，《关雎·正义》）
　　孔子录周衰之歌，及众国圣贤之遗风，自文王创基，至于鲁僖，四百年间，凡取三百五篇，合为《国风》、《雅》、《颂》。（《毛诗谱·序》正义）
　　河间献王好学，其博士毛公善说《诗》，献王号之曰《毛诗》。（《毛诗·国风》正义）
　　未有若今傅训章句。（《毛诗·关雎》正义）
　　注《诗》宗毛为主，毛义若隐略，则更表明；如有不同，即下己意，使可议别也。（《毛诗·郑氏笺·释文》）
　　礼者，序尊卑之制，崇让合敬也。（《北堂书钞》九十五，《御览》六百八）
　　礼其初起，盖与诗同时。（《毛诗·谱·序·邓》正义）
　　唐虞有三礼，至周分为五礼。（《周礼·春官序官》疏）
　　汉兴，高堂生得《礼》十七篇，后得孔氏壁中《古文礼》凡五十六篇，（案：「《奔丧·正义》作五十七篇。）《记》百三十一篇，《周礼》六篇。其十七篇与高堂生所传同，而字多异，其十七篇外，则逸礼是也。（《礼记》大题《正义》，《奔丧·正义》，《释文序录》。案：大题《正义》又引云：「《周官》壁中所得六篇」）
　　案《汉书·艺文志》、《儒林传》云：传《礼》者十三家，唯高堂生及五传弟子戴德、载圣在也。（《礼记》大题《正议》）
　　今《礼》行于世者，戴德、戴圣之学也。（《礼记》大题《正义》）
　　戴德传《记》八十五篇，戴圣传《记》四十九篇。（《礼记》大题《正义》）
　　《春秋》者，右史所记之制，动作之事也。右史记事，左史记言。（《礼记·玉藻·正义》，《公羊序·疏》，《御览》六百八。案：《公羊疏》引作《春秋》者，国史所记人君动作之事。左史所记为《春秋》，右史所记为《尚书》）
　　孔子记西狩获麟，自号素王，为后世受命之君制明王之法。（《左传序·正义》）
　　左氏善于礼，公羊善于谶，谷梁善于经。（《谷梁序疏》）
　　治《公羊》者，胡母生、董仲舒，董仲舒弟子嬴公、嬴公弟子眭孟、眭孟弟子庄彭祖及颜安乐、它乐第子阴丰、刘向、王彦。（《公羊序·疏》）
　　玄又为之注。（《孝经序·疏》。案：此谓《春秋》）
　　孔子以六艺题目不同，指意殊别，恐道离散，后世莫知根源，故作《孝经》，以总会之。（《孝经序·疏》）
　　玄又为之注。（《孝经序·疏》。案：此谓《孝经》。）
　　◇自序
　　遭党锢之事，逃难注《礼》。党锢事解，注《古文尚书》、《毛诗》、《论语》。为袁谭所逼，来至元城，乃注《周易》。（《孝经序》并注《正义》，《唐会要》七十七，《文苑英华》七百六十六。）
　　◎赵商
　　商字子声，河内人。师事康成。
　　◇与人书诣郑康成学
　　夫学之于人，犹土地之有山川也，珍宝于是乎出；犹树木之有枝叶，本根于是乎庇也。（《御览》六百七引《赵子声书》。）
　　北海郑玄，字康成，学之渊府。今与业共往就之，故辈不暇领命。（《北堂书钞》原本九十七。）
　　◎张逸
　　逸，北海高密人。年十三为县小史，寻去职，师事康成。康成妻以女弟。仕至尚书左丞，后为幽川牧刘虞掾，同虞死。
　　◇遗令
　　闭口，寒贝不得人。（《御览》八百六十。）
　　◎汜阁
　　阁，师事康成。
　　◇答陈铄问
　　陈铄问，汜阁云，为庶母慈己，郑《注》引《内则》国君之子有子师、慈母、保母，又曰大夫之子有食母，庶母慈己，此之谓也。《内则》人君了之法。礼，人君之庶母尚无服，何以为慈母服乎？若欲施大夫，大夫无此礼，但有食母耳。」汜阁答曰：「《内则》实总国君及大夫养子之礼。（《通典》九十二。）
　　◇答桓翱问
　　桓翱问汜阁云：「久丧不除者，为当众子尽然邪？故质焉耳。」答云：「昔尝送郑君到代陵，代陵有人，其父死，不得其尸，其子行丧，随制降杀。阁与亡者相脂而往吊之。还问郑君所驳异义之事。不孝莫大于无后，终身不除，此为绝先人之统，无乃重乎？郑君答云：「庶子自可摄祭。阁覆云：「无庶子当何以？又答云：『族人可以其伦代之。』阁覆言，又云：『无族人云何？』则不复相答。推此而详，但使一嫡子不除耳。」（《通典》一百三。）
　　◎张超
　　超，字子并，河间郑人。灵帝时，从车骑将军朱俊讨黄巾，为别部司马。有集五卷。
　　◇诮青衣赋
　　彼何人斯，悦此艳资，丽辞美誉，雅句斐斐，文则可嘉，志鄙意微，凤兮凤兮，何德之衰。高冈可华，何必棘茨；醴泉可饮，何必棘泥。隋珠弹雀，堂溪刈葵。鸳雏啄鼠，保异乎鸱。历观古今，祸福之阶，多由妾淫妻，书戒牝鸡。诗载哲妇，三代之季，皆由斯起。晋获骊戎，毙坏恭子；有夏取仍，覆宗绝祀；叔胖纳申，听声狼似；穆子私庚，竖牛馁己；黄歇子败，从李园始；鲁受齐乐，仲尼逝矣。文公怀安，姜笑其鄙；周渐将衰，康王晏起；毕公喟然，深思古道，感彼《关雎》，德不双侣。得愿周公，妃以窈窕，防微消渐，讽谕君父，孔氏大之，列冠篇首。晏婴洁志，不顾景女；及隽不疑，奉霍不受；见尊不迷，况此丽竖。三族无纪，绸缪不序。蟹行索妃，旁行求偶。昏姻无媒，宗庙无主，门户不名，依其在所。生女为娆生男为虏。岁时酹祀，诣其先祖。或于马厩，厨间灶下，东向长跪，接狎觞酒。悉请诸灵，僻邪当主。多乞少出，铜丸铁柱。积缯累亿，皆来集聚。嫡婉欢心，各有先后。臧获之类，盖不足数。古之赘婿，尚为尘垢，况明智者，欲作奴父。勤节君子，无当自逸。宜如防水，守之以一。秦缪思褒故获终迹（《艺文类聚》三十五，《初学记》十九。）
　　◇笺
　　中外云扰，万夫鼎沸。（《文选·曹ぁ六代论》注。）
　　◇与太尉朱俊书荐袁遗
　　遗有冠世之懿，干时之量，其忠允亮直，固天所纵。若乃包罗载籍，管综百氏，登高能赋，睹物知名，求之今日，邈焉靡俦。（《魏志·武纪》注引《张超集》）
　　◇尼父颂
　　岩岩孔圣，异世称杰。量合乾坤，明参日月。（《文选·七启》注作「合量乾坤，参曜日月」。）德被八荒，名充遐外。终于获麟，遗歌鲁卫。（《艺文类聚》二十，《初学记》十七）
　　◇杨四公颂
　　峨峨西岳，峻极太清，降神挺贤，实有景灵。灵何为四？四杨是丁。佐我大侯，俾作韩贞。明明在上，不显其身。帝时畴咨，本道求真。佥曰于公，温故知新。宜保宜傅，克赞典坟。昔在阿衡，左右商王。有周文武，股肱旦望。我汉杨氏，作代栋梁。蹇蹇匪宫惟国之纲。纲弛复整，政无乱荒。功假皇穹，率土以康。心尽于朝，终然允臧。伊德之辅，是乃毛羽。匪哲匪贤，孰云敢举。杨氏蹈之，为轨为武。轨武伊何，尽启基绪。穆穆天子，以为心膂。于万斯年，克昌厥后。（《艺文类聚》四十三。）
　　◇灵帝河间旧庐碑
　　赫赫在上，陶唐是承。继德二祖，四宗是凭。上龟鉴乎羲、农，中结轨乎夏、商，元首既明，股肱惟良。乃因旧宇，福德所基。修饰经构，农隙得时。树中天之双阙，崇冠山之华堂。通楼闲道，丹阶紫房。金窗郁律，玉璧内，青蒲充庖，朱草栖箱。川鱼踊跃，云鸟舞翔。煌煌大汉，合德乾刚。体效日月，验化阴阳。格于上下，震畅八荒。三光宣曜，四灵效祥。天其嘉享，丰年穰穰。《驺虞》奏乐，《鹿鸣》荐觞。一祝致告，福禄来将。永保万国，南山无量。（《艺文类聚》六十四）
　　◇边让
　　让，字文礼，陈留浚仪人。大将军何进徵署令史，后以高才屡迁，出为九江太守。初平中，去官归乡。建安中，为曹操所杀。
　　◇章华台赋（并序）
　　楚灵王既游云梦之泽，息于荆台之上。前方淮之水，左洞庭之波，右顾彭蠡之奥，南眺巫山之阿。延目广望，聘观终日。顾谓左史倚相曰：「盛哉此乐，可以遗老而忘死也。」于是遂作章华之台，筑乾之室，穷木土之技，单珍府之实，举国营之，数年乃成。设长夜之淫宴，作北里之新声。于是伍举知夫陈、蔡之将生谋也。乃作新赋以讽之：
