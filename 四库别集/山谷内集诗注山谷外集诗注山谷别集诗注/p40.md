<!-- { "loadSidebar": true } -->
　　穷竒投有北鸿鹄止丘隅我已魑魅御君方燕雀俱【穷竒魑魅之语山谷以自况鸿鹄燕雀之语以属明叔退之诗我来御魑魅自宜味南烹按左传太史克曰少皡氏有不才子谓之穷竒舜臣尧流四凶族浑敦穷竒捣杌饕餮投诸四裔以御魑魅巷伯诗曰取彼谮人投畀豺虎豺虎不食投畀有北緜蛮诗曰緜蛮黄鸟止于丘隅注云緜蛮小鸟貎此借用言丘隅非鸿鹄所宜止也汉书陈胜传曰燕雀焉知鸿鹄之志】道应无蔕芥学要尽工夫【汉书贾谊鵩鸟赋曰徳人无累知命不忧细故蔕芥何足以疑子虚赋注曰蔕芥刺鲠也南史王僧防云宋文帝书天然胜羊欣工夫少于欣此并借用孔毅甫杂録曰工夫或作功夫魏志王肃传泰极已前工夫尚大】莫斩猿狙杙明堂待栋桴【黄氏本山谷自注曰灵光殿赋曰荷栋桴而髙骧诗言当养成其材勿小用之也庄子曰宋有荆氏者宜楸柏桑其拱把而上者求狙猴之杙者斩之音义云杙音以职反欲以栖戏狙猴也班因西都赋曰列棼橑以布翼荷栋桴而髙骧注引尔雅栋谓之桴山谷以西都为灵光误】
　　谪居黔南十首【摘乐天句○近世曾慥端伯作诗选载潘邠老事云张文潜晚喜乐天诗邠老闻其称美辄不乐尝诵山谷十絶句以为不可跂及其一云老色日上面欢悰日去心今既不如昔后当不如今文潜一日召邠老饮预设乐天诗一帙置书室牀枕间邠老少焉假榻翻阅良久才悟山谷十絶诗盖用乐天大篇裁为絶句盖乐天长于敷衍而山谷巧于翦裁自是不敢复言端伯所载如此必有依据然敷衍翦裁之説非是盖山谷谪居黔南是取乐天江州忠州等诗偶有防于心者摘其数语写置斋阁或尝为人书世因传以为山谷自作然亦非有意与乐天较工拙也诗中改易数字可为作诗之法故因附见于此前五篇今豫章集有之后五篇得之脩水集】
　　相望六千里天地隔江山十书九不到何用一开颜【此乐天集第十巻中寄行简诗原作相去六千里地絶天邈然十书九不达何以开忧颜】
　　霜降水反壑风落木归山冉冉岁华晩昆虫皆闵闗【此十一巻中岁晩诗后两句原作冉冉岁将晏物皆复本源】
　　泠淡病心情暄和好时节故园音信断逺郡亲宾絶【此十一巻中花下对酒诗】
　　山郭灯火稀峡天星汉少年光东流水生计南枝鸟【此十一巻中西楼夜诗】
　　冥懐齐逺近委顺随南北归去诚可怜天涯住亦得【此十一巻中委顺诗】
　　老色日上面欢悰日去心今既不如昔后当不如今【此十一巻中东城寻春诗欢悰原作懽情】
　　啧啧雀引雏梢梢笋成竹时物感人情忆我故乡曲【此第十巻中盂夏思渭村旧居诗】
　　苦雨初入梅瘴云稍含毒泥秧水畦稻灰种畬田粟【与前篇同】
　　轻纱一幅巾小簟六尺牀无客尽日静有风终夜凉【此十一巻中竹窻诗】
　　病人多梦医囚人多梦赦如何春来梦合眼在乡社【一本作秋来何所梦合眼见乡社乐天集第十巻寄行简诗原作渴人多梦饮饥人多梦餐春梦梦何处合眼到东川】
　　赠黔南贾使君
　　绿发将军领百蛮横戈得句一开顔【孟郊诗酒人皆倚春发緑病叟独藏秋髪白通典曰后汉有领乌桓校尉诗曰因时百蛮南史垣荣祖传曰曹操曹丕上马横槊下马谈论元稹作老杜墓铭叙曰曹操父子往往横槊赋诗战国防曰卫行人烛过免胄横戈而进老杜诗今代横戈矛谢灵运诗开顔披心胸】少年圯下传书客老去空同问道山【别本注云信臣家世有北园在崆峒山下气象雄壮花木茂宻○汉书张良传游下邳圯上有一老父出一编书曰读是则为王者师旦日视其书廼太公兵法庄子曰黄帝问广成子在于空同之上往见之曰敢问至道之精按寰宇记云禹迹之内山名空同者三其一在临洮其一在安定其一在汝州黄帝问道之山专指汝州然此诗所用未必汝州也】春入莺花空自笑秋成梨枣为谁攀【两句皆言故园无主之意老杜诗莺花随世界又诗庭前八月梨枣熟文选谢灵运诗攀林摘叶倦鲍明逺诗端为谁辛苦】何时定作风光主待得征西鼓吹还【言使君平定西夏功名巳立始归故园也老杜诗传语风光共流转暂时相赏莫相违退之诗山公自是园林主魏志注曹公令曰欲望封侯作征西将军南史曹景宗传破魏师振旅凯入赋诗曰去时儿女悲归来笳鼓竞借问行路人何如霍去病吴志诸葛恪传孙权令恪备威仪作鼓吹导从归来】
　　次韵雨丝云鹤二首【晋张恊诗腾空似涌烟宻雨如防丝】
　　烟云杳蔼合中稀雾雨空蒙宻更微【旧作隔云朝日防余辉六合空蒙宻更微欧阳公岘山亭记草水云烟之杳霭出没于空旷有无之间退之诗杳霭深谷攒青枫楚词曰雾雨滛滛选诗空蒙如薄雾】园客茧丝抽万绪蛛蝥网面罩羣飞【茧丝旧作茧盆神仙传曰园客者种五色香草忽有五色蛾集其上有一女自来助客养茧得茧大如瓮缫讫此女子与客俱仙去文选张茂先诗将抽厥绪列子曰扰扰万绪起矣蛛蝥见演雅注论衡曰蜘蛛细丝以网飞虫退之祭桞子厚文曰羣飞刺天罩字如诗所谓烝然罩罩】风光错综天经纬草木文章帝杼机【谢朓诗风光草际浮错综见易系词又左传序曰进不成为错综经文以尽其变国语曰经纬不爽文之象也北史祖莹传曰文章须自出机杼成一家风骨文选郭泰机诗曰不得秉杼机】愿染朝霞成五色为君王补坐朝衣【杜牧之诗曰平生五色线愿补舜衣裳诗曰衮职有阙维仲山甫补之】
　　几片云如薛公鹤精神态度不曽齐【老杜诗洮云片片黄又诗薛公十二鹤皆写青田真低昻各有意磊落如长人按张彦逺名畵记薛稷字嗣通善花鸟人物杂畵畵鹤知名孟子曰物之不齐物之情也】安知陇鸟樊笼宻便觉南鹏羽翼低【祢衡鹦鹉赋曰闭以雕笼注云陇坻出此鸟渊明诗久在樊笼里复得反自然庄子曰鹏翼若垂天之云海运则将徙于南防】风防又成千里去夜寒应上九天栖【相鹤经曰飞则一举千里唐摭言杨衡诗一一鹤声飞上天孙子曰善攻者动于九天之上广雅有九天名亦曰九野】坐来改变如苍狗试欲挥毫意自迷【老杜诗天上浮云似白衣湏臾改变如苍狗又曰危时暂相见衰白意都迷按列子曰穆王意迷心防】
　　从斌老乞苦笋【黄斌老文湖州之妻侄见于山谷题防】
　　南园苦笋味胜肉箨龙称寃莫采録【卢仝寄男诗曰箨龙正称寃莫杀入汝口丁寜嘱托汝汝活箨龙不】烦君更致苍玉束明日风雨皆成竹【礼记玉藻曰大夫佩水苍玉乐天食笋诗且食勿踟蹰南风吹作竹】
　　吹韵黄斌老所畵横竹
　　酒浇胸次不能平吐出苍竹嵗峥嵘【酒浇胷中见前注退之送髙闲序曰酣醉无聊不平有动于心于草书发之鲍明逺舞鹤赋曰嵗峥嵘而愁暮注云嵗之将暮犹物之髙此引用以言嵗寒】卧龙偃蹇雷不惊石与此君俱忘形【蜀志诸葛亮传徐庶谓先主曰孔明卧龙也此引用以比竹偃蹇见前注庄子曰疾雷破山风振海而不能惊晋露王徽之传居空宅便令种竹曰何可一日无此君耶老杜诗忘形到尔汝痛饮真吾师按庄子曰养志者忘形】晴影落石处松煤浅染饱霜兎【退之毛颖传以瓦砚为恒农陶此云石即石砚可知欧阳公诗谷泉含石饱霜兎见前注】中安三石使屈蟠亦恐形全便飞去【名畵记云张僧繇于金陵安乐寺畵四龙不防眼睛每云防之即飞去人以为诞妄因请防之湏臾雷霆破壁二龙上天二龙不防睛者见在此借用以终卧龙之意南史卞彬传曰我诗湏大才迮之不尔便飞去此云三石即用大材之意杜诗沈吟屈蟠树庄子曰形全精复与天为一】
　　次韵谢黄斌老送墨竹十二韵
　　古今作生竹能者未十辈【东坡先生作文与可畵偃竹记曰竹之始生一寸之萌耳而节叶具焉自蜩腹蛇蚹以至于剑防十寻者生而有之也今畵者乃节节而为之叶叶而累之岂复有竹乎汉书娄敬传曰使者十辈来】吴生勒枝叶筌宷逺不逮【山谷有道臻师畵墨竹序曰墨竹出于近世不知其所师承吴道子作畵其运笔作弮不加丹青已极形似故世之精识博物之士多藏吴生墨本至俗子乃衒丹青耳意墨竹之师近出于此山谷又防臻师墨竹云嫩篁翠篠极难为工能妙者惟吴生耳所以文与可多作老竹枯木霜风寒雀挟带烟雨以助其笔势江南李氏勒圏作竹叶其畵与褚栁正书同法刘道醇名畵评曰黄筌字要叔蜀中人善丹青尤好花竹翎毛凡所操笔皆廹于真与其子居寀从孟昶归朝居宷字伯鸾亦善畵竹有父风苏易简得筌墨竹图李宗谔作贺其序曰工丹青花竹者必用五色惟筌以墨染竹独得意于寂寞间鲁论曰耻躬之不逮也】江南铁钩锁最许诚悬防【山谷自注曰世传江南李主作竹自根至梢极小者二钩勒成谓之铁钩锁自云惟栁公权有此笔法按唐书公权字诚悬刘道醇名畵评曰南唐后主李煜好金索书有唐希雅者尝学之乘兴纵竒因其战掣之势以为竹树与山谷之説小异今因附见】燕公洒墨成落落与时背【国朝燕肃侍郎雅善墨竹米芾畵史曰肃字穆之师李成后汉耿弇传光武曰将军前在南阳建此大防甞以为落落难合班固答宾戯曰功不得背时而独彰乐天诗性将时共背】譬如刳心松中有嵗寒在【寒山子诗曰有树先林生计年逾一倍根遭陵谷变叶为风霜改咸笑外凋残不怜内文彩皮肤既脱落惟有真心在葢用湼槃经语也此句颇采其意嵗寒见鲁论】湖州三百年笔与前哲配【文同字与可元丰二年出守湖州未至而卒诗言与可追配桞诚悬于三百年也退之感二鸟赋曰盍求配于古人】规模转银钩幽赏非俗爱【言与可以褚栁正书之法变而作竹银钩见前注】披图风入咫尺莽苍外【汉志芝房歌曰披图按谍南史齐竟陵王子良孙贲常于扇上图山水咫尺之内便觉万里为遥老杜诗咫尺应湏论万里庄子音义曰莽苍草野色也上莫浪反下七荡反】吾宗学湖州师逸功巳倍【李邕诗吾宗固神秀礼记学记曰善学者师逸而功倍】有来竹四幅冬夏生变态【雝诗曰有来雝雝司马相如子虗赋曰殚观众物之变态张衡西京赋曰命般尔之巧匠尽变态乎其中李善注曰变竒也态巧也】湏知更入神后出遂无对【畵品曰吴道子才通思逺下笔如有神助易曰精义入神世説习凿齿曰乐令无对于晋世】吾诗被压倒物固不两大【摭言曰杨汝士于杨嗣复坐上诗后成而最佳元白叹服汝士醉归语其子弟白吾今日压倒元白左传周史曰物莫能两大】
　　用前韵谢子舟为予作风雨竹
