<!-- { "loadSidebar": true } -->
　　右同年史志道送欧阳公帖一纸深甫必王回也淳熈庚子二月二十九日周某子充
　　淳熈十五年四月二十八日观旧题转烛八年而史志道墓木已拱太息久之
　　题六一先生五代史藁
　　右欧阳文忠公五代梁史断藁九页其元孙偰欲以相遗予曰陈遵侠徒也其书人犹藏弆况文忠翰墨乎虽然在子孙则为手泽世当寳之他人得传玩足矣偰曰偰无子群従又多流落谋食之不暇且已揉壊如此终当弃之耳予既悲其言为加缉治而题其后淳熈十年二月五日东里周某书
　　跋六一先生诗文藳
　　右六一先生诗文藳二幅其元孙休自四明携以相遗休寻卧病旅邸予赆之使归至家而殁此帖遂留予家
　　题六一先生夜宿中书东阁诗
　　右欧阳公嘉祐八年冬末诗按昭陵以是年春晏驾十月复土时厚陵再属疾两宫情意未通故有攀髯路防忧国心危之句云淳熈乙巳春某谨记
　　题録神宗出阁指挥
　　右两行原在欧阳诗藁之阴殆中书所録指挥葢神宗以是年九月封淮阳郡王改赐今名十二月乙亥出阁正当时事也淳熈乙巳春某谨记
　　题六一先生家书纸背猪肉帖
　　右熈宁三年春欧阳文忠公家书一通葢其仲子下第时也前二年公方自亳帅青故戒以勿令入城所谓黎君即州学教授公集中尝赠答三诗者曹不知何人其旧吏或邦人之贤者与纸背乃寿光邑官光颍谢书偶无其姓夀光青属邑公职带观文官为兵书属吏舍职呼官又不称在朝前衔当时大率不以为简也所送才猪肉斤余非上丁分胙则例册如此前虽剪去度不过尊酒之类岂敢如近嵗公违甲令上下以货泉为礼耶以状易牒盖自元丰四年十一月改行公式士大夫亦改之云【见司马氏书仪第一卷注】淳熈十二年十月十一日东里周某书
　　题六一先生慰冨文忠公书藁
　　右欧阳公书藳必是与冨文忠公者冨公以嘉祐六年三月丁忧欧公方为副枢是年闰八月迁参政至明年正月则入东府恰半年与书词正相应或疑京洛密迩何为经嵗方遣慰防盖仁宗本虚首相起冨公公恳辞甚力闰月方许终丧韩忠献公遂拜昭文而欧公亦逓迁又数月然后发此书尔淳熈戊申三月二十九日某题
　　题吕吉甫帖
　　白乐天持心忠厚安肯幸时宰之祸识者读诗便知真伪不待考嵗月先后也吕吉甫幸灾乃尔于温文正公何损直自骂耳其视乐天可分顔跖表而出之使观者畧窥其心术淳熈丙申上已
　　后七年嵗次癸夘十一月太史李仁父见此帖命其子惪题其后考证极为精详谓温公误国者陈莹中矫枉之言也某重题
　　跋十贤相帖
　　十贤相帖或手书或口占合为一帙思人爱嘉禾之义也淳熈三年四月三日重装
　　大父秦公考试耀州倡酬诗卷
　　政和乙未大父知鄜之洛交县与邵封二公同考贡士于耀州此当时倡酬也二公又与族伯同以大观三年登第故邵诗及之后十余年嵗在己酉大父既薨家寓庐陵防金人掠地避难于安福县杨梅村书箧悉寄王秀才家乱定化为乌有五十年间虽声迹相迩然不复致诘矣淳熈初某备位于朝王氏子携之逺来乃泣而识之丁酉中秋日某重装
　　淳熈丙午中秋日某再观于西府王氏子名之纪
　　题干禄书
　　予读开成四年湖州刺史杨汉公跋顔鲁公干禄书碑云工人用为衣食业昼夜不息刓缺遂多亲侄颙顷牧天台欲移他石资用且乏不能克终汉公谬憩棠阴得以余俸成之乃知唐时不敢妄用公钱如此近世若止刋刻文字乃是伯夷公仪休其他以公帑为私帑可胜计哉淳熈戊戌七月二十一日夜偶书
　　题王荆公家书
　　右王荆公与和甫二书前一幅嘉祐五年为江东提刑时后一幅当在熈宁末或元丰初也卷首十字乃亡弟子柔遗迹展读陨涕淳熈七年三月一日周某子充题
　　题苏文定公批答二藳
　　右元祐四年苏文定公撰丞相已下批章二稾首尾以省览允许为两宫之别葢定制也家藏久矣比贰夏官适公曽孙谔为同舎郎出以示之乃谓公子迟代书熟视信然盖字画太真谨尔淳熈庚子三月乙亥讲筵退置酒学士院与侍读史少傅侍讲王尚书说书崔著作同观某题
　　跋韩魏王与包孝肃公帖
　　右魏忠献王与包孝肃公帖王庆厯八年知定州在镇五载孝肃皇祐四年方自谏院出为河北都转运使当是此时也稻子细事省费重农委曲尚尔则凡兴利除害实惠及民者固应不遗余力挝皷立祠岂使然哉淳熈八年
　　题山谷书太白诗
　　乾道庚寅寓直翰苑尝録山谷草书李太白诗使开卷者不至惝怳淳熈甲辰十一月十七日复题于西府俯仰之间已十五年矣
　　题山谷书长杨赋
　　山谷书此赋三十年而曽纡公衮跋其后又五十年而东里周某题于行在所淳熈甲辰十一月十七日跋初寮王左丞赠曽祖诗及竹林泉赋
　　大父太师与初寮先生同为元符庚辰进士大父任忻州法曹侍曽大父太傅以行先生调瀛州理掾未赴而母裴夫人卒其考孝孙宰代州之五台县先生端忧侍傍曽大父游台回过之先生年才二十九投赠古赋律诗各一篇词气亹亹乎东坡字画骎骎乎山谷盖崇宁癸未嵗也后十有五年而先君莒公以文受先生之知又七年先生自燕山以检校少师入为寳箓宫使兼侍读时大父倅庐陵始刻斯文于石系以跋语未几亡之而某实藏其真迹绍兴丙子抱关于京局又燬于火恫伤乃心寤寐弗敢忘今先生季子通直郎辟纲出示録本捧读恍然如鲁人之得寳玉大弓燕人之悲晋国城社也泣书而重刻之庶几副墨之子洛诵之孙传之乎无穷盖自宣和乙巳至淳熈乙巳嵗行适周其日月又同呜呼此岂人力耶数也十二月旦孙通奉大夫枢密使荥阳郡公某谨记通直郎田橡填讳
　　题东坡与佛印元师二帖
　　圜极老僧彦岑年八十坐亡于湖州道场山留手书并以坡字寄予为诀时淳熈乙巳腊月二十七日也昔佛印元师两住金山东坡徃来数见之尝以玉带衲裙相倡和计平时书问甚多此二帖殆元祐中所作耶明年正月十五日某题
　　题东坡子高无雪二帖
　　丙午秋有衣冠子持坡帖两纸从小儿鬻钱以七千官陌得之朝士有秘书监沈虞卿检正尤延之殚见洽闻因请题其后
　　题东坡逺游庵铭
　　右吴子野逺游庵铭庐陵僧智显顷在广东得之冨胥之家自云传授皆有据寳藏数十年淳熈丙午住通州琅山大病垂死嘱其徒从予易钱二十万为塔费防病愈相访首举是说予笑曰与其死后求售孰若生前践言既归遂以为寄且谓人多指为赝公能识真不暗投矣然予亦未敢自信以贑兄书鉴极精走介求辨得报云初看亦甚疑反复细观乃大佳虽老少不同却笔意妍非名手不能为然后深信不疑明年七月二日某谨记
　　又跋东坡逺游铭
　　潮州刺史毘陵张侯寄苏文忠公与吴子野诗帖副墨数通其第一帖但记逺游庵铭用殻蛤黎事而无其铭是当时未及刻耶闻绍兴初真迹藏老胥家坐事籍没遂归有力者僧智显又在广东喜作诗善医术因治病有功宛转得之又数十年乃至于某仍附公长子伯逹帖于后今摹寄侯并刻之石使来者得寓目焉亦璧返邯郸珠还合浦之意也黎梨相近故集韵□通用世俗直以为蜊公引淮南子虑或者弗之察尔绍熈四年正月三日
　　题东坡元祐手録
　　前辈云故事勿语子容今事勿语君实盖二公有所闻必书之册也然当时士大夫疑以传疑未必皆信后世以二公名德之重率取法焉记事所由异同也今东坡书子容数说徃徃与史不合朝廷捕斩李壹乃云为经畧使所诛杜祁公坐苏壻奏邸狱及与韩范冨公厚善小人所挤以庆厯五年正月守兖今乃谓留蔡襄孙甫子容既有是说君实亦笔之记闻近嵗李焘作长编又杂取二说不知去年十月襄自縁亲老得守福州且是日既同首相章得象签书矣祁公何惧于执中遽焚圣语也程琳以参贰被谴后厯外任方除使相未尝正拜今谓之宰相何耶至如王巩作甲申録十事九妄吴春卿自汝州辞疾改留台非因召还也宴殿拊牀何至是哉淳熙十五年四月一日某题
　　题五代应顺年堂临本
　　右后唐宰臣刘昫兼判三司堂检其内批用御前新铸之印予従洪景卢待制借本临之真赝几不可辨按应顺元年三月戊辰愍帝逊于卫必以印宝自随四月壬申従珂入洛乙亥即位殆仓卒铸此印耶乙酉大赦改元清泰时愍帝已殂玺应来归后十余年晋出帝奉玉玺金印归契丹契丹谓玺非工与前史所传异命求真玺出帝曰从珂自焚玉玺不知所在疑焚之事载晋家人传所谓金印亦新铸之类耳本朝绍圣三年十二月长安村民段义掘地得玉玺正緑色以献于朝蹇序辰安惇等皆言此秦玺汉以为传国寳自五代亡之今为时而出寻诏礼部御史台学士院秘书省太常寺讲求定騐于是蔡京等奏考之玺文皇帝寿昌晋玺也受命于天魏玺也有德者昌唐玺也惟德允昌石晋玺也【即出帝献契丹者】今云受命于天既寿永昌其为秦玺无疑哲宗皇帝遂以五月朔御大庆殿受宝行朝防礼仍降德音于诸道改绍圣五年为元符元年云淳熈丙午四月辛酉致斋龙华寺题
　　题李西台和马侯诗
　　姑苏名士朱长文谓唐余书学废坠非也时人作字尚不茍特气体稍卑薾耳李西台独能拔乎其萃是以古今贵之熙丰以后学者争言道德性命之理翰墨一艺固在所忽躐防节岂惟笔法之絶乎此可为善学下惠者道而难与失步邯郸者论也淳熈丙午七月一日孟享致斋东里周某题
　　题阎立本列帝图
　　右阎立本画列帝图凡十三人嘉祐名胜扬之美褒藏之后入吴幵内翰家吴氏子孙今寓贑贫质诸市过期不能赎予兄子中为守用钱二十万鬻以相示初展视防烂不可触亟以四万钱付工季谨葺治乃可观十三人中惟陈宣帝侍臣两人従者并执扇各两人挈舆者四人笔势尤竒绢亦特敝是阎真迹无疑余似经摹传故稍完好自冨韩公而下皆有题识徃徃缺落破碎第一跋文虽具而年月姓名俱漫灭赖绍圣间张劢引六一先生戱扬直讲诗两句而印缝有之美及四世三公之家两印然后知其为褒也古帝王多矣绘事必不止此无乃后人欲献宫禁而削其偏方不令之主故间得流传于世如晋人吊丧问疾帖耶然汉文光武俨然卷首何也文帝而曰昭文殊不可晓岂题者误耶林叔豹谓孝文庙乐曰昭德颇似迁就或云载记李夀在蜀尝以汉王僣位改元汉兴其死也谥昭文帝庙曰中宗岂其然乎必有能辨之者东里周某书【是日延和奏事退皇太子初决庶务于议事堂葢淳熙十五年正月二日也】
　　题司马温公书临本
　　右温文正公与刘道原手书今藏范梦得曽孙蒙处此纶所临也淳熈戊申正月十二日某记
　　题苏子美帖临本
　　欧阳公铭苏子美谓喜行狎草书今玉山汪季路所藏颇备此体其间峡束岩排之诗既用杜工部句又录漫兴惜花二絶其爱杜至矣俱字子美得非司马相如慕蔺之意乎衢本沧浪集改萧然作飘然梁寺作萧寺能驱作聊驱向城市易松门路还自羞易却自羞葢加润色比旧为胜世以前辈真迹证别本未必尽然也淳熈十五年三月六日命小子纶临而藏之
　　题修褉帖
　　朝士喜藏金石刻且殚见洽闻者莫如沈虞卿尤延之王顺伯予每咨问焉淳熙己酉正月五日某题
　　题耸寒图
