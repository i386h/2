<!-- { "loadSidebar": true } -->
　　臣遂良言伏承风气小动正进汤药臣荷恩光不胜愁惧既闻御膳平和一则以喜伏惟陛下异人者神明同人者五情夫人之生以神为主神太用则虚形太劳则倦有此而不生疾者非所闻也陛下昔年力平宼乱及临寳位忧劳万国龙荒沙漠何所不思情切于此无时懈怠遂令陛下鬓须之早白又数年已来躭翫书史每作文咏兼诸手笔日暮继烛运心不停又诘朝与羣臣论政数百千语音若韶夏理同兰玉若非辛勤何以得此且以天情爱好不能自息臣愚诚恐陛下今犹看读夫人年逾四十筋力渐疲笃而不休更増疹疾然君以百姓为心百姓以君为命君体平康天下安宁陛下已读得之者用之不可尽已知者当世不能逾伏愿节诸言语且无披卷每减思虑微疴自遣天下苍生之所幸頼臣不胜区区谨敢表闻伏愿无览臣之表遣傍人读知臣意臣愿足矣下愚之情伏深战灼
　　请废在官诸司捉钱令史表
　　臣遂良言古称君为元首臣作股肱梁栋榱桷随能助化所谓成海取乎细流崇山由乎积壤然则为治之本在于择人不正其原遂差千里周礼卿大夫之职考士德行献之于王王拜而受之登于天府汉家以明经拜职或四科辟召必择器任使量才命官然则市井子孙不居官吏大唐制令宪章古昔商估之人亦不居官位陛下许诸司令史捉公廨本钱诸司取此色人号为捉钱令史不简性识寜论书艺但令身能估贩家足赀财録牒吏部便即依补大率人捉五十贯已下四十贯已上任居市肆恣其贩易每月纳利四千一年凡输五万送利不违年满授职然有国家者尝笑汉世卖官今开北路颇类于此在京七十余司相率司副九人更一二载后年别即有六百余人输钱授职伏惟陛下治致升平任贤为政或太学高第或诸州进士皆防同片玉经若悬河奉先圣之格言慕昔贤之廉耻防十取五量能授官然犯禁违公輙罹刑法况乎捉钱令史主于估贩志意分毫之末耳目肆之间输钱于官以获品秩荏苒年歳陛下能不使用之乎此人习与性成惯于求利茍得无耻岂蹈亷隅使居其职何向而可将来之弊宜絶本源臣每周游民间为国视听京师僚庶爰及外官异口同辞咸言不便臣无容静嘿轻敢表闻伏愿更勑朝臣遣其详録輙烦听览伏深战栗谨言【此篇六百七十七卷重出今已削去】
　　请千牛不简嫡庶表
　　臣遂良言臣闻主祭祀之必资于嫡长擢文武之材无限于正庶故知求贤之务有异于承家前王制礼縁情斯极永嘉以来王涂不竞在于河北风俗顿乖以嫡待庶而若奴妻遇妾而如婢废情亏礼转相因习构怨于室取笑于朝莫能自悛死而无悔降及隋代斯流遂逺独孤后罕雎鸠之德同牝鸡之晨普禁庶子不得入侍自始及末怨旷未弭圣朝御歴深革前弊人以才进不论嫡正自兹二纪多士如林今者简千牛舍人方为此制臣窃思审于理未安何者母以子贵子不縁母也今以母非正室便言子无贵仕则赵衰孕于越婢遥集【晋阮孚字遥集其母即胡婢】产于胡妪田文枚臯皆妾子也文则播美于强齐臯则有声于隆汉未闻前载有所问然此类甚多备存史册不敢烦引轻黩宸严今反弃古实从近事以妬忌之政施明敭之日非徒英隽交屈固亦竞端斯始王者设教务慎其源源流一开为弊必甚傥侧室之子负才而不用君弃之于上家轻之于下忠孝不展友爱无施如此等人岂不怨愤虽隔千牛之选仍许三卫之官色类乃复稍殊捍御至竟无别若惟才是用人自甘心一彼一此异端斯起至于昨来检括麤人公孙武逺及崔仁师等儿多是嫡子故知善恶由乎积习邪正宁限嫡庶必然之理不言可明伏愿更量可否还遵昔制不使侧室之有高才而被屈正妻之子虽至愚而获用则嫡庶于此分镳诤讼无因发矣前选已了不更追乃今补阙犹得详审臣蒙恩奬擢厠近司事有未安岂敢自黙谨以表奏伏増惶悚
　　为原州赵长史请为亡父度人表
　　王　勃
　　臣某言臣闻奉忠履义帝业所资昭德报功王风是切臣亡父故臣使持节都督丰州诸军事丰州刺史上柱国南康郡王士逹往因随季预奉皇初于时元洛未清双崤尚梗江淮海岳王公数十亡父身覊伪郑宠极戎庭扫千载之风云拥三河之士马情思奉顺义不图生绵越冦塲宻归诚欵登太行而耀甲则建德离心出凾谷而扬麾则王充破胆天书屡降手勑仍存洎乎九服乂安四方无事谋臣出镇猛将临邉西穷赤水之源东究青丘之境横戈北塞尽沙漠之风尘授钺南荒被牂牁之矢石义形夷险迹遍疆塲分阃淹荣悬车遂礼虽死于牖下实懐天子之恩力尽方隅无愧忠臣之节今者归藏有日先逺戒期陛下德被游魂惠流枯骨高班厚禄已极于生前列皷鸣箫复光于身后诚非毁所能投报但臣霜露之感瞻彼岸而神销乌鸟之诚俯寒泉而思咽希开净福庶补穷埏伏惟陛下恢不次之恩録无【缺】之请使获从朝例赐许度人济魂【一作沉】识于昏涂拯亡灵于燬宅则陛下乾坤之施既不隔于幽明防臣蝼蚁之心岂忘情于家国是所图也非敢望也轻黩冕旒若坠氷谷
　　为独孤氏请陪昭陵合葬母表　李峤
　　妾独孤氏言妾早罹艰罚终鲜急难门构倾頺宗绪断絶零丁在疚防眇何依頼母氏劬劳顾存鞠抚渐离尫瘵以至成立犬马含识乌鸟有情空懐返哺岂曰能养枯鲜何几隙驷不追擗地扣心仰天泣血应门乏五尺之嗣当室无三年之主衣衾之举谁则始终奠酹所存实寄惸眇今日月斯迈龟防告期将安窀穸或从迁袝妾亡祖唐右卫大将军溧阳县公彦云迹叅缔搆功勒鼎彛亡父唐某州折冲都尉袭溧阳县公臣某宠懋戎行嗣守藩服咸得托基乔岳陪瘗谷林杜氏阶前虽云非古齐君牖下义彰自昔傥蒙返魂旧茔合骨先垄则存殁荣幸幽明感戴妾百罹兼至六极备尝虽送往餙终无资石椁之厚而倾家破产不赡涂车之费先臣苴茅旧封食采遗业颁诸同族散在别房相彼誓河事凭先德永言书社宜奉大宗伏望哀此孤防惠以丝绋廻一歳之邑入助千龄之宅兆岂惟裒多益寡有叶典经固亦劝义笃亲实允观听妾生轻茨藿地接葭莩承夏禹之致孝属唐尧之敦叙荒情谬欵轻敢上祈天造曲成傥蒙哀遂无任穷恳之至谨诣朝堂奉表以闻秽黩冕旒伏増战越
　　为某官等请预陪告庙献防表　前人
　　臣某等言臣某沐道昌期承荣休歴或叨恩奬擢谬随州县之班或收拙罢归行戢丘园之影徒懐阙庭之感终絶云霄之望不谓幽诚上逹卑听下临太阳之晖逺鉴于倾藿油云之泽俯润于纎荆俱延鹤板之恩遂忝龙闱之召虽秦君入夣暂喜登天晋士披心长祈捧日岂足方其荣幸匹此欢泰今三军凯入邉境廓清五室恭禋灵只配享介胄承策勲之礼衣冠陪执豆之仪万辟同趋百蛮在列有识摇心而窃抃含灵廓背而延颈臣等鞠躬天阙待命帝阍驰心目于九霄隔门庭于万里企悚之志徘徊罔极伏望俯垂矜察曲赐叅陪使得接影跄跄充鸟兽之前列随肩济济望防龙之后尘则夕死朝闻有欣于服道千龄一遇无惮于灰骨不任延伫企悚之至
　　为汴州司马唐授衣请预斋防表
　　前　人
　　臣某言臣母氏齿发既衰风气弥积寝兴乖豫定省不安陛下降视万方俯矜一物哀老母虚羸之疾愍愚臣煎廹之私以不匮之思布以非常之泽使得暂辞藩岳别梁郡之襜帷旋赴京都求越人之砭石自班舆首路潘宅来归承厚防于四天接欢言于九族虽名【一作乆】医上药研袐术而未尝而佩德感恩觉沉疴之半愈属千龄啓旦十号登枢演金石之防言呈玉毫之寳相三千国土俱传贝叶之文亿万天人并入莲花之防臣六时空念五起未宁思酬顾复之恩愿假招提之福傥获书名檀供厠影法筵罄归依廻向之心受清净菩提之果实望三身覆育开梵帝之仙坊十善防持发医王之袐藏永离灾厄长登福寿上以祈龙象之深惠下以申乌鸟之恳诚岂唯区区阖门独荷于仁覆故亦悠悠法界永覃于孝理不量浅薄敢轻上祈尘黩威严伏増战越臣某诚惶诚恐顿首顿首
　　为文武百僚等请造神武颂碑表【中宗】
　　宋之问
　　臣某等闻行至公者莫先于发挥茂实垂不朽者不若于刋纪洪名伏惟应天神圣皇帝陛下一德披图五精乘运先天地而利用依鬼神以制法无思不服有感必通日者变起心膂祸生肘腋弄兵指阙敢忘下济之恩犯门斩关遂激上灵之愤陛下近幸武傍顾紫防鳯翔而枭獍失图龙见而鲸鲵就戮顺天翊圣皇后配干积德从帝居尊佐莫大之英猷叅非常之妙略亲纡寳思式颂猷椒掖之文乆垂河汉甘泉之石已入京都伏惟陛下卑奉圣躬谦保神噐惜其国用念彼人艰有命且停含灵失望臣等容光寿域窃位明朝不蚕而衣无禆尘露不耕而食有负灵只陛下寝有道之丰碑臣等享无功之厚载【一作禄】亭育虽广何所自容且天惠不可以阙书神功不可以乆寂臣等请各减所俸以勒殊休庶同子来成之匪日无任光开【一作文闱】垂裕之至
　　为韦将军请上礼表　　　　崔　融
　　此篇当在六百十三卷上礼门今已移入姑存其目
　　为卢从愿请替东都留守表
　　臣某言臣才轻位重効浅恩深鸾驾西廵猥忝居守违离罕毕进退门阑感恋惟深负乘是惧臣某中谢臣初辞之日伏奉德音限以周年许遵旧例推迁荏苒星歳再环夕惕屏营日月以冀葵藿倾叶岂望廻光犬马有心常懐恋主顾循卑鄙未敢上闻伏承今孟冬有事陵庙庆章覃于四海国礼盛于百王伏念汉臣弥嗟留滞预逄舜后愿侍宗禋瞻望之情倍百恒品且三川朝市四塞关河论都抗于西賔作镇雄于东夏仓储犹在邦政孔殷臣亦何人乆新重任不胜控欵兢惶之至谨奉表附驿以闻伏乞俯矜诚请更择亲贤不弃草茅之防终奉纶綍之委
　　为羣臣请公除表　　　　　苏　颋
　　此篇当在五百七十一卷迁祔门今已移入姑存其目








　　文苑英华卷六百七
　　钦定四库全书
　　文苑英华卷六百八　　　宋　李昉等　编杂上请二
　　将加神龙尊号羣官请公除表一首
　　为崔冀公请赴山陵表一首
　　为宰相请不停千秋节宴防表一首
　　请入汤表一首
　　代郭令公请雪裴仆射表一首
　　为卫尉许卿请留男表一首
　　为人请合祔表一首
　　为崔仆射请弟寛当元载累表一首
　　为郭令公请授四节度大使及五府大都督表一首
　　安西请衣赐表一首
　　请置两省官表一首
　　为赵侍郎乞归河中侍兄表一首
　　为王相公请改六书表一首
　　为河东副元帅马司徒请刻御制箴铭碑表一首为中书门下请追尊号表一首
　　中书省请册皇后表一首
　　史舘王相公请册淑妃何氏为皇后表一首将加神龙尊号羣官请公除表　苏颋
　　此篇当在五百七十一卷迁祔门今已移入姑存其目
　　为崔冀公请赴山陵表【已见五百七十一卷】
　　于公异
　　为宰相请不停千秋节宴防表【宗】
　　孙　逖
