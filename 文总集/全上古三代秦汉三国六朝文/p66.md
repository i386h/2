<!-- { "loadSidebar": true } -->
　　大王起於细微，灭乱秦，威动海内。又以辟陋之地，自汉中行威德，诛不义，立有功，平定海内，功臣皆受地食邑，非私之也。大王德施四海，诸侯王不足以道之，居帝位甚实宜，愿大王以幸天下。（《汉书·高纪》下）
　　◎萧何
　　何，沛人。秦时为县主吏掾郡卒史。高帝起兵，以为沛丞。及王汉中，以为丞相。汉五年即皇帝位，封ガ侯。十一年拜相国。惠帝二年卒，谥曰文终侯。
　　◇令诸大夫
　　进不满千钱，坐之堂下。（《史记·高纪》：吕公避仇，因家沛，沛中豪杰吏闻令有重客，皆往贺。萧何为主吏，主进，令诸大夫。又见《汉书·高纪》。）
　　◇天子所服议
　　丞相臣何、御史大夫臣昌，谨与将军臣陵、太子太傅臣通等议：「春夏秋冬，天子所服，当法天地之数，中得人和。故自天子、王侯有土之君，下及兆民，能法天地，顺四时，以治国家，身亡祸殃，年寿永究，是奉宗庙、安天下之大礼也，臣请法之。」（《汉书·魏相传》）
　　◎张良
　　良字子房，韩人。高帝起沛，拜为厩将。项梁以为韩司徒。汉六年封留侯。惠帝六年卒，谥曰文成侯。
　　◇遗项王书。
　　汉王失职，欲得关中如约，即止不敢复东。（《汉书·张良传》，又见《高纪》，无「王失职」三字。）
　　◇又以齐反书遗项王
　　齐与赵欲并灭楚。（《汉书·张良传》）
　　（按小说有张良与四皓书，四皓答张良书，谓出《殷芸小说》。其辞肤浅，非秦汉人语。殷芸，梁人，亦未必收此。盖近代人伪作也，今姑附於后，《张良与四皓书》云：良曰：「仰惟先生秉超世之殊操，身在六合之间，志凌造化之表，但有大汉受命祯灵显集，神母告符，足以宅兆民之心。先生当此时，辉神爽乎云霄，濯凤翼於天汉，使九门之外，有非常之客，北阙之下，有神气之宾，而渊游仙隐，窃为先生不取也。良以顽薄，承乏忝官，所谓绝景不御，而驾服驽骀。方今元首钦明文思，百揆之佐，立则延企，坐则引领。日昃而方丈百御，夜寝而阊阖不闭，垂皇极须日月以扬光，后土待岳渎以导滞。而当圣世，鸾凤林栖，不翔乎太清；麒麟岳遁，不步於郊草，非所以宁人，荒慰六合也。不及省侍，展布腹心，略写至言，想望翻然，不倩其意，张良白。」四皓答书云：「窜蛰幽薮深谷是室。岂悟云雨之使，奄然萃止。方今三章之命邈，殷汤之广泽，礼隆乐和，四海克谐，六律及於丝竹，和声应於金石，飞鸟翔於紫阙，百兽出於九门。顽夫固陋，守彼岩穴，足未尝践阊阖，目未曾见廊庙。野食於丰草之中，避暑於林木之下。望月晦然，后知弓弩之须；谇伐木然，后知斧柯之用。当秦项之艰难，力不能负干戈，携手逃奔，避役山草，倚朽若立，循木似济，遂羞青蝇，盗声於晨鸡，鱼目窃价於随珠，公侯应灵挺特。神父授策，盖无幽而不明也。岂有烹鼎和味，而顾令菽麦厕方丈之御；被龙服衮，而欲使女罗上绀绫之绪。恐滑泥以浊白水，尘以乱清风。是以承命倾筐，闻宠若惊，谨因飞龙之使，以写鸣蝉之音，乞守兔鹿之志，终其寄生之命也。）
　　◎陈平
　　平，陈留阳武人。仕魏王咎为太仆。去从项王入关，赐爵卿，寻封信武君，拜都尉。去从高帝，仍拜都尉、典护军，为亚将，寻拜护军中尉。汉六年封户牖侯，七年更封曲逆侯。高帝崩，为郎中令，惠帝六年为左丞相。高后元年徙右丞相。文帝即位，复为左丞相。二年卒，谥曰献侯。
　　◇奏议定列侯功次
　　丞相臣平言：谨与绛侯臣勃、曲周侯臣商、颍阴侯臣婴、安国侯臣陵等议，列侯幸得赐餐钱奉邑，陛下加惠，以功次定朝位，臣请臧高庙。（《汉书·高后纪》，二年：诏差次列侯功，其与列侯议定奏之，丞相臣平云云，奏可。）
　　◇上代王即位议
　　丞相臣平、太尉臣勃、大将军臣武、御史大夫臣苍、宗正臣郢、朱虚侯臣章、东牟侯臣兴居、典客臣揭再拜言大王足下：子弘等皆非孝惠皇帝子，不当奉宗庙。臣谨请阴安侯、顷王后、琅邪王、列侯、二千石议，大王高皇帝子，宜为嗣。愿大王即天子位。（《汉书·文帝纪》：闰月己酉，入代邸。群臣从至，上议。）
　　◇奉诏除连坐法议
　　陛下幸加大惠於天下，使有罪不收，无罪不相坐，甚盛德，臣等所不及也。臣等谨奉诏，尽除收律相坐法。（《汉书·刑法志》：孝文二年诏议收律相坐法。左右丞相周勃、陈平奏言如其故便，帝复曰：「宜孰计之。」，平、勃乃曰云云。）
　　◎周勃
　　勃，沛人。高帝起沛，以为中涓，赐爵五大夫。楚怀王拜为襄贲令。及人关，赐爵威武侯，寻拜将军，封绛侯，迁太尉，进相国，历惠帝至高后时并为太尉。文帝即位，以为右丞相，后谢归。及陈平卒，复为丞相，免就国。卒谥曰武侯。
　　◇入北军行令军中
　　为吕氏右袒，为刘氏左袒。（《史记·吕后纪》）
　　◇奏乃用连坐法议
　　父母妻子同产相坐及收，所以累其心，使重犯法也。收之之道，所由来久矣。臣之愚计，以为如其故便。（《汉书·刑法志》：孝文二年，诏议除收律相坐法，左右丞相周勃、陈平奏言。）
　　◎郦食其
　　食其，陈留高阳人。秦时为里监门。高帝下陈留，以为广野君。汉四年，为齐王田广所烹。
　　◇踵军门上谒
　　高阳贱民郦食其，窃闻沛公暴露将兵，助楚讨不义，敬劳从者，愿得望见，口画天下便事。（《史记》）
　　◇请说齐王
　　臣闻之，知天之天者，王事可成；不知天之天者，王事不可成。王者以民为天，而民以食为天。夫敖仓，天下转输久矣，臣闻其下乃有藏粟甚多，楚人拔荥阳，不坚守敖仓，乃引而东，令适卒分守成皋，此乃天所以资汉。方今楚易取而汉反却，自夺便，臣窃以为过矣。且两雄不俱立，楚汉久相持不决，百姓骚动，海内摇荡，农夫释耒，红女下机，天下之心未有所定也。愿足下急复进兵，收取荥阳，据敖庾之粟，塞成皋之险，杜太行之道，距飞狐之口，守白马之津，以示诸侯形制之势，则天下知所归矣。方今燕、赵已定，唯齐未下。今田广据千里之齐，田间将二十万之众军於历城，诸田宗强，负海岱，阻河济，南近楚，齐人多变诈，足下虽遣数十万师，未可以岁月破也。臣请得奉明诏说齐王，使为汉而称东藩。（《汉书·郦食其传》）
　　◎娄敬
　　敬，齐人。汉五年以褐衣见，赐姓刘，拜郎中，号奉春君。七年，平城围解，封关内侯，号建信侯。
　　◇上书谏高祖
　　陛下取天下，不与成周同，而欲比隆成周，臣窃以为不侔。（《晋书·段灼传》：灼长假临去上表，引戍卒娄敬上书谏。）
　　◇作丹书铁券与匈奴土界
　　自海以南，冠盖之士处焉。自海以北，丰强之士处焉。（《北堂书钞》一百四引《三辅故事》：娄敬为高车使者持节至匈奴，与其分土界，作丹书铁券。按陈禹谟本作「刚强」。）
　　◎张苍
　　苍一作仓，阳武人。秦时为御史，主柱下方书，有罪亡归汉。二年为常山守，三年为代相，寻徙相赵王张耳。及耳子敖封北平侯，迁为计相，以列侯居相府。十一年为淮南相。高后八年为御史大夫。文帝四年代灌婴为丞相，后二年免。景帝五年卒，年百馀岁，谥曰文侯。
　　◇奏论淮南王长罪
　　丞相臣张苍、典客臣冯敬、行御史大夫事宗正臣逸、廷尉臣贺、备盗贼中尉臣福昧死言：淮南王长，废先帝法，不听天嘴动，居处无度，为黄屋盖乘舆，出入拟於天子，擅为法令，不用汉法。及所置吏，以其郎中春为丞相，聚收汉诸侯人及有罪亡者，匿与居，为治家室，赐其财物爵禄田宅，爵或至关内侯，奉以二千石所不当得，欲以有为。大夫但、士伍开章等七十人与棘蒲侯太子奇谋反，欲以危宗庙社稷，使开章阴告长，与谋使闽越及匈奴发其兵。开章之淮南见长，长数与坐语饮食，为家室娶妇，以二千石俸奉之。开章使人告但，已言之王。春使使报但等。吏觉知，使长安尉奇等往捕开章。长匿不予，与故中尉《艹间》简忌谋，杀以闭口，为棺椁衣衾，葬之肥陵邑。谩吏曰：「不知安在。」又佯聚土，树表其上，曰「开章死，埋此下。」及长身自贼杀无罪者一人，令吏论杀无罪者六人，为命。（《汉书》作为「亡命」）弃市罪，诈捕命者以除罪，擅罪人，罪人无告劾，系治城旦舂以上十四人，赦免罪人，死罪十八人，城旦舂以下五十八人，赐人爵关内侯以下九十四人。前日长病，陛下之，使使者赐书、枣脯。长不欲受赐，不肯见拜使者。南海民处庐江界中者反，淮南吏卒击之。陛下以淮南民贫苦，遣使者赐长帛五千匹，以赐吏卒劳苦者。长不欲受赐，谩言曰：「无劳苦者。」南海民王织上书献璧（《汉书》作「献璧帛」）皇帝」，忌擅燔其书，不以闻。吏请召治忌，长不遣，谩言曰：「忌病。」春又请长。愿入见，长怒曰：「女欲离我自附汉。」长当弃市。（《汉书》作「长所犯不轨。当弃市」）臣请论如法。（《史记·淮南王传》，又见《汉书·淮南传》，少百三十馀字。）
　　臣苍、臣敬、臣逸、臣福、臣贺昧死言：臣谨与列侯臣婴等四十三人议，皆曰长不奉法度，不听天嘴动，乃阴聚徒党及谋反者，厚养亡命，欲以有为，臣等议论如法。（《史记·淮南王传》）
　　臣苍等昧死言：长有大死罪，陛下不忍致法，幸赦废勿王。臣请处蜀郡严道邛邮，遣其子母从居，县为筑盖家室，皆廪食，给薪、菜、盐豉、炊食器、席蓐。臣等昧死请，请布告天下。（《史记·淮南王传》）
　　◇奏驳公孙臣汉应土德议
　　汉乃水德之始，河决金堤，其符也。冬始冬十月，色外黑内赤，与德相应，如公孙臣言，非也。（《史记·封禅书》）
　　◇奏议除肉刑
