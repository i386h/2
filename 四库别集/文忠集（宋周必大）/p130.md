<!-- { "loadSidebar": true } -->
　　嘉泰癸亥秋邵武军光泽县进士李阅祖防书过予继示其父隠君澹轩集十五卷朱待制熹元晦手书一大轴及乡先生大常伯黄简肃公之子衡守瀚所述墓文来求铭章予读隠君之文大抵有补名教且知为元晦益友又衡州父子盛称其贤是可铭矣按李氏自唐末居光泽君讳吕字濵老一字东老髙祖大理评事铎能诗教子始为着姓曽祖太常博士诰赠朝请大夫陈忠肃公称有古风祖濬不仕太常卿李防实铭之父纯徳有学行特奏名及元晦志其墓云利不自子惟义之取其源逺矣君幼端荘自重记诵过人十四丧父能自力于学从叔山先生郁盖元祐党籍讳深之子绍兴初特起者也年四十即弃科举读易六十四卦皆为义説观史传百家之书尤留意资治通鉴手抄至数四凡兴衰得失论著数百篇事母上官氏极其孝敬教育弟妹使有成立聚族千指昕夕击【阙】集众致礼飨堂前后序揖自少至老不以寒暑废或劝少休君曰身率犹怠矧自怠乎为防宗法嵗时设逺祖位合族荐献饮福秩然其可观也平时容止详雅居无惰容学务躬行深恶口耳之习既切切训其子孙又以是善诱后生尤不喜言货财苟可用物利人则勇为之邑宰张防以春夏季籴立社仓平其价下户俗不举子议给粟助养育行旅有病创屋疗治条画精明櫽括纎密多自君出元晦作记叹其负经事综物之才老而不遇也予观易首乾卦而以元亨利贞为四徳文言曰利物足以和义盖和于义乃得其义可以利物也礼记大学亦谓国不以利为利以义为利小人反是然则合义利而用之斯不易之理独孟子告梁恵王曰亦有仁义而已何必曰利截然判而为二盖战国之君知有利为利不知以义为利所谓易经大学彼恶能知辞而辟之特不同耳若君者其善学易经大学孟子者欤庆元四年六月壬辰以疾考终享年七十有七六年六月乙酉所居之乌程县先娶髙氏郡人挺之女再娶黄氏御史台主簿章之女简肃公犹子六男绍祖懐祖闳祖相祖袭祖壮祖五女适【阙】林郎冯森进士邓潭饶渊上官嘉防从事郎呉炎孙男七人宣子方子文子容敏学敏行梦锡女七人曾孙男八人文子登绍熈五年进士第今为建昌军新城尉铭曰
　　以义为利君子攸行以利为利彼哉小人我嘉李君隆师亲友允蹈经训知之非苟家范昭然守之勿谖奕世其昌视此铭言
　　循吏石大夫【昼问】墓志铭【嘉防三年】
　　古者诸侯世守其国故孔门髙弟学道爱人见于宰邑自罢侯置守两汉循吏二千石为多邑长间有闻焉国家养民以仁尤注意郡县而为令者每急催科缓抚字或用智术笼民以兾辨治守亦用是殿最属邑一遇水旱赈恤具文而已岂无循良恨予闻见不广若乃耳熟而心服者石君也初为鄞县首白郡请寛赋敛退与民为期防寛而信简而明每患州给税簿不以时至至则主簿拱手信吏之科重叠君即县防创副簿钞至昕夕躬为销注台府谓迂不及事且将累我议易它曹父老叹曰吾得贤令而上司不察必择徤决者来民其无聊矣相率租税于省限之前送使防州视旧反赢旧例三嵗推排物力则乡郭户毕集官为度地立屋以处之又大比取士环贡院为庐舍待赴试之士用一徴十不胜其扰君示以间架任民自为事毕彻去吏苐行文书不得措手东钱湖当开付之食利户郡庠讲堂壊分委子弟在学之家诚意既孚争劝成之此治县之政也上饶嵗大祲旧负上司钱及诸县未输常赋通十三万缗君置不问明许六邑诉旱毋敢不实倚郭十三乡惟灵山石人二乡灌溉有秋自无一词君力请于朝蠲秋苖十七八留二三备州用尽发常平仓其劝分不以赀产先察畜米多寡谕教故倚郭得米二十余万斛它邑各以万计境内置回环场四十七所各给本钱且籴且粜循环无穷择土官信实者主之凡下户行旅所至持钱得米无赘聚逺求之患别令盐商得米四万置三场城中郡当孔道将迎餽送一切谢絶时以家蔬待所委官议者谓救荒之善前所未有此治郡之政也使达而理于朝廷之上四方之逺何事不济岂止一郡邑受恵乎今君季子宗万以江隂守王柟状来请铭故详叙所闻用第其官阀于后君讳昼问字叔访绍兴府新昌县人其先本姬姓卫康叔之后有靖伯食采于石因以为氏自大夫碏著名春秋至万石君遂顕于汉本朝秘书丞通判保州讳待举万石四十世孙于君为髙祖云翼军乱扞御死之安定胡先生为之铭曽祖左朝散郎赠金紫光禄大夫讳愆之祖左朝奉大夫尚书祠部郎中赠朝请大夫讳景术考谨公揆绍兴七年歴察官殿中迁侍御史八年枢宻使秦桧再相君连上疏论其失以左宣教郎除直龙圗阁知抚州数月落职罢送隣郡取勘道被疾卧家几年而卒君方十四嵗奉母令人李氏屛居山寺苦学工文词不敢出应科举秦薨上书讼寃诏复职与恩泽补将仕郎铨试为首循修职郎监秀州华亭县造船塲防充湖广江西京西总领所干办公事丁令人忧服除监淮西江东总领所大将库金陵权要所聚日事宴饮未尝营职君独整比簿书出纳必按公牒乃行同列或窃笑会新总领阅实局务官吏多获谴惟君掌大军钱劵银钞无毫厘差前后箭镞山积君欲稽其数吏谢不能君先为废屋一楹收数储之遂以为率而得其实秩满用举主改宣教郎治鄞为浙东诸邑最守臣岳甫以闻有诏曰堂审入干办诸司料院淳熙十五年春也钩校百司廪给参騐京师丰约聚为一书所居官不苟类此明年冬迁军器监主簿绍兴元年冬转为丞二年轮对论两淮今日根本之地塲互市泄违禁之物营田官庄为豪民所占遗财遗利官两失之乞如国初择人久任又请因赦捜访不求闻达之人上皆嘉纳三年春进丞大府盐钞钜万异时吏或代书君弗懈益勤继烛籖押迄今不废户部防寺吏非其罪公辨数弗从请郡而去以四年春视事荒政既修特命増秩仍以司封郎官召并下回环塲之法于诸路君恳求均逸主管武夷山冲佑观而増其秩庆元二年知抚州再请冲佑许之防长子宗昭自宻院检详除漕淮东侍君以行四年二月二日卒于仪真先是君嵗以谷百斛给宗族之贫者疾革申言之夜召家人诀别索衣欲辞家庙迟明启手足享年七十四官至朝请大夫五年十月十二日防稽县小江昭福山之原妻同郡诸葛氏封冝人二子宗昭朝散大夫今直华文阁端亮文雅用不究其才次宗万也君卒而为从政郎广东经畧司主管机冝文字今为大庾宰赴审官孙男九人孝则婺州浦江孝顺徽州歙县孝时婺州永康县并簿孝溥以建昌运司户参军登庆元乙未进士第今俱廸功郎孝隆孝修并将仕郎孝裕孝咏孝广尚幼女三人未行惟石氏逺有名世钦儒科不絶君伯父公弼在徽宗时光显于朝着谱牒歴歴可考君虽从门防再上礼部所着诗文数十篇藏于家其温恭笃实待亲旧有恩意临事则毅然自守人服其正将死不乱其所养可知矣铭曰
　　学优而仕泽施于人惟令若守于民莫亲君承万石温温其仁于勤于信政以恵成辰乎来迟而不均谁传循吏尚考斯铭
　　登仕郎董君【亿】墓志铭【嘉泰四年】
　　君讳亿字永年吉州永丰人世儒家曽祖讳奬赠少师祖讳徳元早以学问器量重于乡晚以廷试魁多士被遇高宗歴院御史贰天官以中大夫参知政事以端明殿学士提举江州太平兴国宫徙居城中遂为大族考终于家赠通奉大夫父讳克忠承议郎通判永州转朝奉郎致事君生而聪敏稍长静重疏通年十四防父永州送终尽礼事母夫人王氏极孝谨姊妹四人使皆有归即先庐竹林辟观过斋聚书万巻日延贤师友讲贯道艺未尝泛交别墅在城东创潜乐书院时与亲賔尊酒论文畧无子弟过失嘉泰二年十一月十八日以疾逝才三十有二闻者嗟惜妻周氏予堂兄袁州使君讳必逹之孙其父绎也予遇郊恩以亲属奏补登仕郎君方力学起家孰谓其止此病棘时手书从事纎悉无遗初与从弟偲同学为娶妇成其家至是谓偲我不幸早孤常恨先人悠邈它日当卜近郊二茔子介同一女俱幼冝教育之以四年六月壬寅窆庐陵县儒行乡昭议山之原附郭如君志为之铭曰
　　世禄之家惟礼克由性静者仁夀胡弗修百尔所期一之未酬天耶人耶何怨何尤
　　谭君【绍先】墓志铭【嘉泰四年】
　　吉有壮县曰永新邑人举大族必曰谭氏或问何如其大也亲属盛欤常业厚欤仕宦众欤非也以孝友保其家知取予守其业传诗书亢厥宗斯可谓之大矣君讳绍先字显仲世家永新六世祖琼七上南省一经相传至曽祖华华生杰特奏入官终融州军事推官以承事郎赐绯鱼袋致仕赠朝奉郎二子长观光登政和八年进士第终朝奉郎赠通议大夫次观成即君之父也君敏秀嗜学继母携前夫子来君事之尽孝又分赀友之人服其义治生勤俭而周急恤贫疗病死始终不倦接物和易处事平允见谓长者淳煕乙未茶防入县君具舟济人遇弃赤子者悉为收养事定归之脱人于阨却其饷谢率以为常庆元丙辰十月十九日终于家享年五十八后二年四月九日才徳乡涂山之原娶汉阳太守刘彦登之犹子先十年而没二子泾湘君在时延名儒教以学有声塲屋三女适进士王维翰儒林郎广南西路经畧安抚司干办公事周稷进士顔元寳孙男吉孙冝老女尚幼昔我先公与朝奉同年登科而其壻稷又予同【阙】泾等以寳谟阁直学士诚斋杨公状来请铭其词曰
　　家以仁而昌产以义为常仕以儒有光具三者族大矣尚奕世其毋忘
　　从政郎宋君【佖】墓志铭【嘉防四年夏】
　　君讳泌字仲子姓宋氏上世自睦州徙婺之金华曽祖正祖裕赠奉直大夫父有朝奉郎郴州礼部郎官吕祖谦伯恭志其撡以清直君孝谨守家法读书学文年五十三从世父防以廸功郎尉徽州婺源境有剧盗捕获而辞其赏循修职郎吉州録事叅军郡守治狱任情君日抱案牍【阙】辨数被摧辱不惧不悔有断兄足而取其财狱成守导囚声寃劾君失入刑部直君守滋怒穷治过失无所得终更士夫争赋诗饯行贫就南铨以从政郎主贺州録叅狱奏滛祠毁之人始骇终服冨川县两年十易权官君适秩满郡守钱闻诗辟君为令刼盗系狱察其诬舍之俄获其盗人以为神后守督民积欠君不可诸右君守疑妨已奏君不催科坐免民泣涕挽留至折车轴得它马驰去朝士诵其寃君曰吾不可再诎于人请监潭州南岳庙而归家居萧然不累于物病亟手书戒其子强学力行勿惑隂阳之説防称有无而已麾左右正卧而逝享年七十有四嘉泰三年十一月庚寅也娶杜氏刘氏皆前死生四男长九龄季珏早世仲幵叔皆进士四女长适蒋端益次适季损之二亡矣孙女尚幼君所至以清白称为尉却催夫之金掾曹输纳餐钱外凡印钞例给者一毫不取每罢官囊无余资惟喜赋诗积至千余篇其清修如此幵等卜以四年九月甲申安女乡祖莹侧逺携故人子吕乔年状来请铭始绍熙甲寅春予自湘中易帅豫章归庐陵郡官旅望谒君翛然鹤立固疑其小异已而果贤是冝为铭其铭曰
　　事亲谨而畏涖官刚且毅从所好以求冨思于已为良贵嚣嚣其心暨暨其气发幽潜以铭尚生平之慰
　　墓表
　　朝奉大夫致仕李君【迎】墓表【庆元三年】
