<!-- { "loadSidebar": true } -->
　　传曰神有功德于民则祀之能捍大患御大灾则祀之非此族也不载祀典朕自御极以来夙兴夜寐惟思稼穯为小民之依所期时和岁丰嘉生乐育然年谷顺成雨泽是资诗曰琴瑟击鼔以祈甘雨信乎
　　天心仁爱亭毒万物而协灵効顺优渥霑足之应皆有神焉以司之亦如分猷布泽之无敢旷厥职焉距京师西三十余里金山之麓有潭然以深不泛不涸前代时以亢旱祷望其地辄能兴致灵雨因名黒龙潭焉潭之侧倚山瞰壑旧有祠宇以祀其神朕数以祈雨驻跸于兹爰谋式廓其庙貌以昭灵贶而敬民事今者四郊之内雨旸时若岁登大稔工适告成惟神之功德实能膏泽田畴以福庇生民揆诸捍患御灾之义莫大于此用是勒诸贞石垂示无穷宁不伟欤
　　赐广西廵抚马雄鎭墓碑
　　朕惟臣子之谊大节为重然平居无事之时人人侈谈忠义一旦临事而为国捐躯确乎不夺者盖寡则所称成仁取义之士国家得之宜何如褒崇焉尔马雄鎭洊歴禁近简授节旄恪共之誉有闻绥辑之功斯着岂意叛藩逆命怙恶弄兵急变起萧墙之中孤城介桂岭之外声阻援絶形绌势危尔则以死自持抗词骂贼遂触凶怒横致幽囚然犹志切输忠力图灭宼间关遣子万里来归慷慨上书一心罔贰丹诚旣通于王室阖门咸殉于岩疆节挺氷霜歴四年而益厉操坚金石经百折而不挠可云烈矣呜呼惟见危乃知授命之不易疾风劲草繄尔一身实荷纲常之钜朝廷养士数十年有臣如此庶无负焉朕用旣悯且嘉特考彞宪赐諡文毅跻以崇阶爰勒贞珉昭示来世凡属臣僚闻风兴起咸思自励尔之为功世道岂浅欤康熙二十一年正月二十六日
　　赐福建总督范承谟墓碑
　　朕惟朝廷简畀重臣授以封疆之任平时则竭诚殚力以靖厥职猝逄事变则有凛乎不可犯确然不可夺之节舍生取义流光天壤古所谓不二心之臣如此而已尔范承谟名臣之子奋迹甲科入侍禁林出典节钺咸有声绩着于当官洎闽疆莅鎭之年值狂竖盗兵之日宼起门庭祸生肘腋智未及施勇不暇展而尔志耻幸生义无苟免奋身骂贼誓不共天遂致阖室幽囚三年拘系阻敓其衣食廹胁以甲兵凶焰弥张贞操愈劲卒蹈白刃以作完人慷慨从容兼有其美兹者底定疆陲申明命讨罪人斯得臣节益昭倍深轸悼之情特厚饰终之礼宠以隆秩諡曰忠贞呜呼褒忠显善帝王治世之大权恩命叠颁朕曷有私于尔以培正气以植人伦庶使选愞之士覩盛典而知兴慕义之夫闻休风而加劝勒诸贞石其永有誉于无穷哉康熙二十一年四月二十六日
　　中台演教寺碑
　　五台之山高出云代然不与岳鎭之列山经禹贡以及道书所称洞天福地均莫之载盖自昔为释子所栖故与峨嵋普陀号三灵山之三山者或在海上或当巴蜀险远之区惟兹山峙神京之右千里而近宜登陟者较多焉朕尝览观载记谓兹山东有离岳火珠西有丽农瑶室南有洞光珠树北有玉涧琼枝中则有自明之金环光之璧是灵秀所钟中台为尤异矣台高三十有九里游者至是必思憩息之地此自唐以来演教寺之所由建也山峻多风寺久倾圮朕爰命工拓而新之譬诸于物泽雉十步一啄百步一饮鹏之飞九万里而扶摇六月而息其远迩高下虽殊方其息自适之情则一也朕之命新兹寺亦欲登是山者咸有自适之乐焉尔
　　东台望海寺碑
　　周官职方氏掌天下之图辨九州之国州表一山以为鎭跻其巓可以望海者则扬之防稽兖之岱青之沂幽之医无闾凡四山焉惟岱距海较远登日观望扶桑其岧嶤峻极尤非他山可比也五台隷幷州州境无海而台之东以望海名盖云中上党晋地踞天下之脊山之麓旣高而台之高复三十余里龙泉以东冈峦陵阜皆处其下远瞰沧瀛诸州景光惝恍俨若紫澜浩淼与青颢之气混涵相接记称旭日方升望大海若陂泽信有以哉台有寺榱栋桯桷不蔽风雨朕省方登此命加修葺复其初制莲台法相固极庄严已四方之人得于焉信宿纵睇溟渤之朝暾以视夫岱宗日观又何多让耶遂砻片石文以纪之
　　圣祖仁皇帝御制文集巻二十二
　　钦定四库全书
　　圣祖仁皇帝御制文集巻二十三目録
　　碑
　　南台普济寺碑
　　西台法雷寺碑
　　北台灵应寺碑
　　赐江南江西总督于成龙墓碑
　　至圣先师孔子庙碑
　　孟子庙碑







　　钦定四库全书
　　圣祖仁皇帝御制文集巻二十三
　　碑
　　南台普济寺碑
　　南台世传文殊示现之处也台当山之阳地稍暄暖金蕖日菊佛鉢之花生徧崖谷若锦绣之相错故其曰锦绣之峰有寺曰普济盖宋所建云佛氏之教息心净业以独善其身而文殊所愿在饶益众生布施以广仁义持戒以守信忍辱以为谦精进以施敬禅定以守静智慧以通理其慈惠之心有独者自汉以来清凉之山代有精舎至宋之十寺为国祝厘恒赐诏褒答载籍传之所从来久矣山之僧栖岩饮涧以自甘惟守其师之説以独善其身寺有圮者力不能兴葺也朕登南台乃命复新普济寺以居僧徒之息心净业者俾祝厘于是登临者覩象教之精严慈惠之心可以油然而生矣
　　西台法雷寺碑
　　朕闻鹫岭蜂台不少水晶之域鹄林鹿苑恒开金粟之园莫不献露裛之千花荫春浮之防树廼有龙湫抱鉢偕猿鹤以高栖燕子成龛扪藤萝而直上况夫竺法兰之初地旧是花宫勾龙爽之画图羣推紫府缃莲照野智炬长然青豆开房精庐用结西台絶顶有法雷寺焉方广化城文殊密宇琉璃布地霄邻挂月之栲栳名山磴转千云之石僊人五百青髻曾游沙界三千玉毫尽撤指修蛇之负壑恒岳匪遥数归雁之衔芦并门在下朕对清凉之胜景招阊阖之长风北瞻则毕月昴车西顾则参旗井钺悯此伽蓝久废饬其瓴甋重新绀马铢衣长转相轮于云表桐鱼茶版仍流清响于山椒庶使龙象行时金阁逺符大厯狻猊坐处神光复现元和云尔
　　北台灵应寺碑
　　清凉山左邻恒岳右接天池环基五百余里五竦峙而北台为最高岁癸亥二月朕銮辂西巡登其层巘云气生舄履之下开合万变时春雪方霁青霄夐絶天风飒然所谓身歴清静之域目睇澄鲜之境心游太古之地盈缩造化吐纳颢气冷然善也台名叶斗旧有灵应寺丹青亏剥杗廇欹倾朕念衣缁之流不外仁义以为教故熙隆之代亦所不废矧曼殊化宇恒着感通逺迩之人蕲向久矣爰命崇其陛戺饰其题楶土木瓦石丹垩金碧之需财自内出不渉经费工以佣给役弗违农是以工敏于事而民若不知秋八月告落成焉董事之臣请制文勒石以志之用以上昭景福于
　　慈闱下广嘉惠于兆庻埀示于亿万斯年尔
　　赐江南江西总督于成龙墓碑
　　朕读周官六计獘吏曰廉善亷能廉敬廉正廉法廉辩吏道厥惟廉重哉朕用是审观臣僚有眞能廉者则委以重寄锡以殊恩所以示人臣之标准也尔于成龙秉心朴直莅事忠勤而考其生平廉为尤着以故累加特擢皆朕亲裁盖防自庶官之中洊授节钺之任尔能坚守夙操无间初终古人脱粟布被或者嫌于矫伪尔所谓廉本于至诚闻尔之风可以兴起乃不憖遗忽焉奄逝日者省方察吏南及江表采风謡于草野见道路之讴思清德在人于今不泯惟尔之廉天下所知朕俯合舆情载褒劲节旣考名副实諡曰清端祭以礼又晋之崇秩赐予有加恩卹尔子呜呼人臣行已服官事主之道尔可谓有始有卒者矣顾不可以风世也欤
　　至圣先师孔子庙碑
　　朕惟道原于天之者圣自庖牺氏观图画象阐乾坤之秘尧舜理析危微厥中允执禹亲受其传汤与文武周公逓承其统靡不奉若天道建极绥猷夐乎尚矣孔子生周之季韦布以老非若伏羲尧舜之圣焉而帝禹汤文武之圣焉而王周公之圣焉而相也岿然以师道作则与及门贤喆绍明絶业教思所及陶成万世伏羲尧舜禹汤文武周公之统惟孔子继续而光大之矣间尝诵习诗书之所删述大易之所演系春秋之所笔削礼乐之所修明本末一贯根柢万有殆与覆载合其德日月竝其明四时寒暑协其序焉故曰仲尼之道一天道也朕敬法至圣景仰宫墙向往之诚弗释寤寐岁甲子十有一月时迈东鲁躬诣曲阜展修祀事复谒圣墓循抚松栝仪型在望僾乎至德之亲人也朕忝作君啓牖下民深惟夫子师道所建百王治理备焉舍是而图郅隆曷所依据哉因勒文于石彰朕尊崇圣教以承天治民之意系以辞曰
　　遐哉三五维辟之式于皇尼山师道允植天畀木铎觉彼羣生百行以正六籍以明贤迈唐虞圣则河洛绥和动来文博礼约性天峻极伦教孔彰学昌洙泗统归素王炎汉崇儒少牢用飨厥后贤君高山是仰予怀至圣莅彼东方音徽云邈道德弥光郁郁茔林峨峨祠殿企慕安穷羮墙如见泰岱匪高东海匪深敬扬懿轨终古式钦
　　孟子庙碑
　　自王迹熄于春秋圣人之道或几于泯灭卒之晦而复明歴千百世而不敝者恃有孔子也孔子没百有余年寖假及于战国杨墨塞路祸尤烈于曩时子舆氏起而辟之于是天下之人始知诵法孔子率由仁义斯道之有传至于今赖之是以后世学者如韩愈苏轼之徒咸推其功以配大禹而闽洛之儒咸尊为正学之宗传乌虖盛已夫洪水之祸止于人身已尔杨墨之祸隐然直中于人心不有孟子使杨墨滥觞于前释老推波于后后之人虽欲从千载之下探尼山之遗緖其孰从而求之因推述厥义刻文于石俾揭于邹之庙其文曰尼圣旣往夐矣音徽后百余岁圣绪寖微尚异实繁杨墨竞煽防溺之祸酷于昏垫惟子舆氏距跛放滛以承先圣以正人心述舜称尧私淑孔子正学修明百世以俟不有是者斯道孰传宇宙晦霿万物狂傎我读其书曰仁曰义遗泽未湮闻风可企岳岳亚圣岩岩泰山功迈禹稷德参孔颜刻石兹文于祠之下诵烈飏休用告来者













　　圣祖仁皇帝御制文集巻二十三
　　钦定四库全书
　　圣祖仁皇帝御制文集巻二十四目録
　　颂
　　福陵颂【幷序】
　　昭陵颂【幷序】
　　孝陵颂【幷序】
　　大德景福颂【并序】









　　钦定四库全书
　　圣祖仁皇帝御制文集巻二十四
　　颂
　　福陵颂【并序】
　　惟
　　上帝鉴观下民诞畀神圣俾立君极以开辟草昧埀统亿祀非甚盛德曷克应天顺人而缔造鸿业焉我太祖高皇帝聪眀睿知本于性生英武勇略迥不世出故能躬着戎衣手提尺劒而疆宇日拓丕受景命显庸东国腾威区夏虽太王之居岐翦商文王之江汉归化未足方斯赫濯也予小子仰荷
　　列圣丕基统御万国昄章式廓隆古图籍所莫觏矣然上迹
　　圣祖当日一成一旅栉沐风雨斩刈荆棘张彼挞伐顺者绥之逆者殄之统壹羣部建元正位国始立焉旣乃鞠旅徂征遐迩詟服悉臣悉氓遂定鼎辽土而王业愈
　　光显矣于戏盛哉惟
　　天生
　　圣惟
　　圣奉
　　天我
　　太祖创业之艰如彼而埀统之逺如此岂非天实授之而克荷厥休者哉予小子景仰谟烈奚敢忘绍述焉爰作颂曰
　　于昭
　　太祖诞膺景命允武允文体协仁圣天罚恭行赫然割正啓疆东海聿怀兆姓战罔弗克威略如神德罔弗冒桀骜咸臣受箓践祚帝厯鼎新建官立制王路丕遵爰誓六师濯征明国以少击众羣丑胥殛长驱铁岭堕彼阨塞芒芒辽沈隷我版域防极归极乃建皇都大统肇迹炳埀帝谟在昔汤文蹶起一隅先圣后圣同轨合符皇哉龙兴山川孔固
