<!-- { "loadSidebar": true } -->
　　非曰：圣学之所谓无为者，天理自然，物各付物，不加毫末，所谓行所无事也。未尝以己与之，舜之无为而治，亦以有人为之，而己不容私智耳。今此既曰「为之於未有」，而又曰「无为」，何耶？ 
　　
　　　民之从事，常於几成而败之。慎终如始，则无败事。 
　　
　　非曰：所谓慎终如始，似合而实不同。於此看得破，许尔具一只眼。 
　　
　　　是以圣人欲不欲，不贵难得之货。学不学，复众人之所过。以辅万物之自然而不敢为。 
　　
　　非曰：难得之货，圣人本无欲也，而又曰「欲不欲」；不贰过，圣人本学也，而又曰「学不学」，何耶？所谓天理者，自然之体。察见此体，则为之不厌，而又曰不敢为，是未知自然者也。其所谓自然，非圣人之所谓自然者也。后儒比而同之，惑也甚矣。 
　　
　　　　右第六十四章 
　　
　　　古之善为道者，非以明民，将以愚之。 
　　
　　非曰：秦以愚其黔首失天下，自附於不可使知之，其得罪於圣人大矣。 
　　
　　　民之难治，以其多智。故以智治国，国之贼；不以智治国，国之福。知此两者，亦楷式。能知楷式，是谓玄德。玄德深矣远矣，与物反矣，乃至於大顺。 
　　
　　非曰：孟子曰：「智者若禹之行水，行其所无事也。若智[者]亦行其所无事。则智亦大矣。」以不智愚民，民散久[矣]，秦政是也。反以为玄德大顺，何其惑也？前辈谓[老]子之道可以治天下，吾故谓老子之道可以乱天下，秦政是也。 
　　
　　　　右第六十五章 
　　
　　　江海所以能为百谷王者，以其善下之，故能为百王。是以圣人欲上民，必以言下之；欲先民，必以身后之。是以圣人处上而民不重，处前而民不害，是以天下乐推而不厌。以其不争，故天下莫能与之争。 
　　
　　非曰：前言谦下为众善之归矣，又曰欲上民必以言下之云云。不争是矣，然非为乐推莫与之争而为之也。至於欲上民必以言下之，欲先民必以身后之，是以术笼络人，何如立心？ 
　　
　　　　右第六十六章 
　　
　　　天下皆谓我大、似不肖。夫惟大，故似不肖，若肖，久矣其细。 
　　
　　非曰：若圣人践形惟肖，则与天地同大矣，何谓细？ 
　　
　　　夫我有三宝，宝而持之。曰慈、曰俭、曰不敢为天下先。慈故能勇，俭故能广，不敢为天下先，故能成器长。今舍慈且勇，舍俭且广，舍后且先，死矣。夫慈以战则胜，以守则固，天将救之，以慈卫之。 
　　
　　非曰：慈俭谦皆美德也。皆天理也，无所为而为之也。圣人[岂]有意而为之哉？天亦岂有心而救之、卫之哉？ 
　　
　　　　右第六十七章 
　　
　　　善为士者不武，善战者不怒，善胜敌者不与，善用人者为之下。是谓不争之德，是谓用人之力，是谓配天古之极。 
　　
　　非曰：此乃策士之为，与配天不相乾。 
　　
　　　　右第六十八章 
　　
　　　用兵有言，吾不敢为主而为客，不敢进寸而退尺，是谓行无行，攘无臂，仍无敌，执无兵。 
　　
　　　祸莫大於轻敌，轻敌几丧吾宝。故抗兵相加，哀者胜矣。 
　　
　　非曰：此二节亦策士之言。 
　　
　　　　右第六十九章 
　　
　　　吾言甚易知，甚易行；天下莫能知，莫能行。言有宗，事有君。夫惟无知，是以不我知。 
　　
　　非曰：中庸夫妇与知与能，老子谓天下莫知莫行者，非中庸之道也。 
　　
　　　知我者希，则我贵矣。[是]以圣人被褐怀玉。 
　　
　　非曰：圣人不愠人之不知，老子幸人之不知，其意公私判然矣。 
　　
　　　　右第七十章 
　　
　　　知不知，上；不知知，病。夫惟病病，是以平治，生人不病。以其病病，是以不病。 
　　
　　非曰：以不知为知，固病矣。若以知为不知者，如知孝知弟，人人之所共知，而自以为不知，别求知於不可知之外，岂亦非病耶？圣人病病，元是知病，何谓不知？知之为知之，不知为不知，何其明白也！ 
　　
　　　　右第七十一章 
　　
　　　民不畏威，大威至矣。无狭其所居，无厌其所生。夫惟不厌，是以不厌。 
　　
　　非曰：民不畏威，岂皆由狭居厌生所致耶？ 
　　
　　　是以圣人自知不自见，自爱不自贵，故去彼取此。 
　　
　　非曰：圣人自知自爱，必有所知所爱之理，而异於老氏者，所谓句句合然而不同也。 
　　
　　　　右第七十二章 
　　
　　　勇於敢则杀，勇於不敢则活。此两者或利或害，天之所不恶，孰知其故？是以圣人犹难之。 
　　
　　非曰：知仁勇三者，天下之达德。勇是美德，岂分敢不敢？岂老子以果毅为敢，故亦不为乎？ 
　　
　　　天之道，不争而善胜，不言而善应，不召而自来，繟然而善谋。天网恢恢，疏而不失。 
　　
　　非曰：善胜善谋，非所以言天道。 
　　
　　　　右第七十三章 
　　
　　　民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀，夫代司杀者杀，是谓代大匠?。夫代大匠?者，希有不伤手矣。 
　　
　　非曰：民之所甚畏者，死而止矣。故皋陶：「象以典刑，刑期於无刑。」若又不畏，则圣人亦无如之何矣。但如禹泣罪人，汤祝不用命者罹吾网，如此而已矣。代有司杀者，擅杀者也。杀之而已，非我杀之也，天杀之也。 
　　
　　　　右第七十四章 
　　
　　　民之饥，以其上食税之多，是以饥。民之难治，以其上之有为，是以难治。民之轻死，以其上生之厚，是以轻死。夫惟无以生为者，是贤而贵生。 
　　
　　非曰：惟民有欲，无主乃乱。圣王之治主於有，老子之道主於无。圣王有井地之制而老氏无之，故至於多税。圣王有政教礼乐之设而老氏无之，故至於难治。圣王有厚生之政而老氏无之，故至於轻生。 
　　
　　　　右第七十五章 
　　
　　　人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。强大处下，柔弱处上。 
　　
　　非曰：刚柔、生死、大小、上下不齐，天之道也，圣人顺乎天而不私。老子欲处下居小，用柔长生，岂天道之自然乎？此可谓无意必乎？ 
　　
　　　　右第七十六章 
　　
　　　天之道，其犹张弓乎！高者抑之，下者举之，有余者损之，不足者补之。天之道，损有余而补不足；人之道则不然，损不足以奉有余。孰能有余以奉天下？惟有道者。 
　　
　　非曰：损上益下，民悦无强，本出於圣人一体之仁不能已者，不假张弓之喻矣。 
　　
　　　是以圣人为而不恃，功成而不居，其不欲见贤。 
　　
　　非曰：老子本说无为，此又说为，何耶？遁词也。其不欲见贤，亦多了不欲一念也。 
　　
　　　　右第七十七章 
　　
　　　天下柔弱莫过於水，而攻坚强者莫之能胜，其无以易之。弱之胜强，柔之胜刚，天下莫不知，莫能行。故圣人云：「受国之垢，是谓社稷主；受国之不祥，是谓天下王。」正言若反。 
　　
　　非曰：圣人全体阴阳合德，时柔而柔，时刚而刚，时弱而弱，时强而强，不加毫末。 
　　
　　　　右第七十八章 
　　
　　　和大怨，必有余怨，安可以为善？ 
　　
　　非曰：圣人止以直报怨，以德报德。 
　　
　　　是以圣人执左契而不责於人，有德司契，无德司彻，天道无亲，常与善人。 
　　
　　非曰：圣人物我一体，廓然大公，物来顺应，无执无契。 
　　
　　　　右第七十九章 
　　
　　　小国寡民，使有什伯人之器而不用，使民重死而不远徙。 
　　
　　非曰：众寡器用，莫非自然。 
　　
　　　虽有舟舆，无所乘之。虽有甲兵，无所陈之。使民复结绳而用之。 
　　
　　非曰：生今反古，结绳而治，是乱天下也，是不识时也。不识时，是不识道也。 
　　
　　　甘其食，美其服，安其居，乐其俗。邻国相望，鸡犬之声相闻，民至老死不相往来。 
　　
　　非曰：太古则然。随时者道也，生今之世，反古之道，灾必逮失身。 
　　
　　　　右第八十章 
　　
　　　信言不美，美言不信。善者不辩，辩者不善。知者不博，博者不知。 
　　
　　非曰：亦有信言而美者，善而辩者，博而知者。盖美辩知系乎道时然而后耳，未可执一论也。 
　　
　　　圣人不积，既以为人，己愈有；既以与人，己愈多。 
　　
　　非曰：圣人为人与人皆积德之发也，何谓不积？顺应不穷，何有何多？ 
　　
　　　天之道，利而不害；圣人之道，为而不争。 
　　
　　非曰：既曰无为，而又曰无不为，实即有为也。为而不争，以柔弱胜刚强，乃大争也。老子亦多术矣，而以拟於天道，岂不诬哉？ 
　　
　　　　右第八十一章 
　　
　　非老子附录 
　　
　　问辩 
　　
　　　萧时中问曰：孟子之辟杨墨，夫子之非老子，皆闲先圣之道者也。然一本於知言养气，盖知言则能明乎道义，灼见杨墨老子之为非；养气则能配乎道义，排天下之论，非之而不顾；所谓异世而同符者也。然不知用何方法，然后可以能知言养气乎？愿明以教中。 
　　
　　师曰：吾之所为非之者，正为知言为进学第一步，知所有然后养所有。夫知言然后养气之功有所措，此 
　　
　　(缺页) 
　　
　　　起不能易之矣。然考之汉文帝与曹参用之，亦能致治安之效，何耶？ 
　　
　　师曰：汉当征战扰攘之余，民厌久矣。故一得镇静，与民安堵，遂定於一时耳。以为小康则可，若无刑政礼乐，安能致太平？先儒亦未深论也。 
　　
　　　中问曰：张子房最深於老子之学者，然先儒程子曰：「张良亦是个儒者。」张南轩曰：「张良有儒者气象。」斯言得无过乎？ 
　　
　　师曰：张良亦只得老子之余绪，以自周其身尔。於儒术殊未有得，安得有儒者气象？言之过矣。 
　　
　　　中问曰：孔子有言：「君子不以人废言。」今观老子书所云：「天得一以清，地得一以宁，神得一以灵，万物得一以生，侯王得一以为天下贞。」似亦可取者。高明以为何如？ 
　　
