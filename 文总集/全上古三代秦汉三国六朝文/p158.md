<!-- { "loadSidebar": true } -->
　　盗贼始发，其原甚微，非部吏、伍人所能禽也。咎在长吏不为意，县欺其郡，郡欺朝廷，实百言十，实千言百。朝廷忽略，不辄督责，遂至延曼连州，乃遣将率，多发使者，传相监趣。郡县力事上官，应塞诘对，共酒食，具资用，以救断斩，不给复忧盗贼治官事。将率又不能躬率吏士，战则为贼所破，吏气浸伤，徒费百姓。前幸蒙赦令，贼欲解散，或反遮击，恐入山谷转相告语，故郡县降贼，皆更惊骇，恐见诈灭，因饥馑易动，旬日之间更十馀万人，此盗贼所以多之故也。今雒阳以东，米石二千。窃见诏书，欲遣太师、更始将军，二人爪牙重臣，多从人众，道上空竭，少则亡以威视远方。宜急选牧、尹以下，明其赏罚，收合离乡。小国无城郭者，徙其老弱置大城中，积藏谷食，并力固守。贼来攻城，则不能下，所过无食，势不得群聚。如此，招之必降，击之则灭。今空复多出将率，郡县苦之，反甚於贼。宜尽征还乘传诸使者，以休息郡县。委任臣况以二州盗贼，必平定之。（《汉书·王莽传》下）
　　◎费兴
　　兴，仕莽为大司马司允，出为荆州牧，未行，忤旨免。
　　◇对到部方略
　　荆、扬之民率依阻山泽，以渔采为业。间者，国张六管，税山泽，妨夺民之利，连年久旱，百姓饥穷，故为盗贼。兴到部，欲令明晓告盗贼归田里，假贷犁牛种食，阔其租赋，几可以解释安集。（《汉书·王莽传》下）
　　◎甄阜、梁丘赐
　　阜，地皇末为前队大夫；赐，为属正。兵败并战死。
　　◇移书刘良
　　老子不率宗族，单绔骑牛，哭且行，何足以赖哉。（《后汉·赵孝王良传》注引《续汉书》）
　　◎王况
　　况，王莽时卜者。
　　◇为魏成大尹李焉作谶书
　　文帝发忿，居地下趣军，北告匈奴，南告越人。江中刘信，执敌报怨，复续古先，四年当发军。江湖有盗，自称樊王，姓为刘氏，万人成行，不受赦令，欲动秦、雒阳。十一年当相攻，太白扬光，岁星入东井，其号当行。（《汉书·王莽传》下：况谓焉曰：「汉家当复兴，君当为汉辅。」因为焉作谶书，言云云。又言莽大臣吉凶，各有日期。）
　　荆楚当兴，李氏为辅。（《汉书·王莽传》下：莽以王况谶言云云，欲厌之。）
　　◎阙名
　　◇奏益封莽爵邑
　　太后委任大司马莽定策安宗庙。故大司马霍光有安宗庙之功，益封三万户，畴其爵邑，比萧相国。莽宜如光故事。（《汉书·王莽传》上：塞外蛮夷献白雉，元始元年正月，莽白太后，下诏以白雉荐宗庙。群臣因奏言。）
　　◇请赐莽号安汉公
　　莽功德致周成白雉之瑞，千载同符。圣王之法，臣有大功则生有美号，故周公及身在而托号於周。莽有定国安汉家之大功，宜赐号曰安汉公，益户，畴爵邑，上应古制，下准行事，以顺天心。（《汉书·王莽传》上）
　　◇复上言益封莽
　　莽虽克让，朝所宜章，以时加赏，明重元功，无使百僚元元失望。（《汉书·王莽传》上）
　　◇奏宜令莽平决事
　　往者，吏以功次迁至二千石，及州部所举茂材异等吏，率多不称，宜皆见安汉公。又太后不宜亲省小事。（《汉书·王莽传》上：莽欲专断，知太后厌政，乃风公卿奏言。）
　　◇言宜采莽女为后
　　明诏圣德巍巍如彼，安汉公盛勋堂堂若此，今当立后，独奈何废公女？天下安所归命，愿得公女为天下母。（《汉书·王莽传》上：庶民诸生郎吏以上公卿大夫咸言。）
　　◇见莽女还奏言
　　公女渐渍德化，有窈窕之容，宜承大序，奉祭祀。（《汉书·王莽传》上）
　　◇请益封莽
　　古者天子封后父百里，尊而不臣，以重宗庙，孝之至也。佟言应礼，可许。请以新野田二万五千六百顷益封莽，满百里。（《汉书·王莽传》上：信卿侯佟上言，事下有司，皆曰云云。）
　　◇奏聘皇后故事
　　故事，聘皇后黄金二万斤，为钱二万万。（《汉书·王莽传》上：有司奏。）
　　◇复言益聘
　　今皇后受聘，逾群妾亡几。（《汉书·王莽传》上：莽深辞让，受四千万，群臣复言。）
　　◇奏加莽九锡
　　昔周公奉继体之嗣，据上公之尊，然犹七年制度乃定。夫明堂、辟雍，堕废千载莫能兴，今安汉公起於第家，辅翼陛下，四年於兹，功德烂然。公以八月载生魄庚子奉使，朝用书临赋营筑，越若翊辛丑，诸生、庶民大和会，十万众并集，平作二旬，大功毕成。唐虞发举，成周造业，诚亡以加。宰衡位宜在诸侯王上，赐以束帛加璧，大国乘车、安车各一，骊马二驷。（《汉书·王莽传》上：群臣奏言，诏曰可，其议九锡之法。）
　　◇奏请莽居摄
　　太后圣德昭然，深见天意，诏令安汉公居摄。臣闻周成王幼少，周道未成，成王不能共事天地，修文武之烈。周公权而居摄，则周道成，王室安；不居摄，则恐周队失天命。《书》曰：「我嗣事子孙，大不克共上下，遏失前人光，在家不知命不易。天应谌，乃亡队命。」说曰：周公服天子之冕，南面而朝群臣，发号施令，常称王命。召公贤人，不知圣人之意，故不说也。《礼·明堂记》曰：「周公朝诸侯於明堂，天子负斧依南面而立。」谓「周公践天子位，六年朝诸侯，制礼作乐，而天下大服」也。召公不说。时武王崩，粗未除。由是言之，周公始摄则居天子之位，非乃六年而践阼也。《书》逸《嘉禾篇》曰：「周公奉鬯立於阼阶，延登，赞曰：『假王莅政，勤和天下』。」此周公摄政，赞者所称。成王加元服，周公则致政。《书》曰「朕复子明辟」，周公常称王命，专行不报，故言我复子明君也。臣请安汉公居摄践祚，服天子冕，背斧依於户牖之间，南面朝群臣，听政事。车服出入警跸，民臣称臣妾，皆如天子之制。郊祀天地，宗礼明堂，共祀宗庙，享祭群神，赞曰「假皇帝」，民臣谓之「摄皇帝」，自称曰「予」。平决朝事，常以皇帝之诏称「制」，以奉顺皇天之心，辅翼汉室，保安孝平皇帝之幼嗣，遂寄托之义，隆治平之化。其朝见太皇太后、帝皇后，皆复臣节。自施政教於其宫家国采，如诸侯礼仪故事。臣昧死请。（《汉书·王莽传》上：群臣奏言，太后诏曰可。）
　　◇复白宜尊莽为假皇帝
　　刘崇等谋逆者，以莽权轻也，宜尊重以填海内。（《汉书·王莽传》上：群臣复白。）
　　◇奏益莽殿省官属
　　请益安汉公宫及家吏，置率更令，庙、厩、厨长丞、中庶子、虎贲以下百馀人，又置卫士三百人。安汉公庐为摄省，府为摄殿，第为摄宫。（《汉书·王莽传》上：群臣奏言。）
　　◇奏请进莽二子爵为公
　　太后修功录德，远者千载，近者当世，或以文封，或以武爵，深浅大小，靡不毕举。今摄皇帝背依践阼，宜异於宰国之时，制作虽未毕已，宜进二子爵皆为公。《春秋》「善善及子孙」，「贤者之后，宜有土地」。成王广封周公庶子六人，皆有茅土。及汉家名相大将萧、霍之属，咸及支庶。兄子光，可先封为列侯；诸孙，制度毕已，大司徒、大司空上名，如前诏书。（《汉书·王莽传》上：群臣复奏言。）
　　◇奏止莽巡狩
　　皇帝至孝，往年文母圣体不豫，躬亲供养，衣冠稀解。因遭弃群臣悲哀，颜色未复，饮食损少。今一岁四巡，道路万里，春秋尊，非Я干肉之所能堪。且无巡狩，须阕大服，以安圣体。臣等尽力养牧兆民，奉称明诏。（《汉书·王莽传》中：天凤元年正月，群公奏言。）
　　◇劾奏孔仁
　　仁乘《乾》车，驾《巛》马，左苍龙，右白虎，前朱雀，后玄武，右杖威节，左负威斗，号曰赤星，非以骄仁，乃以尊新室之威命也。仁擅免天文冠，大不敬。（《汉书·王莽传》下：天凤五年宗姊妨自杀，事连及司命孔仁妻，亦自杀。仁见莽，免寇谢。莽使尚书劾仁云云。有诏勿劾，更易新冠。）
　　◇平帝丧礼议
　　礼：臣不殇君，皇帝年十有四岁，宜以礼敛，加元服。《汉书·平纪》：元始五年崩於未央宫，有司议云云，奏可。）
　　◇上寿
　　乃庚子雨水洒道，辛丑清靓无尘，其夕谷风迅疾，从东北来。辛丑，《巽》之宫日也。《巽》为风为顺，后谊明，母道得，温和慈惠之化也。《易》曰：「受兹介福，於其王母。」《礼》曰：「承天之庆，万福无疆。」诸欲依废汉火刘，皆沃灌雪除，殄灭无馀杂矣。百谷丰茂，庶草蕃殖，元元欢喜，兆民赖福，天下幸甚！（《汉书·王莽传》下：群臣上寿云云。）
　　◇铜符帛图
　　天告帝符，献者封侯，承天命，用神令。（《汉书·王莽传》上）

卷六十三
◎外国
　　◎南越王赵佗
　　佗，真定人，秦始皇时为龙川令。二世时，南海尉任嚣召行南海尉事。秦灭，自立为南越武王。汉十一年遣使立为越王。高后时自称南越武帝。文帝初去帝号，建元四年卒，年盖百岁。
　　◇移檄告横浦阳山湟溪关
　　盗兵且至，急绝道，聚兵自守。（《史记·南越王尉佗传》、《汉书·两粤传》）
　　◇下令国中
　　吾闻两雄不俱立，两贤不并世。皇帝，贤天子也，自今以后，去帝制黄屋左纛。（《史记·南越王尉佗传》，又见《汉书·两粤传》，以后作「以来」。）
　　◇上文帝书
