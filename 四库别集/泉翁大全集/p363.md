<!-- { "loadSidebar": true } -->
　　采菱湾口放歌长，每过卢家世德堂。积善百年余庆在，应知德厚有流光。 
　　
　　北京吕舍人万乐子世宽明坤病目，四十不肯娶，遨游四方，来访西樵。将之藩府，勉留住喷玉岩。 
　　
　　昔贤恨不盲废早，不识一字也升天。牧犊不妻还姓吕，前身或者是回仙。 
　　
　　岩中自有一乾坤，云作衣衾山作垣。况有天花来作供，长裾何必曳王门？ 
　　
　　寄何艮所明府 
　　
　　颇忆风流何水部，钓台把酒听沧浪。不知风韵今何似？台自山高水自长艮所所题。 
　　
　　送汤九山还古冈 
　　
　　□山高高霄汉间，常恐相携著步难。收拾临归春景□，□朝何处忆商颜？ 
　　
　　□□鸡犬白云间，希世无论古□难。一去独遗篁桂□，相看犹自见清颜。 
　　
　　捉笔谢李鳌峰别驾送迟荔甚佳 
　　
　　色香味总闻三绝，荔到名园品绝奇。地远独便人不见，中州何物拟伦之？ 
　　
　　游罗浮怀诸贤与钟叔辉宝潭 
　　
　　福山方谢觉山洪子来信稀，鹤园(洗)[冼]子鹤岑车子血沾衣，宝潭宝潭无愆期，予登飞云从予谁？ 
　　
　　朝发铁江暮铁桥，铁桥铁江同一流。蓬莱一股谁云遥？群仙排云出相邀。 
　　
　　钱绪山秋官同诸友骆君举邓天德、郭以平、黄如礼、黄如道、钟体嘉来访甘泉，三日告归。予方登飞云，遂与分袂，诗以送之。 
　　
　　四千里路携诸友，三日甘泉共一门。岁晚独怜归草草，飞云月下未同论。 
　　
　　和蒋道林登飞云至玉女峰而还解之 
　　
　　留与飞云一半花，来春还拟返云车。挥鞭直上通云界，不踏峰头未到家。 
　　
　　生天生地司生云，云与天地不必分。此云平生吾爱之，一半飞云难让僧。 
　　
　　鳌峰李别驾暮归鹿步寄之 
　　
　　大梅小梅放船归，东洲西洲烟霞迷。鳌峰丈人乘鳌去，甘泉野老望歔欷。 
　　
　　送蒋道林诸君登钓台依石翁师韵二首 
　　
　　自拜江门风月句，一回一读一沉吟。诸君弄月吟风去，风月满身江水深。 
　　
　　腊去春来年复年，江春钓石也成穿。急流勇退谁堪坐？似我前身亦姓钱。 
　　
　　登留后阁和道林韵 
　　
　　超身直上空中合，乌用支离百八盘？多少世人平地语，相轮到了岂空言？ 
　　
　　即席和九山翁天阶之作 
　　
　　九德山中有九峰，九峰元是九山峰。汤翁肯步陈翁武白沙先师曾藏修九德山，有遗迹。，便是乾坤第一峰。 
　　
　　韶州清溪潮水山有泉甚灵，黄生经府绣送予为行窝，豹谷陈太守为之立石坊，增置亭宇选南华僧如昌，拨田住守。如昌来见予天关，诗以赠之，用濂溪罗浮韵。 
　　
　　潮水泉世传此泉潮消长，故名。头如上人，灵泉洞里水云身。如昌悟得泉来处，便是元来面目真。 
　　
　　顾箬溪同年书来，年老起抚滇南，贺之。 
　　
　　箬溪何讵非渭溪？年老还遭后载归。祗应传与丹书训，七日斋心天所为。 
　　
　　赠韶郡侯陈君豹谷考绩之京诗有序 
　　
　　　　　甘泉子日居西樵烟霞之洞，或有告曰：「为良知之学者钱子绪山，称韶守豹谷曰：『陈子几圣人矣，精诚感通矣。』」又有告於甘泉子曰：「豹谷子亦犹从良知之学，称钱洪甫几圣人矣，假年则化矣。」他日，甘泉子入居天关，则豹谷子以秩满至省，共泛天湖之舟，歌皇极之章。语及於学，则犹若有遗憾之意於绪山者，而云：「天下古今无以踰天理之学矣。」或曰：「异哉所闻！始知人之言，与言於人者，皆不足尽信，而豹谷之慎决择则可嘉也。」甘泉子曰：「此姑置勿论，今子报政矣，因与子扩孟子之蕴，以尽政治之善，可乎？」曰：「可也，请闻焉。」甘泉子曰：「夫以孟子之言，尽於良知已乎？」曰：「未也，有良能焉。」曰：「尽於良知良能已乎？」曰：「未也，合知能而言之，曰：『无不知爱其亲也，无不知敬其兄也。』夫无不知者，[良]知也；爱敬者，良能也；此知能合一之说也。」曰：「无不知爱亲敬兄已乎？」曰：「未也不曰『达之天下也乎』？尽之矣。夫达之天下，则爱其亲以爱天下之亲，敬其兄以敬天下之兄，而仁义不可胜用矣。若夫知而不能，与知能而不达，则知爱其亲而杀人之亲，敬其兄而杀人之兄，盗贼皆有之矣，可以为仁义乎？夫苟达之天下，则兼所爱，兼所敬，田政以养之，学政以教之。老者肉帛，幼壮孝弟，所以爱敬天下之亲长，而亲之长之之政行。以天德而行王道，豹谷子之治韶，优为之矣。豹谷子行矣，将报政於朝，若恭遇前席之问，当以达天下之故，知能之政，苍生之利泽，以闻焉。赠诗之指，特假良知者发端也。」诗曰： 
　　
　　良知何似良能实？实即良能是所知。使君报政真何政，天下知能可达之。 
　　
　　己酉三月廿五，予卧病，潘进士直卿槐告别，索予赠言。呻吟之间，遂成一绝赠之还邕州。 
　　
　　直卿寻乐来东游，豹谷天湖天关湖名共泛舟。春尽春光须尽领，明年春榜占鳌头。 
　　
　　奉和琴冈黄大巡次韵石翁钓台之作，因送还朝。有序 
　　
　　　　　琴冈先生黄侍御，庐陵实学之望也。奉命代巡岭南，岭南士民仰琴冈夙志圣贤之学，负有用之才，而留心於振起斯文者也，莫不倾心焉。其发奸摘伏，伸冤理枉，泽之被於岭之表、海之隅者，乃其学之绪余，自有口碑记之、野史载之，不可一一纪也。戊申八月，返东巡之旆，枉问俗之车，顾甘泉之庐，共登江门钓台之上，赓石翁风月之句，嗟分付之珍重怅继今之何人，相乐而别。今年春季，西巡□还，驻节端州，寓书天关，告瓜期之已及。念言别之有期，水方卧病呻吟，呻吟之间，遂成钓台之韵，因预书为赠言云。 
　　
　　钓石不知游客老，人人过此一登吟。江门风月江门水，那似琴冈得意深？也须插柳记巡年，东巡西民望眼穿。丹心自照清江水，却笑山阴爱一钱。 
　　
　　病中次九山韵 
　　
　　公歌歌罢听吾歌，意了彭殇岂在多？颜氏不违三月后，也须岁月得消磨。 
　　
　　水藤吴君名纯，号藤川，行年七十七，好学不倦。来访天关，执弟子礼，次韵二首赠之。 
　　
　　一啸天关烟雾深，天君洒落坐天心。藤川丈人休问我，尔有昭昭上帝临。 
　　
　　眼前鱼鸟自高深，万古乾坤万古心。客问曲肱何事乐？在登临不在登临。 
　　
　　即席送何於逵北上会试 
　　
　　微凉初动闭关眠，梦到羲皇以上天。客步青云惊我梦，又随看榜五云边。 
　　
　　答江右刘善庵钦道乞题母墓碑 
　　
　　泉翁笔迹刘君刻，刘母坟碑老笔题。倒尽贫囊□□事，终非有所为而为。 
　　
　　送薛子为荐还揭阳绝句三叠 
　　
　　清秋游子□翩翩，彷佛中离面目存。莫道今人不如昔，群忧初破大同言。群忧初破大同言，一辨鹅湖累百千。人心自是闲分别，宇宙何人不共天？宇宙何人不共天？达观天地未分前。我将明月送君去，此月普照无中边。 
　　
　　奉谢伦右溪银台见惠酥饼，非以言诗，病中遣兴耳。 
　　
　　团团如月麻如星，星月和酥燮理成。饼出高门还第一，何如粔籹作人情？ 
　　
　　和吴藤川再至天关，用旧韵三首，因示诸生。 
　　
　　恨山不高水不深，藤川丈人偏称心。再来切问知新得，人有羡鱼渊不临。天关洞渺春风深，未到穷幽未死心。一悟天开天外景，与君际夜只登临。[抱]瓮浇花岁月深，花不肯发愁予心。闭门卷却皋比[座]，读易无言对至临。 
　　
　　代简寄池州李古源上舍 
　　
　　古源眠食今何似？我屋中华近到无？惊报双华消息恶，世间滟滪在荣途。 
　　
　　代简谢南都翰学吕巾石祝文吏曹何吉阳户曹眉溪京兆庞弼唐暨新泉诸生百四人锦轴 
　　
　　祝文经纬吕公情，同志三年积虑成。谢得余年□□过，因超六合到生生。 
　　
　　甘泉先生续编大全卷之二十 
　　
　　门人顺德何鸿校刊 
　　
　　七言绝句诗 
　　
　　代简答葛子东上舍因道及唐内翰周致意二首 
　　
　　笔端有眼观贤妇程氏，葛子因知是义夫。合是造端由大道，鸢鱼天地贯通於。凭君多谢唐荆川，若泛荆川慎上船。弄月吟风一条路，濂溪伊洛是真传。 
　　
　　代简答沈艾陵监丞二首 
　　
　　禾川何似成均逸，又似陵湖枕上无。骤雨惊回几场梦，罗浮无梦到皇都。罗浮无梦到皇都，纵到皇都梦亦孤。只有一端难忘处，巢由深荷有唐虞。 
　　
　　代简寄扬州杨孝子锜 
　　
　　维扬过客已知名，孝子旧为族党称。便合首科逑闵冉，闭门闹市坐懵腾。 
　　
　　题何宗远铁崖别号 
　　
　　宗远肝肠浑是铁，惟应同住铁江涯沙堤前海亦名铁江。世人反眼不相识，廿载樵西共煮霞。 
　　
　　送宪副钱平?朝贺之京诗有序 
　　
　　　　　钱平?赴京朝贺，乃征黎凯旋之七日也。於经岁风尘之余，复登万里骏奔之道，略无几微难色，可以知其大丈夫矣。征黎之行，平?当左哨，获功二千一百三十有奇，视中右二哨殆将倍之。平?盖志於道德者，则功业之盛，乃出其绪余耳。吾闻钱越王镠表忠之外，多遗裔在江之南北。平?德行功业，表表出人，盖其苗裔欤？抑其遗风遗韵有所自欤？於其行也，予病不能作诗，聊述短句送之。 
　　
　　平?不是钱王裔，功载征黎岂独多？去去五云瞻帝座，定应前席问黎么。 
　　
　　别驾曾梅谷以足疾告归休，诗以贤之。 
　　
　　别驾方当展驒足，飘然托足疾归休。大儒晦翁足亦跛，古今不跛谁同流？ 
　　
　　为何元科题其世父小山别号 
　　
　　小山光景小山知，九仞元从一篑为。明月照山无大小，小山榻上看盈亏。 
　　
　　追寿莲峰刘郎六十一 
　　
　　莲郎六十重花甲，泉老期颐尚岁寒。共引东溟为寿盏，莲华峰顶寿筵坛。 
　　
　　为何宗远题龙泉精舍 
　　
　　龙泉元切大科邻，同覆樵颠一片云。尺五天中连卧榻，龙泉科嵿不须分。 
　　
　　作首尾三叠送朱则之还郴阳兼似诸同志 
　　
　　自笑铅刀不割疑，不疑行处是中思。四时百物皆同运，我得无言送则之。 
　　
　　我得无言送则之，中思元只是无思。一条正正堂堂路，掉臂安行更不疑。 
　　
