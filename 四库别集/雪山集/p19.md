<!-- { "loadSidebar": true } -->
　　玉女者其出身甚微荒居蓬蒿少小不为邻里所爱号曰郁臭又曰苦低弗能得美称寖长稍怜之更号曰益明又曰贞蔚事母甚孝故又号曰益母玉女者得诸唐髙宗皇后武后于是其名始宠人争竒贵之当武后称制彻帘帷弗御显朝羣臣决万几于是年垂八十矣见者老之是时方开明堂建天枢铸鼎受图四方百蛮咸朝集京师后患之间语幸医尚药奉御顔泽泽曰臣闻有竒女在民间号曰益母妙能变化顔色第生长荒寒陛下习观秘掖采女美人惧不如指后曰诚有异奚他嫌载初元年五月五日后燕羣臣于蓬莱宫退御含风殿泽引内益母翠衣素袂绀缨仪矩支离后不怿侍御皆笑泽曰臣尝以闻陛下幸诏臣惟能是采臣是以敢奉诏陛下盍试诸弗酬臣当坐罔上后颔之泽引却益母趋西厢益母骤见室屋服器惶怖战栗泽为置火近之俄衣冠面目熏灼苍黒后偷望见疾戏曰去姑自治已毋庸谋人泽曰臣闻金錬则精人錬则明益母新从下土来微也其变色失度固当惟陛下寛之后曰我何心第若是将安用泽曰诚防陛下厚恩愿少迟之后曰无伤顾乃终何如泽再拜谢曰愿畀臣妻段氏妾卢氏乌氏敕谨遇旦夕视且欲速则弗成陛下幸寛期俟之段若卢乌俱贤也数数进苦辞烈语居十余日泽曰可矣白入之后犹持前説既见大惊光洁明润非宿覩者也遂大被爱幸益母善候伺每后起颒面将受朝益母从旁调护顔色光新鲜妙间不时为容左右趣传呼益母益母至即粲然他昭容修容诸御女皆莫敢儳进虽内热顾后性刚危厉惟益母能调娱之以故后宫鲜失而外庭亦少安天授二年制诏中书门下朕春秋髙重以徐敬业程务挺裴炎之变多戚寡欣平原女子益母拥护朕躬改色回容俾朕精神弗衰厥功茂焉三妃六仪皆弗称其赐号玉女宰相率百官伏紫宸殿称贺即日改元长寿神龙元年后徙上阳宫意不自得华益落不复亲幸玉女初暴贵承间从容言顔泽妻妾供养劳苦状乃以段氏为懐泽郡夫人卢氏秀容县君乌氏华阴县君泽为寿光县侯人以此多玉女称长者
　　赞曰玉女之先曰蓷知名东周之际中谷有蓷是也后转侧不常而以居中谷为正郭璞刘歆数为时人道之而弗着其功能至玉女成声武后之朝贵重矣彼其初居中谷者嘅叹啜泣亦各其所也




　　雪山集卷十
　　钦定四库全书
　　雪山集卷十一
　　宋　王质　撰
　　杂著
　　和陶渊明归去来辞
　　元祐诸公多追和柴桑之辞自苏子瞻发端子由继之张文潜秦少游晁无咎李端叔又继之崇寕崔德符建炎韩子苍又继之居闲无以自娱随意属辞姑陶写而已非自附诸公也
　　归去来兮朝而出兮暮而归旷烟净而川明幽风度而林悲鱼游泳其自适鸟飞逸其难追触一境兮皆实徙一歩兮俱非坡向阳而起尘崖背阴而生衣人益逺而益稀路转深而转微岭寒虎蹲林响鹿奔间闻舂声俄覩柴门桑柘少茁艾萧多存山肴无皿野醅无樽畦丁老而斑首馌妇稚而赪顔倚嘉木而假息借柔荑而求安春容荡而澹沲春声婉其间关山苞撷而堪餐岩花睨而可观雀鬬惊而叶坠凫泛尽而波还俄羽毛其毵毵有鹰隼其桓桓归去来兮行云流水同斯游云于水兮无取水于云兮无求既无乡其容喜亦无国其容忧深青青兮隆陂暗防防兮平畴陆有芒鞵川有松舟桃李侧兮竹冈萝杉外兮茆丘杳谷兮虗音曲窦兮微流月腾波而欲上日敛辔其将休已矣乎今为何日仍何时非我孰能与于此他人不可使知之白莲自有社赤松自有期灿玉树兮何植炯琼苗兮何耔吾不知典谟训诰之书亦不知国风雅颂之诗乐天知命吾何忧穷理尽性吾何疑
　　祈晴文
　　三日以往尚且为霖一春以来可谓常雨支颐何望奔命安归自故年赤地之余至今日转沟之极一之为甚旱与水其可荐臻二者何先麦比蚕尤为至急妄希一得已十失全攷之箕畴则咎征属狂稽之月令则阳气不胜傥非造化曷致燮和伏愿哀愍下民保绥首种若能得此庻几接西寳之秋如或不然难以度南薫之夏厥罚常雨咎则有归彼苍者天民其何罪伏念臣将明失指感召无方自知蚁虱之微盍下雷霆之谴委一身而防责冀百姓之蠲灾大地众生莫知所措皇天后土实鉴斯言伏愿号召鬼神奋除宇宙显行白日骏发清风傥一极之无凶庶九功之无壊
　　祭昭勇庙阴兵文
　　千载英灵与此邦而作镇一朝缓急舍遗爱以谁依方羽檄之交驰蔑金墉之可恃潢池弄盗今时惟兴国之多敌骑诡行前日有武昌之渡虽恃邦君而不恐有非人力之所能敢告于神无忘兹土九歌之国殇既死愿普收鬼魄之雄八公之草木有灵或恐致人形之肖
　　祭梓潼神文
　　物情多私圣人弗凭于是有托度量权衡又不可信则求诸神是非纷纶至神乃定曷维其然大明至正天地不悖圣人不惑其曰无疑以神为质伋也有训参贯三极某有沈寃无与控言神如皦日为某一暾某有窃愤无与摅发神如震雷为某一泄某有愚忠无路可通神其介之上逹帝聪某有朴学无地可廓神其道之下及民瘼司命东皇灵均所些已矣无人非神孰可某言孔悲闻者则怡流涕告哀不得一噫某身良苦见者则怃鞠躬乞怜不得一拊某亦人乎忍也如此使国无法某则当死当死若生维神所命凡人之言曾何足听若此有罪亟下严诛若其无辜盍亦鉴诸
　　祭虞丞相文
　　采石之危危于淝水淝距长江尚隔千里岐亮之鋭鋭于苻坚秉帜登坛刑马告天维公之功功于安石彼乃处中公切凴敌采石之急急于澶渊澶当其冲敌顿莫前岐亮之才才于宗真华夷悉俱百万是羣维公之难难于莱国潜超犹全锜权皆北自古强敌三宼江淮瓜歩徐归国无人哉焘至平城命殱宗爱厥躯虽夷厥师弗败惟坚与亮宗覆身殒天耶人耶鉴此其警坚还长安余年而毙亮殂维扬期月而已靖康建炎嗟公生迟早三十年强敌奚为国有丕烈天与英杰钓渭筑岩如印钥符节将定淮蔡遗元和度将复河湟遗防昌德裕克西雍东洛至德维郭下两淮三关显德维朴在辛巳绍兴岂天无心弗有斯厄弗有斯人维宋无极维功无斁乗云空飞矫首何及貌在凌烟功在太常名在四方以暨八荒哀摧我肝液涨我睫欲报无从一念千劫
　　柴君益深哀辞【并序】
　　玉山汪先生其言为世所师柴君渊之志之铭之出也其孰敢不信余不识君而君之犹子端义书来告曰叔父既有以识诸幽而声诸显者阙也公其辞之谨按志铭所书士之仕也犹农夫之耕行其义也故植芸耦耕孔子弗与同其羣今君年五十有五以死而无为阶仕之哀哉士之尊贤非王公之尊贤也天位天职若天禄皆天之物也王公有之而弗可独则当与天下贤者共之故费惠晋平终于此而已矣孟子屈而士之卑之也今君年五十有五以死三者无一日加焉哀哉臧文仲其窃位者与知柳下惠之贤而弗与立也见贤弗立王公之至丑而世恬居之则贤谁与为媒以逹其志道之不行我知之矣哀哉言无实不祥不祥之实蔽贤者当之灾祥非士所当计也窃位不足以丑蔽贤而后以不祥惊之然固自若也则君子所以佑贤之意殆将穷耶哀哉死者已矣而贤者之存于世或老且穷而莫举之若君所师清湖先生徐君存者胡可谓无人乎哀哉余之哀如此又广其意而为之辞曰
　　余于君悲也有不堪其悲二也有可以塞其悲亦二也有不独为君悲而为世悲又二也有不独为世悲而为我悲不可以一二数而无穷极期也道与位相依有道而无位则不堪其悲一也德与年相随有德而无年则不堪其悲又一也有贤犹子增之以益崇之基则可以塞其悲一也有大宗师济之以不朽之资则可以塞其悲又一也生民赖贤以济有贤于此而阨穷使利泽不见于世则为世悲一也王公倚贤以荣有贤于此而槁死使羞及于在位之公卿则为世悲又一也士君子资贤以益有贤于此而先逝共域而不得见同时而不及识则我悲何有穷极也
　　王仲説哀辞【并序】
　　王仲説大夫仕于时不苟于其职绳绳律律引义助法操切事情他人不足仲説有余所谓能者非耶然天下学士多讪怒之岂所谓人情者哉语曰才者动色不才失魄非虗言也察察似刻栗栗似暴汲汲似躁世所以病才盖亦有端非苟而已也真伪相形能否相临所谓莫能两大者耶势逼伎生故缓不切事不谓之迂谓之大体缪无能为不谓之庸谓之长者斯言之行于世也才者病焉昔者赵广汉以击断死盖寛饶以亢直诛李德裕郭崇韬以果敢毙裕于才者凶其家足于能者殃其身不亦悲乎优哉游哉聊以卒岁此不亦无咎无忧康寕而考终命耶然立志之大不以彼而易此者不肯自欺其心也吾于仲説之死而哀之辞曰
　　五溪兮纷流蹇不进兮淹留渉其浅兮濡辔乱其深兮无舟日冉冉兮崦嵫下鬼出游兮跳舞庭有钟鼓兮击考左春华兮右秋素满堂兮芳菲出门兮不顾虎弗兮君车亦平生好游之故也进无底兮退无依也吁嗟已矣兮命之衰也湘水之上兮九疑盍往兮陈辞曰维帝其天兮臣死无归
　　志铭
　　周德昭墓志铭
　　易有否泰其言天下治乱备矣君子小人内外消长否泰分焉故君子有位而后天下治反是殆哉岌岌乎斯民也江西有君子周其氏珩其名德昭其字位止于簿既致仕也宣教郎终其身有文学言语声于太学时其为士也有政事声于潭之长沙郴之永兴时其为官也有德行声于抚之临川时其为乡老也斯亦无憾矣呜呼君子所计非其位也位者载道之器也故仁者在髙位则宜贤人在下位而无辅则悔君子所计非其位也道也君子不得其位奚损而吊之何哉宣和四年议复燕要人有慕交者密访之君言不宜且后患必大防本兵者方专不敢以闻靖康元年金人犯京师君献书论天下所以存亡当国者交讙讙无能为天子语二年天子防尘于青城敌帅以我臣为力相与鬻国于太宰张邦昌君遮劝范琼絶苦琼弗听呜呼推此类具言之君子不得其位不可以为大事非耶当是时君博士弟子也使君在位或如君者在位在位矣君臣又相得也则伐燕之举可定却金之防可遂立楚之议可格虽未必能然其殆庻几乎故邦之兴丧有可以一言决也君既无意于世自号足翁其终八十有八年矣见崇寕宣和之恬熙见靖康之俶扰见建炎之中兴见绍兴之载宁见隆兴乾道淳熙之寖盛呜呼其阅世之长如此事业不着于时德泽不加于民然而以善药救人命以善言救人心盖三十余年于其乡又延及比境其功亦岂少哉曰翰曰衮曰择其曾王父王父若考也曰昱曰景曰三俊曰三省曰三益田佃曰僖曰僎其子若孙也某氏某氏张氏其曾祖王母王母若妣也黄氏其妇也初王父擢嘉祐八年进士异等后六年乡人王介甫得政意下士可华膴动之乃陈介甫所建为非是又腾书以切磋之遂不合晚为藤州以死君逮事之其渊源所渐岂浅鲜哉铭曰
　　县以临川乡以长宁其山灵谷君子有之降尔遐福嵗以丁酉月以壬子日与嵗一君子宜之俾尔多益书以九龄状以焕之实维陆氏有连于兹介景之辞今质以诗是嵗仲秋吉日辛巳乃恪乃蠲如其所志维君有堂诚意正心欲观其人盍攷厥名羣圣一门繇此涂出逹者得之何事不毕视君斯堂瓦解氷融谁谓君死如月当空百世之上百世之下其谁与归当有知者
　　东平王君钖墓志铭
