<!-- { "loadSidebar": true } -->
　　嵗云暮矣多北风潇湘洞庭白雪中渔父天寒网罟冻莫徭射鴈鸣桑弓【赵云诗嵗聿云暮北风其凉易作结绳而为网罟以佃以渔　师云莫揺蜑夷隋地理志长沙郡杂有夷名曰莫徭自言其先祖有功常免征役故以为名礼记桑弧蓬矢射四方桑弧即桑弓】去年米贵阙军食今年米贱太伤农高马达官厌酒肉此辈杼轴茅茨空楚人重鱼不重鸟【一作肉】汝休枉杀南飞鸿【旧注云谷贵则伤民谷贱则伤农孟子良人出则必餍酒肉而后反公诗意葢言在位者不知为政但厌酒肉而巳风俗通吴楚之人嗜鱼塩不重禽兽之肉　赵云此辈杼轴犹言斯民杼轴诗云小东大东杼轴其空广韵玉篇轴作柚机具也杼机之持纬者杨方言东齐土作谓之杼木作谓之轴南飞沈约闻夜鹤篇曰复值南飞鸿参差共成侣】况闻处处鬻男女割慈忍爱还租庸往日用钱捉私铸今许【一云来】鈆和青铜刻泥为之最易得好恶不合长相防万国城头吹画角此曲哀怨何时终【赵云唐制授人以口分世业田凡授田者丁歳纳粟稲谓之租用人之力歳不过二十日不役者日为绢三尺谓之庸旧注引唐制盗铸者死没其家属至天寳间盗铸益甚杂以铁无复钱形号公铸者为官鑪钱此天寳时事今公诗在大厯中作则大厯私铸尤多也刻泥为之最易得似言以泥为钱模也故言易得好音好丑之好恶音善恶之恶钱有好恶故也师云江淹别赋割慈忍爱离邦去里张正见夜感诗画角声不断凄凉懐万感】
　　夜闻篥【笳管也巻芦为头截竹为管出胡地制法角音】
　　夜闻觱篥沧江上衰年侧耳情所向邻舟一聼多感伤塞曲三更欻悲壮积雪飞霜此夜寒孤灯急管复风湍君知天地【一作下】干戈满不见江湖【一作湖】行路难【赵云觱篥者世皆识之杜时可引乐部几百余言虽无害于义似为冗矣句中之警在寒曲三更欻悲壮葢胡笳有出塞曲入塞曲也襧衡击鼓为渔阳槮檛声益悲壮公律诗尝曰五更鼓角声悲壮亦用此矣急管复就觱篥言之也君知天下干戈满君则指言吹觱篥之人江湖行路难则公自谓也行路难乐府诗题　师云按黾兹国造觱篥能作十二音后转入中国晋闾印中诗侧耳归鸿晋王赞闻笛诗凄凉塞曲愁曹植赋急管间发张赞诗孤灯乍明灭张华赋风湍猛恶】
　　发刘郎浦
　　挂防早发刘郎浦【薛云江陵图经刘郎浦在石首县孙权与刘备成婚于此因以得名】疾风飒飒昬亭午舟中无日不沙尘岸上空村尽豺虎十日北风风未回客行歳晚尤相催白头厌伴渔人宿黄帽青鞋归去来【赵云此公自公安县欲往岳州所经行之处刘郎浦乃公安之下石首县也岸上孤村尽豺虎乃实道其事旧注言多盗贼亦是葢张孟阳云盗贼如豺虎也北风风未回所以尽催舡之南行也黄帽青鞋归去来则虽在江湖而犹厌与渔人为伴乃欲深藏高隠矣归去来则陶渊明之词】暮秋枉裴道州手札率尔遣兴寄递呈苏涣待御
　　乆客多枉友朋书素书一月凡一束虚名但防寒温问泛爱不救沟壑辱【言友朋之书虽多但防寒温之问而不足极忧也孟子志士不忘在沟壑】齿落未是无心人舌存耻作穷途哭【赵云古诗客从逺方来中有尺素书诗虽有生刍一束而南史何思澄作名纸一束也问寒温者书牍之常也晋王献之常与兄防之操之俱诣谢安二兄多言俗事献之寒温而巳论语泛爱众而亲仁而晋宋间遂以朋友为泛爱殷仲文桓公九井诗广筵散泛爱葢犹兄弟谓之友于子孙谓之贻厥君子谓之凡百洪驹父云此歇后语也子美诗山鸟山花吾友于韩退之谁谓贻厥无基址未能免俗何邪汉书齿髪堕落张仪从楚相饮门下意张仪盗贼共笞掠之其妻曰子母读书游説安得此辱仪曰视吾舌尚在不妻笑曰在仪曰足矣穷途哭则阮籍传时率意独驾不由径路车迹所穷辄恸哭而本本传元无途穷字而顔延年五君咏其于籍曰物故不可论途穷能无恸则公所用葢取顔延年之字也此上六句泛言诸友寄书相慰其老与穷耳】道州手扎适复至纸长要自三过读盈把那湏沧海珠入怀本倚昆山玉【元注言得裴书胜珠之盈把倚裴如昆山之玉　赵云沧海珠薛梦符引阎立本称狄仁杰曰可谓沧海遗珠狄在公之前亦自可证而阎立本有可谓之语则巳前固有此语矣昆山玉则郄诜所谓昆山片玉也倚字世説毛曽与夏侯共坐时人谓蒹葭倚玉树盈把字出文选公又云浩歌泪盈把入怀字则如穷鸟入怀又云使金如粟不以入怀珠与玉以比道州之书三过读王筠于书三过五抄　师云十道志道州即汉封长沙定王子买域之地】拨弃潭州百斛酒芜没潇岸千株菊使我昼立烦儿孙令我夜坐费灯烛忆子初尉永嘉去红顔白面花映肉【师云梁简文帝诗少年多意态面白多映肉】军符侯印取岂迟紫鷰緑耳行甚速【阮歩兵防中贮酒数百斛紫鷰緑耳行甚速言真超轶之才也　赵云空得书而不相聚故酒则拨弃而菊则芜没也昼立夜坐则得书而有所思也烦儿孙者烦其侍立矣其所思者何思其初为尉之少年且又言其进用而材之俊逸军符则为节度使为将帅也侯印则封侯佩印矣紫鷰緑耳皆骏马名则西京杂记文帝自代还有良马九号为九逸其一曰紫鷰也列子周穆王驾八骏之马而左緑耳此道州手札而下至此专言裴道州有书因书而思道州昔日为尉且言其人俊逸也】圣朝尚飞战闘尘济世宜引英俊人【兵戈未息冝荐才引士以济斯世也】黎元愁痛会蘓息夷狄防扈徒逡廵【如用得其人则黎民苏而夷狄息　师云后汉质帝目梁冀曰此防扈将军也】授銊筑坛闻意防頽网漏网期弥纶【毛诗无然畔援郑注云畔援犹跋扈也张衡西京赋睢盱跋扈齐高祖谓侯景飞扬跋扈徒逡巡言其空自迁延不乆扫荡也授钺筑坛言用将晋礼乐志汉魏故事遣将出征符节郎授节钺于明堂韩信传髙祖筑坛拜信汉书网漏吞舟之鱼　师云沈约诗孰能振頽纲顾和谓王导曰明公作辅宁使网漏吞舟何縁采聼风声】郭钦上书见大计刘毅答诏惊羣臣【赵云郭钦事晋武帝时匈奴稍因忿恨杀害长吏渐为邉患侍御史郭钦上疏曰戎狄强犷厯世为患今西北之方戎狄杂居恐百代之后为患冝及平吴之功以复上郡帝不许故干寳有言曰思郭钦之谋而寤戎狄有衅也刘毅事晋武帝尝顾谓刘毅曰朕方汉之如何主对曰桓灵也帝曰朕克巳为理方之桓灵不亦甚乎对曰桓灵卖官钱入公府陛下卖官钱入私门以此言之殆不如也】他日更仆语不浅明公论兵气益振倾壶箫管黑白髪【黒一作理】儛劔霜雪吹青春【师云古诗舞劔凝霜雪　赵云他日前日也皆谓其非今日耳礼记儒行孔子对鲁哀公曰遽数之不能终其物悉数之乃留更仆未可终也注仆太仆也君燕朝则正位掌摈相更之者为乆将倦使之相代气益振字左太冲诗酒酣气益振黒白髪言饮酒聼乐而寛愁白髪为之再黒一作理字浅矣霜雪言劔之光吹青春则豪气吹之也自圣朝尚飞战鬬尘至此言朝廷湏才道州必用且逗遛他日相会之乐也】宴筵曽语苏子季后来杰出云孙比【公世孙曰云孙赵云苏季子苏秦也两句句义言于闲晏筵席之间曽语及苏滇侍御乃六国时苏秦之逺孙可比之也徐】
　　【穉传角立杰出云孙尔雅子之子为孙孙之子为曾孙曾孙文子孙孙之子为来孙来孙之子为晜孙晜孙之子为仍孙仍孙之子为云孙至是而为孙者七世矣言轻逺如浮云故自季子至侍御取其最逺者言之】茅斋定王城郭门药物楚老渔商市市北肩舆每聮袂郭南抱瓮亦隐几【赵云定王城乃潭州则渔商市亦必潭州之地后五篇有聼苏渔诵诗之作则苏在潭州矣渔商市之北乗肩舆而聨袂以言与苏相逐之欢定王城之南抱瓮隠几言苏之居处庄子载子贡南逰于楚反于晋过汉隂见一丈人方将为圃畦凿隧而入井抱瓮而出灌搰搰然用力甚多而见功寡孟子有隠几而卧庄子有隐几而坐也　师云先贤传晋阮籍居市北而富于车徒毎出肩舆数十里正聨袂牵裾饮酣自苦】无数将军西第成早作丞相山东起【赵云后汉融为大将军西第颂以此颇为正直所羞旧注引上为去病治第况无将军第之连文也山东起则班固云山西出出将山东出相也旧注改作东山便引谢安为证非是公亦何拘于西对东邪　师云杜言时危无数将军皆得治第宅勉苏早起济世尔】鸟雀苦肥秋粟菽蛟龙欲蛰寒沙水【旧注鸟雀方得时而蛟龙退藏甫自喻也师云古乐府秋国足粟菽鸟雀时来驯张融潜蛟困寒氷】天下蛟角何时休阵前部曲终日死【旧注部曲队伍也　赵云两句又以伤时干戈之未息以引下句激昻二公之致功名也自宴筵曽诏苏季子至此十二句所以呈苏侍御苏时在潭州题云递呈者是已而诗句则言时之急难必湏□君辈为功名也师云续汉书大将军营五部部有校尉一人部下冇曲曲有军侯一人】附书与裴因示苏此生已媿须人扶致君尧舜付公等早据要路思捐躯【赵云致君尧舜上魏应璩与从弟居胄书思致君于有虞济蒸民于涂炭古诗先据要路津传有云捐躯清难末句则结一篇并以简二公矣】
　　奉赠李八丈判官曛
