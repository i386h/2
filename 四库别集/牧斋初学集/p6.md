<!-- { "loadSidebar": true } -->
便阙虚台己字文，仙山终古属三君。秦王自改人间腊，梁代空余岭上云。 
芝月有光期独采，松风无价许平分。积金连石遗封在，笑杀纷纷蚁子群。 

△其二 
一入华阳隔世氛，天坛真拟见茅君。溪田黯ホ流残月，楼观葱笼驻晓云。 
谷口樵归才出日，洞中棋罢又斜曛。白头未了人间事，惭愧曾探七诰文。 

△其三 
飙轮迹在大茅东，逋客依然识旧宫。近岫过云如设色，遥山涌浪欲排空。 
暮蝉乍歇千林雨，秋笛先催一叶风。回首南朝尘雾里，徒闻宰相在山中。 

（六月二十三日元符万宁宫为亡儿设醮） 
星月空寥便阙开，拜章亲上步罡台。谁知玉斧寻真去，却要非熊恋世回。 
天上受书传不易，尘中小兆梦还来。仙山亦有呼儿鸟，莫道人间尽可哀。 

（茅山怀古六首） 
磐石崇天坛，勾金隐地肺。叔申既来游，二弟亦至止。 
山中轻宰相，人间重长史。君看神武门，挂冠复谁子。 

△其二 
新莽窃汉，遍走媚百神。刻镂金玉钟，赍赠三茅君。 
斗柄难久据，蛙声徒秽闻。三君笑不顾，骑鹤凌白云。 

△其三 
夏馥谢汉辟，征书著桑树。及其遇钩党，变形老佣雇。 
仙籍隶方诸，史传书党锢。寄语人间子，蹙蹙何所慕。 

△其四 
隐居度世人，岂昧救世局。惜哉齐梁主，难絷白驹足。 
高名托外兵，微言著别录。英英岭上云，至今在空谷。 

△其五 
峨峨积金峰，带以连石乡。隐居割封邑，弟子授宠章。 
蛮国递相雄，蚁封安可尝。煌煌十赉文，千年勒华阳。 

△其六 
绍述乱纲纪，鼎物象播迁。仙都白玉印，乃在华阳巅。 
铜人已辞汉，石鼓终入燕。至宝归上清，长得保天年。 

（谢于昭远寄庙后茶次东坡和钱安道韵） 
昔人苦作有情痴，下饮不知茶与茗。我今懵懂百不解，独有啜茶能记省。 
感君寄惠手自煎，洗杓停匙坐倾听。活火新泉沸石铫，泼触乳花发香性。 
森然茶星知有无，但觉芒寒与色正。睡魔迸散暑气退，松风萧飕白日永。 
搜肠润吻如有灵，破闷祛烦不须猛。此茶先春出顾渚，宛如金苗引石矿。 
山崖高寒初日温，受气中和离炎冷。轻身疗病比服食，医国岂必用骨鲠。 
我生爱茶复爱仙，近日初来积金岭。世事突兀看枪旗，富贵纷纭诧团饼。 
长腰米饱午梦足，扪腹但余光炯炯。行买山田入阳羡，更置水递近石井。 
东坡老人太苦硬，剌剌品茶刺贵幸。我诗漫浪聊戏耳，只愁湍泉饮生瘿。 

（丁卯孟秋闻时享太庙作） 
清露晨流肃羽旄，上公升拜朵云高。殊勋久冠貂蝉列，圣主初辞□献劳。 
九庙神灵还陟降，千官趣走倍□蒿。遗民旧日叨陪祀，亲见曾孙奠黍萧。 

（八月十四夜舣舟虎丘与孟阳长蘅小饮） 
小舟如帘阁，舣向虎丘□。笙歌何喧阗，余音沸烟水。 
孤吟发蚓窍，闵默复隐几。譬如坐禅僧，飘瞥心数起。 
跫然空谷音，忽见程与李。殷勤如明月，入我船窗里。 
小酌无盘餐，开颜且欢喜。四山歌吹罢，落月泛清□。 
贫老羞见月，斯言未为旨。月如令我羞，不及故人矣。 
归舟对孤枕，痒痒心未已。延缘苇间音，犹恐是二子。 

（八月十五夜） 
归舟信孤帆，忍与明月别。今夜生公石，骈阗那可说。 
酒气昏深池，人烟冒清樾。喧喧鼓吹罢，清歌如一发。 
归人尽扶醉，坐客但耳热。有曲谁解赏？歌者自凄咽。 
我生好清游，避此繁丽窟。归来呼病妇，举杯共邀月。 
忽闻小楼西，高歌唱圆阙。去去勿复听，使我心断绝。 

（八月十七夜） 
今年十七夜，圆月胜三五。月满不厌迟，弦望自有叙。 
譬如繁艳花，春残始开吐。又如妖冶人，半老斗眉怃。 
我为验历头，欣然命俦侣。新ド洁尊□，小摘倒筐□。 
酒伴期不来。茫然似失伍。长须两三人，叹息自相语。 
北里考歌钟，黄金充栋宇。东邻喧鼓吹，钱刀压仓庾。 
主人有何乐？懵腾自豪举。病妇支空床，娇儿卧浅土。 
文籍满四壁，饥来不堪煮。流光照素发，吟虫响空杼。 
任彼明月好，岂能变愁绪。僮言良可听，我兴未能阻。 
扪胸自跳(□孛)，击撞类臼杵。天公为解围，晴昊变风雨。 

（依韵答徐于病中见怀） 
帘阁香残正忆君，新诗宛转似回文。每怜面会如千里，未省腰围到几分。 
合眼闲来推昨梦，支颐懒去看秋云。多情多病真相似，搔首何辞到日曛。 


（彭幼朔仙翁丙寅十月化去岁尽却有手书贻所知多言化后事盖尸解也幼朔尝登高寄余诗云谩嗟鱼服英雄老烂醉龙山感慨多盖亦功名自喜之士晚而入道者昔人言英雄回首即神仙此语盖不诬丁卯九日独坐感叹因续成其诗以传于好事者） 
桃实偷尝已再过，榴皮书字半销磨。尚嗟鱼服英雄老，无那龙山感慨多。 
梁父旧游还跨鹿，青城老将去乘骡。知君不少登高伴，却望人间一醉歌。 

（九日得徐于诗却寄） 
今辰掩户复停觞，总为登高易断肠。四海知予惟两鬓，三年与尔共重阳。 
黄花笑客应无数，白雁愁人又一行。同病更怜同赏在，解捐萸酒助茶香。 

（重阳次日徐二尔从馈糕蟹） 
肴具圆方杂醢熬，白衣今日送衡茅。旨甘重识加餐意，选择遥怜纤手劳。 
自笑吾家传嗜蟹，敢言诗句补题糕？小人属厌君休诮，一饱如今学老饕。 

（天启七年九月九日闻大行皇帝遗诏二首） 
风悲霜惨集兹辰，旅雁南来报讣真。万国心伤冯几诏，三年肠断属车尘。 
身为马角生来客，梦作龙胡坠下人。欲临国哀何处所？市南扶杖问遗民。 

△其二 
丰芑深怀皇祖仁，艰危誓欲副贻孙。两年书命尘东阁，三月官衔忝北门。 
一出承明占国论，得归茅屋赖君恩。杀身自此知无地，泣尽三声向岭猿。 

（九月二十六日恭闻登极恩诏有述） 
三载先朝版藉民，诏恩重许从儒绅。沐猴自笑冠非我，厩马应惭颡似人。 
革解带围多漫漶，(□覃)辞衣箧尚逡巡。影娥川水清如许，偏照东归旧角巾。 

△其二 
衰残不称挂金章，且作斑斓拜北堂。旋取朝衣来典库，还如舞袖去登场。 
聊将野鹤为鸡伴，宁许沙鸥入鹭行。只合乡人推祭酒，蒸豚箫鼓赛耕桑。 

（徐大于王闻诏枉诗见贺奉答二首） 
弹冠何敢附清流，击壤欣为野老俦。屈指浮名真泛泛，惊心噩梦尚悠悠。 
朝家求旧存刍狗，人世更新学土牛。见说皋夔满台阁，只应留我作巢由。 

△其二 
安稳矶头旧钓缗，主恩深处是沉沦。敢言身退如迂叟，却喜人呼作老民。 
(衤发)(衤□)久裁春后服，画图时垫雨中巾。骑驴倒堕君休笑，圣世今真作幸人。 

（丁卯十月书事四首） 
道涂好语沸儿童，扶杖欢呼我亦同。斗柄已闻归圣主，冰山何事倚群公。 
阿总曳尚书履，颂厂还乘御史骢。勇退史应书阿母，拜章先出掖庭中。 

△其二 
丝纶阁下竞津涂，杨李诸公不可呼。夏屋栋应书梓匠，明堂□亦画侏儒。 
羹调众口须兼味，船急中流仗一壶。共道微垣新气象，天枢旁看四星无？ 

△其三 
秋窗晴日影迟迟，午梦初醒黍罢炊。独对空枰尝敛手，每临残局更谈棋。 
霜清狡兔争营窟，月白惊乌尽拣枝。一著虽低差较稳，且依旁角守茅茨。 

△其四 
黄门北寺狱频仍，录牒刊章取次征。死后故应来大鸟，生时岂合点青蝇。 
苍茫野哭忧邦国，寂寞家居念友朋。痛定不堪重拭泪，清斋勤礼佛前灯。 

（群狐行） 
一狐缢死锁琅□，一狐缢死悬屋梁。群狐作孽两狐当，公然揶揄立道旁。 
昔日群狐假狐势，一狐为宰一狐帝。一朝狐败群狐跳，杀狐烹狐即尔曹。 
两狐就缢皆号(□兆)，狐不生狐乃生枭。狐已死，枭尚肆，捕枭作羹亦容易。 
群狐群狐莫嬉戏，夜半ㄦ忽雷火至。 

（舟师叹） 
千舟百舟若鳞次，大橹小橹如栉比。舟师梦寐呼水至，愕起依然阁平地。 
黄旗夙昔凌长风，布帆满张百石弓。摊钱白浪笑举酒，胡乃束手称技穷。 
我坐船舱自闵默，眼看寸进还退尺。潮平风正尚无期，横飞直下何繇得。 
君不见午潮已落暮潮催，九日滩头未是迟。长年自办乘风具，捩柁开船会有时。 


初学集卷五 

○崇祯诗集（一） 
（起崇祯元年戊辰，尽六月。） 

（崇祯元年元日立春） 
淑气和风应候来，王春元朔并相催。故知青帝攒新令，不是天公厌两回。 
受岁酒应羞白发，向阳花欲笑寒灰。钓船游屐须排日，先踏西山万树梅。 

（正月十四日与邵僧弥看梅西山由横塘抵光福） 
放舟出横塘，喜与烟郭远。远景宜日斜，清游取春浅。 
嫩柳绿未舒，寒条翠将展。近水树乍明，遥峰月渐显。 
同舟得佳侣，静好有余善。行看烟峦纡，坐爱溪桥转。 
约略云树间，西山累甑□。山容如高人，作意任偃蹇。 
我生在尘网，鹿鹿苦未反。明朝山中云，倘笑归来晚。 
再拜万树梅，为我涤颜□。 

（夜步虎山桥） 
信步寻□桥，村犬吠林杪。月色淡自佳，山行误亦好。 
暮峰敛余黛，早梅散轻缟。定知今宵梦，空□入幽讨。 

（元夕阻雨泊舟光福） 
寻花不觉远，直入梅花村。孤蓬坐滴沥，清晓如黄昏。 
未能理蜡屐，何暇开清尊。名花初发时，燕赏亦迟人。 
西山千万树，亚枝趁朝暾。洗妆映流水，薄寒倚柴门。 
岂知堕烟雨，掩抑空泪痕。梅花如静女，有恨初不言。 
我怀同楚客，莽莽欲断魂。世无别花人，此意谁与论。 

（十六日冒雨游玄墓） 
发兴上蓝舆，贾勇著芒屦。寻花欲乞命，岂为风雨怖。 
冒雨发龟峰，穿花到玄墓。参月横清晨，玉雪蔽行路。 
沾湿闻雨香，登顿入花雾。初疑雨妒花，转为花惜雨。 
梅亦爱清妍，□雨如含露。孤标宜轻寒，靓妆倚薄暮。 
秉烛如有思，吮毫未能诉。欲偿清游逋，更觅寒饿句。 

（奉慈庵红梅一株嫣然独出感而有作） 
万树漫山玉雪中，一株独自笑芳丛。新妆不是缘施赤，薄怒应看近发红。 
聊贬高寒遮俗眼，暂先□艳领春风。调羹至竟谁能事，枉窃年华媚化工。 

（美人诒折梅一枝僧弥叹赏请余同赋） 
小院疏窗傍画阑，携来细向胆瓶看。端详苦爱横斜好，折赠深知拣择难。 
伴我余香宜夜静，怜渠剪烛对更残。一枝已识春风意，莫倚孤舟怨薄寒。 


（十七日早晴过熨斗柄登茶山历西碛弹山抵铜坑还憩众香庵） 
吴山环西南，其山秀而峄。郁盘起玄墓，迤逦属西碛。 
梅花生其中，居然好宫宅。譬彼冰雪姿，淖约处姑射。 
