<!-- { "loadSidebar": true } -->
　　哭将作张少监【从祖】文
　　呜呼上下千百载前言往行旧章故典于其成败得丧如生其时为其人以涖其事也今有如公者乎萧然一室图史左右盖世所谓可慕可说可怵可愕之事举不足以易其傃今又有如公者乎昔在嘉泰开禧之间某无似阶縁薄技陪厠周行不四三年而蜀人之更迭出入者不下十七八人其始终同省惟公与参政李公及侍郎许公尔今十七八人中之仅存者乃独李许二公与吏部范公而余皆下世久矣矧三公者方以祠官之禄里居而某越在哀防死亡无日抚人物之牢落感世道之惛怓于公之葬寜不使我寤叹而啜泣乎毎朝防无白首大儒可备顾问昔人以为深忧然则一哀之涕非特为公出也
　　哭许侍郎【奕】文
　　呜呼射防应书寜乏髙第名不揜行荣不盖愧充曹牣省孰匪近侍喑不鸣仗窳不供使耸善扶谊如公亡几不矜于誉不怵于毁始仆与公同堂并峙权门翕霍我宇髙邃然仆犹谓此常分尔寻迁起居遂陟显美以郎从官为中给事有臣次山王社是涖杜晚锡节髙止亷使自曹向呉韦郭郑氏以元舅封以后父贵至于孟韩已揜前比矧兹后兄亶谓异礼飏于缙綎唇稽腹诽公独诵言成命已出【出类切】次山即辞请遂其志朝奏九重夕逺万里人为公危公甘如荠泸遂汔庸往厘东梓弭囏恤隠防未弗理防有介敌阻兵负鄙莫肯念乱胥为防蔽有告于公敌势孔迩公曰吾尝于朝有位吾而不言谁告君父乃为奏书道所以故借令过实主听公耳魏髙平侯文靖公李数白四方盗贼灾异是巻巻者今昔一意数不加罪一己见忌况嗾使者遽加搏噬呜呼危言直道婉娈攸忮天则不然惟善是庇胡亦梦梦崇降疾厉然犹庶几天欲平治则罔歼良以劝善类终于梦梦公疾不起今年之春敌难滋炽腹败枝披外讧内猘遂使有位以公惩艾坐视生人肝脑涂地吾相或知吾君则未是孰使然天实为此一二年来频丧吉士欲其生者率以忠死百人所指则乆于世善罔攸劝恶罔攸畏是闗天运匪公之为仆方在蹙矧得公讳尝欲往吊属有疆吏告警于我中路而废防伤未憗忧结交至匪私忧伤言路榛闭将使寇难未有止戾公知不知我生靡届
　　哭史孟传【守道】文
　　自得孟传今二十年破裘败履断简残编嘿坐兀兀疾书翻翻不见喜愠如一日然科举之弊浅末相防昧于一惭求容取妍维此孟传虽诱弗挻虽疚逾美虽穷益坚提撕初心脱弃俗挛书以范御班其屯邅不以此获兽禽丘山谓终不逢忽一遇焉人曰是理可必者天屈信之度转续相嬗彼一惭者只足叹怜人方交称君已疾颠然则惭者为是比者为贤御不必范屯不必班不然则穷搜歴览细大不捐荷重掲贵神降之愆我不敢知独伤孟传进不盈寸复推而旋寜其不逢时命之延呜呼哀哉
　　代南叔诸兄作先叔母大祥祭文
　　呜呼昔丧吾父无母畴依母今云亡倐又三载忾彼泉户凄其寒屋昊天孔昭我恤靡至大义攸制丧期有终勉即先庐只荐祥事居处维旧杯圈如新藐然诸孤惕是遗体莫养于下不如无生呜呼哀哉呜呼哀哉
　　哭先叔母文
　　呜呼隂阳之相嬗物化之循环此亦天运之常然而衔恤以来有蠲其前则动心惕志擢肾伤肝凄霜而怵露局地而蹐天非造化之运独有异于间者之三年也昔丧叔父不自意全十年之间犹有母怜今陟屺而谁念上堂则无人焉悼昔养之不终怆前懽之莫旋岌孤踪其无依纷遐感其相沿哀无穷而礼有制服虽改而情不迁纵体受敬身或能图酬于未死而伶俜孤露亦复何羡乎乆生呜乎哀哉呜乎哀哉
　　哭张宣义文
　　呜呼同登诸友亲在者几我免心丧而哭夫子我往乗传使于遂州君来过我言泛其流曰从吾儿于帝之里雪发蓬舟我拜我起骎骎令子有闻于朝清衢肃轸华毂扬镳胡不百年以永终养东征不复輤裧西上我承王命来析藩珪望旐容车亦言还归往吊无从矢词侑奠廞其如昔顾我明荐
　　哭宗三弟文
　　呜呼天祸我家乃至此夫自诸父沦丧中外弟兄相依为命脱丧未几淳甫兄舍我而去今仅八阅月外弟亦相从于九原藐是余息亦何羡于久生也讳音来蔇举室号恸乃挈孥累并走萧寺为位而哭神亦有知以歆余荐乎否也
　　哭杨通判【中之】文
　　曩余摄守武信防君为长于属邑精养而沈审寛平而刚特今又联事于潼我警我导我扶我翊方赴车之来戒胡六月而遽息呜呼屈信聚散虽物之常则然父不哭子是谓顺徳忍使八十之亲而至此极也善人之报茫不可谓楄柎衰麻之事所得为者不敢不尽力虽然是恶足以冩余心之伤防也
　　哭表嫂李氏文
　　呜呼同气诸兄早丧其俪岿然独存惟仲嫂氏矧余兄南生世劬瘁年余四十登太常第浮湛黄绶终养莫遂遭罹若此仅缀息视以讫免丧强从禄仕三十年间嫂亦劳勚然幸有子有妇有婿女既宜家男将生子蹙蹙半生仅此少慰胡寜未晡戢景入地兄来赴我惊怛失涕为位而哭偕我妇穉缄词往奠不逺千里不知余兄何以慰意呜呼哀哉
　　哭宣抚安少保【丙】文
　　呜呼天之方懠民靡有臻女真假息银夏诡盟达防称币青冀款庭襮顺里暌孰罔孰真内奰外覃孰抚孰寜何恃不恐福于王明其明维何镇梁徂荆英英安公荦荦产仁仁之云亡志士失声曾未数月梁亦陨星同诏并峙犹惧国轻又弱一个天威孔频昔歳单阏鸱义血人有狂者晢有溃者黥裒凶蔓毒赤子昏酲公惟无出大憝再清寇不牧马士不弄兵赤子晏眠妇织男耕视公未至川臊谷腥视今年春淮甸震惊掀蕲掇黄此乌可泯如千丈松磥砢轮囷虽多节目可任栋楹公今已矣事变日新岂终无才如公英英畅练军事究谙戎情回翔西鄙几四十春则匪骤致积习以成缿筩摘伏隠户罢征闭门谢质保境息民图维厥终以逊名卿公则奚憾我忧方殷防泛舟流渺未有程天命难谌人心孔填一哀之涕匪蜀父兄
　　哭刘阁学【光祖】文
　　呜呼天下达尊曰爵徳齿君子三乐父母兄弟有才教育无事怍愧虽则云然彼事与位与伦与教命有攸制无徳居一孰权其二有一愧怍二乐弗遂乃知古今惟命惟义命乃在天义则由已矧如公者乐极尊备俯仰裕如维今鲜俪今春与公尝论是理公答曰然吾庶几此了翁造朝道出渝水公不我忘以言追遗相与共观虞侯仲易叹公声画气老神邃俄以书来江陵告我谓公疾闻凶音已叵我率亲朋荆梓故吏为位相向欲哭复止犹觊传闻或与实戾日久地遥前闻狎至抚江长号夺我人瑞尊有不磨乐则永已何恃弗恐惟今之世钜人长徳为国元气茍尚有存无间中外如土在山余润旁溉奄其若斯天意方懠天匪公懠宛宛赤子行迈靡臻舟流莫届公惟不知则亦已矣戾气未殄幽明一致歳晏风寒江回山瘁怅怅独立靡所止戾呜呼公乎母我翦弃尚如平生隂辅吾志
　　哭李防政【璧】文
　　五月辛酉哭后溪翁六月甲午而又哭公耆徳宿齿欲见无从风流文献罔以考终岷嶓之西邦瘁国空虽天降才曷其有穷岂无后出可配前踪独嗟人物如千丈松培埴崇长非一旦功自文简氏才识清通下渉虞初上穷帝鸿靡遐不纬匪末弗攻公生其间薰炙贯融上下千载挺其遗风入防天縡竭力劬躬人谓斯人三出勿庸晦明之愆以离鞠防其在于今忧端猬蠭露立赤子鼎分诸戎兼收众逮犹虑弗充日替月零天其梦梦矧如了翁早荷奨崇今年造朝道出故封公已得疾体瘝力慵犹能三日燕豆歌钟感新道旧慷慨发衷孰知此觞永矣无同伶俜顾影于江之东缄泪书词以寄哀恫
　　哭阁学叶侍郎【适】文
　　呜呼合散消息隂阳之分奚独于公感深涕霣匪伤吾私我忧孔殷舟流莫届行迈靡臻匪学弗济匪才弗乂茍尚有存毋问中外如珠在渊如玉在山木石何知枯润所闗公居海濵奚与人事海内同气眎为荣顇门墙孤峻基宇邃深披剥传注贯融古今东南诸老收声戢影轩裳所忻公力未憗前年为诗寄我鹤山去年贻书喜我东还精神风采英晤踔轶言论风指间见层出迨我造朝公诗未赓公书来报公体不平然犹私谓人畸天耦天如有意则俾单厚胡然藐藐不吊我师三朝旧人所存几谁年开八袠不为夭蹙天隲斯文寜有絶续独嗟人物如千丈松封植培养匪一旦功日零月替世道攸系公知不知我未有届
　　哭王常博【万】文
　　呜呼权凶既殒圣断日新吾谓曼里必被选抡将与同徳之彦扶危持倾以乂我民而止于斯吾将以谁讯邪曼里夙禀良质虑淡气醇居中则引义以劘上补外则节用而爱人盖奸慝之雠而忠信之伦小人之忌而君子之亲积气未靖公屈弗信厥既靖之而殒厥身然则屈伸之感天邪人邪或开之先或推而旋或挽而前或挤之颠谓天佑善茍亦无然临风一恸有泪如泉为时数感匪私其亲
　　哭杨尚书【汝明】文
　　呜呼天之生材其几何年自拱把而合抱人将頼之以持危扶颠而吾党之中又弱一个焉惟公道广而猷迈气和而虑纯进而着定出而蕃宣有言以见于世有徳以及乎人敭歴中外余四十春纷内奰之相仍事几其无垠莫乂匪贤莫巩匪天而白首耆艾之士如月星之丽晨公又弃去吾将谁亲三十五年之交至于渡泸又相后先方行李之踵问忽讣音之堕前合散消息虽隂阳之常分而风舟沸鼎之中吾独伶俜其可怜北岩之趾卢峰之颠与公旧寮及其吏民为位而哭癙忧酸辛敛涕为书又以告于有神
　　哭髙嘉定【泰叔】文
　　呜呼吾哭万里百有余日而又哭公予如何防世之论士或以科目或以官职吾观万里邑小而迫然士生其间者非无科目之患名之浮于实非无官职之忧位之溢于徳如公之贤才名四十年仕宦八千石此白屋之所甚荣而公退然无矜色于彭于嘉悼志之不行则惧去之不疾行其心之所安循乎理之独得无诈取于斯世无厚望于造物胡亦夺之尔亟某藩绂所縻吊伤未及辞以矢哀不觉涕泗之横臆也
　　哭虞提刑【仲昜】文
　　维寳庆三年冬十一月戊子追降朝请郎靖州居住魏某谨遣家明冲以酒脯庶羞之奠告于故某官虞公而系以词曰天之方懠民罔攸蔇言所当言而人疑其幸变为所当为而人谓其轧已恐谀相师贪暴寡耻茍一日之安则有一日之肆腹败枝披内讧外猘此何时也而越秦之相视学之不讲其流祸乃至是若仲昜父则天生是人以拟缓急之备者也昔在先正唱明大谊风流文献子孙是似公生其间培以父祖诗书之泽开以宇宙清明之气瀹以师友道义之渊养以世故更尝之味志足以充其学才足以达其志其尤著者阳安守御之绩防峡保伍之利迨乎梁洋之间比隣节授又军政之攸寄募民垦荒嵗已入十余万计此在经济之胷仅陈其一二而惊愚骇俗已无所容其身于斯世沧江之滨习湖之涘顺剥而遂困硕蹇而亨否世纷其无垠屹金石而独止使得若人参诸宇内何难之弗济而又弱一个焉嗟善人之难立而正理之果不可恃也合散消息隂阳之常分公全而归则亦已矣而悠悠斯人莫常安处抚事懐人涕笔俱下呜呼哀哉
　　哭茂叔兄
