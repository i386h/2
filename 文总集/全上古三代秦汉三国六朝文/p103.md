<!-- { "loadSidebar": true } -->
　　望之字长倩，东海兰陵人，居茂陵，昭帝末以射策甲科为郎，署小苑东门候，免归为郡吏。始元中除御史大夫属。地节中察廉为大行治礼丞，拜谒者，迁谏大夫、丞相司直，出为平原太守。元康初征为少府，寻为左冯翊。神爵初迁大鸿胪，寻代丙吉为御史大夫。五凤初，贬为太子太傅。黄龙初拜前将军，受遗。元帝初兼光禄勋，为弘恭、石显所陷，免为庶人。寻赐爵关内侯，复被收，饮鸩自杀。
　　◇上书请选谏官
　　陛下哀愍百姓，恐德化之不究，悉出谏官以补郡吏，所谓忧其末而忘其本者也。朝无争臣则不知过，国无达士则不闻善。愿陛下选明经术，温故知新，通於几微谋虑之士以为内臣，与参政事。诸侯闻之，则知国家纳谏忧政，亡有阙遗。若此不怠，成康之道，其庶几乎！外郡不治，岂足忧哉？（《汉书·萧望之传》：望之为平原太守，上疏，书闻，征入守少府。）
　　◇建白宜罢中书宦官
　　尚书百官之本，国家枢机，宜以通明公正处之。武帝游宴后庭，故用宦者，非古制也。宜罢中书宦官，应古不近刑人。（《汉书·石显传》：初元中，前将军萧望之及光禄大夫周堪、宗正刘更生皆给事中，望之领尚书事，知显专权邪辟，建白以为。）
　　◇劾奏赵广汉
　　广汉摧辱大臣，欲以劫持奉公，逆节伤化，不道。（《汉书·赵广汉传》：广汉自将吏卒入丞相府，召其夫人，跪庭下受辞，收奴婢十馀人去，责以杀婢事。丞相魏相上书自陈，司直萧望之劾奏。）
　　◇奏驳耿寿昌增海租及近籴计
　　故御史属徐宫，家在东莱，言往年加海租，鱼不出。长老皆言：武帝时，县官尝自渔，海鱼不出。后复予民，鱼乃出。夫阴阳之感，物类相应，万事尽然。今寿昌欲近籴漕关内之谷，筑仓治船，费直二万万馀，有动众之功，恐生旱气，民被其灾，寿昌习于商功分铢之事，其深计远虑，诚未足任，宜且如故。（《汉书·食货志》：大司农中丞耿寿昌五凤中奏籴三辅等郡谷，以省关东漕卒；又白增海租三倍，御史大夫萧望之奏云云，上不听。）
　　◇奏言三公非其人
　　百姓或乏困，盗贼未止，二千石多材下不任职。三公非其人，则三光为之不明。今首岁日月少光，咎在臣等。（《汉书·萧望之传》：丞相丙吉年老，上重焉，望之又奏言云云。上以望之意轻丞相，乃下侍中等诘问望之。）
　　◇冯奉世封爵议
　　奉世奉使有指，而擅矫制违命，发诸国兵，虽有功效，不可以为后法。即封奉世，开后奉使者利，以奉世为比，争逐发兵，要功万里之外，为国家生事於夷狄。渐不可长，奉世不宜受封。（《汉书·冯奉世传》：奉世以卫侯持节送大宛诸国客至伊修城，以节谕告诸国王，因发其兵，进击莎车。莎车王自杀，传首长安，上甚说，下议封奉世。少府萧望之独以云云。上善望之议。）
　　◇驳张敞入谷赎罪议
　　民函阴阳之气，有仁义欲利之心，在教化之所助。尧在上，不能去民欲利之心，而能令其欲利不胜其好义也；虽桀在上，不能去民好义之心，而能令其好义不胜其欲利也。故尧、桀之分，在於义利而已，道民不可不慎也。今欲令民量粟以赎罪，如此则富者得生，贫者独死，是贫富异刑而法不一也。人情，贫穷，父兄囚执，闻出财得以生活，为人子弟者将不顾死亡之患，败乱之行，以赴财利，求救亲戚。一人得生，十人以丧，如此，伯夷之行坏，公绰之名灭。政教壹倾，虽有周召之佐，恐不能复。古者藏财於民，（「财」字从《汉纪》补。）不足则取，有馀则予。《诗》曰「爰及矜人，哀此鳏寡」，上惠下也。又曰「雨我公田，遂及我私」，下急上也。今有西边之役，民失作业，虽户赋口敛以赡其困乏，古之通义，百姓莫以为非。以死救生，恐未可也。陛下布德施教，教化既成，尧舜亡以加也。今议开利路以伤既成之化，臣窃痛之。（《汉书·萧望之传》：京兆尹张敞书，愿令诸有罪得以差入谷此八郡赎罪，事下有司，望之与少府李强议。又见荀悦《汉纪》，又见《艺文类聚》五十四。）
　　◇对两府难问入谷赎罪议
　　先帝圣德，贤良在位，作宪垂法，为无穷之规，永惟边竟之不赡，故《金布令甲》曰：「边郡数被兵，离饥寒，夭绝天年，父子相失，令天下共给其费」，固为军旅卒暴之事也。闻天汉四年，常使死罪人入五十万钱减死罪一等，豪强吏民请夺假贷至为盗贼以赎罪。其后奸邪横暴，群盗并起，至攻城邑，杀郡守，充满山谷，吏不能禁，明诏遣绣衣使者以兴兵击之，诛者过半，然后衰止。愚以为此使死罪赎之败也，故曰不便。（《汉书·萧望之传》）
　　◇乌孙元贵靡尚少主议
　　乌孙绝域，信其美言，万里结婚，非长策也。（《汉书·萧望之传》，又《西域传》下作：乌孙绝域、变故难保、不可许。）
　　乌孙持两端，亡坚约，其效可见，前少主在乌孙四十馀年，恩爱不亲密，边境未以安，此以事之验也。今少主以元贵靡不得立而还，信无负於四夷，此中国之大福也。少主不止，繇役将兴，其原起此。（《汉书·萧望之传》，又见《西域传》下，小异。）
　　◇对诏问因乱灭匈奴议
　　《春秋》晋士丐帅师侵齐，闻齐侯卒，引师而还，君子大其不伐丧，以为恩足以服孝子，谊足以动诸侯。前单于慕化乡善称弟，遣使请求和亲，海内欣然，夷狄莫不闻。未终奉约，不幸为贼臣所杀，今而伐之，是乘乱而幸灾也，彼必奔走远遁。不以义动兵，恐劳而无功。宜遣使者吊问，辅其微弱，救其灾患，四夷闻之，咸贵中国之仁义。如遂蒙恩得复其位，必称臣服从，此德之盛也。（《汉书·萧望之传》：五凤中，匈奴大乱，议者多曰：「匈奴为害日久，可因其坏乱，举兵灭之。」诏遣问望之计策，望之对云云，上从其议。）
　　◇单于朝仪议
　　单于非正朔所加，故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之谊，谦亨之福也。《书》曰：「戎狄荒服」，言其来荒忽亡常。如使匈奴后嗣卒有鸟窜鼠伏，阙於朝享，不为畔臣。信让行乎蛮貉，福祚流于亡穷，万世之长策也。（《汉书·萧望之传》）
　　戎狄荒服，言其来服荒忽无常，时至时去，宜待以客礼。让而不臣，如其后嗣，遂逃窜伏，使於中国不为叛臣。（《汉书·匈奴传赞》。案此约文与本传少异，故并录之。）
　　◇雨雹对
　　《春秋》昭公三年大雨雹，是时季氏专权，卒逐昭公。乡使鲁君察於天变，宜亡此害。今陛下以圣德居位，思政求贤，尧舜之用心也。然而善祥未臻，阴阳不和，是大臣任政，一姓擅势之所致也。附枝大者贼本心，私家盛者公室危。唯明主躬万机，选同姓，举贤材，以为腹心，与参政谋，令公卿大臣朝见奏事，明陈其职，以考功能。如是，则庶事理，公道立，奸邪塞，私权废矣。（《汉书·萧望之传》：地节三年夏，京师雨雹。望之因是上疏，愿陈灾异，下少府宋畸问状，望之对以为。）
　　◎萧育
　　育字次君，望之子。宣帝时为太子庶子。元帝即位为郎，病免，后为御史，除大将军功曹，迁谒者。使匈奴副校尉，后为茂陵令，拜司隶校尉，免。复为中郎将，使匈奴，历冀州、青州两部刺史，长水校尉，泰山太守，大鸿胪，右扶风，免。哀帝时拜南郡太守，病去官，起为光禄大夫、执金吾。
　　◇奏封事荐冯野王
　　野王行能高妙，内足与图身，外足以虑化。窃惜野王怀国之宝，而不得陪朝廷与朝者并。野王前以王舅出，以贤复入，明国家乐进贤也。（《汉书·冯奉世附传》：朔方刺史萧育奏封事荐言。案：朔方即冀州。又案：王章荐冯野王封事，末三语与此同。）
　　◎金安上
　　安上，字子侯，宅侯日单弟伦之子。宣帝时为侍中，赐爵关内侯，进封都成侯，迁建章卫尉，谥曰敬侯。
　　◇上书言昌邑王贺
　　贺天之所弃，陛下至仁，复封为列侯。贺嚣顽放废之人，不宜得奉宗庙朝聘之礼。（《汉书·武五子昌邑王传》：侍中卫尉金安上上书言，奏可。）
　　◎柯
　　柯，史不著其姓，宣帝时为扬州刺史。
　　◇奏昌邑王贺罪
　　贺与故太守卒史孙万世交通，万世问贺：「前见废时，何不坚守毋出宫，斩大将军，而听人夺玺绶乎？」贺曰：「然。失之。」万世又以贺且王豫章，不久为列侯。贺曰：「且然，非所宜言。」（汉书·武五子昌邑王传》：元康三年，封贺为海昏侯。后数年，扬州刺史柯奏云云，制曰：「削户三千。」）
　　◎廖
　　廖，史不著其姓，宣帝时为豫章太守。
　　◇奏绝昌邑王后
　　舜封象於有鼻，死不为置后，以为暴乱之人不宜为太祖。海昏侯贺死，上当为后者子充国；充国死，复上弟奉亲；奉亲复死，是天绝之也。陛下圣仁，於贺甚厚，虽舜於象无以加也。宜以礼绝贺，以奉天意。愿下有司议。（《汉书·武五子传》：贺薨，豫章太守廖奏言。）
　　◎郑吉
　　吉，会稽山阴人。初为郎，地节中以侍郎田渠黎破车师，迁卫司马，护鄯善以西南道。神爵中降日逐并护车师以西北道，於是始置都护西域骑都尉，封安远侯，卒，谥曰缪侯。
　　◇上书请益车师田卒
　　车师去渠黎千馀里，间以河山，北近匈奴，汉兵在渠黎者势不能相救，愿益田卒。（《汉书·西域传》下）
　　◎辛武贤
　　武贤，狄道人。元康中为酒泉太守。神爵初拜破羌将军，羌军还归酒泉，后复为破羌将军。
　　◇奏击罕开
　　郡兵皆屯备南山，北边空虚，势不可久。或曰至秋冬乃进兵，此虏在竟外之册。今虏朝夕为寇，土地寒苦，汉马不能冬，屯兵在武威、张掖、酒泉万骑以上，皆多羸瘦。可益马食，以七月上旬赍三十日粮，分兵并张掖、酒泉合击罕、开在鲜水上者。虏以畜产为命，今皆离散，兵即分出，虽不能尽诛，夺其畜产，虏其妻子，复引兵还，冬复击之，大兵仍出，虏必震坏。（《汉书·赵充国传》：酒泉太守辛武贤奏言，天子下其书充国，令与校尉以下知羌事者博议。）
　　◎辛庆忌
　　庆忌字子真，武贤子。宣帝时为右校丞，屯乌孙赤谷城，拜侍郎，迁校尉，屯焉耆国，还为谒者。元帝初补金城长史，举茂材，迁郎中，转校尉，迁张掖太守，徙酒泉太守。成帝初徵为光禄大夫，迁左曹中郎将，至执金吾，左迁酒泉太守，复征为光禄大夫执金吾，左迁云中太守，征为光禄勋，拜右将军诸吏散骑给事中，徙左将军。元延初卒官。
　　◇上书理刘辅
