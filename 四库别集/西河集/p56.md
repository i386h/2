<!-- { "loadSidebar": true } -->
　　顺治辛卯浙三举秋试是科解文往以第四人为一乡之冠谓其文峻警拔恒等选本一出家模而戸程之一似风发于青苹而须臾而遍大块询其人则可庵俞先生也既而先生成进士予尝于文会中得一再见然于举文外不见有所为他文者又既而先生之子复与予从子同举于乡每谓先生有诗集数卷藏于家已托子从子属予点定而予以出游去未之应也暨予官长安距当时属予时已八九年逮归而先生之子然后捧先生集至赍咨相示则俨然遗文焉夫以先生之举文风发霆应亟行于当时而独于诗于古文词孑孑焉若艰于示人而迟之迟之一似桮棬之余泽而必待孝子之防剔以传于身后似乎赢于彼而诎于此何哉顾人亦有言方先生为诸生时日殚心古学讲求汉魏以来乐府歌词或劝之止以为与举文有碍而先生不顾且曰举文所以阐名理无根之言则名理所弃也所以孜孜于古人者为有本尔则夫先生之举文皆原本古学而出之岂有本诎而末反伸者夫先生以为古学实难非得毕生之功力不能庶几而又恶世之浅尝而辄以为有得故每为之郑重不轻就即就不甚存即存之亦任其流散不甚惜迄于今非得后人之孝思力为搜辑则几不能以嬗世所谓超世之珍以求全而反见希非欲赢而故诎也夫诗文自汉魏以还代有流转然并无畸衺之习窜处其间而今则啓祯至今凡为数变始流于竟陵而今则渐欲以南渡卑薾上拒汉唐独先生诗文则适当两变之间前可为钟谭而后亦足为宋元所惑乃其诗其文一归于正则岂非先生之学以矜慎而不诡随以迟重而不即为流俗所转变哉若夫学有原本则皆足传后夫先生举文则趋庭继起亦既承之而蚤有效矣至于为诗闻之谢氏闲庭能吟栁絮即康成家婢亦偶有起而咏泥中者夫东山北海之间多传人矣
　　杨母九十寿诗文集序
　　昔阳城为国子司业询诸生之有亲者使之归养夫人各有亲方其羣居讲舍亦何尝谓贤圣之业可以坐致其穷年揣摩初不过为劝禄之具而乃有亲莫顾必以待夫他人之遣之而况躬膺膴仕利禄在前其不至截裾亦仅矣予于康熙已酉从淮西归同人竞为诗为介璜先生母太君寿是时先生宰府谷未还也予谓太君年七十在先生当迎养不则或乞养以归不宜在府谷而或曰不然先生甫赴宰即迎太君至官舍凡三年而以苦寒而返也府谷将报最庸讵知所移之必府谷而不为待之暨乎迁晋阳司马而后踉跄而辞去以为五原寒坂必不能置养堂于其地而其后八十之觞则先生亲舞侑焉今则太君年九十矣然而先生亦皤然以老家居二十载剔黄揃白而躬披斑斓尚日以承欢为事即其子长防皆已筮仕且有佐郡于滇者而先生镇居子舍以为乐夫捧檄色喜入院乞官为禄仕也寿亲于京朝而迎母于军屯者以仕养也先生初为禄仕而既不能以仕养则华膴在前弃如敝屣当其归时即慨然以子舍终矣向使乞养之际逆料后此之嵗月甚长则稍待时日亦未为晩即使孝思恳切不能姑缓而太君强饭则稍为逡巡岂必尽歴之寒苦之地而先生不尔也先生有是志必得太夫人之年始足慰先生之心而先生既有其心则必天予太夫人之年而后足以彰先生之孝则是太夫人之年皆先生之寿致之而先生之孝则必借太夫人之髙年成之然则太君之寿何既矣人生九十不易逢而先生以垂白之年称觞膝下更不易遘先生辑诗若文而以之承欢夫诗若文则安能诵百一哉
　　忠义録序
　　传曰忠为令徳又曰忠者下臣之髙行而夷齐饿首阳王蠋死昼皆称义士故人亦有言有生所甚重者身也得轻用之者忠与义也顔杲卿赴洛阳自谓我世唐臣守忠义然则忠义亦重矣顾经载比干传纪荀息仇牧而自汉以后累志龚鲍巡逺暨王堪温序辈赫然史乘终未闻有会萃成一书者云间朱先生者义士也而工于文尝读汉书作释义力表其程法课诸后进而卬手挈笔往往近龙门之为文振踔皷荡一似云蒸于前而海溃于后即生人已亡骨肉漫漶既已溉尘土音容歇絶而挥洒所至能使衣裳髭发奕奕若睹生当啓祯间目击夫国家之故北南丧乱有相继而死其事者每忆而书之久之成帙遂题其编曰忠义録间尝厠史舘编纂前代史文奉
　　天子明命无嫌无忌因得逺丐先生所为书为之蓝本而同舘前辈且有延先生于家者尝述先生苦心殚歳累月将以藏名山而传其人而煌煌国史业经采择则千秋已定而先生犹兢兢慎慎出其稿相示先后检覈一篇之中兼行并窜甚或涂乙至溢格者曰是何事而可以姑忽为也则是是书之成虽诸公灵爽实式凭之然其文亦皦然矣昔人称忠臣义士在天为日星在地为河岳而先生以皦然之文与为不朽前贤虽往可进而与之为接踵也日倍明于上河倍广于下也意象髣髴毛发动而精英生也人有慕比干之心恋常山之舌而不得其形与似者进而观是书其庶几已
　　沈又京行稿序
　　庚午之役两浙举乡试
　　上命编修张君偕民部尚书郎同时主文而先之者编修君也君为予乙丑省试春秋房首得士故事凡榜放而名次适符者比之佛氏之嬗衣鉢若一经相同而又同为一经冠则虽名次不相符而泝渊源者亦必以是为衣鉢焉沈子又京以第三人举于乡而其所冠经则春秋也居恒读又京文叹又京名下凡比年小试必冠多士其文为逺近所矜式以之当曹溪衣鉢庶几不负乃从来知举难厌士多起掷甓之习每一榜发必揶揄訾謷吹斒索隟甚至标帖衢巷以快其懑不平之意而独是榜发见又京名无不唯唯称得人者今又京行稿又纸贵矣三年揣摩去轧茁之陋而一轨于淳而世即奉之为科律且以袪累科积习为文害者特后唐清泰当戎马倥偬之会知贡举者犹能于放榜之后即引诸生诣座主宅以泝渊源而予以归田之人于文明盛开之日亦得借重门末以相为周旋所为吟裴皥之诗而深有歉也
　　东臯诗集序
　　崇祯已夘之秋予以童年应临安乡试稔知临安多名士其最称于人张先生也当斯时东南以社事相争髙自太仓金坛开其端浸淫遍海内而究以临安为极盛予尝读先生社义叹先生以排比小技造髙而穷深当为三百年来所未有而惜乎骤丁乱离灌园东臯间向之所为人伦长庶各竞其华文以为雄长者后且閟而藏之一若销亡刋落之唯恐不尽嗟乎先生之文其不轻见于世也久矣予向赴召入都时同邑徐徴君与何子毅庵扶杖过予送予于官亭予时左右顾谓老成无几且不审后来复何几相见暨归而故交荡然四顾无所向独先生年逾八十尚能与顾君侍御丁君礼部辈讲徳论道学者宗之为东臯先生然且出其所为诗属予点定夫予以故乡牢落将僦居临安与少时之就试而借之以为应求者相去有间况以先生之文深自晦而偶以行吟之所賸漫示学人则今日之诵先生诗与当日之读先生文较之其盛衰今昔亦复不等顾予闻王通在隋著书河汾间当鼎革之际刻意自藏而门徒仕唐若钜鹿河南京兆代郡皆能以一代相业尽发其师文以为典则况先生之学久而益显其在门生儿子辈自能交相传述以不致阨塞而独予以七十之年徘徊故乡魏文所谓邺宫旧游零落殆尽者而予犹得以迟暮归来从容为髙年老友亲受其诗而订之序之则其把笔怅然者也
　　周千仞八十寿序
　　予与千仞先生戚也而为友少试于杭每千仞其兄而平山其弟记曰十年以长则兄事之予之兄先生与平山之兄予皆以是也乃十年以前予为其尊大人称期颐之觞尔时先生宦髙要也予自视既非盛年而髙要君以杖国之嵗栖迟岭表往往于称觞之次拜而思之今予请假归而先生岿然以八十大耋张弧于庭在昔香山居士作九老之会东都故人无复存者司马温国会耆英于洛则但叙官阀而故人未仕者又不得与予年近七十旧交尚在梓里诸贤幸不以出处相间而尚齿之会至今未逮先生与平山伯仲把臂入林早已与邑中耆徳时会于干山之麓以乐赢年然则其年可量乎予将持一觞以自厠于诸贤之间矣















　　西河集卷四十
　　钦定四库全书
　　西河集卷四十一
　　翰林院检讨毛奇龄撰
　　序【十八】
　　张御史奏疏稿序
　　三韩张御史以言事得罪岀为杭州府录事参军杭之人自达官长者下及士庶无不以御史称之乃御史深自贬抑居官极拘检甘处卑下每相见言论卒未尝有肮之气见于容色第公家事了私取生平入告者闭閤思过而其嗣君孝思窃次第其稿且过予而请予为序古者言官焚谏草今台垣去职必镂疏一本以夸其平日嘉谟之告类乎自衒况御史以科目起家防世祖皇帝厠之侍卫更厯曹员而
　　皇上则又加之以非常之目拔擢之而置之南牀之首此其入告当必有大异于今之喁喁者而乃编次残文下同庸众此何説哉日此则御史之所为补过者也御史以为圣朝无阙在乘舆左右曾何足容吾拜扬则已所至无可讳之言况前代疏出懐袖不闻近侍而今则每一疏下即发诸科抄以遍示海内吾即不言天下未尝不知也且也歴代人主厌亲章奏即五日一御宫门不过令女官轮直一唱念词头已耳就其中拣择验黄百不一二而
　　皇上日且负扆甲纳而乙出大小词折悉经
　　睿览然且日左右询若成诵者则亦何一不由
　　宸断而尚容以出纳嫌疑过为秘谧不惟是也凡御史之所以再三毁弃不敢示人者亦曰有得罪之言在也夫善则归君恶擅美也过则归已虑委咎也向之袖奏焚草兢兢是饬者惟恐从容入告不能顺外即有内降亦曰非我莫能为耳若夫得罪之言正其过也过当归已而御史不讳其过以存其言其嗣君即又不讳父之言以善承其过则是此一稿而御史补过之忠与御史之子干父之过之孝尽在乎是而又何时俗之可比视焉
　　戴隠居九十寿序
　　间尝应世为杂文诸体什二而序什之八即他序什二而寿序什之八故当未赴都时禁勿为序而予假以来则尤禁勿为寿序然而寿序虽多大抵在六十七十之间八十亦罕矣至九十则生平诎指无几故每因罕见而稽之古人则自卫武伏胜而外无闻焉隠居戴翁以新安名族来居武林其门阀之大篸裾之富不待言也独是翁生旧朝正丁神宗极盛之时每以英龄睥睨士林虽屐席尝下人而意气直上其説经谈礼往往登大傅之堂而夺侍中之坐当其时称少成者必推之乃阅歴数朝更身逢
　　圣世以逵颙之才而务为髙隠植林开磵弄孙课子者亦复多年而逮今以九十闻夫生年满百但指大概而寿竒者不以限故既臻耄耋则来日未尝短而去日实长荣啓期曰生有不见日月者而吾臻九十岂非乐哉乃以翁遭逢子姓绕膝姻娅满门其捧赐絮而上珍饍者皆不足引为翁庆而惟是称觞之顷回想谁昔凡夫所歴之山川城郭朝野风物因革兴废一如麻姑所云扬尘于蓬莱而艺桑于沧海者衔巵扶几从容而道之此亦生人之一大快也
　　朝廷重髙年之典尊崇宪乞将必聆其名而谘以政者几杖之锡于是乎始矣抑又闻之大年在躬必多问学故献也而文因之考之武公九十力学成圣而伏胜以九十授尚书于太子家令翁拥书万巻手自纂辑往往稽稗野释掌故宵烛尺寸尚书作毫端细字为之评隲而家训之余益复着格言劝善诸録以为世儆其问学何如也予生平序寿上寿最鲜而顷为杨郡丞慈亲作九十序今又以寿翁即一月间而得两序大寿以附文于末何其幸乎况百年从此臻与
　　平台湾记序
