<!-- { "loadSidebar": true } -->
　　奉使直秘阁朱公行状
　　公讳弁字少章其先吴郡人中徙歙之黄防唐末有讳古僚者为陶雅偏将以兵戍婺源因家焉其后世有隠徳至奉直公始为儒尤以沈黙自将足迹未尝至城市生五子公其次也防颖悟读书日数千言十嵗能文既冠遂通六经百氏之书游京师入太学补内舎生客食诸王家防景迂晁公説之为宫学教授一见其诗竒之与归新郑妻以兄女郑介汴洛两都之中一时故家遗俗葢彬彬焉公游其间闻见日广文章日进益厌薄举子事遂不复有仕进意靖康之难家破于兵南归及淮甸光尧太上皇帝已承大统驻跸州议遣使问两宫安否而见大夫无敢行者公闻之慨然攘袂而起抚髀太息即日奋身自献阙下宰相以闻诏补修武郎借右武大夫吉州团练使充河东大金军前通问副使且命之曰朕方俯同晋国用魏绛以和戎尔其逺效侯生御太公而归汉公受命即日与使者王公伦张旜誓众直犯兵锋以行实建炎戊申正月也行遇金尼雅满于白水泺邀説甚切尼雅满不聴使就馆云中餽饷如礼而实以兵守之公复屡与书具言用兵讲和利害甚悉绍兴壬子之嵗金忽遣宇文虚中来言和议可成当择使副一人诣元帅府受书归报虚中欲二人探筹以决去留公正色曰此市道之所为耳吾之来固自与以必死岂今日乃觊幸于先归者哉愿使长亟诣军前受书归报天子遂成两国之好使吾君得以蚤申四海之养于两宫如前日临遣诏书本指则吾虽暴骨方外犹生之年也于是王公行有日公请焉曰古之使者有节以为信今无节而有印则印亦信也公既还朝无所事此愿留见授使某不幸一有意外之辱得抱以死死不腐矣王公挥涕解以授公公受而懐之卧起未尝不与俱也是时刘豫盗据京邑金迫公仕豫且訹之曰此南归之渐也公曰吾受命而北不受命而南且豫国贼吾常恨不食其肉又忍北面而臣之哉吾有死耳不愿归之金人怒絶其饩遗以困之公反从中固拒驿门忍饥待尽誓不为屈于是金人亦知感动复慰安之致礼如故久之复迫公换金官公曰自古兵交使在其间言可从从之不可从则囚之杀之何必换其官哉吾官受之本朝今日有死而已誓不易以辱吾君也且移书金用事人耶律绍文等曰上国之威命朝以至则使人夕以死夕以至则朝以死又以书告诀于后使者洪忠宣公曰杀行人亦非细事吾曹不幸遭之亦命也命出于天其可逃哉要当舎生以全义耳一日具酒食召云中被刼士夫常所与往来者饮半酣语之曰吾已得近郊某寺之地一旦毕命报国诸公幸瘗我其处且识其上曰有宋通问副使朱公之墓于我幸矣众皆泪缘睫不能仰视公独谈笑自若曰此臣子之常分诸君何悲也金知公终不可屈遂不复强然公以使事未报忧愤得目疾其抑郁愁叹无憀不平之气一于诗发之嵗久成集号曰聘游彼中名王贵人亦多遣其子弟就学公以此又得时因文字往来説以和好之利而碑版篇咏流行北方者亦甚众得之者相夸以为荣焉王公还朝太上闻公守节不屈因其再使使赍金银绫绢为赐嵗在丁巳金诸酋相继死灭公隂使从者李发求得河阳人董考祥等宻疏其事及彼中虚实使间行归报曰此不可失之时也其后王公复归又以公奉送徽考大行之文为献其词有曰臣等猥以凡庸误蒙选择茂林丰草被雨露于当年絶党殊邻犯风霜于将老节上之旄尽落口中之舌徒存叹马角之未生魂消雪窖攀龙髯而莫逮泪洒冰天太上读之感涕诏官公亲属五人如故事别赐吴兴田五顷顾丞相张忠献公喻以宻指曰归日当以禁林相处也明年金使乌凌阿思谋石庆充使至诏公子栐及司马倬入馆见之仍许附以家书且赐黄金三十两以寄思谋等见栐称公忠节嗟叹久之至以手加额云绍兴癸亥约和已定公乃与洪忠宣公及歴阳张公邵皆得归其事见洪公家书輶轩集今行于世入境传防促行者数辈至国门太上命中使梁璋引入便殿延见劳苦嘉叹再三公顿首谢且言曰臣闻人之所难得者时也而时之运无已事之不可失者几也而几之藏无形惟无已也故来迟而难偶惟无形也故动微而难见陛下与金人讲和上则返梓宫次则迎太母又其次则怜赤子之无辜肉白骨于已朽此皆知时知几之明騐也然时运而往或难固执几动有变宜鉴未兆盟可守矣而诡诈之心宜黙以待之兵可息矣而销戢之术宜详以讲之彼乱世君臣上不奉若天道下不求合民心人怨神怒不知修省以黩武为至徳以茍安为太平虐民而不恤民广地而不广徳非如天助陛下中兴之势也若时与几陛下既知之于其始图惟厥终愿陛下益留神焉太上纳其言赐金帛甚厚公又以彼中所得六朝御容及宣和御集书画为献并上所着聘游集且述北方所见闻忠臣义士朱昭史抗张忠辅髙景平孙益孙谷五台僧真寳丁氏晏氏女阎进朱勣等死节事状及故官属姓名以进请加褒録以劝来者太上髙其节壮其志异其文俾易文资且有进用意诏曰朱某奉使嵗久忠义守节理合优异特赐劵金千缗而宰相秦桧方以讲和为功恶公言敌情悟上意奏以初补官换右宣教郎直秘阁主管神祐观有司校公考十有七年应迁数官桧又尼之仅转奉议郎明年四月六日遂以疾卒于临安府白龟池之寓舎遗命归塟故山不果则权厝西湖上智果院忠义之士莫不哀之公配晁氏与其子郑老皆死于兵再娶王公伦之女弟与晁氏皆封孺人子栐仕至宣教郎知抚州崇仁县以卒女适里人王伃以公恩补承信郎孙勲早卒照未仕公之文慕陆宣公之为者其气质雄浑援据精博明白疎畅曲尽事理识者以为深得其体于诗酷嗜李义山而词气雍容格力闲暇不蹈其险恠竒澁之聘游集凡四十二卷别有奏议一卷尚书直解十卷曲洧旧闻三卷续骩骳説一卷杂书一卷风月堂诗话三卷新郑旧诗一卷南归诗文一卷皆藏于家熹先大父于公为三从兄弟先子初登第时尝往拜公溱洧之上公送以诗意寄甚逺其后先子仕于朝时公已在北方比南归则先子不幸是嵗已弃诸孤矣后六年熹始得拜公之殡而读其遗文又三十有四年乃复得官浙中则公之殡犹在智果院也方将为谋塟故而遽以辠逐今宻院检详尤公袤临安帅守张公杓闻而悲之相与悉力经纪其事而太学録张君体仁又为得吉卜于【阙】　县积善峰之下书来曰将以某月某日塟公之柩而以王氏孺人祔焉熹窃惟国家承平百年所以遇士大夫者不为不厚政宣以来公卿大臣荷国宠荣殊异优渥又有非前日比者一旦狂徒误国招祸使君父蒙尘越在沙漠苦寒无人之地而一时遗臣卖国降敌之余接迹于朝腼然相视乃无一人肯奔问官守者公以草野诸生平日未尝沾一命之禄顾独奋然出捐躯命请冒锋镝斧质之威以尝不测之敌而守死不屈至于十有六年之久卒不污伪官爵竟得复持汉节归见天子其忠义大节终始凛然虽竹帛所书丹青所画无以过之和议之成虽若不在其身而风喻怂惥葢亦与有力焉而公不肯自以为功还朝所建皆逺谋至计不欲朝廷遂以目前所就为安而必期有以致中兴于异日者此其忠虑之深又与一时贪天之功以为己力而遂宴安江沱以至于忘讐而辱国者葢万万不侔矣上赖太上皇帝深照其前后褒嘉赐赉甚宠而不幸厄于权臣使不获申其志以死岂非天哉今塟有日宜有铭刻以告于幽因访其家得公外孙王炳所记行实一编叅以旧闻第録如右而敬以请于尤公伏惟幸哀而终惠之以覆赖其后人且诏太史氏笔削以为万世臣子忠义之劝谨状
　　濂溪先生事实记
　　先生世家道州营道县濂溪之上姓周氏名惇实字茂叔后避英宗旧名改惇颐用舅氏龙图阁学士郑公向奏授洪州分寜县主簿县有狱久不决先生至一讯立辨众口交称之部使者荐以为南安军司理防军移郴及桂阳令用荐者改大理寺丞知沙州南昌县事签书合州判官事通判防州事改永州权发遣邵州事熈寜初用赵清献公吕正献公荐为广南东路转运判官改提防刑狱公事未几而病亦防水齧其先墓遂求南康军以归既塟上其印绶分司南京时赵公再尹成都复奏起先生朝命及门而先生卒矣熈寜六年六月七日也年五十有七塟江州徳化县清泉社先生博学力行闻道甚蚤遇事刚果有古人风为政精宻严恕务尽道理尝作太极图易説易通数十篇在南安时年少不为守所知洛人程公珦摄通守事视其气貎非常人与语知其为学知道也因与为友且使二子往受学焉及为郎故事当举代毎一迁授辄以先生名闻在郴时郡守李公初平知其贤与之语而叹曰吾欲读书何如先生曰公老无及矣某也请得为公言之于是初平日聴先生语二年果有得而程公二子即所谓河南二先生也南安狱有囚法不当死转运使王逵欲深治之逵苛刻吏无敢相可否先生独力争之不聴则置手板归取告身委之而去曰如此尚可仕乎杀人以媚人吾不为也逵亦感悟囚得不死在郴桂阳皆有治绩来南昌县人迎喜曰是能辨分寜狱者吾属得所诉矣于是更相告语莫违教命葢不唯以抵辠为忧实以污善政为耻也在合州事不经先生手吏不敢决茍下之民不肯从蜀之贤人君子皆喜称之赵公时为使者人或谗先生赵公临之甚威而先生处之超然然赵公疑终不释及守防先生适佐州事赵公熟视其所为乃寤执其手曰几失君矣今日乃知周茂叔也于邵州新学校以教其人及使岭表不惮出入之勤瘴毒之侵虽荒崖絶岛人迹所不至者必缓视徐按务以洗寃泽物为己任施设措置未及尽其所为而病以归矣自少信古好义以名节自砥砺奉已甚约俸禄尽以周宗族奉宾友家或无百钱之储李初平卒子防防其丧归塟之又往来经纪其家终始不懈及分司而归妻子粥或不给而亦旷然不以为意也襟懐飘洒雅有髙趣尤乐佳山水遇适意处或徜徉终日庐山之麓有溪焉发源于莲华峯下洁清甘寒下合于湓江先生濯缨而乐之因寓以濂溪之号而筑书堂于其上豫章黄太史庭坚诗而序之曰茂叔人品甚髙胷中洒落光风霁月知徳者亦深有取其言云淳熈六年六月乙巳后学朱熹谨记
　　伊川先生年谱
