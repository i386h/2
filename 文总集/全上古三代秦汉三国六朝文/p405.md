<!-- { "loadSidebar": true } -->
　　郑氏学行五十载矣，自肃成童，始志于学，而学郑氏学矣。然寻文责实，考其上下，义理不安，违错者多，是以夺而易之。世未明其款情，而谓其苟驳前师，以见异于人，乃慨然而叹曰，岂好难哉？予不得已也。圣人之门，方壅不通；孔氏之路，枳棘充焉。岂得不开而辟之哉？若无由之者，亦非予之罪也。是以撰经礼申明其义，及朝论制度，皆据所见而言。孔子二十二世孙有孔猛者，家有其先人之书，昔相从学，顷还家，方取以来，与予所论，有若重规叠矩。昔仲尼曰：「文王既没，文不在兹乎？天之将丧斯文也！後死者不得与于斯文也！天之未丧斯文，匡人其如予何。」言天丧斯文，故令已传斯文于天下，今或者天未欲乱斯文，故令从予学，而予从猛得斯论，已明相与孔氏之无违也。斯皆圣人实事之论，而恐其将绝，故特为解，以贻好事之君子。语云：「牢曰：『子云：吾不试，故艺。』」谈者不知为谁，多妄为之说。《孔子家语》：「弟子有琴张，一名牢，字子开，亦字张，卫人也。宗鲁死，将往吊，孔子止焉。」《春秋外传》曰：「昔尧临民以五。」说者曰：「尧五载一巡狩。」五载一巡狩，不得称临民以五。经曰「五载一巡狩」，此乃说舜之文，非说尧。孔子说论五帝，各道其异事，于舜云「巡狩天下，五载一始」，则尧之巡狩年数未明。周十二岁一巡，宁可言周临民以十二乎？孔子曰：「尧以土德王天下，而色尚黄。」黄，土德；五，土之数。故曰「临民以五」，此其义也。（毛晋重刻北宋本《家语》）
　　◇宗庙颂
　　明德惟馨，昊天子之，眷我魏，薄言起之。起之伊何，黎元时雍。子之伊何，历数在躬。於乎盛哉，神明是通。（《初学记》十三）
　　湛湛甘露，济济醴泉。或涌于地，或降于天。天地交泰，品类蕃芜。祥瑞嘉应，其集如雨。屡获丰年，谷我士女。祖考既飨，於惟乐胥。（《初学计》十三）
　　◇贺正仪
　　元正首祚，璇机改度，伏称万寿。（《初学记》四）
　　◇纳徵辞
　　玄束帛，俪皮雁羊。（《晋书·礼志下》）
　　◇家诫
　　夫酒，所以行礼、养性命欢乐也。过则为患，不可不慎，是故宾主百拜，终日饮酒，而不得醉，先王所以备酒祸也。凡为主人饮客，使有酒色而已，无使至醉。若为人所强，必退席长跪，称父戒以辞之，敬仲辞君，而况于人乎？为客又不得唱造酒史也。若为人所属，下坐行酒，随其多少；犯令行罚，示有酒而已，无使多也。祸变之兴，常于此作，所宜深慎。（《艺文类聚》二十三）


卷二十四·魏二十四
◎贾诩
　　诩字文和，武威姑臧人，灵帝末察孝廉为郎，以病去。少帝时，以太尉掾为平津都尉，迁讨虏校尉。献帝初为左冯翊，拜尚书，以母丧去官。拜光禄大夫宣义将军，寻弃官依段煨，复依张绣。后与绣俱归，曹公表为执金吾，封都亭侯，参司空军事，徙太中大夫。文帝嗣王位，进太尉，封魏寿乡侯。卒年七十七，谥曰肃侯。
　　◇奏请治王立周忠罪
　　立，司候不明，疑误上下，太尉周忠职所典掌，请皆治罪。（袁宏《后汉·献帝纪》，「初平四年，尚书贾诩奏」云云。又见《续汉·五行志六》注引同）
　　◇国渊
　　渊字子尼，乐安盖人，师事郑康成，後避乱辽东。还，曹公辟为司空掾属，典屯田事，寻为长史，迁魏郡太守，拜太仆。
　　◇敕魏郡功曹
　　此郡既大，今在都辇，而少学问者，其简开解年少，欲遣就师。（《魏志·国渊传》）
　　◎邴原
　　原字根矩，北海朱虚人。避黄巾乱至辽东，曹公辟为司空掾，徙署丞相徵事，后为五官将长史。
　　◇驳郑玄皇后敬父母议
　　《孝经》云：「父子之道，天性也。明王之章，先陈事父之孝，女子子出降其父母。妇人外成，不能二统耳。」《春秋左氏传》曰：「纪裂来逆女，列国尊同，逆者谦不敢自成，故以在父母之辞言之。」《礼》「敌必三让」之义也。祭公逆王后于纪者，至尊以无外，辞无所屈，成言曰王后。纪季姜归于京师，尊已成，称季姜，从《礼》「子尊不加于父母」之明文也。如皇后于公庭官僚之中令父独拜，违古之道，斯义何施？汉高五日一朝太上皇，家令讥子道不尽，欲微感之，令太上皇拥却行称臣。虽去圣久远，礼文阙然，父子之义，五品之常，不易之道，宁为公私易节？公庭则为臣，在家则为父，是违礼而无常也。言子事父无贵贱，又云子不爵父。（《通典》六十七）
　　◎管宁
　　宁字幼安，北海朱虚人，避乱辽东三十七年。文帝时还，就征以为太中大夫，固辞。明帝及齐王屡征不出。正始二年卒，年八十四。有集三卷
　　◇辞疾上书
　　臣闻传说发梦，以感殷宗；吕尚启兆，以动周文。以通神之才，悟于圣主，用能匡佐帝业，克成大勋，臣之器朽，实非其人。虽贪清时，释体蝉蜕；内省顽病，日薄西山。唯陛下听野人山薮之愿，使一老者，得尽微命。（《魏志·管宁传》》注引《传子》）
　　◇辞征命上疏（太和四年二月）
　　草莽臣宁上疏：臣海滨孤微，罢农无伍，禄运幸厚，横蒙陛下纂承洪绪，德侔三皇，化溢有唐。久荷渥泽，积祀一纪，不能仰答陛下恩养之福，沈委笃疴，寝疾弥留，逋违臣隶颠倒之节，夙宵战怖，无地自厝。臣元年十一月被公车司马令所下州郡八月甲申诏书征臣，更赐安车、衣被、茵蓐，以礼发遣。光宠并臻，优命屡至，怔营竦息，悼心失图。思自陈闻，申展愚情。而明诏抑割，不令稍修章表，是以郁滞，讫于今日。诚谓乾覆恩有纪极，不意灵润弥以隆赫。奉今年二月被州郡所下三年十二月辛酉诏书，重赐安车、衣服，别驾从事与郡功曹以礼发遣，又特被玺书，以臣为光禄勋，躬秉劳谦，引喻周秦，损上益下。受诏之日，精魄飞散，靡所投死。臣重自省揆德非园绮，而蒙安车之荣；功无窦融，而蒙玺封之宠。驽下，荷栋梁之任，垂没之命，获九棘之位，惧有朱博鼓妖之责。又年疾日侵，有加无损，不任扶舆进路，以塞元责。望慕阊阖，徘徊阙庭。谨拜章陈情，乞蒙哀省。抑恩听放，无令骸骨填于衢路。（《魏志·管宁传》）
　　◇辞辟别驾文
　　州民管诞燕雀之贱，栖朝桐之华。夫别驾者，明使君之羽翼，显化之鹰扬，宜得英儒，非诞（疑当作「州民」）暗昧所可私者。（《书钞》七十三引两条，又《通典》三十二引《管宁集》。案：《魏志》本传不言辟别驾，当是在辽东时事耳。）
　　◇答桓范书
　　乾道辅诚，诞膺嘉祚。膺受多福，为国蕃维。虽分陕之任，未足比盛；远近隆望，何庆如之！昔值险阻，越窜海滨。于裔历载，风纲不纪。暨蒙国恩，还践旧土。簿佐多难，恒婴笃疾。愧使区区，展之无偕。泛爱遇隆，远辱纶墨。降尊诱卑，训喻过泰。见得思义，抱以躇。不胜来顾，裁因答辱。（《艺文类聚》三十七）
　　◎桓阶
　　阶字伯绪。（《孙夫人碑》作伯序。）长沙临湘人，为郡功曹，太守孙坚举孝廉，除尚书郎，以父丧去。刘表辟为从事祭酒。曹公平荆州，辟为丞相掾主簿，迁赵郡太守。魏国建，为虎贲中郎将侍中，迁尚书。文帝即王位，迁尚书令，封高乡亭侯，加侍中。及受禅，徙封安乐乡侯，拜太常。卒，谥曰贞侯。
　　◇奏请追崇始祖
　　臣闻尊祖敬宗，古之大义。故六代之君，未尝不追崇始祖，显彰所出。先王应期拨乱，启魏大业，然祢庙未有异号，非崇孝敬、示无穷之义也。太尉公侯，宜有尊号，所以表功、崇德、发事、显名者也。故《易》言乾坤，皆曰「大德」，言大人与天地合。臣等以为太尉公侯，诞育圣哲，以济群品，可谓资始，其德之号，莫过于「大王」。（《通典》七十二）
　　◇奏请具受禅礼仪
　　汉氏以天子位禅之陛下。陛下以圣明之德，历数之序，承汉之禅，允当天心。夫天命弗可得辞，兆民之望弗可得违。臣请会列侯、诸将、群臣、陪隶，发玺书，顺天命，具礼仪列奏。（《魏志·文帝纪》注引《献帝传》）
　　◇奏议受禅礼仪
　　昔尧舜禅于文祖，至汉氏以师征受命，畏天之威，不敢怠遑，便即位行在所之地。今当受禅代之命，宜会百寮群司、六军之士，皆在行位，使咸睹天命。营中促狭，可于平敞之处设坛场，奉答休命。臣辄与侍中、常侍会议礼仪，太史官择吉日讫复奏。（《魏志·文帝纪》注引《献帝传》）
　　◇奏请受禅（《艺文类聚》题《劝进表》）
　　今汉使音奉玺书到，臣等以为天命不可稽，神器不可黩。周武中流，有白鱼之应，不待师期，而大号又建。舜受大麓，桑荫未移，而已陟帝位。皆所以祗承天命，若此之速也。故无固让之义，不以守节为贵。必道信于神灵，符合于天地而已。《易》曰：「其受命如响，无有远近幽深，遂知来物。」非天下之至精，其孰能与于此。今陛下应期运之数，为皇天所子，而复稽滞于辞让，低徊于大号，非所以则天地之道，副万国之望。臣等敢以死请，辄敕有司，修治坛场，择吉日受禅命、发玺绶。（《魏志·文帝纪》注引《献帝传》，于是尚书令桓阶等奏。又略见《艺文类聚》十三）
　　◇又奏
　　今汉氏之命已四至，而陛下前后固辞。臣等伏以为上帝之临圣德，期运之隆大魏，斯岂数载？《传》称「周之有天下，非甲子之朝；殷之去帝位，非牧野之日也。」故诗序商汤，追本玄王之至；述姬周，上录后稷之生。是以受命既固，厥德不回。汉氏衰废，行次已绝，三辰垂其徵，史官著其验；耆老记先古之占，百姓协歌谣之声。陛下应天受禅，当速即坛场，柴燎上帝，诚不宜久停神器，拒亿兆之愿。臣辄下太史，令择元辰。今月二十九日，可登坛受命。请诏王公群卿，具条礼仪别奏。（《魏志》注同上）
　　◇奏改服色牺牲
　　据三正周复之义，国家承汉氏人正之後，当受之以地正。牺牲宜用白，今从汉十三月正，则牺牲不得独改。今新建皇统，宜稽古典先代，以从天命。而告朔牺牲，一皆不改，非所以明革命之义也。（《宋书·礼志一》）
　　◎锺繇
　　繇字元常，颖川长社人。献帝初举孝廉，历尚书郎、阳陵令，以疾去，辟三府，为廷尉正黄门侍郎。及迁许，拜御史中丞，迁侍中尚书仆射，封东武亭侯。寻以侍中守司隶校尉，督关中诸军。魏国建，为大理，迁相国。文帝即王位，复为大理，及受禅，改廷尉，进封崇高乡侯，迁太尉，转封平阳乡侯。明帝即位，进封定陵侯，迁太傅。太和四年卒，谥曰成侯。
　　◇贺捷表
