<!-- { "loadSidebar": true } -->
　　率吁众愿祗荐鸿名奉纶命以末俞虑精诚之未至辄申前恳仰渎宸严伏冀矜从以期得请臣闻乾坤之量无得而形容日月之光不劳于绘画其有功参化育理谢名言应帝王之迹葢出强名殚臣子之诚又乌可已钦惟皇帝陛下天资英粹圣学缉熙宣列圣之重光席太平之休运文物焕乎三代声教敷乎八荒爰自即位以来专以爱民为务置常平以备水旱遣信使以劝农桑三谳之外而尚虑囚徒万几之余则亲览章奏减乐府出宫女定律令正礼仪辟儒馆以崇文绘功臣而励武恢土德以大中原之统缭塞垣以杜外夷之虞所为经略万方弥纶百度大功非止于数十圣德未究其毫厘是以德泽之流雾涌云蒸瑞应之至山呼水出神凤翔于磁郡宝鼎出于汾阴年谷屡丰边鄙不耸时雨赴感瑞雪应期天人之际已交上下之望咸塞由是勋戚庶政文武具寮缁素之流耆艾之属其愿荐鸿称者以亿计而久旷大典者踰十年尚虞庶政之阙遗复虑荣名之侈及夫稽政道不若察众望守谦德不若建大中况此皇王之上仪祖宗之故事阙上仪而不举皇王将有愧于前遵定制之已行祖宗亦有望于后使典礼而未备岂臣邻之敢安若夫渊懿冠伦宥密基命发育万物裁成两间所以继于天储思穆清游心昭旷窅尔神略巍乎帝功所以法于道泽昭天泉恩及麛卵博施济众视民如伤兹不曰仁乎云汉天章金玉王度藻饰万物胶葛三光兹不曰文乎赏不间于贱疏罚不阿于贵近其理财也取之有制其御戎也动而有经兹不曰义乎不怒而威不杀而服天戈所指则凶渠授首皇威所杀则夷裔请臣兹不曰武乎穷理尽性无方可测谓之神极深研几无所不通谓之圣至明以照乎万里之外大孝以宁乎七庙之神臣谨上稽天心下察众志谨与文武百僚懃懃恳恳不胜大愿固请上尊号云云伏望陛下曲回渊听俯察舆情爰及阳春昭受显号命礼官而诹日诏儒者以剌经参二帝以为三袭六经而为七编金刻玉坐膺备物之仪拊石鸣钟大讲中天之礼四方来贺万寿无疆 

　　○平章谢抚谕表 

　　外虞肆靖方深重慎之怀中使俯临俄示抚存之渥人微任重宠与愧并如臣者素乏壮猷滥膺阃寄才虽无取心则靡遑钦惟皇帝陛下内恕及人至明烛物悯河南之积暑知臣下之微劳臣敢不益励懦衷仰酬睿泽王事靡盬敢怀蒸溽之忧天威所临即遂凯还之乐 

　　○车驾幸庆宁宫皇妃起居表二首 

　　八月其获适当讲事之秋三岁乃巡尤见重民之意动惟时顺乐与民同钦惟深略纬文睿谋经远修已以安百姓正家而御万邦王业所基必本关睢之化朝廷既治乃讲驺虞之田妾等留侍掖庭阻趋行阙女工载绩望虞舜之裳衣圣寿无疆期周王之福禄正时以闰方欣万宝之成出狩于田犹俟三农之隙豫顺以动益悦无疆钦惟皇帝陛下乾坤其仁金玉其度驾言出狩车既攻而马既同无已太康民不劳而国不费属霜秋之戒候与圣体以御宜妾等留侍中闺阻朝外阙羽旄有美想闻百姓之欢弓韣兴祥更上多男之祝 

　　○百官起居表 

　　民狎于野方农务之告成时迈其邦象天威而讲武翠华所驻和气交形钦惟骏惠先猷动遵古制俎豆举三驱之礼羽旄形百姓之欢岂徒获赤雁以作歌荐之郊庙庶几得飞熊而应卜福大邦家臣等祗奉纶言叨厘省务赓汾水秋风之作阻预羣官颂南山天保之诗愿言万寿 

　　○闰月表 

　　五年再闰虽云王者之居门一岁三田皆于农隙以讲事礼昭大狝欢溢绵区钦惟适奢俭之中参文武之用交物有则视民如伤世已治而戒事之无虞岁已登而虑民之不给犹谨治兵之教载为省敛之行饮是太和锡之纯嘏臣等祗膺纶命留玷中台即云气以望蓬莱一心徒切祝泰元之授神荚万寿无疆 

　　○枢密左丞授平章政事表 

　　陈力不能方虞罪责扪心何有遽及宠光闻命若惊以荣为惧 【中谢】 臣伏闻典策所载谓天官不可假人祖宗以来示宰相不专用旧或以内亲于百姓而外抚于四夷有非其人不付以事如臣者斗筲小器樗栎散材偶尘科第之微遂忝搢绅之列亦尝参中书之政叨左辖之司徒累明恩无补国论天实鉴此臣犹知之偶边隅少警之初乃臣子効节之日当先行列况忝丞凝左右枢省者四年来往东西之两地赖神谋之经略底外裔之服降敢叨天功以私臣力伏惟陛下悯臣以簪履之旧矜臣以犬马之劳谓虽无术以补天或可因人而成事纶言下逮中使俯临官超四阶爵跻一品人微宠厚禄重身轻欲上章引避则虑渎听闻欲奉命驰驱则实怀惭惧臣之进退交集兢营意明圣之远图以羁縻之新附欲压以重臣之势敢怀乎一已之私敢不益励初心誓图后効天威不远实临过厚之诚圣德难酬仰祝无疆之寿 

　　○平章授左副元帅谢表 

　　歌六月饬戎车利执讯于丑虏作三军谋元师误置贰于庸虚闻命若惊抚心知愧 【中谢】 臣闻兵应者胜岂得巳而后兴师出无名彼不亡而何待过劳圣虑临遣将臣如臣者朴以少文懦而不武虽为平鼠窃之寇而愧匪鹰扬之材奉命以来以荣为惧然士气已吞于吴会而天诛未即于淮夷敢意兵符重参阃寄此葢伏遇皇帝陛下功超将将道显威威任事而必以诚与人而不求备授之成算折此遐冲遂致非才亦叨重责仍且颁金而佐费锡药以扶衰臣敢不佩赐孔怀味珍知戒飨士广分甘之惠劳师体止渴之仁是以似之敢后西平之子不遑宁止尚宽南顾之忧 

　　○谢宣慰赐夫人葬赙赠龙脑水银锦段表 

　　伏以义不顾私既凿凶门而出恩犹逮室更迁恤典之华死况于生感深以泣 【中谢】 伏以君父之托受脤启行伉俪之恩从宜可贬方深国虑何以家为臣素乏将才叨承阃寄宠踰其分衅锺厥家仰累明恩俾光私室锡龙汞以为葬敛之具饰锦绮以为赙赠之资数极哀劳恩深窀穸此葢伏遇皇帝陛下冠冕至德体貌羣臣施恩于既往之魂垂德于不报之所遂令朽骨亦沾余荣儿侄至于誓心犬马犹知怀惠殁而有识应结草以知归生者可知至葢棺而后已一心莫展万寿无疆 

　　○平章左副元帅谢宣谕赐马铰具兔鹘匹段药物表 

　　小丑乱常致干天讨偏师压境屡奏肤公岂意庸疏猥承褒宠 【中谢】 伏以薄伐荆楚铺敦淮濆来旬来宣增六军之气不留不处成三事之功以至提虎旅之三千破岛夷之数万孤城擒布异域获嘉敢叨天功以为臣力此葢伏遇皇帝陛下仁心恻怛诏旨温涥癃老为之耸观武夫至于感泣人百其勇士一乃心纵其前禽执此丑虏捷无虚日赏不踰时抚战士之勤劳优将臣之宠锡遂令眷渥曲被微躬佩刀非断割之才解带乏羁縻之术徒复驱驰圣策衣被天光奉命靡遑味珍知愧臣敢不据鞍忘老执辔请行载惟筐篚之恩莫非民力尚谨药石之戒恐累主知不矜小捷之易成庶集大功而图报 

　　○谢宣谕生擒贼将田俊迈表 

　　凶渠生致顿收一战之功中使俯临过沐九重之谕宠光曲被感愧交并 【中谢】 臣闻周王歌六月之师殷高美三年之克岂有偏将成师而出丑虏望风而奔捷以至三一皆当百虽未馘孙权之首已能俘孟获之降从古罕闻于今为烈此皆一人授算诸将协心谋不遗长臣于何有钦惟皇帝陛下沉几独运羣策兼收虑小器之易盈戒成功之难保臣敢不铭心圣训毕志事机草木知威已振先声之气蜂虿有毒更深虑胜之怀 

　　○谢宣谕破寿蔡州贼赐玉靶剑玉荷莲盏一只黄金一百两内府段子一十疋表 

　　边将奋扬屡腾捷奏圣恩重迭猥及非才功匪萧规宠惭隗始 【中谢】 臣闻一胜一负兵家之常万举万全圣人所独方大统终归于混合肆小寇适为之驱除蠢尔蛮荒于兹天讨迨皇威之既振底贼垒之无坚有俘其凶有馘其首释围城而复固绝归路以几歼其余伤弓之鸟不待弦之张破竹之威可迎刃而解殆将亘海以有截岂止渡江而若飞兹葢伏遇皇帝陛下出内府之珍辍尚方之品赐之惟服食器用宠其守城郭封疆栾武自知何臣力之有也去病不败亦天幸之致然如臣者素乏壮猷叨尘阃寄带其櫑具有愧汉官之仪酌彼金罍徒忝周行之寘殆速在梁之刺终非跃冶之才钦惟皇帝陛下干戈省躬衣裳在笥贱和氏之璧所宝惟贤捐陈平之资所图者大遂令异数曲被微躯臣敢不顾影知惭饬躬自励种德誓同于美玉许身愿比于南金是以似之虽未对前人之烈文之教也敢对扬天子之功 

　　○丞相谢过表 

　　怪神不语谅天道之匪谌信伪难明亦人言之可察咎将谁执臣犹自知 【中谢】 伏以甲观储祥甘泉锡美兹为社稷之大计岂蒙臣子之至情而臣等易动浮言辄为肤奏庶几昆仑之贱或叶唐儿之微岂谓以凭虚之言冀旡妄之福罪之大者天可欺乎钦惟陛下开日月之明廓乾坤之德谓臣过在轻信察臣心则匪他赦其智识之不明复以训辞而谆谕臣敢不洗心加励扪舌知非报国无功但抑诪张之幻事君有义益坚畏慎之诚 

　　○禘礼庆成表 

　　亲祠祖庙有严祼献之仪上顺天阳益定尊卑之义礼行一日风动四方钦惟御众以宽奉先思孝吉涓近日款谒天宫戒严之际则风雨顺从将事之夜则月星明朗祖考昭假福禄来宜惟熙事之备成实太平之高致臣预瞻隆礼祗侍斋祠神其格思昭一人之有庆君曰卜尔祚万寿之无疆 

　　○平章乞致仕表 

　　恩厚身轻莫有渭埃之报効力微任重岂逃天地之鉴临恐贻覆餗之羞辄有避贤之请 【中谢】 臣闻忠臣不敢受无功之赏明君不能畜无用之臣然后朝议愈谐天工无旷如臣者斗筲小器樗栎散材早际休明偶尘任使适边隅之少警备行列以居前仰赖圣慈苟逃罪责既委之要冲而独当一面复预于帅阃而总统诸军属圣主之嗣图尚贼臣之稽戮但知除君侧之恶不敢避天威之诛岂意罪不汝瑕宠踰所望进贰枢密之重与闻政事之烦内无张华经国之谋外无营平破贼之计在承平之日不敢冒居况多难之时岂能有补加以门膺世爵子尚主恩 【一作姻】 在君恩更何以加而臣才仅止于此岂微躯之敢爱虑贤路之久妨伏望皇帝陛下廓日月之明回雨露之施别求俊异俾就退闲使臣无居宠之嫌得安常分而国有得贤之助早致太平 

　　○贺立皇太子表 

　　继体承祧尤重元良之寄立嫡以长式符公器之归华夏宅心天人同庆钦惟茂隆圣德诞受丕基深维永图早定文本重明丽正继照则葢取诸离一索得男主器者故受之震上以隆庙社无疆之福下以系臣民咸戴之恩羽翼已成岂藉商山之皓讴歌攸属益知子启之贤臣等久沐天恩预闻国庆鸡鸣问寝赓歌三善之休虎拜扬言仰祝万年之寿 

　　○左参政乞致仕表 

　　世属艰虞必得非常之佐运遭明圣岂私无用之臣辄沥恳诚仰干渊听 【中谢】 伏念臣性惟朴鲁材本下中素好道家之言本乏时才之用偶尘任使无补涓埃当圣皇嗣位之初正国家有事之日不图庸琐获玷选抡委之以机务之烦加之以师旅之重王衍清谈而本非经国房管虚誉而素不知兵在承平犹可冒居而多难将何有补岂但人言之可畏实于贤路以恐妨况从改岁以来已及悬车之际陈力就列不能者止投闲置散乃分之宜岂可徒恋明恩久叨重任伏愿皇帝陛下隆天地之施廓日月之明悯臣以才不逮人固非饰让许臣以老当致政实不遑安庶宽罪戾之忧以毕始终之赐全归为幸得请是期 

