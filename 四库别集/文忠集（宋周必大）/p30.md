<!-- { "loadSidebar": true } -->
　　右东坡祭范蜀公文藁所获皆贤后作所得灿如长庚后作灿焉谁复举之后作似之盖种自应获既喻求贤孰若得字之广大也前已用今如星辰不必又云灿如长庚改用灿焉则语徤而意足以举为似大率类此学者因前辈著作而观其所改定思过半矣淳熈戊申年三月壬寅东里周某敬观于太庙之斋庐
　　李西台吾家膳部石曼卿钟离景伯皆中原以书名者朱希真尹彦明又皆南渡名胜季路藏此帖可谓好事矣
　　题蘓季真家所藏东坡墨迹
　　陆宣公为忠州别驾避谤不著书又以地多瘴疠抄集騐方五十卷寓爱人利物之心文忠苏公手书药法亦在琼州别驾时其用意一也淳熈戊申三月十七日元祐六年夏坡公既作聪闻复字序后三年春在武定复和其见寄诗有前生同社之语又后七年当靖国辛巳盖公梦奠嵗也犹赠诗僧道通诗云雄豪而妙苦而腴只有琴聪与蜜殊其爱之重之如此淳熈戊申三月与洪景卢同以永思陵使事留泰宁寺获观
　　文忠公在翰林两因答臣僚辞免有所论奏其乞许安焘辞转官见内制集当时真迹未知存否兹其一也苏氏宜世寳之淳熈戊申四月六日东里周某书而归之公元孙朴
　　题王乐道帖
　　右王文恪公与许州属吏帖五世孙佐之出以相示且曰秘阁有公文集三十卷惟奏议散佚不存予告之云公事仁宗为台谏事神庙为中丞其论奏甚多国史本传已载大畧当是时虽名臣比肩于朝然是非元不相掩如劾陈升之则及史昭锡之兄言郭逵则云文彦博之走史范仲淹之防儿又谓韩魏公久专国政君弱臣强乞行罢退一夕疏吴长文之罪至数千言皆见于司马温公治平斋记欲不焚稿得乎佐之因请题其后淳熈十五年四月八日
　　题范太史家所藏帖
　　儒者病乎寡要实録牵于多爱自太史公已然况余人乎眉山李仁甫谓近则事详逺则事略不当以繁省论文其言美矣故续通鉴长编多采近世士大夫所着如曽子宣日记之偏王定国甲申録之妄咸有取焉若得如范公者相与商度而斧藻之又善之善也淳熈戊申十月十八日
　　右嘉祐六年春知举翰林王公范公中丞黄公贡闱唱酬一卷幅纸聨书则物无费随手涂改则情甚真至于宫商相宣金石谐和览者自可玩味于词翰之表太史公有云假令晏子而存余虽为之执鞭所忻慕焉近时张浮休题诸公与尹师鲁帖乃谓假使皆无恙安得比肩踵门而过我夫贤者可従而不可致太史公言之盖窃有取而未敢以芸叟为然也
　　跋向氏邵康节手写陶靖节诗
　　康节先生蕴先天经世之学頋独手抄靖节诗集是岂专取词章哉盖慕其知道也宣和末临汉曽纮谓旧本读山海经诗刑夭无千嵗当作刑夭舞干戚某初喜其援证甚明已而再味前篇专咏夸父事则次篇亦当专咏精卫不应旁及他兽今观康节只従旧本则纮言似未可凭矣开嵗倐五十或作五日近嵗祁寛谓五十则与辛丑不合今康节直作五日尚何疑焉淳熈己酉重明节舟次临江芗林向公之孙士虎出示此轴因表而出之
　　跋临江守潘焘所收蔡君谟写韩文三箴
　　蔡忠惠公书为本朝第一苏文忠公言之矣谁敢改评至于因笔之正而知公心之正不在此三箴乎淳熈己酉重明节
　　跋彭惟孝求志堂记
　　夫子之门升堂入室者众矣隐居求志犹云未见其人盖非伯夷叔齐莫能当也太和彭氏筑堂而是之名以似以续今三世矣至于孝求无念尔祖聿修厥德复形于名字之间则其求之也其诸异乎人之求之与淳熈己酉十二月十三日
　　跋吕居仁帖
　　紫薇舎人吕十一丈在政和初春秋鼎盛且方崇尚王氏学以苏黄为异端而手书立身为学作文之法乃如此其师友渊源固有所自而特立独行之操谁能及之近世谓以诗名家是殆见其善者机耶嗣孙祖平力绍家学逺示此轴叹仰之余辄附名于后充之老人姓唐讳广仁丞国讳枋盖真宗朝参政安仁之后仲长之子也绍熈元年正月二十五日
　　跋临江军任诏盘园高风堂记
　　清江江西一支郡耳而士大夫未至者必问向氏芗林如何任氏盘园如何其至则未有不朝芗林而夕盘园也夫园林胜槩所在不乏何独二氏擅名如此非以其人之可贵与惟向公伯共早従前辈游旋受知高庙周旋中外事业显著芗林泛宅又形宸翰盛年挂冠而归迄备洪范之五福其可贵固宜任侯子严出于名家自少年已负隽声下笔辄数百言位官所至辨治盖尝亲炙向公不但慕蔺相如于后世也惟其才高志大不肯少下人以是屡起屡仆在官之日少闲居之日多敛藏智略尽力斯园殆与芗林为鸿雁行数上书致仕予顷在榻前明言其才愿勿听所请仍畀祠禄待他日之用天子然之而侯必欲希踪向公恳请勿已后二年竟伸其志是可贵也郡人南安太守章君茂献尝作高风堂记诵侯之美识者韪之予自念知侯久而畴昔荐进不力是一可愧叨尘过分未能如侯之纳禄是二可愧四十年间徃来不可计而才芜思涸曽无一语形容园中之胜发扬主人之善是三可愧因茂献之记姑自志其过云绍熈改元二月既望
　　跋李次山霅溪渔社图
　　唐元结字次山尝家樊上与众渔者为隣带笭箵而歌欵乃自号聱叟今河阳李君名元字次山卜筑霅溪又号渔社其善学栁下惠者耶始乾道间予官中都君以先世之契数防此图求跋自念身游东华尘土中欲为西塞溪山下语难矣属者奉祠归庐陵所居在东城隅去江无五十步洲名白鹭横陈其前日以扁舟縁苇间鸥来相従百住而不止虽未敢窃比张志和亦庶几乎元次山矣而君方以尚书郎奉使全蜀凡六十一郡之官吏数十万之将士莫不敛板受约束衘枚听号令犹念旧社不置万里遗书与图偕来督践前约予欲遽数忘机之乐则君权任如此頋岂招隐时耶须君他日奏记甘泉厌直承明尚寄声于我当有以告君今未可也姑题卷轴归之绍熈元年三月三日适逢丁巳清原野夫周某
　　题周噩兄弟阎立本乐治图
　　图画见闻志叙古名笔最后有唐陆滉尧民鼓腹图殆此类与绍熈改元五月晦周某观
　　又题欵塞图
　　周武王时四夷咸宾史官集其事为王防图至唐贞观三年东蛮入朝顔师古亦请绘蛮夷之在邸者以彰怀逺之德太宗令阎立本为之此岂唐人遗笔乎何意象之古也
　　题养正堂记并鲁侯帖
　　古冀州养正堂记并与鲁侯帖山谷为北京教授时所作年方三十有五自云比平时书札似差老劲明年调太和宰秋归江南真积力久词翰又非前比所谓九万里风斯在下矣绍熈元年五月晦周某观于宗人虞卿兄弟家
　　跋倪求已所作邹时飞行状
　　邹彦明之死其子时飞得内相洪景卢为之铭时飞死其子奎求乡人倪丞状其行寔又将谒铭于他邦予告之曰汉许劭兄弟俱有高名好共覈论乡党人物每月辄更品题故汝南俗有月旦评夫人之善恶惟乡评不可掩尔家再世为芦溪诚斋诸儒先所与未尝改评则其是非可考矣矧倪丞甚文而贤乃父必赖以传奚必他求哉奎曰然谓归而刻诸阡绍熈元年
　　跋王民瞻杨廷秀与安福彭雄飞诗
　　卢溪王公主庐陵文盟者六十年继之者今诚斋杨监廷秀也观二公品题彭君如此则其学问文采可知矣袖书过我欲黙不可请为祝辞附名于左惟卢溪年近期頥而笔不衰予祝云翔他日与之齐诚斋仕都显美而进未止予祝云翔他日踵其趾岂特毋负二公之言亦庶几乡里斯文之得其传乎绍熈改元
　　跋永和欧阳樗叟铭
　　欧阳樗叟一乡之善士始予登第叟不以儒先临我赠我以诗今四十年叟之墓木已拱而其子若孙复与予游皆谨厚好学不忘秋兰朝菌之家训叟为不亡矣读胡忠简公所述铭文不胜怀人念旧之叹绍熈改元八月十三日
　　记己酉杭州郑枢密事
　　己酉四月七日新除端明殿学士同签书枢密院事郑防劄子奏臣自陛下退处别宫日夕忧愤计无所出谓必借外兵方可图复兼义不当居职欲得以罪去即北走平江金陵见张浚吕頥浩举义事累章待罪防太后降诏不允莫遂所请十四日忽防圣防除臣御史中丞臣职在弹击官邪苖传等悖逆肆虐擅行杀戮十六日遂具章乞告示传等便冝军法只得行于所辖兵卒其余当闻之朝廷付有司以正刑典又傅等日至都堂与朝廷事臣虑威福之柄下移不敢爱死杭章极言谓朝廷近日差除多出苖傅刘正彦之意而二人更迭出入都堂殆无虚日其所以敢尔者必恃兵之强也王莽之兵非不强也昆阳一败莽卒授首乞告示苖傅等太后不欲降出臣章疏恐傅等致害于臣及再上殿恳请乞降付三省以告示之使傅等知畏缩则足以正朝廷之纲纪使其肆横害及臣身亦死职事臣不当避遂降出臣章疏傅等果出怨言谓直拟其为王莽虽怀恨疾然亦少戢兼闻以签书枢密院召吕頥浩以礼部尚书召张浚又分张俊之兵五百人归陜西及浚不受尚书之命俊不肯分所部兵遂谪浚以散官居郴州擢俊以节度知凤翔臣知皆出傅等奸谋假朝命使外无强兵谋臣内生变乱事不可缓遂一章乞留吕頥浩知金陵一章言张浚不当谪而求有胆气谨密可共事之人得奉议郎向令为客旅徒步如平江见张浚等具言城中之事令严设兵备大张声势特重缓进使其自遁无致城中之变惊动三宫此为上防撰杜鹃诗四句亲写令携去执呈诸人以为信騐诗云杜鹃飞飞无定栖寄巢生子百鸟依园林花老昼夜啼安得百鸟挟以归取杜甫诗言蜀天子化作杜鹃生子百鸟巢之意以杜鹃喻天子以百鸟喻百官言内外百官当同心共谋挟天子反帝位以归宫也向至平江以诗徧呈张浚吕頥浩刘光世张浚莫不嗟叹至二十六日忽闻宣诏降陛下为元帅降新帝为监国太后独垂帘听政臣具章留百官班同宰执従官上殿谓列位太后听政所以保有宋宗庙社稷今乃使赵氏子孙不得居帝位二十日之间降二皇帝使天下无君诏书一出则天下贡赋不至必有仗义而起兵者防太后开纳宣谕褒美令臣徃都堂商议遂得不降诏书于四方渐谋复辟擢臣备员枢府三日而陛下复寳位此臣于陛下处别宫之后所言所行之事也伏望陛下于万几之暇特赐睿览臣无任惶惧之至奉圣防此可报行
　　右枢密郑公己酉三月末家问一通寻复辟而上此奏四月七日有防报行距今六十余年后生徃徃不记其全文金匮大书既难辄覩龟山志文亦载大畧故因公之孙出示此巻备録奏篇而题其后绍熈庚戌八月二十六日
　　书张钦夫栻刘文潜焞与蒋邕州书
　　亡友张钦夫刘文潜皆眼高四海未尝轻以一字许人先后帅桂林闻张邕州遗爱及华夷大书至数百言推是以考其平生则张安国之铭岂谀墓者寿禄不于其身有子而才自宜光显于世而砺也三抑于春官六十未离选调以此知逺方贤能阨穷不少矣予尝在进退人材之地深有愧于斯文绍熈元年九月甲子
　　题与王洋手书
　　泉江王嘉谟蚤以经术词章首乡举名声籍籍晚仕州县止于选调人皆惜之二孙种学绩文不忝乃祖携予顷嵗书帖相过请记于后读之恍然殆如隔世刍狗已陈岂应复盛箧衍蕉鹿虽在未知其为彼梦耶我梦耶绍熈改元九月二十四日
　　跋杨忠襄与乡人罗锷诗帖
