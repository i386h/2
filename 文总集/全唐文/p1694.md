<!-- { "loadSidebar": true } -->
    右，访闻自有还僧以来，江西劫杀，比常年尤甚，自上元至宣池地界，商旅绝行，缘所在长吏，掩闭道路，颇甚怨嗟。望每道令拣前件人解弓弩又谙江路者，每一百人置游奕将一人，须清白强干稍有见会者充，如法造游奕船，船五十只，一百人分为两番，长须在江路来往。淮南游奕至池州界道，浙西游奕至宣州界首，江西游奕至鄂州界首。常须每月一度至界首交牌，各知界内平安，申报本使。其下番人便於沿江要害处置营，不得抽归使下。其粮饷、春冬衣，委使司差人就营所支给。如三度以下擒捉得贼，委使司超与职名，其官健以下，便以贼赃物赏给，务令优厚。如两度有贼不觉察，游奕将科责差替。如容纵贼盗，不问有赃无赃，并委本道差人所在集众决杀。如贼大段巢穴去处，仰数道计会，一时掩捉，倘去根本，军将授官酬赏。所贵邻接之地，同力叶心，江路资贼，因此断绝。臣等今月二十五日已於延英殿面奏，伏蒙圣恩允许。不审可否？
    ○论两京及诸道悲田坊状
    臣等闻┰贫宽疾，著於《周典》，无告常饩，存於《王制》，国家立悲田养病，置使专知。开元五年，宰臣宋、苏奏，所称悲田，乃关释教，此是僧尼职掌，不合定使专知，请令京兆按此分付其家，元宗不许。至二十二年十月，断京城乞儿，悉令病坊收管，官以本钱收利以给之。今缘诸道僧尼，尽已还俗，悲田坊无人主管，必恐病贫无告，转致困穷。臣等商量，缘悲田出於释教，并望更为养病坊，其两京及诸州，合於子录事耆年中，拣一人有名行谨信为乡闾所称者，专令勾当。其两京望给寺田十顷，大州镇望给田七顷，其他诸州，望委观察使量贫病多少，给田五顷三二顷，以充粥饭。如州镇有羡馀官钱，量与置本收利，最为稳便。若可如此方圆，不在更望给田之限。各委长吏处置讫闻奏。
    ○论田牟请许党项仇复回鹘け没斯部落事状
    右，臣等虽不习兵钤，昧於边事，然酌其物理，情实可知，伏希圣慈，特赐详览。比者陛下常虑回鹘国中离散，未是实情，今据我阿尼伊难殊合等书云：“此更无活处”，即是实耗。又回鹘安孝顺云，赤心宰相问“汉国中看你回鹘好无”，足知依倚大国，意甚勤恳。今若许田牟徇党项贪利之心，不自量力，犯必死之虏，绝归款之诚，事捷亦损耗甲兵，大亏恩信，不成则永为边患，取笑四夷。况穷鸟入怀，尚须矜悯，远人慕义，曾未犯边，自六月至今，未尝捉烽戍一人，夺党项一物，披诚款塞，望阙哀鸣，昨者所献表章，词恳意顺，弃而不纳，先务诛夷，此不可一也。若回鹘国中无衅，种落皆安，け没斯叛逆而来，即须拒绝。可汗既自失国，牙帐已无，携挈伤残，寄命他所，け没斯等迫於饥困，各欲求生。田牟执称背国亡命，是去年为恶徒党，都似与德彝雪屈，为党项报仇，察其用情，殊非体国。此不可二也。汉宣帝五凤中，匈奴大乱，议者多曰：“匈奴为害日久，可因其坏乱，举兵灭之。”萧望之对曰：“宜遣使吊问，救其灾患。四夷闻之，咸贵中国之仁义。”其後南单於果是臣服，六十年边境无事。今纵不能扶其微弱，岂宜因此幸灾？此不可三也。伏望具诏太原、振武，排比骑兵於边上，严防侵轶，待犯国家城镇，然後以武力驱除。若只於党项、退浑小有劫夺，任部落自相仇报，亦未可助以甲兵。常令大信不渝，怀柔得所，彼虽戎狄，必合感恩。待张贾使回，足知情实。仍望诏田牟不得擅出诡计，妄邀奇功。兼诏仲武不得纳将吏惑词，为国生事。如蒙允许，伏望付翰林酌此意处分。
    ○请密诏塞上事宜状
    一、据太原奏事官孙俦称，昨来回鹘到横水栅杀戮军人百姓，今抽在释迦泊东，约西去可汗三百里。未知此回鹘是舟阝颉特下，为复是可汗遣来？今且须以此回鹘为罪人，云不受可汗指挥，擅自劫掠边界。请密诏刘沔与仲武计会，先经略此贼，如可以讨逐，事亦有名。摧此一支，可汗必自知惧。
    一、比闻公主与可汗常别居帐幕，每见汉使，亦是别见。望密诏刘沔与忠顺、守志，每有使去，即令将密意看方便说谕公主知：亲庙子孙，只合死生为国，常须作计自拔，归投国家，不合与可汗同行扰乱边界。如万一迎得公主，亦不得便令赴阙，须且留在边上，制置回鹘。纵力不能及，只要假公主名号，制服蕃人。
    一、又虑回鹘於山林安置老弱家口，将精兵逼近城栅，搅扰百姓。如有此事，即须坚壁清野，不得与战。其小城堡兵力薄少不堪固守处，并望抽入大城。回鹘纵得小城，亦无用处。即别选骁将，潜出兵掠其家口辎重，此最是制胜之术。
    右，谨件如前。望各赐密诏，潜令以此为意。
    ○让司空後举太常卿王起自代状
    伏准建中元年正月五日敕，常参官上後三日举一人自代者。昔东汉以陈蕃为三公，其上表曰：“不愆不忘，率由旧章，臣不如太常胡广。”臣伏见前件官五朝旧老，一代名臣，孔门四科，实居其首，皋陶九德，无不备包，足以燮和阴阳，允叶人望，当唐虞让德之举，副陛下则哲之知。伏望察臣至诚，实非饰请，所冀虞邱无蔽贤之咎，臧文免窃位之讥。谨录奏闻，伏候敕旨。
    ○加司徒请停册礼状
    臣伏见今月二十二日制书，制授臣司徒，仍令所司择日备礼册命者。臣窃位妨贤，允宜黜免，圣慈宽宥，擢授中台，惭惶，若临泉谷。伏以明庭授册，上路乘轩，岂可以冒之容，再尘清庙，不称之服，重列天衢，为众目之所嗤，致处士之横议，臣且自愧，况在周行。又以伐叛之时，所宜务简，炎蒸之候，不可劳人。伏见太和四年，裴度受司徒平章事，固辞册礼，竟获允从。既有近例，足得循守，伏望陛下察臣恳款，皆自至诚，册命之礼，特赐停罢。臣不任哀恳屏营之至。
    ○请改封卫国公状
    臣今日蒙恩进封赵国公，承命哀惶，不任感涕。臣亡父先臣，宪宗宠封赵国，先臣与嫡子，嫡孙宽中小名三赵，意在传嫡嗣，不及支庶。臣前年恩例进封，合是赵郡，臣以宽中之故，改就中山。臣亡祖先臣，曾居卫州汲县，竟以汲县解进士及第，倘蒙圣恩改封卫国，遂臣私诚，庶代受殊荣，免违先志。如蒙允许，望赐贴麻施行。臣不任悲恳屏营之至，谨奉状奏闻。
    ○为星变陈乞状
    臣某言：伏以谪见天文，以警在位，稽於前史，皆有明征。臣某中谢。臣才非时须，量乖公器，因缘门荫，遂忝货资，出入藩宣，已逾三纪。早负素餐之责，常愧周行，老无黄发之谋，空窃高位，夙夜思省，冰炭在心。近伏见荧惑顺行，稍逼上相，实惧天谴，以致身灾。武德七年，荧惑犯左执法，右仆射萧逊位；贞观十五年，荧惑犯上相，左仆射高士廉逊位。国史之内，此例至多。臣人微才轻，位忝上相，倘冒恩宠，犹自怀安，忽至颠齐，必伤元化。虽竭诚报国，心不愧於神明，尽礼事君，志实贯於冰雪，所虑物忌其满，天与之灾，兢惶，不知所据。伏望圣慈察臣单绪，海内孤根，百口童蒙，仰臣覆露，一门宗祀，须臣主持，特免上公，退归私第。所冀中衢击壤，复比於尧君，旧晨悬车，不惭於汉相。臣不任祈恩皇迫之至。
    ○让张仲武寄信物状
    右，今月日，仲武判官华封舆到臣宅，送前件书并信物等，已闻奏讫。臣素具恳诚，实非饰让，臣登朝序，垂三十年，未曾为宰相撰碑所悉，盖缘雕虫薄技，已忝荣名，不愿鬻文，更受财货。比见文士，或已居重位，或已是暮年，为文，只望酬报，臣心鄙耻，所不乐闻。太和中，幽州刺史李载文撰碑，敛取太过，军乱之际，怨词颇甚。况今陛下圣明御宇，风教鼎新，文德迈於羲轩，武功高於周汉，河朔节将皆竭忠诚，尤宜示以典章，令知法度。臣忝居台铉，过受殊恩，若不守廉隅，坐受厚赂，何以仰裨元化，表率庶僚？倘以仲武之情，不可全阻，许臣量受一千匹，已是乖臣本心。伏希圣慈，鉴臣丹恳。仲武书谨封进上。
    ○再让仲武寄信物状
    右，高品孟公度至，奉宣圣旨，缘河朔体大，令臣即受者。伏以浩荡之功，生灵共载，击壤之内，讴歌必归，昨者藩臣拜章，愿纪贞石，臣谬当。臣愿获圣功，才力至微，神武难备，莫能相质，空愧雕虫，岂敢广受缣素，增其芜鄙，亏於事体，乖臣本心？昨日进状恳辞，诚非饰让，实以文至浅陋，已惭黄绢之工，取又不廉，益昧素丝之节。愚衷上启，宸鉴未回，特降王人，重宣圣旨。捧戴惭惧，进退徨。臣事君之心，安无所隐，终希允臣诚恳，获守典章，使廉俭兴行，皇风遐畅。谨再状以闻。
    ○谢宣示け没斯等冠带讫图状
    伏以汉宣帝时，呼韩单於来朝京邑，然待以客礼，未备汉仪。至後汉建武二十六年，单於慕先人之义，归义中国，光武候祖宗之业，柔服北边，因其称藩，始加冠带。厥後绵历五代，仅及千年，惟闻征伐之勤，莫睹来廷之盛。伏惟陛下功高汉後，威服穷荒，不劳六月之师，坐俟七旬之格，故得け没斯誓心向阙，稽首归忠，自献刑马之书，仍酌留犁之酒，永励臣节，以保塞垣。今则荣以票彡缨，解其衣毳，簪笏就列，威仪可观。推劲悍之心，岂劳戴，服礼义之化，宁比冠鸡，鉴於丹青，益表神化。臣等谬参枢近，获睹成功，欢忭之心，倍万常品。
    ○谢恩赐王元逵与臣赞皇县图及三祖碑文状
    高品杨文端至，奉宣圣旨，赐臣前件图等。伏以桑梓虽存，久隔兵戈之地，松楸浸远，已绝霜露之思。远属承明，时逢开泰，戎臣效顺，寰海大同，故国山河，因丹青而尽见，祖宗基构，寻碑版而可知。祗戴天慈，载深感泣，不任荷恩荣惕之至。
    ○谢恩令进异域归忠传两卷序中改云奉敕撰状
    奉宣，“卿所进《异域归忠传》两卷，宜写赐け没斯，序中仍云‘奉敕撰’”者。臣才识浅近，学艺空虚，轻黩宸严，方怀兢惕。岂望圣慈宏贷，特假宠光，颂赐归国之功，仍荣奉敕之字。草木承雨露之泽，皆被鲜辉；烟霞照日月之光，尽成彩缋。顾臣琐陋，获奉殊恩，竹帛垂荣，传於不朽，不任荷恩感戴之至。今既奉敕撰序，与臣自进不同，序中已改两处讫，谨同封进上。如允圣意，伏望宣付中书门下。
    ○谢宣示进黠戛斯朝贡图深惬於怀状
