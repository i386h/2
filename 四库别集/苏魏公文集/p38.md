<!-- { "loadSidebar": true } -->
　　勅羣臣考陟之法近则四嵗逺或六年辄迁一官是谓大比至于宗室则以十嵗为定盖超歴阶序不与外庭比故不得不积其嵗月而养成其才质也以尔具官某承袭庆美本乎天源生知孝恭长受宠禄能循保氏之教不忘为善之乐今宗正言尔服官满嵗由环卫而陞大将可谓峻迁矣敬以命尔抑用前诏尔其夙夜匪懈内奉朝请外遵家政则可以逺于悔尤而守其禄位也可
　　尚书祠部员外郎充秘阁校理郑雍可度支员外郎
　　勅具官某秘书图籍之府非博学洽闻之才未尝预校文之列郎官清要之司非通明敏识之士未尝在承务之员二者兼荣斯谓优异以尔词科甲选治状最称擢寘书林荐游华省有司上累年之课官阀稔闻南宫叙左曹之聮支度尤贵用増尔秩俾酬厥勤更思善职之谋以副类能之举可
　　乡贡进士叶祖洽可大理评事签书奉国军节度判官防公事
　　勅某朕遵累圣之成谟复三年之选士俯临便坐亲策诸生爰擢敏才寘之上第以尔士乡特起贡部陞名方领矩步以来庭大对危言而应问嘉乃博通之习用推优异之恩棘寺评刑超登于仕籍海藩佐幕往涖于政经无忘学古之规式副优儒之举可
　　太常博士充秘阁校理安焘可祠部员外郎
　　勅具官某夫校文天禄方登博雅之才承务南宫是为清要之选爰畴善职叙进荣班以尔典学清修决科髙妙试之藩府则外台称从事之贤擢于奉常则有司言礼官之最因第劳于嵗课宜陞宷于冰防益思讲绎之勤用副咨询之举可
　　驾部员外郎田玮等改官
　　勅某国朝之制自诸司四品暨尚书郎卿寺丞属皆委之审官考核其贤否虽羣萃而序迁士常患其杂遝然劳陞而过黜时亦以为遴选与其进者厥惟艰哉惟尔之材能强辨有司铨叙之盖已乆矣姑用四载之最稍擢二官之荣勉収后勤副我明陟可
　　都官员外郎新差权发遣江南西路提防诸州军刑狱公事张颉可职方员外郎余如故
　　勅某朕阅朝士之籍择其有闻于时者试之以烦剧之务内则台省之僚列外则宪漕之事权绩用既彰褒擢何吝以尔文雅沉厚士林所称干办精明吏课连最方且委以一道案谳之重而又及乎四载计比之期宜増秩于清郎示甄劳于乆次若其奉使之称职治狱之平反则早有显庸岂限常格尔其勉懋副我畴咨可
　　屯田郎中苏泳等改官
　　勅具官某尚书诸郎其品第五惟古号为清要在今得以叙迁稽其职仪是谓通显以尔吏资官阀计比惟优朝着省闱践歴滋乆擢进乌星之位渐陞鸾党之阶往其钦承无怠官守可
　　都官郎中王力可职方郎中
　　勅某夫承务南宫出使近服皆朝廷之优选而仕进之荣途属奏嵗劳用推恩陟以尔士科擢秀郎省驰声试以治烦载嘉政事之敏委之督漕益懋将输之程姑循校课之常稍进掌图之秩宜収后最以副甄扬可比部员外郎刁绶俞士龙可并驾部员外郎
　　勅具官某尚书郎官皆有副贰视其曹务之闲剧以为爵驭之等差限年而迁盖有恩格以尔能勤职业休有干称履歴周行绵更嵗次姑由吏课之最叙进省闱之聮往承渥恩益励素守可
　　都官员外郎充广陵郡王申王院教授郭源中可职方员外郎余如故
　　勅具官某南宫为郎其选尤美有司校课限年乃迁自非积阀之优靡预类能之擢以尔清门袭美仕歴朝闺近着荐才职居宗邸颇闻善诲之益且懋宿官之劳宜即省闱进荣班等只钦甄序之渥无怠讲论之功可
　　虞部员外郎程庄可比部员外郎
　　勅某尚书员外郎自唐以来号为清要今虽不涖省事顾其荣秩不减平时考课而迁是曰优命以尔吏资之敏乆试外官嵗月之劳荐登最格矧已更于华着宜叙进于通班只膺加等之恩益念匪躬之节可
　　大理评事章望之可光禄寺丞致仕
　　勅具官某通古今之学擅体要之文命屈当年仕沈下列志不撄于簪组心自适于江湖恩命屡颁辄逊辞于荣进恳诚再露祈退就于燕休守臣为言髙风可尚优进膳丞之秩俾从乡闬之居只钦宠章益保冲粹可前守惠州归善县主簿充国子监直讲卢侗可卫尉寺丞
　　勅具官某尔以经艺名家礼闱奏技勾稽南服外台称其亷平讲训上庠诸生服其行谊姑用年勤之乆叙陞卿属之华尚倚师儒使留黉序其益思于循诱兾有助于化成只钦宠章克终誉问可
　　试秘书省校书郎和州防御推官充国子监直讲崔公度可试大理评事充彰徳军节度推官
　　勅具官某博学多文见推士论韬光蕴行自乐丘园向从特起之求且预上庠之召属辞亲养靡应命书逮丧纪之既终阅荐章之交至惟其才谞宜有甄褒俾从事于方州竚观能于幕画勉思致用副我擢贤可
　　大理寺丞文大同可右賛善大夫
　　勅某今夫仕者既通籍于朝闺东宫与上台班品虽异而推选之遴迁次实均以尔席庆髙门官卿寺分厘外局休有能声比最攸司甫应恩格擢聮宫賛之秩渐阶省闼之荣益懋来勤伫収逺绩可
　　右賛善大夫朱温其可殿中丞
　　勅具官某天下之狱覆于刑曹设官置参其责均重阅兹校课之美宜有旌能之恩以尔仕以经明进聮朝定再膺详谳之荐屡告平反之言姑用吏劳擢登盾省宜益思于明愼伫显副于甄扬可
　　奏举人试大理评事前权信州军事推官吕昌夀等改官
　　勅某今之铨选之法至为详密以嵗课校其劳勤以荐章视其操守二者备矣然后叙迁美秩荣资由此阶渐惟尔阀阅咸应于兹俾陟京台之聮益图吏治之效可皇侄前金紫光禄大夫右监门率府率士臬可旧官服阕
　　勅执亲之丧钜创何已顺礼之变再期则除粤予近宗动禀成训属居庐之终制当引籍以承恩以尔具官某茂公族之华陟朝闺之序衰麻去位既毕于哀情簪绂还台宜陞于显列复践储坊之秩入荣拱着之趋勉荷徽章罙勤素守可
　　皇后生日奏亲堂叔国子博士向绰可检校工部尚书充内园使
　　勅具官某内朝诸司并置使领参择才武入备禁扃由文吏而对迁非亲勲而莫允矧中宫之尊党援诞日之庆条式推涣恩抑有旧比以尔绰席公卿之余绪仕闺着之通班夙富吏资善守门法屡试治烦之务见推干裕之能陞诸使聮示以优宠非特私于近戚盖亦用乎美才勉勤功名乃副甄擢可
　　内园使知钦州石鉴可南作坊使令再任六宅使知邕州陶弼可左骐骥使令再任
　　勅峤南诸州搤于夷境者邕为防府而钦当要冲帅守之臣其选差重以尔具官陶弼握武縁之节驭邉有方以尔具官石鉴析罗山之符抚俗尤善而皆文敏自喜才资并优眷彼吏民方安于政迹表其治行咸进于使聮且重留于旧邦俾克终于美课宜究绥怀之畧用光奨擢之恩毋惮逺勤遂弃前绩可
　　六宅副使张恩可内藏库副使
　　勅具官某内司列使之荣并置副介増秩叙迁之法咸有差等爰择武材庸备官制以尔策名勇爵服采禁廷颇彰干职之勤且懋歴年之最宜畴美课躐进荣资往钦甄异之恩益尽忠劳之报可
　　文思副使刘昌孙可左骁卫将军致仕
　　勅具官某夫仕或为禄贵夫逮亲此士大夫之所美也尔居武弁能蹈斯言以偏堂之耄年祈谢事而就养是可嘉尚所宜显褒擢于环卫之班俾从家居之佚遂尔素志嘉兹宠荣可
　　内殿承制樊徳成可左屯卫将军致仕
　　勅具官某传曰陈力就列不能者止此为臣之大方也尔早仕武阶緜更外使自陈力疾之苦难效当官之劳愿去班聮良嘉止足宠以环宫之卫俾安里闬之居只服恩荣遂谐頥适可
　　殿中省尚药奉御直翰林医官院张士禹可殿中省尚药奉御充翰林医官副使
　　勅具官某周官医师掌医之政令以事制禄十全为上视功进等厥惟旧哉以尔执技精通居官勤恪擢在尚方之直荣参内着之朝属我诸姑近婴绵痼言尔诊调之效愿酬处剂之良陞诸使聮用奨能事宜悉心于逺术思报效于殊恩可
　　内殿崇班赵永图可旧官服阕
　　勅具官某尔列职禁庭蚤擅恪勤之裕服丧垩室已终缟之期宜移素冠起还旧着内朝之籍班等惟优勉遵移孝之方无怠首公之志可
　　奏举人前大名府留守推官试大理评事谢宗孟等改著作佐郎大理寺丞
　　勅具官某等秘书大理之属官前世为文章法律之选今铨筦之士考课来上视其资歴得以叙迁尔等咸以为吏之劳从外台之荐俾之佐著作丞卿寺所以广擢材之路也膺兹并命各念首公可
　　奏举人前京兆府干祐县令赵仝等改著作
　　勅具官某麟台著作古称文雅之选天官考课今为进擢之阶以尔词学决科防勤在事校其年最甫应陟书俾迁京省之聮用奨吏能之美丕钦恩典益厉操修可奏举人试秘书省校书郎前守宣州司理防军王醇可著作佐郎
　　勅具官某有唐吏部以四才三实选防贤能今之铨衡略用此制而又峻以考格责之荐章一不应条未尝进擢惟尔之器质才谞有司校之详矣防明勤办外台称之备矣引对便坐审察其才陞列秘省之聮将观干剧之用益懋乃事副兹宠惠可
　　奏举人前鳯州梁泉县令张延年等改官
　　勅具官某中铨考课之法以才实为差外台荐籍之章以干亷为重进人之路辨等尤难以尔夙富吏资乆仕州县校其年最应乃陟书叙迁卿属之华以显宿官之效服我休宠无忘后勤可
　　试秘书省校书郎守河南府法曹防军充鲁王宫小学教授王祁可大理寺丞
　　勅具官某朕惟宗室子孙之众欲其通知于道艺故择儒雅之士为之讲导以辅成其性质尔以经行修明来预兹选服职累嵗其勤至矣擢陞卿寺之属仍寘宫官之员茂对殊私益思惠训可
　　奏举人前彬州髙亭县令邢构等改官
　　勅某今夫天下郡县之广吏员之众非责之荐者则才劳之士何由而自达耶以尔早从铨集外有吏能善状可称交章狎至宜甄乆职之效擢列上台之官只服恩荣罙勤治绩可前定州观察推官常宗仁可卫尉寺丞
　　勅某朕念夫铨选之士叙进惟艰亲程其能务収厥善虽有细故而不弃遗尔歴任有年书考十五外官称荐其劳可嘉特示甄陞寘之京寺膺兹优异之典无懈终始之勤可秘书省校书郎守唐州泌阳县令朱纮可大理寺丞余如故
　　勅某夫农田者生民之本也川泽者农田之资也而当官之人常患不能为之劝导使民弃本而趋末者众矣尔居邑令能志于兹修复故渠为利旁境计臣言状请酬以官因擢九卿之丞俾仍百里之宰往膺明命善抚吾民益懋前劳乃称甄宠可
　　蕃落军都指挥使马忠等换内殿承制
　　勅某以拳勇闻于邉疆以勤良备于军校为种首之所向嘉技撃之尤精帅路为言便庭亲试载阅武才之敏擢跻殿着之华闺籍聮荣恩章不次当益图于忠荩在勉懋于勲庸可
　　西头供奉官梁籛可右清道率府副率致仕
　　勅某七十致仕士之常也尔年未至而愿归休嘉其退尚之诚宜有褒迁之渥储坊散秩俾遂家居只服恩章往安闾里可
　　右侍禁于用和可左清道率府副率致仕
　　勅某早以吏勤擢陞班列逮兹齿耄愿谢官聮良嘉知止之心俾遂归休之佚储坊美秩里闬安居往只服于明恩足为荣于晩节可
　　右侍禁郭怀庆可右清道率府副率致仕
　　勅具官某七十致仕礼经之常也尔不待年至以疾自言闵筋力之既衰岂簪裳之可强陞以东储之秩俾为居里之荣只服恩私足慰迟暮可
　　左仆射兼门下侍郎平章事曽公亮奏医人谢维可试国子四门助教不理选限
