<!-- { "loadSidebar": true } -->
　　奏为恳乞放归事臣自夏间蒙　恩奉　旨计日而待惟苦夏之未去秋之未及也今立秋之后复为白露节矣凉风飒飒寒气萧萧臣南人羸体畏怯风寒数日以来乃更解装发箧取冬衣而被服之盖此时气候鸿鴈来而玄鸟归即狐之首丘亦维其时窃度　皇上向所许臣以候　旨者今必慨然赐骸而臣伏候三年数穷理极到此亦万无再缓矣且以无所事事之一闲人而絷之辇毂之下仍糜禄以养之又使其告苦告怜烦渎　至尊甚无谓也夫贤才不乏而办事者见有向高臣未去无益臣去无碍　皇上何难于一放而迟疑为哉伏乞即赐慨然俾臣得及此秋凉生还田里臣不胜受恩云云七月二十二日奏 

　　○乞谴黜疏 

　　奏为路穷情蹙愿求谴黜以遂生还事切惟臣今日止有去之一路而求去止有章疏一路乃百余疏而不得也臣路穷矣情蹙矣然特为候　旨耳而臣之候非为徼温旨望后恩也但得一　严旨以去即谴黜而臣心安矣况臣实有罪焉累　圣主知人之明其罪一辜　圣主如天之德其罪二屡违　上命其罪三频渎　宸严其罪四其它罪状尚不胜举即如詹泝之闲住如孙善继之为民如刘道隆等之降职皆　皇上之恩皆臣之愿盖均此严谴诸臣以擅去得之臣以求去得之诸臣先去而被谴臣被谴而后去一先后间而其义殊矣伏乞　皇上鉴臣情非矫饰语出繇衷即赐施行臣不胜云云 

　　○再乞谴黜疏 

　　奏为病久岁寒再申谴黜之请以乞残生事臣疏至百余候经三载计无所出故前有愿求谴黜一疏夫谴黜岂人之所欲而臣顾求之者诚以为但一得旨一得去无擅之罪无逃之名可以明臣礼可以安愚心可以少延犬马垂尽之年可以不妨梅楫登庸之路吁名可不频挂于人口病疏可无再渎于　宸严则削籍贬秩何所不可此臣所为甘之如荠而愿求之非虗饰也今天气日寒臣之居处其为不堪伏乞　皇上矜臣疾苦俯从臣愿霜雪雨露莫非　圣恩与夫絷之维之而竟以毕命于此者大悬绝矣臣不胜云云十月初十日奏 

　　○比例给假疏 

　　奏为比例给假事臣伏覩大明会典内一款两京文职离家六年欲给假省祭者听盖念其离家之久而许之休沐子得省亲孙得祭祖着为　令甲所以体悉臣下者如此其周挚也自臣入仕止有奉差过家半年南京考满归乞休年半盖服官实历二十六年而自癸卯以迄于今离家八年矣臣自惟至愚既不克摅夙心以酬隆遇又不能保晚节而返初衣日居月诸巳迫桑榆之景雨濡霜降不胜松槚之思臣见先年阁臣王锡爵沈一贯各给假并蒙允许臣是以考据令甲援引前规辄以假请伏望　皇上慨然赐允俾得回籍祭扫先茔少展子情以光孝治臣不胜云云十月廿四日奏 

　　○乞放疏（一） 

　　奏为请告既踰三年恳乞放归事臣切惟三年者凡事之大期如乡试会试述职给繇行取复除之类皆不越三年孟子言去国之臣三年不反则收其田里虽以古昔待臣之原然至于三年则臣之去坚而君之礼尽无复不决之理矣臣见自来辅臣去位速则旬余迟不过月内惟赵志皋待命满三年每对人流涕竟不及归良亦甚苦今臣自戊申求去历巳酉庚戌三年巳满及今而放俾臣臣姓名不挂于仕籍俸给不关于廪帑是犹三年收田里之义也再过腊月则四年矣伏望　皇上念四年之将及怜臣待罪之巳久慨然放归臣不胜云云十二月初三日奏 

　　○乞放疏（二） 

　　奏为恳乞　圣恩及此岁杪了结久稽之事以活久困之臣事臣前日一疏言臣请告历戊申巳酉庚戌满三年过此辛亥则为四年求今遂放犹合古三年收其田里之义盖臣谓　皇上于臣之病苦及臣未去之妨碍或未尽知而年岁则可屈指而数者臣见古来二十一史仅有宋末大臣江万里辞位半岁不得允出关以待史册书之以为异常今臣二年不得允特不出关耳夫此一事之久稽也了结之在今日臣之久困也纵舍之亦在今日伏望　皇上及此岁杪放臣归去臣得放于久困之后得归于除夕之时感恩祝　圣尤当何如臣不胜云云十二月十七日奏 

　　○乞放疏（三） 

　　奏为在告年久公典届期乞赐斥归以彰　干断事伏念臣席槀待罪自戊申年始矣于今四年复逢大计犬马之齿正及七旬大臣当大计而自陈公典也而臣种种罪状何待自陈臣不敢自陈也七十而引年亦公典也而臣未七十时固巳当去何待引年臣亦不敢引年也惟是臣淹延久矣数穷理极矣伏望　皇上及此一时断然赐玦即坐臣以不职年老有疾褫其既旷之官而放之久羁之后则荡荡　圣恩真高于天而厚于地臣即辜负于今日誓当効犬马之报于来生臣不胜云云万历三十九年正月二十一日奏 

　　○奏辞考满并乞放疏 

　　奏为病废无考满之理惊闻　殊旨恳乞收回并求亟放事臣同官叶向高以考满加恩再三辞让及至奏谢复以臣不考满为言臣服其谦而怪其不当援臣也乃本月本日忽覩向高谢疏奉　圣旨览卿奏谢朕甚嘉悦知道了辅臣廷机既应考满着吏部奏来钦此臣目眩手颤汗流浃背惊骇错愕生平所未有者盖阁臣考满必计其办事之日臣丁未年五月被擢闰六月入阁办事至戊申年五月被论臣遂杜门不出告病乞休疏至百余未蒙允放以迄于今四年之间阁中事务皆向高独劳臣毫不与闻久矣乃有考满之理乎且非特此也臣以至愚不肖累　皇上知人之明辜负皇上如天之恩罪过多端弹章盈箧即重加贬谪未尽其辜而尚言考满此尤理之所无者也盖臣尝语向高曰甲考满即乙考满何分彼此考得便考考不得便不考会曾加损臣所以语同官者亦可以告　皇上臣窃谓向高每有敷奏类当理可行独此矣言而　皇上亦未免于过听耳伏望皇上俯察臣言收回前旨但发臣二十二日一疏准臣致仕则臣之感戴恩荣视考满何啻什伯千万过之哉臣不胜云云正月二十五日奏 

　　○再辞考满疏 

　　奏为乞骸之章未发考满之　旨未□□□□□诚恳乞　圣明勑部免奏事本月二十二日臣疏乞骸二十五日困覩　皇上所批向高□□□□疏乞收回　殊旨连日翘首跛足望前章之□□命之收□□未也臣不得不再披沥□□　天听臣惟爵禄人之所厚考满亦人之所欲然有自然无勉强遇满则考不得则不考此为平正道理经常法度臣虽不肖亦畧见几分自做秀才无干求自入仕无请乞当臣侍郎六年考满值覃恩之后吏部臣杨时乔叙臣効劳请加尚书而臣疏辞先辅臣朱赓复查例欲加臣太子宾客而臣又辞之臣之志固不在温饱不在爵秩也臣以不肖见弃于时如共工驩兜之凶恶不可一日而容如夷狄猛兽之驱除不可一日而缓臣不胜其迫始发家眷于隆冬之月迫又不巳臣始移栖宿于荒庙之中而近来大义不明彛伦渐斁自孙善继不候旨而去相继者十余人人方教臣以効尤诋臣以观望嫚骂之言盈耳叱咤之声载途臣所以忍之又忍日复一日秪是候　皇上一旨放臣欲臣子之义全其始终以去留之权归之　皇上不忍堂堂天朝有挂冠都门拜表辄行之事而臣平生所学所守亦不欲及其晚节而失之于造次之间臣疏至百余数日一上臣岂更有他念哉考满人谓美事倘见其大者亦是寻常令人数我朝阁臣不首称薛瑄乎瑄初以大理卿被劾下狱拟重辟如此其危也天顺元年正月入阁六月致仕不待考满也其官止于礼部右侍郎兼翰林学士竟无所加也今垂名史册从祀庙庭先后阁臣官高于瑄者何限而不得与比焉然则人之不在膴仕好爵崇阶峻秩亦明矣臣不以考满为歉而耻德行之不如瑄向高素知臣者此举不足为臣重反为臣累皇上善用言正宜置之不谓乃过听而行之也臣前事未结重添出一事愈益焦类伏乞　皇上鉴臣真诚爱臣以德即勑吏部免奏但发臣二十二日乞骸之疏放归田里臣不胜云云 

　　○乞放疏（一） 

　　奏为恳　恩赐放事臣待命四年数穷理极顷复闻王锡爵计至臣倍加感怆锡爵年七十七臣今年七十而禀气又不如锡爵之坚劲臣之陨亡亦在旦夕伏乞　皇上怜臣放臣俾臣幸不客死亦得如锡爵终于家园此为　皇上隆天厚地之恩若身后帷盖则臣预辞屡矣臣不胜云云二月十二日奏 

　　○乞放疏（二） 

　　奏为恳乞　天心推亡及存慨然赐放以遂首丘事近日亡臣王锡爵讣至臣向高为之请　皇上亦为之恻然动情矣伏念当年锡爵蒙召用臣廷机亦蒙拔擢既而如同途之遭跋嚏同舟之遇风波而锡爵竟不来今长逝矣臣犬马之齿竟少数年崦嵫之日巳见逼促而锡爵尚在其家臣乃以孑孑一身栖栖于此一闻其计甚有滕人筑薛之忧自古称狐死首丘臣卜兆久定去秋属臣弟治圹巳毕今但得一登而后归根复命则　圣主之深恩臣之大幸也盖先辅臣赵志皋之求去不得而殁也满三年今锡爵之辞召不得而殁也亦三年可见三年人事之大期不得则死耳夫舆榇孰与徒行异乡孰与故土犬马之被盖帷于地下孰与兽鹿之获纵舍于林间伏乞　皇上推恤亡之念以及未亡之臣慨然赐放毋使臣继锡爵而同乎志皋臣不胜云云二月十九日奏 

　　○亲赉乞去疏（一） 

　　奏为叩阍乞去事伏惟臣至不肖受恩至厚负恩至深罪至多候至久渎扰至甚臣今不敢重陈惟乞一去　皇上即以辅臣之体全其始终亦一放之而足矣臣计无所出不得巳力疾赴文华门上疏仍诣恩善门叩头伏望　皇上发臣此疏即放臣归臣不胜云云三月初三日奏 

　　○亲赉乞去疏（二） 

　　奏为叩阍乞去事臣于本月初三日力疾造朝持疏叩恳盖臣之所处乃自来辅臣未有之变情迫计穷以为补牍既不能得或可以叩阍得之日夜跂望今又浃旬每见章奏发下施行者颇多独臣杳然不见影响臣在今日真是无告之穷民　皇上其仁如天何独忍于臣而不一动　圣念也臣不得巳仍匍匐赴文华门上疏随诣思善门叩头伏乞　皇上发臣此疏即放臣归臣不胜哀鸣云三月十三日奏 

　　○亲赉求去疏（三） 

　　奏为叩阍乞去事臣于本月初三日十三日两次叩阍窃冀　圣心感动而赐玦可期也乃既浃二旬寂然如故伏念臣乞休杜门自戊申年四月二十一日迄昨二十一日满三十六个月矣戊申年臣方六十七岁今则七十岁矣自癸卯年离家至今不至父母之丘墓九年矣自戊申年家眷违归惟臣一身孑然独处今四年矣自巳酉年腊月移寓真武庙今一年五个月矣念臣暮景余生如朝露将晞风烛将烬所以栖栖忍死惟候　皇上半通之纶而后理顺心安死而无憾耳今臣不得巳三叩天阍伏乞　皇上慨发慈悲即放臣去臣不胜云云三月二十三日奏 

　　○乞放疏（一） 

