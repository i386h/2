<!-- { "loadSidebar": true } -->
　　淳熙六年春正月端明殿学士黄公寝疾于邵武故县之私第熹往问其起居谒入公正衣冠举扶起坐顾中子瀚召熹入至则又扶以立辱与揖让为礼共坐食饮恭谨不懈如常时卒食又扶而起涕泣为熹言曰中也先考妣之藏久未克识盖不敢轻以属人今以累子子其为我成之熹顿首辞谢不敢当而公命之不置熹惧以久劳公则不敢辞而受命以出归又以书辞未报而公薨诸子遣使来讣且致遗命以同郡李君吕之状来熹既哭公尽哀且念今则无所于辞乃考其状而附以所闻为列其事曰谨按右宣义郎致仕赠金紫光禄大夫黄公讳崇字彦高其先光州固始人十一世祖膺避地闽中今为邵武军邵武县人曾祖扆有隠徳为乡里所尊晚以子登朝授太常丞以卒故知制诰吕公夏卿实铭其墓后以孙履为尚书右丞累赠司徒祖汝臣不仕父豫用右丞奏为右承务郎皆以孝谨闻于乡党公自幼力学日诵千言人谓是且大其门矣既长承务公任以家事于是无复进取意既孤而贫悉力治丧不以累其昆弟而所以为礼者无不备观者叹息母孙夫人春秋高性严而多病公治养勤剧得其驩心隣家有李永者尚气节雅敬慕公察公养亲之意有余而力不足请助公以经纪公亦信之不疑竭赀付之一不问其出入如是者十有五年李衘公徳将死感慨执公手曰子吾父也公之兄客游以疫死人无敢往视之者公独毅然告行千里还柩视其槖得余赀尚百余万悉奉以归其寡嫂不以一毫自私平居恭俭自守不妄取予至其教子择师虽辍衣食无所爱由是二子皆举进士及公时取高科以徳业风概各有闻于当世既又并登朝列遇郊庆奏公为右宣义郎而致其事公乘安车东西就养二子皆孝谨笃至诸孙满前晨夕所以奉养娱乐公者甚备乡党荣之绍兴癸酉正月十九日以疾卒于南劒州沙县之寺舍享年八十有一其年十月塟于九墪先茔之次娶建安游氏先卒亦以二子故追封孺人一女适贡士刘纪公卒时端明公方以某官通判建州事而季于章亦以某官知沙县事其后端明公被遇太上皇帝擢馆职郎曹史官摄賛书命兼司业祭酒侍讲歴工吏兵礼部侍郎又以府教授给事中兵部尚书事今上皇帝侍读禁中正色立朝声烈甚茂以显谟龙图阁学士退老于家天子又乞言焉即拜端明殿学士恩礼殊渥而海内有识之士亦莫不归心焉沙县屡宰剧邑有能称然不肯媚事权豪后以御史中丞汤鹏举荐入台为主簿又以持论不阿而去提举福建路常平茶事知台州所至声绩皆可纪以是累赠公至金紫光禄大夫夫人亦启封本郡而孙曽仕者又十余人然后乡人知公所以遗其子孙者为无穷也李君又言吕以壻公孙女尝得拜公堂上间窃窥观公之为人望之俨然即之温然危坐竟日无惰容虽遇臧获不妄言笑自少至老如一日熹以是又知端明公之徳之盛所以没身于礼而不倦者为有自来也呜呼公其亦贤矣哉敬为作铭铭曰司徒之徳浃于州乡矧其孙曽弗俊以良光禄之贤克笃其庆隠耀弗章及子而盛其盛伊何学士尚书介也英英亦假节符国庆所覃逮其考庙结紫垂黄天子有诏匪爵之贵惟徳之褒保而弗坠有积弥高我思古人恍其对接承命作铭用亶来叶
　　建安郡夫人游氏墓志铭
　　有宋建安郡夫人游氏右宣义郎致仕赠金紫光禄大夫邵武黄公讳崇之妻而子端明殿学士讳中台州史君讳章之所追爵也世为建州建阳县长平里人曽祖正卿祖希古父仪皆不仕而有隠徳乡里推长者夫人资静淑族母阮氏以妇徳为女师夫人幼尝学焉受班昭女训通其大义至它组纫笔札之艺皆不待刻意而能輙过人早孤其母钟爱之以归大夫公事舅姑承祭祀勤肃不懈舅喜宾客佳辰令节亲旧满门夫人供馈唯谨未尝顷刻自逸而委劳于娣姒也姑性严诸妇侍旁有二十年不命坐者夫人独能顺适其意盥栉温清礼无违者姑有疾非夫人进药不尝毎因事指言以为诸妇模楷遭舅丧大夫公素贫昆弟相顾谋鬻田以葬夫人曰毋隳尔先业为也退斥槖中以奉其役以故大夫公得以不烦于众而襄大事大夫公为人诚慤庄重夫人以柔顺坚正佐之相敬如賔谋无不协其待遇族姻谦谨有礼乐道其美而不喜闻其过至其贫困则赒之必尽其力日诵女训及它经言以自箴警亦颇信尚浮屠法娠子则必端居静室焚香读儒佛书不疾呼不怒视曰此古人胎教之法也故其子生皆贤材而夫人所以教之者又甚至稍能言则寘膝上授以诗书少长即为迎师择友教诏谆悉从兄御史先生学于河南程氏行业淳懿为学者所宗夫人毎语诸子曰视乃舅而师法之足以为良士矣绍兴壬子四月二十三日以疾卒病革大夫公泣视之夫人曰生死聚散如夜旦然何以戚戚为哉于是年五十有六矣二子皆举进士中其科而端明公实以第二人赐第其后侍从两朝出入二十余年忠言直节老而益壮退居于乡天子闵劳以事尝遣信使奉玺书就而问之其忠孝大节固已伟然而其言行之细又皆可纪人以为夫人之遗教也台州尝为御史台主簿亦以治行精敏议论慷慨有闻于时二公前后凡累逢庆恩得追荣其母至今封里人荣之一女则贡士刘纪其壻也卒之明年葬于邵武县石岐之原大夫公尝命台州状其行而未有所托铭后四十有六年端明公乃以命熹其语具于大夫公之志此不着独按状文剟其大者书而铭之铭曰
　　长平之游世有徳人弗耀于世乃里其仁女士攸宜壸彛是式配徳娠贤庆余善积尚书刺史之徳之才汤沐之封本邦是开煌煌命书贲此宅伐石篆辞永世贻则
　　端明殿学士黄公墓志铭
