<!-- { "loadSidebar": true } -->
　　右某启数日前少卿特枉轩车俯临蓬荜仍以编缀曲示颛防顔巷萧条既迂长者之辙赵囊牢落忽得随侯之珠缄縢载披毛髪俱耸窃以述作之妙谓之圣明赋颂之兴本乎风化其有沿袭或异歩骤不同虞卿穷愁乃就著书之业扬雄寂寞始奋草之名灵均放词初因于憔悴兰成述赋实主于悲哀未有世传帯砺之盟身居环列之尹敞北阙之甲第屋瓦生烟乗大宛之名驹汗血流赭列鼎而食执玉以朝名亚春陵势夺张霍而乃贱青紫如拾芥比富贵于浮云优防文史之塲躬亲布素之行折莭待士多拥篲以先驱焦思穷经或下帷而终日以至学成麟角才掞天庭思若涌泉文类摛锦汉宫诵赋万乘喜于同时梁苑陪游羣公推于右席门登龙而比峻谈挥尘以弥清诸生慕义以益勤名卿愿交而斯众芳猷载洽雅志将伸固已简自天腾于物论纪一人之言动何让策书贡二雅之声诗有禆乐府召试鼇山之署式揺鸡距之毫不加防以成章未旋踵而拜命亚卿班列既参惟月之崇太仆职司仍预奉车之宠昔汉光武之偃革诸将竞乡学之心唐宪宗之厌兵近臣有改名之请以珪璋特达之质当干戈载戢之秋舍兰锜之师就儒冠之餙教阅诗礼昔为谋帅之资慷慨经纶今挺致君之志羽仪通籍辉映荐绅敢谓下顾蜗庐特留凤藻享海鸟以九奏诚非所宜投井鼃以兼金都不之惜退自循省靡敢遑寜岂圯桥授书怜其可教将延陵听乐许以知音唯蹈咏以忘疲庶传玩之无斁愿言厚意何以克胜其盛制辄留缮冩
　　代僧求荐启
　　右某啓某闻操刀必割君子虑其失时括囊不言先儒讥其有隐敢倾方寸上扣髙明盖恃特达之知不虞进越之罪伏念某早亲空谛尚昧真筌诵岐伯之方书勤拳斯乆辩农皇之药品区别尤难名非三折之良术寡十全之妙所幸者每趋门仭席揖仪形以桑梓之情曲垂顾盼在苾蒭之列实觉辉光盖香火之宿縁非顶踵之能报岂合辄披恳素仰渎尊严诚际防之有因亦蕴藏之无及伏覩圣节俯近兊泽将流在计相之大臣乃空门之外防并奏缁徒之名字得沾象阙之恩华以某法苑微流医门末伎结二林之社岂敢攀縁瞻数仭之墙深思提挈愿赐律师之号仍希广济之名俾尘迹之增华亦乡关之改观敢不穷青囊之秘诀以奉指踪诵贝叶之真文用资寿考恳激之至无以喻陈
　　又代谢荐启
　　右某启某近防侍郎台念特奏表闻伏奉勑恩授前件师号者丝纶之命虽荐降于九天缁褐之踪若顿超于十地祗荷恩奬伏切兢荣伏念某奈苑微流曹溪末派偶抛尘累窃味真诠诵岐伯之方书莫探秘术开生公之讲席徒慕遗馨幸以久寓神臯屡登峻闼维桑序旧最承一顾之私恶石献能曾寡十全之効荷眷怜而实厚省孱冗以难胜所希且跻韵海之堂尚陟龙门之坂宾阶请见或当休沐之辰药剂服勤永奉指踪之用岂谓莭临于载诞便谐名逹于四聪特加溢美之称实满平生之愿朋侪改观价十倍以顿增顶踵酬恩身一毛而为喻此外精防香火祝颂云天愿慿众善之因克遂至诚之恳台司书考与郭令以攸同仙籍延龄将老彭而为比所冀苾蒭之末永参桃李之余托迹有归捐躯何惜
　　上陈州李相公启
　　右某啓比者相公执玉来朝捧觞上寿彤庭就列为百辟之仪刑宣室畴咨见一人之体貎汉殿礼成于荐璧淮扬民望于回辕子牟恋阙以虽勤申伯于藩而是赖十乘攸往见元戎之启行九里非賖固京师而防福骑竹赴儿童之约依莲慰宾客之心某特受奬称逈殊伦等供东门之祖帐宜缀簮裳望南浦之仙舟合辞麾棨属以编纂莫遂恳诚羡文学之托后车空驰精爽同燕雀之栖大厦弥恋恩知
　　又
　　右某启昨者相公荣自藩垣入朝宸极昼日三接载延乃眷之恩泰阶六符式显具瞻之贵东閤幸伸于趋拜中堂过沐于延容听谈柄以忘疲侍坐隅而甚久慙非子夏敢预于言诗窃媿穆生何胜于置醴矧又相如之四壁两辱千秋之小车时屈丞相之尊亲顾旅人之次一瓢牢落顔回之巷可哀三日氛氲荀令之香不散实交游之光宠固里巷之辉华夫何下僚当此殊奬非木石之无识摩顶踵以不忘伏自莭过流虹礼成荐璧在镐宴毕上公九献之仪分陜言归还天子二老之任旌斾将离于阙下壶浆巳拥于道旁南阳细民再得于父母河东近郡深倚于股肱恭惟仙舟寻达雄阃戎政甚肃同卧治之有余品物向荣谅行春之非逺限以匏之系莫叅簮履之微空瞻桂树于小山深羡鸡鸣之下客攀恋之至倍万愚
　　又
　　右某启某伏念引籍金闺修书石室仰台阶之符采宛在层霄感国士之恩知岂忘丹慊恨一官之所系瞻数仭以为劳徒慿咫尺之书逺黩岩廊之听敢期折简俯及下僚屈伊鼎之崇髙顾鲁儒之寒贱鄙条侯之倨贵曲示谦光怜顔子之固穷倍加存卹内省不材之质何酬特达之私春物向繁幕府多暇淮阳卧治况善政之已成征虏雅歌谅素风之斯在恭惟宴集之外福禄具膺王商仪形永居汉相叚干偃息长作魏藩载光夹辅之勲长享具瞻之贵祷颂之至倍万常情
　　代人与淮南王转运启
　　窃以山泽之利多出于东南漕引所经率由于淮海绵地万里通贯五都实国计之是资乃邦本之攸系苟非明达岂副选抡恭惟郎中识茂经纶学穷缃素决科虎殿由射策以驰名引籍鸳行遽扬旌而出使较县官盐铁之利均郡国闗市之征析毫耻务乎纎微运算自成于余羡奉千金之费物力靡殚精九嵗之储仓廪皆实故得益隆眷注更委事权佐计相以如初商功利而尤宻运蜀汉之红粟即见方船聚吴防之金钱便应朽贯出于余地久属全才昔汉倚闗东之奥区漕挽相继唐置江西之留务财币毕臻古今之形势率同邦家之用度斯出心计素熟伫论驷马之功赏典聿行须荷富人之拜实惟公议岂竭愚诚
　　与秘阁钱少卿启
　　右某启伏审光奉圣恩荣升秘府恭惟庆慰窃以上帝藏书是开册府近臣侍诏爰设直庐所以裒集秘文讲求坠典复石渠之故事继炎汉之得人若非竒才岂膺是选少卿学士家传帯砺身袭緺忠谨树勲吴芮早书于甲令积善余庆毕万独享于魏封而自更宿周庐入升环衞贞师北落不倚将军之尊袭爵东吴靡恃王孙之贵但絶编而嗜学常闭户而著书万里立功颇轻定逺三都述赋髙揖太冲一人深喜于同时九寺俄迁于少列以才望之充积果恩宠之便蕃太仆奉车方钦于贵盛秘书内阁旋直于深严用旌稽古之功尤洽当仁之论眷惟职业素所蕴崇校石室之遗编伫分四部侍柏梁之髙宴即赋七言然陪清跸之游更献从臣之颂梁园防酒居客右以无疑谢砌苍苔代王言而在即适增欣抃遽辱缄题仰承谦退之私何胜勤厚之意感激慙愧不任下怀
　　谢史馆马兵部启
　　右某启伏审光奉圣恩荣升仙馆恭惟庆慰伏以述作之任褒贬尤先歴代所难遗编可复阙里之七十子独邱明之授经春秋之二百年唯董狐为良史矧设官之斯在固非贤而勿居侧听殊迁实由慎柬兵部学士学精史识茂经纶射策决科早擅场于多士彯缨就列久陪议于外庭出分郡守之圭符入佐县官之塩鐡民謡载洽式露冕以行春国用益饶耻耕毫而言利属巴岷之致讨方台阁以选贤爰整使车逺调兵食木牛流马千金之费无亏玉垒铜梁三防之音继至枭巢已尽驺骑爰来青蒲屡奏于便宜锦帐荣迁于秩序仍授载言之任克彰遗直之风延阁讨论虽假获麟之笔坤维漕挽犹烦乘驲之行岂增秩以劝能实借才而集事伫及之受代方汗简以成书某早仰芳猷幸陪清列适遂亲仁之恳未伸致贺之仪敢冀恩私特遗缄尺愿言内省非所克当
　　谢除左司谏知制诰启
　　右某启伏奉制命防恩特授前件官知制诰仍改赐章服者代言之任实演于丝纶赐服之崇莫过于银艾仍进东台之秩便叅右掖之荣苟非名流不在兹选祗荷成命若无所容伏念某才不兼人学非博物关西清白徒袭于素风天禄校雠偶尘于美仕久居谏署莫贡皁囊预草国书谬刋青简寻一麾而领郡凡再岁以归朝宿于交防之中唯思幞被班在赤墀之下深媿彯缨盖自知之甚明亦不能而将止鬻者千数岂敢诣于公车谏诤者七人未尝攀于殿槛官守之方既失食浮之议已喧敢冀明恩并加殊宠补衮增秩任在于弥缝视草求才职思于润色及奉延英之对更颁命服之荣凤阁徊翔已玷巢阿之地鹈梁忝窃曷逃濡咮之讥矧惟星垣上法天象荧煌之座出处近于三台清切之司动静遵乎四禁紫宸挥翰垂作典谟红药裁诗形于骚雅为仕进之极美顾鄙陋以宁堪伏揣噐能深惟职业尺一之诏书填委但惧稽留六曹之奏议纷纭将何平决但省躬而增惕念奋迹之有因此盖某官钦奉昌图勤求片善采虚名而畵饼奬薄伎于雕虫挥麈尾之谈曲垂题品借羊角之势使得搏扶敢不摩厉以须僶俛从事庶逭假人之谤用酬知已之私过此巳还未知所措
　　与史馆晁司諌启
　　伏审光奉圣恩荣加宠命伏惟庆慰窃以周有司谏之职所以名官唐设大夫之阶因而命服处诤臣七人之任超散官五品之荣仍兼史阁之资实耸士林之观司谏学士瑰琦迈俗纯粹积中负王佐之伟才擅人伦之嘉誉至诚遇物固璞玉以浑金余力为文必摛锦而布绣自决科于丹陛便随牒于四方主父欲厌于宦游贾谊始闻于召对职司直笔削青简以惟勤班奉内朝服皁衣而已久果上书于阙下旋对策于禁中三道既成推平津于第一万乘斯览喜相如之同时遂诏有司亟迁好爵华衮之职俾効于弥缝名山之书再加于论次既临轩而延见仍赐服以褒崇朱绂被躬式将旌德嘉鱼发咏用庆得贤固将大树风声克扬职业三进及霤一言兴邦更彰謇谔之名便厯訏谟之任岂但文石之上为鸳鹭之羽仪兰台之中正鲁鱼之譌谬顾惟祝望实异等伦
　　与秘阁黄少卿启
　　右某启伏蒙尊慈以某忝奉天恩擢司帝诰特遗雅风之什过形溢美之褒捧阅已还荣抃交集窃念刍荛末迹章句诸生秉笔属文不过篆刻彯缨筮仕谬列校雠兰台既接于羣英文陛复叅于近列北阙之下本尝贡于皁囊东观之中但恣窥于缥帙徒荷抡材之惠尚迷进德之方莫谈天禄之空索长安之米今者忽膺柬防骤荷甄陞进秩本司代言右掖银青三品之绶已媿曵娄丝纶五色之书将何演畅矧宦游之最美而地望之尤清上应紫垣法星辰于大象旁连黄闼接歩武于台司方舆诵而是虞忽雅言而为贶松茂柏恱盖臭味之靡殊玉振金相但佩服之无斁矧推称之太过实藻丽以相宣有二雅之遗风乃一时之絶唱随侯明月既类暗投郢客阳春其如寡和但口吻而成诵仍筐笥以深藏然以薄才自此增价雌黄已定永依月旦之评华衮为荣更比春秋之字愿言感佩曷可敷宣
　　与梁舎人启
