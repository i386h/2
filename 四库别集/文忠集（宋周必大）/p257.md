<!-- { "loadSidebar": true } -->
　　某闻商之高宗周之文王或旧劳于外爰暨小人或卑服即康功田功惠鲜鳏寡是以享国长久号称贤君在后之人于观于逸于游于田不知稼穑之艰难而惟耽乐之从是以基业浸衰贻笑后世周公作无逸表而出之凡所以为帝王之龟鉴也唐太宗之心其有得于此乎尝谓左庶子于志寜杜正伦曰卿等辅导太子常须为説百姓间利害事又谓魏证曰自古侯王能自保全者甚少皆由生长冨贵好尚骄逸不解亲君子逺小人又谓荆王元昌呉王恪魏王防曰自汉以来帝弟帝子覆亡非一并由生长冨贵好尚骄逸所致汝宜鍳戒熟思之简择贤才为汝师友受其谏争勿得自专其説谆谆于再于三今复以是语房元龄可谓深得周公无逸之意矣诗曰贻厥孙谋以燕翼子太宗其有焉
　　九月十三日
　　真宗咸平五年十月召近臣观书龙图阁帝曰朕自幼至今读经典其间听过数四在东宫时惟以聚书为急其间亡逸者多方访求颇有所得今已彚成正本除三馆秘阁外又于后苑龙图阁各存一本但恨校对未精如青宫要记继体治民论此一书二名并列篇目盖求书之初务于数多不嫌重复甚无谓也
　　某闻人君潜心经典最为急务盖修身齐家治国平天下其要皆在于此而又有圣帝明王已行之事可以为法昬君乱臣已徃之失可以为戒此所以汲汲孜孜博观约取而不敢怠也书不云乎王人求多闻时惟建事学于古训乃有获事不师古以克永世匪説攸闻兹不易之理也今未暇逺求歴代姑以本朝观之太祖初得天下外有五代僣伪之国内有前朝跋扈之将盖四分五裂时也乃于即位之月首幸国子监次月又幸仍诏加饰祠宇及塑绘先圣先贤先儒之像亲制文宣王兖公二賛且欲尽令武臣读书知为治之道自常情观之岂不疑用武之时不应以此为先而太祖圣虑卓然独出百王之表扫唐季之弊然则立万世之基业追三代之盛治不在此乎真宗以濬哲之姿纉安平之绪其留意斯文有自来矣厥后破北狄于澶渊定西戎于灵夏武功隽伟皆由自昔读书之効此我宋家法是以表而出之
　　月　日
　　唐宪宗谓宰相曰太宗以神圣之资羣臣进谏者犹徃复数四况朕寡昧自今事有违宜卿当十论无但一二而已
　　臣自观唐太宗纳谏之后能继之者其惟宪宗乎知李绛数论朝政得失则擢在左右见白居易诗篇规讽则召入翰林今又宣谕宰相如此真得太宗之用心矣虽然非知之艰行之惟艰夫防试贤良方正本以求鲠切之论也及牛僧孺等言直则反行斥逐至于考官亦坐谴谪其不能继太宗一也裴均违约束进银器绛等请却之不惟不从又谕进奏院自今诸道进奉无得申御史台其不能继太宗二也绛数言吐突承璀之奸既出为淮南监军矣一旦夺绛相位而召承璀为中尉其不能继太宗三也淮西既平浸以骄侈皇甫镈程异晓其意数进羡余并得同平章事裴度力言不可乃疑为朋党其不能继太宗四也信方士之説求金石之药起居舎人裴潾论其无益贬为江陵令其不继太宗五也嗟乎宪宗号为听言纳谏者犹不能自克失其初心又况于无意者乎然则正观之治比隆成康元和之政不得其终于此大可见矣
　　淳熙三年十二月二十四日
　　资治通鉴唐元和七年宪宗御延英殿李吉甫言天下已太平陛下宜为乐李绛曰汉文帝时兵不血刃家给人足贾谊犹以为厝火积薪之下不可谓安今法令所不能制者河南北五十余州戎马边尘近接泾陇烽火屡惊加之水旱时作仓廪空虚此正陛下宵衣旰食之时岂得谓之太平遽为乐哉上欣然曰卿言正合朕意退谓左右曰吉甫专为恱媚如李绛真宰相也
　　某闻喜同而恶异众人之情也喜同则谄防日至恶异则直谅日疎谄防至而直谅疎国家欲不乱其可得乎为人上者所宜加察也今宪宗既知李绛之贤又知李吉甫之侫明示黜陟可也頋使之并居相位是何异于薫莸同器牛骥同皁其不相为谋也必矣盖尝考之古今莫不善于汉武帝而莫善于本朝太宗也武帝谓汲黯近古社稷之臣不冠不见是固知其贤矣汲黯质责张汤文深小苛面触公孙洪懐诈饰智则忽而不察反用洪为丞相汤为御史大夫而弃黯于外郡然则谄防安得不至直谅安得不疎乎我太宗则不然尹京之日贾琰窦偁同在幕琰便侫多希防偁常疾之太宗与诸王宴射琰在侧屡賛德美偁叱之曰贾氏子巧言令色岂不愧于心乎太平兴中太宗擢偁参知政事中谢日上谓曰卿自揣何以至此偁曰陛下以藩邸之旧出于际防上曰非也卿尝面折贾琰朕赏卿直耳然则谄谀何由敢进直谅何患不闻乎故曰莫不善于汉武帝而莫善于本朝太宗也












　　文忠集卷一百五十八
　　钦定四库全书
　　文忠集卷一百五十九【承明集七】
　　宋　周必大　撰
　　东宫故事三
　　淳熙四年正月十一日
　　说苑子贡问孔子曰今之人臣孰为贤孔子曰吾未识也徃者齐有鲍叔郑有子皮贤者也子贡曰然则齐无管仲郑无子产乎子曰赐徒知其一不知其二汝闻进贤为贤耶用力为贤耶子贡曰进贤为贤子曰然吾闻鲍叔之进管仲也闻子皮之进子产也未闻管仲子产有所进也
　　某闻人臣之功有二有用一己之力者有用众贤之力者用一己之力虽曰甚劳然利泽加乎世者为有限用众贤之力虽曰甚逸然利泽加乎世者为无穷此不可不辨也昔春秋之际齐有管仲佐威公九合诸侯一正天下厥功大矣及身没之后齐遂不振郑有子产爱民如母为国以礼晋楚虽强不敢加兵功亦大矣及身没之后郑随以弱是二子者惟用一己之力故功不传于后世若乃鲍叔知管仲之贤而进之所以致齐国之覇子皮知子产之贤而进之所以致郑国之兴是二子者能用众贤之力故功不止于一身向使管仲复能求贤而进之于齐子产复能求贤而进之于郑则齐之覇郑之强虽百世可也吾夫子论人臣之贤真得其要也哉
　　二月二十三日
　　三朝寳训真宗咸平三年对太子太师张永德于崇政殿自午至未复数刻罢
　　某闻唐室之盛莫如三宗考其致治之由皆以亲近文儒勤信政事为本如太宗之为秦王开天防府置官属十八人分为三畨更日宿直朝谒之暇辄讨论文籍或至夜分乃寝故能成贞观之治其后有若明皇置丽正书院聚文学之士或修书或侍讲当时有以为无益徒费者张説曰自古帝王于国家无事时莫不崇宫室广声色今天子独礼文儒发挥典籍所益者大所损者微上重其言故能臻开元之盛又其后有若宪宗尝于宰相论治道于延英日旰暑盛汗透御服宰相恐上体倦求退上留之曰朕入禁中所与处者独宫人宦官耳乐与卿等且共谈为理之要殊不知倦也故能致元和之功逮我真宗纂平安之运守盛成之业方且不自满假勤于询访引对旧臣至移时而未已视唐三宗可以无愧咸平之政度越有唐岂无自而然哉
　　月十二日
　　唐李晟收复京师上思晟勲力制纪功碑俾皇太子书之刋石于东渭桥与天地悠久又令太子书碑词以赐晟贞元五年九月晟与马燧见于延英殿上嘉其勲力诏曰昔我烈祖扫隋季之荒屯则有熊罴之士不二心之臣昭文德恢武功乃图厥容列于斯阁在中宗时则彦范等着翊戴之绩在明皇时则幽求等申翼奉之勲在肃宗时则子仪扫殄氛祲今则李晟等保寜朕躬冝叙年代先后各图其像于旧臣之次仍令皇太子书朕是命纪于壁焉复命皇太子书其文以赐晟刻石于门左
　　某闻高爵厚禄宠待将帅足以冨贵一时而未足荣耀后世若乃人主既制纪功之碑又亲为图像之诏又命皇太子书以赐之此岂特一时之宠哉殆无穷之荣也观唐中兴所谓将帅固不为少其能以功名始终有誉无疵者惟郭子仪与晟二人而已穷冨极贵诚若相埒至于当宁制褒嘉之文储宫垂翰墨之宠此则晟之所有而子仪之所无也抑尝推原其故晟虽起自军中然天资忠义慕魏郑公之为人上所頋问必极言匪躬尽大臣之节而子仪多言军政他无闻焉论将帅之事为有余论大臣之事则不足两朝待遇固自有轻重哉
　　六月三日
　　孟光问郤正太子所习读并其性情好尚正答曰奉亲防恭夙夜匪懈有古世子之风接待羣僚举动出于仁恕光曰如君所言皆家户所有尔吾今所问欲知其权畧智调何如耳正曰世子之道在于承志竭欢既不得妄有施为且智调藏于胷懐权畧应时而发此之有无焉可豫设光曰天下未定智意为先智意虽有自然然不可力强致也储君读书寜当効吾等竭力博识以待访问如博士探防讲试以求爵位耶当务其急者正深以光言为然
　　某闻夫子之论学曰生而知之者上也学而知之者次也其自叙则又曰吾非生而知之者好古敏以求之者也夫以孔子之圣犹不敢以生知自居必处已于好学之次而况于后之人乎且所谓学者何事也仁义礼智四者其大端也孟子论此最为详悉其言曰恻隠之心仁之端也羞恶之心义之端也辞逊之心礼之端也是非之心智之端也自恻隠而扩焉则无一夫不被其泽自羞恶而扩焉则无一事不合乎宜扩我辞逊之礼则强暴纷争可得而弭扩吾是非之智则愚贤能否可得而辨若火之始然泉之始达苟能充之足保四海帝王之学如是而已今孟光谓太子读书不当効博士竭力博识以待讲试其言似可取矣至论权畧智调则非也盖三国之士以诈力相高徃徃有战国之遗风故其所言驳而不纯窃谓当以为监而以孔孟之学为法
　　月　日
　　周易系辞木为弧剡木为矢弧矢之利以威天下盖取诸暌
　　诗小雅彤弓天子锡有功诸侯也彤弓弨兮受言藏之我有嘉賔中心贶之钟鼓既设一朝飨之
　　书盘庚予告汝于难若射之有志
　　周礼乡大夫以乡射之礼五物询众庶一曰和二曰容三曰主皮四曰和容五曰兴舞此谓使民兴贤出使长之使民兴能入使治之
　　礼记射者进退周旋必中礼内志正外体直然后持弓矢审固持弓矢审固然后可以言中此可以观德行矣论语君子无所争必也射乎揖譲而升下而饮其争也君子
　　孟子羿之教人射必志于的学者亦必志于的大匠诲人必以规矩学者亦必以规矩
　　某闻射者男子之事也国君世子生之三日射人以桑弧蓬矢六射天地四方固未知夫穿杨之巧饮羽之劲威仪技艺之臧也盖欲明修身进德建功立事举由乎此也载道如六经明道如孔孟其论射多矣今各举一端而言之是故威天下者存乎易锡有功者存乎诗况行事者存乎书询贤能观德行者存乎礼明揖逊比规矩者存乎孔孟有天下国家者所宜留意也
　　七月二十三日
　　唐太宗征高丽发定州指所御褐袍谓太子曰俟见汝乃易此袍耳在辽左虽盛暑流汗弗之易及秋穿败左右请易之上曰军士衣多弊吾独御新衣可乎师还太子进新衣乃易之
　　某闻书戒蛮夷猾夏诗称戎狄是膺彼其侵侮中国攻扰邉塞若不命将遣戍驱而出之必将为斯民之害此高宗所以伐鬼方宣王所以伐玁狁也唐太宗则不然贞观之际宇县既已清晏蛮夷既以詟服独高丽小丑介居海东初未尝为国家之害而帝好大喜功以人主之尊下行将帅之职动众逺征经渉寒暑至于师老粮匮水潦大至然后班师剪草填道毁车为梁不知自悔方且眷眷于一袍必欲见太子而后易是不过欲太子知其与士卒同甘苦耳殊不知轻万乘而履危道非所以训也帝尝谓曹操曰临危制变料敌设竒一将之智有余万乘之才不足所谓躬自言之躬自蹈之者欤
　　八月五日
