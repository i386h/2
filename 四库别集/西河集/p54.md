<!-- { "loadSidebar": true } -->
　　自国风有予汝唱和之词而春秋晋郑大夫往往于所会之地彼赋此答此即履道聨吟松陵互和之所自昉也信安冯使君有事洪都偕吴子志上徐子紫凝髙会于章江之濵遂邀之同舟而归于信安因之有西江唱和之作夫使君才士其为诗下掩王维上追庾信而一行作吏中道捐弃予尝谓使君裁弱冠为文为吏皆得以拔擢流俗超然直上浸假趂其时年专事壹志其所到亦宁有量而使君仍兼为之而兼臻其妙才士之叵测如是若夫紫凝志上虎视临安予每僦其地而与之觞咏其风流隽上固无论已向在京时尝追陪益都师相髙会诸竺坛经厰互相唱和以当休沐及从大雪游善果归酒鎗烛树合毯于东堂之右间使一人唱韵一人把笔每一韵落则笔随韵絶唱者未既而和者已就今予集格诗犹存其题可騐也乃归田有年兀坐不成一字而使君为吏犹能与二三友朋踵太傅髙致刻烛击鉢以嬗其休风于勿替则夫读其诗而宁无感乎
　　田子相诗赋合集序
　　向从胡氏东嵓王氏文叔见子相于吴山之岑尔时子相未弱冠也然往往为五七字诗登临咏吟一时见者多称之予尝题其篇而思其为人暨予以应
　　诏入都而子相方随其尊人宦游江南者数年迄于今予请急里门又三稔矣钱唐冯屺章兄弟亟称子相诗文为胥山之冠夫欲知其人者视其友向时文叔东嵓为予良友而近居钱唐方与屺章兄弟为忘年交乃诸公所推先后若一则夫子相之为人固无容问矣独是子相少工诗为古为今一如唐人之所称格诗律请者未闻工他体也惟夫诗有六义其一曰赋故赋者古诗之流而登髙能赋大夫是期方今
　　圣天子好文首重赋体作者林立少能有当
　　睿鉴大抵髙之为长卿子云之流失之芜诡而卑之即降为试文遂使李程王起互起争胜体裁之杂莫过今日而子相以邹枚之能抒庾鲍之制髙不浮靡卑不检劣随所结撰而良材丽搆一徃流曳体物精而状意显若所谓气若骈珠词如繁露者子相真赋才之雄也我皇上经天大文偶为俪语巡行赋物微示法则而世无敢为对扬者子相进而备承明之选尚书给札贤王授简其摛文掞藻必有可以舒国华者而尚有待也若夫景运初开诗当初盛而流俗卑汚方且竞变为佻凉弇鄙之音则子相所为诗前后具在其力追正始而挽隤趋端在何等夫子相非流俗人也
　　家明府文山兄七十寿序
　　予氏无二族自周王第九子圉肇封于毛遂表之为氏而其后南阳平丘代有令哲逮靖康以还扈跸南徙尝散处于闽越之间故浙之姚江新安闽之玉融所在显著即嘉隆后犹尚有新安司冦姚江殿翰与闽之起曹观察后先齿序借借通往来其为谱记可考而知也予于康熙乙夘游闽之晋安遇文山于道山亭下彼我慕悦相持不能别顾不得谱记不详其行辈但以容发度长少第为伯仲实不知其几何年也既而浙中丞请召至幕值予滞姚江不得一见又既而其门下士何君为湘隂令迎之至湘隂道浙见过而予以买药他出仍不得一见今年春从中州还遘予于钱湖谓曰予七十年矣歳之首秋则悬弧时也子可无一言为赠词地乎予闻而憬然视其容转而自视私念齿将脱发秃种种肤之皴者多瘒瘃而文山龈完肌薄俨涂髹漆于髵鬓之隙行立顾盻矍矍然而反长于予然后知老少之不足凭而向之度容发而谬予长者之甚可笑也昔楚丘丈人年七十自谓能出词以应对诸侯决嫌疑以定犹豫遂负壮衒竒以为莫及而文山强且过之方文山少举于乡以文章名世越廿年而筮仕营山尝考其在营时优于吏治按察宋君举良吏第一凡邻县有阙皆借文山兼其官夫营固瘠邑又其地蜀汉相接当巴渝万山之间曩时流冦所出入疮痍难复而文山毎坐理之然且兴起文学其分帘取士多得名才所称湘隂令其一也乃既经荐剡川湖开府已上其治行于
　　朝
　　天子嘉其能下部取召而骤丁兵革拂衣归里其在今又几何年矣夫楚丘带索不出闾里老莱荷畚徒事畎疆而文山于归田之暇过都歴块交游遍天下即偶然诎处一室而戸外屦满凡夫质疑问难造其庐而谘以事者比比也倘所称身居丘壑而经术满寰宇非欤至于心思之敏鋭每当着笔一若迅雷之及物而江河之行地汪洋翕忽不可名状忆予在京时从益都师相作击鉢诗互相倡和必倡韵未絶而和韵随之以为快今兀坐摇笔终日顾盻不得一字葢年为之矣而文山著书等身老而倍进今世所传茱根集是也夫容色之粹材力之强心思之敏皆足以寿而文山兼之则其难老岂区区长予为可怪也哉
　　髙詹事天禄识余序
　　刘宗正父子领校天禄当时有説苑杂记诸书散行于世而后之为杂説者宗之如班令史之侍读禁中而作白虎通蔡邕之校汉典而作独断是也嗣此则唐宋诸家短裁促笔不必尽出自秘府致长安举人浄坊佛厰争相写记为销夏之举谓之夏课而元明以来山人园客又往往作稗官野乘以夸诩闻见故説者谓谈议之盛至唐后始备而不知汉书艺文已早有杂説千家见诸书目特其文不传耳江村宫詹以惊才絶学供奉内廷其所读秘书真有非外人所能见者尝笑儒臣进身偶职词翰便自夸禁近足不涉苑籞身未尝一践闱闼两目不经接内府图书及金匮石室之秘入直三舘持帔却足即宫门侍班亦不过暂立铜兽傍以互见其睫而宫詹日侍
　　至尊掌禁中文史充负欐皆得而典校之其中偶有兼本为
　　皇上所赐即拜
　　命捧出故私第
　　赐书即有为长安贵人诸藏书家所未备者是天禄领校惟宫詹为能职其盛顾时奉
　　起居晨入夜出负星而趂暝亦何尝有顷刻之暇可涉笔札而乃无书不睹一若陆倕之竪橱而世南之行笈随所记録皆成巻帙何其神也夫杂説有二一则骋闻见以讨遗轶即説苑杂记所自昉也若此者虑其诞妄一则夸记忆以肆駮辨即论衡独断所由着也若此者又虑其寡陋宫詹自侍从以暨退食所在有记若松亭行记塞北小抄与夫东西扈跸金鳌退食诸书既已谨闻见而祛诞妄有成事矣今以耳目之余广为记忆其中搜微剔隠注疏考窒有駮有辨而皆于天禄乎得之因颜之曰天禄识余则短裁促笔虽曰供奉之余然孰非经国大文对扬奏记之余事而且学山艺海非容斋伯厚弇州升庵之所能及者是焉得以识小者而忽之也而况其大焉者有在也
　　重修平阳寺大殿募疏序
　　平阳即平原也相传其地在平水之北以水北曰阳故名平阳越王句践尝都之明崇祯间山隂祁中丞购之为别业而藏书其中其后中丞殉国难山贼据为寨别业顿毁
　　清兴宏觉大师者受
　　世祖章皇帝之诏卓锡平阳构
　　御书楼于上方而恢大其基名平阳寺迄于今已三传矣嗣席者以琳宫被灾重为修复而垩土刻木乏稻粒以给口食因击板于途遍匄行路吾闻薪尽火传者老氏之教也而释亦有之当句践都居称霸东南之会不知其盛何等而千年以来仅见中丞之营建比之平泉乃忽为化城龙藏象宿亦云极盛曾几何时而兴而燬燬而又兴薪有尽而火无穷也人之施舍犹是矣闻之嗣席者为天岳大师师有直木堂集行人间今之以文字入三禅者人或未信其覆以予言质之
　　霞举堂集序
　　王子木庵自第其所为集自辞赋记传铭诔书疏以及杂志野乘偶体谐説与夫论辨记述之自为义者合三十五卷名霞举堂集以属予序予受而读之曰文有名家有当家有作者家夫名家秪如书画家之有标格尔而金元词曲每以平行协时族者为当家至于作者家则毋论当行与及格而必有作者之意存乎其间故汉魏六朝文不求尽凡散题闲牍皆足自存而汴宋以后即文体钜细事类多寡必无所不具而苟其制有短长门有枯菀每零梬孑屑而不成集自非作者家经营部署罗络而不遗求其以函册示世难矣木庵即不然其植物也闳其敛材也覈其功积也千至而流效也四应而五达故其质皦晳其文青黄其为干擢而其声其色即云兴于樊而噫散于壑即之为无垠而放之为可到真作者也宋后集多而传者少初以闗石程纸数而既而铢两无有古史艺文之所载必摲播四讫歴数代嬗习而后得以存其名然不可考也今其书甫出而塾文不择词国书不弆其文金匮石室之所藏未尝编载其巻目而人之见之者皆宝閟珍惜而不可释此非传书乎予与木庵游约四十年每歳过湖墅必诣木庵诣必有新纂一巻出而相示及其读礼也宣州施少参君方抵杭与予约曰今当诣木庵宁得有撰著如平时者耶予曰有之及至甫就坐而木庵出孤子唫见示乃相视笑暨予官京师当会朝日少宰李公传木庵书至发其椷则所撰今世説也时贤在
　　朝者争起问讯繙阅
　　午门外各相叹异以为荣今诸所存者十之三也尝曰生人为文得亲为按第置诸几席食讫而繙之一如千百世后偶得前人集而为之品骘亦一快也予归田五年自视旧文如三伏之绵提起辄置而木庵霞举堂集轩轩如也然则传固有数矣
　　刘氏水澄传咏序
　　自史汉有叙传之词槩括诸本事押韵成文而更生作列女传遂赞颂而讽扬之此即水澄传咏之所由昉也顾水澄传咏原始家乘而家乘之体大抵袭庐陵眉州编年纪世取其明晳而水澄旧谱独详列记传旁及志表有似乎扶风龙门之为史者今乃以史而为诗善善恶恶之几间出以微言风物之旨使孝子顺孙读之而油然以兴翕然以感是岂非敦伦叙族实有见之于性情间者所谓以情驭法以恩掩义非乎荩臣天才纵横睥睨一切每下笔滔滔目无前人而叙事严简矢歌舂容特于纂讨呻吟之际兢兢业业可谓慎重独怪水澄阀阅甲于吾郡自其先司马公创谱以迄于今增修续修不知凡几而荩臣以韵文一二槩括之使知刘氏所始六族五忠着于前代而由元迄今尚有名臣杰士忠孝侠烈可歌而可咏者其为保世亢宗之无已有如是也
　　听松楼近体诗序
　　隋唐以诗赋取士而殷璠选诗由梁陈以及唐初则适当诗法极盛之际然犹云自大同至于天宝把笔虽多而灼然可见者十无其二甚矣工诗之未易也今习尚经义而铅椠之余偶押声律即自以为驾王卢而迈江薛岂古以诗求而诗反难今不以诗求而诗反易哉亦曰工则难不工则易耳吴生征吉工经义其以经义冠试士屡矣一旦以揣摩之久舍而为诗会吴生以聴松楼文选行于时四方过问者车毂辐辏乃大起文会与江南北士公防于吴山之麓生对客挥毫一时倡和者皆辟易去则吴生工诗既有成事是何古之以工见难者今以易而反见工与
　　圣天子右文兴学一时好古之士争献于廷吴生将挟其所学以游京师而先出其近体诗以问世予取而诵之近体之难工久矣毋论精深灏博咫尺难量而第就风裁以证大雅一如谈艺诸録所云简练以为思颉颃以为韵圜皦以为辞混沌以为质者而吴生皆足以几之其以进于唐人不难也或曰诗以近为难不工近诗者则必不能为古诗故凡观古诗而不得其优劣者也观近诗而了然犹之为文者不工时文必不能为古文故观古文而不得其通与僿也观时文而了然然则吴生之工古文吾尝于试文见之其工古诗则亦观近诗而知之
　　东南舆诵録序
