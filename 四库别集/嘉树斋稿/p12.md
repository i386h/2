<!-- { "loadSidebar": true } -->
　　故园松菊梦魂频苦雨江城泥杀人青镜怕窥愁里鬓黄花羞对病中身长途南望传双泪久客东归剩一贫摇落远天秋草暮更堪西北暗风尘 

　　○舟中望秦邮 

　　莺喜春晴不惜鸣帆樯密处古邮城客因趁渡堤边过舟为回湾树里行官合自它何逊兴诗家谁负少游名逢人不必谈冠冕白帻荷衣了一生 

　　○晓发宝应湖谒碧霞宫 

　　古殿嵯峨覆晓云披星礼罢碧霞君川长杳杳舟初去树暗沉沉岓未分龙窟尚留残月照鸡声犹带远钟闻沧洲梦觉渔歌发翻忆沙边鸥鸟羣 

　　○宝胜禅寺访顾山人不疑 

　　远公兰若春江上为访幽人试一临野径烧痕青尚浅禅堂竹色翠方深到来不觉消尘虑坐久应知惬素心便欲诛茅分尺地与君长日卧云林 

　　○九日对雨忆诸兄弟 

　　冒雨重阳菊又开相思无奈独登台心随万里云同去路阻三江鴈不来红叶经秋飞欲尽清猿入暮听偏哀天涯兄弟知何处空对茱萸泛酒杯 

　　○送程太学茂卿南归 

　　江上鸣榔不可留柳花如雪乱离愁君过吴越多奇迹我向风尘已倦游作客沧洲长伏枕怀人明月独登楼故园到日欢无极戏彩庭闱未白头 

　　○寒食日欧博士桢伯同社中诸子集小园得云字 

　　幽栖地僻绝尘氛空谷相寻喜见君花下笙歌迟白日樽前词赋起青云藏烟谩说周官禁罚令犹传魏武文向夕清游良不厌隔林风度远钟闻 

　　○幽居喜高介父至 

　　负郭江村带草堂杜陵新卜瀼西庄闭门花落春将去隐几莺啼日正长白雪有诗夸绝调黄金无术叹空囊寻常鸡黍君能过相对无言意已忘 

　　○送黎职方惟敬还朝 

　　楚水燕山万里赊离心秋早遍天涯空江日暮闻胡鴈高汉星摇泛使槎独向五云瞻紫阙重趋三殿视黄麻应知赐沐多清暇笑解金龟问酒家 

　　○立春后一日闲园有怀社中诸子 

　　昨夜江城淑气回椒盘栢酒岁将开频惊节序看华发细较春光问早梅荒径每怜羊仲过文园谁惜马卿才多情芳草朝含绿解是东风惯为媒 

　　○送陆华甫还吴门约春游黄山 

　　骊歌初听动江濆樽酒相看鴈影分岁月自怜同作客风尘谁忍重离羣不堪霜雪催青鬓还向松萝卧白云花事山中春正好杖蕧何日更逢君 

　　○齐云山下别友人宿顶上 

　　以予夙志慕幽栖暂向清都一解携上界云封诸洞窅半空日转万山低灵崖坐挹珠泉冷仙箓来窥玉字迷林卧不知人世远松风时有岭猿啼 

　　○次老竹岭 

　　自笑驱驰几日闲却乘疲马向空山行人朝夕猿声里故国烟云鸟道间书剑两嗟身共弃风尘独苦梦相关暂依樵客孤村下浊酒频沽一解颜 

　　○送潘文学贡举入京便应秋诏 【 潘善谈兵】 

　　裘马翩翩羡壮游明经待诏向神州别时共惜杨花暮到日应逢桂树秋价重千金曾作赋身轻一剑拟封侯行看尽展匡时略万里名成尚黑头 

　　○淮阴舟中与用卿弟叙别 

　　烟波一望淼无穷五两风轻返照中客路忽随鸿鴈去天涯还喜弟兄同云连平楚三江迥水入长淮九曲通况是飘零愁自剧更怜明日复西东 

　　○九日淮阴与吴子化对酒 

　　旅游何处不堪悲樽酒相看菊满枝共向殊方愁客路况逢佳节忆家时孤城日落砧声急远塞云深鴈影迟不用登高更惆怅与君俱有鹿门期 

　　○送吴孝甫游岱岳 

　　岱岳雄称冠五藏君今探策愿应偿黄河西下萦衣带沧海东来接剑芒万里登临寻越观千秋封禅忆秦皇遥从绝顶餐灵气不向安期乞玉浆 

　　○送顾宪使益卿先生开府岭南 

　　闽府初闻献捷回衔恩又上越王台即看号令风雷迅遥望旌旗日月开豹略功应高五岭虎头名已重三台澄清万里霜威肃朝野咸推保障才 

　　○秋日同黎职方惟敬欧愽士桢伯集迷楼 

　　野寺秋云拥使旌斜阳疏雨隔林明何年高合空山暮此日清樽异代清汴柳犹看含旧色郢歌还魂和新声君行紫禁联鹓鹭肯念沧洲鸥鸟盟 

　　○寄欧愽士桢伯先生 

　　别来社散竹西亭云外遥瞻嵩少青四海同人俱结绶一官独尔尚传经函诗到处传飞雪樽酒当年感聚星宣室侧闻虚席久明时莫更学鸿冥 

　　○除夜遇雪 

　　莫惜炉头酒重赊可堪风雪夜交加寒声偏乱当窓竹春色先飞满院花醉里那知犹在客梦中频喜已还家明朝又值青阳候细检新诗待物华 

　　○立春四日陪赵参军范文学集光禄伯父阳春台 

　　迟日平林霁色开乘春骋望一登台已看淑气销残雪更喜春风度早梅樽里酒疑天使赐坐中歌自郢人裁今朝四美欣能具判醉何妨骑马回 

　　○送程鸿胪允孚入朝用程文学巨源韵 

　　皇华使节指神州四牡騑騑趣壮游晓日遥开□鹊观春云高遶凤凰楼明庭楼乐征齐鲁昭代人文启夏周应识主恩偏侍从封章褒宠一何稠 

　　○呈司农族叔 

　　都门忆昔托忘年一别何期岁屡迁许国共推新粉署传家独守旧青毡京华地切联三辅渤海源深会百川莫为竹林多雅调却惭不似阿戎贤 

　　○观梅花道人雪竹自题 

　　吴郎声誉满词林漫写琅玕复自吟句里千年飞白雪图中长日对清阴光凝素月潇湘远影压寒云嶰谷深不是毫端入神妙谁能片纸重南金 

　　○送顾少参益卿游焦山访郭次甫 

　　金马知君未陆沉暂辞莲社恣幽寻春风忽访山中侣落日聊为泽畔吟鹤自千年遗故迹莺当三月啭乔林何时蹑屩追禽尚五岳从游惬素心 

　　○呈仪部王宗师 

　　才名早岁擅瀛洲封事曾闻动冕旒省署暂淹司礼教庙廊久待赞谟猷樗材自分成终弃櫗线何期谬见收一顾敢云空冀北豗■〈兀贵〉终自愧骅骝 

　　○寄挽少司寇梧冈陈公 

　　仙驾翩翩何处游白云影里一荒丘功名事业三朝着节操文章四海流槐里乌声悲永夜松门鹤影惨高秋生刍自愧南州客掩涕临风不可收 

　　○答纪别驾旭仁见寄 

　　门馆萋萋草径迷忽闻白雪堕云泥宫商世讶虞夔奏风雨时惊野魅啼鸶翮暂栖藂棘下鸿名高拥大江西却惭千里推同调徒切怀贤思欲齐 

　　○新秋酬丁计部见过 

　　委巷遥临使者旌裳衣颠倒起逢迎青衿顾我犹儒素白社推君久主盟雨过苔阶秋气入风回竹院晚凉生巴歌欲和惭高曲木李徒思报美琼 

　　○上巳日偕社中诸子游禅智寺同用依字 

　　春残古寺到人稀袚褉相将入翠微花鸟似怜诗酒伴烟霞不负薜萝衣云晴江上千峰出日暮林间一鹤归节物自惊长作客乡閞回首思依依 

　　○送叶使君便道归越 

　　岓柳依依啭暖莺使君昼锦向南征江边彩鹢催行色道上骊驹动别声烟浪微茫分远浦云山回合拥高城莫因桑梓淹吟赏好慰洪都竹马迎 

　　○陆华甫何长卿同诸兄弟和乐园看芍药 

　　共惜花时风雨频初晴同探广陵春谁怜清味和金鼎自信芳姿妬王人谑赠水边欢欲剧吟看阶下兴逾新相将且尽今朝醉明日离情不可陈 

　　○奉送王中丞元美先生抚视郧阳 

　　幕府初开紫气赊早从江左起名家九天日月随持节三楚风云护建牙北极简书昭世美中原词赋擅才华重来行部多桃李虎帐人瞻旧绛纱 

　　○寄陆无从 

　　东风惆怅各天涯为尔愁深鬓欲华阮籍猖狂犹故态陆机词赋旧名家淮南招隐歌丛桂江上怀人见落花同辈秪今俱寂寞一时风雅亦堪嗟 

　　○乌聊山谒汪王庙 

　　倡义当年成霸业保厘今日着灵氛春秋尚见蒸尝在带砺曾闻茅土分百代英名昭日月六州庙貌护风云史臣何事多遗载搤腕空山对夕曛 

　　○秋日倪惟思陆无从袁左史履善召饮竹西社 

　　共怜漂泊寄江涯把臂相看感岁华且索玉壶倾白酒那从金鼎觅丹砂苍茫北渚孤鸿杳萧瑟西风古柳斜明月不妨归路远可能乘醉听琵琶 

　　○秋日同袁左史履善游禅智寺 

　　游癖宁辞数远探故人樽酒易成酣霜前黄菊初宜采衣上红尘久不堪殿古荒苔隋碣断竹深寒甃蜀泉涵飞鸿忽送千林暮淹坐何妨尽日谈 

　　○顾观察益卿先生席上送徐方伯子与先生赴江西 

　　相随飞盖集江城惜别频教樽酒倾鹢舫暂淹仙客兴豸冠不减主人情花间黄鸟春将暮江上青山雨乍晴行色忽分杨子阔五湖烟月是王程 

　　○白石居士示寂南岳汪司马为勒铭于山 

　　屣脱尘缘不复疑飘飖何处重遐思月明江上老龙泣秋满山中孤鹤悲白石峰高成幻梦朱陵洞古是冥期精灵千载光名岳片碣流传绝妙词 

　　○送开甫叔赴衡岳葬白石居士 

　　泣向空江上小舟江风萧屑入高秋谁云蜀道猿堪恨但说衡阳鴈自愁斑竹泪兼残雨落苍梧魂逐断云浮青山在处堪埋骨何用区区念首丘 

　　○送陆华甫游广陵 

　　杨柳春溪水乱流柳条夹水拂行舟浮云片片人俱远落日亭亭客独愁江上流莺殊宛转天边芳草重夷犹广陵烟月虽无恙但恐相逢厌薄游 

　　○寄欧国博桢伯时予羣季肄业堂下 

　　南北相望共一天燕台何处隔云烟三江波渺沉双鲤十载官寒守一毡洛下才名高此日竹西风雅重当年传经今复多羣季入室何人称最贤 

　　○驾幸太学寄欧国博桢伯先生 

　　圣主垂衣正妙年临雍礼乐盛三千千官剑佩随仙仗六馆师生列讲筵共识规模高汉代争看日月丽尧天小臣草莾遥欢祝却羡躬逢雨露偏 

　　○登白岳 

　　啸蹑天门石磴斜寻真遥到赤松家参差玉洞分琪树缥缈玄宫护彩霞闻说折梅曾寄榔亲尝新枣果如瓜安期彷佛能相遇蓬海东来路不赊 

　　○同程仲权过崇国寺访礼公 

　　并马宫墙退食余人天咫尺接宸居谈边花雨春长在定里风旛境自如莲社已开中圣酒兰亭不欺右军书浮杯沧海归何日庭栢青青语不虚 

　　○赋得玉河春水 

　　百尺飞虹镜里天东风初解泻鸣泉文鸳暖戏迎宸幄锦鲤晴游绕御筵色映桃花轻涌浪影摇杨柳淡浮烟小臣何幸叨恩渥愿乞余波及八埏 

　　○赠萧体一 

　　燕市逍遥岁月深门前种杏已成林逃名自得壶中乐卖药非含世上金老去冥心惟向佛闲来适意但鸣琴风尘怜我偏多病肘后空劳日检寻 

　　○玄兔诗 

　　孕瑞由来应玉衡玄文雾彩占长生已辞三穴游周囿幸际千秋舞镐京海上苍毫元异种山中赤目岂同声于时越贡踰重译纯化应知属大明 

　　○游灵谷寺 

　　幽谷逃虚慧日长松阴十里转回廊鹿羣林下窥禅客鹫鸟山前礼法王紫气葱茏开寝殿翠微窈窕隔宫墙风期此日人天相满路昙花带雨香 

　　○送张司徒请告还蜀 

　　杨柳依依拂石头春帆树里送行舟度支夙有匡时策会计宁无抱国忧不是思莼同晋客还疑辟谷似留侯蜀江今古称形胜万里瞿塘天际流 

　　○送韩宗伯应诏北上 

　　坚卧难忘乌鸟情玺书特起慰苍生蒲轮载道金风细兰棹浮波玉露清前席从容勤赐问尚书密勿赖持衡愿言吐握隆周业青简千秋着盛名 

