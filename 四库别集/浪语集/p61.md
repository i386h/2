<!-- { "loadSidebar": true } -->
　　惟古盛帝明王统天御极必有尊严之居以礼神受福布政施教致敬龚日跻之意是故法宫受朝便坐决事齐明退息各有处陶唐衢室周人明堂之太室皆其处也汉兴承弱周暴秦之后礼经灰灭侈过失道髙皇帝荡夷凶憝惟日不足至于礼文之事未暇讲也宫室制度皆仍塞都之旧惟七年上行幸关东丞相酂侯何守始作未央宫于长安前殿之北营宣室殿以为帝者之正处汉制非法度之政不得入焉孝文皇帝常受摄事太祠还致福厘于此感鬼神之事前席贾谊而问鬼神之本上自谓不及孝宣皇帝尽心庶狱常以季秋后受谳时斋居决事当刑狱称平益州刺史王襄使才士王褒作中和乐职宣布之诗选童子何武杨福众等传习歌颂上方求通逹异士乃召见武等曰此盛德之事朕何足以当之孝成皇帝鸿嘉时举敦朴能直言士王嘉等皆得宣室召见对政事得失中间孝武皇帝不忍亲亲之思为姑馆陶公主置酒诏谒者引内主所近幸董偃郎东方朔执防而谏上为称善曰止偃宠由是日衰宣室之居其为当时尊严如此臣愚末学切慕虞人之防感商辛王莽之败上箴宣室思补盛汉之阙政云自古在昔惟辟奉天乃立明庭以临八埏朝居有堂燕居有室各有攸宜用届诚一上帝是承诸侯是程百官是成兆民是听以立我九经以式我典刑蠢蠕有生靡有敢不令在帝陶唐明室以询髙拱无为端严若神亦防其居垂衣而治其仁则天防有不被于穆神汉纉尧之绪上栋下宇以蔽风雨乃作路寝曰于未央宣室渠渠实惟北堂惟时孝文礼祠天地肃肃皇皇受厘寅畏履帝敏武问于儒臣谦光昭灼探赜穷神孝宣明刑两辞之防奏谳凌秋志心齐一中和之颂曲度洪纎乃谢歌童防挹谦谦有严二后宗道亶明必世而仁中天以兴中叶弗防恩亲掩义路寝王宫而樽罍是寘始骄越度敢见嬖臣降于天子为之主宾陛郎曰朔执防是何正厥三罪匪回匪阿明明世宗如流听纳三十金之云赐而董君以不荅危言之至受之不疑受而不尽臣为惜之鸿喜直言敢相新甫过渉虽凶匪躬之故惟此便室汉家法宫政教之施曰常曰中敬厥几微民乃攸仪一毫之失将泉溢无曰无非其祸将危无曰无害其菑必大螘漏隄颠心坚石穿滛乱之渐簒夺生焉国之兴亡一言而决无安不危无刚不折窃位亡新孰辟于天受为琼室而倾宗陨元巍巍帝居其门四逹侍臣司宫敢告执法
　　闇室箴
　　谓天盖髙心实系余余心歉焉天其反夫匪天则灵惟心之明有感予累奚其为自成卓彼先圣穷神至命其道奚先孰先致敬敬以诚身胡为不仁德凝道至何羞乎虞君惟安而行之乃克有勲四知或畏焉将恐离其责不欺乃室斯不愧于屋漏敢处告于夫君走尝闻诸师曰心者天之体也有诸中斯必见诸外动乎心所以感乎天也君子尽乎性以尽心安之为贵一日心正视舜为何人哉因箴闇室以自警
　　耳目箴
　　遂古在昔先王建极听有中声视有常色各有攸职民用不忒在士墨允殷商之际恶声色之云恶而周薇以不食隘清雷首饿夫之毙而未为至德惟仲尼父目示顔回礼躬是饬鸣枭毒虺禀天自性其何能易人而不仁疾之已甚不如仁身而自克耳官司听目官司视敬以司存敢告胸臆
　　传
　　袁先生传
　　袁先生讳溉字道洁汝阴人也尝举进士免贡避地州西山中建炎初集乡民为保聚与金人及羣刼抗屡克其众谋奉先生为主先生逃于金房山谷间王金州彦即其庐见之先生衣不掩胫与相应答王就先生学李靖兵法先生谢不告王怒欲胁取其学先生转徙山南时进士类试宣抚司其年防失陜右取士以百数而应者过百人或劝之就试求官先生曰官不可苟求也移居富顺监先生初从二程先生学闻蜀薛先生名富顺邻家薛翁以卖香自给其子晨以香出父则掩闗待之子莫而归因不复事邻里莫详其趋步先生知为薛先生也具刺谒之薛翁慢骂不应先生固已疑之矣间日再往又不得前于是积日屡造其门薛翁喜而见之先生与之语不对再见谈古今百氏又不得一言三见纵论六经薛翁才有喜色曰子学已博然寡要夫经所以载道而言所以明道何以多为先生曰如先生言吾心将以防道尔薛翁击节称善因以所学授之居月余励先生出闗薛翁因亦遯去先生自闻薛先生道所为益纯粹近古其出闗至夏口岳开府飞必欲延至幕下先生一见而出不辞而行语所知曰岳公武人而泥古幕府无圎机之士难乎免矣未几而及难先生因家荆州往来夷陵秭归诸郡与士夫言必称善悦其意防然后和之循循然人知其厚德君子也孙秘阁汝翼帅荆渚延先生至府舍俄先生告去过表弟虞于公安以书寄谢孙曰溉不出此旬矣公于溉厚恨不能为公一言病革二圣寺僧问于牀下先生曰佛家以死生为一大事谁谓当蹈其常因戏作释氏言示之曰非吾事也弃之而殁时年七十寺僧为之敛葬无男二女子尚少公安聂令诏为嫁之先生学自六经百氏下至博奕小数方术兵书无所不通诵习其言略皆上口于易礼説尤防未尝轻以示人乐善孜孜盖天性然也自将家下峡其饘粥葢不继家书祭器间关常以自随贫居以小学教授童蒙其生父以妾为配先生即日谢去与王枢宻庶故善王家有伊洛遗书先生欲传未能俄而王殁先生不逺千里从其诸子传录书毕遽行防罗织狱兴掩捕王氏家人賔客几傅之死先生居夷陵郡郭一旦徙家舟中其夕夷陵灾首焚先生居处绍兴癸酉嵗先生在江陵得疾如中风四肢不仁殆甚人为忧虑先生曰此无伤也迁居村舍逾月而愈或问之医道先生以古语告曰所谓存神与气气与神防自然周流本无偏滞者我能身行之耳由是荆人颇神其事初靖康后天下兵荒甫起先生家为汝阴盛族尝有客过其舍先生察其状貌有异白诸父曰客奸人也徙家人避之是夜客以防来遂与乡社义兵闘死后众欲据前山为保先生争之不听独将妻子聚保山后已而前山果没金人大至欲以万众攻山后营先生坞中兵不满千召其众计曰敌则势盛吾知数术保以一箭破之其夕敌砦山阿先生使数十人各执鼓燧如四山伏约敌军噪扰播山击鼓为应有谈经客愚甚先生激使为敌人装窃其号入宿敌帅帐下以二矢授曰夜中发矢而窜客如先生计恇怯仅能发箭敌营惊乱顾见火光并起鼓声四合因溃自相攻杀数百人遂不敢复至有溃兵掳掠过营下先生伏数十鼓持礧木道傍俟因据险拒却之贼还以夜中过伏所礧木乱下鼓声震天贼遂大崩擒杀大半先生文武才用大畧多此类疏其大者于篇
　　甄浦薛某曰走述袁先生传观其从薛隠君学师弟子授受相予之际何其严且约也俗薄乆矣圣人之学不可复见走于先生焉取焉初外舅秘阁镇荆州为书写机宜文字尝得于先生授教其所以为诱进者甚博尝侍先生观奕能为负棊易寘数子以弱为强时奕者亦善于棊拱手称叹外舅强先生奕则曰先生尝以奕为废事所不违又尝闻先生言盖尝以所学撰一文字凡四类曰理曰义曰事其一则今忘之矣走从问义理之辨先生曰学者当自求之他人之言善非吾有走请终身诵服斯语已归而闻先生讣求其书不可复得呜呼若先生者可谓君子儒矣言行文章皆足为世楷式百不施一卒以穷死哀哉





　　浪语集卷三十二
　　钦定四库全书
　　浪语集卷三十三
　　宋　薛季宣　撰
　　笺行状
　　先大夫行状
　　君讳徽言字徳老世为永嘉人曾祖元礼祖庠皆不仕季宣谨按朝散郎邹极撰我曾祖墓志曰其先世家河东汉平元始间有曰丕者渡江寓毗陵后有辟地福唐长谿者又徙永嘉君其裔也墓志叙述先世其阙略与谱牒同而伯父待制行状云唐令之补阙后也至公五世矣谱称补阙后居长谿之亷村于永嘉房为伯祖以相参騐似不只五世
　　父强立少登科礼部侍郎邹浩尝以学官荐之歴州县所至有声清正恬退终金陵幕官
　　先祖字成翁歴吴县主簿中都宜黄二县令江宁光禄为人短小精悍襮和里刚宰剧有声奉法不阿其上号石莲长官恬澹工诗有旧居一篇花木萧疎一径深门前绿栁更森森【一作成隂】旁人错比陶潜宅澹泊仍无爱酒心娶陈氏鄂州使君诜之女封永嘉郡太夫人夫人四明大族初婚奁具华靡察光禄有不豫色而问之故光禄曰我孺子家观卿调度非若吾家妇者夫人曰有是哉其归遂能降志节约居贫若素闺门肃睦非亲无识面者而乡人传以为法训责其女妇必曰汝非薛七嫂乎七光禄公辈行也
　　从祖兄居实尝与季宣言光禄宰宜黄时有小人不获于母去而逺游者已而母经死比邻闻之称寃呼子声不知伤子之不在共证其子实杀之光禄阅母枕中得县人称贷劵帖独疑其寃阳按其子使人隂以缢母领巾夜掷债家户下微伺于防债家晨起然香见巾识之唾曰寃家何以至此执问即渠杀母逺近叹服称神明
　　君其季也少孤警頴先令人即世时方在襁褓比成童先中奉捐馆舍
　　中奉令及先君葬时祖妣官封
　　独与诸兄讲学识虑已过人既长能自立力学刻苦穷昼夜弗懈遂博通经
　　先君从文定胡公安国学有上胡侍读咨目三通在遗编别录第一卷
　　再举登建炎二年进士第解褐授南劔州司法参车驾幸永康君以书谒中司赵公诋一时用事者赵公大称赏以国士期也
　　时吕相颐浩柄国赵相鼎为中丞君以书谒赵相立读即卷而懐之曰公以谏臣望鼎何辞焉于是促席欢语如旧相识赵相语及太上光尧寿圣皇帝好学虽在戎马尝读资治通鉴君曰书曰知之非艰行之惟艰诚能见古今成败而力行之天下大幸赵相愕曰乆矣鼎之不闻是言也既而赵相弹劾吕相之欲臣敌立御营使责谏臣事得太上褒语赵相谢曰三者非臣所及温士薛某为臣言之明白缴上其书见遗编第二卷
　　俄移跸防稽赵迁枢相力荐君蒙召对以强志勤政君子小人为言颇合防改左承奉郎充枢宻院计议官西府旧无计议有干办官朝廷将用先君以干办冗名非所以处天下士遂易名计议设官自君始渡江之初边障不立君请建立方镇以固篱落当时采纳置镇抚使于淮甸荆襄间疆场始有籓篱之限而江左之势成矣后并两淮分镇置宣抚使复请并上游以一其制置镇并上游置帅强志勤政及论君子小人无劄并见遗编第三卷
　　逾年前用事者复当国君以一诚正待之虽衔恨次骨欲中伤之终弗能也绍兴二年议遣使君以选权监察御史宣谕湖南
　　吕相复入怨君之尝议已也未有以发禁省须纸钱四千浮费君执奏获可因上遣行君视明州湖田反命有诏选忠信不欺士循问风俗遂复以君充选实欲去之
　　性明爽虽筮仕未乆而疏通若素宦饱于更练者既临遣敦奏详明
　　时宣谕五使皆给亲札御宝之歴使按举必书又以太宗铭石之戒徧赐郡邑将发君上薛宣抚县故事视县剧易易置令长郡县政事有失于诖误而未正于法者财用有出于聚敛而未见于用者刑狱有过于平允而陷于深重者御史未至并许自陈改正恶心不悛虽寘死地可勿防奏可御宝歴序在遗编第五卷防尾语尤鲠切在第九卷抚县劄子在第三卷
　　入境布宣徳意揭示教条检覈吏奸无不契事机当人心者
　　约束榜牒在遗编第五卷
　　奏本路不便于民者十事乞委宪司觉察违戾
