<!-- { "loadSidebar": true } -->
　　门下朕举周公严配之文致防于考庙循虞帝惇序之典均睦乎宗藩矧肆祀之克成繄相仪之有恪式推恩涣用报贤劳皇伯具官从式体备冲和气函庄重少逺绮纨之习长从徳义之游饬已在勤奉朝仪而肃恪持心近厚纳闺范于雍和爰因布庆之辰用锡表功之号陪之多邑衍以真封载渥斯章不显惟命于戱神降之福既均逮于羣伦亲主于恩兹首加于近属尚圗厥徳以屏予家可特依前检校右散骑常侍使持节房州诸军事房州刺史兼御史大夫安定郡王充保康军节度房州管内观察处置等使加食邑七百户食实封三百户仍赐推诚保顺功臣散官勲封如故主者施行
　　除康公再相制
　　门下王者临四海之广总万机之烦仍欲措世于治安其在求贤而辅助我圗元弼兹得荩臣锡以茂恩告于列位具官韩某受才宏博涉道深纯智畧足以经逺猷忠嘉足以任大事而自与谋帷幄正位钧衡抗论在前义无曲学宣力于外劳不辞难质于舆言眷乃旧徳冠宰司之重实頼于谟明总史观之华更资于良直赋之多邑衍以真封并示褒章允为异数于呼百姓尚困惟在厚厥生逺人未宾当使扰吾化勉辅丕丕之业以成晏晏之风【云云】主者施行
　　除蔚昭敏特授节度使加食邑制
　　门下朕昨以仲春戒序初吉在辰躬御端闱式覃沛泽采章焜燿克展于盛仪贶施纷纶诞昭于鸿庆眷吾良帅实典卫兵谨申令以有方奉乗舆而匪懈宜颁宠渥式告明廷忠果雄勇保顺功臣殿前都指挥使静难军节度邠州管内观察处置等使金紫光禄大夫检校太保使持节邠州诸军事邠州刺史兼御史大夫上柱国善阳郡开国公食邑四千四百户食实封六百户蔚昭敏沉雄迈伦忠厚成性郁有公侯之表咸推将帅之才而自出遇亨期骤登勇爵镇临邉部蕴全师保胜之谋拱卫宸居着警夜巡昼之绩洎领蕃宣之重载扬旗鼓之威式是中权协于众望是用荐举畴庸之典俾申进律之文増食采之真封加褒功之美号便蕃斯在眷注弥隆于呼赏以劝能既循于成宪忠而奉上宜竭于乃心服我训词勉圗令问可
　　除王守斌特授节度使加食邑制
　　门下国家设禁卫之兵所以崇乎武备命良能之帅所以式是戎昭眷兹勲旧之臣克励靖恭之节洪惟圣考夙简清衷属当凭几之辰实参交之地共推眇质获奉庆基言念乃劳岂忘懋赏择兹刚日聿降命书忠果雄勇宣力翊戴功臣侍卫亲军马军副都指挥使河西军节度凉州管内观察处置等使金紫光禄大夫检校司徒持节凉州诸军事凉州刺史兼御史大夫上柱国太原郡开国公食邑四千一百户食实封七百户王守斌岳渎储灵星辰禀粹矜严成质果敢驰称早探黄石之书洞究穰苴之法而自升名勇爵列职和门出防帅垣树风声而服逺入司禁旅谨申令以惟勤戴君之节弥彰驭众之才斯见蔚为邦翰茂着时名顾徳政之云初谅推恩而惟允是用授其将钺俾列于侯藩正彼使名用严扵师律仍兼荣于帝保且加赋于井田复益真封并隆异数于呼处万夫之长董七萃之徒倚任非轻宠光亦至勉圗报效服我训词可
　　赐熊进进马勅书
　　勅熊进卿早推拳勇久服忠劳进提卫从之师外领团结之镇効其名骏登我禁闲载念恪勤不忘嘉叹
　　皇伯宗旦示谕本镇勅书
　　勅崇信军知军将吏僧道百姓等朕以宗旦皇籍近亲英藩宿望择于右地宠以髙牙言念彼都之人夙陶乃圣之化遐承诞告亦允胥叹
　　赐南平王李曰尊加恩告勅书
　　勅南平王曰尊朕以季秋上辛躬祀于明廷礼行乐成神贶具格乃大沛泽暨于朔南惟尔世抚厥封屏翰区夏勤劳之笃朕所不忘往膺茂恩母易素守
　　赐五台山十寺院僧正顺行已下奬谕勅书
　　献歳发祥诞辰展庆继陈胜利来祝夀祺载加输向之诚特示颁霑之宠
　　赐敦睦并祔皇亲等茶药并传宣抚问勅书
　　逺期兹戒终事有严属泮涣之方隆顾哀摧之良苦特推颁赉其慎保绥
　　赐防葬使并监防使臣等茶药并传宣抚问诏敕
　　卿肃将朝命出防宗防【阙】　　　　　　　　安之惠往钦予赐毋替厥勤
　　建隆观翊教院开启皇帝本命道场青词
　　天冐羣品不言而曲成神通至諴无体而善应适当元命再欵真词举仪范于灵科备芳馨于嘉荐庶歆诚契永锡夀臧
　　景灵宫天兴殿开启雅饰圣祖并真宗皇帝神御及侍从仙众了毕告谢道塲青词
　　伏以夙崇靖馆钦奉真逰仰肖像之有严饬绘工而加饰逮于毕事辄此荐诚敢冀灵明俯垂鉴亮
　　内福寜殿开启天庆节道场青词
　　伏以皇穹眷祐寳命来符绍列圣之钦崇企髙真之降格辄仪秘箓按法灵场冀神鉴之孔昭俾帝圗之永固
　　内中福寜殿罢散天庆节道场青词
　　伏以妙道难思盖髙而善应精诚有格虽逺而终孚惟科范之克成顾斋防之亦至仰希鉴祐垂庇基圗广圣宫开启真宗皇帝忌辰道塲密词本
　　伏以流景不居讳辰荐极怅白云之巳逺感春露之载濡恭展孝思具严科式上驻九清之驾广披众妙之文兾达监观仰资升济
　　五台山开启祈雨道场黙词本
　　伏以物当长养頼雨以成苟为弗时民则奚望觉皇仁恻均覆万生忍视其艰不以慈济
　　永昭陵永厚陵十月一日奏吿仁宗英宗皇帝旦表本
　　伏以四时平运适当敛用之初万物阜成可备登尝之盛恭惟尊諡皇帝崇仁迈古遗徳在民超然沛邑之防凛若轩台之畏永言瞻慕交极悲摧
　　内中景灵宫并永厚陵奏告英宗皇帝忌辰表本
　　伏以流景不居真防寖逺荐临讳日徒仰英风恭惟諡号皇帝
　　内中奏告立春表本
　　伏以木徳肇兴土膏潜震物荷施生之赐民勤布治之观属嗣守于邦基顾无禆于天事徒遵旧典仰达精衷
　　永昭陵永厚陵正月一日旦表本
　　伏以斗建于寅在时为首帝乗乎震厥徳尚仁恭惟尊諡皇帝履道协中垂谟裕后举三朝之防固仰止之无从望九清之防岂度思之可及永言感暮徒极悲摧
　　真宗皇帝忌辰密表
　　伏以开圣并防不返真登之乐遗黎永慕空悲奉讳之辰备冲式于灵塲启秘文于寳笈上祈神鉴俯慰孝思
　　内中奏告为春分表本
　　伏以天时回复春序平分惟仰奉于一元当裁成于万化顾兹凉薄岂所克堪式达防诚尚防纯佑
　　永昭陵永厚陵奏告仁宗英宗皇帝五月一日旦表
　　伏以薰风从律适戒于盛阳濡露感心空嗟于急景伏惟尊諡皇帝丰功及物遗泽在民仰流庆于后昆获承休于大业永惟谟训第极悲摧
　　天贶节内中谢香露表本
　　伏以景贶下临实开令节精诚仰荐敢率旧仪窃希乃眷之仁黙下惟新之祉基圗永固民物咸康
　　永昭陵永厚陵六月一日表本
　　伏以斗杓改建肇临未位之初天序平分兹得土行之正伏惟尊諡皇帝仁功丕育恩泽滂流民懐尧壤之欢世积轩台之畏顾惟质嗣守成基仰飇御之莫追怅露濡而増感
　　西太一开启祈雨道场黙表本
　　伏以阳气益骄雨泽且尽精祷备至嘉应未孚怛焉悯伤不舍寝寐嗷嗷民庶将馁是虞神其降休以塞歳望
　　西太一宫开启谢雨道场黙表本
　　伏以时晹有亢秋稼弗滋引领真廷将诚密牍上神乃眷嘉雨既濡恭按灵科用伸报礼更祈博施普格顺成十月一日永昭陵下宫开启次荐仁宗皇帝道场斋文
　　寒律肇新真防滋逺履寒霜而结慕望佳气以驰诚爰举秘诚式修胜防庶期福佑仰荐威神
　　后苑瑶津亭开启粉坛祈雨道场斋文
　　伏以夏春之交百物茂长雨咸失嵗望以愆钦惟觉慈等视羣品尚兾流泽徧此十方
　　显圣寺感慈塔为立御篆碑了毕道场斋文
　　伏以庄严寳刹亲篆翠珉惟胜事之必成肆法筵之盛启所期福祉均逮生灵
　　后苑瑶津亭开启粉坛祈雨道斋文
　　伏以长养之辰旱暵为沴嘅然夕阳念此秋成惟大智之博临闵羣生而下济精诚以兾善应是期
　　五台山开启祈雨道埸文
　　伏以炎暵炽然请祷至矣嘉应未效忧心靡宁逖思上方实显胜地就陈法供仰达防诚庶时泽之普济俾歳功之卒获
　　故赠保宁军节度观察留后东阳郡公克聪巳下安前一日夜共祭
　　并秀宗藩奄钟防数爰询符即窆祭封品物是陈哀怀兹切
　　内中御侍已下贺太皇太后年节词语
　　伏以明廷颁厯肇开嗣歳之年青辂展祠夙防阳之气恭惟太皇太后得全坤道作合天家惟柔顺之风助成于邦化享宠鸿之祐宜对于神休妾等叨备禁聮幸依慈荫前申庆祝倍极欢呼
　　内中御侍巳下贺皇帝年节词语
　　伏以周室勤民肇观于治法汉廷讲礼交举于防仪恭惟皇帝陛下道继一元仁函万彚克大日跻之圣聿新辰告之猷茂介时祥永绥天禄妾等幸陈下列获望末光蹈抃之深悰恳无喻
　　内中御侍已下贺皇太后年节词语
　　伏以斗直寅方帝乗震位厯谨履端之序政施扶弱之功恭惟皇太后仁隠敦风徽柔秉徳膺四海之养克正于母仪履三朝之期茂迎于天祉妾等备员禁掖托庇慈闱仰庆休嘉倍増抃跃
　　赐宰臣富弼已下贺夀星出见批荅
　　省表具之夀昌之兆见于经躔匪徳之隆何以膺此卿等协宣干化乐致时祥推叙福厘请书诸史勉循故事深愧忠诚所贺知仍依奏宣付史馆
　　锡枢密使文彦博等贺夀星出见批荅
　　省表具之仰止文象出告夀祺考于太史之占实为王者之瑞卿等情深体国善必推君乐然抗章期以传信爱戴之厚嘉叹不忘所贺知【云云】
　　赐右谏议大夫参知政事赵抃乞退不允批荅
　　省表具之卿禀方雅之姿蹈直清之节间以徳选外贰宰司敷造膝之言居多忠益济从欲之治方赖谟明遽阅奏封请还防务虽辞隆乃卿之素志而重外岂朕之所宜尚期少安庸究逺业所乞宜不允
　　赐皇伯新除崇信军节度使宗旦辞免恩命不允批荅
　　省表具之朕惟爵赏之行本以旌徳苟当其任虽亲匪私秉哲含和久而益劭信厚之教治于宗藩推叙厥劳锡尔旌钺当体公义毋至重辞所辞宜不允
　　赐参知政事赵抃乞退第二表不允批荅
　　省表具之朕承列圣之绪以抚方夏夙夜业业期底嘉靖实赖二三执政之臣协相以济而卿乃轻可致之位不以予助更欲逺引以圗藩翰之末効朕之所未谕也其勿复以言所乞宜不允
　　赐右谏议大夫参知政事赵抃乞退第三表不允仍防来章批荅
　　省表具之朕以卿清静寡欲有古人之风用酬厥徳以置近列将以厉末俗而矫頺风今兴治之始事未就绪而遽欲辞位以往股肱惰哉朕何赖焉君其勉思所职以辅不逮区区持必请非所望于达者也所乞宜不允仍防来章
　　赐参知政事右諌议太夫冯京乞退第二表不允批荅
　　省表具之朕所以托重而任力者一二执政之臣也进退之际非易惟艰卿以端厚开敏升贰机轴嘉猷亮采多所隆益乃欲辞位以去岂朕所以托任之意哉赐河阳三城节度使守司空检校太师兼侍中曽公亮乞致仕不允批荅
　　古之人虽云七十而致仕至于勲徳着艾期所倚用盖有不得谢者矣卿沉雄之度明审之略宣力左右厥庸茂焉朕方赖卿老谋咨以赋事而遽欲引年而去岂朕所以待勲徳之意哉
　　赐河阳三城节度使守司空检校太师兼侍中曽公亮乞致仕第二表不允批荅
