<!-- { "loadSidebar": true } -->
    又闻贤者邦家之光也。任之可以致理，弃之足能生乱。三仁去而殷亡，百里入而秦霸，有国家者，固须择也。昔者战国之代，得士者昌，失士者亡，莫不以求贤为急务。霸者仗之，以命诸侯。况巍巍唐国明天子，苟存斯道，则三皇五帝，可缓步而越也。近者有制搜扬，广求贤俊，戋戋束帛，贲於邱园；翘翘车乘，访及山谷，此我皇勤之之至也。虽有好贤之名，竟无得贤之誉，非皇情之不眷，谅有司之过也。何则？圣主求贤，访诸草泽。及有司选士，多是亲党，若非有贿，必以势求。上失天心，下违人望，既非为官择吏，所谓为人择官，蠹政之源，败国之甚。《书》曰：“治乱在庶官。”孔安国曰：“得人则理，失人则乱。”葛洪曰：“举秀才不知书，察孝廉浊如泥，高第贤良吝如蝇。”古人规职勤诵经，今人图家勉营生，引之谓也。此则朝廷之五失。君侯不正，谁正之哉？
    又阉竖者，给宫掖之事，供扫除之役。上古皆备此职，但以奴隶畜之，岂及於官次？中古以来，大道乖丧，不重贤哲，唯亲近习，或委以事，或授以权，遂使竖刁乱齐，伊戾败宋。君侧之人，众所畏惧，葛洪所谓鹰头之蝇，庙垣之鼠，无拳无勇，职为乱阶者也。洎乎後汉，用事尤甚，时君乃不知其失，大臣又畏罪不言，所以害及生灵，毒流天下。至於晚节，竟乱中朝，各相党馀，屠害良善。此时也，忠臣义士，睹斯慷慨，不得不权行杀戮，至於无须而横死者，不可胜言。岂非结祸之深，自危之速。《易》曰：“小人用壮。”斯之谓屯，自大君受命，中兴成务，独有阉竖，坐班秩，既无正阙，多授员外，举其全数，向满千人，苟绾青紫，蚕食府库，既非致理之道，实为长乱之阶。《书》曰：“人无於水鉴，当於人鉴。”观往古之成败，亦可见今之得丧。故曰前事之验，後事之师，此则朝廷之六失。君侯不正，谁正之哉？
    又闻自古圣帝，卑宫菲食，茅茨不翦，采椽不斫，将以俭约遗子孙，亦所以爱惜人力也。《书》曰：“酣酒嗜音，峻宇墙，有一於此，未或不亡。”况於臣下，安得以肆屠为务乎？若有僭滥，必生患祸，患祸之来，可翘足而待也。今之公王，凡有所赏，将以倾府库。所造私宅，皆是官供。观其疏凿池亭，崇峻廊宇。山无木石，必他山以致之；木无因近，必穷远以采之。珍馆出□，画堂赫日。造之竟岁，功用不绝，自开泰以来，未之有也。而行者见之，佥曰：非国戚不得如此，非贵人不得若斯。仆每闻斯言，将有以讥於君矣。何者？为君所以养人，非所以害人。今外戚不助养人，反害於人，岂有益於吾君乎？然堂上远於百里，君门隔於九重，人主既不知之，君侯又不言之，岂使人主虚受谤於天下也？此则朝廷之七失。君侯不正，谁正之哉？
    又闻官者将以理人，将以安人，非以乱人，非以害人。故先王欲人理，必选材以理之；欲人安，必省事以安之；不欲人於乱，必拨乱以整之；不欲人有害，必去害以全之。若此，诚欲於天下同忧矣。人有乐，君共之；君有乐，人庆之，可谓同乐矣。如此，则上下无间，君臣合德，同於一体也。若下有怀忧之人，上无同忧之主，欲求人理，不可得也。今天下穷困，海内虚耗，复以州牧县宰，选授多不得人，自馀僚佐，鲜有称职，不务公谨，专於割剥，人不聊生，安肯惧死？既不惧死。是能生变，下有忧而上不知也。比之马也，必除其害牧；状之羊也，必去其乱群。此道尚有所阙，而反更员外置官，所谓助桀为虐，足以速祸也。夫人之情自知，员外恐人不畏，必峻法以惧之；恐财之不足，必枉道以夺之。以有限之物，供无厌之用，欲其不乱，岂可得哉？古人有言：“十羊九牧，羊既不得食，人亦不得息。”唐虞之代，建官惟百，夏商官倍，亦克用。《书》曰：“官不必备惟其人。”孔子讥管仲曰：“官事不摄，焉得俭？”据此，虽正员之官，犹不欲其备，况其员之外更置员外乎？此则朝廷之八失。君侯不正，谁正之哉？
    又闻英主开基以定天下者，将以传之於万代也。继明之帝，岂得隳之哉？有所下废，则政出多门；政出多门，大乱之渐也。近封数夫人者，皆先朝之宫女，赏其勤劳，加之邑号。若备内职，则不当知外；不备内职，自可居外。安得出入内外，往来宫掖者哉？若下创革，内言必出，外言必入，内外互言，禁卫何施？必弄君之法，纵而不禁，非所以重宗庙固国家也。孔子曰：“彼妇之口，可以出走；彼妇之谒，可以死败。戒之哉！戒之哉！”此则朝廷之九失。君侯不正，谁正之哉！
    又闻以正道事君者，将以安天下也；以非道事君者，所以危天下也。臣不可不任之正道者，行仁义以补君之过，非道者行蛊媚以成君之恶。补过者国之干也，成恶者国之贼也。今代或有不修忠正以事君，引鬼神而惑主，然则鬼神之事，冥寞难知，故非道之人，因此自致其诈，售其赂遗，必据非材之位，必食非德之禄，此国贼也。《书》曰：“官不及私昵，惟其能。爵罔及恶德，惟其贤。”又曰：“与治同道罔不兴，与乱同事罔不亡。”传曰：“国之将兴，听於人，将亡；听於神，岂近是乎？”此则朝廷之十失，君侯不正，谁正之乎？
    此十失者，诚国之巨蠹。粗而言之，以有言於君侯者，将以扶危去蠹，救苍生之命。愿君侯稍垂意，微有所采，此亦君侯自安之道也。庶几无忽。
    ☆王π
    π，勃兄，武后朝官泾州刺史。
    ○百合花赋
    （上阙）似风竿而揭起。荷春光之馀煦，托阳山之峻趾。比萱荚之能连，引芝芳而自拟。固其布叶相从，潜根必重。示不孤於日用，欣有叶於时雍。嗤五叶之非偶，陋三花之未浓。亦藐兮不可长，辰兮不可逢。恐吟兮众芳晚，幸左右之先容。
    ●卷一百七十七
    ☆王勃（一）
    勃字子安，绛州龙门人，未冠应幽素举及第，授朝散郎。沛王贤闻其名，召为沛府修撰，是时诸王斗鸡，戏为文《檄英王鸡》，高宗览之怒，斥出府。久之，补虢州参军。官奴曹达犯罪，勃匿之，既惧事泄，杀达灭口，事觉当诛，会赦除名。上元二年，渡南海堕水卒，年二十八。（谨按：《新书》作二十九。）
    ○九成宫东台山池赋（并序）
    九成宫东台，地接闲旷，面山临水。尔其松峰桂壑，红泉碧磴。金石千声，□霞万色。侍郎张公，雅思沈郁。就怀梓匠，式侔仙造，聿构灵廛。纤波成止水之源，拳石俨干霄之状。虽流波覆篑，俯藉人机，而布叶攒花，妙同天绘。仆因夏日，滥奉清埃，敢抽南亩之才，聊叙东山之事云尔。辞曰：
    若夫金台妙境，玉署仙居。酌丹墀之晓暇，候青禁之宵馀。骤冲情於月道，飞峻赏於烟墟。指山楹而思逸，怀水镜而神虚。既而仰瞻峤，傍窥黛壑。复嶂烟回，攒溪雾错。伟沈用之兼济，想神功之可作。规叠於盘龙，宪飞泉於挂鹤。覆篑而营岩磴，浮芥而环洲Ф。采拳石於溪滨，褰纤珠於绮薄。萍徙楚江之带，花转昆墟之萼。岫蕴玉而虹惊，浦涵珠而星落。美仁智之同归，信高深之纵托。尔其危岑漏影，曲渚留寒。高松鹤，清┠吟鸾。被兰邱而结佩，照莲服而披冠，激坳堂於别溆，引肤寸於危峦。若乃岭横鸡秀，波连凤液，花鸟萦红，鱼漾碧，绿衣元衽，鳞翠额。在林薮而同，望江湖而齐适。每至景沈西萼，月下东滨，峰深夜久，潭静秋新，荷抽水盖，薜引山茵，雪芝献液，露菊倾津。嗣南商之逸兴，有东海之遐宾。保林泉而肆赏，混簪绂而同尘。何濯缨之有地，如攀桂之无因？
    ○春思赋（并序）
    咸亨二年，余春秋二十有二，旅寓巴蜀，浮游岁序。殷忧明时，坎Б圣代。九陇县令河东柳太易，英达君子也，仆从游焉。高谈胸怀，颇泄愤懑。於时春也，风光依然。古人云：“风景不殊，举目有山河之异，不其悲乎？”仆不才，耿介之士也。窃禀宇宙独用之心，受天地不平之气，虽弱植一介，穷途千里，未尝下情於公侯，屈色於流俗，凛然以金石自匹，犹不能忘情於春。则知春之所及远矣，春之所感深矣，此仆所以抚穷贱而惜光阴，怀功名而悲岁月也。岂徒幽宫狭路，陌上桑间而已哉？屈平有言：“目极千里伤春心。”因作《春思赋》，庶几乎以极春之所至，析心之去就云尔。
    若夫年临九域，韶光四极。解宇宙之严气，起亭皋之春色。况风景兮同序，复江山之异国，感大运之盈虚，见长河之纡直。蜀川风候隔秦川，今年节物异常年。霜前柳叶衔霜翠，雪裹梅花犯雪妍，霜前雪裹知春早，看柳看梅觉春好。思万里之佳期，忆三秦之远道。澹荡春色，（一作风）悠扬怀抱。野何树而无花？水何堤而无草？
    于是仆本浪人，平生自沦，怀书去洛，抱剑辞秦。惜良会之遒迈，厌他乡之苦辛。忽逢边候改，遥忆帝乡春。帝乡迢递关河里，神皋欲暮风烟起。黄山半入上林园，元灞斜分曲江水。玉台金阙纷相望，千门万户遥相似。昭阳殿里报春归，未央台上看春晖。水精却挂鸳鸯幔，□母斜开悲翠帏。竞道西园梅色浅，争知北阙柳阴稀？敛态调歌扇，回（一作端）身整舞衣。银蚕吐丝犹未暖，金燕衔泥试学飞。妾本幽闺学歌舞，宁知汉代多巡抚？前年斋祭谒甘泉，今岁笙箫祠后土。桃花万骑喧长薄，兰叶千旗照平浦。见原野之秀芳，忆山河之邃古。长安路狭绕长安，公子春来不厌看。杏叶装金辔，蒲萄镂玉鞍。耸盖临平乐，回笳出上兰。上兰经杜，挥鞭日将暮。白马新临御沟道，青牛近出章台路。章台接建章，垂柳复垂杨。草开驰马埒，花满斗鸡场。南邻少妇多妖婉，（一作婉娩）北里王孙驻行。乍怪前春节候迟，预道今年寒食晚。伤紫陌之春度，惜青楼之望远。紫陌青楼照月华，珠帷黼帐七香车。蛾眉画来应几样，蝉鬓梳时半欲斜。恨雕鞍之届晓，痛银箭之更赊。行行避叶，步步看花。因狂夫之荡子，成贱妾之倡家。狂夫去去无穷已，贱妾春眠春未起。自有兰闺数十重，安知榆塞三千里？
