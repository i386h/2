<!-- { "loadSidebar": true } -->
明月台
版本：
　　清咸丰六（１８５６）年原稿本。十二回。
作者：
　　烟水散人，翁桂，字凝香，洞庭东山人。
内容：
　　作者以裴既寿、甘百善一反一正角色的故事，诉求本书主旨：逆子絶天伦，佳儿金榜登。 
　




序    　

第一回    凤凰丹山双庆寿

第二回    麒麟玉洞两呈祥

第三回    昧真性蝙蝠殒命

第四回    现本相顽石生胎

第五回    崔员外家破人亡

第六回    裴四郎无儿有子

第七回    万卷书魂游幻境

第八回    甘百善巧遇良缘

第九回    裴员外养虎伤身

第十回    风雨子恩将仇报

第十一回    万卷书金榜题名

第十二回    甘百善洞房花烛





 
                


序    


　　“沧海桑田尚变迁，人生能有几多年。世间好事忠和幸，臣报君恩子奉亲。”四句提纲言其世道无常，沧海桑田尚易变迁，岂况人生在世，无有百年之乐。但行好事，莫问前程，为臣尽忠，为子尽孝，愿留芳名，莫存骂世。
　　若论为官作宰者，宋朝有个奸臣秦桧，风波奸险，忠良被害，徽钦蒙尘于他域，国家颠危于旦夕。今看岳武穆墓前之榜样，孰不知忠奸之区别哉！此亦脍炙人口，人所共知，岂非流芳千古、遗丑万年者乎？若论人之立身，无论士农工商，以孝为本。然孝亦无穷：以舜帝之孝，感格天心，所以舜之为舜也，孝名万古，人莫所及﹔而今惟以顺而则为孝也。
　　窃谓天地生人，劳而不劳，父母生子，不劳而劳。安能推及胎养之劳苦、抚育之辛勤哉！继而疾病痘疹，恐其不寿﹔延师课读，恐其不精﹔风寒恐其不暖，饮食恐其不饱……诸如此类，父母爱子之心无所不至。及其长也，子反呼喝其亲，抵触其亲，以亲爱为寻常，视亲慈为应得。呜呼！乌鸦反哺，羊羔跪乳。物类尚具良能，木本水源，人生反昧至性！当知爱我如掌上之珠，惜我如身边之玉。十月怀胎，三年乳哺，恩莫大焉。其间另有贫家衣食不相继者，或少母苦节扶孤，老父积劳训子，情景酸楚，尤为刻骨。而人子全无体贴，使亲嗟贫叹老，满目凄凉。皆为养儿待老，积谷防饥，只道暮年有望，谁知子绝天伦。伤心痛目，血泪交流。甚之更有一种无妄之流，养其身不能养其心，杀其身不能变其心。翅羽全翎，远走高飞，逃亡在外，到处安身，若无父母，石孔生来。诚谓养虎伤身，恩将仇报。此等之流，无父无君，无法无天，更为化外，异乎禽兽之不如也。甚至骨肉之间，而子有悖逆之言，恩已断，义已绝，而犹冀其一悟，望其一改，不忍遽斥其非，易暴其恶，俟其回心转意，饮水思源，以待将来。岂期竟有弃父之子也！天下有不容弃父之子，而容有弃子之父。而今天地翻常，世道不同，非但无弃子之父，而竟有弃父之子，然理之所无而事之所有者，不可言而道也，天地之间岂所容哉！
　　毕竟忠者死忠，孝者未尝不死孝。可以死而死，则死为孝﹔不可死而死，则死为非孝。故孝子爱其身于亲存之日，恐亲之生无以养也。有不登高、不履险、不临深、不远游之戒。爱其身于亲亡之后，恐亲之死无以葬也。是以忠者不待命，孝者不待嘱。而不忠不孝者，虽以生君之命、生父之嘱，亦复何益哉！世有孙子森森而亲不免于饥寒者，以兄弟共养一父母，犹或史诿其弟，弟诿其兄。而区区一个儿，能为两口之所依倚，则子平日之孝于其亲者可知也。如其不然，亲之于子，今日依之倚之而不应，明日依之倚之而又不应，于是伤心绝望，誓于此生不复以子为依倚。父不得已而仍但依倚其母，母不得已而仍但依倚其父。如是而有儿与无儿何以异？儿之在家〔不在家〕又何以异乎？甚者，亲不依倚其子者，烦其子﹔子反以依倚其亲者，累其亲。然则有儿反不如无儿之乐，儿在家反不如不在家之省父母之忧，而欲父母之思之，岂可得与？伤心哉！
　　但凡人之大困大苦，气愤不平，郁结不舒者，或一诗、一歌、一吟、一咏，借端发泄，以消胸中块磊，以畅其志者乎？是以左邱明失目而著书，司马迁腐刑而作史。屈原之离骚，庄周之荒唐，皆由此而设也。余本布衣寒士，草野村夫，安知翰墨中之滋味耶？安敢与前贤先哲为匹哉！不无胡诌乱道，嚼饭喷蛆，闲暇无事，乱说因果﹔移花接木，指鹿为马，借形描影，将无作有。庸言俚鄙，不知云何。若东施之效颦，用狗尾而续貂，敢为世人嗤笑云尔。时在
　　　　　　　　　　　　　咸丰六年初伏日洞庭东山烟水散人凝香
　　　　　　　　　　　　　　　翁桂着于萧县草野书轩之南窗下

自序


　　《明月台》者，何谓也？世间每有《清风亭》之事传，聊就今人演陈迹，未知真乎假乎？既有《清风亭》，岂无《明月台》？则祸因恶积，福缘善庆，一善一恶，立见分明。不知是耶非耶？是以谓之《明月台》。《明月台》何为而作者？无非从忠孝节义、悲欢离合之中，生出渺茫变幻、虚诞无稽一段因由，借端借事，惩劝醒世之谓也。作书者谁耶？乃烟水散人自谓之也。



                       


第一回    凤凰丹山双庆寿


　　话说四川峨嵋山之东，有丹山者，乃凤凰朝立之处。山之玲珑剔透，峭壁悬崖，镶嵌若装饰，颜色如彩画﹔似宝非宝，似石非石，诚天然而成者，精莹夺目，光彩射人。人迹罕到，莫敢近焉。其间树木重杂，松柏参天。其山之半有亭，名曰清风亭，即昔年雷击张继宝之处，人皆称望恩亭也。亭前有一泉，谓之饮凤泉，清流湍激，彻底澄清。一片水光，若皓魄之长空，玻璃之世界，照彻肺腑，为之寒胆。凤凰憩于亭而饮于泉者，此也。其泉下有一溪，一泓清水，如山腰玉带，谓之玉带溪。自西北由南而至东，萦绕半围而圆者，十有余里，则水之泻于凤凰池也。其水较弱水无异，一尘不染。水之无情，一鳞不产故也。其亭、泉、溪、池内外，碧梧翠竹，古柏苍松，琪树萱草，奇花异葩，四时不谢之花，八节长春之景。乃凤凰林也。其山之高，不亚于峨嵋，其山之幽，莫逊于蓬莱，堪胜凤凰幽栖于此也。
　　凤凰乃禽中之长，凤雄也，凰雌也。自西池王母蟠桃大会之后，三月十五日，乃凤凰之生辰。是日清晨，凤凰朝阳。当旭日东升之时，立于丹山之上，鼓翅伸颈，长鸣一声，声彻云霄、然后各鸟飞舞而来。顷刻之间，群鸟毕集，俯首鹄立于丹山之下。各鸣一声，若嵩呼朝觐之意，环立左右，尚未散班。忽然凤凰二鸟各展凤目，细察群鸟，惟独蝙蝠不到，大叫三声，跳跃不已。立向各鸟云：“今当寿诞之辰，群鸟毕集，何独蝙蝠小么妄敢违法不到，大失礼体，与无父无君者何异！”即发愤谕一道，差衣冠禽百舌鸟带领神鹰前去擒获来山，以正其罪。
　　自衣冠禽等展翅飞到武彝（无义）山迷性洞，洞口有蚊子苍蝇急忙通报进去。蝙蝠迎接天使。凤凰谕下，跪听宣读。诏曰：
　　我凤凰乃禽中之长，鸟中之王，自凤鸣于歧山，衔书于孔丘，得其书而传其道。世称至圣，为万代帝王之师，其衔书之功莫大焉。凡我禽部，百鸟钦仰，群丑威伏。今本爵寿诞之辰，群鸟莫不飞舞前来，恪尽职守，何独蝙蝠小么，违法慢礼，罔知伦化，藐视王章，大千法纪！飞速擒获，以正欺灭之罪。钦此钦遵。
　　读罢之后，百舌鸟吩咐将蝙蝠拿下。蝙蝠施礼躬身，说道：“天使息怒。我蝙蝠四足而两翼，昼伏而夜行，本非禽属，其奈我乎？且世人图我之形，为万福之宗，借我之名，为吉祥之首。诚为美誉，自以为无匹者也。不知禽乎兽乎，自古及今，孰不知之？请回山复谕。”一派谬言悖礼说得众鸟无言，只得回山缴谕。
　　这凤凰正憩于碧格之上，大鹏、衣冠禽等俯仗碧梧之下，鸣其曲折。凤凰听罢，说道：“惟独此类非禽非兽，乃化生之流，诚禽兽之不如也。我部卵生之中，另有一种悖逆不仁无情之鸟，鹰嘴长啄，伶牙俐齿。其母抱子之时，在巢中不饮不食，公鸟寻食，衔而喂之，苟延性命。抱之七七四十九日，小鸟出壳，其母则死。其小鸟先啄其眼珠，后食其皮肉，然后五脏心肝，食其净尽，则小鸟毛羽全翎，飞舞上下，任意往还。安知乳哺之苦，实为惨然之至。谓之不孝鸟也。”正言之间，忽听林外鹤泪猿哀。差把林神鹰前去查看。只见猿猴跳跃而暴吼，仙鹤飞舞而乱鸣。神鹰喝住问道：“到我丹山，所为何事？”猿猴将帖留下，翻筋斗而去。未知端的，且听下回分解。



                        


第二回    麒麟玉洞两呈祥


　　话说凤凰忽听林外一片声鸣，差把林神鹰前去查看，只见猿鹤相争，神鹰喝住问道：“到我丹山，所为何事？”问之不答，猿猴将书留下，翻筋斗而去。神鹰将书呈上，备鸣一切。凤凰展目一观，念道：
　　玉洞麒麟谨启：窃我禽兽两部，颇知礼义，阁下乃禽中之长，愚弟为兽中之王。今逢八月十五日，乃贱诞之辰，恭请鱼轩降临，群鸟驺从，以成千载良逢之胜会，百年不遇之盛举。万勿辞为非兽，荣之幸之！届期恭闻写鸾响亮，即当扫山以待。是所切望。此启。
　　且说麒麟山桃花玉洞乃麒麟出入之所，内有两石宝焉。左有一匾：“改过从善，麒之居之”﹔右有一匾，“悟心存性，麟之居之”。雄者麒而雌者麟，圣人出而麒麟现，乃兽中之王，巨神也。圣朝雍熙，四海升平，有祥麟之征也。其玉洞石室，无纤毫破绽，浑然一块而成者，不知石耶玉耶。洞中宽敞，有几许里也，多植桂树，不计其数﹔洞外古柏苍松，间以桃柳，春间柳绿桃红，灿若烟霞，犹胜于桃源者也。每逢朔望，群兽毕集于玩月台松柏桃柳之间，谓之麒麟崖也。崖之前有八角孝感亭，谓之孝弟忠信、礼义廉耻也。亭前曲槛流通，松风水月，石桥环于其上。果然水秀山清，冬夏不竭，孱孱而流于思源池也。众兽饮于此者，令其饮水思源，不忘其本也。其桥以南，渐渐平坦大道，直达良心田，则四通八达也。话休烦絮。不觉凉风荐爽，将近中秋，寿诞在迩。麒麟道：“前请凤凰赴会，方显我桃花玉洞富贵非常。大会嘉宾于玩月台，八面轩昂，凉风透体。前后左右，桂树森森，馥郁芬芳，香气扑鼻。到其十五，满山明月，宝镜高悬，照耀水色山光，何异月府赡宫？”
