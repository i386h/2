<!-- { "loadSidebar": true } -->
　　宇文氏望河南自得氏以来有谱其以史学传自唐谏议大夫借借子从礼为渠州司马因家于蜀后徙成都子孙又分六院曰成都曰双流曰广都曰绵竹曰严道曰阆中三院成都自司马至院莫知其世世有从仁者后可谱再世后元又一世从廷从卿又一世从崇从緖从惟继是子孙行率不类按谱始可类耳双流院自崇而次始登第曰册册登嘉祐第仕郡邑间卒李公大临为西州顔子子昌龄乔龄昌龄少年登进士甲科神宗朝迁监察御史诏言事如侍御史徽宗初为刑部侍郎子常千宰诸孙伋僎价子震与乔龄之孙仁皆显价子震任任之子机皆第进士子震典著作兼为郎出总赋淮东晚守潼川价位至兵部尚书出以徽猷学士歴典大藩邑人见其家迭盛凡四世几百年禨令中成州其诸从兄弟又寖显赏传至孙矣广都院自緖而下凡三世登第曰邦彦邦彦初名褒登元丰第仕至郡相卒子闳中粹中虚中迭登第粹中第在第三后为尚书右丞虚中后为佥书枢宻院事终国信使諡贞愍天下闻其諡哀而敬之时中赐进士第后以直龙图阁知潼川闳中及其子师尹师臯从子师申师献孙绍直绍良从孙绍寅绍奕尝为吏部郞典三州卒绍节典二州今被命绍直自郡守叅议大藩今奉祠绍猷绍彭绍庄今方典州子孙又多传视双流亦不胜书也惟成都房自崇至降凡三世始以子朴贵赠官朴登政和第朴族弟谷从子临望乆望日华孙如石如圭曽孙开仲继登第开仲今在官积世名位视双流广都为显而科第不愧族望矣绵竹房亦未为显然緖下孙之绍登第仕元丰间年余四十与时论不合致其仕号止止先生母舅范公镇也赋诗敬之司马公光亦敬之程公珦后守汉州其子颢頥从之游子辉以明经第一及第仕至郡守邦彦与辉同世次视之犹兄弟然粹中时中亦待辉之子思忠犹同母兄弟粹中任思忠以官时中又任思忠之子师孟辉从弟彬登元丰第仕至郡守复自绵竹迁郫子仔仲仔仕至郡相二子犹世其赏仲亦登第是又成都矣绵竹房牵连得书故畧
　　北刘氏
　　刘再思以御史从僖宗自蜀还京师其子孟温成都孟温以儒传授成都中三子长璵伪蜀广政十年补石室教授卒门人共諡寳中先生五世孙处厚始登第四子靖竑翊翊世其科处安四子竢端竦竚竢竦亦登第刘氏家法方严长身伟貌世世称之其家家城北异乡人入北门问刘氏乡人至谓之长刘然莅民率从厚至临难其方严始见处厚官至左朝请大夫范公祖禹第元祐循吏居之第三靖皆为张公浚幕客靖议不合流落州县受浚令往熙河刘惟辅军时惟辅军骄它属莫往独靖往惟辅战北为敌所杀后十余禩河南境复惟辅将属米知柔等来归始言状范公成大榜其所居节义坊为此翊竦赏皆传端虽不第士从之游甚众自孟温至是八世今又一传矣乡人以其五世不异籍尤义之
　　南刘氏
　　刘氏谱载三世名字卒月日耳四世曰惟正曰惟盛曰惟道始详惟正之子钦惟盛之子长源后先登进士第钦使湖南官至朝议大夫黻后赐第入馆迁户部郞中官至朝请大夫后长源绍兴初为监察御史典州除节官亦至朝请大夫两家子弟赏得官黻弟薿知荆门军卒子述今典州长源子思学赏今亦传子参惟道三世孙始登第曰晋或赠或赏而不年者不书
　　北郭氏
　　蜀郭氏众多而家于北城者人号北郭矣其自叙亦曰出汾阳王有藏汾阳王丹书铁券可证也谱失其传今以稹为祖稹生承訜承訜生希朴博极羣书晚精于易人号曰有道先生李公畋为作知命录希朴前知死知命录所以作也四子仲曰友直蓄书嘉祐求遗书友直上千余巻皆秘阁所阙者叔曰友谅季曰友闻友闻经学乡人号曰北郭先生仲叔氏子孙或家广都或从唐邓独北郭子孙不迁四子逢通选迪逢三子行中刚中闳中选行中迭登元丰元祐第通七子伦师中乆中大中宜中时中由中伦乆中同登元丰第皆居甲科伦最通显初仕太子学录继迁博士出为部刺史凡四十任其提举江南西路忤蔡京罢其帅潼川奏蠲虚额与都转运使不合遂致其仕荫补子孙十有三乆中大观二年召入册定勅令后提举常平河北东路尝因星变上封事言新开边皆不毛地小人邀功肆为诞谩书首入邪等罢归吏部后复为郡守为刺史年裁六十一竟致其仕大中有声太学上舍以释褐后召为诸王府记室兼讲书守両州持使节事有异政由中擢上舍异等登宣和第后给事中勾以涛荐之高庙题其姓名屏间歴守二州一持使节其学深文亦高政事自儒学出常守简州人至今思之选五子勉中美中登第廸二子黄中登第三子皆有惠政官皆转而二子至大夫余子又多以子贵赠官北郭以中名者凡二十六人大抵多贤也后皆亦复名中之子曰知知之子曰公公之子曰仲仲之子曰叔叔之子曰孙自中而下取科第延世赏典州郡者不乏至以中为行者亦多在官日盛宜哉
　　杨氏
　　杨氏自潼川徙郫自郫徙成都谱实祖唐盈川令炯炯谪梓州司法叅军迁盈川既卒官还塟潼因家焉盈川十一世孙天惠始家于郫以儒学称自号回光居士元符末应诏上书入崇寜党籍生伯詹伯詹游太学十年不成受世赏四十二年以廸功郞年劳陞从政郞以卒时又谓不成乡人以其道不行于时而自乐终其身共以靖安先生易其名其成乃如此子祖识家成都登第后不乐仕栖迟州县间沈公价汪公应辰镇蜀闻其名辟置幕府自是持节典藩视再世为显蜀士论世不称其官称其徳又諡曰乐行先生三子韶甫第进士诸孙叔寅以赏得官余皆学
　　城南郭氏
　　自陈来成都居来寨郭氏曰从一亦祖汾阳曰吾蔡州司徒家以子贵赠朝奉郞子溥登大观第初名将后更今名进士题名中实二名也尝为枢宻院编修官迁国子监丞出守劒州积官朝请大夫赠至左金紫光禄大夫四子伸似仪俦伸登宣和第俦登绍兴第似仪则赏延者伸官至朝请大夫职直敷文閤镇兴元兼安抚利州似俦早死金紫葢伸仪累赠云伸及仪赏及世至似俦之子于是三畏三聘三握三接皆传又传至诸孙曰可道曰徳柄今惟徳柄在子孙散居城中城南尤显亦成都百年故家
　　施氏
　　施氏谓鲁施李叔之后唐友谅从僖宗入蜀不归居岷山下七世孙光祚始居成都碧鸡坊又三世庭臣徳修同登宣和第从兄弟也庭臣高宗朝为中书舍人晚居潭州卒徳修尝除将作簿兼秘书丞出守洋邛二州除简州卒子次卨次尹皆得赏官次尹官至朝请大夫今传其子坤之昔登绍兴第曰晋卿又徳修从子也庭臣子渊然仲舒登绍兴第位至司农少卿迁中书门下省检正诸房文字子棐又世其科渊然虽不显以文称于时初庭臣置田二顷赡宗族之贫徽猷阁直学士胡公寅为之记其族至今頼之家逺矣犹若未出蜀然者比义也
　　杨氏
　　杨最晚出自简徙成都祖庆安至孙始有登进士第者四世孙承承子景温又世科其盛也四世孙至同荐者十有二是举登进士第者四又同堂兄弟皆复名以望为行蜀人号四望从望民望最显从望知蜀州有子曰之言登进士第今知州民望位于朝歴左司郞中移太常少卿出知绵州甫半歳复以太府少卿总蜀赋又移两节职自直秘阁加直显谟阁有子曰之复今通判绵州民望有清名又名文章尝自序其世自四世庆安已上得三世坟墓七世而上无咨考至谓唐宋氏族之学不明谱牒遂废特起者耻其初微而不志昭穆甚者或求附甲族而过于傅防近世言其先者必自唐扈三宗西幸或游至蜀居焉何古之蜀独无人也且以杨氏之言在华在蜀皆承姓于姬而受氏于晋霍杨韩魏皆姬姓也傥以其支别考证未明则不必慕他郡之盛而必求其迁徙之故也其説详矣近世以族著者因以附见焉




　　全蜀艺文志巻五十四
　　钦定四库全书
　　全蜀艺文志巻五十五　　明　周复俊　编谱
　　氏族谱　　　　　　　　　　费着
　　郫县何氏
　　汉自何武死后不絶亦幸矣子况载武防如北邙山瘗焉庐其下公孙述诛蜀平况以防归郫葬县东南按史武兄霸弟显兄弟五人皆有名按志武后曰随显后曰包兄弟五人包子攀又皆有名曰英曰宗曰祗虽见之志第曰郫人尔莫知为武后否也按谱武二世孙曰英五世曰宗宗子攀然英见之志在武兄弟前攀父曰包又与谱异或者谱为未详不然何氏世世有谱当为蜀氏族第一矣然自汉至晋武弟显之后犹传如志云亦盛也谱逺不可尽考或居长安或徙江南唐季有干符进士待诏翰林知节自谓武裔后僖宗幸蜀加知制诰因归郫卒葬膏泽乡孙伟登太平兴国进士第尝记景徳寺邑人推为先生七子子孙散居成都崇庆遂阆彭之崇庆永康之导江而武之族蕃矣伟三世孙邦基登元丰第官朝议大夫赏及从子孙又三世俊茂登绍兴第徙崇庆者伟从子继甫继甫曽孙援登大观第孙硕頥预又世利而家成都者曰腾登绍兴第至郡守亦自郫徙云
　　王氏
　　王氏曰简随唐僖宗入蜀因留蜀四世坦为郫人赠通奉大夫子冕定国览定国登治平四年第更名觉政和二年以直龙图阁知桂州讨杀溪洞蛮有功进显谟待制三年乞祠得提举成都玉局观卒累赠特进冕子梅以觉荫补将仕郞览补登仕郞觉三子曰檝补登仕郞随觉宦南方充广西经畧司内机法檄至邕州染瘴卒朝廷以檝死特命长子焕以官焕官至从政郞曰权补将仕郞曰棣补承务郞累官朝奉大夫通判巴州棣子焘将仕郞熹卒于承议郞
　　邵氏
　　邵氏以唐郜城令锡为祖燕其始封也宋初自丹阳闻岷山胜槩来家于岷之阳曰庆余后三世曰才始登治平第尝入尚书为郞赠其父仲良为太中大夫子孙皆官长子充官至朝请大夫赏又传三子赠才官至银青光禄大夫邵公溥抚蜀帅言丹阳邵公必尝荐洛邵公雍于神庙溥葢雍之孙故溥讲丹阳好待充如兄邵氏在蜀于是为故家矣
　　申氏
　　申氏贯北京蜀广政中曰干臣始来青城子孙居郫干臣四世孙曰起曰宗起累赠朝请大夫有子曰祖锡曰积中同登元丰五年第祖锡终朝奉大夫积中终奉议郞永兴军路提举学事祖锡子説终宣教郞诜廸功郞积中子铨以臣僚列奏积中孝行特授将仕郞终于雒县丞孙伯时登淳熙元年进士第终晋原主簿宗始徙温江四世孙曰叔度五世曰叔俭叔懐皆登进士第
　　詹氏
　　詹氏贯邛州安仁曰文举以子贵累赠正议大夫子曰权登元丰进士第终于巴州权子廷哲廷硕廷彦自邛始迁居郫廷哲终通直郞廷硕终朝请郞廷彦终从政郞廷哲之子彦之子吁皆登进士第
　　张氏
　　张氏俞隐居岷山七被诏命不赴赐以官又乞回授其父号曰白云先生大节见国史事见先贤篇俞二子石民楚民登元丰八年进士第官至正奉大夫子曰吉甫以赏终朝奉大夫子伯振又以赏为青城令卒官石民死子云从孙文叔夏曽孙山父
　　王氏
　　王氏望太原唐末避乱入蜀居郫曰彦生四子次子曰延寿生四子次子曰景又生四子以孝名邑人号王孝子上两世皆絶而景诸子曰庆祖庆柔庆余庆宗传世特盛遂散居成都永康资中富顺惟庆宗之后不迁至曽孙隲登大观第位至郡守孙曰朴为朝议大夫赏传至孙它院子孙或赏或第大抵相似也每歳上已阖族无逺近共修祀事于县东之茔人犹指为孝子家
　　杨氏
