<!-- { "loadSidebar": true } -->
    八分，後汉章帝时上谷王次仲所造。以古书字形少波势，乃作八分楷法，始有楷法也。其後师宜官蔡邕、梁鹄善之。故蔡邕《劝学篇》云：“上谷王次仲初变古形”是也。
    小篆，秦丞相李斯所造。妙於篆法，乃删改史籀大篆而为小篆。其铭题钟鼎及作符玺，至今用焉。为楷隶之祖，乃不易之轨也。《书》曰：“作谟作则”，其斯之谓也。今相承或谓之玉筋篆。
    飞白，汉灵帝饰理鸿都门，时陈留蔡邕所撰《圣皇篇》待诏门下，见役工以垩帚成字，心有悦焉，归而为飞白书。汉末魏初，并以题署宫阁。後有张敬礼者，隐居好学，独师邕法，备极其妙。
    倒薤篆，仙人务光辞汤之禅，隐於清泠之陂，植薤而食，清风时至，见叶交偃，象为此书。以写《太上紫经》三卷，光遂远游。时有得此者，因传焉。
    散隶，晋黄门郎卫巨山所作。祖觊父，皆虫篆、草隶著名。巨山幼得其法，又创造散隶体。及著《四体书势》，古今并皆法之。
    悬针，後汉章帝建初中秘书郎曹喜所造。喜工篆、隶著名，尤善垂露之法，後代行之。用此以书题《五经》篇目。
    鸟书，周史官史佚所撰。粤在文代，赤雀集户，降及武朝，丹鸟流室。今鸟书之法，是写二祥者也。用此以书题幡者，取其飞腾轻疾耳。一说鸿燕有去来之信，故象之也。
    垂露，汉曹喜所造。喜以工篆闻於京师，章帝见而善之。又作垂露法，字如悬针而势不纤，阿那若浓露之垂。蔡邕《劝学篇》云：“扶风曹喜，建初称善”是也。
    ☆裴夷直
    夷直字礼卿，第进士。历右拾遗，累进中书舍人。武宗立，出为杭州刺史，斥州司户参军。宣宗初内徙，复历江华二州刺史。终散骑常侍。
    ○张克勤恩荫请回与外甥判
    一子官恩在报功，贵延赏典。若无已子，许及周亲。今张克勤自有息男，妄以外甥奏请，移於他族，知是何人。傥涉卖官，实为乱法。虽援近日敕例，难破著定敕文。国章既在必行，宅相恐难虚授。具状上中书门下，并牒中书省，克勤所请不允。
    ☆韦澳
    澳字子裴，宰相贯之子。大和六年进士，复擢宏词科。累迁户部兵部侍郎。大中时授河阳节度使。懿宗朝累徙宁节度使，贬秘书监分司东都，迁河南尹。卒赠户部尚书，谥曰贞。
    ○解送进士明经不分等第榜文
    朝廷将裨教化，广设科场。当开元、天宝之间，始专用明经进士。及贞元、元和之际，又益以荐送相高。当时务尚切磋，不分党甲，绝侥幸请托之路，有推贤让能之风。等列标名，仅同科第。既为盛事，固可公行。近日以来，前规顿改，互争强弱，多务奔驰。定高卑於下第之初，决可否於差肩之日。曾非考核，尽系经营。奥学雄文，例舍於贞方寒素；增年矫貌，尽取於党比群强。虽中选者曾不足云，而争名者益炽其事。澳叨司畿甸，合贡英髦，非无藻鉴之心，惧有爱憎之谤。且李膺以不察孝廉去任，胡广以轻举茂才免官。况在管窥，实难裁处。况礼部格文，本无等第，府廷解送，不合区分。今年合送省进士明经等，并以纳策试前後为定，不在更分等第之限。
    ●卷七百六十
    ☆蔡京
    京初为僧。令狐楚镇滑台，劝之学，登进士第。官御史，历沣、抚、饶三州刺史。咸通中拜岭南西道节度使。以贪婪为下所逐，贬死崖州。
    ○李肇东林寺碑阴记
    元和初，武阳公廉刺江西，和惠多暇。叹二林精舍之最，佛书阙如，以月俸家财，经始大藏。庐岳师资，坐阅贝教，皆怀德於公也。昭肃皇帝患僧繁滥，诏省其居，以严其人。因是林藏毁经逸，先帝即位，许胜地复寺，东林振焉。僧行言立心至勤，完集经教，走丐历岁，克就无期。大中十二年，洪、广、潭、宣四镇兵扰，先帝以中丞韦公英果多知，诏驰镇旧地。先德在人，咏歌不忘，江湖老叟，有怀惠泣下者。闻公至，皆愿缚贼出迎，故公未至而人已安，才至而贼遂平，皆如先帝之策。（阙）莅访旧事，德绩尽在，独经藏阙焉。因召行言，倾俸使复。不一岁而藏成，经备如初，继先志也。
    ☆吕受
    受，大和中乡贡进士。
    ○佛顶尊胜陀罗尼经幢序
    妙道（阙三字）难智穷归心是崇。敢（阙三字）心感而著，事因而生。有唐义成军节度使检校礼部尚书兼御史大夫西平公，我尚书性（阙二字）继祖风国重（阙）诏委旄钺。自临雄镇，事理数行。而能习武不威，韬光匿耀，政模造化，信叶大时。以（阙十二字）是以三州有和乐之化，五载无造次之刑。上下咸安，中外悦服。天明聪听闻亦何（阙一字）押衙田亻丕等，咸以（阙一字）运契符君臣际会，职位皆重。寄任匪轻，持盈若虚。总无怠谦若居散，恭如处闲。内迫奉公，外宽从（阙一字）兹谓诚性自然，风教被焉。易获其全，斯所以分也，未（阙一字）以报也。遂佥议佛经有尊胜ヌ罗尼者，功德宏廓，道义幽元。而能普济生灵，博救品物。阴影才及，莫大罪销。飞尘略沾，福履将至。欲以命工刻石，当道建幢。冀得惠风接吹，白日回照。轻飘远景，长及百灵。仰其佛功，用答殊造。所望节幢等法幢同立，比石齐坚。仁寿等并长，承时偕庆。天照П感，人愿必从。卑诚共陈，果遂其志。凡曰庆幸，无以过焉。
    ☆谭铢
    铢，吴人。会昌元睥进士，为苏州鹾院官。
    ○庐州明教寺转关经藏记
    大唐咸通庚寅岁，庐之佛寺曰明教。有禅那僧文向创转关经藏成，命铢记其事。铢常学释氏，因录其义，以喻之曰：经曰：佛灭度後，像法存焉。夫像似也。俾迷者睹其像，得其意。乃曰经心也，藏藏也，如心之含藏万法者也。故曰一心生万法，万法由一心。其动静弛张，在我而已。宁穷其义，略举其犬。斯藏也，本於一心，灵通无碍，动用自在。静则万法空寂，动则三界弥纶。虚伪唯心所造作，其在斯乎！周回八角，角觉也。佛以眼为八邪，耳为八患，鼻为八苦，舌为八难。回八邪为八觉，回八患为八解脱，回八苦为八安乐，回八难为八王子。指四八为三十二相，由此八关返邪归正，成佛之境矣。止则寂然无用，引则转而不穷。动虽有声，静乃无迹。以此现相，俾人归依，知佛之心，体道之要。使迷徒瞻礼，自识根源。移於身心，可见微密。迷者若悟，知三乘妙旨，未脱轮回。一法正宗，不离真性。性而非性，真何所真。乃知三界本空，十方一相。相而无相，知何所知。如始当语言道断，心行起灭。其藏贮修多罗教数千轴，募金长者禅那弟子蕲州长史殿中侍御史上柱国王师贞，特力营构，果获成就。噫！己丑岁，属徐方兵乱，援军屯集。虽存根本，几失护持。今则色相端严，典教渐备。所表法轮常转，心不动摇。略谕因缘，以示道俗云尔。赞曰：
    修多罗教，函於藏轮。周回八角，正道斯陈。动用一心，为万法因。忘因无法，得本归真。镌於金石，用导迷人。
    ☆刘约
    约，官水部员外郎。历沧州、天平节度使。徙宣武，卒。
    ○请王叔泰归宗奏
    王锷之子故德州刺史王稷，在任有善政，郡人爱之。为李全略所杀，家无遗类。有男叔泰，年五岁，郡人宋忠献潜收养之，今已成长。臣察知其事，忠献已补军职，叔泰送归其宗。
    ☆余知古
    知古，文宗时人。
    ○谢公五色笔状
    伏蒙郎中殊恩，赐及前件笔。窃以赵国名毫，辽东仙管，曾进言於石室，亦奏议於圆邱。经阮籍而飞动称神，得王而形制方大。妙合景纯之赞，奇标逸少之经。利器莫先，岂宜虚授。某艺乏鸿彩，膺此绿沈。降自成麟，翻将画虎。空怀得手之趣，实多过眼之迷。春蚓未成，丰狐滥对。喜并出图而授，惊逾入梦之徵。将欲遗於子孙，清白莫比；更愿藏之箧笥，瑞应那同。捧戴明恩，伏增感激。谨状。
    ☆陈去疾
    去疾，字文医，侯官人。元和十四年进士。会昌中官蔡州刺史，终邕管副使。
    ○王师如时雨赋（以“慰悦人心，如雨枯旱”为韵）
    惟唐十二叶，盛德如春。虽幽无不被，而犷有未臣。帝曰：“苟非我武，焉能庇人。”於是考龟策，谐谘询。投干戈於苗扈之地，拯黎庶於涂炭之辰。是师也。以胜残为心，以除暴为主。得周宣之薄伐，非汉皇之黩武。尔乃誓六师，命吉甫，鼓而出兮俯而取。始天声乍发，阚若雷霆；终圣泽旁流，霈如甘雨。既歼元恶，不问其馀。诚与之更始，而待之如初。簟食壶浆，将争先以邀路；缁黄耆艾，知弛负以宁居。是以足蹈手舞，怨释愤摅。洗心灵而沃若，类草木之贲如。始其闻金鼓之声，疑杀戮之谓。及其蒙沾濡之赐，众乃欷以相慰。曰岂图污俗，犹轸圣心。殷□雷以作解，与枯槁而为阴。济济徒，一以贯乎睿旨；禺禺噍类，（阙一字）得涤其烦襟。渥恩既溥，幽忧爰泄。爱离毕之时见，睹燎原之焰灭。始凭鼓怒，信天步之不回；终乃发生，谅人情之大悦。既而新厥政，革其谟。遂开儒风与文教，载越棘与燕弧。正皇纲於寒暑，变下国之荣枯。夫如是，莫不沐仁泽以愉愉，咏恩波之侃侃。方且观濠梁之鱼乐，岂复比农人於岁旱。
    ☆张元审
    元审，开成时人。
    ○唐故李氏夫人墓志
    河南府河阳太平乡临泉村郑宏礼适妻，以开成四年三月十四日，昊天不，终於长夜。夫人祖讳海，尊讳士安。以元和十五年二月十七日，殡於河南府济源县清廉乡官桥村平原，礼也。其先陇西郡人也。尝观怀洛之士，公门惟积善。琴瑟调和，天资柔顺。常能克已以惠於人。性自冲和，母仪亲戚。有兄弟两人，兄从简，大和七年九月十日，终于长夜。弟道士元庆，住奉仙观。夫人有四女幼小，长女丞登三和娘子，皆以形毁，绝浆不食。日月推移，痛尽昼哭之深。夫人忽自寝疾而未经旬，遂终于开成四年。歌变为哭伤叹不期，享年。至开成四年己未岁四月壬子朔十日辛酉，殡於河南府河阳县太平乡西沼村北卅五步高冈之前。其地阜势，前引後从，中之如堂，安殡必固，谁言有亏。犹恐桑田变改，年代不同，若不标於贞石，何可留於千载。乃为志云：其一曰：忆念平生日，曾为济上人。芳声传海内，谁是不知闻。其二曰：死隔恩怜女，悲（阙四字）空（阙一字）何处去，声声堪断肠。其三曰：叶落终归本，人生（阙二字）然。泉台空寂寞，来路永无还。
    ☆李宏庆
