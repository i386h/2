<!-- { "loadSidebar": true } -->
　　仲秋之月日踰七徒步往访弥天释继时秋旸尚郁陶汗雨淋漓面如炙梅子渡头沙搁舟黄芦滩上泥没膝人生只惜会合稀跋涉终怜老无力邨邨鹁鸠似呼雨树树秋蝉喧午寂禅扉未启白云封一锡行空了无迹东斋西庑具梨茗香饭竟饱毗耶室出门搔首大江横白鸟飞来破秋色

　　题渔翁图

　　浮玉山前飞白鹭桃花流水泛家船呼儿去换城中酒新得揸头缩项鳊

　　来鹤亭集卷七


　　●钦定四库全书

　　来鹤亭集卷八

　　（明）吕诚 撰

　　题寒江归棹图

　　水色山光拥画桥梵王宫殿在山腰扁舟好趂樵风去莫待寒江落晚潮

　　题春江独钓图

　　渭川老去兴无余犹爱江山锦不如渺渺烟波舟似叶一竿钓得几多鱼

　　题秋浦行舟图

　　江色溟溟接太虚秋来到处有莼鲈酒家鲙具如堪借暂卸南风十幅蒲

　　题水墨龙图

　　画史凭陵造化机研池倾倒墨龙飞生绡半幅春云湿疑是山前行雨归

　　洪武癸酉五月十二日雨晴散走至则明翠涛轩过午回途漫成一首以寄

　　既白轩中十日雨晚起扶桑发曙光搘笻缓蹑野人屐看竹竟登君子堂少年豪饮不复作老去读书浑徤忘清谈饷午聊自适归去颇愁江路长

　　五月二十八日重过翠涛轩清坐终日薄暮而归赋此盖书所见也翠涛为竹而得是名余不能无辞也矣

　　幽人爱竹不吃笋养得修篁个个长五月六月雨不落千枝万枝风自凉苍雪逼人时展簟翠涛惊梦午移床涓涓清润乌皮几楚楚髙搀薜荔墙宻影扫阶敷琐碎余音拂水度笙簧孙枝迸地浑疑古老节凌云色更苍三径旋开真得计七贤避世故佯狂因懐梅友称三絶却笑荷花似六郎白鹤归时云动荡青鸾啸处夜微茫对之可使食无肉衰矣虚惭鬓有霜隐几无心开卷帙卷帘随意炷炉香日中见斗瞻霄汉月下吹箫引鳯皇物外襟懐老可共闲中滋味淡相忘不寻酒伴鸡豚社误落诗名锦绣坊时复开樽排匼匝毎怜学子走趋蹡兴来久坐无聊赖老去频过也不妨他日成材唯汗简于今触目尽琳琅振衣散策归来后江路迢迢又夕阳

　　题松雪翁画马图

　　宛驹万里贡丹霄穹鼻胡儿扪赤绦天廏自多千里骏人间难得九方皋

　　则明游余杭三桥埠回过余草堂赋詶此

　　秋日三桥埠行舟野色新乱山围草市荒埭接江津杉竹通蛮獠麋麋贩猎人欲将金粟酒为子拂征尘

　　老态

　　久知老必至岂谓便见侵一从今年来稍觉力不任凛凛畏寒暑悠悠念初心凌晨览清镜感叹一何深目昏废占毕头童曷胜簮齿揺食物妨行歩愁岖崯乃知泡幻躯匪石亦匪金人生大化中急电扫光阴安有百年期推迁似难禁理势必应是视古犹视今贤愚同一邱旁人谩沾襟丹桂吹古香万户鸣秋砧且覆掌中杯弹我膝上琹于焉泻孤愤三叹有余音

　　秋晚寄懐则明余杭未回

　　雨过秋容凈天髙露气寒官船鸣戍鼓萤火起渔滩好中明时选休歌蜀道难淹淹忧弱女聊为问平安

　　题二乔图

　　乔家倾国缀周孙陈迹空余粉墨存女子那容知许事但令修古议师昏

　　题天育马图为海城钮声逺赋

　　渥水神驹骏骨全奚官羁靮漫相纒情知不是尘中物春雷挟之飞上天

　　题枯树图

　　铁干槎牙翠叶残云根剥落古苔斑大材宁尽天年老不遇工师不出山

　　九月晦声逺留题

　　十年不蹋海城西杜曲桑麻志已违向来诗酒所游歴为问人民今是非物态尽从风气改霜威又作晓寒微出门浩浩尘如海笑对青山一振衣
　　其二
　　海门潮上水如烟贺老重维载酒船喜见云山开雪璧幸因郎囝鼓氷弦应门僮子清于鹤捣药灵禽半是仙岁晚卜邻应有约几时行李到梅边

　　寄则明时客于竹洲作

　　苜蓿花开徧地秋秋声浑在树梢头西风昨夜吹归梦唤起客懐无限愁
　　其二
　　几树芙蓉近水低碧沙凉露泣莎鸡月边已有南来雁飞过荻江官渡西

　　九日则明会族人于翠涛轩席间赋诗见及因用韵答之

　　九日翠涛当雅集宗人团坐气回春承家幸有青毡旧顾我何妨白发新即席挥毫夸草圣持杯采菊酹花神醉归一道天风晚金粟吹香出兎轮

　　晚归书事六言

　　访旧五溪薄暮沙长归路迢遥虚市人家烧烛流水孤村断桥一个残僧待渡数声短■〈遂〉归樵闪闪昏鸦啼后江风又落寒潮
　　其二
　　渔榜溪翁罢钓邮铃稚子传书暝烟含雪欲落腊桞半黄未舒云叶乱随去雁浪花轻逐跳鱼一叚诗情画意潇然风景愁予

　　则明疾瘳喜而赋此以寄

　　兼旬伏枕废论文走卜迎医岂惮频疾去已如颠趾鼎慎身当似括囊坤挑灯鴈唳阴风厉煮药鸡鸣宿火温寒雪严霜皆歴遍东风早晚入重门

　　宿西庵值雨

　　晚堤信步一搘笻西望青山落照中禅榻茗瓯春乳白佛龛莲熖夜灯红人间漫说熏天富眼底都成扑地空新雨打窻诗梦破蛰雷又过海门东

　　寒食日哭坦翁

　　蒿里竟何在死生从此分儗将寒食泪欲洒暮江云草暗鸰原水松枯马鬛坟平生多述作地下更修文

　　太仓周均德晋其先人与余家往还时德晋尚少庚辰已已以来值风尘澒洞各天一方声迹不相闻者五十余年洪武癸酉秋因访钮洞云见德晋所作山图恍如梦中一见吾故人也遂赋此以伸意并求其冩草堂图云

　　忆昔居海城汝翁我之友子时颐未须我始十八九别来五十年相顾各皓首往事不可追存者复何有前月到城中逺访洞云叟殷勤下徐榻覼缕具尊酒谈及子髙致亹亹不絶口慷慨有所思我友殁已久惟今颜貎苍秋风飐蒲桞案上见山图尺楮藏培塿羡子材艺优岂复居人后嗟我已踰七见者惊老丑我家娄水西草屋大如斗流泉走松根古木立云薮林宻鹤屡巢江近鼍夜吼钩帘豁冥昧万象入窻牖幽哉抱拙素兀兀但株守洞云绘成图早晚落吾手倩子复冩之张壁慰衰朽作诗投故人谅识此情否

　　醉归

　　醉归不觉已斜曛稚子驩迎先候门霜林睡觉凉如水树影满窻疑是云

　　寿彛秉斋

　　乔木东南扫地空静安留得旧家风清名在昔称髙士寿骨于今只两翁腊蚁壶觞秋露白金鱼池馆雁来红桑榆万一皆强徤看取年年此会同

　　题黄鹤山樵画匡山读书图

　　黄鹤山人美如玉长年爱山看不足醉拈秃笔扫秋光割截匡山云一幅诗豪毎忆青莲仙结巢读书长醉眠我欲因之揽秀色双鳬飞堕香炉前

　　题黄筌画竹鹤图【并序】

　　右黄筌画竹鹤图一卷已入能品予鹤亭旧有此图心甚惜之散落他室今数十年矣忽于乡友处复见之喜叹无已然尤物自无胫翼而能傲兀人世不与歳月同化亦一竒哉因赋此重为揽古者一嘅云
　　蜀人黄筌冩竹鹤数百年间一竒作玄裳缟衣意闲暇老去峥嵘动林壑挺挺玉立双琅玕枝叶扶疎铁钩络忆昔鹤亭有此本鸟散烟销久冥寞今朝忽见喜絶倒老目摩挲殊不恶千年令威安在哉旧物都非况城郭世间此图亦希有重袭尤宜置缣槖髙堂悬向明月中应有仙音下寥廓

　　寒食漫兴书所见三首

　　杨桞东风日夜颠杏桃无语不成妍水深竟没鸥边石雨重浑迷卵色天节序怱怱无可那物情汹汹最堪怜荒村闲寂无鸡犬何处人来扫墓田
　　其二
　　韶光去我太怱忙驱使闲情入醉乡燕燕莺莺三月暮风风雨雨一春忙加飡未厌青精饭烂煮那无白石羊老境于斯何足赖祗教世味淡相忘
　　其三
　　三月三日雨初晴清旦梳头坐草亭一陂草色为谁緑千树桞条无赖青忧患未平心耿耿衰迟那遣鬓星星林鸠底事频呼媍强聒春愁苦厌聴

　　聴雨

　　倾倒天瓢走雨工海门龙过起腥风潇潇午夜鸣山竹如在春江聴打篷

　　来鹤亭集卷八


　　●钦定四库全书

　　来鹤亭集补遗

　　（明） 吕诚 撰

　　九日雨中杂兴四首

　　橘柚青青菊未黄满城风雨近重阳天光倒影涵空阔云阵将愁赴渺茫尚忆登临吹席帽谁能随俗系萸囊诗人底事无全句似欲相期入醉乡
　　其二
　　风扫阴霾霁色新白沙江路凈无尘佳辰宜着挥毫客暮齿唯存见在身自笑千金夸敝帚不妨一饭煮劳薪人间万事皆成幻付与云安曲米春
　　其三
　　秋水苹花绕钓矶关河千里雁初飞二毛脱落愁吹帽九月凄凉未授衣玉醴光浮杯斚滑绣糕香腻蟹螯肥物情叵奈多拘束欲假卢敖手一挥
　　其四
　　霜降海门天气肃无边落木总缤纷鸥眠野渡芙蓉雨雁落秋田■〈禾罢〉稏云未有诗篇酬令节祗将茗椀对炉薫月中桂子飘人世时有天香隔幔闻

　　甲戌歳中秋无月

　　今夕何夕叹独醒阑风伏雨几时晴为渠满魄当圆景奈此浮云点太清蛟室朱扉应不启兔宫玉杵寂无声何当致我缑山顶醉卧瑶台聴鳯笙

　　九月二十三日赴宴定斋晚会归有感

　　风霜眯目走踆踆媿我闲居寂寞濵今古谁为了事汉关山空忆未归人白头且尽杯中物红树犹疑刼外春转眼尘劳成底事浮云变态几回新

　　送老僧頥翁归住山中兼简伯莹和尚

　　老禅归南山相与散吟策维时秋冬交霜雨木叶赤野旷天宇寛足软步履窄儗访织履翁怅望一水隔目致缱绻辞聊以塞吾责

　　新冬乍寒书懐

　　一榻清寒恋旧毡饱飡世味意茫然疎林寒日骎骎短残菊经霜故故妍五鼎从来非我志一贫正不要人怜此生本是悠悠者眼底光阴只信縁

　　三月十二日初度辱外族诸亲过草堂兼有祝颂之词赋此以谢

　　杏花风暖破春阴既白轩中喜盍簮世事荒荒相聚少霞杯灔灔莫辞深予生初度当三月天与清闲抵万金多谢诸贤为我寿殷勤重感岁寒心

　　期友不至

　　长日闲吟步紫苔流光转眼熟黄梅雄风豪雨将春去浊潦深泥少客来老柘叶稀愁蠒瘦草田水满厌鸠催题诗问讯王文学懐抱何时一笑开

　　挽友殁于旅途

　　故人藁葬断矶头恨满西风白露洲化鹤不随丁令返骑鲸应伴谪仙游志词谁为鑴崖石旅梦悬知到首丘廿载交游成永诀青山愁对大江流

　　秋雨中辱翠涛轩则明颁及佳贶次韵用答

　　风雨潇潇夜晦迷亲朋南北叹暌离世间物态云千变眼底功名黍一炊酒债不妨縁客惯诗名端复畏人知时时甘脆遥相寄况有新篇慰我思
　　其二
　　深秋凉思眇无涯余炽蒸人恼阿家海气昏昏云似墨江流泯泯雨如麻旧塍■〈禾罢〉稏行当刈新壤榛芜次第畬世路只今诚局缩挟仙直欲驾虹查

　　雨中杂言诗八首寄仲庄则明二妙

　　数篇遥寄水东隈想为吟哦助笑咍池草已衰无好句阿连空向梦中来
　　其二
　　惯识西庄第五桥短藜时复过林皋槿篱竹屋江邨路爱聴清风响翠涛
　　其三
　　独穿斜径草芃芃攘臂褰衣微醉中运饟船归鸿雁月采菱歌断鲤鱼风
　　其四
　　世谛纷纭歳月长感时懐古未渠央痴儿若了公家事始信燕山有义方
　　其五
　　郁陶未解出村稀雨后凉生日色微便觉今宵风露重此身从此怯单衣
　　其六
　　野老山妻笑语同腰鎌先获泰州红尝新舂玉知非晚喜聴笳声夕照中
　　其七
　　屈指无多九日阴可能无地一登临懐人风雨成痴坐抱膝茶烟长短吟
　　其八
