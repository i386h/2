<!-- { "loadSidebar": true } -->
　　屡幸引退曲荷生全一扎传宣特加宠赉佩圣恩之优渥抚愚分以兢伏念臣衰朽孤踪驱驰万里洊被经制宣之烦使厯更荆蜀之要区有如葺废垒于荒残之余当异证于坏烂之后危机共骇旷责幸逃覆存尽出于九重补报何禆于万一兹防洪造获返蜗庐正衔戴于除知倐匪颁于异数奁鼎侈精镠之重绮缣灿文锦之华茗香二絶之萃竒海陆众珍之丰羙頋惟踈逺曷副眷怀兹盖恭遇皇帝陛下礼遇群臣徳被四表攘夷修政方新采薇天保之宏图劳还锡功兼举四牡彤弓之故事遂叨嘉恵猥及庸人臣敢不拜稽祗承铭蔵感激夸言君赐已増里闬之光荣下悯臣愿许丘樊之休息
　　辞闽帅得祠谢表
　　井络言遄洊叨召擢奎章从欲遂许使安既仍书殿之隆名且畀祠宫之优秩恩深顶踵感极肺膺伏念臣不武驽材絶无蜉援独荷枫宸之超防徧更榆塞之驱驰忆昨戍淮已类邯郸之梦逮繇度岭仅清海若之波五年江汉之蕃宣万里岷峨之扪歴葺废垒于狐狸所嘷之境救壊局于鱼鳬将烂之余所恃者心其危以髪頼皇灵之经逺获旷责之俱逃中焉祁奚之请屡陈葢以东野之力已尽汔蒙洪造幸返蜗庐三锡命以归之十为连而宠甚守长乐之郡政怀进退维谷之虞祝宣室之厘卒拜覆帱如天之施兹盖恭遇皇帝陛下智周四表噐使羣工懐侯柔逺之心端自中庸九经而出序情闵劳之典取诸豳风七月之诗曲鍳申俯俞均佚臣谨当邱樊投老香火酧恩击壤而乐尧民相安作息扶杖而观汉化愿少须臾
　　谢赐银绢【丁巳】
　　虹流纪瑞僣伸嵩岳之呼龙渥分攽昭示邱园之贲咫威在望寸臆知荣臣猥玷迩聨欣逢盛旦祝厘宣室愧难荅于君恩称夀未央姑少修于臣礼敢谓春生于散地乃叨昼锡于钧天粲然精镣将之繁繐服宠绥之厚甚揆庸以慊然兹葢恭遇皇帝陛下徳运乾纲道符长久缉熈一徳得其位得其名砥砺群工驭以爵驭以禄致蒙嘉赉俯逮微踪臣敢不拜手祗承拊躬激烈羙而报上惭无金鉴之忠归以洁身愿谨素丝之节
　　湖南安抚大使到任谢表
　　授地湘中十为连而加重起家呉下三锡命以莫辤洊越月以载涂俶斯辰而及境敬宣徳意肃控忱伏念臣一介驽才屡叨龙渥释风埃于邉峤甫幸遂初奉香火于丛祠永甘投老不图咨岳仍俾典藩眷言长沙素号乐土边患自防于左腹阃谋类倚若右肱虽马牛其风未必南海之陟然鱼鳬之道岂容秦塞之通此犹人之防风寒当迨天之未隂雨非材冒任揆力曷胜弓重二之设而备固当储鼓再三之余而气饥于馁惕然颠踣负此简知兹盖恭遇皇帝陛下徳运干刚明符离照西渠搜南交趾威声逺畅于要荒上天保下采薇治具兼修于内外俯念尔四郊之多垒未容臣一壑之终身遂使衰踪复膺隆委臣愿与时而安辑尽厥职以抚循敢持韩愈对衡岳之心一惟报国窃慕元结守舂陵之政庶克字民
　　兼节制广南谢表
　　竢罪湘中震于邻而叵测与谋外涣其号以弗回服申命之肆颁将寅衷之俾恊恭遵上防爰攷前闻皇祐平侬之初臣青尝兼而经制绍兴御金之后臣纲实总而抚循一则武足以戡难而除凶一则文足以握机而靖乱合三路之竒欲使有为非斯人者流曷胜是任伏念臣早防简擢屡忝蕃宣徒守孤忠防徧并邉之辙迹不图再牧又闻近境之柝声岂无嫠恤纬之过忧正类奕举棊而安出金牛通道患难不至于斯蟁蝱负山力真有弗逮者未能固圉何以兼人在睿谋为一之可为然舆论知百参之奚益藩篱责重渊谷惧深兹盖恭遇皇帝陛下德并两仪明烛四表方疆理南北当中天权纲总揽之时顾岭海东西乃今日心腹空虚之地遂叨隆委并畀庸才臣敢不仰体鸿私勉殚驽钝不敢分于异畛期共济于同舟制西事当在朝廷指授一遵于庙算备南诏先寛湖广本根庶保于民编
　　赐帅湘赆仪谢表【丁已】
　　受任南邦方趣暁行之役传宣内府倐叨昼锡之仪九顿钦承一忱激烈伏念臣屡膺噐使曽乏线长月费余钱每有惭于香火日髙仝梦岂复到于江湖恩荣已畀于帅连宠赉敢期于帝渥精镠参列戋帛肆颁分烟缕于御鑪辍雪涛于官焙典加折俎眷重凝旒侈异数之特优揆愚衷而曷称兹盖恭遇皇帝陛下德符乾造运抚泰亨八柄独操何止驭羣臣而四予一弓攸赐正湏待诸侯之有功敢谓孤踪遽承嘉惠臣敢不望龙光而下拜策驽力以前征言逺而礼有华获覩周家之遣使将行而辞曰赆式遵孟子之敬王
　　谢赐香茶【丁已】
　　融峯问戍甫临假天之辰薫殿传宣遽被芳甘之赐逺扬恩綍尽濯尘襟伏念臣日守邉藩嵗叨上赉窃食甘泉之禄屡玷邃清祝厘闲馆而居已安澹泊役奚堪再命仍至三未能寛宵衣旰食之万分顿沐辍官焙御炉之二妙珍奁夺目锡壤増光兹盖恭遇皇帝陛下施以谦平明由离丽作新政治感神之德惟馨兴起事功求士之心如渴致颁嘉惠猥及微踪臣敢不拜手钦承抚膺激烈春晖寸草敢防造化之恩夜露瓣香誓竭涓埃之报
　　谢赐夏药【丁巳】
　　南服乃祝融之宅正届炎曦上方取农帝之经恭承嘉恵流恩所被濯热以清伏念臣浸迫頺龄仍叨烦使汗顔缩手曽无已试之方邉腹惊心曷弭未形之证扶惫正虞于瘝旷卫生乃辱于珍良粲若寳奁光于锡壤兹盖恭遇皇帝陛下使臣以礼视民如伤谓天犹六子以分司谨于择牧以日在三庚而出令予以对时遂使衰踪亦防异赉臣敢不鞠躬拜锡铭骨衔恩推广君仁咸乐薫风之解讲求民瘼俾无暑雨之咨
　　谢赐腊药【丁巳】
　　值嵗之终方奉采薇之遣从天而下倐膺尚药之攽拜首对扬抚躬激烈伏念臣承流罔効投老载征自昔桂林谓日具四时之矧今榆塞又身当数处之风正湏芎防去腹疾之忧敢问薏苡为身轻之计芝纶昼锡黍谷春回灿珍剂之精良侈寳奁之光耀兹盖恭遇皇帝陛下遇下以礼跻世于仁以楚师多寒每示上恩之抚恤虽虞人不腊益严边寄之蕃宣俯念逺臣亦叨嘉惠臣敢不勉支弱质思报洪休惭无已试之方曷瘳民瘼愿察未形之证用弭客邪
　　广南制置大使到任谢表
　　守相数月无补事功去桂十朞再膺委寄既循墙而因避恐分闑以弗胜祗服宠绥益増危惧窃以岭峤虽夙濵于南诏穹庐本逺隔于朔方马援受任而征止于交趾韦臯遣使以定仅以吐蕃不虞左腹之肆侵几有剥肤之过虑致勤睿筭爰建阃谋虽合五筦创立于司存非比三邉素谙于规画欲纾上顾宜属时髦如臣者徒有孤忠实无他技封疆环辙老嵗月于驰驱香火祝厘分邱园之耕凿防弃帷之未忍复受钺以载征方与军民相安郡邑震其邻而倐告节以制而敢辞千里度闗旋俾问梅邉之役十连作牧且令兼竹使之权恍然犹辽鹤之重来凛若类黔驴之尽竭江山如故风景则已夐殊蛮徼相望事防难于逆覩衰庸如许称塞谓何兹盖恭遇皇帝陛下明烛几微德参髙厚执一中而御有万俨存虞舜北辰之居谓四隅而备其三犹见周宣西戎之衅以斯土去天之遥邈而微臣往日之尝更遂沐隆恩仍叨烦使臣敢不勉殚愚虑寅奉宸谟臣尽力不知所云惟有厉始终之一节天若祚必无此事所期寛宵旰于九重
　　兼广西转运使谢表
　　南鄙干方命锡三而已忝西台将漕职共二以奚堪伛偻莫辞凌兢就次中谢睠五岭素习承平之久视三邉尤为转饷之难有唐咸通备蛮则仰闽广之舟而餫诸海本朝皇祐平冦则资全永之米而取之湘粤从往时已非易事况今当于匮急宜专付之英髦如臣者自揆歉然政嗟衰甚攘臂负隅之虎或者笑之惊心跕水之鸢何能为矣闵免分弓而尚惧裴回濡辔以曷胜顾瞻司存夐异畴昔大计缾罍之俱罄短材鞭笏之奚施雪粲千艘少失前筹之运烟炊万灶将贻后防之忧非借皇灵焉逃吏议兹盖恭遇皇帝陛下明参离照德正干刚披天下之图运量整齐之神筭积湟中之粟修明备御之大经不以微踪已试而罔功爰俾隆委既分而复合臣敢不勉扶疲薾思济艰危恐二者不得兼致末路将沦于胥失一甚其可再惟高穹俯监于孤忠
　　谢赐银绢【戊午】
　　贡展春朝仅上华封之祝锡隆昼日倐膺魏阙之仪九顿祗承一忱激烈伏念臣猥共蚁戍幸际虹流念奔走四方无毫厘之图报而生成一意自丝缕以皆恩粗陈藻涧之微羞乃辱枫宸之厚赉粲然实币重以精镣诧观聼于炎荒増光华于衰朽兹盖恭遇皇帝陛下仁周四表运积千龄广多士之招徕贤惟寳尔勤斯民之轸恤寒者衣之俯念孤踪亦叨异数臣敢不厖洪戴德精白承休逺民久乏于袴襦愿宣圣化微悃誓坚于金石益厉臣忠
　　谢赐香茶【戊午】
　　干方南服月逢夏五之流防渥中宸日侈昼三之锡载沾芳润尽洗炎歊伏念臣分合投林老仍度岭莸十年犹有臭未能涤于邉氛泉一酌不易心徒饱谙于世味微劳莫效嘉赉俯颁龙煤分赐于御炉凤夷辍从于官焙实奁于粲分闑増辉兹盖恭遇皇帝陛下德运干刚明符离照惟精惟一淡兮得斯道之真克寛克仁薫以解吾民之愠驭臣曰予布惠以时臣敢不拜手登承拊躬激烈聼春雷之出地不知身在于炎州立夜露以笺天愿以心酧于洪造
　　谢赐夏药【戊午】
　　中权受任问癸水以重来上药分珍对庚金而加赉诏纶疏宠藩服増光伏念臣屡试罔功一毫何补备左槖右弭之役讵辞四塞之驰驱当上雾下潦之时每虑三军之疾苦倐沾施济顿涤蔚烦粲良剂于寳奁扬殊休于锡壤兹盖恭遇皇帝陛下好生其德布恵以时方凉殿风微靡倦昼漏接迩臣之讲念炎陬天逺惟恐暑雨形下民之咨俯轸衰肤亦颁蕃庶臣敢不鞠躬拜赐毕力干方推广洪恩敢谓宜人之独桂保全弱质不胜傒后之其蘓
　　防诏抚谕谢表
　　四郊多垒风寒至迫于炎陬一札细书天意逺传于温綍整襟三诵挟纩羣情中谢眷惟南邦逈隔朔漠自昔马牛风之不及未闻南北辙之交通由匃奴右臂之弗支致明夷左腹之相逼凡中外几年之议论类以为疑视西北三邉之规模略无可恃頼宸谟之奋发勤王旅以捍防狡焉其谋突如而入率渠魁而麕至杂蛮蜑以蚁趋幸而将一乃心士百其勇虽非止一月之顷戎防屡闻然已渉七旬之余苗征未格以宵旰之怀犹切则春秋之责何逃臣浸迫頽龄复膺隆委龙钟度岭嗟再鼓之已衰驽钝来邉犹十驾之弗舎曽衣袽之未补倐毡罽之遽侵适当周雅雨雪之时矧在汉师雾潦之境未遂疆陲之解戍正深疾痛之疚心成训星驰欢声雷动恭惟皇帝陛下圣明御极神武折冲万里而见河西莫不仰帝王之度一饭弗防钜鹿兹其勉士卒之劳言曰大哉恩至渥也臣敢不布宣睿防勉谕戎行以敌遗君父之忧秖切旷瘝之自讼下诏致武夫之感可占防难之将平
　　赐香茶谢表【已未】
　　分牧炎方洊逢泮涣传宣凉殿特赐甘芳荷圣渥之优隆抚孤踪而宠耀伏念臣重来峤愈迫崦嵫闰值黄杨正苦病魔之荏苒瘴罹青草且虞氛祲之鬰蒸敢期黼扆之轸怜乃辱寳奁之颁赉辍雪涛于官焙分烟缕于御炉宸綍远扬尘襟顿濯兹盖恭遇皇帝陛下离明其照干施以时德懋馨香措邦家于防乂心游淡泊与造物以同流俯恤微臣亦叨殊赐臣敢不登嘉下拜感激中蔵凡一饮之间顶踵敢防于恩意兹三薫其敬悃愊莫既于谢私
　　开庆改元贺表
