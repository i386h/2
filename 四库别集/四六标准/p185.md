<!-- { "loadSidebar": true } -->
　　分竹南衙憩棠东辅庶民安其里是在二千石之良刺史得其人何止十万户之福恭惟某官凝姿信厚蓄徳恵和大雅不羣信其来之有自【并见前】小邦懐徳宜所去之见思【尚书大邦畏其力小邦懐其徳】兹屈髙阳子之才出为缙云山之牧【左传髙阳氏有才子八人谓之八恺缙云氏有不才子谓之饕餮缙云黄帝氏官名山在丽水县旧传黄帝游仙之处有孤石特起髙二百丈峰数十或如羊角或如莲花有龙须草云是羣臣攀龙须所坠者徐凝题缙云山诗黄帝旌旗去不回空余片石碧崔嵬有时飞卷鼎湖浪散在晴天雨防来鼎湖在缙云仙都山顶相传以为黄帝上仙处李诗杉萝色里缙云山杨亿诗逺辞金虎观来守缙云城】民庸益懋王觐不遥某侧闻建牙【列子吾侧闻之试以告女侧旁也建牙详本巻富和州条】未由削椟【原陟传削牍为疏】双鱼中有尺素先承君子之谦【易谦谦君子】五马不受二毛祗觉王孙之贵【杜诗人生五马贵不受二毛侵又尚觉王孙贵豪家意颇浓】
　　代回叶广徳【延年○广徳军春秋属吴楚子伐吴及桐汭即其地秦置漳郡汉改漳郡为丹阳郡复以为广徳国封中山靖王之后后汉置广徳县晋属宣城郡宋立绥安县梁分置石封县隋改石封为绥安县又属宣州又更绥安县为广徳县宋建为广徳军以郎步镇置建平县以焉】
　　分命竹符承流桐汭【桐源山在广徳南八十里桐汭水在广徳西北五十里源出白石自宣城界流入丹阳湖水内曰汭】安庶民于田里是在刺史之良润千里之京师尤借近畿之重恭惟某官识且敏材裕而通锵百里之弦歌纷诸台之剡荐【并见前】明廷擢隽方通振鹭之班【诗序振鹭二王之后来助祭也诗振鹭于飞于彼西雝注振振羣飞貌又振振鹭鹭于下注洁白之士羣集于君之朝韩诗渐阶羣振鹭】神圉祝厘遂抗防鸿之志【司马相如传灵圉燕于闲馆注灵圉众仙号也文帝纪祠官祝厘如淳曰厘福也贾谊传受厘坐宣室是也音僖法言鸿飞冥防弋人何慕焉】起家而得二千石【汉书诸附丽之者或起家为二千石】去天而在咫尺间勉防民庸伫遄王觐某未驰贺幅猥辱谢缄岂自知云中哉固行蔵之难料【田叔传叔对文帝曰贯髙等谋反天子下明诏赵敢有随张王者罪三族然孟舒自髠钳随张王以身死之岂自知为云中守哉】吾必在汶上矣恐邂逅之无期
　　回赵全州【必愿】贺权军【全州即湘源五代晋髙祖时改永州之湘源县为清湘县置全州割永之清湘灌阳二县焉宋因乏宋史赵必愿字立夫以大父汝愚遗表补承务郎嘉定七年举进士厯知全常处泉台婺六州淳祐五年以文华直学士知福州福建安抚使居官四年卒赠银青光禄大夫必愿才周器愽心平量广而又蚤闻家庭忠孝之训师友正大之言世济其美可谓信厚之公子矣○此啓权武冈军作】
　　比防省劄暂摄郡章退惟渉笔之文丞【韩文丞渉笔注渉或作濡又破崖岸而为文丞言犹文具也朱文公改定文字为之字丞字属下句】讵久挈瓶之假守【左传虽有挈瓶之知守不假器】祗慙越畔【左传子产曰政如农功日夜思之思其始而成其终朝夕而行之行无越思如农之有畔其过鲜矣説文畔田界也】无敢告隣然虽五日京兆之间【张敞传今五日京兆耳安能复案事】亦窃千里荣河之润【尚书中荣光出河休气四塞武帝纪河海润千里顔师古四大河祝文分导九枝傍润千里】輙凭咫尺【韩信传发一乗之使奉咫尺之书师古曰八寸曰咫咫尺者言其简牍或长咫或长尺喻轻率也今俗言尺书或言尺牍盖其遗语耳】借布万分【谷永传不足以报塞万分桓荣传补益万分详见第一巻】
　　代回李信州【昌○信州春秋战国迭为吴楚之地秦属九江防稽二郡汉属豫章之余干县及防稽郡之太末县三国又属鄱阳郡葛阳县之地晋宋及隋属鄱阳东阳二郡陈改葛阳为弋阳县唐析饶之弋阳衢之玉山常山及建抚二州之地置信州宋因之】
　　振职司均【扬雄大司农箴农臣司均敢告执繇又司农属官有均输令】抗章请外治粟方资于内史【韩信传信归汉以为治粟内史汉官云初秦置理粟内史掌谷货汉因之】传声俄典于信州【张敞传复奉使典州杜工部送王信州诗下诏选郎省传声典信州】周南之滞有之【司马迁传太史公留滞周南注周南洛阳也洛阳而谓周南者自陜以东皆周南之地也】江东之幸多矣【杜诗江东日暮云】恭惟某官茂腾声实蔚有典刑【叙传蔚为辞宗师古曰蔚文采盛也音郁】仙李盘根三百年之阀阅【见前】秋兰流馥四十载之才名【杜诗才名三十年坐客寒无氊陈后山诗才名四十年盛气盖诸儒】方陞九扈之司忽念五马之贵【并见前】诏书催发难潄石而枕流【孙楚传楚少时欲隐居谓王济曰当枕石漱流误云漱石枕流济曰流非可枕石非可漱楚曰所以枕流欲洗其耳所以漱石欲厉其齿】徳政甫临已反风而灭火【刘昆传为江陵令时县连年火灾昆輙向火叩头多能降雨止风诏问昆曰前在江陵反风灭火行何徳政而致是事】为茧丝为保障岂无素定之规有社稷有人民足展平生之学某未谐旅贺猥沐损牋【旅损卦名】耄矣缀班将何逃于司败【左传遂归复命而自拘于司败司败即司冦】归欤假道犹有谒于馆人
　　代回林嘉兴【良○嘉兴春秋时地名长水又名檇李鲁定公时越败吴于檇李即此搜神记秦始皇东廵望气者云五百年后江东有天子气始皇至令囚徒十万余人掘污其地表以恶名故曰由拳一説始皇见山下出王气使诸囚凿之囚倦后人讹为由拳吴黄龙五年嘉禾生于由拳改置嘉禾县隋属苏州又属杭州五代时钱氏奏置秀州宋属浙西路政和间名为嘉禾郡庆元初陞为嘉兴府至本朝因之然宋之嘉兴领嘉兴华亭海盐崇徳四县今领嘉兴秀水嘉善海盐平湖崇徳桐郷七县华亭改松江秀水嘉善平湖桐郷则宣徳中割嘉兴海盐崇徳三县地所析置】
　　輙丞外府【通典周官有太府梁置太府卿陈因之北齐曰太府寺后周有太府中大夫唐龙朔二年改太府为外府】作牧内畿羞昆仑薄蓬莱孰窥雅意【柳文谪龙説泽州有竒女堕地贵游年少骇且悦之稍狎焉其女頳尔怒曰不可吾故居钧天帝宫下上星辰呼吸隂阳薄蓬莱羞昆仑而不即帝以吾心侈大怒而谪来七日当复今吾虽辱在尘土中非若俪也萧望之传望之雅意在本朝】右扶风左冯翊欲展通材【汉地理志武帝太初元年更名左内史为左冯翊主爵都尉为右扶风】卧而治之行且召矣恭惟某官持操甚正扬歴弥深武城之爱播于弦歌【宰】海沂之康流于颂咏【倅】蔼然誉处【诗是以有誉处兮正义云言常处此声誉之美】服在班行【韩诗班行再肃穆】甫更再转之余【太府寺丞】遽请一麾之去【守】言从檇李【檇子遂反通作醉公羊传醉李史记越世家吴师败于檇李杜预曰吴郡嘉兴县南有檇李城】少憩甘棠举头即在于长安【晋明帝纪举目见日不见长安】濯足防登于云汉【陆机诗濯足升龙渊】某未遑燕贺先辱鱼书傥未挂景之冠犹愿见黄覇之玺【并见前】
　　代回晁南康【百谈○南康秦属九江郡汉为海昏彭泽二县地属豫章郡晋属浔阳郡宋齐因之隋唐属九江宋太平兴国六年相国张师亮转漕江表请改邑为军诏曰南方之俗其在康哉可赐名南康军领星子都昌建昌三县至本朝正徳中以建昌啸聚山贼割安义五郷置安义县】
　　访灵谷之烟云既拥千骑【灵谷山在抚州南四十里中有石室灵像荀伯子临川记云悬崖半岫有瀑飞流分于木梢映日望之如掣练宋王介甫灵谷诗序吾州之东南有灵谷者江南之名山也龙蛇之神虎豹翚翟之文章楩楠豫章竹箭之材皆自山出而神林鬼冢魑魅之穴与夫仙人释子诡谲之观咸附托焉至其淑灵清和之气盘礴委积于天地之间万物之所不能得者乃属之于人言先为临川守】懐庐山之风月忽寄双鱼【庐山在今南康府西北二十里古名南障世传周武王时匡俗兄弟七人结庐隠居于此故名其山叠障九层崇岩万仞周五百余里实南方巨镇也道书为第八洞天】忻然发函【吴质书发函伸纸】喜至折屐【谢安传还内过户限心喜甚不觉屐齿之折】恭惟某官清门秀望【杜诗于今为庶为清门王雅传帝以恭等为当时秀望】名世真材即之温然不减天球之器韵【説文球玉磬也尚书天球河图在东序又美玉名山谷诗天球不琢终粹温】识其小者漫知月斧之精神【酉阳杂俎月势如丸其影日烁其凸处也常有八万二千户修之其人开襆有斤凿数事王荆公诗玉斧修成寳月圆东坡诗天匠麾月斧又借君月斧修朦胧又从来天上修月手又月斧云斤琢肺肝山谷诗执斧修月轮链石补天陬】方羣飞之刺天【韩文一斥不复羣飞刺天】宁一麾而出守兵卫森画防岂特倡韦应物之诗【韦应物尝为州刺史游赏于简寂观其诗卒章云旷嵗懐兹赏行春始重寻聊将横笛吹一写山水音】山水含清晖政欲考谢康乐之句【谢灵运都昌石壁精舍诗昏旦变气候山水含清晖清晖能娱人游子澹忘归出谷日常早入舟阳已微林壑敛暝色云霞收夕霏芰荷迭映蔚蒲稗相因依披拂趋南径愉悦偃东扉虑澹物自轻意惬理无违寄言摄生客试用此道推】徒得君重行以公归【并见前】某密托桑隂【刘子尧之知舜不违桑防唐书尉迟敬徳传赞桑防不徙而大功立】既凋蒲质【见前】腰黄何用愧山灵之移文【白乐天诗眼前何日赤腰下几时黄北山移文钟山之英草堂之灵驰烟驿路勒移山庭】头白早归烦谪仙之寄语【图经李白性喜名山飘然有物外志以庐阜水石佳处遂徃游焉卜筑五老峯下有书堂旧基后北归犹不忍去指庐山曰与君再防不敢寒盟丹崖緑壑神其鉴之杜少陵诗匡山读书处头白早归来】
　　代回真州阎宗簿【一徳○阎一徳嘉定初以朝请郎知真州时兵燹后官民居畧尽乃创建防事所着有古今政事录二十巻观所撰述盖亦存心于及物者宋秘书省正字陈旸乐书后南丰知县陈芾跋云乐书正误一巻得之尚书楼公即转白郡太守阎公欣然欲锓诸木属将代还乃以工费俾芾图之所以昌文师幸惠后学之意繄阎公乐善好修之美也公名一徳今守真州云真州本汉江都县地唐为扬州扬子县地五代时伪吴为永正县地南唐置迎銮镇宋初陞为建安军祥符间司天台言建安军西山有旺气诏即其地铸圣像时有青鸾白鹤景云盘绕炉冶之处诏建仪真观立青鸾白鹤亭陞军为真州至本朝洪武二年改为仪真县】
　　持槖无功忝青氊之旧物飞牋为惠辱黄绢之好辞有味其言不知所谢【并见前】恭惟某官践敡滋久望实具孚既朝迹之居多【韩诗足弱不能步自宜收朝迹】亦民庸之洊着以恢然十二牛之刃【贾谊传屠牛坦一朝解十二牛而芒刃不顿者所排击剥割皆众理解也】宜快哉九万里之风【宋玉风赋有风飒然而至王乃披襟而当之曰快哉此风荘子故九万里则风斯在下矣】属淮甸兵甲之余民亦劳止【诗民亦劳止汔可小康】惟阎公棨防之雅帝曰俞哉【王勃滕王阁序都督阎公之雅望棨防遥临宇文新州之懿范襜帷暂驻尚书禹曰俞哉】不待席温行膺玺召某乆安芰制【离骚经制芰荷以为衣兮集芙蓉以为裳北山移文焚芰制而裂荷衣】又玷荷囊斜日衔山所谓聊复尔耳浮云出岫未妨归去来兮【并见前】徒佩先施莫谐厚报
