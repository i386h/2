<!-- { "loadSidebar": true } -->
    君尝从余，游于帝京。紫宫双阙，瞻彼穆清。周览禁苑，渐台神明。纵观舆服，流睇觚棱。《二京》《三都》，心维目营。贳酒燕市。驱驴五陵。凭高吊古，悲歌涕零。归而著书，赞我皇明。列传七十，草创一经。故纸败笔，点窜欹倾。事虽未揆，厥志亦宏。荒郊平田，原隰从横。累累蓬颗，埋此俊英。呜呼刻辞，永闭幽扃。 

    （族兄观伯钱君墓志铭） 
    吾先君作《聱隅子自传》，有友六人焉，族世父无登先生其一也。先生讳继科，饮酒赋诗，慷慨善谈论。余六岁就傅，先君请为童子师。五母卞夫人笑曰：“若为儿择师，乃自觅酒伴耶！”先生目丧明，教授弟子数人，其长子观伯偕来讲授。余舍所授书，越席往听。观伯与诸弟子皆目笑之，余心知其为少我也。当是时，观伯长于余八岁，颀然长身，余才与书案等耳。后数年，观伯与余为文会，方其据案俯首，经营攻苦。风炎日燥，笔墨戛戛然，余从旁掣纸捉笔，欢呶相乱，或指目其额汗眉蹙，以相嬉笑。观伯张目疾视，不接一语。久之噱不可耐，亦听然一笑也。又数年，余与诸名士为竹林之游，遂罢去。观伯始补博士弟子员，家益贫。读书好古，修君子之行，悒悒不得志以死，天启六年十一月也，年五十有二。崇祯九年十一月，观伯之二子龙跃、龙惕，卜葬于罗墩祖茔之昭穴，启前母吴氏之权厝焉，哭而谒铭于余。 
    呜呼！余犹及见观伯之成童，以迨于壮而老死。又见二子之缵言厉志，克有成立，以葬其父。则余之阅世，亦已老矣。追思五十年事，话言嬉游，一觞一饭，显显然无有忘弃。盖不独中年亲友，取次凋落，有酒阑人散之感，而余之衰迟慵堕，老而多忘，不自知我非昔人为尤可叹也。观伯讳尔光，裔出吴越武肃王。自千一公始家尝熟，传八世为采樨公讳元衤吉，观伯之高祖也。观伯与余由是而异。铭曰： 
    孰穿匪坎？孰隐匪阿，瘗铭斯石，君有则多。 

（峄县知县何府君墓志铭） 
    府君何氏，讳允济，祖讳墨，父讳铉，邑之甲族也。万历戊子，以国学上舍生中应天府乡试。五上春官，谒选，知东兖之峄县事。左迁授云南幕致仕。年六十一而卒。夫人钱氏，山东按察司副使讳顺德之女，谦益之从祖姑也。后君十六年，年七十八而卒。将合葬，其子珩枝，奉府君之坠言，乞铭于谦益。于是小子谦益泣而言曰：“於乎！我先君幼孤移其孝于从祖，视从祖姑犹亲姊妹，视其夫犹亲姊妹之夫。而我先太淑人之于夫人，则亲嫂妇如也。吾于君与夫人，少而有记焉，长而有见焉，老而有痛焉，其弗忍以不之志也。” 
    志吾之所记者曰：吾为儿时，王母卞夫人无恙，君与夫人岁时伏谒，群从中表毕集，皆鲜衣盛饰，从容欢宴。君身衣补衣，俯躬低视，间一龋齿而笑，未尝至矧。先君字呼之曰：“商楫两眉间几何？著多许徽缠耶？”卞夫人亦曰：“何郎足々修谨，大姊谈笑大噱，如雄快男子，是亦一反也。”吾之所记者如是，君与夫人之生平其可知也。 
    志吾之所见者曰：君好诗耽禅，大书于壁，以高达夫、何次道自况。吾少与珩枝同学。君时时相就剧谭，间发狂言，柱其口，亦听然不色忤也。北上公车，舟行出峄境。峄多盗，君戒驿徒干扌取，降颜色好词讠垂诿之。比暮，击柝声寂然，各鸟兽散矣。问其政，计口食俸，决杖不过十。见上官，诉民穷盗起，其容有蹙，如与家人絮语，竟用是左官。家产日落，与夫人废箸析居，里人皆嗤君拙宦，而亦知其非贪吏也。 
    志吾之所痛者曰：府君后我先君七年卒，夫人之卒也，后我太淑人四日耳。天降割于我两家，死亡雕谢，如笋之旋坼其箨。二三稚子，衰麻哭泣，茕茕相向，则皆苍颜白发矣。当吾之举进士、入史院也，府君需次长安，赋《霖雨篇》以张其事。再罹钩党之祸，屏居奉母，未尝不有愧乎其言也。吾每侍太淑人，念夫人有子而贫，辄停箸叹息。吾心多惧凶，又惟恐不得如夫人之子常在母前也。由今思之，所愧乎府君之言者已矣，所羡乎夫人之子者，又岂可复得哉！ 
    呜呼！小子创巨痛深，于君夫人之葬，假兹石以告哀，毒痛凭塞，序而终焉，所为至哀无文者乎！是为铭。墓在常熟县东之宛山，今年实崇祯陆年。 

    （陈府君合葬墓志铭） 
    府君姓陈氏，讳钦光，字唐父，其先自闽候官徙常熟，以国子监祭酒讳寰者为祖，以都察院右佥都御史讳察者为伯祖，以南康府同知讳尧仁者为父。南康娶瞿文懿公之女，府君瞿之自出。夫人朱氏，工部主事讳寅之孙，监察御史讳木之子也。生男三人：伯曰治体，次曰治猷，曰治揆。女子四人，其次为余妻。累封淑人。孙男女十五人。曾孙男女七人。府君孝友顺祥，长不满六尺，低首俯躬，语言句々然。少学于元舅太仆公，镞砺志节，侃侃如也。宗人使盗杀其从弟，橐金行贿。府君叱去之。夫人长身魁形，謦咳如伟男子。缝烹饪，勤劳不懈。既馈以至偕老，无迕色，无违言。宗党之人，咸以为媲德也。我先君通敏强博，为世儒宗，长于府君六岁，贤府君而友之。酒食征逐，披见肺腑，故次女归于我。余成童，与伯子为文社，在塔院之荷亭，府君莅焉。余甫削藁，上浮屠，穿廊庑，叫嚣跳掷，日下舂归院，伯子犹刺促砚席间。府君手余文巡其坐而数之曰：“若呕出心肺，得钱家郎一言半句乎？若何不承其余窍乎？”既而夫人送酒ゾ相劳，且谯且数，刺刺不少休，烛跋而罢。院僧环听窃笑以为常。府君为文，攻苦振奇，掏擢胃肾。年五十二，才得试锁院。归语夫人：“吾生平望省门，向西而笑，今得快意矣。”日相度旗竿何向，燕飨何所，戒夫人庀羊酒以俟，已而寂然。烦冤结，意不自聊，病不良食。明年庚戌，余及第报至，为解颜，少食粥糜。闰三月十二日，遂不起。夫人后府君八年卒，年六十有六。府君握文励志，蚤夜呼愤，思缵其先世及外家之绪而不可得。比其老且病矣。闻余之获隽而喜，以为犹于吾身亲见之也。今余荏苒迟莫，颓然一老书生，不获立王功，活生人，以盈府君之志，死者如可作也，其所自为攒眉者，安知不辗然一笑。而其为余开颜者，又安知不喟然三叹乎！呜呼！其可悲也已！以岁之不易，家门之陵替，府君权厝浅土，夫人尚在殡宫，以崇祯十六年十二月十二日，合于顶山之穆穴。淑人率其弟侄跽而请曰：“夫子铭矣。”呜呼！余何忍不铭？铭曰： 
    将将兰峙高门兮。天作好合，叶朱陈兮。鸾歌凤舞，欢友宾兮。舟藏树静，日西沦兮。兰芳蕙问，委穷尘兮。顶山之坟，既固安兮。光气熊熊，宜子孙兮。夕雪掩路，晨云屯兮。望彼列楸，涕沾巾兮。总角获见，眷嘉姻兮。怀旧东武，愧安仁兮。刻词好石，讯千春兮。 

初学集卷七十七 
    ○祭文 

（祭于忠肃公文） 
    万历四十七年己未十月庚戌朔，越十日，具官钱谦益谨焚香再拜，昭告于明故特进光禄大夫少保兵部尚书赠太傅谥忠肃节庵于公之神曰： 
    於乎！己巳之变，乾坤晦冥。公舍一身，以奠九鼎。朝社不改，枝叶重光。佑宪启孝，以逮我皇。承平日久，蠹生孽芽。政出多门，鬼载一车。犹之不远，戎索也。蠢尔佟奴，实讧东鄙。屠城覆师，势如燎原。建国僭号，自逾短垣。天门沉沉，灵琐不开。羽书警急，群言喧う。司农司马，以及卿士。目瞬口张，象物而已。譬彼大厦，风雨漂摇。主伯偃卧，仆夫号啕，虽则号兆，亦不是力。或咀或呶，有党有克。人亦有言，主辱臣死。四郊多垒，大夫之耻。嗟余小子，忧心错迕。如梦方，如喑欲诉。号伯有戒，助予无朋。哭泣不可，告哀于公。岳坟宰木，宋宫黍禾。湖山故国，公神所过。灵风肃然，素旗欲举。冯余悃诚，告以兆语。谨告。 

    （祭赵端肃公文） 
    天启元年，岁在辛酉，九月朔日己亥，翰林院编修钱谦益谨以瓣香之仪，致告于明故资德大夫政治上卿太子少保刑部尚书赠太子太保谥端肃赵公之墓曰： 
    於乎！昔在我祖，受知于公。遇以国士，拔诸孤童。哀哀我祖，一第早夭。公悲祝予，涕泣倾倒。我祖虽殁，遗迹粲然。感恩知己，有诗卅篇。迨我先人，拜公马首。故人稚弟，厥爱孔厚。昔我童牙，嬉戏征逐。大母教我，无忘端肃。老者木拱，稚者发白。耿耿斯言，犹在宿昔。今我衔命，抡材于浙。望涛江，我心如折。敬遣一介，拜公墓次。问公子姓，告以旧事。惟公明德，如岳如山。我搜国史，如识面颜。庶几夙夜，黾勉终古。用以报公，亦念我祖。呜呼尚飨！ 

    （祭傅文恪公文） 
    万历辛亥，我师太常寺卿管国子监祭酒定襄傅公卒于京师之邸舍，其门人钱谦益方在苫块，为位而哭，行心丧之礼。既免丧，浮湛里门，又七年所，复就班行。今天子改元之岁，奉简命偕屯留暴给谏往典浙试，既蒇事，始得遣一介附给谏以入晋，谦益乃洮芮萧，望拜稽首，为文以告于吾师之墓下： 
    於乎哀哉！昔在丙午，获登公门。遇我国士，付以斯文。曰我得子，可谓弋获。如陆得愈，如欧得轼。载上公车，拜公邸舍。长其羽毛，借以声价。吁嗟末俗，限隔势位。举主门生，俨然相吏。惟公于我，德音孔咸。乃授几席，乃亲杖函。仆隶欢迎，家儿掣曳。不辨主宾，况乃师弟。我举南宫，公笑莞尔。非我实贺，乃为国喜。麻衣如雪，严霜夏零。唁兼以劳，忾涕交拜。虞罗高张，宦海喧う。我既衔恤，公亦念归。公书告我，长安棋局。拙工敛手，旦晚初服。归未再期，俄得公讣。创痛因仍，噩梦错迕。荆棘布地，风涛稽天。沉沉故园，一瞬十年。敬走一介，拜公墓门。陈根几宿，渍酒尚温。哭不凭棺，奠不亲。临风告哀，有泪如写。呜呼哀哉！自师之没，星霜遥遥。岁将一纪，代更三朝。朝著鼎新，班行嗔咽。人材日凋，党论未辍。东方小丑，讧我全辽。兵饷钝敝，征输绎骚。我躬不阅，惟忧用老。沧海横流，叹彼腐草。寸心如折，酹以告公。没而犹视，公神所恫。我心虽长，发已种种。三组无闻，一官犹冗。感恩知己，先民有言。何以报公？不辱其门。呜呼哀哉！尚飨。 

    （祭高阳公文） 
    维崇祯十二年，岁次己卯，正月十七日乙亥，吾师高阳少师公殉国报至。越翼日丙子，其门生钱谦益为位于墓次之明发堂，制加衰之服，率稚子孙爱拜而哭之。越三日戊寅，谨具特牲之飨，昭祭于吾师之灵。 
