<!-- { "loadSidebar": true } -->
　　前夏有书而未达，今重有书，而并致前问。皇帝既深悼刘将军之早世，又愍其孤之不易，又惜使足下孔明等士人气类之徒，遂沈溺于羌夷异种之间，永与华夏乖绝，而无朝聘中国之期缘，瞻故土桑梓之望也。故复运慈念而劳仁心，重下明诏，以发德音。申敕朗等，使重为书与足下等，以足下聪明，揆殷勤之圣意，亦足悟海岱之所常在，知百川之所宜注矣。昔伊尹去夏而就殷，陈平违楚而归汉，犹曜德于阿衡，著功于宰相。若足下能弼人之遗孤，定人之犹豫，去非常之伪号，事受命之大魏，客主兼不世之荣名，上下蒙不朽之常耀，功与事并，声与勋著，考绩效足以超越伊吕矣。既承诏直，且服旧之情，情不能已。若不言足下之所能陈、足下之所见，则无以宣明诏命，弘光大之恩。叙宿昔梦想之思，若天启众心，子导蜀意。诚此意有携手之期。若险路未夷，子谋不从，则惧声问或否，复面何由前后二书？言每及斯，希不切然有动于怀。足下周游江湖，以暨南海，历观夷俗，可谓遍矣。想子之心，结思华夏，可谓深矣。为身择居，犹愿中土为主择居安，岂可以不系意于京师，而持疑于荒裔乎？详思愚言，速示还报也。（《蜀志·许靖传》注引《魏略》）
　　◇与锺繇书
　　朗白：
　　近闻室人孙氏归，或曰大归也。共经忧乐既久矣。曷为一旦离析，以至于归而不反乎？不得面谈，裁书叙心。（《御览》□□□□□）
　　◇论丧服书
　　郑玄云「兄弟犹曰族亲也」，无所不关之辞也。吾以为古学以九代之亲为九族，谓兄弟者亦九代兄弟也。凡属乎父道者，则父之兄弟；在乎祖道者，则祖之兄弟；在乎子道者，则子之兄弟；在乎孙道者，则孙之兄弟。故族亲亦可谓为兄弟者也。（《通典》七十三）
　　◇相论
　　然仲尼之门，童冠之群，不言相形之事，抑者亦难据故也。古之人固有怀不副其貌，行不称其声者，是故夫子以言信行，失之于宰子；以貌度性，失之于子羽。圣人之于听察精矣，然犹或有所不得，以此推之，则彼度表扪骨，指色摘理，不常中心矣。若夫周之叔服，汉之许负，各以善相称于前世，而书专记其效验之尤著者，不过公孙氏之二子，与夫周氏之条侯而已。（《艺文类聚》七十五）
　　◇杂箴
　　家人有严君焉，井灶之谓也。俾冬作夏，非灶孰能？俾夏作冬，非井孰闲。（《艺文类聚》八十）
　　◇贫窭语
　　谚曰鲁班虽巧，不能为乞丐者颜。（《御览》四百九十六）
　　◇塞势
　　余所与游处，唯东莱徐先生。素习九章，能为计数。问何以代博奕者乎？曰塞其次也。乃试习其术，以惊睡焉。（《御览》七百五十四）

卷二十三·魏二十三
◎王肃
　　肃字子雍，朗长子，黄初中为散骑黄门侍郎；太和中拜散骑常侍；青龙末领秘书监，兼崇文观祭酒；正始初出为广平太守，征拜议郎，寻为侍中，迁太常；后为光禄勋，迁中领军，加散骑常侍。甘露元年卒，谥景侯。有《书》、《诗》、《论语》、三礼、左氏解，及撰定父朗所作《易传》，皆列于学官。又有《圣证论》十二卷，《家语解》二十一卷，《政论》十卷，集五卷。
　　◇格虎赋
　　羽骑云布，兰车星陈。（《文选》谢灵运《拟魏太子邺中集诗》注。）
　　◇请为大司马曹真临吊表（太和四年）
　　在礼，大臣之丧，天子临吊；诸侯之薨，又庭哭焉；同姓之臣，崇于异姓。自秦逮汉，多阙不修。暨光武颇遵其礼，于时群臣莫不竞劝。博士范升上疏称扬以为美，可依旧礼，为位而哭之，敦睦宗族。（《通典》八十一）
　　◇奉诏为瑞表
　　太和六年，上将幸许昌，过繁昌，诏问，受禅碑生黄金白玉，应瑞不？肃奏：以始改之元年，嘉瑞见于践祚之坛，宜矣。（《御览》五百八十九）
　　◇论秘书丞郎表
　　青龙中议，秘书丞郎与博士议郎同职近日月，宜在三台上。肃表曰：臣以为秘书职于三台为近密，中书郎在尚书丞郎上，秘书丞郎宜次尚书郎下；不然，则宜次侍御史下。秘书丞郎俱四百石，迁宜比尚书郎出，亦宜为郡。此陛下崇儒术之盛旨也。昔时秘书掌国秘密，秘书丞郎仪宜比尚书郎侍御史。今尚书郎侍御史皆乘犊车，奏事用尺一，而秘书丞郎独乘鹿车，犹用尺奏，不得朝服，又恐非陛下转台郎以为秘书丞郎之本意也。（《通典》二十六、《初学记》十二两引，又《御览》二百三十三两引）
　　◇秘书不应属少府表
　　青龙之末，主者启选秘书监，诏秘书驺吏以上三百馀人。非但学问义理，当用有威严能检下者，诏肃以常侍领焉。肃表曰：魏之秘书，即汉之东观，郡国称敢言之上东观。且自大魏分秘书而为中书以来，传绪相继，于今三监，未有隶名于少府者也。今欲使臣编名于驺隶，言事于外府，不亦隳朝章而辱国典乎？太和之中，兰台秘书争议，三府奏议，秘书司先王之载籍，掌制书之典谟，与中书相亚，宜与中书为官联。（《御览》二百三十三）
　　◇表
　　夫城之有郭，犹里之有表，骨之有皮。表里各异，则保障不完；皮骨分离，则一体不具。（《初学记》二十四，《御览》一百九十三）
　　◇贺瑞应表
　　伏承祖庙、文昭庙鱼生于鼎，臣闻《易》中《孚彖》曰：「信及豚鱼。」言中和诚信之德，下及豚鱼，则无所不及。（《艺文类聚》九十九）
　　◇谏征蜀疏（太和四年）
　　前志有之，「千里馈粮，士有饥色，樵苏後爨，师不宿饱」，此谓平途之行军者也。又况于深入阻险，凿路而前，则其为劳，必相百也。今又加之以霖雨，山坂峻滑，众逼而不展，粮悬而难继，实行军者之大忌也。闻曹真发已逾月，而行裁半谷，治道功夫，战士悉作。是贼偏得以逸而待劳，乃兵家之所惮也。言之前代，则武王伐纣，出关而复还；论之近事，则武文征权，临江而不济。岂非所谓顺天、知时、通于权变者哉？兆民知圣上以水雨艰剧之故，休而息之，日後有衅，乘而用之，则所谓悦以犯难，民忘其死者矣。（《魏志·王肃传》）
　　◇陈政本疏
　　除无事之位，损不急之禄，止浮食之费，并从容之官。使官必有职，职任其事；事必受禄，禄代其耕，乃往古之常式，当今之所宜也。官寡而禄厚，则公家之费鲜，进仕之志劝。各展才力，莫相倚杖。敷奏以言，明试以功。能之与否，简在帝心。是以唐虞之设官分职，申命公卿，各以其事，然後惟龙为纳言，犹今尚书也，以出内帝命而已。夏殷不可得而详，《甘誓》曰「六事之人」，明六卿亦典事者也。《周官》则备矣，五日视朝，公卿大夫并进，而司士辨其位焉。其《记》曰：「坐而论道，谓之王公；作而行之，谓之士大夫。」及汉之初，依拟前代，公卿皆亲以事升朝，故高祖躬追反走之周昌，武帝遥可奉奏之汲黯，宣帝使公卿五日一朝，成帝始置尚书五人。自是陵迟，朝礼遂阙。可复五日视朝之仪，使公卿尚书，各以事进。废礼复兴，光宣圣绪，诚所谓名美而实厚者也。（《魏志·王肃传》）
　　◇请山阳公称皇配谥疏
　　昔唐禅虞，虞禅夏，皆终三年之丧，然后践天子之尊，是以帝号无亏，君礼犹存。今山阳公承顺天命，允答民望，进禅大魏，退处宾位。公之奉魏，不敢不尽节；魏之待公，优崇而不臣。既至其薨，榇敛之制，舆徒之饰，皆同之于王者。是故远近归仁，以为盛美。且汉总帝皇之号曰皇帝，有别称帝，无别称皇，则皇是其差轻者也。故当高祖之时，土无二王，其父见在而使称皇，明非二王之嫌也。况今以赠终，可使称皇，以配其谥。（《魏志·王肃传》）
　　◇上疏请恤役平刑
　　大魏承百王之极，生民无几，干戈未戢，诚宜息民而惠之，以安静遐迩之时也。夫务畜积而息疲民，在于省徭役而勤稼穑。今宫室未就，功业未讫，运漕调发，转相供奉。是以丁夫疲于力作，农者离其南亩。种谷者寡，食谷者众。旧谷既没，新谷莫继。斯则有国之大患，而非备豫之长策也。今见作者三四万人，九龙可以安圣体，其内足以列六宫显阳之殿，又向将毕。惟泰极已前，功夫尚大，方向盛寒，疾或作。诚愿陛下发德音，下明诏，深愍役夫之疲劳，厚矜兆民之不赡；取常食廪之士，非急要者之用。选其丁壮，择留万人，使一期而更之，咸知息代有日，则莫不悦以即事，劳而不怨矣。计一岁有三百六十万夫，亦不为少，当一岁成者，听且三年。分遣其馀，使皆即农，无穷之计也。仓有溢粟，民有馀力。以此兴功，何功不立？以此行化，何化不成？夫信之于民，国家大宝也。仲尼曰：「自古皆有死，民非信不立。」夫区区之晋国，微微之重耳，欲用其民，先示以信。是故原虽将降，顾信而归，用能一战而霸，于今见称。前车驾当幸洛阳，发民为营，有司命以营成而罢。既成，又利其功力，不以时遣。有司徒营其目前之利，不顾经国之体。臣愚以为自今以後，傥复使民，宜明其令，使必如期。若有事以次，宁复更发，无或失信。
　　凡陛下临时之所行刑，皆有罪之吏，宜死之人也。然众庶不知，谓为仓卒。故愿陛下下之于吏，而暴其罪，钧其死也。无使污于宫掖，而为远近所疑。且人命至重，难生易杀，气绝而不续者也。是以圣贤重之。孟轲称杀一无辜以取天下，仁者不为也。汉时有犯跸惊乘舆马者，廷尉张释之奏使罚金，文帝怪其轻。而释之曰：「方其时上使诛之则已。今下廷尉，廷尉天下之平也。一倾之，天下用法皆为轻重，民安所措其手足？臣以为大失其义，非忠臣所宜陈也。」廷尉者，天子之吏也，犹不可以失平，而天子之身，反可以惑谬乎？斯重于为己，而轻于为君，不忠之甚也。周公曰：「天子无戏言，言则史书之，工诵之，士称之。」言犹不戏，而况行之乎！故释之之言，不可不察；周公之戒，不可不法也。（《魏志·王朗传》）
　　◇祭议
　　武宣皇后太和四年六月崩，至六年三月，有司以今年四月告。王肃议曰：今宜以崩年数。案春秋鲁闵公二年，夏于庄公。是时之中，至二十五月大祥，便，不复衤覃，故讥其速也。去四年六月武宣皇后崩，二十六日晚葬，除服即吉，四时之祭，皆亲行事。今当计始除服日数，当如礼，须到衤覃月乃。（《通典》四十九）
　　◇又奏
