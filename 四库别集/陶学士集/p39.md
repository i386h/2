<!-- { "loadSidebar": true } -->
　　红莲宾幕丽，白髪世途劳。简牍有余暇，溪山付浊醪。

　　老气薄层霄，官卑足养髙。平生无吏习，雅会有吾曹。

　　驴背新诗穏，牛毛细事劳。每探经史味，心醉胜芳醪。

　　

　　姚江类钞畧引

　　《姚江类钞畧》者，姑孰陶安氏之文也。安字主敬，早治科举业，以为不足为，遂攻古文。既读韩柳欧曾等集，又自《史》《汉》《左传》泝而求之四代之书，粗能成章。然根据于性命道徳，非鲁邹濓洛考亭遗旨不道也。不知者輙以文士见称，而有识者则以理学归之。但平昔之作，不得已而应酬，为性疎慵，多不留藁。近岁诸生追求散澷之文，得序记铭诗杂着，彚次成巻，题曰《辞达类钞》，谓能达意而已。每出外方，不欲携以自随，以其文有未善，不敢以示人也。

　　至正癸巳秋来姚江，儒者赵养直求视所为文，茫然无以应命，从子旻发行李出其私藏，纔三十篇，散乱不属。因令叙次誊写，就正于有道，作《姚江类钞畧》。

　　

　　●钦定四库全书陶学士集巻十六（明）陶安 撰

　　

　　○记

　　勖斋记

　　予友刘彦琬名其读书之室曰勖斋，所以加勉于身心，致力乎学也。《书》曰：“勖哉夫子“，《礼》曰：“勖帅以敬誓师”，醮子㈠谆谆为勖，而况士之力学乎。彦琬学优，非予敢勖，聊诵所闻而告焉。

　　夫勖合冒力而成文，勉其事，冒犯而为之也。尧舜生知，无假于勖。仲尼生知，自述好学，以勖人学，知者率勉焉。而冒犯其难驯，是以往为圣为贤，危微精一，禹有待于勖也。懋昭胜怠，汤武有待于勖也。克己主敬，颜冉有待于勖也。心自圣矣，自贤矣，不此之由，欲觊学有成功，无之。且阴阳流行，理赋诸物，秘全体于寸心，何其微也。显妙用于万事，何其赜也。学之者茫若望洋，重以气蔀欲梏，恶能识夫光大中正之域，精奥深玄之阃，信矣学之为难哉。畏难而沮其进，将昏怠自弃。苟务于勉，冒犯其难，奋毅而勤励，察之以明，行之以决，孶孶循循，罔有亏间，养性情于静虚，端一以酬酢万变，子焉勖于孝，臣焉勖于忠，言焉勖于诚，行焉勖于愼，触类措诸天下，举无遗理。学固多术，莫切于斯，譬之操干戈而勖其勇，敌虽勍可期于克也。持耒耜而勖其耕，土虽瘠可期于获也。乘舟车而勖其往，地虽逺可期于至也。勖在我尔，在人乎哉？勉之乆斯熟矣，难之终斯易矣。将从容乎道，无所致其力矣。若乃穷纂辑以佐词华之美，稽名物以矜闻见之多，苦心劳力，非勖之要也。

　　彦琬与予交甚善，别甚乆，假道姑孰，访予道故旧，甚欢。因俾记其斋之扁，而告之如此，尚思所以为勖哉。

　　旁批：㈠醮子，《礼记昏义》：“父亲醮子而命之迎”。谓尊者对卑者酌酒，卑者尽饮，不需回敬。

　　

　　方寸堂记

　　夫宰制乎大者，不于大而于小，天体周匝九十余万里，极居乎中，主其运行，以天视极，能几何哉？在人亦然。七尺之躯所主者心，其方仅寸许，若是其小也。然众理真纯，包容有余，不以方寸之小而或遗。庶务纷糅，酬酢无穷，不以方寸之小而不周。以其统治百骸也则曰天君。以其至妙不测也则曰神舍。以其知觉善应也则曰灵台。《荀子》言：“口耳之间，纔四寸尔”《史》《汉》言：“三寸舌㈠”。累寸至于三四，惟方寸能管摄之，况天下之事不止是而已。使累寸而成尺，积尺而成丈，伸丈而为引，由是加其倍蓰缕缕，极于十百千万，又极而穷天地，亘古今，其所以会之有要者，亦莫外于方寸之小也。惟其小也，易于昏蔽。内私交其町畦，外诱乘其罅隙，扰扰营营，莫知所定。方寸之地，荆榛芜秽。当是时也，无毫厘丝忽之存，何寸之可得哉？故善养心者，操之使不失，正之使不偏。念虑端洁，镜空衡平，全体昭廓，大用流通，于是方寸莹朗，有以宰制乎七尺之躯，何异天之有极乎。

　　鄱阳儒家余氏以方寸名堂，托余同年友洪仲方来征文，而余同舍友彭伯诚亦俾为之言。窃惟心学自尧舜禹汤文武传之孔子，而曽孟所言尤悉。寥寥数千载，人固知方寸者心之形也，得其旨归者寡矣。逮乎考亭，上接遗绪，其曰“方寸之间，虚灵洞彻，万理咸备”㈡，明夫心之本体也。其曰：“能知所止，则方寸之间，事事物物皆有定理”㈢，示夫功之所先也。西山真氏继兴，其赞《心经》“谓敛之方寸，太极在躬”，非存乎己者然与？其箴勿斋谓“方寸盎然，无物不春”，非推之物者然与？惟堂之主人周旋登降于兹，游身正大高明之境，则其方寸将内省而无疵，充满本然之量，勿使有方寸乱矣之云可也。余嘉余氏有求于心学也，且重二君之命也，遂为记。

　　旁批：㈠三寸舌，《史记留侯世家》：“今以三寸舌，为帝者师，封万户，位列侯，此布衣之极，于良足矣”。

　　㈡引朱子《大学或问》。

　　㈢同上。

　　

　　处安堂记

　　新安故家程伯固以处安名所居之室，托其族人子昭来请记。或引古语安处善为据，但安处善与乐循理对，谓安于处善，安犹夫乐也，变其文曰处，安去本意逺矣。余观《大学》言：“静而后能安”，解者曰谓所处而安，此止善之功也。《孟子》言：“自得之，则居之安㈠”，解者曰所以处之者安。固而不揺，此深造之方也。旨虽不同，均为处之安尔。

　　自止善之功，言真知所止，则事有定理，心静而弗妄动，随其所处，不择地而皆安。处于闲暇平易之际，身固安也。处于卒遽颠危之顷，身亦安也。处富贵而安，不骄盈以荡其志。处贫贱而安，不窘戚以挠其节。故于应务㈡思虑精审，斯得所止之善矣。自深造之方言，君子进学优游，厌饫黙识，而自得于己，则居处者乃安。未能有得，固无可安之所，急廹而得者，虽有所居，不获所安。惟自然有得，则义理融会，悉有以居之，犹人安于居室。动作食息，咸适所便。眷焉而不离于是，处无不安，可以资深逢原矣。夫学而不能止善，无以尽事理之极，其所重者，在乎处而安也。学而不能深造，无以循进为之序，其所欲者在乎居之安也，二者可以相有，不可以相无。茍为不然，吾见其所处不能一息以自安矣。

　　尝推之天下，其处最安者，风雨震凌，而大厦不动也。波涛奔冲，而砥柱不移也。屹乎泰山之镇重也，坚乎盘石之弗可转也。人能止善焉，深造焉，何以异于是。彼其巢林以栖，鸟之处而安者也，蛰以存身，龙蛇之处而安者也，而况于人乎？或乃外物惑其耳目，恒役役而不能安，内邪乱其性情，又戚戚而不得安。视其为处，反与巢蛰者不类，可乎哉？余虽未识伯固，即名堂之意，可想其人。故援曽孟书抽绎以塞请，使并行不悖。傥勉焉勿忘，则其处也将何适而弗安与。

　　旁批：㈠自得之，则居之安，《孟子离娄下》：“君子深造之以道，欲其自得之也。自得之，则居之安；居之安，则资之深；资之深，则取之左右逢其原”。

　　㈡应务，应世经务也。《颜氏家训涉务》：“肆吏民之上，不知有劳役之勤，故难可以应世经务也”。谓应时世而经纶世务也。

　　

　　省心斋记

　　心具天地之理，人所同也。而人之等级有圣贤焉，有愚不肖焉，其归不同者，省于心与不能省之殊也。省也者，有所警悟之谓也。心为天君，虚灵善应，神明不测，宰制乎万变。有是心而无所省，其为知觉溺于情欲放逸，杂乱无以管摄血肉之躯。甚矣，人之不可不省也。一有省于心，昔焉之迷，今豁然而逹。前焉之非，后幡然而是。此古人所以有深省猛省㈠之云也。盖省之不深则蔽于浅近，而所知弗精，省之不猛，则安于茍惰，而所行弗力。故君子学道莫切于求诸心，求诸心者，莫切于惕然而自省也。

　　余友沃哷彦文，好古通经，仕于清要，与时弗合，则拂袖而去。深居晏坐，澹然忘势利，取林和靖《省心诠要》读而悦之，遂以省心名其斋。

　　余寓姚江，彦文自萧山操舟来访，嘱曰：“子曷记之”？余与彦文别十载，喜得一遇，其意又甚勤，且慕朋友相规之义，故乐告焉。

　　夫善于省心者，遇物感触，輙有警悟，非一端而止也。举其要者言，五性至善，所宜存也。一有未存，当警悟于中，不可戕其善也。五品大伦，所宜厚也。一有未厚，当警悟于中，不可伤其伦也。有人于此，徳艺足以美其身，威仪足以表乎民，行其道，沛然而济时，晦其迹，卓然而独善，则宜自省曰：“我何为不能若是乎？彼其学术诡异，言行邪僻，悻戾而不情，谀謟而不立，至于贪者死于财，酗者死于酒，髙者危，盈者损，则亦自省曰：我不可有一于此也。虽然，省于暂者有矣。暂省而即忘，无得于心也。必其浚思宻察，处无过之地，日循月积，使方寸之间涵养熟而操存定，其体之微敛藏弗露，及妙用显行，包括六合，贯彻万事，天地之理俱全于己，其不为圣贤之归也者几希”。彦文思余言，必能省于心而兴起矣。

　　旁批：㈠猛省，《朱子语类》卷二七：“曾子迟钝，直是辛苦而后得之。故闻一贯之说，忽然猛省，谓这个物事元来只是恁地”。

　　

　　深省斋记

　　上虞等慈寺僧曰熹，居有水木竹石之幽，前直钟楼，取杜少陵“闻钟发深省㈠”之句，题其斋曰深省。吾意少陵遭时乱离，羁孤旅途，困阨其身，忧苦其情。一夕宿招提境，倐尔离氛歊，息幽静。及闻晨钟，释然神融，豁然心开，知戚欣、穷逹、得丧、聚散皆身外之物，不足挠乎其中。一时之顷，独有感悟，脱畧世累，其为深省，充然自得，乃旷逹之高致也。若夫求道者之深省，则不止乎是，亦无待于闻钟而后然者。

　　余闻诸邹孟氏矣：“仁，人心也。义，人路也。舍正路而弗由，放其心而不知求，哀哉㈡”。善乎说者之言曰：“令人惕然有深省处”㈢。西方设教㈣，务使其徒冥然兀坐，屏弃事物，埀首瞑目，穷日夜黙坐，其果能有所省乎？嗟夫，人生于世，明者有矣，而昧者不有所省。邪妄横生，正理湮微，莫知其所趋向也。惟其省也警觉于内，识道之机由此乎始，惟其省之深也，竦动力善之志，自不容于少懈，必求造乎极。至若省之不深，则局于浅狭，无悠逺之功，作辍靡有恒矣。是故省益深，则知益真。殆犹闻钟之际，神融心开，若醉而醒，寐而寤，则身有检束，手足百骸，统属坚定，仁心无时而不存。往来出入，咸适其宜，以应万变。而所由者皆义，斯不至于可哀矣。

