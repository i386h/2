<!-- { "loadSidebar": true } -->
　　臣闻天有时地有势民有力圣王之建功谋事者不与天分时不与地分势不与民分力则功成而事立今朝廷以河决商胡议必塞之臣窃谓过矣乃者霖雨淫溢山谷发泄经川横溃或冲冒城郭此天时也澶魏之埽如商胡者多矣咸决而商胡独败此地势也淮汝以西闗陜以东数千里之间罹干水忧者甚则溺死不甚则流亡夫妇愁痛无所控告路计百万人未闻朝廷有以振业之也而议塞河强疲病之余以极其力乗残耗之后以畧其财重为事而罚所不胜急为期而诛所不至上则与天争时下则与地争势此臣所谓过也臣闻河之为患于中国久矣其在前代或塞或不塞今塞之为仁不塞不为不仁此有时而否者也以尧为君以舜为臣以禹为司空十有三年而后仅能胜水患耳今朝廷之无禹明矣而欲以数月之间塞决河不权于时不察于民不亦甚乎议者以为不塞河则冀州之水可哀甚不然夫河未决之时能使水不病冀州则己矣既决之后县邑则己没矣人民则已亡矣府库则己丧矣虽塞河不能有救也今且纵水之所欲往而利导之其不能救与彼同而可以息民何嫌而不为诗云民亦劳止汔可小康惠此中国以绥四方夫中国者固四方之本也惟陛下与知道者虑之
　　上仁宗论天久不雨
　　臣伏以古今之通义主逸而臣劳陛下亲聴万几日昃不倦与羣臣等勤矣今又闻以天下久不雨之故降服彻膳躬自暴露夜辄升坛祷祠达旦不寐此则圣躬之劳过于羣臣羣臣实未有及陛下者也臣窃闻之不胜其忧且水旱之数未可前测设复弥月连旬不如圣意陛下何能専以万乗之体为羣臣代劳哉如今万一冒风寒霜露之苦有所不怡陛下当使谁受其责而宗庙社稷之忧独在陛下陛下不可不自爱也诗书百家圣贤精论皆曰人者天地之心人和则天地之和致矣近者大赦恩及四海解宿逋裁减常税宥过除罪与之自新徳厚如此和气宜应而愆亢尤甚者臣之愚窃意今日政事所褒进所刑罚所施舍所废置犹有未合人心不当天意者故令阴阳否隔也陛下诚少加圣恩延问正直日新其徳则和气可致时雨可望何必降服彻膳躬自暴露涉风寒霜露之险増宗庙社稷之忧非计之安者也陛下视羣臣百姓如子羣臣百姓望陛下如父父以子将失所之故深自克责不避灾疾而子方晏然自若不可谓孝臣虽贱窃不胜犬马之心又以谓救旱之术在彼不在此故敢冒昧陈闻惟陛下裁幸
　　论孟阳河公事
　　臣伏见军巡院现勘孟阳河公事准中书劄子惟只取勘后来检计官吏壕寨等臣窃闻众议皆云相度此河本由杨佐所役人夫七八千人掘破丘墓百五十余处生者劳敝死者暴露百姓怨痛谤议沸腾今舍佐不问専罪余人未审出于圣意将由有司之误以此断狱恐不合人情况自正月以来和气不应风雪为沴人多死亡未必非政役失中刑罪乖当之变臣忝司刑狱既有所见不敢不陈其孟阳河公事伏乞断自圣衷以相度者为首检计者为从一例取勘重行贬黜少谢劳敝之众粗慰暴露之魂且匹夫匹妇精诚有以动天伏望不以臣言为迂取进止
　　论边臣
　　臣伏以豫备不虞军之善政曩者元昊畔乱西边震惊骚动之患延被天下赖陛下神圣与宗庙之灵元昊殒灭国内多故其子幼弱委政舅氏故边鄙得以复安百姓飬老长幼早寝晏起此诚天道助善中国之福也然自尔以来又十余年矣其子益壮窃谓虎狼野心未可待以不疑设使一旦发狂能为风尘而边备少懈又如曩时甚非豫虑制胜之策臣望朝廷申敕边臣常若冦至城郭必固甲兵必修仓廪必实赏罚必明望必谨威信必立使疆场懔懔无可乗之隙则边患逺矣顷者边吏颇以饮食之费役使之佣得罪即今武吏多不愿临边有不得己就职者皆畏避微文情不自聊居常救过苟免而已缓急恐不足以责效又非所以明朝廷大体也孙沔吕溱皆贵重之臣有功名于时犹以此见废设复有孟舒魏尚之徒臣固知议者不能容之此乃冯唐所以疑汉文帝不能用亷颇李牧也乡饮酒之礼一献百拜其为修慤至矣然而终不可以治军旅则治军旅者姑亦取其大节而已边臣有材者寡可用者少臣愿陛下容养此辈濶畧细过无甚督以微法使得乐职嗜事展力效用人人思报上恩则折冲逺矣臣所部不当边剧然而言此者欲推明圣徳驾驭智勇之一端非敢为边吏游説也不胜区区取进止
　　论张茂实
　　臣伏以为国之道防患于未然逺嫌于万一所以安羣情止邪谋也伏闻张茂实本周王乳母子尝养宫中故往年市人以狂言动茂实颇骇物聴近者韩绛又以谗説倾宰相重揺人心则是一茂实之身逺则为小人所指目近则为羣臣所欵惧虽圣心坦然于物无猜恐未能家至户晓使人人不惑也假令茂实其心如丹必无他肠亦未能家至户晓使人人不忧也如此则备宿卫典兵马适足以启天下之惑动天下之忧甚非重宗庙安臣民备万一之计臣谓今日之宜要令两善莫若解茂实兵权处以外郡于茂实不失富贵而朝廷得逺嫌疑此最策之善者也昔王郎自称刘子舆卢芳自号刘文伯因疑饰伪未必皆有犯上之心但流言驱扇羣情惑使之然耳臣忝近列方当逺出心之所疑不敢不极论乞以臣言密付执政商量取进止
　　论元日合朔避寝太早
　　臣窃闻朝议以元旦合朔欲自二十一日避正殿臣以谓天明虽有可畏之道然亦当稽古率礼然后为允按三代之典日食无豫避之事左氏传称避移时曽子问诸侯入门不得行礼者日食居其一此皆覩有变而戒非蚤备也先王制礼过之者犹不及其制法先时者与不及时者均贵得中而己汉唐素服寝兵却朝防不视事及求直言大率皆在合朔之辰未有先时旬日者也兆忧太过春秋所讥今敌使来朝逺方观礼举措失中或轻为所觇伏乞详求旧典折衷于礼取进止
　　公是集巻三十一
　　钦定四库全书
　　公是集巻三十二
　　宋　刘敞　撰
　　奏疏
　　上仁宗论吴充不当以谴责礼生被逐
　　臣伏闻同知太常礼院吴充鞠真卿并除知军差遣馆阁补郡盖是常事资序之间亦无重轻今者在外论议皆云鞠真卿曽因自陈先有指挥而吴充只缘公事谴责礼生以此迕旨不审虚实但此声既布此体可惜何者吴充官则博士职则礼院朝廷欲有兴为询求宜适而胥吏辄敢擅发印状曽不禀问此则岂惟轻侮吴充而己实亦上忽诏旨在于事体不得不怪而太常寺长官初不纠按开封府受牒又曲为容庇观此首尾乃是礼生可诛太常寺可责开封府可劾而吴充可赏也今既未然礼生一以赎论礼官随而斥罢自然众情不能无惑也朝廷久安吏习因循百司庶府处处苟且稍激厉振职尚未有知如何更行此事恐浅近之徒因以为戒且见吴充以振举职事被謪以谴劾胥吏被逐不如苟且岂不伤事岂不害政哉先王所以下酌民言释疑止谤盖为此也伏望神慈追正前命臣初拜官谢恩面防开许有不便事得以奏陈奉承以还不敢失坠窃谓外间此议实称不便
　　上仁宗论大臣不当排言者
　　臣昨闻吴充黜官冯京落职将谓其人所行实有过当所言实有不可是以触忤圣意不防矜恕及于延和殿奏事面奉宣谕充乃是振职京意亦无他中书恶其太直不与含容臣窃惊骇不觉愤咽前古以来惟有人主不能容受直言或致窜谪臣下今陛下慈仁好谏寛大如此不知中书何故不思将顺圣意之美要须排逐言者今四方之人不知本末反谓陛下不能聴谏口谤腹诽所损不小且如此事陛下心所必恕中书却欲必行是蔽君之明止君之善侵君之权増君之过苟要作威惊动朝望今后虽有不公不直人不敢言得以利口得以罔上陛下不可不深察也臣按六经旧史大臣蔽君之明止君之善侵君之权増君之过者皆为不忠防于刑诛况今时人情逺不如古若闻陛下欲为而牵于大臣大臣欲作威而不惮陛下则必相率背公向私奔竞权门矣此风一动此势一失是为君与臣同国圣人之至戒也鲁僖公时频致天旱春秋谓由公子遂専权之应而洪范五行僭则常晹防则常风下侵上则山崩地震日月薄蚀如今者此事逆于伦理必恐感动阴阳或能遂致灾旱风雾山崩地震日月之眚望陛下留神深察此言臣以浅近荷陛下厚恩不敢不报窃恨此一事近世未有臣虽口陈未能详尽谨手书具奏以闻
　　再上仁宗论大臣不当排言者
　　臣前月十一日延和殿奏公事因论吴充冯京谪官本末面防宣谕云中书怒其直不与含容臣其时曽奏言若如此则大臣蔽君之明専君之权而擅作威福也必恐动感阴阳有地震日食风雾之异今臣窃闻镇戎军地震一夕三发夫臣所言五日之内尔又京师雪后昬雾累日复多风埃太阳黄浊此皆变异之可戒惧者也臣所以先知必然者按五行志云事虽正専之必震况其不正乎又尚书洪范防常风若而京房易传臣之蔽君则防气起以此数者合之必知有异也然皇天保祐陛下至深至厚以灾异随事辄应欲陛下覩变自戒永绥四方也不可不思不可不忧今陛下推诚委信大臣而大臣依势作威政事不平如此甚众在外畏惮己非常时陛下宜深究天地之意收揽威权无使聪明蔽塞法令不行则足以消伏灾异矣臣前己奏陈故敢再述所闻特乞留中详加省览
　　上仁宗乞固辞徽号
　　臣伏见宰臣率文武百官诣东上閤门拜表乞加上尊号准批答不允此诚见陛下恭逊持满恶盈好谦之意且陛下自寳无以来不复加徽号近二十余年矣冲逊之徳上通于天下信于民此上天所以保祐圣躬受福无疆万民所以爱戴圣政日新一日者也今实不须稍増数字示人自满臣窃愿陛下固执雅意羣臣虽十上表坚逊勿受足以益见积年冲逊之实必大得天人之祐且陛下尊号既已云体天法道钦文聪武圣神好徳尽善极美矣复曰大仁不足増光而曰至治则有若自矜今百姓多团仓廪不实风俗未清贤否混淆狱讼繁多盗贼羣辈水旱继有虽四夷初定然本以重赂厚利羁縻而服之非畏威慕义者也未可谓至治然则逊而不居于圣徳弥高矣今羣臣皆以加上徽号为请而臣独望陛下以固辞徽号为愿其心则同欲尊君同欲爱君然望陛下裁之圣虑参之美志断而行之则有高世之名与道同符岂数字可尽哉
　　再上仁宗乞固辞徽号
　　臣近上封事欲望陛下坚逊尊号今己两奉批答不允愿陛下遂执此意断在不疑且陛下不加尊号己二十年谦冲之徳超絶前古简在帝心人臣归美夫以二十年行之一旦改之于义不可盖推善归美以尊君父者臣子之常节也逊徳恶盈以保天下者圣人之至道也臣谓陛下永执至道以当天心必有一谦四益之报増加数字未足发光辉实恐反累陛下二十年昭升之美又入今嵗以来颇有灾异日食地震雨雹大雪飞蝗涌水伤害广逺以理论之陛下寅畏天命正当深自抑损岂可于此时加上尊号昔伊尹戒商王曰有言逆于汝心必求诸道有言逊于汝志必求诸非道今臣此言逆于心者也诚望陛下求诸道而己
　　三上仁宗乞固辞徽号
　　臣两贡愚忠欲望陛下辞不受所加尊号似未防采纳臣岂敢阻众人之意岂敢损主上之美实以为崇陛下之称号不如明陛下之谦逊徇臣子归美报上之心不如广君父克己畏天之道此事至重至大在陛下力能行之不当复询左右之臣今羣臣五上表聴之则顿失二十年谦逊之美不聴则合于严恭寅畏持盈克逊之义亦令四方无窥圣徳之浅深臣虽狂暗窃重惜此不敢不再三陈闻
　　上仁宗论皇女生疏决赐予
