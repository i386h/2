<!-- { "loadSidebar": true } -->
　　【史记严仲子与韩相侠累有隙求聂政报之以金百镒为政母夀政曰母在政未敢以身许人也仲子备宾主礼而去政母死遂请行侠累府卫甚严政直入刺之因自皮面抉眼自屠出肠购问莫识姊嫈徃哭之曰是轵深井里聂政也以妾故重自刑以絶踪妾何畏没身之诛而没贤弟之名遂死政尸之傍荆轲事见髙四篇易水歌初燕太子丹欲报秦谋其傅鞠武对曰燕有田光足知多谋遂与见光道意光见太子曰骐骥壮盛日驰千里至其衰老驽马先之光不敢图国事臣所善荆卿可使也遂与太子见轲太子戒光曰丹所言大事愿先生勿泄光俛笑曰诺遂见轲具陈其意且曰愿足下急过太子言光巳死明不言也遂自刎以激轲赵襄子灭智伯豫让为智伯报讐人曰子尝事范氏中行氏今智伯死独报之何也让曰范中行氏以众人遇我我故众人报之智伯以国士遇我我故国士报之士为知巳者死女为悦已者容也后为襄子所杀左传齐髙固入晋师桀石以投人擒之而乗其车系桑本焉以徇齐垒曰欲勇者贾余勇逡巡踌躇皆不进意】
　　徒以夙遭不造幼丁闵防老母在堂常婴羸恙藜藿无甘防之膳松槚阙迁厝之资抚躬有无何心天地故寝食梦想噬指之恋徒深歳时烝尝崩心之痛罔极若仆者固名教中一罪人耳何面目以奉三军之士乎况属天伦之丧奄逾七月违膝下之养忽以三年而防服之制行终哀疚之情未泄兴言永慕举目增伤
　　【诗闵予小子遭家不造嬛嬛在疚成王免丧朝于先王之庙而作此诗李密陈情表臣以险衅夙遭闵防言已早丧父也老母二句见灵泉颂藜藿见上廉使启负米注史记二世责问李斯曰尧有天下粢粝之食藜藿之松槚可为棺椁左传穆姜使择美槚以自为榇季孙为巳树六槚于蒲圃孝经丧亲章卜其宅兆而安厝之诗何有何亡黾勉求之凡民有丧匍匐救之何心天地言无聊赖于天地之间也噬指见廉使启海虞令何子平母丧不得营葬昼夜号哭常如袒括之日冬不衣絮夏不就清凉日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆防稽太守蔡兴宗甚加矜赏为营冢圹】
　　夫怨于心者衷诚可以应木石感于情者至性可以通神明故徐元直指心以求辞令伯陈情以穷诉上以弃兴王之佐命下以全奉亲之笃诚而蜀主不以为非晋君待之逾厚此二者岂贪贫贱恶荣华厌万乗之交足匹夫之辱也盖有不得已者哉
　　【徐庶字元直始从刘备及备败走江陵庶母为曹操所得庶辞备指其心曰本欲与将军共图王伯之业者以此方寸地也今失老母方寸乱矣无益于事遂诣操密字令伯为武阳人父早亡母何改醮密时数歳感恋弥至烝烝之性遂以成疾祖母刘躬自抚养密奉事以孝谨闻师事谯周门人方之防夏少仕蜀为郎数使吴有才辨蜀亡太始初徴洗马密奉表陈情乞终养晋世祖览之曰士之有名不虚然哉许之终丧复徴至洛后为温令守汉中失分懐怨武帝忿之免官卒于家邱迟与陈伯之书朱鲔渉血于友于张绣倳刃于爱子汉主不以为疑晋君待之若旧】
　　人有干没为心脂韦成性舍慈亲之色养许明主以驱驰内忘顾复之私外存傅防之眷薄骨肉厚荣宠茍背恩而自效则君侯何以处之且义士期乎贞夫忠臣出乎孝子既不能推心以奉母亦安能死节以事人假物议之无嫌实吾斯之未信也况流沙一去絶塞千里子迷入塞之魂母切倚庐之望就令欢以卒歳仰南薫之不赀而使忧能伤人迫西山而何几
　　【干没见张司马启屈原卜居篇宁廉洁正直以自清乎将突梯滑稽如脂如韦以絜楹乎脂言软韦言缓也色养见灵泉颂孔明出师表由是感激遂许先帝以驱驰本诗载驰载驱字顾复见上廉使启傅防与附防同后汉韦彪曰夫国以简贤为务贤以孝行为首是以求忠臣必于孝子之门慕容麟攻博陵城危功曹张猗逾城聚众应麟守将王兖登城数之曰卿是秦民吾是卿君卿起兵应贼而号义兵何名实之相违也古人求忠臣必于孝子之门卿母在城弃而不顾吾何有焉今人取卿一时之功宁能忘卿不忠不孝之罪乎不意中州礼义之邦乃有如卿者也流沙见晩渡天山诗倚庐见上廉使启】
　　君侯情深锡类道叶天经明恕待人慈心应物傥矜犬马之微愿悯燕雀之私情寛其负恩遂其终养则穷魂有望老母知归再拜
　　【锡类天经见灵泉颂犬马本论语皆能有养句魏王问诸大夫曰秦攻赵若不胜则可乗敝而击之胜则因而服焉于我何损孔斌曰不然秦贪暴之国也胜赵必复他求吾恐于时魏受其师也先人有言燕雀处堂子母相哺呴呴相乐自以为安矣灶突炎上栋宇将焚燕雀顔不变不知祸之将及已也此只取相哺意】
　　与程将军书
　　昨见武郎将备陈将军之言恩出非常谈过其实恭闻嘉惠深用惭惶君侯懐管乐之才当卫霍之任丰功厚利盛徳在人送徃事居元勲盖俗知足以兴王业道足以济苍生尚且屈公侯之尊伸筦库之士
　　【管仲事见论语乐毅燕昭王以为上将下齐七十余城诸葛隠于隆中每自比管乐时人未之许也惟崔州平谓为信然卫霍见帝京篇班彪王命论帝王之祚必有丰功厚利积累之业任昉宣徳皇后令丰功厚利无得而称左传晋献公曰何谓忠贞荀息曰公家之利知无不为忠也送徃事居耦俱无猜贞也注送徃而死者谓献公事居而生者谓奚齐使死生俱无猜疑礼檀弓下赵文子所举于晋国筦库之士七十有余家生不交利死不属其子焉注筦键也即今之鎻筦库贱职也知其贤而举之出于公故死生不望其报】
　　若下仆者天地一无用刍狗耳粤自旌贲之辰即逢圣明之厯材不经务不能成佐命之功知不通时不能包周身之虑加以天资木强不能屈节权门地隔蓬心不能买名时议常愿为仁由巳丧我于吾见机可以絶机无用之为有用随时任其舒巻与物同其波流者矣其于木也鲁般无所措其钩绳其于驾也伯乐无所施其御防
　　【刍狗见封禅表旌贲出仕之日也诗孑孑干旌序以此为大夫见贤之诗皎皎白驹篇贲然来思是也江淹上书方今圣厯钦明天下乐业退不饰诗书以惊愚进不买名声于天下史记周勃天资木强木者质朴强者刚劲无委曲也蓬心见发诸暨篇潘岳诔夏侯湛为仁由巳匪我求防梁任昉为庾杲之与刘蚪书百龄飘骤凝滞自物千载一朝为仁由巳庄子南郭子綦曰今者吾丧我汝知之乎注吾丧我自亡也见机絶机见髙四篇庄子人间世篇山木自防也膏火自煎也桂可食故伐之漆可用故割之人皆知有用之用而莫知无用之用也注木生斧柄还自伐膏起火还自消有可用者皆自伤其生也鲁姓般名即公输子也般与班同鲁之巧人礼记檀弓般请以机窆孟子公输子之巧是也扬雄甘泉赋般倕弃其剞劂兮王茧投其钩绳注剞曲刀劂曲凿钩曲尺也伯乐见太常伯启孙阳注】
　　不悟圣朝发明扬之诏君侯缉雍熙之道曲垂提奬广借逰扬猥以樗栎之姿忝预贤良之荐当今鸿渐富学麟阁多英非游夏不可以升堂非夔牙不可以撃节倘片言失徳事暴区中匹夫窃议语流天下进乖得贤之举退贻薄徳之讥恐不肖之躯为髙明之累耳
　　【书尧典明明扬侧陋注上明谓明显之下明谓已在显位者扬举也侧陋微贱之人也雍字本黎民于变时雍熙字本庶绩咸熙雍和熙明也曹丘生辩士数招权顾金钱事季布恶之邱生揖季布曰仆楚人足下亦楚人也仆逰扬足下之名于天下顾不重耶何足下距仆之深也布乃大悦余见灵泉颂一诺注樗栎见浮查篇鸿渐见伤祝阿王明府序汉宣帝以戎狄宾服思股肱之美乃图画其人于麒麟阁署其官爵姓名曰大司马大将军博陆侯姓霍氏次张安世韩增赵国魏相丙吉杜延年刘徳梁邱贺萧望之苏武凡十一人牙吕尚字子牙也】
　　必能一眄增价九术先登燕昭为市骏之资郭隗居礼贤之始则当效驽铅之用饰固陋之心陶铸尧舜之典谟宪章文武之道徳上以完三才之能事下以通万物之幽情勿使将词翰为行巳外篇文章是立身岐路耳又何足道哉
　　【一眄增价见之问篇九术九方皋之术也见崔长史启燕昭王问郭隗曰齐因孤之国乱而袭破燕诚得贤士与之共国以雪先王之耻孤之愿也先生视可者得身事之隗曰古之人君有以千金使涓人求千里马者马巳死买其骨五百金而返君怒涓人曰死马且买之况生者乎马今至矣不期年千里马之至者三今王必欲致士先从隗始况贤于隗者岂千里哉于是昭王改筑宫而事之士争趋燕乐毅自魏往任以亚卿遂报齐驽铅见少常崔长史篇邹阳谏吴王书今臣尽知毕议易精极虑则无国而不可奸饰固陋之心则何王之门不可曳长裾乎】
　　言而不惭者恃惠子之知我也所恨禁门清切造别无縁官守牵纒风期有限【某】尚期辞满倘泛孤舟万里烟波举目有江河之恨百龄心事劳生无晷刻之欢嗟乎流水不穷浮云自逺霑襟此别把袂何时恃以平生之私忘其贵贱之礼
　　【子建与杨脩书其言之不惭恃惠子之知我也本张平子书其言之不惭恃鲍子之知我惠爱也诗子惠然而思我犹恃爱也或曰即逰濠梁事见萤火赋不知鱼之乐注刘桢书拘限清切禁中情无由宣战国防叚干越谓韩相新城君曰昔王良弟子驾千里之马过京父之衢弟子曰马千里之马也而不能取千里何也曰子纒牵长故纒牵于事万分之一也而难千里之行今臣不肖于秦亦万分之一也而相国见臣不怿者是纒牵长也人有容不脩徳亦如是也晋东迁诸名士逰宴新亭周顗中坐叹曰风景不殊举目有江河之恨因相视流涕王导愀然变色曰当共戮力王室克复神州何至作楚囚对泣耶众皆收泪谢之百龄见帝京篇】
　　答员半千书
　　【名姓履厯见叙寄员半千诗题】
　　张评事至辱惠书及诗把翫无厌蹔如有叙上言离恨下朂交情笃以猛风干苏之谈弥以骤雨湿薪之喻虽闻义则徙道存于起予而儗人失伦事均乎翫物借如诚説盖足下之不知言倘或剧谈岂吾人之所仰望【陈孔璋为曹洪与魏文书云得九月二十日书读之喜笑把翫无厌礼记曲礼下篇儗人必于其伦疏曰不得以贵比贱为不敬也方氏曰孔子儗禹稷于顔囬儗之以道也孟子儗夷惠于伊尹儗之以心也子夏以有若似孔子不知圣贤之徳不伦也公孙丑儗孟子于管晏不知王伯之道不伦也书旅篇玩人丧徳玩物丧志玩人狎侮于人也玩物贪恋于物也】
　　夫鲲之为鱼也潜碧海泳沧流沈鳃于勃海之中掉尾乎风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈乎江海之畔而双鳬乗雁自以为可得而亵焉及其化羽垂天抟风九万振鳞横海击水三千宁岂借翰于抢榆假力于在藻资江滨涓流之水待堀堁扬尘之风哉
