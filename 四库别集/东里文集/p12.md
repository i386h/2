<!-- { "loadSidebar": true } -->
　　皇上稽古制治肇建北京首立郊廟社稷之□以祇事□天地祖宗百神先事詔太常以羣執事之半詣北京而神樂觀提點徐善淵恭承　詔命率樂生三百人就道有日士大夫與善淵往還者聞而造焉是日積雨初霽秋氣澄朗善淵欣榮命之自天樂搢紳之咸會列筵陳俎觴酌屢行同會者春坊左庶子鄒濟右中允吳均宗人經歷虞進翰林脩撰陳循庶吉士曾泉太常典簿周驥及余凡七人酒未既庶子曰善淵斯行盍一言贈之眾皆曰然於是中允取座右戴石屏詩語各探一字為韻賦詩詩成属余序昔周成王既成洛邑率諸侯以祭於廟其詩曰於穆清廟肅雍顯相濟濟多士秉文之德對越在天駿奔走在廟夫至於助祭及執事之人皆有其德尤足以見夫國家之盛今善淵熟於禮而達於事其往而無忝矣士幸遭天下無事　聖明制作一新之時恭承一官近日月之清光足為至榮而况效職於壇陛俎豆之間相事於灌薦對越之頃不又榮乎斯以贈言之旨咸畧仳離之懷而作其欣往之志新歲伊邇萬方會同余亦將與善淵邂逅於泰壇清廟之前遂為之序 

　　○聽琴詩序 

　　樂之音皆可適也而足以暢幽欝去驕吝頤性情於中和者惟琴焉古之君子於羣居及其獨處而適盖未嘗不在於琴也民之生蚤作而莫息其間擾擾焉與事物酬酢而又有不當於其意者其能泰然無滑乎中固已鮮矣矧結纓垂組操簡持翰夙興而夜空有職事之煩者乎則其閒暇相聚資於琴以適焉者人情之所宜而君子之為也永樂二十一年正月十有三日天子大祀于南郊前期四日百官齋沐宿于公與余同宿者十有一人是夕月色在戶清香滿庭宴坐雍容懷抱和暢功敘援琴而鼓之連續數引宮徵間作疾徐高下雍雍古澹淳雅之音盖使人襟宇澄淨氣志皆融豁然如濯埃氛而遊於泰和無事之域者何其適哉於是余賦五言古詩一首而眾和之恂如并和其韻皆以道夫適於琴之趣也夫雅與俗不相諧也荒蕩靡靡之音世所同好則為此詩者固無與於世而獨吾徒之所寄意也則雖一時之適不可以棄故錄而序之 

　　○送王編脩南歸序 

　　吾友王格非篤實果毅學慱而行莊起家九江學官太宗皇帝初建儲召為司經正字仁宗皇帝初嗣位自交阯驛召選進翰林撿□□□兩朝實錄格非預纂述書成賜賚有差盖纂□□□寫繕寫先雜執事敘勞也既而有司不復論勞□□陞一階於是格非陞編脩而雜執事往往位□□□格非戴上之恩安己之分恭就其班位怡然朝之士□□□選拔者今內佐六卿之治外受方岳之寄與□□□升要崇秩厚祿出有騶從之盛入有肥甘輕暖之□者比比而是格非官七品布衣從步祿入僅給儉□混儕群眾中流俗固不知有格非也而士之重格非與格非所自重者皆不係此格非吉水帶原文獻家世有聞人百餘年間吾耳目所知者吾素與耕兩先生及欽止皆仕有祿而皆不久於位不及下壽格非今年六十有七歷仕三十餘年雖中更險阻坦坦如履康莊殆若有神相者盖格非所不能得者人耳非士所戚也今以病得請歸優游□年遂其素志士又以為格非榮獨余不能無情者盖在舘閣家同郡生同年而好者與格非兩人格非今决然去余不能有禆於時且多病早衰而猶縻寵祿詩曰之子于歸遠□于南瞻望弗及實勞我心三復嗟嘆酌之酒而與之別 

　　○送禮部尚書兼大學士金公歸省詩序 

　　洪熙初元歲事肇新春陽布和萬彙咸□天子御明堂敷仁澤輩被天下載念臣工久勤職務未遑于私有詔親在者歸省否亦歸展乘梓咸有錫賚視其秩而等差焉於是　太子少保禮部尚書兼武英殿大學士臨江金公幼孜其大夫人春秋八十首奉　命以行詞林諸君子相率賦詩歌詠聖天子之大德及大夫人之盛福以為公贈而謂士奇為之序夫人之倫莫大於君親而行亦莫重於忠與孝忠孝一致也□昔者明君之使臣也必體其愛親之心而命之四牲之詩曰王事靡監不遑將父又曰不遑將母將母來諗何其念之深而言之數也君子謂臣之事君先公後私君之使臣先恩後義今天子推恩其臣比隆成周盛時明君之大德矣先皇帝初臨御簡用文學之臣七人任之於宥密幼孜與士奇皆與焉於是召七人者之命婦入覲中宮惟幼孜以母行宴賚隆厚加有冠服之賜盖二十有餘年先帝　先后升遊在天其七人者亦有存沒之異而大夫人安享祿飬至于今榮進二品之封益壽而益康何其福之盛哉宜乎謌詠之有作也公歸朱衣象笏升堂拜慶使其子若孫歌之以佐壽觴鄉閭族姻其必有歆豔而竊歎曰金川玉笥之間前所未有也又必有觀感而興起曰使為父母者率以忠孝導其子後將無繼今者乎則是詩之作豈徒以侈當時其有係於後來者不亦重乎 

　　○送吳子恭先生致仕詩序 

　　安成吳子恭先生今年八十以黃岡縣學教諭致事歸其鄉詞林學士大夫素善先生者皆賦詩贈之余辱交先生三十年獨能已於言乎吳故永新名家自宋以詩書科第為邑之望具載鄉袞文信公所述元之初興寧極先生博學惇德與劉須溪趙青山皆以先朝遺老為鄉人後學所尊寧極先生始徙安成子恭先生之曾大父也其先如此子恭先生明經守道以成就後進為務為學官歷寧鄉福寧黃岡三縣焯著功效歲賓興校文廣西者再浙江者一鑒別之明升黜之公學者心服被召纂脩永樂大典於中禁一□□□老師宿儒多在而通博明正率推子恭先生其人又如此此余所為敬之而願交者也然有赴黃岡不相見將十年時有咨求老成及禮文述作之事余未嘗不意在子恭先生然其年益高病益侵愛莫致之懷耿耿久矣乃今一晤語未竟遽別此余之情所為不能己者也然古賢人君子之老而致其事歸也其道德文學猶有以儀鄉邦□後進不徒歛焉自足也岐陽有瑞物焉羣飛兢起而隨附之如吳先生歸而鄉人秀俊有志於學者咸得所附託余之情亦可以自慰也讀書諸羣公篇什之首以為先生贈 

　　○送羅學古還清化詩序 

　　學古之大父仲淵翁洪武中以閭右徵居京師翁負材具闊畧喜論議而愛民矜惻之意常溢出言表郡縣禮為耆老而咨政焉余在翰林時與學士胡公數以公事出江東門以鄉郡故數過翁翁春秋已八十欣欣躧履迎客相與披豁傾寫雖尊俎哎譚而其意常在於民也時學古□角方執經從國子師而涵濡其大父之訓於朝夕之深余兩人固已期其成也永樂壬辰余奉　命考會試得學古所試文字讀之條達明鬯嶄然羣輩中於是喜學古之遂升也既擢監察御史為法從於兩京能勤其職有所知未嘗不言□譽灼灼以起又喜學古之敏於用也為御史七年陞清化州知州清化在交阯西南海上去京師萬餘里　朝廷豈薄近臣之良而輟之荒落遼遠之域哉顧其地淪墜夷獠數百年聖天子在位然後去其所為害者而郡縣治之將被之文明之化然其漸習之污且固有非可以一朝夕振舉之也則必資夫學通材達久於左右明識上意者而任之此武王不忘遠之盛心也然特守□臺憲異職撫守與彈擊異施皇上大德如天無遠邇內外一惟覆燾生育之而已學古以其所素諄習與得諸家訓者推而行之善知奔壑之泉走□之九不足以喻其易也學古初赴清化童　朝命不及告行於常所還往今之來覲也留兩月而歸於是中書舍人龐敘属諸縉紳大夫為詩退之又属余序之 

　　○康氏族譜序 

　　女弟之子康榮從余在京師數年及冠有忘問學而以父命將歸請敘其族譜康氏居西昌邑東南五里所澄江之陰曰蒲田里有泰然甫至于今十世脩忘厚□善仁累累有繼也盖吾所識者復往質直而好義磊落而闊達當元季冠□充斥能倡勇保障其鄉復圭茹清飲潔以詩書教授里中躬率其族之人蹈履善行愈老而愈不倦復性之子仲壁有雅度不屑意生事然獨守儒業為鄉塾師此榮之大父而皆康氏之有聞者也其上世雖未有以祿位顯者而其所與為婚媾交遊盖多顯矣金玉之為物雖未登諸器用世未嘗不至寶畜之而古之君子其所以重當時昭後世者豈皆為其有高爵重祿哉此譜作於復圭而相之者仲壁之子彥英固本其尊祖敬宗之心之所發乎其亦欲使後之人究知其先世以圖善繼者乎夫善繼必自學始究知禮義之慱致乎躬踐之實使德備於身施於家而為孝友惇睦之行達之於用而為致　君澤民之功以益大其宗者康氏之子孫其可不務乎夫畜之久者其發弘榮歸以及其族之人勉之哉 

　　○送羅照磨致事序 

　　廬陵羅儀範為肇慶府照磨廉潔而端靜愷悌而寬厚藩憲之賢知儀範之難得也皆禮待之畎畝之氓知儀範之難遇也皆心歸之獨郡守貳以下率迂視之且數形於譏切曰居底僚乃欲樹名耶儀範自執益固守貳滋不悅肇慶所治一州八邑其二三邑瘴癘險惡最甚者有官守於斯而獲生還百或一二焉奉使命於斯而獲生還什殆一二焉比歲徵歛之事繁而郡恒委儀範往督二三邑之未集者盖排之危地也儀範懷牒即行畧不見難色其所至不私取民一芥民知儀範長者皆趍其令如父之令其所集事恒先諸邑而自是事之難集者郡率檄儀範自儀範至官三年討其跋涉山谿衝冐瘴毒之日恒什八九而坐廨宇治職事之日殆十一二然儀範容色腴澤步履輕徤未嘗一日疾疢之加乎身也盖君子直乎內者無往不自得苟直乎內固宜有相之道吉凶利害豈人之所能為哉儀範比以公事至京時上初嗣大位弘施寬恤之政中外仕者皆喜幸可以久安其位也儀範獨曰吾豈當踰六望七之年尚不知止哉遂以老疾辭天官卿言於上詔從之士大夫皆高儀範之達也老氏云知足不辱知止不殆於是有愧儀範者多矣吾素厚儀範故於別也書其所以决去之故贈之非徒以儆媢嫉者亦使鄉人士知君子仕止之有道也 

　　○熊氏譜序 

　　今天下姓氏皆古天子諸侯之後其先功德之被人者廣則其流澤後世久遠而蕃碩自然之理也春秋戰國之際惟楚地廣民眾則其上之所以被於人者宜亦廣且眾矣楚鬻熊之後以名為氏當是時諸侯稱國者未嘗稱氏惟楚國之君世稱熊氏熊望出南昌江陵數百年來南昌之熊最盛支分泒別跨數邑詩書纓組連續赫奕非他姓可儗豈非其先之被於人者廣且眾故其流澤至于今未艾歟新吳之族宋治平四年有諱洽者自番易來官是邑遂家焉三子原善原穩原吉原穩徙豐城原吉莫知所徙惟出於原善者世居新吳傳歷既遠子孫益眾亦有不得而詳者矣原善之後月窓甫斷自曾祖至其子凡五世錄之為譜而一堂之間祖孫父子孝敬慈愛藹然也其子本誠舉進士歷兵部郎中為福建左參政廉潔公平八郡之人悅其政無間言此其所以被於人者又廣歟將澤流於後焉有窮乎本誠今調浙江以此譜求序故為沂往推來而書之 

　　○送國子學正黃信道致事詩序 

