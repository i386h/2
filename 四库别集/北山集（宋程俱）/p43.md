<!-- { "loadSidebar": true } -->
　　唐书张九龄传范阳节度使张守珪以斩可突干功帝欲以为侍中九龄曰宰相代天治物有其人然后授不可以赏功国家之败由官邪也帝曰假其名若何对曰名器不可假也有如平东北二虏陛下何以加之遂止臣窃以谓爵赏者人主所以励世劝功之具也然赏不偿劳则人不覩为善之利赏之过量则无以供来日之求此古之图治之君体国之士所以未尝不致意于斯者也夫以张守珪之斩可突干亦可谓隽伟之功矣故唐明皇欲以宰辅之秩命之而九龄以为不可者盖近则欲适当其功逺则求可继于后也茍有能平东北二虏者则宰辅之上无官以赏其功矣故不可不慎也岂唯爵赏为然而刑罚亦如是也汉文帝时有盗髙庙玉环者文帝欲族诛之而廷尉张释之奏当弃市而巳以谓有如盗发长陵则将何以罪之此可谓知治体者矣使人主每于赏罚之际以是思之则赏莫不当其功而罸莫不当其罪矣又岂有觖望而致乱滛刑而罔民之事哉【十二月二十一日】







　　北山集巻二十八
　　钦定四库全书
　　北山集巻二十九　　　　　宋　程俱　撰进讲
　　论语巻第三　　　讲义第十五授【十月十二日】雍也第六
　　子华使于齐冉子为其母请粟子曰与之釜请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎
　　臣以谓夫以车马衣服之盛如公西赤之家则遗母之粟冉有无请可也故孔子姑与之以六斗四升之粟以示意焉而冉有不达又请益之孔子疑于有爱于粟也故顿益之而至于十六斛也冉有不受命遽以八十斛之粟与之孔子所以恶其继富也以原宪之贫所谓蓬戸桑枢瓮牖之室者则其贫可知矣故孔子为司冦而使宪为之宰以禄之而与之以九十斛之粟也然原宪辞之而孔子不听姑俾以其余以与邻里乡党者孔子非有固必于多寡之间也亦施之当而巳矣然古量比今防为四升则九十斛之粟当今三十六斛而巳以见古之赋予有制而不为无艺之费也至西汉奉给固已用钱如光禄大夫之奉十有二千而巳然当时贡禹固巳自谓禄赐愈多家日以富以此推之则古之国用所以易足而不至于厚敛于民者皆若此也夫孔子与公西赤之粟寡而不为啬与原宪之粟多而不为汰适于当而巳夫圣人之所云为注措至合于天道当于物理则巳矣传曰天之道其犹张弓乎髙者抑之下者举之有余者损之不足者补之此天之道物之理也推孔子与粟之意而达之于天下是则天之道也后世天下之民至有饥无以食寒无以衣仰事俯畜无以遂其私恩至于父子兄弟不相见夫妇离散以转徙于道路沟壑可谓急矣而为之上者不唯不周之又纵贪残之吏为掊刻之术以夺其衣食生生之资而公卿大夫将相贵近之家金刀之积累若丘山粟帛之多至于红朽骄奢横溢不可胜数方且加之以厚禄益之以横赐倾国帑而用不足则又敛憔悴之民破编户之产而取之其为继富不亦大乎乌在其周急也
　　孟子巻第一　　　讲义第三授
　　梁恵王曰寡人之于国也尽心焉耳矣河内凶则移其民于河东移其粟于河内河东凶亦然察邻国之政无如寡人之用心者邻国之民不加少寡人之民不加多何也孟子对曰王好战请以战喻填然鼔之兵刃既接弃甲曵兵而走或百歩而后止或五十歩而后止以五十歩笑百歩则何如曰不可直不百歩耳是亦走也曰王如知此则无望民之多于邻国也不违农时谷不可胜食也数罟不入洿池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生防死无憾也养生防死无憾王道之始也
　　臣以谓梁惠王知移民于河东以就粟移粟于河内以捄荒是亦仁民之意也然不知为政以行之而望民之多于邻国此孟子所以譬之以五十歩笑百歩也然为政则如之何如春省耕秋省敛凡起徒役家毋过一人用民之力岁不过三日若此则不违农时民皆得以尽力于稼穑而有所谓三年耕余一年之食者则其谷至于不可胜食也宜矣数罟宻网也不使宻网入于洿池则鱼鼈之小者皆得以遂其生育蕃大之宜矣而又如所谓人以时鼈人以时簎鱼龞则与民同其利者未尝有竭泽之忧焉如是而鱼鼈不可胜食矣斧斤以时入山林者不唯无宫室台榭华侈之役旦旦以伐之而巳如山虞林衡之所掌所谓仲冬斩阳木仲夏斩阴木凡服耜斩季材者未尝不有时焉则材木至于不可胜用也亦宜矣夫艰食鲜食与夫材木之用皆有余而不匮则所谓养生防死之具岂不有余裕哉如是则虽有凶荒之嵗而民不病矣岂嘘濡小惠之比哉昔者子产之为政于郑也以其乗舆济人于溱洧而孟子讥之以谓安得人人而济之以其不知为政也故曰十一月徒杠成十二月舆梁成人未病渉也使子产以爱民之意而施之于政则举郑国之人无复病渉之忧矣此徒善不足以为政所以无取于圣人也且养生防死无憾而以为王道之始何也今夫天下之民其穷困至于生无以养死无以葬则其夺攘矫防之事生于憔悴无聊之心盖将无所不至矣虽欲安且治得乎由此观之则养生防死无憾其为王道之始也明矣
　　论语巻第三　　　讲义第十七授【十月十九日】雍也第六
　　季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有臣观孔子之门弟子众矣而冉有季路皆以政事称焉子贡虽以言语称然其为有用之才亦可见矣而季康子方以可使从政与否问于孔子此孔子所以各言其所长而以谓于从政乎何有也于从政乎何有者盖言其优为云尔犹孟子所谓于答是也何有也以季路之果敢子贡之通达冉有之才艺则其于从政亦恢恢然有余地矣夫柔懦不断非所谓果闇滞不通非所谓达乖刺不才非所谓艺若是而使之从政则事不举而人受其敝矣且以季康子犹知求可使从政之士而问之孔子是将知其可使从政而后与之从政也岂大官大邑而肯使之学制乎昔者子皮相郑欲使尹何为邑曰愿吾爱之不吾叛也使夫徃而学焉子产曰不可人之爱人求利之也今吾子爱人则以政犹未能操刀而使割也其伤寔多子有美锦不使人学制焉大官大邑身之所庇也使学者制焉其为美锦不亦多乎夫三子者孔子目之以果以达以艺是可以从政之才也夫然后可使从政然当是时仲由固巳尝为季氏之宰矣而谋堕三都以彊公室宜非季康子之所知也其后季康子卒以冉求为宰哀公十一年冉求为季氏将帅以与齐战于郎而克之而季康子于是思孔子而欲召之也至于子贡一出存鲁彊晋而覇越凡此岂非果达艺之明效欤然果则勇于敢而有不得其死之理达与艺则必疏通警敏之人也故子路卒死蒯瞆之难于卫而子贡以谈説游四方而有货殖之累冉求以顺其君之欲为务而为季氏聚敛之臣故伏节死义犯顔逆耳之事常在于愚戆朴鲁之人而谀悦嗜利之徒常出于疏通警敏之士于斯畧可见焉
　　孟子巻第一　　　讲义第五授
　　梁恵王曰寡人愿安承教孟子对曰杀人以挺与刃有以异乎曰无以异也以刃与政有以异乎曰无以异也曰庖有肥肉廐有肥马民有饥色野有饿莩此率兽而食人也兽相食且人恶之为民父母行政不免于率兽而食人恶在其为民父母也仲尼曰始作俑者其无后乎为其象人而用之也如之何其使斯民饥而死也臣观孟子告梁恵王以王道之始与夫制民之产之意所谓五畆之宅百畆之田之类是也而又及于为政以杀人者如狗彘食人食之类是也于是其言有慨于王心者此梁惠王所以有愿安承教之言也夫刃之与政其杀人无以异犹挺之与刃也然臣以谓政之杀人有甚于刃者盖政之所及者广而其为祸深且久故也此苛政之害孔子所以知其甚于猛虎者也庖有肥肉廐有肥马是夺人之食以食马畜也因是而民有饥色野有饿莩岂非率兽而食人乎古者马不皆食粟而有食粟之马焉故传称季文子相鲁而家无衣帛之妾与食粟之马也所谓粟者菽麦之类皆是也吴越之地菽麦之生者寡比者行军所过州县皆敛稻谷以食马二石之谷一石之米也敛万石之谷以食马则民间无五千石之米矣此其所以饥色饿莩常相属于野也夫初以人食食马畜非有意于使民饥而死也而驯致于使民转而为饿莩者是始作俑而终必至于用人之类也古者用偶人以从葬所谓俑也其后浸以用人此黄鸟之诗所为作也礼曰孔子谓为涂车者善谓为俑者为不仁盖为俑者殆于为殉故也然则制器创物者且不可不如此而况于为政乎其可不慎其始而思其终也
　　论语巻第三　　　讲义第十九授【十月二十三日】雍也第六
　　子曰贤哉囘也一箪食一瓢饮在陋巷人不堪其忧囘也不改其乐贤哉囘也
　　臣窃以谓以顔子之贤而孔子所以贤之者乃在于箪食瓢饮之间何其细也是不然夫将以观人之得道浅深与夫志之小大必于此乎观之则得矣且孔子之门人其贤可以为邦者唯顔子然以一箪之食一瓢之饮屡空于陋巷以人所不堪之忧而方不改其乐则其所养可知矣是其所以为顔子者也能不陨获于贫贱则能不充诎于富贵能不为贫贱之所移则能不为富贵之所滛此孔子之所谓儒而孟子谓之大丈夫者也夫然后可以任天下之重伊尹之耕于有莘也唯其禄之以天下弗顾也系马千驷弗视也故能起而佐汤而成有商之业傅説唯其乐道于版筑之中也故能起贫贱而佐髙宗以成中兴之功何则其在巳者重故不以富贵易其操也则其于为国乎何有若其戚戚于贫贱者是必汲汲于富贵者也出而仕鲜不为懐利患失之夫矣其能以道事君乎故三代而上其臣之以道自任者不可以爵禄宠利拘而可以礼致也三代而下其臣徃徃有自自鬻图利于其君之心故人君因以谓非我之爵禄宠利则无所用其才而显其身于是有骄士之心而待士之礼亦薄故乐道固穷豪杰之士亦因是而不至是上下胥失也若顔子之乐道忘忧则虽箪瓢陋巷而可以终身虽三公之位万钟之禄而若其固有如是而有以贫富贵贱死生动其心者乎此孔子所以深嘉而屡叹也
　　冉求曰非不説子之道力不足也子曰力不足者中道而废今女画
　　臣窃以谓孔子之道虽极髙明而其所以行巳教人者未尝不道中庸也则虽冉求之才固可勉而致焉而乃自以为力不足而有非不悦子之道之言此孔子所以谓其画也夫所谓力不足者譬之负百钧之重行百里之途而非其力之所能胜者则半涂而不能进者有矣是所谓中道而废者也何哉力不足故也至于力之所能胜行之所能至然而自以为不能则是画也非力不足也画者非有自进之心直自以为不能而巳耳岂唯学者为然而为国者亦犹是也昔者孟子尝言之矣且齐宣王有千里之国诸侯之位可以保民而王者也而宣王不之为之是画也非力不足者也故孟子譬之以谓挟泰山以超北海语人曰我不能是诚不能也孔子所谓力不足者也为长者折枝语人曰我不能是不为也非不能也是孔子之所谓画也今欲于朞月之间一天下返旧都致太平兴礼乐是则力不足矣是挟泰山以超北海之类也今欲勤听断明政刑节财用慎举措脩军政纾民力进贤能以驯致中兴之功此则可为之事也茍不为焉是则画也是为长者折枝而自以为不能之类也
　　孟子巻第一　　　讲义第七授
