<!-- { "loadSidebar": true } -->
举伊尹，任阿衡，扶持太甲。（汤在位十三年崩，太子太丁早卒，立太丁之子太甲。任伊尹为阿衡。尹奉嗣王祗见厥祖。百官总己以听于冢宰。伊尹，力牧之后，居伊水，故曰伊。  伊尹名挚，陈留人）
放桐宫，三载后，允德修身。（太甲既立，败度败礼，颠覆汤之典型，尹作太甲三篇，放之桐宫，曰：密迩先王其训，无俾世迷。王居桐宫三年，自怨自艾，处仁迁义，尹以冕服奉之归亳。王允德修身，诸侯咸归。  桐宫即桐乡城，今在平阳府曲沃县。亳，今河南偃师县，汤所都也。）
伊复政，将告归，敬陈一德。（尹复政于王，将告归。恐王德不一，任用非人，作咸有一德。）
主善师，绥先禄，永底民生。（尹训王曰：德无常师，主善为师。又曰：克绥先王之禄，永底蒸民之生。）
传五世，有贤君，中兴太戊。（太甲传子沃丁，沃丁传弟太庚，太庚传子小甲，小甲传弟雍巳。是时商道衰微，诸侯不朝，雍巳传弟太戊，凡五世。太戊以伊尹子陟与臣扈为相，巫咸佐之，修成汤之政，商道中兴。巫咸，夏人）
德胜妖，祥桑死，帝道重兴。（亳有祥桑谷《禾-木》共生于朝，一暮大拱。王惧问陟，陟曰：臣闻妖不胜德。于是大修先王之政，早朝晏罢，问疾吊丧。三日而祥桑枯死，三年远方重译而至者七十六国。  桑谷，二木名。祥，妖也。谷音构，树名，皮可为纸。王羲之传云：秃千兔之翰，聚无一毫之觔；穷万谷之皮，敛无半分之骨。若从禾为谷，音谷。从米为糓，音叨）
黄河滥，徙其民，因循九代。（太戊传子仲丁，仲丁传弟外壬，外壬传弟河亶甲，河亶甲传子祖乙，祖乙传子祖辛，祖辛传弟沃甲，沃甲传祖辛子祖丁，祖丁传沃甲子南庚，南庚传祖丁子阳甲。自仲丁至阳甲，凡九代。因亳有河决之害，仲丁迁都于嚣，河亶甲徙都于相，祖乙徙都于耿，复徙都于邢。自仲丁以来，诸弟子争立，惟祖乙以巫贤为相，商道复兴。  嚣，今开封府河阴县。相，今彰德府安阳县。耿，今平阳府河津县。邢，今顺德府邢台县。）
至盘庚，还旧境，改国称殷。（盘庚，阳甲之弟。时耿都河决，王作书告谕臣民，复迁于亳，从汤所都，改商曰殷）
天辅助，后三朝，武丁恭默。（盘庚崩，传弟小辛，商道复衰。小辛传弟小乙，小乙传子武丁，以甘盘为相，恭默思道。居丧，三年不言，商道复兴。自小辛至武丁，凡三朝）
梦贤臣，调鼎鼐，作楫为霖。（武丁既免丧，犹弗言，群臣咸谏。王梦帝赉度弼，使人以形旁求于天下。说为胥靡，筑于傅岩，惟肖，命以为相。曰：若作和羹，尔为盐梅。又曰：若济巨川，用汝作舟楫；若岁大旱，用汝作霖雨。  傅岩在平阳府平陆县。  傅说，平陆人。）
旧讲学，师甘盘，交修不怠。（王命说曰：予小子，旧学于甘盘。又曰：汝交修予，罔予弃。）
敬其亲，丰祢庙，肜日雉鸣。（王祭汤庙，及肜日，有飞雉升鼎耳而雊。祖己训诸王，王内反诸已，以思王道。三祀，蛮夷编发重译来朝者六国，  肜，祭之明日，又祭名。吕东莱曰：高宗祭成汤，而有飞雉之变。盖高宗恭默思道，德与天合，故于祭祀略有过厚，飞雉随而应之。此虽高宗近厚之过，过于厚亦过也。  肜音容。）
至武乙，鬬天神，雷霆殒命。（武丁传子祖庚，祖庚传弟祖甲，祖甲传子庚丁，庚丁传子武乙。王无道，为木偶人，谓之天神，与之博，令人为行天神。不胜，乃僇辱之。为革囊盛血，仰而射之，命曰射天。后出畋猎于河渭之间，暴雷震死）
两三朝，无德行，国势颓倾。（武乙传子太丁，太丁传子帝乙，商道益衰）
末主纣，害生灵，饰非拒谏。（纣，帝乙子，名受，又名辛。资辨敏捷，才力过人，言足饰非，智足拒谏。大聚乐戏于沙邱，为长夜之饮；又剖孕妇，视其胎；断朝涉之胫，视其髓。荼毒生灵，有炮烙之法。商祚至纣而终，是为末主。  沙邱台，在邢州平乡东北二十里。）
纵奢淫，宠妲己，剖炙贤臣。（纣伐有苏氏，获其女妲己，惟妲己言是用，作奇技淫巧以悦之。使师延作朝歌北鄙之音、北里之舞、靡靡之乐。又为酒池肉林，男女裸体相逐。九侯进女于王，女不喜淫，王杀之，醢九侯。鄂侯争之，并脯鄂侯。后比干强谏，王怒曰：吾闻圣人心有七窍。遂剖比干，观其心。  朝歌，纣都，今卫辉府淇县）
巨桥粟，鹿台财，适资敌国。（纣造鹿台，为琼室，台广三里，高千尺，十年乃成。厚赋税以实鹿台之财，盈巨桥之粟，燎焚天下之财，罢苦万民之力。后周伐纣，散财发粟。  巨桥，仓名；鹿台，台名，故址俱在淇县。）
徒倒戈，血漂杵，衣宝焚身。（周西伯伐纣，纣师前徒倒戈，反自攻其后。血流漂杵。纣走登鹿台之上，衣珠玉自焚而死）
三十世，六百年，成汤世界。（自汤至纣，凡三十君，共六百四十四年。  以汤武功成，故曰成汤）
二老避，三仁去，麦秀歌闻。（初纣无道，吕尚避纣东海，伯夷避纣北海。闻西伯善养老，往归之。王庶兄微子去之，诸父太师箕子佯狂为奴，少师比干谏而死。孔子曰：殷有三仁焉。后周封箕子于朝鲜，箕子来朝，过殷墟，伤故都毁圮，作麦秀之謌曰：麦秀蔪蔪兮，禾黍油油。彼狡童兮，不与我好兮。殷民闻之，莫不流涕。  微子名启，箕子名胥余。微箕，采邑名。  吕尚，姓姜，号子牙。其先祖封于吕，尚其苗裔也。伯夷，姓墨，名允，字公信，谥曰夷。叔其弟也，名智，字公达，谥曰齐。蔪，音尖。谥法：克定祸乱曰武）
周武王，尊太公，兴兵伐纣。（武王名发，初吕尚钓于渭水之阳，文王遇之曰：吾先君太公望子久矣。故号曰太公望。武王以尚为师，谓之尚父。闻纣暴虐滋甚，乃徧告诸侯，兴兵东伐。  古公去豳邑于岐山之下，始改国号曰周。今凤翔府西五十里，是为岐周。渭阳，在凤翔府宝鸡县）
考其先，姓姬氏，上古贤人。（初尧封弃于邰，赐姓姬氏，为周始祖。  邰，今西安府武功县）
封后稷，相唐虞，教民耕种。（弃封邰，号曰后稷。舜曰：弃，黎民阻饥，汝后稷，播时百谷。  按易大传曰：神农氏作，斫木为耜，揉木为耒，以教天下。则耕种之利，其来久矣。书曰播时百谷，诗称诞降嘉种、贻我来牟，则百谷之备，自稷始也。赵过曰：后稷始畎田，则畎垅之法，自稷始也。晋董史曰：辰以成善，后稷是相。则农时之节，自稷始也）
笃公刘，传太王，王季其勤。（后稷三传为公刘，公刘九传为古公亶父。古公生季历。书曰：太王肇基王迹，王季其勤王家。  笃公刘，周诗篇名）
文王昌，羑里囚，演成周易。（文王名昌，季历生。昌初为西伯，纣以崇侯虎之谗，囚文王于羑里。文王曰：吾惟明天人之道，以顺受之耳。因取庖羲氏八卦重为六十四卦，次序演之，作象辞，垂世立教，而筮吉凶焉。  前编曰：太史公本纪谓西伯囚羑里，益易之八卦为六十四卦，其意谓伏羲止有八卦也，然大传明言八卦成列、象在其中矣，因而重之、爻在其中矣，是庖羲已重为六十四卦矣。按伏羲画卦，盖有图而无书，有占而无文。文王难羑里，乐天忧世，于是演而为易。移先天之体，为后天之用，翻六十四卦变易之象，而系吉凶利否之辞。其位则探河图生成之位，为后天入用之位；其辞则或取之二体，或取之二象，或取之二中，或取之主爻，或取之变卦，或取之成卦之义，丁宁告戒，以前民用。圣人之忧患后世，于是为至。羑里城故址，在彰德府汤阴县。  追谥文王，经天纬地曰文）
赐弓矢，专征伐，虞芮停争。（周臣散宜生闳夭谋救文王，乃求有莘氏美女及珍宝良马，因殷嬖臣费仲献纣。纣悦曰：此一物足释西伯矣。乃释之，赐弓矢鈇钺，使专征伐。虞芮之君争田，久而不决，乃相与朝周。入其境，耕者让畔，行者让路；入其邑，男女异路，斑白不提挈；入其朝，士让为大夫，大夫让为卿。二国之君相谓曰：我等小人，不可以履君子之庭。乃让田而退。  虞，今平陆县。芮，今芮城县。俱属平阳府）
武王发，十三年，孟津大会。（武王继为西伯，于殷二十二祀，观兵于孟津，诸侯不期而会者八百国。皆谓纣可伐矣，武王凛示天命，退守西土。居二年，纣恶不悛。于武王十三年冬月，诸侯共推伐商。武王乃大会于孟津，作泰誓三篇以誓师。  孟津，在河南府，今县名。武王名发）
一戎衣，陈牧野，不用刀兵。（武王陈兵牧野，纣旅如林，几亿万人，倒戈向后。武王兵不血刃，独夫受诛。所谓一戎衣而有天下也。牧野，地名，在卫辉府城南）
释箕子，封比干，反商旧政。（武王克商后，命召公释箕子囚，命闳夭封比干墓，反商纣政，由汤旧政。  比干墓在卫辉府城北，墓前有碣，题殷比干墓字。乃宣圣手书）
式商容，僇飞廉，吊问穷民。（商容，殷贤人，纣所贬退。武王式其闾，命毕公表之。飞廉助纣为恶，驱于海隅而僇之。复命南宫适，散财发粟以赈赉穷民）
作旅獒，却珍奇，蛮夷通道。（王威德远畅，通道于九夷八蛮。西旅底贡厥獒，召公以非常贡物，易启玩好，作书名旅獒训王曰：珍禽奇兽，不育于国。不宝远物，则远人格）
陈洪范，访朝鲜，造请贤人。（先是禹治水功成，神龟负书出洛，禹因别为九畴。箕子推衍增益以成篇。武王访于箕子，箕子陈洪范一篇。箕子不欲臣周，亡于朝鲜，武王遂以封之。  朝鲜，今国名，在辽东外徼）
周公旦，辅成王，居东避位。（武王崩，子成王名诵，年十三即位。王谅闇。周公名旦，文王第四子，以叔父负扆摄政。管叔及群弟流言曰，公将不利于孺子。周公遂避位居东都。  扆之状纵广八尺，画为斧形。今之屏风，其遗像也。  谥法：安民立政曰成）
大雷电，禾尽偃，天发金縢。（周公居东逾年，王知罪在管蔡。是年秋，大熟未获，天大雷电以风，禾尽偃，大木斯拔。邦人大恐，王与大夫尽弁以启金縢。初，武王有疾，周公告于太王王季文王，请以身代，纳册金縢匮中。至是启之，见公请代武王之事，王执书以泣，出郊迎公。天乃雨，反风，禾尽起，岁则大熟）
