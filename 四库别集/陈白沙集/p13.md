<!-- { "loadSidebar": true } -->
　　思仆腐儒也生岭左四十又七年矣乃无以自见于天下顷因一二軰流妄加推让于有所不为之中置贱姓名焉执事从而齿録之乃不自矜重具酒与币勤一介于千里赐之手札而问焉仆何足以当此惭悚惭悚然仆之所以不辞于执事非昧于自度辱执事使也徒欲以广执事之心使天下称执事者以执事为有礼且曰执事于不贤而誉且礼之况其所谓贤者乎亦昔人请自隗始之义也郡大封也太守大官也当风化未还之日狱讼日繁幸而主者不敢怠于其职疲神竭知夜以继日孳孳犹恐弗及如此者今之所谓贤守也执事光明磊落优游而敦大规模气象逈异常流使勤于听讼矣而又不遗其本焉此仆所以乘风而知慕览币而弗辞其心葢又有激于此也若夫君子进为君退为亲进退可否之机执事研之熟矣仆何敢仰疑于万一哉使回并此布悃不罪 

　　与汪提举（弘治戊午月九日作） 

　　白沙陈某启千里一缄由辞以得意足下垂爱之至非尺牍能尽章何徳以报之承示近作足见盛年英迈之情大抵论诗当论性情论性情先论风韵无风韵则无诗矣今之言诗者异于是篇章成即谓之诗风韵不知甚可笑也情性好风韵自好性情不眞亦难强说幸相与勉之知广大髙明不离乎日用求之在我毋泥见闻优游厌饫乆之然后可及也人自海南来者称足下事功之伟阮从事至益闻所未闻足慰翘企虽然局于见闻者未必知也如修古等作诚美矣人徒知慕修古之名抑孰知修古之实之着于今日者何如也观往可以知来一眞一切眞得其门而入者无逺弗届也慕竹记文章心许之病未能耳足下欲显其亲于无穷岂专待是耶白洋眞境想象不来别纸塞命良慕高尚耳不多及 

　　又 

　　足下事功之竒襟韵之胜安得一寄目于冷香以尽作者之妙今者畵图能令武夫俗吏见者莫不鼓舞称快况吾人哉虽然非病夫意也病夫何足以当之足下以是心求进于古之人庻乎无逺之不至矣嘉贶不一照领録来诸作毎读一篇辄欲奉和而病未能慕竹记文大书表墓均之未可牵勉小诗四首録于巻中徒于阮从事过江门一次依准还海上耳高明必能亮之李世卿期我于朱陵沈督府书来问行张东所已办一杖双屦随我顾今病势尚未可动余无足道者 

　　与顾别驾止建白沙嘉会楼 

　　执事未有不以公务而止敝邑者今日之事欲为名教树无穷风声于后代而姑托始于仆以为之名伏惟按治广东侍御熊公揭名嘉会选能集事一人使相地白沙问于我府主林先生以得执事遂尽闻于我藩宪诸老先生倡斯和之兴一役而众论攸同举一义而多士知劝百余年间岭海之内未闻有如今日之盛者也顾仆何人俾以虚誉滥竽斯会区区不胜感激愧悚之至执事以才识卓异见重于时诸公诚信而委之仆愚以今地方多虞民苦力役斯亭之建虽以贤别驾主之然寸土尺木不无劳费在民愿执事再加处分以复按治之命茍可已之不但纾民之力而负且乘之讥亦且不及老朽以贻玷诸贤尤见执亊相爱之至也幸甚幸甚 

　　又 

　　山楼小构清白俸余之助得之公不以隗谢士诎于不知已而信于知已此仆所以每受赐而每不辞于公也虽然厚徳不可以不报尚友古人永矢一心进以礼退以义不受变于时俗近之则可亲逺而望之益光此仆所愿望于公如是若徒以身为沟壑无所规益舎已循人与时势上下非仆之志也镌者偶有所适碧玉楼诗刻俟后寄所示从吾先生送张廵检诗何不类平生之言也分惠诸儿軰及诸士友厯日分付一一感公盛徳并此为谢 

　　与金通守 

　　某启今日里长付到黄歴五本前此寄来乡试小録一本具有封识已一一验领迭辱台贶岂胜荣幸某本田野之人滥竽士列凡于公卿之门惟知尊敬尽礼而已不敢随众奔走以负其初其有赐于某者既于家中拜受更不进谢惟照亮不具 

　　复胡推府 

　　辱书英特不羣之气溢于言外而其中耿耿欲与世抗尤于诗焉见之前数日托倪指挥送去手书弗及想未达也承以得卑官为喜古之善处困者如是虽然未若忘之愈也忘之都无亊矣诗本温厚和平深沉婉宻然后可望大雅之庭执事之作其果近之乎如其未近则当易故求新増其所未高浚其所未深然不独作诗为然也卧病余旬不能举动感兹逺别又重违左右强勉数纸不能佳也不审何日离省区区驰恋之私想能亮之书墨并此谢 

　　与左知县 

　　章启顷者欲留一饭为他客所并别去匆匆一语不能究至今惜之黎生来辱书兼多贶砚石之竒尤为难得昔伊川先生以一诗酬王佺惠药传之至今明府善为邑使百姓歌之老朽虽不习于辞尚能为明府执笔作循吏传传之天下后世以为美也明府宁不许我耶瞻奉未涯谨奉启不宣 

　　又 

　　昨来枉顾老夫胸中又着一左明府矣由邓生之言知明府遗爱仁化已多今者邻封得此贤牧幸甚幸甚老病林下每闻四方郡县得人辄为生灵喜况目击其人乎公程还日过白沙少留片饷细话平生志业以慰老怀是所愿也 

　　与顺徳吴明府 

　　顷者从事至辱书贶为感适姜仁夫在坐不即裁答仁夫说足下缕缕去岁首夏李世卿过白沙至腊初始别闲与论一时人物世卿亦以后进之才称足下章于足下所存不待书而悉也念昔苍梧之会潦略几于失君矣顾今乃蒙不鄙瞻望清光于咫尺得非幸欤章衰疾不出足下拘于官守未有相见之期惟当洗耳林下以冀邻壤颂声之来足下将不以循吏之事让古人也 

　　又 

　　出处语默咸率乎自然不受变于俗斯可矣以张梧州先生与献臣近日所为章皆未得其详不敢悬决是非俟面尽 

　　又 

　　梁生至辱手书具审被诬亊今已释然甚慰明府惠爱在民民以是报何耶凡天损之来吾无以取之可以言命矣唐中丞称潘时用之贤悼邹汝愚之死小抑大扶朝低夕昻张梧州之于督府皆可谓知已之遇夫复何憾承一一示明府岂徒羡彼者耶陶邦伯才能集事威能御暴便可当一面之寄其它未敢轻议大抵用人不求备议者谓中丞公人物一大炉冶百錬之则眞金出焉顺徳小邑治之不难而有难者其诚乎诚则不言而民信无为而化成观于明道先生治县则可知用智之不足贵矣承下问不敢不尽明府以为何如 

　　与赵明府 

　　平后山碑文仆已谢于陶公非敢有爱于言也夫文以纪功必书首事主后山之役者谁乎今秦公已去存者两府皆非知仆者也孟子讥未同而言此岂止于未同而已也一二十年来仆与人为记序等文多不过十数碑而已为陶公者半之谓仆于公有所择于言乎必不然矣司马公作相欲除谏官而难其人问于伊川先生不对公曰出于子口入于光耳何害伊川终不为言之语默要自有当也若不问可否惟以相与之宻而责之言伊川为不忠矣仆废退之余恐收敛之不谨以取罪累实非有他也惟执事亮之 

　　答阳江柯明府 

　　顷者有胡秀才来谒白沙能道执事志行之美章多病少出于执事无一日之雅闻秀才言为之动容起敬已置执事于东南十郡内贤守宰之列所谓生而民爱戴之死而且爼豆之以此期待阳江而注仰之乆矣蒙辱手教承已表识张太傅墓又于墓前构祠祀之与厓山同幸甚幸甚以今观之执事所作皆风化首事寻常只是簿书俗吏取办于目前耳何尝望见阳江脚板耶祠记某当作昔闻秀才言执事表墓建祠某已心许执事矣顾今拙病未能脱体少延岁月为之未晩也病倦不能具大状使回聊此复余不一一 

　　与任明府 

　　昨蒙枉顾感感一谈之顷愧乆病未得脱体精神不能自达愧负何限虽然造次间已觉明府英迈之气出于人上者可畏可喜异时当为贤宰牧有闻于天下后世新宁之民一何幸欤今日又蒙多贶之及感怍感怍以新作之邑遇新除之令凡百政令皆自我出未有坏于前者事机之会如此亦可贺也老拙以为天下之事成之惟在威信威信一立无事不可为茍无威信则无其本难乎其立政矣明府裁之病倦执笔匆匆不究所欲言谨此布谢而已惟照亮幸幸 

　　与曹知县 

　　执事去新会二十年矣何由复见执事日侍正节堂延接四方宾友与言昔者土木之兴众工一日具举执事悉心于名教常在人目虽不见犹见也堂成而执事解官堂今存而老母下世俯仰今昔情如之何恭惟执事才足以立事勇足以行志而竟不为世用或云见曹长官于京师或云退而家居慷慨如平时欲致一书慰执事无可托者男子葢棺事方定士所遇有时焉耳鲍叔有闻于后代以其能眞知管仲也虽不仕齐有功九合诸侯一匡天下鲍叔贤之乌乎世复有斯人乎执事以某之言为然则凡世所汲汲而后见者皆不足以望执事亦非所以厚执事也李世卿还嘉鱼辄此奉候粗布二端表逺忱制中不多及 

　　与梁知县 

　　三郎回能道漳平初政甚慰懐仰居下而能获乎上事功将日大声闻将日着可贺今之从政者岂必尽如古之人但髣髴其一二世必以良吏目之矣又能始终表里无间将来必大有可观幸卒勉之老拙之望也比者小庐山茔封粗毕逺烦致奠哀感无涯竒娘子母计各安好漳平风土想与此间无甚异惟善调摄勿令生疾惠绢感感耳边常得好消息不用寄物也 

　　与邝知县兄弟 

　　丁明府彦诚今之良宰官也遗爱在邑邑人思其徳欲为庙以报之此义举也吾軰当为之倡今附去疏文一首幸留意富者多助贫者一钱勿弃大要见此举报往劝来出于民心之公庻几光明正大可以传逺今卜地在白沙里社前与嘉会楼相望亦其平生所乐游之地留题眞迹尚在壁间吾知其必享也 

　　与林郡博（先生门人） 

　　近连得缉熈两书乌乎尚忍言哉平湖别家踰十年官满来归不见仲氏见母夫人岂非幸耶再如京师谒选未及一载归哭几筵前有就禄之请而人见疑后有终养之图而母不待且母与褒之恩孰重章谓哭子之爱尚可割哭母之恨无时休不肖孤不丐先帝之仁宁免终天之憾耶缉熈孝禀自天岂无念母之诚因斗升之禄以求便养无难处者特于语默进退斟酌早晩之宜偶欠一决遂贻今日之悔而世之议缉熈者多矣当是时虽使一恒人非沉酣利欲得已不已者处之亦必不能不为之动心而变色况贤者乎自兹以往缉熈其皎洁磊落不为混混之迹所以慰慈灵于地下而解羣惑于当年如毛义焉可也若不理会此处则大错虽二十四州鐡打不就矣素辱厚爱计必不见讶是以尽言之定山近日之出谁实启之其意云何希垂示江西来日者未过白沙银瓶岭合葬只看年月利否余不用问人忧病中未由奔慰谨奉疏不尽欲言 

　　又 

