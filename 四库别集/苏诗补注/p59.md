<!-- { "loadSidebar": true } -->
　　文与可有诗见寄云待将一段鹅溪绢扫取寒梢万尺长次韵答之
　　为爱鹅溪白蠒光扫残鸡距紫毫芒【一作铓】世间那有千寻竹月落庭空影许长
　　鹅溪【任渊山谷内集注鹅溪在今潼川画绢所出】千寻竹【本集襍记与可画竹初不自贵重持缣素而请者足相踵于门与可厌之投诸地曰吾将以为櫗材及与可自洋州还余为徐州与可寄书曰近语士大夫墨竹一近在彭城袜材当萃于子矣书尾复一诗云云予谓与可竹长万尺当用绢二百五十匹因答诗云云与可笑曰苏子瞻辨则辨矣然二百五十匹吾将买田而归老焉○慎按丹渊集失原作全首无从采录】
　　闻辩才法师复归上天竺以诗戏问
　　道人出山去山色如死灰白云不解笑青松有余哀忽闻道人归鸟语山容开神光出寳髻法雨洗浮埃想见南北山花发前后台寄声问道人借禅以为诙何所闻而去何所见而囘道人笑不答此意安在哉昔年本不住今者亦无来此语竟非是且食白杨梅
　　辩才复归天竺【栾城集辩才塔碑云师年二十五赐紫衣及辩才号沈遘治杭请住上天竺居十七年有僧文防者利其富倚权贵人夺而有之迁师于下天竺复逐师于潜逾年捷败事闻朝廷复以上天竺畀师防之在天竺也施者不至巗谷草木为之索然及师之复归山中百物皆若有喜色清献赵公亲见而赞之曰师去天竺山空鬼哭天竺师归道塲光辉留三年终舍去老于南山之龙井】南北山【白居易寄天竺禅师诗南山云起北山云】前后台【白居易诗又云前台花发后台见先生二句皆用之】
　　和子由送将官梁左藏仲通
　　雨足谁言春麦短城坚不怕秋涛巻日长惟有睡相宜半脱纱巾落纨扇芳草不锄当户长珍禽独下无人见觉来身世都是梦坐久枕痕犹着面城西忽报故人来急扫风轩炊麦饭【公自注徐州所出】伏波论兵初矍铄中散谈仙更清逺南都从事亦学道不惜肠空夸脑满问羊他日到金华应许相将游阆苑
　　梁仲通【名交见栾城集】
　　附子由原作【栾城集题云送梁交之徐州】
　　湖水清且深新荷半犹卷未见红妆窈窕娘先排翠羽参差扇水面风生人未知欹倾俯仰长先见防上游人暮不归清香入袖凉吹靣投壶击鞠绿杨阴共尽清樽飱白饭坐中飞将忽先起轻衫出试彭门逺百步洪西白浪翻戏马台南云岫满江山雄丽洵宜人风流孰似梁王苑
　　次韵秦观秀才见赠秦与孙莘老李公择甚熟将入京应举
　　夜光明月非所投逢年遇合百无忧将军百战竟不侯伯郎一斗得凉州翘关负重非无力十年不入纷华域故人坐上见君文谓是古人吁莫测新诗说尽万物情硬黄小字临黄庭故人已去君未到空吟河畔草青青谁谓他乡各异县天遣君来破吾愿一闻君语识君心短李髯孙眼中见江湖放浪久全真忽然一鸣惊倒人纵横所值【一作往】无不可知君不怕新书新千金敝帚那堪换我亦淹留岂长算山中既未决同归我聊尔耳君其漫
　　秦观【宋史秦观字少游少豪隽慷慨溢于文词登第歴秘书省正字兼国史院编修官绍圣初坐党籍出通判杭州御史刘拯论其损益实录贬监处州酒税寻削秩徙郴州编管又徙雷州徽宗即位复官放还至藤州而卒文集四十巻施氏原注东坡刚直忠正二圣追神宗遗言将付大政台諌多惎间凡所与輙攻之少游其一也】秀才【唐书杜正伦传隋世重举秀才天下不十人而正伦一门三秀才皆髙第】
　　附秦少游原作
　　人生异趣各有求系风捕影祗怀忧我独不愿万户侯惟愿一识苏徐州徐州雄伟非人力世有高名擅区域珠树三株讵可攀玊海千寻真莫测一昨秋风动逺情便忆鲈鱼访洞庭芝兰不独庭中秀松栢仍当雪后青故人持节过乡县敎以东来偿所愿天上麒麟昔漫闻河东鸑鷟今才见不将俗物碍天真北斗以南能几人八砖学士风标逺五马使君恩意新黄尘冥冥日月换中有盈虚亦何算据龟食蛤暂相从请结后期游汗漫
　　附子由作【栾城集题云次韵秦观秀才携李公择书相访】
　　淮南三嵗吾何求使君到后销人忧君言有客轻公侯扁舟相从古扬州致之匹马恨无力千里相望同异域新诗空使四座惊隠居未易凡人测使君南归无限情鸿飞擕书堕我庭此书兼致昔年客袖中丽句淮山青老夫强顔依府县堆案文书本非愿清谈亹亹解人颐安得座右长相见狂客吾非贺季真醉吟君似谪仙人末契长遭少年笑白髪应惭倾葢新都城酒贵谁当换尘埃垢靣非良算归来泗上正思君莫待黄花霜烂漫
　　仆曩于长安陈汉卿家见吴道子画佛碎烂可惜其后十余年复见之于鲜于子骏家则已装背完好子骏以见遗作诗谢之
　　贵人金多身复闲争买书画不计钱巳将铁石充逸少【公自注大王书中有殷铁石字铁石乃梁武帝时人】更补朱繇为道【公自注世所収吴道子画多朱繇笔也】烟薰屋漏装玉轴鹿皮苍璧知谁贤吴生画佛本神授【一作骏】梦中化作飞空仙觉来落笔不经意柛妙独到秋毫颠昔我长安见此画叹息至寳空潸然素丝断续不忍看巳作蝴蝶飞聨翩君能収拾为补缀体质防落嗟柛全志公彷佛见刀尺修罗天女犹雄妍如观老杜飞鸟句脱字欲补知无縁问君乞得良有意欲将俗眼为洗湔贵人一见定羞怍锦囊千纸何足捐不须更用博麻缕付与一炬随飞烟
　　修罗天女【维摩经注阿修罗男丑女端正有大势力常与天共鬬此柛果报最胜隣次诸天而非夭也】博麻缕【言贵人所蓄书画多物不值一钱不足以博麻缕止宜付之一炬而巳王注谬引佛氏麻三斤语施氏补注复取之何也】
　　雨中过舒敎授
　　疎疎帘外竹浏浏竹间雨窗扉静无尘几砚寒生雾美人乐幽独有得縁无慕坐依蒲褐禅起聴风瓯语客来淡无有洒扫凉冠履浓茗洗积昏妙香净浮【一作无讹】虑归来北堂闇一一微萤度此生忧患中一饷安闲处飞鸢悔前笑黄犬悲晚悟自非陶靖节谁识此间趣
　　舒敎授【即舒焕施氏原注时舒为徐州教授元祐八年以左朝郎校对秘书省黄本书籍绍圣初通判熙州孙彦同职官分纪云通典汉郡国皆有文学椽唐府郡置经学博士各一人以五经敎授学生宋无专员诸州文学之职从九品为散官】
　　次韵舒敎授寄李公择
　　草书妙絶吾所兄真书小低犹抗行论文作诗俱不敌看君谈笑収降旌去年逾月方出昼【公自注予去年留齐月余】为君剧饮几濡首今年过我虽少留寂寞陶潜方止酒【公自注此行公择病酒夕不饮】别时流涕揽君须悬知此懽堕空虗松下纵横余屐齿门前轣辘想君车怪君一身都是德近之清润沦肌骨细思还有可恨时不许蓝桥见倾国【公自注公择有婢名云英屡欲出不果】
　　又送郑户曹【按本年中秋月诗郑子向河朔公自注云郑仅赴大名户曹施氏云时为冠氏令者讹】
　　水绕彭城【一作祖】楼山围戏马台古来豪杰地千载有余哀隆凖飞上天重瞳亦成灰白门下吕布大星陨临淮尚想刘徳舆置酒此徘徊尔来苦寂寞废圃多苍苔河从百步响山到九里囘山水自相激夜声转风雷荡荡清河壖黄楼我所开秋月堕城角春风揺酒杯迟【去声】君为座客新诗出琼瑰楼成君已去人事固多他年君倦游白首赋归来登楼一长啸使君安在哉
　　彭城楼【太平寰宇记魏刺史王延明移彭祖庙于子城东北楼为彭城楼】戏马台【元和郡县志戏马台在彭城县东南二里项羽所造戏马于此】刘徳舆【南史宋高祖本纪刘字徳舆文选注宋武帝为宋公在彭城九日出项羽戏马台至今相承以为旧凖】九里山【太平寰宇记引中记云彭城有九里山有穴潜通琅琊名胜志九嶷山在徐州东北九里山阴有孙氏墓碑上刋九嶷山俗名九里山】
　　次韵黄鲁直见赠古风二首
　　嘉谷卧风雨稂莠登我塲陈前漫方丈玊食惨无光大哉天宇间美恶更臭香君看五六月飞蚊殷囘廊兹时不少假俯仰霜叶黄期君蟠桃枝千嵗终一尝顾我如苦李全生依路傍纷纷不足道悄悄徒自伤
　　黄鲁直【宋史黄庭坚字鲁直第进士哲宗立召为秘书郎神宗实录检讨官绍圣初章惇蔡卞论实录多诬贬涪州别驾黔州安置又移戎州徽宗即位乞郡得太平州到任九日罢主管玊隆观寻除名编管宜州徙永州卒年六十○施氏原注鲁直学问文章天成性得于诗尤高善法书自成一家东坡所以推扬汲引如恐不及初游灊皖山谷寺乐其林泉因自号山谷道人建炎问赠直龙图阁髙宗爱其笔札御府収蓄甚富且录用其家云】
　　【乌台诗案元丰元年二月内北京国子监敎授黄庭坚寄书一封幷古诗二首与轼依韵和答云嘉谷卧风雨至玊食惨无光以讥今之小人胜君子如稂莠之夺嘉谷又云大哉天宇间至悄悄徒自伤意言君子小人进退有时如夏月蚊虻纵横至秋自息比黄庭坚于蟠桃进必迟自比苦李以无用全生又取诗云愠于羣小以讥讽当今进用之人皆小人也此段全文已载施氏原注中今依例附录】
　　空山学仙子妄意笙箫声千金得竒药开视皆豨苓不知市人中自有安期生今君已度世坐阅霜中蔕摩挲古铜人嵗月不可计阆风安在哉要君相指似
　　附黄鲁直原作二首
　　江梅有佳实托根桃李塲桃李终不言朝露借恩光孤芳忌皎洁氷雪空自香古来和鼎实此物升庙廊嵗月坐成晚烟雨青已黄得升桃李盘以逺初见尝终然不可口弃掷官道旁但使【乌台诗案作但取】本根在弃捐果【诗案作庸】何伤
　　青【一作长】松出洞【一作涧】壑十里闻风声上有百尺丝下有千嵗苓【苕溪渔隠丛话尚有自性得久要为人制頽龄二句】小草有逺志相依在平生医和不并世深根且固蒂人言可医国何用太早计小大才则殊气味固【诗案作苦】相似次韵答舒敎授观余所藏墨
　　异时长笑王防稽野鹜膻腥汚刀几暮年却得庾安西自厌家鸡题六纸二子风流冠当代顾与儿童争愠喜秦王十八已龙飞嗜好晚将蛇蚓比我生百事不挂眼时人缪说云工此世间有癖念谁无倾身障簏尤堪鄙人【一作一】生当着几緉屐定心肯为微物【一作尘】起此墨足支三十年但恐风霜侵髪齿非人磨墨墨磨人缾应未罄罍先耻逝将振衣归故国数亩荒园自锄理作书寄君君莫笑但觅来禽与青李一螺防漆便有余万灶烧松何处使君不见永宁第中捣龙麝列屋闲居清且美倒晕连眉秀岭浮双鸦画鬓香云委时闻五斛赐蛾绿不惜千金求獭髓闻君此诗当大笑寒窗冷砚氷生水
　　送郑户曹赋席上果得榧子
　　彼美玊山果粲为金【一作银】槃实瘴雾脱蛮溪清樽奉佳客客行何以赠一语当加璧祝君如此果德膏以自泽驱攘三彭仇已我心腹疾愿君如此木凛凛傲霜雪斵为君倚几滑净不容削物微兴不浅此赠毋轻掷玊山果【本草榧实一名玊山果艺苑雌黄云予与潘伯龙食榧子言诸防皆不及玊山者方悟东坡诗语恐是上饶玊山县潘云玊山地名在婺之东阳县所生榧子香脆与他处逈殊故集韵榧字注云木名有实出东阳诸郡而本草亦云出今东阳诸郡施氏补注引王注云出信州玊山者讹】斵为几【本草又云榧一作棑其木名文木叶似杉木如栢理如松肌细软可为器用诗家所云棑几即此】三彭【中黄经云一者上虫居脑中二者中虫居明堂三者下虫居肠胃名曰彭琚彭质彭矫恶人进道喜人退志】
　　送胡掾
