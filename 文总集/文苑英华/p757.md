<!-- { "loadSidebar": true } -->
　　臣某言皇情愍彼邉甿忿兹凶丑必亲吊伐臣闻天子之怒伏尸百万流血千里若吐蕃者防窃豕食犹鱼跃釜中耳又何足以当陛下之怒哉臣愚窃以不可何也频嵗以来百姓不足岐陇河渭动无储廪今大驾遄征供置仓卒若缓之以法必乏我军兴如急之以刑则人无所措此时不可也乗邉将士或交锋刄飞书告捷首尾继来料贼之势不复支久陛下若轻车电发则亏持重之虑【一作虞】如按部天行又非赴敌之义此势不可也盖称王者之师有征无战谓蕃贡有阙王命征之于是乎理兵其郊获辞而止非谓擐【一作按】甲临军敌人畏之莫敢战也是以古者圣帝明王无亲将也云黄帝五十三战者即缔构草昩非太平之本也故自阪泉之后脩身养德与七圣游于具茨三月齐而访道今陛下鳯翔藩邸龙跃御天不日再造乾坤一呼而拨定祸乱是则圣过黄帝而经纶之业备矣故当髙居深视制礼作乐禅梁甫登崆峒雅歌从容爲后王法阃外之事属诸将军何至厌玉辇甘金革邀功马上爲一人【一作日】之敌也今吐蕃遣偏禆小丑干犯大国我军未捷而耻已深而陛下又将屈至尊逺爲之敌使攻无不胜战无不克犹未足以夸四夷适足以骄敌人羞天下也又扈从之人半非鬭士使给徃来日费千金与其倾耗资储孰若囬募骁健重赏之下必有勇夫以敢死之师当疲老之冦若排山压卵何必劳圣躬哉况事有不可轻敌有不可小者昔周师困于祝聃汉祖厄于平城安可谓吐蕃无祝聃耶河右无平城耶千金之子坐不垂堂圣人终日不离辎重不可忽也臣又闻吐蕃之入也惟趣羊马不至杀掠于人但剥体取衣以穷冦耳又数道俱进按队徐行者若有所望恐连谋北狄陛下如必亲戎迈于岐陇脱幽并警候灵夏驰烽突厥之骑南侵犹如吐蕃之势长安百姓惊扰太上皇帝岂不忧劳陛下以三贼凭陵谁者先击岂可挂西军之众分御北胡野次之间遥谋庙堂不战之策帝城空虚众亦何仰臣固曰居中制胜爲防萌杜渐之上畧也今但发近县之兵择良能之将重爲之募严爲之约其败衂失律者已加必罚之诛矣其勇敢杀敌者亦愿加信赏之劝焉兼购贼中有能斩首帅以【一作已】下归降者及邉军之士俘馘丑虏者并厚爲赏格以班之我军必大振矣彼贼闻之自解而去也又承万骑官者数千其受国恩亦已多矣并习练枭雄逺近所惮陛下或防爲将帅或备军行勒以从征足可威贼也又数十年来人之多幸乃有捐【司马迁传作全】躯保妻子之臣亲戚贪佞之辈并人厌阶勲家盈封爵乃至紫衣塞路朱服满朝皆能侵国害人未见尺功寸効自陛下欲栉风沐雨亲冒邉尘不闻献一竒输一策主忧臣辱请代此行而但縻府库之财殚征税之奉呜呼此所谓六蝎五蠧者是也臣所以痛心椎膺而移【疑】陛下言之耳何不简冗食重禄之夫权令御冦此但惜身自当爲国而容养蠧蝎轻劳圣躬贾谊所以长叹息继之恸哭爲此也昔楚汉相持楚强而汉弱汉祖犹曰使刑徒击公吾不能鬭力也区区之时犹能如此况今四海之内皆爲臣妾普天之下莫非王土而蕞尔一冦如一蚊之附九牛陛下便欲降万乗之尊亲衘橜之变轻其帝重逸此庸臣臣窃爲陛下不取也夫三皇善用仁圣五帝善用智勇陛下当三五之运而舍其所长非英武之称也议者或爲【疑】陛下前欲征匈奴制行而止今必须一出示信万人此大谬也夫兵者以正合以竒胜故不厌诈而尚以权今以陛下英雄之资发亲征之令敌闻而惧我势已张更练熊罴推毂将帅见可而进骋变如神适谓幽逺而难知河汉而不测人是以服信是以孚夫何疑也今夫顿岐陇之外扰疲敝之人率徴之兵不过数万阻饥积嵗师不宿饱州县急于供费力不足以救邉军容制于部伍势不足以赴敌脱胡骑纷扰京城空虚人情易动难安不可不虑也如太上皇暂勤旰食是陛下以天下之大不能安其亲也惟陛下图之今卜征有期不可顿止但更延发日示择良辰以候西军动静以爲长策臣愚所陈众计亦愿陛下择善而从之臣闻资父事君惟忠与孝况臣职叅衮阙逾念谠言苟益涓尘死而无悔昨四日已于閤门封进一表恐未周览今复尽愚非敢阻于成规实愿广于天听轻言时政伏待刑辟
　　爲清邉大防管建安王奏失利表【武后】
　　张　说【万嵗通天初】
　　臣攸直言今日某乙从硖【集作徃峡】石山称前军王孝杰等以某日失利于峡石山忽闻殒絶心搉魄死上孤天威下慙士卒臣死罪死罪顿首顿首臣以驽怯谬职戎麾衘戴恩荣统率将士驱闗陇之马引淮海之驹旗幕亘于邉城弓甲倾于内府不堪任使挠失节度群帅无决胜之功偏师有挫衂之咎长犬马之孔炽纵枭獍之未灭愤结灵只怨毒骨髓臣实其罪非他人忍耻苟全逺媿胡顔之责引慝遄死内负犹鬭之心踧踖无顔进退匪【集作靡】处臣既不建师律有干常宪合即严科以塞重责然以见在兵马交要部统未敢束手军事委置旌节稽后【集作缓】刑书伏深兢战特乞更召严猛代臣部卒【集作统帅】臣请归罪司冦以正国刑囚伏邉陲惟待斧钺
　　幽州论戎事表【宗开元六年】　　　前　人
　　臣某言伏以先帝以臣践履忠孝使臣啓发圣明故得侍读春闱夙承天眷洎于中嵗兼掌枢宻内当沸腾之口外御倾夺之势陛下监抚既安自天所佑然臣叶賛之意明神启之开元之始首典钧轴智小任大福过灾生出守三州违离六载曲直非已升降由人惟君知臣事不待说今既牧邉镇委重戎麾窃以两蕃共和能器【疑】同异九姓逺闻抚纳欲恃贼杀无侵扰之虑保两蕃受徴发之期臣愚料之恐未然矣何者贼杀亲【一作新】立必逞兵所加必收九姓若去两蕃摇失九姓虽属并州节度然其幽州宻迩脱有风尘何所不至臣熟闻幽州兵马寡弱卒欲排比未可即用城中仓粮全无贮积事未逼廹臣实忧之伏乞圣慈深以垂意博询旧将预爲筹画事若早图必无后悔且孤臣防众易起猜嫌寛大失济事之宜严整招怨黩之谤逺辞天听临事回惶如有论告臣身奏劾军事者乞追臣靣问对定寘【疑】虚则日月无可蔽之期幽逺有自通之望伏乞留书在内时加矜察
　　并州论邉事表【宗】　　　　　前　人【开元七年】
　　臣某言臣说顿首死罪死罪言臣闻小忿不忍延起大患小罪不寛迫成大祸契丹奚背恩诚负天地不容之责然原其状本是夷狄君臣不和自相诛戮耳伏【集作所】望圣慈且使其族类在朝者将勅书再三告让因其所欲立酋长而便定之或可不战而定也必告之不训则大发兵马东召靺鞨西举九姓来春未青数道齐入突于之首可拾而取未爲晚也天恩若不忍以中国劳事蛮夷则严兵备塞弃两蕃如粪土耳又许钦淡【集作浃】拥二万余兵【集作众】防五丈之城有粮即守不可防无粮即皷而行何所虑也今遣史献非时逺抄兵回甚难【八字集作非时逺抄近掠其实甚难】万一未捷贼气转壮臣愚不晓【集作下臣愚昧】不敢隐情伏望圣恩再加裁度臣说诚惶诚恐顿首顿首









　　文苑英华卷六百十四
　　钦定四库全书
　　文苑英华卷六百十五　　　宋　李昉等　编邉防二
　　爲崔仆射遣髙正平论邉事表一首
　　爲杭州李使君李藏用守杭州功表一首
　　爲郭令公请停亲征表一首
　　奏投降吐蕃表一首
　　爲王尚书奏洛州事冝并进翻城副将李澄表一首爲王大夫奏元谊防秋表一首
　　爲赵侍郎论兵表一首　代李侍郎论兵表一首请赴行营表一首　　　论西戎表一首
　　爲崔仆射遣髙正平论邉事表【代宗】
　　于　昭
　　臣某言去五月日已差知衙事袁遥献状露诚工尘圣德犹恐帐下之士未尽对邉隅之要不复専达今害马己去时政鼎新期于升平天下属望臣叨荣冒宠十有二年虽夙兴夜将补不足智小任大其缺实多臣某诚惶诚恐顿者顿首伏惟寳应元圣文武皇帝陛下纂戎立极俯鉴下人思无不周明必以察故得迷道自返横波易流搜遗逸以在庭叶梦卜而作相颁命布德奉天顺人海隅苍生孰不遂性臣僻守三蜀局一方想通籍而转踈望赓歌而莫及顷者正月之役中路诏还虽迫外懐之虞颇贻肤受之愬尝胆空知其有苦剖心无足以自明未知此生朝拜何日臣本道度支判官检校虞部员外郎髙正平佐臣理戎积有年嵗文学政事不忝前脩应缘三军逺支近费无臣无细一与臣同陛下初择宰臣旁求利害勒赴庭阙以代臣行近日山西将军频执蕃逻询其动静确有所传必拟横分劔门图防全蜀其势甚大必在防虞正平此行臣意兼切伏乞圣鉴俯垂听纳则内献心腹外执干戈王室有开万死无恨心驰魏阙不爲身谋望断玉闗终期生入无任奉国忘家之至奉表陈恳以闻
　　爲杭州李使君论李藏用守杭州功表【武宗】
　　独孤及
　　臣某言臣闻当逆贼刘展拥兵过江之日变起仓卒锋不可当人心动摇物情危殆【集作骇】五道节制望风溃散自淮而南至于海隅遂无敢保一城能守一节者惟少府少监李藏用以宗室近属忧国如家临危抗愤忠勇奋发收聚散卒紏合义士【集作师】挺身履险出万死一生之地与贼转战坚守苏州相持经月杀获过当使防贼徒【集作徒逆】党锋锐挫衂自此王师始【集作载】张贼众知惧其后以外援不至众寡悬絶遂移师就崄【集作险】退保杭州当此之时江淮诸军已散平卢之师未至三分全吴贼有其二藏用且募战士【集作且战】独守孤城以忠义感激令骁雄乐用旬月之内致死士三千贼遣僞将张景超孙待封等尽鋭率众分道来攻藏用与士卒等戮力一心义形于色殊死决战奋不顾身遂能兵锋所加无不摧陷皆一举尽敌覆而屠之前后俘斩虏获至数万计向使微夫人之力扞此州之境则江介土宇尽爲戎疆海隅苍生非复我有由是浙江之西【集作外】南至闽岭士庶免有波迸道路穷冦不能【集作敢】搪突藩篱【集有屏息二字】风波宴然百姓乐业父不防子兄不哭弟藏用之功也今都统使停本职已罢孤军无主莫知适从将士嗷嗷未有所天听髙邈无人爲言遂使殊勳见委忠莭未録口不言赏赏亦不及伏恐非圣朝旌有德表有功之义今逆贼虽殄人心犹携山洞海岛徃徃结聚睦州草窃爲蠧尤深惟惮藏用之兵是以未敢进逼若此军一散必群盗交侵则臣此州危亡是惧伏望早降恩防以荅其勤惕之勲荣委以【集作之一】戎政俾揔统所领以镇遏江表实江东万姓颙颙之望艰难之际人多异言【集作二心】以宗子维城智勇如此必能使冦贼奸宄不敢窥伺间隙江淮足以髙枕而卧陛下无有【集作可无】东顾之忧臣属忝葭莩任居牧守安危之分臣实预焉无任恳欵之至爲郭令公请停亲征表【代宗】　　前　人
　　臣某言经畧副使太子右谕德傅涛至伏承銮驾欲有亲征恭闻圣防载惶载惧臣以薄劣谬揔元戎受命于朝成师以出虽志期靖难而力未摧凶邦甸多虞有贻圣虑遂使六军雷动七萃天行臣实无能万死余责然臣面辞之日已具奏闻假令冦贼猖獗犹愿陛下务于持重内安宗庙外固人心臣之素懐正在于此纵微臣智力浅短终无所成陛下仍湏别择英才授之师律岂有事非至切便欲亲戎诚恐上国衣冠自生震恐逺方士庶更有惊疑以臣观之窃谓非便凶虏伤沮其势式遏【集作其运已穷】天威赫赫所向皆靡陛下责成之日愚臣死难之秋伏望付臣以専征委臣以集事囬銮上国端拱中朝岂惟微臣受赐抑亦万方幸甚谨奉表以闻
