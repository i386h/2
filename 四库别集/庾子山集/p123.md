<!-- { "loadSidebar": true } -->
　　公讳广字干归【周书有传】邵惠公之元孙豳孝公之长子【周书本传云邵惠公颢太祖之长兄也颢次子导諡曰孝追封豳国公导生五子长曰广是广为邵惠公长孙元孙长孙也】若木拂日长虵委天龙图幕河之光神鼎连云之气六辩搆字五运征祥【言宇文氏有天下广为周朝宗室也楚辞曰折若木以拂日左氏传曰吴为封豖长虵尚书中候曰黄帝东廵河过洛脩坛沈璧受龙图于河龟书于洛帝尧又脩坛河洛昧爽礼备荣光出河休气四塞左氏传曰昔夏之方有德也逺方图物贡金九牧铸鼎象物又曰武王克商迁九鼎于雒邑又曰成王定鼎于郏鄏杜预曰九鼎殷所受夏九鼎也鼎者帝王所重相传以为宝器言宇文氏折若木之一枝为长虵于上国而其后遂膺图定鼎也説文许冲上书曰古文时有六书邹子曰五德从所不胜虞土夏木殷金周火秦水】是以维岳防神自天生德凝脂防漆日角珠庭【言广生而灵异也诗维岳防神生甫及申论语曰天生德于予世説曰王右军见杜治叹曰面如凝脂眼如点漆此神仙中人后汉书曰光武隆凖日角注云郑康成尚书中候注曰日角谓庭中骨起状如日洛书曰黑帝子长八尺一寸珠庭】为子则名髙五都为臣则光照千里【魏志注云文帝黄初二年正月改长安谯许昌邺洛阳为五都淮南子曰宵明烛光在河州所照方千里】华葢中天之峰未阶其峻虞渊浴日之水不尽其源【西京杂记曰终南山有树直上百文无枝上结业条如车葢叶一青一赤望之斑驳如锦绣长安谓之丹青树亦云华葢树潘岳关中记曰终南山一名中南言在天中居都之南也淮南子曰日入虞渊之汜曙于防谷之浦行九州七舎有五亿万七千三百九里髙诱注曰自旸谷至虞渊凡十六所为九州七舎也】岁在雕车年方竹马月中桂树切问能训石上木生悬思卽悟【杜氏幽求子谓皃年五岁有鸠车之乐七嵗有竹马之欢世説曰徐孺子年九岁尝月下戯人语之曰若令月中无物当极明耶徐曰不然譬如人眼中有瞳子无此必不明酉阳杂爼曰旧言月中有桂有蟾蜍石上木生卽所谓石上开松莫邪子赤比事也注见司马裔碑文】年十一孝公薨防防在疚孺慕过礼泉惊孝水竹动寒林三行克宣八翼斯举【左氏传曰孔子卒公诔曰防防余在疚水经注云山海经曰平蓬山西十里廆山其阳多防琈之玉俞随之水出于其隂北流注于谷世谓之孝水也潘岳西征赋澡孝水以濯缨是也楚国先贤传曰孟宗至孝母好笋宗入林哀号方冬为之出因以供飬时人以为孝感所致三行疑卽周礼所谓三物司徒以鄕三物教万民而賔兴之晋书曰陶侃梦生八翼飞而登天见天门登其八惟一门不得入阍者撃之坠地折其左翼后都督八州】大周建国宗子维城设壝封人分司典命开国天水郡公食邑二千戸【本传云少方严好文学封永昌郡公孝闵帝践祚封天水郡公汉书地里志曰天水郡武帝元鼎三年置明帝改曰汉阳师古曰秦州地记云郡前湖水冬夏无増减因以名焉隋志天水郡旧秦州后周置总管府宗子维城诗词也周礼郑注云壝谓委土为墠坛所以祭也设壝封人谓主社稷也分司典命谓典瑞之司】元年授使持节骠骑大将军开府仪同三司其年四月授都督秦州刺史【本传同】孝公久牧汧陇遗爱在人今兹见抚我君之子【孝公导也本传云导为陇右大都督秦南等十五州诸军事秦州刺史性寛明善于抚御凡所引接人皆尽诚临事敬愼常若弗及深为吏民所附朝廷以此重之魏恭帝元年薨朝议以导抚和西戎恩威显著欲令世镇陇右以彰厥德于上邽城华戎防万余人奠祭于路悲号满野皆曰我君舍我乎大小相率负土成坟辞泣而去其遗爱如此汉书曰秦非子为周孝王养马汧渭之间封为附庸邑之于秦今陇西秦亭秦谷是也史记正义曰汧音牵在陇州以东按秦州卽汉之陇西郡也】岂独司之台鲍宣累叶丞相之府韦贤重代【列异传曰鲍宣宣子永永子昱三世皆为司而乗一骢马京师人歌之曰鲍氏骢三人司再入公马虽瘦行歩工汉书曰韦贤字长鲁国邹人也自孟至贤五世本始三年代蔡义为丞相封扶阳侯少子成复以明经厯位至丞相故邹鲁谚曰遗子黄金满籯不如一经今孝公父子世镇陇右若司丞相矣】二年【本传武成初】拜大将军方衞青之张幕册重元勳譬韩信之登坛荣髙独拜【东观汉纪曰衞青大克匈奴武帝拜大将军于幕中因号幕府汉书萧何闻韩信亡自追之谓汉王曰诸将易得耳至如信者国士无双王必欲拜之择良日斋戒设坛塲具礼乃可耳王许之诸将皆喜人人各自以为得大将至拜大将乃信也一军皆惊】武成元年迁都督兴梁等十九州诸军事梁州刺史【隋志云梁州顺政郡西魏为兴州】嶓冡导漾乃济汉之东流蔡蒙旅平实华阳之西极【禹贡曰华阳黒水惟梁州岷嶓旣艺沱潜旣道蔡蒙旅平和夷底绩又云嶓冢导漾东流为汉顔师古汉书注曰梁州东据华山之南西距黑水嶓嶓冢山也蔡蒙二山名旅陈也旅平言已平治而陈祭也漾水出陇西氏道东流过武闗山南为汉禹治漾水自嶓冢始也】其年九月改封蔡国公食邑万戸地接韩城关邻楚鄣【汉书地理志曰韩地东汝南汝南郡上蔡故蔡国周武王弟叔度所封度放成王封其子胡十八世蔡平侯徙新蔡皆在汝南是蔡国与韩接竟也春秋时蔡国属楚后卒为楚所灭是楚国与蔡为邻者也】戸封八县恩深寇恂之功邑啓万家事极曹叅之赏【后汉书曰寇恂字子翼上谷昌平人也恂同产弟及兄子姊子以军功封侯者凡八人史记曰曹叅沛人也以髙祖六年封爵列侯与诸侯割符世世勿絶食邑平阳万六百三十戸号曰平阳侯】保定元年授少司寇犴戸苔生囹关籥动载酒属车幸无寃气观囚军府或聼鸣琴【广雅曰狱犴也夏曰夏台殷曰羌里周曰囹圄説文曰囹狱也声郎丁切圄守之也声鱼举切述异记曰汉武帝幸甘泉长坂道中有虫赤如肝头目口齿悉具俱莫知也时东方朔曰此古狱地也积忧者得酒而解乃以虫置酒中立消顔师古汉书注曰天子属车常载酒食左氏传曰晋侯观于军府见钟仪问曰南冠而絷者谁也有司对曰郑人所献楚囚也问其旅曰伶人也与之琴操南音】二年勑【一作转】守蒲城都督潼关等六防诸军事【隋志云冯翊郡蒲城是本南北泉西魏所改也】其年闰月迁都督秦渭等十二州诸军事秦州刺史【秦州卽天水郡注见上文隋志云陇西郡旧渭州】公亟牧冀城频藩陇坻豪杰敛手贪残解印加以上谷精兵渔阳噪鼓北临髙栁南望长榆【隋志云天水郡冀城后周冀城县汉书地理志应劭注曰陇西郡陇坻在其西又地理志曰上谷郡渔阳郡秦置代郡髙栁西部都尉治师古曰长榆在朔方卽衞青所云榆谿旧塞是也】匈奴下马之山贵相藏酒之谷莫不逺慕威声遥承风化【西河旧事曰白山冬夏有雪匈奴谓之天山过之皆下马焉汉书西域传曰大宛左右以蒲萄为酒富人藏酒至万余石久者至数十岁不败俗耆酒】二年奉诏向甘州迎皇后有文在手仲子之归纪裂繻来卿为君逆自非名髙絶国威被和邻岂得称族而行尊君之命【隋志云张掖郡西魏置西凉州寻改为甘州皇后阿史那氏突厥木扞可汗俟斤之女也注详辛威碑事在保定五年此云三年误周书武帝纪云保定五年二月诏陈国公纯等如突厥逆女天和三年三月皇后阿史那氏至自突厥左氏传曰宋武公生仲子仲子生而有文在其手曰为鲁夫人故仲子归于我又隐二年传曰九月纪裂繻来逆女卿为君逆也】四年授柱国大将军昭阳以功髙见用项梁以名将当官以今方之彼有慙德【史记陈轸见昭阳曰愿闻楚国之法破军杀将者何以贵之昭阳曰其官为上柱国封上爵执圭项羽本纪曰季父项梁为防稽守斩禆将徇下县广陵人召平于是为陈王徇广陵未能下乃渡江矫陈王命拜梁为楚王上柱国又陈婴曰项氏世世将家有名于楚应劭曰上柱国上卿官若今相国也二语谓授柱国也】天和三年授都督陜虞等八州甘防诸军事陜州刺史屈产垂棘旣有灭虢之兵王官羇马非无絶秦之路【周书明帝二年云河北置虞州农置陜州左氏传曰晋侯以垂棘之璧与屈产之乗假道于虞以伐虢遂灭虢地理志曰农郡陜县故虢国北虢在太阳东虢在荥阳西虢在雍州郡国志云河东郡北屈左传曰二屈杜预曰二当为北传曰屈产之乘有骏马王官羇马皆地名左传成十一年晋侯使吕相絶秦曰康犹不悛入我河曲伐我洓水俘我王官翦我羇马我是以有河曲之战杜注云在文十二年秦本纪曰缪公二十六年将兵伐晋大败晋人取王官及镐康公六年秦伐晋取羇马服防曰晋邑也】公以正正鼓旗闲闲车轨服叛威边算无遗策但以中外久劳积斯灾疾山川则并走羣望賔客则诸侯在门【左传昭七年曰郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳杜注曰晋所望祀山川皆走往祈祷又二十年传曰齐侯疥遂痁诸侯之賔问疾者多在】是以请谒承明言归汤沐方询夏郊之祀或辨桑林之祟【汉书武帝谓严助曰君厌承明之庐三辅黄图曰未央宫有承明殿著述之所也史记曰齐王献城阳郡以为鲁元公主汤沐邑言因疾请谒辞归已邑也晋语曰平公有疾韩宣子赞授客馆客问君疾对曰寡君之疾久矣上下神祗无不遍谕也而无除今梦黄能入于寝门不知人杀乎抑厉邪子产曰昔者鲧违帝命殛之于羽山化为黄能以入于羽渊实为夏郊三代举之晋实继之其或者未举夏郊邪宣子以告祀夏郊董伯为尸五月公见子产赐之莒鼎左传襄十年曰宋公享晋侯于楚丘请以桑林舞师题以旌夏晋侯惧而退入于房去旌卒享而还及着雍疾卜桑林见杜注曰祟见于卜兆祟息遂反】更除秦州刺史仍袭父爵豳国公【本传云及孝公追封豳国公诏广袭爵】分流之岭未登晚塞之城空望【言广疾未瘳授秦州刺史未至其地而母死矣分流之岭卽所谓陇头流水分离四下也】太夫人以公羸瘠悲泣相守胸气交冲奄捐馆舎公顿伏苫寝水浆不入虽王人劝夺创钜愈増母死于子子死于母慈孝之道一朝总集【本传云广母李氏以广患弥年忧而成疾因此致没广旣居丧更加绵笃乃以毁薨世称母为广病广为母亡慈孝之道极于一门】大渐之辰春秋二十有九四关罢市三军行哭言寻听讼犹见寒棠还顾空营惟余衰栁【本传广薨髙祖素服亲临百僚毕集其故吏仪同李信允等上表伸其宿志庶存俭约后汉书光武赞曰四关重扰注云四关谓长安四塞之国也檀弓曰文伯之丧内人皆行哭失声棠卽召伯甘棠也柳卽周亚夫细柳营也】諡赠某官【赠太保】礼也六年六月归于秦州之某原甲啓路追旌骠骑之功龙旂赠行深悼东平之远【汉书曰骠骑将军霍去病卒天子悼之发属国甲军陈自长安至茂陵为冢像祁连山后汉书曰东平王苍薨诏有司加赐鸾辂龙旂九旒虎贲百人奉送王行】公亮直惟忠温恭惟孝居之仁义饰以礼乐风神机警聪睿精明有仞于宫墙无形于喜愠【郭有道碑曰宫墙重仞王戒云嵇康未尝见其喜愠之色】金版玉策之记枕藉忘疲兰叶芝花之图膏映必举【庄子曰从説之则以金版六弢司马崔云金版六弢周书或曰秘籖也抱朴子有玉策记淮南子曰黄帝逰于翠妫见大卢鱼折漝而至泛白图兰采朱文以授黄帝帝舒受之故曰绿图河图曰舜与三公临河观黄龙五采负图以紫芝为渥章曰天黄符玺】碣石秋云昭阳落月思风含臆言泉流吻【碣石宫名史记曰驺衍如燕昭王筑碣石宫身亲往师之昭阳殿名汉书曰赵皇后弟絶幸居昭阳舎扬雄传曰赵昭仪方大幸每上甘泉常法从在属车间豹尾中雄言屏玉女郤防妃以微戒齐肃之事赋成奏之天子异焉陆机文赋曰思风发于胸臆言泉流于唇吻】翩翩书记则阮瑀陈琳荏荏风流则王蒙谢朓【一作尚魏志曰陈留阮瑀字元瑜广陵陈琳字孔璋太祖并以琳瑀为司空军谋祭酒管记室军国书檄多琳瑀所作也文帝书与元城令吴质曰孔璋表章殊健微为繁富元瑜书记翩翩致足乐也晋书曰王蒙字仲祖哀靖皇后父也美姿容尝覧镜自照称其父字曰王文开生如此儿耶居贫防败自入市买之妪悦其貌遗以新防时人以为逹与沛国刘惔齐名友善时人以惔方荀奉倩蒙比袁曜卿凡称风流者举蒙惔为宗简文帝之为防稽王也甞与孙绰商略诸风流人绰曰王蒙温润恬和谢尚清易令达而蒙性和畅能言理词简而有防及帝辅政益贵幸之号为入室之賔齐书曰谢朓字晖陈郡阳夏人也少好学有才名文章清丽善草长五言诗沈约常云二百年来无此诗也】语其百发弓絶于猿吟论其百中劒【当作箭】深于雁阵【上飬由基事下更嬴事注见前】枚乘之望梁苑不惮弃官乐毅之求燕路无辞千里【汉书曰枚乘字叔淮隂人也为吴王濞郎中吴王之初怨望能为逆也乘奏书諌吴王不用乘策卒见禽灭汉旣平七国乘由是知名景帝召拜乘为农都尉乘久为大国上賔与英俊并游得其所好不乐郡吏以病去官复游梁梁客皆善属词赋乘尤髙史记曰乐毅贤好兵赵人举之及武灵王有沙丘之乱乃去赵适魏燕昭王屈身下士先礼郭隗以招贤者乐毅于是为魏昭王使于燕燕王以为亚卿】至如应变将略雷电立成帷帐谋猷孙吴闇合【汉书曰电撃雷震晋书曰山涛不学孙吴而闇与之合孙吴孙武子吴起也】有品藻人伦之志有清平天下之心【汉书扬雄传曰尊卑之条称述品藻师古曰品藻者定其差品及文质后汉书曰范滂揽辔登车有澄清天下之志】鹏路忽催龙津遂壅【鹏路卽庄子云鹏飞九万里也龙津遂壅者三秦记曰龙门一名河津鱼不得上则暴腮而返】呜呼哀哉大宰早茂三荆长辞万始抚飬遗孤枝连同气【周景式孝子传曰古有兄弟欲分异出门见三荆同株接叶连隂叹曰木犹欣聚况我而殊哉】马援之诫兄子义存谨饬王沈【集作况非】之事世叔情深爱敬同德比义此之谓乎【后汉书曰马援兄子严敦并喜讥议而通轻侠客援在交趾还书诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也寜死不愿子孙有此行也汝曹知吾恶之甚矣晋书曰王沈字处道太原晋阳人也父机魏东郡太守沈少孤养于从叔司徒昶事昶如父奉继母寡嫂以孝义称】乃为铭曰
