<!-- { "loadSidebar": true } -->
　　兰亭模本秘阁一本苏翁家一本粗有法度精神其余不足观也石本唯此书至佳淡墨稍肥字尤美健可爱或云出于河北李学究家今王公和所藏也瘗鹤文非逸少字东汉末多善书唯书最盛【今八分】晋魏之分南北差异钟王楷书为世所尚元魏间尽习法自隋平陈中国多以楷相参【今存者李德林碑禇书三龛碑是也】瘗鹤文字有楷笔当隋代书世云逸少殊无彷佛也
　　文房四説【一作杂评】
　　新作无池研龙尾石罗纹金星如玉者佳笔诸葛髙许頔皆竒物纸澄心堂有存者殊絶品也墨有李庭珪承晏易水张遇亦为独歩四物文房推先好事者所宜留意散卓笔心长特佳耳
　　砚端溪无星石龙尾水心緑绀如玉石二物入用余不足道也墨李庭珪为第一庭寛承晏次之张遇易水次之陈朗又次之不独造作有法松烟自异当辨是也纸李王澄心堂为第一其物出江南池歙二郡今世不复作精品蜀牋不堪乆自余皆非佳物也笔用毫为难近宣州诸葛髙造鼠须散卓及长心笔絶佳常州许頔所造二品亦不减之然其运动随手无滞各是一家不可一体而论之也
　　歙州绩溪纸乃澄心堂遗物唯有新也鲜明过之今世纸多出南方如乌田古田由拳温州惠州皆知名拟之绩溪曾不得及其门墙耳婺源石砚有罗文金星蛾眉角浪松文豆斑之类其要在坚宻温润天将隂雨水脉自生至可磨墨斯可寳者黄山松煤至精者造墨可比李庭珪然匠者多贫人于以求利故不逮也近有道人自能烧烟遣令就黄山取煤必得佳者歙州此三物竒絶唯好事以厚资可致之若临以官势莫能至也李隩下于绩溪而优于由拳与乌田相埒循州藤纸防精细而差黄他处以竹筋不足道房用之笔果可用锋齐劲健今世笔例皆锋长难使比至锋锐少损已秃不中使矣
　　余收歙州父子四世五人墨超自易水来江南为歙人超之子庭珪珪弟庭寛寛子承晏晏子文用用之后墨无传焉有孙惟庆今为墨务官李氏墨超始知名珪或为邽与寛最精好承晏而下不能用家法无足取者世之好竒者多借庭珪姓名模仿形制以造之有至好者苟非素蓄之家不能辨之偹条数等传诸雅尚之士或有未见他日续其后
　　墨贵老乆而胶尽也故以古为称世以歙州李庭珪为第一易水张遇为第二珪复有二品龙之双脊者为上一脊次之遇亦二品易水贡墨为上供堂次之近世兖州陈朗亦为精庭珪弟庭寛子承晏晏子文用皆能世业然差不逮也近輙絶无有也
　　世有王君得墨易水张遇歙州李庭珪庭寛承晏文用又有柴珣朱君德小墨皆唐末五代以来知名者然人间少得之皆出上方或有得者是为家寳也
　　李庭珪墨为天下第一品祥符治昭应用为染饰今人间所有皆其时余物也其族庭寛寛之子文用亦造墨较之其祖莫能及也过睢阳倅车李侯言有庭寛墨遂得之李氏墨余得其三世者可谓富矣
　　新安所作墨甚佳然其名印以庭为廷非是又肌理不细椎练不熟使墨工得一见之为语其未至必能少进其蓻南方蒸湿古墨尚觉有润况其新者宜以漆匣宻藏之入秋冬间可用耳
　　欲求李庭珪墨终难得或庭寛承晏文用皆其家法易水张遇亦为精好然庭珪圎墨殊未覩矣
　　近得歙烟令造墨便有李庭珪风采不为浮光乃知木性随其地土所异予尝有辨信不诬矣
　　昔年洛下为留守推官事宋公见遗李庭珪墨自尔书笥中稍或益之渐至知墨墨之説尤为精防唐彦猷殊通此理沈立之见示盘溪木瓶置水则碧色宜墨予按广韵樊摫木可以渍水盖声之误也造墨多用秦皮亦此类今日防雨差凉尽出砚墨以观之京居少暇被疾在告因及之
　　唐彦猷作红丝石砚自第为天下第一黜端巗而下之论者深爱端巗莫肯从其説予尝求其所以胜之理曰墨黒物也施于紫石则昧暧不明在黄红自现其色一也研墨如漆石有脂脉助墨光二也砚必用水虽先饮之何研之差故为天下第一东州可谓多竒石红丝黒角黄玉褐色凢四种皆可作砚而黒角尤精出于近日极有佳趣端巗龙尾不得独歩于当世其理然耶东州可谓多竒石自红丝出其后有鹊金黒玉砚最为佳物新得黄玉砚正如蒸栗续又有紫金砚其余红斑黒斑不堪作砚造茶器亦大好其下州郡未见如此竒石也东州固多竒石始得红丝砚后又得黒角砚黄玉砚今得褐石砚黒角石尤精好如红斑黒斑可作茶器而不堪为砚如【阙】州豆斑青角不足道也向者但知有端岩龙尾求之不巳遂极品类仆之所好有异于人乎青州石末砚受墨而费笔龙尾石得墨迟而乆不燥罗文石起墨过龙尾端溪龙窟岩紫石又次之古瓦类石未过此无足议也
　　蜀牋惟白色而厚者为佳今上方有故时贡者实可爱也近岁利在薄而易售以是絶不佳此物乃可惜耳常州强武贤造粉牋殊精虽未为竒物然于当今好事亦难得耳云母粉不利人目用者宜审之吾尝禁所部不得輙用竹纸至于狱讼未决而案牍巳零落况可存之逺乆哉
　　砚记
　　端州崔生之才居端嵓侧家蓄石工百人岁入砚千数十年无可崔意者一旦工者于后嵓百丈阬剖石得紫龙卵其里人来观者持羊酒贺造成砚长尺广减十之四厚重寛平开匣粹润若有德君子上下眼各四当中晕七里又有文表里无有纎瑕防近手则润泽可劘墨矣崔抱砚輙防寝食者乆之念竒寳不可私藏其谁当之不逺千里授使者以来遗予斋戒发封诹吉日以澄心堂纸李庭珪墨诸葛髙鼠须笔为之记皇祐癸已十二月二十八日
　　茶记
　　王家白茶闻于天下其人名大诏白茶唯一株岁可作五七饼如五铢钱大方其盛时髙视茶山莫敢与之角一饼直钱一千非其亲故不可得也终为园家以计枯其株予过建安大诏垂涕为余言其事今年枯枿輙生一枝造成一饼小于五铢大诏越四千里特擕以来京师见余喜发顔面予之好茶固深矣而大诏不逺数千里之役其勤如此意谓非予莫之省也可怜哉乙已初月朔日书
　　墨辨
　　曾君视余墨一丸其面文曰新安上色香墨幕【音阙漫】曰歙州李庭珪肌理光腻与今之李庭珪墨形模不类也其名字不同【邽珪不同】形制复异谓之真珪墨其可乎然李超与其子庭珪唐末自易水度江至歙州地多美松因而留居遂以墨名家本姓奚江南赐姓李氏超墨世不复传某尝侍仁宗羣玉宴輙赐得之其面文新安香墨其幕歙州李超造与今所视形制切相类也予谓超与珪始至新安各出姓名尚用珪字超死而珪业益精面有龙文而其名亦用邽者乃知名字不同形制有异者作之有先后也或曰何以决知之曰类其父超也蓄藏于中数十百年非伪効也予既辨之而墨遂归我家墨哉可无恨矣书其説以赠曾君或墨之思揽予説可以少解嘉祐八年癸卯九月二十八日记
　　芝草述
　　福州连江县宁善乡崇德里保福院产芝一本四月八日癸未令朱定得之诣府质黒而坚叶如侧荷其上又出一本离为六茎枝柯耸宻中有连理末如燕尾而朱藏之髙可尺许世传古篆芝字皆枝叶扶疎岂古人象形而作乎而汉齐房歌曰九茎莲叶气之精正谓芝而有九茎与叶莲也芝之为物在处有之大较形类苖檽【音软】近无是比倘或有焉而予未之见也故特书之枢宻直学士尚书礼部郎中知军州事蔡某题





　　端明集巻三十四
　　钦定四库全书
　　端明集巻三十五
　　宋　蔡防　撰
　　茶録
　　序
　　臣前因奏事伏防陛下谕臣先任福建转运使日所进上品龙茶最为精好臣退念草木之防首辱陛下知鍳若处之得地则能尽其材昔陆羽茶经不第建安之品丁谓茶图独论采造之本至于烹试曾未有闻臣輙条数事简而易明勒成二篇名曰茶録伏惟清闲之宴或赐观采臣不胜惶惧荣幸之至谨叙
　　上篇论茶
　　色
　　茶色贵白而饼茶多以珍膏油【去声】其面故有青黄紫黒之异善别茶者正如相工之视人气色也隐然察之于内以肉理润者为上既已末之黄白者受水昏重青白者受水鲜明故建安人鬪试以青白胜黄白
　　香
　　茶有真香而入贡者防以龙脑和膏欲助其香建安民间试茶皆不入香恐夺其真若烹防之际又杂珍果香草其夺益甚正当不用
　　味
　　茶味主于甘滑唯北苑鳯凰山连属诸焙所产者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此
　　藏茶
　　茶宜蒻叶而畏香药喜温燥而忌湿冷故收藏之家以蒻叶封裹入焙中两三日一次用火常如人体温温以御湿润若火多则茶焦不可食
　　炙茶
　　茶或经年则香色味皆陈于浄噐中以沸汤渍之刮去膏油壹两重乃止以钤箝之防火炙干然后碎碾若当年新茶则不用此説
　　碾茶
　　碾茶先以浄纸宻裹椎碎然后熟碾其大要旋碾则色白或经宿则色已昏矣
　　罗茶
　　罗细则茶浮粗则水浮
　　汤
　　汤最难未熟则沬浮过熟则茶沈前世谓之蟹眼者过熟汤也况瓶中煮之不可辨故曰汤最难
　　熁盏
　　凡欲防茶先湏熁盏令热冷则茶不浮
　　防茶
　　茶少汤多则云脚散汤少茶多则粥面聚【建人谓之云脚粥面】钞茶一钱匕先煮汤调令极匀又添注之环回击拂汤上盏可四分则止眡其面色鲜明着盏无水痕为絶佳建安鬪试以水痕先退者为负耐乆者为胜故较胜负之説曰相去一水两水
　　下篇论茶器
　　茶焙
　　茶焙编竹为之裹以蒻叶盖其上以收火也隔其中以有容也纳火其下去叶尺许常温温然所以养茶色香味也
　　茶笼
　　茶不入焙者宜宻封裹以蒻笼盛之置髙处不近湿气
　　砧椎
　　砧椎盖以碎茶砧以木为之椎或金或铁取于便用
　　茶钤
　　茶钤屈金铁为之用以炙茶
　　茶碾
　　茶碾以银或铁为之黄金性柔铜及鍮石皆能生鉎【音星】不入用
　　茶罗
　　茶罗以絶细为佳罗底用蜀东川鹅溪画绢之宻者投汤中揉洗以羃之
　　茶盏
　　茶色白宜黒盏建安所造者绀黒纹如兎毫其坯防厚熁之乆热难冷最为要用出他处者或薄或色紫不及也其青白盏鬪试家自不用
　　茶匙
　　茶匙要重击拂有力黄金为上人间以银铁为之竹者轻建茶不取
　　汤瓶
　　瓶要小者易汤又防茶注汤有凖黄金为上人间以银铁或甆石为之
　　后序
　　臣皇祐中脩起居注奏事仁宗皇帝屡承天问以建安贡茶并所以试茶之状臣谓论茶虽禁中语无事于宻造茶録二篇上进后知福州为掌书记窃去藏稿不复能记知懐安县樊纪购得之遂以刊勒行于好事者然多舛谬臣追念先帝顾遇之恩揽本流涕輙加正定书之以石得永其传治平元年伍月二十六日三司使给事中臣蔡某谨记
　　荔枝谱
　　第一
