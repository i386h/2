<!-- { "loadSidebar": true } -->
　　浮英湛徳有媚其躯扶木之东彼亨何衢逝言从之方驾并驱去鬷其迈生死异闾匪命攸制谁之不如我铭孔安后人其须之
　　中江吴先之【之巽】墓志铭
　　人生莫不有仁义之性具乎其心礼经三百威仪三千圣人所以合内外之道而节文乎仁义者也昔之教人者必以是为先故义有实艺有分舍是则口耳而已中江呉君先之其庶几有闻扵礼矣乎君讳之巽受小戴氏书扵厥考自曲礼檀弓礼运礼器学记乐记祭义中庸大学诸篇笃信而质行故事亲以孝着处兄弟友居家内外无间言游扵乡里恂恂呐呐如将不胜如不能言与人交色荘而气怡士之受业者各厌所欲其教授扵广汉王氏之垫也郡守往往率诸生造焉逆曦尝欲以季春聘士豫令就聘者诣县书行义年君叱吏曰此何时邪尝因正月晦日为诗有曰固穷因何怕鬼笑暴贵不免干天刑义形扵色无所挠夺贼平君始应聘有司以考礼正刑一徳以尊天子为问君拊髀曰吾气昌矣援笔成文再冠多士且科举之文本非所以知君况尊君父诛乱贼亦分所当为奚独君为然而君幼习扵礼长明扵刑刑于家信于国人则词气之发造次理道固不可以袭而致者其后就养扵郫其子中孚被郡符校博士弟子员君以书语之曰父之病甚矣其趣归则语以齐家持身之法盖寝疾一日而卒年六十有二呜呼莫烈扵盗贼之祸莫大扵死生之变君处之不乱其庶扵义之实艺之分矣乎今其葬也中孚请铭余知君之深非余谁为谨按吴氏唐广明间有讳肇者扈从入蜀为镇国大将军食邑扵中江子孙家焉至本朝其四世孙曰行真曰行轸登进士第至职方郎中逵州太守君之曽王父彦翼则行真之五世孙也王父讳觉父讳良弼妣【阙】氏吴氏累世登科至君兄弟为学益力竟赍志以死然自淳熈至今一门以儒学显凡与乡试者十有二第进士者五人里人荣之君扵歴代史书凡数四雠校扵国朝故实天文地理字书罔不精治为文沈涵有雅致有诸经讲义五卷中庸口义三巻通鉴类十卷国典二十巻今蔵扵家元配杨氏先二十一年卒继世以王氏亦先【阙】年卒四子长男即中孚嘉定十年进士迪功郎郫县尉次頴行早夭幼符女一人适从政郎隆州【阙】夀县丞冯元章孙男二人外孙男女各一人君之卒以十四年十月戊午以十五年二月某甲子葬君扵县之懐清乡合杨夫人之墓铭曰
　　适手足之容畅肌肤之防礼之在人盖积小以成大者也扵君庶几见之而赍志以逝我铭不磨式糓来裔
　　贵州文学髙君【道充】墓志铭
　　嘉定十有三年天子有事扵明堂诏绍熙三年四月类试举人特与奏名髙君道充就试入等明年授贵州文学某时守潼川辟君主中江县簿君有痞疾累月至是奉檄而疾小愈未几疾复作大书扵牖曰仁者不忧乐天也知者不惑知命也勇者不惧信理也以九月己酉卒将属纩犹自力命其子伯震奉匜盥手为书抵余曰仆晩得一官不及寸禄以死命也墓道之铭敢以累子凡缕缕数十言字劲语庄如平生余执书泣不自持又明年只召过家伯震泣请曰昔者吾父垂絶之言公忘之乎余曰此死生之托也矧尝受学扵君今何敢以行役为辞乃叙而铭之君讳道充字与可一名仲任年十八侍父访医眉山父暴卒跣防而归大父母亡恙诸孤惸然见者卒为感涕从祖深甫见而抚之曰是非凡儿也为除塾招彭祖山宋绍庭希宋元发蕴教之与其诸子同衣食几研绍庭元发皆眉之秀也着録之生甚众君学戴氏礼兼通诸经往往他经生未能言君为剖析大指人人自以不及郡县校官率先诸子鸣年四十不售更为词赋与绍熙三年嘉泰四年賔荐声问益彰士之负笈请益者踵相接近郡邑竞致书币随资诲诱论议娓娓听者亡倦晚嵗杜门谢聘即所居堂之后跨渠为梁终日其上题诗曰心逺世尘隔调髙俚耳惊其自许益不凡又为一小室而作诗寄余谓理穷性达定力胜富贵贫贱均逍遥君少以才气口笔豪里中见事风生奋髯抵掌不肯出人下至是歴变久而阅理多非复昔所见矣使为簿正得豆区禄何足以酬之而仅予之而亟夺之邪是嵗卭之奏名者五人未旬日费説之先卒王仝徃谢有司既巾车跌而伤其足亦寝疾而卒君未及拜官亦卒世之爵不称徳荣而益愧者往往而是独扵寒畯之士刓忍弗肯异岂卤莽扵公卿之间而纎悉扵州县之小吏虽天道亦若此邪君世为卭之蒲江人曽祖父永安不仕祖父宏甫尝逰辟雝多为时闻人所知防靖康之变大困而归取魏氏生四子男君之考曰大中居长亦取魏氏生四子男君又居长取张氏亦生四子男长夭次伯震次梓老次同祖三女适赵庆孙郭孙暨蒲乙中孙男【阙】人外孙男女【阙】人张氏卒扵绍熈二年四子男今惟伯震仅存先是嵗在癸酉君尝卜县之仁恵里兊山葬元妃张氏而已为夀蔵焉伯震今以继母樊氏之命以今年【阙】月甲子以君之丧合祔铭曰
　　贤能之书献扵王祖庙寳鎭而偕蔵科举自献古意亡东京乃以恩为郎士而恩禄初志荒恩书乃俾命不长岂无他人耗太仓独此铢较而寸量命也奈何君奚伤佥书劒南西川判官李君【惟正】墓志铭
　　李君讳惟正字中父其先本唐宗室占名数扵眉之彭山从徙卭之蒲江至君八世曽祖仲昉祖隆父大受该庆夀恩累封承务郎妣【阙】氏君少力学诵书穷晨夜长防成都学宫受知扵仙井李公舜臣遂宁杨公辅公甲成都勾公昌秦眉山苏公诜李公亲授尚书小杨公亦相与下上其议论月书季考率在顔行淳熈七年以后凡四冠乡举士之为科举者皆想闻风采负笈从之游卭蜀大家争走书币登绍熈四年进士时年四十有一犹以读书未广调汉州户掾凡待戍六年时相豫章京中逺鎭蜀日知公为名进士遗君书有曰处闲六年人为子惜吾欲用子恨未有歴官月日也嘉泰改元蜀旱甚君令仁夀适雨旸协序农用有秋明年而禾麦甘露呈祥者七郡人绘为七瑞图以侈其事次任佥书大安军判官逆曦变起蹇厥西归辟地扵县之长秋山大安距武兴六舍而近太守安公濡迹以平贼摄守杨公舍生而取义学掾史君次秦以膏油熏目获逃伪聘而君亦洁身以自全数人者为善不同归扵明分义以正人心猗其盛哉制置使杨公辅尝知君扵学官至是欲为君白大安时事君谓此臣子常分终不自名长沙吴公猎继至俾摄崇庆府新津县令又辟佥书劒南西川节度判官先时君尝著书翼论孟至是翼孟犹未成书公退则竟其说内外劳勚遂得疾以卒盖嘉定五年正月某甲子也年六十有一临终无他语独以九十之亲为念夫人乖隂阳之和致疾以贻亲忧者有矣乃君以著书得疾以不终养为无涯之戚是可悲矣十五年十二月某甲子其孤仲荘将葬君扵县之善何乡至和里兊山之原葬有期以状来且曰先君子亡恙时汲汲以赙丧殣死为念至控扵有司严停尸缓葬之禁其孤不能嗣服先训乃贸扵隂阳合祔之说迄今始克襄奉若又不得公铭将无以显先人之魂余悲莫言且念君在吾乡为先达君校类省试余在得中荷君知遇若此乃不果辞公元妃同郡费氏继室成都史氏一男仲荘五女长适成都王序之次魏累长次杨伯森次樊梦镗次费友龙适杨樊者今皆卒王序之与余从弟亦卒孙男一人克昌女一人铭曰
　　士志利禄诗书为媒苟得所欲弃如寒灰孰能如君于役于仕研磨编刬之死靡二死亦奚憾有子有书谷尔嗣人永念拮据
　　魏府君【纯甫】墓志铭
　　昔我祖父生七子男其第三处士府君和孙以后同姓乡贡府君邦达六曰承事府君孝璹以后舅氏既而伯仲季皆早世无嗣我祖妣髙孺人命承事以季子了翁为仲朝散府君某后命处士以仲子仲翁与季父乡贡府君孝畴之幼子越翁偕为季父某后时诸父惟乡贡在以诚长者为乡里所称饥寒丧疾凡不获者皆求焉家事从委而我从父兄弟凡八人俱未昏嫁头戢戢立阃以内米盐靡秘之事皆重为季父忧君为分其劳居数年季父卒而君益不得自脱矣兄弟以次有室有家门户日大赀用浸屈人犹以望扵季父者望君廪廪乎若有不克负荷之忧了翁时佥书西川判官数以书勉之寻召入学省扵是越翁已卒所与同爨惟景翁文翁少翁三人甚有志扵学者君为除塾聘师以成其志或嗜好之不齐则委曲缝防惟恐稍伤弟顺之义用能食指数百无一间言者自叔父卒后凡二十余年而了翁与文翁得以一意宦学无所挠夺则君之力也少翁既先卒嘉定十三年冬十月甲子君卒后【阙】为言论言輙近理余嘉其彊善而壮扵礼也曾守潼川得挈以自助既治任忽夜半自执其手呼从弟文翁炳烛视之曰此谁手也曰兄左手也清甫恍然曰吾今日病矣吾有四体而忘其半吾焉得长乎急从眉山取医治之则已成淫痹之疾厥明年五月【阙】　竟以此卒年四十有三余仕中外二十余年畏涂危机摇落齿发每有下泽车欵叚马之慕呜呼孰知其遂止此邪清甫取姨之子吴氏再取李氏故佥书劒南西川判官惟正之女生一女子未嫁一男子尚志则故奉议郎知灵泉县髙君载之仲子也清甫未病时以为同气所出取为己子仪甫取同郡韩某之女生一男子某以疮失明呜呼既不假之以年厥子又弗克大有所振立匪命也夫匪命也夫葬以今年十一月壬申墓在【阙】　乡【阙】　里【阙】山余方以尚书郎待罪史官不得往视窆乃为书此以纳诸圹
　　知嘉定府宋君【之源】墓志铭
