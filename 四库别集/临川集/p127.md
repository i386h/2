<!-- { "loadSidebar": true } -->
　　庆历五年，天子以尚书都官员外郎通判荆南府王公为侍御史。居一年，以入三司为户部判官。又一年还之，为言事御史，顷之，奏事殿中，疾作归，翌日卒。其家以不起闻，天子悼闵，走中人，赙之金帛，又官其一子。先是御史有物故者不赙，由公故乃敕有司并赙，盖天子之所以录其忠如此。自公举进士时，已能力学自立，以经术游于江淮之南，为学者所归。至为许州司理参军，则以其职与强贵人抗曲直，狱疑当死赖以活者至数人。再主簿于杭之临安、开封之扶沟，遂选开封府法曹参军。令皆不能出其治，尹亦不敢侵其守，而荐者以十数，岁当迁府。推官恶不顺己，持其奏不肯书，欲诎公诣己。公故不诎，推官度终无可奈何，乃卒任公，迁秘书省著作佐郎。已而覃恩迁秘书丞，乃出知洪州分宁县。入为审刑详议官，数以疑似辨上前，辄释。及佐荆南，能以义惮其守，错诸不法事。尝上书论南方用师讨亻蛮，不如抚而降之利。先是，公在京师，天子以灾异诏百官言事，公所言有以儆世者。其后御史府恶老者在事不能自已，以言趣之去位，公以谓“于老者薄，非所以广仁孝于天下，且养之非其道，使至于无耻，而专以法格之，滋所以使人薄也。”乃推三代礼意，为《养老颂》以讽。凡公之行己治民及所以论于上者，皆出于宽厚诚恕，而其言易直以明。故其召而为御史也，未至，而好公者已信其能称职矣。同时御史，闻一事皆争言塞职。其已尝言，公未尝继以言，曰：“可悟上意足矣。”然排党幸为独切，其言多同时御史所不能言者。每承上间言：“人不能无过，若以古绳墨治之，世殆无全人。为国家用者，要之忠信而已。忠信虽有过，尚足用也。”其大指所存如此。呜呼，古所谓淑人君子者，公于是可以当之矣。公既行内修，其大者为世所称，至其施于小，亦皆敏而尽力，顾余不得尽载也。然读余之所载，则亦概足以知公矣。公讳某，字某。其先为汉雁门太守者曰泽。泽后十八世雄，为唐东都留守。封望太原，族墓在河南，而世宦学不绝，为闻姓。至唐之将亡，雄诸孙颇陵夷，始自缺，其谱亡，不知几传而至护。始居福之侯官，曰本河南人，雄之后也。护生伸，伸生廷简。当闽王审知时，被署为安远使，有劳烈于其国。审知死，遂置其官以老。安远二子，其季居政，娶邑里姚氏女，生公。自护四世至公，始以文行发名。追官皇考至秘书丞，而以昭德县太君封其母。夫人曾氏，赠尚书兵部侍郎会之女，封金华县君。妇顺母严，公所以纪其家，盖有助焉。生五男子：回、向、固、同、ぁ，皆为士，其文学行义有过绝人者。故人莫不知公后世之将大显以蕃，而以公之仕不充其志为无憾也。公年六十三，以既卒之三年，葬颍州之某乡某原。初公尝过游颍之乐，故诸孤御其母家焉，而以公于葬。至是，回之友临川王某追铭墓上，实至和二年也。铭曰：

　　显姓维王，出不一宗。公先河南，实祖于雄。来闽四世，乃挺以生。其来则否，其去而亨。归忠于君，播惠在氓。配时前人，骏发以升。世不载德，孰为荣名？谓公有后，其岂公卿。

　　【孔处士墓志铭】

　　先生讳文，字宁极，睦州桐庐县尉讳询之曾孙，赠国子博士讳延滔之孙，尚书都官员外郎讳昭亮之子。自都官而上，至孔子四十五世。先生尝欲举进士，已而悔曰：“吾岂有不得已于此邪？”遂居于汝州之龙兴山，而上葬其亲于汝。汝人争讼之不可平者，不听有司而听先生之一言，不羞犯有司之刑而以不得于先生为耻。庆历七年，诏求天下行义之士，而守臣以先生应诏。于是朝廷赐之米帛，又敕州县除其杂赋。嘉三年，近臣多言先生有道德可用，而执政度以为不肯屈，除守秘书省校书郎致仕。四年，近臣又多以为言，乃召以为国子监直讲，先生辞，乃除守光禄寺丞致仕。五年，大臣有请先生为其属县者，于是天子以知汝州龙兴县事，先生又辞，辞未听，而六月某日，先生终于家，年六十七。大臣有为之请命者，乃特赠太常丞。至七年月日，弟为葬先生于尧山都官之兆，而以夫人李氏。李氏故大理评事昌符之女，生一女，嫁为士人妻，而先物故。先生事父母至孝，居丧如礼，遇人恂恂，虽仆奴不忍以辞气加焉。衣食与田桑有馀，辄以周其乡里，贷而后不能偿者，未尝问也。未尝疑人，人亦以故不忍欺之。而世之传先生者多异，学士大夫有知而能言者。盖先生孝弟忠信，无求于世，足以使其乡人畏服之如此，而先生未尝为异也。先生博学，尤喜《易》，未尝著书，独《大衍》一篇传于世。考其行治，非有得于内，其孰能致此耶？当汉之东徙，高守节之士，而亦以故成俗，故当世处士之闻，独多于后世。乃至于今，知名为贤而处者，盖亦无有几人，岂世之所不尚，遂湮没而无闻，抑士之趋操亦有待于世邪？若先生，固不为有待于世，而卓然自见于时，岂非所谓豪杰之士者哉？其可铭也已。铭曰：

　　有入而不出，以身易物；有往而不反，以私其佚。呜呼先生，好而无尤。匪佚之为私，维志之求。

　　【右领军卫将军致仕王君墓志铭】

　　君王氏，讳乙，字次公。其望在太原，而实家大名之元城，不知其始所以徙。曾祖讳安，当周世宗时为阁门通事舍人。祖讳廷温，开宝中泰宁军节度副使。考讳奉，右班殿直、赠左武卫大将军。君尝举进士不中，因献其所藏书秘阁，而上书言“先臣某逮许王，于先皇帝有一日之幸，臣实其子。”天子下其问验，以为三班借职，累迁至内殿崇班、阁门祗候、淮南东路都巡检使。皇二年，年七十三，以右领军卫将军致仕，卒于海州。而以嘉二年葬真州之扬子县某乡某原，以后夫人刘氏。于是先夫人林氏既葬矣。君强记博闻，刚毅而聪明。好读书，虽老矣，读书未尝少止。于穷人贱士，苟义所在，乐与之为胶漆。一欲以不直加我，虽严贵人，义终不为受也。数上书言事，皆中世病，而用事者多不听。听者两言耳，又事之小者，然当时蒙其利。言楚州可去堰为闸，岁省卒二十一万七千人，钱一百三十万，米六万八千石。又言河阴可以茶盐募入谷而漕之河北，为十说以排三司之难，三司不能绌其一。此当时蒙其利者也。宋兴百年，大定于太宗，至真宗内外富矣。内外自是遂务以无为养息天下，朝廷所尚贤良进士，而将相大臣之世用。君方慨然怀古人趋赴功业之意，欲起贫贱，不势左右，而以其辩智当人主。众圆独方，用非其时，卒以不合。呜呼，甚可悲也。然天下不肖多畏恶君，以其伉直，而幸其龃龉不得意以老，独贤者哀之耳。君子越石，秦州观察判官。其次子仁杰，为进士。女二人，嫁进士林度、陈州项城主簿宋造。余尝为君僚，而与其子越石同年进士也。铭其葬曰：

　　强能吾羸，吾与之为抗；羸者惴惴，吾与之为让。卒羸于强，以窒于行。维其心之享，以实其声也。

　　【朝奉郎尚书司封员外郎张君墓志铭】

　　朝奉郎、尚书司封员外郎、知安州军州兼管内劝农事、骑都尉、赐绯鱼袋借紫张君，年五十六，以皇二年十二月十一日卒，以熙宁元年某月某日葬。君讳礻，字圣休，馀杭人。曾祖曰浩，祖曰文宝，弗仕。考曰延遇，仕至左侍禁，赠官至左骁骑将军。君少孤，与其弟祗，皆文行知名。以布衣教授宗室，后中进士第，历宣州宣城县主簿、抚州司法参军。用举者迁大理寺丞，知雅州名山、洪州奉新两县，监海州榷货务，通判池、广两州。乃自尚书屯田员外郎召拜殿中侍御史，用磨勘迁侍御史。劾奏殿前都指挥使郭承恃恩骄，论宦官虽高不当坐侍燕而谪请求者，又论不当禁谏官、御史风闻言事，仁宗皆以为然。君之为吏也，数决疑狱，所至称辨治。及是，言事又能举其职。方是时，为御史者拔举多不次。君素宽裕静退，耻以弹治人得用，未几即称疾求出，乃知安州，州大治。会卒，人追丧车恸哭。初骁骑府君监湖州兵，遂葬卞山，至是君从葬，以夫人京兆县君施氏。施氏生一子稚恭，为进士；一女，适信州司理参军王汶。孙大正、大成、大亨、大钧，今尚幼。君事母孝，友其弟甚笃。于权势财利能廉。吏治尤可纪。在广州奏请城之，未及筑外郛而召。后侬智高反，州人赖君所筑活，以不卒功为恨。铭曰：

　　有嘉张君，质静宽徐。进非所好，人用称誉。视利在前，蹲循弗趋。退施一州，用智之馀。嘻其葬矣，次有铭书。

　　【谢景回墓志铭】

　　君姓谢氏，讳景回，字师复。以泰宁军节度掌书记讳崇礼者为曾大父，以太子宾客、陈留公讳涛者为大父，而兵部员外郎、知制诰、阳夏公讳绛者之少子也。幼好学，有大志，聪明卓然，不类童子。年十九，所为文辞已可传载。于是得疾不可治，以嘉四年十二月丙子弃世于汉东，人莫不为谢氏哀之。诸兄以八年十月乙酉葬君邓州穰县五垄原之兆，而临川王某为铭曰：

　　攻乎其为良，汰乎其为精。吾见其质，吾闻其声。如或毁之，用不既于成。哀以铭诗，亦慰其兄。

　　【真州司法参军杜君墓志铭】

　　真州司法京兆杜涣济叔，年三十七，以皇四年四月辛酉卒。子男某尚稚，自将以下，合货财以葬于北城之野，而留其孥以处。杜氏世占永宁之博野，父询尝历江宁府司录参军，遂葬，家焉。有子五人，济叔最少，实庆历六年进士。临川王某铭其葬焉。铭曰：

　　猗嗟杜氏，博野之良。有官于南，遂宅以藏。是生司法，以节自强。翼翼而才，颀而阳阳。其生可怀，死矣皆伤。江之北垣，南墓在望。奚葬不归？卜者曰祥。后有子孙，既实而昌。求藏厥初，来考铭章。

　　【金溪吴君墓志铭】

　　君和易罕言，外如其中，言未尝极人过失。至论前世善恶，其国家存亡治乱成败所繇，甚可听也。尝所读书甚众，尤好古而学其辞，其辞又能尽其议论。年四十三，四以进士试于有司，而卒困于无所就。其葬也，以皇六年某月日，抚州之金溪县归德乡石廪之原，在其舍南五里。当是时，君母夫人既老，而子世隆、世范皆尚幼。三女子，其一卒，其二未嫁云。呜呼，以君之有，与夫世之贵富而名闻天下者计焉，其独歉彼耶？然而不得禄以行其意，以祭以养，以遗其子孙以卒，此其士友之所以悲也。夫学者将以尽其性，尽性而命可知也。知命矣，于君之不得意，其又何悲耶？铭曰：

　　蕃君名，字彦弼，氏吴其先自姬出。以儒起家世冕黻，独成之难幽以折，厥铭维甥订君实。

　　【太常少卿分司南京沈公墓志铭】

