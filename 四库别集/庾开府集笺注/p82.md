<!-- { "loadSidebar": true } -->
　　河西斗絶【后汉窦融传融与梁统等计议曰河西斗絶在胡中】观津孤起【汉外戚传孝文窦皇后亲早卒葬观津弟广国为退让君子景帝立封章武侯决録注孝文窦皇后父坠渊而卒景帝立后为太后遣使者起大坟于县城南民号曰窦氏青山】章武贤臣安丰贵仕【见栁霞铭】木楼千仞【后汉窦固传固与耿秉秦彭等絶汉六百余里至三木楼山】金山万里【后汉窦宪传宪遣右校尉耿夔等将兵撃北虏于金微山克获甚众单于遁走】绍庆邢姨【诗硕人其颀衣锦褧衣东宫之妹邢侯之姨】基昌宋子【诗岂其食鱼必河之鲂岂其取妻必宋之子】施衿赵北【皇甫谧女怨诗婚礼既定婚礼临成施衿结帨三命以宁】待姆秦南【左传宋灾伯姬卒待姆也】纮綖礼数【见步陆逞碑】防狄騑骖【薛君曰两骖左右騑骖详宗庙歌】义超江泛【诗序江有泛美媵也江沱之间有嫡不以媵备数媵遇劳而无怨嫡亦宜悔也】仁流葛覃【见步陆孤氏铭】玉筐迎燕【吕氏春秋有娥二佚女为九成之台帝令燕往夜鸣二女爱而争搏之覆以玉筐】金笼助蚕【晋礼仪志皇后亲蚕公主及诸命妇皆步揺衣青各载筐钩从蚕龙辅女红余志青琴采桑携金笼玉钩】爱敬纯深【见步陆逞碑及二巻】端庄淑问有光国史无形喜愠举安外恭【后汉梁鸿传妻为具食不敢鸿前仰视举案齐眉】停机下训【见栁霞碑】馨馥于兰【沈约诗今守馥兰荪】年华于舜【诗有女同车顔如舜华】风雨消散【见嵗晚】神灵离絶【见长孙俭碑】婺女还星【晋杜预曰婺女星为巳嫁之女】姮娥归月【王充论衡羿请不死药于西王母羿妻嫦娥窃以奔月】左楹夕奠【檀弓既殡朝奠曰出夕奠逮日详司马裔碑】髙堂朝发【文选缪袭挽歌朝发髙堂上夕宿黄泉下】空扬凌波【见春赋】更无回雪【见谢滕王啓】下平曰隰髙平曰原【见国公广铭】西临火井【见和乐仪同】北望塞门【陆机浮云赋似塞门之寥廓】犹垂雉服【汉刘熙释名王后之上服曰祎衣尽翚之之文于衣也】尚驾鱼轩【见报赵王】平原忽矣天道何言【江淹恨赋试望平原蔓草萦骨拱木敛魂人生到此天道宁论】山回地市【见哀江南赋】路没滕城【见伤心赋】松悲寉去【见和赵王】草乱萤生【见和何仪同】新云别起旧月孤明贤坟永式节陇常贞
　　周安昌公夫人郑氏墓志铭
　　夫人讳某荥阳阳武人也周宣王之母弟俾侯于鲁【见郑常碑】郑庄公之母弟卿士于周【见齐王宪碑】以国为族自兹而始【见郑伟铭】祖琼太常恭侯【迩考今太常秦改曰奉常汉初曰太常后魏为上卿兼置小卿官】父穆司空贞公【本传郑孝穆荥阳人为少司空諡曰贞】西京赋诗奉常叅栢梁之宴【见应诏】东都言防司空为武卫之官【见为阎将军表】籍连帝谱既同磐石【汉文帝纪髙帝王子弟地犬牙相制所谓磐石之宗也】门称通德【见小园赋】无废儒林【郑别传北海有郑儒林讲堂周郑考穆传孝穆字道和荣阳开封人魏将作大匠浑之十一世孙父琼范县郡守赠安东将军青州刺史太祖东讨除孝穆大丞相府右长史赐姓宇文氏武成五年入为少司空卒于位谥曰贞子】夫人礼义闺门端庄令淑采采芣苢【诗采采芣苢薄言采之】萋萋葛覃【诗葛之覃兮维叶萋萋】及乎作配君子言事舅姑下气怡声承巾奉箒【礼记内则适父母舅姑之所及所下气怡声进盥少者奉槃长者奉水而沃盥盥卒授巾汉书单父人吕公见髙祖状貌甚重之曰臣有弱息愿奉箕帚妾】亲戚惟礼闲闱以睦保定二年册封荥阳郡君序戚升荣从夫有秩【见司马裔碑】岂惟立义之妇邑以延乡有礼之妻封之石【见纥豆陵氏铭】大将军沉犀二江【华阳国志秦孝文王以李氷为蜀守作犀牛五头以压水精后转置犀牛二头一在府市市桥门一在渊中河渠书不氷穿二江成都之中　炯曰杜光庭石笋记成都子城西曰兴义门金容坊有石二株髙丈余围八九尺耆旧传云其名冇六曰石笋曰蜀妃阙曰沉犀石曰鱼鳬仙坛曰西海之眼曰五丁石门周元伟传大将军纳言小司空荆州总管安昌郡公元则按铭文疑是益州总管】夫人闻猿三峡【见和赵王】明月灵闗之阻【后汉郡国志越嶲郡有灵闗道左思蜀都赋廓灵闗以为门】秋风蜀道之难【乐府解题冇蜀道难】掩以瑶华【楚辞折疏麻兮瑶华将以遗兮离居】先从春露【魏曹植请自试表常恐先朝露】天和十八年五月二十日薨于成都春秋三十六诏赠安昌国夫人礼也【隋书荆州舂陵郡舂陵县注旧置安昌县】即以其年十一月十六日归塟于咸阳之白起原遂使山回反壤【见辛威碑】先封节妇之陵日入虞渊【缪袭挽歌白日入虞渊】实掩贤姬之墓呜呼哀哉乃为铭曰
　　天河开国分畿置政【汉地理志郑国今河南之新郑本髙辛氏火正祝融之卢也周宣王弟防为周司徒食来于宗周畿内是为郑】地有十城【见郑常碑】人居九命【周礼典命上公九命为伯其国家宫室车旗衣服礼仪皆以九为节】畴昔之邑今兹成姓【见贺娄慈碑】识履传风【见郑常碑】叅舆留庆【见郑伟铭】三星在户【见司马裔碑】百两言归【见步陆孤氏铭】防恭内政【礼记昏义天子听外治后听内职】荣曜中闺承姑奉盥训子停机【列女传孟母以刀防机曰子之废学若我防机孟子惧乃勤学】桑园蚕绩【诗妇无公事休其蚕绩】绵室鸾飞【未详】珩璜节步【见祀圆丘】藻火文衣【尚书益稷宗彛藻火粉米黼黻絺绣注六者绣之于裳也】巴水幽咽猿鸣防絶【见和赵王】月落珠伤【见望月】春枯桂折【见枯树赋】赵瑟长辞【见赠淮南公】秦箫永别【见春赋】贞姬掩队【见英侯陈道生碑】节女封坟洛滨无月【曹植洛神赋其少进也皎若明月舒其光】荆台失云【见灯赋】鸟悲伤听【晋阮籍集顺帝上恭陵过樊衢闻呜呜而悲泣下横流曰善哉鸟声】松声怆闻【宋延顔之集拜陵庙作松风遵路急】千年遂古百代余芬
　　周大将军陇东郡公侯莫陈君夫人窦氏墓志铭【姓名不传莫考】
　　夫人讳某扶风平陵人也章武开国名髙外戚之右安丰入朝位在功臣之上【见纥豆陵氏铭】祖以孝昌之始主诺淮阳【见郑常铭】父以正光之初褰帷海岱【见滕王序】夫人生于礼义之门宗于箴诫之德防恭惟礼令淑惟仪及乎百两言归【见步陆孤氏铭】三星在户【见司马裔碑】箴盥始事【见听捣衣及郑氏铭】条枚是则【见步陆孤氏铭】有子从政犹无逸豫之心【国语公父文伯退朝其母方绩曰夫民劳则思思则善心生逸则淫淫则忘善忘善则恶心生仲尼曰季氏之妇不淫矣】有夫出征自识山陵之兆【见纥豆陵氏铭】大统十六年册授永安郡君【魏地形志肆州永安郡注后汉建安中置新兴郡永安中改】妇以夫尊【见司马裔碑】亲由子贵【公羊传子以母贵母以子贵】朝章家庆兼而有之保定二年改授陇国夫人车服礼数【见崇传】袿褵典则【诗亲结其褵】有美河鲂【见纥豆陵氏铭】足光彤史【诗彤管有炜悦怿女美】既而风霜所及【见郑伟铭】灰琯遂侵【见滕王序】与善何言【伯夷传或曰天道无亲常与善人】至于大渐【见谢滕王啓】天和六年四月七日薨春秋六十有六即以其年十月十日还塟于咸阳万年县之杜原山形起伏既符白寉之祥【幽明録孙钟以种为业有三少年诣钟乞曰此山下善可作冡钟随下山三人悉化成白寉飞入空中即孙坚所塟地】地势风烟乃合青鸟之气【见司马裔碑】铭曰
　　观津世族【见纥豆陵氏铭】平陵豪姓四侯登仕【后汉书窦氏世居扶风平陵诏曰舅氏旧典并防爵土其封宪冠军侯笃郾侯景汝阳侯环夏阳侯各六千户】三君从政【后汉党锢传窦武陈蕃刘淑为三君】白狼建功【魏文帝集表封田畴令曰斩蹋顿于白狼畴有功焉】丹蛇袭庆【见贺娄慈碑】汉之广矣【诗汉之广矣不可泳思江之永矣不可方思　树谷曰小序云汉广德广所及也文王之道被于南国化美行于江汉之域无思犯礼求而不可得也】先闻淑令君子朝端贤才家政【见叚永碑】簪珥以礼【周本纪宣王常晏起姜后脱簮珥待罪永巷】轩车以命【古诗思君令人老轩车来何迟】让果成亷【见慕容宁碑】推珠止竞【列女传珠崖令卒官妻息送丧还汉法内珠入闗者死妻弃其系臂珠前妻子初年九嵗好之置镜奁中至闗吏索得珠劾问谁当坐者母子争坐吏弃珠遣之】百年超忽【王头陀寺碑束望平臯千里超忽】千金莫恃【见和何仆射】室谢贤夫【见答赵王啓】庭辞贵子归鞍辍露【见拟咏懐】采蘩废祀【诗疏采蘩夫人奉祀不失职也】室委眠蚕【礼记天子诸侯必有公宫蚕室】衣留画雉【见步陆孤氏铭】云垂下泽【后汉马援传乘下泽车魏文帝浮云诗云西北有浮云亭亭如车葢】日掩髙舂【淮南子曰经于泉隅是谓髙舂】空帷旧馆【见步陆孤氏铭】虚幕新封【见国公广铭】山回广栁【陆机挽歌龙被广栁刘熙释名舆棺之车其葢曰桞】路没深松【见伤王司徒】游魂防变【见豆卢永恩碑】夫人何从【谷梁传夫人子氏薨卒而不书葬夫人之义从君者也】
　　周冠军公夫人乌石兰氏墓志铭【北史周书俱无传莫考】
　　夫人讳某乐陵人也【隋书兖州勃海郡乐陵县注旧置乐陵郡】晋司徒乐陵公苞后子孙就封因即家焉扶风旧城犹存邺市河内【疑作阳】故墅尚余金谷【见春赋】或寓燕陲【见慕容宁碑】仍仕代郡祖行代郡尹父魏司空兰陵郡公司空佐命魏朝少傅丞凝周室【尚书大传古者天子必有四邻前口凝后曰丞左曰辅右曰弼】并为大族【左传襄公三十年郑子皮授子产政辞曰国小而偪族大宠多不可为也】俱防赐姓秦晋匹也【见崇传】是曰通家【后汉孔融传融十嵗见李膺融曰公是我通家】夫人年十七归于宇文氏淑令端庄含章贞吉【语见周易】箴盥惟仪【见听捣衣及郑氏铭】闺闱已正某年除金乡郡君【隋书豫州济隂郡领金乡县】某年改授冠军夫人四德小君【左传定公十五年塟定姒不称小君不成丧也详段永碑】宜其家室三事内主【见角调曲及纥豆陵氏碑】翻辞賛务以保定五年四月遘疾薨时年四十有四即以其年某月日归塟于京兆之某原人世风烟山川超忽陵陂青麦【庄子时以诗礼发冢小儒曰青青之麦生陵之陂生不布施死何含珠】倘逢贞女之坟陇首白杨【见伤王司徒】或表贤姬之墓乃为铭曰
