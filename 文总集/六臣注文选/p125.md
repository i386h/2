<!-- { "loadSidebar": true } -->
　　风止雨霁【才细】云无处所【善曰湫兮凉貌诗曰风雨凄凄尔雅曰济谓之霁郭璞注曰今南阳人呼雨止为霁　向曰湫凄皆凉也言云气如风雨之凉也霁晴也】王曰寡人方今可以游乎玉曰可【五臣有也字】王曰其何如矣玉曰髙矣显矣临望逺矣广矣普矣万物祖矣上属于天下见于渊【泉】珍怪竒伟不可称论王曰试为寡人赋之玉曰唯唯【善曰方今犹正今也广雅曰方正也广阆也普徧也祖始也言万物皆祖宗生此土　良曰言神之所居髙敞广逺可为万物之祖至于怪异竒美不可具论説】惟髙唐之大体兮殊无物类之可仪比巫山赫其无畴兮道互折而曾累【善曰言殊异于常无物可仪比比类也赫然盛貌道路交互曲折曾重也谓横斜而上　翰曰畴匹也言不可比匹也互曲也其道曲折】登巉岩而下望兮临大阺【音池　善本作丁兮切】之稸【畜】水【善曰巉岩石势不生草木説文曰秦谓陵阪曰阺周礼曰以潴畜水字林曰稸积也与畜同　翰曰登髙下望临大陵稸水之上阺陵也】遇天雨之新霁兮观百谷之俱集濞【普秘】汹汹【许拱】其无声兮溃【胡隗】淡淡而并入【善曰百谷者众谷杂水集至山之下字林曰濞水暴至声也説文曰汹汹涌也谓水波腾貌溃水相交过也淡以冉切平满貌　向曰天雨初晴百谷之水皆腾涌淡淡并入蓄水之所】滂洋洋而四施兮蓊【邬孔】湛湛而不【善本作弗】止长风至而波起兮若丽山之孤畆【善曰蓊然聚貌湛湛深貌弗止谓不常静或行郭象庄子注曰丽蓍也尔雅曰如畆畆丘郭璞注曰丘有陇界如田畆素问歧伯对黄帝曰卒风暴雨风吹水势波落而陇起言风吹水势浪文如孤陇之附山】势薄岸而相击兮隘交引而却防【善曰言水之势既薄岸而相激至迫隘之处其流交引而却相防　济曰防合也言水触岸相击波涛自相迫隘交引而却防】崪【慈聿】中怒而特髙兮若浮海而望碣石【善曰崪聚也谓两浪相合聚而中髙也言此水之怒浪如海边之望碣石尚书曰夹石碣石入于河孔安国曰海畔山也良曰碣石海畔山半在水中言此水波涛崪然而起尔如望碣石以浮海也】砾【厯】碨【乌罪切善作】
