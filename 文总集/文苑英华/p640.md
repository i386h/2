<!-- { "loadSidebar": true } -->
　　三壌克辨兆民允殖必广地财式崇土训载芟载柞爰尽力乎污莱既方既皁俾恪勤乎稼穑伊赵尔镈有畧其耜荒度厥功寔函斯活是以茨梁嘉积曽孙作庾于斯箱畎畆歌丰婺妇栖粮于滞穗率由兹道万邦乃粒眷彼草人兼脩稼政无忝厥职分厚塉之规靖恭尔司省髙卑之制虽阳和布始亟闻乎禁杀嗣嵗将兴必观其行令苟能成宪犬则是屠将周礼之彞章功均物土资汉臣之旧业事取粪田叶缇赤以陈宜相爂彊而有旨虽云斋月法欲爰加且八政食乃为先五牲犬实居后以牲废食其伤孔多弃犹务农斯利则博县道书罚诚为昧礼或者张皇冝其窒惕
　　同前
　　春鳸促农黎人务穑用冝穜稑取化原防苟硗确之不滋将彊防之须粪或以今兹斋月言叶上春东作乃兴咸持钱镈南畆斯馌必渍蕡麻时【疑作待】噐所以劝民兴锄由其阜俗我疆我理庻防芃芃之秀或耕或耘思播茫茫之迹九天取欢于嵗稔十千期给于公征贪我上腴陷兹中典且农为理本法在禁弛有利轻爂诚冝重谷何击之屠犬而谓杀生应稽诸草人将勤浸种县司丽法讵曰优农或且犯斋期于宥狱
　　同前　　　　　　　　　　赵良玉
　　国着九赋农分三壌将助鸣鸠之稔是同磔犬之法时惟上月德在发生爰取则于周官遂兴功于鲁胥使我疆我理开膴膴之郊原如京如坻蔼芃芃之稼穑艺或若此业乃可慿彼何为政义守常典徒严止杀之方岂曰利人之术且成物之急济时攸重苟能敦本孰谓不经礼合时冝尚发犬羊之叹农为政本爰停屠杀之罚
　　同前　　　　　　　　　　袁自求
　　地邑人居必叅相得乐功劝事然后相亲不易之田畆百而尚逸再易之地倍三而犹倦漆林之征轻重是舛园之税等差斯别欲均沃塉必资改更故载芟载柞泽泽其耕不稂不莠芃芃其稼且轻爂用犬彊防用蕡在礼经而可遵于宪章乎何有禹贡成赋标乎上中之宜周籍立规备设牛鹿之制况明君为政动植以安田祖有神螟螣不作科之屠罪恐涉流言宁益国以利时岂弃人而爱犬食旧德能保全而不懽【据讼卦注当作怍】田有禽利执言而无咎小狐汔济未出险中即鹿无虞徃而见恡刑云不滥君子尽心有孚匪终涣汗何惕
　　命农判
　　得习壌常命农夙驾桑田采茅为索人诉遇雨不充其役
　　对
　　为天者食分地而利惟兹习壌命彼老农庻夫四体克勤三事就绪廼脂车以秣马及零雨以星言芃野是临桑田攸税冝其荷蓑荷笠载惜光隂尔茅尔绹不亏昼夜何乃当既泥而自废假若濡以为词使七月遗风将乖陈业三时务穑有阙成功既不昏于作劳诚可绳其惰役
　　同前　　　　　　　　　　博怀海
　　农为国本本固邦宁人生在勤勤则不匮爰以习壌夙驾命农匪鸡则鸣已驱人于里巷白驹未照方执耒于疆埸克始克终惟掇惟采绵蕝岂礼仪之用缩酒非祭祀之须彼茅所资桑田为事时若见夺不利于人宵尔索绹惟彼南畆田畯至喜意在东臯将以息末取源还淳反朴致君于尧舜贻厥于孙谋农人性未适时智非及逺苟徒沮事妄作薄言岂遇雨而可慿欲将雪而无理
　　学耕判
　　得甲于善田者学耕种养苗状后期里父老罚之云告力牛少无以趋事
　　对　　　　　　　　　　　杨　暕
　　惟农望嵗勤穑则稔彼夫失时不畜何获苟无备于噐用实谓惰于作劳甲之务分寔亦敦本同我妇子归田畯是司闻于仲尼善樊迟学稼祈养苗之状将尽地之力惟先畴克服何后期有差虽毕逹余萌行春已膏乎隂雨而不穑招刺有秋胡取夫斯箱小惩其宜徃诉谁听况犊惟不佩则尔牛足余人有耦耕则我农可理竟不趋乎时泽固难免乎罪戾
　　同前　　　　　　　　　　刘　贶
　　唯农是务经国之令典日服其镈长人之美训皇上躬耕千畆仪刑万邦天报嘉祥风雨时若人惟善诱逺近咸劝甲也思赵过之有诲比樊迟之请学爰属农政条兴土膏脉起家徒四壁文无五牸是藨是蓘既失于协风或耕或耘载愆于零雨实差龙见之序谬以牛少为説汉史着区种之术唐臣首代田之教长沮故事则非假于服箱胜之遗文亦无资于辗既推司里之禁冝处惰农之刑
　　圭田判
　　得甲受圭田所由什一收税不伏
　　对　　　　　　　　　　　郑楚容
　　禹别山河周开井邑诸侯建国锡土之义载光大夫称家食采之文攸着甲因门绪得赋圭田传冀鈌之封袭耏班之赏外繇取给私室是殷虽居五等之尊犹均什一之税县司情以【一作深】奉法志在优人庻贡赋之取均冀上下之攸利权豪罔避贫弱是优所俾无得其人今诉诚难为理
　　履畆税公田判
　　渭南县履畆税而御史劾之曰公田不善恐乏军储
　　对
　　兵惟静难食以聚兵傥嵗计之无虞必军湏之不继县司以职其日给科彼仓储薿薿公田嗟不登于晩嵗嗷嗷士卒虑县罄于糗粮厚敛之旨岂坐于冉求盍彻之税己闻于有若情非徇己事或从权请霁霜简之威庻获雨田之稔【一作庻叶国经之体】
　　不受征判
　　甲有赐田不受征税
　　对　　　　　　　　　　　王智明
　　王者制田庻人计畆徴孟子之説彻故难移读公羊之书禁皆不可然则食土之子与执圭之人按籍既有常法加田固冝不税此乃行古之道诚非今之宜甲之所执或未为允
　　同前　　　　　　　　　　贺兰贲
　　分画郊圻敬愼封守必正其经界均其牧井故上行其理而下得其和虽分制之有常盖贵贱之异等夫畆不税所以备公私圭田无征所以洁禋祀理具昭著礼有明文岂以伐氷之家同于击壌之伍甲之不受诚谓其宜
　　同前　　　　　　　　　　卢　禧
　　农之制地征不过籍徳将见优赏莫为税伊甲也之介福承贤者之余庆树勲公家列爵王册既未封于列土方受赐于加田爰及后昆克奉先业责其徴税徒称聚敛之臣守以莫从是谓博通之士请依周典无挠戴经
　　同前　　　　　　　　　　卢　象
　　惟甲受兹明命允膺旧德公侯之勲着在盟府恩泽不泯传之子孙锡圭田以厚贤在王制而无税徴斯什一颇涉无稽之言议以三章终发有孚之讼
　　同前　　　　　　　　　　李乔年
　　王者之制加田无征盖欲崇徳厚贤安人薄赋眷言彼甲王室作藩既褒德而受圭亦班朝而锡壌且什一而税周之通法缗筭是资汉之旧典万姓殷阜中外康宁有大夫之家尚苦于征税法令爰着不稽旧章片言可折斯之谓矣
　　津吏告下方伤水判
　　得津吏告下方伤水请毁左右堤水工丙固争
　　对　　　　　　　　　　　魏　烜
　　决河之虞备闻前载隄防之设厥务匪轻故得其冝则俗除陻垫如失其道则人受沉沦由是禹得珪汉陈白璧古来所愼宁其怠诸且将毁右隄则左隄不理下方之弊为患将深汉代成规自宜遵奉不逹旧载昧于物宜轻此毁除未闻其可水工之议谓得通方
　　同前　　　　　　　　　　梁　渶
　　逺通漕引近切河渠拥左右之连隄随浅深之积态属流水之至长河杳起桃花淼淼实类迷牛之阙【一作开】竹箭滔滔方比凿龙之迅委输无限伤害为虞既为长堤固全岂使下方伤水导之则可毁之匪冝无从津吏之言请依水工之见
　　同前　　　　　　　　　　郑遂初
　　九土之冝髙卑异等百川之势面背殊源所以堤设沉薪以防其溢河流酸枣竟被其灾今者津吏所陈水浸方盛请毁堤而取便遂抑强而扶弱考古頺倾之异前后乖奉之冝未爽河渠之篇深荷【疑】沟洫之记工人有诤即事虽通请更辨于今刑方可遵于古典
　　同前　　　　　　　　　　卢韫价
　　覆釜遐源滥觞遥龙门激浪飞竹箭于千里马颊惊流拥桃花于三月尺波不住素序或临雾逐牛迷查随客至维舟不易航苇称难洪涛之委无涯下方之伤遄及隄防是制啓塞随时固之则两伤毁之乃防美津吏宅生禹迹行偶尧封名厠水官位居河右使廽天之浪遥注百川溅日之波滂流九水工末品真买公心筭垂栁之悬堤借瓠子之成咏虽守挈瓶之智还贻胶柱之责依津吏之请杜水工之疑不俟终日于是乎在
　　同前　　　　　　　　　　李仲和
　　润下斯弊漂流是虚欲崇堙塞必借隄防津吏以下方致灾冀应除毁水工以长堤作务不可依慿竞有两端事难防允请辟千里无亏五词则拯溺不待于规行闻诸徃説而塞川颇类于防口得以今辰方见河渠之书自闲标凖沟洫之志以防规模左毁则右伤右伤则左弊左右俱毁便沉下方津吏之言虽陈水工之志难夺既不合毁咸冝告知
　　军士营农判
　　得丁上书请令军士自营农隙而教战节度使称疲兵于陇畆缓急非可用也
　　对
　　先王教人必资农本诸侯振旅实因事隙苟法度之不率岂黔黎之克安彼丁以阜俗为心类夷吾之寓政节度以疲兵是恤爽充国之嘉谋昔楚宋理戎尚反筑耕之士魏蜀坚壁犹分上下之军方今九服賔王四夷即序冝脩文以化俗岂黩武而屯师既车书之大同何缓急之争用两端之要片言可知
　　税畆多于什一判
　　得县官税畆多于什一御史纠其増赋敛诉称尽供军旅二犹不足
　　对
　　当官而行必议徴敛赋里以入冝均有无政或违于小康税乃行于大桀是以我疆我理分上下之田有国有家建中正之术不是过也皆将取焉伊惟县官昧尔为政诚合酌于古训量其经入使谷不过籍人斯乐输今乃将多徴于前复重敛其后所谓莫益或击徒闻浚我以生虽亿兆是谋用给如貔之士而徴求失道宁忘硕防之诗且九年之储常闻冨国二犹不足匪曰能言请从避马之绳庻叶公羊之训















　　文苑英华巻五百二十四
　　钦定四库全书
　　文苑英华巻五百二十五　宋　李昉等　编田农门二十二道
　　劳农有阙判二道　　惰农判三道
　　弃农判二道　　　　居防惰绩判一道
　　均输田判二道　　　田中有树判三道
　　易田请加倍数判一道　给地过数判五道屯田不开渠判一道　屯田佃百姓荒地判二道劳农有阙判
　　冬劳农大酋有阙主司纠劾诉称六物未备
　　对　　　　　　　　　　　阙　名
　　昔在后稷躬稼宣王命耤用天之道因地之利率先以劝敦本斯在是候春鹒初飞馌彼南畆秋蝉已噪获乎东臯顺月令以迎猫伫星廻而合蜡八政罔忒九軄攸序搜粟多乎敖廪典农蓄于京坻以备荒札将御防馑而穰田满篝岂用淳于之哂载肴入野常闻王丹之劳惟彼大酋是称司醖徒学杜康之艺有仪狄之軄陶噐必良工善其事火齐式序軄司其忧和羮既用于盐梅合礼必资于麯蘖六物未备胡不及言三农既休忽此阙礼使上农空迷于帝力大酋合寘于国章
　　同前　　　　　　　　　　张荣问
　　葢取诸益乃九扈之资始仰法于旗【天门文书酒旗星去极七十七度】亦六齐之攸作国家制事利物顺时设教诗土鼓不忘旧章饮酒劳农聿修前典属务毕南畆嵗居北陆司穑无事索绹以居维彼野人草笠斯纠我皇流泽既一弛而一张农夫力田必强饮而强食俾乎老物是息畯人醉止百里以洽一国若狂瞻彼大酋掌此公酒既盎缇之有阙云秫稻之未备人而是纠方事毕修軄司其忧必作事而谋始欲求无咎岂惟刑之可逃
　　惰农判
　　甲有田不耕被罚三夫税粟以质剂致人甲告旅师施惠散利法司科旅师罪不伏
　　对
