<!-- { "loadSidebar": true } -->
　　议令献言知典刑之无赦原心观过荷仁圣之有容贷其余生处以善地伏念臣禀生艰拙遭世盛明学不能穷逹而知几材不足趣时而适变晞名涂以旅进滥文馆之末游和铅何功索米逾歳间承人乏偶摄篆于中堂旋误圣知使备员于宪府仍职书林之旧就行御史之中始自愚臣前无故事方陛下继承于五圣而国朝平治者百年力勤肯获之田大解不调之瑟搜拔羣材而审以器使变化百度而旷然日新臣于此时职在言路誓殚忠义敢避势权宁以孤暌讦切咈众而危身不忍从容唱和负恩而速进狂愚自信禆益无方故宿官之日几何而瞽言之罪非一至于均民而弛役因之率户而出泉虽虑始乐成者愚人之不知然损下益上者先王之大戒輙条十害冀补万分议臣见讥以为败谋而乱化清独见知其有责以尽言不徇以诛止容其去褫台阁之二职置潇湘之一涯有禄食使之存全有职事可以报効衔恩载幸揣分增忧此葢伏遇皇帝陛下察臣孤忠全国大体不惜骫一夫之法庶几留众正之门谨当上体恩仁期于必报下坚节义死而不逾
　　谢青州到任表　　　　　　　　刘　挚
　　东方大国莫如郓青愚臣何人继命帅守莅官兹始揣已不遑伏念臣器韫至疏智灵弗竞遭防继明之始越膺共政之图三府空逮于六期千虑蔑闻于一得虽进退必繇其道常愿学乎圣人而功烈如此其卑终难收于士论寛典刑于司败假丘垅之便藩报政稽期实愧三年之鲁改符易地犹叨四履之齐惟时东秦号一都防士知礼义境控海山厥民富饶少敓攘之旧习其俗舒缓有平易之余风谨于承流可以无事曾是迂愚之品获尘寄委之优此葢伏遇皇帝陛下干健而粹纯丰中而光大沉几以通变化定鉴以御妍媸人无遐遗材以器使臣敢不振励衰境激昻至恩简礼去烦稍究前修之治推仁宣泽庶求逺俗之安倘集涓微仰酬覆帱
　　知亳州谢上表　　　　　　　　刘　攽
　　齿衰髪暮藩镇防繁据非所安荣以为惧昔者圣门髙弟方六七十则所愿为汉世诸儒至二千石谓之逹官葢量力审已虽小邦实曰才难逢辰慕君在有道不容徼幸此所以前哲言志区区其若彼后贤受禄振振焉在兹况如愚臣本縁末学粤尘仕路不弃昌时暨忝分符遂更三郡曹为近辅非复自检之讥鲁并泰山仍有变齐之旧至于涡谯名壤淮楚近郊犹龙之所诞生真圣是焉临幸大朝景亳兼武汤之上仪迎年执期格帝鸿之纯贶民俗既富官守维严岂伊戆愚猥叨寄任邈逾匪分髙视曩先密焉自思仍有余宠兽鞶换旧仅逾期月之淹隼斾越疆才倍宿舂之费此葢伏遇皇帝陛下圣仁妙算睿知极深廓乆照于容光溥太和于播殖流形品物黙化陶钧致是小材预膺荣遇谨当布宣诏防尽瘁官箴为身愚谋虽冀不殆于知止报国本愿尚谢余生于自然誓殒百身勿渝一志
　　知襄州谢上表　　　　　　　　刘　攽
　　脱身谪籍緤组近藩仰荷恩华不任感惧臣早者滥承人乏出假使车材非所长力不自料黾勉歳月孤负选抡正所谓斗筲之材何暇论绳墨之外然惟利术至广巧者有余果闻系踵之后人略取析毫之上第泾以渭浊故常畏于后生李代桃僵窃自悲于薄命遽辱黜幽之典实由既徃之愆浮舟江湖托身瘴疠无复自新之望长怀永弃之忧不谓明诏发中湛恩逮下俾复乘轩之宠仍加分虎之荣情同更生感惟出涕此葢伏遇皇帝陛下离明广照干度并容绍庭之初方勤心于陟降思皇之际亦代匮于细微以是孱愚得从甄叙谨当勉求民瘼恪佩官箴犬马之心以劳力故能有飬桑榆之景虽已老尚冀无渝
　　徐州谢上表　　　　　　　　　苏　轼
　　分符髙密已窃名邦改召东徐复尘督府荷恩深厚抚已兢慙伏念臣奋身农畆托迹书林信道直前曾无坎穽之避立朝寡助谁为先后之容向者屡献瞽言仰尘圣鍳岂有意于为异葢笃信其所闻顾慙迂阔之言虽多而无益惟有朴忠之素既乆而弥坚逺不忘君未忍改其常度言之无罪实深恃于至仁知臣者谓臣爱君不知臣者谓臣多事空怀此意谁复见明伏惟皇帝陛下日月照临乾坤覆帱察孤危之易毁谅拙直之无它安全陋躯畀付善地民淳讼简殊无施设之方食足身闲仰愧生成之赐顾力报之无所怀孤忠而自怜
　　徐州贺河平表　　　　　　　　苏　轼
　　圣谟独运天眷莫违庶邦子来民罔告病万杵雷动役不逾时遂消东北莫大之忧然后麦禾可得而食人无后患喜若再生伏以大河为灾厯世所病禹治兖州之野十有三载乃同汉筑宣房之宫二十余年而定未有收狂澜于既溃复故道于将湮俛仰而成神速若此恭惟皇帝陛下至仁博施神智无方逹四聪以来众言广大孝以安宗庙水当润下河不溢流属歳乆之无虞故患生于所忽方其决也本吏失于防而非天意及其复也葢天助有徳而非人功振古所无溥天同庆维丰沛之大泽实汴泗之所钟伊昔横流凛孤城之若块迨兹平定蔚秋稼以如云害既广则利多忧独深而喜倍虽官守有限不获趋外庭以称觞而民意所同亦能抒下情而作颂
　　谢失觉察妖贼赦罪表　　　　　苏　轼
　　盗发所临守臣固当重责罪疑则赦圣主所以广恩自惊废逐之余犹在愍怜之数伏念臣早防殊遇擢领大邦上不能以道化民逹忠孝于所部下不能以刑齐物消奸宄于未萌致使妄庸罔图僭逆原其不职夫岂胜诛况兹沟渎之中重遇雷霆之谴无官可削抚已知危至于捕斩羣盗之功乃是邻近一夫之力谨言于始偶出于臣虽为国督奸常怀此志而因人成事岂足言劳勉自列于涓埃庶少寛于斧钺岂谓荡然之泽许以勿推收惊魄于散亡假余生之晷刻退思所自为幸何多此葢伏遇皇帝陛下舞虞舜之干示人不杀祝成汤之网与物求生其间用刑本不得已稍有可赦无不从寛务在考实而原情何尝记过而忘善益悟向时之所坐皆是微臣之自贻感愧终身论报无地布衣蔬食或未死于饥寒石心木肠誓不忘于忠义
　　谢宣召入院状　　　　　　　　苏　轼
　　诏语春温再命而偻使华天降一节以趋在故事以常闻岂平生之敢望省循非称愧汗交深窃以视草之官自唐为盛虽职亲事秘号为北门学士之荣而禄薄地寒至有京兆掾曹之请岂如圣代一振儒风非徒好爵之縻并享大烹之飬玉堂赐篆仰淳化之弥文寳帯垂金佩元丰之新渥既厚其礼愈难其人而臣以空疎冗散之材衰病流离之后生还万里坐阅三迁不縁左右之容躐处贤豪之上此葢伏遇皇帝陛下生资文武天祚圣神虽亮隂不言尚隐髙宗之徳而访落求助已启成王之心首择辅臣次求法从知人材之难得采虚名而用臣敢不益励初心力图后效才不逮古虽慙内相之名志常在民庶免私人之诮
　　谢侍读表　　　　　　　　　　苏　轼
　　北门视草已叨儒者之极荣西学上贤复玷侍臣之髙逸省循非称愧汗交怀窃惟讲读之臣止以言语为职考功课吏无殿最之可书陈善闭邪有膏泽之潜润岂臣愚陋亦所克堪此葢伏遇太皇太后陛下忧思深长徳业乆大受先帝投艰之托为神圣经逺之谋故选左右前后之人罔非吉士使知兴亡治乱之效莫若多闻谓臣虽无大过人之材知臣粗有不欺君之实故使朝夕与之讨论奉永日之清闲未知所报毕微生于尽瘁终致此心
　　杭州谢放罪表　　　　　　　　苏　轼
　　臣近以法外刺配本州百姓顔章顔益二人上章待罪奉圣防特放罪者职在承宣当遵三尺之约束事闗利害輙从一切之便宜曲荷天慈不从吏议伏念臣早縁刚拙屡致忧虞用之朝廷则逆耳之奏形于言施之郡县则疾恶之心见于政虽知难每以为戒而临事不能自囘苟非日月之明肝胆必照则臣岂惟获罪于今日乆已见倾于众言恭惟皇帝陛下睿哲生知清明旁逹委任臣下逾托于不能爱飬人材惟恐其有过知臣欲去一方之积弊湏除二猾以示民特屈宪章以全器使臣敢不省循过咎祗服简书眷此善良自不犯于汉法时有贷舍用益广夫尧仁
　　又谢太皇太后表　　　　　　　苏　轼
　　乱羣之诛不请而决葢恩威之无素致奸猾之敢行方俟谴诃岂期寛宥伏以法吏网密葢出于近年守臣权轻无甚于今日观祖宗信任之意以州郡责成于人岂有不择师帅之良但知绳墨之驭若平居仅能守法则缓急何以使民顾臣不才难以议此恭惟太皇太后陛下寛仁从众信顺得天推一身之至公纳万方于无罪而臣始终被遇中外防恩谓事有专而合宜情无他而可恕故加贷舍以示宠绥朝廷之明粗以臣为可信吏民自服当不令而率从
　　贺驾幸太学表　　　　　　　　苏　轼
　　辇囘原庙既崇广孝之风幄次儒宫复示右文之化礼行一日风动四方臣闻五学之临三代所共葢天子不敢自圣而盛徳必有逹尊在汉永平始举是礼虽临雍拜老有先王之规而正坐自讲非人主之事岂惟允誓退托不能奠爵伏兴意黙通于先圣横经问难言各尽于诸儒恭惟皇帝陛下文武宪邦聪明齐圣大度同符于艺祖至仁追配于昭陵故举旧章以兴盛节臣早尘法从乆侍经帏永矣驰诚想闻合语于东序斐然作颂行观献馘于西戎
　　谢赐厯日表　　　　　　　　　苏　轼
　　歳颁正朔葢春秋统始之经郡赐玺书亦汉家寛大之诏实为令典岂是空文伏以望歳者生民之至情畏天者人君之大戒所以常言报应而不言时数每奏水旱而不奏嘉祥上有销复之心下有燮调之道固资共理同厎纯熈恭惟皇帝陛下祗敬三灵忧勤万事为仁百世自然天下之归教民七年岂无善人之效臣敢不仰遵尧典寅奉夏时谨隄防沟洫之条行劳来安定之政庶殚绵力稍助至仁
　　贺立皇后表　　　　　　　　　苏　轼
　　缵女惟莘伣天之妹事闗庙社喜溢人神臣闻三代之兴皆有内助二南之化实本人伦维闗雎正始之风具既醉太平之福民有所恃邦其永昌恭惟皇帝陛下自诚而明惟睿作圣辑宁夷夏徳既茂于治朝辅顺隂阳政兼修于内职既膺大庆益广至仁下逮海隅夫妇无有愁叹上符天造日月为之光明受禄无疆与民同乐
　　谢礼部尚书表　　　　　　　　苏　轼
