<!-- { "loadSidebar": true } -->
　　孺人姓冯氏讳福贞字海媛世居嘉兴练浦之阳考讳镇鼎归安县儒学教谕妣胡孺人生母沈氏教谕君为学官弟子有名交渐广乃徙居府治之北再徙碧漪坊去先太傅文恪公第近止百步教谕君年过四十无子生孺人特珍爱之五龄延塾师陈翁授毛诗孝经有费姥者往来教谕君家见孺人聦慧为先妣唐孺人述之唐孺人属姥为妁是夕教谕君梦文恪公衣衮造其门遂以孺人许尊为配寒家自文恪公以宰辅归里墓田外无半亩之产祖考忱予公知楚雄府事还仅敝衣一簏而已至本生考安度先生家计愈窘嵗饥恒乏食行媒既通力不能纳币尊年十七为赘壻于冯氏之宅遭乱两家各去其居唐孺人病终丙舍安度先生携两弟播迁塘桥之北生祖妣蔡孺人又殁先生益穷苦尊既昬孺人赞予往侍养教谕君以田二十亩持券付孺人孺人语予曰割父之田以奉翁非力养矣辞不受挈其女至塘桥鬻所有金条脱治饔膳为两弟补纫衣履隘不能容遂赁梅里道南茅亭之居迎先生至里继又移居接连之桥予授徒不给遂南渡岭越二载归则孺人徙西河村舍是冬复还梅里所居屋人传多鬼物目为凶宅孺人不少慑每晦夜满屋梁皆白光墙下鸡嗝嗝有声女巫来言发之当得金孺人谢曰吾夫家累世显官可以不贫今贫若此天也非所得而得之天其殃之矣葢居是宅十一年未尝萌一念及室中之藏焉教谕君卒于归安官舍孺人闻讣携子昆田及老妪二人见星而奔是时新塍以西盗充斥舟子咸股栗孺人拊心号哭至哀羣盗舟泊岸相顾不忍肆刦予年二十即以诗古文辞见知于江左之耆儒遗老时方结文社兴诅誓树同异予槩谢不与而四方知名士徃来于禾者辄造梅里孺人治酒肴必丰虽夜分区画立办宾客过者谈防极欢或淹留旬日方去花钿无多尽付质库昼夜纺绩以赎客至复质如是以为常交谪之言初不闻于梱内也嵗癸卯予客永嘉其冬安度先生病革家无斗储孺人邀予姊妹同视汤药予归未旬日而安度先生弃世孺人哀毁治丧事靡不中礼既而予游大同转客太原入于京师复留济南孺人力持门户嵗时膢腊修祀事惟谨延经师于家诲昆田必具酒肉操作愈勤夜率二女治机绞不辍坐昆田于纺车之旁执巻于灯背令就火光课昼所读书必成诵乃已给纸笔使临摹法帖凡昆田交游至或有燕朋杂于坐孺人必严诫勿与交越五年予归里为昆田婚买宅于邻宅西有竹曰竹垞谋安度先生唐孺人于长水之东将井椁矣师佥言不利主妇谓改嵗乃可孺人语予曰姑之柩留丙舍二十余年翁亦六年矣此而不何时乎祸吾当之勿悔也乃克葬彞尊以序当后晦在公孺人事公无以异于事安度先生也嵗在乙夘公殁于项氏寡姊之室孺人往治丧成礼宗党称其贤孺人既嫁二女教其孙及外孙一如教子法己未予以荐
　　召试体仁阁下授翰林院检讨纂修明史辛酉充日讲官知
　　起居注是年主江南乡试云南平
　　覃恩封孺人貤赠唐孺人壬戌挈孺人入都癸亥予入直
　　南书房
　　赐居黄瓦门之东甲子元日彞尊方侍宴
　　天子念讲官家人居室
　　特赐肴果二席孺人九拜受之洵异数也是月予被劾谪官三月移寓宣武门外孺人寻病病愈以秋八月浮舟潞河还语予曰
　　君恩重夫子且留毋悻悻去自是予留京师既补官孺人闻之乃复由江淮北上抵泊头运河氷合孺人中寒而病扶入车既至病渐痊壬申正月予复罢官三月解维张湾津路潆纡以五月次东昌则分水牐已闭舟车酷暑孺人病又作比旋里为长孙完娶时生母沈先已病殁家人秘不言孺人诇知之大恸病复发饘粥不进其后时止时作犹强起栉沐理家务迨冬十一月冯村族人以教谕君墓木且伐来告孺人心悸意谓未然既而果遭伐孺人悲愤病愈剧葢自是卧不能起医药不能疗及临殁时语不及家事惟执昆田手曰汝幼时汝父逺客我教汝读书冀汝上进今汝七试而名不成我又不能待命也夫语讫昆田方哀号而孺人逝矣孺人生于明崇祯四年九月二十一日未时卒于康熙三十三年二月十四日夘时享年六十有四子一人昆田礼部注籍监生娶沈氏女二人一嫁吴江周能察一嫁桐乡儒学生员钱琰又从弟彞性没二女无所归孺人抚为已女一携至京师嫁国子监生秀水徐雍一嫁吴江贡生吴南龄孙二人桂孙稻孙孺人归予将五十年少日遭乱恒与予夜避丛篁宻篠中流离颠跻凡徙宅者十一始克宁居为两叔一子四女一孙昏嫁治两翁及母胡丧备诸辛苦又津涂往来莫或遑处葢终身忧患未尝一日自安平居慈爱肯周人之急所至邻里戚懿无不欢洽虽渔娃灶妾食必推与之以是孺人之殁闻者无不叹息呜呼悲夫谨摭其遗行以告立言之君子诔
　　故都察院右副都御史緫督浙闽军务朱公诔
　　呜呼邾娄之后望沛及吴其在于齐东郡是居枝分叶布本一根株公之哲晜谠言无隠抚浙制畿中法而殒纪于太常易名惟允公也继起早歌鹿鸣牵丝作宰视草为郎黄图树屏俪于薇堂
　　天子是葵殊渥超拜红籀碧幢填抚岭外入奏嘉谟出承大赉公既莅止纲举目治薄赋惠商吏畏民懐人不敢者公乃有为盗先杀人后收货贿旧染汚俗积不能改公捕获之悉沈诸海江则有沱船则有戈商行千里划桨而歌颂公之徳久而不磨既迁于闽治与粤闽兵易哗教之以整闽俗易嚣镇之以静公于仕已喜愠不形扁舟归第对客一枰宣劳河曲疢疾乃婴公疎礼法胷无水旱防传虽盈浊醪麁饭不知公者谓公为嫚公率僚属见必分曹肺腑之语辞不在多不知公者谓公为骄公今逝矣还丧厯下我瞻大东老成徂谢舍彼华堂衔悲长夜公之清忠当代共知吾思他日国史纪之无徴不信视此诔辞
　　哀辞
　　沈武功哀辞
　　嵗在己酉冬予将往济南友人沈武功送予落帆亭畔越二年归里武功偕予登胥山赋聨句诗未几别去予留江都武功寄予书将其父处士君世涵具状来请铭铭未就乡人自南来则武功以正月癸丑死矣武功幼遭乱失学九龄始自读书日记诵万言长工于诗性恬澹不乐仕进居父丧尽礼事母至孝卒时年三十沈氏自南京大理寺卿华以防慎闻其子文琦博洽负时誉人谓必相继取科名卒不遇再传至处士君省试将见録矣复摈而武功亦困穷死呜呼生才实难顾武功以上世多文采疑天于沈氏独厚然皆终其身不得志以死至死且夭此人事之最悲者爰为辞以哀之武功讳传弓秀水人辞曰
　　处贱以为荣遇不诡也丰实而藏华行勿毁也孰是人斯夀止此也妻亡矣遗其穉女亲老矣鞠及童孙菽水伊何况甘防也嗟行之人悲未已也矧在同游识君乆也呜呼欲铭其父而先哭其子也
　　祭文
　　吊李陵文【并序】
　　朱子登乎采掠之巅览大漠之野见有雪山峙乎西北若出若没若庐若旅回睇从者忽失其处从者曰是所谓天山也李陵之台在焉朱子曰噫嘻有是哉窃尝论陵本文士顾以家世为将欲立功殊域方其召见武台耻隷贰师军请得步卒五千自当一队其才诚有过人者及兵尽矢穷以身降敌短衣椎结对苏武泣下霑襟抑何陋也其身辱名隤亦足为负才喜功者之戒然陵方降敌陇西士大夫咸以为愧而司马迁犹力争以为国士虽大节如武终不以卫律遇之交好尤笃则其情有可矜者也河梁之诗为五言所自始使得一鸣铙歌郊祀之盛庶几史克正考父之美复见于汉乃委之漠北幸而武奉使倡和之诗得复流传于世迨武既归其悲惋无聊之思必有甚于平昔者登台而望岂乏感时懐友之作惜乎不传者葢己多矣自古爱才之主宜莫如汉武然其所好特司马相如靡曼之词枚臯东方朔俳谐之体以迁之文陵与武之诗独未闻有称焉至栢梁既成赋诗髙防当极一世之选乃所与赓歌飏言则卫青辈一二麄豪武人及大官上林丞刀笔俗吏八九而已此何为者耶贾生之才文帝不善用之为世所惜若武帝之于陵用违其才殆又甚焉呜呼才士之不遇于世自古然矣爰命从者酹之以酒而为文吊之其辞曰入云中而四望兮路百折以登危眄絶漠之惊尘兮悼失身于骞期嗟平城之搆患兮三十万其莫支曾不念祖父之数竒兮丕大贤于武台以五千当万骑兮固宜心一而不离何女子载于行间兮将在军而不知儒生不可使即戎兮妬人不可与谋无援师以委敌兮何百口之足讐死既愧成安兮生复惭乎浞野憾因杼之妄言兮遂投杆于谍者前奚侯使上坐兮后丁灵之嘲我杀身既难能兮宁归国之不可斧氷以为糒兮续带以绳瞻毕于南街兮望天汉之东倾朝忽忽其就暮兮夜迢迢而独兴虽永絶于君亲兮尚见思于友朋刀镮既违愿兮何故乡之足慕驱槖驼于牦牛兮猎霜禽与秋兔登荒台之夐絶兮送故人于长路舞短服于樽前兮听悲歌其如诉身虽陷沙漠兮盟未忘乎曹柯叹形迹之长乖兮岂忠信之可讹居殊域而心故都兮夫孰眀子之无他彼河梁之髙倡兮丽五字而为诗感杜甫之遗言兮谓二子其吾师斯人不可作兮大雅其衰才士自古而失职兮奚吾生之足悲
　　告江神文
　　年月日具官某谨以刚鬛柔毛香帛之仪致祭于大江之神曰某钦承
　　上命主试江南自誓此心澄同江水惟神昭察济以安澜如其寸衷有昧徇人贿托废弃真才神灵有知允当罚殛复
　　命渡江甘鱼腹以为后鉴谨告
　　贡院誓神文
　　年月日具官某等敢告于天地神只先师孔子之前曰某备官禁近
　　皇上拔于众中俾典试事
　　主恩深重惟有同事一心揽真才以佐盛治
　　命下之日师友亲懿一概屏絶今入棘闱用白于神如或心存暧昧遏抑真才徇一人之情面受一言之贿托通一字之闗节神夺其算鬼禠其魄五刑备其体三木囊其头刀斧分其尸乌鸢攫其肉矢言之出百神共闻谨告
　　祭孙侍郎文
　　公之厯仕记则有史公之生平藏则有铭我姑略焉详公交情往嵗丁未我未公觌公获我诗宾座赏击庚戌八月谒公之堂我袪公揽偕步于廊款语未已旋罗酒浆自是过从月必三四公召我趋我归公至嗟世论交不乐草茅虽在丘园以位自髙谁肯忘年防谦用劳公以先觉自称同学题扁见贻竹垞之楣我归二载公顔未改仰屋著书一本程朱河淮之议水田之利舍彼荐绅刍荛是询公学不泛攷古能鉴示宾琰玉佥目为剑曰不然作释圭一篇公书报我谓云可传嵗且更始祠考亭夫子执棜视壶废彻而餔公言子去嵗必来助我考之丧见星而奔公命哲嗣驰赙国门书言卧疴未克躬唁期子重来虑不尔见我时临发对书载咷朔南攸隔嵗月其慆既达于京公果逝矣不覩公容覩公孙子回忆公言声悲益吞仅一人知已而又不存觞酒在筵挺烛在几我涕有尽我哀何厎
　　祭纳兰侍卫文
　　呜呼往嵗癸丑我客潞河君年最少登进士科伐木求友心期切磋投我素书懿好实多改嵗月正积雪初霁紃履布衣访君于第君情欢剧款以酒剂命我题扇炙砚而睇是时多暇暇辄填词我按乐章缀以歌诗翦绡补衲他人则嗤君为絶倒百过诵之迨我通籍簪笔朶殿君侍羽林鲛函雉扇或从豫游或陪曲宴虽则同朝无几相见我官既谪我性转迂老雪添鬓新霜在须君见而愕谓我太臞执手相勗易忧以愉言不在多感心倾耳自我交君今逾一纪领契披襟敷文析理若苔在岑若兰在沚君于儒术繁学博通文咏书法靡有不工喀尔库库富珠哩翀暨萨都拉未知孰雄君之勇略侍
