<!-- { "loadSidebar": true } -->
　　（国朝）黄安涛（字霁青，嘉善人。嘉庆己巳进士，宫江西广信、广东潮州知府。着有《诗娱室诗集》。）
　　昭君咏（二首）
　　画里春风面，惊传北地稀。
　　和亲傥家法，先解白登围。

　　笳咽龙沙月，花辞凤辇春。
　　筹边纤帝策，那敢惜风尘！（本集）
　　（国朝）傅　潢（见卷五）
　　昭君咏（二首）
　　至美不轻出，终感画师好。
　　当时贿若成，千古复谁晓？

　　浣纱女入吴，怒目城头抉。
　　何人见君王，抹煞此颜色？（《一朵山房诗集》）
　　（国朝）张振夔（字庆安，号磬庵，永嘉人。嘉庆戊寅举人，大挑一等，改教职，官镇海教谕。着有《介轩诗钞》。）
　　明妃曲
　　风吹草偃黄云低，远嫁胡儿何日归？
　　推手却手续续弹，泪落琵琶湿锦衣。
　　六宫自赂毛延寿，画笔岂能颠好丑？
　　披图参错逢君怒，抂有黄金高北斗。
　　妾貌区区妾自知，丰容靓饰皆虚辞。
　　长门难恃一日宠，何况君王未许窥？
　　去去不须说，胡儿亦解同心结。
　　不教闭置即君恩，但悲弟妹匆匆别。（本集）
　　（国朝）张湘任（字宗辂，号笠溪，平湖人。嘉庆己卯举人。着有《抱璞斋诗集》。）
　　明妃咏
　　琵琶哀怨不堪听，千载魂犹恋汉廷。
　　愁绝胭脂山下路，春风墓草向人青。（本集）
　　（国朝）刘家谋（字芑川，侯官人。道光壬辰举人，官教谕。着有《外丁卯桥居士初稿》。）
　　明妃词
　　武皇奇功迈三代，六师迅扫天山外。
　　数传乃许请和亲，明妃如花嫁边塞。
　　画工尔何为，黄金能令妍者媸。
　　当其落笔已万里，法宫高拱无由知。
　　吾闻木兰女，从军灭戎虏。　
　　弯弓不使射天狼，手把琵琶向谁语？
　　乌乎火德之衰由孝元，牢耶石耶何纷纭？
　　陈甘几不酬其勋，谗多那得贤奸分。
　　嗟尔明妃之貌空超群，胡沙埋没安足云。（本集）
　　（国朝）蔡寿祺（字紫翔，号梅盦，德化人。道光庚子进士，官翰林院编修。着有《梦绿草堂诗钞》。）
　　明妃曲
　　俯首辞汉宫，甘心去沙漠。
　　无令妾自误，莫怨君恩薄。（本集）
　　（国朝）史梦兰（字香崖，乐亭人。着有《全史宫词》。）
　　明妃词
　　粉黛三千遍六宫，丹青取次入图中。
　　承恩不尽关容貌，且把黄金赂画工。（本集）

　　卷九　艺文（古今体诗）
　　（梁）何　逊（字仲言，东海剡州人。八岁能赋诗，弱冠州举秀才，天监中起家奉朝请，迁中卫建安王水曹行参军兼记室，除仁威庐陵王记室，复随府江州，未几卒。着有文集八卷。）
　　昭君怨
　　昔闻白（一作别）鹤弄，已自轸离情。
　　今来昭君曲，还悲秋草生（一作并）。（《诗隽类函》）
　　（梁闺媛）刘　氏（王淑英妻）
　　昭君怨
　　一生竟何定，万事最（一作良）难保。
　　丹青失旧仪（一作应图），玉匣成秋草。
　　想妾（一作相接）辞关泪，至今犹未燥。
　　汉使汝南还，殷勤为人道。（同上）
　　（梁闺媛）沈　氏（范靖妻名满愿）
　　昭君叹（二首）
　　早信丹青巧，重货（一作赂）洛阳师（毛延寿长安人今作洛阳）。
　　千金买蝉鬓（一作画云鬓），百万写蛾眉。

　　今朝犹汉地，明旦入胡关。
　　情寄南云返，思逐北风还。（同上）
　　（陈）陈后主
　　昭君怨
　　图形汉宫里，遥聘单于庭。
　　狼山聚云暗，龙沙飞雪轻。
　　笳吟度陇咽，笛转出关鸣。
　　啼妆寒叶下，愁眉塞月生。
　　只余马上曲，犹作别时声。（同上）
　　（唐）张文琮（贝州人。高宗相文瓘之弟。好自写书，笔不释手。贞观中为侍书御史，三迁亳州刺史。永徽中拜户部侍郎，出为建州刺史。着有集二十卷。）
　　昭君
　　戒途飞万里，回首望三秦。
　　忽见天山雪，还疑上苑春。
　　玉痕垂粉泪，罗袂拂胡尘。
　　为得胡中曲，还悲远嫁人。（《全唐诗》）
　　（唐）卢照邻（字升之，范阳人。十岁从曹宪王羲方授苍雅，调邓王府典签。王有书十二车，照邻总披览，略能记忆，王爱重，比之相如。后自投颖水死，年四十。尝着《五悲文》以自明。着有集二十卷，《幽优子》三卷。）
　　昭君怨
　　合殿恩中绝，交河使渐稀。
　　肝肠辞玉辇，形影向金微（一作徽）。
　　汉地草应绿，胡庭沙正飞。
　　愿逐三秋雁，年年一度归。（同上）
　　（唐）董思恭（苏州吴县人。高宗时官中书舍人，初为右史，后知考功，举坐事流死岭表。所著篇咏，为时所重。）
　　昭君怨（二首）
　　新年犹尚小，那堪远聘秦。
　　裙衫沾马汗，眉黛染胡尘。
　　举眼无相识，路逢皆异人。
　　唯有梅将李，犹带故乡春。（此首一作董初诗）

　　琵琶马上弹，行路曲中难。
　　汉月正南远，燕山直（一作极）北寒。
　　髻鬟风拂乱（一作散），眉黛雪沾残。
　　斟酌红颜改（一作尽），徒劳握镜看（一作何劳镜里看）。（同上）
　　（唐）东方虬（则天时为左史。尝云：“百年后，可与西门豹作对。”陈子昂《寄东方左史修竹篇书》，称其《孤桐篇》骨气端翔，音韵顿挫，不图正始之音，复睹于兹。今失传。）
　　昭君怨（三）首
　　汉道方（一作今，一作初）全盛，朝廷足武臣。
　　何须（一作烦）薄命妾，辛苦事和亲？
　　
　　掩泪（一作涕）辞丹凤，衔悲向白龙。
　　单于浪惊喜，无复旧时容。

　　胡地无花（一作青）草，春来不似春。
　　自然衣带缓，非是为（一作觅）腰身。（同上）
　　（唐）顾朝阳（开元中人）
　　昭君怨
　　莫将铅粉匣，不用镜花光。
　　一去边城路，何情更画妆。
　　影销胡地月，衣尽汉宫香。
　　妾死非关命，都（一作只）缘怨断肠。（同上）
　　（唐）顾　况（字逋翁，海盐人。肃宗至德进士。长于歌诗，性好诙谐。尝为韩滉节度判官，与柳浑、李泌善。浑辅政，以校书征，泌为相，稍迁著作郎，悒悒不乐，求卿坐，诗语调谑，贬饶州司户参军，后隐茅山，以寿终。着有集二十卷。）
　　句
　　明妃怨中汉使回，蔡琰愁处胡笳里。（《刘禅奴弹琵琶歌》）
　　（唐）杨　凌（字恭履。少以篇什着声，官终侍御史着有诗一卷）
　　明妃怨（一作杨达诗）
　　汉国明妃去不还，马驮弦管向阴山。
　　匣中纵有菱花镜，羞对单于照旧颜。（同上）
　　（唐）白居易（见卷四）
　　昭君怨
　　明妃风貌最娉婷，合在椒房应四星。
　　只得当（一作长）年备宫掖，何曾专夜奉帏屏？
　　见疏从道迷图画，知屈那教配虏廷。
　　自是君恩薄如纸（一作命卑如纸薄），不须一向恨丹青。（《白氏长庆集》）
　　（唐）施肩吾（字希圣，洪州人。元和十年登第，隐洪州之西山。为诗奇丽、着有《西山集》十卷。）
　　昭君怨
　　马上徒劳别恨深，总缘如玉不输金。
　　已知贱妾无归日，空荷君王有悔心。（《全唐诗》）
　　（唐）王　睿（元和后诗人，自号炙子，着有集五卷。）
　　解昭君怨
　　莫怨工人丑画身，莫嫌明主遣和亲。
　　当时若不嫁胡虏，只是宫中一舞人。（同上）
　　（唐）张　祜（字承吉，清河人。以宫词得名，长庆中令狐楚表荐之，不报，辟诸侯府，多　不合，自劾去。尝客淮南，爱丹阳曲阿地，筑室卜隐。着有集十卷。）
　　昭君怨（二首）
　　万里边城远，千山行路难。
　　举头唯见日（一作月），何处是长安？

　　汉庭无大议，戎虏几先和。
　　莫羡倾城色，昭君恨最多。（同上）
　　（唐）李商隐（见卷四）
　　句
　　又弹昭君怨，一去怨不回。（《戏题枢言草阁》）
　　（唐）李咸用（唐末人，与来鹏、范摅同时，工诗，不第，尝应辟为推官。着有《披沙集》六卷。）
　　昭君怨
　　古帝修文德，蛮夷莫敢侵。
　　不知桃李貌，能转虎狼心。
　　日暮边风急，程遥碛雪深。
　　千秋青冢骨，留怨在胡琴。（《唐音统签》）
　　（唐闺媛）梁　琼
　　昭君怨
　　自古无和亲，贻灾（一作天贻）到妾身。
　　朔风嘶去马，汉月出行轮。
　　衣薄狼山雪，妆成虏塞春。
　　回看父母国，生死毕胡尘。（同上）
　　（唐）释皎然（名昼，姓谢氏，长城人。灵运十四孙也。贞元中，敕写其文集入于秘阁。着有《杼山集》。）
　　昭君怨
　　自倚婵娟望主恩，谁知美恶忽相翻。
　　黄金不买汉宫貌，青冢空埋胡地魂。（同上）
　　（宋）叶　茵（字景文，笠泽人。着有《顺适堂吟稿》。）
　　昭君怨
　　塞外将军且罢兵，一身万里自经营。
　　将军歌舞升平日，却调琵琶寄怨声。（本集）
　　（宋）严　粲（字垣叔，一字明卿，邵武人。）
　　欲洗铅华尽，那须画手工。
　　玉颜翻自误，不似旧图容。（《宋诗纪事》）
　　（宋）陆　游（字务观，越州山阴人。佃之孙，宰之子。以荫补登仕郎。隆兴初赐进士出身，自号放翁，累知严州。嘉泰初诏同修国史，兼秘书监，升宝章阁待制，致仕
　　　　　　　。着有《渭南文集》、《剑南诗集》）
　　昭君怨
　　昼永蝉声庭院，人倦懒摇团扇。
　　小景写潇湘，自生凉。

　　帘外蹴花双燕，帘下有人同见。
　　宝篆折宫黄，炷熏香。（《剑南集》）
　　（元）江　砢（字石卿，婺源人。雪矼族弟。号巢枝。着有《古瓢诗》一卷，尤长于五古。）
　　昭君怨
　　万里劳边算，堪磋孤冢青。
　　君王何不悟，咫尺是宫廷。（方虚谷云：石卿诗，他人千言，敛以数语，十步而近，折旋二三，能简又能委曲，一奇也。《古飘诗》凡皆气劲律严，又一奇也。《新安文献志》。）
　　（元）杨　奂（字焕然，奉天干州人。金末举进士，不中，归而设教乡里。太宗诏宣德税课使，剧用之，试诸道进士，奂试东平，两中赋论第一，荐授河南路征收课税所长官，兼廉访使。世祖在潜邸，驿召奂参议京兆宣抚司事。年七十卒，谥文宪。着有《还山集》。）
　　酬昭君怨
　　玉貌辞金阙，貂裘拥绣鞍。
　　将军休出战，塞上雪偏寒。（《元文类》）
　　（明）黄　淮（字宗豫，永嘉人。洪武丁丑进士，除中书舍人。燕王篡位，入直文渊，升翰林院编修。洪熙初授武英殿大学士，累加少保，卒谥文简。着有《省愆集》。）
　　昭君怨
　　胡风号永夕，寒月照穹庐。
