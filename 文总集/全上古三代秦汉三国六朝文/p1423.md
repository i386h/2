<!-- { "loadSidebar": true } -->
　　《易乾凿度》曰：「随上六，拘系之，乃从维之，王用享于西山。随者二月卦，阳德施行，藩决难解，万物随阳而出。故上六欲九五拘系之，维持之，明被阳化而阴随从之也。」《易稽览图》：「坤六月，有子女，任政，一年，传为复。五月负之从东北来立，大起土邑，西北地动星坠，阳卫。屯十一月神人从中山出，赵地动。北方三十日，千里马数至。」谨案：凡此《易》纬所言，皆是大隋符命。随者二月之卦，明大隋以二月即皇帝位也。阳德施行者，明杨氏之德教施行于天下也。藩决难解者，明当时藩鄣皆〔是〕通决，险难皆解散也。万物随阳而出者，明天地间万物尽随杨氏而出见也。上六欲九五拘系之者，五为王，六为宗庙，明宗庙神灵欲令登九五之位，帝王拘民以礼，系民以义也。「拘民以礼」，「系民以义」，此二句亦是《乾凿度》之言。维持之者，明能以纲维持正天下也。被阳化而欲阴随从之者，明〔诸〕阴类被服杨氏之风化，莫不随从。阴谓臣下也。王用享于西山者，盖明至尊常以岁二月幸西山仁寿宫也。凡四称随，三称阳，欲美隋扬，丁宁之至也。坤六月者，坤位在未，六月建未，言至尊以六月生也。有子女任政者，言乐平公主是皇帝子女，而为周后，任理内政也。一年传为复者，复是坤之一世卦，阳气初生，言周宣帝崩後一年，传位与杨氏也。五月负之从东北来立者，「负之」当为「真人」，字之误也。言周宣帝以五月崩，真人革命，当在此时。至尊谦让而逆天意，故逾年乃立。昔为定州总管，在京师东北，本而言之，故曰真人从东北来立。大起土邑者，大起即大兴，言营大兴城邑也。西北地动星坠者，盖天意去周授隋，故变动也。阳卫者，言杨氏得天卫助也。屯十一月神人从中山出者，此卦动而大亨作，故至尊以十一月被授亳州总管，将从中山而出也。赵地动者，中山为赵地，以神人将去，故变动也。北方三十日者，盖至尊从北方将往亳州之时，停留三十日也。千里马者，盖至尊旧所乘骝马也。屯卦震下坎上，震于马作足，坎于马为美脊，是故骝马脊有肉鞍，行则先作弄四足也。数至者，言历数至也。《河图帝通纪》曰：「形瑞出，变矩衡。赤应随，协灵皇。」《河图皇参持》曰：「皇辟出，承元讫。道无为，治率。被遂矩，戏作术。开皇色，握神日。投辅提，象不绝。立皇後，翼不格。道终始，德优劣。帝任政，河曲出。叶辅嬉，烂可述。」谨案：凡此《河图》所言，亦是大隋符命。形瑞出，变矩衡者，矩，法也。衡，北斗星名，所谓璇玑玉衡者也。大隋受命，形兆之瑞始出，天象则为之变动。北斗主天之法度，故曰矩衡。《易》纬「伏戏矩衡神」，郑玄注亦以为法玉衡之神。与此《河图》矩衡义同。赤应隋者，言赤帝降精，感应而生隋也。故隋以火德为赤帝天子。叶灵皇者，叶，合也，言大隋德合上灵天皇大帝也。又年号开皇，与《灵宝经》之开皇年相合，故曰叶灵皇。皇辟出者，皇，大也，辟，君也，大君出，盖谓至尊受命出为天子也。承元讫者，言周承天元终讫之运也。道无为、治率者，治下脱一字，言大道无为，治定天下率从。被遂矩、戏作术者，矩，法也。昔遂皇握机矩，伏戏作八卦之术，言大隋被服二皇之法术也。遂皇机矩，语见《易》纬。开皇色者，言开皇年易服色也。握神日者，言握持群神，明照如日也。又开皇以来日渐长，亦其义也。投辅提者，言投授政事于辅佐，使之提挈也。象不绝者，法象不废绝也。立皇後、翼不格者，格，至也，言本立太子以为皇家後嗣，而其辅翼之人不能至于善也。道终始、德优劣者，言前东宫道终而德劣，今皇太子道始而德优也。帝任政、河曲出者，言皇帝亲任政事，而邵州河滨得石图也。协辅嬉、烂可述者，叶，合也，嬉，兴也，言群臣合心辅佐，以兴政治，烂然可纪述也。所以于《皇参持》、《帝通纪》二篇陈大隋符命者，明皇道帝德，尽在隋也。（《隋书·王劭传》，《北史》三十五）
　　◇上炀帝书请绝汉王谅属籍
　　臣闻黄帝灭炎，盖云母弟，周公诛管，信亦天伦。叔向戮叔鱼，仲尼谓之遗直，石昔杀石厚，丘明以为大义。此皆经籍明文，帝王常法。今陛下置此逆贼，度越前圣，含弘宽大，未有以谢天下。谨案贼谅毒被生民者也。是知古者同德则同姓，异德则异姓，故黄帝有二十五子，其得姓者十有四人，唯青阳、夷鼓，与黄帝同为姬姓。谅既自绝，请改其氏。（《隋书·王劭传》）
　　◇上言文献皇后生天
　　佛说人应生天上，及上品上生无量寿国之时，天佛放大光明，以天花妓乐来迎之。如来以明星出时入涅。伏惟大行皇后圣德仁慈，福善祯符，备诸秘记，皆云是妙善菩萨。臣谨案：八月二十二日，仁寿宫内再雨金银之花。二十三日，大宝佛殿后夜有神光。二十四日卯时，永安宫北有自然种种音乐，震满虚空。至夜五更中，奄然如寐，便即升遐，与经文所说，事皆符验。臣又以愚意思之，皇后迁化，不在仁寿、大兴宫者，盖避至尊常居正处也。在永安宫者，象京师之永安门，平生所出入也。后升遐後二日，苑内夜有钟声二百馀处，此则生天之应显然也。（《隋书·王劭传》，《北史》三十五）
　　◇上奏黄凤泉二白石文
　　其大玉有日月星辰，八卦五岳，及二麟双凤，青龙朱雀，驺虞玄武，各当其方位。又有五行、十日、十二辰之名，凡二十七字。又有「天门地户人门鬼门闭」九字。又有却非及二鸟，其鸟皆人面，则《抱朴子》所谓「千秋万岁」者也。其小玉亦有五兵、却非、虬、犀之象。二玉俱有仙人玉女乘云控鹤之象。别有异状诸神，不可尽识，盖是风伯、雨师、山精、海若之类。又有天皇大帝、皇帝及四帝坐，钩陈、北斗、三公、天将军、土司空、老人、天仓、南河、北河、五星、二十八宿，凡四十五官。诸字本无行伍，然往往偶对。于大玉则有皇帝姓名，并临南面，与日字正鼎足。复有老人星，盖明南面象日而长寿也。皇后二字在西，上有月形，盖明象月也。於次玉则皇帝名与九千字次比，两「杨」字与「万年」字次比，「隋」与「吉」字正并，盖明长久吉庆也。（《隋书·王劭传》，《北史》三十五）
　　◇舍利感应记
　　皇帝昔在潜龙，有婆罗门沙门来诣宅上，出舍利一裹曰：「檀越好心，故留与供养。」沙门既去，求之不知所在。其後皇帝与沙门昙迁各置舍利于掌而数之，或少或多，并不能定。昙迁曰：「曾闻婆罗门说法，身过于数量，非世间所测。于是始作七宝箱以置之。神尼智仙言曰：佛法将灭，一切神明，今已西去，儿当为普天慈父，重兴佛法，一切神明还来。其後周氏果灭佛法。隋室受命，乃兴复之。皇帝每以神尼为言，云我兴由佛，故于天下舍利塔内，各作神尼之像焉。」皇帝皇后于京师法戒尼寺造连基浮图，以报旧愿，其下安置舍利。开皇十五年季秋之夜，有神光自基而上，右绕露，赫若冶炉之焰。其一旬内，四度如之。皇帝以仁寿元年六月十三日，御仁寿宫之仁寿殿，本降生之日也。岁岁于此日，深心永念，修营福善，追报父母之恩。故延诸大德沙门，与论至道。将于海内诸州，选高爽清净三十处，各起舍利塔。皇帝于是亲以七宝箱奉三十舍利，自内而出，置于御坐之案，与诸沙门烧香礼拜。愿弟子常以正法护持三宝，救度一切众生。乃取金瓶琉璃瓶各三十，以琉璃瓶盛金瓶，置舍利于其内，薰陆香为泥，涂其盖而印之。三十州同刻十月十五日正午入于铜函石函，一时起塔，诸沙门等各以精舍奉舍利而行。初入州境，先令家家洒埽，覆诸秽恶，道俗士女，倾城远迎。总管、刺史、诸官人，夹路步引。四部大众，容仪齐肃，共以宝盖幡幢，华台像辇，佛帐佛舆，香山香钵，种种音乐，尽来供养。各执香华，或烧或散，围绕赞呗，梵音和雅，依阿含经舍利入拘尸那城法，远近翕然，云蒸雾会。虽盲老病，莫不匍匐而至焉。沙门对四部大众，作是唱言。至尊以菩萨大慈，无边无际，哀愍众生，切于骨髓。是故分布舍利，共天下同作善因。又引经文种种方便，诃责之、教导之，深至恳恻，涕零如雨。大众一心合掌，右膝著地。沙门乃宣读忏悔文曰：「菩萨戒佛弟子皇帝某敬白，十方三世，一切诸佛，一切诸法，一切贤圣：僧弟子蒙三宝福，为苍生君父，思与一切民庶，共建菩提。今欲分布舍利，诸州起塔，欲使普修善业，同登妙果，为弟子及皇后、皇太子广，诸王子孙等，内外官人，一切法界，幽显生灵，三涂八难，忏悔行道。奉请十方常住诸佛，十二部经甚深法藏，诸尊菩萨，一切贤圣，愿起慈悲，受弟子等请，降赴道场，证明弟子，为一切众生，发露忏悔。」于是如法礼拜，悉受三归。沙门又称，菩萨戒佛弟子皇帝某，普为一切众生，发露无始以来，所作十种恶业，自作教他，见作随喜。是罪因缘，堕于地狱，畜生饿鬼，若生人间，短寿多病。卑贱贫穷，邪见谄曲，烦恼妄想，未能自寤。今蒙如来慈光照及，于彼众罪，方始觉知，深心惭愧，怖畏无已，于三宝前，发露忏悔，承佛慧日，愿悉消除，自从今身，乃至成佛，愿不更作此等诸罪。大众既闻是言，甚悲甚喜，甚愧甚惧，铭其心，刻其骨，投财贿衣物，及截发以施者，不可胜计。日日共设大斋，礼忏受戒。请从今已往，修善断恶，生生世世，常得作大隋臣子，无问长幼华夷，咸发此誓，虽屠猎残贼之人，亦躬念善。舍利将入函，大众围绕填阍，沙门高捧宝瓶，巡示四部。人人拭目谛视，共睹光明，哀恋号泣，声响如雷，天地为之变动。凡是安置处，悉皆如之。真身已应，灵塔常存，天下瞻仰，归依福田，益而无穷矣。皇帝以起塔之旦，在大兴宫之大兴殿庭，西面执圭而立，延请佛像，及沙门三百六十七人，幡盖香华，赞呗音乐，自大兴善寺来居殿堂。皇帝烧香礼拜，降御东廊，亲率文武百僚，素食齐戒。是时内宫东宫，逮于京邑，茫茫万宇，舟车所通，一切眷属人民，莫不奉行圣法。众僧初入，敕使左右，密夹数之，自显阳门及升阶。凡数三遍，常剩一人。皇帝见一异僧，曷覆膊，以语左右曰：「莫惊动他，置之尔去」已重数之，曷覆者果不复现。舍利之将行也，皇帝曰：「今佛法重兴，必有感应。」其後处处表奏，皆如所言。
　　雍州于仙游寺起塔，天时阴雪，舍利将下，日便朗照，始入函，云复合。
