<!-- { "loadSidebar": true } -->
　　◇表
　　万之朝，不畜庸才。（《文选》任《为齐明帝让宣城郡公第一表》注）
　　◇谏明帝治宫室疏
　　臣愚以为天下所急，除者二贼，所急务者衣食。诚使二贼不灭，士民饥冻，虽崇美宫室，犹无益也。（《魏志·毋丘俭传》。时为洛阳典农。）
　　上疏谓定辽东。（《魏志·卫臻传》）
　　◇上言刘整郑像宜差异子弟
　　昔诸荀恪围合肥新城，城中遣士刘整出围传消息，为贼所得，考问所传，语整曰：「诸葛公欲活汝，汝可具服。」整骂曰：「死狗，此何言也！我当必死为魏国鬼，不苟求活，逐汝去也。欲杀我者，便速杀之。」终无他辞。又遣士郑像出城传消息，或以语恪，恪遣马骑寻围迹索，得像还。四五人的头面缚，将绕城表，敕语像，使大呼，言「大军已还洛，不如早降」。像不从其言，更大呼城中曰：「大军近在围外，壮士努力！」贼以刀筑其口，使不得言，像遂大呼，令城中闻知。整、像为兵，能守义执节，子弟宜有差异。（《魏志·齐王芳纪》嘉平六年，镇东将军毋丘俭上言）
　　◇与大将军曹爽书荐裴秀
　　生而岐嶷，长蹈自然，玄静守真，性入道奥，博学强记，无文不该，孝友著于乡党，高声闻于远近。诚宜弼佐谟明，助和鼎味，毗赞大府，光昭盛化。非徒子奇、甘罗之俦，兼包游、夏、颜、冉之美。（《晋书·裴秀传》。时俭为度辽将军。）
　　◇报弟书
　　今别致绛二百疋，可以供送葬之事。（《北堂书钞》，《御览》八百十四）
　　◇承露盘铭
　　赫赫圣魏，绍天惟则。承露瑰生，爰诏懿德。下有蛟龙，偃蹇虬纷。上有层盘，厉彼青云。修茎擢擢，高弗可及。仙掌，零露是集。有直其体，有固斯基。休徵攸降，神明攸持。少昊惟好，我后斯同。以近眉寿，以保万邦。（《艺文类聚》七十三）
　　◎秦静
　　静为博士，进秘书监。
　　◇祠祀不宜称诏议
　　祭法七祀有国行，今《月令》、谓行为井，是俗废行而祀井。武帝始定天下，与复旧祀，造祭祀门、户、井、灶、中ニ，文帝称诏。静案：凡诸祠祀，所以尊敬神灵，不宜称诏。（《御览》五百二十九引《魏名臣奏》）
　　◇腊用日议
　　吉礼出行有祖祭，岁终聚合百物，祭宗庙，谓之蜡，皆有常日。临时造请而用之，又无正月祖祭之礼。汉氏以午祖，以戌腊。午者南方之象，故以午祖。正月为岁首，故以寅始用午祖。戌者岁之终，万物毕成，故以戌腊。而小数之学，因就传著五行以为说，皆非典籍经义之文也。《尚书》、《易经》说五行水、火、金、木、土，王相衍天地阴阳之义，故《易》曰「坤为土」，土位西南，黄精之君，盛德在未，故大魏以未祖。戌者，岁终日穷之辰，不宜以为岁初祖祭之行始也。《易》曰：「坤利西南得朋，东北丧朋。」丑者土之终，故以丑腊，终而复始，乃终有庆，宜如前以未祖丑腊。（《通典》四十四。又略见《续汉·礼仪志中》注补。）
　　◇上瑞图告庙议
　　灵命瑞图，可祀天皇大帝、五精之帝于洛阳，祀南郊所祭；祭讫奉诰册文脯醢酒，告太祖庙，藏册于石函。（《通典》五十五）
　　◇冕服议
　　汉氏承秦，改六冕之制，俱玄冠绛衣而已。（《宋书·礼志五》）
　　◇上告瑞祝文
　　孝孙皇帝讳使太尉臣某以灵命瑞图册告于天郊，事讫，将纳册于石函，谨使太常臣某帅有司以脯醢旨酒，敢昭告于皇祖武皇帝，以武皇后卞氏配。尚飨！（《通典》五十五）
　　◎薛悌
　　悌字孝威，东郡人，为兖州从事，拜泰山太守。曹公定冀州，引为长史，除魏郡太守。黄初中拜尚书令，太和末历督军中领军。青龙中为尚书。
　　◇奏请瑞图告庙
　　凉州刺史所上灵命瑞图，当下洛阳留台，使太尉醮告太祖文昭皇后庙。（《通典》五十五）
　　◎赵怡
　　怡，太和中为博士。
　　◇祀天乐用《宫悬》议
　　古无四悬，自周始耳，未有作古乐而用近悬也。案今天地之乐悬，谓之上下管，与虞舜笙镛同。不言二悬，宜如故事，但设上下管而已。（《通典》一百四十七）
　　◇皇后铭旌议
　　祖号所以称庙，不宜以题旌。礼未有主作重，既葬而埋之，故铭旌宜与重俱埋庙门外之左。（《通典》八十四）
　　◎左延年
　　延年，太和中为叶律中郎将。
　　◇祀天乐用《宫悬》议
　　案《周礼》以《云门》祀天，《咸池》祀地，又今宗庙用《宫悬》，则祀天地宜用《宫悬》。（《通典》一百四十七）
　　◎和洽
　　洽字阳士，汝南西平人。太和中为太常。卒，谥简侯。
　　◇时风不至奏宜节俭
　　民稀耕少，浮食者多。国以民为本，民以谷为命。故费一时之农，则失育命之本。是以先王务蠲烦费，以专耕农。自春夏以来，民穷于役，农业有废，百姓嚣然，时风不至，未必不由此也。消复之术，莫大于节俭。太祖建立洪业，奉师徒之费，供军赏之用，吏士丰于资食，仓府衍于谷帛，由不饰无用之宫，绝浮华之费。方今之要，固在息省劳烦之役，捐除他馀之务，以为军戎之储。三边守御，宜在备豫。料贼虚实，蓄士养众，算庙胜之策，明攻取之谋，详询众庶以求厥中。若谋不素定，轻弱小敌，军人数举，举而无庸，所谓「悦武无震」，古人之戒也。（《魏志·和洽传》）
　　◎赵咨
　　咨字君初，河内温人。太和中为尚书，迁太常。（见《司马朗传》，案：《後汉书》有赵咨，《吴志·孙权传》又有赵咨，字德度，南阳人，皆非即此。）
　　◇奏谏兴作
　　臣咨言，今作洛阳宫殿，取白石之人，钻山索异石，ム石求云母，□役之事，莫过于此也。（《书钞》一百六十引《魏名臣奏》）
　　◇奏论赐谥
　　其诸袭爵守嗣，无殊才异勋于国，及未冠成人，皆不应赐谥。（《通典》一百四）
　　◇奏明帝外祖母服
　　哭敬侯夫人，张帷幕端门外之左，群臣位如朝，皇帝黑介帻，进贤冠皂服，十五举声则罢。（《通典》八十一）
　　◎程喜
　　喜字申伯，青龙中青州刺史。齐王时为征北将军。
　　◇答诏问管宁
　　宁有族人管贡，为州吏，与宁邻比，臣常使经营消息。贡说：「宁常著皂帽，布襦、布裙，随时单复，出入闺庭，能自任杖，不须扶持。四时祠祭，辄自力强，改加衣服，著絮巾，故在辽东所有白布单衣，亲荐馔馈，跪拜成礼。宁少而丧母，不识形象，常特加觞，泫然流涕。又居宅离水七八十步，夏时诣水中澡洒手足，间于园圃。」臣揆宁前后辞让之意，独自以生长潜逸，耆艾智衰，是以栖迟，每执谦退。此宁志行所欲必全，不为守高。（《魏志·管宁传》）
　　◎张茂
　　茂字彦林，沛人。青龙中为太子舍人。
　　◇上书谏明帝夺士女以配战士
　　臣伏见诏书，诸士女嫁非士者，一切录夺，以配战士，斯诚权时之宜，然非大化之善者也。臣请论之：陛下，天之子也。百姓吏民，亦陛下之子也。礼，赐君子与小人不同日，所以殊贵贱也。吏属君子，士为小人，今夺彼以与此，亦无以异于夺兄之妻妻弟也，于父母之恩偏矣。又诏书听得以生口年纪、颜色与妻相当者自代，故富者则倾家尽产，贫者举假贷贳，贵卖生口，以赎其妻；县官以配士为名而实内之掖庭，其丑恶者乃出与士。得妇者未必有欢心，而失妻者必有忧色，或穷或愁，皆不得志。夫君有天下，而不得万姓之欢心者，鲜不危殆。且军师在外数千万人，一日之费非徒千金，举天下之赋以奉此役，犹将不给，况复有宫庭非员无录之女，椒房母后之家，赏赐横兴，内外交引，其费半军。昔汉武帝好神仙，信方士，掘地为海，封土为山，赖是时天下为一，莫敢与争者耳。自衰乱以来，四五十载，马不舍鞍，士不释甲，每一交战，血流丹野，创痍号痛之声，于今未已。犹强寇在疆，图危魏室。陛下不兢兢业业，念崇节约，思所以安天下者，而乃奢靡是务，中尚方纯作玩弄之物，炫耀後园，建承露之盘，斯诚快耳目之观，然亦足以骋寇雠之心矣。惜乎！舍尧舜之节俭，而为汉武之侈事，臣窃为陛下不取也。
　　愿陛下沛然下诏，万机之事，有无益而有损者，悉除去之，以所除无益之费，厚赐将士父母妻子之饥寒者，问民所疾而除其所恶，实仓廪，缮甲兵，恪恭以临天下。如是，吴贼面缚，蜀虎舆榇，不待诛而自服，太平之路可计日而待也。陛下可无劳神思于海表，军师高枕，战士备员。今群公皆结舌，而臣所以不敢不献瞽言者，臣昔上《要言》，散骑奏臣书，以《听谏篇》为善，诏曰「是也」。擢臣为太子舍人；且臣作书讥为人臣不能谏诤，今有可谏之事而臣不谏，此为作书虚妄而不能言也。臣年五十，常恐至死无以报国，是以投躯没命，冒昧以闻，惟陛下裁察。（《魏志·明帝纪》注引《魏略》。太子舍人张茂乃上书谏）

卷四十一·魏四十一
◎杜挚
　　挚字德鲁，河东人。明帝时郎中令，补校书郎。有集二卷。
　　◇笳赋（并序）
　　昔李伯阳避乱西入戎。戎越之思，有怀土风。遂造斯乐，美其出入戎貉之思，有大韶夏音。（《宋书·乐志一》，《文选·西京赋注》，《通典》一百四十四，《御览》五百八十一）
　　唯葭芦之为物，谅劲之自然。托妙体于阿泽，历百代而不迁。于是秋节既至，百物具成。严霜告杀，草木殒零。宾鸟鼓翼，蟋蟀悲鸣。羁旅之士，感时用情。乃命狄人，操笳扬清。吹东角，动南徵。清羽发，浊商起。刚柔待用，五音迭进。倏尔却转，忽焉前引。或以和怿，或凄凄以噍杀。或漂淫以轻浮，或迟重以沈滞。（《艺文类聚》四十四）
　　◎文钦
　　钦字仲若，谯人。明帝时为五营校督，出为牙门将，转庐江太守鹰扬将军，寻加冠军将军。齐王时为前将军，代诸葛诞为扬州刺史。高贵乡公初，与母丘俭举兵讨大将军司马师，兵败入吴，为都护假节镇北大将军幽州牧，封谯侯。后救诸葛诞，为诞所杀。
　　◇降吴表
