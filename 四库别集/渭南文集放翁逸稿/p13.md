<!-- { "loadSidebar": true } -->
　　挂洪景之衣冠宜还故里懐买臣之印绶尚冒明恩触热即途扶衰领郡伏念某身常短褐家本衡门一官惟妻子之谋万里极闗河之逺景翳翳以将入余日几何芳菲菲其弥章素心空在比者窃氷衔于玉局筑云屋于镜湖惟俟引年遂将没齿散地方蕲于因任除书忽畀于専城宫阙中天有就日望云之幸乡闾接壤逾过家上冢之荣此盖伏遇某官望重朝纲学通国体取真才于水落日出之后坐销浮伪之风察定理于舟行岸移之时尽黜防诬之巧稍収乆废用示至公某谨当勉効防勤坚持素守吏犯法而法在先务去姧政近民则民归敢忘用恕或麤逃于大谴庶少荅于深知
　　谢监司启
　　挂景之衣冠宜还故里懐买臣之卬绶尚冒明恩触热即途扶衰领郡伏念某身常短褐家本衡门一官惟妻子之谋万里极闗河之逺景翳翳以将入余日几何芳菲菲其弥章素心空在比者窃氷衔于玉局筑云屋于镜湖惟俟引年遂将没齿散地方蕲于因任除书忽畀于専城宫阙中天有就日望云之幸乡闾接壤逾过家上冡之荣此盖伏遇某官学贯经郛望隆国器绣衣持斧姑小试于使轺豹尾属车即超登于禁路尚容衰顇之迹暂托澄清之余某谨当勉効防勤坚持素守吏犯法而法在先务去姧政近民则民归敢忘用恕或麤逃于大谴庶少荅于深知
　　畣方寺丞启
　　年运而往怅乆隔于英游道阻且长忽恭承于荣问情文甚宠衰晩増光伏念某笠泽渔家绍兴朝士扪参歴井乆困客游煮海摘山屡乘使传既罪愆之未洗复衰疾之相乘骨相宜穷头颅可揣穿延和之细仗恍若隔生分新定之左符更叨起废此盖伏遇某官义存推毂徳重匿瑕哀其顦顇之百罹借以揄扬之一诺遂叨芺理之寄亦及归耕之余而某縁病废书迫贫随牒能古文何用于今世徒慙长者之见知居是邦不非其大夫殊非小人之所望伫奉丁寜之诲用寛瘝旷之虞
　　贺王提刑启
　　恭审绣衣玉节肃王畿风宪之严寳画奎文新内阁图书之直方揽澄清之辔已腾謡诵之声恭惟某官学道爱人至诚格物徳秉民彝之粹才惟国器之英中外践扬自际风云之防始终操履靡移金石之坚将阶言语侍従之除洊被礼乐光华之遣钦恤副九重之指平反奉一笑之春始讫外庸即跻近列计乘轺之未几旋颁诏以趣归某意广才疎心劳政拙伏志在千里怅暮景之已侵巢林不过一枝幸卑栖之有托
　　与汪郎中启
　　去蜀归吴已侵寻于晩景乞祠得郡尚记録于明时夙戒行舻已临敝邑方切依仁之幸敢稽告至之恭伏念某笠泽农家绍兴朝士扪参歴井乆困客游煑海摘山屡乘使传既罪愆之未洗复衰疢之相乘骨相冝穷头颅可揣穿延和之细杖恍若隔生分新定之左符更叨起废恭惟某官义存推毂徳重匿瑕哀其顦顇之百罹借以揄扬之一诺遂容共理之寄亦及归耕之余而某扶惫以来罔功是惧快景星之先覩虽尚阻于瞻承分隣烛之余光遂密依于覆护其为慰幸曷究敷陈
　　与沈知府启
　　乘传江皋偶同一道分符畿内复幸隣邦公将假道于虞仆其得御于李胡交臂而失此亟削牍而布之恭惟某官厚徳镇浮英姿迈往富贵固有命矣未尝枉尺以自谋将相岂无种哉方且抟风而直上虽仰急流之勇退寜容袖手而旁观果奉明纶起临近甸丰年髙廪想謡诵之已闻燕寝清香知文书之益简愿精调于列鼎即归觐于凝旒瞻咏之私敷宣曷既
　　贺留枢密启
　　恭审行玉闗之万里方喜遄归陈泰阶之六符亟闻殊睠地禁处承明之防仕崇参宥密之严成命诞扬师言允穆切以艺祖鉴五代之弊不偏重于中书裕新六官之名亦旁开于西府岂独竝隆于文武固将兼注于安危至以明诏特预于訏谟尤为本朝久虚之盛举中原多故首用种忠宪之伟人圣政方新则有虞雍公之近事或名光于竹帛或位极于庙堂恭惟某官躬闳深魁硕之资负刚大直方之气早推雅望寖歴近班以至公服小人故虽疎而不怨以大节事明主故既去而见思世方谫谫以自营公固落落而难合迨此宠光之自至益知巇险之徒劳渊乎一心应彼万事七擒七縦已成服逺之功三起三留果有处中之命方且端委冠钧衡之位挽河洗夷虏之尘复列圣在天之讐摅遗民泣血之愤某幸身未死见国中兴材馆旁求虽莫陪于下士浯溪深刻尚自力于斯文
　　贺蒋中丞启
　　伏审显膺帝制进总台评公道大开在廷为之相贺正人益进吾国殆其庶几仰惟庙社之休非复门防之庆某闻人情不逺立朝谁乐于抨弹仕者自谋干世本求于遇合皆使従容而徐进自非怨嫉之所归一居三院七人之官遂任四海九州之责至于谏大夫之助成主徳中执法之振肃朝纲知不可以不言言不可以不尽雷霆在上独立自如鼎镬当前直趋不避始也负当世之名而人不我舍今也居得言之地则责将谁归卓乎伟人更此重任恭惟某官英姿迈往奥学造防论必尽忠得堪舆刚大之气仕常思退有耕钓高逸之风位逾达而谦有加权益隆而量莫测姑小烦于绳肃即进与于弼谐岂惟斯民被化于春风和气之中亦使多士吐气于青天白日之下今其始矣幸孰甚焉某尝辱王翰卜隣之荣妄懐贡禹弹冠之喜崇言谹议已观魁磊光信史之传过计私忧妄有一二为执事之献傥少寛于斧锧尚嗣布于腹心











　　渭南文集巻十一
　　钦定四库全书
　　渭南文集巻十二
　　宋　陆游　撰
　　贺贾大諌啓
　　恭审显膺一札之攽首冠七人之选主贤臣直国势岿然言聴谏行天下幸甚某闻昔在本朝之官制参稽前代之旧章南台不置大夫中宪任纪纲之重寄北省久虚常侍谏坡率遗补以尽规选求既囏畀托尤重故政在中书而常开言路事由独断而不废争臣仰观十一圣家法之传兹为三百年治功之本继昔之盛非公而谁恭惟某官学造精微器函闳逺许国弗渝于夷险忧时如抱于渇饥造膝告猷浩浩江河之决倾心爱士拳拳泾渭之分慨然死生祸福不入于中常若天地鬼神实临其上以今日陈善闭邪之效成异时赞元经体之功同出此心夫孰能御某侵寻暮景蹭蹬孤生迹本甚疎妄欲依归于公道分当永弃特防抆拭于穷途何以仰荅门防特达之知惟有稍陈郡县利病之实傥少寛于斧锧尚嗣布于腹心
　　贺谢殿院啓
　　恭审显膺帝制进贰台端手缩褏以逡巡久已抱独立无朋之操髪冲冠而愤切自兹皆尽言不讳之时在庭耸观有识相庆伏以御史分职本以论事任耳目之司忠臣设心盖欲去邪为宗社之福抗雷霆而独立凛山岳之不揺非以近名固将竭节天子为之改容而垂聴大臣不敢持必而自私国有纪纲治自形于四海九州之逺士笃名义效或见于数世百年之余今兹孰配于古人识者固归于门下恭惟某官道徳醇备议论正坚灰寒木槁而誉益髙鲲击鹏抟而才乃见黙究朝廷之利病尽得源流徐观天下之是非若指白黑放斥者有愧心而无怨更革者虽害已而谓然太平之功指日可待某侵寻暮景蹭蹬孤生迹本甚疎妄欲依归于公道分当永弃特防抆拭于穷途何以仰荅一见特达之知惟有稍陈千里利病之实傥少寛于斧锧尚嗣布于腹心
　　贺周丞相啓
　　恭审梦卜袭祥扬王庭而涣号典册备物熙帝载以宅师国其庶几民以寜壹实惟宗社无疆之祐非复门阑旅贺之常窃以时玩久安辄生天下之患国无逺畧必有意外之虞方今风俗未淳名节弗励仁圣焦劳于上而士夫无宿道向方之实法度修明于内而郡县无赴功趋事之风边防防弛于通和民力坐穷于列戍每静观于大势惧难待于非常至若靖康丧乱而遗平城之忧绍兴权冝而防渭桥之耻髙庙有盗环之逋冦干陵有斧栢之逆俦江淮一隅夫岂仗卫久留之地梁益万里未闻腹心不贰之臣文恬武嬉戈朽钺钝谓冝博采众谋之同异然后上资庙论之崇严非素望之伟然谁出身而任此恭惟某官降神维岳生徳自天居安资深学洞六经之韫探赜索隠识穷万务之微盖尝独立以当雷霆何止贵名之掲日月运筹帷幄每当上心端委庙堂遂持国柄玉烛肇时和之庆云龙协圣作之辰清未央长乐之宫将肃六飞之御筑碣石榆林之塞永奠四夷之封于古有光自今以始某侧闻盛举实抃欢悰恤百口之饥寒岂无窃觊拔四方之英俊愿付至公庶未死之余生覩太平之盛际
　　贺施知院啓
　　恭审诞布明纶进专筹幄用真儒而无敌翊扶宗社之基得大老以来归开慰华夷之望恭惟某官英姿迈往精识造微居安资深韫六艺渊源之学任重道逺炳两朝开济之心明辩足以拆遐冲果敢足以断几事自初防用迄此延登大节全名松栢挺嵗寒之操同心一徳风云协圣作之期堪舆清夷星纬明润致太平其自此将魁柄之焉归曩暂入于修门窃有闻于行路谓明公之得政以人物为最先自隆师尹南山之瞻复见平津东阁之盛扬庭荐拔造膝开陈凡人所难以身独任今虽总本兵之地愿益尸善类之盟公能以士而报国家士亦以身而归门下某侵寻暮境顦顇偏州志气已衰无复献狗盗鸡鸣之技文辞自力尚能助稗官野史之传过此以还未知所措
　　贺丘运使啓
　　恭审上印帅藩乘轺畿甸得人若是则吾国其庶几乎先声隐然非俗吏之所能也公论为之慰惬大用此其权舆伏以寛猛异施古今莫一子产号众人之母用于郑而弗救陵夷申商为法家者流至秦而卒以颠覆歴考简编之迹莫先儒术之功惟蹈君子之时中斯得古人之大体方其尊瞻视正顔色教化固巳有成虽使空囹圄画衣冠法令其谁敢犯恭惟某官英姿迈徃敏学造微夷途蚤践于髙华隆委徧当于繁剧所临辄治虽千变万化而不穷自守弗阿终特立独行之如此上将引而自近公其有以告猷某早陪谈燕之余误辱赏知之异敢图暮境获备属城闾里亡聊每揽涕下催科之笔事功靡着更忍慙修问之牋尚加惠于始终俾麤全于进退归依之切敷绎奚殚
　　贺蒋尚书出知婺州啓
　　恭审解中执法以暂均劳佚拜大宗伯而入侍禁严虽若不得其言固亦未为弗用乃抗投闲之请力蕲就养之荣诏谕靡従藩条初布上倚承宣之绩士髙廉退之风恭惟某官直哉惟清渊乎似道恳欵许国肝胆凛其轮囷慷慨疾邪山岳为之震动进率由于独断即早见于尽言未移桑防之淹入总栢台之峻国方增九鼎之重身已如一叶之轻鲁人获麟以为不祥虽爱憎之叵测塞翁失马未必非福抑倚伏之何常某幸托里门获趋賔席身世等蒯菅之弃孰闵余生姓名托甄冶之公尚须异日
　　除直华文阁谢丞相啓
　　秩视大蓬已窃垂车之宠恩加防阁更叨出綍之荣初闻道路之传犹谓姓名之误迨兹被命重以懐慙伏念某承学迂疎禀资蕞陋幼生京洛尚为全盛之编氓长缀班聨曾是中兴之朝士福未容于盈眦祟已骇于烧城西征至岐鳯之间南戍掠瓯闽之境晩仅升于省闼旋即返于乡闗鹤归辽天狐死丘首蓬户十移于嵗律幔亭四阅于祠官久遂屏居非始挂冠之日尽捐半俸真为纳禄之人岂期垂尽之光阴忽玷殊常之惠泽复缘诏札并窃身章里巷耸观共仰恩光之下烛儿孙扶拜不知衰涕之横流兹盖伏遇某官降命应期奋庸熈载神无方易无体心独运于道枢尺有短寸有长士悉归于钧播虽迫崦嵫之景亦归坱圠之公而某意气空存筋骸已惫草具明堂辟雍之礼虽遭甚盛之时涂窜清庙生民之诗其在方来之隽
　　修史谢丞相啓
