<!-- { "loadSidebar": true } -->
　　嗟余生之不造兮哀天难【去】之匪忱【市林反　善曰毛诗曰闵予小子遭家不造天难匪忱言天行祸难不由诚信也尔雅曰忱信也　良曰余为咸妻称也造成忱诚也言我生遭家不成而丧父是天降祸难虽有诚信不能攘却】少伶【零】俜【匹成切善作俜】而偏孤兮痛忉【刀】怛【丁达】以摧【五臣作切】心【善曰偏孤谓丧父也古猛虎行曰少年惶且怖伶俜到他乡伶力丁切毛诗曰劳心忉忉又曰劳心怛怛毛苌曰忉忉忧劳也又怛怛犹忉忉也　铣曰伶俜单孑貌母在故云偏孤忉怛悲伤也如切割其心也】览寒泉之遗叹兮咏蓼【六】莪【俄】之余音【善曰寒泉谓母存也蓼莪谓父母俱亡也　向曰诗云爰有寒泉在浚之下有子七人母氏劳苦又蓼蓼者莪匪莪伊蒿哀哀父母生我劬劳此皆孝子思养其亲故览咏是篇而有遗叹余音也】情长感以永慕兮思弥逺而逾深【善曰长笛赋曰长慼慼不能闲居兮曹子建应诏诗曰长怀永慕　翰曰言思亲之深也慼忧永长逾过也】伊女子之有行【去】兮爰奉嫔于高族【善曰毛诗曰女子有行逺父母兄弟尚书曰嫔于虞孔安国曰奉行妇道于虞氏　济曰伊惟也女子谓咸妻称也有行谓自修徳行也髙族谓咸族望髙也奉嫔谓奉行妇道于咸家】承庆云之光覆兮【五臣无兮】荷君子之惠渥【善曰庆云喻父母也史记曰若烟非烟若云非云郁郁纷纷萧索轮菌是谓庆云楚辞注曰庆云喻尊显君子谓夫也毛诗曰既见君子不我遐弃诗传曰渥厚也　良曰女言承父母余荫光覆又荷咸防惠之厚】顾葛藟【力水】之蔓延【去】兮托微茎于樛【居幽】木【善曰葛藟二草名也言二草之托樛木喻妇人之托夫家也毛诗曰南有樛木葛藟累之毛苌曰木下曲曰樛累犹蔓也樛居虬切累力追切　铣曰蔓延柔弱貌】惧身轻而施【去】重兮若履冰而临谷【善曰曹植鹦鹉赋曰怨身轻而施重恐往惠之中亏丁仪妻寡妇赋曰恐施厚而徳薄若履冰而临渊毛诗曰惴惴小心如临于谷又曰战战兢兢如履薄冰　向曰施恩也履冰临谷戒慎堕防】遵义方之明训兮宪女史之典戒【善曰蔡邕袁公夫人碑曰义之训如川之流毛苌诗传曰古者后夫人必有女史　翰曰石蜡云教子以义方言遵奉我家徳义之方以为明训古者后妃皆有女史我取以为法则典戒也】奉蒸尝以效顺兮供洒【善作洒】扫以弥载【善曰礼记曰天子诸侯宗庙之祭春礿夏禘秋尝冬蒸又曰女于大夫曰备扫洒毛诗传曰洒扫也又曰教成之祭牲用鱼芼之以苹藻所以成妇顺也毛苌诗传曰洒洒同班媫妤自伤赋曰供洒扫于帷幄永终死以为期尔雅曰弥终也　济曰言供奉祭祀洒扫之礼效柔顺之道以弥年载】彼诗人之攸叹兮徒【五臣作从】愿言而心痗【音妹　善曰毛诗曰愿言思伯使我心痗毛苌曰痗病也音妹　铣曰愿言偕老而不遂使我心痛为下文张本】何遭命之竒薄兮遘天祸之未悔【善曰魏文帝善哉行曰自惜竒薄少离凶殃尔雅曰遘遇也天祸未悔言天降祸于己未有悛悔之心也左氏传曰天其悔祸于我向曰言自薄命天不悔祸而遘此凶变】荣华煜其始茂兮良人忽以捐背【善曰丁仪妻寡妇赋曰荣华煜其始茂所将奄其俱泯楚辞曰及荣华之未落王逸曰荣华喻顔色也孟子曰齐人有一妻一妾而处室者其良人出必餍酒肉而后反刘熈曰妇人称夫曰良人孔安国曰捐弃也　翰曰已容色始茂而良人忽然弃捐我而逝矣】静阖门以穷居兮块焭【求营】独而靡依【善曰丁仪妻寡妇赋曰静闭门以却扫块孤惸以穷居　济曰阖闭也块独居貎靡无也】易锦茵以苫【尸沾】席兮代罗帱【直留】以素帷【善曰丁仪妻寡妇赋曰刷朱阙以白垩易帐以素帱桓子新论曰吾谓杨子曰君数见乗舆锦綉茵席礼记曰父母之丧寝苫枕瑰楚辞曰蒻阿拂璧罗帱张尔雅曰帱谓之帐帱丈尤切　良曰茵褥也居丧者寝苫张素帷言居夫丧故以苫席易锦褥以素帷代罗帱帱帐也】命阿保而就列兮览巾箑【所甲】以舒悲【善曰列女传曰齐孝孟姬曰后妃下堂必从传母保阿箑扇也　铣曰阿保传母也就列就哭位之行列箑扇也巾箑感平生服翫者故览之以舒泄悲哀之情也】口呜噎【因结】以失声兮泪横迸而霑衣【善曰韩诗外传曰呜叹声也毛苌诗传曰咽忧不能息也家语曰公父文伯卒其妻妾行哭失声丁仪妻寡妇赋曰涕流迸以淋浪　字书曰迸散走也波诤切　向曰呜噎哭泣貎迸散也】愁烦寃其谁告兮提孤孩于坐侧【善曰谁告言告谁也丁仪妻寡妇赋曰含惨悴其何诉抱弱子以自慰王粲寡妇赋曰提孤孩兮出户与之步兮东厢坐侧灵坐之侧也　翰曰注同】时暧暧【爱】而向昏兮日杳杳而西匿【善曰楚辞曰时暧暧其将罢王逸曰暧暧昏昧貎楚辞曰日杳杳而西頽丁仪妻寡妇赋曰时翳翳而稍阴日亹亹以西坠曹植赠白马王诗曰白日忽西匿　济曰暧暧不明貌昏黄昏也杳杳逺貎匿藏也】雀羣飞而赴楹兮鸡登栖【五臣作栖】而敛翼【善曰秦嘉赠妇诗曰啾啾鸡雀羣飞赴楹丁仪妻寡妇赋曰鸡敛翼以登栖雀分散以赴羣　良曰楹柱登上也雀夜宿于柱】归空馆而自怜兮抚衾帱以叹息【善曰楚辞曰私自怜兮何极毛诗曰抱衾与裯毛苌诗传曰衾被也裯单被也　铣曰馆宅也自怜失其偶也衾被帱帐也】思纒绵以瞀【莫侯】乱兮心推伤以怆恻【善曰张升与任彦坚书曰纒绵思好庶蹈髙踪楚辞曰中瞀乱兮迷惑瞀莫遘切　向曰瞀乱迷惑也怆恻悲伤也】曜灵【五臣作驿】而遄迈兮四节运而推移【善曰楚辞曰耀灵晔而西征易干凿度孔子曰天有春秋冬夏之节故主四时古厯九秋篇曰寒暑推移　翰曰曜灵日也驿驰遄疾迈行也四节四时也运流也推移不停也】天凝露而【善作以】降霜兮【五臣无兮】木叶落而殒枝【善曰毛苌诗传曰陨坠也　济曰言秋时露凝而为降霜殒落也木叶落于枝】仰神宇之寥寥兮【五臣无兮字】瞻灵衣之披披【善曰曹植九咏曰葛蔓滋兮冐神宇广雅曰寥深也空廊寥寥也楚辞曰灵衣兮披披　良曰神宇灵室也寥寥空也灵衣夫平生衣披披动貌】退幽悲于堂隅兮进独拜于牀垂【善曰楚辞曰日暮黄昏嗟幽悲王粲神女赋曰登筵对兮倚牀垂　良曰幽深也陴角也牀灵座也垂边也】耳倾想于畴昔兮目髣髴乎平素【善曰左氏传羊斟曰畴昔之羊子为政杜预曰畴昔犹前日也楚辞曰时髣髴以遥见曹植任城王诔曰目想宫城心存平素　铣曰髣髴存念平生之形仪】虽防防而罔觌兮【五臣无兮字】犹依依以凭附【善曰防防幽昧也苏武诗曰胡马失其羣思心常依依依依思恋之貌小雅曰凭依也　向曰罔无觌见犹以为可凭附也】痛存亡之殊制兮将迁神而安措【善曰丁仪妻寡妇赋曰痛存亡之异路将迁灵以大行厝置也孝经曰卜其宅兆而安厝之　翰曰迁神安措谓迁柜归也与生者异故云殊制也】龙轜【而】俨以【善作其字】星驾兮飞旐【兆】翩以啓路【善曰丁仪妻寡妇赋曰驾龙轜于门侧旐缤纷以飞扬礼记有龙輴郑注曰龙輴画辕为龙也説文曰轜丧车也音而毛诗曰星言夙驾礼记曰孔子之丧公西赤为志焉设旐夏也然旐丧柜之旌也楚辞曰前飞廉以啓路　济曰俨端貌星驾早驾也旐引柜幡也翩飞貌谓先路而行】轮按轨以徐进兮【五臣无兮字】马悲鸣而局顾【善曰李陵诗曰辕马顾悲鸣楚辞曰仆夫悲余怀兮马踡局顾而不行局与局古字并通渠足切　良曰轨迹也局顾踡局顾盼不前也】濳灵邈其不反兮殷忧结而靡诉【善曰毛诗曰耿耿不寐如有殷忧毛诗曰心之忧矣如或结之靡诉言无所告诉也　铣曰潜灵幽潜不复还也殷深也靡诉无所告诉】睎形影于几筵兮驰精爽于丘墓【善曰家语曰俯察几筵其器存而不覩其人説文曰晞望也左氏传乐祁曰心之精爽是谓魂魄　向曰睎视也自视形影虽在几筵之前而魂魄精爽以驰入于丘墓也】自仲秋而在疚兮逾履霜以践冰【善曰丁仪妻寡妇赋曰自衔恤而在疚履春冬之四节韩诗曰惸惸在疚郑毛诗笺曰在忧病之中周易曰履霜坚冰至　翰曰在疚居丧也履霜践冰经秋冬之节】雪霏霏而骤落兮风浏浏【留】而夙兴【善曰丁仪妻寡妇赋曰风萧萧而日劲雪翩翩以交零毛诗曰雨雪霏霏楚辞曰秋风浏以萧萧王逸曰浏风疾貌　济曰骤数也浏浏风声夙早兴起也】霤【力救】泠泠而【善作以字】夜下兮冰【善作水字】溓溓【敛】以微凝【善曰丁仪妻寡妇赋曰霜凄凄而夜降水溓溓而晨结説文曰霤屋水流也又曰溓溓薄冰也力检切良曰雪夜消而霤于檐也泠泠霤声溓溓薄冰貌言霤下及地复凝为冰】意惚怳【兄往】以迁越兮神一夕而九升【善曰老子曰愡兮怳兮其中有象楚辞曰惟途路之辽逺魂一夕而九逝铣曰言意迷乱迁越不定其神一夕九度飞扬】庶浸逺而哀降兮情恻恻而
