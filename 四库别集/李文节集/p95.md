<!-- { "loadSidebar": true } -->
　　李氏自元季居浮桥自始祖至某十一世其族人率斤斤知理畏法择地而蹈闻户外诉声掩耳伏匿非有恣睢忮懻刓诈之行也乃其生殖不日引不月长盖一姓胜冠不能十人无担石之储往往仰哺而食几三十年所矣某自总角为诸生读范文正公义田记未尝不掩卷泫然沸也曰范公而在愿为执鞭所忻慕焉某困诸生十余年而后上公交车又十余年而后登第日月云迈奄逾四十既为翰林三年满其考奉　使赵藩取道故山徧省族之昆弟从子辈率窭贫不能朝夕食予乃出橐中所有禄食之余及使车所过诸公酒馔之饷与予往所买田阳羡比岁之入合之得三百金剏义田于安溪租之以栳计者三百续置共五百而属予弟廷材主其事日食人粟一升此皆　祖宗覆露　天子恩波岂某一介庸劣所能营致某私念窃禄三年耳拔贫为富不量其力得无未翼而飞之讥顾惟古语有云待河之清人寿几何赢然后施饱然后推无问彼且为沟中瘠即予一旦先朝露宁有及乎故人有问者予应之曰族小而贫甚贫甚故不得不亟为族小故易为耳嗟嗟予发短矣而心尚长倘徼　祖考之灵不即霣队予且以幼所诵者将尽行之即予无能为且有望于吾宗之后人继予而起者姑记以竢焉峕万历丙戌冬十二月也 

　　○李氏义田续记 

　　万历丙戌余以史官奉　使过家买田赡族日人给谷一升而为之记且云倘徼　祖考之灵不即霣队尚将以幼所诵尽行之而犹望有继余而起者自丁亥还京历坊局国学詹府戊戌贰留铨庚子余乃出积岁之赢自留京寓书余季属为稍拓之其田亦安溪其金如前其租视前三之二盖田少缙绅多而价涌也越壬寅余归遡丙戌十七岁矣叨列卿贰年逾六袠既　请告不出余生不□知而所为窭族计者止于如此短袖难舞初志有违聊记数言缀前记之后时壬寅夏六月也 

　　○修建巨马河桥碑记 

　　涿城北二里许有巨马河厥水自紫荆外铁锁崖来会霸水趋直沽入于海涿故南北孔道河流湍駻行者病涉每大水没溺輙不胜算先是万历改元州人以造桥请　圣母慈圣皇太后悯然念民之所苦捐赀兴剏而巨马河始有桥越万历十五年雨潦涨溢马头抟岸衡决一日　圣母于宫中语　皇上曰闻向所造桥大水崩坏行人良苦其命官修建仍出吾宫中供奉金毋烦有司役民一如元年事于是　皇上传谕臣等以　圣母德意命司礼监太监某工部尚书某谨察廉干可任者而内官监太监张进工部都水司员外郎宁化龙实董其役及化龙迁郎中则以屯田司员外郎易登瀛恊臣督率调度夙夜在公惩往戒将弥虔弥恪以万历十六年正月经始踰年而巨马河□□凡为洞门者九改造者七易去木龙骨悉用石甃高广若干长若干丈磨礲致密又数倍曩时可以通济悠远永绝骞崩屹屹乎大壮之伟观恒久之长利也役竣奏闻　皇上若曰是惟我　圣母矜闵下民始终拯援德洋恩普被暨无穷命臣某为之记臣惟　圣母　皇上履尊处邃与郊牧□□阔绝目所不接念何繇存而川泽之阻洞知揭厉之艰如见即不惮征缮责办有司劳之而以便之费之而以利之斯巳求民之瘼视溺由巳者矣况乎出脂盝之资为民造福役兴而闾左不烦费出而水衡不知又何损上益下周泽甚渥也若夫恒情易于一劳而难再举乐于暂费而倦重施当河伯不仁既成而圯民且曰徼惠之无何而重勤将作乎乃　慈衷憯怛无巳有加譬则慈母之于子与之而愈不厌出之而愈不靳不呼而闻不丐而获即以所覩记　上德至仁未必及斯推此类也痌瘝在民何所不轸膏泽在上何所不捐诚可以济众即罄竭奚辞诚可以捍灾即绸缪曷计盖我圣母好生之德而　皇上承之诸所为赈饥蠲逋咸造罢织恤狱缓刑靡匪此心川梁之廷固□□念耳今易圯以固饬旧为新巩百千禩之安贻亿万姓之利四方仕旅商贾毂击肩摩于于然即康庄而履盘石长不知有涛澜溧荡之惊朝涉宵齐之难益忭悦讴唫颂功赞德愿我　圣母　皇上茂祉遐算与　天无极臣拜手稽首恭纪其事而系之诗曰涿鹿之间厥河巨马自昔无梁岁多□者　圣母轸民金钱斯舍石梁初施沈灾方洒属岁疆圉霖潦奔澌沙隤淖宿岸坼梁摧曳轮濡尾行旅其咨　圣母怵愓哀我人斯曰此津梁四方辐辏民之病涉为我心疚予作予成是图是究取我脂盝筑彼泛溴我　皇受指乃召司空廸简乃僚载缵尔功取坚易瑕鉴始厚终琳琅簇簉仆斲磨礲及瓜告成勿亟而迅金堤倍广玉虹加竣奔涛不突方车可躏翼燕绾齐跨赵临晋昔也褰□或沦或濡今也掉鞅载驰载驱颂沸于津歌腾于涂无小无大鼓舞驩呼曰此弘济万世之泽拯我沦胥措之袵席　圣母垂施　上帝申锡锡尔繁厘以报尔德于万斯年翊我　圣皇令闻不巳四方为纲如川斯至如河斯长铭此贞石昭示无强 

　　○彭水县新学记 

　　彭水学自宋绍兴建于县治之南元末毁　明洪武八年重建至某年徙县西城隈临壑迫陿堂序不足周旋士无弦诵之舍自永乐而后彭水士□焉不登于贤书即称茂异岁得循贯鱼充额贡尔矣士自分无所发舒则益怠厌间相咨嗟以为学咎而闻治北里许有地一区父兄相传谓宜学□是尝议迁不果于是竞心向之而会黄侯来为令仁爱好教化士相率以迁学请侯往视其地有山自西来踊跃峭拔罗列屏障迤逦为周原夷□□垲一峰拱立三水潆纡洵可学也即为请于当道报可而侯先出俸缗贸其地更鬻故学地取其直益以赎锾市木于江伐石于山鸠工□日为文庙东西两庑前为戟门左右为乡贤名宦祠其外为棂屋门左为儒学门繇门人为明伦堂翼以崇志广业二斋而堂之左为署二以居博士某处为号舍若干间以居诸生后为敬一亭为文昌祠别为启圣祠凿棂星门南地为泮池而甃桥于衢曰玉带崇塔于冈曰冲霄凡所为增益其胜者亡不致具役具□而彭水贡生冉艺来京师致侯言属史某记之某惟自昔补文王作人其时未皇庠序之事也免置野人终日丁丁逵林间何所廪学何所讲肆而其材顾可以为腹心为好仇孔门诸贤蹑屩而从夫子自洙泗之滨杏坛之上舞雩之下至周流辙环宋木卫迹畏匡厄陈立教坐议罔有宁宇而斌斌然德行言语政事文学各擅其长出而仕于时咸有以自见彼皆得圣人为之依归畎化速肖不肃而成何必学也然而明月之珠不系乎椟而美椟者以为珠重良工之勤不必肆而居肆者以为工资夫学士之椟肆在焉土敝则草木不长深山大泽实产龙蛇所从来久远矣今　圣天子以文德照临函夏君则文王师则孔子士生圣人之世即畎亩栖而阛阓处犹将景从风动自耀乎光明而况建之学而辟之宫诵习有所庖廪有次间缺陋不称士輙得谒所欲于有司者而便宜更置之不惮一劳蹔□以栖之弘敝而处之靓深士自通一经以上称学官弟子得曳裾挟册其中朝夕游焉而无所不适盖域良者祥集规恢者意豁观改者虑易以彭水二百年人文閟蓄之久一旦发部震蛰其亦夫有奋心岂无豪杰瑰玮之才出而应之者昔文翁修起学宫于成都而蜀大化学者比于齐鲁彭水固蜀邑今士宁渠不汉若邪夫椟饰矣而鱼目藏之□治矣而拙艺居之则其负安在士勉之矣是役也经始于万历巳丑某月以庚寅某月落成黄侯名某浙之义乌人丁丑进士董其役者某宫某得并书云 

　　○三望山修建碑记 

　　涞水邑治东北六十里许有山曰三望崔巍巀嶭凌逼层霄羣山环其左右与拱揖其前者错峙矗起四塞如屏障南一水萦纡如带所谓巨马河者也三望山诸峰之最尊者曰纱帽岮岮之前有老君殿殿之右有观音堂堂之西有玉皇洞而灵泉在殿之左朝阳洞又在泉之东其开劈经始不知何年地幽而泉秀景渫而洞窈足称奇绝而以其罙音迷深也诗□颂罙入其阻又周行也距邑既远岩壑寀阻与阛阓迥隔人所鲜至阅岁滋久圯剥漫漶莫为修饰不足以称灵异惬游览御马监太监默阳陈公既谢事好为逍遥□车辙马迹几徧三辅偶至兹山爱其佳胜乃谋之一二同志捐赀它材葺而新之易朽以坚饬敝为焕更于老君殿左剏楼数楹颜曰会仙取仙人栖居之义轩槛疏豁其上可眺其下可息而二洞一泉刊治甃砌增奇加冽亦非复畴昔之旧于是闻而慕者又各出力佐之芜秽頺落之余一日奕然为名栖余每见圻内梵官玄宇翚飞离立雄壮靓丽询厥自来往往金珰右貂所缔造盖微其力莫□为士大夫自公之暇时一相羊亦藉以舒性灵所休劳勌然其地罕凭山临水徒取结构砻斲为工若兹山岩洞泉石天然之观最为难得而所处僻左无繇一寓吾目但获挂名其间亦比于宗少文所为卧游者乎故因小用郝公为陈公请而记之工始万历庚寅落成于癸巳云 

　　○乐亭县重新教场记 

　　乐亭古卢龙地今京师左臂东邻胡南濒海其人劲悍习戎马尚义勇图经载之邑有教场距城二里许在干之隅厥土澶衍潦淖所锺而广轮不能数雉不足以驰逐邑故所募乡兵率白徒冗弱弛翫因循校阅希旷间一集而比之阗拥纷□□摩趾错曾不得成列而公宇湫陋堂序浅迫观亵而威顿有事于是者立表下漏即意斁色厌亟亟卒卒趣具弥文而巳阅时既久荒薉倾陁日以益甚岁庚寅潘公来视邑事行保甲法无何有烽警奉檄搜乘则简保甲丁壮得五千余人募师训肄因故教场地拓而辟之纵横若干步增庳垫湿既燥而刚前为讲武堂后为养威堂左右为翼房东南为将台南为坊曰容民畜众凿井二环植以树而绕以堑北有小塘通河流因而浚之裒土为□以捍冲决垦前后污莱为方田九十七亩有奇简阅百需于是焉出其贼功则兵之离次乱行者讼之论为鬼薪城旦舂者材木甓甋悉公自筹会贸以奇羡不费帑亦不勤民于是畛域弘廓位置整严旌旆孔杨金皷加震队明伍肃骑骛射疏人皆驩欣倍生武勇投石超距矜鬬乐战监司大夫行县冯轼而寓目者貌峻体肃视豁意舒校艺程材旌能劝敢甚安且谛罔有厌怠十□其技上仰其观赞颂称叹以为令绩而公顾鳃然若有遗也谓尾善濡隍易复先甲存乎事后甲存乎言不有以告来者令弗嗣事而隳前功亦惟前人之责爰礲石征予记且曰不肖为令满秩幸逭于辜盩被　玺书之锡有云朕不忘东顾尚其容民畜众曲轸周防俾闾井敉宁凡不肖所为矻矻惟闾井是计惟圣天子德意是承是宣用敢恭揭　丝纶施之棹楔以振扬威武耸厉兵士凛然若　天威之临之也盖仲尼系师曰水比于地夫地以有容善畜而水比焉兵犹水也畜而后可用容而后可畜故场圃之步武悬而众以博陿其观矣坛宇之规制易而士以锐缩其气矣经生试吏墨守旧贯之文狃裕蛊而重革言因陋不更踵敝不饬备衰防弛保障谓何乐亭为畿辅岩邑一旦屹然如长城藉令继兹者绸缪涂蔇绎而勿失敉宁之庆讵惟乐亭九重可长无东顾忧胡尘倭侵永静全销是则公所为拳拳之意公讳某山东夏津人与予同举癸未进士始令雒阳既固始暨今乐亭凡三为令所至有媺政云 

　　○应天府修改贡院记 

