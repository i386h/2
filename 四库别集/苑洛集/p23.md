<!-- { "loadSidebar": true } -->
　　越惟成化之末中幸持权汪直梁昉威势倾宇内宠贵震朝廷公卿长跪稽首奉命唯谨颉颃振瑾虽永锐而下不论也畿邑武清军屯皇庒徧四境最称难治我叔祖美髯丰面身长玉立动止俨雅器度荘伟天官卿简畀而尹之时昉牧马斯地为害百端叔祖不为应付昉怒缚里正悬髙杆以示之曰知县岂不见此叔祖乃擒昉头目者亦杆而悬之曰释里正则释头目矣昉不得已释之昉至京言叔祖不称武清遂罢归自是杜门不出县尹以礼致之不能子堂叔继宗适应里正役尹故苦里正以为叔祖必可致乃曰彼县官自苦里正于我何预焉竟不见后尹愧悔言之分守车平章平章曰尹差矣致贤岂以威力哉率尹踵门请数次始一见示初我先君兄子也生而孤表伯李公贞姊子也少失母叔祖躬抚教之先君登进士贞亦中乡试先君讳绍宗官至按察司副使封中宪大夫赠通议大夫右副都御史云叔祖性介直执义蹈矩动以礼检见子侄亦具大衣庻几可谓幽独无愧影衾言不妄发色不假人见世之多文饰者则以为诈云近世评品人物类以肤敏为髙下歴观前古兴衰拨乱类非脂韦智巧之人所能堪叔祖侃侃谔谔终于放逸夫岂有所不足哉大学谓家齐而后国治我叔祖藏居田里成教于家我先君表伯孤哀无告者也皆至成立今我韩氏聨翩科甲衣冠济济皆我叔祖之余也使其授之以政作人之效岂不至于大行哉顾泯泯而没世莫得而述焉汉之张纲李膺岂不能翊赞皇猷泽润生民直方之不能行从古皆然也即其所至家人威如之吉矣惟晋五允升上合岂不难哉岂不难哉叔祖讳伦字秉彛天顺七年以蔡沉书乡试中式云 

　　裕庵处士曹县纪君墓表 

　　纪氏之先田不满三百畆及处士之身有田三千粟万石金千斤曹称大家惟纪氏处士曰吾茍富矣夫富务施不施则人怨富务与不与则力孤富务恭不恭则众嫉人怨众嫉力孤而且富祸之媒也家之索也将如富何经曰富而礼天佑之吾将祈天焉于是积义储以资婚丧建瓜室以待疾病设途爨以济行旅而懐之者多上交官府贵人下结州闾豪杰而翼之者众内修宗族外礼乡宾而爱之者溥懐多则誉发矣翼众则势顺矣爱溥则行达矣处士曰吾徃利矣是岁也麦两穗瓜两叶牛两犊马两驹而财货倍入焉于是处士曰吾修之人而得之天矣行弗可怠也福弗可恃也乃修堰张河葺青华开元二寺焚负劵赈穷乏捐数百缗焉壬申之变流贼刘七入于曹围处士不忍害惟求名马处士弗与或曰贼势淫矣郡县且不能支也君族危在旦夕奈何惜马哉处士曰贼干纪而命旺夫助贼杀人非仁也资马为乱非法也旺则焉敢贼怒焚其居君子曰吾以处士惠人也乃知义矣处士讳旺字恭明别号裕庵山东曹县人也生于永乐十七年正月二十八日卒于正徳八年七月十二日享年七十四岁朝邑县丞子年书之石以表公墓 

　　文林郎四川道监察御史严君墓表 

　　嘉靖己酉十一月十九日君卒于京邸既归葬越明年十二月君弟殿试天佑请表其墓先是君抵予书曰疾势留连启候縁踈予以为无药恙耳讣闻悲叹累日夫造化之不齐将安问也以君所负应止于是耶呜呼伤哉君讳天祥字叔善号双洲姓严氏吾闗内冯翊之朝邑望仙观人也严氏之先唐严思善之后世居长眷之西原思善初讳譔后以字行或曰唐有梓人节度使严譔赃私狼籍得罪诛而节度从祖震又封冯翊郡王史氏重思善厚徳避譔嫌称以字思善有大节善推占武后时来周峻法思善独尚寛平全活者甚众来周疾之谪交趾后稍迁至著作佐郎兼太史令官至礼部侍郎子向为凤翔尹今西原有思善墓祠云向曾孙讳威迁望仙观父讳尧黼母李孺人君生而灵异颕悟过人八岁能熟诵大学论语即通大义邑侯部君循良吏也素重人才见君大加竒赏厚遗之十二入县学受学于叔父尧黻君讲习经书至忘寝食而尧黻君又俊乂士也君尽得其学尧黻君又以渭北赵永州之贤命君从之游是夜永州有竒夣焉岁试两魁诸生佥宪开州刘君珂有精鉴得君巻曰严生国士也于是逺近无不推先严生者本佥宪赏识之力也庚子中陜西乡试第六刻经义为多士程甲辰登秦鸣雷榜进士观政刑部授绛县知县期年而绛治人知向化野无盗贼案无停积狱几空虚有凶犯殴伤人股致死者累检伤股人骨无他君取二股骨察其形色长短新旧不同大讯之凶犯具服盖吏仵受凶犯贿潜以他人枯骨易之寡母告子不孝君亷得母与僧奸状怜而释之亦不治母曰子母之际难言也抚按有疑狱辄以付君惟明克允君之治绛也不以刑罚为威而以亷故不苛而豪猾畏不以赈费为惠而以靖故不扰而民众懐不以戒令为期而以信故不劳而庻绩熈而君又敏达勤慎故并其有土厥邻环三晋而郡县者七十余绛县治行第一抚按共闻于朝戊申征拜四川道试监察御史明年实授未几疾作弥留卒遡君生于正徳甲戌某月某日至卒得年三十有六君性孝友五六岁时每遇美果食必先奉母既长朝夕惟以承欢父母为念母病泣跪进食呼天而祷父落一齿持之泣累日尝因事谏父父怒以履踏其面笑而受之父乃感悟天佑多病饮食汤药必亲尝之学每有所得必以语天佑居乡谦谨重法礼乡人爱之及为御史遗书家人曰凡居乡必顺天理合人情毋挟势凌物利已损人常以天字安在眉头行无不利矣初绛平阳富邑君三年间俸薪外分毫无取去绛时僚属士民争以进馈皆不受曰取予士人之大节岂以在绛去绛而迁其守乎昔两汉取士以孝亷为首成周效邦君养恬为先夷视君履居身之珍治绛之美两无所歉云 

　　清轩处士富平纪公墓表 

　　公讳鹤字霄鹤号清轩言鹤唳清也世为西安富平盖村里人没已乆矣曾孙道将于嘉靖十八年十一月初三日举二代之丧而葬焉道予门墙士也请表其墓昔三代盛时徳艺兼用下及两汉犹存一二亷叔度以家仆存主孤遂举民牧治行称平民安颂作传列青史名垂千古艺何有焉近代专较文艺是故笃行之士泯没遁世矣闻公事亲孝养生送死罔不以礼哭母终而丧明勤父疾而伤生其处兄弟之间尤为恭友析产自取其薄饶沃归于兄弟抚育族孤有室成业至于捐粟以济岁凶煑粥以活饿殍则又行义施于乡党者也若公者得不谓之笃行之士哉俾寄之百里之命即无赫奕之声其视世之取髙科司郡邑贪黩肆贼机械巧中诱恶倾善欺上毒下荡然无复亷耻者逺矣然竟泯没遁世焉公生于正统元年三月初三日卒于成化二十年八月初四日得年四十有九配赵孺人子男一女一孙男四曾孙男八女八玄孙男七女四公惠人也身侪于齐民寿甫过五十人谓天道亦无知矣今观公状子子孙孙绳绳众多间有闻人孰谓天道果无知哉 

　　堂弟县学生韩汝聪墓表 

　　华木千叶者多不实灵驹千里者多难牧天地有憾造化靡齐人亦莫得而诘也痛哉吾汝聪弟多才而位弗偶资秀而嗣弗续且不以中寿已矣呜呼痛哉汝聪讳邦达字汝聪陜之西安朝邑之南阳人也我韩氏本庆阳府安化县人宋元以来世以武贵至元中叶以金牌万户镇蒲闗闗今隶朝邑又数世卜垄于邑南马坊头规模宏硕松栢十数种种皆百株垄外供祭田百畆吴彦常者世佃其田取租每岁清明办牲品余租供族之生员后稍稍为田邻侵而吴亦阴卖之正徳中乃计见田三十七畆与彦常侄雄为符书供租如故事初洪武初髯祖者始罢武阶为齐民亡入洛南县家史失其名但相传髯祖云后念朝邑垄在焉携长子平辅祖归朝邑留余子于洛南今其族亦甚繁盛云又四世至祖显奉政大夫刑部郎中赠通议大夫都察院右副都御史配张淑人初封太安人继封太宜人赠淑人旌表节妇生伯父珏义官伯母白孺人生汝聪少颕敏美姿容先中宪府君爱之取为子以蔡沉书补县学廪膳生后伯父以余兄弟四人俱登名仕版伯父八子独汝聪乃复取回子之初汝聪赴同州岁试伯父偶得暴疾急召汝聪归已易箦不能言汝聪号哭计无所出跪吮伯父喉中痰出乃张目一视曰汝归矣遂卒汝聪谦让能忍纳交时豪门多长者车辙然严毅有智畧人多畏而不敢犯里中有争皆赴愬多不之官一判则人不敢再辞再辞则倾财助直者必令胜白孺人之丧逺近贤杰无弗吊送者宗人以为吾韩氏驾海之梁云生于弘治庚戌七月十七日卒于嘉靖甲辰八月初七日享年五十四岁先以嘉靖二十三年十一月二十五日葬于新阡县南西原之上因畧摭其世系行实梗槩表其墓云 

　　故蒲城雷公墓表 

　　公既卒子介一行人既自为志纳诸幽圹矣嘉靖壬寅介一卒孙县学生洵溥予门墙友也将葬介一请文以表公墓公讳太初字本仁姓雷氏世为陜之西安蒲城人今圣天子龙飞改元诞恩公以寿官公幼淳谨以孝恭闻读书仅能纪家务性狷介寡合故异趋者颇不悦而同道者则爱重之慎取与畏法义见非分之物必惧焉若凂成化初西边用兵官府给金购籴寛限以召商人争趋之公独不领金众曰值髙限逺竒货可居也奈何弗取公不答逾年征籴以年之稔也倍其数且输之边死从者殆百家后部粮甘肃众以官值易市冀规厚利公独赍本色同行者笑其拙抵肃而兵殷用急部使者比杖日且二三四边一时不能贸易有司督并妻子捶楚无完肤至破家以偿一日昧爽偕同里数人适野途中偶坐者见来疑其捕已也不暇取所携走见遗金一袋众竞分之公独不取且曰异哉亡金客见诸君分金而弗顾恐有他故且非分之物得之不祥越月监司获盗诸分金者皆为盗指诬而被刦家又皆识其为家金也竟无以自白毙于狱正徳中县侯刘东冈大谟以御史谪循良尹也以公负乡望辟为乡饮宾不就刘亲身至其第卒亦不赴刘甚髙之平生凡与乡人论谈每以力田教子守分为先家政外则课子读书泊然静处而已公生于正统六年辛酉闰十一月二十六日卒于嘉靖十三年甲午六月初四日享年九十有四子雨所谓介一也正徳甲戌举进士为行人司副以县令致仕朱子曰求利未得而害已随之惟仁义则未尝不利也公不领籴金不贸官金不分遗金人皆嗤其愚也卒之众皆亡身破家而公独安乐焉信利义之相去逺矣因详书以表公墓为世之贪利而不思害者之鉴云 

　　赠文林郎河津县知县逸恬樊公墓表 

