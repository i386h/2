<!-- { "loadSidebar": true } -->
　　淮壖乘障初无固圉之功江表干城复玷承流之寄甫祗职业参布诏条【中谢】伏念臣缪膺世赏之延滥缀官聮之末投身冗散降命竒穷曩随牒以戌边适传烽而儆备当戎马之侵轶屡濒至危頼王师之奋张卒获自保偶逃椟之毁复玷鱼符之分矧池阳之奥区乃江表之重地干戈载戢则必佩服苞桑之戒兵农杂居则必洽比细栁之屯匪时闳材畴荷隆委此盖伏遇皇帝陛下刚健中正齐圣广渊赐十行之书留神万国考三载之绩乆任百官自惊流落之踪亦预使令之列臣敢不悉循侯度祗若政经辑寜凋瘵之余咨度弛张之道奉上徳意如瞻咫尺之光同众戚休敢顾升斗之禄
　　代仓部知吉州谢表
　　竢罪仓曹无禆邦计分忧江国尚玷藩条丁寜临遣之荣怵惕拊摩之责服官甫始拊已载兢【中谢】维是庐陵介于楚甸土膏而人瘠物伙而俗贫万室连甍剽夺时鸣于桴鼔千艘衔尾转输日困于舳舻匪时通材畴荷隆委如臣者赋资谫薄渉世阔踈两郡编民蔑矣慰安之效二年省掾居然尸素之惭亟求襆被之行复与剖符之寄力绵识眊责重事丛惟仰恃于乾坤或俯资于尘露兹盖伏遇皇帝陛下配天立极继圣御图恢举闳摹网在纲而不紊操持大柄臂使指而必从虽逺在于江湖犹近临于轩陛臣敢不宣布诏令怀辑里闾急効近功忍自谋于宠利深根固本誓勉尽于拙诚
　　代叔父知南安军谢表
　　职方之籍甫列附庸公车之章乃容专达恩既均于锡土诚复敢于吁天【中谢】惟岭下之小邦实江西之穷处廐传据南北之防廪稍积前后之増民力凋残无以追随他郡地望卑薄不足摇动有司既匪克胜复难自愬职居人后忧在众先如臣者声迹至防技能甚短折肱州县虽险阻之少尝屈首簿书顾神明之已耗晚推迁于官牒误畀付于守符苦为抚摩以称临遣此盖伏遇皇帝陛下敷施化丕冒上仁视邦选侯方旁求于召杜考图数贡亦防间于邹滕曽谓琐防骤防开可此盖伏遇皇帝陛下监观邦本恢养治原制赋欲均期复大禹九州之正施仁有渐姑从文王四者之先雨露旁流槁干胥浃臣敬覃厚泽下逮穷民观其拜赐之时犹有乞怜之意既勤深恤得少竭于今年终觊大恩俾尽夷于旁郡
　　代舅曹史君知筠州谢表
　　九畿星拱并受诏条万乘天临诞敷宸指虽陋邦之代匮亦徳意之亲承具以圣谟告于裔土【中谢】窃以舜门穆穆辑瑞以朝诸侯汤网恢恢受球而缀下国思皇盛旦率履旧章肆勤前席之咨溥及左符之寄腹心屏翰臂指豪英凡拜赐于朱幡咸观光于丹扆如臣者至谫而拙甚愚以踈弓箕乆负于家传簮笏偶逃于官谤长江右壤筠水附城盼竹使以承流已过斗升之量欵枫宸而锡对幸瞻咫尺之顔此盖伏遇皇帝陛下濬哲文明刚健中正下天上地酌民瘼以广求小纪大纲收主威而总揽邈在河山之外皆如廉陛之前臣敢不遵奉章程慰安黎庶惇行教化渐移珥笔之风恪守部封少効挈缾之智
　　代程给事乞致仕表【秦少游】
　　臣某言臣闻未老遽归非臣子报君之义既衰犹仕岂儒生处已之方惟去就适合其时乃进退不愆于礼輙陈悃愊仰渎髙明臣诚惶诚恐顿首顿首伏念臣家本单防材尤绵薄早縁章句声律之末技偶中上科继以簿书讼狱之防劳误更剧任三持使节八领郡麾以至承乏小行人之官位备大司农之属山川防渉几徧于五方日月推移殆逾于四纪遂叨兰省之秩仍忝秘殿之名每抚心而自循纵没齿而焉报昨以防恩罢守被防归班身虽寄于海隅梦已升于帝所非不知怀金结绶侍清光而足荣佩玉鸣驺聮法从之为幸但以风霜渐迫蒲栁遽衰爰及上印之期当批乞骸之恳日暮途逺顾已分之非安漏尽钟鸣亦人言之可畏伏惟皇帝陛下恢覆载之量廓照临之明怜其实知止而请身察其非偷安而避事避还官政获反里闾况臣北陌东阡雅多游旧左飱右粥良给嵗时是以诵歌真主之稀逢盛述圣朝之难遇马方羸老徒结恋于轩墀木已朽枯或能蒸于芝菌臣不任祈天俟命激切屏营之至
　　鄂州谢上表【张天觉】
　　宣布温诏开谕逺民虽湖山千里之间如酺醵一堂之上聴欢声之相告慙共理之非良伏以旁接九江前临七泽地遐而陋俗鲁以愚虽有沉寃莫能往愬至于极病祗自悲吟防被皇明申颁徳意所谓律科严重钩考碎烦方田扰安业之农圜土聚徙乡之恶私租迫胁公帑贪求学校驱迫者或违其孝养之心保伍追呼者或失于耕桑之候寺观掊缮营之费东南配漕挽之舟抑卖茶塩强招卒伍文移速于星火追捕徧于里闾百端纷更一切蠲罢可谓崇寜之孝治真为绍述之圣功而臣初效外官防承嘉命唯忧疲懦未克推行岂有设施可图报称有君如此碎首以之此盖伏遇皇帝陛下诚实应天典常师古王路以平其好恶道枢以防其是非察臣于元祐之间未【阙】




















　　谢改州表
　　臣某伏覩朝命以某地改为某州者帝天广覆旧邦騐民数之登侯社旁开新命首官僚之建山川顿为之改观人事欢谓其更生臣诚欢诚抃顿首顿首窃以喻在偏方世称乐土孙呉之时始创为新喻县李唐之初尝析置南呉州盖歴朝之沿革不常而百里之广轮如昨其民畏刑而讼简其士乐道而俗淳中更荡析以离居未几还定而安宅侧聼南人之相语深惟先帝之至仁版图既入于职方户口倍増于井牧若稽古典宜列中州兹盖伏遇皇帝陛下乾坤包涵父母爱育家四海而无外利万物而不遗谓四万五千户之区惟天与祖之付我而三百六十官之属曰吏以治而得民遂令外服之贱防获备中朝之遴选某等遭逢圣代鼔舞皇恩既登进于吏民爰奉宣于徳化服休服采愿闻乃属而一心于蕃于宣敢祝吾君之万夀臣无任瞻天仰圣懽抃踊跃之至谨奉表称谢以闻
　　谢上表【洪景卢】
　　禁门直北乆违龙尾之趋藩郡落南忽玷虎头之寄即只官次恭布诏条【中谢】伏念臣濩落而无所容愚憧而不逮事遭逢嘉防自辜天地之恩留滞穷涂已隔江湖之梦不谓左符之宠恒勤前席之思今所领州故为剧镇地方千里接瓯闽百越之区县列十城介谿谷万山之阻人虚防而尚气俗啙窳以难驯平时防珥笔之声曩嵗蹈弄兵之衅皇风下畅既洗涤于三薫习气相延殆渐摩而一变得居长吏真可备员兹盖伏遇皇帝陛下徳如仁宗武类艺祖及国家之闲暇先务养民知稼穑之艰难益严宅牧过令臣軰亦预遣中重念臣顷侍清光最纡殊眷虽两言溢恶欲兴投杼之疑而一意在公独頼垂旒之监致兹抆拭尽出生成比膺便坐之从容曲轸温顔而慰藉感圣度不忘于微贱顾孤踪寜虑于弃捐臣敢不鞭防疲驽奉行寛大即墨受封于万室岂曰能贤防稽上最于三年其惟共理
　　饶州谢上表
　　禁林挟日未遑坐席之温乡郡一麾偶遂分符之便虽始愿不敢及此岂罪人乃能得之爰奉庭闱即趋官守【中谢】伏念臣生而性介天与数竒应真主之误知建单车而出使茹毛北海已惊半世之迁除舘西河几絶一生之望敢期天幸获以身还方深故土之怀猥辱髙门之召果闻取戾旋致疾颠上印绶以归田固为轻典佩银黄而夸里更沐殊恩捧檄入门过家上冡桑梓遂晨昏之养松楸寛梦寐之思行道观瞻合宗感涕兹伏遇皇帝陛下合徳天地玩心神明常思四表之欢不録万里之过而臣空行空反曽蔑效于秋毫乍佞乍贤尚叨荣于书绣内而自讼其又奚言敢不上体至仁仰图共理奉三年之计自惟无补于朝廷推一日之长庶或兼容于狱市
　　建康谢上表
　　香火奉祠乆卧漳濵之病丝纶借宠忽开江表之藩方俯偻以固辞辱丁寜而趋上荷恩滋甚揣分难胜【中谢】伏念臣孤起诸生亲逢上圣频年近侍空餐积惧于人言累月中枢伴食敢安于天职退从散位伏俟严诛当王度之清夷列公材于中外臣之无似上所误知奉留都管钥之严况颛帅阃受连府节符之寄仍防乡州三组以夸一朝而获兹盖伏遇皇帝陛下如天至健若日大明处法宫之中五帝其名莫及行圣人之政三王之盛易为赫然夬决于小人卓尔晋昭于君子一新美化可谓昌辰岂伊朽钝之余首玷蕃宣之重臣未知为吏何以治民安田里而无叹愁虽谨思于体国以簿书而报期防谅不免于瘝官唯有愚忠仰酬大造
　　代福淮东举茶事谢上表【后兼常平】
　　摠浪舶于三呉讫微善状按云艘于百越复冐除书揆日问涂浃辰指部【中谢】切以汉规先具开边籴以均输唐务富藏借关征而赡本虽有便民之志颇乖实禀之宜纷更旋夺于廷臣捐瘠或随于军用迨中世徙埸而茗致诸蕃塌地以名钱大抵虚文蔑闻见效伟圣明之立制张职守以建官吏偶失于三思事寖成于一切维时改作尽复旧章自非通敏之流曷副班宣之责如臣者猥防世赏辱在周行无材能阀阅之劳固宜反退习功利分铢之事岂有寸长曽是使华荐沾恩纪兹盖盖伏遇皇帝陛下体天刚健措国清寜摠六服以收贤明徳逺矣访万几而询政使人器之遂令朝着之微亦玷輶轩之寄臣敢不裒多益寡散滞取赢一身而二任之加勉只承于上意三登遗九年之食庶还定于王民
　　国史院进三朝正史帝纪表
　　三后在天诞着丕谟之懿百年积徳惟凭信史之传方论次之开先仰威灵之如在载防昩旦輙冐宸严臣等惶惧惶惧顿首顿首窃以诒厥孙谋实为大训必有不刋之典用扶可乆之基赫赫裕陵制作擅百王之冠巍巍哲庙规模宏七世之观迨昭考之勃兴备盛朝之尽美治安之极剖判所无禹继舜舜继尧顾三圣而守一道事系时时系月宜有经以垂无穷慨多歴于嵗华讫未施于功绪盖士起异同之论而时更板荡之余视熙丰符祐之成举是非而杂揉攷崇观政宣之志颇放失于旧闻頼故家遗俗之犹存致伟迹宏休之可纪参稽定贯允属昌辰恭惟皇帝陛下宗祏宅心羮墙系念明列祖之成徳以庶邦惟正之供觐文王之耿光善孝子述人之事欲壮西厢之御趣裒东观之书臣等自媿庸虚敢知笔削书大事而垂则简牍已殚缃素之勤藏名山而副在京师终冀汗青之望臣无任瞻天仰圣惶惧屏营之至谨以三朝正史帝纪随表上进以闻
　　谢除礼部尚书表【王谦中】
　　臣某言昨防圣恩召臣归朝除为礼部尚书者外阃蹔分遽遄归于驿召昕朝甫对即擢长于春官席宠逾涯抚躬憎惧臣诚惶诚恐顿首顿首伏念臣某奋身孤逺逢世休明仕不因人终始皆防于睿简才非适用险夷但竭于愚忠去国倚庐起家临镇豹尾隔四年之从麟符专一道之权闻田里之叹愁具知疾苦颁条诏之寛大方究抚绥敢图宣室之具恩误玷中堂之率属迹陪鸳鹭恍疑梦寐之回履上星辰顿觉依乘之近被服章之安吉引车辔之闲驰荣渥并加微躯难称兹盖伏遇皇帝陛下亶聪建极知哲能官聚英隽以尊朝盖为本根之虑咨直清而典礼不徒玉帛之云退省迂儒曷膺妙选臣敢不益坚素节仰报隆知顾北斗喉舌之司当谨出纳如稽古礼文之事敢废讨论臣无任瞻天荷圣感佩屏营之至谨奉表称谢以闻
　　谢除吏部尚书兼翰林承防表【周必大】
