<!-- { "loadSidebar": true } -->
　　可叹浮生促于嗟此路难邱陵一起恨言笑几时懽萧索郊埏晚荒凉井径寒谁当门下客独见有任安【史记卫青传青日退而骠骑日益贵举大将军故人门下多去事骠骑辄得官爵唯任安不肯】
　　蒿里谁家地松门何代邱百年三万日一别防千秋返照寒无影穷泉冻不流居然同物化何处欲藏舟【于寳搜神记田横自杀门人不敢哭但随柩哀歌曰薤上朝露何易晞露晞明朝更复落人死一去何时归蒿里谁家地聚敛精魂无贤愚伯一何相催促人命不得少踟蹰后代相承呼为挽歌武帝时李延年分为二曲薤露送王公贵人蒿里送士大夫庶人返照见咏蝉篇夕照注庄子大宗师篇夫藏舟于藏山于泽谓之图矣然而夜半有力者负之而走昧者不知也】
　　昔去梅笳发今来薤露晞彤驺朝帝阙丹旐背王畿城郭犹疑是原陵稍觉非九原如可作千载与谁归【笳见荡子篇梅柳曲名张骞入西域传笳曲西京唯徳摩词兠勒二曲李延年因胡曲更造新声二十八解乘舆以为武乐后汉以给边将和帝时万人将军用之魏晋以来唯存黄鹤陇头出入闗出入塞于杨柳黄覃子赤之杨望行人一十四曲蔡邕益琴为九弹之薤露见上章注驺马从也丹旐铭旌也城郭是见紫云观赠道士篇礼记檀弓下赵文子与叔誉观乎九原文子曰死者如可作也吾谁与归注九原晋诸大夫坟墓所在】
　　一旦先朝菌千秋掩夜台青乌新兆去白马故人来草露当春泣松风向暮哀宁知荒陇外吊鹤自徘徊【埤雅引庄子鸡菌不知晦朔今本作朝菌鸡菌尤竒云南名菌曰鸡堫蜀中名菌曰鬬鸡骨集韵堫土菌也鸟飞而敛足菌形如之故以鸡名庄子逍遥游篇朝菌不知晦朔蟪蛄不知春秋此小年也楚之南有冥灵者以五百嵗为春五百嵗为秋而彭祖乃今以乆特闻众人匹之不亦悲乎注朝菌天隂生粪上见日则死一名日及一名舜英朝生暮落陆士衡挽歌按辔遵长薄送子长夜台阮瑀七哀冥冥九泉室漫漫长夜台详见下篇郭璞经谓之青鸟经汉范式张元伯为友千里命驾元伯殁临葬棺重不可前母抚之曰子岂有所须耶乆之有素衣白马来者母曰必巨卿也式至具言元伯见梦言我巳死某日归葬以兄友谊故来言是以知之陶侃丁忧在墓下忽有客来吊仪服鲜异礼毕遣人寻之见双白鹤冲天去】
　　忽见灵台路犹疑水镜悬何如开白日非复覩青天华表迎千嵗幽扄送百年独嗟流水引长掩伯牙【灵台见高四篇此恐指隂灵言之也三国司马徽有知人之鍳时称水镜先生汉膝公至东门马悲鸣不进掘地得石椁书曰佳城郁苍苍千年见白日于嗟滕公居此室青天见冬日宴诗乐令天注华表见紫云观辽东鹤注扄门关木也流水引见赠高四篇】
　　丹阳刺史挽诗三首
　　【丹阳秦为鄣郡始皇以其地有王气凿北阬以败其势截直道使阿曲因名曲同孙策破刘繇于曲阿与太史鬬神亭是也三国吴改云阳晋复为曲阿属昆陵郡梁为兰陵郡唐武徳初置云州又改简州寻废以县属润州天寳初改丹阳县宋元仍旧今改属镇江】
　　百龄嗟倐忽一旦附山阿丹桂销巳尽青松哀思多薰风应聴曲薤露反成歌自有藏舟处谁怜驷隙过【田巴报邹衍书百龄之期未有能至梁任昉为庾杲之与刘蚪书百龄飘忽凝滞自物礼檀弓文王谓武王曰女何梦矣对曰梦帝与我九龄文王曰女以为何也武王曰西方有九国焉君王其终抚之文王曰非也古者谓年龄齿亦龄也我百尔九十吾与女三焉文王九十七而终武王九十三而终汉武悼夫人赋秋气防以凄泪兮桂枝落而销亡注以桂枝喻夫人也青松冢上所种何劭诗青青陵上松亭亭髙山栢赵征明诗旷野何萧萧青松白杨树薰风曲即舜歌南风事薤露藏舟见上篇驷隙见萤火赋】
　　恻怆恒山羽留连棣蕚篇佳城非旧日京兆即新阡城郭三千嵗邱陵几万年惟余松栢树朝夕起寒烟【诗唐棣篇唐棣之华鄂不韡韡凡今之人莫如兄弟死丧之威兄弟孔懹原隰襃矣兄弟求矣佳城见上篇白日注后汉原涉父死赙钱十万让不受又行三年丧由是得名既而以先坟俭约非孝慕京兆尹曹氏葬茂陵民谓其道为京兆阡廼买地开道大起冡舍周阁重门立表署曰南阳阡人不肯从谓之原氏阡后渉以任侠杀人王莽召赦之为更始西屏将军申屠建所杀】
　　短歌三献曲长夜九泉台此室扄掩何年白日开荒郊踈古木寒隧积陈荄独此伤心地松声薄暮来【长夜九泉俱见前篇又庄子曰天有九重之霄地有九重之泉春秋传晋文侯欲请隧襄王不许曰王章也又郑伯与武姜阙地及泉隧而相见注隧墓道也潘岳怀田赋陈荄被于堂除旧圃化而为薪梁何逊铜爵台妓诗曲终相顾起日暮松栢声又青松见上章】















　　骆丞集巻一
　　钦定四库全书
　　骆丞集巻二　　　　　　　唐　骆賔王　撰
　　明　顔文选　注
　　五言排律
　　浮查诗【有序】
　　【查义见髙四篇仙查注】
　　游目川上观一浮查泛泛然若木偶之乘流迷不知所适也
　　【田文将入秦苏代谓之曰旦见木偶人谓土偶人曰天雨子将败矣土偶笑曰子东国之桃梗也天雨我败归土耳于泛泛焉流于而行未知所止息也秦以虎狼之国子欲入秦如不还得无为土偶所笑乎文乃止】
　　观其根柢盘屈枝干扶疎大则有栋梁舟楫之材小则有轮辕榱桷之用非夫禀乾坤之秀气含宇宙之淳精孰能负凌云槩日之姿抱积雪封霜之骨
　　【韩非子树木直根为根曼根为柢固其柢则生长深其根则视久东汉虞诩曰不遇盘根错节无以别利器枚乘七发龙门之桐髙百尺而无枝中郁结之轮菌根扶疎以分离説文扶疎四布也刘向曰今济南王氏祖坟梓桂生枝叶扶疎上出屋根垂地中上下四旁曰宇往古来今曰宙字出尸子杨子太元阖夭谓之宇辟宇谓之宙山一名天柱山三峯鼎峙拒云防日曹植诗承露防太清晋张协七命寒山之桐雰雪写其根霏霜封其条陆机诗嘉树生朝阳凝霜封其条】
　　向使怀才幽薮藏頴重嵓絶望于廊庙之荣遗形于斤斧之患固可垂防万亩悬映九霄与建木较其长短将大椿齐其年寿者
　　【薮见咏水頴与颖同毛遂传使遂早得处囊中乃脱颖而出道书天有九霄赤碧青元绛黅紫练缙呉都赋木则枫柙豫章栟榈枸榔绵杬杶栌文欀桢橿平仲君迁松梓古度楠榴之木相思之树宗生髙冈族茂幽阜擢本千寻垂防万亩张衡思元赋纒建木于广都兮拓芳华而踌躇山海经有木若牛引之皮若缨名曰建木在弱水上青叶紫茎元华赤实百仭无枝上有九欘下有九衢大椿见乐大夫挽诗朝菌注】
　　而委根险岸托质畏途上为疾风冲颷所摧残下为奔浪迅波所激射基由壤括势以地危
　　【畏途见高四篇冲颷见萤火赋】
　　岂盛衰之理系乎时封植之道存乎我一队泉谷万里飘沦与波浮沈随时逝止虽殷仲文叹生意已尽孔宣父知朽质难雕然而遇良工逢仙客牛矶可托玉璜之路非遥匠石先谈万乘之器何远故用与不用时也悲夫
　　【殷仲文古树见在狱咏蝉序唐元宗諡孔子文宣王吕望钓于牛矶得一鱼剖之有玉璜丹书文曰周受命吕封于齐仙客见赠髙四篇仙查注庄子人间世篇匠石之齐至于曲辕见栎杜树其大蔽牛絜之百围其髙临山十仭而后有枝其可以为舟者旁十数观者如市匠石不顾遂行不辍弟子厌观之走及匠石曰自吾执斧斤以随夫子未尝见材如此其美也先生不肯视行不辍何耶曰已矣勿言之矣散木也以为舟则沈以为棺椁则速腐以为器则速毁以为门户则液樠以为柱则蠧是不材之木也无所可用故能若是之寿匠石归栎杜见梦曰女恶乎比予哉若将比予于文木耶夫柤棃橘柚果蓏之属实熟则剥则辱大枝折小枝泄此以其能若其生者也故不终其天年而中道天自掊击于世俗者也物莫不若是邹阳上呉王书曰臣闻明月之珠夜光之璧以暗投人于道无不按劔相盻者无因至前也蟠木根柢轮困离竒而为万乘器者何则以左右为之先容也故无因至前虽隋珠和璧祗足结怨而不见德故有人先谈则枯木朽株树功而不忘】
　　然而知万物之相应感者亦奚必同声同气而已哉感而赋诗贻诸同志云耳
　　【易曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下盖各从其类也又曰上下交而其志同也礼合志同方】
　　昔负千寻质髙临九仞峯贞心凌晩桂劲节掩寒松忽値风颷折坐为波浪冲摧残空有恨拥肿遂无庸渤海三千里泥沙几万重似舟飘不定如梗泛何从仙客终难托良工岂易逢徒怀万乘器谁为一先容
　　【尔雅八尺曰寻倍寻曰常四尺曰仞书为山九仞顔师古孔安国皆以八尺为仞巴咸郑康成以七尺为仞应劭汉书注以五尺六寸为仞晋书契寒松而立节呉书王蠋建寒松之节庄子逍遥篇惠子谓庄子曰吾有大树人谓之樗其大枝拥肿而不中绳墨其小枝巻曲而不中规矩立之涂匠者不顾今子之言大而无用众所同去也庄子曰子有大树患其无用何不树之于无何有之乡广漠之野徬徨乎无为其侧逍遥乎寝卧其下不夭斤斧物无害者无所可用安所困苦哉山海经东海之别有渤海南海之别有涨海西海之别有青海北海之别有瀚海余俱见上文】
　　春霁早行
　　年华开早律霁色荡芳晨城阙千门晓山河四望春御沟通太液戚里对平津宝瑟调中妇金罍引上賔剧谈推曼倩惊坐揖陈遵意气一言合风期万里亲自惟安直道守拙忌因人谈器非先木图荣异后薪揶揄惭路憔悴切波臣元草终疲汉乌裘几滞秦生涯无嵗月岐路有风尘还嗟大行道处处白头新
