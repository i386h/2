<!-- { "loadSidebar": true } -->
　　答髙丽国丞相问法教始末事略【上齐时诏为戒师髙句骊国大丞相王髙德遣僧向邺问法教始末叙畧云释迦文佛入湼盘来至今几年又于天竺几年方到汉地初到何帝年号是何又齐陈佛法谁先传告从尔至今歴几年帝逺请具注并问十地智论等人法所传上答畧云】
　　佛以姬周昭王二十四年甲寅岁生十九出家三十成道当穆王二十四年癸未之岁穆王闻西方有化人出便即西入而竟不还以此为验四十九年在世灭度已来至今齐代武平十年丙申凡经一千四百六十五年后汉明帝永平十年经法初来魏晋相传至今流布【续髙僧传】
　　那连提黎耶舍【北天竺乌苌国人终隋西京太兴善寺】
　　法胜阿毗昙心论序【大德优婆扇多释髙齐天竺三藏那连提黎耶舍译】
　　今欲解释阿毗昙心利益弟子故问曰不须解释所以者何古昔论师已释阿毗昙心利益弟子故不须释答曰不然应须解释所以者何古昔论师虽释阿毗昙心太广太畧彼未学者迷惑烦劳无由能取我今离于广畧但先显修多罗自性是故须释问曰何故释毗昙心利益弟子耶答曰彼中已説不颠倒法相释不颠倒法相令彼觉悟真实是故离诸过恶生诸功德得勇猛第一义利问曰若如是者随意解释答曰我当解释但诸师造论以吉为初一切吉中三宝最胜是故本师为显三宝少分功德故于论初先説此偈【大藏承字函】




　　释文纪巻三十四
　　钦定四库全书
　　释文纪巻三十五
　　明　梅鼎祚　辑
　　后周【一】
　　文帝【姓宇文氏讳泰字黒獭代郡武川人仕魏大冢宰子闵帝簒魏追尊】
　　僧实为昭三藏诏【实姓程咸阳灵武人周太祖以魏大统中下诏发谈奏议事无不行　按此周太祖尚未践阼诏追称也】
　　师目丽重瞳偏同虞舜背隆伛偻分似周公德宇纯懿轨量难模可昭三藏【续高僧传】
　　明帝【讳毓字统万突文帝子】
　　修起寺诏
　　制诏孝感通神瞻天罔极莫不布金而构祗园流银而成宝殿方知鹿苑可期鹤林无逺敢縁雅颂仰借庄严欲使功侔天地兴歌不日可令太师晋国公总监大陟岵大陟屺二寺营造【广明集】
　　武帝【讳邕字祢罗突文帝子弑明帝篡立】
　　二教钟铭【并序】
　　天和五年岁次摄提五月丙寅造钟一口冶昆吾之石练若溪之铜郢匠鸿罏化兹神器虽时属蕤宾而调谐夷则故春秋外传曰所以咏歌九则平民无二宣两教同归一揆金石防符天人咸契九宫九地遥彻洞三千大千逺闻边际银阁应供延法侣而寻声金阙降真仙冠而聴响式传万古乃勒铭云实际遐旷通洞微化縁得业造理因机灵图降彩慧日垂晖金河雾集银涧云飞【其一】九霄仙箓五岳真文智烟遐照禅林逺熏金皷入梦琼钟彻云音调冬立响召秋分【其二】二教并兴双銮同振逺赴天霜遥亏地镇陜河浮影汉溪传韵聴响法闻声起信【其三】般若无底重有门长开久暗永拔沉昬不求正觉莫防天尊唯全智海先度黎元【其四○广明集】
　　昙崇为周国三藏诏【崇姓孟咸阳人声驰陇塞周武特所钦承下勑】
　　崇禅师德行无玷精悟独絶所预学徒未闻有犯当是以德义故则众絶形清可为周国三藏并任陟岵寺主【续高僧传】
　　叙废立义命章【周承灮二年平齐便行废教勑前修大德并赴殿集武帝自升高座叙废立义命章净影寺释慧逺答诏抗论不从】
　　朕受天命宁一区宇世三教其风逾逺考定至理多愆陶化今并废之然其六经儒教之政术礼义忠孝于世有宜故须存立且自真佛无像遥敬表心佛经广叹崇建图塔壮丽修造致福极多此实无情何能恩惠愚人向信倾竭珍财徒为引费故须除荡故凡是经像皆毁灭之父母恩重沙门不敬悖逆之甚国法不容并退还家用崇孝始朕意如此诸大德谓理何如【广明集】宣帝【讳赟字干伯武帝子】
　　沙门安置行道诏【大成元年详任道林下】
　　建风三宝尊重特宜修敬法化广理可归崇其旧沙门中德行清髙者七人在正武殿西安置行道
　　又勑【大象元年二月】
　　佛法大千古共崇岂有沉隠舍而不行自今已后王公已下并及黎庶并宜修事知朕意焉
　　陟岵寺行道诏【大象元年四月】
　　佛义幽深神竒大必广开化仪通其修行崇奉之徒依经自检遵道之人勿须剪发毁形以乖大道宜可存须髪严服以进髙趣今选旧沙门中懿德贞洁学业冲博名实灼然声望可嘉者一百二十人在陟岵寺为国行道拟欲供给资需四事无乏其民间禅诵一无有碍【并佛道论衡】
　　法藏为陟岵寺主勑【法藏姓荀颍川人周武废法先期入紫葢山至大象元年下山谒帝下勑】
　　朕欲为菩萨治化此僧既从紫葢山来正合朕意宜令长髪着菩萨衣冠为陟岵寺主【续高僧传】
　　宇文防【字萨保文帝兄子封晋国公位大冢宰】
　　遗僧亡名书【亡名俗姓宋南郡人本名阙殆长富才华事梁元帝梁亡出家及归周为夏州三藏朝省以名器宇有经国之量或以恩威加之或以情异转之曽无易节防遗书名答之防体其难拔乃与书迎还咸阳不知所终】
　　言念钦属未叙企积道体休愈无亏虑耶葢能仁处世志存匡救非先轮回独尚兹善既道亚生知才髙七步岂虚缁染沈流当途但灵廓妙理三业同臻冀思莫二皁白非感耳悕解偏执讃我时朝匪惟贞俗俱抽亦是彼我一贯故令往白念报雅懐
　　亡名答宇文防书
　　辱告深具懐抱寒暑异域苦乐殊心辄畧常谈且陈事实贫道禀质丑陋恒婴疾恼因伛成恭惟道是务不曾妻息五十二年自舍俗縁十有五载万人归国皆停都邑羸病一僧独流荒裔无罪可罚无能可使百虑九思是所未喻【文多不载又六不可十叹息援据事叙纶贯始终书畧结云】沙门持戒心口相应所六条若有一诳生则苍天厌之死则铁钳拔之洋铜灌之仰戴三光行年六十不欺闇室况乃明世且乡国殄丧宗戚衰亡贫道何人独堪长久诚得收迹岩中摄心尘外支养残命敦修慧业此本志也寄骸精舍乞食王城任力行道随縁化物斯次愿也如其不尔独处丘壑安能愦愦久住阎浮地乎【大唐内典厌之下有云灵神殛之洋作融】
　　再与亡名书
　　法师秉心弥固栖游世表圭啓运不屈伯夷之节苍精御厯岂损嘉遁之志今遣往迎【并续髙僧传】
　　庾信【字子山南阳新野人仕梁防骑常侍入周进开府】
　　陜州农郡五张寺经藏碑
　　葢闻如来説法万万恒沙菩萨转轮生生世界岂直优波提舍只夜修多而已哉是以熙连禅河质多罗树七处八会三清四説皮纸骨笔木叶山花象负之所未胜龙藏之所不尽虽复银函东度金防南翻秦景遥传竺兰私记譬犹得海水之一珠不下昆山之片玉若夫法云深藏师子雷音梵志往生声闻説戒雪山罗汉之论鹫岭菩提之法本无极际何可胜言农五张寺者南阳张元髙寓居此地昔者千金之族见徙五陵大姓之民移家六郡葢其流也元髙五子负荷遗训离经辨志并是成名入室生光咸能显德加以尊承慧业敬受法门兄弟同居共舍为寺伽蓝肇建即以五张为名是知城居赵信仍名赵信之城殿入萧何即号萧何之殿加以象马无恡衣裘是舍春园栁路变入禅林蚕月桑津回成定水平舆虽盛岂可独擅二龙扶风最良不得专称五马寺主三藏大法师法映邑主洛州刺史张隆等财行法檀身心罄竭兼化乡邑道俗数千敬造一切德轮见成三百余部琅笈云书金绳玉检削蒸栗之简装酸枣之珠并入香城咸封禅阁坐堂伏槛羌非湘水之神緑房紫菂足拟恭王之殿高掌西望长河北临鼎气常浮炉烟咸起户牖寥廓吹万龙门之风梁栋峥嵘落实河源之树僧徒云集不逺炖煌之城学侣相奔更合华隂之市两陜昔分实基王化二陵今阻翻驰羽檄虞公屈产交乱风尘召伯甘棠凋零霜露虽复兼能共治未遣渡河之兽烽柝是警实扰移闗之民是以法王御世天人论道汲引四流周圆五怖故能调伏怨憎消除结缚法水津梁得无砥柱之难香山辙迹非复终南之险天子命我试守此邦墨突未黔孔席无暖才临都尉之境即有楼船之役既而南风不竞北道言旋幕府既开邦君且止乡俗耆老依然此别属兹法事须余制文聊以课虚为铭云尔
　　舍卫之国只树之园三明极地八防穷源连河竞説胜辨争论波提东度秪夜南翻非空即色离相无言达人止是独悟重昬身虽系马心避腾猿禅栖却月义殿翔鹍回风香葢反露珠幡西临砥柱东背轘辕河鸣阳硖山响苏门翔禽歌啭流涧弦喧度河余兽移闗旧村昔为畿服今成塞垣城疑广武地似楼烦爟烽并照象马单奔无钟袭莒有雨围原不资十方谁释三怨风倾地柱火及天元银钩永固金牒长存封君马首方事南蕃言从杨仆请谢刘昆【刘昆用后汉刘昆虎渡河事英华改刘琨误】
　　秦州天水郡麦积崖佛龛铭【并序　崖一作山】
　　麦积崖者乃陇底之名山河西之灵岳髙峯寻云深谷无景方之鹫岛迹遁三禅譬彼鹤鸣虚飞六甲鸟道乍穷羊肠或断云如鹏翼忽已垂天树若桂华翻能拂日是以飞锡遥来度杯逺至疏山凿洞郁为净土拜灯王于石室乃假驭风礼花首于山龛方资控鹤大都督李允信者借于宿植深悟法门乃于壁之南崖梯云凿道奉为亡父造七佛龛似刻浮檀如攻水玉从容满月照曜青莲影现须弥香闻忉利如斯尘野还开説法之堂犹彼香山更对安居之刹昔者如来追福有报恩之经菩萨去家有思亲之供敢縁斯义乃作铭曰
　　镇地郁盘基干峻极石闗十上铜梁九息百仞崖横千寻松直隂免假道阳乌飞翼载□疏山穿龛架岭糺纷星汉回旋光景壁累经文龛重佛影雕轮月殿刻镜花堂横鑴石壁闇凿山梁雷乘法鼔树积天香潄泉珉谷吹尘石牀集灵真馆藏仙丹府芝洞秋房檀林春乳氷谷银沙山楼石柱异岭共云同峯别雨冀城余俗河西旧风水声幽咽山势崆峒法云常在慧日无穷方域芥尽不变天宫【并文苑英华】
　　王褒【字子渊琅邪临沂人仕梁左仆射入周终宜州刺史】
　　京师突厥寺碑
　　夫六合之内存乎方册四天之下闻诸象教百亿阎浮尘沙算而不尽三千日月世界数而无边至于周星夕陨汉宫宵梦身髙梵世力减须弥应现十方分身百佛上极天中下穷地际转法轮于稔国留妙象于罽宾至于善见神通瓶沙瑞相波斯铸金优填雕木莫不归依等觉回向佛乘弃形骸而入道舍国城而离俗突厥大伊尼温木汗夏后余基惟天所置威加穷髪兵厯无革小大当户左右贤王麟胶角触之弓鹫羽射雕之箭跨葱岭之酋豪靡不从化逾天山之君长咸皆賔属人敦信契国宝亲邻太祖文皇帝道被寰中化覃无外提羣品于万福济苍生于六道大冢宰晋国公功髙寅亮位隆灮辅命司空而度地监匠人而置臬带一条之逸陌面九市之通图本缇锦雕楹砻密香随微雨自洒风尘幡杂天花常调丝竹四禅大患净界无毁六殊芬尽法身常住铭曰七华妙觉三空胜境意树已雕心猿斯静灵城偃色空衣灭影索隐穷源振衣提领
　　善行寺碑
