<!-- { "loadSidebar": true } -->
　　昔者逺戍南山边军中无事酒如川呼卢喝雉连暮夜击兔伐狐穷岁年壮士春芜卧白骨老夫晨镜悲华颠可怜使气尚未减打鼔顺流千斛船
　　舟中对月
　　百壶载酒游凌云醉中挥袖别故人依依向我不忍别谁似峨嵋半轮月月窥船窗挂凄冷欲到渝州酒初醒江空袅袅钓丝风人静翩翩葛巾影哦诗不睡月满船清寒入骨我欲仙人间更漏不到处时有沙禽背船去
　　渔翁
　　江头渔家结茆庐青山当门画不如江烟淡淡雨疎疎老翁破浪行捕鱼恨渠生来不读书江山如此一句无我亦衰迟慙笔力共对江山三叹息
　　涪州道中
　　逺客喜归路清游逾昔闻雨添山翠重舟压浪花分洛叟经名世张矦勇冠军【郡境有伊川先生故居及张益徳祠】懐人不可觌袖手对炉熏
　　涪州
　　古垒西偏晓系舟倚栏搔首思悠悠欲营丹灶竟无地【地产丹砂】不见荔枝空逺游官道近江多乱石人家避水半危楼使君不用勤留客瘴雨蛮云我欲愁【太守招饮辞不徃】
　　北岩【有程正叔先生祠堂】
　　舣舩涪州岸携儿北岩游揺檝横大江褰裳蹑髙楼雨昏山半失江涨地欲浮老矣宁再来为作竟日留乌防程丈人闭戸本好修骇机一朝发议罪至窜投党禁乆不解战尘暗神州修怨以稔祸哀哉谁始谋小人无逺略所懐在私雠后来其鉴兹赋诗识岩幽
　　平都山【忠州丰都县】
　　名山近江歩蜡屐得闲行犇鹿冲人过藏丹彻夜明唐碑多断蚀梁殿半欹倾洞口云常涌檐牙柏再荣行逢负笼客卧听送船声乞我诛茆地灵苖得共烹
　　忠州禹庙
　　古郡巴蛮国空山夏禹祠鸦归暗庭栢巫拜荐江蓠草蔓青缘壁苔痕紫满碑欲归频怅望囘棹夕阳时
　　忠州醉归舟中作
　　耿耿船窗灯火明东楼饮罢恰三更不堪酒渴兼消渴起听江声杂雨声垂首道涂悲骥老满懐风露觉蝉清兰亭禹庙山如畵安得飘然送此生
　　雨中游东坡
　　木莲花下竹枝歌欢意无多感慨多更恐他年有遗恨晓来冲雨上东坡
　　龙兴寺吊少陵先生寓居
　　中原草草失承平戍火胡尘到两京扈跸老臣身万里天寒来此听江声【以少陵诗考之葢以秋冬间寓此州也寺门闻江声甚壮】
　　游万州岑公洞【岑公隋时人居此二十年得道仙去】
　　大业征辽发闾左军兴书檄煎膏火此时也复有闲人自引岩泉拾山果后六百岁吾来游洞中正夏凄如秋乳石床平可坐卧水作珠帘月作钩十年神游八极表浮名坐觉秋豪小试问岑公迎我不鹤飞忽下青松抄
　　万州放船过下岩小留
　　畵船四月满旗风饮散匆匆鹢首东醉里偏怜江水緑意中已想荔枝红断碑零落莓苔遍幽涧淙潺略彴通一疋宁无好东绢慿谁畵此碧玲珑
　　白帝泊舟
　　客路闲无事津亭爽有余峡江春涨减瀼岸夜灯疎老矣孤舟里依然十载初倦游思税驾更觉爱吾庐
　　醉中下瞿唐峡中流观石壁飞泉
　　吾舟十丈如青蛟椉风翔舞从天下江流触地白盐动灔滪浮波真一马主人满酌白玉杯旗下畵鼔如春雷囘头已失瀼西市竒哉一削千仞之苍崖苍崖中裂银河飞空里万斛倾珠玑醉面正须迎乱防京尘未许化征衣
　　暮次秭归
　　朝披南陵云夕揖建平树啼鸦随客樯落日满孤戍恶滩不可説石芒森如锯浪花一丈白吹沫入窗戸是身初非我底处着忧怖酒酣一枕睡过尽鲛鳄怒欣然推枕起曵杖散予歩殷勤沙际栁记我维舟处
　　归州重五
　　鬬舸红旗满急湍船窗睡起亦闲看屈平乡国逢重五不比常年角黍盘【屈平祠在州东南五里归乡沱盖平故居也】
　　屈平庙
　　委命仇雠事可知章华荆棘国人悲恨公无寿如金石不见秦婴系颈时
　　楚城
　　江上荒城猿鸟悲隔江便是屈原祠一千五百年间事只有滩声似旧时
　　新滩舟中作【三峡新滩尤险今已平矣】
　　江路桃花浪已生新滩稳过失峥嵘九年行半九州地三峡归无三日程系缆便増笻杖兴倚窗时听棹歌声衰迟未觉诗情减又擘呉牋赋楚城
　　舟出下牢闗
　　大舸凌惊涛飞度青玉峡虚壁云蒙蒙隂洞风飒飒拂天松葢偃入水山脚挿炎曦忽摧破亭午手忘箑悬知今夜喜月白宿沙夹旷哉七泽游盟鸥不须防
　　峡口夜坐
　　三峡至此穷两壁犹峭立估船无时行妇盎有夜汲风生树影动月碎水流急草根缀微露萤火飞熠熠吾行已四旬才抵楚西邑浩歌散郁陶还舟觉衣湿
　　峡州甘泉寺
　　江上甘泉寺登临擅一州山亭喜无恙老子得重游滩急常疑雨林深欲借秋归途更清絶倚杖唤渔舟
　　峡州东山
　　十年不踏东山路今日重为放浪行老矣判无黄鹄举归哉惟有白鸥盟新秧刺水农家乐修竹环溪客眼明已驾巾车仍小驻绿萝亭下听鸎声
　　江上观月
　　暗浪冲舟鞺鞳声夷陵城下正三更十分倾酒禁风力一防无云祟月明久坐不知衣露湿浩歌时有水禽惊诗成莫驾长鲸去自是虚皇白玉京
　　初发夷陵
　　雷动江边鼔吹雄百滩过尽失途穷山平水逺苍茫外地辟天开指顾中俊鹘横飞遥掠岸大鱼腾出欲凌空今朝喜处君知否三丈黄旗舞便风
　　舟中夜坐
　　风露浩无际星河淡欲倾遥知竝船客闻我咏诗声水鸟横江去渔舟背月行神清不成寐隐几待窗明
　　初到荆州
　　万里泛仙槎归来鬓未华萧萧沙市雨淡淡渚宫花断岸添新涨髙城咽晩笳船窗一樽酒半醉落乌纱
　　醉归
　　持酒江头到夕霏愁城顿觉解重围澄波宜月移船看醉面便风走马归末路已惊添白髪故人频报上黄扉彊随官簿真成嬾乞我呉松旧钓矶
　　出游
　　万里﨑岖蜀道归荆州非复壮游时行吟自怪诗情减坐睡人惊酒量衰巻地风号云梦泽黏天草映伏波祠一枝藤杖平生事击鼔开帆未恨迟
　　大堤
　　日晩大堤行莽然千里平天低垂旷野风壮撼髙城列肆居茶估连营宿戍兵累累北门堠泪尽望神京【荆州距东都才十七八程】
　　阻风
　　沙市三日风万鼔鸣船头欲去不得发卧对青灯幽听儿诵离骚可以散我愁微言入孤梦怳与屈宋游睡起铜瓶响欣然唤茶瓯吾道无淹速风伯非所尤
　　初发荆州
　　淋漓牛酒起樯干健艣飞如挿羽翰破浪椉风千里快开头击鼔万人看鹊声不断朝阳出旗脚微舒宿雨干堪笑尘埃洛阳客素衣如墨据征鞍
　　泊公安县
　　秦闗蜀道何辽哉公安渡头今始囘无穷江水与天接不断海风吹月来船窗帘卷萤火閙沙渚露下苹花开少年许国忽衰老心折柁楼长笛哀
　　刘郎浦夜赋
　　平生逺游心睥睨万里窄今年下三巴放浪浮七泽菰蒲无逺近但觉风索索浪髙星辰湿天碧河汉白十年散醉发未易着朝帻守符倘可乞来作潇湘客
　　小雨极凉舟中熟睡至夕
　　舟中一雨扫飞蝇半脱纶巾卧翠藤清梦初囘窗日晩数声柔艣下巴陵
　　岳阳楼
　　身如病鹤短翅翎雨雪飘洒号沙汀天风忽吹不得住东下巴峡泛洞庭轩皇张乐虽已矣此地至今朝百灵雄楼岌嶪镇呉楚我来举手扪天星帆樯才放已隐隐云气乱入何冥防鼋鼍出没蛟鳄横浪花遮尽君山青黄衫仙翁喜无恙袖劎近到城南亭眼前俗子败人意安得与翁同醉醒
　　再赋一絶
　　江风吹雨濯征尘百尺防干爽气新不向岳阳楼上醉定知未可作诗人
　　椉大风发巴陵
　　雪溅浪方作翠飐山欲浮竒哉万顷湖着我十丈舟三老请避风叱去非汝忧神物识忠信壮士憎滞留击鼔催挂帆挥手别岳州仰视羣鹄翔下闯百怪囚衡湘清絶地恨不从此游聊须百斛酒徃醉庾公楼
　　通济口
　　朝发嘉鱼县晩泊通济口睡起喜微凉船窗一杯酒长鱼吹浪声恐人巨鼋露背浮奫沦今夕风生月复暗寄语舟人更添缆
　　醉书
　　青草渡头波接天山翁吟啸自悠然朝餐偶过卖鱼市晩泊时逢迎荻船投老未除游侠气平生不作俗人縁一樽酌罢玻璃酒髙枕窗边听雨眠【偶余眉州酒樽独酌遂醉】
　　南楼
　　十年不把武昌酒此日防边感慨深舟楫纷纷南复北山川莽莽古犹今登临壮士兴懐地忠义孤臣许国心倚杖黯然斜照晩秦呉万里入长吟
　　黄鹤楼
　　手把仙人緑玉枝吾行忽及早秋期苍龙阙角归何晩黄鹤楼中醉不知江汉交流波晋唐遗迹草离离平生最喜听长笛裂石穿云何处吹
　　头陀寺观王简栖碑有感
　　舟车如织喜身闲独访遗碑草棘间世逺空惊阅陵谷文浮未可敌江山老僧西逝新成塔旧守东归正掩闗笑我驱驰竟安徃夕阳飞鸟亦知还【庚寅过武昌与太守张之彦游累日时头陀有老僧持律精苦】
　　夜热
　　触热行万里烦促讵可论泊船鄂州歩终日如炮燔揺扇腕欲脱挥汗白雨翻推枕再三起散髪临前轩秋近更漏长天旱星宿繁甘澍何时来太息忧元元【鄂州颇闵雨】
　　舟中偶书
　　老子西游万里囘江行长夏亦佳哉昼眠初起报茶熟宿酒半醒闻雨来汉口船开催疉鼔淮南帆落亚髙桅四方本是丈夫事白首自怜心未灰
　　灯下读书
　　少年喜书防白首意未足幽窗灯一防乐处超五欲而况黄州路小雨渔村宿萧萧蒹葭声为我洗暑毒琅然诵经史少倦儿为续何必效莱公长夜醉畵烛
　　泊三江口
　　迟明离武昌薄暮次黄冈勿言触热行一雨三日凉北窗荻萧萧南窗江茫茫云一池墨碧线半篆香尚无车马尘况复争夺场徐行勿挂帆此乐殊未央
　　自雪堂登四望亭因歴访苏公遗迹至安国院
　　我醉飞屐登孱顔拄杖出没风烟间三山葱昽鲛鳄静九闗肃穆虎豹闲几年金骨炼緑髓此日始得穷跻攀老僊归侍紫皇案空有野水流淙潺蜿蜒翠阜围緑野似岭非岭山非山向来龙蛇满雪壁雷电下取何时还名花亦已天上去居人指似题诗处九十一翁不识公我抱此恨知无穷【定惠院已废海棠亦不复在安国老僧景滋年九十一自言东坡去黄后四年方生】
　　月下歩至临臯亭
　　芒鞵踏松隂迨此船未发清游岂无伴三友风露月山川郁盘纡鸥鹭浩灭没当年老先生想像散醉髪浮生等昨梦乆已埋玉骨吾侪幸彊健何事拘簪笏
　　发黄州泊巴河游马祈寺
　　南望武昌山北望齐安城楚江万顷緑着我畵舫横云帆不须挂鼍鼔不须鸣淡然隐曲几山水相逢迎疎雨漏薄日非隂亦非晴晩泊巴河市小陌闻屐声紫髯刑马地一怒江汉清中原今何如感我白髪生
　　舟行蕲黄间雨霁得便风有感
　　天青云白十分晴帆饱舟轻尽日行江底鱼龙贪昼睡淮南草木借秋声好山缥缈何由住华髪萧条只自惊莫怪时人笑疎嬾宦情元不似诗情
　　南烹
　　十年流落忆南烹初见鲈鱼眼自明堪笑吾宗轻许可坐令羊酪僣莼羮
　　泊蕲口泛月湖中
　　炎天倦长路月夕泛平湖晃漾披银阙清寒住玉壶钓丝萦荇蓬艇入菰蒲自别蜻蜓浦斯游十载无【予故庐在蜻蜓港东南暑月常与客泛舟至中夜】
　　初见庐山
　　从军忆在梁州日心拟西征草防书铁马但思经太华布帆何意拂匡庐计谋落落知谁许功业悠悠定已疎尚喜东林寻旧社月明清露湿芙蕖
　　六月十四日宿东林寺
　　看尽江湖千万峯不嫌云梦芥吾胸戏招西塞山前月来听东林寺里钟逺客岂知今再到老僧能记昔相逢虚窗熟睡谁惊觉野碓无人夜自舂
　　舟过小孤有感
