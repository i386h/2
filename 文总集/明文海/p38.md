<!-- { "loadSidebar": true } -->






　　明文海巻二十六
　　谨案巻二十六第二十九页前一行逹鲁特旧作答禄今改














　　钦定四库全书
　　明文海巻二十七　　　　　余姚黄宗羲编赋二十七
　　人事一
　　午夜读书赋【有序　商辂】
　　古人有言夜者日之余也计朞之日三百六十兼之以夜而日倍之则功亦倍之矣矧日冗而分功反居夜之半夜静而一业可当日之全故善读书者日不足每继之以夜焉作夜读赋
　　繄惟志士之征迈兮廼篝灯荧而夜读爰发亡书之三箧兮益羡张安世之目用宏夙储于五车兮欲如边孝先之腹惟时羣嚣屏而宴息兮将余棼拏之已就肃但瞻户外之三星兮止闻天边之一鹜烧寳鼎氤氲之若雯兮剔银缸清莹之如浴叠广文青氊之半榻兮下马融绛帐于髙束酌春茗之蓓蕾兮咽晚糜以苜蓿下应氏之五行兮披邺侯之万轴讶皮编之敝于欲断兮何牙籖之新而不触随开洛诵之殷殷兮不辍伊吾之谡谡幸分江上处女之余明兮思耿耿而若毣【音木】阳气时满乎大宅兮烱烱双眸而逾瞩惟熠燿之宵行兮又覩望舒之余于缺屋况蛩声啾啾于四壁兮若助予呻吟之碌碌时齁齁鼾睡在予之卧侧兮輙不容而詈仆披夕秀固无间于帖席兮然犹每借儆于圆木即旦日篇什之已陈兮中宵无妨乎更熟不嫌引锥以自刺兮光虽竭而更丐隣之壁煜矧复中垒之抽兮老人之藜辉可续茍达人真觉之自来兮即废膏油而问心之亦足缩万彚之华于眉端兮抉千古之秘于衷曲我思古人之矻矻穷年兮夜黾勉固无分乎寒燠春罢犁而课经兮夏囊萤而代烛秋聴声而下睫兮冬映雪以三复抑闻焚膏以继晷兮用成韩公之宏蓄爰有闻鸡而起舞兮谁步祖生之芳躅对鸡于处宗兮吐白鳯于天禄何素王之足弛兮仍不寝而自朂虽元圣而未宁兮每坐待以式谷呜呼予诚有惜于寸隂兮何暇就安于枕褥
　　将就赋【有序　桑悦】
　　江右之龙泉令池阳张君大信政学俱优于人以将就自号葢熟于处世者也予为之作将就赋词曰
　　惟造化之茫茫兮允福谦而祸盈地东南缺兮天西北倾【见世事不可满意只得将就】譬彼筑室兮留三瓦之不成【大厦既成缺其三瓦见史记】惟茍合而茍完兮来宣尼之渥称麤布胜兮无裳得陇絶乎望蜀鸟有两头【外国有并命鸟两头争食】蚿惟一足【见庄子】食觉蹇连行深踯躅踯躅兮徐致逺【将就而行】蹇连兮徐充腹【将就而食】善乎张华之赋鹪鹩曰鹪鹩栖于蚊睫大鹏弥于天隅将上方不足而下比有余【茂先所赋正将就之意】吾仰天隅之公卿俯蚊睫之羣黎月俸虽薄足以乐饥公宇虽陋足以栖迟【将就得过矣】知足常足得过且过【将就之实】风帆易倾云翼易堕【不将就之戒】虚中者获祉饰表者贾祸吾将渐造不营之域无为之城【到此地位将就熟矣】微风亦凉片月犹明优哉优哉聊毕平生【得将就之乐】
　　闷赋【张治道】
　　愀然而生者愁也怵然而涕者悲也嗟余心之闷兮匪愁匪悲发于心志沦于骨肌敛狂褫豪夺强返糜聦不能测神不能知懵然如愚憨然如痴神傗佩而不伸气防防而难排【叶】肇于一心攅在两眉似求弗得如合将离疲精兮垂首困智兮罔思出门户而含恤入房廊而靡之纵茹脆而策肥终含嗟而不怡混五情而愺恅杂万虑而鞿覊耳不能闻目不能视莫究端倪罔知终始役心令气少防多否侘际惘怐愗佁儗独有于我何分于彼将抑之而反亢欲敛之而弥侈与愁思而駓騃将惝怳而迤逦尼父困于匡国文王囚于羑里情思之而可同气馁焉而相比若乃开华筵以速賔杂众乐而兼举灯煌煌而在室鼓嘈嘈而弗止听豪客之飞谈若蚊虫之过耳情怔怦而不安心悢恍而转委或隠几而冥思或返神而内顾欲浩唱而未能徒瞀忳以自忤心如灰而不死情如适而未遇天地瞥乎风沙日月惨其烟雾惚恫憛悇絓结愠惀注黄流于玉斚发清词于绛唇口欲醊而不入耳欲听而不闻遗百年之富贵失一时之冬春窥人间之万类若梁上之飘尘何笙竽之能乐返箫管之増愠若夫却于春夏炽于冬秋云晨雾夕邃馆重楼商风振木积雨飘林哀蛩送响落月在砧余乃攅眉捧心褁被拥衾心烦意乱兮似醉编愁缉苦兮如眠【叶】目收视而自省耳返听而内聆思怳恍而弥结心俺仃而如酲与娱乐而不穆处寂寞而不争守一途而无他抱耿耿而在中【叶】思纡郁而靡放情俇俇而如惊似防防而莫竞何瞟之能精若乃登髙山以骋望厯崇冈而放神思蹇产而靡悦心郁悒而不伸烟霞明防而罔见虎豹悲鸣而不嗔坐危石兮意漫漫眺逺林兮心悠悠采幽兰兮迷空谷折瑶草兮失昆丘惆怅徘徊踟蹰淹留乗紫鸾兮望九闗驾八龙兮游十洲洲岛不可以遽上兮突然思之生繁忧重曰造化无情兮隂阳平日月罔晦兮万类生天地无闷兮嵗功成何不屈其情与造化而偕行
　　止渔赋【赵枢生】
　　繄东南川流之浸大海朝夕之池三江茹纳百渎緫输万品彚育庶族潜滋鲲鹏变化鲸鲵走趋何珍不萃何怪不储尔乃沿江介控水浒钟泽国障陂渚有浦有潭有堰有溇皆沧溟之遗润亦江湖之委聚似星宿之发源作羣流之洼滙湜湜其流沄沄其沚茭芦列而蔽亏葭菼蔓而轩翥篠簜纷敷苹萍萃止渔人泛宅舟师浮寓网钓每生丝纶是理爰有濵河之夫傍海之子昉莲叶之轻舠穷众川之源委张巨维以作纲析众目以振纪浮片木而排筌沉寸铁而系趾将钓巨鳌于茫洋运吞舟于钩饵也于是主人诹日送徒循流矢鱼荡双桨之如兰放一苇之若鳬初投石以震潜旋扣舷而詟愚时则秋鲈属思冰鲤告获鲂美周南鲋标羲易曰曰鮎维鳜维鳖蟕鳅鳗巨鼇蟛异状竒名不可殚悉并育种于深渊尽罣体于罾缴尔其黙骇潜惊飞攅浪掷轶纮迅逝抉绠遐逸触湛纶而跃轻躯中芳饵而藏诡迹曩腾踏于风云竟噞喁于滓汩星罶无以匿形蹄涔安所宁宅合九罭而谁何布四维而莫释裂鬐铩鳞暴鳃折翼喷沫流津嘘涎屏息始张眸而泼刺遂掉尾而翕擑陈尸胪板之中列籍陂塘之侧朱殷草莱鮏溅阡陌汗液淋漓脂膏络绎毒遍海隅怨盈天泽昆虫防气鳞介夺魄釡鬵需晷刻之期枯肆觊斗升之活信先王所隠悼而仁人所悯惜宜虞衡絶数罟之投川泽禁罦罿之入解四面戒三驱断连纮屏羣罝却防师而不用谢舟鲛而无为鸾刀自敝珍鲙何施澹澄潭之如镜囿万类于安栖风波不起宇宙宁夷庶穷鱼之咸若示大造之无私
　　愍惑赋【有序　汪必东】
　　汪子读书隽溪之南见乡人鸣积善者往往外儒术崇异教垂老畏死咸作道佛事曰贮防财以资用奔奔焉波波焉劳百念罄百材而为之而不知其惑于二氏之厚诳思欲化而力莫之胜也作近赋以愍之其词曰
　　蠢蠢我民曷时有灵一教弃正二惑蛊明崇佛信道谋死于生防经表箓夸毗善声方其一念诐邪百计纷奢运薪采木货豆易麻料菜理果酿酒焙茶黍粱布帛笔札丹砂下及器具靡不罗爬逮夫缁黄至止华采严庄祥旙逺树谕榜髙张凿楮为钱编竹为箱锭以金银绘以衣裳羽羽焉鳞鳞焉青红黛白费不知其几千万张于是铺陈怪象罗列堂廊恍临帝俨见竺王焚香袅袅列炬煌煌奏铙鼓之法乐开傀儡之戱塲哄谜谈于上界罗礼拜于下方骇比隣之耳目走男女之交相爰钟鸣而鼎食或三哓而七光侈外观之虚美而内丑之或戕忍百日之经营付一火之灾殃并数年之蓄积倾二氏之槖囊彼终迷而不悟反得意以扬扬谓寄泉货于防府谓布福果于幻方谓钱神死可以资食谓纸灰死可以禆裳不知百物经火与尘土而飘忽人生葢棺等大化之茫何形迹兮可覔何方所兮可藏况乎死生人理互隂阳人既托财于主必通货于人皇夫何人之寄者纷纷籍籍或百篢而千箱而之遗人者寥寥落落卒不见其一篓而一筐悲乎愚哉民之惑也官有常征弗督弗完亲有常养弗力弗欢酬师一缕忍弗能祀先一簋长揖敬阑孤贫百丐嘑噈色难二氏何功而好且贪悲乎愚哉民之惑也谈常则厌语怪则喜借曰有之尔盍为人谋人为谋且以尔之羡余赴君急难隆亲甘防殷祀祖宗义训子孙周尔族属济尔隣里宴尔亲朋乐尔生理待其既毙然后与尔无形影者谋无声臭者处而乃劳劳焉假生以济死虽贫乏而效尤虽防富而不悔也耶呜呼孔孟之派寝微杨墨之火滋炽覩习俗之猖狂感盛衰之相袭读昌黎之遗言増志士之长息
　　逋归赋【有序　张文宿】
　　窃谓御诡则禽获钓直则鱼沉冰冻则龙潜烟煴则鹤避是以公输不以木曲而改绳伯牙不以听稀而易操也古今之归者多矣如尼父之归与渊明之归来二疏之乞归沈约之求归二张之同归逮今空同子则曰宣归仲黙氏则曰述归归虽不同其志一也余学易者况才拙而位卑力孤而性直势不得不逋也故作逋归赋以辩隠显之迹以叙得失之由以定从违之志俾天下后世知余之所以归者非敢僣附于骥尾也辞曰
