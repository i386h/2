<!-- { "loadSidebar": true } -->
　　某再拜复礼意恳到至于再三虽不敢当亦所不敢拒者然势有不能者三今不免一一焉近有人自乡中来水几囓先墓尚赖相去甚近时得展省而谋所以迁避之方必三岁而后可庻几焉一也家堂垂老有所生女子在赵州亦欲时一相见若逺去则往复极不易矣二也外舅郭判官平生受知最重今在平定卧疾十月间已一往省视临别垂泣云比死幸得一相见近其子书来云变肿而利医者云利不利于是证也拙妇闻之殆难为懐欲遂俱往视之则山路﨑岖往复千里而势有不能殆不免某复作一行也三也有此三者而遂舍之将以教人而先失已虽公亦所不与也可往则一来即往诚不敢虚伪以要人之再三公若不亮察虽百往复亦止此而已矣某再拜
　　答何尚书
　　某再拜复辱疏礼意甚厚实非所敢当也然易之风土素所慕爱而公之才噐则又所愿交而未得者也某平生常苦无书读每思欲馆于藏书之家而肆其检阅而今之藏书复孰有如公之多者是三者葢十年之所欲求而不得者今一朝不求而并得之且公出贵家而能不忘子孙教养之计求之古人亦不多见而某又何暇辞但事绪卒不能絶六七月之交当再识之某再拜
　　与王经略
　　八月廿八日刘某再拜以平生知己有五年之别且还自数千里外欵叚下泽奉候起居角巾私苐从容觞咏为数日留以道前日西山连榻南州并辔之好实初心也故自四月初始闻有归意访问迄今无虚月及至则腹痛连绵不止而不能径往南望依依徒増怅怅仲实来仍闻执事脚气作不知近日复何如谨专人奉问续当亲往时际秋严维顺时以道自爱不宣某再拜经畧恩公执事
　　答张推官
　　某顿首启自仆与仲实交甞切闻家世昆季之羙而执事恬退之节乐易之风虽未之识固已若亲承其教五月间彦通来闻秩满家居而仆方私计以事至府则庻得一见焉及仲实至则纸墨等物遽蒙先施之辱矣且许以北行则取道于此而将枉驾焉感慰不自胜然思其所以得此岂仲实诸人甞以不肖欺执事也比当面叙姑此驰谢八月廿八日某再拜推官先辈执事
　　答王判官
　　某顿首复总判执事向居保府切闻才名风节之余向慕而愿交之者有日矣然公宦游南北而仆复闭门痴坐踪迹蹉跌是以十年之间仅望见风采一二于稠人之中竟未甞接杯酒殷勤之欢以道其相与之意及来山中交道日狭故人日疎凡乡曲之贤平昔之愿交而未得者日往来于心其相与之意故在忽八月九日领四月间见寄诗其赋叙平实而兴寄髙逺辞防精严而风格古雅其平日磊磊自负与夫期待之辱又槩见于言意之表读之不觉惊喜向之愿交而相与者自此敢少进于前矣特恨浮沈乆而得之晚和答难而报谢迟故谨专人先此驰复比良晤秋严惟顺时以道自爱不宣八月廿七日某再拜复
　　答郭劝农
　　某顿首再拜复书劝农仲渊先生执事辱惠书知勇退之节好士之风不胜叹服所喻举可为县学师者一人见保府及旁郡诸友人年及四五十以上者皆已经擢用其在城一二生徒稍通经者亦以事夺不能去惟李某字某者见在亲安县三防村居其事行颇可为小学师其累稍轻或可暂去乡邑然逼于严命不敢不勉思之欲求如许端甫者实不可多得也葢如斯人每每已在仕路不然者或老病不任教读也仆平昔一二生徒精通文义者亦各以事纒绵不能逺去为执事计不若恳留许君之为得也恒之习之廽谨此奉报不能既二月十一日
　　如深泽李徳常南宫康和之皆可但不知其人肯应之否
　　答医者罗谦父
　　八月二日因顿首再拜复太医先生侍下人来领书及见赐诸医书前后受赐稠叠矣仆自六月七日中山防葬妻父七月五日廽目疾暴发至今昏花所谓医经辨惑才检校二三简而已昨日定兴奔舅氏丧廽而知専人来且以缮冩脾胃论见命则愈増稽缓之媿也然目疾才愈尚不敢乆视且一二日间欲于门侧建一草亭又不免监督之役恐乆旷日期而虚来人之佣直也今日早饭竟故遣归其二书约两月可毕至期使之来取可也仲实近出来即送书去比良晤惟以任重自爱不宣克温无异此骃再拜太医先生侍下
　　请赵教授就师席
　　总管府廉孚等谨致书于教授安之先生足下近闻病体就平学者莫不相庆比讲堂落成有府学生尚克温等脩馆舍备束脩以请伏望早就师席以副国家崇学育才之意正月初八日孚等再拜










　　静集卷二十三
　　钦定四库全书
　　静集卷二十四【拾遗六】　　　　元　刘因　撰记序哀词賛疏题防
　　宣化堂记
　　大哉化也源乎天散为万物而成乎圣人自天而言之理具乎乾元之始曰造化宣而通之物付之物人付之人成象成形而各正性命化而变也隂阳五行运行乎天地之间绵绵属属自然氤氲而不容已所以宣其化而无穷也天化宣矣而人物生焉人物生矣而人化存焉大而父子君臣夫妇长防朋友之道小而洒扫应对进退之节至于鸢飞鱼跃莫非天化之存乎人者也天能物与之化而不能使之不违其化所以明人伦察物理作礼乐制刑政以修其道以明其徳人欲化而天理血气化而性情呻吟化而讴歌暴夭化而仁夀洋洋乎而育万物而放乎四海盘亘天地贯彻古今而莫之违者此圣人宣天地之化以立人之化而使天下后世宣之也于是时君宣圣人之化大臣宣时君之化列侯守令又宣大臣之化至于一家宣一长之化一身宣一心之化一事宣一理之化一物宣一性之化化而宣宣而复化宣而不已至于不宣化而不已至于无所化故人伸天化之上天隠人化之中合人物于我合我于天地融溢通畅交欣鼓舞无所阂隔无所壅蔽人化宣而天化成矣自世教衰主徳不宣恩泽不流而列侯守令又不能承流而宣化所以隂阳错缪氛气充塞而天化窒群生寡遂黎民未济而人化息噫天地之化防于人心圣人之化布于方防顾人之宣之者何如耳顺天治中周侯孟戡故都运公之长子也学业淹备才术通济而深识治体昔郡牧刘公病且卒而继者未至侯以独员主治有声甞于时丰政暇之际新其府之公堂谓是堂者一道听政之所也上之化由是而宣乃大书其扁曰宣化葢亦有意于宣其上之化也且请予记之以为执事者律予申之曰堂以是名人登斯堂思所以下教令思所以变风俗思所以息狱讼上恐负朝廷兴化之意下恐负吾民望化之心如是则虽无斯名岂无斯名堂以是名人登斯堂苟俸禄于此待日月于此行贿赂于此教化不行则归之上风化不羙则归之下如是则虽有斯名安用斯名呜呼堂既以是名矣登斯堂者无负我侯旡愧斯名至元庚午十二月朔易川刘因谨记
　　归云庵记
　　易有乡曰凌云乡有道庵曰归云乡民刘用之所作也用家有田千余畆水硙二区白金二千两性薄于自奉而喜施予乃并其居筑老子祠祠侧为环堵十余客有学老氏之静者延而居之凡衣食皆给焉使得一意于学而无事相往来如是者二十年其田财费以尽而用亡矣客亦散矣今但有奉祠者数人而已呜呼用亦勤矣哉盖闻燕山窦氏之风而兴起者惜其智力止及于此而已也昔予游西山过其乡而徘徊者乆焉见其山水雄胜云烟竒丽慨想一时賔主之乐不觉有飘然遗世泠然长往之志也至元丙戍用之女夫邓渊拜予请纪石以旌其事予问他所行状曰甞收癃老十余人养之家终身焉又通痬医以药授病者不责偿问用时环堵客曰往往以道术知名亦有被徴车赐眞人及师号者门今奉祠【阙】　丈人时客崔徴士之徒也问筑祠始末曰今五十年矣问祠所里名曰沈也余于是念畴昔之经行伤有志之不就取老氏之旨为归云之章授今奉祠者俾歌之以为步虚之变焉惟灵居兮大无隣旋一气兮凝云忽乗之兮下览思明示兮徳之门相彼髦士兮尚不称老况轧之尊兮有严其昊孰守虚柔兮恒处予道眷兹人兮与俱命白云兮前驱渺何方兮故域云遥遥兮踟蹰是年三月望日容城刘某记
　　田景延写眞诗序
　　清苑田景延善写真不惟极其形似并举夫东坡所谓意思朱文公所谓风神气韵之天者而得之夫画形似可以力求而意思与天者必至于形似之极而后可以心防焉非形似之外又有所谓意思与天者也亦下学而上逹也予甞题一画卷云烟影天机灭没边谁从毫末出清妍画家也有清谈弊到处南华一防然此又可为学景延不至者之戒也至元十二年三月望日容城刘某书
　　玉田杨先生哀辞【并序】
　　余平生所与往还通问讯者皆有日録而以时攷之庻其有自警者焉昔者有自京师至者曰玉田杨先生甞问子动静于我又曰甞问子言貌于我或又曰先生谓予过比必识子是以来若是者无虚岁至有素疾予如仇讐而挤毁百至一及先生之门则必幡然亲爱予亦不知何以得此于先生也后得先生手疏访故人遗文行实而先人与焉予始疑先生之所以拳拳于予者或以先人故思欲一见以报其知而先生殁矣后五年至元丙子其子遇始与予防其雅相敬爱犹先生又二年遇谓予曰先人爱子者子为辞以哀先人莫子宜予固幸其得以遂予哀故不辞先生讳时煦字春卿仙翁雍伯之后甞为兴文署丞防頴悟质厚制行不为崖岸惟喜客家虽贫而延致接纳旡虚日隠居教授余二十年名公贵人往往出其门者筑一室环种以竹名之曰庸斋或为啚其象为野服萧然先生顾而乐之名以庸斋自适先生之病革也诀其门人李生曰予平生无媿于世言竟怡然而逝其所学与其所行葢可见矣而世独以好客称之非知先生者遇今为史院编修官孙肯堂亦好学其词曰
　　嗟漓浇兮孰可淳赋敦厐兮公其人扬尔波兮一我存矫独立兮与物春物来纳兮吾浑沦气被物兮吾氲氲彼岩岩兮骇絶伦嗟离物兮危尔身彼悠悠兮逐世纷孰有渭兮不泾浑庸何常兮徳有邻微先生兮吾谁与亲
　　可庵韩道士眞賛
　　不巢由不伊周陶然方外游不沧浪不庙堂超然无何乡冠其髪绳其须温然山泽癯水其心云其身飘然葛天民俗而无尘野而有文九十康强人间几人吾为可庵之眞乃神仙之神
　　王治中请赵君玉防
　　道人游于内形骸无废疾之嫌老者近于亲饮食有患养之戒惟其布帛之文不为野所以耆艾而信可以师伏惟提学先生经明行修年髙徳劭人惜士安之苦节天留凿齿之半躯某早失师傅勤劳王事每惭将逼于晚景但欲长闻于善言避堂寝以舍葢公固不敢当礼贤之僣载酒肴而过扬子或能伸问字之勤厨传以修薰沐而待
　　请赵提学防【丁亥正月】
　　桑梓懐归遂老者之志蓬茅増价頼贤者之光惠然肯来实为全羙伏惟提学先生诗文律口而成举动听天之命置之中座居然宿儒某等乆尔隣居歆乎雅望使先生春秋浮湛乡社亦何惭东道主人之招令我軰朝夕出入里门庶能免西家愚夫之诮
　　请赵安之就师席防
　　为州郡立师乆着朝廷之令式选生徒入学屡颁防宪之条章遂兴激励之心爰得依归之所恭惟教授先生蚤亲有道晚举力田以公论所归膺师儒之选某等幸居是郡得与诸生敬备束脩愿行见先生之礼待新讲肄望不虚乡国之勤
　　灵阳观鸠粮防
　　奉为本院见阙道粮谨投一乡上善共加补助者窃以力田固请脩之本功有丰歉之殊终岁徒劳连年失望驩虞里巷共歌乐土之有秋寂寞斋厨实望仁人之移粟
　　跋鲁公祭季明侄文真迹后
