<!-- { "loadSidebar": true } -->
　　周必大再辞免少传不允不得再有陈请诏
　　朕勉绍丕图方修初政首推霈泽溥及羣工惟予元老之贤宜陟孤卿之秩偃息而藩魏室何必在廷寅亮而命周官是为进律载披来奏殊咈眷懐卑于公尊于卿亦惟均耳一而俯再而伛何以多为兹系具瞻毋庸固避梁总辞免奉使回程时转一官不允诏
　　卿辍自从班逺使邻国服劳已甚成礼而还序进文阶厥有旧典往只涣命何事谦辞
　　知明州何澹辞免曽任藩邸讲官转一官不允诏
　　卿顷以儒英授经于朕逮予嗣服眷注不忘求之近比当进两秩旧僚逊避俯徇其请在卿又何辞焉宜遂钦承毋至于再
　　知泰州韩同卿辞免改授正任观察使在京宫观不允诏
　　朕勉承丕祚肇正中宫尔为后父之亲召自淮壖之守眷惟相种本出儒门属王姬下嫁之恩致武爵流传之众兹优戚闬超授亷车俾仍奉于内祠葢一遵于故典是为允惬其又奚辞
　　赐观文殿学士致仕李彦颖银合茶药诏
　　朕只绍丕图缅懐故老卿前朝旧弼佑我烈祖遗荣告归世推典型比进嘉言尢见忠荩一水间之日劳注想爰颁饮剂以实寳奁问劳有加将予至意
　　赐龙图阁学士致仕程大昌张大经敷文阁直学士致仕汪大猷显谟阁待制致仕程叔达寳文阁待制致仕沈枢敷文阁待制致仕李昌图银合茶药诏
　　朕寤寐贤俊懐思老成卿顷侍孝宗夙着声望引经告老【张大经改垂车告老】世推典型逮予纂承渇于一见爰加问劳仍有匪颁体予至懐无忘忠告
　　资政殿大学士黄洽辞免覃恩转一官不允诏
　　朕践阼云初访予落止缅懐旧弼尝下求言之诏矣乃因覃霈俾进文阶国有彛章非有私于卿也其服训词毋烦多避
　　周必大再辞免少传不允不得再有陈请诏
　　朕嗣膺洪祚注想宗工比升孤棘之班实霈蓼萧之泽虽云恩厚非曰予私凡卿之言近已行于一二顾朕所与辞何至于再三若夫貤爵之科尢匪尊贤之意尚承眷渥毋事劳谦
　　殿前都指挥使郭杲辞免修葢大内福宁殿等特转一官减三年磨勘回授不允诏
　　朕俯徇羣臣之请归安广内之宫顾栋宇之崇成命工徒之劳止卿亲临鼛鼓祗事殿岩讫役云初懋官可后既有貤恩之命毋烦避宠之词
　　知枢宻院事陈骙乞归休不允诏
　　卿儒学老成有大臣体肆朕纂服方原倚毗何为露章遽祈间退谋猷克壮神明未衰其谨辅予无事力请新除知枢宻院事余端礼辞免不允诏
　　朕惟宥廷之任事体至严非长材不可以济时非壮犹不可以经逺卿兼资文武乆赞枢机辅政以来输忠无隐辍自中台之贰进専西府之权蔽自朕心益隆兵本是为妙选非以叙迁公论具孚逊章可略
　　新除参知政事京镗辞免不允诏
　　卿以通敏宏达之才受知烈祖擢之法从付以全蜀太上召还文昌有意大用肆朕纂服登贰西枢闗决筹帷动称朕意是用进参机政以究经纶之蕴镇浮应变卿所优为眷倚方深毋庸多逊
　　新除同知枢宻院事郑侨辞免不允诏
　　卿乆仪禁路人望最髙垂上政途详试帅阃天官之长至勤三入西枢为贰盖已晚矣朕访落求助二三大臣是托以卿宏才素蕴练达国体急于登用以冀治功其只成命以图回本兵之务勿以谦避为烦也
　　正议大夫陈骙辞免除职与郡不允诏
　　朕惟释政机而均逸者大臣全进退之宜畀华职以示宠者累朝笃始终之眷矧惟耆哲朕所倚毗専西枢本兵之权兼东府基命之地俯徇忱请暂分外藩恩礼加优典章可攷少须除命何用谦辞
　　王蔺再辞免覃恩转一官不允不得再有陈请诏
　　朕勉承基绪犹惧弗堪实赖臣邻相与协济不有近辅孰为之赞襄不有价藩孰为之屏翰霈恩所逮中外惟均矧如旧弼之贤方倚上防之重需章洊至涣号难回其遂钦承毋为固避
　　御史中丞谢深甫辞免兼侍读不允诏
　　进读云门自昔髙选肆朕纂承之始首务详延妙择法从之贤不以轻畀以卿器资端亮学问淹该议论正平实长风宪俾侍经幄士莫之先胡为引辞尚留朕命令行弗反倚聴嘉猷
　　新除资政殿大学士陈骙辞免不允诏
　　卿器资刚毅经术该通乆任事枢临机輙断力祈闲退善始以终况辞藩屏之除愿处祠庭之佚由衷有请反汗无嫌若规殿之隆名乃大臣之彛典再披逊牍殊咈眷懐用荣买臣衣锦之归毋作考父循墙之避














　　攻媿集巻四十二
　　钦定四库全书
　　攻媿集卷四十三
　　宋　楼钥　撰
　　内制
　　新除户部侍郎袁説友辞免不允诏
　　版曹天下之剧任也而卿为之之时尤难向来国家多故事绪浩穰经费之外又増不时之须属嵗大祲调度不给卿儒学俊茂旧厯清华通敏有余独任大计内之无阙供之急外之无诛求之怨满嵗有奇劳亦甚矣为真已晩又何辞焉
　　新除少师永寜郡王郭师禹辞免不允诏
　　阜陵之役重事也朕不得躬执绋之劳祖遣有行号慕弗已卿以王之元舅国之信臣辨护宣勤为朕任送终之责往来顺济上下无哗礼备安虞归祔太室卿得以报孝宗之恩朕可忘所以赐卿者哉进长孤棘仍加王爵既涣告廷之命何烦避宠之词亟其钦承朕言不再
　　伯圭辞免兼中书令不允诏
　　中书造命之地令公师长百僚清贵华重古人谓之凤凰池者也国朝之制率以宠异亲贤然祥符天禧以还久不除此官矣惟公明徳懿亲贵重无二三公两镇何以加此爰举旷典以贲宗正既无兼管内枢之烦复得老成典刑之重涣汗大号毋庸固辞执谦虽勤礼难曲徇
　　太府卿吴珽辞免换授正任观察使在京宫观不允诏
　　卿生长戚闬儒雅自将佳公子也名曹缮监践有年縂饟殊方寖升卿列贤劳既久宠以赐环亷车内祠用循故事非以为襃美也春秋方富而才可用岂遂投闲哉毋事牢辞其只朕意
　　新除观察使谢渊辞免不允诏
　　卿以祖后至亲往为使介风埃万里不惮驰驱成礼而还襃升可后亷车之峻遂登从班毋庸空辞思所以称此则善矣
　　知绍兴府叶翥辞免除龙图阁学士不允诏
　　孝宗因山之役凛然惧不克奉大事文昌老成尹兹东郊遂委己以听焉神明不衰心计有余酬酢万变调度百出卒之礼成而无缺典用足而节横费朕心嘉之絶江不风入山而雪谓非卿之力耶进职龙图姑以示宠朕之所以待卿者非止此也而又何辞焉
　　知枢密院事余端礼辞免摄太傅持节孝宗灵驾及奠諡册諡寳监掩攒宫转一官不允诏
　　比者营图东越襄奉阜陵卿以本兵之崇亲临复土之重往来俱顺上下无哗涂潦方深蹇蹇尽王臣之节顔色尤戚栾栾有棘人之风朕方笃孝思幸周大事既赖送终之助首加进律之襃是所宜然无可辞者
　　郭师禹辞免备礼册命宜允诏
　　卿以只奉阜陵显颁制綍升孤卿之峻秩封异姓之真王册命之仪朝廷当备控辞甚力引义尤髙虽俯徇于谦冲顾岂忘于嘉叹
　　赵汝愚辞免不允诏
　　卿辅朕初政备宣忠力兹奉孝宗大事厥功茂焉襃崇之典所宜优异正以卿素执谦冲避逺权势凡有进擢辞逊过礼或至迫而后受故尤思所以处卿者初拜右揆已授此官还以畀卿是不为过毋复牢辞朕必不为反汗也
　　宜州观察使孙珰辞免孝宗随龙特转一官不允诏
　　列祖上賔孝思日切仰戚灵之如在率礼不违念攀附之几人独汝无怠爰自亷车之秩特升留务之班其服异恩寜容反汗
　　参知政事京镗辞免孝宗祔庙毕特转一官不允诏
　　朕尊奉皇祖无所不致其厚而送终之礼祔庙尤严卿以辅臣相此盛仪已事而竣可后襃赏进以一秩诚不为过赏有先后既已均及卿可独辞乎
　　皇伯祖伯圭辞免赞拜不名加食邑实封不允诏
　　天下有达尊三爵一徳一齿一而未及言亲也惟公徳明爵齿俱尊而又孝宗同气之亲太上皇之伯父而朕之大父行也贵穷人爵思所以尊异之非举旷典不足以称紫微令公既以谦辞而不受朕其可遂已乎不名之礼葢自尚父保衡以来实朝廷之殊礼前朝尝以宠待亲贤百有余年无有可当此者举以命卿人无异辞尚形逊避朕不敢从邦之荣懐亦非朕敢私也
　　知枢宻院事余端礼辞免兼参知政事不允诏
　　朕图回治功方倚二三大臣以为重卿顷自参预进长枢廷宰席偶虚俾兼政地兹惟故典亦今之宜非卿通才何以任此亟其承命无事谦辞
　　新除观文殿大学士知福州赵汝愚辞免不允诏
　　卿以肺腑之戚为社稷之臣翊戴躬辅相初政力足以任天下之重识足以断众志之疑倚毗方隆引去何速虽有议者亦无异词遂释台符往分帅阃极秘殿之殊宠实累朝之旧章事君以忠卿既全出处之致退人以礼朕当笃始终之恩尚冀告犹毋庸辞命
　　余端礼辞免权提举编修玉牒监修国史日厯不允
　　朕惟国家以史事为重典领之任必命大臣寳牒之设葢古者书之于策之遗意日厯则以事系日后之信史实基于此卿问学通博摄行相事非卿其谁宜司之成命已行毋容多逊
　　参知政事京镗辞免权提举实録院编修国朝防要不允诏
　　髙皇帝中兴之烈当遂特书累朝庶政之规尤宜分类故实録则取史迁之旧而防要亦用唐室之余爰命大臣职此二者卿素推该洽俾视纂修其躬率诸儒以趣成大典兹为故事何必谦辞
　　寳文阁学士知遂寜府宇文价乞奉祠不允诏
　　卿以文昌旧徳往镇蜀藩居外数年所在称治方此政成于大府正资卧护于逺民忽腾谂疾之章欲遂奉祠之请眷倚之重神明未衰其讫外庸毋违朕志
　　提举临安府洞霄宫赵汝愚辞免观文殿大学士不允诏
　　大臣进退之宜固知有义人主始终之遇尤当示恩矧惟宗工祈解机政念忠劳之素着曽倚注之未衰歘然赋归若此勇决闽山旧镇既避宠之甚坚书殿隆名岂升华之可已谅还寓里暂佚真祠其体眷懐毋为多逊少保周必大再乞致仕依已降指挥不允诏
　　七十致仕虽着于礼经二三大臣难拘于古制矧惟元老尝冠中台周旋两朝负荷重事既于蕃于南国终退处于东山神明未衰徳望弥劭奉真祠之香火自乐隠居挂神武之衣冠胡为早计抗章再至陈义愈髙顾难徇夫冲懐尚少安于素履
　　寳文阁学士知太平州李巘乞宫观不允诏
　　卿老于文学久处禁林出守当涂日徯报政胡为谂疾欲遂求闲朕方念典刑之旧望屏翰之良卿岂不能体此眷懐为斯民而少留乎
　　余端礼辞免右丞相不允诏
　　朕承付托之重思绍祖宗之大业志勤道逺悠防未艾置相之际其何敢轻寜槐位之暂虚必畴咨而后授卿纯明笃厚秉徳不回入从出藩望实兼着本兵贰政三载于兹论事有诤臣之风谋国得宰相之体具瞻攸属显拜不疑惟今亦多故矣朕欲赖卿以济书所谓若济巨川用汝作舟楫卿其以此自任副朕倚毗万斛之载惟卿为宜而又何辞焉
　　新除知枢宻院事京镗辞免不允诏
　　朕惟圣人不畏多难而畏无难于今虽曰边鄙不耸而宥宻之司正当为不虞之备无竞维人朕于是注意焉卿以慷慨宏逺之资有志事功立节于殊邻宣威于全蜀纂绍之始一见而决擢贰枢筦风采凛然预政未防复为之长迹若序进实繇徳选当仁无逊其又何辞
　　新除参知政事郑侨辞免不允诏
