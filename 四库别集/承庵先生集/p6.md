<!-- { "loadSidebar": true } -->
　　观所周公祗　命观风凡三乘宪皆我南服初以侍御史出按苏松维时倭寇窃发方隅靡宁公即无军旅任而密图保障民甚赖之尸祝吁天恳留天子深嘉其贤欲大用之乃且如所请复按一年从民望也及期共拟推为抚臣即真□务议者曰夷祸可忧士风为大不曰泮宫作而淮夷服乎乃增　玺书俾视东南学政考阅再周文教大竞则申前议以请而佥都御史之　命下矣公乃考戎实饬海防兴学校平赋役率作简静旌别严明远人畏威鲸波恬息民得怙特士有师承懋着勋庸愈久而大会江西抚臣员缺廷臣推贤天子简命以江西文献虽隆法守渐弛奸宄冯阻窃攘矫虔以干王诛亦时有之表率藩臬及诸司长佐清弊肃纪锄奸植良非公不可乃擢为副都御史移抚其地盖以荅往绩啚新功也邸报南来十郡惶骇思欲诣　阙恳留冀得如按苏之特典胡子曰按臣朞年可先期以请且适多事抚臣久任先后期请皆所不敢亦藉之式遏事宁矣若之何能留之人亦有言千人祝者百禄绥之而况百万众之所祈请圣天子之所懋简乎公行将大用正台衡而式序有位调元化以翊我圣明年德并茂惠泽愈周俾我士民弦诵庠序耕凿田里歌咏太平无兵甲之扰天下皆被之矣而孰其专之而孰其遗之则公虽去亦留也戚戚然忧离隘矣公之历试厥有成劳文武吉甫万邦为宪保大则颂泽流则思淮西岘山光载图牒令终永誉为国纯臣斯古今之同情而始终之一道也且公伯氏太仆卿清节重望布在朝野而冢嗣进士君政治有声跻华履亨日大以远教忠嗣宪为国世臣沨沨乎若王谢焉可谓盛矣 

　　○徽州府志序 

　　叙曰郡邑志即古列国史也所以纂言纪事用垂来宪理道之所资贵于考信焉耳矣徽故有志屡续以修纪载渐详厥亦可覩然而不无遗议难于考信而况续后时事晦而弗彰阙而未葺文献曷征焉嘉靖甲子肖山何公由秋官大夫擢守是邦餙□严画持明悬平布慈剖疑植良踣猾而则以□吏执以佐公廉以飬威默以敦德凡山川鬼神户口赋役学校风俗勋贤孝义诸属则既奠之享之庶之平之兴之厚之崇尚而褒扬之矣惟兹志阙未修一郡坠典顾谓寅僚某某曰是尚可以已乎哉乃于是礼致中丞某郡伯某主撰述雠校则邑愽某某而参酌决择公尤加之意焉道法祖于诸经类例本之史记搜罗放失刊落芜秽体严而事核辞约而义精述作大备卓然成一家之言可以韪迩信远彰往诏来诚一郡之信史为百代之明征矣后之官郡邑而览图牒者尚友循良典刑具在艺极以陈教化可兴昔禹贡纪州服声教攸讫春秋载事迹劝惩斯行君子谓是编也实具兹义经国之诸见矣故曰理道之所资也书成公锡教旨命叙萹端某忻覩盛典即虽不文愿骥是附乃不敢辞敬书此以复公名某字某山西猗氏县人起家名进士某其别号云 

　　○赠大邦伯何公序 

　　徽生齿最繁其民众寡强弱知愚之相去最远众者之暴寡者强者之陵弱者知者之绐愚者风俗日敝视诸友邦而徽亦最甚守徽者虽尝区分而辩治之未有深惩之者余风未殄识者恒忧之乃嘉靖甲子肖山何公由比部郎擢守吾徽公精敏廉平克部事部中敬惮之闻其来徽之人固已心倾而神仰之矣比至则见其貌矜而庄言寡而理登其堂门肃而静吏饬而威观其出入舆从抑损巷市无哗声窃独异之曰信哉其闻之有征乎移□风俗而使庶民安于田里其在兹矣公为郡清心正已率先有位申明宪典岁时程督令长诸司属奉行惟谨规着乡约以励民为善而拯其颓风慎选诸博士学徒育之紫阳山斋以兴化造士为已任听讼务于得情未尝以声色惴之断击豪强虽有势不避人亦不敢以势请愍恻鳏寡赈恤贫乏有不幸罹网释之惟恐或后吏胥百役惟奉行文书给使令罪之轻重出入用中在心朕兆莫能窥郡中翕然称神明云是故观于曹掾及诸属肃肃如也诸生则瞿瞿如也庶民则融融如也虽其豪猾不可化诲亦皆遁迹远去风俗庶几一变矣乃又以其余力修郡史筑县城将使徽之文献于城垂裕百世视彼孜孜计序迁延岁月者奚翅相什伯焉之几三年徽人甚宜之惟恐以最陟去讵意当路持论至有谓与徽民不相安者嗟乎民同而情异善者安之不善者则否庸可以例论哉故明明之政行而訿訿之言流矣谚曰剪稊长谷言恩怨异情也又曰勿为峣峣人将缺焉勿为皑皑人将污焉言直道难容也是故君子能为是不能必人之不我非也能为信不能必人之不我疑也虽然论入而　召公亦不为不知公倘　赐燕闲询民疾苦则民之安否固自上办之而徽民且以张益州望公矣又何尤焉予老不自知戆直盖尝以是自信而亦以是信公观公去留畧无几微见颜面行李萧然即日戒行其所以自信者素矣传曰义苟无愆何恤乎人言吾欲以告公诗曰萋兮斐兮成是贝锦欲以告夫当路者会公之同寅某公某公黯然惜别属予文因复之以其所欲言者如此 

　　○龙郡倡和集序 

　　戴子当世负殊资经史之暇辄覃思诗学咀华囓核人多其有得雅与程子士登唐子大雅亦皆以诗鸣者每相陶于倡和间以寻舞雩咏歌之趣一时伟其风而乐趍之者十有八人则又相与结社于潼麓之龙都而并鸣焉识者以谓诗道之升降恒悬诸诗社之废兴信确论矣夫诗之道未可以易言也夭冶者疑于繊丽俚拙者疑于质实慕奇奥则易以诬崇峭拔则易以险务洽愽则易以泛溢而无所归盖非鸣于诗之难而善于鸣者之为难是故以孟之寒苦贾之清刻温之丽缛后世犹有不恊乎正音之叹矧其下者乎乃今观尔三子者之作或清而新或爽而逸或博而丽卓然成一家言而奋起于风声之所及者亦皆出自机轴耻蹈故常纚纚然可诵而可赏则所以鸣于龙都固善矣然诗之焉诗抑岂尽于如斯已耶尚冀慎啚厥难因其所巳善而益善其所未善拓龙都之华致追舞雩之遗响以无忝肇兴社于今日则某也赘言于兹亦可以借口矣庸书之以俟 

　　○孔灵汪氏家规序 

　　家之有规何昉乎其殆起于世教之衰上之不能维其下而下以自维也乎三代迭兴皆有制以维乎民而莫备于成周井田以联之学校以教之比闾族党以同其俗月书岁考以紏其弗率夫教者当是时家无殊俗乡无盭民比屋雍睦宛若家人骨肉然凡以维民之具周且详也家规庸何施世远教衰大道既隐人自为心家自为俗忧喜弗相知休戚弗相关甚者一本同气亦漠然如秦越人相视意向少戾辄梃杖操戈无怍色岂天之降才尔殊耶维民失其具焉耳是故有世道之忧者不能不思所以维持防范之以洲厥后也徽之汪系出于成周后而在吾绩孔灵者畴人益蕃殆弗克相名嘉靖　平度守闲仙公遵惧其无以维之也乃与其从子保宁倅惠泉君鲸巴州倅七墩君远暨诸庠士爰辑家规若干帙为训首之以天子孝敬之谕次之以乃祖礼乐之规孝弟之实又旁采诸家之嘉言格行而总括其目曰崇道义曰勤职业曰修礼物条分例列词严义正诚若规矩设而为方圆取则焉较之司马公吕氏颜氏诸家训格之言要之为法则甚密为虑则甚远其归等耳汪氏若子及孙世凭守而服行之则贤者知者超然日进于高明而愚不肖者亦得以不昧于其所趋而寡过扶先王之教于衰坠之余以为行远升高之一助岂不伟哉虽然规其家非难而规其身为难规其身非难而规其心为难故曰欲齐其家先修其身欲修其身先正其心心苟弗能规而失其正吾见道义之崇也高者过于矫激卑者沦于乡愿非吾之所谓崇矣职业之勤也啇农骛于货利问学苦于占??毕非吾之所谓勤矣礼物之修也掇春华而忘秋实沃枝叶而揠本根而礼物之修又不知其何如矣能无圯于其族也乎能无负于作者之志乎汪氏代有闻人规心之学当必有讲之于前者诚能绍眀之以先正其心则于家规举而行之何有推之上焉规其君以成笃棐之功下焉规其民以革奇僻之俗远焉规乎天地以收参赞之业咸于是乎在岂特可施之一家一族已哉守约而施博厚积而薄发以广此规之义以无愧于成周之裔吾于斯不能无厚望云 

　　○中正坊程氏族谱序 

　　世固有相湏为用克永世而复敦龎者惟宗法与谱系耳立宗所以统亲而族不散讲谱所以明世而族不忘谱以稽宗宗以会谱则人伦正而孝弟兴天下蔼然同风矣自宗法废而弗行世之所甚重者谱牒也杨子云援左氏以为食我之后杜正伦以城南之族不与谱通至凿其渠古之人入仕则有家状出奔则赍家乘要皆不忘其所自出以明吾一本之义焉尔徽之程固望族也其子姓蕃且贤则世忠一派号称尤盛吾绩中正坊者实本自世忠故于家谱一事若彦亨积庆克勤愈大诸公率屡世修之不辍其本支之远似续之明固已班班可睹久其后将益蕃此今谱之修又有不容已者愈大之嗣某以尊祖睦族为心以继序扬烈为孝乃按全谱而修辑之成编属余序其端余谛观之斯谱也取证旧藏以传信也不从删本以存疑也有外纪以系远尊尊也有内纪以统同亲亲也然则斯谱诚实录矣噫余窃又有说焉忠孝一理也身亲一气也世未闻不孝于其亲而能忠于其君者也亦未闻不敬其身而能孝于亲者也为程氏后者母徒挟斯谱以号于人曰我世忠程氏也我世忠程氏也尚思各敬其身以无忝前闻则谓之曰世忠其谁曰不然 

　　○寿程母方孺人六十序 

　　人有言曰万乎天者万乎人万乎人者一乎天万乎天而万乎人万之所以为万也万乎人而一乎天万之所以为一也夫寿夭富贵贫贱康宁患难天之所以万乎人也聿修厥德以俟天使寿而无夭富贵而无贫贱康宁而无患难人之所以一乎天也是道也吾徒类能言之而身焉者寡母氏之党有女士焉其庶几乎女士方姓归于程余四十稔程自女士入舅姑之颜面无不愉怿仆婢之供事无事叱棰岁之积赢倍他日邻之东西室无有冻饿徙死者而又敦浑沉厚善自韫藉人视之退然若无能焉人皆韪女士能于妇余独深取其贞坚之操有以植天柱而固地维方女士失所天也年且少子且幼恒情处此大有弗堪者矣而女士益矢志妇节以葆育幼孤俾有成立制家政种种若剖竹然无留锋芒才丈夫莫及或以他意几风之女士曰制于天者命制于人者义吾知有义命而已不知其它贞声懿行孚闻遐迩为父母者以诏其女为夫者以勑其妻为女为妻者亦莫不以砥其身咸女士是式于戏仁也者人之心也人所以异于禽兽以其有是心也臣而忠子而孝妇而贞皆不失乎人之心者也孔子曰仁者寿是宜女士六十而康如未艾者夫寿康宁人之所深颇有甚于富贵而不可必得女士何得于天者厚耶虽女士不自知也一乎天而已诗曰其德不爽寿考不忘敢以为寿筵颂 

　　○汪氏宗谱序 

