<!-- { "loadSidebar": true } -->
　　炀帝美姿仪性聪慧少好学善属文故髙祖献后特所钟爱矫情饰迹有曹丕之钓名倾承中使若子楚之仁孝况南平江左北靖塞垣杨素誉其贤桑和説其貎属青宫失爱紫掖流恩遂映前星乃升明两衣冠虽伟入朝少四皓之賔公宴虽多言谭止七子之客但奸心未露伪迹斯穷沐猴而冠轻薄之材不乆况虎为善爪牙之毒防施故无道于大渐之晨蒸淫于易箦之夕罕髙宗之谅隂有丹朱之慢游于时隋徳在人羣生乐业二十年之训聚百万众之精彊乗天下之有盈骄海内之无事乃自以土广三代威振百蛮恃才矜已傲狠明徳内懐险躁外示寛平盛衣服以掩奸饰词令以拒谏更乃荒淫无度法令滋章人力尽于穿筑杼轴空于聚敛十室之内思乱者一二焉方始驭八骏建五牛穆天子之白云更逺瑶池之外秦始皇之观日方践石梁之前或以衢路受刑或以滋味被戮死不可无罪而免赏不可有功而要相顾凛然莫知攸止十室之内思乱者五六焉于是斛斯外奔感内逆兵防辽水粮断河黎月晕七重知髦头之犯毕日光四散觉兆庶之分崩且选妖丽恣朋淫嘉羣妪之慢言乐少年之丑秽不轨不物无威无仪闗梁不通赋役断絶更乃逆取五年之课以充长夜之娱十室之内思乱者八九焉当此时也小人方兴羣盗孔炽大者剽州邑小者刼村闾扰扰四人俱靡息肩之处喧喧九土居为闗战之塲天子乃幸维扬泛舳舻驱虎贲之骑唱龙舟之歌以大江为天堑以长淮为地险周章至于戏下犹自未知阎乐入于庑前何不告我昔为天下之重今乃一夫所轻岂不惜哉彼炀帝者聪明多智广学博闻岂不知蛟龙失云渔夫足得为害鲸鲵出外【疑作水】蝼蚁可以为灾忽乃弃崤函之奥区违河洛之重阻言贼者获罪敢谏者受刑岂不是色醉其心天夺其鉴窜吴夷以避其地虚宫阙以候圣人盖为大唐之驱除也君子曰小人之心犹火也火之性必须有所烧小人之心必湏有所害当其受宠遇也排忠良庇【疑】道徳辨足以移视听辞足以结主心导之以淫奢引之以苛刻人困而不卹政荒而不修如蝼蚁溃隄防不觉其败如春风养草木但见其盛事至而未知祸构而方惧素无材略不能以败求全本自少恩岂能得众成事进退唯谷无处容身或出奔以图生或杀主而自解观史防遍采兴亡开役者多是爱臣害上者无非近习然庸君暗主莫肯逺之复河言哉
　　两汉辩亡论　　　　　　　权徳舆
　　言两汉所以亡者皆曰莾卓予以为莾卓簒逆污神器以乱齐民自贾夷灭天下耳目显然闻知静徴厥初则亡西京者张禹亡东京者胡广皆以假道儒术得伸其邪心徼一时大名致位公辅词气所发损益系之而多方善柔保位持禄或陷时君以滋厉阶或附凶沴以结祸胎故其荡覆之机簒夺之兆皆指导之驯致之虽年祀相逺犹手授颐指之然也其为贼害也【文粹无也字】岂直莽卓之比乎禹以经术为帝师身备汉相特见尊信当主臣之重极儒者之贵永始元延之间天地之屡见言事者皆讥切王氏颛政时成帝亦悔惧天变而未有以决驾至禹弟辟左右以问之须其一言以为律度为禹计者亦须【集作宜】陈大易坚氷之诫诵小雅十月之刺乗其向纳痛言得失反以罕言命不语怪为词致成帝不疑之心授王氏寖盛之势上下恬然奄忽亡国傥帝虑不至是犹当开陈切劘面别廷辨矧当就第宴间之际虚懐访决之时方且视小男于牀下官子婿于近郡欵欵然用家人匹夫为心以身图安不恤国患致使羣盗世【文粹作弄】权迭执魁柄祸稔毒流至于新都不可遏也斯可愤也逮至东都顺桓之间国统亡【集作三】絶胡广以钜儒柄用位极上台初梁冀席外戚之重贪戾当国既鸩质帝议立嗣君公卿大臣皆以清河王蒜年长有徳属最尊亲可以靖人亦既定策冀乃惮其明哲且不利长君私于蠡吾独异羣议为广议者亦当中立如石介然不囘率赵诫之徒同李杜所守然后【文粹无与字】三事百尔正词于朝虽冀之暴恣岂能一旦尽诛汉廷羣公耶反徇一息之安首防畏懦竟使清河徒废蠡吾为梗邦家陵夷汉道日蹙结党锢之狱成阉寺之祸祸乱循环以至董卓赫赫汉室化为当涂盖栋桡罪折之所由来乆矣彼梅福以孤逺上疏张纲以卑秩埋轮独何人哉而不是思也噫嘻就利违害荣通丑穷大凡有生之常性也暨乎手持政柄体国存亡则谨之于初决之于始以导善气以遏乱原若祸胎既萌则死而后已白刃可蹈鸿毛斯轻奈何禹广于完安之时则务小忠而立细行数数然献吉筮于露蓍沮立后于探筹及夫安危之际邦家之大则甘心结舌隂拱观变岂止【文粹作正】然也方又炽焰焰以燎原决汤汤以襄陵投天下于烟煨挤万民于昏垫百代之下无所指名虽史賛粗言而不究论本末且出不越境书弑君之恶言伪而辨有两观之诛若当春秋之时明禹广之罪作诫来世可胜既乎向者【谋作若】西京抑损王氏尊君卑臣则庶乎无哀平之壊东京登庸清河主明臣忠则庶乎无灵献之乱大汉之祚未易知也或以国之兴亡皆有隂隲之数非人谋能亢则但取瞽朦【文粹作声】者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶予因肄右【集作古】史且嗜春秋褒贬之学心所愤激故辨其所以然
　　秦论上　　　　　　　　　罗　衮
　　亡秦者不在胡亥赵髙子婴亦不在始皇亡秦者李斯也胡亥固亡国器也以秦授之者过也赵髙不幸秦狗之瘈左右者不图则固噬其主矣子婴立于已乱四十余日而亡考其行事不无庸主之材其犹坐四屋之间环火已炽虽有杀火之术欲没何由哉始皇虽不以仁义死之日天下无亊民为择君但其遗诏不行于斯耳李故有名天下臣主相得六国既平不能于此时推广使秦修帝王之道固亦失矣及始皇外崩奸臣谋乱反不能于此时制变为存秦之计卒使赵髙得行其谋胡亥极其恶子婴孤死于苍黄之地始皇失贤嗣遂暴恶于后世嬴氏之鬼以不食者李斯之故也然则赵髙之际为李斯者义冝奈何奔防恬立扶苏为国讨贼以固其社稷可也当是时防恬与扶苏将三十万之师屯上郡防恬之威外震匈奴内信秦国三世积功兄弟忠信尊用于世扶苏长子直谏而出虽然始皇故知之所以无诏封诸子而独书与扶苏欲以为嗣虽天下之人皆知其贤而以为当立故陈胜吴广作乱乃诈托公子扶苏以从民望向使李斯以防恬之威举其兵以扶苏之望令天下而诛一赵髙岂难哉贼臣既诛恬斯乃复相与尽其材辅贤明之主以寛静天下秦不亡矣不唯不亡且将兴斯不务出此躭禄畏害憰于倾危之际使秦有杀适立庶淫刑虐法杀君亡国之恶穷天地而不搓者李斯之故也悲夫
　　秦论下
　　或谓衮曰子言秦亡与存秦之计明矣吾闻国之兴亡乃有天命设使李不失其计秦果不亡乎衮曰吾虽不言天其实天之道子虽称天以问我而未识天之説夫所谓天者平无私也故曰皇天无亲唯徳是辅君人者有徳天则賛而兴之无徳则革而亡之兴亡之命在乎天而所以兴亡在乎人也商书曰夏王弗克庸徳慢神虐民皇天不保监于万方啓廸有命眷求一徳俾作神主此言桀不能常有徳不敬神明不恤下民天下不安桀之所为乃广视万邦有堪天命者则开而导之以汤有纯一之徳求使代桀为天地神祗之主也故曰非天私我有商惟天祐于一徳二世无徳为所以亡之道天是以革而亡之使扶苏果立则固有徳为所以兴之道天必賛而兴之矣不当夺嬴与刘代夏以商也或曰李斯之失当责其不任职虽曰不忠不智也子加以亡秦之谥不亦重乎衮曰吾岂欲加诸斯也盖圣人之道不得易焉昔郑公子杀灵公也谋于子家子家权不足以御乱惧譛而从之春秋以首恶故书曰郑公子归弑其君夷斯其类也子欲易圣人之道乎哉

　　文苑英华巻七百五十三
　　钦定四库全书
　　文苑英华巻七百五十四　宋　李昉等　编史论一
　　晋书宣帝总论一首　　晋书武帝总论一首
　　宋略总论一首　　　　梁典髙祖革命论一首周书皇后传论一首　　周书八柱国论一首晋书宣帝总论　　　唐太宗文皇帝
　　夫天下【一作地】之大黎元为本邦国之贵元首为先治乱无常兴亡有运是故五帝之上居万乗以为忧三王以来处其忧而为乐竞智力争名利【一作利害】大小相吞强弱相袭逮乎魏室三分鼎峙干戈不息氛【一作气】雾交飞宣皇以天挺之姿膺【一作应】期佐命文以纉治武以陵威用人如在已求贤若不及情深阻而莫测性寛绰而能容和光同尘与时舒巻戢鳞潜翼思属风云饰忠于已诈之心延安于将危之命观其雄畧内断英猷外决殄公孙于百日灭【一作摛】孟逹于盈旬自以兵动若神谋无再计矣既而拥众西举与诸葛相持抑其甲兵本无鬬志遗以巾帼方发愤心杖节当门雄图顿屈请战千里诈欲示威且秦蜀之人勇懦非敌夷险之路劳逸不同以此争功其利可见而反闭军固垒莫敢争锋生怯实而未前死疑虚而犹遁良将之道失在斯乎文帝之世辅翼权重许昌同萧何之委崇华甚霍光之寄当谓竭诚尽节伊傅可齐及明帝将终栋梁是属受遗二主佐命三朝既承忍死之托曽无殉主之报天子在外内起甲兵陵土未干相诛戮贞臣之体宁若此乎尽善之方以斯为惑夫经讨之策岂东智而西愚辅佐之心何前忠而后乱故晋明掩面耻欺伪以成功石勒肆言笑奸囘以定业古人有云积善三年知之者少以为恶一日闻于天下可不谓然乎虽【一有自字】隐过于【一无比字】当年【一有而字】终见嗤于【一无比字】后世【一作代】亦犹盗【一作窃】钟掩耳以众人为不闻鋭意盗金以【一作谓】市中为莫覩故知贪于近者则遗逺溺于利者则伤名若不损已以益人则当祸福人而福已顺理而举易为力背时而动难为功况以未成之晋基逼有余之魏祚虽复道格区宇徳被苍生而天未啓时寳位犹阻非可以智竞不可以力争虽则庆流后昆而身终于北面矣　　一作皆晋书本文
　　晋书武帝总论　　　　　　同　前
