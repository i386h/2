<!-- { "loadSidebar": true } -->
　　
　　署徐君叙王承恩俞守之会约后 
　　
　　徐桂亭，吾十四五年道义之契也。恂恂儒雅，在武好文，动止语默，必概乎理道，吾无间然矣。王、俞二生，志道笃实，吾无疑矣。诸生此一推举，桂亭此一担荷，如鱼水之相欢，如胶漆之相投，两得而交协矣。远方来学同志，馆谷不怠不愆，彼此相期，共起斯文，其聚不亦乐，其道不亦重乎！呜呼！此在桂亭与诸同志共勉之耳。大道浩浩，宇宙寥寥，勖哉诸子。己亥十月初二日 
　　
　　与谢生惟仁为会约首言 
　　
　　嗟乎惟仁！子欲仁乎？吾语子仁。夫仁者，友其士之仁，而事其大夫之贤。故闻风者，不如亲炙而熏陶，而学莫便乎近其人。盖仲尼之门言辅仁者，亦必会友以文，相观而善之谓摩。其孰与群居终日，腾口而唁唁！故学莫大乎会，而会莫贵乎相禅以神。何以谓神？乃亲炙熏陶，渐摩观善之真，虽默焉而意已传。昔仲尼亦欲无言，四时行焉，百物生焉，胡然而帝？胡然而天？予尝泛观乎天下，礼失而求野，则朴茂莫若徽士之犹全。惜也涣散而不萃，嗟几何而能存？十室之邑忠信，不如好学之勤，况尔六邑之英，三益同心，可不会极归极，立地轴而执其天根哉！其小会则方类聚而物群分，五人一属，十人一联。其大会则春斗山而夏天泉，秋福山而冬闭关。夫维其然，吾见日至月至，三月不违，入圣域而骎骎。於乎诸子，其不勉旃！首斯约者，伊谁之坚？吹灯笔之，於乎惟仁。己亥十月二十一日 
　　
　　泉翁大全卷之三十五 
　　
　　文集 
　　
　　门人新安洪垣校刊 
　　
　　杂著 
　　
　　答问吴生倚庐言 
　　
　　或问：「居庐，礼乎？」曰：「夫人少而慕父母，长而跬步不忘，死则凭尸棺，升屋号之。殡则倚庐号之，葬则庐墓所而号之，人之情也。」曰：「若新安吴生楼观之，志行素为卿士人所服也。丧其母，尽其孝，居倚庐焉，殡母丧於庄所。楼随而庐焉。洪生梓曰：『孝矣。』韩生一芝曰：『孝笃矣。』谢生显曰：『孝矣。笃矣。』闻之父兄朋友，或不悦，则如之何？」甘泉子曰：「无伤也，信矣，是在楼也。狃於俗，久则信之矣。昔者滕文公为世子，战国之豪也。行三年之丧，父兄百官皆不欲，以问孟子。孟子曰：『是在世子。亲丧固所自尽也。』及毅然行之，吊者大悦，远方称圣人而来观焉。独步战国之时，以垂光千古，至今不衰。俗之狃人也久矣，是在楼矣！是在楼矣！父兄朋友将信之矣。苟能由是心扩而充之，孝敬之至，通於神明，光於四海，而无不准，独乡党也哉！此世子之所未能也。」己亥十月二十五日 
　　
　　书诸生与谢生宏居下馆约后 
　　
　　惠化洞天，南畿之胜处，三山之奥区也。若得挈家往作，躬耕於畎亩，妻孥耘於前，由是以乐尧、舜之道，天下孰加焉！吾不可乎骤得，谢生宏为同志所推，一旦而享是焉，非大有福者然乎！谢生往矣，永矢弗谖，将与此山同胜迹於后代矣。生其勉之！嘉靖己亥阳月二十一日，书於保厘堂之东室青灯。 
　　
　　字周有征伯久说 
　　
　　周道通之遗孤名有征，将冠，问字於甘泉翁，翁字之曰「伯久」。问久之道。翁曰：「在子之心。久则征，征由於久。久也者，天也，理也。天不变，理亦不变，故久之道，莫大乎天理矣。参前於是，倚衡於是，终食於是，造次颠沛於是，终日乾乾於是，夕惕於是，日至月至、三月不违於是，故久久於是而天下应矣。子其勉之哉！庶忘乃先子之学乎哉！」嘉靖庚子七月十四日 
　　
　　大宗小宗合食训 
　　
　　古训有之：「本支百世。」盖本也者，根也；支也者，枝也。百尔子孙，同出一祖，如树木之枝，同出一根，若气相贯通而不离散，虽百世，独一人身也。故古人重合族，族合则恩义笃、伦理亲、五品逊、万化行，而天下平矣。水也生逢治世，仕遇明朝。虽有建议，率未成功。今兹休归，惟有化家化国，可报圣明。切惟吾宗大小分析已远，合族之 事，势不可为矣。惟有合食之举，庶可联属子孙之心。议欲大宗子孙，一岁四合食，每於四孟月朔，合食於大宗之祠，小宗子孙，一月一合食，每於月朔，合食於小宗之祠。先以馔饭祭於本庙之祖，乃食。卑者同揖尊者，次尊者平等相揖，乃食。每食馔止用猪牛肉三楪，鱼一楪，四人共一卓，人止饮酒三杯，饭一盂。食时不许杂言，一以恭敬忠信存心，使千百人如一人之心。食毕，人各言己过，各恭听读诫词。词云：「凡尔子孙，各勤尔学业，务尔生理，敬尔亲长，戒尔非为，保尔身家。」违犯者不得入食。乃以序相揖而退，雍雍穆穆，人人各有欢喜之容。乡人见之，莫不叹服。久行之，积习而化，则白沙先生所谓「此地还成礼义乡」，岂不美哉！岂不美哉！庚子九月二十六日 
　　
　　黄龙洞题名 
　　
　　嘉靖庚子十月廿一日，尚书湛若水偕巡按监察御史洪垣、刑部主事冼桂奇、训导徐钥、县丞刘永、主簿丁震、生员李公秀、杨复元、儒士林大植、陈见、黄恭先、林廷俊、黄钟、方有孚、王如宾、辜大纪、陈应举、黄继统、黄素色、简濂、彭绍文、陶伯鸿、陶朝辅同卜筑四贤祠於天华，遂讲於此。 
　　
　　闻言 
　　
　　或有告者曰：「阳明之徒以子为腐也，为行格式也。何如？」甘泉子曰：「然也乎？」又有告者曰：「整庵之录以子为禅也，为过高也。何如？」甘泉子曰：「然也乎？」他日静思，偶发一粲曰：「夫一以我为腐，一以我为禅，则我犹乎在二者之中矣。我得其中，吾无虑矣。又安知夫真我者，神而明之，有超出二者之中之外也夫！」嘉靖庚子四月十八日 
　　
　　自赞黎子钦所画真 
　　
　　方生烨为黎如皋以肖形乎甘泉，子钦参乎其前。或曰：「肖不肖乎子钦？肖不肖乎甘泉？」曰：「肖不肖乎子钦、甘泉，是乃何言？曷不自观，自有自肖之甘泉。地同其黄，天同其玄，日月同其贞明，天地同其贞观。於戏！甘泉且不能肖天地，烨也又恶能肖甘泉？胡越相悬，几亿万千；古今相去，亿万斯年。尧、舜与人同耳，途之人与禹之心而同然。浩浩其天，渊渊其渊。子钦、子钦，反观本来面目，目击而神全，不言而其意已传。」 
　　
　　朱明洞石像自赞付刘子实 
　　
　　俨然其形，形我非我。刘子在右，郑子在左。三道士来，何用外那？朱明一视，有何不可？ 
　　
　　使楚纪行录跋 
　　
　　使楚纪行录何为者也？昭圣孝也，大鸿胪簿梁天锡氏之所作也。观斯录者，其知感应之道乎！经曰：「孝弟之至，通於神明，光於四海，无所不通。」故孝弟之道，放诸四海而准。诚哉言乎！恭惟我圣明昔在谅阴，图奉圣母慈宫南祔题陵。自燕及楚，水阔山遥，跋涉万里。圣心忧焉，哀诚笃焉，孝弟至矣，上格於天，天发祥飙，神明左右。大臣殚谋，百工效劳，榜人竭力，小臣啸歌。所谓通神明，光四海，而四海准者，非耶！非至孝之感耶！此何以故？盖一人之心，即天地之心，即神明之心，即百工之心，即榜人之心，即小臣纪行啸歌之心。夫臣工无小大，神明无幽明，其心一而已矣。是故斯录者，昭圣孝者也。后之观者，千百世之下之人之心，其尚有感通於斯文也乎！嘉靖庚子正月人日 
　　
　　程中峰贰守寻乐图赞 
　　
　　於穆大夫，寻乐是图。乐有形欤？乐可图乎？不曰乐天，不曰乐地，寻之地天，其乐即[是]。[维]天茫茫，维地无疆，不如置之，反寻一腔。不寻而寻，寻之勿深，勿忘勿助，地呈天临。尔峰号中，忘助皆空，卓尔跃如，其乐沨沨。 
　　
　　　　广州程贰守所藏新建伯阳明王先生象赞 
　　
　　逃释逃黄，匪狷匪狂。为知之良，文武弛张。目其凤凰，铁其肝肠。闇然其章，知柔知刚，万夫之望。[?]兹非阳明先生之相[?]乎！而中峰大夫程子藏乎！ 
　　
　　泉翁大全卷之三十六 
　　
　　门人江都沈珠等校刊 
　　
　　章疏 
　　
　　初入朝豫戒游逸疏 
　　
