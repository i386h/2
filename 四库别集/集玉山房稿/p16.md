<!-- { "loadSidebar": true } -->
　　令族兄来逺承寄声深感舍弟蚤旋颛冀得领教雅惟兄志同意合想日日淬砺并絶外驰共相与以有成也古人精进譬之上水之舟而安命之说未可施之学者顾力行何如耳舍弟极道兄在会中奋发督勉意且恃爱故亦喋喋及之不为寒暄知必重亮

　　程春野父母

　　年来寒家辱爱数矣家大父寿辰又过承腆贶注存为感曷极风便敢肃此奉候起居并谢前读审编之议洞悉民瘼已备述之当道兼呈览新方伯公祖矣闻者翕然叹服将全省之民席庇徼福苟不至饥寒困苦奔走而死者皆赖此议秋毫敢忘所赐也第猾愚大室奸兹公议特以病人而利己耳岂知始行或少寛其力而一二年后驱亡者多实滋受其弊乎是在为父母者明揭谕之破其幸小利而取大害之惑所为至祈征车载脂参侍有期东望飞鳬敢敬扫轩以俟

　　王凤洲印翁

　　张怀老夫人丧廿有六日长发矣衙门体谊日见裁割不知少堂老先生犹玉赐一奠否徃见谢主簿奔讣衙门共有奠仪且具祭轴即青田翁命怀堂兄为文也近日杂科吏敢于诸君嫉甚投间抵隙恨不及屏抑以逞其快何老先生深非之而不能挽衙门体面扫地尽矣语不云乎亷逺地则堂高惟翁海内宗盟古心雅量决不直此下流情态以稔其恶敢披诚及之幸尊裁察焉渎冒威严喋喋为弟子致师保语亦知非翁未可以此言进也缕覼有怀不敢率尔倾吐容躬陈不尽

　　谷司马岳丈

　　眷属来悉知尊履纳福殊多浣慰又闻近日稍以家政萦虑此可委之人而综其大畧耳一一欲齐势所不能奈何以吾至贵之身试不齐之人情乎矧顺境日席尤不堪逆来之事守惟律身裕自后贤诸何足计别谕或不直在里闬然洙泉应书及之夫子谓见恶人以辟咎盖机械之人原不可以常理律者宁人负我鬼神成算亦可欺乎是宜听之而已维时冗剧欲陈不尽

　　何渊泉父母

　　舍弟幸叨贤科仰副尊望尺寸皆造就德也感戢何极窃计入觐伊迩正期躬谢乃先承注念腆锡真愧歉兼并矣驰慕何如编审事昔常尘听兹谂乡里来者诵至公至眀之政甚惬仰怀众谓程父母审编有一二乡尾似稍严者以书算偶失额数前不可移而后可仍旧或増益也小民朝三暮四之情岂能谅之是以有云云也闻台下尤深烛此括境内民户而总调剂之维时吏胥且退之门屏之外自可遂孔迩之心矣第巨室从寛先哲微权一邑人民只取足供一邑之役尔与其升之使瘁毋宁平之使有余力颠连者固已悯存而骎骎就饶焉者亦为吾日后可用赤子一体与息培养之德曷量乎有孚惠心勿问元吉仁政备之矣夙承衷爱再辱下问辄披心腹不觉喋喋惟尊照亮之不一

　　又

　　久不奉候尊起居逺承谕教念及北方永赖之图诚民社之大计也以久废修整之区非大劳力且费则无以奏伟绩而年年徒粉饰一次倾圮卑薄者徒日増无益之扰真有如门下逺揽愚何所容喙也风水之说虽似迂谈然影响随应即以敝邑庠征之已有左验顾难与虑始之情岂但绳枢瓮牖之子尔尔哉试姑自南门水沟稍修葺之以救目前以观人心祈惟断之于独喻之以上司之意有不能自已焉者悦以先民将忘其劳输役分功将免大费推而凿筑但幸勿欲速计程度工期以一二年春秋农隙之间渐次考成或亦有可次第举之之理不佞生斯长斯被绣受禄于朝者幸免随锸畚之役岂敢与谋以启呶呶之口哉是在台下裁之而已辱下问不遗敬此披陈童观管见惟有以敎之匆匆中附候兼谢腆仪临楮依依欲言不既

　　郭似翁大司马

　　前承赐奠哀感弗胜窃惟先大父生平莫逆知已海内如门下指未易屈志状之托欲藉名笔以信今诏后亦私谅我翁或不忍过拒也第某生也晩于先行无能多识而有疑当阙者实不敢强入以累真实至近年来三四可纪大事又以恐忤时政不敢尽言又不忍冺没无闻是以稿再成而复易欲直备之无从惴惴虞不孝罪尤滋甚久饬担笈冉冉于今不能辄蒲伏而东也兹勉成一帙终不免漏万之愆敬恳四叔祖代行躬候台右伏乞俞念哀衷据尊闻见补其畧阙近事关当路有待而言者亦希姑为之所行将执以丐庙堂诸大老表志并勒贞石用托不朽则岂惟殁而有知者惬生死之交子子孙孙感戢轸存当永无斁矣某以卜兆覊绊不能逺出祗谒台阶陈覼缕罪曷可赎谨东向稽首发启惟尊慈原而谅之瞻望海云临楮依依不尽

　　赵汝翁公祖

　　先大父生平受老公祖知雅海内盖鲜俪已迩来更厪轸恤一感念辄欲涕下戢私曷能控冩万一也侧闻台下业命有司画处祀典及祠中除扫户又闻县学申请前事殁存悲感其何有极第思此盛举一岁仿乡贤有二祀共须十三四金编派均徭中万不敢当祗听该县区处措办事势实难妄意欲将寒家护茔地二顷立为祭田即令洒扫户佃种岁収其租以供两祀之需所司但将敝邑无碍钱粮如见行盐票等岁量处银一二两付该吏办香烛以便亲临主祭用彰光宠其洒扫户亦只凖士夫优免供丁事例但复其人本身无复编审津贴费庶寒家拜受尊慈大惠斯安而德意亦且垂之永逺无斁矣外补具呈伏乞特赐批允以诏后昆使世世知此盛举恩数端有自也伏惟鉴亮无他幸甚

　　王霁宇亲家

　　方秋崖来接惠翰如见光仪久渴之怀恨不能一促席晤语也堪舆门户无虑数十家今反复究证惟见主峦头者为是盖外之堂局明备斯可论内下手工夫只论星卦拘如李生传授似觉偏执盖以之评旧地行穴则是而以之卜新地寻龙则泥亲家不斥此说为非近必特有精进之见乎笥中如有画筴图阴阳辨疑地理正宗乞假一览即宅上另卜新兆云云须翁丈自有确见久谂贵茔佳甚不直征之土脉何遽一昭之地即未堪乎然果得大地几倍胜此亦未为不可统尊更酌之也方君术优尤精选择兹来赴前约更望数日间事有次第即促之回万万水濓亲家同此见意

　　李振亭父母

　　日前具启漫及丈地事诚虑人心不古台下真切为民之意上司未必加察万一只求虚増额数民终不获宁息妄意将存庵父母查出多余地或令人揭首出若干以塞好事者之为特未敢眀言耳岂知至欲有履畆求益者大抵敝县地每畆以二百四十步计每一步弓旧准四尺今用三尺二寸五分新步弓则每畆自该加出虚数二分三厘零每顷加出虚数二十三畆有奇诸公祖诚欲要此亦可坐而定也何用于此苗成之时不惮一切驰骤之劳使无知小民惧法虚増畆至四分七八厘苟且目前甘贻后患以父母原旨揆之知有隐忧多多矣然不敢言之赤子区区私筹非于慈母之仰望而谁望也幸察寄到刋册并题稿加意为民塞无端之害造无穷之福以永无穷之令闻阖邑人士世世知感

　　又

　　里中人来极道编审徭役之公士民胥服犹得三年徼福于门下也地方受赐多矣比以引嫌未敢启谢兹解马人至辄承手敎知台驾于六日已发济阳矣怀悒殊切闻近邑有奸民告以地起差者上司公祖且欲准之夫有田则有租有家则有庸旧制也种地贡粮养子应差俗识也敝县地原多沙鹻甚至不毛穷民恶产无所售者已不免以人养地若如奸计更复起差是真率地食人矣小民何辜哉古者劝农至以力田开科诚抑逐末者意今之编审三年必有一易盖为消乏者设也若独苦农为一切法殆只益富贾大室则户亦不必审矣屑屑奸民始但幸已膏腴地少苟免一时力差岂知燕雀处堂莫计焚次即贻子孙无穷之害乎良可为浩叹已吾邑福薄失我慈母幸有郑诚轩藉重的知此关系颇重惟尊慈遗爱无已便中通颂言及之惠斯益溥矣举邑感戢曷极别谕领悉容专驰复匆匆具候欲言不既

　　杨本翁公祖

　　敝邑李令尹宰邑且二载矣恺悌明敏亷平公慎种种德政若催科抚字节省财费审编丈地作士爱民以致刑清讼简真有循良实迹应无逃尊洞察下也兹者量移济阳无非老公祖培植之德顾敝邑小民闻之如失慈母莫不欲挽留之兹闻阖县将有借冦之请仆不肖恨未能从邑人后祗叩台阶敢肃尺牍用布鄙悃伏惟台下曲赐鉴察焉倘遂民私即戴帝德渎冒威尊不胜惶惧

　　谷岳翁司马

　　某于此月已补官工部都水矣薄命下才旬日辄有重大逺差辞之未可任之为难莫非命也侧闻近日清平公道渐着盖至诚积久而孚作伪一败而彰理有固然无足异者直道而行之民犹谓至愚而神乃明明在上使人是非终溷善恶莫辨或亦必无之事也君子三乐首先自得想门下于俯仰之间弥怡然顺适矣敢敬述臆见为寿且贺近日各省丈田刻薄有司争加额数以炫风力殊失庙堂原旨第发此端者将谓宜民民不称便将谓为国不审浮额虚数终可据以加赋否若敝邑李公真可谓有定见也便中代敝邑一谢言何如

　　曹傅川中丞

　　先君生平受门下知爱特深行谊在三十年前着见盖有晩生所不及悉者海内惟门下夙知之以故墓表敢敬恳左右意者门下或不过拒也侧闻日来静頥天和不知暇日命侍史一脱稿否敬再録志文并叨赠副郎新命闻之尊前万希留神焉先公文集序虽有敝邑父母郑公为之说者咸谓当专丐之台阶深符此区区私臆然未敢辄率尔也敢附询门下惟尊命之倘赐俞允容专敦请某临缄不胜驰遡之至

　　林震西旧寅丈

　　春中再肃启候不谓台从早已荣发缅惟高谊实劳我思侧谂抚字艰心待命元元知所以徼福门下重矣朞月成化大陟伊迩间中优游古今匡庐彭蠡之上辨禹汉旧刻吊陶灌诸友咏什投囊中想业已骎骎富矣仆才本庸下兼之事务少更叨列屯曹正值山陵多事碌碌扰扰真不知终作何状爱我如翁丈其将何以推敎也适辱紫溪丈寄声恍承眉睫率尔具候并谢不尽

　　刘水山世丈

　　一别光仪忽忽十易寒暑矣庆吊中凢几何第多在都市尚未能专候起居道私臆矧丈之逍遥泉石付尘嚣于不知者闻见踈而遣询难盖有可推也然弟自甲戌后凢三具启门下曽未奉有裁答心窃惑之及今拜手敎乃知前牍半属沈阁人生聚会之难自古言之而一尺素相来徃亦如此其艰哉丈数学甚精而诗好古体近日所诣量尤非肤浅所能窥测闻修邑乘制作当于是焉见之乎其它象罔独得旨趣譬之黄锺渊黙何日得抠趋左右倾心叩闻以藉启我愚蒙也弟壬申儿甫学述文丁丑儿始授句读资皆中人然同茹失恃之苦余尤无足为知已道者谂长公器学既大成诸孙且彬彬矣日夕课读相助启天伦乐事不其鞠然可想象哉先公捐养暨舎弟仗庇登科逺承念存曷胜感戢风便敢肃此驰谢外具副言薄敬见鄙忱云冗剧不备

　　沈巽吾寅丈

