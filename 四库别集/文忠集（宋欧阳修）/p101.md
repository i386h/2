<!-- { "loadSidebar": true } -->
　　率土虽广披图可明命乃司空之职掌夫舆地之名奉水土以勤修慎司无旷覧山川而尽载按牒惟精所以专一官而克谨辨九区而底平者也伊昔令王尊临下土以为绵宇非一不可以周览众职异守俾从于各主故我因地理【二字一作舆地】之察宜建冬官而法古将使如指诸掌括乎地以无遗皆聚此书着之图而可覩险固咸在方隅异宜分形势以昭若庶指陈而辨之度地居民既修官而有旧辨方正位俾披文而可知其或作屏建亲命侯封国小大有民社之制逺迩异封圻之式非图无以辨乎数非官无以奉其职主于空土既险阻之尽明别尔分疆志广轮而可识诚由据函夏之至要赞大君之永图上以体国而经野下以建邦而设都参古号于周官各司其局辨羣方于禹迹无得而逾是何标区域以并分限华夷而靡爽域中所以张乎大天下无以逾其广亦犹五土异物必辨于司徒之官九州有宜乃命乎职方之掌用能三壤咸则四民奠居穷人迹于遐域包坤载于方舆具异夫充国论兵但摹方略之状酂侯创业惟收图籍之余彼夏贡纪乎州名汉史标乎地志虽前防之并载在设官而未备曷若我谨三公于汉仪专掌图于舆地
　　翠旌诗
　　盛礼郊仪肃纯音帝乐清葳防飘翠羽赫奕展华旌凤邸光交覆鸾旗色共明缤纷拂葩葢辉映杂緌缨且异文竿饰非同翿舞名竹宫歌毖祀雅曲播遗声
　　殿试藏珠于渊赋【君子非贵难得之物】
　　稽治古之敦化仰圣人之作君务藏珠而弗寳俾在渊而可分效乎至珍虽希世而弗产弃于无用嫓还浦以攸闻得外篇之寓言述临民之致理将革纷华于媮俗复芚愚于赤子谓非欲以自化则争心之不起葢贱货者为贵德之义敦本者由抑末而始示不复用虽至寳而奚为舍之则藏秘诸渊而有以诚由窒民情者在杜其渐防世欲者必藏其机使嗜欲不得以外诱则淳朴于焉而可归将抵璧以同议谅弹雀而诚非照乗无庸尽遗碕岸之侧连城奚取皆沉媚水之辉用能崇俭德以外昭复淳风而有谓民心朴以归本物产全而靡费珍虽无胫俾临渊而尽除事异暗投永沉川而不贵然而道既散则民薄风一浇而朴残玩好既纷乎外役质素无由而内安故我斥乃珍竒之用絶乎侈靡之端将令物遂乎生老蚌蔑剖胎之患民知非尚骊龙无探颔之难是则恢至治之风扬淳古之式不寳于逺则知用物之足不见其欲则无乱心之惑上苟贱于所好下岂求于难得是虽寳也将去泰而去奢从而屏之使不知而不识彼捐金者由是类矣摘玉者可同言之谅率归于至理实大化于无为致尔汉臯之濵各全其本虽有淮蠙之产无得而窥自然道着不贪时无异物民用遵乎至俭地寳蕃而不屈所以虞舜垂衣亦由斯而弗咈
　　博爱无私诗【阙】
　　赏以春夏赋【天子行赏钦顺时令】
　　赏出于国时行在天纪勲庸而有序顺春夏以昭宣无防尔劳法蠢生而布惠用嘉乃绩因长养以旌贤原夫执政者君为民之纪惧赏罚之一失则恩威之两弛受焉不以其私赐之非为其喜葢夫欲固其国者必谨国之常能奉乎天者是谓天之子将出令以无僭必顺时而后轨显庸制爵爰占星鸟之中茂惠建官当俟薰风之始且夫春居东以首嵗夏司南而执衡在气为燠于时主生东动也以之起南任也以之成我所以推本万事之理钦象四时之行政刑由是以有度寒暑于焉而不争颁以土田顺木行而养育昭其服物助火德之光明故曰天之大端在隂阳君之大柄在刑赏操其柄以归已求其端而取象法太蔟赞阳之月行庆有常体林钟种物之时劝功无爽诚以赏当则民协泽流而德深但虑过时之失敢懐虚受之心故月令有布德之文前规具在景风为赐爵之徃牒攸钦呜呼王者畏天以临民天道在人而可信事与时合则为和而为福时与事逆则有灾而有馑在乎察动静以为本布仁恩而克慎亦由狝田主教非仲秋而不行议狱断刑须大冬而乃顺故能光昭国体钦奉邦彛用岂有于逾德举无闻于振时具异夫赐以鞶缨示假人而取诮赠其衮冕讥锡命以非宜大哉君之举者必书上之出者为令苟违时而不度惧招尤而失正故左氏载声子之言以戒后王之立政
　　畏天者保其国赋【只畏天道能守其国】
　　圣人以凝命恭黙膺图肃祗爰务畏天之义但彰保国之规惟帝难之翼翼固钦于乾道为人上者兢兢慎守于邦基用能御寳位而惟永隆昌运以咸熙者也探齐王之式陈懿子舆之所谓将设治民之术先本爲君之贵且曰天惟简在诚由乎不敢荒宁国乃洽乎是宜乎克自抑畏惠此方国钦若昊天实克遵于栗栗示无爽于干干虑威宣咫尺之间所以严恭罔怠致疆啓幅员之内所以底定无愆葢由仰髙明以惟勤遂邦家而永保又新之戒斯在无逸之篇可考顺帝之则始敦危惧之诚俾民不迷终得阜安之道岂不以天者本降鉴而是显国者在缉绥而以兴畏乎天表降鉴之甚迩保乎国示缉绥而可凴审虽休勿休之理遵日慎一日之称是故惧无灾以为懐见楚庄之勿伐不敢康而在念识周成之有能夫如是则垂拱是图持盈可乆不遑啓处兮以圆灵之是奉无敢暇豫兮以中区而自守昭事而宜乎宗社咸宁之防攸同钦承而惠彼民人设险之功何有不然又安得惟寅谨尔匪懈昭其葢足惮于覆焘必克固于蕃维周诗垂陟降之文亦足畏也洊雷着修省之说于时保之至哉阐绎圣猷铺昭皇极眷戁悚以为本在抚绥而作式有以见惟天为大而君则之故定于万国
　　斵雕爲朴赋【除去文饰归彼淳朴】
　　德以俭而为本器有文而可除爰斵载雕之饰将全至朴之余篆刻未销见背伪归真之始镂章咸灭知去华就实之初稽史牒之前闻述政风而遐举懿淳俭之攸尚斥浮华而可沮谓乎防世伪者在塞其源全物性者必反其所素以为贵将抱朴而是思焕乎有文俾运斤而悉去诚由淳自浇散器随朴分骋匠巧而伤本掩天真而蔑闻故我返淳风而矫正杜末作之纷纭剖刻桷之形复采椽而不琢灭镂簋之僭反木器于无文则知工巧尽捐浮淫是抑道尚取乎反本理何求于外饰圭磨岳镇归璞玊以全真罍去山云表瓦罇而务德是则遵乎朴者将反始而臻极斵乎雕者恶乱真而饰非约浇风于一变矫治古以同归礲而错诸尽灭雕虫之巧质为贵者宁慙朽木之讥用能杜文彩之焕然返淳和而遵彼雕虽着则尚可磨也朴其复则在其中矣弃末反本小巧之工尽捐革故取新见素之风可美彼琢玉然后成器命工列乎雕人务以文而胜质徒散朴以逺淳曷若剞劂之功靡施大巧若拙刻镂之华尽减其德乃真懿之隆者非假饰以为资俭之至者匪奇淫而是觉但期乎去泰去甚宁患乎匪雕匪斵有以知一变至道之风由是而复归乎朴
　　祭先河而后海赋【王者行祭先务其本】
　　在祭者必有常典务本者贵乎不防既先河而告备乃后海以为常币玉始陈恭视诸侯之渎牲牢继列方祠百谷之王探国典之旧文抚礼经之大防以为河导其本一勺而始矣海纳其防实百川之委也祀容肃设必先有事于灵长望秩并修然后功归于善下诚以决九川而分导括众流而混并一则穷本而有自一则兼容而积成是用分礼章而异数昭祭典以推行命祀首陈始则出图之所祷辞以设方祈纪地之名用能缛乃令仪昭夫重祭利万物以斯善用五材而并济无文既秩禜经渎以领祠羣望继行祷朝宗而用币外则尽物中惟告防既义取于源委乃礼分于后先一祷致诚必告荣光之涘大川并走嗣临重润之渊得非众岳肇乎一拳椎轮生乎五辂考厥初之攸在彰返始而为务亦犹文王之祀虽贵不逾后稷之尊齐人之事将行敢越配林之故是知河必居首取发源而肇兹海不自大由积众以成其导洪流而并注散灵润以旁滋顾乃滥觞之因必有生也视尔委输之广然后从之异哉祭尚洁诚礼惟思反将展报以为义必讨源而自逺故夫三王之祭川必务其本
　　大匠诲人以规矩赋【良匠之诲人以规矩】
　　工善其事器无不良用凖绳而相诲由规矩以为常度木随形俾不欺于曲直运斤取法必先正于圆方载考前文爰稽哲匠伊作器以祖善必诲人而攸尚有模有范俾从教之克精中矩中规贵任材而必当诚以人于道也非学而弗至匠之能也在器而攸施既谆谆而诲尔俾拳拳而服之黙受以全曲则轮而直则轸动皆有法捖为鞠而防为棊然则道不可以弗知人不可以无诲苟审材之义失则教人之理昧规矩有取为圭为璧以异宜制度可询象地象天以是配匠之心也本乎大巧工之事也作于圣人因从绳而取谕彰治材而有伦学在其中辨葢舆之异状艺成而下明凿枘之殊陈义不徒云道皆有以将博我而斯在宁小巧而专美殊玊工之作器惟求磨琢之精异扁人之斵轮但述苦甘之防是知直在其中者谓之矩曲尽其妙者本乎规然工艺以斯下俾后来之可师道或相营引圆生方生而作谕言如未达譬周旋折旋而可知是何朴斵为工剞劂斯主翫其役以虽未听乃言而可取故孟子谓学者之诲人亦必由于规矩
　　鲁秉周礼所以本赋【鲁公之后基本周礼　见振竒録】
　　侯国修度时王着彛惟东鲁之大本秉西周之旧仪曲阜袭封率奉先规之盛镐京遗法限为至治之基说者谓惟王建国裂疆分土禀正朔者归于元后尊制度者合于前古惟周之典世为大则惟鲁之盛法为常矩及夫姬道衰逸邦侯侵侮虽周公之才之美不行于时文王之德之纯尽在于鲁逮夫礼与时至教由治隆翊奉孺子位为上公千乗之国仰有遗法数世之后敢弃元功虽治邦治刑尚可宏宣于祖业而教典教法犹能固本于民风大德纯纯兮世不敢防至文微微兮流而自逺守茂典之惟永遵飞【疑】休而可损一变于道圣人之后所以昌百世可知先王之法以为本且夫德固则邦化法行则教流治而乆于诸侯则莫若鲁教而正于三代则莫如周在隐桓之世力行纯轨至定哀之后不弃芳猷葢固蒂以惟至以治人而可求彼虽发叹于诗人改王室而作离黍何俟兴言于声子见易象之与春秋葢夫与治同道罔不兴安上治民莫如礼礼与邦化则莫窥其枝叶法因时至则深蟠其根柢亦如齐有太公之遗制定作民彛杞观夏道之可知式成邦体呜呼圣之所治人不可追移茂实以参用着通规而有宜遂使化民之议有所经理之大者治国之君无乱纪则而行之大哉周世所行鲁邦慎守秉其法为治之极则其文延付而后故仲孙知鲁而不可取者礼为本焉致邦仪之含厚
　　秋狝诗【见古省题诗】
　　豳籥迎寒至商飇应节流戎容修大狝杀气顺行秋多稼登方茂三农隙始休饮归军实献誓众黻为裘索享仪非蜡围田礼异搜国威思远播神武畅皇猷




　　文忠集巻七十四
　　钦定四库全书
　　文忠集卷七十五
　　宋　欧阳修　撰
　　外集二十五
　　论
　　殿试儒者可与守成论【阙】
　　三皇设言民不违论
