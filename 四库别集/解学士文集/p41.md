<!-- { "loadSidebar": true } -->
　　恂如吾乡之世家也自吉州公耐轩先生以上世有显荣其在分宁尤盛此余平生之所慕也恂如距吉州公六世而复有俊才自少时已不凡吾甚为之奇望也及登进士第入翰林学问日有进吾又甚为之喜也日相切磋吾尝冀以相长也不幸丁内艰以归吾又为之叹息以思之也及归乡见其居丧有礼进学有加又甚为之慰且敬也今将还　朝吾且南去恨未有以为助也恂如既能以吾昔年之所望者为前日之喜俾予别而叹息以思相见而慰且敬也继自今复相见庶几有以助我乎重有以慰我乎使后之人相慕有加于吉州公乎是予所以致助于恂如也 

　　○萧九皐招谕底马撒南还序 

　　圣天子有开天辟地之宏畧经远光前之睿谟当数千年大混一之会所以有二帝三王所未有之疆宇有二帝三王所未有之太平汉唐事固不足论而凡贤才之出于今之世者何其幸欤而亦皆兆汉唐之所可及也若吾乡萧君九皋两奉使万里外其人皆倾心向服如在畿甸传之后世必有叹息追慕之不同时者而萧君又得诸名士大夫所为诗文皆足传示无愧者是以君之一人一事犹足与诗书所传联芳袭武如出一轨辙也而况又不止于斯乎君之奉使与一方向化之士风行草偃而况又不止于斯但如今之革面而已乎即以卷中诗文观之但区区云南一方词翰之美犹足起敬况天下乎且益以见太祖高皇帝化行之验昔之云南曷知有诗礼乎今三年浸淫邹鲁矣萧君奉使底马撒也安知明日之善俗有不如今日之云南诸郡邑乎是可坐而待也萧君以名家才子历职有誉况先世讳服者之使辽金讳渊之使湖南皆有名史籍致显萧君之有光于先祖遭逢圣朝将是通显亦可坐而待也萧君勉之予所以致位于公侯之子孙意甚重也 

　　○赠王广文考满序 

　　国朝承运肇基革元之弊当经纶草昧之机首务为崇儒崇道之礼是以太祖渡江之初辟礼贤馆于建康幸京口礼秦从龙　驻姑熟延陶主敬下金华币聘宋景濂等皆为名臣着在史册其后定制虽要职皆或以他才进惟学官非明经饬行不得与其选甚重为人师范如此及其教养得人视为成效升之冑监陡之翰林其有材充德大进位台鼎惟上所简拔其重学官之进用如此是皆以古者大贤之事期待之也今圣天子继志述事视学讲书勒名大学以风励四方自有学恔以来未之有也延平王君洪武丙子以治礼经举于乡仕为灵川教谕十有二年于兹矣灵川在桂林为小邑其俗不以家富子壮辄分爨异居各为身计虽有聦明俊秀莫能自资以为学入　国朝举进士者鲜有闻王君十年之间彬彬造就予因至其学舍取诸生所为文读之皆可与进于高明也王君可谓有效于灵川者也而又当满去吾知其将就升擢可期也其训导谭原福江智达与诸生不能已于情也求予言赠之予为推本国朝太祖与今圣天子所以待学官之意且俾王君以古贤哲自期也且其去此而富贵不足云但自宋以来师儒之学仕于桂林者有广汉张公东莱吕公至今桂林之人谈者尚有矜色王君勉焉使他日灵川之人谈者有矜色是所望焉不然是将有愧于灵川也 

　　○送王作昭府属序 

　　予庐陵佳山水多文儒重世族故多朋游之益有游赏之娱虽隐居终身而不厌也庐陵郡城南去不百余里为属邑太和昔黄太史廷坚尝为令于此爱山水之奇胜作快阁以临之将三百年来岿然独存予尝与客宴饮于斯买舡遡流放歌傲睨而得王作昭氏世家甚近其一门群从又恉文雅喜与予游也作昭方读书县学中尝私相语吾二人者虽终隐于兹不恨窃恐皆为宦游所迁也未几予果西迁积十余年还　京师而作昭亦以明经领乡荐又明年贡春官复相见欢甚已而连蹇困于小官作昭未尝废学侃侃自持其胸怀洒落则不异于在泰和之乐快阁之间者也遇今上擢为府属伸之久屈之中起之久困之余辅　亲藩资启沃共为忠与孝也文章之流传行义之宣着必致其君与东平河间媲美岂止为邹枚数子而已哉作昭勉焉庶几朋游亦与有荣耀焉 

　　○送河南参政夏君归天台序 

　　天台夏公廷简以洪武丁卯举进士历官二十年擢为河南参政　恩例得归故乡　京师士大夫莫不谓廷简之荣也于是翰林检讨王君孟晹谓予序以送之而且谓予不可无言也盖予与廷简为同年廷简学问文章诚不在同年后以疾不及试寄业太学中未尝有愠辞及历臬司狱讼清明德决无壅视同年鲜能及者廷简未尝有矜色后多擢为大宫廷简以事留不果廷简未尝有不足之意后出为县官上之人誉其能治剧下之人誉其能爱民廷简自负其能及再升　朝为埋官继掌铨衡人皆谓选士决狱事当不同廷简乃优为之又如素习及当迁擢又如昔在臬司时留不得遣廷简未尝有过高之望但闻其谦抑之言而舆论益不可掩矣圣明亲擢付以重藩又得归故乡为桑梓之荣自常情观之廷简不以常人之所愠惜者为不满而今岂以常人之所自喜为矜溢既不以天官刑曹与有司之职高卑烦简为劳逸为难易则岂独于今之藩阃之寄而遽为之动也哉想其桑梓之敬恭钧游之思念固无异于葛巾杖屦之顷岂以黄金横带而有异哉若夫廷简之素志则曰大行不加焉穷居不损焉又曰贫贱不能移富贵不能淫自余以往虽复入为公卿老而休佚悬车锡爵夙心不异于弹冠三命循墙俯偻益恭于筮仕其凡外至之荣无一毫动其意者此则廷简之志庶几在是而孟晹所以必征予言者其亦在于是心庶可与廷简乡之人道之也 

　　○送太守赴汉州序 

　　公潜刘君大父伯琛先尝与季大父求我举进士江西为同年时年最少隽誉洋溢故家君尢相与莫逆晚为郡学师家兄从之为弟子往来必过予家或淹旬月予时甚少辱先生奇爱之为之廷誉继而举进士江西先生为座主宴集堂中先生不胜其喜后予归乡而先生没久矣于是识公潜县学中恂恂然先生之仪刑也厥后受卷廷中从旁得见所对策深为艰服公潜能以文学世其家也公潜除为行人将命遍于天下未尝有过盖八年于兹始用荐为汉州知州不知以为峻擢也知者观之则已不胜其晚矣盖古称近民之官必先岂弟之德若吾公潜者始真可谓岂弟之君子者也吾尝私评当时之人其才智可取者不为不多求其可谓之淳而与从事于圣贤道学之工夫者公潜其可谓之绝无而仅有者欤且固亦本于其学有渊源故欤公潜又承恩归故乡上丘陇祭先庙为闾里之荣为乡人之劝士大夫多为诗而予序之如此皆非溢美者也 

　　○赠以达倪秀才南还序 

　　人之大伦有五而兄弟位乎其间上而事父事君中之为交友下而所以畜妻子也皆视其于兄弟何如耳有如善事君父而兄弟其疵焉安在其能善事君父乎有如畜妻子交朋友尽道矣而或阙于兄弟焉妻子朋友之心亦安能贴服哉是故夫子叹诗人之旨必以兄弟既翁为父母之顺世俗失事亲之道皆由溺妻子之爱而薄兄弟之情至哉兄弟之伦也所以合五伦而各尽其道者孰有不由于斯乎载观临沂王氏之所以兴至于今千有余岁孝友之行重见而迭出富贵之泽前继而后承其始本于休征兄弟之相友爱而子孙莫不视效焉至于近世九江之陈氏浦江之郑氏又皆于兄弟之相友爱始焉予尝诵以为人劝也新安倪氏故文献家以孚举进士居京师家严康豫遣其弟远来视之也父子兄弟之情何如其至耶春萱在望沐雨露之华滋兰玊交辉庆雷云之舒卷埙箎逓奏动人物之感兴也由是而以达之畜妻子交朋友之情可想见也由是而其事君父之情可知也皆于其兄弟怡怡然推之也以达将归复其大人也予为之序以赠之他日孝友之行重见而迭出富贵之泽前继而后承蓬蓬然益起于东南而与向之陈氏郑氏临沂王氏而袭美超轶而过之者工必新安之倪氏也夫其必新安之倪氏也夫 

　　○送子环赴京序　 【戊子】 

　　子环居字水西时从乡先生学余知其颖敏淳厚出于等夷也父居郡城时从予游西昌遇景觧物赋诗甚有奇气而其家世多大人长者积累忠厚予知必复振其家声也后予遭谗西迁适予会于京师归情深意戚依依然离别之怀甚使人不忍也因为诗与之颇以古道自期及还闻其益务为学继入郡庠举于乡擢甲科入翰林舍予寓所一榻萧然青灯勤苦甚有加于前余又有以知其志之高远也间与论事则视一切在外者皆以为适然随所寓而安无所动于中庶几闻道者既不汲汲于崇高亦不戚戚于穷困不以一人而喜之不以一人而毁之而蕴积之久将不以众之毁誉而喜愠焉于是予□而爱敬之以为前所以知之者不缪也中间不幸其尊君捐馆舍而予亦出临桂藩甚自惜其相违也今年予自京师还而子环遇当起复朋游多为之诗以远大期之余惟见其自幼至长日有增益语言文艺固已可喜每有制作鉴锵震耀浩乎伟然洞视古今词翰超卓予每为之击节凡今朋游之所期者谓富贵显荣乃子环之所不动心者可以坐而荚之也夫凡为儒者将无施不可而后无愧于天地孔子云不患无位患所以立况乎子环以世德之所锺朋游之所祝愿勿以所能自足而以未能为勉且慎无变其初志焉是吾所深望于子环也子环宋氏系出景文公云 

　　○送张用礼赴京考满序 

　　予观岭表民生之艰难与其山川之险恶风气之暄欝悯其习俗之乖离察其性之本善而治化之不难也盖其田少而土瘠拙于生事而习于傲惰敢于斗争而易于刼夺虫蛇毒螫草木蔽翳寒暄不时而不知节适也故病者多枉死而生者多贫难习俗之乖离由是也岂不重可悯哉而其好尚淫祀宴乐歌舞供其豪户惟谨至于猺獞苗獠号为好乱生事叛服不常者无不皆然间有得中州人士教之以识字者不以久近遇之于汝辄拜跪尽恭然则孰谓其性之不善哉予尝以为若猺獞苗獠者择其豪户之良因而管束之而有司与之分理以古者家塾党庠之制而立之师以教之顺其俗而习之以射御田猎祭祀燕享以渐而归之于正宽其赋役而渐摩之以礼乐也则朝廷有司之力足以制其豪户其豪户之积威素足以服其土人比于中州以为尤易也虽然未尽若予言而数十年来良法美意亦渐施行矣何其尚有梗者抑往往有司者之未得其道欤桂林之属县有阳朔襄阳张用礼为其县官三年矣将赴天官而阳朔之人士颂之予问用礼曰阳朔之民易治也先是用礼由大学生出为县于义宁宁与阳朔接境也义宁之民至今识之犹曰吾县父母也予问用礼又曰义宁之民易治也然则非可谓之得其道也欤予之所见诚是欤他日相见两县之民欣欣然而相告语者政成而化洽益知官于岭表者果不难于中州而必以中州之治治之也用礼将由是而擢升大官可期也 

　　○赠周兴安朝京师序 

