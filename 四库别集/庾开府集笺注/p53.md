<!-- { "loadSidebar": true } -->
　　昔者轩皇受姓十有四人【见祀圆丘】周室先封十有五国【左传晋成曰武王克商其兄弟之国者十有五人姬姓之国者四十人】自尔承基纂胄保姓受氏【左传保姓受氏以守终祊世不絶祀无国无之】虽复千年一圣【见徴调曲】终是百世同宗【孔丛子季孙问于孔子曰百世之宗有絶道乎子曰继之以姓义无絶也故同姓为宗合族为属】故知昔之东京既称炎汉再受【班固汉髙帝赞旗帜上赤恊于火徳详贺传位表】今之周厯即是酆都中兴【周明帝纪武成元年夏五月诏有司造周厯史记周本纪文王作丰邑自岐下而徙都丰】公讳宪字毗贺突【本传太祖第六子母达步妃谥炀】恒州武川人也【魏地形志恒州代郡领武周县注二汉属雁门今二汉书俱作武州阎姬书昔在武川镇武川非县也详崇传】晋太元之世据有黄龙【通鉴晋孝武帝太元十一年道武帝拓防珪复立为代王建元登国是为北魏北史附庸传匈奴宇文莫槐出辽东塞外其先南单于之逺裔也世为东部大人其语与鲜卑颇异其弟普拨孙莫廆本名犯道武讳其部众强盛自称单于塞外诸部咸惮之至逸豆归为慕容晃所灭】魏孝昌之初奄荒莵太祖以百二诸侯三分天下【诗奄有防遂荒大东详宗庙歌】函谷先登【汉书懐王与诸将约先入闗中者王之及沛公先入咸阳羽遂背约】鸿沟大定【见拟咏懐】功业如此人臣以终【见宗庙歌】公含章天挺【左思蜀都赋扬雄含章而挺生】命世诞生【潘岳西征赋仗命世之蔺注蔺相如也】降太乙之神【汉刘向传向尝挍书天禄阁夜有老人以青藜火照之曰太乙之精　卯金之子好学故下观】下文昌之宿【天官书斗魁戴匡六星曰文昌宫一曰上将二曰次将三曰贵相四曰司命五曰司中六曰司禄】珠角擅竒【未详按管子子产日角晏平仲月角尾生犀角栁下恵史鱼反角论语撰考防顔回有角额似月形】山庭表徳【摘辅像子贡山庭斗绕】仪范清冷风神轩举耸动廊庙光华城阙未逾龆齓【帝王世纪帝喾髙辛姬姓龆齓有徳年十五而佐颛顼三十登位都亳以人事纪官也】已议论天下事人或曰是谓弱木一枝旁荫数国【见马射赋杨栁歌】长河一直自然千里【见伤心赋】风颷欲逺【见连珠】光景将升【后汉书梁皇后生有光景之祥】后魏二年【防帝廓】封涪城县开国公【隋书金山郡涪城县注旧置始平郡西魏改郡为涪城后周又改曰安城】时年五嵗也虹蜺满野是废当涂之髙【张璠汉纪灵帝时虹昼见蔡邕对曰虹蜺小人女子之祥也蜀志谯周问杜琼曰昔周徴君羣以为当涂髙者魏也其义何也琼曰魏阙名也当涂言髙圣人取类言尔】鸑鷟鸣岐实始维新之命【国语周之兴也鸑鷟鸣于岐山详崇传】国家光宅受图钦明秉厯【见羽调曲】大风初巻【见汉髙祖赞】长沙始封【汉书吴苪秦时番阳令也甚得江湖间民心号曰番君率百越佐诸侯从入闗徙长沙王制诏御史长沙王忠其着定令】周元年【本传作魏恭帝元年】进封安城郡公食邑二千户仍受使持节骠骑大将军开府仪同三司【本传孝闵帝践阼拜】开府同于马骏秩拟六卿【晋书扶风王骏镇闗中善抚御有威恩进位征西大将军开府辟召仪同三司周礼天子六卿】骠骑等于刘苍位髙三事【东观汉记马防为车骑将军班同三事详为公表】宗子维城【见宫调曲】彼多慙色武成二年【明帝年号】授使持节大将军都督益夀宁【周书本传作益寕巴泸】等二十四州诸军事益州刺史【本传平蜀之后太祖以其形胜之地不欲使宿将居之诸子之中欲有推择而宪先请太祖以宪年幼未之遣也世宗追遵先防故有此授通考后周雍州曰牧而制刺史初除奉辞之日备列卤簿凡总管刺史则加使持节诸军事以此为常大象元年诏总管刺史及行兵者加持节余俱罢之隋书梁州蜀郡注旧置益州后周置总管府清化郡注旧置巴州泸州郡注梁置泸州雍州北地郡注后魏置豳州西魏改为宁州】改封齐国公【隋书青州北海郡益都县注旧置齐郡】食邑万户公时年十有六王武子以上将开国未满立年【晋王济传济字武子年二十拜中书郎以母忧去国起为骁骑将军论语三十而立】荀中郎为十州都督才逾弱冠【晋书荀羡字令则除北中郎将徐州刺史监徐兖二州扬州之晋陵诸军事假节时年二十八中兴方伯未有如羡之少者详崇传】方之于公已为老矣加复营丘负海齐桓公受脤之城【晋陆机齐讴行营丘负海曲左传受脤于社】岷山导江汉武帝求仙之地【禹贡岷山导江东别为沱华阳国志犍为郡南安县有岷眉山孔子地图言有仙药汉武帝遣使者祭之欲致其药不能得】自非召陵孤竹【齐世家桓公有伐至召陵望熊山北伐山戎离枝孤竹西伐大夏涉流沙束马悬车登太行至卑耳山索隠曰离枝孤竹国名】声振沉黎【汉西南夷传冉防皆请臣置吏以筰都为沉黎郡】岂得南至穆陵【左传管仲曰赐我先君履东至于海西至于河南至于穆陵北至于无棣】西登积石【汉武帝纪太始四年十二月行幸雍祠五畤西至安定北地详变宫调】幸无白虎之患宁待黄龙之盟【华阳国志秦昭襄王时白虎为害秦蜀巴汉患之募国中有能煞虎者邑万家金帛称之于是夷胊忍廖仲药等乃作白竹弩登楼射中白虎白虎瞠恚尽搏杀羣虎大呴而死欲如要王嫌其夷人乃刻石为盟要复夷人顷田不租十妻不算伤人者论煞人顾死倓钱盟曰秦犯夷输黄龙一双夷犯秦输清酒一钟故世号白虎复夷一曰板楯蛮】卭筰畏威【汉司马相如传上欲通卭筰】防卢仰徳【括地志戎府之南古防卢彭三国地】生为立庙刻石颂功成都有文翁之祀非谓生前【汉文翁传翁为蜀郡守终于蜀吏民为立祠堂嵗时祭祀不絶至今巴蜀好文雅翁之化也】汉阳有诸葛之碑止论身后【襄阳记诸葛亮初亡所在各求为立庙朝议以礼秩不聼景耀六年诏立庙于沔阳】比之今日岂可同年而语哉【本传宪善于抚绥留心政术辞颂辐辏聼受不疲蜀人懐之共立碑颂徳】保定四年【武帝年号】与大司马蜀国公围金墉城【周书晋荡公防传孝闵帝践阼拜大司马尉迟迥传时梁武陵王纪称帝于蜀魏废帝二年逈督军临劒阁纪子宜都王肃及其文武官属诣军门请见以逈有平蜀之功封宁蜀公邑万户纲目集览金墉城在河南郡洛阳故城西北角魏明帝筑】师临洛浦则广武营奔【见军行】兵上邙山则河桥路断【见哀江南赋】八川风俗【司马相如上林赋荡荡乎八川注沣滈涝潏泾谓駏浐】五方名利【见对酒歌】鐡市铜街【洛阳记洛阳有铜驼街详答教】风飞尘起【见乐府本传晋公防东伐以尉迟逈为前锋围洛阳宪与达奚武王防等军于邙山齐人数万奄出军后诸军恇骇并各退散惟宪与王防达奚武率众拒之而防为齐人所毙三军震惧宪亲自督励众心乃安详贺娄慈碑】天和元年徴还行雍牧公以日月之明【见徴调曲】威神其政【鲁灵光殿赋又似乎帝之威神注威神言尊严】漆沮既从荆岐即乂【禹贡漆沮既从荆岐既旅】少阳用事路不喘牛【汉丙吉传吉为丞相出逢牛喘使骑吏问牛行几里吉曰方春少阳用事恐牛近行用暑故喘三公调和阴阳所当忧也】仲秋以殷民无惊水【未详按尧典宵中星虚以殷仲秋】二年拜大司马仍理小冢宰营室殿军器太监【通考后周以为夏官谓之大司马卿注掌邦政以建国之九法佐皇帝平邦国大祭祀掌其周卫庙社则奉羊牲周礼天官小宰之职中大夫二人周武帝纪建徳四年置营室器监详贺新乐表】天官以邦国为基是司六典【周礼天官太宰之职掌建邦之六典以佐王治邦国】夏官以兵戈为主専谋七徳【周礼夏官大司马之职中冬教大阅左传楚子曰武有七徳吾无一焉】是以器械填委既包吴汉之功【后汉吴汉传战阵不利汉整厉器械激扬士吏】宫殿峥嵘弥壮萧何之法【见宫调曲本传天和三年宪为大司马治小冢宰雍州牧如故】防伏龙之城平姚襄之垒【本传宪率众伐齐渡河攻其伏龙等四城二日尽防又攻姚襄城陷之】马陵削树魏将路穷【孙膑传马陵道狭可伏兵乃斫大树臼而书之曰厐涓死此树下涓烛其书未毕齐军万弩俱发涓乃自到曰遂成孺子之名】平阴聼乌齐师其遁【左传齐侯御诸平阴叔向告晋侯曰城上有乌齐师其遁本传大将军韩欢为齐人所乘遂以奔退宪身自督战齐军稍郤】天子冢弟礼絶羣公仁义所往事资道徳建徳元年【本传作二年】进爵为王仍拜大冢宰【文献通考诸国王后魏正一品后周正九命周礼天官冢宰第一太宰之职卿一人宰相后周大冢宰亦其任也其后亦置左右丞相】姬旦封于曲阜不废居中【鲁世家封周公旦于曲阜周公不就封留相武王】刘交国于彭阳无妨常从【汉书楚元王交髙祖同父少弟也常侍上出入卧内立为楚王王薛郡东海彭城三十六县】岂直周召二南并居师傅【尚书召诰惟太保先周公相宅越絶书武王封周公使傅相成王】晋郑两国俱为卿士而已哉【晋世家天子使王子虎命晋侯为相左传郑武公庄公为平王卿士王贰于虢郑伯怨王使祭足帅师取温之麦】匈奴突于武川爟火通于灞上【晋天文志轩辕西四星曰爟爟者烽火之神也详燕歌】公述职巡御治兵朔方【语见班固铭】马邑星飞【搜神记秦筑城于武川塞有马驰走其地依以筑城因名马邑诗会弁如星】龙城月动【汉书匈奴单于祭天大会诸国名其地为龙城详和赵王】挠留犁之酒经畧不前【左传芋尹无宇曰天子经畧详哀江南赋】失烟支之山下马而去【西河旧事匈奴失烟支山乃歌曰失我烟支山使我妇女无顔色又白山冬夏有雪故名匈奴谓之夫山过之皆下马拜焉本传稽胡刘没铎自称皇帝诏宪督赵王招等讨平之】东邻逆命反道败徳【尚书大禹谟誓于师曰蠢兹有苗反道败徳又三旬苗民逆命详宗庙歌】囚箕子【疑作王季】于塞库羁文王于玉门【竹书纪年文丁十一年王嘉季厯功命为伯既而执诸塞库帝辛九年作琼室立玉门十三年囚西伯于羑里沈约曰执王季于塞库羁文王于玉门郁泥之情辞以作歌其传久矣】天子将有孟津之师【见宫调曲】召公独议公报以诞膺天命克成厥勲【尚书武成我文考文王克成厥勲诞膺天命以抚方夏】昔者秦昭起师于蜀直问张仪【史记秦本纪张仪伐蜀蜀王开战不胜为仪所灭】晋武用兵于吴惟谋羊祜【晋杜预传帝密有灭吴之计而朝议多违惟预羊祜张华与帝意合羊祜传祐上表请伐吴武帝深纳之祜卒二嵗而吴平帝曰此羊太傅之功也周髙祖纪建徳四年诏曰髙氏因时放命据有汾漳擅假名器厯年永乆加以淫刑妄逞毒赋繁兴不有一戎何以大定本传四年髙祖将欲东讨独与内史王谊谋之后以诸弟才畧无出于宪右遂告之宪即赞成其事】于是中军无帅佥曰有归【左传新军无帅晋侯难其人使其什吏率其卒乘官属以从于下军礼也】五年拜上柱国元戎东讨给王铁骑二万先袭太原斗建麾兵【汉王莽传黄帝定天下将兵为上将军建华葢立斗献】天离转战【未详按晋天文志天棓五星在女牀北天子先驱也】虎啸风腾【汉王褒圣主得贤臣颂虎啸而风烈】云飞电掩林胡枣栗讵得充饥【史记苏秦説燕文侯曰燕北有林胡数万又北有枣栗之利所谓天府也】晋阳荻蒿何能拒防【见燕歌及移齐文本传大举东讨宪率精骑二万为前锋髙祖亲围晋州宪进兵克洪同永安二城晋州降】又加王精兵六万长围晋州然后六军星陈【左传天子六军】万骑雷动【见马射赋】中权始及前茅已战【见进白表】自尔即为前锋横行入邺【隋书魏郡邺县注东魏都此】观彼车絓槐本【左传栾乐乘槐本而覆】马惊旋泞【左传乘小驷郑入也战于韩原晋戎马旋泞而止】积甲髙昆【疑作宜】阳之城【后汉刘盆子传赤眉降积兵甲宜阳城西与熊耳山等】尸封塞富平之水【见一巻二巻】莫不如彼建瓶【汉髙帝纪田背曰譬犹居髙屋之上建瓶水也】同斯破竹【晋书杜预曰今兵威已振譬如破竹数节之后皆迎刅而解无复着手处也】一朝指挥【见贺平邺表】六合大定【见哀江南赋】是用光昭下武【见马射赋】翼亮中都【后魏书中都属太原郡】足以摅祖宗之宿愤【班固封燕然山铭将上以摅髙文之宿愤光祖宗之灵】解生民之怨黩【见哀江南赋本传髙祖令宪率兵六万还援晋州齐主攻围晋州昼夜不息寻而髙祖东辕宪率所部先向晋州诸军总集稍逼城下齐主走邺明年进克邺城齐任城王湝等据守信都髙祖复诏宪讨之仍令齐主纬手书与湝使之释甲湝不纳宪至信都俘斩三万人遂擒湝等】方当待彼石闾【汉郊祀志武帝禅石闾石闾在泰山下阯南方方士言仙人闾也】部斯玉鼓【春秋孔演图有人卯金丰击玉鼓驾六龙】经纬天地【见滕王序】光华日月【见马射赋】既而赤乌夹日【见哀江南赋】黄熊入寝【左传昭公七年郑子产聘于晋晋侯有疾韩宣子迎客私焉曰今梦黄熊入于寝门其何厉也对曰昔尧殛鲧于羽山其神化为黄熊入于羽渊实为夏郊三代祀之韩子祀夏郊晋侯有间】实沈无祀【左传晋侯有疾卜曰实沈台骀为祟】桑林不祭【见汤赞】宣政元年六月二十八日薨春秋三十有四季氏之亡鲁可知矣【左传成季之将生也桓公使卜楚丘之父卜之曰男也间于两社为公室辅季氏亡则鲁不昌】齐丧子雅姜其危哉【左传齐公孙灶卒司马灶见晏子曰又丧子雅矣晏子曰姜族弱矣而妫将始昌二惠竞爽犹可又弱一个焉姜其危哉本传髙祖崩宣帝赟嗣位以宪属尊望重深忌惮之开府于智告宪有谋乃缢之时年三十五宪六子贵先卒质实贡干禧干洽皆被诛】公器宇淹旷风神透逺玑镜照林【孝经援神契神灵滋液百宝用则玑镜出】山河容纳【见马射赋】置樽待酌【淮南子圣人之道犹中衢而设尊】悬钟聼叩【学记善待问者如撞钟叩之以小则小鸣叩之以大则大鸣】声动天下光照四邻武皇帝以介弟懿亲特垂友爱而密谋竒策加礼敬焉常谓左右曰孔子云自吾有回门人日亲其齐王之谓也【东观汉记光武即位拜邓禹为大司徒制曰孔子云自吾有回门人益亲可封为鄼侯】用之作宰则万方协和用之抚军则四表摄伏【左传里克谏曰从曰抚军守曰监国】岂直臯陶为士国无不仁随会为卿民无羣盗【见徴调曲】爱玩书籍敦崇礼乐管入耳则溪谷俱调【见贺新乐表】文雅沿心则烟霞并韵养由百发落雁吟猿【刘向説苑养由基之射去杨叶百歩百发百中详马射赋】应奉五行绨缃缥帙【见滕王序】雍容举止抑扬谈论当世以为楷模搢绅以为轨范则少有壮志颇较兵书水降灵【未详按艺文类聚女九宫战法黄帝与蚩尤对战久不胜黄帝归于太山三日三夜天雾冥冥降一妇人人首鸟形黄帝稽首再拜伏不敢起妇人曰吾所谓女者子欲何问黄帝曰小子欲万战万胜万隠万匿首当何从起详军行】谷城受策【见张良讃】飞风长栁【汉艺文志黄帝长栁占梦十一巻】月角星眉【未详按汉艺文志常从日月星气二十一巻】莫不吟诵在心撰成于手所着兵书凡有五巻【本传不载】六韬九法不用吴起旧书【吴起传起学兵法以事鲁君又太公六韬一名龙韬详从驾】三令五申无劳孙武先诫【见移齐又】可谓有忠孝焉有壮武焉不自骄矜谦光下物【周易谦尊而光】宋人献玉不贪为寳【左传宋人或得玉献诸子罕子罕曰尔以玉为寳我以不贪为寳】伯成子髙守仁为富【髙士传伯成子髙唐虞时为诸侯至禹去而耕禹往问之耕而不顾】不谓以信致欺【屈原传信而见疑】为善非乐【后汉东平王苍传王曰为善最乐】天年不享呜呼哀哉以某年月日葬于石安县洪渎川之里原隰凄怆埋于盛徳几年丘陵揺落蕴于良才永矣【蜀志诸葛亮曰廖立楚之良才当赞兴世业】乃为铭曰
