<!-- { "loadSidebar": true } -->
　　臣闻舜命皋陶，奸宄是托，禹泣辜人，尧心为念。所以举直错枉，事切曩贤；明德慎罚，议存先典。高祖太和之初，置廷尉司直，论刑辟是非，虽事非古始，交济时要。所谓礼乐互兴，不相沿袭者矣。臣以无庸，忝当今任，所思报效，未忘寝兴。但识谢知今，业惭稽古，未能进一言以利国，说一策以兴邦，索米长安，岂不知愧。至于职司其忧，犹望亻黾亻免。窃见御史出使，悉受风闻，虽时获罪人，亦不无枉滥。何者？得尧之罚，不能不怨。守令为政，容有爱憎。奸猾之徒，恒思报恶，多有妄造无名，共相诬谤。御史一经检究，耻于不成，杖木之下，以虚为实，无罪不能自雪者，岂可胜道哉。臣虽愚短，守不假器，绣衣所指，冀以清肃。若仍踵前失，或伤善人，则尸禄之责，无所逃罪。所以夙夜为忧，思有悛革。如臣鄙见，请依太和故事，还置司直十人，名隶廷尉，秩以五品，选历官有称，心平性正者为之。御史若出纠劾，即移廷尉，令知人数。廷尉遣司直与御史俱发，所到州郡，分居别馆。御史检了，移付司直覆问，事迄与御史俱还。中尉弹闻，廷尉科案，一如旧式。庶使狱成罪定，无复稽宽；为恶取败，不得称枉。若御史、司直纠谧失实，悉依所断狱罪之。听以所检，迭相纠发。如二使阿曲，有不尽理，听罪家诣门下通诉，别加案检。如此，则肺石之傍，怨讼可息，丛棘之下，受罪吞声者矣。（《魏书·高恭之传》）
　　◇奏记御史中尉元匡
　　道穆生自蓬檐，长于陋巷。颇猎群书，无纯硕之德；尚好章咏，乏雕之工。虽欲厕影髦徒，班名俊伍，其可得哉？然凝明独断之主，雄才不世之群，无藉朽株之资，救人屠钓之下，不牵暗投之诮，取士商歌之中。是以闻英风而慷慨，望云路而低徊者，天下皆是也。若得身隶绣衣，名充直指，虽谢周生骑上之敏，实有茅氏就镬之心。（《魏书·高恭之传》）
　　◎元宁
　　宁，孝昌初为荥阳太守。
　　◇造像记
　　大魏孝昌二年岁次丙午正月辛丑朔廿四日甲子，荥阳太守元宁仰为二圣敬造石像一区。愿主上万祚，臣僚尽一宫皆润。愿天下太平，四方慕义。又愿亡考生天，安养国土，上下延寿，兄弟眷属，含灵有识，蠢动众生，普同斯福。鬼龙山岳，靡不慈仁，所愿如是。（碑拓本）
　　◎元洪业
　　洪业，孝昌中贼帅，斩鲜于修礼来降，为贼党葛荣所杀。
　　◇复行台杨津书
　　今与诸人密议，欲杀普贤，愿公听之。又贼欲围城，正为取北人耳，城中所有北人，必须尽杀。公若置之，恐纵敌为患矣。愿公察之。（《魏书·杨播附传》，杨津为北道行台，与贼帅元洪业及与贼中督将尉灵根、程杀鬼、潘法显等书晓谕之，并授铁券，许以爵位，令图贼帅毛普贤。洪业等感悟复书。）
　　◎贺拔胜
　　胜字破胡，神武尖山人。初为军主。孝昌中，尔朱荣以为镇远将军别将。孝庄帝即位，封易阳县伯，累迁直阁将军、通直散骑常侍、平南将军、光禄大夫，进号安南将军，寻除抚军将军、大都督，镇中山，征为前军大都督，拜武卫将军，改封真定县公，加散骑常侍，假骠骑大将军。节闵帝即位，拜右卫将军，进车骑大将军、仪同三司、左光禄大夫，太昌初为领军将军，除侍中，永熙中拜使持节、骠骑大将军、荆州刺史、南道大行台、尚书左仆射，进中书令，封琅邪群公，孝武西迁，进太保录尚书事。兵败奔梁，寻还入关，进太师、中军大都督。大统十年卒，赠太宰、录尚书录，谥曰贞献。
　　◇临终与宇文大冢手书
　　胜万里杖策，归身阙庭，冀望与公埽除逋寇，不幸殒毙，微志不申。愿公内先协和，顺时而动。若死而有知，犹望魂飞贼庭，以报恩遇耳。（《周书·贺拔胜传》）
　　◎李彦
　　彦字彦士，梁郡下邑人，孝昌中释褐奉朝请。孝武西迁，兼著作佐郎，大统初除通直散骑侍郎，累迁左户郎中，后改授户部郎中，封平阳县子。废帝初，拜尚书右丞，转左丞，迁给事黄门侍郎，仍左丞，拜兵部尚书，加骠骑大将军、开府仪同三司。六官建，改授军司马，进爵为伯。卒，谥曰敬。
　　◇临终遗诫其子明等
　　昔人以木为椟，葛累为缄，下不乱泉，上不泄臭，实吾平生之志也。但事既矫枉，恐为世士所讥。今可敛以时服，葬于硗确之地，勿用明器、刍涂及仪卫等。尔其念哉。（《北史》七十）
　　◎柳虬
　　虬字仲蟠，河东解人。徙居汝颍间，孝昌中举秀才，为兖州主簿，迁扬州中从事，加镇远将军，弃官。大统中，冯翊王元季海镇洛阳，征为行台郎中，后为独狐信开府从事中郎、秦州司马，历宇文泰丞相府记室，封美阳县男，除秘书丞，迁中书侍郎。废帝即位，迁秘书监，加车骑大将军、仪同三司。恭帝元年卒，赠兖州刺史，谥曰孝。
　　◇上文帝疏论史官
　　古者人群立史官，非但记事而已，盖所以为监诫也。动则左史书之，言则右史书之，彰善瘅恶，以树风声。故南史抗节，表崔杼之罪；董狐书法，明赵盾之愆。是知直笔于朝，其来久矣。而汉魏已还，密为记注，徒闻后世，无益当时，非所为将顺其美，匡救其恶者也。且著述之人，密书其事，纵能直笔，人莫之知。何止物生横，亦自异端互起。故班固臻受金之名，陈寿有求米之论。著汉魏者非一氏，造晋史者至数家。后代纷纭，莫知准的。
　　伏惟陛下则天稽古，劳心庶政。开诽谤之路，纳忠谠之言。诸史官记事者，请皆当朝显言其状，然后付之史阁。庶令是非明著，得失无隐。使闻善者日修，有过者知惧。敢以愚管，轻冒上闻。乞以瞽自言，访之众议。（《周书·柳虬传》，《北史·柳虬传》，《文苑英华》六百九十）
　　◇书简
　　废帝，文皇帝之嗣子，年七岁。文皇帝托于安定公曰：「是子才，由于公，不才，亦由于公。宜勉之。．公既受兹重寄，居元辅之任，又纳女为皇后，遂不能训诲有成，臻令废黜，负文皇帝付属之意，此咎非安定公而谁？（《周书·文帝纪下》，魏文帝崩，皇太子嗣位三年，太祖与公卿定议废帝，尊立齐王廓，是为恭帝。元年，帝大飨群臣，魏史柳虬执简书于朝。）

卷五十四
◎慕容绍宗
　　绍宗字绍宗，前燕太宰恪之后，居于代。孝明末从尔朱荣入洛，孝庄初封索卢县子，寻进爵为侯，累迁并刺史，又为尔朱兆长史行台，天平中行扬州刺史，寻行豫州，迁青州刺史，元象初进爵为公，除度支尚书，后为晋州刺史、西道大行台，迁御史中尉，除徐州刺史，进尚书左仆射。侯景反，为东南道行台，加开府，转封燕郡公，别封永乐县子，武定六年，讨西魏王思政于颍川，失利，投水死。赠尚书令、太尉、青州刺史，谥曰景惠。
　　◇檄梁文
　　夫乾坤交泰，明圣兴作，有冥运行之力，俱尽变化之途。抱识含灵，融然并至；呈形赋命，混而同往。所以玄功潜运，至德旁通，百姓日用而不知，万国受赐而无迹。岂徒凿其耳目，易其心虑，悟以风云，一其文轨，使夫日月之照不私，雨露之施均洽，运诸仁寿之域，纳于福禄之林。自晋政多僻，金行沦荡，中原作战斗之场，生民为鸟兽之饵，则我皇魏握玄帝之图，纳水灵之祉，驾云车而自北，策龙御以图南，致符上帝，援溺下土，怪物殛死，淫水不作，运神器于顾眄，定宝命于踟蹰，恢之以武功，振之以文德，宇内反可封之俗，员首识尧舜之心。沙海荒忽之外，瀚漠羁縻之表，方志所不传，《荒经》所不缀，莫不绳谷钓山，依风托水，共仰中国之圣，同欣大道之行。唯夫三吴百越，独阻声教，匪民之咎，责有由焉。
　　自伪晋之后，刘萧作慝，擅僭一隅，号令自己。惟我祖宗驭宗，爱民重战，未极谋臣之画，不穷节将之兵，聊遣行人，降以尺一，圆台已筑，黄屋辄去，赐其几杖，置之度外。萧衍轻险有素，士操蔑闻，睥睨君亲，自少而长，好乱乐祸，恶直丑正，巧用其短，以少为多。讠玄惑愚浅，大言以惊俗；驱扇邪僻，口兵以作威。曲体胁肩，摇唇鼓舌，候当朝之顾指，邀在位之余论。遂污辱冠带，偷窃落维。及宝卷昏狂，下不堪命，增无北面有犯之节，遽灭人伦在三之礼，凭妖假怪，鬼语神言，称兵指阙，倾朝鸩主，陵虐孤寡，聋愚士民。天不悔祸，奸丑得志，内瓷雕靡，外逞残贼。驱羸国之兵，迫糊口之众，南出五岭，北防九江，屯戍不解，役无宁岁。死亡矢刃之下，矢折雾露之中，哭泣者无已，伤痍者不绝。托身人上，忽下如草。遂使顽へ子弟，肆行淫虐；狡猾群小，纵极贪婪。剥割苍生，肌肉略尽；刳剔黔首，骨髓俱罄。猛虎未方其害，饿狼讵侔其祸，忄々周余，救死无地。至于矫情饰诈，事非一绪。毒螫满怀，妄敦戒业；躁竞盈胸，谬治清静。至乃大兴寺塔，广缮台堂，昭阳到景，垂珠衔璧，峥嵘刻削，千门万户。鞭挞疲民，尽其筋骨，延壤运石，悲歌掩途，死而可祈，甘同仙化。智浅谋疏，曾不自揆。遏桐柏之流，翻为己害；子亡齐之胤，忽为戎首。书契迄兹，罕闻其事。至于废捐冢嫡，崇树愚子，朋党路开，彼我侧目。疾视扼腕，十室而九，尧足有待，良亦多人。
　　二纪于兹，王家多故，始则车驰之警，终有惊坠之哀，神痛愤，宇县崩震。于是故相国齐献武高王，感天壤之惨默，激云雷以慨然，伏高义而率民，奋大节以成务。爰有匡国定霸之图，非直讨贼雪耻之举。于是睿略纷纭，灵武冠世，荡涤逋孽，尊主康邦。皇上秉历受图，天临日镜，道随玄运，德与神行。既而元首怀舞戚之风，上宰薄兵车之会，遂解絷南冠，喻以好睦，舟车遵溯，川陆光华，亭徼相望，欣然自泰，反肉还童，不待羊陆。虽嘉谋长算，爰自我始，罢战息民，两获其泰。王者之信，明如四时，岂或为人群父，二三其德，书而不法，可不惜哉！
