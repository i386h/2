<!-- { "loadSidebar": true } -->
　　右九歌圗淮南张叔厚所作以赠番易周克复者越二十年而神气益新其一冠服手板见三素云中二史左右掖之而从以玉女一举旄一执箑东皇太乙也其次冠服如太乙有牛首人身者执大纛飞扬晻暧自空而降旁一姬执杖者云中君也美而后饰飘飖若惊鸿欲翔而冲波相荡石上江竹斑斑者湘君其后风裳月佩貎甚闲雅俨乎若思者湘夫人也一叟髯而杖左执巻二从者俱稚而异饰大司命也秀而丰下冠服甚伟执盖者猛士拥剑者处子一翁舒巻旁趋少司命也衷甲执弓矢眦裂髯张欲仰射者东君也一乘白鼋水中者河伯而山石如积铁大松偃蹇皮皆皴裂成鳞甲一袒裸骑虎行者山鬼也甲而执刀者一甲而执矛者一先后出乱山林木间惨无人色者国殇也叔厚博学而多艺尤工写人物咸称李龙眠后一人而巳巨家右族以厚直购之是圗凡二十一人有贵而尊严者有魁梧奇伟者有枯槁憔悴者有绰约如神仙者有诡怪可怖者有创而墨者旁见侧出各极其妙予在三吴时所见凡二此盖其晚年笔也克复既寳之不翅金玉而先左丞玉雪坡翁又以大篆书九歌之辞于各圗之后可谓二絶已间持以过予求志其左方按荆楚在中国南其俗好鬼自东皇太乙而下则皆所事之神莫详厥始然太乙为天之贵神司命为上台与北斗第四星文昌礼有不可亵者而东君为朝日之义亦岂闾巷所得而僭乎云中君者恐以其泽名云故指泽中之神为君谓之云神以附汉志未知是否而河伯又非在楚之封内如湘君湘夫人也蛮夷荒逺之域民神杂糅私创其号以罔上下者亦或有之而岁时祀之必用巫作乐其来尚矣屈原九歌因其旧而定之比兴之间致意深矣又岂惑于荒唐如人人之徼福哉其见之山鬼者辞虽甚迫至大司命一篇卒曰固人命兮有当孰离合兮可为信所谓顺受其正者君子深取焉顾说者未之能察朱子为辩之千载之下志亦白矣余之寓于九峯三泖也壹欝无聊命酒独酌辄歌以泄其愤今叔厚又即其辞以求其象使玩其象以求其心岂徒效马和之辈之于诗哉且惧不能不朽腐磨灭于既乆而文则传之天下后世得考其彷佛也故书以志之观者又可并其象而忘之云洪武九年岁在丙辰夏五月檇李贝琼序系之以歌曰
　　紫宫太乙中煌煌佐以五帝环其旁道存无为乐且康丰隆儵忽周八荒鬼搴大纛蛟螭黄上台司命中文昌斟酌元气调阴阳福我以徳淫必殃下招帝子隔潇湘苍梧九点山苍苍跧乌三足升扶桑天门洞开夜已明神人瞠目须髯张长弓白羽射天狼水僊胡为宅龙堂九河既阻不可方鼋鼍出没波汤汤山中之人白日藏天阴雨湿啼幽篁兠鍪战士身尽创魂魄欲归道路长吹箫击鼔歌巫阳酌以桂酒陈椒浆神来不来何渺茫

　　书节妇施氏卷后　　王景

　　呜呼周之闗雎徳化至矣故野有死麕能以礼自防得于常也卫之流风靡矣而柏舟能以死自誓得于变也常固众人之所能变非贞烈凛凛乎不可夺者不能也元之政乱政也以叔内嫂彝伦斁天理灭甚于卫矣而会稽张妇施以二十五丧所天鞠三岁孤以节操自全其高风贞烈贤于柏舟多矣天朝旌异之典行节妇有光于千古也宜哉

　　书蜀府赠前左春坊大学士董安常诗后

　　昔贾生尝言于汉文帝曰亷耻节义以治君子僇辱不及大夫终汉之世节义成风下逮唐宋臣下有罪止于贬斥覃恩赐宥必量移内地岂徒然哉如天之徳均被枯朽故也皇上徳并天地旁招英俊聚于京师爵之以官任之以政以阐文风以济元元以幸天下三十年于兹矣然沾濡徳泽终始垂眷未有前左春坊大学士董安常先生若也先生以某甲子召入禁闼敡歴中外所言无一不惬上心者前年坐免典教滇南东宫怜而老之赐以白金若干镒皇上东宫之所以待先生者即贾生所谓节义廉耻以治君子者也先生涉淮溯汴驱驰梁雍之郊以达于蜀蜀府亲王深宠之留连弥月恩礼有加赋诗八章以道行至滇凡作养成就招徕填抚渐之摩之膏之煦之皆出于仁义道徳故虽蛮童僰竖皆知向方明年景彰至滇与观教章伏读再三感叹无已盖先生之器宇表于朝廷之上而亲王之文藻丽于殊方之外鸾翥蛟拏珠明玉莹岂世儒末学彷佛其万一哉嗟夫士大夫当流离颠沛之余遭皇上寛仁之政孰不思奋身捐躯以自澡雪然卒未能者去天万里自新之忱无繇沥也若先生者圣眷日隆中外属望又岂特量移内地之比羽仪天朝行有日矣柔兆困敦日南至王景彰跋

　　读李斯书　　王达

　　君子之言难入小人之言易从盖正者必拂其心邪者必顺其欲顺其欲乌得而弗喜拂其心乌得而弗怒此君子小人之言所以异也吾尝读李斯上秦皇逐客书而有感焉夫秦皇之为人可谓虎视四海者矣李斯数语而秦皇终不敢逐客者何也此斯之所以能顺其欲也先夸人君得客之福如此失客之患如此所以启之也然后以富贵珍寳炫其志音乐妇女鼔其惑所以啖之也当此之际秦皇逐客之疑已去八九矣李斯至此当如何哉则将有以惧之焉故曰今逐客以资敌国损民以益仇内自虚而外树怨于诸侯求国无危不可得也呜呼斯之术至此尽矣秦皇之心至此惧矣斯虽欲去秦皇有所不容其去者矣先启之以重其聴后啖之以涤其疑终惧之以坚其志此斯所以能顺其欲也呜呼邪言易入于人者如此惠王好利孟子以仁义对之宜乎不能入也呜呼

　　跋戴元礼仁义卷　　董纶

　　洪武三十一年夏五月太祖高皇帝疾大渐二十四日庚午辇出御右顺门召太医院诸臣诘其治疾无状勅付狱正其罪复进御医臣戴元礼至榻前慰勉曰汝有仁义无与汝事慎勿恐臣元礼顿首而退帝即还内后十有六日遂崩今上即位以先帝之意拜臣元礼为院使阶奉议大夫今年辽王来朝京师臣元礼告以故王为之叹息乃书仁义二大字以纪异恩昭明训示子孙而俾臣纶识其事纶识惟仁义之徳至矣易曰立人之道曰仁与义君臣非此则乖父子非此则悖兄弟非此则争夫妇非此则睽朋友非此则絶事上不以此则功不成使下不以此则众不附身以之而后修家以之而后齐国与天下以之而平治宁辑不可俄而违瞬而去也君子所以汲汲以终身者全乎此而已众人所以迷■顚错者以其昧乎此故也吉凶祸福之报宁（阙）

　　忠简公翰墨记　　胡广

　　先忠简公澹庵先生手书五通第一书与二十一侄学谕第二书无名中有叔此麄安之句亦与侄书也第三书后曰启英彦侄前称二十一学谕者以家谱考之即英彦也三书皆是与之即诚斋所谓好学刻深厉操清苦克肖先生者是也末书中曰罗生者公姊子罗尚志也常从公于贬所曰九弟者当是俊臣也行八十九去八十而称九也何以知其然公尝有书与兄振文行五十八但称曰八哥此为俊臣无疑矣第四书与七十四侄乃振文次子季刘也第五书首称提刑监丞年兄者以家籍考之有与司理罗钦若通判方耕道寺丞陈刚中俱称年兄钦若吉水人极博学诚斋谓当时备顾问惟其可终于武冈守耕道名畴通守武冈有平寇功绍兴戊午先公上书乞斩奸臣头被遣后守李若朴言耕道与先公通书坐狱三百余日几死得免刚中坐以启贺先公得贬差知安逺县至数月而卒妻落发为尼以归其丧观三人始终未厯提刑此书非与之者三君子行事可称而宋史不录甚可叹也按先公登建炎二年进士第是科自李易而下凡四百五十人如王詹事龟龄与先公尤厚此称提刑监丞年兄不可必其为谁姑俟再考然公籍不载此帖而亲笔存岂既书而未逓欤抑或有所遗欤广家藏先公翰墨遗藁故多兵乱丧失殆尽尚存此数纸先人什袭藏之尝佥宪广西融州眞僊岩有先公封事藁碑刻先人打碑寄回宗族家置一本未数十年俱已散失广为之惧今装表此数书为一巻朝夕观览如对先公也夫以先公忠义名节争光日月万世之所仰望岂子孙能为之轻重公之翰墨至今犹新尚有生气为子孙者其可不敬乎昔阜陵尝问公曰卿写字宛如卿为人公答曰臣幼习颜真卿字今自成一家又曰朕前日侍太上于徳寿宫阁上治迭书画因得卿绍兴戊午所上封书真本太上与朕玩味乆之喜卿辞意精切笔法老成英风义气凛然飞动太上自藏之曰可为后代式但其后为秦桧之所批抹污者朕启太上令工逐行裁去装褙于乎公之翰墨在当时人君敬爱之尚如此而况于子孙者乎公尝有言昔司马文正公不喜人寳其祖画像但喜寳其祖之字迹以为字心画也手法也见其字即见其人予之后能以文正公之心为心即贤矣诵斯言也则先公之欲后人之寳其翰墨后之子孙观先公之翰墨者其以先公之心为心寳之敬之毋违先公之训也

　　书刘氏族谱后

　　刘完素字守真河间人自号通玄处士初学医遇异人饮以酒大醉及寤洞达医术治疗通变病者遇之无不立起人多师尊之所撰着有运气要旨论精要宣明论素问玄机原病式行于世当时有名者如考城张从正皆宗其学故今言医之善者则必曰刘张云吾邑刘日升其父子兄弟皆能医一守河间之法间出其谱系示予谓为河间后于今不知几世矣尤不失其家传河间之泽逺乎哉余观世之人有高明祖父振耀于前或未数世不能守其世业者有矣日升之于河间久而不失其可羡也夫其可感也夫因书此于后以归之俾其后来者知所勉云

　　书文丞相传后

　　广集庐陵先贤传恒疾宋史文丞相传简略失实盖后来史臣为当时忌讳多所删削又事间有抵牾乡先生前辽阳儒学副提举刘岳申为丞相传比国史为详大要其去丞相未逺乡邦遗老犹有存者得于见闻为多又必叅诸丞相年谱及指南録诸编故事迹核实可征故元元统初丞相之孙富既以刻梓后复刋见狱申文集近年乐平文学夏伯时亦以锓板于是岳申所撰丞相传盛行于天下而史传人盖少见广窃观二传详略不同不能无憾因叅互考订合而为一中主岳申之说为多并取证于丞相文集芟其繁复正其讹舛庶几全备使人无惑论赞则并录之国史之论揆诸人事而言岳申之赞本乎天运而言各有发扬不可偏废亦以见夫取舍之公也于乎丞相之大忠大节独立万古直与日月争光天地悠乆比之夷齐心则不殊而所为反有难者昌黎韩子所谓特立独行穷天地亘万世而不顾者也丞相之云岂异于是噫丞相不可尚已其相从兴义之士或出自小官或奋迹庶民虽当摧沮败衂之余皆甘心就死不肯屈辱杀之殆尽无一人肯降丞相忠义至诚感动固结于人心牢不可解有如此者使人皆尔则宋岂有亡理彼临难茍生以饕富贵其视丞相厮卒尤有愧焉然则丞相固无待于赞论诵其诗读其书自有以见之广龆龀时犹及闻先辈言丞相遗事赫赫竦动人听虽小夫妇人皆习闻而能道之比年以来老成凋谢而论者益稀虽士夫君子鲜闻盛事盖渐逺渐疎其势然耳更后百年恐寖失实惟取信于列传眩瞀异同莫适是非故忘其浅陋辄复编次第皆因其旧文不敢妄加一笔诚无能有所禆益特尽区区之愚耳知之者其必不以为僭也

　　恭题仁庙御制诗后　　杨士奇

