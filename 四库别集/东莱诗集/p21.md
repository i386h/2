<!-- { "loadSidebar": true } -->
　　瓮间吏部久不见江东歩兵那得知故人怜我太寂寞一枝梅送两篇诗
　　送范子仪将漕湖北五首
　　君行欲何之乃在湖水北湖水多近县使者易为徳其民淳而古其吏朴且直官闲足賔客嵗稔少盗贼得君清静化用教不以力但自养根苖勿苦厌蟊螣
　　许昌无事时地固多英豪况君忠宣子誉望素已髙读书不出户俛首自作劳脱身走江南始为时所褒每念其先人水静絶波涛时从文字嬉余事及风骚
　　忠宣在朝廷每欲消党与以我广大心尽使变齐鲁同门有不察平地鬬豺虎君昔住许昌闭口不复吐静思前人意皆是神所许自守泥涂间肯复计龃龉
　　令兄守家学曰自文正始惟不卑小官至死而后已其间有富贵乃是偶然尔人欲学古人岂不识此理奈何厌贫贱乃不退就已君今又蹈之可为吾党喜
　　我懒百事废尚叨交旧知时蒙寄书来索我送行诗我诗老益退久为人所嗤君独不见鄙论相不举肥送君湖北去无事隔山陂时应有佳句尚足慰相思
　　梅花二首
　　白玉花头碧玉枝水边篱下雪晴时暗香别有闗情处却是春风未得知
　　占得先开不待春风饕雪虐长精神老人不是寻花看要与尊罍洗世尘
　　周承务郔求诸己斋
　　为腹不为目贵久不贵速人皆求其余我独心易足人皆重外慕我独御其独闭门想顔子黙坐相追逐夀夭有定分箪瓢乃其福脩身虽多途要在不逺复
　　送程伯禹归浮梁
　　不见程公二十年上饶相遇各华颠平生气节名先立老去安闲我未然即看归来上廊庙未容休歇住林泉饱山阁上凭栏处合得逍遥第一篇
　　疾病因循懒出门茅檐终日坐昏昏雨声防滴松藏寺人迹稀疎犬吠村时得使君相劳苦胜于书札问寒温只应此去添憔悴又欠先生酒一尊
　　寄题王珉中玉通判梦山堂
　　青山甚不逺每因尘事疎百念搅胸次岂知山有无君无适俗韵常似山中居出处本无二梦觉固不殊不知此山堂始性从何途未尝走道路亦不用舟车溪流与山色相对若有余此地甚闲旷如君心地初行云映逺树中有此田庐如今遂安处始验实不虚得非神所相无乃道力扶亲朋在左右不待折简呼往来一笑乐胜有十轮朱何须从范子辛苦泛五湖亦不学沮溺逺去斯人徒从容万事表在我不在渠欣然理前梦已胜在华胥
　　去冬以纸衾遗刘彦冲刘有诗来谢以二絶句荅之
　　初无一物献髙人纸被封题意却真想得蒙头忘百虑满山风雪自成春
　　锦绣堆床已不宜芬芳淑郁又成痴心知此被无他巧能与山翁换好诗
　　送曾季直下第归临川
　　老病侵凌重别离尔来瘦欲不胜衣信州城北荒山寺两送亲知下第归
　　曾子不愁归路泥临行索我送行诗头童齿豁衰颓甚不似京城相别时
　　送赵十一弟之官南安
　　君为千里行我有一尊酒把酒持劝君欲以为君夀南安傍庾岭瘴疠亦时有徳人固天相和气生戸牖斯民得安乐如我屈伸肘居然变逺俗共感贤太守我病居上饶忽忽嵗月久杜门百事废亦复厌奔走得君暂相从感叹成皓首颇念河朔时相从诵诗否人生只此是不必更抖擞有便即寄书频来问衰朽
　　寄刘彦冲兼寄胡原仲刘致中
　　故人别去两经冬今嵗书来第几封正以空疎少制作不因穷约废过从养生漫説终难效学道无心亦未逢若问真归是何处五更常听寺楼钟
　　去嵗尝以纸被竹简遗刘致中后为大水所漂致中有诗以二絶句荅之
　　念君无爱亦无求一室翛然冷欲秋尚恐深居有余念更将衾简委洪流
　　纸被公无笑不才两公相继有诗来五更睡足天昏黒也似他人锦绣堆
　　呉傅朋游丝书
　　君不见往时文学顾八分中郎之后典型存又不见先朝文恵书堆墨大榜浓云照南北未似只今上饶守静写游丝不停手非烟非云断复续缓步徐行不拘束断崖一落千丈滑逺望笔行如一发鬼神竭力觑不见铁矿消亡网作线线舞飞扬不自由纵横自在胜银钩知君此意非安排妙处不从笔下来心疑形释万事去信手却立无纎埃满堂囘头莫见猜我自悟此忘胸懐操舟相马在事外顔氏识此由心斋如君下笔少有意锦绣宁不悮剪裁君惟无心故若此秋毫自可纒风雷钟王敛手谢不敏长史懐素慙衰颓病夫覩此心目开向来穷愁安在哉






　　东莱诗集巻二十
　　东莱诗集后序
　　文集莫盛于唐亦莫盛于本朝唐则韩退之栁子厚本朝则欧阳文忠公实为之冠是数公固出类拔萃巍巍乎不可尚已编次而行于世退之则李汉子厚则梦得文忠公则东坡先生或其门人或其故旧又皆与数公深相知盖知之不深则嵗月先后是非去取往往颠倒错乱不可以传近世张文潜秦少游之流其遗文例遭此患知与不知之异也东莱吕公居仁以诗名一世使山谷老人在其推称宜不在陈无已下然即世多歴年所而编次者竟无人为墨客词人相视太息曰公所谓知吾者希则我者贵欤仪真沈公宗师名卿之子少卓荦有奇志方党禁未解时不顾流俗专与元祜故家厚公尤知之往来酬唱最多沈公之子公雅以通家子弟从公游公称之甚乾道初元几就养呉郡时公雅自尚书郎擢守是邦暇日裒集公诗略无遗者次第嵗月为二十通锓板置之郡斋盖公之知沈氏父子也深故公雅编次之也备几亦受知于公者也公雅用是属几题其后窃自伏念与公皆生于元丰甲子又相与有连雅相好也绍兴辛亥几避地柳州公在桂林是时年皆未五十公之诗固已独歩海内几亦妄意学作诗公一日寄近诗来防次其韵因作书请问句律公察我至诚教我甚至且曰和章固佳本中犹窃以为少新意又曰诗巻熟读治择工夫已胜而波澜尚未阔欲波澜之阔须令规模宏放以涵养吾气而后可规模既大波澜自阔少加治择功已倍于古矣防受而书诸绅今三十有六年顾视少作多可愧悔既老且病无复新功而公之墓木拱矣观遗文为之絶叹因记公教我之言于篇末使后生知前辈相与情实如此且以见防于公之言虽老不忘也乾道二年四月六日赣川曾防题



