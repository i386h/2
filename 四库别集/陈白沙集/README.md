<!-- { "loadSidebar": true } -->
陈白沙集 明 陈献章

钦定四库全书 

　　集部六 

　　陈白沙集 

　　别集类五 

　　明 

　　提要 

　　臣等谨案白沙集九巻明陈献章撰献章字公甫新会人正统丁卯举人以荐授翰林院检讨追谥文恭従祀孔庙事迹具明史儒林传其集为门人湛若水校定万厯间何熊祥重刋之凡文四巻诗五巻行状志表附于后献章为学以静为主其教学者但令端坐澄心于静中养出端倪弟子相传为白沙学派与诸家互有同异所为文章论者颇以质直少之其诗亦自击壤集中来另为一格至今毁誉各半然平情而论誉者过情毁者亦多失实大抵皆门户相轧之见惟王世贞谓其诗不入法文不入体而其妙处有超出法与体之外者可谓兼尽其短长矣近人又有辑献章论学之语为白沙语録行世者核其所载乃即于此集中摘出排比而成并非别有一书也 

　　乾隆四十六年五月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●钦定四库全书 

　　陈白沙集巻一 

　　（明）陈献章 撰 

　　○奏疏（二首） 

　　乞终养疏 

　　臣原籍广东广州府新会县人由本县儒学生员应正统十二年乡试中式正统十三年会试礼部中副榜告入国子监读书景泰二年会试下第成化二年本监拨送吏部文选清吏司歴事成化五年复会试下第告回原籍累染虚弱自汗等疾又有老母朝夕侍养不能赴部聴选成化十五年以来广东左布政使彭韶钦差总督两广军务兼理巡抚右都御史朱英前后具本荐臣堪充任使吏部移文广东布政司等衙门趣令起程臣以旧疾未平母年加老未能辄行府县官吏承行文书日夕催逼不免强起就道而沿途病发随地问医扶衰补羸仅不大惫于成化十九年三月三十日到京朝见赴部乃以久劳道路旧疾复作延至月余于五月二十五日蒙吏部题奉圣旨恁部里还考试了量拟职事来说钦此钦遵臣时方在床褥闻命媿悚未能就试即令侄男陈景星赴通政使司告转行本部暂令调治再歴晦朔心不自安七月十六日扶病赴部聴试而筋力朽弱立步艰难自揣虚薄未堪笔砚因续具状再延旬日日复一日病势转增耳鸣痰壅面黄头晕视昔所染无虑数倍众目所覩不敢自诬又于八月二十二日得男陈景易书报臣母别臣以来忧念成疾寒热迭作痰气交攻待臣南归以日为岁臣病中得此魂神飞丧仰思君命俯念亲情展转郁结终夜不寐臣之愚迷实不知所以自处也臣自幼读书虽不甚解然于君臣之义知之久矣伏惟我国家教育生成之恩陛下甄陶收采不遗卑贱之徳至深至厚于此而不速就以图报称于万一非其情有甚不得已者孰敢骛虚名饰虚让趦趄进却于日月之下以冐雷霆之威哉臣所以一领乡书三试礼部承部檄而就道闻君命而惊心者正以此也縁臣父陈琛年二十七而弃养臣母二十四而寡居臣遗腹之子也方臣幼时无岁不病至于九龄以乳代哺非母之仁臣委于沟壑久矣臣生五十六年臣母七十有九视臣之衰如在襁褓天下母子之爱虽一宜未有如臣母忧臣之至念臣之深者也臣于母恩无以为报而臣母以守节应例为有司所白已蒙圣恩表厥宅里是臣以母氏之故荷陛下之深恩厚徳又出于寻常万万也顾臣以贫贱早寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长久臣又以病躯忧老母年未暮而气则衰心有为而力不逮虽欲効分寸于旦夕岂复有所惜哉臣所以日夜忧惫欲处而未能者又以此也夫内无攻心之疾则外不见从事之难上有至仁之君则下必多曲成之士惟陛下以大孝化天下以至诚体万物海宇之内无匹夫匹妇不获其所者则臣之微亦岂敢终有所避而不自尽哉伏望圣明察臣初年愿仕之心悯臣久病思亲不能自已之念乞勅吏部放臣暂归田里日就医药奉侍老母以穷余年俟母养获终臣病全愈仍前赴部以聴侍用则臣母子未死之年皆陛下所赐臣感恩益深图报益切虽死于道路无所复辞矣臣干冒天威无任皇恐战栗之至 

　　谢恩疏 

　　臣于成化十九年八月二十八日具本陈情乞还养母兼理旧疾九月初一日钦奉圣旨陈献章既该巡抚等官荐他学行老成可用今恳切求回养母吏部还查聴选监生愿告回家的例来说钦此及吏部查例覆奏于本月初四日钦奉圣旨陈献章既系巡抚等官荐他今自陈有疾乞回终养与做翰林院检讨去亲终疾愈仍来供职钦此伏念臣本菲才误蒙荐举又以老母在念沈疴在躬未得以仰承试用陛下悯其愚诚不加诛责使少寛旦夕之假已云幸矣而又慰之以温言宠之以清秩使遂其欲去而勉其复来此诚天地之量日月之明雨露之泽出于寻常条格之外者臣虽至愚亦知衔负恩徳图报称于亲终疾愈之日不敢负朝廷待士之盛意不敢违臣子効用之初心也但身在床褥实难动履辄欲具本称谢以不亲拜舞益不自安即令侄男陈景星具状鸿胪寺告欲俟筋力稍纾尚当勉强赴阙庶几少伸报谢之万一而又为风寒所中肢节沈痛卧不能兴臣窃复自念旧疾方殷新病复继恐非旬月可愈不惟有稽入谢之期抑且不能亟副归养之诏心未酬而罪愈甚矣臣瞻望朝廷离违在迩虽图报有日而迟速未占俯仰媿怍无任感激恋慕之至 

　　○序 

　　认真子诗集序 

　　诗之工诗之衰也言心之声也形交乎物动乎中喜怒生焉于是乎形之声或疾或徐或洪或微或为云飞或为川驰声之不一情之变也率吾情盎然出之无适不可有意乎人之赞毁则子虚长杨饰巧夸富媚人耳目若俳优然非诗之教也甚矣诗之难言也李伯药见王通而论诗上陈应刘下述沈谢四声八病刚柔清浊靡不毕究而王通不答薛收曰吾尝闻夫子之论诗矣上明三纲下达五常于是征存亡辨得失小人歌之以贡其俗君子赋之以见其志圣人采之以观其变今子之言诗是夫子之所痛也南朝姑置勿论自唐以下几千年于兹唐莫若李杜宋莫若黄陈其余作者固多率不是过乌虖工则工矣其皆三百篇之遗意欤率吾情盎然出之不以赞毁欤发乎天和不求合于世欤明三纲达五常征存亡辨得失不为河汾子所痛者殆希矣故曰诗之工诗之衰夫道以天为至言诣乎天曰至言人诣乎天曰至人必有至人能立至言尧舜周孔至矣下此其颜孟大儒欤宋儒之大者曰周曰程曰张曰朱其言具存其发之而为诗亦多矣世之能诗者近则黄陈逺则李杜未闻舍彼而取此也学者非欤将其所谓大儒者工于道不工于诗欤将未至于诣乎天其言固有不至欤将其所谓声口勿类欤言而至者固不必其类于世或者又谓诗有别材非闗书也诗有别趣非闗理也则古之可与言诗者果谁欤夫诗小用之则小大用之则大可以动天地可以感鬼神可以和上下可以格鸟兽四时行焉百物生焉皇王帝霸之褒贬雪月风花之品题一而已矣小技云乎哉都宪朱公以其所为诗编次成帙题曰认真子集授简于白沙陈献章曰为我序之公昔语我于苍梧曰诗非吾所长公豪于辞矣而未始以为足认真子名集公意有所属顾览者未必知而吾以是觇公之晚节也诗虽工不足以尽诗而况于尽人乎谓吾不能于诗而好为大言不知言者也公名英字时杰郴阳人由进士歴官中外节用而爱人 

　　奉饯方伯张公诗序 

　　昔魏野送冦忠愍之诗云好去上天辞富贵归来平地作神仙当是时冦公自永兴召入其志方鋭于事为野遽止之故冦公不悦后来通州始书此诗于壁间朝夕讽咏之论者以是善野之言而以冦公之始终为可议夫君子出处去就之义固未可尽责之冦公辈而山人处士例以不出为髙故其所责望于人亦止以轻富贵为第一等亊则野之于冦公其相与之言如此亦宜方伯张公不以仆愚往往欲置之门下近者迭纸责以赠言仆何敢为佞诚慕古人出处之大不敢徇一已之私主一偏之见以必人之从我而忘天下故区区之辞惟以已与公进退并言之而不敢效尤于野之必其义可否公请自择胡文定公平生出处未尝谋于朋友如人饮水冷暖自知惟公裁焉其辞曰去梦劳英爽投书阻岁年壮游眇车葢虚卧老江烟公徳清南服帝心简时贤神仙休嘱付卿相待回旋 

　　东晓序 

　　居之有名恶乎始君子之居也兴于斯息于斯目之所视心之所随茍无所亊乎畏则怠而入于忘其主于畏乎何氏子隠南海之滨更名潜榜其居曰东晓葢亦以其识见之超卓能及于微逺如阳气始舒昭晰无间故以其象谕之云耳时乎见则见矣宜潜而见过也则有畏潜恶乎畏而取于是故直以为喻已然予谓潜之畏不终无也旸谷始旦万物毕见而居于蔀屋之下亭午不知也忽然夜半起振衣于四千丈罗浮之冈引盼于扶木之区赤光在海底皎如昼日仰见羣星不知其为夜半此无他有蔽则闇无蔽则明所处之地不同所遇随以变况人易于蔽者乎耳之蔽声目之蔽色蔽口鼻以臭味蔽四肢以安佚一掬之力不胜羣蔽则其去禽兽不逺矣于此得不甚恐而畏乎知其蔽而去之人欲日消天理日明罗浮之于扶木也溺于蔽而不胜人欲日炽天理日晦蔀屋之于亭午也二者之机间不容髪在乎思不思畏不畏之间耳潜隠者也理乱黜陟刀锯非所畏尚亦有畏于斯乎因其乞言序以朂之 

　　李文溪文集序 

　　予尝语李徳孚曰士从事于学功深力到华落实存乃浩然自得则不知天地之为大死生之为变而况于富贵贫贱功利得丧诎信予夺之间哉今观其先世文溪先生遗藁初涉其流渺茫汪洋若江河之奔驶而又好为生语险怪百出读者往往惊絶至或不能以句以谓文溪直文耳徐考其实则见其重内轻外难进而易退蹈义如弗及畏利若懦夫卓乎有以自立不以物喜不以已悲葢亦庶几乎吾所谓浩然而自得者矣然后置书以叹曰嗟乎此文溪所以为文也亟读而亟思之执巻务尽乃至目倦神疲欠伸欲起辄回顾屑屑焉不忍舍也夫因言以求其心考迹以观其用故人之深浅毕见愚不敢自谓有得于文溪之藴顾平昔所以告徳孚者乃区区愿学而未能忽焉亲诸简册之中麤若冥会虽不尽解其说要其归与此异者葢寡矣则以之而嗟叹慕悦尚奚疑哉传曰生乎百世之上百世之下闻者莫不兴起此之谓也徳孚念先绪之落落遗稿仅存复多讹阙乃深自惧恧悉访诸族之人得旧所刋本与所誊本叅校阙其所疑刻之家塾命胤子昭董其事而俾予为序之于乎自予为儿时而独恨未识其心胸气象为何如比岁京师获交徳孚亦尝一阅其世谱今幸寘目于先生之文而知富贵果不足慕贫贱果不足羞功利得丧屈信予夺一切果不足为累天地之为大死生之为变自得者果不可得知而奋乎百世之上兴起百世之下孟轲氏果不予诬其所恃者葢有在也故士必志道然后足以语此徳孚好学老当益壮昭也尚亦有激于予之斯言也乎 

　　澹斋先生挽诗序 

