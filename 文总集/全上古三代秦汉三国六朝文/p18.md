<!-- { "loadSidebar": true } -->
　　有能扬文之名，止文之过，私得宝於外者，疾入谏。（《战国策》十）
　　◎田单
　　单，齐诸田疏属，王时为临淄市掾。燕破齐，走保即墨，即墨城中推为将军，拒守五年，大败燕军，杀其将骑劫，遂复齐。迎襄王於莒，襄王以为相，封都平君，一云安平君。
　　◇令城中
　　当有神人为我师。（《史记。田单传》）
　　◎鬼谷先生
　　鬼谷先生不知何许人，或云姓留，名务滋，楚人。隐居颍川阳城之鬼谷，因以自号。有《鬼谷子》三卷（乐壹注《鬼谷子》云：「苏秦欲神秘其道，故假名鬼谷。」案《汉志》有《苏子》三十一篇，无《鬼谷子》。《唐志》以《鬼谷子》属苏秦，未审信否。今录鬼谷文，列苏秦之前。）
　　◇遗书责苏秦张仪
　　若二君岂不见河边之树乎？仆御折其权，波浪荡其根，上无径尺之阴，身被数千之痕，此木岂与天地有仇怨？所居然也！子不见嵩、岱之松柏，华霍之檀桐乎？上枝干於青云，下根通於三泉，千秋万岁，不受斧斤之患，此木岂与天地有骨肉哉？盖所居然也。（《艺文类聚》三十六引袁淑《真隐传》，又见《御览》五百十）
　　二君足下，功名赫赫，但春到秋，不得久茂。日既将尽，时既将老，君不见河边之树乎？仆驭折其枝，波浪激其根，此木非天下人有仇怨，所居者然也。子不见嵩、岱松柏，华、霍之树？上叶陵青云，下根通三泉，上有玄狐黑猿，下有豹隐龙潜，千秋万岁，不逢斧斤之患，此木非与天下人有骨血，盖所居然也。今二子好云路之荣，慕长久之功，轻乔松之永延，贵一夕之浮爵，痛焉悲夫二君，痛焉悲夫二君。（杜光庭《录异记》。案此校《真隐传》互有删节，而首尾多十馀语，故并录之。）
　　◎苏秦
　　秦字季子，雒阳轩里人。师事鬼谷先生，游说为约从长，并相六国，赵封为武安君。後从约解，去赵之燕，又之齐为客卿。齐大夫与争宠，刺杀之。
　　◇上书说秦惠王
　　大王之国，西有巴、蜀、汉中之利，北有胡貉、代马之用，南有巫山、黔中之限，东有肴、函之固，田肥美，民殷富，战车万乘，奋击百万，沃野千里，蓄积饶多，地势形便，此所谓天府，天下之雄国也。以大王之贤，士民之众，车骑之用，兵法之教，可以并诸侯，吞天下，称帝而治。愿大王少留意，臣请奏其效。
　　臣固疑大王之不能用也。昔者神农伐补遂，黄帝伐涿鹿而禽蚩尤，尧伐兜，舜伐三苗，禹伐共工，汤伐有夏，文王伐崇，武王伐纣，齐桓任战而伯天下。由此观之，恶有不战者乎？古者使车毂击驰，言语相结，天下为一；约从连横，兵革不藏；文士并饬，诸侯乱惑；万端俱起，不可胜理；科条既备，民多伪态；书策稠浊，百姓不足；上下相愁，民无所聊；明言章理，兵甲愈起；辩言伟服，战攻不息；繁称文辞，天下不治；舌弊耳聋，不见成功；行义约信，天下不亲。於是乃废文任武，厚养死士，缀甲厉兵，效胜於战场。夫徒处而致利，安坐而广地，虽古五帝、三王、五伯，明王贤君，常欲坐而致之，其势不能，故以战续之。宽则两军相攻，迫则杖戟相撞，然後可建大功。是故兵胜於外，义强於内；威立於上，民服於下。今欲并天下，凌万乘，诎敌国，制海内，子元元，臣诸侯，非兵不可！今之嗣主，忽于至道，皆忄昏於教，乱於治，迷於言，惑於语，沈於辩，溺於辞。以此论之，王固不能行也。（《战国策》三，苏秦始将连横，说秦惠王云云。案下文云说秦王书十上而说不行，明此二首皆是上书。）
　　◇为齐上书说赵王
　　臣闻古之贤君，德行非施於海内也，教顺慈爱非布於万民也，祭祀时享，非当於鬼神也。甘露降，风雨时至，农夫登，年谷丰盈，众人喜之，而贤主恶之。今足下功力，非数痛加於秦国，而怨毒积恶，非曾深凌於韩也。臣窃外闻大臣及下吏之议，皆言主前专据，以秦为爱赵而憎韩。臣窃以事观之，秦岂得爱赵而憎韩哉？欲亡韩吞两周之地，故以韩为饵，先出声於天下，欲邻国闻而观之也。恐其事不成，故出兵以佯示赵、魏。恐天下之惊觉，故微韩而贰之。恐天下疑已，故出质以为信。声德於与国，而实伐空韩。臣窃观其图之也，议秦以谋，计必出於是。且夫说士之计，皆曰韩亡三川，魏灭晋国，恃韩未穷，而祸及於赵。且物固有势异而患同者，又有势同而患异者。昔者楚人久伐而中山亡。今燕尽韩之河南，距沙丘，而至钜鹿之界三百里；钜於扌干关，至於榆中千五百里。秦尽韩、魏之上党，则地与国都邦属而挈者七百里。秦以三军强弩坐羊唐之上，即地去邯郸二十里。且秦以三军攻王之上党而危其北，则句注之西，非王之有也。今鲁句注禁常山而守，三百里通於燕之唐、曲吾，此代马胡驹不东，而昆山之玉不出也。此三宝者，又非王之有也。今从於强秦国之伐齐，臣恐其祸出於是矣。昔者五国之王，尝合横而谋伐赵，参分赵国壤地，著之盘盂，属之雠作，五国之兵有日矣，韩乃西师以禁秦国，使秦发令素服而听，反温、枳、高平於魏，反三公、什清於赵，此王之明知也。夫韩事赵宜正为上交，今乃以抵罪取伐，臣恐其後事王者之不敢自必也。今王收天下，必以王为得，韩危社稷以事王，天下必重王。然则韩义王以天下就之，下至韩慕王以天下收之，是一世之命，制於王已。臣愿大王深与左右群臣卒计而重谋，先事成虑而熟图之也。（《战国策》十八，又见《史记。赵世家》作苏厉为齐遗赵王书，小同大异，今别载于後。）
　　◇从约
　　秦攻楚，齐、魏各出锐师以佐之，韩绝食道（《史记》作「韩绝其粮道」，）赵涉河、漳，燕守常山之北。秦攻韩、魏，则楚绝其後，齐出锐师以佐之，赵涉河、漳，燕守云中。秦攻齐，则楚绝其後，韩守城皋，魏塞午道，赵涉河、漳、博关，燕出锐师以佐之。秦攻燕，则赵守常山，楚军武关，齐涉渤海，韩魏出锐师以佐之。秦攻赵，则韩军宜阳，楚军武关，魏军河外，齐涉渤海（《史记》作「齐涉清河」，）燕出锐师以佐之。诸侯有先背约者，五国共伐之。（《战国策》十九，《史记。苏秦传》案此说赵王之词，而《苏秦传》下文言既约六国从亲归赵，赵肃侯封为武安君，乃投从约书於秦，盖即此文也。故录之。）
　　◎苏代
　　代，秦弟。初事燕王哙，又事齐王。还燕，遇子之之乱，复至齐、至宋，燕昭王召为上卿。或云秦兄弟五人，兄代，厉、辟、鹄，并游说。秦最少，故字季子。案秦弟代，代弟厉，《战国策》、《史记。苏秦传》皆同，唯谯周《古史考》、鱼豢（《典略》为异。《索隐》云：「盖按苏氏谱云然也。」）
　　◇遗燕昭王书
　　夫列在万乘而寄质於齐，名卑而权轻；秦齐助之伐宋，民劳而实费。破宋，残楚淮北，肥大齐，雠强而国弱也：此三者，皆国之大败也，而足下行之，将欲以除害，取信於齐也，而齐未加信於足下，而忌燕也愈甚矣。然则足下之事齐也，失所为矣。夫民劳而实费，又无尺寸之功，破宋肥雠而世负其祸矣。足下以宋加淮北，强万乘之国也，而齐并之，是益一齐也。北夷方七百里，加之以鲁、卫，此所谓强万乘之国也，而齐并之，是益二齐也。夫一齐之强，而燕犹不能支也，今乃以三齐临燕，其祸必大矣。虽然，臣闻知者之举事也，转祸而为福，因败而成功者也。齐人紫败素也，而贾十倍；越王句践栖於会稽，而後残吴，霸天下，此皆转祸而为福，因败而为功者也。今王若欲转祸而为福，因败而为功乎，则莫如遥伯齐而厚尊之，使使盟於周室，尽焚天下之秦符，约曰：「夫上计破秦，其次长宾之秦。秦挟宾客以待破，秦王必患之。秦五世以结诸侯，今为齐下，秦王之志，苟得穷齐，不惮以一国都为功。然而王何不使布衣之人以穷齐之说说秦，谓秦王曰：「燕、赵破宋肥齐，尊齐为之下者，燕、赵非利之也；弗利而势为之者，何也？以不信秦王也。今王何不使可以信者接收燕、赵？今泾阳君若高陵君先於燕、赵，秦有变，因以为质，则燕、赵信秦矣。秦为西帝，赵为中帝，燕为北帝，立为三帝，而以令诸侯。韩、魏不听，则秦伐之；齐不听，则燕、赵伐之，天下熟敢不听？天下服听，因驱韩、魏以攻齐，曰必反宋地而归楚之淮北。夫反宋地归楚之淮北，燕、赵之所同利也；并立三帝，燕、赵之所同愿也。夫实得所利，名得所愿，则燕、赵之弃齐也，犹释弊ε。今王之不收燕、赵，则齐伯必成矣。诸侯戴齐而王独弗从也，是国伐也；诸侯戴齐而王从之，是名卑也。王不收燕、赵，名卑而图危；王收燕赵，名尊而国宁。夫去尊宁而就卑危，知者不为也。」秦王闻若说也。必如刺心。然则王何不务使知士以若此言说秦？秦伐齐必矣。夫取秦，上交也；伐齐，正利也；尊上交，务正利，圣王之事也。（《战国策》一十九，又见《史记。苏秦传》）
　　◇自齐献书燕王
　　臣之行也，固知将有口事，故献御书而行。曰臣贵於齐，燕大夫将不信臣，臣贱，将轻臣；臣用，将多望於臣；齐有不善，将归罪於臣；天下不攻齐，将曰善为齐谋；天下攻齐，将与齐兼贸阝臣，臣之所重，处重卵也。王谓臣曰：「吾必不听众口与谗言，吾信汝也。犹划刈者也。上可以得用於齐，次可以得信於下，苟无死，女无不为也，以女自信可也。」与之言曰：「去燕之齐可也，期於成事而已。」臣受令以任齐，及五年，齐数出兵，未尝谋燕。齐、赵之交，一合一离，燕王不与齐谋赵，则与赵谋齐。齐之信燕也，至於虚北地行其兵。今王信田伐与参、去疾之言，且攻齐，使齐犬马戋而不言燕。今王又使庆令臣曰：「吾欲用所善。」王苟欲用之，则臣请为王事之。王欲臣任所善，则臣请归事。臣苟得见，则盈愿。（《战国策》三十）
