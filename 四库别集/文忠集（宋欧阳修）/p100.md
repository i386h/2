<!-- { "loadSidebar": true } -->
　　善为物理之论者曰天地任物之自然物生有常理斯之谓至神圆方刻画不以智造而力给然千状万态各极其巧以成其形可谓任之自然矣【二十七字一作千态万状维不以智造而功给一任之自然故能各极其妙】而其【一无此字】丑好精麤寿夭多少皆有常分不有尸之孰为之限数由是言之又若有为之者【一无此十字】是皆不可诘于有无之间故谓之神也牡丹花之絶而无甘实荔枝果之絶而非名花昔乐天【二字一作人】有感于二物矣是孰尸其赋予邪然斯二者惟一【一无此字】不兼万【一无此字】物之美故各得【一作得各】极其精此于造化不可知而推之至理宜如此也余少逰洛阳花之盛处也因为牡丹作记君谟闽人也故能识荔枝而谱之因念昔人尝有感于二物而吾二人者适各得其一之详故聊书其所以然而以附君谟谱之末嘉祐八年七月十九日庐陵欧阳修题
　　跋学士院题名
　　余向在翰林七年尝以为宰辅有任责之忧神仙无爵禄之宠既都荣显又享清闲而兼有人天之乐者惟学士也自顷以来叨被恩私俾参政论力疲矣而勤劳不得少息心衰矣而忧患浩乎无涯却思玉堂如在天上偶因发箧闲览题名不觉慨然遂书于此嘉祐八年中秋日
　　熈宁四年正月二十九日载览至却思玉堂如在天上之语因思余作内制集序亦为此语英宗皇帝尝加称赏为之然感涕不能止也六一居士书跋茶録
　　善为书者以真楷为难而真楷又以小字为难羲献以来遗迹见于今者多矣小楷维乐毅论一篇而已今世俗所传出故髙绅学士家最为真本而断裂之余仅存者百余字尔此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古録目序横逸飘发而茶录劲实端严为体虽殊而各极其妙葢学之至者意之所到必造其精予非知书者以接君谟之论乆故亦粗识其一二焉治平甲辰
　　古之善书者必先楷法渐而至于行草亦不离乎楷正张芝与旭变怪不常出乎笔墨蹊径之外神逸有余而与羲献异矣襄近年粗知其意而力已不及乌足道哉【此蔡忠惠公所题】
　　跋观文王尚书【举正】书
　　右观文学士尚书王公字伯中清德之老也余晩接公逰爱其为人未防公以病卒因録其遗迹而藏之实思其人不独玩其笔也天圣中公与谢绛希深黄鉴唐卿修国史余为进士初至京师因希深始识公而未接其逰后三十年余为翰林学士公以书殿兼职经筵始得窃从公后故得公手笔不多呜呼天圣之间三人者皆一时之选今皆亡矣其遗迹尤可惜矧公素以书名当世也治平元年清明前一日书
　　跋学士院御诗
　　列圣御制刻石龛在玉堂北壁扄鏁甚严至和元年秋余初蒙恩召为学士尝因事独对便殿先帝宻谕将幸玉堂及欲如祖宗时夜召学士因问唐朝故事余奏曰唐世学士以献替为职业至于进退大臣常防密议故当时号为内相又谓之天子私人其职在禁近故唐制学士不与外人交通比来选用非精致上恩礼亦薄渐见踈外无异百司若圣君有意崇奬则当渐修故事予遂退而建言不许私谒执政时人喧然共以为非葢流俗习见近事不知学士为禁职旧制不通外人也真宗时刘子仪当直既不为丁晋公草制明日晏元献公入直刘见晏来遽趋【一作移】以出相遇不揖掩面而过葢当时学士犹交直也近时当直者多不宿宿者暮入晨出玉堂终日閴然吏人共守空院而已职隳事废已乆自朝廷近臣皆不知故事流俗不足怪也因览刻石遂并记之于后治平元年清明日
　　院中名画旧有董羽水僧巨然山在玉堂后壁其后又有燕肃山水今又有易元吉猿及狟皆在屏风其诸司官舍皆莫之有亦禁林之竒玩也余自出翰苑梦寐思之今中书枢宻院惟内宴更衣则借学士院觧歇每至徘回画下不忍去也
　　跋薛简肃公【奎】书
　　右薛简肃公诗并书其背乃天圣四年司农卿李湘门状是嵗丙寅至今丁未实四十二年矣偶得于家人箧中因褾轴而藏之公之清节直道余既铭之而有传在国史此不复书治平四年闰月十八日
　　跋醉翁吟
　　余以至和二年奉使契丹明年改元嘉祐与圣俞作此诗后五年圣俞卒作诗殆今十有五年矣而圣俞之亡亦十年也阅其词翰一为然遂轴而藏之熙宁二年五月十三日
　　题青州山斋
　　吾尝喜诵常建诗云竹迳通幽处禅房花木深欲效其语作一聨乆不可得乃知造意者为难工也晚来青州始得山斋宴息因谓不意平生想见而不能道以言者乃为已有于是益欲希其髣髴竟尔莫获一言夫前人为开其端而物景又在其目然不得自称其懐岂人才有限而不可彊将吾老矣文思之衰邪兹为终身之恨尔熙宁庚戌仲夏月望日题
　　跋三絶帖
　　南唐澄心堂纸为世所珍今人家不复有曼卿诗与笔称雄于一时今亦未有继者谓之三絶不为过矣余家藏此葢三十余年熙宁壬子正月雨中记六一居士






　　文忠集巻七十三
　　钦定四库全书
　　文忠集巻七十四
　　宋　欧阳修　撰
　　外集二十四
　　近体赋【诗附】
　　进拟御试应天以实不以文赋【并引状】
　　臣伏覩今月十三日御试应天以实不以文赋题目初出中外羣臣皆欢然以为至明至圣有小心翼翼事天之意葢自四年来天灾频见故陛下欲修应天以实之事时谓出题以询多士而求其直言外议皆称自来科场只是考试进士文辞但取空言无益时事未有人君能上思天戒广求规谏以为试题者此乃自有殿试以来数百年间最美之事独见于陛下然臣窃虑逺方贡士乍对天威又迫三题不能尽其说以副陛下之意臣忝列书林粗知文字学浅文陋不自揆度谨拟御题撰成赋一首不敢广列前事但直言当今要务皆陛下所欲闻者臣闻古者圣帝明王皆不免天降灾异惟能修德修政则变灾为福永享无穷之休臣不胜大愿其赋一首谨随状上进
　　赋【推诚应天岂尚文饰】
　　天灾之示人也若响应声君心之奉天也惟德与诚固当务实以推本不假浮文而治情彼虽不言讁见以时而下告吾其修德祸患可销于未萌臣闻天所助兮惟善则降祥德苟至兮虽妖而不胜皆由人事之告召然后天心之上应若国家有阙失之政则当频见于众灾欲人主知戒惧之心所以保安于万乗臣请述当今之所为引近事而为证至如阳能和隂则雨降若嵗大旱则阳不和隂而可推【去年大旱】隂不侵阳则地静若地频动则隂干于阳而可知【去年河东地频动】又如黑者隂之色晦者隂之时或暴风惨黑而大至白昼晦冥而四垂【康定元年三月黒风起白日晦】日食正旦雨冰木枝【今春二月】如此之类皆隂之为葢隂为小人与妇人又为大兵与蛮夷若四者之为患则羣隂之失宜故天象以此告吾君不谓不至陛下所宜奉天戒不可不思是谓应以实者臣敢列而言之若夫慎择左右而察小人则视听之不惑肃清宫闱而减冗列则恭俭而成式况乎逺佞人者孔宣父之明训放宫女者唐太宗之盛德又若西师乆不利宜究兵弊而改作叛羌乆未服宜讲庙谋之失得在陛下之至圣行事而不忒庶天意之可囬虽有灾而自息方今民疲赋敛之苦又值饥荒之年赀财尽于私室苗稼尽于农田刼掠居人盗贼并起流离道路老幼相连陛下视民如子覆民如天在于仁圣非不矜怜故德音除刻削之令赦书行赈济之权然而诏令虽严州县之吏多慢人死相半朝廷之惠未宣夫天至髙逺也惟可动以精诚民之休戚也皆系君之好尚惟善政之能惠则休符之并贶而况富有四海之大独制万民之上一言之出兮谁敢不从百事责实兮自然无旷发号施令在圣意之必行变灾为祥则太平之可望今汉史有五行之志尚书有洪范之文愿诏侍臣之讲说许陈古事于听【一作聪】闻可以见自召妖灾虽由于时政能招福应亦自于明君故禾偃于风表周王之觉悟雉鸣于鼎成商帝之功勲葢恐惧修省者实也在乎不倦祈禳消伏者文也皆不足云臣生逢纳谏之圣明不间直言之狂斐惟冀愚衷【一作忠】之可采苟避诛夷而则岂葢赋者古人规谏之文臣故敢上干于旒扆
　　监试玉不琢不成器赋【良玉非琢安得成器】
　　至寳虽美因人乃彰欲成器而斯尚由载琢以为良瑕玷弗施始中含于温润切磋有则取应用于圆方披大礼之遗言洞先儒之所録以为玉不因琢器莫得以自贵人不因学道无由而内朂故我诱之于人喻之以玉内美其含虽禀质而可嘉外饰其形假载雕而后足然以寳有可尚世诚所希价连城而有待气如虹而上挥礼神之用斯在磨玷之言则非禀尔天真包十德而成质制由工巧参六瑞以凝辉然则攻自它山列乎良璞虽曰寳也不能效于自用虽曰坚也未有成于不琢美在中矣徒内抱于英华礲而错诸始外成于圭角岂不以玉者华于国而可重器者用于人而克安规矩殊形于圭璧短长具制于躬桓亦犹在镕者金必资乎鍜链之设从绳者木遂分乎曲直之端且夫人务其师玉贵其德性虽本善不学则弗至于道质虽至美不琢则弗成其饰稽匪刻匪雕之说理实异斯嘉如切如磋之言义诚有得彼大圭贵乎尚质鸣佩取乎扬声虽效珍而并用在记谕以非精曷若彰教诲而有渐譬雕琢而可成是故西琥东圭舍规模而安创半璋全璧非制度以难明向若追琢不加刻画非备虽缜宻以含彩在文华而曷视故子以为玉不雕则璠璵不作器
　　国学试人主之尊如堂赋【堂陛隆峻人主尊矣】
　　位既异等君宜有常惟居尊而体国爰取谕于如堂望而畏之使下民之咸仰髙为贵者譬逺地以同彰稽徃牒之遗文懿嘉言之洞啓谓立制于君上谕相承于堂陛葢以贵贱殊品尊卑异礼下临于物必也尊严而有仪上譬于堂所以崇髙乎正体诚以赫赫化被巍巍道隆俨正宁以居极统羣黎于宅中葢取乎驭民之贵非资乎搆厦之功位正当阳若盛九筵之制民欣戴后如瞻七尺之崇然则堂非髙则偪下而易陵君非尊则保位而难慎卑髙必贵乎不渎上下于焉而克顺迩臣内附类榱栋之相依【一作髙】列辟下陈由陛聨而比峻岂不以富有函夏躬临兆民示臣庶之不越表等威之有伦将使制尔万国宗予一人下絶僭王非厯阶之可及世惟与子彰肯构以相因是知制众室者莫先乎堂奄九有者必尊其主葢兼统于邦国匪专称于栋宇化有于下奉穆穆以深居仰之弥髙若耽耽之可覩葢由堂不可以卑而乱制君不可以黩而不尊喻穹隆于九仞用总制于羣元且异夫葢之如天但述居髙之防就之如日惟明照下之言大哉陛峻而堂髙者势之然臣贵而君尊者国之理伊制度之有别俾崇髙而是视所以建公卿大夫而天子加焉其尊也于斯见矣
　　诏重修太学诗
　　汉诏崇儒术虞庠讲帝猷丛楹新寳构万杵逐欢讴照烂云甍丽囬环璧水流冠童仪盛鲁蒿柱德同周舞翟弥文郁横经盛礼修微生听昕鼓愿齿夏游
　　省试司空掌舆地图赋【平土之职图掌舆地】
