<!-- { "loadSidebar": true } -->
    有女维神，徘徊恨新。既入文王之梦，方明尚父之仁。君莅灌坛，自其来而有感；妾临（一作归）西海，将欲过以无因。岂非受命上天，禀灵下土。苟当鉴德（鉴德一作国）之职，诚是福谦之主。然而出则驾疾风，鞭暴雨。虽娉婷淑态，所行皆正直之心；而修闪阴徒，在处有晦冥之苦。今则望彼仁境，居惟太公。於国而栋梁斯喻，於民而父母攸同。谧尔封疆，无破块之时雨；恬然草木，绝鸣条之晓风。安得暗恃威灵，长驱徒御。不惟流麦以斯恐，抑亦偃禾而是虑。旧祠已别，固难返驾於今辰。直道须遵，岂可取途於他处。是使泪脸红失，愁蛾翠销。驻霞车而色敛，停宝盖以香飘。潜羡羿妻，明月先逾於清夜；却惭巫女，轻云已度於晴朝。谁见其回惑蕙心，踟蹰兰质。感教化之幸免适，患奔驱之迅疾。花颜惨淡，非嫌胜母之时；玉趾迟留，异恶朝歌之日。王乃愍彼彷徨，询其感伤。既非失佩於江上，亦非遗簪於路旁。入梦之姿，经三日以方过；非熊之道，历千秋而更彰。则知执德感幽者系乎真，操心物者由乎正。苟在神而犹惧，岂於人而不敬。若夫蝗越境而虎渡河，未可与斯而论政。
    ○沛父老留汉高祖赋（以“愿止前驱，得申深意”为韵）
    汉祖还乡兮銮驾将还，沛中父老兮留恋潸然。忆故旧於干戈之後，叙绸缪於旌旗之前。白发多伤，凤辇愿停於此日；翠华一去，皇恩再返於何年。昔以群盗并兴，我皇斯起。英明天授其昌运，神武日闻於旧里。今则秦楚势倾，鼓鼙声止。圣代而阳和煦物，元首明哉；暮年而蒲柳伤秋，老大耄矣。然而黄屋才降，丹诚未申。岂可风驰天仗，雷动车轮。一则以情深闾里，一则以义重君臣。隆准龙颜，昔是故乡之子；捧觞献寿，今为率土之人。乃曰：陛下创业定倾，顺天立极。臣等犬马难效，星霜屡逼。窥泗水则凄若旧风，指芒砀则依然故邑。眷恋难尽，ォ澜易得。昔日望云之瑞，岂有明言；当时贳酒之家，堪惊默识。帝乃驻天步，遂人心。戈矛山立，貔虎烟深。草泽初兴，云露而蛟龙奋翼；乡园重到，烟空而鸾鹤归林。时也亲友咸臻，少年并至。纵兆民如子，恩更洽於故；虽四海为家，情颇深於旧意。往事如睹，流光若驱。望幸诚异，攀辕则殊。交游既阻於秦时，堪悲今昔；黎庶正忻於尧日，自恨桑榆。已而双泪尽垂，一言斯献。请沛为汤沐之邑，实臣惬死生之愿。是使万岁千秋，杳冥无恨。
    ○四皓从汉太子赋（以“俱出山中，共辅明德”为韵）
    夏黄绮季，角里园公。抗迹君臣之外，潜身商洛之中。高帝搜扬，竟不归於北阙；储皇摇动，皆来卫於东宫。汉之初也，凤辇情乖，龙楼恩失。将谋废嫡以立庶，欲易黄裳而元吉。吕後忧深，留侯计密。且曰四人可致，一匡永逸。洎安车奉迎之後，当丹亭侍宴之日。森尔离立，皤然间出。似八公而少半，疑五老而无一。高皇问曰：从者谁乎，安得鹤氅斯众，霜髯与俱。乃言曰：臣等质同蒲柳，景迫桑榆。是商岭卧云之士，皆秦朝避世之徒。邦无道则隐，邦有道则愚。上曰：自朕之兴，待贤而用。顾朝廷之未治，念先生之所共。昔何远迹，不为率土之臣；今乃辱身，尽作承华之从。对曰：陛下扫荡寰宇，秦降楚平。未有称臣之意，惟闻慢士之名。太子则卑谦守节，柔顺利贞。理有承圣，斯宜继明。臣等惟义所在，非道不行。虽蹈夷齐之洁，更无伊吕之情。故得随鸡戟之差肩，向龙墀而接武。星星於朝行之列，济济於王人之伍。帝曰：空劳逋客，来抚藐尔之孤；可谢周人，已有良哉之辅。既而问安之位克定，肥遁之心共还。其来也鹤集丹陛，其去也云归故山。懿夫出彼岩峦，成兹羽翼。一则免扶苏之危，一则祛献公之惑。谁知惠帝立而刘祚安，乃采芝公之德。
    ○手署三剑赐名臣赋（以“特书嘉号，用奖贤能”为韵）
    汉章帝以锡赉情重，君臣道全。示署剑推恩之礼，表经邦佐命之贤。虽彼百官，分恩光之涣汗；惟兹三者，睹御墨以昭宣。是知器挺臣功，名由天奖。非霜刃无表汝之庸勋，非乾文无重予之庆赏。所以昭冲和，劝忠谠。鲛函尽启，决云之状盈眸；彩笔初题，垂露之文在掌。岂不以良佐斯得，深谋可嘉。或染翰而纪其敦朴，或挥毫而以文华。彼锡彤教，我乃颁其秋水；彼铭钟鼎，我乃镂以莲花。一则薛烛未逢，风胡不识。提携可助於雄勇，佩服必资其挺特。能使巨阙惭价，豪曹失色。乃署龙泉之名，以表韩棱之德。一则龙藻日耀，霜风雪凝。麾之而氛以歇，带之则威仪可聆。斯亦弗刂钟难媲，斩马奚称。乃署汉文之号，以旌郅寿之能。一则利可卫身，威能禁暴。惬项伯以将舞，宜赵王之所好。岂羡乎五色奇形，千金美号。乃署椎成之字，以彰陈宠之操。故得光王环佩，荣冠簪裾。见鱼水相逢之际，是云龙契会之初。数比梦刀，各获君前之赐；功齐神笔，长吞天上之书。洎吾皇威被华夷，德安岐雍。锋芒不自其手署，颁赐尽归其公共。盖以韩魏为铗兮宋为镡，异汉朝之所用。
    ○牛羊勿践行苇赋（以“皇化所加，德同周道”为韵）
    育物恩广，垂衣道丰。流德泽於行苇，示仁心於牧童。且曰，驱尔牛羊，勿近萋萋之道；恐其蹄角，践伤泥泥之丛。斯乃家国攸用，华夷所同。俾遂生荣之性，仍敦忠厚之风。是以发於蒿莱。今被仁风，所贵不殊於稷黍。懿夫拂水沙际，摇烟路傍。安可纵三牺而蹂躏，放千足以跳踉。莫不钦圣教，感吾皇。戒彼畜之奔逸，免斯条之折伤。由是绿野分驱，苍葭共保。但局桃林之坂，自金华之草。春风泽畔，如生腓字之心；落日山边，尽认下来之道。况乎挺本方茂，为航可嘉。び靡而争芳荇叶，参差而竞秀兰芽。若使大武斯履，柔毛所加。则八月洲前，无复凝霜之叶；三秋江上，难逢似雪之花。是以咸仰嘉猷，式遵元德。牧者既以承其教，虞人得以修其职。故能隔莹蹄於平野，莫往莫来；限贲首於荒郊，自南自北。然後泽靡不洽，恩无不周。国有殷充之实，家无罄匮之忧。网不入於污池，斯言莫偶；斧以时於林薮，厥义难侔。伟夫至理弥彰，前经可驾。远符大雅之什，允协文王之化。因知皇王之教，所忧不惟禾稼。
    ○圣人不贵难得之货赋（以题为韵）
    披老氏之遗文，见圣人之垂则。戒君上之所好，虑天下之为惑。且物有藏之无用，求之难得。若将（一作其）贵也，则廉贞之风不生；吾苟贱焉，庶嗜欲之源可塞。斯乃复道德之本，为政化之端。虽闻乎无胫以至，会忘其拭目而观。於以息襄攵，激贪残。皆重黄金，我则捐山而孔易；咸嘉白壁，我则抵谷以奚难。莫问瑕瑜，讵论妍不。节俭之德既著，饕餮之名何有。裘因焚後，应无为狗之劳；珠自锻来，已绝伺龙之丑。只如照车於魏，徒称径寸之贵；易地於秦，虚重连城之珍。一则受欺於强国，一则见屈於圣人。岂若端耳目，寂形神。视彼琼瑰之类，齐乎瓴<商瓦>之伦。义动贪夫，皆少私而寡欲；化移流俗，尽兹有伪以归真。可使路不拾遗，人忘好货。顾子有摘玉之志，俾尔无攫金之过。则以此行道而大道复隆，以此移风而元风再播。且夫君教矣，人效之。若不去其奢而返其本，必将去尔箧而控尔颐。亦何必树美珊瑚，竞列华筵之玩；布求火浣，长充内府之资。方今阐灵符，握金镜。若能来淮夷之琛，不以为贵；入王母之环，不以为盛。上崇朴素之道，下率廉隅之性。岂惟咸五而登三，可与大庭而齐圣。
    ○耀德不观兵赋（以“圣德照临，寰区清泰”为韵）
    声教斯播，戎夷自平。只在推贤而耀德，岂由命将以观兵。垂彼衣裳，示朝廷之有序；橐其弓矢，俾海内以惟清。皇帝以眇属前闻，遐观列圣。谓修文而可致其肃穆，谓立武必伤乎性命。将欲来万国之好，去百王之病。鸿私元泽，常昭天子之仁；豹略经韬，不授将军之柄。故得地协三无，风清八区。混轨文於殊俗，销剑戟於烘炉。况其德乃车也，兵犹火乎。岂宜执以二三，临於下土；安可封其十万，扰彼边隅。所以修之为勤，戢之不惑。汤修而葛伯斯服，舜舞而有苗自格。是知失德者由乎纵五兵，偃兵者在乎兴七德。今则朔野烽灭，辽阳戌。尧心非乐乎丹浦，周马已归乎华山。使行喙息之微，咸跻寿域；见执锐被坚之役，尽复人寰。然後泽溢区中，尘消塞外。四方忘覆载之力，百姓免杀伤之害。雕题辫，倾心而俱喜子来；率土普天，鼓腹而悉歌时泰。盖由煦妪仁广，含宏道深。慕羲农之化洽，鄙汤武之君临。晓月彤庭，共睹乾坤之量；秋风榆塞，不闻金革之音。斯乃帝道潜融，宸襟洞照。得允文允武之体，臻一张一弛之要。可谓超五帝而越三皇，合二仪而齐两曜。
    ○倒载干戈赋（以“圣力克彰，兵器斯戢”为韵）
    欲廓文德，先韬武功，倒干戈而是载，铸剑戟以欣同。千里还师，回刃於戎车之上；一朝偃伯，垂仁於王道之中。皇上以心宅八，威加四极。有罪必伐，无征不克。旌旗西响，竞纳款於中原；鼙鼓东临，咸献俘於上国。然後轸宸虑，恻皇情。万姓苟宜於子视，三边可俟其尘清。由是罢师旅，休甲兵。干橹势倾，压双轮而委积，戈色寝，满十乘以纵横。盖以战乃危事，兵惟凶器。欲今永脱於祸机，必使先离乎死地。所以前俄睹，回辕继至。虞舜舞而曾用，比此宁同；鲁阳挥以员来，於斯则异。既不授其豹略，乃长包於虎皮。谅橐弓而若此，讵返旆以如斯。徵彼《礼》经，折轴苟闻於山立；考诸《易》象，盈车徒见其离为。岂虑自焚，诚同载戢。五兵从此以毕弭，七德於焉而复立。遂使顽凶之子，无日可寻；更怜忠烈之臣，徒云能执。故得杀气潜息，嘉猷孔彰。以此怀柔，而何人不至；以此亭育，而何俗不康。罢刃销金，道无惭於齐帝；放牛归马，德宁愧於周王。大矣哉！因尔仁天，用藏兵柄。得东征西怨之体，见师出凯旋之盛。小臣伏睹乎橐，敢不歌扬於明圣。
    ○握金镜赋（以“圣人执持，照临寰宇”为韵）
