<!-- { "loadSidebar": true } -->
　　伏以圣人受命启万世之鸿基史氏纂书示百王之大法是□尧舜之事载于典谟文武之政布在方策昭明日月炳耀丹青俾文献之足征实古今之通议矧创业垂统皆在于诒谋而继志述事敢忘于纪载鼎彛有勤　圣哲相承铺张极盛之闳休扬厉无穷之伟续历述前闻之作允为达孝之规钦惟　太祖圣神文武钦明启运俊德成功统天大孝　高皇帝应千年之景运集群圣之大成　天命眷顾之隆起徒步不阶于尺土人心悦服之固未三年已定于　京都龙飞云从而华夏变貊罔不率服日临月照而山川鬼神莫不攸宁有过化存神之妙有绥来动和之应英杰不期而会遐迩不令而从尽收当世之贤才大拯生民于水火群雄归命不戮一夫元主遁荒礼遣其嗣四方幅员之广亘古所无中国先王之典悉复其旧传圣贤道学之统守帝王心法之言罢黜百氏弥纶六经范围化工曲成万物天休兹至而兢业贯乎始终诸福毕臻而谦抑纯乎表里在位之久三十余年升遐之日万方哀悼比于近古邈焉罕俦汉高年不登于中寿光武运仅绍于中兴唐高祖因隋之资宋太祖乘周之业元世祖席累世之威皆未有若斯之盛者也钦惟　孝慈昭宪至仁文德承天顺圣高皇后天生圣善克相肇基侧微德迈于嫔虞开剑功超于胥永恊坤元之吉夙开文定之祥鸣鸠均众子之恩螽斯奄百男之应保合承天之庆简能造化之仁历考古之后妃盖莫盛于周室然挚任诞圣而无辅运之绩邑姜辅运而无诞圣之祥矧皆起于邦君或克成其世绪降及近世皆非等伦若夫同起布衣化家为国调元翊运参机赞谋正位中宫十有五年慈训昭明文德通理家邦承式天下归仁诞育　圣躬万世永赖目古以来未之有也钦惟　皇帝陛下体合乾坤重华日月上天申命卓然中兴焕帝尧之文章缵武王之继述孝事太祖有见而知发兰台记注之书而微以藩邸之副抽金縢石室之秘又考于世家之藏爰当嗣位之初首颁修史之诏臣缙总栽臣某等纂修慎选多士宴锡便蕃即开馆于禁中屡翻阅于几暇以百人之众历期年之久惟务校雠之事实无黼散之能魏巍道冠于百王荡荡功超于千古是知礼乐征伐所自必有训诰之文云霞华卉之生何劳绘画之力仰青天而瞻象纬尚奚罄于名言开玊府而见璠玙惟自庆其希遇困文序次莫抽一辞之赞扬据事直书永示万年之大训谨譔述太祖实录一百八十三卷缮写成一百二十五册谨伏关上进臣缙等无任瞻　天仰　圣惭惧屏营之至谨奉表以闻 

　　○谢恩表 

　　大祖皇帝宝录告成蒙恩赐臣等白金彩弊衣服鞍马加赐筵宴谨奉表称　谢伏以史册光华纪载　圣神之实惠　睿恩锡类诞敷雨露之均恩是知达孝爱其所亲至仁不择所施钦惟　与天同运如日是升至孝为天所相而谓孝莫先于显扬至仁为众所归而谓仁莫大于尊亲爰自　君临大宝之初即下修史之诏兢业万几之暇不忘开卷之勤臣筭缪悠末学承　命惶悚日覩　圣明之事手授传信之编　銮坡螭陛之书无庸黼黻石室之金縢之秘不费讨论但日食大官之膳又时承　异数之褒虽尽力于朞年实无加于毫末者也兹编次成书伏阙上进　恩荣稠迭惭惧交并锡以天闲之驷马颁之内帑之金帛荣及众足其用锦服焜煌照耀都城之耳目华筵沾醉驩腾士庶之榆杨臣缙等省已无劳服膺莫报　圣寿齐天一经行世幸附姓名于不朽仰惟日月之长存 

　　○伐作贺河清表 

　　永乐三年十二月二十九日平阳府报本月十日蒲州河津县黄河水清事干大瑞谨奉表称贺者伏以圣人在上瑞应河清旷古奇逢适当盛世钦惟　天地合德日月同明所以川岳効灵而光昭盛德也臣等居近河滨观兹上瑞九万里从天而降三千年一旦而清云汉昭回神人交庆 

　　○贺平交趾表 

　　圣人得位寰宇同春弘敷济众之深仁克广普天之鸿业华夷一统海岳均安恭惟皇帝陛下德合重华功高神禹万里救民于水火六师致讨于渠魁肃清岭徼之余风光复唐尧之旧境实有同于开天辟地之功启运肇基之盛也臣某职守南□躬逢盛事同欢情于亿兆祝　圣寿于万年 

　　○贺中宫笺 

　　天启圣明政资内助舆图益广臣庶同欢敬惟皇后中宫厚德承天深仁逮下迩以南夷弗靖师出救民肃恭宵旱之勤恊顺含章之羙是以母仪天下宗庙永安天之寿 

　　○贺东宫笺 

　　圣明启运　宝历应期大本奠安普天怀服敬大子东宫　睿资天纵圣学日新迩以南夷干纪边郡靡宁龙楼温清而弼谐虎旅感兴而用命是以救民之功同于创业之盛也臣某等忻逢盛事聀守承宣仰瞻日表之姿敬祝千春之寿 

　　解学士文集之一终 

　　●解学士文集二卷 

　　四言古 
　　五言古 
　　五言绝 
　　五言律 
　　五言排律 
　　七言古 

　　◆四言古 

　　解氏世系歌 

　　○解氏世系歌 

　　明明我祖本于轩辕至周武王二十世传唐侯再世号晋始大 【一作唐侯嫡嗣而晋始大】 庶亦有官食菜于解至今平阳粤余故乡以邑为氏传称解扬曰张曰狐皆显于晋后耻事秦散而多胤代丞相福着以鴈门不仕高汉 【一作耻事】 隐而终焉侍中道彪仆射曰祈子着簿书延年受诗万年将作罪徙炖煌尚书宗明生司隶光监郡詹事生中庶于少子曰胜烜赫继显建武侯封嗣子曰恭太尹 【一作太守】 都尉御史相史涉步征西相史之子及梁邹侯光于 【一作光名】 汉魏武功吏治考绩称最梁邹有子系及结育清声洁已伦贼所毒永宁有诏追赠葬祭济南着族晋史所志征西我系宾客散骑讳澈讳舆龙子舆弟将军式成护军奇之拜侯希石康晋燕师祈仕后秦明晋渎震父子仕燕侈止生镇 【一作震】 震业亢宗高士叔谦事具南史寔生观占尚书才华都俞天嘏济阴应恺慰藻侯北梦康世绩忠鲠周大司空 【一作司空将军】 生琬公琰事具唐史退翁其子讳隐官蕲始寓于此吉本庐陵子禹剌史肃宗之初世乱未靖 【一作此未底定】 同水臻善南山形胜鹧鸪迹符 【一作符岭】 胥宇延庆 【一作毓焉其庆】 禹字德远生干宠材参军武卫兄弟鼎台軿字德舆贞白赐谥进士兼善从美其讳金吾仆射一门皆贵桓桓世隆自西徂东建第营寨 【一作墙墉】 吉阳肇封力走黄巢退不言功子弼皋謩吴加尚书吴唐叔 【一作季】 世家袭 【一作亦衣】 紫朱文粲丽正儒将知兵 【一作南唐治兵】 保身亢宗迓宋之平 【一作及宋理平】 希孟伯轲魁名天圣生安及定吉甫彦圣熙宁进士吉甫参军五子文儒持国尤醇 【一作子五齐芳持国本醇】 千龄千秋必达必文敬之讳夤世精典坟五世辟雍世亦罕同笃于生春漕魁神童进士巽川其字厚甫龙翔天飞纂图序谱庄山上舍忠抗奸权辰峯典教德拟平园竹梧死节光于信史二妙同升人谓有子家君寿考训我奉先拜手陈诗几千万年 【一作讳夤下有曰必达之精】 洪武三十一年戊寅正月望日蕲州公二十世孙缙绅谨书 

　　◆五言古 

　　题吴山伍子胥庙 
　　过曲江张九龄祠 
　　题胡忠简公敕书 
　　谒青阳公祠 
　　题四景画（四首） 
　　墨菊 
　　杏林精舍图　为环州李允诚赋 
　　为康中正书 
　　送刘日升南游庾岭 
　　寄萧公逊 
　　西行寄同乡诸友 
　　南行寄友 

　　○题吴山伍子胥庙 【乙丑】 

　　朝驱下越阪夕饭当吴门停车吊古迹霭霭林烟昏 【一作桑麻村】 青山海上来势若游龙奔星临 【一作分】 斗牛域气与东南吞九折排怒涛壮哉天地根落日见海色长风卷浮云山椒戴遗祠兴废今犹存香残吊木客树古哀清猿我来久沉抱重此英烈魂吁嗟钃镂锋寘尔国士冤峩峩姑苏台荆棘晓露繁深宫麋鹿游此事谁能论因之毛发竖落叶秋纷纷 

　　○过曲江张九龄祠 

　　停舟曲江浒吊古谒遗祠岩岩始兴公遗泽芬在斯堂倾风雨萃碑断苔藓滋芳春奠行旅落日归文狸唐宫甘无事衡鉴良独持弼谐展嘉猷谠论非诡随■〈口雝〉■〈口雝〉朝阳凤粲粲补衮丝侧闻卧病没九庙烟尘飞渔阳突骑来中华混群夷壮哉砥柱功用舍共安危昭陵铁马空仙李祚久移惟闻兰菊存千秋恒若兹我来荐微诚载拜当前墀顾瞻相貌间丰度犹可师武溪何渊渊芙峯亦巍巍只今相业隆孰与前修期临风一长啸山雨来霏霏 

　　○题胡忠简公敕书 

　　渡江炎德衰颠倒由奸桧胡公进谠言直欲扫萧艾居然新州谪名震天壤内恢复事已非能保清静退孝皇眷先臣拔擢起滞废羽仪廊庙间议论犹正大丘园将佚老耿耿丹心在耆朋既凋谢一札重恩赉矫首仰干淳芳輶传异代龙章俨如新字画有余态前修不可作展卷一长喟 

　　○谒青阳公祠 

　　维舟大江浒西登皖城隅遐思浩无际怀古在踟蹰桓桓青阳公忠节隘寰区坚军守兹垒七载枕戈殳上书久不报援绝形势孤全家俱受死取义捐厥躯时去事已往令名天地俱我来拜英姿灵爽犹俨如褒封显幽愤庙食扬休都起敬仰余烈临风发长吁媲美巡与远伟哉皆丈夫 

　　○题四景画（四首） 

　　春阳忽将违红芳坐来 【一作米】 歇山深云木凋流水鸣鸣咽楼观隐空青幽人息环辙望来不可亲未得与世别 
　　夏云敛虚壑 【一作宇】 轻飙散林垧祖息坐幽宇 【一作轩】 曾无尘事缨硙泉响非聒聊且均凡情骐骥甘伏枥饲秣便清泠物情已俱逸樵路无商声 
　　秋山风露寒林莽忽摧落山家乐余暇宾客时剥啄开门扫败叶隔屋供醴酪忘情系城府野兴转淳村白云淡无心红树相罗络山僧亦忘机逍遥俯虚壑此景良已佳何用翔寥廓 
　　冬岭森瑶林积雪缟绝壁天飞失孤鸟万镜喧一 【一作俱】 寂何物行路入旅骑犹历历天高人事异长途未遑息独有高居月纶巾坐方适幽观失欢喜感遇相劳逸孤舟尽日横桂楫空倚石立待东方曒 【一作暇】 迢思无极 

　　○墨菊 【丙寅】 

　　春苗茁芳露贞脆无异姿濯渥等鲜研猗猗竞华滋秋风飒然至殒落纷蓬茨独兹异众草烈士当艰危佳色不为艳贞心常自持禀性夙已定造化无容私 

　　○杏林精舍图　为环州李允诚赋 

　　岐黄去我久世情恒忌医所以卢扁俦韬光隐蓬茨伟伟东　公著述无瑕疵游将有知已千载能求师庐陵市阛阓同姓业在兹翩翩去炎热寂寞山水涯再传志隐逸湖海自游嬉环州结精舍种杏成阴翳开花二三月遶天红雨垂勃如赪霞烂郁若云离披朱实破绿叶金凡坠春泥未有驯虎异林密众鸟栖鸟喧景益静坐起无愁思疾有不讳老问药施与之岁久功益茂孚信理不疑悠然顺造物自咏精舍诗采椽无梦寐藻梲非所宜咏茆试加剪环堵平涂泥户牖洞虚敞轩楹直无欹此居诚豁达足与明轩岐我家文水上爽垲颇自怡倦游二十载会有归来时医书亦通晓杏树阴成帷斯民跻仁寿皞皞同雍熙环州许来往共享黄发期 

　　○为康中正书 

