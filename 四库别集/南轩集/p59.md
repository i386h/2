<!-- { "loadSidebar": true } -->
　　书曰惟皇上帝降于下民若有恒性克绥厥猷惟后歴考圣贤垂世立教示人以性其源流葢本诸此夫教亦多术矣而必以性示人者使人知有生之初万善具足爲圣爲贤不待外求而可以取足于吾之一身也性者人所固有也而言性必以天者使人知吾此性纯粹至善莫非天理之本然而初无一毫人爲之私也性者天所赋也而克绥其道必归之君者人性虽善而气禀之杂物欲之私或得以汨之故必有聪明之君设爲教化以防闲之然后得以全其本然之善也羲农以来继天立极莫非此理至于成汤乃始抽关启钥明以示人自是以来蒸民之诗曰天生蒸民有物有则民之秉彞好是懿德刘子曰民受天地之中以生所谓命也是以有动作礼义威仪之则以定命也子思曰天命之谓性率性之谓道修道之谓教孟子曰非天降才尔殊也所以陷溺其心者然也皆成汤之意有以发之也夫自商而周以至春秋战国千有余年圣贤迭生立言垂训如出一人之口信乎此理之不可易也人生天地之间蠢蠢林林不胜其众也反而求之吾身则人莫不有是性性莫不具是中莫非天之所生莫非君之所教人何忍自暴自弃而卒爲小人之归乎在昔盛世此理素明天下之人皆知吾之有是性皆知性之具是中皆知天之所生君之所教莫不相率而趋于善其效至于比屋可封黎民于变人人皆有士君子之行周德旣衰圣贤之道不传异端邪说复起而乘之髙者溺于空无下者趋于功利学士大夫已不知有斯道之正统而况于下民乎此风俗之微始不能以如古矣至我本朝名儒迭兴相与推明圣贤之道以继孔孟不传之绪其载之方册亦旣家藏而人诵之矣当秦汉之后而获闻尧舜禹汤文武所相传之道顾非幸欤诚能于此深思而力行之存吾天命本然之善以无负于君师教育之意是则区区深有望于诸君也
　　乐记曰人生而静天之性也感于物而动性之欲也物至知知而后好恶形焉好恶无节于内知诱于外不能反躬天理灭矣
　　昔尧舜十六字传心危微精一之辨岂欲动情胜者之所能及也哉凡吾一念之发必精以察之曰是合于道乎抑离于道乎其纯粹而无疵乎抑犹有毫厘之差乎无一念而不合乎理无一理而不造其极若是而后可以谓之精也察之精则所谓人心固已合于道矣又必一以守之朝于斯夕于斯造次顚沛无适而不于斯焉事物胶轕万变不穷天理浑然无少间断如是而后可以谓之一也精而察之于其始一以守之于其终则视听言动起居食息无往而不合乎中矣尧舜禹之授受也洪水则未平五品则未逊三苖则未格其相告戒必有先务之当急者而其所言乃止于此葢心者万化之根本此心不正则欲足以败度纵足以败礼虽一身之内亦且顚倒错缪而不合其宜矣又何以齐家治国而平天下哉是以古之帝王虽居万乘之尊享九州之富而兢兢业业如履渊冰左史则书其言右史则书其动至于声气之高下若无害焉者亦有御瞽以几之盘盂则有铭几杖则有戒升车行步莫不有节无非检防其心使之无一念不合乎道也故曰人不足与适也政不足与间也惟大人爲能格君心之非君仁莫不仁君义莫不义君正莫不正一正君而国定矣然则尧舜禹之相告戒舍是宜无急焉者矣以尧舜之圣处帝王之尊而所以自治其心者如此世之学者不知此心之爲重而任情纵欲骄逸放肆念虑之顷或升而天飞或降而渊沦或热而焦火或寒而凝冰如狂惑丧心之人虽宫室之安衣服之适饮食之宜亦茫然莫之觉也岂不深可悯哉圣贤垂训炳然明白学者葢亦深思而熟玩之哉
　　南康白鹿书院
　　干之九三曰君子终日干干夕惕若厉旡咎文言曰君子进德修业忠信所以进德也修词立其诚所以居业也坤之六二曰直方大不习旡不利文言曰君子敬以直内义以方外敬义立而德不孤直方大不习旡不利则不疑其所行也
　　圣人作易于乾坤二爻首言学问之事以诲人其旨深矣干之九三以阳居刚得干之正而当下卦之上坤之六二以隂居柔得坤之正而居下卦之中以其居中得正而复在下故卽二爻以明问学之道也干天道也至健而动故曰君子终日干干夕惕若厉以言其自强而不息故虽忧危而实无咎也坤地道也至顺而静故曰直方以言其守正而不挠故所蓄者大而不习无不利也人能自强如干守正如坤学问之道无复加矣不能自强则怠惰乘之不能守正则放僻乘之尚何学问之有哉爻词之义亦已备矣圣人虑夫天下后世未明夫所以自强者何事所以守正者何道也故爲文言以广之曰所以自强者内以进其德外以修其业皆当终日干干而不息也所以守正者内以存吾敬外以行吾义敬立则内直矣义形则外方矣秉五行之秀以生而具仁义礼智信之理者德也充是德而见之应事接物者业也德不充之以业则不进业不本之以德则不修学者所志孰有先于此者乎主一无适而虚明不昧者敬也穷理度宜而品节不差者义也不敬则所主纷扰矣不义则所行悖缪矣学者所务又孰有急于此者乎知所以进德修业又知所以居敬集义则干之自强坤之守正学问之道无余蕴矣又尝因其义而推之干言德业坤言敬义虽若不同而实相爲经纬也欲进干之德必本之以坤之敬欲修干之业必制之以坤之义非敬则内不直德何由而进非义则外不方业何由而修终日干干虽进修夫德业而所以进修者乃用力于敬义之间用力于敬义固可以至于大而所谓大者乃德之日新而业之富有也卽是而思之则知二爻之词文言之旨诲人之意愈明而所谓学问不待他求而得之夫易之爲义广矣大矣乾坤二卦又诸卦之首也乃拳拳以学问爲言而提纲挈领反复详尽又如此有志于学者不于此而加意焉则亦无所用力矣












　　勉斋集巻一
　　钦定四库全书
　　勉斋集巻二　　　　　　　宋　黄榦　撰讲义
　　汉阳军学
　　王子垫问曰士何事孟子曰尚志一章
　　孟子曰自暴者不可与有言也一章
　　人物并生于天地之间负隂而抱阳均气而同体未始不相似也灵于物而谓之人贤于人而谓之士则其等级亦甚辽絶矣渴饮而饥食趋利而避害人物之所同也士居其中独超然有以异于人与物何哉以其能立吾志而惟仁义之是趋也苟爲不然则章甫其冠缝掖其衣懵然而无识頽然而无志其所尚者不过饮食利害之间谓之人已有愧矣亦何以当爲士之名哉故爲士者要当以立志爲先而立志者要当以仁义爲主仁义者天理之自然人心之固有也爲宅也而安爲路也而正人之不可以不居而由之也言而非之是自害也委爲不能是自弃也士之异于人物者以其立志而惟仁义之趋也自暴自弃是舍其所以异于人与物者而不足以谓之士矣诸君处庠序而谓之士者也盍亦先立吾志讲明是理而力行之庶几居仁由义而无愧于爲士之名不然则汨没于饮食利害之间识陋而志卑醉生而梦死孟子所谓哀哉岂不甚可哀也哉诸君其勉之
　　滕文公爲世子将之楚过宋而见孟子一章
　　滕之爲国方五十里国之至小者也间于齐楚势之至危者也以至小之国处至危之势干戈相寻翦焉倾覆可立而待也文公思所以自全之防不谋之申商管晏之徒顾乃卽孟子而问焉孟子亦当告之以国若何而富兵若何而强庶乎其可瘳也一则曰性善二则曰尧舜何其迂濶而不切事情耶性者人之所得于天之理也尧舜者尽此性者也苟尽此性尧舜可爲也况于区区之富强乎人无贤愚均具此性尧舜之圣人皆可爲何独于文公而疑之哉孟子歴引成覸顔渊公明仪之言所以释文公之疑卒之以若药不瞑厥疾不瘳所以厉文公之志也道之不明久矣举天下之人汨没于利欲之中贪夫狥财烈士狥名夸者死权众庶冯生天之所以与我而尧舜可爲者懵然莫觉也辟如瓮盎之间百千蚊蚋须防之顷乍起乍灭何足道哉诸君诚能深思孟子之言而厉之以自强之志则将有以超然独立乎万物之表而天下之至贵无以复加矣夫子曰未之思也夫何远之有诸君其亦反而思之哉
　　孟子曰人皆有不忍人之心【至】不足以事父母
　　仁义礼智心之体也恻隐羞恶辞让是非心之用也古之言道未有若是之深切着明也人禀五行之气以生有是气则必有是理仁义礼智者木火金水之理也有是体则必有是用恻隠羞恶辞让是非者仁义礼智之用也人莫不有是气则莫不有是理莫不有是体则莫不有是用此天之所以与我而人之所以爲人者也天下之人伥伥然于覆载之间亦尝反诸吾身而思之乎饥食而渴饮趋利而辟害则知之矣至于天之予我而人之所以爲人者乃反不知焉何哉孟子悯斯人之愚而莫之觉也故爲之反复开示之旣启之以孺子入井之端又告之以火然泉达之始知是理而充之则足以保四海不充之则不足以事父母充不充之间而功用之辽絶乃如此其教人之意亦切矣世之学者未有不读七篇之书者也而莫有知其立言之爲切者何哉习俗之所汨利欲之所昏旣无明师良友以示之又无诚心坚志以求之譬如大明当天而瞽者莫之见也岂不甚可悯也哉学者诚能于此玩味而有得焉则圣贤之道庶乎其有入德之门矣
　　公都子曰告子曰性无善无不善也一章
　　古之言性者多矣何其纷纷而不一耶在商书则言常性在周书则言节性在孔子则言性相近在孟子则曰性善圣贤立论固已不同下至诸子则荀子言性恶扬子言善恶混韩子言三品佛氏则又以知觉言性然则后世将何所折耶盖尝卽数说而考之性卽理也理无不善气质之禀不能皆同则所受之理亦随以异此善不善之所由分也商书之言常性孟子之言性善此指理而言也周书之言节性孔子之言相近此指气而言也所指虽异亦何害其爲同哉荀杨佛氏则敢爲异论而不顾者也谓之恶则性无善矣谓之混则善恶相对而生也此岂理之本然者哉知觉者人之精神而又非所以言性也惟韩愈生于数子之后独有得于圣贤之意其曰性之品有三则孔子相近之谓也所以爲性者五则孟子性善之谓也故其自视以爲世无孔子不当在弟子之列而每以孟子自比者夫岂无所见而然欤愈之言则善矣然性之品有三亦未知其所以然也迨我本朝关洛之学发明孔孟不传之遗旨曰性卽理也天下之理原其所自未有不善又曰人生气禀理有善恶又曰形而后有气质之性善反之则天地之性存焉然后圣贤之意坦然明白而诸子异端始无所容其喙矣学者知理之无不善则当加存养之功知气质之有善有不善则当施矫揉之力务本之学未有急于此者君其勉之
　　孟子曰仁则荣不仁则辱一章
　　孟子曰三代之得天下也以仁一章
