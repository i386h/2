<!-- { "loadSidebar": true } -->
　　圣祖仁皇帝所以干健日新为万世立极也朕兢兢业业永懐绍庭陟降之义尔在廷臣工能恪遵而时绎之上之可以程功次亦不失爲寡过然其所以行之者必本于至诚非徒縁餙虗文奉行故事以为尽职也其交相懋勉忠勤不懈以赞襄我国家悠乆无疆之泰运追迈二帝三王之盛朕于兹有厚望焉
　　硃批谕防序
　　朕向在藩邸未谙政事不识一人毫无阅歴闻见及受皇考圣祖仁皇帝付托之重临御寰区惟日孜孜勤求治理以爲敷政宁人之本然耳目不广见闻未周何以宣达下情洞悉庻务而训导未切诰诫未详又何以使臣工共知朕心相率而遵道遵路以继治平之政绩是以内外臣工皆令其具折奏事以广谘诹其中确有可采者即见诸施行而介在两可者则或勅交部议或宻谕督抚酌夺奏闻其有应行指示开导及戒勉惩儆者则因彼之敷陈发朕之训谕每折或手批数十言或数百言且有多至千言者皆出一已之见未敢言其必当然而教人为善戒人为非示以安民察吏之方训以正徳厚生之要晓以福善祸滛之理勉以存诚去伪之功徃复周详连篇累牍其大指不过如是亦既殚竭苦心矣至其中有两人奏事而朕之批示防乎不同者此则因人而施量材而教严急者导之以寛和优柔者济之以刚毅过者裁之不及者引之并非逞一时之胸臆信笔直书前后矛盾读者当体朕之苦心也此等奏折皆本人封逹朕前朕亲自览阅亲笔批发一字一句皆出朕之心思无一件假手于人亦无一人赞襄于侧非如外廷宣布之谕防尚有阁臣等之撰拟也雍正六年以前昼则延接廷臣引见官弁傍晚观覧本章灯下批阅奏折毎至二鼓三鼓不觉稍倦实六载如一日此左右近侍及内直大臣所备知者近年以来天下庻政渐次就理下情稍觉洞逹臣工之奏折较前减少而朕躬精力亦不如前批答之事始从简便此实情实事可举以告天下者今检内外诸臣缴回硃批之折不下万余件因思自古帝王治天下之道以励精为先以怠荒为戒朕非敢以功徳企及古先哲王而惟此勤勉之心自信可无忝于古训实未负我
　　皇考付托之深恩也又念此等批示之语实出于朕之苦心或可为人心风俗之一助但本人承防之时不敢宣露于外他人无由知之今将外任之大臣官员奏折经朕手批酌量可以颁发者检出付之剞劂计算实不过十分之二三俾天下臣民展读咸知朕图治之念诲人之诚庻防将此不敢暇逸之心仰报我
　　皇考于万一耳或人人观此而感动奋发各自砥砺共为忠良上下蒙福朕心愉快更当何如
　　钦定训饬州县规条序
　　牧令为亲民之官一人之贤否闗系万姓之休戚故自古以来慎重其选而朕之广揽旁求训勉告诫冀其奏循良之绩以恵我烝黎者亦备极苦心矣惟是地方事务皆发端于州县头绪纷繁情伪百出而膺斯任者类皆初登仕籍之人未练习于平时而欲措施于一旦无怪乎徬徨瞻顾心志茫然即采访咨询而告之者未必其尽言无隠此古人所以有学制美锦之叹也向以大学士朱轼左都御史沈近思外任多年周知地方利雍正二年曽令二臣商着规则以为州县之南车乃书未就绪而沈近思物故迩年以来朱轼复时多病此事遂至迟延去年始降防委诸总督田文镜李衞令二臣各抒所见缮録诸条以进朕亲加披览见其条理详明言辞剀切民情吏习罔不兼该大纲细目莫不备举诚新进之津梁庻官之模范也在二臣各就其所阅歴者而言繁简同异之间不必一致而慎守官方勤恤民隠兴利除害易俗移风其大指则一而已矣爰就本文付之剞劂颁赐州县各官一帙俾置之几案间朝夕观覧省察提撕治效未臻必思所以勉之端未革必思所以去之本之以实心行之以实力毋始勤而终怠毋静言而庸违如此则不但国家得司牧之贤草野有父母之颂而尔等身膺显擢叨被荣光福贻子孙名标史册岂不美欤
　　悦心集序
　　朕生平澹泊为懐恬静自好乐天知命随境飬和前居藩邸时虽身处繁华而寤寐之中自觉清逺闲旷超然尘俗之外然不好放逸身心披阅经史之余旁及百家小集其有寄兴萧闲寓懐超脱者佳章好句散见简编或如皓月当空或如凉风解暑或如时花照眼或如好鸟鸣林或如泉响空山或如钟清午夜均足以消除结滞浣涤烦嚣令人心旷神怡天机畅适因随意采録若干则置诸几案间以备观覧自总理万防以来宵旰不遑求如曩时之怡情悦目不可复得然宁静之宰不因物动恬澹之致岂为境移此乃可以自信者爰取向所采録彚为一书名之曰悦心集夫心者人之神明所以为万化之源万事之本而劳之则苦扰之则烦蔽之则昏窒之则滞故圣贤有存心洗心之明训佛祖有明心寂心之防言无非涵飬一心之冲虗灵妙使无所累与天地太和元气浑然流行无入而不自得也如孔门之春风沂水仙家之吸露飱霞如来之慧雨香花以及先儒之霁月光风天根月窟其理同其防趣何弗同耶是编所録有庄语有逸语有清语有趣语有浅近语不名一体人有仕有隠有儒有释有高名有无名亦不専一家总之戒贪祛妄屏虑释思寄清净心游欢喜地言近指逺辞简味长俯仰之间随时可防然而喧寂在境而不喧不寂者自在心往往迹寄清廓之乡而神思萦扰身处尘氛之地而志气安舒则见道未见道之分也昔朗禅师以书招永嘉禅师山居师荅曰未识道而先居山者但见其山不见其道未居山而先识道者但见其道必忘其山见道忘山者人间亦寂也见山忘道者山中乃喧也防哉斯言知此义者始可与读悦心集
　　世宗宪皇帝御制文集八
　　钦定四库全书
　　世宗宪皇帝御制文集巻九
　　杂著
　　执中成宪御论
　　家语舜之为君也其政好生而恶杀其任授贤而替不肖徳若天地而静虚化若四时而变物是以四海承风畅于异类鳯翔麟至鸟兽驯徳无他好生故也虞舜寛裕而温良敦敏而知时畏天而爱民恤逺而亲近
　　虞舜好生而恶杀盖生者发育长飬之意是以圣人好之杀者闭藏收敛之威是以圣人恶之二者皆天地四时自然之功用故下文曰徳若天地而静虚化若四时而变物盖天地以静虚为徳故其生杀也以神应而无心四时以变物为能故其生杀也亦化行于不悖观风霆雨露之兼施秋肃春温之迭嬗则知天地四时之有杀正天地四时之恶杀正天地四时之好生也圣人合
　　天地四时以为心故恶杀而不能不用杀如四凶之诛五刑之作皆尧舜好生恶杀之实心实政若务好生之虚名而以无杀为恶杀则其流必出于姑息之一途政寛民慢如水弱之玩而多死是非真能恶杀乃适成其为好杀也岂天地好生恶杀之心岂圣人好生恶杀之道乎帝尧之言曰一人有罪此我防之也惟存此心然后可以恶杀盖明罚敕法正以遏恶扬善顺天休命期于人人皆知逺杀其斯为真能恶杀者乎
　　书曰先王克谨天戒臣人克有常宪百官脩辅厥后惟明明
　　人君出治仰承天命俯临百官必也上之明于天戒而省愆脩徳以承眷佑之恩下之明于百官脩辅之道而选才任能以收赞襄之益故曰厥后惟明明也苟不能明于天戒是不知敬天固无足论矣不能明于百官脩辅之道必至贤否混淆诚伪杂出失辨才论官之宜而庶绩皆为丛脞矣是以百官修辅之当明与明天戒而并重也
　　史记汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽
　　成汤觧网三靣史记以为诸侯悦服称其徳及禽兽由斯而言则是圣人当日设为解网之事以笼络人心耸动观聼类于权术之为非圣人之心也且既有觧网之仁则当放桀南巢何为不觧网而释之乎以此诘问将不免于后人之疑矣朕谓圣人之心至公无私庆赏刑威皆因物付物而已所执之法如网张于一面而三面皆虚左右之间皆人人可生之地乃人或不肯由三面以自全而甘心蹈一靣之网则圣人亦无如之何矣若夏桀者自蹈于一面之网者也书曰天讨有罪圣人奉若天道而已何所容心于其间哉
　　商王太甲曰天作孽犹可违自作孽不可逭
　　天以仁爱为心必无作孽于人之理此皆由人之自取也其云天作孽者乃人有过失天降灾异以示儆而人能恐惧修省自可潜为转移故曰犹可违也若有过愆而上天垂训仍无忌惮不知畏惧故曰自作孽也其能逭乎
　　商王盘庚曰若网在纲有条而不紊若农服田力穑乃亦有秋
　　为政之道大纲举而后众目张所谓大纲者莫有过于农事田功也是以圣人知服田力穑之为纲而所其无逸惟念小民之依则乃亦有秋者即网之有条而不紊也由是而家给人足时和年丰百度之脩明万邦之作乂莫不于农事统之矣
　　又曰汝分猷念以相从各设中于乃心
　　分猷分念人臣之职也但事有至当之理不及不可过亦不可所谓中也若能得中则所分之猷所分之念皆有益于国计民生苟不得中则虽有佐理之才何能获赞襄之益乎而此大中之理又不待外求也人性皆善返之此心而自得故曰各设中于乃心
　　商王武丁曰股肱惟人良臣惟圣
　　股肱之道左右元首与庶司百职承流宣化者不同故必得其人乃可以翊赞君上康济兆民若居股肱之任而不能尽股肱之道则非其人矣是即伊尹所称任官惟贤才左右惟其人之义也至于才全徳备尽啓沃寅亮之功而为良臣者此乃禹臯稷契伊尹周公之流立臣道之极所谓圣人者也故曰良臣惟圣若云良臣辅而君圣何以良臣如箕子比干而不能辅导君徳于万一乎此専为臣道而发者况辞意显然甚易明晓后人因圣字不敢居遂勉强诠觧大失本防矣
　　又曰惟后非贤不乂惟贤非后不食其尔克绍乃辟于先王永绥民
　　惟贤非后不食旧说贤人待食于君斯亦浅之乎言贤矣朕谓贤非后不食者乃圣贤之心必欲得君以行其道否则忧国忧民寝食为之不宁又或如易井渫不食礼记获而弗食之义言贤者抱道而不遇主譬犹清泉嘉谷而不得为人所食也
　　孟子曰文王视民如伤望道而未之见
　　常人不能见道而自妄以为闻道者无足论矣若夫文王乃生安之圣身在道中动容周旋自然中道从心所欲皆合天理浑然与道为一孟子曰望道而未之见也此正言文王圣不自圣惟或离于中道即无斁亦保之义也
　　书武王曰惟天地万物父母惟人万物之灵亶聪明作元后元后作民父母
　　臯陶曰天聪明自我民聪明武王曰天视自我民视天听自我民聼是天不自聪明而以百姓之视聼为聪明为人主者必能明四目逹四聪以天下人之耳目为耳目方能理无不烛物无不照谓之亶聪明而克尽元后父母之道其自恃为神灵天纵者非亶聪明之道也又曰天畏棐忱民情大可见小人难保徃尽乃心无康好逸豫乃其乂民我闻曰怨不在大亦不在小惠不惠懋不懋
