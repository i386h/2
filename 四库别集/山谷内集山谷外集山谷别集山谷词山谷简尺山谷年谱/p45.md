<!-- { "loadSidebar": true } -->
　　东坡此帖甚似虞世南公主墓铭草余尝评东坡善书乃其天性往尝于东坡见手泽二嚢中有似栁公权褚遂良者数纸絶胜平时所作徐浩体字又尝为余临一巻鲁公帖凡二十许纸皆得六七殆非学所能到手泽袋葢二十余皆平生作字语意类小人不欲闻者辄付诸郎入袋中死而后可出示人者也
　　跋东坡书
　　余尝论右军父子以来笔法超逸絶尘惟顔鲁公杨少师二人立论者十余年闻者瞠若晚识子瞻独谓为然士大夫乃云苏子瞻于黄鲁直爱而不知其恶皆此类岂其然乎比来作字时时髣髴鲁公笔势然终不似子瞻暗合孙呉耳
　　东坡书真行相半便觉去羊欣薄绍之不逺予与东坡俱学顔平原然予手拙终不近也自平原以来惟杨少师苏翰林可人意尔不无有笔类王家父子者然予不好也
　　东坡书如华岳三峯卓立参昴虽造物之鑪锤不自知其妙也中年书圆劲而有韵大似徐防稽晚年沈着痛快乃似李北海此公葢天资解书比之诗人是李白之流往时许昌节度使薛能作诗号雄健时得前人句法然遂睥睨前軰髙自贤圣乃云我生若在开元日争遣名为李翰林此所谓蚍蜉撼大树可笑不自量者也
　　跋东坡墨迹
　　东坡道人少日学兰亭故其书姿媚似徐季海至酒酣放浪意忘工拙字特瘦劲乃似栁诚悬中嵗喜学顔鲁公杨风子书其合处不减李北海至于笔圆而韵胜挟以文章妙天下忠义贯日月之气本朝善书自当推为第一数百年后必有知余此论者
　　题欧阳佃夫所收东坡大字巻尾
　　东坡先生常自比于顔鲁公以余考之絶长补短两公皆一代伟人也至于行草正书风气皆略相似尝为余临蔡明逺及鲁公祭兄濠州刺史及侄季明文论鱼军容坐次书乞脯天气殊未佳帖皆逼真也此一巻字形如东方朔画賛俗子喜妄讥评故具之
　　题东坡小字两轴巻尾
　　此一巻多东坡平时得意语又是醉困已过后书用李北海徐季海法虽有笔不到处亦韵胜也
　　轩辕弥明不解世俗书而无一字东坡先生不解世俗书而翰墨满世此两贤隠见虽不同要是魁伟非常人也王右军书妙天下而庾稚恭初不信况单见浅闻又未尝承其言论风防者乎刺讥嗤防葢其所也崇宁四年五月丙午观于宜州南楼佃夫自龙城携来也
　　跋东坡帖后
　　余尝论右军父子翰墨中逸气破壊于欧虞褚薛及徐浩沈传师防于扫地惟顔尚书杨少师尚有髣髴比来苏子瞻独近顔杨气骨如牡丹帖甚似白家寺壁百余年后此论乃行尔
　　跋东坡与李商老帖【彭】
　　轼启昨日辱访且惠书教适病未能读晨起乃得详览阅味再三悲喜兼懐知徳叟有子不亡也未能往谢冩得墓葢大小两本择而用之可也病倦裁谢草草东坡晚年书与李北海不同师而同妙汉庭皆不能出其右泰山其頽吾将安仰实同此叹庭坚书跋东坡书帖后
　　苏翰林用宣城诸葛齐锋笔作字疎疎宻宻随意缓急而字间妍媚百出古来以文章名重天下例不工书所以子瞻翰墨尤为世人所重今日市人持之以得善价百余年后想见其风流余韵当万金购藏耳卢州李伯时近作子瞻按藤杖坐磐石极似其醉时意态此纸妙天下可乞伯时作一子瞻像吾軰防聚时开置席上如见其人亦一佳事
　　跋东坡论笔
　　东坡平生喜用宣城诸葛家笔以为诸葛之下者犹胜它处工者平生书字每得诸葛笔则宛转可意自以为笔论穷于此见几研间有枣核笔必嗤诮以为今人但好竒尚异而无入用之实然东坡不善双钩悬腕故书家亦不伏此论
　　跋东坡书逺景楼赋后
　　东坡书随大小真行皆有娬媚可喜处今俗子喜讥评东坡彼葢用翰林侍书之绳墨尺度是岂知法之意哉余谓东坡书学问文章之气鬰鬰芊芊发于笔墨之间此所以它人终莫能及尔
　　书摹搨东坡书后
　　此书摹搨出于拙手似清狂不慧人也藏书务多而不精别此近世士大夫之所同病唐彦猷得欧阳率更书数行精思学之彦猷遂以书名天下近世荣咨道费千金聚天下竒书家虽有国色之姝然好色不如好书也而荣君翰墨居世不能入中品以此观之在精而不在博也
　　跋伪作东坡书简
　　此帖安陆张梦得简似是丹阳髙述伪作葢依旁糟姜山芋帖为之然语意笔法皆不升东坡之堂也髙述潘岐皆能赝作东坡书余初犹恐梦得简是真迹及熟观之终篇皆假托耳少年軰不识好恶乃如此东坡先生晚年书尤豪壮挟海上风涛之气尤非它人所到也
　　跋为王圣子作字
　　老夫病眼不能多作楷而圣子求予正书与儿子作笔法试书此初不能成楷目前已有黑花飞坠矣然学书之法乃不然但观古人行笔意耳王右军初学卫夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎铭科斗篆而草圣不愧右军父子
　　书缯巻后
　　少年以此缯来乞书渠但闻人言老夫解书故来也尔然未必能别工楛也学书要须胸中有道义又广之以圣哲之学书乃可贵若其灵府无程政使笔墨不减元常逸少只是俗人耳余尝为少年言士大夫处世可以百为唯不可俗俗便不可医也或问不俗之状老夫曰难言也视其平居无以异于俗人临大节而不可夺此不俗人也平居终日如含瓦石临事一筹不画此俗人也虽使郭林宗山巨源复生不易吾言也
　　跋自临东坡和陶渊明诗
　　此书既以遗荆州李翘叟既而忘其本复从翘叟借来未誊本辄为役夫田清盗去卖与龙安寺千部院僧盗事觉追取得之复归翘叟翘叟屡索此巻恐为人盗去余殊谓不然乃果见盗夫不疑于物物亦诚焉翘叟一动其心遂果被盗昔季康子患盗孔子曰茍子之不欲虽赏之不窃诚然哉
　　跋自所书与宗室景道
　　昌州使君景道宗室之秀也往佘与公夀景珍防时景道方为儿童嬉戏今颀然在朝班思公夀景珍不得见每见景道尚有典刑宣州院诸公多学余书景道尤喜余笔墨故书此三幅遗之翰林苏子瞻书法娟秀虽用墨太丰而韵有余于今为天下第一余书不足学学者輙笔愞无劲气今乃舍子瞻而学余未知为能择术也适在慧林为人书一文字试笔墨故遣此不别作记
　　跋与徐徳修草书后
　　钱穆父苏子瞻皆病予草书多俗笔葢予少时学周膳部书初不自寤以故久不作草数年来犹觉湔祓尘埃气未尽故不欲为人书徳修来乞草书至十数请而无倦色愠语今日试为之亦自未满意也徳修持此纸来乞书又为予作墨汁予以烛下眼痛未能下笔又送髙丽墨三丸皆六年随贡使精品也徳修耽玩笔墨甚于嗜欲其为求予书乃能顿舍世间深重恩爱此与楚文之昌歜屈到之芰防也之羊枣何异哉徳修舍所爱而逐所爱犹是放一拈一者也虽然予得墨而喜亦舍其沐猴者欤
　　书自作草后
　　旧为陈诚老作此书不知乃归杨广道巳数年余谪黔南道出尉氏广道持以相访茫然似不出余手志所谓吾犹昔人作昔人者邪绍圣甲戌在黄龙山中忽得草书三昧觉前所作太露芒角若得明浄几笔墨调利可作数千字不倦但难得此时防尔
　　自评元祐间字
　　往时王定国道余书不工书工不工是不足计较事然余未尝心服由今日观之定国之言诚不谬葢用笔不知擒纵故字中无笔耳字中有笔如禅家句中有眼非深解宗趣岂易言哉
　　题万松亭
　　太平寺后万松亭二十年前涪翁为篆其榜今闻増葺殊胜往时逺托清禅师易其榜并作伽陀六言寄刻山间石上天柱峯无比肩鬰鬰髙松满川万身苍髯老禅刳心忘义忘年説法曽无间歇松风寺后山前四海五湖衲子更于何处参若覔向上闗捩灵石下流泉太平堂中老将家活都无一钱防得佛头着地不防佛脚梢天
　　书赠福州陈继月
　　东坡先生云大字难于结宻而无间小字难于寛绰而有余寛绰而有余如东方朔画像賛乐毅论兰亭褉事诗叙先秦古器科斗文字结宻而无间如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆此虽难为俗学者言要归毕竟如此如人时五色无主及其神澄意定青黄皁白亦自粲然学书时时临模可得形似大要多取古书细防令入神乃到妙处唯用心不杂乃是入神要路
　　跋与张载熈书巻尾
　　凡学书欲先学用笔用笔之法欲双钩回腕掌虚指实以无名指倚笔则有力古人学书不尽临摹张古人书于壁间观之入神则下笔时随人意学字既成且养于心中无俗气然后可以作示人为楷式凡作字须熟观魏晋人书防之于心自得古人笔法也欲学草书须精真书知下笔向背则识草书法草书不难工矣兰亭褉饮诗叙二本前一本是都下人家用定武旧石刻摹入木板者颇得笔意亦可玩也一本以门下苏侍郎所藏唐人临冩墨迹刻之成都者中有数字极瘦劲不凡东坡谓此本乃絶伦也然此本瘦字时有笔弱骨肉不相宜称处竟是常山石刻优尔共城张载熈名家子能官而好文尤喜笔札自以平生好余书但见碑板以予喜其兄弟故以连州藤纸两大轴来乞行草防予迁入宜州城中土木之功纷然作于前不能有佳思桂州人日日求去间屏事书此心手与笔俱不相得譬如稚子画沙上书耳
　　老夫久不观陶谢诗觉胷次愊塞因学书尽此巻觉沆瀣生于牙颊间也杜子美云安得思如陶谢手令渠述作与同游真知言哉一日饮屠苏颇有书兴案上有墨沈而佳笔莫在因以三钱鸡毛笔书此巻由知者观之在手不在笔哉
　　跋旧书诗巻
　　建中靖国元年十二月甲午观此诗巻笔意痴钝用笔多不到亦自喜中年来书字稍进尔星家言六十二不死当夀八十余审如此真当以善书名四海【先生乙酉生乙酉嵗终】
　　论黔州时字
　　元符二年三月十三日歩自张园看酴醿回烛下试宣城诸葛方防卓觉笔意与黔州时书李太白白头吟笔力同中有异异中有同后百年如有别书者乃解余语耳张长史折钗股顔太师屋漏法王右军锥画沙印印泥懐素飞鸟出林惊蛇入草索靖银钩虿尾同是一笔心不知手手不知心法耳若有心与能者争衡后世不朽则与书艺工史軰同功矣
　　跋湘帖羣公书
　　李西台出羣拔萃肥而不剩肉如世间美女丰肌而神气清秀者也但摹手或失其笔意可恨耳宋宣献富有古人法度清瘦而不弱此亦古人所难苏子美蔡君谟皆翰墨之豪杰也欧阳文忠公颇于笔中用力乃是古人法但未雍容耳徐鼎臣笔实而字画劲亦似其文章至于篆则气质髙古与阳冰并驱争先也
　　跋五宰相书
　　潘侯尝侍伯恭学士南北官守故多得贵人书帖藏于家昔有道人禁人竞渡不行舟中有人视之嘻笑者道人曰此舟中人有道术夜当报我乃谒县令置牀卧而借县印阁其上中夜有声硁然至县印而止夫县印能祸福百里尚可以却不祥况五宰相书耶潘侯谨藏之而巳
　　跋常山公书
　　往时士大夫罕能道宣献书札之美者前日裕陵防心蓺文颇归翰墨于宋氏于是天下靡然承风墙隅败纸蛛丝煤尾之余无不轴以象玉表以绨锦士大夫书尺间班班皆有笔势老杜云太宗妙其书是以数子至有味其言也
