<!-- { "loadSidebar": true } -->
　　弘治己酉南京工部尚书程公致仕还家后三年十月八日以疾卒享年六十七公苏之常熟人也于是守臣以公讣闻事下礼部谓当遣官祭塟如恤典上允之乃以卒之明年某月某日塟于虞山之麓其子惠特求予制神道碑铭辞不获乃按少詹事吴君状书之公讳宗字源伊姓程氏其先有三八将仕者从宋自汴南迁家于常熟世有隐徳至公始发以宣徳丙午七月十五日生少入邑庠学业有声登景泰辛未进士初授刑部主事阶员外郎擢吉安知府公在刑部治狱详慎绰有才名时有大臣退休者当英宗复位之初畏罪自尽怨家诬其子谋杀久不能决法司奏遣公往讯所诬遂白吉安素号难治吏书奸弊百出每以讼牒自裁狱成特使从旁书之奸弊悉去至今郡人论作郡者以公首称丁父忧服阕改知真定以病未赴吉安之民知之相率走阙下乞公复任至则改知武昌矣踰二年擢四川布政司左叅政进陜西右布政使再转左布政使所至皆有政绩民多颂之朝廷知公可用特擢都察院右副都御史治院事寻以陜西缺廵抚即以命公适邉境多事偕总兵官率师征洮川西（缺）松等族及往来庆阳榆林调度兵食邉境无虞又丁母忧赴京乞守制得赐其母塟祭服阕未上会木邦酋长罕穵法孟养思六与孟宻曩罕弄母子累岁相雠杀云南守臣奏乞调兵讨之朝议以为不便宜遣大臣如程某者往谕乃即其家赐以玺书而行公被敕旨谕之折其辩说及见曩罕弄复责其擅相攻击之罪皆顿首服乃以具奏始设孟宻安抚司以材寨归木邦不相统摄而西南遂无事矣朝廷嘉之转公左副都御史加俸一级仍巡抚云南赞理军务久之召为刑部右侍郎寻转左侍郎以尚书缺署掌部事能律以法部中肃然九年考满始拜南京工部尚书加一级俸公至是虽老益勤凡工役材用计度精详无所滥费人方望公久任则致仕而归且卒矣公之曾祖伯髙祖士廸父景和皆不仕以公贵赠祖父都察院右副都御史妣皆赠淑人配谭氏封淑人子男五曰恩国子生惠志感俱义官■〈矛上心下〉邑庠生女一孙男七公居官见于前所叙述者其大畧如此若其持身之谨待人之厚人皆知之不待书也甞预同考会试甄别得士为多喜为诗有宦游抚夷集藏于家铭曰壮哉海虞为吴上县古有名贤文学肇见厯世既逺益多闻人有美程公出为名臣少学于家遂显科第郎署初登刑无偏诐吉惟大郡争讼为嬉以公出守吏不敢欺自蜀而秦以公分省政誉日腾廵抚是命乃长宪秩公才实优西戎即叙士卒歌讴乃抚南蛮乃息其忿片言折之兵不血刃久劳于外帝实念公有使召入驯至司空积劳既久而病斯作奉身还家晚岁之乐何弃斯世讣音忽来恤典爰降诚为死哀视其后人多而蛰蛰何以致之公有阴徳海虞之野有山巍然后识其藏司空之阡 

　　故资徳大夫南京工部尚书冯公神道碑铭 

　　公讳贯字大用保定蠡吾人也曽祖守道元西台御史祖彦章皇朝洪武中人材任富平县主簿考吉以公贵赠大理寺卿公少起田畆年十八始知自奋于学正统己巳之变士民惊溃失业公诵读不废及领郷荐入国学贫无膏烛夜每挟册随月光晦则燎薪以续明其勤如此登天顺甲申进士授监察御史甞出廵邉闗按州县搜吏弊索民隠贪亷才顽多见褒黜成化中上疏言时事曰慎爵赏恤穷民处流移修兵政广储蓄禁盗贼平刑狱息邉患节冗费重宪职数事上嘉纳之及掌三法司事治山西妖民及劾兵部大臣大法事闻者肃然九年进大理寺右寺丞转左寺丞进少卿不数年遂擢都察院右副都御史又改大理寺卿法律精明而持心仁恕甞曰大理平天下狱狱之不平咎在谁执故当奏谳必反复讯鞫无憾而后已每廷议叅酌得宜其言多载在条例有司至今遵行之甞应诏举所知众称得人弘治六年拜南京工部尚书九年以疾乞致仕诏可且命驰驿以归抵家一月而卒九月二日也寿六十有四娶李氏继王氏并封夫人子男四绮纯绘缨绮纯太学生女二孙男三公魁岸美髯为人详审沉静而有谋谟度量汪如莫窥其际在大理甞承诏会同三法司録囚有饩羊上尊之赐会勘肃府汾川王承奉及廷试为读巻官皆有寳镪之赐弘治改元上太皇太后及皇后徽号诰封二代皆三品又有白金文绮之赐及卒上遣官谕祭治其丧塟之亦可谓荣且哀矣以某月某日塟于某山之原其从孙今吏部考功主事兰为状致其诸子之意来乞铭予与公同官于朝颇知之详而状之出处治行厯履终始亦偹矣因述而复之俾镵诸墓道以为他日过者之式焉故铭之曰蠡吾之野冯氏居焉否而泰来生公挺然如彼茂林有木拔起匠石见之谓为杞梓材则可用用无不宜登庸于朝惟所任之昔领乡书膺荐而至遂取甲科扬扬其气铨曹慎简置于内台庶行其志不枉其材侃侃在朝职司风宪有所献纳从所闻见乃擢大理审克惟刑累官廷尉折狱益平帝曰劳哉刑实无误汝其少休曰有留务周建宏父是为司空掌上之职爰以畀公禄既益丰心则加畏丐归何遄以避名位岂惟知几命亦自知故居税驾门有灵輀生受荣名没膺恤典设祭营坟出于宸眷首丘之愿获遂所图郁郁佳城巍巍蠡吾伐石刻铭树兹墓道子孙继之百世有耀 

　　故嘉议大夫都察院右副都御史谢公神道碑铭 

　　都察院右副都御史谢公卒于家上遣官谕祭命有司营塟皆如制其子乡贡进士廷柱奔丧归自京师以予与公同举进士奉罗编修纪状请铭于神道之石公讳士元字仲仁谢其氏也上世居浙后徙闽今为长乐人四世矣曽祖讳锺祖讳琬考讳盘封中宪大夫建昌府知府妣徐氏封恭人公少以诗举乡贡登进士授户部主事上疏陈四弊为尚书年公富所器许事有渉中官者力抗彼不胜忿求其事竟无所得擢建昌府知府有兵盗民财夜数发兵官庇其迹法不得施公以危言恐兵官皆夺气奸始息乃新学宫作礼器行射法购书以惠来学若公廨驿舍城橹坛壝之类皆増新制又建祠以祀李觏表黄孝子谭节妇之门以励乡俗为敦化表忠劝学三圗繋以诗俾民诵习知所向慕尤恶邪术南城民以腐鼠蒙一石像置屋上鸦聚而啄之民阳惊取之以为神趋者猬集公碎其石于庭乃止复有女巫凭鬼物言祸福公欲究之巫忽自言吾畏谢公吾去矣遂如常时有持劵讼田者公遥叱之曰此伪耳僚佐问何以知之公笑曰劵纸今式其所讼乃二纪前事也盖讼者姑以试公至是争相告引去岁再饥公捐俸金为倡富民争开廪延籴民頼以济蔡教授刘训导继死婺孤不能举公归蔡于漳归刘于蜀二姓至今徳之成化间南京大理寺卿夏公时正廵江西首以公名旌于朝得赐诰命封父母及妻满九载民诣阙请留升从三品俸仍知府事诸生立生祠公撤祠毁其碑后乃复立公以忧去服阕改知广信永丰有银冶久閟处州民常盗发动以百计公勒兵循灵山以东趋之贼阳遁留二三人为饵逻者见而射之公亟止之不及伏四起刺公伤左股公裹创出战得其贼首俘杀甚众塞冶穴而还改知永平复以忧不赴服阕擢四川右叅政东乡盗薮也县三刼有司莫敢制公捕杀数百人或议徙县公曰盗不惮逺畏有偹耳乃檄县吏修城隍以土兵戍之后亦无变建始有顽民挟官府为害余五十年公亷得其魁穷治之其党尽散公治状益着用延荐擢右副都御史廵抚其地蕃有大小娃者相煽为乱公托行邉阅兵积饷为战御计贼献羊豕来迓道左公慰遣之民代输邉储者多为奸弊公遣吏核实得逋米十三万石有竒甞大祲民流入蕃部日不絶公为广室十余区作糜食之药病塟死给归者以符且饩之所活不可胜计弘治庚戌上京师以疾乞致仕年六十有七又三年年七十而卒公居官両迎父养从父病亲为甞药族党昏塟不举者必周之建祠堂置祭田综理家政暇则玩易赋诗至老不倦所著有约庵稿若干巻咏史近体三百首公娶陈氏三子长廷柱次廷棐次廷最县学生棐最出侧室曹氏女八孙二本寛本忠孙女三公生洪熙乙巳某月某日卒于弘治甲寅某月某日塟于乙卯某月某日某地某山之原铭曰公昔朝天初挂冠闽山粤水中盘桓忆昔按行川蜀间峡舟栈马逺复艰内绥黔黎外戎蛮朝劬夕瘁无优闲追思列郡久且烦名虽盛得力已殚功成身退古则然敛而归之谅匪难诗称明哲公有焉圣恩赐塟辉榛菅幽光上烛髙云端文垂金薤青瑶镌我铭兹丘世所安 

　　故通议大夫兵部左侍郎兼都察院左佥都御史赠兵部尚书李公神道碑铭 

　　公姓李氏讳介字守贞后改字守正莱之髙宻人也宋有为西台御史者谱失其名今世墓存焉乡人称为西台李氏公祖讳逊陜西都指挥司经厯考讳杰举鄊贡累官至太仓卫学教授有学行俱以公贵赠通议大夫兵部左侍郎公年十一能属文从父之睢州又之太仓游学久见闻益富成化改元领山东乡贡五年登张升榜进士被选入翰林为庶吉士文学敏赡诸老先生多器重之擢四川道监察御史改河南道出按浙江盐课力除宿弊有不便者欲伺其隙中之无所得还掌道事凡中外官考核殿最务持公议都御史以为可大用诸道奏牍必令可否乃上每率诸御史论事或有所触忤未甞少挫甞予告家居及秩满以久次超擢为大理右寺丞升右少卿今天子登极命代祀东岳诸神还迁左少卿升都察院左佥都御史廵抚宣府阅兵马畜刍粟邉圉以寜未几召还佐理院事其所论建必先大体不事苛刻而律身无玷誉望日隆会母栗太淑人丧归服将阕院佐复阙朝廷留而俟之暨复任升兵部右侍郎寻迁左侍郎夙夜勤厉属有疾暂已即出治事比岁宣府大同有警上特命兼左佥都御史经略之时已遣中官武臣练京兵待报而发论者谓宜用文臣往遂以督军事付公公大病新愈即上道至则冦已退公悉心邉务徧厯营堡策励将士镇兵匿役者勾稽得万二千人又募丁壮万五千人训以待用大同屯田岁给牛具银若干两实不为官用而邉兵偿死马常苦掳掠乃请以给之人甚便将领有弗任者易置之又念大同境外有废墙请修复为御侮计所上议前后不絶事未尽行而疾甚卒于宣府弘治十一年正月二日也守臣给驿归其丧上闻讣悼惜赠尚书遣礼官谕祭命有司治塟事云公修髯美仪言动雅饬居官清慎遇事必审而后发条分缕析举无废坠在北邉尤详宻虽隆寒犹夜草奏牍手为皲裂使天假之寿得究其所施为当必有大可观者而竟弗寿以止命也若其事亲孝敬遇诸弟甚友爱范简皆举于乡与人交信厚可质拯灾恤困亦其所乐为者故没而人思之呜呼贤哉公年五十有四生正统十年某月某日塟以卒之年某月某日配杜氏洧川县主簿鉴之女封孺人先公五年卒后赠淑人墓在县西陆家庄至是合窆继姜氏鸿胪寺少卿胜之孙封淑人子一人昆举进士厯刑礼二部主事世其家孙二早夭昆奉春坊张中允天瑞状请予铭神道之石予雅厚公知其贤悉矣乃为铭铭曰扬翘振华北方之英兮饱山饫川南国之灵兮绩学词林其业乃成兮执法中台益奓厥名兮内陟棘寺佐国之平兮外廵邉徼屹为干城兮兵曹岩岩尊居贰卿兮文事武偹二美是并兮台阶鼎轴不日其升兮天不憗遗一疾而倾兮帝命贤劳恤死若生兮返塟故原有郁新茔兮刻石玄堂以慰幽冥兮垂声着功俟彼汗青兮 

　　谦斋文録巻四 
