<!-- { "loadSidebar": true } -->
　　公生而秀羸，从卜人言，乳于比邻刘姥。一夕大雷雨，忽失所在。姥惊呼，执炬大索，得之屋后松山，鼾睡自若，人知非凡儿也。少读书作文能兼数人，都事公参戚少保军事，公单骑觐省蓟门，上命右司马大阅边骑，十六万云集，厨传赏赉，皆倚都事公。公弱冠书生，白袷单裙，奋袖指麾，咄嗟治办，少保得之，请与相见。长揖就席，雄姿英发。少保与语移时，叹曰：“子他日经国手也。”公益自喜，周视塞垣，慨然有请缨伏轼之志。累试不利，筮仕得保定府简较。楚人熊廷弼为司理，踔悍蜂厉，下吏仰视喘汗，独雅重公，引与平亭决狱。商人为奸利，把持税使阴事，熊盛怒。税使以属公，公却商人贿案，治其奸状，而白税使。熊喜曰：“此健吏能与我抗曲直者。”署安肃令八月，钩金束矢，必归诸公。爬搔利病，不以传遽为解。卫所末僚或候缺老不能归，或暴卒一棺万里，侧席而坐，助经纪，装枵然不自惜也。岁满，当迁部中，大奄使人谓公：“幸少顾我，当得美除。”公谢曰：“一官如芥，子许夤缘貂寺，何以见鲁卫之士乎？”未几，左迁贵州永宁州吏目。公曰：“君命也。”叱驭以往，濯厉如畿辅时。假入觐以行，遂致仕归。其宦迹始末如此。公少壮负奇气，好读司马迁、陈寿诸史，刺取钩贯以储峙其方略。已而从曾恭端、刘文节游，纳履邹忠介之门，本仁祖义泽，于道德醇如也。天性孝友，都事殁京邸，扶衬过彭蠡湖，风浪暴作，邻舟覆没，伏棺叫号，誓与俱沈，俄而获济，人以为今之庾公也。教子以义方，不琐科督课。既得第，训之曰：“吾生平学，得力一‘不怕穷’三字，今以贻汝。”司马公镞厉志操，蔚为名流，公之家风也。公先后凡五娶，生司马者彭氏，累赠安人。前娶彭，赠孺人。后娶邢，封太安人。子三人，长即司马公元鼎，天启壬戌进士，由行人司擢吏部郎，升光禄寺少卿，今历官兵部左侍郎。娶罗，封安人。继娶朱，瑞昌奉国中尉议汶之女，贤而有文。次亨鼎，光禄寺大官署丞。次贞鼎，邑庠生。孙男五人，女三人，嫁娶皆甲族。
　　光禄公葬公之后二十九年，俾旧史钱谦益书其隧道之碑。余惟吉州士大夫崇理学，厉风节，彬彬邹鲁，邹忠介、李忠文，其眉目也。公为忠介高足弟子，于忠文父子为族属，濡染磨，故其文行强立，有过人者。其在吉州，或以为燕函越，夫人能之。使其游光扬声，建竖当世，出其一节，亦将惊怖激绝以为能事。余故考德据实，谨而书之，用以著此邦文献之美，且使世之毁儒行、斥正学、恶砥柱而镌之者，亦将怃然而一叹也。铭曰：
　　使象服车，用马守闾。牛鼎烹鸡，谁之过与？介圭不琢，觚棱不圜。保我坚白，谢彼刻镌。有夸土龙，或嗤鼠璞。明珠夜光，多则抵鹊。不赢其躬，归成后人。昆冈燔灼，黄麻不焚。郁郁松楸，国恩斯在。旧史刻文，敬讯千载。
　　○墓表
　　【云南按察司佥事陈君墓表】
　　君讳本，字之深，姓陈氏。其上世凤阳人，明初徙建昌之南城。生十岁善属文，长为罗明德弟子，万历甲午举于乡，乃卖文以养父母。癸丑，以亲老谒选，授湖广承天府推官。丁巳，除外艰，补广东之高州。两考皆治行第一。天启壬戌，擢南京福建道监察御史。乙丑春，例转云南按察司佥事，视驿传。之官未久，闻母讣，丙寅十二月廿八日以不胜丧，卒于苫次，享年六十有二。
　　君初入台班，人主幼冲，奄寺窃柄，国论雾，阴阳交争。抗章极论，以耆拄世道，区别贤奸为己任。诸所弹劾，皆能人要津，雄唱雌和，倚禁近为囊橐者。诸所荐引，皆老成宿素，触邪指佞，为中外宵人所砧椎者。又多援据古义，指斥左右近习斜封，墨敕以摩切时政，群小积不能容，遂用例转逐君。当是时，诏狱狼籍，忠贞糜烂，饮章录牒，摩厉以须君等。君亦旦夕惧及，而仅以病死免，其可悲也。
　　君祖讳经，官岳州司庾。父以忠用君南台得赠。母易氏，封太孺人。娶邓氏，生二子：允衡、允乾。女七人。君殁十七年，崇祯壬午葬南昌之莲塘。又二十馀年，允衡撰事状请追铭于旧史氏谦益。谦益壮岁登朝，事友江右之君子，三十年来推邹忠介、李忠文为眉目。二公者，芒寒色正如五星之丽天，而英人志士，蕴义希风，垂芒散翼，落落然躔次相望。彼固曰：“我江右士大夫也。”人之指而目之者，亦曰：“此江右人物”，自以为一辈者也。於乎！何其盛也！丑、寅之间，钩党狱急，忠介殁，忠文退，而君辈咸相继谴死，于是乎江右之声气取次销缩，甚且倒戈反面，而卒至于屈折腐败不可复振。然则江右之士气与国之元气魄兆盛衰，如潮汐之消长，如葭灰之轻重，识微之君子，能不为深思而永叹乎！允衡之谒词也诚，盖有闻于乡之先正而信为有征也。余以为君之章奏副在史馆，危言直节流闻丹青，世固多哀其志而惜其命，止于斯者，可以无累书也。若夫江右之士气关乎国运桑沧之馀，悠悠陆沉，其能知而言之者亦鲜矣。论著君之生平，而假兹石以告焉，其亦君之志也夫！于是书之以遗允衡，使之诸墓上。
　　【周参军墓表】
　　吾友程孟阳，诗人也，而好谈天下事，谓海内多故，小夫懦臣愦毛不胜任，所见布衣豪杰多有胆智气力能为县官、佐缓急者，太仓周娄滨别驾其一人也。娄滨为新城王司马记室，谈蓟辽军情边略，熟烂如掌簿。余得见其人，以孟阳为知言。衰老里居垂四十年，周生云骧述其父参军事状，来请墓道之文，余读之戚戚然感余心焉。
　　参军讳敏成，字政甫，别号存梧，娄滨之族弟也。曾祖赠奉政大夫宣，祖镳，父氵伊。奉政兄弟取甲科者四人，家世大姓，为儒才名籍，甚廓落，有大略，与娄滨同志，讲求兵农经世之学，意豁如也。万历戊午举于乡，四上春官不第，崇祯辛未罢归。性伉侠，触忤州里贵人，网络张设，局无所骋。东事方殷，短衣匹马，投匦上书，求一得当以自试。娄滨止之曰：“朝右名急才，非黄金火齐，不足当贵人意。高阳公督师新归，为国求士，可望而走也。”遂抠衣往谒，奋髯抵掌抗论穷日夜，高阳惊喜曰：“公向者安在，不为我关门助一臂？”立移书辽抚，辟召赞画辽东军事。辽抚，新安方一藻也。君得少自发舒，画地磨盾，诸公皆为倾倒。居停副将王宪家刺探，事发，连染下诏狱。上遣中贵人清狱论出之，复职参军事如故。会瞽人周元忠以讲款说辽抚，辽抚持其议，君力诤不能得，亡何，遂投劾乞归。周元忠者，瞽而狡，有口，以善卜为名，弹《琵琶琥珀词》，出入庐帐中，自诡曾为王化贞用间请往探东西诸部情形虚实，说二叛人来归，而其实则欲为彼挟款以愚我。辽抚密疏上闻，武陵在中枢，闻而狂喜，以为天赞我也，蜡书抵关门，日夕以谋款为事。又为大言罔上，援引舜、禹、文王乐天下、保天下之语。上下诏切责，武陵惶恐，孙谢而持之益坚。嗟夫！以一瞽人为司命，假西市以缓东征，俾数年不来，我得一意办贼，而伺间以图彼。其说如撮空，如说梦。彼二人者，合喙保任，惴极而易心也。书流闻，武陵恐激上怒，密嘱关门改窜其辞以就款局，上不可，命集议。职方郎中赵光再疏驳正，武陵词穷无以应，第曰：“臣终不敢以为然。”武陵以督师出陈新甲主其议，伏诛而事始寝。由今观之，一时文武大吏有目无睹，甘蒙师过朝之耻，其不如君者多矣。语有之：“瞽两目瞽，奚为弗杀？”元忠与彼二人两目瞽也，其不瞽者则君与职方而已矣。
　　高阳之当关也，焚和书，绝款议，尝与余谈瞽人事，废箸而叹，以国士遇君，推毂如恐不及，有由然也。
　　君以己卯岁归田，六年而国难作，坚卧读书，归心空门，守云栖净戒，十三年而卒，年七十有三。娶朱氏，继张氏，子四人：云骧、云骏、云、云。其葬也，云骧来谒，辞甚哀。余谓君平生之可记者，莫如受知于高阳。其从事于辽，杜瞽人之议，可以愧当世之谋国者。于是特为论著，伐石纪辞，以告后世。而举所闻于吾友者，以发其端，亦以为娄滨表焉。娄滨讳履时，历任抚夷通判。
　　【故明死事孝廉陈君墓表】
　　崇祯十年丁丑，临蓝贼陷攸县，孝廉陈君拒战，死之。贼流寇之部落，鼠窃豕突，非有名王杂种滔天卷地之众也。攸，长沙下邑，非如常山、睢阳四战之地，守一隅以捍天下也。贼微则声势不大，邑小则警报不广，而文武将吏失事逃遁者，交关而拥蔽之。君以一举子横身殉国，穴颈洞胸，斯可谓与古人争烈矣。朝无巨室之吊，国无纳官之恤，英魂强魄，凄风泣月，旁魄上下于荒磷宿草之间，呜呼！命矣。
　　夫君殁之三年，子五簋葬君于祖茔后之子午阡。漳浦、临江二阁部许为志传，不果。五簋间行西南，重趼奔问。今年缁衣入吴，请表父墓，泣尽继之以血。余怜而许表之曰：君讳来学，字开之，宋世自金陵宦攸家焉。子孙皆不仕元。父祯邑，诸生也。君少强学厉行，以大人长德自命。中天启丁卯乡榜，四上春官不第。诗书经济，撑肠拄腹，将摩厉就选，少有以自表竖，未行而难作。呜呼！其可哀也。
　　贼将及郊，君告二守弁，当潜兵伏石桥劫其营，弗听。既而曰离城三十里结营，彼客我主，必捷。又弗听。贼既至，阵弁皇遽失伍，君以腰帛裹头，大呼督战，斩贼首三人。贼大至，蹙君入室，横刀砍贼，中五枪一刃，骂不绝口，死石榴树下。君之兄黔宁吏目球学、弟诸生瑛学及兵民二百馀人，皆力战以死，骸骨枝拒，无却走者。
　　君死于丁丑十二月十七日，年四十有二。娶江，继娶洪。生五子，五簋其长也。余尝诵楚人之歌《国殇》也，其词曰：“带长剑兮挟秦弓，首虽离兮心弗惩。”而其祭祀而歌思之也，比于《东皇》、《司命》，无崇庳焉。楚人之重国耻、志敌忾、蹈扬风厉，若此之切也。故曰“楚虽三户，亡秦必楚”。而汉末东诸侯诛董卓，长沙兵最先。至今君之死事，《国殇》之遗烈也。城下之役，与君接踵而死者，犹故长沙之子弟也。楚之馀黎，传芭伐鼓，歌《九歌》而祀君者，固将久而不替。其有倜傥轻侠，酹酒墓下，发植毛竖，欷涕泗而不自禁者，君之灵爽乘风载云，亦将凭之以有为也，余窃有厚望焉。徇五簋之请，伐石而表之曰：大明死事孝廉陈君之墓。而又为区明风烈，叙次其梗概，用以示今之长沙子弟，俾读而有感云尔。
　　【明特赠翰林院待诏私谥孝介先生朱君墓表】
