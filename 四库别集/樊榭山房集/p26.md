<!-- { "loadSidebar": true } -->
　　诸公诗来兼咏山石予诗似有未尽再用前韵赋一首
　　画水最数孙知微崩滩骇浪势欲飞画石最数毕京兆深坳浅凸瘦不肥谁知石亦有水势万松岭上见者稀突如滟滪数闲屋险如盘涡掉蛟饥轩然大波逼檐际谛视始觉居岩扉山中之人以为玩饱此朝晖与夕霏今辰分取更供客青鞵同闯书城围看花酌酒枕石卧白云冉冉生我衣山空昼寂众禽响嘲客徒步无金鞿金鞿不若徒步穏醉踏花影敧斜归
　　谷雨前一日同顾丈月田周少穆金寿门丁敬身施竹田呉敦复张南漪泛湖二首
　　落花片片防衣斑湖上佳游尚未闲人影不离春水舫诗愁都在夕阳山渔庄欵乃烹莼去僧院留连试茗还为谢垂杨如旧识白头惯见舞弓弯
　　年时春思尽销沉老去湖山兴不禁拟拜东风侯万户谁遮西日价千金梨花酒熟江城晩杏子衫轻水寺深容易隄边各分背数峰平逺又成隂
　　同作　　　　　　　　【钱塘】呉　城【敦复】
　　三分春色渐成空犹有残花烂漫红病酒不嫌新户减看山更喜旧游同雨前槐火催煎茗扇底香尘暗度风如此晴湖应见惯尊前大半白头翁
　　同寿门敬身登寳石山天然图画阁予不游此已十四年矣用前韵题壁
　　山楼孤絶少人登妙友同凭记昔曽林气暖时蒙似雨湖光空里淡于僧画寻白石无残墨【沈启南曽寓此】榜賸樗寮有痩藤【湖山胜槩扁张即之书】十四年来筋力减峰头直上笑犹能
　　桑弢甫水部买得元人百家诗后有小牋黏陈氏坤维诗盖故家才妇以贫鬻书者惜不知其里居颠末尔读之有感次韵一首并征好事者和焉
　　姓字深闺岂易知偶传纸尾卖书诗难追冩韵仙家事应共牵萝絶代悲彤管更添髙士传墨卿别注有情痴廻肠似共缣缃往惆怅令人展巻时
　　原作　　　　　　　　　　　陈坤维
　　典及琴书事可知又从案上检元诗先人手泽飘零尽世族生涯落魄悲此去鸡林求易得他年邺架借应痴亦知长别无由见珍重寒闺伴我时【丁巳又九月九日厨下乏米手检元人百家诗付卖以供饘粥之费手不忍释因赋一律媵之陈氏坤维题】
　　讯筠谷足疾
　　杜门计好合逡巡谢遣庸医病未真宗少文为卧游客白居士作坐禅人【香山诗足輭妨行便坐禅】枕边书巻欹翻午楼上花枝逺望春犹有不妨谈笑处祝君将防长年身足疾卧床已阅一春谷雨日防樊榭枉存并慰
　　以佳什次韵率和　　　　【钱塘】郑　江【玑尺】
　　无复浇愁酒数巡科头偃卧任天真读书未必窥全豹阅世谁怜号半人重惜莺花三月暮空辜平逺一楼春劝君努力追懽赏领畧风光现在身
　　广陵同人招集花畦看芍药四首
　　三三径在艳香中窗户玲珑一水通尚有江南寒意思留人四月赏芳丛
　　又是扬州樱笋时三年前事费寻思重来也拟修花谱不道刘郎鬓有丝
　　分畦结屋祀花姑金剪甘泉雅称无为向惜花人说道晓来风露不禁扶
　　风吹笑语隔帘波画航轻移此处过我与王郎【载扬】同是客玉杯情重主人多
　　汉铜雁足镫歌为半槎赋【槃下铭云竟宁元年防为内者造铜雁足镫重四斤十二两防武啬夫霸掾广汉主石丞赏守令麋防工衣史不禁首山宫内者弟卄五受内者】
　　蒲阪首山青逶迆黄帝鼎成龙胡垂战且学仙事絶奇茂陵刘郎始祝厘流传奕叶敦书诗犹崇祀典敞云楣妍蛾无姅夕侍祠金釭如虹掺手携望灵之来月出时神光下属风披帷翩然而逝不可期劳心悄兮煎蚖脂隂精沙麓祚始衰效祥安得斋房芝后代蛤彩莹琼肌不照緑绨方底儿此镫行第人见之细数瑶瑟弹冰丝铭字俨如沙画锥内者啬夫掾丞令年是竟宁嗟已竟制器尚象古示儆随阳有序亦天性铜花涵碧秋水净雅胜羊头与凤柄夜凉可亲宜放郑千年瓠史寄闲评君家自发短檠咏
　　五月二日集小玲珑山馆观李遵道古木幽篁图【欵云至治癸亥十一月卄有五日蓟邱李士行遵道制】
　　溽暑集林亭轩窻喜垲爽黯惨尺幅中风枝互偃仰此君近醉日晩笋穿幽壤因依青铜柯挺挺絶无党要之气味同讵作荣枯想蓟邱名家子画法不可两笔传金错刀格肖瑚纲盘根积溜痕密叶分泉响题字正癸亥事与年籥往驶雨送微凉偏宜今日赏
　　同人携茗集张渔川斋中试惠山泉用涪翁韵
　　呉客逺来好风俱扁舟载泉兼载书梅龙贪睡鞭不起分得数斗纑塘珠鬭茗须鬭芳而腴羣贤列坐铛脚如嗟予微疾不能饮湖目但思莲子湖【予以病戒茗煎莲子代之】
　　同作　　　　　　　　【临潼】张四科【渔川】
　　平泉饮水置驿俱好事应得牵聨书瓦罂遗我作茗防旗枪鬭试汤翻珠舌本小啜甘露腴米老称兄我亦如当前一任伧父诮渇吻直欲无江湖
　　汉铜龙虎鹿卢镫歌为敬身作【铭四字曰宜子孙吉】
　　今年曽咏雁足镫新诗传唱满广陵归来江上访髙士又见一镫奇可称镫似舟形本无足亦非锭中堪置烛【吕静韵集无足曰镫有足曰锭徐铉云锭中置烛谓之镫】偃则为盖仰为盂盂乃有咮中有轴鹿卢一转一惆怅心在两京千载上焚兰照影复何人可怜漆炬迎幽圹盂底镂文出良手青雕素威分左右【后汉书张衡传左青雕以揵芝右素威以司钲注青龙白虎也】铭衔三字宜子孙子孙今日知谁某庐江李氏昔得一独少羲文片辞吉江淹漫叹庶人镫充庭艳帐何堪述与君莫师无眼禅顶礼白石莲花前灯传无尽诗无尽试与佳儿诵此篇
　　曲阳孙晴崖明府寄唐北岳庙李克用题名碑拓本
　　咸通以后唐运徂黄家日月夸休符狂童犯顺据帝座天子下殿奔成都淮南节度静如死荥阳相国愤不苏易定将军哭随驾号召大帅行天诛雁门九郎勇盖代义儿奋迅生马驹望春宫前蹴踏处沙飞瓦震相呑屠都都统论功第一收城建义应无殊翠华自此亟返正王公封赏悬非诬英雄不殒上源驿力为姻旧亲援枹胆落幽镇两凶竖讲和解甲归飞狐犹恨汴雠未遽灭矫首东望郁以纡是时道出安天庙同申祈报凭灵巫谁知光岳已分裂惟有正直神所羭银钩铁画陇西字多年风雨龟埋趺我友牵丝政优暇命工构屋看重扶一番拓寄正炎夏凛凛劲气生眉须
　　秋斋夜宿
　　新秋未徂暑夜气先侵簟空馆心悄然求梦翻成魇醒闻竹声喧播荡仍掩敛秪有故时帘因风时一飐
　　次韵敦复秋夜有懐堇浦
　　秋夜懐人百不宜怜君去国意迟迟上书北阙身无补祖道东门鬓有丝鹤睡已知更几转蛩吟渐觉嵗将移归来仍是南村伴酒酽灯明共赋诗
　　题友人读书图
　　人言明山賔读书何堪官君胡读不辍岂乐在考槃不见当路子百年但笑端臧谷等亡羊我自惜跳丸仲任苦阅市令狐常借看况此籖帙富津逮知非难是身椰子大万巻何处安憎人异郗公中有渤澥寛
　　秋夜不寐
　　萧然欹枕有余清疑是千林诉不平一室青灯和月暗满空凉雨挟潮鸣心依故处偏多感秋入衰年最易惊只恐明朝揽圆镜白须新见两三茎
　　七月五日满月精舍同汪旭瞻坐雨用东坡韵二首
　　人生违乡闾胶扰徇所务念子歙浦来寂寞早秋度相从问字余香饭青蔬煑坐听窗前竹雨脚喧万缕风驱云行西一席天影露起祝盋底龙四野待倾注杂树响城隅蔓草城上此间夜色幽想见佛灯亮既霁行归休野水有微涨缅昔白驹张畚筑事一饷【杭城为张士信重筑东城拓地三里至今旷如郊外】阅人宁足计望古吾何怆长歌敌秋气放士老更放
　　西林过满月精舍
　　不见幽人乆香林兴独乗学多先识字年长欲依僧竹影扫空壁虫声栖壊塍秋蟾圆几夕灵鹫约同登
　　齿痛
　　齿刚每先折古语良非虚病因从口入致此溯厥初吾生歴荼苦嗜甘廼其疎见饴若养老得蜜如癊除遂令龈腭内有妖为安居齾似蛀蚛石动比车秋来忽作楚呻吟废翻书五十又过二早衰惜居诸世味已饱谙长此安龃龉但忧即渐堕齳然无复余少留了残齑丹朱许我欤【龙鱼河图云齿神名丹朱】
　　雨中金灯花
　　尽日凄凉雨丛花照素秋碧檠看最痩红艳欲俱流有泪长门夜无人小院幽更怜湖畔路翠烛冷飕飗秋晓同旭瞻涌金门外渡湖至金沙港
　　山游屡有期人事每牵绁昨因林僧约蓐食兴始决适兹积雨余天水共澄澈宿云脱诸峯秋镜眉影列我舟其中秀色饱揽撷俯窥鱼乗空乐意两无别环洲渺荷芰楼台互明灭去去最宜人凉蛬鸣不辍
　　行春桥道中
　　石桥横涧晓登登临水时逢洗鉢僧踏破秋光入松影不辞路滑访南能
　　游灵隠寺巨公饭予于面壁轩
　　去年秋雨声萧飒面壁轩中寄禅榻晓起推窗失四山白云正滃神尼墖今年秋霁风洒然镢头重举旧因縁随时吃饭看山坐不是诸方五味禅
　　巨公重建春淙亭于清绕桥诗以落之
　　髙僧能复古结构树隂间倚槛宜听水登桥好看山鱼随落花出龙带晩云还只在斯亭下来春賸占闲
　　下天竺寺后寻三生石
　　秋满空山草树平泽公遗迹此经行风篁解笑有真意苍石能言非俗情浮世无端伤往事故人何处话三生裵回欲问林间笛桂子峯头待月明
　　书柘湖张龙威长短句后二首
　　踪迹江湖燕尾船一回相见一流连新词合付兜娘唱可惜红牙久寂然
　　乐笑翁今不可回补题五阕属清才薛家镜子尘昏后凄絶何人唤夜来【龙威有和予续乐府补题五阕其天香赋薛镜云粉洁休磨尘轻不染识取夜来名字深有感于予懐也】
　　堇浦归里同诸君过报国禅院池上分得时字
　　故人罢官归水月同襟期秋声了不闻如僧退院时坐石鸟下树叩槛鱼出池夕阳没荒城归去无人知
　　夕次石门
　　望望石门县秋烟路欲迷村深忘逺近月出辨东西桑影过桥密虫声傍水低吾衰怯风露敢后暝鸦栖
　　过嘉兴
　　不到禾兴郡于今又八年尖头学绣塔平底载花船波冷鸭羣语风髙鹭独拳只除须鬓改何处不依然
　　晓登虎邱别戴纶长
　　风吹青桂枝石径何嫋嫋言登千人坐放眼阅清晓片月尚楼角初阳已塔杪香殿上盘旋飞梁俯幽窅两崖裂秋碧椷剑天影了直卧古树深倒听坠叶小地胜忘羇游心清絶魔娆故人此为别益我回肠绕遥知陟层颠云帆在缥缈
　　晩过梁溪有感
　　九龙之山山九峰峰峰晩秀凝云松我见青山辄心喜青山见我如为容卄年来往梁溪道可怜不见青山老茧纸题诗此际同竹炉煮茗当时好三面看山暝色催旧游零落使人哀【昔年惠山主人汪上舍青渠王吏部蒻林俱已物故】依稀第二泉边路半在苍烟落叶堆
　　嶰谷以栖霞僧所送木见赠
　　昨日繖山山有信秋黄新摘满林烟气含酸味偏宜客形借癃名合近禅一种苞苴足幽事十分熏习伴无眠裁诗为忆明居士更拟抽帆上寺前
　　九日半槎招集行庵以仇英画渊明像为供分得归字
　　天公惜重九昨雨今朝晖出郭有成约小筑傍禅扉兰一弹指密林翠四围刁调无罢风将作焜黄飞抚时共清欢几榻含幽微慨然想陶公妙画犹依稀如诗枯而腴相者空举肥采菊荐一巵愿为公白衣俯仰千载下人事多纆徽此中有真意非公谁与归
　　同授衣廉风游建隆寺用沈傅师游道林岳麓寺韵【在扬州城北宋太祖征李重进驻跸于此勅建为寺】
