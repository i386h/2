<!-- { "loadSidebar": true } -->
燕帖木，弄威权，毙于溺血。（燕帖木儿自秉权以来，肆行无忌，一宴或宰十三马。取泰定后为夫人，前后尚宗室人四十女，后房充斥，荒淫日甚，体羸溺血而死）
元顺帝，宁宗兄，即位称尊。（妥欢帖睦尔，明宗庶长子，宁宗兄也。初，明宗遇害，徙之高丽，使居大青岛中，寻诏天下，言明宗在时，素谓非其子，移于广西之静江。宁宗卒，燕帖木儿复请立燕帖古思，皇后曰：吾子尚幼，妥欢帖睦尔在广西，今年十三矣，且明宗长子，于理当立。乃遣右丞阔里吉思迎之。既至，燕帖木儿具陈迎立之意，妥欢帖睦尔幼，且畏之，一无所答。燕帖木儿疑其意不可测，至京久不得立。至是燕帖木儿死，乃立为帝。后卒于应昌，其太尉完者等谥曰惠宗，明太祖以其知顺天命避去，号为顺帝。或曰：顺帝，宋恭帝子也。  大青岛，即大青屿，在广州海中。静江，在今广西桂林府）
封伯颜，为秦王，秦州山裂。（顺帝先以伯颜为太师右丞相，伯颜专权自恣，僣窃无君，虐害天下。至是封为秦王，是日秦州山崩地裂，所以兆其弒后无君之虐也）
性优柔，无果断，委政权臣。（顺帝性柔少断，阿鲁辉帖木儿曰：天下事重，宜委宰相决之，庶可责其成功。若躬自听断，必负恶名。顺帝然之。由是政事决于太师右丞相伯颜、太傅左丞相燕帖木儿之弟撤敦，而己无所专焉）
制宫漏，造龙舟，穷工极巧。（顺帝自制宫漏，高六七尺，广半之，造木为匮，藏壶其中，运水上下。匮内设三圣殿，匿腰立玉女，捧时刻筹，时至，辄浮水而上。左右二金甲神，一县钟，一县钲；夜则神人自能按更而击，鸣钟钲时，狮凤在侧者，皆自翔舞。匮之东西，有日月宫，飞仙六人立宫前，遇子午时，自能耦进度仙关，达三圣殿，复立如前。又制龙舟于内苑，自制船式，长一百二十尺，广二十尺，用水手二十四人，上有五殿龙身，并殿宇俱万采金装。自后宫至前宫山下海子内，往来游戏，行时龙首眼口爪尾皆动。其精巧皆前所未有）
运气术，天魔舞，惑乱其心。（右丞哈麻进西番僧行房中运气之术，号演揲儿法。又进僧伽璘真善秘密法。顺帝皆习之，怠于政事。以宫女一十六人按舞，名为天魔舞，垂发数辫，戴象牙冠，身披缨络大红销金长短裙袄，各执加巴刺般之器。又宫女十一人，练槌髻勒帕常服，或用唐帽窄衫，所奏乐用龙笛头管小鼓筝蓁琵琶笙胡琴响板拍板，每宫中赞佛，则按舞奏乐。乃以番僧为司徒，伽璘真为国师，各取良家女三四奉之，谓之供养。尝绐顺帝曰：陛下尊富，不过保有见世，人生能几何？当受此秘密大喜乐禅定。于是顺帝广取女子，淫戏是乐。御弟宠臣，皆在前相狎，男女裸处，号所处室曰皆即兀该，犹华言事事无碍也。君臣宣淫，而羣僧出入禁中，丑声外闻）
听臣子，杀中宫，不能遮护。（皇后伯牙吾氏，燕帖木儿之女也，初燕帖木儿之弟撤敦卒，其子唐其势代为左丞相，伯颜为右丞相，独用事。唐其势怒曰：天下本我家天下也，伯颜何人而位居吾上？遂潜蓄异心，谋援立诸王晃火帖木儿。郯王撒撒秃发其谋，伯颜率完者帖木儿等掩捕，获唐其势及其弟塔刺海，诛之。初，唐其势被擒，攀折殿槛，不肯出，塔剌海走匿皇后座下，后蔽之以衣。左右曳出斩之，伯颜使人并执后。后呼帝曰：陛下救我。顺帝曰：汝兄弟为逆，岂能相救。乃迁后出宫，伯颜杀之于开平民舍）
尽奸雄，逐太子，委靡无能。（秃坚帖木儿，先与中书右丞也先不花有隙，也先不花因谮其诋毁朝政。时孛罗帖木儿为河南平章政事，移镇大同，奏与秃坚帖木儿友善，遣人白其非罪。皇太子爱猷识理达腊，怒孛罗帖木儿跋扈，交通秃坚不花，诏削孛罗帖木儿官爵。孛罗帖木儿拒命，遂诏平章扩廓帖木儿讨之。孛罗帖木儿遂令秃坚帖木儿举兵向阙，入居庸关。知院也速、詹事不兰奚迎战不利，太子遂出犇。顺帝诏慰解之，复孛罗帖木儿官爵，加太保，仍守御大同。太子奔至路儿岭，诏追及之，还宫，恚怒不已，命扩廓帖木儿调兵分道，以攻大同。孛罗帖木儿复举兵犯阙，太子率师拒之，不利，复出犇。孛罗帖木儿入见顺帝，诉其非罪，欲追袭太子，老的沙止之，遂诏削扩廓帖木儿官爵，进孛罗帖木儿右丞相，节制天下军马。  居庸关，在顺天府北一百二十里。天下有九塞，居庸其一）
石人出，国运衰，羣雄并起。（时河决，诏开黄河故道，命贾鲁以工部尚书充河防使，发河南北兵民十七万，自黄陵冈兴工，凡二百八十里有奇。先是童谣云：石人一只眼，挑动黄河天下反。及鲁治河，果于黄陵冈得石人，一眼。而汝颖之兵超。其后韩林儿据中原，陈友谅狥湖广，方国珍擅浙东，张士诚扼姑苏，陈友定起八闽，明玉珍扰剑阁，何真虎视于广东，刘益鸱张于辽阳，田丰逐鹿于山东，郭子兴称王于滁州。而元之大势去矣）
只招降，无奇策，遍地红巾。（先是四方盗贼蜂起，有司不能制。及发丁夫开河，民心益愁怨思乱。有韩山童者，栾城人，自其祖父以白莲会烧香惑众，谪徙永平，至山童，倡言天下大乱，弥勒佛下生，河南及江淮愚民翕然信之。颖州刘福通与杜遵这罗文素盛文郁王显忠韩咬儿，复诡言山童实宋徽宗八世孙，当为中国主，乃共起兵，以红巾为号。萧县李二，号芝麻李，亦以烧香聚众，与其党赵均用彭早住据徐州。罗田徐寿辉与倪文俊邹普胜等聚众举兵，亦以红巾为号，攻陷薪水县及黄州路。由是巨盗横发，作乱煽妖。南朝赵王韩法师，南朝周王周子旰，江西妖人邓南二，广西猺贼吉烈思，定光活佛戕命官，西方逆贼杀王子，以至蒋丙起道州，李志甫起漳州，罗天麟起汀州，吴天保起靖州，赛甫丁起泉州，应必达起邵武，邓忠起临川，竹山贼陷襄阳，湘乡贼破保庆，山东河南江南江北，杀掠无忌，朝廷不能制。乃遣使招抚，左丞许有壬言：朝廷务行姑息之政，赏重罚轻，故将士贪掠子女玉帛而无鬬志，遂倡为招降之策耳。不听）
李生瓜，天雨牦，无边怪象。（彰德李实如黄瓜。先是童谣云：李生黄瓜，民皆无家。大都雨牦，长尺许，或曰：龙须也。命拾而祀之）
内孛罗，外扩廊，室鬬纷纭。（初，山西晋冀之地，皆察罕帖木儿所定，而孛罗帖木儿兵驻大同，因欲并据晋冀，与察罕帖木儿兵争不已。顺帝遣使谕之，始罢兵。会察罕帖木儿为田丰所杀，其子扩廓帖木儿代总其兵，孛罗帖木儿复以兵攻晋冀，扩廓帖木儿大破之。雠隙日深。至是孛罗帖木儿举兵犯阙，太子出奔，及还，命扩廓帖木儿讨之，兵败，太子又奔晋冀。顺帝以孛罗帖木儿为右丞相，遂专政于内。太子与扩廓帖木儿在外，日夜谋除内难，乃大发兵讨之，孛罗帖木儿乃遣秃坚帖木儿，率众攻上都之附太子者，调也速南御扩廓帖木儿兵。也速以孛罗帖木儿悖逆，遂附于扩廓帖木儿。威顺王之子和尚，亦忿孛罗帖木儿无君，密言于顺帝，受密旨与徐士本结勇士伯达儿等，杀孛罗帖木儿于延春阁下，函首往冀宁，召太子还。扩廓帖木儿扈从至京师，以为太尉左丞相。其时外寇既已横肆，而内难又复如是，元之亡决矣）
黄河清，泪沾襟，知由圣主。（黄河至平陆三门碛下，至孟津五百里皆清，凡七日，河鱼历历可数。顺帝闻之，惨然不乐，侍臣曰：河清，王者之瑞，胡为不乐？顺帝曰：传曰黄河清、圣人生，当有代朕者，故不乐耳。  平陆，今县，属平阳府。河南府陕州，有砥柱峰，在黄河中流，禹导河凿之石，形如柱，南曰鬼门，中曰神门，北曰人门，唐太宗勒铭尚存。孟津，今县，属河南府）
弃燕京，望北走，社稷分崩。（明太祖兵克通州，顺帝大惧，集三宫后妃太子，议弃燕京北走。迟明，羣臣会议端明殿，又开门，忽有二狐自殿上出。顺帝见而叹曰：宫禁严密，此物何得至此？殆天所以告朕，朕其可留哉？岂可复作徽钦衔璧求活？即命淮王帖木儿不花监国，丞相庆童同留守燕京。夜半，开建德门北去，如上都。明大将军徐达等兵至燕京，攻克之，执淮王及庆童等杀之）
驻应昌，纔一年，銮舆晏驾。（顺帝走屯盖里，命脱列伯等以重兵攻大同，欲图恢复，为明李文忠所破，擒之。顺帝遂无复南意，驻于应昌府。一年，因痢疾而卒）
皇太孙，买的里，束手俘擒。（明李文忠等进袭应昌，克之。顺帝嫡孙买的里八剌及后妃诸王皆被擒，惟太子遁去。明封买的里八刺为崇礼侯）
大元国，十四君，不堪回首。（元自太祖至顺帝，前后共一十四主，其两后不在其内）
九十年，居中夏，一旦成尘。（元太祖始宋宁宗开禧二年，至顺帝至正二十八年，即明洪武元年，共一百六十五年，内去世祖前七十三年为宋，实九十二年。天下归于大明而元亡）
天付与，圣明君，升平万岁。（初元主常以国祚问术士，对曰：千秋万岁不必虑，惟日月并行乃可忧耳。至是，朱太祖果建国号曰明，灭元即位）
混乾坤，归一统，海晏河清。（明太祖南扫群雄，北定中原，而天下一统）
不浓阴，怎能勾，真龙出现。
不发黑，如何得，杲日光明。
廿一史，细评论，几场兴废。
笑谈间，屈指数，多少豪英。
传道统，古曾闻，三皇五帝。
论征伐，何处起，汤武桓文。
数千载，史书中，今来古往。
几千场，风云变，虎鬬龙争。
一个个，使机谋，图王劫霸。
一朝朝，争社稷，遣将兴兵。
运筹策，定功劳，朝中宰相。
辨风云，别气色，阃外将军。
黄金印，玉宝符，封侯拜将。
锦征袍，金锁甲，领队排兵。
花腔鼓，赛春雷，惊天动地。
五方旗，遮日色，惨雾愁云。
雄赳赳，仗刀鎗，扬威耀武。
恶狠狠，临阵处，舍死亡生。
下死手，磨精拳，人头厮抧。
咬凿牙，瞪怪眼，热血相喷。
只为争，三寸气，兴心举意。
尽教些，厮杀汉，夺利争名。
黄河岸，几千场，横尸溅血。
北邙山，无打算，白骨横尘。
谁智勇，谁才能，南柯一梦。
谁英雄，谁俊杰，高冢麒麟。
前人事，后人悲，一声长叹。
洛阳花，咸阳草，几度黄昏。
吴王阙，越王舍，两堆粪土。
汉家陵，唐家寝，一样灰尘。
流落后，怎分豁，金枝玉叶。
路傍人，谁辩认，凤子龙孙。
细思想，转沉吟，人生有几。
巧安排，多计较，到底浮云。
今世里，谢皇天，一人有庆。
万万年，无争战，四海澄清。
遇饮酒，得高歌，开怀作乐。
把新词，听一会，清世闲人。
一段词，一段话，联珠间玉。
一篇诗，一篇鉴，带武兼文。
说武将，逞英雄，威风凛凛。
叙文人，施礼乐，文质彬彬。
休笑话，采书生，残编断简。
胜寻常，歌舞妓，翠袖红裙。
