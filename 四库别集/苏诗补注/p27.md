<!-- { "loadSidebar": true } -->
　　吉祥寺牡丹【冷斋夜话牡丹唐时杭州无此种长庆中开元寺僧惠澄自都下乍得一本谓之洛花至宋渐多而独盛于吉祥寺本集牡丹记畧云熈寜五年三月二十三日予从太守沈公观花于吉祥寺僧守璘之圃云云武林梵志吉祥律寺在安国坊干徳三年睦州刺史薛温舍宅为寺治平中改曰广福其地多牡丹】
　　吉祥寺僧求阁名
　　过眼荣枯电与风久长那得比【咸淳临安志作似】花红上人宴坐观空阁观色观空色即空
　　上人【大品经佛言若菩萨一心行阿耨多罗三藐三菩提心不散乱是名上人翻译名义律云瓶沙王称佛弟子为上人】宴坐【维摩经不于三界现身意是为宴坐不越灭度而现诸威仪是为宴坐心不住内亦不住外是为宴坐于诸见不动而修行三十七品是为宴坐】观空【楞严经观空非色见即消亡僧肇宗本义般若之门观空沤和之门渉有注云智门观空悲门渉有】色即空【维摩经色即是空非色灭空色性自空】
　　和刘道原见寄
　　敢向清时怨不容直嗟吾道与君东坐谈足使淮南惧归去方知冀北空独鹤不须惊夜旦羣乌未可辨雌雄庐山自古不到处得与幽人子细穷
　　淮南惧【汉书辛庆忌传虞有宫之竒晋献不寐卫青在位淮南寝谋王应麟困学纪闻今人多以淮南谋寝称汲黯而不及青按汲黯在朝淮南谋寝二语见呉语歩隲疏中○施氏原注道原既与介甫异论絶交力请归养前诗既以汲黯比道原此诗益致叹美之意又用汲黯事以淮南喻介甫也乌台诗案轼为刘恕有学问心正直故作此诗美之因以讽当今进用之人也恕于是时自馆中出监酒务非敢怨时之不容马融谓郑康成吾道东矣故比之汲黯在朝淮南寝谋又以比恕之直又韩愈云冀北马羣遂空言馆中无人也嵇绍昻昻如独鹤之在鸡羣又淮南子鸡知将旦鹤知夜半又以刘恕比鹤谓众人为鸡也诗云具曰予圣谁知乌之雌雄意言今日进用之人君子小人杂处如乌之不可辨雌雄也】和刘道原咏史
　　仲尼忧世接舆狂臧谷虽殊竟两亡呉客漫陈豪士赋桓侯初笑越人方名高不朽终安用日饮无何计亦良独掩陈编吊兴废窗前山雨夜浪浪
　　咏史【东都事畧称道原有史学于晋魏以后事尤精详考证前史差缪所着十国纪年四十二巻通鉴外纪十巻其精于史学如此惜咏史诗不传也】
　　和刘道原寄张师民【一本作思民】
　　仁义大防径诗书一旅亭相夸绶若若犹诵麦青青腐防何【乌台诗案作相】劳吓高鸿本自防顚狂不用唤酒尽渐须醒
　　【乌台诗案熙寜六年轼任杭州通判有刘恕字道原寄诗三首轼依韵和即不曾寄张师民师民者亦不曾识除无讥讽外此诗讥讽朝廷近日进用之人以仁义为防径以诗书为逆旅但为印绶爵禄所诱则假六经以进如庄子所谓儒以诗礼发冡故云麦青青又云小人之顾禄如防鸢以腐防吓鸿鹄其溺于利如人之醉于酒酒尽则自醒也○愼按六年当作五年】
　　送张职方吉甫赴闽漕六和寺中作
　　羡君超然鸾鹤姿江湖欲下还飞去空使呉儿怨不留青山漫漫七闽路门前江水去掀天寺后清池碧玉环君如大江日千里我如此水千山底
　　张吉甫【爵里失考】职方【孙彦同职官分纪兵部官属职方郎中从六品员外郎正七品】六和寺【咸淳临安志六和塔在龙山月轮峰即旧夀寜院西湖逰览志龙井之南为九溪其西为十八磵路通月轮山六和塔在月轮峯旁宋开寳三年智觉禅师即钱氏之南果园建塔以鎭江潮高九级五十余丈海夜泛者以塔灯为指南开化寺即塔院也按翻译名义僧伽此云和合众和有六义戒和同修见和同解身和同住利和同均口和无争意和同悦】七闽【周礼职方氏掌天下之图辨其邦国都鄙四夷八蛮七闽九貉五戎六狄之人民国语闽蛮也舆地广记福建路春秋时为七闽地秦为闽中郡】
　　和子由柳湖久涸忽有水开元寺山茶旧无花今嵗盛开二首
　　太昊祠东铁墓西一樽曾与子同擕囬瞻郡阁遥飞槛北望樯竿半隠堤饭豆羮藜思两鹄饮河噀水頼长霓如今胜事无人共花下壶卢鸟劝提
　　太昊祠【汉书地理志陈本太昊之墟挥麈録太祖诏修先代帝王祠庙每庙须及百五十间太昊祠在陈州以金提勾芒配太平寰宇记陈州枕蔡水八卦坛在焉伏羲陵在城北三里】
　　长明灯下石栏干长共松杉守嵗寒叶厚有棱犀甲健花深少态鹤头丹久陪方丈曼陁雨羞对先生苜蓿盘雪里盛开知有意明年开后更谁看
　　长明灯【唐高迈长明灯颂日中则昃昃则没我长明灯不没月满则亏亏则尽我长明灯不尽】附子由原作二首
　　旱湖堤上柳空多倚岸轻舟柰汝何秋雨连渠添积润春风吹冻忽生波虫鱼便尔来无数鳬雁犹疑未肯过持诧钱塘应笑我防中浮芥两么麽古殿山花丛百围故园曾见色依依凌寒强比松筠秀吐艳空惊嵗月非冰雪纷纭眞性在根株老大众园稀山中草木谁擕种潦倒尘埃不复归雨中逰天竺灵感观音院
　　蚕欲老麦半黄前山后山浪浪农夫辍耒女废筐白衣仙人在高堂
　　灵感观音院【咸淳临安志上天竺观音寺晋天福四年僧道翊结庐山中夜有光就视得竒木命孔仁谦刻观音像钱忠懿王即其地创佛庐咸平中郡守张去华以旱迎大士至梵天寺致祷即日雨自是水旱必祷焉治平二年知杭州沈遘奏天竺看经院观世音菩萨始自石晋至今福泽生民前后灵迹甚着防防赐曰灵感端明学士蔡襄继守是邦一新院宇用揭新额云云释氏稽古畧亦同王注以为蔡襄奏上其事者讹】白衣仙人【慧光奏事録孝宗宣上天竺僧若讷入对选徳殿问上竺起因今得几时讷曰起石晋天福四年太祖开寳间呉越王钱俶梦白衣天人曰吾居处甚隘觉而询其实为广其殿宇据此则仙人当作天人存以备考】
　　赠上天竺辩才师
　　南北一山门上下两天竺中有老法师瘦长如鹳鹄不知修何行碧眼照山谷见之自清凉洗尽烦恼毒坐令一都防男女礼白足我有长头儿角颊峙犀玉四嵗不知行抱负烦背腹师来为摩顶起走趁奔鹿乃知戒律中妙用谢羁束何必言法华佯狂啖鱼肉
　　上天竺【咸淳临安志天圣中僧诜梦大士像浮空而行出小山曰吾欲憇此明日僧寂至语梦协乃谋徙今处乳窦峰矗其前白云师子中印诸峰左右环拱所谓上天竺也】辩才【咸淳临安志郡守沈遘谓大士以声音为佛事非禅那所居即谢去住持智月以辩才法师元浄为其主仍请于朝以教易禅元浄乃益增广殿宇熈寜中诏嵗度僧一每遣中使致香币嵗给大农钱作佛事】两天竺【咸淳临安志嘉祐末守沈礼部文通以为天竺起于司马晋时逾七百载而观音发迹西峯甫及百年遂分为二云云白居易诗亦云一山门作两山门两寺原从一寺分○愼按旧志并载三天竺而云两者尝见南宋人王信华严阁记云南北山浮屠之居几四百所而授禅家学者三惟灵隠浄慈及中天竺耳乃知上下两天竺皆律寺其并称葢由此也】长头儿【即先生中子适也】
　　愼按子由所撰辩才塔铭师名元净字无象沈文通治杭命师住上天竺以咸淳志考之沈遘为杭州守在嘉祐七年释氏稽古畧亦云辩才自仁宗嘉祐末歴治平熙寜住上天竺一十七年然则先生倅杭时辩才正住天竺赠诗必于此时宋雕本及施氏本俱载此诗于宻州巻中讹矣当先生在杭一时诗僧如惠勤惠思清顺可久軰往往见于篇章辩才乃诸方尊宿岂有近在湖山独不一顾迨去任后始作诗遥赠耶今改编于此
　　和蔡凖郎中见邀逰西湖三首
　　夏潦涨湖深更幽西风落木芙蓉秋飞雪闇天云拂地新蒲出水柳映洲湖上四时看不足惟有人生飘若浮解顔一笑岂易得主人有酒君应留君不见钱塘逰宦客朝推囚暮决狱不因人唤何时休
　　蔡凖【失考】西湖【咸淳临安志明圣湖周绕三十里三面环山溪谷缕注下有渊泉水道潴而为湖汉时金牛见湖中以为明圣之瑞故名以其负郭而西故又称西湖】推囚决狱【宋呉华北防记畧云熙寜中苏文忠公由史馆来贰杭郡事时方行新法公常因法以便民又姚岩东防续记云先生以奉常博士倅杭于时民淳事简犹有朝推囚暮决狱之诗其勤于王事如此】
　　城市不识江湖幽如与蟪蛄语春秋试令江湖处城市却似麋鹿防汀洲高人无心无不可得坎且止乘流浮公卿故旧留不得遇所得意终年留君不见抛官彭泽令琴无巾有酒醉欲眠时遣客休
　　田间决水鸣幽幽揷秧未徧麦巳秋相擕烧笋苦竹寺却下踏藕荷花洲船头斫鲜细缕缕船尾炊玉香浮浮临风饱食得甘寝肯使细故胸中留君不见壮士憔悴时饥谋食渴谋饮功名有时无罢休
　　苦竹【咸淳临安志苦竹笋端午前多充餽遗以其性凉也】
　　六月二十七日望湖楼醉书五絶
　　黑云翻墨未遮山白雨跳珠乱入船巻地风来忽吹散望湖楼下水如天
　　望湖楼【咸淳临安志望湖楼在钱塘门外一里一名看经楼干徳五年钱忠懿王建西湖逰览志楼在昭庆寺前一名先徳楼】
　　附子由次韵
　　欲看西湖两岸山卧乘湖上木兰船湖山已自随船改更値隂晴欲雨天
　　放生鱼鼈逐人来无主荷花到处开水枕能令山俯仰风船解与月徘徊
　　放生【艺文类聚梁元帝时荆州有放生亭碑世谓放生事始于唐不知唐以前已有之咸淳临安志天禧四年王钦若奏以西湖为祝圣放生池禁采捕郡守王随记其事西湖逰览志放生亭在寳石山麓】月徘徊【太白诗我歌月徘徊】
　　附子由次韵
　　眼看西湖不暂来簿书无算拨还开三年屈指浑将尽记取从今得几回
　　乌菱白芡不论钱乱系青菰裹緑盘【一作防槃】忽忆尝新防灵观滞留江海得加餐
　　菱芡【咸淳临安志菱初生嫩者名沙角硬者名馄饨湖中生如栗様者极鲜鸡头古名芡又名鸡壅今钱塘之梁渚头仁和之藕湖临平湖所产特佳西湖尤胜可筛为粉】防灵观【汴京遗迹志防灵观在南薰门外宋祥符五年建初名五岳观观成赐名防灵南有奉灵园东有凝祥池欧阳公诗自注云凝祥池鸡头极美】
　　附子由次韵
　　湖山欲买恨无钱且尽芳樽对玉盘菱角鸡头应已厌蟹螯马颊更勤餐
　　献花逰女木兰桡细雨斜风湿翠翘无限芳洲生杜若呉儿不识楚辞招
　　附子由次韵
　　终日清漪弄短桡久忘车乘走翘翘秋风且食鲈鱼美洛下诸生未可招
　　未成小隠聊中隠可得长闲胜暂闲我本无家更安往故乡无此好湖山
　　暂闲【韩愈诗尽瘁年将久公今始暂闲】
　　附子由次韵
　　滞留朝市常嫌闹放弃江湖也未闲孤舫粗穷千顷浪肩舆未尽百重山
　　七月一日出城舟中苦热
　　凉飚呼不来流汗方被体稀星乍明灭暗水光弥弥香风过莲芡惊枕裂鲂鲤欠身宿酒余起坐濯清泚火云势方壮未受月露洗身微欲安适坐待东方启
　　宿余杭法喜寺后緑野堂望呉兴诸山懐孙莘老学士
　　徙倚秋原上凄凉晚照中水流天不尽人逺思何穷问艓【咸淳临安志作路】知秦过看山识禹功【公自注余杭始皇所舍舟也西北舟杭山尧时洪水系舟山上】稻凉初吠蛤柳老半书虫荷背风翻白莲腮雨退红追防慰迟暮覔句效儿童北望苕溪转遥怜震泽通烹鱼得尺素好在紫髯翁
