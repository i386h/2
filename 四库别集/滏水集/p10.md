<!-- { "loadSidebar": true } -->
　　五城何迢迢 【杜】 关河茫茫隔波浪 【许表民】 与君别来今几时 【卢仝】 翰林白发三千丈 【王琪】 形容变尽语音存 【东坡】 闲思往事是前身 【乐天】 四十三年如电抹 【东坡】 欲谈前事恐无人 【子由】 庞睂皓首无住着 【杜】 臂上念珠如皎月 【唐僧】 架上楞严已不看 【东坡】 更看脚根参一节 【山谷】 人生何处不相逢 【丁冠】 犹恐相逢是梦中 【晏叔原】 仝是行人更分首【山谷】 明朝车马各西东 【欧阳】 

　　闲闲老人滏水文集卷第五 

　　●闲闲老人滏水文集卷第六 

　　律诗 

　　◆律诗 

　　塞上四首 
　　寒夜 
　　三山渡口 
　　西陵 
　　柏人光武庙 
　　正觉院 
　　开元寺 
　　散策 
　　梁园中秋 
　　梅和尚节使挽词二首 
　　温妃挽词二首 
　　和西溪思归 
　　狱中 
　　徙倚 
　　寒食遥奠西山寺二首 
　　赴宁化宿王道 
　　观音院 
　　北垞 
　　芦芽山 
　　荷叶平 
　　管州道中 
　　代郡张氏瑞柏堂 
　　谒北岳 
　　过黄崖二首 
　　桃花岛回寄王伯宜 
　　咸平道中 
　　庆云道中 
　　中秋金河感怀 
　　登巢云楼 
　　和杨子元二首 
　　松下独酌 
　　松山道中 
　　迭翠巗三首 
　　陪李舜咨登悯忠寺阁 
　　宿崔家庄 
　　过滹水 
　　通许道中（南征） 
　　庐州城下 
　　章宗挽词 
　　暮春 
　　汝甆酒尊 
　　涌云楼雨 
　　穷愁二首 
　　和潘师韵 
　　和政老九日韵 
　　赠茅先生 
　　大雪二首 
　　雪霁 
　　十月菊得深字 
　　白雁 
　　雪 
　　野菊 
　　岳观 
　　秋雨 
　　手掐桦皮弹琴图 
　　早出新安 
　　明惠皇后挽歌词四十首 
　　河上二首 
　　雪中登真定阁 
　　连云潮退 
　　郎山杂咏十首 
　　奉命奏告山陵四首 
　　游崆峒四绝 

　　○塞上四首 

　　穷边四十里野户两三家山腹过云影波光战日华汲泉寻涧曲樵路入云斜随分坡田罢还簪野草花 
　　因寻射鵰垒偶到杀狐川卤地牛羊瘦边沙草木膻废城余井臼古戍断烽烟自说无征战经今六十年 
　　薄宦边城里经年无客过一川平地少四面乱山多野色连秋塞边声入暮河旧貂寒更薄飘寄欲如何 
　　树霭连山郭林烟接塞垣断崖悬屋势涨水没沙痕烽火云间戍牛羊岭外村太平闲檄手文字付清罇 

　　○寒夜 

　　岁晏寒无那夜深清欲饥竹风惊梦断雪意听窗知稍稍鹊翻树萧萧人语篱虚明满吾室何许月来时 

　　○三山渡口 

　　春水三山渡斜阳八字堤河淤树身短沙截草痕齐地纳黄流大天衔浚泽低故人不我见愁思使人迷 

　　○西陵 

　　蔼蔼西陵树萧条歌吹声客愁连断雁地古更荒城山色娇新雨河流怒不平浮云台上起不尽古今情 

　　○柏人光武庙 

　　真人开有汉帝业肇无蒌洒落君臣契艰危庙社图山川扶鄗邑日月拱东都社稷千秋里风云四达衢北风吹雨雪西日照桑榆旧物余翁仲荒祠老祝巫功臣遗像在时有鼠衔须 

　　○正觉院 

　　西日转廊腰疏钟送泬寥坏墙缘苦竹破屋上凌霄白发知僧腊青灯更客宵叶声风外尽窗雨续萧萧 

　　○开元寺 

　　岁久开元寺槐花落石龙僧瓶深碧甃蜗壁篆金容窗影年年塔禽栖夜夜钟平生睡秋雨竹阁味偏浓 

　　○散策 

　　解鞍成小憩散策遂幽欣偶拂水边石坐看嵓上云桑麻深畏景水竹淡斜曛兴寄方自得清凉谁与分 

　　○梁园中秋 

　　今夜梁园月相逢酒一尊他时千里共此会几人存老我追随尽怜渠笑语温不眠瞻玉兔终夕露荷翻 

　　○梅和尚节使挽词二首 

　　鏖战羣奔外申威一呼间功名归死事义勇鄙生还矢向胡天尽弓犹汉月弯君王思战苦起冢象天山 
　　走卒知虎将儿童说义州甘心轻白羽苦战脱兜鍪援绝挥戈地创余振臂秋英魂知不泯结草抗邦仇 

　　○温妃挽词二首 

　　白日森容卫青春忽夜台鼎湖龙已去禖馆燕空回仙驾随天远妆奁恻圣哀祗应彤史上遗美不尘埃 
　　容卫三春肃如何一旦殊妃星沦紫极帝子没苍梧卜地陪长乐升天后鼎湖皇情何以慰彤管载嫔虞 

　　○和西溪思归 

　　好在西溪隐人今白玉堂兴来看画本梦去拂诗墙旧竹多年合新松几许长从渠黄石老独占白云乡 

　　○狱中 

　　处顺初无累安时故不忧敢遗身后虑甘向死前休有姊如工部无儿似邓攸悠悠天地意还许望松楸 

　　○徙倚 

　　徙倚秋原上长吟动所思草荒天马瘦日落野鹰饥多病亲朋改中年齿发衰功名付公等才力况明时 

　　○寒食遥奠西山寺二首 

　　榆中无草色春水稍渐车野祭一盂饭乡愁千里余年年寒食客日日故园疏莫讶交亲绝嵇康懒寄书 
　　年来百事废渐与世情疏案上一杯酒床头几册书春风疑混沌水月似空虚顷刻翻晴晦吾心淡久如 

　　○赴宁化宿王道 

　　山屋如鸡栅才容卸马鞍风吹四山雪月照一川寒不敢侵星起惟愁上岭难中宵问前路安枕若为安 

　　○观音院 

　　栋宇悬崖上风烟胜槩中寒通沙渚月清带雪山风茗水垂瓶得棊灯凿牖通仍闻马头寺别业乱山丛 

　　○北垞 

　　驱马北垞上山光淡复深夕岚无远近返照有晴阴泉落莓苔石风吹松栎林悠然成独酌啼鸟是知音 

　　○芦芽山 

　　荷叶平初尽芦芽势渐分朝来知宿雨谷底见归云日上松犹滴风来草自熏临溪归路险万筏下河汾 

　　○荷叶平 

　　平生惯山水见之如等闲朅来惊老眼何处无名山■〈山上酋下〉崒千峯外苍茫一雨间山神应解事为我洗孱颜 

　　○管州道中 

　　龟手酸风里寒多酒不胜马蹄荒店雪人迹断桥冰瘦骨成山字霜髯作戟棱绿窗三丈日政尔梦腾腾 

　　○代郡张氏瑞柏堂 

　　欝欝何年植盘盘兀老苍文章深篆籀忠义抱风霜子舍占乌鹊孙枝托凤皇主人廊庙具会见拂云长 

　　○谒北岳 

　　四大神仪一羣山太茂尊奠方荒冀宅视礼配天孙西送虞渊暮东瞻碣石暾宝符临代郡巨镇扼并门控赵襟形壮包燕气象浑九河探禹迹万里呌虞魂在昔登封始初无羽卫烦千官骈部曲万骑隘山樊卜地恒阳曲移祠泰始元 【晋移祠曲阳】 荒碑刓岁月飞石■〈石訇〉乾坤帝秩加黄屋宫居象紫垣云楣朽芝瑞雨砌裂槐根天业恢弘大山灵翊卫屯巫闾归帝制长白发金源九庙龙盘接三邦蛇势吞云烟浮近甸日月绕中原款谒天香重封题御署存银镠诸产富雷雨万灵奔神听羞回德天聪纳正言负时身九死去国泪双痕日近趋天阙生还托圣恩许身空稷契无术补羲轩帝箓长桑洞仙岩张果村卜居如可近重整北山辕 

　　○过黄崖二首 

　　患难惊身在龙钟感岁新山川愁倦鸟岁月老行人落日黄崖古东风白霫春伤心潢水北无乃久风尘 
　　落日逢人恐深秋动旅怀乳鹰家碧嶂饥虎吼黄崖此道将何适吾生尚未谐伤心墟落里犬舐有残骸 

　　○桃花岛回寄王伯宜 

　　冰破村桥拥春寒旅雁低远山封雾小高浪与云齐岛寺明松雪潮船溅藕泥诗情吟不尽寄与画中题 

　　○咸平道中 

　　道坏缘冈远村流自作塘夕阳开野色秋水纳山光雨住林逾黑鸟归天更苍冥搜无好句淡墨写微茫 

　　○庆云道中 

　　对岸青山隔孤城碧浪开绿芜天际合白鸟日边回渡口呼舟急沙头立马催夕烟生极浦欲上客衣来 

　　○中秋金河感怀 

　　金山今夜月辽水一尊同雁影不复北马蹄犹向东山川新战血宇宙旧飘蓬扰扰余生事愁来醉眼中 

　　○登巢云楼 

　　烽火三年戍沙陀几战场自予甘薄宦与子各殊方寒木锢春色高楼倾夕阳如闻洗兵马失喜问临潢 

　　○和杨子元二首 

　　红叶如人老黄花与世疏物华行婉娩天宇迥澄虚山作幈风画雁成人字书相逢一杯酒秋兴各何如 
　　小雨班班落庭槐槭槭疏秋涵山骨冷天入水痕虚多病难忘酒穷愁强著书深惭灵感老时复问何如 

　　○松下独酌 

　　行人隐微径古寺带平冈山势依城断河流入野长树欹枝坏道草卧压颓墙独酌无人共松风荐一觞 

　　○松山道中 

　　松漠三百里飘然一日中山长云不断地迥雪无穷远岭贪残照深林贮晚风烟村一回首独鹤下晴空 

　　○迭翠巗三首 

　　枯枿似黔突断崖如削瓜林深自风雨地古更烟霞脚力行将尽云山殊未涯试穷千里目直北际龙沙 
　　飞身清旷外着眼有无间崖断疑无地云开更有山鸟随天影没人自日边还归梦扶清境诗情不得闲 
　　帐殿临清嶂苍崖襞翠烟孤根盘厚地秀色入苍天并有四时雪岩垂万古泉皇情非暇豫问俗到山川 

　　○陪李舜咨登悯忠寺阁 

　　日月缠双栱风烟纳寸眸云山浮近甸宇宙有高楼鸟外余残照天边更去舟登临有如此况接李膺游 

　　○宿崔家庄 

　　野次寒山外人家霁雨中饥鹰蹲落照危叶颤西风墙缺青山补桥欹白水通丰年闻好语倚杖问蓑翁 

　　○过滹水 

　　夕阳山豁处平照大河流漠漠云间树悠悠天际舟黄尘随匹马白水自双鸥会得闲中趣浮生半白头 

　　○通许道中 【南征】 

　　晓逐三军发清寒苦不禁征骖过野店寒犬出疏林宿火留行客霜枝滑冻禽据鞍觅闲句愁些不成吟 

　　○庐州城下 

　　月晕晓围城风高夜斫营角声寒水动弓势断鸿惊利镞穿吴甲长戈断楚缨回看经战处惨淡暮烟生 

　　○章宗挽词 

　　凤纪三千岁龙飞二十年竟辞徽号册空颂柏梁篇授圣金縢起遗言玉几宣建平何苦谶雨泣戴仁天 

　　○暮春 

　　自嗟中岁在不与暮春宜非复欢娱地其如老大时百年归览镜万事入支颐此意无人会陶情一赋诗 

　　○汝甆酒尊 

　　秘色创尊形中泓贮醁醽缩肩潜蝘蜓蟠腹涨青宁巧琢晴岚古圆瑳碧玉荧银杯犹羽化风雨慎缄扃 

　　○涌云楼雨 

　　满地江湖梦连阴晦朔秋雨中山似醉风外浪如愁眼病憎黄卷心安任白头明年一官满谁复话登楼 

　　○穷愁二首 

　　乍喜三庚伏还惊一叶凉穷愁天色少睡思雨声长掩卷悲兴替怀人问在亡平生庾开府诗兴未能忘 
　　何处新秋好飘萧意欲仙乍凉新雨后欲曙未明前莎影蛩吟地松梢鹤唳天物情无好丑适意各天然 

　　○和潘师韵 

　　暌离三十载重此叩玄微日月双蓬鬓乾坤一布衣月明涡水宿秋老华峯归不得陪仙驭浮生有是非 

　　○和政老九日韵 

