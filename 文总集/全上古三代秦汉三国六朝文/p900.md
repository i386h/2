<!-- { "loadSidebar": true } -->
　　被敕令臣遣使与杨元和、杨头相闻，并致信饷。即遣中军行参军吕智宗赍书并信等，亦自遣使随智宗。及头语智宗，顷破家为国，母妻子弟并坠没虏中，不顾孝道，陈力边捍，竭忠尽诚，未为朝廷所识。若以元和承统，宜授王爵；若以其年小未堪大任，则应别有所委。顷来公私纷纭，华戎交构，皆此之由。臣伏寻头元嘉以来，实有忠诚於国，弃亲遗爱，诚在可嘉。氐、羌负远，又与虏咫尺，急之则反，缓之则怨。观头使人言语，不敢便望仇池公，所希政在西秦州假节而已。如臣愚见，蕃捍汉川，使无虏患，头实有力，四千户荒州，殆不足吝。元和小弱，若未可专委，复数年之後，必堪嗣业，用之不难。若才用不称，则应归头。若茄芦不守，汉川亦无立理。（《宋书·氐胡传》，孝建二年，以杨元和为征虏将军，杨头为辅国将军。元和年小才弱，不能绥御所部。头母妻子弟，并为虏执。头至诚奉顺，无所怀顾。雍州刺史王玄谟上表。上不许。案《孝武纪》，孝建二年十月，以王玄谟为雍州刺史，《氐胡传》作王谟，有脱，今校正。）
　　◇领汝阴太守上疏
　　王途始开，随复沦塞，非惟天时，抑亦人事。虎牢滑台，非惟将之不良，抑亦本之不固。本之不固，皆由民惮远役。臣请以西阳之鲁阳，襄阳之南乡，发甲卒分为两道，直趣淆渑，征士无远信之思，吏士有屡休之歌。若欲以东国之众，经营牢洛。道途既远，独克实难。（《宋书·王玄谟传》。元嘉中，领汝阴太守，时虏攻陷滑台，执朱修之以归，玄谟上疏。）
　　◇临雍州上言
　　所统侨郡，无有境土，新旧错乱，租课不时，宜加并合。（《南史》十六。）
　　◇垦起湖田议
　　小民贫匮，远就荒畴。去旧即新，粮种俱阙。习之既难，劝之未易。谓宜微加资给，使得肆勤，明力田之赏，申怠惰之罪。（《宋书·孔靖传》，大明初，灵符表徙无赀之家於馀姚鄞贸阝三县界，垦起湖田，太常王玄谋议。）
　　◇报南郡王义宣书
　　频奉二诲，伏对战骇。先在彭泗，闻诸将皆云必有今日之事，以鄙意量，谓无此理。去年九月，故遣参军先僧瑗修书表心，并密陈入相之计，欲使周旦之美，复见於今。岂意理数推，果至於此。昔因幸会，蒙国士之顾，思报厚德，甘起泉壤，岂谓一旦事与愿违。公崇长奸回，自放西服，信邪细之说，忘大节之重，溺流狡之志，灭君亲之恩，狎玩极宠，越希非觊，祖宗世祀，自图颠覆，瞑目行事，未有如斯之甚者也，乃复枉覃书檄，远示见招。此则丹心微款，未亮於高鉴，赤诚幽志，虚感於平日，环念周回，始悟知己之为难也。公但念提职在昔，不思善教有本，徒见徐鲁去就，未知仗义有人，岂不惜哉！有臣则欲其忠，诱人而导诸逆，君子忠恕，其如是乎？苟不忠恕，则择木之翰，有所不集矣。夫挑妾者爱其易，求妻则敬其难。若承命如响，将焉用之。原毂存舆，无礼必及，窃恐荆郢之士，已当潜贰其怀，非皇都陋臣，秉义不徙。公虽心迷迹往，犹愿勉建良图。柳抚军忠壮慷慨，亮诚有素，新亭之勋，莫与为等，而妄信奸虚，坐相贬谤，不亦惑哉。
　　幸承人乏，夙诫前驱，精甲已次近路，镇军骆驿继发。太傅、骠骑嗣董元戎，乘舆亲御六师，威灵遐振。人百其气，慕义如林，舟骑云回，赫奕千里，辄属秉锐，与执事周旋，授命当仁，理无所让。夫君道既尽，民礼亦绝，执笔裁答，感慨交怀。（《宋书·南郡王义宣传》，时讨义宣，遣豫州刺史王玄谟舟师顿梁山，洲内东西两岸，为却月城，营栅甚固，义宣屡与玄谟书要令降，玄谟书报。）
　　◇驰信告柳元景
　　西城不守，唯馀东城，众寡相悬，请退还姑孰，更议进取。（《宋书·垣护之传》。）
　　◎孟灵休
　　灵休，平昌人，晋丹阳尹昶子，封临汝公，官至秘书监。
　　◇与何勖书
　　刘邕向顾见啖，遂举体流血。（《宋书·刘穆之传》。穆之孙邕，嗜食疮痂，诣孟灵休。灵休先患疮，疮痂未落者，悉褫取以饴邕。邕既去，灵休与何勖书。案，勖，元忌之子，为侍中，封安成公，又见《南史》十五。）
　　◎垣护之
　　护之字彦宗，略阳桓道人，初从武帝征司马休之，为世子中军府长史，兼行参军。永初中补奉朝请。元嘉初为殿中将军北高平太守。迁宣威将军锺离太守，寻加建武将军，领济北太守。孝武起义，以为宁远将军冀州刺史。孝建初征为游击将军，加辅国将军，迁宁朔将军徐州刺史，封益阳县侯。免，复为游击将军，迁大司马、辅国将军、南东海太守。未拜，复督青冀二州诸军事、宁远将军、青冀二州刺史，镇历城，进宁朔将军兼督徐州诸军事。大明中征为右卫将军，转西阳王子尚抚军司马临淮太守。出为持节、督豫司二州诸军事、辅国将军、豫州刺史、淮南太守，免。大明八年，复起为太中大夫。未拜，卒，年七十，谥曰壮侯。
　　◇与至彦之书谏回师
　　外闻节下欲回师反旆，窃所不同。何者？残虏畏威，望风奔迸，八载侵地，不战克复。方当长驱朔漠，穷扫遗丑，况乃自送，无假远劳。宜使竺灵秀速进滑台，助朱修之固守。节下大军，进拟河北，则牢洛游魂，自然奔退。且昔人有连年攻战，失众乏粮者，犹张胆争前，莫肯轻退。况今青州丰穰，济漕流通，士马饱逸，威力无损。若空弃滑台，坐丧成业，岂是朝廷受任之旨。（《宋书·垣护之传》。）
　　◇驰书劝王玄谟急攻滑台
　　昔武皇攻广固，死没者亦众。况事殊曩日，岂得计士众伤疲，愿以屠城为急。（《宋书·垣护之传》。）
　　◎垣袭祖
　　袭祖，护之子，为淮阳太守，孝武以事徙之岭南。护之不食而死，帝疾笃，遣使至岭南杀之。
　　◇临死与从弟荣祖书
　　弟尝劝我危行言逊，今果败矣。（《南齐书·垣荣祖传》《南史》二十五。）
　　◎刘式之
　　式之字延叔，东莞莒人，晋仆射刘穆之次子，为相国中兵参军。入宋，迁太子中舍人黄门侍郎、宁朔将军、宣城淮南二郡太守，入为太子右卫率、左卫将军、吴郡太守，卒，赠征虏将军德阳县侯，谥曰恭。
　　◇诸官出行分道议
　　每至出行，未知制与何官分道，应有旧科。法唯称中丞专道，传诏荷信，诏唤众官，应诏者行，得制令无分别他官之文。既无画然定则，准承有疑，谓皇太子正议东储，不宜与众同例。中丞应与分道，扬州刺史、丹杨尹、建康令并是京辇土地之主。或检校非违，或赴救水火，事应神速，不宜稽驻，亦合分道。又寻六门则为行马之内，且禁卫非违，并由二卫及领军，未详京尹建康令门内之徒及公事亦得与中丞分道与不？其准参旧仪，告报参详所宜分道，听如台所上。其六门内既非州郡县部界，则不合依门外。其尚书令二仆射所应分道，亦悉与中丞同。（《宋书·礼志》二，《通典》二十四，元嘉十二年，有司奏御史中丞刘式之议。）
　　◎刘
　　字茂琳，式之第三子，元嘉中为南徐州别驾从事史，迁从事中郎，领淮南太守，出为宁远将军益州刺史。孝武即位，召为御史中丞，除司徒左长史，迁御史中丞，转右卫将军，除辅国将军益州刺史，坐事免，起为东阳太守，迁吴兴太守，大明二年卒，谥曰刚子，有集七卷。
　　◇奏弹萧惠开
　　非才非望，非勋非德。（《南史》十五。）
　　◇奏弹王僧达
　　荫藉高华，人品冗末。（《宋书·刘穆之传》，《南史》十五。）
　　◇与颜竣书
　　朱修之三世叛兵，一旦居荆州青油幕下，作谢宣明面见，向使斋帅以长刀引吾下席，於吾何有？政恐匈奴轻汉耳。（《宋书·刘穆之传》，《南史》十五，《初学记》二十五。）
　　◇与亲故书
　　吾家黑面阿秀，遂居刘安众处，朝廷不为多士。（《宋书·刘穆之传》，《南史》十五，族叔秀之为丹杨尹，又与亲故书。）
　　◎刘秀之
　　秀之字道宝，穆之从兄子，少帝末除驸马都尉奉朝请，文帝时除抚军江夏王义恭平北彭城王义康参军，出为无锡、阳羡、乌程令，选建康令，除尚书中兵郎，重除建康令。孝武镇襄阳，以为抚军录事参军襄阳令，改领广平太守，除督梁南北秦三州诸军事、宁远将军、西戎校尉、梁南秦二州刺史。孝武即位，迁使持节督益宁二州诸军事、宁朔将军、益州刺史，进号征虏将军，改督为监，封康乐县侯。寻迁监郢州诸军事郢州刺史，征为右卫将军，迁丹阳尹，又迁尚书石仆射，领太子右卫率，出为使持散骑常侍，都督雍梁南北秦四州郢州之竟陵随二郡诸军事，安北将军、宁蛮校尉、雍州刺史，人明八年卒，赠侍中司空，谥曰忠成公。
　　◇北征上疏
　　以今月十二日入泗口，缘道把沙开沟，以夜继日，日才行十馀里，或七八里。（北堂书钞一百五十九引《宋元嘉起居注》。）
　　◇民杀长吏议
　　律文虽不显民杀官长之旨，若值赦，但止徙送，便与悠悠杀人曾无一异。民敬官长，比之父母。行害之身，虽遇赦，谓宜长付尚方，穷其天命，家口令补兵。（《宋书·刘秀之传》，大明四年，改定制令，疑民杀长吏科，议者谓值赦宜加徙送，秀之以为云云，又见《南史》十五。）
　　◎申恬
　　恬字公休。（《御览》六百三十四引徐爰《宋书》作字道。）魏郡魏人，义熙末为骠骑道怜参军。武帝受禅，拜东宫殿中将军。元嘉中转员外散骑侍郎，出为绥远将军下邳太守，转北海，加宁远将军。又为北谯梁二郡太守，迁督鲁东平济北三郡军事太山太守。临川王义庆镇江陵，为平西中兵参军，又为衡阳王义季安西参军，加宁朔将军，召拜太子屯骑校尉，以母忧去职。起督冀州青州，之济南乐安平原三郡诸军事、扬烈将军、冀州刺史，加济南太守。以兵败征还，起为通直常侍，授宁朔将军、山阳太守。孝武即位，迁青州刺史。寻加督徐州之东莞东安，又督冀州，迁豫州刺史，孝建三年卒，年六十九。
　　◇上换郡事宜表
　　伏闻朝恩，当加臣济南太守，仰惟优旨，荒心散越。臣殃咎之馀，遭蒙逾忝，宠私罔巳，复兼今授，岂其愚迷，所能上答。臣近至止，即履行所统，究其形宜。河济之间，应置戍捍，其中四处，急须修立，瓮口故城，又是要所，宜移太原，委以边事。缘山诸逻，并得除省，防卫绥怀，利便非一。吕绰诚效益著，深同臣意，百姓闻者，咸皆附说，急有同异，二三未宜。但房绍之莅郡经年，军民粗狎，改以带臣，有乖旧事，远牵太原，於民为苦。而瓮口之计，复成交互，人情非乐，容有不安。疆场威刑，患不开广，若得依先处分，公私允缉。（《宋书·申恬传》）
　　◎萧思话
