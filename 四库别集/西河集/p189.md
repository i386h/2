<!-- { "loadSidebar": true } -->
　　夫何长松之离离兮禀上崖之清神甫郁郁乎在涧底兮遽亭亭乎覆康干之门天风起而吹其枝兮野云裛叶而纒其根上分五钗与三鬛兮下蟠四荒之与八垠固其礧砢饶劲节兮抑亦崔错焉而多苍鳞吾知支离之得为叟兮又何必天蟜之有如人乃张湛所不得而植于庭兮自非郑遨之可栽于轩独移树于方干之故居兮云遇之元度之旧园尔乃扶苏偃蹇蒙连卷兮攒栾欐桅诘诎盘兮团可为葢修可为旃兮其影如屋其声如波澜兮皴皮溜雨霜摧湍兮龙挛虎跛猊攫而鲸为翻兮不系马羊以待栖鳯鸾兮志在丹霄而苐托迹乎青峦兮何有夏贡又何有乎为秦官兮若其枝繁叶拏轮囷偪侧柯类青铜根似白石仰欲扶舆俯若戴帻见之徂徕名为柜格时化青牛毎憇黄鹤超然栏楹表出林薄朱衣披其巅寳剑挂其脚家邻仙橘之山人在桐君之壑俨云霞之自来恍风雨之间作此固非培蝼之所能生兮又岂匠石之可得而量度然而方储种此亦有年矣朝夕摩挲得此茂骫肤理条畅骨骼顗本性劲直乃其节尔曲池既已平亭台既已圮盎无服食之粒墓有拱把之梓南州之树早已下垂东平之枝亦又西靡乃复防起樵苏兵加翦伐乔木摧为薪擢茎截如发建木之影俱消邓林之茅不茁五陵之葱蒨顾盻已非八公之草木惊怖未决何石楠之端正犹存岂樟公之仁寿不杀毋乃髙颎所倚世勿能移莱公所种人不忍拔宜乎见桥柯而兴俯仰之思睹梓桑而起敬恭之节夫几筵勿越者孝子之永思然也播植勿迁者先人之手泽存也况乎有元辅以开其先有太史以继其后开者作之继者守之推斯旨也可以永久是故齐武留舎南之桑刘尹莳丹阳之栁锦衣以禅代而辨其荣枯羽葆亦逾时而卜其安否吾闻樗栎之在涧也本以无用得全散木之置地也多以不材见弃而兹之哲匠不施其斧斤虞人不加以摲薙匪沟中之刳剔无道傍之锲锧材非梨柚未尝稍殒其纎荣质即楩柟不敢争収为重器是岂上党有木焚之不隳拘尼之材翳而不败哉葢贞之或殊而孝思之有异也
　　鹿车台赋【有序】
　　昔东京郑出莅方州忽遇两鹿随车而行或前或后有如夹辀于是观者咸相起贺卜其征休则曰三公两轓画鹿其间故入召领参崇班今者中丞某公开府三呉山河带冠于睿符八牙并建六纛咸启风和雨时扩治千里乃者闲暇车过藩镇彤麾分道白钺如阵前驱末呵虫蛰以震独两鹿者出自涂莽骖毂儦儦骧首就路武冠甲仗驱不得去竟随车而还辕俨争道而归幕遂留兰楯之间从之栢台之下因是有感于心爰为行台锡此嘉名题曰鹿车属吏为之抽牍宾从因而赋诗借三旌之先辟俟两轓于后来某也不才亦为之赋
　　乃若麟符屡授貘屏乍设茜斾熊飞柘袍鹊襭加獬豸于元冠集鸾鳯于髙阙巷已逐夫虎蛇扇能驱乎蚊蠛出门无诉寃之鸦在囿有含生之蟨玺方献而鳯来图将皇而马出仁禽下应夫宫悬天廐上追乎太乙此固胜祝乌之楯郎过却鹰之枢宻宜其黄鹄举而风云以随大鹏飞而海水皆溢若夫呦呦之食天子飨宾甡甡之友以俟羣臣饮白云之汁戴七星之文名在丹台之上生于紫水之滨餍腊者长年齿佩质者宜子孙虽羡门之当豢亦籞宿之可亲是故毛具章衣皮縁藻线角带铜牌蹄环寳篆既包体以为仪亦摇尾而作扇含毫成茀禄之斑蹋地作莲花之片汉王防足而得之郑人藏身而不见是岂斑龙之有神抑亦仙鹿之善变吾闻麐之来也一鹿引之羣鹿从之鸡斯之马将驾而鹿游乎其间葢神物之出百灵在前山泽有曜仙骥可牵故宜春之鹿遘唐兴而出芙蓉之苑涂循之兽懐汉徳而进太液之池况乎抚舞鹤之旧市廵鬭鸡之长陂一出而蛟龙并翔再出而麟鳯相随者哉故夫御史在台乌号于棨侍中入陛蝉集于冠神雀布鳣堂而闗西入拜鸜鹆衔鱼袋而少监改官张氏封侯青鹊化印文之石望之作相华虫立车较之端况乎筮仕虎林驱车龙海使鲛岛以扬威树蜺旌而布采雄藩作呉下之封幕府镇平江之垲自宜即鹿无虞标枝尚在跂跂斯奔俟俟而会傍彼两轓诚有如画因之随车返于官廨张月在前营室以待乃美轮而美奂兮诚可游而可娱喜燕雀之能贺兮更鸟防之攸除辟堂前之旋马兮徒车中之载书且疏畦以种竹兮复通渠而灌花至若坐有华茵筵开绮席傍列鼎钟前连棨防有鹿当前分蒿而食彷佛善警其角外格或背负夫印牀或口衔乎书册但寻祗苑之花不触西昌之壁假台柏为朝餐借幕莲而夜息袭杻阳之佳名追鹿洞之遗则又况宾载鹿车谈成鹿岳浇旨酒于鹿肠启修樊于鹿角指囷鹿而百室盈开涿鹿而庶邦属箧有鹿首之琼则名玉在懐庭有鹿蹄之草而寳剑在握是将进防阶而觇其有异瑞兮又何如作斯台而与万物以偕乐
　　黄桂生红桂赋【有序】
　　大夫望海之楼符使専城之署种淮南之丛桂先贲禺而试花满林黄雪忽絓彤云万叠金砂偶喷丹屑八树得之以为竒四民望之而成瑞维时坐客呉江顾樵抽牍作赋百里命和夫古有和诗而无和赋顾肖材形物同于颂声授韵摛词方之律体但知讽有主宾谁曰倡非予汝因承来劄稍缀成文傥示通都勿学步
　　何南方之珍木兮经汜谷之冬荣饫朝来之坠露兮欵秋髙之绪风迈臯涂之窅窊兮驾岑岭之菁葱爰挺质于天阙兮遂分香于月中于是移种郡亭植根官廨宛委山前蓬莱阁外楼名飞翼长存堂贮清泉犹在尔乃日映团团风生飗飗霜娥所栽呉刚是守黄糁为粮金鵞作酒涂蜜饵于方橱摘松花之盈斗祗陀金粟难名玉洞仙蔴无偶仅此东堂一技已胜寒嵓十友夫何鲜支如缬有朱梫生其间焉髙櫰作防有丹芬匝其榦焉吾闻弱河紫蘃实大如栗羣仙之所饵也庆元红屖殷于甘蕉中禁之所移而植也故八柱之盛四色均备三种之次以丹为最今以十洲之英诎之作専城之长五都之伯进之领九列之防固宜烁丹砂于上林锡朱綖于在陛矣而乃黄帕之捧三鳯廻其颠黄麻之宣五花判其侧布衮衣而藻火潜移埀绣裳而絺丝顿易欲祛黄雾则天半为之生霞将祀黄脽则山城为之标赤坤贞效土顺毎以丹枣抒其诚兑气兆金行尤借朱丝表其直则夫嘉禾虽共頴徒羡多荂纵使麦穗能两岐犹嫌一色















　　西河集巻一百二十八
　　钦定四库全书
　　西河集卷一百二十九
　　翰林院检讨毛竒龄撰
　　词
　　九懐词
　　昔屈原放于江潭见楚南之邑其俗好祠而善为哀歌毎祠必师巫男女婆娑引声歌神弦诸曲以悦于神而其词鄙俚原乃作九歌十一章变其词大抵皆忧愁幽思中心靡烦而无所发不得已托兹神弦哀弹之以摅其抑纡之情其声橙橙听者生故居之思焉予避人之崇仁寄宿于巴山之民家者越一年过客祠华盖山者不逺百里舂粮负之巫者吹箫度深林前去且行且吹声断续呦咽不忍闻思故乡越巫与楚相埒而词鄙尤甚士君子犹歌之当晋武惠时予乡人夏统以采药入洛洛王侯贵官争物色之欲强之仕统乃歌土风三章以见志闻者曰其人歌土风不忘故乡当不愿仕矣遂争致酒醴而去土风者一慕歌祠舜也谓舜能慕亲也一河女之章祠孝娥也以孝娥为旴江女也一小海唱祠伍大夫也大夫不良死而尸于江哀之江也者海之小者也虽其词不传不知何如然亦神言矣今萧俗祠神尚有伍大夫而舜帝与娥不与焉且其词不记不能如仲御之能引声而故居之思则未尝忘也因忆乡祠当嵗终巫者祝神名甚伙皆不可考而其有特祠而略可疏者名凢有九虽其名多互异展转讹错亦且以意考证并述所传闻定词九章以逺附于九歌之末纵词不逮原歌声间奏必不及仲御而忧思纡郁前后一辙爰仿汉大夫王褒旧名亦名九懐曰吾懐之云尔歌也乎哉
　　水仙五郎
　　萧山俗祠水仙神毎嵗秋节上湘湖水仙花开湖邉人家家祠之其神有五一名水仙五圣人又名水仙五即相传是乡有兄弟事母孝傍湖而居当水仙花时其母思鱼餐戒勿扰水中花五人念满湖面皆花定无可取鱼者乃各衣鸺鹠之衣入江水取鱼以潮至并漂去因为潮神尝乗白马于水仙花开时还故乡望母故上湘湖傍有白马湖是其迹也杭俗祠三郎神其祠在潮门外江塘邉一日神巫于祠时大怖言霍霍五郎当来看三郎矣湏臾潮至壊庙一角问是何五郎莫欲夺其庙否曰萧人尝祠我无庙吾庙在江中不须也按伍相杭人亦称伍郎此五字当是伍字之误伍相为吴主所杀煮之于镬盛之以鸺鹠之衣而游于江伍相大恚乃侻去鸺鹠衣当潮上时改乗白马坐于潮头吴人望而认之曰此伍郎也今为仙矣故纽书曰伍胥死吴人呼为水仙或曰灵平死楚人亦呼为水仙盖水神之称云
　　前江兮风生沧波浩渺兮江门不扄须臾水上兮风雷并排山而至兮遥天昼青砰磅訇磕兮俨楼船之进兵银戈组甲兮纷纵横惊涛筑垒兮立海以作城若有人兮推之行【一间】鼋鼍兮擂鼓天吴謼噪兮冯夷舞前敺海若兮后逐水母虾官鳖卒兮不知比数中有人兮骑白马【二间】早潮初落兮晩潮又催江流上下兮无竆期潮有信兮江有涯望夫君兮君不来【三间】江流兮不住朝从此来兮暮从此去望夫君兮何处所【四间】春日兮西驰杨花扑地兮漫天雪飞江烟羃防兮江鸡啼平沙草暖兮薰人欲迷迎神不至兮打浆迟【五间】榴火兮将燃着单衣兮无绵迎神不至兮潮欲干神指水仙为期兮今告予曰不闲謇予将先期以要君兮谓荷花为水仙【六间】水仙兮奈何秋霜未降兮花开满湖神骑白马兮张灵弧解鞍歇马兮在前山之岨神之来兮待日下【七间】水仙兮芳香秋风淅淅兮花开满江神骑白马兮灵弧张西山射虎兮东山射狼神之来兮山月明【八间】泉清兮酒旨斫龙斮蜃兮炰鳖鲙鲤神左顾兮不跻齿但听清歌兮飒然以喜金槽玉捩兮银甲指琵琶三奏兮神醉止旋风来四壁兮神去矣白马将行兮花犹在水水满堤兮花满沚望水仙兮思无已【九间】
　　沙虫王
　　八蜡总百虫之祀萧人以祠蜡为祠虫非也于越都海涯其地为水虫之国而越世王之当句践伐吴败归吴兵追之保栖于西陵之山而筑城其巅曰越王山以其有城名为城山俗名越王城方是时句践意偾命妇人采苦叶为借卧于其上悬胆于梁而仰即含之乃合义士五千人灭吴而潴以为池归令义士着锦衣散游江濵一日风雨集义士悉化为沙虫句践鸟喙有虫像亦死名沙虫王萧人就城处立越王祠相传祠物凢三献及列豆菹醢鱐腊皆水产或曰锦衣义士岂化虫蜾或亦曰水国之王应长鱼鳖也云尔
