<!-- { "loadSidebar": true } -->
　　一均猺银力二差近日题准总一条鞭槩编银不得巳而为补偏救弊之法一时良法也府县官不能为百姓作主各州县尚有力差名目可恨可叹今后各州县遇当编审均猺月日即照题请事例有三五年未编者即三五年总编其有数外编余银及优免不照则例妄将人半丁粮一升作乡官生员人情及先年优兑今再免者官吏坐赃问罪
　　一查得本院座船每府皆有一二只各院亦然本院一人之身焉能坐得许多船只且水手工食吾民脂膏各州县有均猺期迫不能俟本院议减者即将本院及各院船水手银革一半不编止存一半船上如有别用银亦革一半存一半巳编者文到日追银贮库其本院门皂轿夫除上元县外各府州县派编工食银两尽革不编凡不编役银逐一开报
　　一本院到任上元县于正柜银数内开买辨家火用银参两伍钱借办过家火用租银一两伍钱江宁县亦然二县买办人役二名借办人役二名每人月领工食银壹两贰钱八人每年共领银一百十二两买办物件用过尚在物银役银犹有下落若借办则纯然虗费矣又查得本院刷卷二三年一至提学印马年仅二三月住札各院猺役共计参拾余人工食银柒两贰钱各院至日又官银募人兼用诸如此类其目尚多本院作县二次上司到皆彼此衙门中那借人役若家火先计二三次租银预造一次之用绰绰余裕矣俗谓筭计不到一世穷本院非能筭计人也事理显然人人可见二县官虽至愚宁不筭及此耶财不巳出痛不切身此民之所以一世穷也除二县巳行议革外各州县事有类此速议申革请以古之仕为人自处勿以今之仕为巳自安
　　一禁府不许差人下州县催未完县不许差人下乡州县未完止移文催甚提吏重治罪县官法度严明事无不济府县词状止用里长拘里长不在县原告执状付之万不得巳如真正大伙强盗等事方用皂隶用民壮用皂隶民壮登记与离城参见同一印簿听本院吊查若县城中唤买办人等诸小事势不能需索者一时里长不在许用皁隶
　　一各州县有每区普编正副粮长共三人又或二甲或三甲朋佥一二人催粮号小粮长夫钱粮完欠其机全在县官县官果贤则法之所行势豪不抗拒矣小民虗粮大抵豪家虗田使然或即此补彼或通县丈量皆守令之权得自专也不然十百其人徒为赔粮计耳所济何事阳城催科政拙为抚字也今人政拙乃颓惰不行干理阘茸而听于奸豪有田有租天下宁容有此等胡涂事耶究竟遗累小民衙门中目见多事谓于抚字何如借口昔贤事殊不类本院总理粮储决不致粮长赔貱一合一升决不容粮长费一文一分人言佥小粮以宽正副兼为费用计此又县官之贪也并及之除苏松常三府姑准照常再议外其余七府通行禁革其就一甲中佥粮长即行征收又或以一甲里长征收就中佥粮长数人者俱不禁
　　一江南刁风盛行事诚可恶第究所以皆因上失其道使之哀矜勿喜之言官守者当日诵也近有等不才官司虽系无碍牵连辄拟以不应得为而为之律况在有犯肯哀矜耶多纸赎以掩巳贪夺民财为巳绩视百姓越人之于秦矣今后凡词讼口告者登口告印簿状告者登状告印簿事当量情者不供止于状后批其情节存案簿前件下亲注量情发落字事当招罪者于状后备细书情节罪名付吏誊簿前件下注招罪字不为苛刻不为姑息但案卷不遗心迹明白即贤有司也果有化民成俗之方本院决不责其纸赎多寡之数其有登簿不尽一状不存一案毁灭纸赎虽多刻而且贪人也虽巳离任必行追究
　　一江南刁讼日盛治之诚有本焉然江南刁讼入人极深非借法度辅德礼则又不可易噬嗑亨徤讼之人正颐中梗也欲去颐中之梗可无法欤法加于所当加无不可者而府县官缠簿书急礼节往往鞠之不及致详诚有如昔人梦分人鹿之云者梦分人鹿尚在睡卧中未觉也欲以之觉人其可得乎讼风日盛一日有由然也今后各官凡听讼必须直穷到底审之审之始不惮烦慎之慎之终无姑息柳子厚所谓必痛之而后畏然后君长刑政生焉诬矣而不为痛痛而不能使之畏是则有司之过而巳徤讼之盛其根在唆讼之人然亦起于口告不行是以唆讼得利今复须设口告簿凡不能文者准口陈不准其状诉刁唆人则或已密访或令里老开报执律加刑勿少假借夫有口告之易何事为唆讼之求而又直穷到底是是非非不能隐遁清水明镜刑无所迯也秋霜夏日气不可狎也如此而犹有犯焉有之乎斯意也严行峻法用之恰当为爱中之劳差之毫厘为劳而无爱之毒各官念之各官慎之
　　一士而下惟农为重已于前条畧言之但今人口云重农至事有相激又似以农为贱盖彼无财帛不能嘱吏胥口木讷不能胜巧诈且人品微末上人忽之见官且如此矣其含冤抱痛不能自达于府县之庭又不知其几也名为重农所重何在民之舍本趋末变质鲁而狡诈诚有由也今后各官须坚持此念不变于势豪扩充此心不忽于微细体及其不能言之情必如古循吏给牛种多方曲全如柳宗元以佣除本悉夺归之与设方计夫士犹有作奸有惰业若农则日勤作夜颓然甘寝绝无此矣可无敬欤佃人之田有田人且得而贱之又必知两汉力田孝弟并科之意隆礼相爱惟上意向惟民趋之一归本业必返真纯济一方于黄虞熙皞之世指日矣舍此而言政事本院不知其所以为政事也
　　一侈靡诸事认真条畧言之矣其身不正虽令不从不可易也然躬行矣而法度不継即躬行无济也姑以手本言本院革去有壳厚白纸余纸矣禁之禁之病根尚在本院之外能保其无用之者乎即其用之往往来来而民心不一矣古人谓一道德以同风俗府县官即当责令制卖之家不复制卖印簿书名时加觉察躬行所在而法度随之他如忠靖凌云巾宛红撒金纸斗糖斗缠大定胜饼卓席物金银纸马符箓等纸先经科道题革若刻丝补宋锦等绢凡属侈靡法当严禁火化溺女父子之恩丧矣可无禁欤则责之家长里老长而无妻寡而卖奸夫妇之道丧矣则兼责地方娶妇从良限之月日夫民性无常惟上所化上人加意而民不以变且化我应者有之乎天下事若此靡靡不立者非事不可立也庸人俗吏布满于天下而事不立也日诵孔孟之言效法古循良之政而事立矣事立而天下治矣簿书狱讼功在一人化民易俗知府为之功在一府知县为之功在一县万古不可易也讥察印簿本院不时吊查有不如约罪掌印官并及廵捕官生员犯约罪教官本院期在必行各官体之法立弊生若郭橐駞种树之戒此又在府县官润泽之也法立而增扰焉不可谓扰而辍法不行尤不可
　　一吏新参每诉顶头银无从办及参百计骗财刑不能止夫术不可不慎一入吏途心术坏矣加以先入顶头或欲盘本或为债迫有不冐死以诈利者耶今后行逓减法今年数月内亦一年筭凡顶头银壹两者减去贰钱每拾两减去贰两参者照减数与之虽无来参之人彼做吏一年拾两减去贰两做二年减去四两以后皆然正月初一日该满一日亦作一年筭参吏照此与之各官严加访察不许诈增报顶头原是低银又折筭减为足色数登册凡儒学廵司驿逓等吏有顶头者皆详审定数附府者定于府刻成书册并申各院永为遵行即一顶头之多可知吏书骗财之故不才官事听吏胥流弊至今恐无底极不得已曲为之处耳其有增数而刻刻减数私为增追者是又不才之甚之甚者也
　　一访得抚按兵道出廵府县每有银两私赂书吏相沿为习无处不然本院两为知县颇知所执六年间不一为此毕竟查拨问罪比有赂县分不相上下事系上司主持书吏何预愚民有此或不足怪我辈乃愚至此耶且身为府县官见吏书受赂不免痛恨刑之为小坏已事大坏已官也赂人吏书设身处地于心何若小人见利则受不足道也堂堂衣冠作此穿窬举动不亦可羞可恶甚耶其有意指吏胥为之已不与事掩耳盗锺为罪尤大今后本院廵历每书吏入先廵捕官搜检后教官再搜甚则倒卷箱一一检之直穷到底用赂之官其刑罪比书吏门皁必重数倍不能钤束之罪本院不讳也各官母自贻悔
　　一本院所行条约计三十五款非本院突为一说也祖宗成法今修举之以上利国以下便民文到之日各官当日严惕厉之心痛洗颓惰之习官日加翻阅各房科吏日以本等事请官胡涂吏提撕之吏隐蔽官鞭策之并一应本院行事敢有一事一字不遵一时一刻迟误者本院决不轻贷非本院故自苛责也立立道行于前乃可必世而仁于后令行禁止不可谓非大圣人作用也诸葛孔明以严治蜀本院于江南亦云各官毋自贻悔

　　○续行条约册式

　　为廵抚地方事本院到任后曾有条约三十六款行矣近自应天转住苏州近二月稽查各府州县一应事体其间废弃成法创立新例似是而非者其目尚繁本院不及先知因之前约开载未尽随事有感别为禁约有九并考语册式钱粮册式应付式均猺官举等式通皆关系治理合行各道各府州县官一如前约遵奉毋得违错条约册式开后
　　一里长老人今日府县直以贱役视之甚有县分五六百里老人不及五六十人者夫太和在成周宇宙里宰党正先之管子以里轨连乡富强齐国我太祖制里长老人听各里之讼于申明亭酌古凖今譬之网纲举目张而渔譬之人欲免疢疾和平气体功先摄理脉络万古不易之道也庸人俗吏奉行不谨气脉壅滞风俗日漓有由然矣今后州县须择年高有德人充一里老人里长户有定役就中贤而明者择使当之县官隆礼相待视府官之于县各里一应公务民风责成里老持此根源工夫纲之纪之化成郡邑日摩月渐将见太和景象目下可收复矣如其漫不加意愚而不知治体者也柳宗元有言有里胥而后有县大夫有县大夫而后有诸侯有诸侯而后有方伯连帅有方伯连帅而后有天子无里胥是无天子也府县官行之
　　一近奉部札革库子役于均猺中编纸烛银为贪夫防也各州县纸烛银有三百六十两者府又过之本院反思先年见闻府县靠用库子里甲银满三百六十两其人可数而计也不用一分一文亦有之额为之数特非反为贪人依据地耶建平知县戴度称非义申革良是法为中人设太平王知府申革九十两四钱存四十四两事视不得巳听捡者须令原告供是某处打伤某处打伤口词在案检验既毕参酌新旧痕色取合打伤口词诬告必加重刑不曾下手即行疏放人命至重诬人以人命亦至重均之不可轻视也
　　一各卫所官军月粮往往缺伍陆个月甚有一年外不沾升合者夫各官军朝夕所需止此而巳今日尽归操练于地方有御侮焉又非无功而食也府县官所得较官军数倍未有缺支俸米柴马银者乃军士可钦之耶除先年未领者各州县严行追给外今后一照先年事例各府州县于各仓内佥一二廒口为军储廒凡官军于此支领入操官军不减支若领银一照府县官吏一体每石银伍钱府县官不行催纳致军储廒无米银支于府县官米数银数内支之每月皆卫所官军先领支后及府县官吏如官军无可支府县官吏亦不许支每月各具有无支领一体申报
