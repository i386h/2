<!-- { "loadSidebar": true } -->
　　余毎爱苏子瞻空明流光语为清絶及观道家言委羽山为空明洞天则知子瞻语本此又爱杜子美仇池小有天之诗为幽絶及观道家言委羽为大有真人治所则知彼为小有此为大有也昔姬周之季刘奉林居嵩山三合大丹为邪所败至兹山则得道成仙骑鹤上升得非异禀灵气有以相感发欤世言鹤之往堕一大翮遂以名其山噫其信然耶虽然访羽人于丹丘则吾台诚羽人之区也子晋主治桐栢初游戱赤城葛翁道塲犹在子防经幢故存皆得道之人也此何疑哉此山旧有观不知始何代谁氏至绍兴间黄岩令李端民命道士董大方主之刬除荒芜稍复振起上蔡谢君伋为之记一时名人多有题咏其事未乆而废至淳祐癸丑今足庵王君自玉京往礼焉仙迹虽存菅茅不翦四顾皆属之豪右徘徊凄怆不知西峯之既夕投宿逆旅梦一羽衣手握羽扇上有题云念于空处须坚守事到明时好力行举以相授曰三五为期当复防此意若有所属景定壬戌有防召至阙庭充西太乙养素斋髙士咸淳丁夘乞假归省其师一夕复梦前羽衣来访谓君曰尚记前约否耶君寤曰此必委羽仙人属我以兴复也屈指数之自前梦至此十五年矣盖三五期也明日栉盥谒其师白以所梦师曰此吾志也汝盍成之其师冲靖髙君惟几也未几上命趣还以前梦奏闻上嘉异之亟命颁降度牒以资营建就令主领其事歴甲子戊辰宗阳告成迁为宗阳常浄髙士辛未再领西太乙又五载迁至宗阳身在帝阙心防羽宫乃经乃营栋宇粗备丙子冬之变一炬燎原成功废矣旧观在羽洞之前地多隣塜风气泄露非养真之所至元戊寅改卜天长山之坡去僊洞才百二十举武始建三境储祥之殿掖以两序东立方丈而厨库湢浴列焉西则偃息有所展鉢有堂栖云有寮肃宾有位拱以廊庑总以山门亭以寅宾外有清泉以便盥濯门以櫺星旁开便闼以容出入余暇日试为君详其梦授以羽扇者委羽也如梓人其规圗先定画宫于堵而绳墨丈尺从之也其题空处明时者空明洞天也其曰坚守力行者知厄防之将至度大数之复新而属望于君者深矣前之艰难以试君也今改卜而有成则坚守力行之説騐矣天下事岂惟一宫为然哉君受遇于理度两朝事君如事帝动静不离道陟降有常度故虽社稷变置而膺受殊渥靡间南北玉像金冠象简霞服寳篸星佩累封叠号光动河洛人荣此行矣而君之言曰身防金马阅五寒暑万里外此生如寄惟羽宫大縁未遂若不遑处余闻而悲之知其志之恳切恻怛也君之趋召营缮未毕及还乃建法堂上为寳阁以奉玉像荣上赐也置田以赡众买山以给薪开圃以畦蔬其为虑也周其为惠也乆昔之难成者今易矣君名中立足庵其自号今以宣授仁靖纯素真人为开山祖云
　　养志堂记
　　赏胜者领其要摅幽者当其机是故神山秀岳假髙逸以扬辉当其机也朗士俊人托遐邈而含耀领其要也白乐天谓防稽为首剡为面沃洲天姥为眉目诚领其赏胜之要也谢康乐诗曰暝投剡中宿明登天姥岑此则泝江而上投宿剡中明发而登天姥自此入天台也唐朱放诗曰月在沃洲山上人归剡县江邉余尝自防稽上古剡夜望沃洲诸山月正在其上则知诗人之句诚当其摅幽之机也今自新嵊泝源而上至于雪溪往往以雪得名由戴安道始也故其地有上下雪之分居人皆豢龙氏之裔鴈墙翚宇花木参错一溪贯其中两山如匣夹行而西骛半岩为飞瀑下为灵湫诸董族实居上游以笔砚肄业者十九世以隠徳着于乡其亦赏胜之要摅幽之机欤余因避丙子己丑之乱两至其地夫思其人者懐其棠爱其主者及其乌而况两至其地乎此余既去而不能忘情也董生景愈作新堂于旧墟扁曰养志来请记噫斯地有徳于余者也生又学于余者也可不与之记乎余问生之志云何生曰仆不敢僣昔者孔门三子各言所志咸当其才惟防也独言浴沂风雩之趣翛然在事物之外而夫子与之仆不敢僣也然窃有志焉青山以为屏案流水以为金石奉亲读书于是觞宾俎友亦干是弹琴咏诗亦于是庶几防之万一有以承先生之教而不愧倘可进乎余曰是足以记矣鸣呼若生者可谓得赏胜之要摅幽之机者欤生字绍孟今所居属新昌至元二十八年四月十七日阆风舒某撰
　　广孝庵记
　　奉化棠奥袁氏昔以富润屋今以儒美身子弟彬彬向文学矣余以己丑夏避婺宼至其地袁仲素季厚辟堂下榻若乆故焉余家三百指其至如归时余杖防度黄甘贳贷以给朝夕餔二袁向人不作难色余以是贤之欲载其事附见于余集中使有传焉然未得其目暇日行其考潘奥之墓道有石志峙焉乃戴帅初作也载袁君镇行事歴叙丙子避乱初至棠奥袁君延至其家聚其尊穉而处焉然后知二袁于我礼敬之意有自来矣防于明年春归鳯栖茇舍二袁移书问劳相续明年冬季厚之子本奉二父命来以潘奥广孝庵请记余骇其名之大谓之曰古不墓祭故庵庐之制未之闻也后世以庐墓为孝于隧外作飨亭为嵗时拜扫一席地其后有力者又为庵于飨亭之左邉使僧徒守之以供焚修洒扫之役又其后仕宦至将相勲阀在宗社者得请赐寺院为灯香之奉其事侈矣孔子母于防先返而虞使门人视焉雨至墓崩门人后至以墓崩告夫子然流涕曰古不修墓盖责其非礼也然则既而往墓不必有守庐也今之为庵者过矣子之曾大父之墓有汪村之庵在焉子之大父之墓有潘奥之庵在焉相去一里所夫以一里之间而有二庵谓是为足以广其孝与余知子二父之意必不然也余闻之夫子生事之以以礼死葬之以礼祭之以礼何谓也生孰非养也必礼也而后谓之养死孰非也必礼也而后谓之孰非祭也必礼也而后谓之祭子二父于其亲也生养死之礼毕矣逺矣不可追矣惟祭也追逺之道也先儒原古酌今为家祭礼使大夫士皆得依仿而用之丰约惟礼不替不昵余闻子之二父守是庵也有道焉云溪之村白石之里有祭田焉足以供资用粢盛酒醴牲牢脯醢于是乎出献侑必躬必亲以嘏以燕徧徳锡类使观者感动曰孝哉有子如此夫然后副是大名矣子归而复言于二父其以余言然乎否也本曰唯唯谨奉教至元二十九年二月既望
　　寜海县学记
　　皇帝既一南北郡百蛮乃尊孔氏隆儒术阐文治也京师立太学郡置学教授县设学教谕凡有籍于学者皆得免徭役士无科举之累而务问学之实郡嵗贡一士庶几乡举里选之意天下之士幸矣台郡士尤幸也比年诸路县长佐多值好文敦学之彦加意作成又幸上置肃政亷访一司分命马公训监临于台首以学校为重既新郡学又欲新五邑学此非台之士尤幸者欤人谓台学固幸矣寜海学尤幸也初寜海学之在宋东都日与孔子庙各奠一所髙述之颂李庆孙之记可考己今学与庙合在县治之南嵗乆摧压县丞周侯汝弼尝修治之有绪矣己丑延燎于婺防之变县丞孙侯天锡实提学事盗平民定决意兴建是嵗七月作讲堂直舍朔望行礼于其中讲説亦不废画宫于堵次第修举矣明年十月判官张侯谦以督海租至明年七月治中王侯英以虑囚至皆悯丞之劳相与劝助于是孔子殿成塑圣哲坐像位列有序拱以仪门櫺星翼以两庑八斋游息有亭后土有祠下至庖溷莫不新整明年十月防车行部至邑入学奠谒礼成顾瞻斋序周视门庑一物不备公以为慊谕诸籍儒亟完治之此岂非寜海县学尤幸者欤嗟夫大矣哉皇帝一念之仁恕流行变化故海隅逺邑能建立如此于是前教谕沈桂见教谕朱安宅孙均后教谕李洧孙缉续劝率而成之职事诸生谋树碑纪绩而请岳祥为之记岳祥不敢辞乃谂于众曰自古一统天下之主未有不尊孔氏隆儒术者也汉髙提三尺劒诛秦灭项干戈甫定过鲁祠孔子秦灰既冷之后孔壁未发之前有此伟特可为万世法东都建武有唐贞观亦一统之时也皆用此道立太学幸国子监命名儒折衷众説集成防义使学者有所趋向岂不韪欤是故自古一统天下之主必尊孔氏而隆儒术也夫一统之主必若是者何也六经者理义之统也理义者人心之统也人心者天下之统也崇经术所以眀义理理义眀所以正人心人心正则天下之统定矣统者何惟精惟一允执厥中尧舜禹汤文武心相授受之统也孔子心得尧舜之统者也格物致知诚意正心修身此孔子家传之统也防其有极归其有极极者一统之所也是以歴代帝王必得此心之统而后一天下之统也孔子之徒儒家者流博学审问以求其説慎思明辨以究其归终于笃行以践其道不杂于异端不惑于小知有天下国家者用其説则治且安不用则危且亡古之圣贤无六经外之人物善乎儒者之用心也其为学一出于孔子其用心亦若孔子而已居无一畆之宫而区区欲为有天下国家者治其天下国家抑何迂也然而安四海之民而不以为泰建万载之业而不以为功此帝王所以尊其师而隆其术也皇帝盖深得统天下之要矣此则天下之士之幸也岂惟一郡一县之士幸哉鸣呼一雨之云四海皆均也一叶之春八荒皆仁也以一郡一县之学之幸可以知天下之学之幸也佥曰唯唯是为记至元二十九年十一月望日前集英殿进士舒岳祥撰
　　重建台州东掖山白莲寺记
