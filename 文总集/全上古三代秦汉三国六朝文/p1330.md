<!-- { "loadSidebar": true } -->
　　三十六国，九十九姓，自魏氏南徙，皆称河南之民。今周室既都关中，宜改称京兆人。（《周书·明帝纪》）
　　◇三足乌见大赦诏（二年八月甲子）
　　夫天不爱宝，地称表瑞，莫不威凤巢阁，图龙跃沼，岂直日月珠连，风雨玉烛？是以《钩命决》曰：「王者至孝则出」，《元命苞》曰：「人君至治所有。」虞帝蒸蒸，来兹异趾；周文翼翼，翔此灵禽。文考至德下覃，遗仁爰被，远符千载，降斯三足。将使三方归本，九州翕定，惟此大礼。景福在民。予安敢攘宗庙之善，弗宣大惠。可大赦天下，文武官普进二级。（《御览》九百二十引《后周书》，案：今《周书·明帝纪》「大礼」作「大体」，「敢攘」作「敢让」。）
　　◇造周历诏（武成元年五月戊子）
　　皇王之迹不一，因革之道已殊，莫不播八政以成物，兆三元而为纪。是以容成创定于轩辕，羲和钦若于唐世，《鸿范》九畴，大弘五法。《易》曰：「泽中有火、革，君子以治历明时。」故历之为义大矣。但忽微成象，象极则差；分积命时，时积斯舛。开辟至于获麟，二百七十六万岁，晷度推移，余分盈缩，南正无闻，畴人靡记。暑往寒来，理乖攸序，敬授民时，何其积谬。昔汉世巴郡洛下闳善治历，云：「后八百岁，当有圣人定之。」自火行至今，木德应其运矣。朕何让焉。可命有司，傍稽六律，仰观七曜，博推古今，造我周历，量定以闻。（《周书·明帝纪》）
　　◇推究赦前事诏（五月乙卯）
　　比屡有纠发官司赦前事，此虽意在疾恶，但先王制肆眚之道，令天下自新。若又推问，自新何由哉？如此之徒，有司勿为推究。惟库厩仓廪与海内所共，汉帝有云：「朕为天下守财耳」。若有侵盗公家财畜钱粟者，魏朝之事，年月既远，一不须问。自周有天下以来，虽经赦宥，而事迹可知者。有司宜即推穷。得实之日，但免其罪，征备如法。（《周书·明帝纪》）
　　◇霖雨求言诏（六月戊子）
　　昔唐咨四岳，殷告六眚，睹灾兴惧，咸置时雍。朕抚运应图，作民父母，弗敢怠荒，以求民瘼，而霖雨作，害麦伤苗，贵屋漂垣，洎于昏垫。谅朕不德，苍生何咎。刑政所失，罔识厥由。公卿大夫士爰及牧守黎庶等，今宜各上封事，谠言极谏，罔有所讳。朕将览察，以答天谴。其遭水者，有司可时巡检，条列以闻。（《周书·明帝纪》）
　　◇量赐夏州义从诏（六月庚子）
　　颍川从我，是曰元勋；无忘父城，实起王业。文考属天地草昧，造化权舆，拯彼横流，匡兹颓运。赖英贤尽力，文武同心，翼赞大功，克隆帝业。而被坚执锐，栉风沐雨，永言畴昔，良用怃然。至若功成名遂，建国剖符，予惟休也。其有致死王事，妻子无归者，朕甚伤之。凡是从先王向夏州，发夏州从来，见在及薨亡者，并量赐钱帛，称朕意焉。（《周书·明帝纪》）
　　◇赠秦荣先诏
　　孝为政本，德乃化先，既表天经，又明地义。荣先居丧致疾，至感过人，穷号不反，迄乎灭性。行标当世，理镜幽明，此而不显，道将何述。可赠沧州刺史，以旌厥异。（《周书·孝义秦族传》）
　　◇答长孙绍远论乐诏
　　朕以菲薄，何德可以当之，此盖天地祖宗之佑，亦由公达鉴所致也。（《北史》二十二《长孙道生附传》）
　　◇修起寺诏
　　制诏：孝感通神，瞻天罔极，莫不布金而构祗园，流银而成宝殿，方知鹿苑可期，鹤林无远。敢缘雅颂，仰藉庄严，欲使功侔天地，兴歌不日。可令太师晋国公总监大陟岵大陟屺二寺营造。（《初学记》二十三，《广弘明集》二十八上）
　　◇大渐诏（二年四月庚子）
　　人生天地之间，禀五常之气，天地有穷已，五常有推移，人安得长在。是以生而有死者，物理之必然。处必然之理，修短之间，何足多恨。朕虽不德，性好典坟，披览圣贤余论，未尝不以此自晓。今乃命也。夫复何言。诸公及在朝卿大夫士，军中大小督将、军人等，并立勋效，积有年载，辅翼太祖，成我周家。令朕缵承大业，处万乘之上，此乃上不负太祖，下不负朕躬，朕得启手启足，从先帝于地下，实无恨于心矣。所可恨者，朕享大位，可谓四年矣，不能使政化循理，黎庶丰足，九州未一，二方犹梗，顾此怀恨，目用不瞑。唯冀仁兄冢宰，洎朕先正、先父、公卿等，协和为心，勉力相劝，勿忘太祖遗志，提挈后人，朕虽没九泉，形体不朽。
　　今大位虚旷，社稷无主，朕儿幼稚，未堪当国。鲁国公邕，朕之介弟，宽仁大度，海内共闻，能弘我周家，必此子也。夫人贵有始终，公等事太祖，辅朕躬，可谓有始矣，若克念世道艰难，辅邕以主天下者，可谓有终矣。胶死事生，人臣大节，公等思念此言，令万代称叹。
　　朕禀生俭素，非能力行菲薄，每寝大布之被，服大帛之衣，凡是器用，皆无雕刻。身终之日，岂容违弃此好。丧事所须，务从俭约，敛以时服，勿使有金玉之饰。若以礼不可阙，皆令用瓦。小敛讫，七日哭。文武百官各权辟衰麻，且以素服从事。葬日，造反不毛之地，因地势为坟，勿封勿树。且厚葬伤生，圣人所诫，朕既服膺圣人之教，安敢违之，凡百官司，勿异朕此意。四方州镇使到，各令三日哭，哭讫，悉权辟凶服，还以素服从事，待大例除。非有呼召，各案部自守，不得辄奔赴阙庭。礼有通塞随时之义，葬讫，内外悉除服从吉。三年之内，勿禁婚娶，饮食一令如平常也。
　　时事殷猥，病困心乱，止能及此，如其事有不尽，准此以类为断。死而近思，古人有之。朕今忍死，书此怀抱。（《周书·明帝纪》。帝因食遇毒，庚子大渐，诏云云。其诏即帝口授也。）
　　◇敕陆腾（武成元年）
　　益州险远，非亲勿居，故令齐公作镇。卿之武略，已著遐迩，兵马镇防，皆当委卿统摄。（《周书·陆腾传》）

卷二
◎武帝（一）
　　帝讳邕，字祢罗突，文帝第四子，恭帝元年封辅城郡公，孝闵受禅，拜大将军，镇同州，明帝即位，迁柱国、蒲州刺史，入为大司空、治御正，进封鲁国公，领宗师，武成二年四月即位，改元四；保定、天和、建德、宣政，在位十八年，谥曰武皇帝，庙号高祖。
　　◇改元保定诏（保定元年正月戊申）
　　寒暑亟周，奄及徂岁，改元命始，国之典章。朕祗承宝图，宜遵故实。可改武成三年为保定元年。嘉号既新，惠泽宜布，文武百官，各增四级。（《周书·武帝纪上》）
　　◇颁六官诏（正月戊辰）
　　履端开物，实资元后，代终成务，谅惟宰栋。故周文公以上圣之智，翼彼姬周，爰作六典，用光七百。自兹厥后，代失其绪，俾巍巍之化，历千祀而莫传；郁郁之风，终百王而永坠。我太祖文皇帝禀纯和之气，挺天纵之英，德配乾元，功侔造化，故能舍末世之弊风，蹈隆周之睿典，诞述百官诏厥用允集。所为乾坤改而重构，岂帝王洪范而已哉。朕入嗣大宝，思扬休烈。今可班斯礼于太祖庙庭。（《周书·武帝纪上》）
　　◇板授官诏（正月甲戌）
　　先经兵戎官，年六十已上，及民七十已上，节级板授官。（《周书·武帝纪上》）
　　◇亢旱原降罪囚诏（七月戊申）
　　亢旱历时，嘉苗殄悴，岂狱钎失理，刑罚乖衷欤？其所在见囚：死以下，一岁刑以上，各降本罪一等；百鞭以下，悉原免之。（《周书·武帝纪上》）
　　◇文武租赋诏（二年四月癸亥）
　　比以寇难犹梗，九州未一，文武之官立功效者，虽锡以茅土，而未及租赋。诸柱国等勋德隆重，宜有优崇，各准别制，邑户听寄食他县。（《周书·武帝纪上》）
　　◇减削御供诏（十月戊戌）
　　树之元首，君临海内，本乎宣明教化，亭毒黔黎，岂惟尊贵其身，侈富其位。是以唐尧疏葛之衣，粗粝之食，尚临汾阳而永叹，登姑射而兴想。总无圣人之德而嗜欲过之，何以克厌众心，处于尊位，朕甚恧焉。今巨寇未平，军戎费广，百姓空虚，与谁为足。凡是供朕衣服饮食，四时所须，爰及宫内调度，朕今手自减削。纵不得顿行古人之道，岂曰全无庶几。凡尔百司，安得不思省约，勖朕不逮者哉。（《周书·武帝纪上》）
　　◇报于谨诏（二年）
　　昔师尚父年逾九十，召公几将百岁，皆勤王家，自强不息。今元恶未除，九州不一，将以公为舟楫，弘济于艰难，岂容忘二公之雅操，而有斯请。朕用恧焉。公若更执谦冲，有司宜断启。（《周书·于谨传》）
　　◇封萧大封萧大圜等诏（二年）
　　梁汝南王萧大封、晋熙王萧大圜等，梁国子孙，宜存优礼，式遗茅土，实允旧章。大封可封晋陵县公，大圜封始宁县公，邑各一千户。（《周书·萧大圜传》）
　　◇政事依月令诏（三年二月辛酉）
　　二仪创辟，玄象著明；三才已备，历数昭列。故《书》称钦若敬授，《易》序治历明时。此先代一定人，百王不易之务。伏惟太祖文皇帝敬顺昊天，忧劳庶政，历序六家，以阴阳为首。洎予小子，弗克遵行，惟斯不安，夕惕若厉。自顷朝廷权舆，事多仓卒，乖和爽序，违失先志。致风雨愆时，疾厉屡起，嘉生不遂，万物不昌，朕甚伤之。自今举大事、行大政，非军机急速，皆宜依月令，以顺天心。（《周书·武帝纪上》）
　　◇以于谨为三老诏（三年四月）
　　树以元首，主乎教化，率民孝弟，置之仁寿。是以古先明后，咸若斯典，立三老五更，躬自袒割。朕以眇身，处兹南面，何敢遗此黄发，不加尊敬。太傅、燕国公谨，执德淳固，为国元老，馈以言，朝野所属。可为三老，有司具礼，择日以闻。（《周书·于谨传》）
　　◇幸李贤第诏（三年九月）
　　朕昔冲幼，爰寓此州。使持节、骠骑大将军、开府仪同三司、大都督、瓜州诸军事、瓜州刺史贤，斯土良家，勋德兼著，受委居朕，辅导积年。念其规弼，功劳甚茂。食彼桑椹，尚怀好音，矧兹惠矣，其庸可忘？今巡抚居此，不殊代邑，举目依然，益增旧想。虽无属籍，朕处之若亲。凡厥昆季乃至子侄等，可并预宴赐。（《周书·李贤传》）
　　◇加晋公护殊礼诏（三年）
　　大冢宰晋国公，智周万物，道济天下，所以克成我帝业，安养我苍生。况亲则懿昆，任当元辅，而可同班群品，齐位众臣。自念诏诰及百司文书，并不得称公名，以彰殊礼。（《周书·晋公护传》）
　　◇命晋公护东征诏（四年九月）
