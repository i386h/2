<!-- { "loadSidebar": true } -->
　　余家同怀十人，惟紫妹最幼最美最才最贤。而难得者为最孝。其居我生母之丧也，哀毁骨立。徒以老父在堂，未即身殉。嫡母既抚如所生，妹亦曲尽恭顺。惟于背镫倚枕，感念亡亲，泪渍衾裯，历数年如一日也。余闻其将有所适，归叩其详。妹曰：“云公子人品学问，有目共赏，毋俟鄙言。闻其传家孝友，天性过人，此尤妹所评坪心动者耳。”余曰：“门高族大，契拾良难。以吾妹淑性处之，自无不宜家宜室。惟是同母手足，目前仅我两人。一旦睽离，深萦我念。今与妹约，别后如不暇搦管，觅一花一草寄我，即可知妹近状矣。”妹颔之。画揖渡江，积旬伻返。发函伸纸，峡蝶双飞，弄翠眠香，栩栩欲活，灵心飞动，喜可知已。今夏归省养疴，欢然握手。备述堂上之慈，夫人之贤。并闻雅娘龙媪云：“此来举室送行，潜然出涕，馈问之使，不绝于道。”余方欣感交集，以为吾妹之贤孝，既有以上契亲心，虽金枪马麦，定业难逃，然人定胜天，造化或容默挽耳。不虞昙花现影，落叶归根。遹折连枝，使人痛绝。夫就妹生平论之，蕙心纨质，燕寝承欢，月满花芳，玉郎专宠。家山重到，骨月全逢。既亲二老之颜，复告生身之墓。薤露素车之吊，备极哀荣；梨云繐帐之悲，靡间存殁。无毫发之遗憾，无父母之贻罹。兰缘既尽，撒手以去也固宜。惟闻父母告余云：“公子以老亲在上，力抑哀情，然浃旬以来，惟见以眼泪洗面。”逝者如斯，生者如之何！垂垂鹤发，感激涕零。呜呼！吾妹纵脱爱缘，鉴此芳情，亦当似玉箫再世矣。余多愁善病，蕉萃中年。既痛逝者，行自念也。一灯如豆，三复斯编。感公子之情多，惜佳人之命薄。幽窗冷雨，扑笔泫然。甲申巧月太原瑞兰雪涕拜题。 

　　紫湘诔 
　　紫湘，秣陵王氏女，年十九，归余子裴之为侧室。婉嬺淑慎，门无闲言，道光甲申七月四日，以疾卒。其生平言行，既见于余室人所为小传矣。余悯其有柔嘉之德而早逝也，为此诔以哀之。颐道居士记。 
　　呜呼紫湘！秉德淳贞。淮水之秀，钟山之英，嘒彼小星，以事君子。大妇心怡，高堂色喜。吾家族大，食指逾千。同声称媺，惟尔之贤。重亲致欢，善承色笑。侍膳问安，惟尔之孝。佐馂调药，以事小君。夙兴夜寐，惟尔之勤。言罔愆礼，行知饰性。无违夫子，惟尔之敬。姬侍备此，令德克宣。允宜获福，奚不永年？翦纸招魂，采蘅设祭。我作此辞，潸焉出涕。 

　　紫姬哀词（并序）　　钱塘　汪端（允庄） 　　 
　　紫姬碧玉韶颜，绿珠慧性。家近青杨之巷，门临白鹭之洲。姊妹十人，姬其季也。画遍十眉，旧名花蕊，绾来双髻，小字桃根，其归我朗玉夫子也。春江打桨，官阁飘镫，璧月凝辉，前身定呼。明月琼花照影，几生修到梅花？姬复性厌铅华，夙耽词翰，兰羞佐馂，燕寝怡颜，椒颂流馨，鸾台浴德，颖川之门，无歧誉焉。客冬，余卧病殊剧，姬伫苦哺糜，含辛调药，中宵结带，竟月罢妆。余疾既瘳，姬颜始解。呜呼贤矣！岂知瑶华萎雨，琼屑销尘，扶病归省，卒于母氏。萱帏雪涕，兰阁招魂，羗渺渺兮予怀，伫珊珊之入梦。瑶情玉色，谁撰馆陶仙子之铭？霞袂云軿，待续宝懿夫人之传。诗成八律，泪绠千丝。 　　 
　　泪洒西风黯碧纱，钿蝉零落吊明霞。 
　　云中紫凤长离鸟，池上夭桃薄命花。 
　　夜月空林呼妙子，晓钟残梦见瑶华。 
　　疏星三五光初掩，愁看银河络角斜。（华谭妾石瑶华，殁后见形如平生。出《抱朴子》） 

　　蕊结同心九畹芬，渡江桃叶美人云。 
　　画眉菱镜花双笑，记曲珠帘月二分。 
　　篆玉鸳鸯犹剩字，泥金蛱蝶尚留裙。 
　　早梅官阁经行处，莲屟苍苔印碧纹。 　　 

　　月照香婴画阁虚，谢娘新咏丽芙蕖。 
　　枣花帘箔调鹦鹉，芸叶窗纱避蠹鱼。 
　　红衲道人工写韵，白云仙子最知书。 
　　兰膏翠羽留遗迹，奁艳重翻恨有余。（《妇人集》：陆姬孟珠号红衲道.人。何白云，史忠妾。奁艳，董小宛辑。） 

　　寒闺侍疾夜迟眠，药裹劳君细意煎。 
　　彩胜倦簪挑菜节，罗屏静掩试灯天。 
　　解歌芳草朝云慧，洁奉兰羞络秀贤。 
　　犹记江城砧杵动，春纤叠雪擘吴绵。（太夫人及余夫妇御寒襦褐，频年皆姬手制。） 

　　琼肌病怯杏罗轻，眉翠颦多画未成。 
　　虚幌药烟愁拥髻，小窗花影罢吹笙。 
　　金猊火冷香慵炷，玉马风驰梦易惊。 
　　惆怅红冰凝别泪，满天梅雨阖闾城。 　　 

　　皂荚桥边问故家，晚乌啼断六朝花。 
　　女墙静夜潮初上，水榭新凉月正华。 
　　衔到玉鱼愁豆蔻，拨残金凤怨琵琶。 
　　退红衫子空裁制，白蝶飞灰散晓霞。 　　 

　　新月蛾眉忆晚妆，凄风繐帐泣归航。 
　　哀蝉落叶秋如水，早雁明河夜渐凉。 
　　锦瑟惊弦怀梦草，玉箫旧约返生香。 
　　画帘微雨黄昏后，谁念檀奴鬓欲霜。 　　 

　　女坟湖冷殡宫遥，旧日妆楼锁寂寥。 
　　露砌碧苔吟蟋蟀，风廊翠竹网蟏蛸。 
　　秋云罗帕温香渍，明月琼杯艳影消。 
　　留得玉梅遗挂在，亭亭素质带愁描。（秋云罗帕见《丽情集》，明月杯见《神仙传》。） 

　　同作 　　管筠（静初 ）　　 
　　秦淮烟柳石城潮，问訉青溪第几桥。 
　　仙子鬓眉春黛染，美人衫袖落花娇。 
　　方期洛水霞长映，何事嵰山雪易消。 
　　惆怅罡风吹太急，一株玉树陨南朝。 　　 

　　金灯照夜月初圆，往事分明在眼前。 
　　香雪梅花晓妆阁，烟波桃叶渡江船。 
　　相看大妇怜中妇，岂料今年异去年。 
　　兰语缠绵桃骨瘦，忆来一度一澘然。 　　 

　　江上青山隔翠微，白门杨柳梦依稀。 
　　空怜听雨潇潇去，不见看花缓缓归。 
　　四载玉颜成永诀，全家珠泪惜分飞。 
　　夜阑帘外天如墨，愁绝篝镫制殓衣。 　　 

　　黯澹文窗韵字纱，归帆盼断曲江涯。 
　　虎山寻梦烟初暝，鹤市招魂月正华。 
　　暂寄玉棺吴苑寺，待营香冢宋营斜。 
　　茜桃坏土芳邻在，天竺峰前吊落花。 　 

　　又　　 陈华娵（萼仙） 　　 
　　我弟才华小凤皇，（余旧题《弟妇允庄明湖饮饯图》句）得君亦复似鸳鸯。香名谢氏乌衣巷，春色卢家白玉堂。 
　　一树琼花留艳影，满庭璧月照明妆。 
　　如何绝代婵娟子，零落嫣红陨晓霜？ 　　 

　　消息传来掩泪听，落花如雨葬倾城。 
　　青山会见营新冢，翠水应知理旧盟。 
　　瑶瑟前尘悲晓梦，玉箫后约望来生。 
　　一编忆语从头读，香畹楼头碧汉横。 　 

　　又　　 陈丽娵（苕仙 ）　　 
　　杨柳南朝树，芙蓉北苑妆。 
　　衣裳雕玉佩，楼阁郁金堂。 
　　桃叶春波稳，琼花夜月凉。 
　　当年嫁张硕，亲见杜兰香。 　　 

　　隋苑通吴苑，频年数往还。 
　　含香吴寸趾，识曲谢双鬟。 
　　纤柳销春黛，夭桃瘦玉颜。 
　　可怜扶病去，凄绝汝南湾。 　　 

　　滴泪空如水，伤心欲问天。 
　　魂归残月影，梦短落花烟。 
　　鹦鹉三生石，鸳鸯两度船。 
　　玉箫情不断，应结再生缘。 　　 

　　紫姬小传 　　 
　　姬王氏，名子兰，字紫湘，一字畹君，秣陵人，余子裴之侧室也。初，子妇汪端来归，生子孝如，弥月殇。逾年又生孝先，娩后失调，体孱多疾。又因夫子颐道先生病剧，端誓愿长斋，绣佛三年，继以选明代人诗初二集，聚书盈屋。晨书暝写，心劳神疲，恒数昼夜不得寐。因请于余及颐道先生曰：“作配高门，质沐慈爱，有逾顾复，比得醒疾，终夜不寝。医云疾在心神，不加静摄，将成怔忡。自问幼耽坟籍，疏旷针黹，十馈五浆，尤非所谙。虽重亲高堂，矜其不逮，夙夜循省，心何以安？且堂上膝下，仅止公子一人。饴含抱孙，亦止孝先一人。螽斯蕃衍，宜求淑俪，以主中馈，俾端得安心优游文史？以延孱弱之躯。”并于祖翁先奉政公、祖姑查太宜人前，再三言之。虽未即许，未尝不鉴其心之苦、情之挚也。嗣夫子以公至秣陵，闻姬贤，归言之。端闻请曰：“端之前言，实本肺腑。即不为公子求佳偶，独不可置簉室乎？且紫姬词翰，端曾一见之，尤非寻常金粉可比也。”夫子乃禀命堂上，介同岁生侯君青甫，暨欧阳大令棣之为蹇修，诹吉迎归，端先期营香畹楼以居之，故又字畹君也。 
　　初至之夕，宾客云集，姻眷夹侍，姬端秀静穆，神光离合，若琼花之照春，而华月之白夜也。余以久病，辟谷十稔，裴之尝与端言，苟谋置簉，必得能侍余疾者。姬至逾月，辄屏铅华，佐治内政，侍余尤尽心力，朝夕不离。余性畏雷，每顽云屯空，惊电掣影，裴之夫归辄在侧。姬既至，裴之或以事他出，或在家，虽深夜，姬必先侍余侧也。上年春，余在扬病亟，姬焚香吁天，请以身代，并代裴之持观音斋。客冬端病头风，手不能持匕箸。医者云易传染，语甚危。姬黎明起，不梳洗，不进饮食，先为大妇敷药铺糜，抚摩抑搔，恒至深夜，衣不解带者数月，端疾竟赖以愈。孝先自离乳哺，即随余寝食。虽孩提，性方执，行坐有常所，不多言，言辄喜作模棱语，婢媪不能通其意。姬喜爱若所生，佐余抚视，余因得晏息焉。余家世代寒素，服食朴简，姬荆布粗粝，安之若素，以是尤得先奉政公欢心。去春奉政公病，姬发愿持淡斋，不食盐豉。 
　　姬生母早卒，老父嫡母在堂，乞于上年十月归省，并为生母扫墓，嗣遭奉政公大故，举室南还，不克践约，既痛奉政公之见背，又感念生母。每夜分辄悲泣，遂成嗽疾。中间侍大妇之病，己辄讳疾不言。洎余知之，延医调理，甫少瘥。会余疾作，扶病侍余坐窗前，适当风处，嗽疾复作，遂不可止。裴之始以治文案，浚河渠，襄盐策，获巨枭，受知于节相孙公，黎襄勤公，爰会中丞韩公，奏请以通判留江南补用，已奉特旨准行矣。嗣以部驳，将赴都请分发，姬谓裴之曰：“君之冀留江南者，为近侍堂上计也。今分发则远近不可知，慈闱多病，势不能往，妾当在家，代君侍奉，至夫人之不能往者亦势也。君宜别求淑质，代佐内政。”并言之余，余以闺中人材难得，余病年来亦渐轻减，且有姬人管筠，次女丽娵侍余，劝慰之，嘱勿萌是念。 
