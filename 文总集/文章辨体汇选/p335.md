<!-- { "loadSidebar": true } -->
　　于戏圣人之道不过乎用用于生前则一时可知也用于死后则百世可知也故孔子之封赏自汉至隋其爵不过乎公侯至于吾唐乃策王号七十子之爵命自汉至隋或卿大夫至于吾唐乃封公侯曾参之孝道动天地感鬼神自汉至隋不过乎诸子至于吾唐乃旌入十哲噫天地久否忽泰则平日月久昏忽开则明雷霆久息忽震则惊云雾久鬰忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释傥死者可作其志可知也今有人身行圣人之道口吐圣人之言行如颜闵文若游夏死不得配食于夫子之侧愚又不知尊先圣之道也夫孟子荀卿翼传圣道以至于文中子文中子之末降及贞观开元其传者醨其继者浅或引刑名以为文或援纵横以为理或作词赋以为雅文中之道旷百祀而得室授者唯昌黎文公之文蹴杨墨于不毛之地蹂释老于无人之境故得孔道巍然而自正夫今之文千百士之作释其巻观其辞无不禆造化补时政繄公之力也公之文曰仆自度若世无孔子仆不当在弟子之列设使公生孔子之时未必不在四科焉国家以二十贤者代用其书垂于国胄并配飨于孔圣庙堂者其为典礼也大矣美矣茍以代用其书不能以释圣人之辞笺圣人之义哉况有身行其道口传其文吾唐以来一人而已不得在二十一贤之列则未已乎典礼为备伏请命有司定其配飨之位则自兹以后天下以文化未必不由夫是也

　　重与陆宾虞书【刘轲】

　　别韶卿已逾时虽逰处燕赏不接然予心未尝一日去韶卿也且京洛相去八百里足以絶韶卿车辙马迹矧又自洛南而东渉淮浮江沿洄数千瑞安得不悒悒西望邪比予在辇下五六年始不知韶卿及知韶卿两心始亲而形骸已相逺茍未能忘情忍不酸鼻岀涕为吾友之思邪前陆掾来得韶卿书知韶卿欲屈道以从人求京兆解送知韶卿道在与否固不在首解于京兆也愚尝谓与逰者道韶卿肤未鸡发未鹤然其心甚老脱一旦胁肩低眉与诸子争甲乙于县官岂愚所谓甚老者邪韶卿曾不是思也愚所谓首出者谓四科首颜闵三十世家首太伯七十列传首伯夷其为首出岂不多耶韶卿不首于是而欲首于何哉仆又闻京兆等试试官知与否脱有知韶卿人闻乌有不心躬嘿体灵冠统以待之邪夫然亦何害小伸于知已耳不然则东国绌臣西山饿夫微仲尼何伤为展季伯夷矣韶卿独不见既得者邪岂尽为颜子太伯伯夷然幸韶卿熟思之无以予不食太宰为不知味者也

　　上宰相书【刘蜕】

　　天下固有良时既去而悲歌叹泣之不同故当时则叹已去而泣过时而歌然君子居其位则耻闻之不在其位则耻不能言之其为士君子之心不忍闻之与闻之而不忍弃之则一也夫思虑可以精安危步骤可以负戈殳强劲庄勇持久有守临事不乱然而良时不与斯不得不叹既而信不见任智不见谋周游而晩归风雨相半苦其精力良时不集而畏事之不成斯不得不泣及其田园已暮始反乡里白头无事或有自疑斯不得不歌是其为人皆有忧天下而欲用其道者也不私其身之安佚而休者也既不私其身则公于悲歌者叹泣者也而是人岂以富贵而后天下之心哉蜕也歌之则已太早泣之则不得不豫计叹之则正当其时而君子未闻虽然阁下及其少壮而用之无以使后时泣歌耻累君子幸甚太玄曰当时则贵已用则贱其不可后也已矣当今巗无人矣溪无人矣佐王活人之术一皆以文学进茍文学进而君子不动心则蜕也不知其所以得罪也

　　投知己书【刘蜕】

　　复何事哉弓矢乎制敌之事今为导卫羽仪金革乎勇众之器今为节奏和声射宫蓬蒿幽燕少年耻蹈其下文之用莫过乎当时文之人莫过乎阁下复何事哉汉既治世诗书礼乐皆已逸坠求亡书者故冬官考工开千金之购议帝制者进退赞拜定茅蕝之中而今河洛塜壁图书编修登降俯仰不倒步序便蕃之仪莫过乎当时优游之学莫过乎阁下复何事哉材力既以相誉忠正得以相扶及秦世为之妖言东汉为之党禁公道畏忌相顾而野死今布衣匹夫得歌王公大人之盛徳先进达生得荐布衣匹夫之事业唯其公当举之不以为疑扶之不以为党无私之道莫过乎当时誉能之心莫过乎阁下呜呼茍有其时而无其人虽有举能之心斯为阁下惜有其人有其时而阁下茍不留意属念斯为来世吊蜕生二十余年已过当时之盛栖迟困辱者过遇当时之人书成而尝乐乎其时出车蒲于道路而才髙于蜕忌蜕侵已才下于蜕畏蜕擅名是以深知之者不得终其朝欲振之者又自无其力也谓其书空为来世吊已矣乎不意得与阁下不为异世同乎文字所谓当时之人斯非阁下者乎则其人未死口能言手能书门下见之复用何礼以接之既接之复用何词以誉之誉之得尽其才接之得尽其礼斯人也读书业文徳有知已居穷守道死且不朽复何事哉

　　江南论饮酒礼书【刘蜕】

　　昨日送贡士堂上得观大礼之器见笾豆破折尊盂穿漏生徒倦怠不称其服宾主向背不习其容呜呼天下所以知尊君敬长小所以事大者抑非其道乎天下之用其道不过于一日尚犹偷惰如此况天下尊君敬长能终日者乎是以朝廷时诛不顺邻里日起纷争固当然也夫布衣匹夫始则用其道自达故化耕稼为王侯化陶渔为公卿其变化不测若此然而一旦居上位既不预兴俯拜揖之事尚不能素严有司时阅其威仪乎呜呼则蜕谓王公大人耆老衰罢固当然也然而有擎跽稽首于髠褐之前畏敬戒慎有终日不敢嗜酒肴不敢近妾妇者其于诬惑之道尚能去其情自化之术则不能一日勤其容唯王公大人无惭髠褐乎髠褐尚能自大其法王公大人反以其道信之乎即其奉髠褐能速化其耕稼陶渔者则髠褐者可以有土地而制王公大人矣是不知升乎科者不由夷狄言迁乎资者不由髠褐授昭昭然奈何哉抑不知孔子之道如商君乎以其法自弊也伏惟阁下务速有司按诸礼图修其器服戒将事而隳者时训习之母使每岁临事而隳其容幸甚幸甚蜕再拜

　　谕江陵耆老书【刘蜕】

　　太原王生尝移耆老书以江陵故楚也子胥亲逐其君臣夷其坟墓且楚人之所宜怨也而江陵反为之庙世飨其仇谓耆老而忘其君父也吾以为不然楚人之性慓悍世能复其仇雠其后自怀王入武闗楚人怨秦不忘干戈况其人之性能忘胥之能破其国家而事之乎且今江陵之人牵牛羊而祝其庙者将祈年谷而获凶荒祷疾病而获死亡者乎如厚其饩而虚其报则江陵知胥之不可祠而不祀矣若果祈年谷而得丰穰祷疾病而获康强有其饩而夺其报则破人之国而居其土辱人之君而受其飨遇一食而自忘楚人之杀其父兄则胥自为无勇也何独江陵之人而忘习雠乎吾以为其庙申包胥之庙也包胥有复楚之功年代寖逺楚人以子胥尝封诸申故不谓包胥耳不然则子胥何为飨人之食而江陵何为事雠人之神乎耆老得书速易其版曰申胥之庙无使人神皆媿耳

　　与段校理书【刘岩夫】

　　人藏其心不可测度也摇舌于口谁不言仁谊哉清浊相混真伪相辨今虽有提其肺肠以呈众某必咲而不谅此亦不足怪也盖伪者繁而真者寡况慿区区文字而能取信于人耶所以某藴蓄斯久不敢轻奋抑为此也今幸因执事稍垂盼睐以不伦众辈故得竭陈其愚惟赐详之某七岁受教诲始学箕裘迄今十六不见成熟性本慵惰强之惟艰不能戮力尽瘁服勤先圣然常谓男子生而悬弧示有事于四方固不得与儿女曹并列依违以没世每欲奋廓埃壒破开涛浪耸翼云汉垂名竹帛谓舒腕可取耳殊不知世道隘局九重阻深不可也又欲藏器弛用洗涤他肠昧旦调甘旨入夜吟编简索圣贤意探情性源白云霏空虚舟泛波尘机不张语嘿自任湜湜然得全其愚为唐一闲人而家世清风祇承严训不可也又欲掉长舌于公卿间籧篨戚施以媚于人拱立下流阿旨从众善者曰善不善者亦曰善巧言如流俾躬处休而愚僻已惯矫之惟病不可也三者之惑心不可屈志不可谐岐路难期岁月易老践履之道伥然自迷执事濯缨清流敏古多识试与指其要路

　　上招讨宋将军书【罗隐】

　　朝廷以简陵九年彭虺肆螫而东南一臂为之枯耗其后呉卒以狼山叛则东西浙之筋力殆矣自尔天子不重困百姓由是官未实爵诸葛爽秩安文祏皆自盗而升朝序也所以不幸者江南水锺陵火沿淮饥汴滑以东螟故无赖辈一食之不饱一衣之不覆则磨寸铁梃白棒以望朝廷姑息而王仙芝尚君长等凌突我庐寿燖剥我梁宋天子以虮虱痒痛不足搔爬因处分十二州取将军为节度非方镇之无帅非朝廷之乏人盖以将军跳出陇右不二十余年三拥节旄谓将军必能知恩用命耳今闻羣盗已拔睢阳二城大梁以板筑自固彼之待将军其犹沸之待沃压之待起也而将军朱轮大斾优逰东道抑不知朝廷八十三州奉将军待卫者乎复俾将军诛剪草冦者乎昔韩之医良而性啬故为人治未尝剔去根源所以延其疾而养其财也后有商于韩者以疽见医医且欲大其疽而沽直因以药稔之而疽溃商毙商之家表于韩韩侯尸其族而籍其有无且二贼啮寿春陷颍上刷亳社掠合肥经营于梁宋其为老者杀而少者伤驱人之妇女辇人之财货将军固知之矣自将军受命迄今三月闗东之惨毒不解杀伤驱辇之不已乃将军为之非君长仙芝所为也文皇帝时卫公靖太帝时郑仁泰薛仁贵或戢敛不谨或伺候辎重当时宪司悉以法绳今将军勲业不若卫公靖之多也出师非郑薛之敌也而横拥士伍鞭挞馈运以愚度之将军之行酷于君长仙芝之行也甚为将军忧前者天子虑将军以爱子之念复援禁秩俾在军前则朝廷宠待将军倚望将军也俱不浅矣茍将军戮力以除暴推诚以报国今其时也无使蹑韩之医

　　与王驾评诗书【司空图】

　　足下末伎之工虽蒙誉于贤哲未足自信必俟推于其类而后神跃而色扬今之贽艺者反是若即医而靳其病也唯恐彼之善察药之我攻耳以为率人以谩莫能自振痛哉且工之尤者莫若伎于文章其能不死于诗者比他伎尤寡岂可容易校量哉国初主上好文雅风流特甚沈宋始兴之后杰出于江宁宏肆于李杜极矣右丞苏州趋味澄夐若清沅之贯达大歴十数公抑又其次焉力掠而气孱乃市都豪估耳刘公梦得杨巨源亦各有胜会阆仙无可刘得仁辈时得佳致亦足涤烦厥后所闻逾褊浅矣然河汾蟠郁之气宜继有人今王生者寓居其间沉渍益久五言所得长于思与境偕乃诗家之所尚者则前所谓必推于其类岂止神跃色扬哉经乱索居得其所録尚累百篇其勤亦至矣吾适又自编一鸣集且云撑霆裂月劼作者之肝脾亦当吾言之无怍也

　　与李生论诗书【司空图】

　　文之难而诗之难尤难古今之喻多矣而愚以为辨于味而后可以言诗也江岭之南凡足资于适口者若酰非不酸也止于酸而已若鹾非不醎也止于醎而已华之人所以充饥而遽辍者知其醎酸之外醇美者有所乏耳彼江岭之人习之而不辨也宜哉诗贯六义则讽谕抑扬渟蓄渊雅皆在其间矣然直致所得以格自竒前辈诸集亦不专工于此矧其下者邪王右丞韦苏州澄澹精致格在其中岂妨于道学哉贾阆仙诚有警句视其全篇意思殊馁大抵附寒涩方可置才亦为体之不备也矧其下者哉噫近而不浮逺而不尽然后可以言韵外之致耳

　　文章辨体彚选巻二百二十二

　　●钦定四库全书

　　文章辨体彚选卷二百二十三
