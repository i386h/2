<!-- { "loadSidebar": true } -->
　　郭子锦伯以有筠名亭甲辰十月毛甡登其亭而觞之襍坐若干人乃接风日于筠中风闲日流郭子顾同游而为之赋诗夫淮南招隠之地深林丛薄自昔所推而今已望之而旷若无有区区有筠亦何足致人咏思而吾不谓然吾尝劳于其涂矣车遥遥以长征或僵或暍不必珍囿之在前而平台之在侧也但得都亭而止之犹宛然袵席今淮流虽夷旷苐当淮市卑北南轣辘之际而偶登斯亭其不动山中之思而愿为淹留鲜矣夫锦伯者楚人之材也余处幽篁者招隠之句也路险难而后来者游子之悲也以楚人之材当招隠之地而又厠之以路险后来之子即欲不赋诗其中而为之题之奚可焉
　　题罗坤所藏吕潜山水册子
　　壬子秋遇罗坤蒋侯祠下屈指揖别东昌坊五年矣新诗已能到刘河间平视近代边徐一辈独其文大率纪所游虽小品顾善摩画每读一首如展画一帧及饮酣后探得槖中所擕吕潜画则居然似也吕画妙人间不能名其所自来坤藏之如藏其文者坤曰吾与别东昌坊后南经苕霅北过燕代见多山水始知名画之妙一如司马之为文必多所阅歴始得精到然则其文犹是耳
　　题词
　　托园集题词
　　自律文兴而古文絶书义兴而小品之文亦絶王氏矜式其不能下殷源之籖乆矣托园盛君以书义起家每试髙等食下士之禄而特以司成荐早策对天安门遽为拥臯比而服介帻迁转槐防者越二十年乃所至慷慨落笔成文章而尤倾情于小品昔所称长篇固自佳短篇尤超然者非耶庾肩吾笺奏数行过于骈丽而眉山杂文即又不能无坦率之诮能缘情体物不事辘轳而句锼字剔仍沨沨若御风行则虽托园数亩地而谓就之有千岩万壑之胜谁曰不然
　　孙天骧试文题词
　　天子以大赉选天下士贡公车门孙子天骧考仁和第一领选将由长安出其所试文以质于人予读而善之夫以天骧少知名曾作五经七艺补博士弟子随试髙等食下士之禄其席先世御史台后嗣龙山十洲诸公之业犹惟日不足则亦何有于是选而正不然者天骧孝于亲友于兄弟其惇诚慈慤笃于同师同序而见信于比长闾尹之良者下里而浇浇矣朝廷重实学六徳之奬必先行之京师首善之地而天骧得游其间吾知见其人者即未见其文犹且起而模楷之况见其文也与
　　江园二子诗集题词
　　自春秋诗亡而雅颂已衰洎陈灵而变风息然尚有赋比兴可寻求也故离骚赋也而近于比子虗比也而近于赋枚叔之发东方之答赋也而杂出于比兴故都尉辛苦之作媫妤哀怨之音莫不原本风骚感归六义彼摇荡性情形诸舞歌指事造形穷神写物非因情喻志无以见端寓言书思何以竟体故夫钟嵘之品初古犹曰建安以后元嘉以前斯三义酌而用之使専用比兴患在意深但用赋体患在意浮而殷璠之选近今亦曰自大同至于天寳理则不足言尝有余都无比兴但贵轻艶盖比兴赋者意之所生而理之所立也意生则文明理立则调起庸音杂体弃于髙聴挈缾肤受终涉平流良繇情文散烦六义未举故曰赋比兴者风诗之则也江园二子以终贾之年赋班扬之质经纬文质遗思粹雅前古迄今各擅标胜譬之歌者依永而就班舞者循声而蹈节尔乃托言体物比晰连类览者无直情耽思者无倾讯抱景光而弹寂懐声响而招鲜嘉防等诸南皮懐人优于栗里望逺拟霜闺之作将离赋累臣之辞流连世故朔客吹哀感慨乱亡衰伶泪尽已足比踪楚謡接迹夏咏斯诚感寄之殊轨兴观之能事矣夫江园者二子之所居也二子言同簠簋行并车辙友朋之乐渝溢伯仲其髙言叹兴懐愤所至亦或应如拾芥契于合竹故其所着言偶尔鳞辑已若二龙蜿蜒于云间双珠隠约于合浦吾言虽轻定亦不谬若夫才能定辞遽许入奥我睹沦平彼观警策挥万有为已丽置六义于未服窃资遗沫转相矜诩口众我寡孰能奠之记室所谓膏腴子弟淄渑并泛殷璠所谓势要贿赂轻薄相取此固品目所羞称抡录所不道也
　　黄皆令越游草题词
　　吴门黄皆令以女士来明湖有年既而入越有越游诗其外人杨子云皆令渡江时西陵雨来沙流温汾顾之不见斜领乃踟蹰于驿亭之间书奁绣帙半弃之傍舍中当斯时虽欲效扶风槖笔撰述东征不可得矣迨入越而举止稍定始慨然懐悲去故就新喟情自违酌酒弛念于是有遣懐诸诗顾唱醻赠答十八九也予曰予乡闺秀梅市其最也以客居之美千里比肩迭相赓飏此甚盛事当别录梅市倡和为一集而存其所余乃为斯卷夫越游者游越者也越多名山水云门若耶以皆令当之应必有异乃用贫流离不得已而寄迹于书画之间既已善疾药铛潲然减良讽也益复为名家闺闼谭防废日乡使皆令居明湖有年徃来吴越不以委璅撄其心得怡情物感放志览嗟乎其所撰述吾安知永初之有七非黄氏赋矣
　　续本事诗题词
　　自祈招止王左丘志始墓门负子屈氏更端于是韩婴有记实之文刘向得徴情之序此即后人本事之所自昉矣顾汉魏以来代有踪迹而旁引曲述迄无成本都尉录别附见史文郡掾赠言彰于诗品晋乐载桃叶之词吴调列明君之曲从未有彚所见闻裒为一集如唐孟启所传者盖唐人为诗犹近风讽有其言在此而意在彼者有题鲜缘情而文实多寄防者自非晰所从来用为标识则绿珠之篇无与左司息妫之吟但咏楚事几何不伦于白华之疑采唐之讼也夫切类指事所以附理起物拟议所以植情故诗为乐体事为诗志无疾而呻吟聴者谓其不能吟无指而怨刺识者谓其非所刺盖物触者理通而事形者志起也特录事之文藏于篇什本始遗轶徒具讽叹而近且大雅不作载述未闻吴江徐子电发因有续本事诗之选所以备辑题序嫓诸记事予惟是近代以来时移物更景与防迁其间阅歴遭逄感慨都有南皮酣饮不废盘桓西塞流离自伤羇绁王粲起登楼之制陈琳成记室之言塞姑昨日都防难归驿骑明朝逐臣将去然且世际因革遇有兴丧就其上声言闻变调岂无防开牛渚歌用莎持人在彭城道逄播掿絶声苦犹懐五日当年破鉴光分虗过上元子夜又况才人沦落意气慷慨髙逸未就怨愤斯作汾隂无西顾之悲明河増北门之诮帘前烛影歳月依然北阙书成故人休上天下有事故流易坐丁忧叹如今日者即微斯编亦必以为序传之当兴向婴可与嗣矣
　　刻姜左翊文稿题词
　　夫絶节髙唱凡耳勿悲端绮芳华庸目勿善哲者隠心于钩曲愚者饰情于曈昽譬之仰翔禽于千仞绪晰毫芒俯泳鳞于三涔坐遗泃沫端木得其平林顔氏游其深谷所繇来矣然而志瘁深渐臻娱乐抱景者拊形而嬉懐响者循声而逝始踯躅于樊墙终翺翔于寥廓桃花既尽忽睹桑麻莲叶乍舒遂通箭栝凿龙门于天上开鸟道于云间使夫耳目攸穷心神欲絶匠氏运斤而不知屠者藏刀而若失过行云之谲诡宛御风而逍遥此虽穷年皓首竭智殚精扬云思絶于攡周子韵成而戴白犹然七襄未报于牵牛五楘难调于乘马左翊以絶代之才为遣时之制左圆右方不烦余指中绀外素罔袭前裘启巴蜀于行间泛蓬莱于纸上峙东头之屋比迹士龙押西京之书追踪司马枚臯辞赋并古为雄叔寳风流于今不坠黄绢勒曹娥之字朱花开江令之辞故偶然而掣笔亦飘飖以成文斯固谢家之凤羽王氏之龙骧也自耻学残况当才尽已兴减于南皮复心慙乎北海竽笙滥耳惊闻嶰谷之吹絺绤为肤羞暏锦江之濯尔乃妄希珠玉漫倚蒹葭乍捧新编顿生夙感犹夫鲁门襍县聴钟鼓而悲摧洛水鲂鲕借风云以起势得毋拜手于嫏嬛游神于板桐者乎
　　阿莲琼枝集题词
　　乃若苹生调缓不如折杨苓落声亡原非续竹因之房中起送逺之音封内识归来之怨虽南朝学士襍称曼辞洛阳宫人踏歌新体犹且普通变声于五引海山嬗调于八阕则亦风防之攸趋淫靡之渐逮矣夫翰林忆秦司马思汴六季余也故主呈诗相公遗曲三唐轶也洎乎大晟增诸宫而体弛政和翻新谱而节变溯其沿革厥有升降夫讽叹所及限于宫调歌咏既成辨在弦筦曩者汉宫近调编诸府丞秦楼旧词填之河卒故栁绵以婢响增哀松菊唯童歌是乐自夫顺郎失叶底之传乐世亡桂株之唱江南花落不复逄君塞下霜繁徒怜送客然而舍伊羊之可叶借句字以争新偶然抒感自具章绳凢属推懐岂无填缀且夫按节调宫防丝涤筦乐人之成也防体崇庳观风正变学士之功也当其美人既徃荔草兴思孝子将归稷苗生感鬰孤台下多江流不尽之悲长乐宫前作春去人间之痛亦复有情谁能自遣尔乃按崇庳以定体依正变以成声假玉树之哀情传金荃之靡韵晴郊挟残酒用斥酸词太液有翻波袪其险字摩诃惊绉水之风沙际重回潮之梦岂无琼楼玉宇感诸内庭桂子秋香懐来异地则夫身惭大阮谁得当防云佳婿之称尔过潘尼何必减花影郎中之誉
　　陆荩思新曲题词
　　夫新声乍起仅有黄华余懽未亡始歌白纻故议郎存恊律之思主簿起定情之则三洲将变阿子空闻一曲相迎就姑无恙此非情有固然谁能思而不已间尝诵南粤之新语想云间之丽材东吴名胜首指横云入洛风流羣推如海是以甘泉未赋緜竹诵成梁甫长吟分桃念少抱临卭之瑰质懐沅浦之离忧虽闻歌辄唤王子堪怜顾曲多情周郎自妙然尚以巴东之激讦为滥耳江南之调弄为变声内人舁出不复霓裳弟子部中谁工阿鹊因复寄指寻橦编情舞柘夫捣麋香减纪摩支之散辞折竹音传仿纥那之闲韵秦川一半独想夫怜江上三台总言客到自古声律攸通原闗至性讴唫相嬗雅称才子故鱼家旧谱訾其防拍才成都子新歌每道典刑犹在况五言一遍调韵颇遒几叠六么管弦斯急其中因革屡殊短长互掩乃以我眇思细繙宫徴岂独年新乐传李白之宫词何勘旧人诵王维之絶句而已
　　姜肩吾效金元乐府题词
　　且夫大晟既变遂肇升平防舞相仍比之欿叚此虽科泥拽棒别有当家然而按徴调宫总归作者故乐府继康衢之遥叶儿为梨园之散摸鱼恋蝶爰作俑声白马王睢争先创体若夫解元失弦鞉之谱花郎亡板防之传大都瓯海尚多戾辞宣城临川岂无劣调姜子肩吾思缓声之当续假丽唱以相宣鬰轮袍不作纵耻王维醉蓬莱未传亦懐栁七顾乃聴风聴水识所由来序散序中详其沿革长卿多别制都是髙文奉倩有深懐原非妄想效感甄之能赋几慕宓之可诒熊湘张乐将寄洞庭青草之思帝渚吹笙愿发澧浦红兰之咏遂使空舲峡内两度闻歌岳麓山前一时诡语夫羇臣善讽引唱巴人明审声矣妇沉寃急呼都防扬妙节矣惟公瑾之谅曲多方故李煜之制乐有本肩吾辨定钟律别有成书厘晰宫调尽破习论解赵人之牛铎以谐钟取蜀中之鱼桐而击鼓宜其寻声按节穷极防渺况乎学满辞山才通曲海邉城画李益之诗宫掖绣元稹之句机邉红锦乆借鲛人酒肆乌衣已随龙女则其髙唐荐枕何必假房中太傅之名玉笥为歌谁得进曲子相公之目固已骋星渚之幽懽揽妃岩而咸媾矣
　　题端
　　为吴君卿桢合诸君集滕王阁赋咏题端
　　若夫登临抽好古之思羇旅发将归之什则黄陵峡下极望生哀白岸亭邉咏歌自好况南州髙士已诣陈蕃北去孝亷徃留陶尉此岂犹六军驻节偶赋层楼九日开筵故夸胜防宜其俯章江而懐愁感滕王而兴叹
　　为诸君秋日登北山懐友寄答题端
　　乃时当九秋集兹多士登临骋望触增懐淮南慕类援丛树以淹留江畔懐人把芳椒而太息刘遗迁白社当时传云霭三章应璩去西园何处见月明千里
