<!-- { "loadSidebar": true } -->
　　钦定四库全书　　　　集部三
　　丹渊集目録　　　　　　别集类二【宋】
　　巻一
　　词赋
　　巻二
　　乐府杂咏
　　巻三
　　诗
　　巻四
　　诗
　　巻五
　　诗
　　巻六
　　诗
　　巻七
　　诗
　　巻八
　　诗
　　巻九
　　诗
　　巻十
　　诗
　　巻十一
　　诗
　　巻十二
　　诗
　　巻十三
　　诗
　　巻十四
　　诗
　　巻十五
　　诗
　　巻十六
　　诗
　　巻十七
　　诗
　　巻十八
　　诗
　　巻十九
　　诗
　　巻二十
　　诗
　　巻二十一
　　杂著
　　巻二十二
　　记
　　巻二十三
　　记
　　巻二十四
　　记
　　巻二十五
　　序
　　巻二十六
　　序
　　巻二十七
　　表
　　巻二十八
　　表
　　巻二十九
　　啓状
　　巻三十
　　啓状
　　巻三十一
　　啓状
　　巻三十二
　　啓状
　　巻三十三
　　先状
　　巻三十四
　　奏状
　　巻三十五
　　文
　　巻三十六
　　墓志
　　巻三十七
　　墓志
　　巻三十八
　　墓志
　　巻三十九
　　墓志
　　巻四十
　　墓志
　　拾遗上
　　诗
　　拾遗下
　　杂著
　　【臣】等谨案丹渊集四十巻宋文同撰同字与可梓潼人汉文翁之后故人以石室先生称之皇祐元年进士解褐为邛州军事判官后厯知陵州洋州改湖州未至而卒至今画家称文湖州从其终而言之也遗文五十巻其曾孙鷟编为四十巻庆元中曲沃家诚之守邛州以同尝三仕于邛多遗迹因取其集重加厘正而巻帙则仍其旧所增拾遗二巻为集外诗十六首文五首皆诚之所搜辑而在湖州所作黄楼赋则巳佚之矣同早以文章受知文彦博其诗如美人却扇坐羞落庭下花诸篇亦盛为苏轼所推特以墨竹流传遂为画掩故世人不甚称之然驰骤于黄陈晁张之间未尝不足颉颃上下也集中称苏轼为胡侯或曰苏子平见诚之跋中盖其家避忌蜀党而改之今亦姑仍其旧云乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　丹渊集巻一　　　　　　　宋　文同　撰词赋
　　超然台赋
　　方仲春之盎盎兮览草木之菲菲胡怫欝于余懐兮怅独处而无依陟危谯以骋望兮丘阜嶊崣而参差穷莽苍以极视兮但浮阳之辉辉忽扬飇以晦昧兮洒氛霾于四垂踬余心之所行兮欲溷溷其安之蜕余神以遐骛兮控泬寥而上驰辟晻暧以渉鸿洞兮挥霓旌而掉云旗长彗以夭矫兮从宛虹之委蛇曵采旒以役朱凤兮驾琼辀而驱翠螭涉横潢以出没兮厯大曤而蔽亏羾万里以一息兮俯九州而下窥有美一人兮在东方去日乆兮不能忘凛而防兮岌而长服忠信兮被文章中皦皦兮外琅琅兰为襟兮桂为裳俨若植兮奉珪璋戢光耀兮秘芬芳贾世用兮斯巻蔵游物外兮肆猖狂余将从之兮遥相望囘羊角兮指龙肮转嵎夷兮蹴扶桑倚泰山兮聊徜徉下超然兮拜其旁愿有问兮遇非常勿掉头兮告以详使余脱乱天之防兮解逆物之缰已而释然兮出有累之场余复僊僊兮来归故乡
　　石姥赋
　　上嶜崟之飞泉兮披荟蘙之榛莽骭倦而膺喘兮穷其巓于絶岨爰有石而跂跂兮旁无他而相伍色黤黕而骨劲省兮具支节而带文缕其逺睨之若人兮廹犹疑其蹲虎里俗神而甚恭兮号相尊其曰姥谓遽亟而丐况兮縁其求而下予忽旱阳赫而上爇兮飞光流而燎土燀多稼以巨甗兮烹羣命于硕鬴走羣灵而莫答兮后率归而此愬役稚耄而竭蹷兮来号呶而嘂謼防诸力以掀掲兮使转移其常处灵歘然而见景怪兮众外愕而中怖慃堀堁而下发兮郁黯靉而上布憺砰磕而中作兮漭滂沱而四注囘极炽而施大润兮曽不暇乎旋歩已复还其故立兮各再拜而引去问其端而何从兮年皆失其防许吾闻懐泽之与符阳兮亦有石为牛鼔彼民衅而击之兮常以旱而取雨宛其于尔为类兮彼又载于国谱噫惟皇之大职兮系隂阳之煦妪奚磊砢之顽质兮輙矫权而自主事岂无于适然兮而惑者槩从而为语皇忽寤而震恚兮列罪目而尔数诃星士以施棓兮勑雷将而挥斧赫电火而灰尔兮皷箕风而荡汝閴大空而泮散兮一摩抗其处所俾愚黎之偭正兮识惟皇之覆露皇未寤而民尚惑兮徒吾髀之长拊
　　莲赋
　　彼芳莲之纷敷兮乃横湖之绣绘挺浊淤以自洁兮澡清漪而逾丽纎空其上下兮细理周其向背甘液凝而露浥兮清香馥而风递向氷筋与玉骨兮外吐心而露肺承寳座之千趺兮防雕舆之万盖张翠帷于月下兮列防仗于烟际容鸥鹭之徙倚兮取鱼之芘赖既帖水以不竞兮复防涯而自退实华蘤之上品兮岂草木之一槩
　　松赋
　　度众木而特起兮有高松之可觌擢双干以旁达兮耸千寻而上击怪难入于图画兮老莫知其嵗厯含古意以茫昧兮负天材而岑寂柯磅礴而如枹兮叶獑猭而若幂停余雪而暖溜兮栖宿雨而晴滴险穴聚乎魑魅兮隂枿蔵乎霹雳蒙烟雾之洒润兮傲氷霜之惨戚荣枯系乎所托兮用舍由乎见覔敢并名于杞梓兮甘取诮于樗栎
　　问神词【并序】
　　丙申嵗夏五月南豳大旱土人走寜之要册池取神水者如市旣得各就其社祀以祷雨然逾旬不应民甚恐惧禾稼焦枿不得食以死且疑神何不若向时之速验也羣口咨嗟余闻之为作问神辞使歌之凡三篇如左
　　一
　　惟嵗之旱兮叩羣灵而寂然蠒踵汗颡以厯他疆兮俾趋神之所渊饰盎缶以借余润兮辇防以归期监乃衷之防兮少悼民之凶饥巫歌觋舞兮舌挢而腕垂原呼野召兮翁走而妪驰奉新絜以罗庭户兮日屡荐而益祗吾将问神兮不闵此而曷为
　　二
　　寜山之环兮寜水之湾吾神宅兹兮防千百年土民所仰兮重如一天凡旱取雨兮易若手然润逐灌洒兮隂随烟尽秦之境兮嵗无赭田兹夏陇之槁渇兮风燥而日煎吾将问神兮岂或不职而累前
　　三
　　神尝以功兮荷天之福衮画藻火兮冕垂蠙玉楼殿轇轕兮楹庑聨属炫熀煜兮盘山结谷幄帟之下兮云蔵雨蓄宜以其润兮惠吾百谷胡为自啬兮肆魃之酷吾将问神兮宠其为辱
　　去陵
　　度巃嵸兮外岑崟宛诘竭兮辞高而谒深望嵼之危堞兮隠重闼于幽林石涂龉龉而直注兮盘苔磴乎千寻问守居之何所兮凌絶壑而缭层峦櫩庑郁其防绌兮观阁縁乎孱顔嗟余胡为栖此兮日俦伍乎羣山嵗月淹其两周兮怅何时而当还熇兮爀兮栗若寐之觉兮疾而复承诏易守汉上兮幸旋辕于夷陆侧身东望兮掣余思而太息山中不可以乆留兮无四时而萧瑟
　　秋望
　　怆嶷立兮临层顚极延迤兮睇遥川杳营营兮其何之驰滉漭兮浮寥然彼美人兮在一方望泊郁兮蔽云烟期将迈兮殚所思念莫致兮劳且悁零露蒙蒙兮促其归洒涕泪兮纷如泉
　　送李道士
　　云离离兮风漻漻羣山空兮万木凋水滉瀁兮大野平天泬寥兮新霜晴送先生兮归鹅池晨霞鲜兮明羽衣乗青骡兮度南冈荷琼笈兮秘云章先生去兮来何时上三嵎兮余之思闲居灵嵓兮摛锦词有鹤可使兮其致之
　　哭仲蒙二章
　　憭栗兮临清秋懐坌愦兮纷予忧拂其弭兮乆复留念将焉适兮升高丘问胡然兮予之思絙予心兮不解以缪谓遐阔兮愿如其宫怅西南兮川涂缅脩已忽寤兮往尝此以讣盖子之生于世兮期为已休万感芸然兮防予之中魄干漂溃兮索其若抽念子一去兮不可以复见顾予之于道兮尚胡为而此谋欲子似兮取友但寥寥兮安求孰识子兮予深当何人兮与侔彼徒以文行兮为子之高其不为贱正体而贵余肬如刻画兮妄以累子类神珠兮衅天球知子之末兮尚可以表世其不能究者兮彼又何尤已矣乎子之存兮在予忆子之疢兮将何时而可瘳敛予恨兮暮来归烟云飘萧兮奉予以愁
　　右临高
　　念子将归兮于嵩之阳彼山之中宅羣僊兮欣得子而翺翔冠芝英兮佩兰芳蹑暐兮服荧煌执琼笈兮披锦囊遡天风兮诵霞章神君揖兮登寳牀玉女进兮奉瑜觞予浩歌兮颂灵休瑶瑟差荐兮相与子之献酬客下缑岭兮飘霞旒人来颍阳兮驾琳辀蟠桃春兮白榆秋云开月皎兮桂嵓之幽子之乐兮千万亿年下视此世兮不肯还猿嘷鹤哀兮怳惝乎空山相望何所兮杳莫可攀
　　右懐嵩
　　仲蒙为人无所不备采摘一二以为其美行累之多矣刘元平甞论人之贤者曰无长仲蒙似之故同之二章如此熈寜辛亥仲秋癸酉仁夀郡东斋题
　　哭任遵圣
　　览颢宇之漭兮悲万彚之漂揺林薄防以殒瘁兮带原隰之萧条幨离魂之怫郁兮纷涣散而孰招怅节物之变易兮付余懐以无聊念先生之生此兮皇曷为而有之旣诞畀以才徳兮又复艰其所施使辗转于偪侧兮踬其行而莫驰哀抱愤以遽去兮问谁贤而尔师饱道义兮富文章轰大声兮发洪光洁如玉兮凝如霜坚不可挠兮凛不可当嗟尔世俗兮曾莫测其所高但輙诋以絶众兮实自疵于尔曹且勿辨其芗臭兮混兰茝于蓬蒿不善择其至行兮务族噪而丛嘷今已矣兮想孑立而孤居游鸿洞而入奫沦兮乘威鳯而跨鲸鱼出入乎无极兮旁羊乎太虚下视夫尘寰兮谅将厌其如帤惟不肖兮有性自天蹈大道以直骛兮繇中轨而掉长鞭寜刚折而方毁兮耻从柔而逐圆获稠人之笑詈兮独先生之见怜负先生之所与兮羌莫恤乎其他今旣失先生之为徒兮顾泯泯而奈何兹忽讣以大事兮还英气于岷峨恨不能抚柩以一诀兮横涕泪而滂沱乱曰先生之美兮岂众人之足云兮先生之庆兮有弟贤而子文兮先生之安兮地旣吉而可坟兮先生之夀兮期万祀而有闻兮夫何憾耶
　　哭许驾部
　　向余登大防以囘轸兮过君公之故里渉郊坰而厯闾閧兮聆歌之盈耳稔徳义于洋洋兮时属君之令此因执名以愿见兮遂日亲于燕几挹佳论之端洁兮识所存之可喜议为邑之良术兮欲俪君而无防复余出守于陵阳兮君亦拥麾于通义封壤相切行不越宿兮朝暮之闻愈美彼邦之政素艰其施兮前罕称乎善治惟君之才力强敏兮条若纷丝之就理余改符于汉中兮君复驾题舆于锦水阅月未乆而君以疾闻兮忽遽传乎君之不起哀哉淑人之云亡兮无由抚棺而问天以死徒临风以永叹兮何夀夭祸福之反是获河内之来讣兮蒙不鄙于君之子云将归君于幽宫兮撰吉日而且迩汤汤乎大河之漘兮峩峩乎太行之趾岸磅礴而冈隠辚兮兹有利乎君之所止限川涂之脩缅兮阻陪乘之末轨悼余懐以遐荐兮曾莫殚于累纸酌芳椒以盈樽兮寘生刍而在篚逺不能脩此以奠君兮怅音容之已矣
　　送人
　　风寥寥兮黄叶飞黯栗冽兮寒满衣厯﨑嵚兮山迳微背晨霞兮送子归子之居兮锦水湄乐莫乐兮奉庭闱凝流尘兮掩瑶徽知此音兮天下希
　　玉女
　　艳明霞兮体霏烟秀婉嬺兮静婵娟如龙之矫兮凤之翩倏见光景兮忽自还乎杳然宅幽宫兮閟灵囦领羣娣兮司寳泉福斯民兮千万亿年享丰祀兮期终山
　　登山
　　余将往兮南山路骫靡兮何髙昧其适兮茫茫厯﨑嶬兮嵯峨枳棘纷兮钩衣解难进兮前阿指屡血兮险艰翳罥拂兮丛萝地结兮伺人复虎兕兮羣嘷念失足兮安逝其怅恨兮奈何
　　丹渊集巻一
　　钦定四库全书巻
