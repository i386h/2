<!-- { "loadSidebar": true } -->
　　载舆载步，地势是观。隆此平土，陟彼景山。一升一降，乃心斯安。尔乃隳巍山，平险陆，刊丛林，凿盘石，起峻垄，构大椁。高冈冠其南，平原承其北，列石限其坛，罗竹藩其域。系以遂，洽以沟渎。曲折相连，迤靡相属。乃树灵木灵木戎戎。繁霜峨峨，匪雕匪琢。周旋顾盼，亦各有行。乃相厥宇，乃立厥堂。直之以绳，正之以日。有觉其材，以构玄室。奕奕将将，崇栋广宇。在冬不凉，在夏不暑。祭祀是居，神明是处。修遂之际，亦有掖门。掖门之西，十一余半，下有直渠，上有平岩，舟车之道，交通旧馆。寒渊虑弘，存不忘亡。恢厥广坛，祭我兮子孙。宅兆之形，规矩之制，希而望之方以丽，践而行之巧以广。幽墓既美，鬼神既宁，降之以福，于以之平。如春之卉，如日之升。（《古文苑》，《艺文类聚》四十，《初学记》十四）
　　◇鸿赋（序）
　　南寓衡阳，避祁寒也。若其雅步清音，远心高韵，鸾已降，罕见其俦。而锻翮墙阴，偶影独立，唼[118]比卑，鸡骛为伍，不亦伤乎！予五十之年，忽焉已至，永言身事，慨然其多绪。乃为之赋，聊以自尉。（《御览》九百十九）
　　◇东巡诰
　　惟二月初吉，帝将狩于岱岳，展义省方，观风设教。丙寅フ，率群宾，备法驾，以祖于东门。乙酉，观礼于鲁而休齐焉。己丑，届于灵宫。是日也，有凤双集于台。壬辰，祀上帝于明堂。帝曰：「咨！予不材，为天地主，栗栗翘翘，百僚万几，心之谓矣。孰朕之芳？上帝有灵，不替朕命诞敢不承。凡庶与祭于坛单之位者，曰怀尔邦君，实愿先帝，载厥大宗，以左右朕躬。」群臣曰：「帝道横被，旁行海表。一人有韪，万民赖之。」从巡助祭者，兹惟嘉瑞，乃歌曰：「皇皇者凤，通玄知时。萃于山趾，与帝邀期。吉事有祥，惟汉之祺。」帝曰：「朕不敢当，亦不敢蔽天之吉命。」（《艺文类聚》三十九，《初学记》十三，《御览》五百三十七）
　　◇阳嘉二年京师地震对策
　　臣闻政善则休祥降，政恶则咎征见。苟非圣人，或有失误。昔成王疑周公，而大风拔树木，开金而反风至。天人之应，速于影响。故《周诗》曰：「无曰高高在上，日监在兹。」间者，京都地震，雷电赫怒。夫动静无常，变改正道，则有奔雷土裂之异。自初举孝廉，迄今二百岁矣，皆先孝行，行有余力，始及文法。辛卯诏，以能宣章句奏案为限。虽有至孝，犹不应科。此弃本而就末。曾子长于孝，然实鲁钝文学不若游、夏，政事不若冉、季。今欲使一人兼之，苟外可观，内必有阙，则违选举孝廉之制矣。且郡国守相，割符宁境为大臣，一旦免黜十有余人，吏民罢于送迎之役。新故交际，公私放滥。或临政氵位民，为百姓取便，而以小过免之，是为夺人父母，使嗟号也。又察选举，一任三府，台阁秘密，振暴于外，货贿多行，人事流通，令真伪浑淆，昏乱清朝。此为下陵上替，分威共德，灾异之兴，不亦宜乎！《易》不远复，《论》不惮改。朋友交接，且不宿过，况于帝王，承天理物，以天下为公者乎？中间以来，妖星见于上，震烈著于下，天诫详矣，可为寒心。明者消祸于东萌。今既见矣，修政恐惧，则转祸为福矣。（袁宏《后汉纪》十八）
　　水者，五行之首，滞而逆流者，人君之恩不能下及而教逆也。《潜潭巴》曰：「水逆者，反命也。宜修德以应之。」（《续汉·五行志三》注补引《敦煌实录》张衡对策）
　　◇表奏日蚀
　　今年三月，朔方觉日蚀，此郡惧有兵患。臣愚以为可敕北边须塞郡县，明烽火，远斥候，深藏固闭，无令畜外露。（《续汉·五行志六》，阳嘉四年注补）
　　◇表求合正三史
　　臣伏见陛下思光先绪，以典籍为本。而史书枝别条异，不同一贯。建武以来，新裁未就。（《初学记》二十一）
　　臣仰干史职，敢徼官守，窃贪成训，自忘顽愚。愿得专于东观，毕力于纪记，竭思于补阙，俾有汉休烈，比久长于天地，并光明于日月，昭示万嗣，永永不朽也。（《后汉·张衡传》注引衡表）
　　◇上顺帝封事
　　臣窃见京师为害兼所及，民多病死，死有灭户。人人恐惧，朝廷ㄡ心，以为至忧。臣官在于考变禳灾，思任防救，未知所由，夙夜征营。臣闻国之大事在祀，祀莫大于郊天奉祖。方今道路流言，剑曰「孝安皇帝南巡路崩，从驾左右行慝之臣，欲征诸国王子，故不发丧，衣车还宫，伪遣大臣，并祷请」命臣处外治，不知其审，然尊灵见罔，岂能无怨？且凡夫私小有不蠲，犹为谴谪，况以大秽，用礼郊庙？孔子曰：「曾谓泰山不如林放乎！」天地明察，降祸见灾，乃其理也。又间者，有司正以冬至之后，奏开恭陵神道。陛下至孝，不忍距逆，或发冢移尸。《月令》：「仲冬，土事无作，慎无发盖，及起大众，以固而闭。地气上泄，是谓发天地之房，诸蛰则死，民必疾疫，又随以丧。」厉气未息，恐其殆此二事，欲使知过改悔。《五行传》曰：「六作见，若时共御，帝用不差，神则不怒，万福乃降，用章于下。」臣愚以为可使公卿处议，所以陈术改过，取媚神，自求多福也。（《续汉·五行志五》注补）
　　◇上疏陈事
　　伏惟陛下宣誓克明，继体承天，中遭倾覆，龙德泥蟠。今乘云高跻，磐桓天位，诚所谓将隆大任，必先倥偬之也。亲履艰难者知下情，备经险易者达物伪。故能一贯万机，靡所疑惑，百揆允当，庶绩咸熙。宜获福祉神，受誉黎庶。而阴阳未知，灾眚屡见，神明幽远，冥鉴在兹。福仁祸淫，景响而应，因德降休，乘失致咎，天道虽远，吉凶可见，近世郑、蔡、江、樊、周广、王圣，皆为效矣。故恭俭畏忌，必蒙祉祚，奢淫滔慢，鲜不夷戮，前事不忘，后事之师也。夫情胜其性，流遁忘反，岂唯不肖，中才皆然。苟非大贤，不能见得思义，故积恶成衅，罪可解也。向使能瞻前顾后，援镜自戒，则何陷于凶患乎！贵宠之臣，众所属仰，其有愆尤，上下知之。褒美讥恶，有心皆同，故怨ゥ溢乎四海，神明降其祸辟也。顷年雨常不足，思求所失，则《洪范》所谓「僭恒若」者也。惧群臣奢侈，昏逾典式，自下逼上，用速咎征。又前年京师地震土裂，裂者威分，震者人扰也。君以静唱，臣以动和，威自上出，不趣于下，礼之正也。窃惧圣思厌倦，制不专己，恩不忍割，与众共威。威不可分，德不可共。《洪范》曰：「臣有作威作福玉食，害于而家，凶于而国。」天鉴孔明，虽疏不失。灾异示人，前后数矣，而未见所革，以复往悔。自非圣人，不能无过。愿陛下思惟所以稽古率旧，勿令刑德八柄，不由天子。若恩从上下，事依礼制，礼制修则奢僭息，事合宜则无凶咎。然后神望允塞，灾消不至矣。（《后汉·张衡传》，又见袁宏《后汉纪》十九，少九句。）
　　◇请禁绝图谶疏
　　臣闻圣人明审律历，以定吉凶，重之以卜筮，杂之以九宫，经天验道，本尽于此。或观星辰逆顺，寒燠所由，或察龟策之占，巫觋之言，其所因者，非一术也。立言于前，有征于后，故智者贵，谓之谶书。谶书始出，盖知之者寡。以汉取秦，用兵力战，功成业遂，可谓大事，当此之时，莫或称谶。若夏侯胜、眭孟之徒，以道术立名，其所述著，无谶一言刘向父子，领校秘书，阅定九流，亦无谶录。成、哀之后，乃始闻之。《尚书》尧使鲧理洪水，九载绩用不成，鲧则殛死，禹乃嗣兴。而《春秋谶》云：「共工理水。」凡谶皆云黄帝伐蚩尤，而《诗谶》独以为「蚩尤败，然后尧受命」。《春秋元命包》中有公输班与墨翟，事见战国，非春秋时也。又言「别有益州」。益州之置，在于汉世。其名三辅诸陵，世数可知。至于图中，讫于成帝。一卷之书，互异数事，圣人之言，势无若是，殆必虚伪之徒，以要世取资。往者侍中贾逵レ谶互异三十余事，诸言谶者皆不能说。至于王莽篡位，汉世大祸，八十篇何为不戒？则知图谶成于哀、平之际也。且《河洛》《六艺》，篇录已定，后人皮傅，无所容篡。永元中，清河宋景遂以历纪推言水灾，而伪称洞视玉版。或者至于弃家业，入山林。后皆无效，而复采前世成事，以为证验。至于永建复统，则不有知。此皆欺世罔俗，以昧势位，情伪较然，莫之纠禁。且律历、卦候、九宫、风角，数有征效，世莫肯学，而竞称不占之书。譬犹画工，恶图犬马，而好作鬼魅，诚以实事难形，而虚伪不穷也。宜收藏图谶，一禁绝之，则朱紫无所眩，典籍无瑕玷矣。（《后汉·张衡传》）
　　◇论贡举疏
　　古者以贤取士，诸侯岁贡。孝武之代，郡举孝廉，又有贤良太学之选，于是名臣皆出，文武并兴。汉之得人，数路而已。夫书画辞赋，才之小者，匡国理政，未有能焉。陛下即位之初，先访经术，听政余日，观省篇章，聊以游艺当代博奕，非以教化取士之本。而诸生竞利，作者鼎沸。其高者颇引古训风喻之言，下则连偈俗语，有类俳优。或窃成文，虚冒名氏。臣每受诏于盛化门差次录第，其未及者，亦复随辈，皆见拜擢。既加之恩，难复收改。但守俸禄，于义已加，不可复使理人，及任州郡。昔孝宣会诸儒于石渠，章帝集学士于白虎，通经释义，其事优大。文武之道，所宜从这。乃若小能小善，虽有可观，孔子以为致远则泥。君子故当致其大者、远者也。（《通典》十六）
　　◇论举孝廉疏
　　自初举孝廉，到今二百年，必先孝行，行有余力，乃草文法耳。今诏书一以能诵章句结奏案为限，虽有至孝，不当其科，所谓损本而求末者也。自改试以来，累有妖星震裂之灾，是天意不安于此法故也。
　　◇奏事
　　飞尘增山，雾露助海。（《初学记》二，《御览》十二）
　　◇历议
　　五纪论推步行度，当时比诸术为近，然犹未稽于古。及向子歆，欲以合《春秋》，横断年数，损夏益周，考之表纪，差谬数百。两历相课六千一百五十六岁，而《太初》多一日。冬至日直斗，而云在牵牛。迂阔不可复用，昭然如此。史官所共见，非独衡、兴。前以为《九道》密近，今议者以为有阙，及甲寅元复多违失，皆未可取正。昔仲尼顺假马之名，以崇群之义。况天之历数，不可任疑从虚，以非易是。（《续汉·律历志中》：「延光二年，尚书郎张衡、周兴以为。」）
　　◇与崔瑗书
