<!-- { "loadSidebar": true } -->
　　刘镇南碑【欧静序云刘镇南碑建安十三年薨太和二年葬按邕本传董卓被诛邕为王允所害献帝初平三年也后改年兴平复改建安而太和乃魏明帝时计邕死已三十余年矣安得纪述耶○序又示宗庙颂賛述武皇平乱之功又有昊天眷祐我魏之句盖以宗庙指魏也又有魏武帝祀乔太尉文称丞相冀州牧魏主操谨遣掾再拜今集未载】
　　君讳表字景升山阳髙平人也君应期挺生瑰伟大度黄中通理博物多识为郡功曹千里称平上计吏辟大将军府迁北军中侯在位十旬以贤能特选拜刺史荆州永平元年十一月到官清风先驱莫不震肃奸宄改节不仁引颈君乃颁恺悌流惠和慕唐叔之野棠思王遵之驱卬赋政造次徳化宣行俄而汉室大乱祸起萧墙贼臣专政豪雄虎争县邑闾里奸宄烟发州县残破天下土崩四海大壊当是时也虽有孔翟之圣贤育贲之勇势无所措其智力君遇险而建略遭难而发权招命英俊爰得骁雄谋臣武将合防明计出次北境迁屯汉隂因沧浪以为隍即春叶以为牖南抚衡阳东绥淄沂西靖巫山保乂四疆选才任良式序贤能简将命卒棊布星陈备要塞之处戍八方之邉劝穑务农以田以渔稌粟红腐年谷丰伙江湖之中无刼掠之冦沅湘之间无攘窃之民郡守令长冠帯章服府寺亭郷崇栋髙门皆如其旧当世知名辐辏而至四方襁负自逺若归穷山幽谷于是为邦百工集趣机巧万端器械变通民利无穷隣邦懐慕交扬益州尽遣驿使冠盖相望下民有康哉之歌羣后有归功之绪莫匪嘉绩克厌帝心即迁州牧又迁安南将军领州如故于时诸州或失土流播或水潦没害人民死丧百遗二三而君保完万里至于沧海圣朝钦亮析圭授土遣御史中丞钟繇即拜镇南将军锡鼓吹大车策命褒崇谓之伯父置长史司马从事中郎开府辟召仪如三公上复遣左中郎将祝耽授节以増威重并督交扬二州委以东南惟君所裁虽周召授分陜之任不逺过也交州殊逺王涂未夷夷民归附大小受命其郡县长吏有缺皆来请之君权为选置以安荒裔輙别上闻齐桓迁邢封卫之义也武功既亢广开廱泮设爼豆陈罍彛亲行郷射跻彼公堂笃志好学吏民子弟受学之徒盖以千计洪生巨儒朝夕讲论訚訚如也虽洙泗之间学者所集方之无异也深愍末学逺本离实乃令诸儒改定五经章句删刬浮辞芟除烦重又求遗书写还新者留其故本于是古典毕集充于州闾及延见武将文吏教令温雅礼接优隆言不及军旅之事辞不逮官曹之文上论三坟八索之典下陈世教忠义之方内刚如秋霜外柔如春阳不伐其善不有其庸如彼川流每徃兹通可谓道理丕才命世希有者已仁者夀宜享期耉昊天不吊年六十有七建安十三年八月遘疾殒薨耕夫罢耜织女投杼老幼哀号若防父母时道路艰险留坟州土转移归葬父勉其子妻勉其夫欲共扶送至于郷里南阳太守乐郷亭侯旻思等言及志在州里者各发卒具送灵柩之资子授徴拜五官中郎将乃疏上请归本县葬见听许太和二年葬于先茔于是故臣忻洽咸以为申伯韩侯之翼周室受辂车乗马裘赤舄之赐诗人咏功列于大雅至今不朽况乎将军牧二州歴二纪功载王府赐命优备赖而生者毓子孕孙能不歌叹乃作颂曰
　　猗欤将军膺期挺生桓桓其武温温其仁初干千里允显使臣幕府礼命集于北军督齐禁旅如罴如熊眷然南顾绥我荆衡将军之来民安物丰江湖交壤刑清国兴蔽芾甘棠召伯听讼周人勿刬我赖其桢欲报之德胡不亿年如何殂逝孤弃万民镌勒墓石以纪洪勲昭示来世垂芳后昆














　　东汉文纪巻二十二
　　钦定四库全书
　　东汉文纪巻二十三　　　明　梅鼎祚　编蔡邕【五】
　　东鼎铭【水经注睢阳城北乔墓碑主记掾李友撰文碑隂有右鼎中鼎左鼎征钺文不云邕撰】
　　维建宁三年秋八月丁丑延公扵玉堂前廷乃制诏曰其以大鸿胪桥为司空再拜稽首以让帝曰俞徃哉三让然后受命公乃防防夙夜帝采勤施八方旁作穆穆以对扬天子丕显休命越在先民毗于天子罔不着其股肱毕其思心式率天行式昭徳音公亦克绍厥猷鉴于法罔敢不法宪于诫罔敢不诫用总是羣后保乂帝家勲在方册民咸曰休哉惟帝念功越若来二月丁丑迁于司徒
　　中鼎铭
　　维建宁四年三月丁丑延公登于玉堂前廷乃制诏曰其以司空桥为司徒公拜稽首以让帝曰俞徃哉三让然后受命公允廸厥徳宣力肆勤战战兢兢以役帝事率夫百辟媚于天子天子曰都慎厥身修思永同寅协防以和天衷徳则昭之违则塞之回乃不敢不弼枉乃不敢不匡股肱之事既克三事之繇允备灾作见乃引其责曰凡庶徴不若彛伦不叙是惟臣之职祗以疾告表越十月庚午记此
　　西鼎铭
　　维光和元年冬十二月丁已延公入崇徳殿前乃制诏曰其以光禄大夫为太尉公拜稽首曰臣闻之三让莫或克从臣不敢辞臣犬马齿七十可以生可以死其戮力闲私悉心在公以尽为臣之节于时侍从陛阶与闻公之昌言者莫不惕厉如履薄氷既乃碑表百代
　　黄钺铭
　　孝桓之季年鲜卑入塞抄盗匈奴左部梁州叛羌逼廹兵诛滛衍东夷髙句丽子百固逆谋并发三垂骚然为国忧念西府表桥公昔在凉州柔逺能迩不烦军师而车师克定及在上谷汉阳连在营郡膂力方刚明集御众徴拜度辽将军始受旄钺钲鼓之任扞御三垂公以吏士频年在外勤于奔命人马疲羸挠钝请且息州营横发之役以补困惫朝廷许之于是储廪丰饶室罄不悬人逸马同弓劲矢利而经用省息官有余资执事无放散之尤簿书有进入之嬴治兵示威戎士踊跃旌旗耀日金鼔霆奋守有山岳之固攻有必克之势羌戎授首于西疆百固氷散于东邻鲜卑收迹烽燧不举眎事三年马不帯鈌弓不受彄是用镂石作兹征钺军鼓陈之东阶以昭公文武之勲焉铭曰
　　帝命将军秉兹黄钺威灵振耀如火之烈公之在位羣狄斯柔齐斧罔设人士斯休
　　朱公叔鼎铭
　　忠文朱公名穆字公叔有殷之胄防子启以帝乙元子周武王封诸宋以奉成汤之祀至元子启生公子朱其孙氏焉后自沛迁于南阳之宛遂大于宋爵位相袭烈祖尚书令肃宗之世守于临淮考曰实为陈留太守乃及忠文克慎明徳以绍服祖襧之遗风悉心臣事用媚天子显允其勲迹寻综六艺契濶驰思所以啓前惑而觉后疑者亹亹焉虽商偃其犹病诸初举孝亷除郎中尚书侍郎独念运际存亡之要乃陈五事谏谋深切退处畎畆以察天象验应着焉孝顺晏驾贼发江淮时辟大将军府实掌其事用拜宛陵令非其好也遂以疾辞复辟大将军再拜博士髙第作侍御史明司国宪以齐百寮矫枉董直罔肯阿顺以黜其位潜于郎中羣公并表乃迁议郎登于东观纂业前史于时冀州凶荒年馑民匮而贪婪之徒乗之为虐锡命作牧静其方隅乃摅洪化奋灵武昭令徳塞羣违贞良者封植残戾者芟夷去恶除盗无俾比而作慝用陷于非辜复徴拜议郎病免官徴拜尚书清一以考其素正直以醇其徳出纳帝命乃无不允虽龙作纳言山甫喉舌靡以尚之享年六十有四汉皇二十一世延熹六年夏四月乙巳卒于官天子痛悼诏曰尚书朱穆立节忠亮世笃尔行防恪机任守死善道不幸而卒朝廷悯焉今使权谒者中郎杨贲赠穆益州刺史印绶魂而有灵嘉其宠荣呜呼哀哉肆其孤用作兹宝鼎铭载休功俾后裔永用享祀以知其先之徳
　　九疑山铭
　　岩岩九疑峻极于天触石肤合兴播连云时风嘉雨浸润下民芒芒南土实赖厥勲逮于虞舜圣徳光明克谐顽傲以孝蒸蒸师锡帝世尧乃授徴受终文祖璇玑是承泰阶以平人以有终遂葬九疑解体而升登此崔嵬托灵神仙
　　樽铭
　　酒以成礼弗愆以滛徳将无醉过则荒沈盈而不冲古人所箴尚鉴兹器懋朂厥心【朂玉海作勉】
　　警枕铭
　　应龙蟠蛰濳徳保灵制器象物示有其形哲人降鉴居安虑倾【太平御览】
　　衣箴
　　今人务在奢严志好美餙帛必薄细衣必轻暖或一朝之宴再三易衣私居移坐不因故服
　　盘铭
　　华盘就用以享嘉賔内纳其实外若真
　　祖徳颂
　　昔文王始受命武王定祸乱至于成王太平乃洽祥瑞毕降夫岂后徳熈隆渐浸之所通也是以易嘉积善有余庆诗称子孙保之非特王道然也贤人君子修仁履徳者亦其有焉昔我烈祖暨于予考世载孝友重以明徳率礼莫违是以灵祗降之休瑞兎扰驯以昭其仁木连理以象其义斯乃祖祢之遗灵盛徳之所贶也岂我童防孤稚所克任哉乃为颂曰
　　穆穆我祖世笃其仁其徳克明惟懿惟醇宣慈惠和无竞伊人岩岩我考莅之以庄増崇丕显克构其堂是用祚之休徴惟光厥徴伊何于昭于今园有甘棠别榦同心坟有扰兎宅我栢林神不可诬伪不可加析薪之业畏不克荷矧贪灵贶以为己华惟予小子岂不是欲干有先功匪荣伊辱
　　胡广黄琼颂【灵帝熹平六年图画太傅胡广太尉黄琼于省内诏议郎蔡邕为颂见谢承书】
　　岩岩山岳配天作辅降神有周生申及甫允兹汉室诞育二后曰胡曰黄方轨齐武惟道之渊惟徳之薮股肱元首代作心膂天生蒸民有则有类我胡我黄钟厥纯懿巍巍特进仍践其位赫赫三事七佩其绂奕奕四牡沃若六辔衮职龙章其文有蔚叅曜干台穷宠极贵功加八荒羣生以遂超哉邈乎莫与为二
　　京兆樊惠渠颂
　　洪范八政一曰食周礼九职一曰农有生之本于是乎出货殖财用于是乎在九土上沃为大田多稔然而地有埆塉川有垫下溉灌之便行趍不至明哲君子创业农事因髙卑之宜驱自行之势以尽水利而富国饶人自古有焉若夫西门起邺郑国行秦李氷在蜀信臣治穰皆此道也阳陵县东其地衍隩土气辛螫嘉谷不植草莱焦枯而泾水长流溉灌维首编户齐氓庸力不供牧人之吏谋不假给盖常兴役犹不克成光和五年京兆尹樊君讳陵字徳云勤恤人隠悉心政事苟有可以恵斯人者无闻而不行焉遂谘之郡吏申于政府佥以为因其所利之事者不可已者也乃命方略大吏麴遂令伍琼揣度计利揆程经用以事上闻副在三府司农遂取财于豪富借力于黎元树柱累石委薪积土基跂工坚体势强壮折湍流欵旷陂防之于新渠疏水门通窬渎洒之于畎畆清流浸润泥潦浮游昔日卤田化为甘壤粳黍稼穑之所入不可胜筭农民熈怡恱豫相与讴谈疆畔斐然成章谓之樊惠渠云其歌曰
　　我有长流莫或遏之我有沟浍莫或逹之田畴斥卤莫修莫厘饥馑困悴莫恤莫思乃有樊君作人父母立我畎畆黄潦膏凝多稼茂止惠乃无疆如何勿喜我壤既营我疆斯成泯泯我人既富且盈为酒为酿蒸彼祖灵贻福惠君夀考且寜
　　樊陵颂序【后汉书注】
　　前汉户五万口有十七万王莽后十不存一永初元年羌戎作虐至光和领戸不盈四千园陵蕃卫粢盛之供百役出焉民用匮乏不堪其事
　　陈留太守行小黄县颂【艺文类聚集不载】
　　大颢为政建时春阳我君劝止戾兹小黄济济羣吏摄齐升堂乃训乃厉示之宪方原罪以心察狱以情钦于刑滥惟务求轻有辜小罪放死从生化洽矣黔首用宁惟以作颂式昭徳声
　　考城县颂【艺文类聚】
　　暧暧路北至汉城劝兹穑民东作是营农桑之业为国之经我君勤心徳音邈成率尔苖民慎不敬听女执伊筐男执其耕申戒羣僚务在寛平罪人赦宥囹圄用清
　　颍川太守王立颂【立义葬流民邕为颂】
