<!-- { "loadSidebar": true } -->
　　及至葵丘之会，献酬已毕，桓公遂率诸侯朝周。襄王劳曰：“国家不幸，骨肉相残，赖卿辅弼。”桓公稽首曰：“皆陛下威福，臣何有焉！”王又问曰：“闻卿臣下有管夷吾者，兼修文武，朕愿见之！”桓公引管仲入朝，王劳曰：“翌翌齐国，勤劳王家，皆卿之力！赐汝上卿之职，出入仪制，俱降诸侯一等。”管仲再拜辞曰：“臣乃一贱有司，其匡合之功，皆臣主公威德，将佐膂力，臣何敢受此重赐？”王曰：“联以齐侯攘夷匡周，皆卿之力，故赐此制，今卿以德归主，功归同僚，其实君子不忘其大也！”遂赐齐侯彤弓一把，宝剑一口，白旌黄钺得专征伐，斩杀自由。赐管仲上卿之职兼赐出入仪制，降诸侯一等。其余列国诸侯，与齐之文武，各赐黄金十镒，彩帛十端，无得再辞。桓公引诸侯及文武谢恩。史官有诗赞云：管子春秋大霸臣，尊王攘狄有声名，当年金殿辞封语，千古令人诵德音。
　　宴罢，诸侯辞王，各回本国。管仲告桓公曰：“葵丘之会盟，誓以立太子为事，今吾国东宫未定，宜早建立，免致久后争位。”桓公曰：“孤之六子，惟昭举止端懿，他日堪登大位，孤欲立之，此事若何定处？”仲曰：“主公明见，正合仲意，二公子虽幼，其贤过于弟兄，宜立之，以主社稷。”公曰：“无亏居长，久后必起争端。”仲曰：“立嫡以贤，何争之有？”
　　公然之。次日设宴，以立东宫。
　　却说易牙有宠于卫姬，闻立东宫，牙入后宫贺卫姬。卫姬曰：“主公主意不定，焉知立谁？”牙曰：“立嫡以长，理之当然，何疑之有？”及降诏，乃立次子昭为太子。卫姬笑曰：“易牙信吾言否？”易牙大惊，曰：“主公何意如此，吾用一计，即反东宫之位与公子无亏。”卫姬曰：“富贵有命，何必争斗。”牙见卫姬不纳其计，出宫门遇无亏悻悻而入。易牙曰：“公子怒东宫事耶？”无亏曰：“父王无定，弃吾而立昭，此皆管仲之谋，先斩此匹夫，然后与昭定论！”牙曰：“公子若杀仲争位，是得罪于父也！臣有一计，使东宫之位，反掌而得。”公子无亏曰：“何计？”牙曰：“主公之意，摇曳不定，吾当以调味动之，必归其位。”
　　明日，桓公设宴，其时皆易牙所调，甘美过甚。公召牙问曰：“天下之味子能调和其美，但人肉吾未得尝。”牙曰：“此诚易事，臣请调之！”次日，即将其三岁之子杀而烹之，进于桓公食之而美，问曰：“此何肉也？”牙曰：“臣之长子肉也！”公惊曰：“卿何故杀子进吾？”牙曰：“主公昨言所欲，故烹进之。”公悔曰：“昨乃戏言，何故忍心？且尔子有几岁？”牙诈下泪曰：“臣子年已三岁。”公曰：“已长矣！”牙曰：“长则长矣！争奈主公所欲偏，故弃长而存幼也！”公愕然而退。
　　牙见公不听，枉杀其子，来见无亏。无亏大怒！便欲仗剑来斩管仲。易牙止之曰：“不可！管夷吾，国之大臣，且未闻有抗君父而能得其位者，今主上且年老，管仲亦老，不如姑俟数年，若主上与夷吾俱殁，则昭无所倚，此位还归公子。”无亏听易牙之言，罢其争斗。
　　且说桓公闻易牙之语，知无亏有谋位之意，以告管仲。管仲曰：“当今诸侯，宋公贤能，久后必能仗义主明，公宜修书，以太子之事托宋公，后虽有斗争，宋公必能定乱。”桓公然之，遂修书，令人告宋公。其书曰：近别王城，尝思丰采，兹因家事不宁，展转失措，惟明公能图之。尚以德义相顾，不吝一行，可卜吉旦，会猎于齐宋界上，敢以储事相寄。至则万希不爽，足见明公尚德重义之实。
　　宋公折书看罢大悦。
　　次日，即治驾与数十骑来至阳谷，桓公亦独与管仲、宁戚、太子昭数人而至，相见礼毕，桓公告宋公曰：“葵丘誓书，寡人滥主其约，今孤初立东宫，恐弟兄后有争斗，明公德高义重，故以此事相托，望明公调护，寡人虽死地下，亦无憾矣！”宋公曰：“国小德薄，不足以膺重寄，然承盟主之命，敢不敬奉！”桓公大悦，命宴宋公，酒至半酣，令太子起舞。自击节而歌曰：嗟彼鹄刍兮，未能离巢。将引其翱翔兮，群喙其毛。敬托秋风兮，俟羽振而扶其腾高。
　　宋公亦起而歌曰：卓彼高崩兮，凤刍其将。嗟我微风兮，焉搏其翔。待其羽翮成而冲天兮，必腾千仞而为祥。
　　宴罢，各辞归国。
　　后人有诗云：管仲宏才有远见，先将国位属襄公，无亏纵有易牙计，争似昭如有翼龙。
　　桓公车驾回至近郊，见野人牧马，内有一匹老马，高一丈余，规模宏壮，且其鬣落蹄蹶，骨瘦如柴。公问从者曰：“此马似吾壮年所乘征伐之马，何以至此？”乃呼野人问之，野人战惊不敢诉告，公诘其故，野人曰：“此马乃明公壮年所用之马，号为白雪驹也！”公骇然曰：“何以老瘦如此？”野人曰：“昨岁有司，拣选良马以进，此马老不中用，故弃于野，小人收而养之。”公乃谓管仲曰：“吾南伐山戎，东征荆楚，横行天下，皆乘此马也！少壮既用其力，今老而委弃其身，岂仁人之心哉！”令左右取百金赏野人，赎其马归，令其有司善喂养之。后人有诗云：老马频嘶绿草茵，瘦身不复壮年形，桓公一见将金赎，高出当年霸者心。
　　又一首单道此马之诗云：一匹神驹少壮时，身高力远甚希奇，毛披白雪明如练，蹄捷秋霜快似飞。
　　大吼一声雷震地，长驱千里电摇旗，横行四海无敌手，成就齐桓霸业基。
　　桓公归国，时东宫既定，四方略息。管仲既承襄王之赐，乃置三归反坫，以树塞门，饰篮簋，朱弓弦，出入仪制但降诸侯一等，宅后花坞筑插云台，终日游玩于其上。毕竟管仲后事如何，且看下回分解。

　　第三十六回冯长公验仲生死晋献公宠妾逐子

　　忽一夜，管仲心神恍惚，坐卧不安，乃散步游于台上。时当三更，仲观天清月朗，星宿森杂，忽见虚危之间，文星暗没，似有陨坠之象，仲俯首叹曰：“吾当尽矣！怎奈受齐侯厚恩，未能补报，吾殁之后，只恐国家伯权解矣！”遂对月而吟曰：咨嗟感慨，面对星海，月有常辉，人无久在，我欲乘空，邦家为爱，嘱此清光，徐行我待。
　　次日入朝，告桓公曰：“臣观虚危之间，文星晦灭，臣命当尽！”桓公大惊，曰：“仲父何出不利之言！”仲曰：“臣少年时，行过西周骊山下，遇一仙者，自号冯长先生，相臣之貌，许臣寿止五旬，位居宰辅。今蒙圣恩，备位宰相，年过五十，故臣上察天星，追思冯长之言，知是命之当尽也。”公曰：“仲父不必忧虑，巫言何足信哉？”管仲谢恩出朝，是夕遂有疾不起。次日，桓公闻管仲有疾，忧闷不已。高奚奏曰：“仲父昨言，遇仙子于骊山，谈其生死富贵，今果遇疾，主公何不差使，往西周扣其应验。”
　　桓公遂差大司田宁越，往骊山来访冯长，其乡人云：“山迤西，有一老叟，上通天文，下达地理，识阴阳吉凶之道，鬼神出没之机。自言周宣王时人，莫非此老？若询冯仙则无矣！”
　　越知是此人，遂托乡人引至，深谷幽处有一所草庐，竹篱茅舍，甚是幽雅。乡人指曰：“此即老翁处也。”越入，见一老叟，形状古怪，鹤发童颜，端坐操琴，越不敢擅入，忽左边一引香童子，告老叟曰：“师父言今日有齐使至，莫非门外之客耶？”
　　老翁点头，越自思：“此老未卜先知，真当世之仙也！”遂入下拜，老叟忙扶曰：“吾乃村落老叟，何敢辱大夫下拜。”越曰：“吾奉齐侯之命，特来求先生相管仲吉凶，以便回报。”
　　老叟曰：“管上卿之生死富贵，三十年前已与之亲谈矣，今日何必再问？”遂隐而不答。越再三哀告：“先生如不赐一言，吾不敢返命。”老叟取纸笔，写十六字付越曰：“龙逢水位，鼠从火兴，一虎归窟，蛟蚓埋井。”
　　越受之，不解其意，拜辞归国，将此十六字呈与桓公。桓公不解其意，问于群下，中军咨谋宁戚进曰：“此明仲父当尽之谣也。”公曰：“何以知之？”戚曰：“龙者人君之象，水者纳音之号，当今周王七年，岁在丙子，丙子纳音属水，故曰龙值水位也。鼠者子之生肖，火者丙子所属，今年丙子太岁，故曰鼠位火兴。一虎归窟，蛟蚓埋井者，人臣去世之义。此臣所以知仲父今岁必终也。”桓公闻戚之言，遂往仲宅问病。时仲甚危，不能起伏，公就其卧榻问曰：“仲父病体若何？”管仲曰：“臣将与世相绝，但上负主公之恩，下负叔牙之德。”
　　桓公曰：“仲父与叔牙何德？”仲曰：“臣少与叔牙同卖，分金常多与臣，不以为贪，知臣家贫也。臣常谋事穷困，不以臣为愚昧，知臣有不利也。臣常一战三北，不以臣为怯弱，知臣将留命而奉老母也。臣常三仕三见逐，叔牙不以臣为不肖，知时有不遇也。生臣者父母，知臣者惟鲍子一人而已。”公曰：“诚哉是言！非叔牙荐仲父，寡人焉能强大其国！然仲父倘有不虞，群臣谁可代相者？”仲曰：“知臣莫如君，臣不能尽识，然臣尝观群臣之行，易牙则杀子要君，开方则指父逃国，竖刁则自刑求位，三者皆非人情，不可擢用。”公曰：“叔牙、隰朋、宁戚、宾胥无四臣何如？”仲曰：“叔牙好善，胥无好直，宁戚能事，然皆不能以定国政，至于隰朋，则知有其国，而不知有其家，若代臣治政，其惟隰朋可也！”
　　仲言毕，又叹数声，曰：“朋也！牙也！天生二子为吾喉舌，吾身将毙，而喉舌安得独存耶？”遂卒。时，周襄王七年，岁在丙子，秋八月，年五十一岁。桓公大哭，归朝谓群臣曰：“夫天不欲吾安天下也！何夺吾仲父之速耶？”命以侯礼葬之，又诏满朝文武及齐都百姓，俱各挂孝一日。百姓闻讣，闭门痛哭，如丧父母。列国诸侯皆感其德，尽以大礼来祭。桓公感管仲之言，欲封隰朋为上卿，隰朋退朝谓家人曰：“吾与管仲，德业相信，今仲段，吾将休矣！”是夕遂卒。鲍叔牙不数日亦相继而卒。皆如管仲临死之言，后人参冯仙长“一虎归窟，蛟蚓埋井”之言，或谓管仲乃尾火虎，隰朋乃角木蛟，叔牙为轸水蚓，盖皆天上之星宿也。后人有诗曰：三宿当年共降齐，冯仙未卜早先知，匡扶齐国霸成日，蛟蚓埋尘虎亦离。
