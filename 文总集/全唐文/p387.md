<!-- { "loadSidebar": true } -->
    祯符应於河象，灾异纪於春秋。尔乃礼备玉衣，叶隆金屋。弥北渚而应庆，迈东陵而诞福。辞珠，屏绡。配飞龙以凝顺，咏《关雎》以荐淑；契明理於东南，想贤才於迈轴。化渐藻，教敷童。咏麟趾而合符，比螽斯而繁育。功宜右转，道叶上升。遵四时以生杀，顺六气以陶蒸。珍符显见，宝历相仍。我疆我理，如坻如陵。徽猷潜畅，礼节郁兴。大炉交泰，庶绩其凝。用能祀列黄琮，礼配苍璧。扬义声於农步，飞仁风於禹迹；服耒耜於田畴，偃戈矛於边场；谅宾则之广被，信舆图之远辟。
    ○万象明堂赋
    哲惟唐，受天之明。究皇王之鸿休，包宇宙之纯精；恢天禄以作，据元命之振英。鼓黔黎以播气，运苍昊而时成；括阳於泰阶，袭三圣以光亨。礼乐交通，典谟洋溢。天以洛视而龟书至，地以河观而马图出。拥神休，尊明号，激清流，扬茂实。将大报於元天，享神祗以称秩。愿卑宫而自处，惟宗而是恤。思致美於总章，览И訾而法营室。访夏后之轨仪，云广四而修一；彼宗周之有制。闻或九而或七。错综乎旧典，经始乎丕律。绍先志以高兴，匪务功而首出。乃延公侯卿士，艺人表臣，而审其议焉。咸以为明堂者，明乎天道者也。所以明有功，有德，崇大教，发大政。登假严，叙修宗祀，非夫为已者也，安可已乎？
    粤正月庚午，始创明堂之制焉。考经纬之长策，应黄钟之旋宫。穆穆四门，坐纳四气；明明八窗，均调八风。靡金靡玉，匪磨匪砻。却隋侯之夜光，明素质以为工；思承天以接神，故峻极乎皇穹。飒乎懿氵鼻，纟尽乎丰融。雷承乾以震耀，灵大壮乎其中。非至圣之精诚，孰能克勤乎此功？
    ○天行健赋（以天德以阳故能行健为韵）
    大哉乾元，神不可测。其内也刚，其外也直。直所以保合太和，刚所以运行不息，故王者奉之而垂化，君子体之而进德者也。
    原夫天者乾之形，乾者天之名。用九以则，得一而清。名也者纯阳之经，形也者大无之精。语其动兮孰知其动？语其行兮孰见其行？得不详所由稽，所以历土圭以穷妙，因浑仪而探理。左出右没，不行则何以变三辰之度；上腾下降，不动则何以为万物之始？履柔兮居常，配坤兮秉阳。笠也谁覆？弓也谁张？四德虽具，未足以拟议；十翼虽广，未足以披攘。微乎哉得於幽者道，盛乎哉得於道者王。绵绵若存，户枢不蠹。较之则火井易减，当之则金尼难固。持刚靡失，既兼柔克之资；用壮罔亏，亦取易知之故。是以为君为首，为金为冰。杳冥兮不虑乎盈缩，寂寥兮何有於骞崩？谕彼成形，是显飞龙之象；旌其致远，因推良马之能。
    且夫天也者阳，乾也者健。窥之於里，则其象历历；瞻之於表，则其容。不言非涉於可名，不拔方知乎善建。大道非物，岂容娲后之功？小说惑人，岂容秦宓之论？皇家恩流品物，礼达上元。垂文明画一之令，秉神武不杀之权。推之荡荡，守之虔虔。信所谓神道设教，刚健而法天者欤！
    ●卷一百六十五
    ☆颜扬庭
    扬庭，秘书监师古子，官符玺郎。
    ○上匡谬正俗表
    臣扬庭言：臣闻纤埃不让，嵩华所以极天；涓流必纳，溟渤所以纪地。况乎业隆学海，义切为山。庶进篑於崇高，思委输於润泽。恭惟皇帝陛下诞膺睿图，光临大宝。隆周比及，远迈成康；炎汉俦功，近超文景。时和玉烛，龙图荐於长河；道包金镜，龟书浮於清洛。收羽陵之蠹简，俾备蓬山；采汲冢之旧文，咸归延ト。一言可善，屡动宸衷；九术不遗，每回天眷。
    臣亡父先臣师古，尝撰《匡谬正俗》，藁草才半，部帙未终。以臣犯幽灵，奄垂捐弃，攀风罔及，陟岵增哀。臣敬奉遗文，谨遵先范，分为八卷，勒成一部。百氏纰缪，虽未可穷；六典迂讹，於斯矫革。谨赍诣阙，奉表以闻，轻触威严，伏深震悚。永微二年十二月八日，符玺郎臣颜扬庭上。
    ☆吴扬昊
    扬昊，成均监太学博士。
    ○不毁化胡经议
    《史记》云，老子楚人也，生於商时，为守藏史。孔子适周，问礼於老子，老子曰：“子之所言者，其人骨已朽矣，独其言在耳。吾闻之，良贾深藏若虚，君子盛德，容貌若愚。去子之骄气与淫欲，皆无益於子之身，吾所以告子者若是也。”孔子归谓弟子曰：“吾今日见老君，其犹龙耶？”老子出关，尹喜曰：“子将隐矣，愿为我著书。”於是作《道德经》五千馀言，莫知所终。或言老子一百六十岁，或言一千二百岁，罔知其然。又刘向《列仙传》云：“老子好养气，重无名，久而入大秦，乃知其圣人也。”
    ☆张思道
    思道，宣德郎，行右补阙宏文馆学士。
    ○不毁化胡经议
    老君现形东土，演教西方，事著前书，迹彰往牒，化胡是实，为经不虚。言包天地之先，理起文范之表。或则恂恂接物，爰开柔弱之宗；或则察察绳非，乃挫刚强之力。随机设教，妙旨难量；应病施方，圣功莫测。
    ☆刘如
    如，武后朝太中大夫秋官侍郎。为来俊臣所诬，流汉州。
    ○不毁化胡经议
    李、释元同，未始有异法身道体，应现无方，降迹诞灵，各行其志。且老子发自东方，远之西域，虽莫知其终，而事见之前史。谨按《後汉书》云：“老子入夷狄，为浮屠之化。”《高士传》曰：“老子化戎俗为浮屠。”《皇朝实录》云：“于阗国四五百里，有毗摩伽蓝，是老子化胡之所建。老子至是，白日天。与群胡辞决曰：‘我昔游天上，简定人鬼之录，寻当下降。’因立此祠焉。”然则历考经典，焕乎可瞩，则知化胡是实，为经不虚。浮屠即佛陀也，化俗岂无经乎？但圣人设教，应物施行，况复中人上士，性分有殊，道佛二门，随性开化，洪通两教，不亦宜乎？
    ☆员半千
    半千字荣期，齐州全节人，本名馀庆。少师事王义方。义方谓曰：“五百年一贤，足下当之矣。”因改名半千。上元初举八科皆中，授武陟尉，又应岳牧举，对策擢上第。垂拱中累补左卫胄曹入阁供奉，长安中五迁正谏大夫，除棣州刺史。中宗时为濠蕲二州刺史。睿宗立，徵拜太子右谕德兼崇文馆学士，加银青光禄大夫，封平原郡公。开元九年卒，年九十四。
    ○陈情表
    臣某言：臣贫穷孤露，家资不满千钱；乳杖藜糗，朝夕才充一饭。有田三十亩，有粟五十石。闻陛下封神岳，举英才，货卖以充粮食，奔走而归帝里。京官九品，无瓜葛之亲，立身三十有馀，志怀松柏之操，不能籴贱贩贵，取利於锥刀。斗酒只鸡求举，将何以辨？投匦进款，奉敕送天官。捧以当心，似悬龙镜；家乏以守，若戴鳌山。於今立身，未蒙一任，臣恨不能益国，死将以选地，不赐臣一职，剖判疑滞，移风易俗，以报陛下深恩。若使臣平章军国，燮理阴阳，臣不如稷契；若使臣十载成赋，一代称美，臣不如左太冲；若使臣荷戈出战，除凶去逆，臣不如李广。若使臣七步成文，一定无改，臣不愧子建；若使臣飞书走檄，授笔立成，臣不愧枚皋。陛下何惜玉阶前方寸地，不使臣披露肝胆，抑扬辞翰？请陛下召天下才子三五千人，与臣同试诗、策、判、笺、表、论，勒字数，定一人在臣先者，陛下斩臣头，粉臣骨，悬於都市，以谢天下才子。望陛下收臣才，与臣官，如用臣刍尧之言，一辞一句，敢陈於玉阶之前。如弃臣微见，即烧诗书，焚笔砚，独坐幽岩，看陛下召得何人？举得何士？无任郁结之至？
    ○蜀州青城县令达奚君神道碑
    粤以煌煌丹草，非济物之秀，而册府书之。粲粲白石，岂益国之器？而史官纪之。况乃六义基身，四维成性，风调百里，雨润一方，动植俟之以滋荣，人伦资之以和乐。使仰之者若日月，敬之者若神明，畏之者若雷霆，爱之者若父母。而可（阙一字）盛德湮灭无闻於後哉！
    君讳思敬，字安俨，河南洛阳人也。若乃二星分北，掩龙沙以居宗；六月图南，擅鹏溟以为大。实天命昌意，启我幽都；帝封始均，天雄弱水。积六十七叶，凡九十九姓。豫邻之代，分为诸国，兄弟七人，各统一部，天伦之盛，达奚居上。高祖迁洛，有志诸华，思变其风，多改旧俗。故达奚於後使姓奚焉！周氏沿革，复姓达奚氏矣。
    自兹厥後，可略而言。曾祖讳武，宇文朝为玉璧大将军东道大行台十二将军同华二州刺史雍州牧太师太傅太保郑国公，谥曰桓。於时齐氏跋扈於并邺，有迁鼎之宏志；周人经纶於关辅，当运斗之有功。两界交争，三运遽及，攻守之术，应变若神，战胜之方，仓卒得妙。由是天台八柱，分作宰牧之尊；帝座三台，合为师保之贵。大父，太子左千牛尚辇直长。时高台渐倾，曲池向平，金玉满堂，化为道德。瑚琏入庙，直接明神。早露先霜，不登爵秩。昭考讳孝茂，皇朝滑州司兵参军易州易县令。负卢龙之塞，汉阳之突骑成风；前款飞狐之门，邯郸之侠客交乱。
    君水火相济，文武兼施。巨阙之前，讼端自丧；常山之下，符采生辉。君则骊泉夜光，虹岩朝彩。笼□罩月之颖，必由於尺蘖；遵江及海之浪，亦经於寸源。叙用有阶，莫或不践。总章中以仁勇校尉守左卫率府翊卫，秩满，以文艺优长，简入吏部，後解褐承奉郎，行幽州新平县尉。虽时以为美，心非所好，故咫步之间，无因骋迹也。秩满，停家积年，授徵展骏足，未超前路。辞满之後，遂以邱壑为心。
    垂拱之初，天命已改，则天皇帝摄行君政，心遍区中。采芳草於兰泽，省山苗於松涧，乃留神陆沈，随方擢善，二年授高陵县主簿，以旧德起也。属西方不静，北方多难，被奏充金牙道行军司兵，事不获以，遂即戎焉。君设策请拔碎叶、疏勒、于阗、安西四镇，皆如所计，谋存於我，功在诸人，授之加朝议郎，行蒲州司法参军事。既表里山河，股肱要壤，用之惟器，选拟为难，君盘根错节，等庖人之游刃；发伏摘奸，同郢匠之挥斫。紫宸回顾，赤县瞻风。长安二年，调补乾封丞矣。蜀岷山井络之分，帝以会昌；梁州舆鬼之躔，人为繁杂。相如之宅，无复德音；文翁之堂，空馀陈迹。人不见德，年代以深，旧称难理，斯焉是赖。四年授蜀州青城县令，以人望迁之。
