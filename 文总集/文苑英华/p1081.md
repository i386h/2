<!-- { "loadSidebar": true } -->
　　昔武王顺天应人奄有周室邵公受命作伯宅兹燕土列分冀为幽之都专受脉执燔之命于是建宗庙立城市分噐辑其邦家筑台观乎云物则候台之建允或在兹初具版干陈畚锸书丈尺糗【一作糇】粮之数度髙平逺近之差奔命子来执用林聚约之阁阁荷锸而云隂数重筑之登登相杵而雷响四合成之不日欝兮崇山将中天以悬居岂承露以特立然后分保章以典之命日者以觇之使八风不奸五云式序人无凶札夭瘥之疾国絶防荒水旱之沴凡若是者数百年至六国糜沸九州剖昭王平【一无平字】能破齐抗赵候云在朔则二至二分之占五纪五纬【一作五行五纪】之数虽少没振未大灭裂及秦有华戎汉封郡县析木空闻于分野甘棠已尽于剪伐则眡祲之仪扫地都尽廊庑旅乎荆棘阶阯穴其狐兎自我唐再造区夏大分岳牧使镇天子之邦不同诸侯之郡遂及陈迹以作新台既无占候之事共为宴乐之所虽山节藻棁礼不僣于大夫而刻桷丹楹诚终慙乎君子代为故事人无间言洎我良牧郭公博采旧史发挥新意文物大备惩劝可观公名明肃字晋容太原郡人也监门将军之孙御史大夫之子纉戎余庆克荷明徳灵源与天地争长广度与江湖比量故能受明主之诏剖太守之符泽从云防心入水净俗变于道礼贤存拥篲之风人歌其徳聼讼拟【一作绍】坐棠之化幸三年而政教已成虽一日而墙宇必葺以为先王议事理不忘本君子懐徳人惟求旧况候防易之古台也壮址仍存昭王燕之贤王也盛徳不泯欲观古人之象至止可以肃肃如享太牢之味登之可以熙熙遂于台之外壁列剧辛乐毅焉以为道者万物之奥天地之禅六度之门寂灭之义施之于国则富证之于人则夀况守道者必严之于吸风饮露安禅者必释之以息照冥境乃于台之内壁图桑门【一作防偶】宴坐焉以为孝者徳之本揔人百行贞者事之干为干四徳至天则风雨以时比竹而霜霰不变庐于墓有田氏之子安其室有王章之【一作也非】妻生芝草于大隧之前是加一等咏栢舟在中河之侧乃无贰事复于其次为绕坟荐鲤焉俾观者如堵览之骇目击懦夫烈士之节警贞女孝子之心岂徒压百雉之崇墉架九乌之峻堞轩榭窈窕松桞隂映幽室纳寒谷之气炎天下霜画梁对霁雨之辉晴虹射日夫如是则登之不假赠扇北风其凉视之不待褰帏太山如砺岂比夫逐荆台遂为流遁画麟阁不有姓名者哉别驾彭城刘公循忠从政以贤方协海沂之咏司马清河张公瓉食禄以徳爰光中外之逰咸秉济代之材以成考室之羙虽二公【一作行非】化有无穷之令闻终三后协心树不朽之丕构徳裕邑人也实寡闻见防薤投水徳未半于任棠筑台置金礼何多于郭隗敢不传美以为实録蔵于屋壁诚有媿于家书勒于碑版庶无慙于台记时建崇学之嵗秋八月旬有九日其从事叅佐等学冨今古材堪经济虽懐坐啸之功未展摩天之力并勒石于后以克永代
　　池州造刻漏记　　　　　　杜　牧
　　百刻短长取于口不取于数天下多是也牧太和三年佐沈吏部江西府暇日公与賔史环城【集作吏环城】见铜壶银箭律如古法曰建中时嗣曹王臯命处士王易简为之公曰湖南府亦曹王命处士之【集无之字】所为也后二年公移镇宣城王处士尚存因命工就京师授其术创置于宣【集无宣字】城府牧为童时王处士年七十尝【集作常】来牧家精大衍数与杂机巧识地有泉凿必涌起韩文公多与之逰太和四年牧自宣城使于京师处士年余九十精神不衰牧拜于牀下言及刻漏因图授之防昌五年嵗次已丑夏四月始造于城南门楼京兆杜牧记
　　歌乐
　　琴防记　　　　　　　　　栁　识
　　君子之座必左琴右书雅好阅古古亦置于舟车也大厯六年浙西观察使苏州刺史兼御史大夫賛皇公祗命朝于京阙春正月夕次朱方刺史樊公称江月当轩愿以巵酒侑胜居无何賛皇公弦琴樊公和之演操相应澄清抚绥逓为伯牙更为子期琴动人静琴酣酒醒清声向月和气在堂春风犹寒是夜觉暖既罢【一作罢宴】之后賛皇顾润州曰见明珠者始贱鱼目知雅乐者方鄙【一作始贱】郑声自朴散为噐真意在琴与众乐同法【三字一作同出】于虚独能致静同韵五音独能多感同名为乐独偶圣贤是宜称徳切近于道昔尧以美利利于天下曲名始畅自舜禹至于夫子不居尽善称操自持圣达节次【或作贤】守节达宜仍防守徴河深【此句疑】而犹至弄已下习多【一无此三十字】不正【一作止】且声着哀思或当戚自陈其后居常翫之和理所措若然者寜袭陶公真意空拍而已岂袭胡笳巧丽异域悲声我有山水桐音寳而持之古操则为其余未暇是知賛皇所好无非训典【一作贻训】似有道而犹重之若此况乃真有道之士乎輙纪述【一无述字】所论贻诸达者　　一作皆唐文粹
　　王氏广陵散记　　　　　　顾　况
　　众乐琹之臣妾也广陵散曲之师长也琅邪王淹兄女未笄忽弹此曲不从地出不从天降如有宗师存焉曲有日宫散月宫散归云引华岳引意者虚寂之中有宰察之神司其妙有以授王女于戱天地鄙恡而絶神明倜傥而授中散没而王女生【一作传】其间寂寥五六百年先王作乐殷荐上帝有不得而闻者皷钟时动敢告于太师
　　歌者叶记　　　　　　　　沈亚之
　　昔者秦青之弟子韩娥从学乆之以为能尽青之妙也即辞去青送之将诀且歌一歌而林籁振荡再歌则行云不流矣娥心乃衰然【集有则字】韩娥亦能使逶迤之声环梁而逰凝尘奋发【集作飞】微舞上下者三日不止能为人悲亦能为人喜其后汉武时协律李延年为新声亦云能【二字集本川文粹作尚】感动人至唐贞元中【集本川文粹作贞元元年】洛汤金谷里有女子叶学歌于栁恭之下【二字二本作恭下之】初与其曹十余人居独叶歌成无等后为成都率【川文粹作帅通用】家妓及率死复来长安中而毂下声家闻其能咸为【集作与】防唱次至叶当引弄及举音则工吹师皆失执自废既罢声党相谓约慎语无令人得闻知是时博陵大家子崔莒贤而自患其室饶乃曰吾緑组初秩寜宜厚蓄以自奉【集作封】耶遂大置賔客门下纵乐与遨逰极费无所恡也【二本作无有所恡】他日莒宴賔堂上乐属因言曰有新声叶者歌无伦请延之即乗小车诣莒莒且酣为一掷目作乐乃合韵奏緑腰俱嘱叶曰幸给声叶起与歌一觧一坐尽眙【刺利反】是日归莒莒沉浮长安数十年叶之价益露然以莒能善人而优曹亦归之故卒得不贡声中禁叶为人防峭自处虽谐者百态争笑于前未尝换色元和六年莒从事岐公在朔方时余徃谒焉令与公賔舍于邮在莒邻夜闻其歌有一人坐泣且【集作甚】悲良乆复悦及卒声而悲悦再三曰孰与【集作为】之是欲吾不得自任矣明旦问其状乃叶为也后莒复与岐公来彭城十年余过其居问叶安在曰近逝矣自赵璧李元慿【集作冯】世称为知音之尤皆擅鼔弦及为余言叶之歌使其妙自循【集作备】则音属不知和矣鸣呼岂韩娥之嗣与惜其终莫有能继其声者故余着之欲其闻于后世云
　　图
　　十八学士图记　　　　　　王　觌
　　夫立身之功莫大于行道行道之功莫大于逢时行道则孝悌才学有闻逢时则仁信机谋及物有其时无其材斯固【一作故】自犬彘也有其材无其时得不愤心涕血欤则知无代无材计用与不用耳髙祖起于沛光武起于南阳而筹画功勲独出丰宛之士萧丞相从汉帝入闗封府蔵而收图籍房太尉从太宗征讨舍珠玉而采人材二君子之徳【一作材】岂偶然也十八学士皆炀帝之臣曷闇于隋而明于唐是有其材而无其时也如晦龄止于一尉或非好去任或挂徙边禇亮虞南不离下位或嫉才见谪或七品十年暨我国家则有道兼文武噐重珪璋者慷慨大节临机能断者仁孝忠直预识存亡者防行检身而有英畧者好学敏达详明吏道者出入军旅涉歴危难【一作难危】者不惮兵威树立忠谊者博闻贞俭文翰兼絶者风韵闲雅善于吟咏者精练古训长于讲论者夫如是则立身行道之事尽在于斯矣得不心契志以自朂励哉觌每覩十八学士图空瞻賛像而已輙各采本传列其嘉绩庶几阅像者思其人披文者思其人非惟临【一作昭】鉴耳目抑可以垂诫于君臣父子之间也
　　九疑山图记　　　　　　　元　结
　　九疑山方二千余里四州各近一隅世称九峯相似望而疑之谓之九疑亦云舜望九峯疑禹而悲从臣有作九悲之歌因爲【集作谓】之疑九峯殊极髙大逺望皆可见也彼如嵩峯【集作华】之峻峙衡岱之方广在九峯之下磊磊然如布碁石者可以百数中峯之下水无鱼鼈林无鸟兽时闻声如蝉黾【莫杏反前篇作蝇】之类聼之亦无徃徃见大谷长川平田深渊杉松百围榕【前篇作桧】栝并之【集作茂】青莎白沙洞穴丹崖寒泉飞流异竹杂华廻映之处似蔵人家实有九水出于山中四水南流灌【前篇作贯】于南海五水合【集作比】注合为【前篇作于】洞庭若度其髙卑比洞庭南海之岸直上可二三百里不知海内之山如九疑者则【集无则字】几焉哉【集作或是】曰若然者兹山何不列于五岳对曰五帝之前封疆尚隘衡山作岳已出荒服今九疑之南万里臣妾国门东望不见西岳【集作涯际】西行几万里未尽【前篇作见】边陲当令【集作合】以九疑为南岳以昆仑为西岳衡华之辈聼逸者占为山居【前篇作林】封君表作苑囿耳但若当世议者拘限常情率引古制不能有所改剏也如何故图画九峯畧载山谷传于【前篇作之】好事以旌异之如山中之往迹峯洞之名称为人所传说者并随方题记庶几观者易知时永泰丙午年【集作中】也
　　此篇七百三十七卷重出前已削去
　　风后八阵图记　　　　　　独孤及
