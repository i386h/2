<!-- { "loadSidebar": true } -->
　　呜呼师自丁酉捧表北趋未出春明忽焉乞休某请其故曰有血疾是不宜劳劳且复发余不敢止遂返初衣虽则飘然舆望所归既难其辞仍新其陟冥冥鸿飞以六月息历戌及亥悬车几何可时何恙而遽登遐无乃旧痾竟萦其体无乃摄调或失其理无乃因循病不求医无乃急遽药或妄施将无督学神劳精损将无为文掐心擢肾将无游宦久处瘴乡将无赋予原不乔彭昔梦襄惠半验□否何必尽同要之不朽学宫尸祝久矣滥觞维□公举俎豆有光乃所恨者风頺俗靡亦赖哲人□流是砥天夺公权乡失泰丘范沦标仆桑梓同愁又所恨者吾师吾友沆瀣谊新管鲍交旧一生胶漆一旦古今感存追往能不伤心疾不获问敛不获抚南望蕙帷涕零如雨临风寓奠侑以此词明神不殁尚其鉴之 

　　○祭潘春江文 

　　呜呼自余识春江兄见尔潜心下帷攻书讲艺字栉句比擢肾掐精矻矻然竭一生之力可谓勤矣而蜚声胶庠仅仅受一廪同学同社之友茅茹颖脱而兄蹢躅而不进回翔而不举也可谓屈矣乃鸿渐之羽垂为燕翼弓冶之业衍为箕裘鹏江公掇巍科官天部清白不缁誉望甚蔚人曰春江之子也可谓适矣而兄始起家明经曳裾太学就试畿闱跋涉数千里与后生寒酸角技程能而不倦也可谓锐矣封典章服一命为荣蚤一日为快况铨郎华秩不为俛就盖余语次亦尝及之而兄薄不屑曰吾欲自致青云之上即待次而获令尹别驾之任犹可展吾骥足以子贵非吾志也可谓壮矣余谓以兄之怀瑾握瑜而不售故发舒于其子如农夫藨蔉虽有水旱必有丰年此造物也有子而贵而贤所取丰矣所发舒多矣洞酌行潦挹彼注兹既有注能无挹乎此亦造物也而兄雄心锐气益励弥坚若谓曦驭可回桑榆非晚故以诸生终而不悔也闻兄弥留时问锺呜乎斋设乎畧无怛化可谓达矣正席而逝可谓不乱矣盖兄之所处庶几得全韡韡棣鄂振振麟趾即身不青紫年不耄耋亦自可以无憾矣余所悼者余与兄少而相友晚而益亲蓟门白下□宵月夕翦灯对酌连床共话此情此景彷如昨□余方受兄之指择处卜邻正将申管鲍之旧盟订羊求之新约而兄逝矣老失良友巷无居人谓之何哉能不悲乎死生交情寄此一觞惟兄有知来格来飨 

　　○祭申老师文 

　　惟我师锺英吴会毓瑞文昌繇大魁登首铉以道德佐　圣皇维时政修事立纲举目张　朝有盈阶充庭之僚寀野无隐鳞蔺羽之贤良忠输补衮化赞垂裳盖其持论不离荡平正直而意常存夫忠厚当几见其沈毅果断而事必轨于彛章纷然临之而气固凝定无故加之而量自汪洋当在事之日人或未知而求备及岁更局异而追论者始思其调燮服其经济而未可轻为雌黄也乃若觌其容如玉之温聆其音如金之锵掞藻擅于词林横经冠乎讲幄羽翼之功比方园绮薪槱之士遍满周行未老而休未舍而藏始终完美鲜与颉颃至于从赤松子开绿野堂游追颜谢侣结求羊或园日涉以成趣或舟摇摇以轻扬任情取兴挥尘引觞自辛卯迄今甲寅盖山雌之意得而蔗景之日长矣矧夫桥梓之贵珠联璧合孙曾之盛桂茁兰芳元老八龄为前辈所希之寿考　存问三至乃从来未有之宠光昔之降也自崧高之岳今之逝也归箕尾之乡更无缺陷亦何悲伤某所伤者国士之知遇四十五载之门墙前冬得请停棹吴阊荷师之延款见师之康强别几何时遽成参商望绛帷而欲往奈道阻而且长有怀忡忡有泪汪汪联驰一奠写此衷肠吾如在来格洋洋 

　　○祭王荆翁文 

　　惟翁孕精七泽毓秀三吴巍科脱颖词苑操觚天赋异才锦心绣口含咀英华吐吞琼玖得道而臞寡欲清心曾无二色真不愧衾松柏之姿姜桂之性忧国忧民蹙容如病门多桃李庭绝苞苴身岂可壑介必石如省亲一行夺情者媿谁能急流而独勇退人伦冠冕当代表仪爰以誉望召置鼎司嘉谟入告孜孜衮职元良出讲肫肫羽翼即当嚣竞屹然其间翁固自谓硬耳硬肩直见乎词义形于色缉缉翩翩一疏而息致身义重念母情深秋满不报解组抽簪独乐园中花卉是艺人世己忘蒲轮乃至东山之恋西河之伤坚卧不起竟尔长终呜呼翁之器局岳峙川□翁之操履玉洁氷清翁之才猷行云流水翁之文章引商刻征翁之出处龙见鸿飞翁之化去骑尾乘箕况轸　皇情睠言往勚恩数骈蕃哀荣兼备惟是二生夙禀范摸庶几觏止亦步亦趋人之云亡天不愸遗既悼山頺尤忧邦瘁翁虽亡矣不亡者存万里悃诚有此一罇 

　　○祭沈龙江文 

　　呜呼自癸未之岁某受知于先生先生以余为可教见必折节语輙移时余覩先生浑朴温厚淡泊冲夷不与俗浮沈而类有道者故亦忘其位分常抠衣造膝而不觉心腹为之披彼时先生方以旧学贰秩宗晋大宗伯动遵典则行无诡随而貂珰以请寄积愠怒时闻谗毁言者以国本致责备或妄有诋訾先生介不俟乎终日遥矰缴而去之既而膺　帝简陟鼎司一腔忠赤念兹在兹过庙门而默祝冀感格而转移逢宵小之交构生衅郄于王?员箎盖四明馆师而先生则余所事以为师者也构虽难平谊无独私然而嫌疑之地顾频频而造请妖狱之讯殚心力以护持有正色无枝辞其呼号后辈而谒四明实余展转中之一着而先是余之于四明喋喋矣此时以公言属后辈故当稠众而面规也此事余既耻述先生何繇得知而先生之居东也坐余决筴戒其貌言余谓大臣惟有一去虽去不容易而义钊如斯于是谗人以夫夫也四明之党也岂为先生忠谋哉将攘其位如泽之说睢耳余视先生若有疑也怀欲白之而未得间忽一日而先生与四明俱去既去而名益重四方之士结辙望宋而争驰余遂绝不自明呜呼噫嘻非其时矣先生贤而盒庸不蚤出而未究其施非人能尼寔天之为然松栢之凋独后存问之典弗迟试数近来阁中诸老以逾八之寿而膺存问者有谁倏更岁予遽尔乘箕某也以三十年之铭感一朝闻计能不痛悼而赍咨寄此文以尽摅其里曲先生不没庶其格思 

　　○祭赵南渚文 

　　呜呼余自庚辰读先生之疏击节叹赏此何卓识而言言中綮抑何劲气而侃侃不顾其伤时果然逢彼之怒王官未足京察随之既而炎炎者灭田间斯起绝口往事不随世之盰盰而睢睢海丰□宰一日语余曰有善不伐事过莫追而乡之麟泉吾乡之南渚羽可仪也而或以为先生出而变塞矣舍气节而委蛇矣先生历清曹尹京兆迁廷尉声望凛凛而惟奉公守职为孜孜其抚河南民以为慈父吏以为严师其所兴革节省为中州造福者盖不可以数计而周知既而督仓储领度支正巳率属蒿目焦思会吉礼之频蕃以宣索之参差中旨趣之而不应中涓詈之而不动先生固屹然也而人为先生危至楚事之嚣也而先生为楚余之尚行蒙媢嫉蔽贤之讪也而先生雅以行谊相切劘枚卜之会误而见推于是人谓先生阿四明为楚阴助太仓而结晋江螽起羹沸极口诋訾是时太仓济南与余三人老人斥之为■〈木巳〉桧为魍魑而太仓先生尚贻书福唐曰李赵二老亦赤子耿介之操屋漏清严之守不佞惺惺惜惺惺丈其善为之地二老安而不佞亦安矣噫嘻此太仓先生姜桂之性濒死而不移者也先生不胜诸人之聒噪出昼既久巾车而去奈稍有耐性辞朝得　旨后先生一岁而亦不迟予乃停棹临清会先生于百里之岐宵以达旦语不及私盖先生在朝每为余道其司理时之所平反所讯鞫人甚野事甚奇阴德积矣先生之名位与其子孙之昌炽意其在兹而又言平津非诈性各有宜故先生亦寝布被而服素丝郄金辞馈终始不缁使斯人而当路亦将俗易而风移胡人之衲凿天不愸遗余于海内以先生为莫逆友一别之后鱼希鴈杳而神常驰倏焉闻讣痛悼赍咨万里寄奠侑以芜词先生不没式鉴庶几呜呼尚享 

　　○祭陈肃庵文 

　　吾闽文献甲乙莆阳吾师以英年而掇高第接比部公之后而扬其芳自其遴中秘历清华文学博雅德器矜庄盖巳隐然负公辅之望矣自此抡置讲幄周旋旃厦者若而年敷陈经史明楷铿锵得讲师之三昧与一时名硕相颉颃启沃之劳简在圣皇人咸以为一代之甘盘必继吾乡之文敏为霖作楫而佐黄唐也北闱之摉罗储后来之枢筦南宫之陪贰俨朝着之珪璋其为少宰益毖闲防急流而镇之以静炎境而处之以凉癸未开馆命教庶常某之朽钝获厕门墙受其镕冶景其辉光乃晋秩孤卿典司邦礼据经守正绳直矩方有□□颣而可雌黄致致而年方艾告老而鬓未苍悬车以后每值卜栢屡见推扬而白驹竟絷于空谷黄麻久靳于维桑以吾师之宜相也而不相即长公之领乡荐也而中殒亡参差杂揉天亦茫茫然而大老高居余三十禩园林恣其啸傲山水餍其商羊令孙仕者能仕学者能学蕲不负于国恩行且绳其祖武此又师之余庆也追惟当年教习吾师与锡山山西西明先后为四锡山先逝山西后逝四明今年逝即阁下诸老之在林下者五六年间尽物化而归北邙矣俛仰陈迹何足感伤惟念某以壬子久夜过莆师延我于园炳灼而授觞日月几何遽成参商而某年七十四矣顷亦婴疾弱不能赴几筵即此芜词病榻之所勉为而亦不能成章也 

　　○祭黄仪老文 

　　惟翁瓌姿瑰抱邃学宏裁麟经独诣蚤岁抡魁鼎甲破荒胪传　金殿八卦沟通五色云现史局编摩秘阁校雠训词深厚文藻弸虎泊无他营澹无缛礼养恬修姱词林之体司成宫寀剔历两都斯文领袖人士楷模乃贰秩宗睠惟　国本抗疏犯颜谔谔謇謇急流勇退奉母而归栖□哺□鸿飞三公在前不易其□　征书再至弥高其尚通籍多年强半林居门希俗客架惟古书沉静俭约盖出天性玄草煁传素丝可咏世趋径窦俗竞绮纨亦藉巨公障川回澜霖雨虽屯福泽既腆燕翼谋周螽斯祚衍述作论著炳烛未休征文辄应郡乘载修讵谓斯编遂为纪笔南极宵沈壑舟夜失某等叨同梓里接武词垣素钦山斗时奉寒温天不愸遗夺我典则非应桥梁悲盈海国共举薄奠侑以芜词翁神如在尚其鉴之 

　　○祭何霁怀文 

　　呜呼霁怀兄之计胡为乎来哉才不多得世尤需才今有事辄□□乏而怀才之士往往摧折于萋菲老死于林隈维兄肤敏夙成经纶素蓄初试秋官案无留牍出守相州民皆鼓腹及其踬而以别驾起也惠洽京师泽流茕独何甫移乎留署乃一疢之缠绵既不能与时俯仰遂绝意于世缘新堂构以翼子理芝?而引年人曰贞疾算则可延胡然一旦去而上仙追惟曩者授经于董园与兄定交而投契迨同登第以刻于今且三十岁交淡意亲白首无替兄言子赡尝寓昆陵欲为我问舍而卜居奈重迁而不果空负兄之勤渠癸卯北帆河千惠顾泊狼跋而乞骸曾订期以重晤不谓此未出都彼先朝露何不少须恨我归暮呜呼仕至郡伯不为不扬年几七袠不为不长有子而秀其□必扬有美而郁其究必昌斯亦可为兄慰而不必为兄伤矣临文神往恍如登堂死生交情惟此一觞 

　　○奠□诚宇文 

