<!-- { "loadSidebar": true } -->
　　匡庐竒秀甲天下山山北峯曰香炉峰北寺曰遗爱寺【一无此字】介峯寺间其境胜絶又甲庐山元和十一【续庐山记无此字】年秋太原人白乐天见而爱之若逺行客过故乡恋恋不能去因面峯腋寺作为草堂眀年春成草堂【集本文粹集草堂成】三间两注【集本文粹作柱】二室四牗广袤豊杀一称心力洞北戸来隂风防徂暑也敞南甍纳阳日虞祁寒也木斵而已不加丹墙圩而已不加白磩阶用石羃用纸竹檐【集本文粹作帘】纻帏率称是焉堂中设木榻四素屏二素【诸本无此字】漆琴一张儒道佛书各数【数字文粹作三两】巻乐天既来为主仰观山俯听泉旁睨竹【记作草】树云石自辰及酉应接不暇俄而物诱气随外适内和一宿体宁再宿心恬三宿后颓然防然不知其然而然自问其故答曰【记无此字】是居也前有平地轮广十【记作一】丈中有平台半平地台南有方池倍平台环池多山竹野卉池中生白莲泉【集作白】鱼又南抵石涧夹涧有古松老杉大仅十尺【集作人】围髙不知防许【许字集作百尺】脩柯戛云低枝拂潭如竪幢如张盖【集作如幢竪如盖张】如龙蛇走松下多灌丛萝茑叶蔓骈织成翳日月光不到地盛夏风气如八九月时下铺白石为出入道堂北五步据层崖积石嵌空垤堄杂木异草盖覆其上緑隂蒙蒙朱实离离不识其名四时一色又有飞泉植茗就以烹燀好事者见可以销【诸本无此字】永日堂东有瀑布水悬三尺泻阶隅落石渠昏晓如练色夜中如环佩琴筑声堂西倚北崖石【诸本作右】趾以剖竹架空引崖上泉脉分线悬自檐注砌累累如贯珠霏微如雨露滳沥飘洒随风逺去其四旁耳目杖屦可及者春有锦绣谷花夏有石门涧云秋有虎溪月冬有炉峯雪隂晴显晦昏旦吐千变万状不可殚记【集作纪】覼缕而言故无甲庐山者噫凡人丰一屋华一篑而起居其间尚不免有骄矜【诸本作穏】之态今我为是物主物至致【集作知】知各以【记作有】类至又安得不外适内和体寜心怡【诸本作恬】哉昔永逺宗雷辈十八人同入此山老死不返去我千载我知其心以是哉矧予自思从幼迨老若白屋若朱门凡所至【集本并记作止】虽一日二日輙覆篑土为台聚拳石为山环斗水为池其喜山水病癖如此一旦剥来佐江【集本并记无此字】郡郡守以优容抚我庐山以灵胜待我是天与我时地与我所卒获所好又好求焉尚以冗贠所羁余累未尽或往或来未遑寜处待予异时弟妹昏嫁毕司马嵗秩满出处行止得以自遂则必【记无此字】左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林长老凑公【诸本无此字】朗满晦坚等凡二【文粹无此字】十有二人具斋施茶果以乐【记作落】之因为草堂记
　　尉迟长史草堂记　　　　李　翰
　　吾友晋陵郡丞河南尉迟绪节阔逹志遐逺和而不暇【文粹作假】脩推诚而不诡行外若可浑其中甚清外如可杂其中甚静夫求贤逹之趣当考其中若然夫子其逹者欤而境或超诣心或独得飘飘然不知冠冕之在己浩浩然不知天地之为大其宜【文粹作防】机慎道迹系心广人或未覩吾能知之大厯四年夏乃以俸钱构草堂于郡城之南求其志也材不斵全其朴墙不雕分其素然而规制宏敞清泠风可以却暑而生白矣后有小山曲池窈窕幽径枕倚于髙墉前有芳树珍卉婵姢脩竹隔阂于中屏由外而入宛若壶中由内而出始若人间其幽防有如此者夫子又有雄辞奥学润色其事阶上何有有羣书万巻阶下何有有空林一瓢非道统名儒不登此堂非素琴香茗不入兹室是知草堂之贵夫子之静天下茫茫人未易悉吾与夫子昔同賔赋三十四年于兹矣吾则弃于世矣叹夫子下位每求其故而有疑焉今观夫子之志乃邻于道寥寥草堂自致之资书于壁微吾非俟其嵗秋八月乙丑朔记
　　文苑英华巻八百二十七
　　钦定四库全书
　　文苑英华巻八百二十八　宋　李昉等　编宴游六
　　堂下
　　潭州杨中丞作东池戴氏堂记一首
　　永州新堂记一首
　　泉【瀑附】
　　恵山寺新泉记一首
　　杜城郊居王处士凿山引泉记一首
　　王处士凿山引瀑记一首
　　池上
　　厨院新池记一首
　　贺遂贠外药园小山池记一首
　　长沙东池记一首
　　堂下
　　潭州杨中丞作东池戴氏堂记　栁宗元
　　农公刺潭三年因东泉为东【集无此字】池环之九里丘陵林麓距其涯坻岛洲渚交其中岸之突而出者水萦之若玦焉池之胜于是为最公曰是非离世乐道者不宜有此卒授賔客之选者谯国戴氏曰简为堂而居之堂成而胜益竒望之若连舻縻舰【集作槛】与波上下就之颠倒万物辽廓眇忽树之松柏杉槠被之菱芡芙渠郁然而隂粲然而荣凡观望浮逰之美专于戴氏矣戴氏尝以文行累为连帅所賔礼贡之泽宫而志不愿仕与人交取其退让受诸侯之宠不以自大其离世欤好孔氏书旁及荘文莫不总统以至虚为极得受益之道其乐道欤贤者之举也必以类当农公之选而専兹地之胜岂易而得哉地虽胜得人焉而居之则山若増而髙水若关【集作辟】而广堂不待饰而已奂矣戴氏以泉池为宅居以云物为朋徒摅幽发粹日与之娱则行宜益髙文宜益峻【一有以字】道宜益懋交相赞者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者欤于戴氏堂也见公之徳不可以不记
　　永州新堂记
　　将为穹谷嵁岩渊池于郊邑之中则必辇山石沟涧壑凌絶险阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九嶷之麓其始度土者环山【集无此字】以为城有石焉翳于【蜀本作乎】奥草有泉焉伏于土涂虵虺之所蟠狸防之所逰茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如既焚既酾竒势迭出清浊辨质羙恶异位视其植则清秀敷舒视其蓄则溶漾纡余恠石森然周于四隅或列或絶【集作跪】或立或仆窍穴委防堆阜突怒乃作栋宇以为观逰凡其物类无不合形辅势效伎于堂庑之下外之连山髙原林麓之崖间厠隠显迩延野緑逺混天碧咸【集本如此是英华作或非】防于谯门之内【蜀本作外】已乃延客入观继以宴娱或赞且贺曰见公之作知公之志公之因土而得胜岂不欲【集本如此是英华作以非】因俗以成化公之择恶而取羙岂不欲除残而祐仁公之蠲浊而流清岂不欲废贪而立防公之居髙以望逺岂不欲家抚而戸饶【集作晓】夫然则是堂也岂独草木谷【谷字集作土石水】泉之适欤山原林麓之观欤将使继公之理者视其细知其大也宗元请志诸石措诸屋漏【零陵石刻作壁编】以为二千石得【集作楷】法
　　泉【瀑附】
　　慧山寺新泉记　　　　　　独孤及
　　此寺居吴西神山之足山小多泉其髙可凭而上山下有灵池异花载在方志山上有真僧隠客遗事故迹而披胜録异者浅【集作贱】近不书无锡令敬澄字深源以割鸡之余考古按图葺之【集作而】筑之乃饰乃圬有客竟陵陆羽多识名山大川之名与此峯白云相与为賔主乃稽厥创始之所以而志之谈者然后知此山之竒方掩他境【集作此山之方广胜掩他境】其泉伏涌潜潗泄潺舎下无沚无窦蓄而弗【集作不】注深源顺【集作因】地势以顺水性始双垦袤丈之治疏为悬流使瀑布下钟甘溜湍激若醴浓乳喷【集作若酾醴乳喷】及【集作发】于禅床周于僧房灌注于徳池【集作地】经营于法堂潺潺有声聆之耳清濯其原饮其泉能使贪者让躁者静惰【集作静】者勤道道者坚固境净故也夫物不自美因人美之泉出于山发于自然非夫人疏之凿之之工则水之时用不实济犹无锡之政颇【集作烦】民贫深源导之则千室襦袴仁智之所及功用之所格动者向【集作若向】答其揆一也余饮其泉而恱之乃志美于石
　　杜城郊居王处士凿山引泉记　杜　佑
　　佑此庄贞元中置杜曲之右朱陂之阳路无﨑岖地复密迩开池水积川流其草树蒙茸冈阜拥抱在形胜信美而跻攀莫由爰有处士琅邪王易简【一作居易】字髙徳经术探于壸秘文章擅于风雅精识穷于治理奥学究于天人栖迟衡茅粃糠爵禄旁洽他艺尤精术数短褐或弊箪笥屡空守道安贫不求不竞素多山水乗兴逰衍逾月方归诚士林之逸人衣冠之良士佑景行仰止邀屈再三恵然肻来披榛周览因发叹曰懿兹佳景未成具美蒙泉可导絶顶宜临而面势小差朝晡难审庸费不广日月非延舆识无不为疑佑独固请执事于是薙丛莽呈修篁级诘屈步逦迤竹迳窈窕藤隂玲珑胜槩益佳应接不暇登陟遗倦逹于髙隅若处烟霄顿觉神完终南之峻岭青翠可掬樊川之清流逶迤如带藏役春仲成功秋暮其烦匪病不于素开双洞于岩腹当郁燠于生寒交清泉于巘上遭旱暵而淙注止则澄澈动则潺湲宛如天然莫辨所泄悬布垂练摇曵晴空定东西之方隅正子午之晷度境象一变賔侣咸惊矧其流触湾环曲池奫沦美景良辰贤英迭臻泛方舟而骋懐听清商而怡神寜知景之将曛胜事嘉趣谅难偹陈逺祖西汉建平侯家于杜陵绵歴千祀佑实虚薄谬窃公台作相两朝空尸髙秩初过从心之嵗即陈归老之诚渥泽猥流皇慈未替特优筋力之礼俯念朝谒之勤仕适田庐恣寻山水荷天地之大徳蒙亭育之厚恩上答何阶竞慙是积而枌榆之敬恭肃敢亏每出国门未尝公服导从辈悉令简省刍荛者莫止唐突及栖弊陋时防亲賔野老衰宗啬夫防徼亦同列坐或与衔杯由是尽得欢心庶将协比乡党其城曲墟落缁黄童艾杜名杜氏遍周川原羣情既用光荣老夫唯増祗惧或曰兹地颇堪逰翫深虑势家夺佑以为不然圣主明君固当制抑神龙中故中书令韦公嗣立骊山幽栖谷荘实为胜絶中宗爱女安乐公主恃【一作恬】宠恳求竟不之许曰大臣产业宜传后代不可夺也恭惟圣徳载在史防贞元中族叔司空相国黄裳时任太子賔客韦曲荘亦谓佳丽中贵人复以公主赏爱请买赐与徳宗不许曰城南是杜家乡里终不得取仰奉圣言布于人聴则二后皆切禁止所冀常以保安在子孙但履孝资忠谨身奉法无【疑】钦逹节克守素风复何虞也司徒平章事岐国公京兆杜佑记
　　王处士凿山引瀑记　　　　武少仪
