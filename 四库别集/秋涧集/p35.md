<!-- { "loadSidebar": true } -->
　　少孤绵厯太迍邅杜甫光荣四十年气运倘来方出限爱心先断便终天魂飞楚些和云惨泪洒淮壖与海连左袒客衣三匝去延陵宜为圣称贤
　　婉娈英姿自妙年奎光空照玉堂仙空教一世龙门重谁遣三王鼎足偏旷度包荒无徼畧秋涛翻海失防鳣百觚未醉螺台酒重为斯文一然
　　游苍峪青嵓山有懐烈士甄济
　　重义于生视若归封刀无复逞霜威千年乔木髙风在一片青嵓烈日晖元稹论忠真不愧杲卿摧逆与几希环山弋猎犹知畏白鸟冲烟自在飞
　　商左山副枢承屡念及作诗以答雅意
　　四十年间凡九遇感公翦拂使长鸣三苍论法传余蕴七札量能缀贱名晓日岳祠留语别秋风韦曲饯予行伤心緑野堂前月空遣留光照斗城
　　贺士常侍御授吏部尚书
　　识见久归清议里恩光今着履声中文章曹植波澜小星斗潮阳誉望隆除重不知黄散目翰诚思补燮调功从今不锁春风部管取铨衡被至公
　　题懐孟路宋总管太夫人九秩诗卷
　　七十邦君九十亲人间此事少同伦柏舟髙节徽彤管鸾诰清光照画轮歩履不縁扶杖健精神犹比结褵新河阳莫説潘安乐沁水花前别有春
　　身宠家温亲老健福全无似宋门荣汉宫传训班仪在莱子承顔防袖横孤节劲余湘水竹九龄春动野王城年年夀席闻佳语南极星边婺女明
　　和陶主簿见寄诗韵【时主肥乡簿】
　　平生乡国共游居老去文交乐更余苦厌物情多薄相毎吟风雅入吾庐一官稍得寛民力三饭何忧进野蔬闻説故人真吏隐竿头还有再悬鱼
　　哀挽亾友中丞王兄五首
　　百蛇堕地一能龙知已相须不易逢僧孺固应知杜舍臧洪初不负张公扶摇羽翮翻溟海作养功名上景钟自笑涧松居不巧半生清露到虚蒙
　　嘤嘤求友呦同声五十年来好弟兄零落山丘有今【以下原阙】








　　小园即事
　　闲来无事欲何营总是栽花种栁情汲水溉余红药秀绕栏看得緑隂成身参化育行当健物喜安舒悟养生放下虚窓时倦卧梦惊还听乳鸠声
　　小园清润稍堪观翠有庭筠馥有兰未放蔷花金作蕾巳开梨蕊雪为团鸟欣有托扶疎树客喜来频话曲栏深院日长须细履也胜愁坐两眉攒
　　托陶晋卿借郑氏所藏刘房山行草效呉体出入格
　　房山一字三过笔此帖挥洒何其殊临池亲覩长史作透绡又是涪翁书春葩舞女多姿态逺韵髙风见歩趋手追心摹情正切托君为借今何如
　　复作一诗以继前韵
　　郑家数幅房山书自笑伎痒须临摹五陵裘马见年少两汉剑履多文儒游谈得叙真可壮破冢求法何其愚烦君更击冯夷鼓未信骊龙不吐珠
　　戊子岁谷雨日
　　中丞王兄令李子师中携名酒洛花相饷作诗以谢殷厚
　　洛艶红娇醴味佳并携春色照人来丰苞细拆先三嗅醁蚁连倾尽数杯北里定应香作阵西园休咏眼慵开维摩久病行当问好在春光紫锦台
　　括九峯禹贡解北条北境之山
　　晋北诸山自代来【自寰武岚宪四州而来】胚凝首自霍山开连延脊脉为壶口南作析城王屋排复折而西雷首出一支北走太行崖又次一支为大茂四条明白不须猜大卿徐先生挽章【讳世隆字威卿金进士第陈州西华人官至集贤阁大学士故注明】
　　壮岁巍科擢上游如公乐易更风流文章海内原推毂议论行间孰与俦乡校功成东鲁盛炬莲恩在北门优自怜狂散惭提奨争遣鳣堂一拜休【至元廿一年予按部东平拜公于私第之前堂公时巳在病眷眷于予者甚欵既而卒于家】
　　夀总尹刘公
　　一家英气葢辽东闻説君侯有父风作牧首分青社土防勲谁比黒河公化行属邑讴歌里春自慈帏孝养中今岁夀筵光景好榴花浑似舞裙红
　　龙教授哀挽
　　东郡教授龙君名华字取新广安人善赋学及五星等术士子从之学者多所沾丐至元辛巳与予相遇于滑朝夕从游者旬日一良德君子也后至魏县簿政有声及兹云亾其子夔来求哀挽章特赋
　　当年按部馆南衙日夕相过兴未涯楚产例佻开实学天星推度见名家大伾山下游龙洞归雁亭边望暮沙此日题书重惆怅为君回首眷西华
　　商左山哀辞
　　商孙肤敏矫游龙千载留芳见此公佐鲁谋猷原克壮定秦功力更沉雄城门被爇池鱼涸臣罪当诛圣主聪老泪不縁知巳痛麒麟台上又秋风
　　尔佳尚书哀挽【名之奇字士常终吏部尚书】
　　品彚流形万不同铨量平允尽消通恩非出巳知谁怨天不遗贤见道穷三复苦辞归汶上一官催老淹曹东茫茫大块升沉里重为清朝惜至公
　　追挽承防王文康公
　　文章四海一康公炯炯元精贯日中卢肇名先金榜重欧阳仙去玊堂空道由实学明真用义不忘君见至忠惆怅当年门下士断云低处望曹东
　　左丞史公哀辞【并序】
　　左丞史公之薨客有云云者余曰事机之来虽理有难处度不违于义其宠辱有不足惊者当仓卒之防无定力以顺受轻则伊鬰而自阻重则忧悸而陨越正以不安而无定力故也呜呼史公不少隐忍以光先正之业而至于斯其命耶抑以有未安于所受之正耶于是作是诗哀之
　　两鬓金貂汉九卿霜威平日柏台清尽将事业传钟鼓不特家声借父兄自忖行藏无所歉此身荣辱不须惊辨奸听彻唐君説泪洒西风满豸缨
　　丙戊岁中秋后二日梦过真定与宣慰张鹏举相防作诗为赠既觉颇记首尾意韵因足成之【九月十一日忽英甫过卫説张子是月日卒于真定】
　　千里提封入控临不知秋气上华簪紫泥颁宠何三诏丹扆输忠见六箴机务固方前日简论思尤比向来深无端共得团圞月转觉孤懐愧此心
　　蔓庆宪副良友
　　十年局促伏辕驹解鞅归来乐自如奔走止縁糊口计支离况是不材樗常因客过知安健多谢人来问起居把酒竹轩犹昨日清思想似向来臞
　　寄赠介甫宪倅闻除兴元总尹
　　方听新除入厯城忽传改授汉中行霜空暂息鶱飞翮民社教优抚字声兴利试寻山水堰逺征先恤异乡兵如承髙省相垂问老我山田二顷耕
　　送徐正卿秩满还漳南
　　共华灯窓忆昔时只今相顾鬓成丝三年调议良多益一道将迎不易持辞别巳余连日恶直清畱在后人思漳南术是归栖地要与朝家作羽仪
　　谢汤宣慰惠书
　　闲来何物慰穷愁细把调元入校讐相业有方无限事室书能几不容抽巳欣惠赐承苏集复梦翻香上郡楼揷架万籖容易览邺侯人道是汤侯
　　代书寄友旧二首
　　匪为穷愁日者书闭门经史且相娯为怜鲁酒无多味任使陶缾乏见储黄卷能教吾道在青云未觉故人疎有时梦到乌台月奄奄犹胜载五车
　　半纸功名不足书暮年心事若为娯背时伎俩输鸠拙度岁生涯俭担储为寂恐贻髙宻笑不才争似孔融疎退藏入宻真吾事谁遣门多长者车
　　西村三首和韵
　　种来佳树日扶疎秋草当堦不忍锄城府事嚣闲静重林墟秋熟物情舒溪行改径农耕后渔捕移梁水退余我自兴来成独徃手拖拄杖不巾车
　　近岁行藏匪自疎胷中刺鲠要诛锄通明纵使同方进朴钝何知似魏舒堂上吚嚘从肉食橘中游戏喜霜余八驺前驭非吾事正要安徐下泽车
　　忖量身世两乖疎去学渊明荷短锄时事未容闲里过人心安得老来舒沙鸥逺泛机先识穴鼠深藏壤有余我辈所行多倒置旱资舟楫水资车
　　寄道之宪使仁兄
　　匪为场苗赋白驹别来多事复何如臣门最喜心如水故地犹知里号樗落落壮为天下客潭潭老向府中居【为近日二宪使不出府故云】使君若问年来况山泽依然老病癯
　　闻平章游公薨于维扬以诗挽之
　　邂逅滦江防语频外台初建首先分风云契厚真吾相鱼水情深有分民名在谏垣称鲠直力输王室最公勤丰碑防见十年后犹是中朝第一人
　　丙戌除夜
　　盘花红卷烛花摇一岁迢迢尽此宵冻合腊香浮柏叶暖移春意上梅梢拊心自信愚忠在流涕还悲髀肉消揣分要知温饱力此生无地荅清朝
　　贺文卿同签宣慰河朔【时真定连年旱灾】
　　春风花发四隣香曲巷时过笑语长议论有方消鄙薄功名无地不辉光签书枢府孤忠壮忾敌长江一苇航今日八州归总辖又烦和气致时祥
　　同签赵公挽辞【讳良弼字甫之辽东人至元二十三年南游京洛卒明年正月二十四日夜见于梦托予合易其名讳情意甚切不然目将不暝矣遂作是诗以记其意】
　　识逺几沉任独劳不将虚誉冠时髦使华光动扶桑日枢府谋深尚父韬四海樊川遗隐在九年精爽与秋高分明梦里来相托抵掌犹能似叔敖
　　礼部尚书许公挽辞
　　当年剑履上星辰忠谨持心老益振药笼功名开夀域朝端风度见诚臣勒浆有味霑余论卿月分光照近隣吾自讣音増怅望白云长处是滹垠
　　凶讣初传不忍闻惜从朝着失忠臣安常每惧非常宠格物还深济物仁贬损定交何眷厚燕闲相过更情亲辚辚细约车声去长忆同游过阙晨
　　宋賔客道挽辞
　　景絶学到纵横此老犹能见典刑相府才华推上客少微光彩动前星诚身初不离儒行进学何妨杂贝经正有莫教伤馁恨并随神剑閟泉扃【公旧有舒辟剑】
　　万有纷华入醉吟都将诚静粹灵襟云松卧壑存初志望苑霑恩岂本心谈并齐谐疑志怪学空沧海别穿深斗间纵有龙泉气凄断春风緑绮琴
　　追悼防政李公仲寔诗【并序】
　　至元丁亥二月十日夜梦李防政仲寔再拜向予顾指所佩鞶囊曰吾平生尽在于此他日防须累君但不敢轻易发也既寤怅然者久之因追作此诗以见其神交之不昧也昔李卫公见梦于令狐绹恳其北还绹畏其精爽白于帝得以归今李侯明以后事来托予老且闲不知何所赖焉
　　冠剑风云拥汉庭斗边喉舌振孤声汉储羽翼非轻托蜀酒虽多每细倾身后哀荣光諡册梦中精爽似平生分明指顾鞶囊事一缕幽光要累卿
　　挽教官石仲迁【名与义郑州人少为县吏后从李野齐学终于南京教官】
　　临试东过仆射坡封书投贽识君时生犹椟玊期三献死愧囊金昧四知尘世惊回黄落梦帝京悲动白云辞因思吾辈豪雄处贫贱能安贵不移
　　送府判李侯赴调东曹其懐政备见乎辞
　　邶卫交冲办事难送迎终日不停鞍去官不到期代在分能教幕职安衙鼓通严披讼牒防烟吹碧淡蔬盘回看奔走风尘际却惠新除是振冠
　　代书奉寄子明宣慰【时为济南宣慰】
　　五载因官寓济阳朋簪盍处佩声锵金盘乱醉云溪酒綉镼同披燕寝香乐事有懐终防合名泉无计共徜徉空余情似康崖水一脉勾连到海长【镼一作倔其物反乃今之半臂也出光武纪】
　　夀子初中丞
　　鼓瑟春风记防同转头俱作白头翁逺游长得知时报微恙行收勿药功巾卷在庭随燕几婴风和露湿帘栊暮年纵有周公梦输与浮云度太空
　　送史邦直之任竹山
　　县在房陵更在西一官虽逺尽施为王风渐被无遐迩异俗能安戒鄙夷防待竒姿超骏足试教铦頴发囊锥彩旗閙簇清江渡想见春风到任时
　　丙戌岁除夕
　　去岁椒盘一笑栾今冬除夕倍凄然奠余灵案钟声后坐对隂容烛影前存没不堪思徃事康宁还喜过今年数家剩説新春好梦到梅花小雪边
　　奴星具糗送穷归夜久兰堂烛影低梅雪溢寒严厉鼓枕香留暖润盘犀试倾腊醖歆椒颂巳觉春风拂画鸡明日书云台上去苍精横角看杓携
