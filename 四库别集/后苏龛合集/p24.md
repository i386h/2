<!-- { "loadSidebar": true } -->
　　渔亭市隐葛天民，（□筦渔亭鹾务）玉杖光生四坐春，陶侃习勤操百甓（种菊百盆，晨夕必躬自移置于斋内，□□□一入以为常），□□□□□千缗（尝以片言□□，报之重金不受）。□□□筑耽箕颍，□□□□□浙闽。如此头巾偏不腐（少壮时以诸生游幕），盐梅须仗和羹人。椿萱并茂古稀年，治谱书香有象贤（冢嗣宦闽，次郎入泮）。求点弟兄真隐逸；刘樊夫妇本神仙。公门桃李千人俊（翁昆季均教授乡里），令节菖蒲五月天（寿辰五月）。白岳黄山今在望（翁皖人也），寿星遥上鹭门笺。

　　和郑陶斋观察「七十自寿诗」韵（自署「罗浮待鹤山人」）

　　占断罗浮一席春，樵青合遣侍元真。谈兵小杜唐奇士（尝总理彭刚直公营务处），访道留侯汉伟人（晚年好道）。宦辙清风吹五管（备兵左江）；使槎初日照三神（出使日本）。点金可有王阳术？先为苍生疗赤贫！

　　楞严十种地行仙，手把温犀海外燃。□□□□劳北上（进呈「盛世危言」一册），感时醉□□西迁。令□□□□□夜，过眼鲸呿甲乙年（甲申、乙酉、甲午、乙未法、日战事）。伏枥谁怜千里志，羲和努力傥加鞭。

　　三徙鸱夷泛舸来（创办粤省商务总会），回头市骏古金台（上书力请速行宪政）。爨桐岂遂无知己（襄办商约及招商局、煤铁银行、红十字会）？社栎何曾是散材？归日耆英林下福，少年元佑党中魁。玉鸠杖国今仍健，一笑斑衣戏老莱。

　　片石棠阴万口传，悬车却扫里门烟。著书家法宗渔仲；博物名流匹茂先。杜厦、白裘能济世；葛砂陶诰自延年。不须侈说东公籍，吟到瑶华句已仙！

　　赠王少涛训导，兼示旭瀛书院小竹校长

　　肝胆平生欲向谁，论文晚乃待王维。骚坛□□□□砥；鹭校人称大雅师。□□□□□正□，□□□□□如饴（承惠蕉饴）。相期伐木赓求友，共占扶桑最上枝。

　　少涛以扇索书，口占应之

　　相逢把管好秋初，正恐君家诮墨猪。老我荒唐题六角，市人谁重右军书？

　　郑女篇

　　名慧修，台之新竹人，旌表孝友，香谷主政之孙女，擎甫观察之长女，伯端司马之胞妹，而乡贤崇和封公之元孙女也。祖母陈好佛，建「净业堂」于士林村。女受戒，侍祖母。岁丁未，复随祖母朝佛于浙之普陀山。遂遍历金、焦二山，及闽之鼓山以归。岁庚戌，祖母有疾，女复至鼓山之雪峰，礼古月和尚为导师，愿减算益亲寿。辛亥四月，祖母疾终，女哀毁卒。遗言火葬，归骨雪峰，建浮图焉。

　　风人歌慧修，老僧为合十。历史传须眉，独行百不一；而况式义摩，藐尔闺中质。慧修古鹿女，□□□□□。竹郭有名园，禅堂□其北。护□郑公乡，□□□□□。间世毓贞孝，管彤炜撰述，生小读「蓼莪」，上口不忍卒（女自幼诵诗，至「哀哀父母，生我劬劳」句，辄泣下）。孺慕他何知？鸯雏只无匹，燕婉及笄年，绣户持戒律。女心忉利天，女身维摩室，力疾朝雪峰，从师远负笈。鹿苑大法轮，一转儒为墨，始悟亿须弥，阎浮留净域。愿种苾刍根，长恃王母侧。青鸟忽飞去，驾向瑶池息；童真亦灭度，佛界苍凉色。火宅妙莲花，毛里俗缘毕。千秋女贞木，香化旃檀出。灵照湼盘处，拜倒优婆塞。引领望闽云，浮图高几级！

　　逐鹿

　　逐鹿中原各自强，黄魂唤醒黑甜乡。相招太学谈兵法，一笑苻秦教武堂！

　　党祸

　　党祸于今遍汉廷，谁将戎首咎甘陵。浪传北海怜才甚，一鹗何尝荐祢衡？

　　鹭社叹

　　鹭门昔以嘉禾名，可怜幻作芙蓉城！芙蓉毒遍十八堡，倏然黑海风潮生。黑海旧产黄腰兽，齿长呼群逐其母，杨么作贼甚无赖，甘附黄腰为牛后。此间人兽本不分，盘结兽肠戴人首。钟馗寒乞死不第，触墀怨魄今为厉，吓杀黄腰拜下风，一旦胶庠尽舆隶。咄哉芙蓉毒有终，若辈之毒乃无穷！纷纷蜃市迷烟雨，群魔竞窃芙蓉主，别有施施从外来，傅者齐人咻者楚。吁嚱乎，噫噫刮鹭皮吸鹭脂！魍与魉魅□□□□□宰社有肉狐，鼠□□却逐逐绝倒逋仙□，□□□□丹顶如飞凫。

　　和杨抟九韵（来诗末云：『眼前剩有燕支窟，买葬诗人计未非』）

　　幻身桑海一尘微，华表千年鹤不归。生恐诗人无葬处，为侬痴想入非非。

　　李烈姬诗

　　陈璧字完瑜，磺溪教坊女也。鹿川李雅歆，一见倾心，挥金脱籍。大妇黄氏，长斋绣佛，璧皈依焉。未几，李咯血死，璧服樱膏以殉。诗人洪月樵为征题咏，以纪其烈云。昔闻李十郎，心负霍小玉。不图千载余，李下有负木。奇哉陈完瑜，神鸡忽寡鹄！

　　遂令曲巷姿，义烈动流俗。之子抱殊特，鸾鎞刮慧目。佛莲岂染淤，王兰自楼谷，红拂随药师，两愿固已足。破空来绯衣，赤虬驭何速！郎为长吉夭，妾为礼修独，香骨剪皮金，□□□□□。□将芙蓉城，□□山矗矗，东海虽扬尘，□□□□□。弹指优昙花，前身倘天竺。再拜坠楼人，终古明珠绿！

　　受篆舫山，感时十二绝句，录寄厦门菊池领事、台南铃村宫司

　　旧额高标署「舫山」（前厅公署被焚，予受篆于「舫山书院」，与予别号适合，岂宿缘欤），老夫名字恰相关。那知宦迹都前定，别驾题舆到此间。

　　醉归栗里久逍遥，斗米何堪更折腰？谢傅东山头已白，出为小草太无聊！

　　楚中卿子冠三军，唤醒群雄逐鹿纷。霖雨苍生吾辈责，不容岫底养闲云。

　　世乱何心耽市隐？时危无福老岩栖！有人强使操刀割，竟以牛刀试割鸡。

　　□说单车渤海滨，卖刀买犊究何年？明□□□□□□，不教而诛剧可怜！

　　恶莠由来恐乱苗，霓旌直指瘴氛销。萑苻郑泽今多盗，火烈方知爱国侨。

　　鸣琴枯坐待锺期，如水虚堂有「镜知」。羞见灵猿仙鹤侣，檄文又向「北山移」！

　　我怪当年鹯与獭，纷纷驱雀更驱鱼。丛渊空属谁家地？始信中原是禹余。

　　南北先朝本弟兄，无端滕、薛枉争盟！不如同饮黄龙酒，手挈燕云返旧京。

　　视眈欲逐奈强邻，襟带江湖局又新。仓海即今多力士，何人椎杀虎狼秦？

　　从古长安似□□，□□□制孰雄雌？生□□□□□□，犹幸周黎有孑遗。

　　三浅桑田认劫灰（「马巷厅志」云：『至台水程十一更』），延平祠下尚残梅（梅为延平王所手植）！鲲身岂是闲瓯脱？曾隶黄舆故籍来。

　　辛亥舫山楼除夕

　　老狂行年五十七，掀髯一笑万事毕。何图思旷涉宦情，遂使慧琳破戒律。法轮转坠尘劫中，出定老僧恍若失，闻说海隅有盗薮，书生从戎遽投笔，三百健儿好身手，使船如马朔风疾（统率「义勇营」。夜乘轮舟驶赴桕头乡剿盗）。穷冬深夜衔枚行，雨打征衣冻于铁。天戈耀雪扫鲸氛，火器轰云穿虎穴。笳鼓归来坐舫山，依旧卢山真面出。鸣琴堂上结遐□。卖刀买犊何能必？□□□□□□□。可惜□□□□□，□□有□□□州，□□□□□清绝，峨峨百雉古名都，赤子涂肝地成血。放衙拄笏看山色，桃源肯向世人说。山斋耐冷度僧腊，年时忽忽嘉平节。隙底驹光夕又除，不识屠苏是何物。一事沈吟百无俚，斗米未沾腰已折。盘桓羞对松丈人，孤立岁寒抱奇骨（楼外大松百年物也）。  
　 
后苏龛诗钞卷九

　　温陵施士洁芸况

　　自镜

　　自镜明如许，心僧发更童。卑官偏柳下，穷士尚芦中。壮志沈西日，悲吟起朔风。角牙纷雀鼠，何以慰民衷？

　　马卷道中

　　苦从田父问桑麻，为道今年景物嘉。万顷绿云浮白雪，春来羞见米囊花！

　　古意

　　梦绕华灯十字街，醒时灯影印空斋。青棠私语藏香枕，红豆新痕记曲牌，此物相思南国最，有人独立北方佳。世间多少黄衫客，小玉缘何事不谐？

　　衙斋书感

　　一官传舍任蓬飘，短发含霜镜影凋。公仆即今无地主；国民到处有天骄。杜鹃血冷犹啼蜀，桀犬声狂敢吠尧？从政可怜由地果，竟甘陋巷饮颜瓢。

　　青山扪虱话升平，阮裕由来少宦情。心迹略同前进士，头衔合署古先生。党人竞立甘陵部，竖子终成广武名。闻说张王钱眼坐，何时得见将星明。

　　送人作郡鬼无颜，大小官须大小寒。路上相逢应说项，世示此事共推袁。沉沉陆地龙蛇起，莽莽天关虎豹尊。一见平章称万拜，那知朱浚晦翁孙！

　　斗大眼章手自携，九州岛同树彩竿鸡。义丁白棓千山动，新法青苗一路啼！顽铁铸成名士错，牝金累作达官梯。学书学剑谁兼就？康福依然笑烂奚。

　　运筹仰屋叹司农，奈此苍生有病容！食肉乘轩终是鹤，点睛破壁竟非龙！季心侠客焚香拜，雍齿仇家铸印封。谁中副车谁中柱，于今椎七了无踪！

　　法航今日渡阎浮，平等如何得自由。朽木转叨斤斧赦；名花终被绮罗幽。迷离白画槐安梦，寥落青天杞国忧！别有寓公陵谷感，苦从尘海问菟裘。

　　劫灰飞剩舫山青，荆棘何堪满讼庭。内翰肚皮原不合，君卿唇舌亦无灵。画图处处新朋甲，赋税家家老复丁。镇日哦松丞负我，有谁题壁到槐厅？

　　泣罪伤心枉下车，救时未解读何书！鲁恭惭对桑间雉，范冉愁生釜底鱼。无术抟成新世界；有人撞坏好家居。欃枪一扫云霓慰，我忆当年「鲍吉祠」（同治间发逆乱后，前厅饱吉祠有神明之称）。

　　舫山官楼夏坐

　　天留片石老尤顽，半载浮沈吏隐间。我与新巢诸燕雀，一时暂得处堂闲。

　　东望鲲身是故家，火云如叶走窗纱。瑕邱欲解千年渴，冰谷空思一尺瓜。

　　短梦无聊破午鸡，披襟坐到夕阳西。舫山楼上凉于水，门外谁知即夏畦。

　　四园天籁忽相遭，谡谡晴空万窍号。多事静中翻作闹，老榕平地起风涛。

　　热官冷面坐堂皇，袁扇仁风孰奉扬？转忆古时邹衍狱，缘何溽暑竟飞霜？

　　褦襶衣冠六月天，有亭独立亦超然。人间此即甘棠树，留取清阴待后贤。

　　黄恕斋孝廉「逸翰楼诗集」

　　先生道不与时谐，参透吟关号恕斋（如心为恕，诗如其心）。野老酸辛留史笔，美人迟暮托骚怀。成连东海琴声远；雷焕丰城剑气埋。我乞山云分半席，软红尘里赠乖崖。

　　舫山罢篆，留别代者于君问樵

