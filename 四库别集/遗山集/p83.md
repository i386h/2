<!-- { "loadSidebar": true } -->
　　毛氏上世出于汝州，迁耀州之三原，三原迄今有毛氏村。其后又迁徐州。房从中有留之大名者，今大名机察房是已。本房既来彭城，遂为彭城人。祖讳珍，自宋日雄于财，有“十万毛氏”之号。生一子讳允。金朝初，允以户计推择为吏，一郡以吏能称之。生子曰矩、曰矰。矩字仲方，承安元年由州掾属保随朝吏员试秋场，中甲首。二年，补吏部覃科令史，转贴黄科房长。泰和二年考满，授忠勇校尉、博州防御判官。四年，改永丰库使；六年，转辽阳县丞，吏民畏爱、有廉能之誉。大安二年，用宰相荐，特授桓州军事判官。三年，北兵攻桓州，刺史以力不支议降，公不从。城陷，自缢于军资库，寿五十八。崇庆元年，以殁身王事，赠宣武将军、同知桓州军州事，诰敕有笃坚忠节之语。先娶靳氏，生子一人曰端卿。女一人，嫁关中爨君玉，名宦甚显。再娶郑氏，同殁于桓州。矰不仕，生二子曰杰、曰翼，兵乱不知所终。端卿字飞卿，少日有志节，宣武欲荫以官，不就，去学进士。自父祖以廉介自持，家甚贫。年二十余，负书来济南，从名士刘蟠于章丘，备历艰苦。蟠知其有成，倾意教之。初试东平，中经义解魁；再试益都，第五，遂登泰和三年进士第。调崞县簿，摧折豪右，奸民敛手。官委排比户计，贫富适当，甚有遗爱。贞祐三年，入为尚书省令史。雒阳多流亡，当官者不善抚治；君以风力选注河南府录事判官，果以政迹闻。召为户部句当官。复用荐书，授同提举南京路榷货、兼户部员外郎。驰驿襄、叶，值监察御史，以私忿被诬。时宣宗用法急，凡台察被推，例皆诬伏。下降外路七品，借郑州司候、再调孟津县丞，竟以冤愤感疾，终于官下，寿六十。官至少中大夫。娶同郡秦氏，生一子曰思遹。再娶辽阳高氏、西京路转运使曼卿之女，生女三人。思遹以荫再任酒官，娶孟氏，生二子一女，曰从、曰复，女尚幼。维毛氏祖考积絫如此，躬不受祉，后当有兴者。子孙其永念之。

　　尚药吴辨夫寿冢记

　　丁巳秋七月，予将西归，尚药吴辨夫有请曰：“思问不佞，侍先生汤液有年矣。日者不自揆度，辄豫作冢墓以寄终焉之志。而州里不经见，颇有言。敢质之先生以祛二三之惑。”余谓辨夫言：“古有之：裸葬何必恶人，当解其表。死生之际，非我所敢知，亦自毋庸知。试以常理为之说。夫形，器之域，古今同尽。至于太上立德、其次立功、其次立言，三者于人道为极致，无以加矣！然亦有能出形器之外，壮而不老、老而不死者乎？生死之在人，万世更相送，犹夜之必旦、寒之必暑，虽甚愚无知，亦知其必至。世乃有烹金链石、合驻景之剂，衔刀被发、为厌胜之术，恋嫪残喘，侥幸万一；甚者至闻凶祸灭亡之语，必向之而唾。可不大哀邪！唐高士司空表圣自作冢棺，时或引客坐圹中，饮酒赋诗，裴回终日。客或难之，表圣笑曰：‘君何不广？死生一致，吾宁暂游此中哉！”此语载之史册，作范来裔，其视汉鲁相孔耽之神祠、赵岐之墓石、晋陶征士之自祭、唐王无功、杜牧之之墓铭、宋米元章坐棺木黄堂上，表圣之言尤为殷重。吾意子颛业方伎，频值丧乱，阅世变也熟，超然远览，闇与古合，悠悠者何足恤哉？”辨夫再拜曰：“愿终教之。”乃为作《寿冢记》。吴氏世为东平人。祖璋，字文宝，金朝初，用良家子推择为吏，仕为郡功曹，以廉平见称。考子昭，字进叔，读书知义理，资禀静默，容服修洁，闾里或旬月不见其面。与党承旨世杰同研席试本道，常取解魁。今贾丈显之及见之，道其性行如此。辨夫童丱失怙恃，年十七，尚医王继先以子妻之。悯其茕独，并小弱弟思义养于家而教之。贞祐初，南渡河，以妇翁医术精博之故，被令旨收充侍药局药童。东宫即大位，用随龙恩泽、掌药太医院。寻被旨充皇太后医正局掌药，絫官怀远大将军。汴梁下，北归，复以妇翁旧业、行总府署医工都管句。妇翁无子，年八十以寿终。辨夫笃于卵翼之报，丧祭旌纪、皆无悔焉。中年后欲置家事不问，乃为其弟侄殖产、毕儿女婚娶，最后营此冢。以某年、月成。而余以某年、月、日记。辨夫时年六十八云。

　　樊侯寿冢记

　　知郡定襄樊侯天胜，以武功积官，服民政者垂二十年。思所以昭积厚于祖考，侈宠荣于乡国，今年冬十月，修治先茔，列松槚、树碑表，以吉日壬辰，合祭三世。牲币来助者倾动州里。诸侯之礼备而孝子之情尽，且欲作寿冢，以为他日宁神之地，谋于葬家师。乡之父兄，皆以为往在丙戌之春，吾侯方从征淮海，常山军取太原及吾州。行省大帅怒其二三聚境中之民而守之，将尽戮而后已。吾侯奉郡王命，至自益都，以吾民被胁之故、不当妄有屠灭者愬于帅，辞旨哀切，有足感动。且自与山军斗，转战逐北，不旬日而东山平。帅知侯之忠，即日并所守者纵遣之。又三年，常山复取平定、盂、五台、阜平，军东山。先锋大帅已废州民三十余聚落，且命侯入滹沱原。侯设方略，斗山军，捣其巢穴，杀获甚众。主帅知侯无他，则引兵去。州之民，再被更生之赐，皆从吾侯得之。侯之福禄，如川之方增，何遽以身后为计乎？又谋于州之士。仆僭为侯言：“生而养，死而葬，中国之大政、而圣人之中道。自佛老家之说胜，诞者遂以形骸为外物，天地为棺椁，日月为含襚；甚者至有狐狸亦可、蝼蚁亦可之说。虽畚锸后随，以旷达自名者，犹见笑于大方之家。虽然，彼自有方内外之辨矣。吾处方之内，圣人之中道舍而不由，尚何从乎？汉以来，太宗指走霸陵道，武帝治茂陵五十年。至尊且不以陵寝为讳。况其下者乎？汉相孔耽、高士赵岐、吴人范慎皆作寿冢。唐司空表圣豫作冢墓，图先贤其中，时往醉饮。人有难之者，表圣曰：‘吾宁暂游此中邪！’米元章知淮阳，自克死期，作棺榇置黄堂上，饮食坐卧对之。彼皆史世大贤，顾岂为惊世诡俗之行、以娶厓异邪？吾侯虽未之学，而识趣自远，悟代谢之必至，要归藏之有所，终焉之志有不期合而合者。虽不谋于人，可也！”侯喜而饮予酒，再拜谢曰：“有是哉！请刻子之文于石，以晓来者。”于是乎书。

　　卷第三十五

　　记

　　威德院功德记

　　并州，唐以来图经所载，佛塔庙处他郡为尤多。宣、政之季，废于兵者凡十之七。曾不百年，瓦砾之场金碧相望，初若未尝毁者。浮屠氏之力为可见矣！威德院在晋阳白马川之清宁社，治平年二年赐名。国朝皇统初，里耆老殷元命梵严寺僧善信及其徒真果主之。寺之废久矣，柱础之外无复余物。真稍葺堂屋以居。大定中，真之徒明玘嗣院事，颇以寺基迫隘为嫌。行视寺后平厓，其上可剗治。乃乞地于韩顺家而得之。凡役工五千有奇。而寺加广，实倡于韩厚、而僧因为之勤也。玘初刻《华严经》本数年，迨是而成，因大作水陆，以新经千部施，且烧二指，为供诚意。坚苦为人感动。韩厚者，与其属更为起东西堂，绘像备焉。寺外直汾流为木石桥，以便往来。然后寺事成。玘为予言如此，且强予记之。玘今老矣，予尝见其持律严、入理深、护念所业如捍头目，盖人有不可及者，每窃叹焉！浮屠氏之入中国千百年，其闲才废而旋兴、稍微而更炽者，岂无由而然？天下凡几寺，寺凡几僧，以乡观乡，未必皆超然可以为人天师也。唯其死生一节，强不可夺；小大一志，牢不可破，故无幽而不穷，无高而不登，无坚而不攻。虽时有龃龉，要其终则莫不沛然如湍流之破堤防，一放而莫之御也。道，则异术也；教，则异习也；梯空接虚，入神出天，与吾姬孔氏至列为三家。儒衣冠之子孙，有奔走而从之者，况乎诱庸俗而役之，以为区区之塔庙、岂不謦咳颦呻之顷而得之？噫！使吾圣人之门，有若信、若果、若因、若玘者，旦旦如是，世世又如是，就不能推明大道、卓如日月之明，至于一亩之宫、亦何遽有鞠为园蔬之叹乎？吾于是乎有感。

　　竹林禅院记

　　竹林寺在永宁之白马原。其初为佛屋，居人以修香火之供。既废矣，乡豪麻昌及其族弟岊稍完葺之，以龙门僧广居焉。广，解梁人，自言白云杲之徒。居而安之，即以兴造自任。兴定中，请于县官，得今名。乃为殿、为堂、为门、为斋厨、为库厩，凡三年而寺事备。南原当大川之阴，壤地衍沃，分流交贯，嘉木高荫，良谷美稷，号称河南韦、杜，而寺居其上游。东望女几，地位尊大，居然有岳镇之旧；偎麻足劫立，莫可梯接。仙人诸峰颜行而前，如进而侍、如退而听、如敬而慕、如畏而服，重冈复岭，络脉下属。至白马则千仞突起，朗出天外，俨然一敌国之不可犯。金门、乌啄奔走来会，小山累累如祖龙之石，随鞭而东；云烟杳霭，浓淡覆露，朝窗夕扉，万景岔入，广一揽而洛西之胜尽。盖尝叹焉！佛法之入中国，至梁而后大，至唐而后固。寺无定区，僧无限员，四方万里，根结盘互；地穷天下之选，寺当民居之半，而其传特未空也。予行天下多矣，自承平时，通都大州若民居、若官寺，初未有闳丽伟绝之观；至于公宫侯第，世俗所谓动心而骇目者，校之传记所传，曾不能前世十分之一。南渡以来，尤以营建为重，百司之治，或侨寓于编户细民之闲。佛之徒则不然，以为佛功德海大矣，非尽大地为塔庙，则不足以报称；故诞幻之所骇、坚苦之所动、冥报之所詟、后福之所徼，意有所向，群起而赴之。富者以赀、工者以巧、壮者以力，咄嗟顾盼，化草莱为金碧，撞钟击鼓，列坐而食。见于百家之聚者乃如此。其说曰：“以力言者佛，为大国次之。”吁，可谅哉！正大庚辰，予闲居空空，广因进士康国仲宁以记请，仲宁为予言：“广业专而心通，且喜从吾属游，其进也有足与之者。”因为记其事，并著予之所感。四月望日，前内乡县令元某记。

　　少林药局记

