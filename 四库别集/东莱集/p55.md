<!-- { "loadSidebar": true } -->
　　前之免戴圣公也而圣自以为怨后之不杀戴圣之子亦公也而圣自以为恩武之公未始有二也而戴圣区区分恩怨于其间不亦浅哉
　　何武为刺史二千石有罪应时举奏其余贤不肖敬之如一是以郡国各重其守相
　　用之则不辱辱之则不用
　　何武行部必先即学宫见诸生试其讲论问以得失然后入传舍出记问众土田顷亩五糓美恶已廼见二千石以为常
　　何武可谓知先后矣
　　何武为人仁厚好进士奨称人之善为楚内史厚两龚在沛郡厚两唐然疾朋党问文吏必于儒者问儒者必于文吏以相叅检
　　文吏与儒者其分久矣自非平心者未免有相嫉之也幸而遇其平心者犹之可也不幸不遇其人则彼将不择其贤否各务相毁是徒知相党之害而未知相嫉之害也又先懐揣摩钩距之心则大害乐善之诚
　　上欲封董贤等心惮嘉使傅晏持诏视丞相御史于是嘉与御史大夫贾延上封事言【云云】宜暴贤等本奏言语延问公卿大夫愽士议郎暴平其事必有言当封者在陛下所从天下虽不说咎有所分前定陵侯淳于长初封其事亦议大司农谷永以长当封众人归咎于永先帝不独防其讥
　　嘉延以一身横当董贤之冲忠矣然其书言暴平其事必有言当封者在陛下所从天下虽不说咎有所分此乃为董贤画计也使哀帝今日下公卿议则眀日董宏冷襃辈争言当封矣大抵事有是非两端而已事诚是邪则或出于君或出于臣其利一也事诚非邪则或出于君或出于臣其害一也故谷永归咎而成帝之咎不下于谷永李斯分谤而亡秦之谤不分于李斯安得谓之咎有所分乎
　　帝舅大司马骠骑将军丁眀素重嘉而怜之上遂免眀以董贤代之免册曰不深疾云宏之恶反痛恨云等扬言爲羣下所寃又亲见言伍宏善医死可惜也贤等获封极幸嫉妒忠良非毁有功
　　丁眀幸托外亲备大臣王嘉之死当正救之坐视不救虽怜无益也东平之寃当正辨之坐视不辨虽恨无益也董贤之盛当正斥之坐视不斥虽疾无益也进退无据虽受黜免亦岂为君子之所与哉
　　谷永以方正对策曰臣前幸得条对灾异【云云】委弃不纳而更使方正对策背可惧之大异问不急之常论废承天之至言角无用之虚文
　　按其策曰天地之道何贵王者之法何如六经之义何上人之行何先取人之术何以当世之治何务岂得谓之虚文不急乎
　　永复说王音曰用士尚有好恶之忌荡荡之徳未纯永之意虽私其言实深中大臣之病
　　冯野王爲琅邪太守病三月赐告与妻子归杜陵就医药王凤风御史中丞劾奏野王赐告而私自便持虎符出界不敬【初王章荐野王代王凤】杜钦奏记于凤曰今有司以予告得归赐告不得是一律两科失省刑之意又二千石病赐告得归有故事不得去郡亡着令即以二千石守千里不宜去郡将以制刑为后法者则野王之罪在未制令前也凤不听竟免野王郡国二千石病赐告不得归家自此始
　　奸吏不过弄法而已而王凤至于以私怒而改法
　　东平思王宇犯法事太后不相得太后求守杜陵园上遣大中大夫张子蟜奉玺书敇谕之曰【云云】朕惟王之春秋方刚忽扵道徳意有所移忠言未纳【云云】孔子曰过而不改是谓过矣又特以玺书赐王太后曰【云云】福善之门莫美于和睦患咎之首莫大于内离【云云】父为子隠母子之间同气异息骨肉之防岂可忽哉昔周公戒伯禽曰故旧无大故则不可弃也毋求备于一人夫以故旧之恩尚忍小恶而况此乎【云云】诏书又勅傅相曰【云云】自今以来非五经之正术敢以游猎非礼道王者辄以名闻
　　元帝之于诸侯王委曲调护如此汉兴以来未之有也
　　匡衡　学者多上书荐衡事下太子太傅萧望之少府梁丘贺问衡对诗诸大义望之奏衡有师道宣帝不甚用儒遣衡归官　张禹甘露中诸儒荐禹有诏萧望之问禹对易及论语大义望之奏禹有师法奏寝罢归故官当宣帝之退二人世皆惜儒者之不用也至元帝用衡而石显用权成帝用禹而王氏専政其效何如哉宣帝可谓明矣
　　张禹病成帝亲自临问之亲拜禹床下禹顿首谢恩言老臣有四男一女爱女甚于男逺嫁为张掖太守萧咸妻不胜父子私情思与相近上即徙咸为宏农太守又禹小子未有官上临候禹禹数其子上即禹床下拜为黄门郎
　　是礼也孔子不得之于鲁卫孟子不得之于齐梁张禹何者乃得之于成帝谓宜发道学之本原建社稷之长防乃猥及于子孙之私其罪大矣
　　永始元延之间日食地震尤数吏民多上书言灾异之应讥切王氏上惧变异数见意颇然之未有以眀廼车驾至禹第辟左右亲问禹以灾异因以吏民所言王氏事示禹禹自见年老子孙弱又与曲阳侯不平恐为所怨禹则谓上曰性与天道自子贡之属不得闻何况浅见鄙儒之所言陛下宜脩政事以善应之【云云】新学小生乱道误人宜无信用上雅爱禹由此不疑王氏后曲阳侯根及诸王子弟闻知禹言皆喜说遂亲就禹张禹之罪后世论之详矣然推其由亦成帝致之也彼见其君之懦弱无断恐排王氏则复效王章之死为子孙计不得不出于此耳
　　王商　王凤専权行多骄僣商论议不能平　凤连昏杨彤为琅邪太守商奏免肜奏果寝【凤以连昏晓商不聴】凤使人上言商闺门内事下其事司先是皇太后尝诏问商女欲以备后宫时女病商意亦难之以病对不入及商以闺门事见考自知为凤所中惶怖更欲内女为援廼因新幸李婕妤家白见其女张匡其人佞巧愿对近臣陈日蚀咎曰丞相商【云云】皇太后前闻商有女欲以备后宫商辞有痼疾后有耿定事更诡道因李贵人家纳女执左道以乱政诬罔誖大臣节故应是而日蚀【吕不韦春申君事云云】于是诏御史令収丞相印绶
　　王商所以拒凤者以区区之政也以正获罪虽不免犹足以自立于是奈何改节诡道以不正而济之其【阙】　　辱宜哉
　　傅太后怨傅喜不已使孔乡侯晏风丞相【朱博】令奏免喜侯博恶独斥奏喜以何武亦免就国事与喜相似即并奏喜武【与御史大夫赵同奏】请皆免为庶人上知傅太后素怨喜疑博承指即召诣尚书问状辞服有诏左将军彭宣与中朝者杂问宣等奏【云云】博为臣不忠不道大不敬晏不敬臣请诏谒者召博晏诣廷尉诏狱制曰将军中二千石二千石诸大夫博士议郎议蟜望等如宣等所言龚胜等以晏干乱朝政要大臣以罔上本造计谋冝与博同罪上减死罪三等削晏戸四分之一假谒者节召丞相诣廷尉诏狱博自杀
　　贾捐之之附石显朱博之党傅氏皆自以为固宠之至计而情见诈得卒不免于死使其守道不贰未必不免也此可为小人之戒
　　傅晏以风指谕朱博朱博奉傅晏之指其罪一也而羣臣之议则以博为不忠不道而晏止为不敬哀帝之用刑则杀朱博而晏止扵削戸四分之一是法徒行扵大臣而不行于外戚也龚胜之议公矣哉
　　韦孟为楚元王太傅及孙王戊荒淫作诗风諌遂去位徙家于邹其在邹诗曰【云云】王朝肃肃唯俊之庭顾瞻余躬惧秽此征【师古曰此皆孟已去逺辞不欲显王之过恶也】庶我王寤越迁于鲁【云云】我既迁逝心存我旧梦我渎上【彭城里名】立于王朝其梦维何梦争王室其争如何梦王我弼
　　孟既致为臣而归矣而拳拳之意犹如此足以见古人之忠厚
　　吉病笃上临问谁可以自代吉曰杜延年【后为御史大夫】于定国【后为丞相】陈万年【后为御史大夫】此三人能皆在臣右后皆称职上称吉为知人
　　吉举于杜当矣至于陈万年考其传曰丞相丙吉病中二千石上谒问疾遣家丞出谢谢已皆去万年独留昏夜廼去及吉病甚上临问以大臣行能吉荐万年是则丙吉之贤亦不免为谄谀之所回也然则佞之入人深矣
　　贡禹为河南令嵗余为府官所责免冠谢禹曰冠一免安可复冠也遂去官
　　当石显之荐曷不曰道一枉安复可正也
　　邴汉兄子曼容亦养志自脩为官不肯过六百石輙自免去其名过出于汉
　　爲贫而仕辞尊居卑古也
　　上以延年霍氏旧人欲退之【霍氏诛】而丞相魏相奏延年素贵用事官职多奸遣吏考案但得苑马多死官奴婢乏衣食延年坐免官削戸二千
　　以魏相之贤犹不免于趋附惜哉
　　杜延年为北地太守延年故九卿治郡不进上以玺书让延年延年乃选用良吏捕击豪强居嵗余上使谒者赐延年玺书黄金二十斤严助为防稽太守数年不闻问赐书【云云】助恐上书愿奉三年计最
　　吾丘夀王为东郡都尉不复置太守是时嵗不熟多盗贼诏赐夀王玺书曰子在朕前知略辐凑及至连十余城之守职事并废盗贼縦横甚不称在前时何也夀王谢罪因言其状
　　汉之督责郡守盖如此
　　王章言王凤专权天子感寤欲退凤杜钦令凤上疏谢罪乞骸骨文指甚哀太后涕泣为不食上少而亲倚凤亦不忍废复起凤就位凤心慙称病笃欲退钦复说之【云云】凤复起视事上令尚书劾奏京兆尹章章死诏狱【钦数称达名士王骏等救解冯野王王尊胡常之罪及继功臣絶世镇抚四夷见凤専政太重戒之】亡汉者杜钦也罪甚扵张禹
　　王章既死众庶寃之钦欲救其过说凤举直言极諌者并见郎从官展尽其意加于往前以眀示四方使天下咸知主上圣眀不以言罪下也凤白行其策
　　甚矣杜钦之奸似石显也【贡禹事】
　　天子好宛马【善马在贰师城匿不肯示汉使】使车令等持千金及金马往求宛王不肯予汉使怒妄言椎金马而去宛令郁城王杀汉使天子大怒以李广利为贰师将军伐宛发属国六千骑及郡国恶少年数万人以往【乏食引还士不过存十二三】天子廼赦囚徒冦盗发恶少年及邉骑出炖煌六万人负私从者不与牛十万马三万匹骑橐驼以万数天下骚动转相奉伐宛五十余校尉益发戍甲卒十八万以卫酒泉而发天下七科适【吏有罪　亡命　赘壻　贾人　故有市籍　父母有市籍　大父母有市籍】及载糒给贰师围宛外城壊宛共杀王母寡持其头使贰师约贰师许宛之约【多出食食汉军】汉军取其善马数十匹中马以下牝牡三千余匹【立昧蔡】令上官桀攻破郁城斩郁成王诸小国入马千余匹
　　封广利为海西侯封斩郁成王者赵弟为新畤侯军吏为九卿者三人诸侯相郡守二千石百余人千石以下千余人士卒赐直十万伐宛再反四嵗而得罢云得失多寡廼如此
　　王莽白王太后征孙宝为光禄大夫孔光马宫等咸称莽功徳比周公宜告祠宗庙【黄龙见】宝曰周公上圣召公大贤尚犹有不相说着于经典两不相损今风雨不时百姓不足每有一事羣臣同声得无非其美者时大臣皆失色【后坐免】
　　使平帝之廷臣皆如孙宝则汉何自而亡
　　安国为人多大略知足以知当世取舍而出于忠厚贪耆财利然所推举皆廉士贤于己者于梁举壶遂臧固至他皆天下名士士亦以此称慕之唯天子以为国器后之贪者其嫉防洁如仇况能举之乎则非特防者不如古人贪者亦不如古人也
　　李陵置酒贺武曰【云云】陵虽驽怯令汉且贯陵罪全其老母使得奋大辱之积志庶防乎曹柯之盟此陵宿昔之所不忘也
　　当陵之海上说苏武陵母固未诛也而激切捭阖指斥汉失若必欲武降者则此言岂可尽信哉
　　相如未死时为一巻书曰有使来求书奏之其遗札书言封禅事
　　君子之死死而遗忠相如之死死而遗害
