<!-- { "loadSidebar": true } -->
　　勾漏山蒙曾录《香国流民乞食词》，亦洋泾竹枝、柳枝之类也。谓昨过老闸，见一人藉草倚槐树根，以青纸作白铅粉字，书法秀媚，内有小诗三十绝，描写青楼情状，宛然若生。问姓称名，乃十年前曾于寻芳里席间一叙者，面目枯槁，非复旧容，并忆彼时同座诸公，并皆潦倒，抚今追昔，中心惘然，即以新词见赠，倾囊酬之，不盈杖头数也。嗟乎！扬州梦觉，翻留薄幸之人；潭水情深，谁识炎凉之态？即以吹箫唱曲之词，为桃源迷路客作回头棒喝可也。其诗选录四章： 
　　珠帘晚卷斗蛾眉，楼阁三层月上时。 
　　身是绮罗腮是粉，看来若个不西施。 

　　琉璃灯影彻黄昏，络绎香车走北门。 
　　一路娇娃歌不断，管弦声里已销魂。 

　　莫认章台是债台，前言忍向枕边推。 
　　回头一笑如冰冷，也算千金买得来。 

　　金窟消沈付水流，而今郑重一钱投。 
　　伤心柳巷门前犬，也向东风吠不休。 
　　云间逸士撰有《洋场竹枝词》上下平三十绝，即景言情，无一不备。如《花鼓戏馆》云： 
　　畅月楼中集女仙，娇音唱出小珠天。 
　　听来最是销魂处，笑唤冤家合枕眠。 
《妓馆》云： 
　　富贵荣华四字精，苏扬名妓色倾城。 
　　秋波一笑迎游客，到耳吴歈曲调清。 
《唱书馆》云： 
　　一曲琵琶动客心，无非说古与谈今。 
　　著名双丽何从觅，试向香街闹处寻。 
　　《申江元夜踏灯词》，龙湫旧隐所作也，阅之可以知闾里之繁华，睹升平之气象，而勾栏中豪情冶习，亦复略见一斑。其诗云： 
　　申江无夜不笙歌，今夜笙歌分外多。 
　　十里红灯珠箔底，销金是处有行窝。 

　　天因佳节放新晴，涌出春江月色明。 
　　绿酒似波灯似海，万家鼓吹乐升平。 

　　不须秉烛夜游来，自有银花火树开。 
　　仿佛灯轮西域里，一枝莲炬一楼台。 

　　雕阑画槛影层层，儿女争看走马灯。 
　　闻说庙园花样好，金钱买得价频增。 

　　满天璀璨散流星，禁弛金吾玉漏停。 
　　坠翠遗珠浑不觉，踏歌齐上水心亭。 

　　梨园弦管各飞扬，赢得游人兴若狂。 
　　曼衍鱼龙吹海立，今宵灯彩倍辉煌。 

　　六街如昼不关门，罗绮丛中笑语温。 
　　何处双鬟歌一曲，落梅声里黯消魂。 

　　纷纷游妓斗秾华，油壁香迎陌上车。 
　　一路红尘随马去，顿教人眼炫生花。 

　　吹箫挟瑟过青楼，楼上家家卷玉钩。 
　　记得黄昏曾有约，关心月上柳梢头。 

　　灯月年年一样新，今年又换去年人。 
　　任他十万腰缠客，未抵千金一刻春。 
　　桃潭主人作《北里谣》十绝，刻画有致，今录二首： 
　　枇杷门巷是儿家，轻叩双扉姊妹哗。 
　　但是同心初绾结，文磁一碗进香茶。 

　　绣阁春深净欲揩，镜台脂盒巧安排。 
　　壁间联句何人赠？嵌得芳名两字佳。 
　　沪上旧有《端阳谣》曰：“枇杷黄，人心慌，小姐急，娘姨忙。”好事者广其意，续为《沪北端阳歌》，虽寓刺讥，足可发人猛省。其辞曰： 
　　枇杷黄，大爷慌，小姐急，娘姨忙。 
　　有客虽速亦不至，榴花红照双眼盲。 
　　屈原此日汩罗死，伍员此日胥江亡。 
　　诸君此日忽不见，岂与二子同徜徉。 
　　申江之水深百尺，容君百辈竟难测。 
　　一声低唱等郎来，泪珠点点衣裳湿。 
　　衣裳湿，帐中化作望夫石。 
　　君不见多少恩情话不休，大言挥霍买风流。 
　　一日不见三秋隔，履声橐橐登高楼。 
　　一台两台客常满，三局四局戏可转。 
　　昔日桃源许问津，此时咫尺天涯远。 
　　恨何长，情何短，万千愁绪谁能遣？ 
　　谁知大爷愁更深，局帐酒帐徒纷纷。 
　　蒲剑莫破愁魔胆，艾旗空招债主魂。 
　　吁嗟乎！娘姨忙，小姐急，角黍裹作并头式。 
　　彩缕打作鸳鸯结，岂知五日午时犹未到，已与五毒百虫共渐灭。 
　　吴淞江上洗耳人，集申江弹词女子二十八人，加以品评，一时传遍北里，抄襄阳播掿之词者，几为纸贵。不谓炉箑甫更，而沧桑小变，风流云散，人事推迁，如袁云仙，吴素卿，姜月卿，朱幼香，徐雅云，则嫁矣；陈爱卿则他往矣；钱雅卿则化去矣；钱丽卿，唐云卿，俞翠娥，昊丽琴，则莫知踪迹矣。殊令人抚时感事，而有今昔不同之慨。迩来继起者，又有朱丽卿，色艺双绝，冠于章台。他如王琴仙，金玉珍，陈昭云，张翠霞，俱楚楚可怜，足以颉颃诸前辈，洵称后来之秀焉。海上多才，殊足为此中生色矣。 
　　沪上女子之说平话者，称为先生，大抵即昔之弹词，从前北方女先儿之流也。近日如陈芝香者，尤为巨擘，诚可为陆秀卿之嗣音，而足称秀压群芳矣。月娥、月筝，皆芝香之高足也，均非时流望其肩背。芝香体态丰腆，风流秀曼，别具神韵。月娥风致嫣然，月筝妙龄甫笄，靓丽春光，尤堪荡魄。唱时各抱乐具登场，或繁弦急管，或曼声长吟，其所诵七言丽句，声如百啭春莺，醉人心目，所说曲部，口角诙谐，维妙维肖，其描摹尽致，拟议传神，非海上裙钗所能梦见，盖以不失之生涩，即流于粗忽，忘其为女子身也。芝香之独能擅场者，以得此中三昧，而又体贴入微。月娥善唱小曲，章台遍历，迄无其俦，曲终人远，馀音绕梁，真令人倾耳不置也。“玉台闲咏新诗句，金屋难藏没字碑。”可以移赠之矣。 
　　沪北老旗昌行，粤都人士之弦管楼台、莺花庭院也。院中姊妹花，无非粤国衣裳，蛮姬粉黛。有闰妹者，顺意堂中之翘楚也。鸨母待之虐，潜自遁去。先是一妓名连桂，亦作嫦娥之奔月，碧海青天，杳无踪影，至闰妹则又步其芳尘，后先继美矣。鸨曰：“是不可为训，必得之而甘心，刀锯鼎镬，杀一以警百！”因悬重赏，有能得闰妹者，酬二百五十金。旋有悉其所在者，黄衫侠客之流也，知之曰：“事急矣！请自投捕房，听公堂发落，火坑中或出莲花；一归鸨手，即不糜烂杖下，又不知流落何所矣？”后果得陈司马力，立准从良，从此舞衫歌扇，早醒繁华，秋月春风，别成因果，于陈司马当铸金绣丝以事之。又有粤妹阿妹者，西域葡萄也，于破瓜时节，忽尔紫云不见，青鸟难求。踪迹之，则扁舟一叶中，不啻鸱夷子一舸载西施也。捕至公庭，则妹玷犹白璧，癣隐红云，倩医验之，固遍体杨梅也。因发医院调治，愈后任其择人而嫁，此真拔诸水火而登诸衽席也。嗟乎！安得陈司马遍布十万金铃，以护名花耶？ 
　　碧水澄怀室主人，以妓女既堕平康，如沈苦海，一时求生不能，求死不得，无异乎身陷现在地狱，因创为渡花慈航说，欲令其于浩无涯涘中，得登彼岸。其法仿洋人戏场送彩，例为阉花，先与鸨母议定身价，再加酒费，托戏馆主先数日招徕，每人出洋四圆，随付收票，俟数相符，定期咸集，诸客入院缴票，观剧饮酒，饮毕举行阉，照人数而设，每人一阉，内一阉写妓姓名，拾得者，即归其人。此一善法也，此法能行，俾陌上闲花，广沾甘露，岂不为此中广大教主哉！ 
　　沪上弹丸之地，无不炫奇斗丽，角胜争长，即如所开烟馆，若眠云阁，醉乐居，蓬莱园，率皆华丽雅洁，矞皇宏敞，所不必言。每遇九秋，即堆菊山，疏花掩映，艳影迷离，令人顿有置身篱落间想。既交冬令，三径就荒，又换堆果山，如橘柚柑橙，一似菊山排列，再于枝头系以像生之飞鸣食宿，缀以灯火，光怪陆离，炫人心目。沪上不过濒海一隅，而极奢穷欲，作为无益，一至于斯。彼高枕横床，矮灯直竹者，方耸肩作鹭鹚笑，而有心世道者，深切杞忧矣。 
　　洋场戏园林立，绝无楹联，好事者曾有句云：“往事证今朝，须知作戏逢场，无非泡幻；人间胜天上，解取及时行乐，即是神仙。”又一联云：“歌也有思，听取这急管繁弦，哀丝豪竹；客来不速，消受得赏心乐事，美景良辰。” 
　　梨园声价，近日益增，金桂、丹桂二园，皆京中名班，素挟专门长技，此外以色艺称者，亦复指不胜屈。沪上寓公，曾将各项脚色，列上中次三品，凡得百二十人。胡子生，以周春奎为上品。青衫旦，以常子和为上品。大面，以大奎官为上品。武生，以杨月楼为上品。开口跳，以田黑为上品。花旦，以傅紫秋为上品。武旦，以韩桂喜为上品，小生，以杜蝶云为上品。老旦，以冯玉春为上品。小花面，以秃扁儿为上品。按此不过略具品评，稍加甲乙，俟后将列其姓名，籍贯，隶何园，擅何技，上品者，缀以评赞，并列其当行之剧，编辑成书，出以问世。是亦风雅好事之流也。 
　　门联之设，肇自桃符，楹帖所垂，遍于花国，少年逐队，暇日寻芳，莺啼燕语之乡，鸿飞印雪，柳暗花明之地，鸟篆留沙。钩心斗角，各逞妍思，俪白配青，别饶慧想，是亦堪征花品，聊佐茗谈也已。江左可园居士，赠沙润和校书云：“红药阑干春露润，绿杨楼阁晓风和。”赠方秋蝉录事云：“秋色十分花渐老，蟾光千里月犹园。”赠汪素娥云：“白纻歌传樊素口，绿杨春护谢娥家。”赠陆彩云云：“彩笔生花成绮梦，云裳织锦寄回文。”赠玉琴集《诗品》云：“明月前身，可人如玉，绿阴满地，伴客弹琴。”江北某公子，赠雅仙长联云：“雅集最宜卿，恰秀晕芳兰，文披绮杏；仙缘如属我，看珠成采蜡，琴操求凰。”盖雅仙一字秀珠，又号文琴也。赠阿芸校书云：“春风紫玉钗儿梦，夜月红绡镜子盟。”赠梅宝云：“海棠花底三年住，豆蔻梢头二月初。”近有花间楹帖之选，搜罗富有，几于无美不备，清言霏屑，好语穿珠，盖当代丽人，非名士风流，不足为之煊染生色也。 
　　赠妓楹联，佳者实多，其组织工巧，正如天衣无缝，清词丽句，几于美不胜收。近就见闻所及，笔之别录者，己如束笋，略登一二，以见一斑。 
　　金玉：“微闻香泽金诃子，先到春风玉镜台。” 
　　梅仙：“修到梅花原是福，谪来仙子自多情。” 
　　巧莲：“巧夺天孙锦，莲为君子花。” 
　　安卿：“安得化为比翼鸟，卿其善保千金躯。” 
　　如意：“花下几经如此醉，眼前谁是意中人。” 
　　月仙：“此地有二分明月，偶来作半日神仙。” 
　　水仙：“曾经沧海难为水，愿作鸳鸯不羡仙。” 
　　月梅：“千古少圆惟月色，几生修得到梅花。” 
　　雪珠：“雪肤花貌参差是，珠箔银屏迤逦开。” 
　　秋芙：“秋水为神玉为骨，芙蓉如面柳如眉。” 
