<!-- { "loadSidebar": true } -->
　　景泰二年冬十二月诏以礼部尚书杨公彦谧为南京刑部尚书行有日主事孙曰让以其行为请予与公交为忘形甚久又幸为同寅谊不可辞公明敏有才识时务多干局始以进士为主事为郎中为侍郎皆在刑部所厯皆未久皆以军功迁秩其进取固锐然于公之劳勚实足以当之也比一二载间福建冦作而江西为邻壤遂命公往保厘之卒用底宁用是召还升礼部尚书居岁余有大臣言南京固根本地而六部都察院多缺正员不足以镇之上可其奏事下廷臣论荐而廷议谓公在刑部久练习法比大司寇之缺非公不可遂闻于上是以有今日之命也或曰朝廷方资公以典邦礼和神人治上下顾乃今辍此而置彼可乎予曰民协于中者司寇之职也而保障南京者朝廷付托之深意也茍徒以明刑为公之职业而遗付托之重是不知命公之意也公之是往其寄不既重矣乎其可不思所以副皇上之任使乎是为赠

　　故承直郎太常寺丞柳庄袁先生墓志铭　　姚广孝

　　永乐八年岁在庚寅十二月初五日承直郎太常寺丞栁庄袁先生卒于家讣至京明年辛夘正月二十二日其子中书舎人忠彻奏闻上为之哀悼赐钞六百锭营葬事遣中贵官祭于其家二十四日忠彻传奉勅旨命臣广孝撰先生墓志臣谨奉命按赐进士出身吏部员外郎臣陈宗问行状先生讳珙字廷玉姓袁氏系出南昌世多闻人宋南渡有讳子诚者知临安府兼大宗正司丞扈跸至鄞遂家焉其孙镛以进士死忠于德佑间曾祖讳景安登进士第祖讳衍隐德弗耀考士元文林郎翰林国史检阅官博学能文器量恢廓性明果义有所不可则奋力正之故乡闾以中直称初衍无子以弟泽民承后泽民仲子士元谓弟无继兄之义白于有司奉泽民归宗而已为衍子俾得伦序不紊自号南村先生实德佑忠臣之嫡孙也生子四人曰珙曰珪曰瑛曰璟珙即先生也先生性刚毅直方不泛交于人安贫养志粹乎有道之士也当胜国之季励精儒业九流百氏之书靡不渉究然时与愿违遂游厯湖海间遇异僧别古崖于补怛洛伽山一见而竒之因授以相人之诀期先生后必以术显先生决人贵贱寿夭祸福休咎如指诸掌凡求占者必先察其心志听其语言次观其形气然后断之以吉凶规之以忠义虽达官贵人遇之不以礼则拂袖而去岂以势利能动其心哉圣朝启运天下和平先生乃归鄞城之西聿新其先业所居前后皆树以栁扁曰栁庄乡之人皆称为栁庄先生洪武间上在濳邸闻先生名遣使以币礼聘焉先生既拜受即沐浴戒行李而起及见上大悦先生于是肃恭而前凝神伫思面对圣容俯仰左右一目而尽得矣先生再拜稽首而言曰圣上太平天子也龙形而凤姿天广地阔日丽中天重瞳龙髯二肘若肉印之状龙行虎歩声如钟实乃苍生真主太平天子也但年交四十髯须长过于脐即登宝位时上虽听其说而未全信居无何先生辞还故里锡赉殊厚洪武三十五年壬午六月十七日上诞膺天箓嗣登大宝发政施仁万几之暇因感先生昔言之验若左右券无毫髪遗失于是敕遣内侍驿召至京拜太常寺丞授承直郎待以特礼赐冠服鞍马文绮钞锭及居第在京以便其老上廵狩北方己丑冬十月寻有旨召至行在先生即日就道东殿特念其衰老非霜露所堪于是赐貂裘安车而敦遣焉既入觐奬谕有加已而得请展省先茔复敕驿置归其乡恩至渥也及先生卒上赐钞以营葬事遣中贵官祭于其家复敕臣撰墓志先生感荷圣恩始终荣显自古所无有先生卒时年七十有六先生平日笃于孝友天性然也亲疾革则焚香吁天减已之年以益亲寿疾果差人以为孝感所致暨失怙恃哀毁过礼先生时厄于贫窭衣衾棺椁为之必竭其力由是礼无不备宗族之贫乏者恒啬已用以赈之弟妹之孤嫠者咸推恩以抚之有嫁娶之不能者出财力以相成之先生与乡党也正而不羣处妻子也严而有礼交朋旧也以信义而不阿恤患难也救之惟恐不及人有以役当徙而委之金百镒不相闻者余十年及其归以金还之封识如故友人以事殁于逮者莫之能赎先生收厝以归其母先生临利害一以理胜畧无顾忌趋避其忠义正大如此先生好为歌诗与客燕饮酒酣击缶仰天豪吟人以为康节先生也先生知命之终属纩之日怡然如常溘尔而去故乡闾父老及所交游者罔不悲叹公卿大夫士走哭奠祭者踵相接亍道先生娶倪氏有妇德子男五人长忠敉先卒次忠敏淳而勤于家事次忠教游艺校庠赍志而殁次忠彻性资颖悟善承家学由鸿胪寺序班升尚宝司丞今调中书舎人尝扈从北廵上尤宠厚也次忠■ 〈喿攴〉又勤于学女一适慈溪士人潘惟聪孙男七人应■〈马龙〉应駺应骊应驹应騊应骥应骏孙女三人皆幼忠彻奔丧归以是年三月二十四日扶柩至桃源杨山人隩葬于先陇之左呜呼先生为人刚方中正学纯行端绰有古君子之遗风于是皇上见知特加礼遇岂惟其技术之精妙而致然尔昔袁天纲父子事唐太宗名著方策以为希世之有今观先生与其子忠彻际遇圣天子始终恩宠莫大之荣显岂天纲父子可能跂及者哉先生平日相人之竒验九灵山人戴良传备详兹不复系铭曰
　　袁氏之系出于南昌世多闻人积德其滂临安来鄞乃为故乡镛死于节德佑忠良文林学古器量恢弘挺生先生资性刚方不泛其交克绍厥芳渉究经史吟咏诗章纵逸弗羣雄豪是长不事其家游厯海邦歘逢异僧竒其目明因以授彼相人之方术日以精名日以张课子畊读号曰栁庄暨于昌朝际遇圣皇优宠异等官拜太常子职中书桥梓扬扬既贵且富日觐清光髙年赐归以寿以康岂期无疾终于兰堂遣官置奠赐赉盈箱子嗣孙承尚有余庆葬于桃源先陇之傍勒文苍坚终古不忘

　　重修胡文定公书院记　　彭时

　　崇安为建宁望县武夷先生胡文定公之故居在焉宋干道中已祠先生于学而文定公书院则自元至正辛卯县尹彭庭坚始书院在今四隅里之兴贤坊其制右为礼殿奉宣圣及四子侍坐像左为祠肖先生像居中而以先生子从籍溪致堂茆堂五峰四君子配焉祠之后有堂前有重门翼以廊庑名其外门曰文定公书院盖以表崇先贤且欲以待来学也其意美矣然岁久滋敝近虽有修葺之者而栋宇倾摧凛焉欲压天顺八年秋八月建宁太守刘公行县至崇安因入谒焉怃然有感乃捐已俸率乡贡士暨文国子生蓝玑辈各助资庀材新之而命大使王仲董其事易朽除腐饰漫漶以鲜洁规制虽仍乎旧而焕然一新观者为之起敬以是年十月始事越三月而告成成之明年夏太守考绩至京语余以其故且属记焉窃闻崇安自名县以来忠臣贤士之生多矣然道学之传惟胡氏为盛泝其渊源实自先生始盖先生资禀絶异早闻伊洛微言于游杨谢三君子而以讲明践履于家成其子从俱为大儒遂启新安朱氏东莱吕氏南轩张氏之传而道学益盛以显至其平生著述皆有闗名教而发明春秋之功为尤大盖春秋孔子之亲笔圣人经世之志在焉非若他经可以训诂通自左氏公谷以来传注之行无虑百家文舛辞僻卒无定说圣人之宏纲大旨往往郁而不明致使王安石诋以为断烂朝报直废弃之不列于学官庸非圣经以众说晦而安石无独见之明故耶先生自壮年即巳服膺是经心领神悟独得圣人之精微当宋南渡时执经进讲深见奬重及承诏作传乃参考百家一折衷之以至理推阐微辞发明奥义其于扶三纲叙九法抑邪说正人心与夫尊王贱霸崇君抑臣之意尤惓惓焉自是春秋之大义复明矣于戏周东迁而春秋作宋南渡而传义明先圣后贤千古一心岂斯文之兴固自有其时欤乡使安石幸而生先生之后得闻其说将崇信是经之不暇而何敢诋弃之耶惟其不幸出于先生之前不能超众说以有见是以得罪于圣人取讥于后世也然则先生之于是经诚可谓继往圣于既絶开来学于无穷其卫道息邪之功于是为大矣我朝推崇先生列诸从祀诚万世之公论而崇安乃先生乡邑矧可无专祠以起后人之景仰也哉此太守所为尽心于书院而不敢后也继今学者仰而瞻其容俯而读其书一惟其道德言论是式是循庶几进德修业卓有成效然后无负于太守表章风励之意太守名钺字仗德世家安成为赠学士忠愍公之子浙江宪副釪之兄父子兄弟相继以春秋第进士而太守为政尤汲汲于重名节表风俗亦其学有所本且知所自云

　　明文衡巻一百


