<!-- { "loadSidebar": true } -->
　　某为儿童从先人于山阳学官始见端叔为诸生某虽未有知意巳相亲后几二十年端叔罢官四明道楚某又获见某时巳孤端叔吊我悲懐如骨肉后凡再遇于京师今其再也然端叔毎别数年一见其议论益奇名誉益高今朝廷士大夫相与称説天下士屈指不一二必曰吾端叔也元祐八年苏先生守定武士愿从行者半朝廷然皆不敢有请于先生而苏先生一日言于朝请以端叔佐幕府苏先生之位未能进退天下士故用子如此然其意可知也某苏先生门人之下列也其亲慕端叔不足怪庚午某卧病城南门无犬鸡昼卧愔愔端叔尝夜过我以烛视我面目见疾有间喜动词色访覔医药以至无恙我之道艺无取名誉不振端叔独拳拳于此何也然端叔与予外家通谱于我舅行也岂其出乎此非耶八年十月过我告以将北求予言为赠行予在交游中巳号为多言其敢有爱于子为今中国患者西北二敌也狙伺我久矣西小而轻故为变易北大而重故为变迟小者疥癣大者痈疽也自北方罢兵中国直信而不问君臣不以挂于口而虑于心者数十年矣吾知其故诚知彼之不能轻弃吾之重币也有司如故事嵗时发币车马出门而北顾无事矣凡为是説者谓非敌情则不可然人度量相逺未可以什百计也世固有得一金而喜者何必金帛数十万亦有得国于人而不厌者数十万金帛未足赖也往赵元昊未反时中国不为备御犹今日之信北也一旦不逊中国震动视其治军立国骄逆悍鸷岂特河陇间一羌酋也吾安能复以羁縻其父祖者制之也哉且雄杰之才未尝絶于世不在中国必在外裔高皇帝以气吞中原之雄而冒顿张于匈奴高帝终无以困之魏灭蜀晋灭吴大敌巳尽而苻石骛于中国祖宗芟夷僭乱天下听顺无复偃蹇而久之元昊叛于羌自是以来又数十年矣某闻今北边要郡有城隍不修器械苦恶屯戍单寡然跬步强敌而人不惧者诚信之也枭鸱不鸣要非祥豺狼不噬要非仁也见其不鸣谓之孔鸾见其不噬待以犬马吁亦过矣定武敌冲也其容有悔乎某顷在洛阳与刘几者语边事几老将也谓某曰比见诏书禁边吏夜饮此曹一旦有急将使输其肝脑而平日禁其为乐为今役者不亦难乎夫椎牛酾酒丰犒而休养之非欲以醉饱为徳所以増士气也某闻定武异时从军吏士丰乐豪盛而今燕豆蔬恶终日受享腹犹枵然官吏贫窭有愁苦无聊之心且朝廷既委所当费而不爱矣将军将重兵临方面天子属以何事而与持筹小吏日夜计口腹之赢此何为者也真能遂不费一钱才得几何哉子从辟以佐帅军事与有责矣挟端叔之学问词章而从苏先生如决大川而放之海是则予无以赞子矣
　　送吴怡序
　　吾友吴熙老好学乐善敏于为吏不茍于其职尝主簿于蕲之罗田部使者才之使尉黄冈予旧与之相闻而来黄冈也予方坐事屏居而熈老独喜从予游予谓之曰予弃人也又负罪于有司子与罪人游且累君熈老不谓然尤喜予翰墨言语得之辄寳藏予年老多病学问日衰落文字尤荒梗熈老所求十不能答一二而熈老意益勤不倦夫人之好恶之不可解如此居黄冈无数月又迁蕲水丞将去黄求予言赠其行予为之不能无言曰子盍观于货乎所操者愈奇则藏之也愈深知之者愈寡然一旦而得所售则万金之直有不较而乐输之者方其未售也闭肆而处终日寂然其隣里莫知也而持盘卖饼儿日一操盘而出自誉其货呶呶也十人之聚则往即之自旦至夜劳力如此得百钱之直之外则偃然有过望之喜矣夫所操者不厚则自处也薄夫自处也薄则亦无所不至矣其理然也君子进徳修业夙夜强学其所操者岂万金之货也哉吾愿熈老好学愈勤乐善愈富为吏而有赐于民多积而深藏之自爱而重出之则将名誉充于四海出入紫闼訏谟黄閤也可跂而俟也敢以是为遗行之言
　　曹昧字昭父序
　　大梁曹昧涕泣告予曰我不幸蚤孤既长而族人言尔先人名尔昧字尔曰昭父予实用之而未能言其説子盍为申言之乎予曰昧之必昭譬之夜必有旦晦必有明也莫或使之而理未尝不然其在人则善恶是巳为善于家而受爵于朝车服以旌之名号以表之为不善于幽而刀锯斧钺从之其始也人莫或知之而其着也莫之能掩诗云潜虽伏矣亦孔之昭子先人之训子至矣予虽欲言之何以复加子敬之哉
　　杨克一圗书序
　　甥杨克一梦人授圗书凡三十有一体大抵皆其姓名字变易迭出颇奇惟古人有言梦者想也形神所不接而梦者因也夫因者想之变其初皆有兆于予心迁流失本其逺也巳甚故谓之因然其初皆想也而世不能明其故以所因者为非想而得夫使如至人之无想欤则无梦矣岂有有梦而非想者哉予见尔之好圗书几癖矣心思手画惟怪之为求则其梦授于异人何足怪哉好射者梦良弓好乐者梦奇声何则志固在是也尔以为是三十一圗书者皆非平日之所思则正昔人之所谓因者也精神迁流何怪不有古人或以攷吉凶明将来三十一圗书曷足怪也哉尔以是思之将复有得矣圗书之名予不知其所起葢古所谓玺用以为信者克一既好之其父补之爱之尤笃能悉取古今印法尽录其变谓之圗书谱自秦汉以来变制异状皆能言其故为人篆印玺多传其工有自逺求之者数为予言予不省之独爱其用心不侈致精于小事末务故并录焉
　　秘丞章防明发集序
　　古之论人攷其人不计其功士固有其才可以有为而不幸不及施与既施而中夺者何可胜数而中才常人乘时以功名显者世常有之孟子曰若夫成功则天也夫成败系天者其未可以贤不肖必也司马子长论李将军为将其言哀痛反覆深悲其无功以为百姓知不知皆为垂涕至论霍去病无他美独曰常有天幸不至乏絶夫子长不少假借于屡胜之去病而独拳拳于老死之李广何哉彼惟深痛夫庸人冒时以取名而豪杰之士制于命而不得少就其志故其与夺之际如此嗟夫岂独人事哉凡物亦然夫夏生殖而丛棘能有所庇疾风烈寒大木百围僵而死秋水时至沟畎有一溉之功而嵗旱渊竭江河不足活鱼鳖物固系其所遭者哉今年春予遇友人防稽章邦老于宛邱一见予再拜泣涕出其先人秘书君诗文三编及其行状求予文以为之序其文章议论甚髙而叹其不大设施也
　　潘大临文集序
　　士有闻道于达者一防其意涣然不疑师其道治其言终身守之而不变甚者或因是以取谤骂悔吝而不悔其心视世之乐无足以易之者亦可谓有志之狷士矣彼其心以为不有得于今必有知于后故甘心而不辞夫既巳尽弃世俗目前之所乐而独待夫寂寥不可知之后世则亦可悲矣予友潘大临字邠老其人也邠老故闽人后家黄州崇寜中予以罪谪黄州与邠老为隣邠老少学为人则巳不能合其乡人众不悦之邠老独与当世知名士游往往屈辈行与之交尝举于有司与千百人偕进偕退无知其才而力振之于困者后予防恩去黄居于淮隂闻邠老客死蕲春予为之太息出涕政和之初邠老之子戅既免防拜予于宛邱出其先人之文章若干巻求予为序予知邠老为详义不得辞而自视亦世之穷士也其势力曷足振邠老于无闻未必不夺邠老之文而并弃之也而邠老生死之不遇如此
　　送秦观从苏杭州为学序
　　秦子善文章而工于诗其言清丽刻深三反九复一章乃成大抵悲愁凄婉郁塞无聊者之言也其于物也秋蛩寒螀鹎鵊猿狖之号鸣也霜竹之风氷谷之水楚囚之越羁之呻吟也嘻秦子内有事亲之喜外有朋友之乐冬裘而夏絺甘食而清饮其中寜有介然者而顾为是耶世之文章多出于穷人故后之为文者喜为穷人之词秦子无忧而为忧者之词殆出此耶吾请为子言之古之所谓儒者不主于学文而文章之工亦不可谓其能穷苦而深刻也发大议定大防开人之所难感内足以正君外可以训民使于四方隣国寝谋言于军旅敌人听命则古者臧文仲叔向子产晏婴令尹子文之徒实以是为文后世取法焉其于文也云蒸雨降雷霆之震也有生于天地之间者实赖之是故系万物之休戚于其舌端之语黙嗟夫天地发生雷雨时行子独不闻之而从草木之虫危枝之翼鸣呼以相求子亦穷矣夫古之所谓儒者所用之国无敌若臧文仲叔向子产晏婴令尹子文其望孔子亦逺矣而其功烈亦足以振显一时故犹能以儒者之效名一世夫不足以治国而能知今古攷妖祥纪事实多闻而博通则古太史氏之职而初不以是为儒者也楚左史倚相能读三坟五典八索九邱而楚之治不责倚相由是言之古之论史与儒异事而司马谈为太史号通古今善文词犹曰文史星厯近乎卜祝之间主上以倡优畜之其尊礼不如公孙丞相汲黯此则汉之初犹有古之遗俗在也呜呼儒之名实不正久矣自汉以来圣贤之学废而孔子之徒皆以其师之书自重于世聚徒而授之若是者当时皆以儒之名归之而司马谈序九流儒者才当其一彼未尝见其真而信当时之所指故从而论其失而班固以为出古司徒之官呜呼何其陋也儒者之治天下九流之列皆其用也顾与浅术末数各致其一曲者同哉吾意今儒者之所学古大史之流而非世之所急也子享其全无食其余据其源无挹其流子方从眉山公其以予言质之而归告予也
　　送张坚道人归固始山中序
　　予元丰末年与至柔生防予宛邱予时年壮嗜酒驰骋世乐虽知至柔怀道而未暇问也尔后絶不相闻至今葢十有八年而予出入朝廷用舍荣辱之变厯之傋矣退视其躯亦骎骎于衰老疲病之境矣建中靖国元年出守汝阴一旦至柔惠然访予于郡斋视其精爽动作与宛邱见时不少异既携其平生所尝试之方授予以济其病又教予以养性之妙其言曰大道甚简守心而已守心无他守一而已静一之极则通四达而真气应之大非意之所能测言之所能尽也得者知之矣真气来降则百疾除而永年矣经曰无视无聴抱神以静形将自正必静必清无劳汝形无摇汝精乃可以长生老子曰虚其心实其腹弱其志强其骨心虚志弱则腹自实骨自强矣是道也智者得之为止观司马子防得之为坐妄皆一道也此皆真人修身之要而今人忽之乃苦其形骸妄想变怪吞饵金石去古道逺矣予三复其言因尽屏其平日之所闻伏而思之若有悟焉抱朴子谈道数十巻而曰若夫至道则尺素而足信谓是乎如吾至柔之论则尺素为多矣至柔隠居固始之野人莫见其面而时为人治病将归求予书予书不工因志其所敎以告世之好道而不得其要者
　　贺方回乐府序
　　文章之于人有满心而发肆口而成不待思虑而工不待雕琢而丽者皆天理之自然而情性之道也世之言雄暴虓武者莫如刘季项籍此两人者岂有儿女之情哉至其过故乡而感慨别美人而涕泣情发于言流为歌词含思凄婉闻者动心焉此两人者岂其费心而得之哉直寄其意耳予友贺方回博学业文而乐府之词高絶一世携一编示予大抵倚声而为之词皆可歌也或者讥方回好学能文而惟是为工何哉予应之曰是所谓满心而发肆口而成虽欲已焉而不得者若其粉泽之工则其才之所至亦不自知也夫其盛丽如游金张之堂而妖冶如揽嫱施之袪幽洁如屈宋悲壮如苏李览者自知之葢有不可胜言者矣
　　许大方诗集序
