<!-- { "loadSidebar": true } -->
　　文苑英华巻八　　　　　宋　李昉等　编天象八
　　老人星赋二首　　　五星同色赋四首
　　众星拱北辰赋二首　众星环北极赋一首
　　老人星赋　　　　　　　　郗　昻
　　鲁大夫登大库观上端北辰以正象望南极之穹天辨列宿之高映见丈人之独悬色荧煌以夺目形皎洁而临边德至而浮彩副时和而应躔尔其乌司分苍龙御厯节春秋而隐见当丙丁而的烁且遗光以表庆亦应祉而纯锡故经曰其国泰其星明天垂象物与祯循晷度而靡替顺璇衡而则呈其座也一符帝者之一位其义也夀契烝哉之夀名武宵中侦西陆以凝质白藏气杪直南郊以散精夫有开必先无福不应若政事中律则嘉祥叶证五纬分影而交朗九月腾华而吐孕此乃王泽宏天瑞作恒星转耀而同焕布景摇辉以相薄初升穹昊月午而孤烛犹燃末映踈林夜乆而圆珠未落景贶繁集灵机众伙臣望气以敷奏君向阳而拱坐虽戬谷而自天寔休徴之在我骍芒下射灭草莽之飞萤紫焰傍融掩榆关之流火老人彰矣成此干文老人出矣賛此明君书玉牒以垂范纪缃图而播芬自古为天官者莫不察时变纪殊尤唐昧擅誉于南楚史佚专羙于西周宋则子韦遐鉴郑乃禆灶深求殷馗纵眺识曹公之肇迹李郃凝目知汉使之将逰余非曩昔之羣彦媿懵学于前修徒循甘石之遗防愿献祐而归休
　　第二　　　　　　　　　　杨　烱
　　赫赫宗周皇天降休丽哉神圣皇天降命开纲布网发号施令河出图兮五云集天垂象兮三光映南极之庭老人之星煜煜爚爚煌煌荧荧秋分之旦见乎丙春分之夕入乎丁配神山之呼万嵗符德水之兆千龄晃如金粟粲若银烛比秋草之一萤状荆山之片玉浑浑熊熊悬紫贝于河宫暐暐曜明珠于汉水其光也如丹其大也如李稽元命之攸述按星经之所纪见则化平主昌明则天下多士经始灵防嵳峩崔嵬星则唐都讲艺气则王朔呈材昼观云物夜察昭囬覩南郊之炳燿欣北极之康哉三公辅弼庶官文武献仙夀兮祝尧奏昌言兮拜禹瞻太霄而踊跃伏前庭而俯偻万人于是和歌百兽于焉率舞穆穆神皇受天之祥邈矣台州之北窅然汾水之阳贞明也者日月同光贞观也者天地为常有混成之独立运元气之茫茫若夫大虹流渚金天当宁大电绕枢轩辕受图殷馗则黄星见楚雷焕则紫气临呉青方半月东井连珠辰极之齐七政泰阶之平六符虽前皇之盛德又何以加于此乎至若甘露溢醴泉出蓂荚生嘉禾实鳯凰丹彩驺虞白质南海无波东风入律比夫皇穹之锡夀何足以谈其万一圣上犹复招列仙择羣贤日慎一日之又兵戈不起至德承天臣烱作颂皇家万年
　　五星同色赋【以昊天有成命为韵】　　　张叔良
　　圣人守公器膺大寳下顺乎黔黎上法乎造天且不言而亲于德星有同色兮应以道日月既运欃枪必扫近接唐尧远徴太昊惠化已敷于万国降精何慙于五老若乃二仪覆载七曜廻旋运行有凖次舍有躔或以璧合或以珠连更水火之啓闭逓金木而推迁且镇也者配万象以时应周四序以功全德位居中浑仪之人事着矣色黄主上国家之王气在焉故嵗以春而布令辰以冬而宣荧惑奉炎于夏日太白御煞于秋天皆青白各尔赤黑自然忽与土而同色瑞我皇之应干逖览传记遐徴休咎隂数六阳数九上苍降精象所守事湏合于徃契政必由乎厥后二仪交泰兮自古同休五星辉彩兮当今信有天下欢洽百姓殷阜况运昌兮属乎羲轩矧嵗稔兮逢乎申酉且夫据大号寳鸿名既资乎日角亦禀乎星精然后臻符瑞叶休祯天虽高兮取则不逺象既设兮其应甚明观五曜之同质审四序之有成则知圣能法天天能瑞圣君臣合作逺近相庆德迈乎古今道洽乎歌咏信五星之一色乃昊天之眷命
　　第二【同前韵】　　　　　　　　崔　淙
　　大仪设象下土是保作烱戒于人主垂吉凶于穹昊咎厥失政休厥有道盈缩之分足推进退之心可考或主德而有功必祐或主法而有罪必讨为天之佐兮融融作干之纬兮杲杲若乃从横天宇经纪星躔光芒井口煜燿斗邉乍聚乍散或离或连分道则荧荧氷散周流乃防防珠圆其动也直其静也专道浊则失位时清则色姸岂比夫二使独能承命七纪徒为丽天者也今我后运干之符握坤之纽表正万方肇康九有啓土继圣乃人和而嵗阜顺时立政故天长而地乆所以有伦有次不淫不守光光兮作邦之孚崇崇兮作圣不朽故我后修五礼偃五兵君臣一德歌舞以行斯仓斯廪如坻如京玉衡正太阶平遂使金也水也不能知白而守黑木也火也不能全曜而自贞乃并用而丕变与黄中而同明东为四方之首胡不与嵗而同色水为五行之长胡不助神以同荣繄土也是我皇之休运乃昊天而有成且玉烛常明霜天若镜隣月魄而璀灿落天津而隐映朝临日道助我后夙兴之勤思暮入天枢表圣皇夜寐之勤政有以见日月之贞观有以见天地之寳命暂逢急景之时更作重晖之咏
　　第三【以天下和平君臣合德为韵】　　　　姚　逖
　　至道无偏隂阳至理象纬不愆爰或五星同色四序调年非天莫能辅圣非圣奚能动天列位有恒皆向北辰为拱偶运则聚宁惟东井见传观天文之元吉由人文而化宣尔其嵗星配春维德斯专五常仁也五事貌焉彼若仁无亏夫貌则终日干干荧惑纪于朱夏礼贵知于言雅受制之月每独入于太防休咎之时则先标于分野发号不乖于火德庶绩其凝于天下太白出处众星异科西则隂星以夕见东则啓明以晓过系金为主用义方多政洽则义当政失则言讹盖秋令之不逆俾金气而能和辰象韬精用晦而明智克存而听审冬令顺而水清或奎娄而春见或角亢而秋呈既度数而有凖知干化之升平中央称镇应土而分昔则各主方色今则同色垂文特感无为而理实彰有道之君稽乎汉志抑有前闻尧舜为主伊吕作臣时惟尚质俗以还淳六气氤氲风不鸣于树三光朗丽雨必降于旬岂惟七歩而见祉盖亦四夷以来賔感而遂通休徴荐荅谅朝廷之嘉瑞表君臣之道合岂比夫河在天而虚横斗建月而空匝宿离不忒实祯于国使七政之以齐何五行之相尅既垂象以昭泰可仰观而取则因明试而赋斯敬颂圣人之火德
　　第四【以天下偃兵无为而理为韵】　　　　林　益
　　惟圣御极兮惟德动天神超系表兮功轶帝先和气欝以交畅休风裕乎上耀贞明于日月纷轻霭于云烟九星不改而仰止五纬相次而灿然若乃嵗位在木辰见于水荧惑表火正之中太白应金方之纪镇实土德黄为中羙惟我皇之至圣信体元以合理万国同风三光叶晷岩廊有谧垂衣之化炳焉蛮夷自清戢戈之日乆矣帝有孚而昭应天何言而効祉登观防以书于宣夜徴瑞典载叶于圣期仰三辰之焜燿表六合之雍熈惟皇王之同德彰福应之允滋可以对越郊庙纷被歌诗瞻彼景瑞侯其祎而昭囬于天垂象于下廻列躔次遥通分野或表异于嵗登乃呈休于王者观五行之秀气与一月而齐明同色已传于尧厯聚井更弭于汉兵足使皇图有耀史牒増荣天凝兮瑞彩圣禀兮休符映天津乍疑于流火写汉浦更类于沉珠煌煌则燿衡碧落歴歴则光含白榆惟列宿之自拱倬前古之所无夜何时兮其未返天之迥兮光已逺随斜汉而影移落尧城之更晩星兮悬倚盖而垂休伯也知灵防之已偃圣上事无事为无为精流纬象繇入熊罴犹下弓旌之诏俾收岩穴之竒夫或不敏备讴歌于圣代与帝力之何知
　　众星拱北辰赋【以人归政德如彼众星为韵】李　程
　　为章于天惟彼辰极环众星于庶位标帝座于有北故昭囬之设象俾圣哲而取则钩陈就列等营卫于宸宫阊阖旁连类藩屏于王国焕乎布彩俨若受职念精气之无亲叶天地之辅德仰圆象之烱尔嘉清辉之曒如昭明有融不韬光于隐晦悠乆斯在岂随运以盈虚戒彼不恒其德故能奠厥攸居当其天宇廓清纬交映若万物之调玉烛犹圣人之握金镜守寳位而厚羣生在璇玑而齐七政丽天之象拱北辰以是依率土之俗亦向化而无违契一人之有庆同万姓以知归不然何躔次萦乎黄道周庐匝乎紫防乍合彩以呈质竟同耀而分辉俾夫左之右之莫不具尔无小无大曷惟嘒彼考时变兮是察知天成兮在此仰观或辨其晦明内附宁阻其遐迩是以纚连清汉防缀苍旻流彩未停蜀郡犹占二使圆光既聚颍川应防贤人则知居之者安辅之者众辐共毂不足以喻其周环斗在天孰可以齐其比讽亦犹元圣立极羣后来庭登三杰而汉道斯盛致多士而文王以宁倘匡圣之有日愿在位于恒星
　　第二【同前韵】
　　邈矣辰极凝光于北以迢迢之逺状出苍苍之正色防华盖作上帝之居拥神休为下土之式厥髙可仰其仪不忒观众星之附丽如小邦之懐德至于遐瞻五纬迥眺九围湛河汉之秋景防烟霞之夕霏此则信无大而无小谅知彰而知防粲以低昻嗟在空而错置焕而旋复讶共贯而知归环紫极而未散流素月而方稀瞻夫摄提引翼钩陈逦迤或重辉而玉集乍浮烁而波委储精定位叶天歩之廓然有耀逺方振旄头而嘒彼且冲漠之外或盈或虚宵则观夫成列昼焉测其所如是知惟辰得中同睿作圣合真宰之至理禀昊天之成命隂滋玉烛徒见其六符洞契璇枢惟悟齐其七政当其重城未啔永夜向晨想清防于严宻披霄而得真俱熠熠以晶朗乍煌煌而彩新类珠连之可媚俨天行而自陈拱之立言孔氏已传乎旧史犯而成象汉帝曽容其友人洎乎晷度环合躔次律中辐辏毂才可比其稠水防瀛未足方其众盖所以明上德之攸拟宣下情而通讽客有托身白社翘思青防当天地交泰山川永宁敢属词而体物照庶士之从星
　　众星环北极赋【以辰极镇居众星拱北为韵】赵　蕃
　　惟极天之枢惟星日之余日散精而外布天枢要以髙居的然守中昭上之道着烂兮繁防助下济以光舒况乎有条不紊既明且踈虽贯珠而奚拟纵编贝而岂如周流无穷随五纬之轨道运行有度参两曜之居诸疑徐而速若动而息不骞不崩匪差匪忒俱逓迁而序别各有位而分职瞻言粲粲何三五之在东嘒彼累累亦四七而朝北是知统太一而为众处天心而称极故能总悬象之纲作垂光之则不然何以探天之赜何以表天之辟必得一以含黙乃聚黄以修绎明夫据防者静而处辅相者动而顺静乃常德不离动惟适道无吝然后众星熠熠外辨方而不迷一极煌煌中居所而作镇是以仲尼譬为政之德羲和时敬授之信则天道恒象人事或遵北极足以比圣众星足以喻臣惟臣不矜德合星之夕惕惟圣不伐道配极之日新故得肃清黄道利贞紫宸岂惟大邦是控临朝御众而已实将先天稽极后极立经仰观其动静旁畅其仪形然后为政同乎北极向方类乎众星斯乃先哲之臣是崇是奉臯陶所以迈德虞舜所以垂拱不然比众星之环北又奚足以为重





　　文苑英华巻八
　　钦定四库全书
　　文苑英华巻九　　　　　宋　李昉等　编天象九
　　泰阶六符赋三首　　北斗赋一首
　　二气合景星赋二首　天晴景星见赋三首景星见赋一首
　　泰阶六符赋【以元亨利贞为韵】　　　钱　起
