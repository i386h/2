<!-- { "loadSidebar": true } -->
　　戊午冬吾国贤郎中母太宜人过氏寿五十八闰十一月二十宜人设帨之辰也长沙李君征伯古燕王君廷佩而下若干人皆以时彦与郎中为文字交相率赋诗人一篇期是日升堂为太宜人寿歌以侑觞而属予序其端征伯寔来致诸君命征伯之言曰凡人之以闰月生者其生辰鲜获逢其真太宜人生正统辛酉越天顺庚辰一见焉及今而再兹其逢之难也郎中君生而早孤太宜人厉志秉节躬抚而教之以克有今日荷天子宠命而吾人获称庆焉兹其成之难也昔在辛亥诸君为宜人寿吾鹤滩钱子为之辞今而属君以其成之难逢之难而君之文又以继乡之名胜后其庸可以辞也予家食时则闻国贤名既窃第而国贤许州政成入京师获纳交焉国贤思敏而精见深而远文雅博达而好学慕古如饥渴之于饮食用能厚其所积克成厥勲兹太宜人之教欤太宜人早丧移天而目见其子之成立食禄衣奉荣宠光华十五年而年未六十兹郎中君之孝欤诸君寿宜人而必本其励志秉节之所致真知德者哉而吾于生辰之说盖重有庆焉者厯家之法以十九岁七闰为一章气朔分齐数乃复合宜人生厯十九年者三矣一会于庚辰而生郎中数盖非偶然也今复合焉安知是岁也不又有如郎中者岀而为太宜人之孙乎以国贤之孝宜人之贤其得于天者未艾也安知异时不又见其孙之成立如郎中之今日者乎郎中所以悦其亲太宜人所以望其后盖无重于此者诸君之珠玉尚多蓄以须而予之荒言未敢以覼缕辞也

　　送王文哲使安南便道省亲序

　　今上在位之十二年己未安南国王黎某以继世请上命司经局洗马兼侍读南海梁公储为册封使兵科给事中东筦王君缜副之赐储缜服皆一品持节以行缜来告于清曰天子不以缜无似拔于班行俾贰帷幄臣将命使万里外国早夜矻矻惟弗称以为朝廷羞是惧不敢以为荣惟是老父宝庆君老母陈孺人皆康强无恙而缜去膝下余十年以天之福天子之威德幸卒事无辱获便道过家拜庭下缜不胜大庆惟吾子既获同升又尝与聮席秘馆兹缜将徼惠于诸公均俾一言子且为文序诸首称觞之际缜得藉以辞于二亲其何贶如之清闻孔子告曽参以扬名显亲为孝子之终事其语子贡以行已有耻使不辱命为士之首称王君起南服入中朝为名进士读书翰林遂为给事中以扬于王庭人皆曰宝庆公之有子识不识有以知公之为贤其显亲乎在翰林三年闭门积学人鲜识其面为给事直言正色不以毫髪狥于人其有耻乎执是二道用简于帝心显膺任使扬天声于无垠震国威如雷霆而无辱有不足言者而以其暇日旋轸乡山展晨昏之敬人子之悦亲也而有大于此者乎宝庆公为政有惠爱其民至于今思之未老而悬车天之所以丰其后者未艾也而以其违离睠想之余抚爱子于膝前举寿觞于高堂人间之乐其又有以易此者乎然则君之所以辞于亲者备矣而不腆之词又何足以为重邪于时同馆在朝者十三人赋诗者十人监察御史陈君德卿给事中呉君子华以使事不预而清独以君之命僭列名其首云

　　观海诗序

　　今天下负海之邦自青齐至于交广惟江浙闽去海最近其间负海而州控接蕃夷者闽又最近出谯门弥望巨浸鲸窝蜃居倭奴爪哇流求毛昌赤王之蛮风乗涛凌不旬日可致几席下顽狙之氓逃征避辜驾长舟颿巨桅挟羣不逞之徒岀没于洪波时登岸公肆劫剽急则踔汗澜走荒外吏无所踪迹盖濒海之邦率有是而闽与广为特甚其一二人着名字者海壖之民日惴惴虞其至有司者侦其它适图旬月之安则幸矧敢与之角吾尝闻仕于彼者言如此大明当天威德被四违北穷龙庭西越流沙反户之乡扶木之墟咸被冠带而园籞池沼之间乃敢有跳踉若是者岂非天地之大日月之光容有弗及而四时之佐五行之吏节宣畅导亦应有未至者乎不然彼荒邈之民天子固非能亲见一一而抚之也行于远而不行于近先王之政殆有不若是者乎刑部郎中邵君天衢用才选为福建按察副使专巡督东南海道闽士大夫与同朝者作观海诗以歌之石君中玉许君启衷属予序观海出孟氏书其言专以喻道天衢生四明海其庭户间物也非至是而始见诸君之意宜不在是而登高望远吊古兴怀又非君职事之急也则诗而目以是也其殆可思乎豺虎噬人山虽佳不可得而登蛇蛟为孽水虽清不可得而临潜波匿岛之奸未息则虽目极三山神游十洲临贝阙而俯珠宫岂为天子命吏者之乐哉诗人之词固有所谓主文而谲谏者天衢精敏闿达予近与共场屋事而知之即其才宜无施而不可者今日之行其必有以宣九重之意畅威德于无垠以慰作者之心而未敢以易言也为述其所闻而告之夫举远始于笃近内肃则外斯严君至而风涛帖宁得无笑曰书生不习边事何张皇也

　　方溪别墅诗序

　　平湖毛世英作别墅方溪之上未及就而卒其子秋官惟勤嗣成之墅故有八景亦世英命惟勤因而葺之曰吾将为休老地也岁戊午奉使过其家有持山水图求售者视之园亭竹树方溪也林壑面势原田风物方溪也君得之喜曰此天所以赞吾成也以与士大夫观之咸相与诗之积而成巻明年移疾归岀以属予序平湖去吾家不百里惟勤未擢第而予已闻之君为进士过华亭予及识焉入京城则故人也而谈方溪名熟矣乃今因是图而得以想象其髣髴思夫人缔构之勤而叹江湖之远缅然引领庶几其即至焉又念夫是图者其来不知几何时其作也不知谁为而其经营位置乃若与毛君不谋而合者流传湖海间经好事者多矣卒以付君之子而以成君志物之来固有偶然者而精神孚感其亦岂无自也哉凡人当贵盛语退休则以为时未至时至矣则又弗能决有终其身不得以一日暇者故蔡功成而午桥作相节移而昼锦成当时侈之以为盛事盖宠利之难遗如是也惟勤以美材方见任使未有退处之机其年力方刚非昔人之濒于日暮者宜乎鋭志青云思千里于一日而隠然早计譬方暑而营裘推是心茍事有拂吾中而不可为者其肯低佪媕婀蒙愧耻而居之哉即无是其肯漏尽钟鸣冒行而不知止哉予于是又有感焉而不止于一物之偶然矣世英之生也仕不达而天子以惟勤故已赠君为刑部主事宠光矣其为而未成者又得是以张显之殁而有知闻诸君之歌咏其所乐也有不冁然于地下乎惟勤归矣予亦将嗣图扁舟相从招野鹤渡石梁登怡寿之峯览所谓琅玕翠云锦香玉雪之胜槩然后入延益斋坐论心馆酒酣兴发尚能为君赋以偿今日之愿是为序

　　送宋舜臣董役钧州序

　　宋冬官舜臣将有事钧阳诣予为别曰吾与子生同州学同业又同对大廷为进士论契分之相亲亦不后于众人矣吾举进士两月而使江南与子别别两岁而还授官未暖席又别子南行今还几月也又将巻书册为行计自癸丒至于今吾徃来道途亦数矣子职在文字视故人屡别因恬无一言契分之亲者固若是乎予既谢不敏则谓舜臣曰凡国家之以贤科登士大夫也将荣其身而止邪抑将用其人以宣力于四方也如将荣其身而止也则吾不敢知将用其人以宣力于四方则固当视其才而区别焉而其能而贤者每不若拙者之为暇盖史册所载三百篇之所歌其若是者子之讽诵而究心焉久矣而何见之晩乎且子不覩夫干将与骐骥乎俯秣于栈下重袭于室中非不安且重也而其光日消其气日衂拂而驾之骋康庄越名都淬而试之截蛟螭剸虎兕张华抚之而叹息伯乐遇之而竦观敢问子于是将何择焉方今圣天子程能选功驱贤豪以成一世之务有如舜臣端方而静密精练而闿通于时流殆不多见吾恐国家所以劳君者有大焉其方自此始而未可以数辞吾之言盖有待而发而未足以为晩也舜臣笑曰吾责子以情而子重委我以义吾尚何言虽然彼倾盖一时者固无以及此也顾从者出诸公赠言俾书于巻首

　　送李仲阳序

　　举外有司之职惟县令为至难而入仕之途惟进士为尤重监司而下守与令皆号为亲民而令为尤切凡邑之政无细大必由之四封之内有一物不得其所者皆于我乎望焉临乎上者尊而窥伺于吾前后左右者众平明坐堂上抱文书执鞭朴而列于庭下者皆将视吾怠而欲以有为者也而将迎期会一不戒则悔吝随之仕而为县令其可以为难矣士游于学校而举于乡累十百人而一二焉举于乡而贡于春官得为进士者又累十百而一二焉内而省台外而方岳握机衡抚民社而殿天子之邦者大率皆斯人也而近制县令有缺每以进士初第者为之以其所甚重之人而处之于至难之地岂不以选之精则其才皆天下之英待之重则其人不茍于自弃庶几乎斯民之有瘳也而使居是位者不惟其国惟其家不惟其民惟其身不惟盘错纠纷正吾人所当致力而忘义与命傍睨侧岀以幸脱其难而自丧其重焉则上之人将何赖于是而士大夫之自处其亦岂宜然邪莆田李仲阳以进士授浙之桐乡令方是时其尊人武学教授深甫君诸父广东佥宪元镇桐庐贰守伯通雷阳推府伯献皆表表仕途为缙绅所称目仲阳载其世芳所以自待者甚厚加之以才明辅之以经术其有以一洗沿习之风称九重之任使乎君之乡人作诗赠行而属予为序意盖不止于杯酒离别之间也予故推广而言之

　　同甲会诗序

　　浙之淳安在富春山之阳有汉世祖故人之遗风故其人敦尚名节乐山水而薄于荣利其地重冈复岭水清而深故其人秀雅而文端重而多寿以耳目所接若前大司空敬所胡公近太子太保大司空徐公云南左参政复初邵公知韶州府静庵王公皆以礼致政归其家高年清德照暎桑梓而王邵二公又同年生同治春秋学同官于朝岀参大藩守名郡皆有德于人人其功业适称而又皆未老而先归山泉鱼鸟无适而不与俱焉则虽两司空未能无艳慕于中也弘治辛亥二公寿六十胡司空举宋文潞公席司封故事为作同甲会于邑之灵瑞院挥觞赋诗既盛传于时矣后十年王公之子如行官京师得善绘者着其迹于丹青益求诸缙绅歌咏授其子敏实归以为二公寿而属予序之惟人之不可必得者寿而人事之不齐有不能保于旦暮之间者会之初举胡公寿七十六矣徐公犹在朝也乃今再举而胡公尚康强无恙徐公又适归宾筵之上加一达尊焉则今日之会视前为益光而称觞弄彩岂直两家子弟之欢庆哉诗曰虽无老成人尚有典刑老成不可得有典刑存焉斯幸矣诸公际昌期遭圣明壮而行其学老而全其归寻幽选胜乐其天真使乡邦后进得以目炙而身熏焉则又岂特典刑之存而已邪故为序之以见兹会之不偶然而庶几乎来者之希其踪也

　　怀椿图聮句序

