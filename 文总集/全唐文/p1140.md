<!-- { "loadSidebar": true } -->
    伏以窦参罪犯，诚合诛夷，圣德含宏，务全事体，特宽严宪，俯贷馀生。始终之恩，实足感於庶品；仁育之惠，不独幸於斯人。所议贬官，谨具别状。其窦荣、窦申、李则之等，既皆同恶，固亦难容。然以得罪相因，法有首从，首当居重，从合差轻。参既蒙恩矜全，申等亦宜减降。又於党与之内，亦有淑慝之殊，稍示区分，足彰劝励。窦荣与参，虽是近属，亦甚相亲。然於款密之中，都无邪僻之事，仍闻激愤，屡有直言，因此渐构猜嫌，晚年颇见疏忌。若论今者阴事，则尚未究端由，如据比来所行，必应不至凶险，恐须差异，以表详明。臣等商量，窦荣更贬远官，窦申、则之并除名配流，谨具别状进拟庶允从轻之典，以洽好生之恩。夫趋势附权，时俗常态，苟无高节出众，何能特立不群。窦参久秉钧衡，特承宠渥，君之所任，孰敢不从？或游於门庭，或结以中外，或偏被接引，或骤与荐延，如此之徒，十恒七八。若听流议，皆谓党私，自非甚与交亲，安可悉从贬累。况窦参罢黜，迨欲周星，应是私党近亲，当时并已连坐人心久定，不可复摇。今者再责窦参，特缘别有结构，陛下亲自寻究，审得事情，所与连谋，固知定数。今若普加谴斥，则恐翻类沦胥，罪地指名，谁不疑惧，中外汹汹，殊非令猷。臣等商量，除同谋阴邪事状分明者，其馀一切，更无所问，将为稳便。未审可否？
    ●卷四百七十五
    ☆陆贽（十六）
    ○请不簿录窦参庄宅状
    右。希颜奉宣进止：“凡是官吏贪浊，取受钱物，犹并徵赃。窦参负朕至深，广纳贿货，又更交结，谋行恶事，其庄宅钱物奴婢之类，岂不合收纳入官？窦参身既远贬，亦恐被人破除隐没，今欲使人勾当收拾，卿等商量可否者。”
    谨按国家典法，没入官产，唯有两科：一谓奸赃，一谓叛逆。皆须先鞫犯状，审得实情，宪司察冤，法寺论罪，会府覆奏，掖垣参详，如是悉无异词，然後谓之狱成，而闻于天子。其有抵于深辟者，制可既下，所司犹三五覆奏，庶或宥之。圣王爱人恤刑，乃至如此精慎。罪法既定，方合徵收，叛逆则尽没其家，奸赃则止徵所犯。盖示惩戒，匪贪货财，何尝有罪未断，有法未详，而可以纳其资产者也？伏惟圣德广大，如天包含，惩忿於彝宪之中，念终於常情之外，已存惠贷，不严刑。今若簿录其家，窃恐以财伤义。猥蒙下问，实荷皇明，辄罄愚诚，所祈天鉴。谨奏。
    ○请还田绪所寄撰碑文马绢状
    右。田绪使节度随军刘瞻送书与臣，其书意缘奉进止，令为其亡父承嗣撰遗爱碑文，故送前件马绢等，以申情贶。臣先奉恩旨，令撰碑文，於今半年，竟未缀缉。良以劝戒之道，忠义攸先，[B14A]贬之词春秋所重。爵位有侥幸而致，名称非诈力可求。将使循轨辙者，畏昭宪而莫渝；怙奸妄者，顾清议而知耻。仲尼修《春秋》而乱臣贼子惧，岂必临之以武，胁之以刑哉？[B14A]贬苟明，亦足助理。田承嗣阻兵犯命，靡恶不为，竟逭天诛，全归土壤，此乃先朝所愧恨，义士所惋嗟。今田绪尚于宸严，请颂遗爱，微臣隘，实愤於心。谬承恩光，备位台辅既未能涤除奸慝，匡益大猷，而又饰其愧词，以赞凶德，纳彼重赂，以袭贪风，情所未安，事固难强。是以屡尝执翰，不能揩词，辄投所操，太息而止。缘承圣诲，姑务怀柔，昨见田绪使人，臣亦婉为报答，但告云：“所为碑颂，皆奉德音，既异私情，难承厚贶，候稍休暇，续当撰成。”既无拒绝之言，计亦不至疑阻。其来书谨封进，所送马及绢等，令刘瞻便领却回讫，不敢不奏。谨奏。
    ○请依京兆所请折纳事状
    京兆府先奏：“当管虫食豌豆，全然不收，请据数折纳大豆。”奉敕：“宜依。”度支续奏称：“据时估豌豆每斗七十价已上，大豆每斗三十价已下，京兆府所请将大豆替豌豆，望令据估计钱数折纳，则冀免损官司者。”
    求瘼救灾，国之令典，求瘼在知其所患，救灾在恤其所无。只如螟蜮为殃，豌豆全损，检覆若非虚谬，地税固合免徵。直道而行，大体斯在，府司折纳充数，已为克下从权；度支准估计钱，乃是幸灾规利。所得无几，其伤实多，伤风得财，非谓理道。且豌豆为物，入用甚微，旧例所支，唯充畜料，准数回给大豆，诸司谁曰不然。计价剩徵，义将安在？理无所据，事不可从，望依前敕处分，未审可否？
    ○议汴州逐刘士宁事状
    右。希颜奉宣圣旨：“适得李万荣奏：‘刘士宁因出游猎，三军将士遂闭城门不放入，发遣令赴朝廷’，万荣安抚军州，今已宁帖，卿等宜知悉者。”
    伏以刘士宁昏荒暴慢，恶贯久盈，圣情爱人，久为含忍，亲离众叛，自取奔亡，不劳师徒，克靖方镇，恭承宣谕，欣贺实深。然梁宋之间，地当要害，镇压齐鲁，控引江淮，得其人则安则强，失其人则危则弱。今士宁见逐，虽是众情，万荣总军，且非朝旨，此亦安危强弱之机也，陛下审之慎之！或恐奏事之人，苟私所奉之将，妄陈体势，辄欲徼求。承前授任失宜，多为此辈所误，假使心无诈罔，其如识乏经通，与之筹量，鲜不挠败。今军州既定，足得安详，望且选一朝臣，驰往宣劳，更淹旬日，徐察事情。见情而後圆之，则冀免有差失，候至来日，续更面陈，谨先状以闻。谨奏。
    ○请不与李万荣汴州节度使状
    右。希颜奉宣进止：“万荣安抚有功，闻亦忠义，甚得众心，若更淹迟，却恐事不稳便。今商量除一亲王充节度使，且令万荣知留後，其节度制便从内出。万荣须与改官，卿等即商量进来者。”
    臣性习懦顽，艺识空乏，辱当将任，待罪宰司，事关安危，不敢容默。虽服戎角力，谅匪克堪，而经武伐谋，或有所见。夫制置之安危由势，付授之济否由才。势如器焉，唯在所置，置之险地则覆，致之夷地则平；材如负焉，唯在所授，授逾其力则踣，授当其力则行。故负重者不可以微劣胜，器大者不可以轻易处，有巨力而加重负，犹具蹶跌之不虞，择安地而大器，尚虑倾覆之难备。焉有委非所任，置非所安，而望其不颠不危，固亦难矣！刘士宁穷凶极暴，众所不容。李万荣因人之心，闭城拒逐，为国除害，亦有可嘉。诚宜星夜上闻，请择节将，今所陈奏，颇涉张皇，但露徼求之情，殊无退让之礼，据兹鄙躁，殊异纯良。又闻本是滑人，偏厚当州将士，与之相得，才止三千，诸营之兵，已甚怀怨。据此颇僻，亦非将材，且邀君而力取其位不忠，逐帅而谋代其权不义，犯此二者，而加之非材，得志骄盈，不悖则败。悖谓犯上，败谓偾军，俱为厉阶，莫见其可。今虽遽加宠命，务餍贪求，曲示保持，冀消凶慝。然其所行不逊，所得无名，纵之则反侧而益疑，夺之则觖望而肆恶。夫善始而克终者犹寡，况始於不善，而求能以义自全者乎？又缘尝自蓄谋，以危主将，及居人上，恒恐见图，必於部校之间，多有疑阻之衅。上下猜贰，何能久安，纵未干纪乱常，亦必丧师蹙境。所以承前方镇之任，选建才德，而不副所委者，则有矣；其不由才德而授，终能殿邦固节者，未之有也。是犹置器欲安，而不择可安之势；负重欲济，而不量可济之材。处非所宜，不败何待！陛下若谓臣说体迂阔，有异军机，引喻乖疏，不同事实。臣请指陈汴宋一管，近代成败之迹，皆陛下之所经见者，以为殷鉴，惟陛下览而察之。往者田神功作镇河南，领汴宋徐泗衮郓曹濮八州之地，兵食兼足，职贡备修。左肃青齐，右弥滑魏，南控淮浙，北辅荥，殷如长城，不震不耸，此由制置於可安之地，付授得可济之材，其为利宜，斯谓大矣。及神功入觐，遘厉不还，先皇帝示眷悼之优崇，贪因循之便易，知神玉才不胜任，排众议而竟授之。既而维御无方，经略失制，权归豪将，势散列城，祸机一兴，内叛外破。委三军於暴帅，陷五郡於匪人，转输所经，涂路亟阻。此由制置於必危之地，付授於必踬之才，其为败伤，亦已甚矣。近者刘元佐驱攘巨猾，底复大梁，即镇如兹，几将十载。虽不能勤身节用，以抚疲；毕力竭诚，以扬丕烈。然尚号令由已，部属畏威，缉修戎旅，振耀声势，远迩谈瞩，且为完军，制持东方，犹有所倚。及元佐殂没，朝廷命吴凑代之，士宁凶顽，辄敢眦睚。素非得众，且甚不材，缓之旬时，必自离沮，随机制驭，指顾可平。陛下念深黎元，姑务容养，适使奸徒得计，庸竖作狂，但肆鬼厉之词，岂怀任置之惠！运路几绝，生人重残，殷然垣翰之军，鞠为污染之俗，追思致患之本，岂不失於苟且哉？今若又授万荣，则与士宁何异？负力而取，谁曰不然；邀取而除，孰为非据？苟邀则不顺，苟允则不诚，君臣之间，势必嫌阻，与其图之於滋蔓，不若绝之於萌芽。忘久远而乐因循，固非英主御天下长算远虑之计也。
    且为国之道，以义训人，将教事君，先令顺长。用能弥争夺之祸，绝窥觊之心，圣人所以兴敬让而服暴强，礼达而分定故也。假使士宁为将，慢上虐人，万荣怀奉国之诚，禀嫉恶之性，弃而违之，斯可矣；讨而逐之，亦可矣；谋其帅而篡其位，则不可焉。何者？方镇之臣，事多专制，欲加之罪，谁则无辞？若使倾夺之徒，便得代居其任，利之所在，人各有心，此源潜滋，祸必难救，非独长乱之道，亦开谋逆之端。四方诸侯，谁不解体，得一夫而丧群帅，其何利之有焉？矧兹一夫，犹未可保，徒乱风教，以生人心。昨者所逐士宁，盖起於仓卒，诸郡守将，固非连谋，一城师人，亦未协志。况又待之不一，抚之不均，党助万荣，其能有几？仍各计度於成败之势，迥遑於逆顺之名，安肯捐躯，与之同恶？今所以未即变者，皆为万荣所诱，许其赏给货财，且相服从，以候制旨。陛下但於文武群臣之内，选一和惠宽敏素为军。旅所爱信者，命为节度，仍降优诏，慰劳彼军，奖万荣以抚定之功，别加宠任；[B14A]将士以辑睦之义，厚赐资装。众知保安，人且怀惠，舍此助乱，更将何求？揆其大情，理必宁息，万荣纵欲跋扈，势何能为？三军既自离心，列城又不为援，缘其迫逐主将，诸道必复憎嫌，迩无所亲，远无所与，不劳天讨，必自歼夷。陛下何所为虞，而欲受其邀致？臣虽孱怯，窃有未安，昨因希颜宣旨却回，已与赵憬等同附口奏，展转申吐。虑多阙遗，臣更通夕详思，恐亦无易於此，不胜拳拳愚恳，谨复密启以闻。如蒙圣恩察纳，臣即与赵憬等商量应须处置事宜，具作条件闻奏。傥後事有愆素，臣请受败挠之罪。谨奏。
