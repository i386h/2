<!-- { "loadSidebar": true } -->
　　臣闻天地之性，惟人为贵。人之所贵，莫贵于生。唐荒无始，劫运无穷，人生其间，忽如电过，每一思此，罔然心热。生不再来，逝不可进，何不抑情养性，以自保惜。今四海垂定，太平之际，又当须展才布德，当由万年；万年无穷，当由修道。道甚易知，但莫能行。臣常闻道人蒯京，已年一百七十八，则甚丁壮，言人当朝朝服食玉泉，琢齿，使人丁壮有颜色，去三虫而坚齿。玉泉者，口中唾也。朝旦未起，早漱津令满口，乃吞之，琢齿三七遍，如此者乃名曰练精。（《千金方》八千一。）
　　◎张松
　　松，蜀郡人。为刘璋别驾从事。
　　◇与先主及法正书
　　今大事垂可立，如何释此去乎？（《蜀志·先主传》。）
　　◎关羽
　　羽，字云长，本字长生，河东解人。建安五年，为偏将军，封汉寿亭侯。蜀主定荆州，拜襄阳太守、荡寇将军，寻董督荆州事，进前将军。为吴吕蒙所袭见杀，追谥曰壮缪侯。
　　◇与诸葛亮画问马超
　　超人才可谁比类？（《蜀志·关羽传》。案：侯文可见者，仅此耳。《山西通志》及《尺牍集》载《封还曹操所赐告辞书》。杨慎《古文韵语》、董斯张《广博物志》、凌义渠《湘烟录》载《上玉玺笺》，皆近人拟撰，不录。）
　　◇封还曹操所赐告辞书
　　窃以日在天之上，心在人之内。日在天之上，普照万方；心在人之内，以表丹诚。丹诚者，信义也。某昔受降之日有言曰：「主亡则辅，主存则归。」新受曹公之龙顾，久蒙刘主之恩光，丞相新恩，刘主旧义，恩有所报，义无所断。今之主托，某以之望形立相。觅迹求功，刺颜良于白马，诛文丑于南坡，丞相厚恩，满有所报。每留所赐之物，尽在府库封钅咸。伏望台慈，俯垂鉴照。（《尸牍》。案：此后人所依托。）
　　◎周瑜
　　瑜，字公仅，庐江舒人，太尉景从孙。与孙策共定江东，还镇丹阳，授建威中郎将，寻为中护将，领江夏太守，留镇巴丘。以赤壁功拜偏将军，领南郡太守。寻谋取蜀，道卒（。案：周瑜、荀为三国佐命元报。余初编入《三国文》，积疑久之。博访通人，定归汉末。汉运终于建安二十五年，瑜卒于十五六年，卒于十七年，鲁肃卒于二十二年，关壮缪、吕蒙卒于二十四年，皆以卒年为断。）
　　◇疏论刘备
　　刘备以枭雄之姿，而有关羽、张飞熊虎之将，必非久屈为人用者。愚谓大计宜徙备置吴，盛为筑宫室，多其美女玩好，以娱其耳目，分此二人，各置一方，使如瑜者得挟与攻战，大事可定也。今猥割土地以资业之，聚此三人，俱在疆场，恐蛟龙得云雨，终非池中物也。（《吴志·周瑜传》）
　　◇疏荐鲁肃
　　当今天下，方有事役，是瑜乃心夙夜所忧，愿至尊先虑未然，然后康乐。今既与曹操为敌，刘备近在公安，边境密迩，百姓未附，宜得良将以镇抚之。鲁肃智略足任，乞以代瑜。瑜陨踣之日，所怀尽矣。（《吴志·鲁肃传》）
　　◇疾困与吴主权戕
　　瑜以凡才，昔受讨逆殊特之遇，委以腹心，遂荷荣任，统御兵马，志执鞭弭，自效戎行。规定巴蜀，次取襄阳，凭赖灵威，谓若在握。至以不谨，道遇暴疾，昨自医疗，日加无损。人生有死，修短命矣，诚不足惜，但恨微志未不展，不复奉教命耳。方今曹公在北，疆场未静，刘备寄寓，有似养虎，天下之事，未知终始，此朝士旰食之秋，至尊垂虑之日也。鲁肃忠烈，临事不苟，可以代瑜。人之将死，其言也善，傥或可采，瑜死不朽矣。（《吴志·鲁肃传》注引《江表传》。裴松之案：「此笺与本传所载，意旨虽同，其辞乖异耳」。）
　　◎鲁肃
　　肃，字子敬，临淮东城人。孙权统事，以为赞军校尉，与周瑜共拒曹公。进奋武校尉，代瑜领兵，拜汉昌太守、偏将军，转横江将军。
　　◇遗刘先主书
　　庞士元非百里才也，使处治中别驾之任，始当展其骥足耳。（《蜀志·庞统传》）
　　◇答吴主权书
　　帝王，之起，皆有驱除，羽不足忌。（《吴志·吕蒙传》）
　　蒙，字子明，汝南富陂人。孙策时，张昭荐为别驾司马。孙权统事，拜平北都尉，进横野中郎将。以赤壁功拜偏将军，领寻阳令。以濡须功拜庐江太守。以合肥功拜左护军虎威将军，寻代鲁肃为汉昌太守。以袭荆州功拜南郡太守，封孱陵侯。
　　◇疏请治疾
　　羽讨樊而多留备兵，必恐蒙图其后故也。蒙常有病，乞分士众还建业，以治疾为名，羽闻之，必撤备兵尽赴襄阳。大军浮江，昼夜驰上，袭其空虚，则南郡可下，而羽可禽也。（《吴志·吕蒙传》）

卷九十五
◎宦官
　　◎曹节
　　节，字汉丰，南阳新野人。顺帝初，为小黄门。桓帝时，迁中常侍、奉车都尉。以迎立灵帝功封长安乡侯。矫诏诛窦武、陈蕃，迁长乐卫尉，封育阳侯，拜车骑将军，罢。复为中常侍，位特进，转大长秋，领尚书令。卒赠车骑将军。
　　◇上书
　　功薄赏厚，诚有。（《文选·阮籍为郑冲劝进晋王笺》注。）
　　◎徐璜
　　璜，下邳良城人。桓帝初，为中常侍。延熹二年，以诛梁冀功封武原侯，邑万五千户，与单超等称五侯。
　　◇白言史官讳占日蚀
　　臣切见道术家常言，汉死在戌亥。今太岁在丙戌，五月甲戌，日蚀柳宿。朱雀汉家之贵国，宿分周地，今京师是也。史官上占，去重见轻。（《续汉·五行志》六「延熹元年」注补引《梁冀别传》，「常侍徐璜白言」。）
　　◎朱
　　，建宁初，为长乐五官史。与曹节诛窦武陈蕃，封乡侯。后更封华容侯。
　　◇阴于明堂中祷皇天
　　窦氏无道，请皇天辅皇帝诛之，令事必成，天下得宁。（《后汉·曹节传》）
　　◎吕强
　　强，字汉盛，河南成皋人。少以宦者为小黄门，再迁中常侍。中平初，为中常侍赵忠所诬，自杀。
　　◇上疏陈事
　　臣闻诸侯上象四七，下袭王土，高祖重约非功臣不侯，所以重天爵明劝戒也。伏闻中常侍曹节、王甫、张让等，及侍中许相，并为列侯。节等宦官薄，品卑人贱，谗诌媚主，佞邪徼宠，放毒人物，疾妒忠良，有赵高之祸，未被に裂之诛，掩朝廷之明，成私树之党。而陛下不悟，妄授茅土，开国承家，小人是用。又并及家人，重金兼紫，相继为蕃辅。受国重恩，不念尔祖，述修厥德，而交结邪党，下比群佞。陛下惑其琐才，特蒙恩泽。又授位乖越，贤才不升，素餐私幸，必加荣擢。阴阳乖剌，稼穑荒蔬，人用不康，罔不繇兹。臣诚知封事已行，言之无逮，所以冒死干触陈愚忠者，实愿陛下损改既剌，从此一止。臣又闻后宫彩女数千馀人，衣食之费，日数百金。比谷虽贱，而户有饥色。案法当贵而今更贱者，繇赋发繁数，以解县官，寒不敢衣，饥不敢食。民有斯厄，而莫之恤。宫女无用，填积后庭，天下虽复尽力耕桑，犹不能供。昔楚女悲愁，则西宫致灾，况终年积聚，岂无忧怨乎！夫天生蒸民，立君以牧之。君道得，则民戴之如父母，仰之犹日月，虽时有征税，犹望其恩之惠，《易》曰：说以使民，民忘其劳；悦以犯难，民忘其死。」储君副主，宜讽诵斯言；南面当国，宜履行其事。又承诏书，当于河间故国起解渎之馆。陛下龙飞即位，虽从藩国，然处九天之高，岂宜有顾恋之意。且河间疏远，解渎邈绝，而当劳民单力，未见其便。又今外戚四姓贵幸之家，及中官公族无功德者，造起馆舍，凡有万数，楼阁相接，丹青素垩，雕刻之饰，不可单言。丧葬逾制，奢丽过礼，竞相放效，莫肯矫拂。《谷梁传》曰：「财尽则怨，力尽则怼。」《尸子》曰：「君如于，民如水，于方则水方，于圆则水圆。」上之化下，犹风之靡草。今上无去奢之俭，下有纵欲之敝，至使禽兽食民之甘，土木衣民之帛。昔师旷谏晋平公曰：「梁柱衣绣，民无褐衣；池有弃酒，士有渴死；厩马秣粟，民有饥色。近臣不敢谏，远臣不得畅。」此之谓也。又闻前召议郎蔡邕对问于金商门，而令中常侍曹节、王甫等以诏书喻旨。邕不敢怀道迷国，而切言极对，毁刺贵臣，讥呵竖宦。陛下不密其言，至令宣露，群邪项领，膏唇拭舌，竞欲咀嚼，造作飞条。陛下回受诽谤，致邕刑罪，室家徙放，老幼流离，岂不负忠臣哉！今群臣皆以邕为戒，上畏不测之难，下惧剑客之害，臣知朝廷不复得闻忠言矣。故太尉段，武勇寇世，习于边事，垂发服戎，功成皓首，历事二主，勋烈独昭。下既已式序，位登台司，而为司隶校尉阳球所见诬胁，一身既毙，而妻子远播。天下惆怅，功臣失望。宜徵邕更授任，反家属，则忠贞路开，重怨以弭矣。（《后汉吕强传》。）
　　◇谏畜私臧疏
　　天下之财，莫不生之阴阳，归之陛下。归之陛下，岂有公私？而今中尚方敛诸郡之宝，中御府积天下之缯，西园引司农之臧，中厩聚太仆之马，而所输之府，辄有导行之财。调广民困，费多献少，奸吏因其利，百姓受其敝。（《袁宏纪》作「辄有导行之财，皆出于民。今发十而贡一，费多而献少，无为使奸吏用巧，私门致富也。」）又阿媚之臣，好献其私，容诌姑息，自此而进。（《袁宏纪》此下有「其所奉献，皆御府所有，无为使从谏之臣得自黩也。）」旧典选举委任三府，三府有选，参议掾属，咨其行状，度其器能，受试任用，责以成功。若无可察，然后付之尚书。尚书举劾，请下廷尉，覆案虚实，行其诛罚。今但任尚书，或复敕用。如是，三公得免选举之负，尚书亦复不坐，责赏无归，岂肯空自苦劳乎！（此三语《袁宏纪》作「尚书又无考课之勤，陛下虚自劳苦，有废乱之负，无所责也。」）夫立言无显过之咎，明镜无见之尤。如恶立言以记过，则不当学也；不欲明镜之见，则不当照也。愿陛下详思臣言，不以记过见为责。（《后汉·吕强传》，又见袁宏《后汉纪》二十四）
　　◇上疏
　　苟宠所爱，私擢所幸，不复为官择人，反为人择官。（《文选·干宝晋纪总论》注引谢承《后汉书》。）
　　◎赵佑
　　佑，北海人。灵帝时宦者，与汝阳李巡等著作校书。
　　◇上言冲帝质帝母未有称号
　　《春秋》上义，母以子贵。隆汉盛典，尊崇母氏，凡在外戚，莫不加宠。今冲帝母虞大家，质帝母陈夫人，皆诞生圣皇，而未有称号。夫臣子虽贱，尚有追赠之典，况二母见在，不蒙崇显之次，无以述遵先世，垂示后世也。（《后汉·顺帝虞美人纪》「熹平四年，小黄门、议郎卑整上言。」「帝感其言，乃拜虞大家为宪陵贵人，陈夫人为渤海孝王妃。」）
　　◎蹇硕
　　硕，灵帝末，为上军校尉。献帝初，何进收诛之。
