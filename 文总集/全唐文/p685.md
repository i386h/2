<!-- { "loadSidebar": true } -->
    景龙，东山初主第也。始其置金榜，筑凤台，穷土木之功，极冈峦之势，议与磐石同体，造化较力，何其壮哉！自吾君茅茨不翦，采椽不斫，既抑华而务实，将设教以垂范。以故平阳化焉，罢歌舞於地；麻姑见者，变桑田於此时：所谓长女之宫，郁为列仙之馆。其後尝有好事，以为胜游，令日芳辰，携手接袂，往往而在，取乐焉。高十官雌伏都畿，星言至止，闻殊庭之可尚，召嘉客以相欢。徒观其匠幽奇，宅爽垲，十里九版，岂惟梁氏之作？千岩万壑，宛是吴中之事。青林修耸而垂彩，绿萝蒙笼以结阴，清流若镜，下照金沙之底；杂花如锦，傍缘石菌之崖。则可以藻饰形神，挥斥氛滓，相顾风尘之表，无负云霄之。既而东主西宾，酒酣乐阕，聚必有散，匪伊麋鹿之群；往而不返，固亦山林之弊。高公振衣而起，举杯有属，却计送人，出长安之东道；退思征马，向洛阳之南阡。虽暂劳於州县，迫於簿领，方欲厌於承明，资其骞跃。夫如是，相知意气，何恨仳离？盍赋诗焉，以赠行者。
    ○岁除陪王司马登薛公逍遥台序
    故郡城有荒台焉，虽层宇落构，而遗制岿然，邑老相传，斯则薛公道衡之所憩也。薛公不容隋季，出守海隅，岂作台榭以崇奢？荩因邱陵而视远。必有以清涤孤愤，舒啸佳辰，寄文翰以相宣，仰风流而未泯。今司马公英达好古，清誉满时，迹有忤於贵臣，道未行於明主。以长沙下国，同贾谊之谪居；六安远郡，无桓谭之不乐。尝以为仁不异远，必敷政以爱人；穷当益坚，已坦怀而乐地。属府庭暇，江浦清明，南土阳和，觉寒氛之向尽；东郊候暖，爱春色之先来。於是命轻舸以乘流，趣高台而降望，越荒堞，披古道，跻隐嶙而三休，俯芊绵而四极。其远则烟连墟井，指瓯貊以南驰；云合山川，距荆吴而北走。其近则深见底，鳞介之所出没；乔林夹岸，羽毛之所翱翔：悠哉薛公！无不寄也。意神奇之可接，陟彼峻隅；想风景之不殊，翦为茂草。司马公又以为岘山故事，感羊祜以兴言；湘水遗风，怀屈原而可作：况登高能赋，得无述焉？某实小人，受教君子，虽羲之乐会稽之士，自与许询；而仲举礼豫章之人，复招徐孺。是日也，群英在焉，猬惟陋才，忝陪下列，命为序，请各言诗。
    ○饯宋司马序
    宋司马才通命塞，云翼泥蟠，蔡邕朔方，不废琴书之业；贾谊宣室，欲言鬼神之事。既而出宿南浦，与鸿雁而同归；追饯北梁，对江山而不乐。是日渚云欲霁，林鸟将春，惜时物之方华，重情人之自远。群公有感，中座无欢，他日清风，自当元度之夕；兹辰零雨，得无子荆之咏？遂相与援翰，赋诗赠行。
    ○送幽州王长史赴军序
    渔阳，我之巨镇也。慎选军佐，敷求国良，以王公能，有命汝往。底其耕战之事，介於将吏之，则已声籍天庭，气雄辽碣。鹰扬有日，马首欲东，自名卿大夫，与时髦懿士，莫不激其节而重其迈，结轸连袂，携壶抱琴，留饮极於郊岐，望美延於朔裔者，不可胜数。仲月暄矣，阳时贲若，植物之发芳香，行人之感意气。不曰群萃，岂怀安於鹿豕？不曰垂堂，已戴驰於原隰。孰不知西笑之美，况伊岁华；东征之勤，兼彼戎旅？荩乐不遑舍，君人之所难；义不顾私，志士之为用。今之作者，闻而休之，各赋诗一章，以志其善也。
    ○韦司马别业集序
    杜城南曲，斯近郊之美者也。背原面川，前峙太一，清渠修竹，左并宣春，山霭下连，气中绝：此皆韦公之有也，余固己闻之。开元岁汐月，猥忝散职，居多放情，彼一行，无忘於夙尚；时其七召，果获於前期，与起居舍人蔡公、万年主簿韩公惠而得朋，欣然命驾。韦公方拭席见待，羞以药物之滋；倚琴相欢，杂以啸歌之韵。清言移景，步周林，翻飞自情，俯仰为得：斯亦吾侪之乐事，幸可而同也。扶阳馀庆，溪古迹，树留梓漆，器用天成，庭渐芝兰，馨香世袭：欺韦氏之懿业，是所为异焉。而韦公尚其同之乐，忘其异之贵，均林栖於服冕，齐鼎食於荣枯，彼未可量，吾见其大。迹继前轨，将为龙以为光；道包远图，岂一邱而一壑？二三君子，相与志之云。
    ○别韦侍御使蜀序
    予之友曰韦侯，始以才进，中而遇坎，自廷尉评为益州刺史。行欲美也，玉映而山辉；善无小也，鹤鸣而天听。俄自谪宦，假其察视，奋飞泥蟠，皇华原隰，为持斧之吏，受负弩之礼。非其明义清节，高迈卓绝，时辈所美，朝议推多，亦焉得利其往蹇，而振其废滞？而今而後，予有以见举德之，为神之介，虽不本於利，而终享其实者有矣夫。火中暑徂，使车云迈，心同道合，旨酒有践，或席次林园，或觞临郊岐，风流相从，日夕以继者，於若人如此其厚也。佥以为无欲而自致，韦子之谓道；有善而不扬，友朋之为过。然则今之所至，莫近於诗，盍赋一章，以美吾友？故有斯作也。
    ○狮子赞序
    夫德之所感者深，物之所怀者远。中国有圣，占候而自来；四夷不王，征伐而难致。故绝域有来贡没羽，诸侯有不入苞茅：举其大凡，不在遐迩。顷有至自南海，厥繇西域，献其方物，而狮子在焉。《尔雅》所谓狻鏖，如<戋虎>猫，食虎豹，今之所见，信然绝猛者也。其天骨雄诡，材力杰异，得金精之刚，为毛群之特，仡立不动，而九牛相去；眈视且，则百兽皆伏。所以肉视犀象，孩抚熊罴，其馀琐细，不置牙齿。我天子示柔远之义，国无不庭；有伏猛之威，物无难制：故其受羁纟曳，伏闲皂，驯而为用，锋莫可当。然吾君所存，义不谓此，荩蛮夷君长，岁时贡献，或殊琛绝赆，实於内府；或异兽奇禽，扰於外囿。皆其觐礼，若中国之贽币；所不辞让，明异方之臣妾。此则非有利物之心，弃耳目之玩好，以为怀柔之道，示天地之含容，不其然欤？固无德而称也。义┆獒犬，岂劳召公之训？美同赤豹，何关韩侯之诗？凡我侍臣，为之赞云。
    ○鹰鹘图赞序
    鸟之鸷者，曰鹰曰鹘：鹰也者，名扬於尚父，义见于《诗》；鹘也者，迹隐於古人。史阙其载：岂昔之多识，物亦有遗，将今而嘉生，材无不出，为所呼之变，与所记之不同者耶？然於羽族之中，绝有豪杰之表，气感刚悍，体侔锋，顾视之伟如也。夫授以劲翮，意不群飞；资其利觜，义在鲜食：生有自然之权，用无可抑之势。古之言武士法吏，齐名比义者，以其严若郅都，飞若李广，委质於所事，报功於所养，不惮摧翼以亏勇，不立垂枝以屈节：是鸟也，向之拟议，不亦宣乎！夫鸾与凤将感於仁，所不及也；鸡与鹤犹较其德，彼何有焉？况其馀虽飞虽鸣，凡者怪者，肉非登俎，才非下，威力不敌，群噪无益，然後知二禽之为用，众乌之绝伦者也。故君子韪其然，工人图其状，以象武备，以彰才美：虽未极其天姿，有以见其风骨矣。昔支遁道林常养名马，自云重其神骏，斯图也，非彼人之徒欤？
    ●卷二百九十一
    ☆张九龄（九）
    ○开大庾岭路记
    先天二载，龙集癸丑，我皇帝御宇之明年也，理内及外，穷幽极远，日月普烛，舟车运行，无不求其所宁，易其所弊者也。初岭东废路，人苦峻极，行迳夤缘，数里重林之表；飞梁で截，千丈层崖之半。颠跻用惕，渐绝其元，故以载则曾不容轨，以运则负之以背。而海外诸国，日以通商，齿革羽毛之殷，鱼盐蜃蛤之利，上足以备府库之用，下足以赡江淮之求。而越人绵力薄材，夫负妻戴，劳亦久矣，不虞一朝而见恤者也，不有圣政，其何以臻兹乎？开元四载冬十有一月，俾使臣左拾遗内共奉张九龄，饮冰矢怀，执艺是度，缘磴道，披灌丛，相其山谷之宣，革其坂险之故。岁已农隙，人斯子来，役匪逾时，成者不日，则已坦坦而方五轨，阗阗而走四通，转输以之化劳，高深为之失险。於是乎钅耳贯胸之类，殊琛绝尽之人，有宿有息，如京如坻，宁与夫越裳白雉之时，尉佗翠鸟之献，语重九译，数上千双，若斯而已哉。凡趣徒役者，聚而议曰：虑始者功百而变常，乐成者利十而易业，一隅何幸？二者尽就。况启而未通，通而未有，斯事之盛，皆我国家元泽寝远，绝垠胥洎，古所不载，宁可默而无述也？盍刊石立纪，以贻来裔？是以追之琢之，树之不朽。
    ○圣应图赞（并序）
    臣闻启圣者天也，宣有以觉悟；受命者圣也，必有以明徵：故神不言而可知，时将至而先兆。当陛下龙潜上党也，或托类於云物，或效灵於卜筮，意者天之丁宁垂象，唯恐後时。又以潞水之泓深，山鹿之捷走，驰骑是获，厉流不濡，非力所能，以明或跃。《乾》之上体，时在九四，神道幽赞，圣期密迩，自後而占，何著明其若此？荩天福海内，地降圣迹，以瑞非常之后，以决如神之策，至於再三，明必信耳。有郡掾崔弼，时其从行，见龙骑先驰，谓河流可涉，亦既数步，遽已灭顶。不沈也，安足以验飞？无凡也，於何以昭圣？事来自久，命常维新，臣不胜至愿，谨为《圣应图》，遂献赞曰：
    龙之或跃，泉有何深？神亦成象，化为背禽。凌厉是获，明命则忱。如彼从掾，焉能不沈？
    ○侍中兼吏部尚书裴公画像赞（并序）
    元圣有作，大贤将其命；良弼有二，侍中是其一：所从龙虎，
    实感风□。我之裴公，道与上合，义深体国，策在忠主：亦既致於尧舜，不惟比於管乐。至於执人柄，振天纲，丹青帝图，金玉王度，虽古之作合，谓之有开，未始闻也。夫事可法，道可度，威可畏，仪可象，赫喧中来，精英外发。故工绘其事，所以见盛德之形容；士颂其功，所以知和气之导达。五事曰貌，一以作恭；七声成文，六为颂。俾凡今之人，色斯而睹奥，听之而知理。水有方折，辨和氏之价焉；山为具瞻，表师尹之重焉。赞曰：
    赫喧人望，时为国纪。伟量川氵亭，高标岳峙。磊落成节，精明入理。倬哉辅臣，式是多士。丹青炳发，俨如至止。
    ○宋使君写真图赞（并序）
