<!-- { "loadSidebar": true } -->
　　往万历甲午余以宫谕来典应天试南京之衢号康庄而贡院道繇巷入南濒河皆庐舍障塞湫隘不足容多士肃于掫望之不称其为京闱也及入帘则堂屏后隟地不数武与阛阓仅隔一垣鸣吠諠嚣声闻帘内而同考所居俭于数楹前为廊舍从人栖止并庖厨在焉突烟人迹熏蒸杂沓浅迫闇泌不利较阅往往有不能其启处而病者而试额日浮所增号舍辄就洼处士褰裳濡足而坐其中不足则为篷舍继之余以为京闱阙事有司重用民力未之皇耳迨戊戌余贰留铨摄他曹都人士以闾阎事来告言余察所患苦多端而秋闱其巨者大都凡百共具悉取办民间即予之市直□亏折繁难民不胜扰岁庚子当大比之期大京兆熊公悯然欲蠲之而少京兆徐公先是甲午提调顺天尝为畿民有所条上卒行其议辇毂下一时赖以苏息至今便之公以为吾所巳试何难哉无何熊公请告公于是程赀度费制器庀物器不民假物不官取尽蠲市廛所患苦而蠹袪用省更有赢羡比撤棘而核之得千余金焉乃为六议拓辟增改其有成画画定而后经营□□羡金之外无别赀无溢费也今其前则东西棹楔内濒河之地悉为扶阑廓如矣其地则贸民地数丈置闱中与阛阓隔绝内为庭除外置铃柝邃如矣同考有堂有室爽豁而靓深启处安较阅便矣号舍庳者垫之不足筑之易湿为燥增少为多士得安其身毕其技矣至于明远栖孤高善圯今甃以甓绸缪巩固省频修之费而弥封誊录联署比屋则取而东西置之以别异远嫌防范之密识虑之周尤前人所未及者也盖天下财顾调度何如耳南闱八县之供以五六千计昔不加损也且民则扰而官无铢两之赢今不加增也乃用则赢而民无追呼之扰此其故何哉余谓士大夫繇棘闱起家试有给试而得隽有晏有坊有续食仕有禄有薪皆民奉也一日得权受事亦当念民疾苦而爱惜其财力?利除害令民受福而后可以明　国家得士之效为斯民□为棘闱光不然者安然而享之漠然而视之以民瘼为俗事以躬亲为失体钱谷屑越而不知羣小干没而不问　朝廷取士谓何斯民出力以奉士谓何故每三年宾兴士则扬眉民则蹙頞胥吏以为市闾阎以为阱然则大比之举不如废矣余故于南闱庚子之役有深喜焉是役也经始于庚子某月落成于辛丑某月而徐公入计太常郑公摄京非事与有力焉皆可书也徐公名某长洲人熊公名某南昌人郑公名某缙云人乃贡院剏修始末具府志及院碑中不具载 

　　○紫溪苏先生祠记 

　　盖道未有不从淡人者也今夫水惟淡故可甘可苦可酸可咸以无味而能为众味夫道亦然君子之道始于淡而不厌淡则欲寡外不足而内乃有余故尼父以屡空进回而以货殖绌赐夫赐之于回也岂待知二知十而别哉一箪食而瓢饮□□绀而表素而两人者之品大径庭矣何者味弥□道弥近味弥浓道弥远也余尝持是以观世之士大夫贤者必淡未有爽者而于吾乡得紫溪先生先生才高而学博科巍而名章环海之人读先生制举之文□□为儿说生生篇诸书莫不知有紫溪先生者而先生泊然介然视世之腆膴芬华一切不以入其灵府故其视学两浙惟知兴古学树真才尽谢诸干请即有谣诼之者而不顾也其副粤宪参粤藩盘桓乎苍梧驰驱乎岑溪六年之间人曰滞矣曰不滞也瘴乎曰不瘴也时有门下士为政先生移书不佞寄语之第曰某贤未迁某贤未起语不及私也其致政也以□□之行贺毕而请人无知者及见其疏病也或言先生似不病者曰似不病乃病也铨部以先生不当予告更推择为贵州观察先生卧不起又以先生不当贵州欲移之中土先生益坚卧不起曰病锢矣不能行也盖先是黄州耿先生尝对不佞谈先生不佞曰先生忠信孝友仕不择官不择地家不求田不问舍是其为人尔巳矣先生归而绝迹公门结庐先陇盖未及二年而殁当其病时每对其友人言吾生有涯吾位吾年吾福泽袛是如此足矣足矣徧召所亲与诀别而属其子曰衣有故衣棺无过数金吾亲殓故薄也嗟乎先生于先生之际其淡如此而又何有于世之腆膴芬华在身之外者哉故先生居仅蔽□□食仅具饘粥无余财赢蓄以遗子孙惟其教在两浙泽在三秦百粤而其讲说著作之在于世者炳炳烺烺则先生之所为不朽耳传称贵而能贫夫贫何容易非能者不贫非有道者不能也佌佌有尾遫遫有谷其受享岂不丰美而没焉以生冺焉以死且有生而人恶之死而人快之者矣善建不拔彼生荣死衺者何人哉明自卑渫而财虏之甘焉盖吾郡有虗斋□峯二先生祠皆特祀至先生而三先生学宗虗斋节侔紫峰其进退相类其讲觧足相发明而其文词风雅抑或轶而上之乃其味之淡一也当斯世之頺靡而祀先生以毘□前修激励后死维持风教砥柱波流所关巨矣先生晋江人名浚字君禹紫溪其号祠在学宫东偏紫峰先生祠之左郡守窦公某实采博士茂材乡父老之议白之学使者沈公某主持之中丞金公某直指张公某咸以为宫而同□□君某别驾陆君某节推卜君某县尹徐君某相与共赞厥事遂以万历庚子六月祠成奉先生主妥其中而不佞某为先生门下士为之记 

　　○梅溪志斋陈先生生祠记 

　　士大夫羔羊蟋蟋之风微往往背罕言而蹈在得当其服官处位好爵在前文罔在后宜有所顾惜畏惮而簠簋不饬者巳多有之矣及其免而归前无所觊后无所忌受取之柄解而不得操封殖之欲侈而不可餍则有以乡井之人供其求左网右弋明攫阴牟盖其受享其征逐其东拓西益以贻所不知何人者辄于乎取之曾不念夫人也与吾居相联世相处者也彼见吾一日而青其衿则喜一日而峩其冠则大喜无亦谓荣可割芘可席余明可分不平为之太丘不能举火为之平仲今即不然而秦越视之又从而外府之其可乎至使耳捷音而心悸目树帜而首疾猛者择肉琐者噆肤羣苦羣诅将伺其物化及其子孙而释憾焉而不悟者犹以为外侮也夫爱人人爱桃投而李报固不爽者吾乡先辈惺吾张公尝为德于青汉里殁而里人像祀公余尝持以励躬风世乃今南安□都有生祠则志斋陈先生其乡人德之之深相与及其生存尸祝之者也先生以弦直鲠介不诣于世垂橐而归市老屋城隈以居子孙而自栖迟于其乡故所谓梅溪坝田者澹持身严训家仁惇族表正其乡而以蓝田吕氏之意联属要束之有争质之而平有为不善惮之而止有冤状间为白之不令知不受谢盖环五都之村落有先生在而雀角鼠牙之讼稀椎埋胠箧之奸寝疆不弱食巧不愚绐隶卒不民螫其民得相与耕凿树艺辑睦和恊以安于山谷田亩之间若梁津甃道其小者耳语称是亦为政先生有焉是先生仕宦未竟之绩乃尽究于乡而主爵者靳之啬之方盛年而式遄其归若将以私其乡之人者其乡之父老子弟处先生宇下愿其长生久视永庇此一方人而为之祠以寓其瞻仰敬共之一念丈乌能巳乎祠在鳯凰桥之南枕山临道前故平芜迩溪流徙祠下萦回若带山水之胜恐畏垒所未有堂若干楹堂之北为寝为愈塑先生像其中前为庭为廊又前为门大右为室敞豁完美经始于万历某年某月以某年月落成适余请告家居都人请记再三余辞弗获既奉召命入都乃为之记 

　　○安溪詹氏祠堂记 

　　詹于安溪为着姓今司寇公之曾大父曰靖者领正统辛酉乡荐授广昌令廉平正大豪强慑服为令十二年徙开州同知卒于官广昌名宦女溪乡贤祠并祀公其遗事两邑乘载焉公既厚积而薄取爰有孙宪副公曾孙司寇公迨诸子姓贵盛蕃衍皆公之贻而司寇公仕着风节退而以行谊式乡邦尤以孝弟礼法范其族人念开州公始昌詹氏而妥右无所不足萃子姓荐苾芬乃捐赀为祠堂既成请余记之余惟古人将管宫室先立祠堂不以着存之地后于攸宁者重本也今右族大家第宅亭榭充拓缔构不遗余力而独俭其亲往往祖祢之位设于房闼混家室而狎鸡豚岁时伏腊常食亵器日中而陈之使臧获奔走其间子孙先后参差拜兴无节彻俎会食醉饱而散而清明中元祭輙数日枯鱼残炙渎媟滋甚至于生日槩称讳晨疏数之文子卯之义莫之解也盖家礼之废久矣衣冠阀阅民望存焉而采苹不作相鼠贻讥何以刑家何以训俗余览汉万石君家唐河东□氏皆以礼法闻盖所谓右族大家者岂为其竣宇丰屋为其敦礼义具文质如万石柳氏故足重也不则亦荜门圭窦人耳司寇公好古执礼尊祖敬宗虽贵而遇长老必恭族人后生少有不如礼立谯之祠堂既成开州子孙岁时从司寇公裸献其中威仪伦叙彬彬秩秩孝弟敬共于是乎生和恊辑睦于是乎兴宁独诸詹人将于此乎观礼焉即力有不逮而随其所处致洁竭诚师司寇公之意亦可矣祠堂在城东偏堂若干楹堂后为寝左右翼以庑庑之后为神厨为斋舍经始于万历癸卯二月以十二月落成诸规制礼节详司寇公小宗祠述中余特记其崖略而论者司寇公率祖敦族之义以告世之为人子孙者 

　　李文节集卷之二十六 

　　●李文节集卷之二十七 

　　晋江　九我李廷机着 

　　杂着（一） 

　　◆杂着（一） 

　　太学谕诸生 
　　水兑八规 
　　议处铺行疏 
　　摄工愚见 

　　○太学谕诸生 

　　伏覩　高皇帝圣谕云宋讷做祭酒学规好生严肃秀才每循规蹈矩都肯向学所以教出来个个中用朝廷好生得人大哉　王言夫士未有怠傲放肆营求便安而他日能为用者养士而不得其用士之过也造士者之责也 
　　百工居肆以成其事工人安心居肆则技必精而利亦随之今诸生身在太学心多不在太学□□笈初来乡思遽动或远离黉舍托处他方或欲北欲南靡有所定既不安心因生急躁此大病也 
　　凡天下事最要耐性但能耐性何事做不成何时等不到且事不繇自家安得不耐即诸生异日做官亦须及期而满循序而迁今乃有今日纔进监明日便欲出监未宜差而图差未应拨而求拨何其无耐性也夫今亦诸生不得不耐之时也而不耐者徒自苦耳 
　　夫诸生所以多方营便者惮劳耳不知人世本是劳境无论农工商贾即佛老之家其勤有加于吾道即做一官朝参政事常至饥不得食勌不得休故家语称子贡勌学愿息而事亲子曰明发不寐有怀二人事亲安可息也又愿息而事君子曰夙夜匪懈以事一人事君安可息也诸生入将事亲出将事　君安得不习劳且大学中亦何劳之有 
　　诸生他日皆有官职此时正当豫养能守法乃可以治人能躬行乃可以教人能不为非乃可以禁人能不请托人乃可以不受人请托今为诸生而放逸不检好为营求他日居官可知此　高皇帝所谓用着他好生坏事者也 
　　凡人有所干求或以患难急切犹可原也然在志士贞夫犹不屑为今以至无紧要事情辄号于先生长者之前令蹙眉而勉应之是亦不可以巳乎 
　　凡事但当比量寻思诸生当在乡较时得贡入太学甚喜也即入赀者亦慕太学之重而来耳未得望之若天堂既得苦之若囹圄惟恐去不速出不快以日为月以月为年是何一太学而甘苦之境顿殊一诸生而嗜厌之情乍变哉 
　　凡人一邂逅间尚有情意即同行数舍临别犹□眷然况师生之谊不薄而汲汲求去若以不见亲就为幸何哉 
　　诸生同学即为朋友一伦乃适巳自便不顾搀越挤人于后而自处其先推人以劳而独擅其逸所谓放利而行即朋友不怨良士亦不为也 
