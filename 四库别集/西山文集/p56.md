<!-- { "loadSidebar": true } -->
　　勅具悉朕惟皇建极以恕及人茍或取一节之长不暇计平生之素其为忠厚殆过古初卿曩自周行躐登要路方进长西枢之日盖与闻北伐之谋虽不能折王恢首事之非而粗知守魏绛和戎之利物论固多于归咎公朝宁过于用恩既予真祠复还旧职与人求备朕不忍为居宠思危尔当知戒第坚圗报焉用控词所辞宜不允
　　赐中大夫权礼部尚书兼侍读兼修玉牒官章頴辞免除礼部尚书兼职依旧恩命不允诏
　　勅具悉昔朕之就傅也先皇帝妙简一时之望以从我于潜藩琢磨以道谊渐渍以经术盖无异商宗之学甘盘汉皇之得四皓也今其存者尚复几人登进褒崇讵容或后卿正大之学足以格君清修之行足以励俗中縁直道去国有年肆其来归擢侍经幄訚訚恻恻动寓忠爱眡前为有加焉文昌六卿礼最髙选载畴已试即念为真朕于敬故尊贤庻几两得之矣抗章求避岂所圗于卿者哉所请宜不允
　　赐中奉大夫试尚书吏部侍郎兼太子右庻子兼同修国史兼实録院同修撰汪逵辞免除权工部尚书兼职依旧恩命不允诏
　　勅具悉朕惟士大夫有以风节自持道谊自任标望屹然爲人物之冠者其在清明之世岂容进用之未至哉卿以洪毅任重之资博洽多闻之学实似先正为时名流中縁直道见嫉羣枉澹然自守士论宗之更化来归寘在禁近朕心资其启沃储德赖其缉熈参稽师言擢掌事典传曰正臣进者治之表荐绅方属目焉亟行所知毋或多逊所辞宜不允
　　赐中奉大夫权工部尚书兼太子右庻子兼同修国史兼实録院同修撰汪逵辞免除权吏部尚书兼太子詹事日下供职不允诏
　　勅具悉朕惟职总三铨文昌爲重地邻六传端尹爲髙以卿顷佐治官擅精明之誉乆联中防多辅导之功肆加二命之荣盖极一时之选允谐众望焉用牢辞夫综叙人材不在身言书判之末缉熈储德岂以章句文义为先有崔毛之行然后足以销浮竞之风有园绮之实然后足以广见闻之益非卿不能任此非朕不能用卿亟其祗钦益究所蕴所辞宜不允
　　赐正奉大夫参知正事兼太子賔客楼钥乞致仕不允不得再有陈请诏
　　勅具悉日卿引疾自言求释政务朕甞以二不可谕卿矣今曽几时复有是请夫正人治之表也耆艾民之望也卿之在朝屹若山岳镇静无作而羣目自瞻去就之间其可以易昔楚丘生有言使我防距投石则固老矣若深谋逺计则吾始壮也以卿之聪明彊力独不当以是自许乎勉为朕留毋复言去所请宜不允不得再有陈请故兹诏示想宜知悉
　　赐正奉大夫守刑部尚书兼直学士院兼侍读黄由乞畀外祠不允诏
　　勅具悉朕闻遭时行道君子之盛心徇国忘家人臣之大节故爵隆则务极其报任重则靡顾其私卿被遇祖宗为时耆旧其在潜邸以三善而翼朕躬其居从班以一言而平党论虽屡更于藩屏毎钦伫于仪刑比趣来归防闻入告阐温厚之文以华国典广哀矜之指以洽民心方懋简知遽祈闲退夫朝廷之事重于闺门君臣之恩深于伉俪岂以悼亡之故遂亏尽瘁之忠勉服官常以慰人望所请宜不允【来奏臣妻胡氏今以疾亡云云】
　　赐降授朝议大夫李璧辞免复元官宫观恩命不允诏
　　勅具悉朕惟公论所在未有乆而不明人材实难弗忍使之终弃卿传家之学贯乎古今忧世之心形于辞色曩参鬷假属值多虞处羣小横流之中而有隂扶善类之意当大权倒植之际而有宻制元恶之谋况其遄返于虏庭甞欲挽囬于兵衅谓世讐固所当复而边事岂可遽兴至今斯言犹在朕聼迨奋投之决迄成解瑟之功稽其忠勤厥有本末兹博参于清议爰尽洗于丹书既复文阶仍颁祠廪以示原情之典以隆念旧之恩毋庸控词尚克知报所辞宜不允
　　赐寳文阁学士通议大夫知江陵府充湖北路安抚使充京西湖北路制置使李大性乞许奉祠归里不允诏
　　勅具悉卿镇临两路出入四年虽用人之道劳佚宜均顾制阃之权重轻所系与其勉从雅志归寻故里之安孰若因任老成増长长城之卫矧卿负材独异简睠特深父子一门继处严徐之近侍弟昆三镇雄分鲁卫之大邦恩隆则报称宜先任重则倚毗滋厚尚体朝廷之意益绥江汉之民式伫遄归奚烦忱请所请宜不允赐正议大夫兵部尚书兼详定勅令官赵师乞归田里不允诏
　　勅具悉朕惟祖武之启中兴今垂百祀以宗而位常伯仅止四人卿韫识通明负材超卓屡陟文昌之迩列有光属籍之前闻朕方招吁羣英作兴庻事耆德之彦犹多就列以赴功同姓之卿其可便私而去国尚勉靖共之操以酬眷遇之恩何必告归乃为知义所请宜不允
　　赐朝议大夫权工部尚书兼同修国史兼实録院同修撰兼太子詹事戴溪乞纳禄归田里不允诏
　　勅具悉昔汉戴慿以説经不穷居侍中之职晋戴逵以守道难进论者以为宜备东宫之官朕惟卿学问渊博号诸儒之宗履行端醇负当世之望是月擢登文昌兼任詹省进则以忠规禆朕聼退则以经术辅吾儿朕之待卿者盖不薄矣云胡引疾亟欲求归载阅来章殊非所望所请宜不允
　　赐太中大夫知枢宻院事兼参知政事兼太子宾客雷孝友乞奉外祠不允诏
　　勅具悉朕以凉菲之质日亲万几赖辅弼之臣共为一体毎推诚而任责期措世于丕平以卿刚毅质直有古人之风博厚魁闳有大臣之度擢在二府于今五年其于貎体之隆初无毫髪之间欲行所志可失斯时而卿何嫌何疑亟求于引去岂朕不明不敏弗足以有为闻之抚然甚用自媿矧今外虞虽弭而元气未充多事甫平而长防当建迨天之未隂雨宜谨豫防若水之无津涯政湏同济徃思底义勿复怀归所请宜不允
　　赐正奉大夫守刑部尚书録直学士院兼侍读黄由乞归田里不允诏
　　卿昔事潜藩居多忠益暨登法从厥有仁言当重华违豫之时朕获以緑车入侍伊谁抗议卿实开先此其有功国家者一迨夫权臣窃柄私意日滋羣邪翼之和附如响而卿独陈正论以钩党之禁为不可兴深遏众言以发防之戆为不必问此其有功士类者二夫上则效忠于君父下焉弭祸于缙绅有臣如斯朕所嘉赖文昌帅属经幄侍言正须老成宿望之英日有直亮多闻之助舍朕而去于义可乎所请宜不允
　　赐观文殿学士金紫光禄大夫何澹再辞免差知江陵府恩命仍乞祠禄不允不得再有陈请诏
　　勅具悉昔周公以叔父之尊而分陜服毕公以四朝之弼而尹东郊古之大臣宣力王室润泽生民不以老壮二其心盖如此卿时之旧德国之宗工出处之间轻重所系兹庸畀卿上流之寄庻几寛予一面之忧谓宜遄驱乃以疾谂当时寒而逺役朕固有惕于中为民瘼而一行卿亦何辞之有亟承诏谕勿重有陈所辞宜不允不得再有陈请
　　赐朝议大夫试尚书吏部侍郎兼中书舍人兼太子右庻子兼同修国史实録院同修撰曽从龙乞畀祠禄或待阙便郷州郡不允诏
　　勅具悉朕观周公立政之书左右常伯其惟吉士考贾谊治安之防辅导太子必以正人卿性资端良学行醇茂持衡铨部共称鉴裁之公横帙诸闱居多启沃之助虽当盛年晋用之日蔚有硕德老成之风方懋简知岂容轻去况进则雍容于禁闼退焉宻勿于亲庭顾非有北山之劳初何废南陔之养尚其祗服勿复言归所请宜不允







　　西山文集巻二十
　　钦定四库全书
　　西山文集巻二十一
　　宋　真徳秀　撰
　　翰林词草
　　答诏
　　赐光禄大夫右丞相兼枢密使兼太子少师史弥逺乞解政机俾还田里不允诏
　　勑具悉朕惟古之大臣有身系安危而不容以家国异视者曰世臣曰社稷臣若商之伊陟巫贤周之吕伋召虎世臣也汉之平勃唐之狄仁杰社稷臣也有一于斯去就之间俱不可茍而况兼之者乎卿继世以秉钧衡捐身以安宗庙勲烈茂盛简于朕心可縁似续之私遽起燕闲之念惟今百度隳弛赖卿而浸修四方抢攘赖卿而畧定倘半涂而遂画俾一篑之终亏既非朕图任责成之本心亦岂卿忘家徇国之初志勉思此义勿复有云所请宜不允赐光禄大夫右丞相兼枢宻使兼太子少师史弥远辞免男寛之致仕转官除职等指挥不允诏
　　勑具悉夫元首股肱古人谓之一体戚休所在上下同之卿既惟吾社稷之忧朕岂忘尔家庭之卹日闻冡嗣遽夭天年当食喟然几失匕箸念非假哀荣之典不足慰慈爱之心眡秩星郎进班奎阁宠徒加于身后恩靡逮于生前朕犹慊然卿奚复逊所请宜不允
　　赐太中大夫权户部尚书详定勑令官沈作宾乞宫观不允诏
　　勑具悉朕闻士君子以适用为材而不以空言为贵以济时为急而不以轻去为髙如卿贲析守符着循良岂弟之绩荐司邦计知敛散取予之权恢牛刃而有余试蚁封而无窘亦足以观适用之材矣文昌八座地望兼崇职在近臣当思许国顾方厌承明之直羡真馆之安是岂急于济时之谊乎先正名臣繇赏延而植勲业者多矣而卿以此自慊非所闻也勉圗而功答我殊遇所请宜不允
　　赐光禄大夫右丞相兼枢宻使兼太子少师史弥远再上奏劄子乞归田里不允不得再有陈请诏
　　勑具悉朕闻公与私不两立恩与义不并行体国如家则顾家之念可忘视民如子则爱子之情可夺惟卿大节朕所深知方其力陈社稷之谋固已尽捐宗族之计岂容今日或异初心况闻干蛊之有人自可殚诚而共政遽求闲退朕何望焉所请宜不允不得再有陈请赐显谟阁直学士通奉大夫提举隆兴府玉隆万寿宫谢源明乞守本官职致仕不允诏
　　勑具悉朕惟国家眷奬旧臣有年至而不得谢者岂独以爵齿为贵哉盖其周旋当世之故练习朝廷之仪一旦欲有问焉则安车束帛犹足以徕之此朕于近臣之告老未尝輙可其奏者盖以是也卿肤敏之材通明之畧出蕃入从蔚有壮猷年龄虽髙精力尚富雍容祠馆足以自娱岂必挂冠然后为乐勉承眷倚毋重有言所请宜不允
　　赐太中大夫显谟阁待制新知泉州陈岘辞免除兵部侍郎兼直学士院恩命不允诏
　　勑具悉朕登进老成以重朝廷之体尊奬亷靖以厚荐绅之风卿强识博闻淹贯千载英词丽藻焜燿一时退然靡衒于智能卓尔独安于义命当权门之翕赫甘文馆之委蛇众翼怒飞仪鳯之翔何逺万流奔注砥柱之立不移虽暂陪献纳之班旋复困排根而去粤余更化命尔殿藩遏冦虐于江湖之冲鬯仁声于岭峤之表厥有嘉绩简于朕知与其荐佩虎符以责拊摩之效孰若延登鼇禁以究润色之长擢贰五兵加荣二命庻日赖谋猷之助且渐还典诰之隆亟其来思副此虗伫所辞宜不允
　　赐正奉大夫黄由辞免除寳谟阁学士提举隆兴府玉隆万寿宫恩命不允诏
　　勑具悉朕笃旧以恩毎务存伐木之义退人以礼不忍蹈坠渊之讥庻全忠厚之风益广和平之福卿蚤縁廸简服在禁严资善从游尝与横经之列甘泉入侍屡跻听履之班属此退休可无优数畀真祠于南浦还邃职于西清朕于待秦府之僚厥惟加厚卿其存魏阙之念毋替效忠徃体至怀亟祗茂渥所辞宜不允
　　赐寳谟阁直学士朝议大夫知建康府兼江淮制置使黄度乞检防前奏许令致仕不允诏
