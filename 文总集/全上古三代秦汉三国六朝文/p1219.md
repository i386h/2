<!-- { "loadSidebar": true } -->
　　高祖以大明定功，世宗以下武宁乱，声溢朔南，化清中宇，业盛隆周，祚延七百。朕幼龄纂历，夙驭鸿基，战战兢兢，若临渊谷。暗于治道，政刑未孚，权臣擅命，乱我朝式。致使西秦跋扈，朔漠构妖，蠢尔荆蛮，氛埃不息。孔炽甚于泾阳，出军切于细柳。而师旅盘桓，留滞不进，北氵育悬危，南阳告急，将亏荆沔之地，以致蹙国之忧。今茅毂扼腕，爪牙叹愤，并欲摧挫封豕，剿截长蛇，使人神两泰，幽明献吉。朕将躬驭六师，扫荡逋秽。其配衣六军，分隶熊虎，前驱后队，左翼右师，必令将帅雄果，军吏明济，粮仗车马，速度时须。其有失律亡军、兵戍逃叛、盗贼劫掠、仗窜山泽者，免其往咎，录其后效，别立募格，听其自新，广下州郡，令赴军所。今先讨荆蛮，疆理南服，戈旗东指，扫平淮外。然后奋七萃于西戎，腾五牛于北狄；躬抚乱离之苦，而恤饥寒之患。尔乃还跸嵩宇，饮至庙庭，沉璧河洛，告成泰岱，岂不盛欤！百官内外、牧守军宰，宜各肃勤，用明尔职。（《魏书·孝明纪》）
　　◇诏高阳王雍（孝昌初）
　　比相府弗开，阴阳未变。王秉哲居宗，勋望降重，道庇苍生，威被华裔，体国犹家，匪躬在节，可开府置佐史。（《魏书·高阳王雍传》）
　　◇改封东平王略诏（孝昌二年六月丙子）
　　昔刘苍好善，利建东平，曹植能文，大启陈国，是用声彪磐石，义郁维城。侍中义阳王略，体自蕃华，门勋夙著，内润外朗，兄弟伟如。既见义忘家，捐生殉国，永言忠烈，何日忘之？往虽弛担为梁，今便言旋诣阙，有志有节，能始能终。方传美丹青，悬诸日月。略前未至之日，即心立称，故封义阳王。然国边地，寓食他邑，求之二三，未为尽善。宜比德均封，追芳曩烈。可改封东平王，户数如前。（《洛阳伽蓝记》）
　　◇募士诏（孝昌二年六月戊子）
　　自运属艰棘，历载于兹，烽驿交驰，旌鼓不息，祖宗盛业，危若辍旒，社稷鸿基，殆将沦坠。朕威德不能遐被，经略无以及远，俾令苍生，罹此涂炭，何以苟安黄屋，无愧黔黎。今便避居正殿，蔬餐素服。当亲自招募，收集忠勇。其有直言正谏之士，敢决徇义之夫，二十五日悉集华林东门，人别引见，共论得失。班告内外，咸使闻知。（《魏书·孝明纪》）
　　◇听宗室子女离绝诏（孝昌二年闰十一月）
　　顷旧京沦覆，中原丧乱，宗室子女，属籍在七庙之内，为杂户滥门所拘辱者，悉听离绝。（《魏书·孝明纪》）
　　◇轮粟授官诏（孝昌三年二月）
　　关陇遭罹寇难，燕赵贼逆凭陵，苍生波流，耕农靡业，加诸转运，劳役已甚，州仓储实，无宜悬匮，自非开轮赏之格，何以息遭运之烦。凡有能轮粟入瀛、定、岐、雍四州者，官斗二百斛赏一阶；入二华州者，五百石赏一阶。不限多少，粟毕授官。（《魏书·孝明纪》）
　　◇答高谦之诏
　　此启深会朕意，付外量闻。（《魏书·高谦之传》。谦之上疏，乞新旧典。洛阳、河阴二令得入奏是非。诏答。）
　　◇以毛鸿宾为北雍刺史诏
　　此以昼锦荣卿也。（《北史》四十九《毛遐附传》。改北地郡为北雍州，鸿宾为刺史诏。）

卷十二
◎孝庄帝
　　帝讳子攸，彭城王勰第三子。孝昌二年，封长乐王。武泰元年四月即位，改元建义，其年九月改元永安。在位三年，为尔朱兆所废。寻遇弑。中兴二年，谥曰武怀皇帝。大昌元年，改谥孝庄。庙号敬宗。
　　◇大赦改元诏（建义元年四月辛丑）
　　太祖诞命应期，龙飞燕代，累世重光，载隆帝绪。冀欲阐兹洪业，永在无穷。岂图多难，遘兹百六，致使妖悖四起，内外竞侵，朝无恤政之臣，野多怨酷之士，实由女主专朝，致兹颠覆。孝明皇帝天情冲顺，深存隐忍，奄弃万国，众用疑焉。苟求胡出，入守神器，凡厥有心，莫不解体。太原王荣，世抱忠孝，功格古今，赴义晋阳，大会河洛，乃推翼朕躬，应兹大命。德谢少康，道愧前绪，猬以眇身，君临万国，如涉渊海，罔知所济。可大赦天下，改武泰为建义元年。从太原王督将军士，普加五阶；在京文官两阶，武官三级。复天下租役三年。（《魏书·孝庄纪》）
　　◇答尔朱荣乞赠河阴死者诏（建义元年四月壬寅）
　　览表不胜鲠塞。朕德行无感，致兹酷滥，寻绎往事，实切于怀。可如所表。（《魏书·尔朱荣传》）
　　◇亲理冤狱诏（建义元年五月）
　　自孝昌之季，法令昏泯，怀忠守素，拥隔莫申，深怨宿憾，控告靡所。其有事在通途，横被疑异，名例无爽，枉见排抑，或选举不平，或赋役烦苛，诸如此者，不可具说。其有诉人经公车注不合者，悉集华林东门，朕当亲理冤狱，以申积滞。（《魏书·孝庄纪》）
　　◇讨葛荣诏（建义元年六月）
　　朕将亲驭六戎，埽净燕代，大将军、太原王尔朱荣率精甲十万为左军，上党王天穆总众八万为前军，司徒公杨椿勒兵十万为右军，司徒公穆绍统卒人万为后军。（《魏书·孝庄纪》）
　　◇以尔朱荣为柱国大将军诏（建义元年七月乙丑）
　　乾坤统物，星象赞其功；皇王御运，股肱匡其业。是以周道中缺，齐晋立济世之忠；殷祚或亏，彭韦振救时之节。自前朝失御，厄运荐臻。太原王荣，爰戴朕躬，推临万国，勋逾伊霍，功格二仪，王室不坏，伊人是赖。可封柱国大将军、兼录尚书事，馀如故。（《魏书·尔朱荣传》）
　　◇下羊深诏（建义元年八月）
　　羊侃作逆，雾起瑕丘，拥集不逞，扇扰疆场，倾宗之祸，侃乃自贻，累世之节，一朝毁匆，羊深血诚奉国，秉操罔贰，闻弟猖勃，自劾请罪。此之丹款，实戢于怀。且叔向复位，《春秋》称美，深之慷慨，气同古人。忠烈远彰，赤心已著。可令还朝，面受委敕。（《魏书·羊深传》尔朱荣杀害朝士，深第七弟侃为太山太守，外托萧衍。深在彭城得侃书，斩侃使人，并书表闻。庄帝乃下诏。）
　　◇加蠕蠕主阿那瑰殊礼诏（建义初）
　　夫勋高者赏重，德厚者名隆，蠕蠕主阿那瑰镇卫北藩，御侮朔表，遂使阴山息警，弱水无尘，刊迹狼山，铭功瀚海，至诚既笃，勋绪莫酬。故宜标以殊礼，何容格以常式。自今以后，讠赞拜不言名，上书不称臣。（《魏书·蠕蠕传》）
　　◇以尔朱荣为大丞相诏（永安元年九月辛巳）
　　功格天地，锡命之位必崇；道济生民，褒赏之名宜大。是以有莘赞亳，不次之号爰归；渭叟翼周，殊世之班载集。况导源积石，袭构昆山，门踵英猷，弼成鸿业，抗高天之摧柱，振厚地之绝维，德冠五侯，勋高九伯者哉！太原王荣，代荷蕃宠，世载忠烈，入匡颓运，出剿元凶，使积年之雾倏焉涤荡，数载之尘一朝清谧。燕恒既泰，赵魏还苏，比绩况功，古今莫二，若不式稽旧典，增是礼数，将何以昭德报功，远明国范？可大丞相、都督河北畿外诸军事，增邑一万户，通前三万，馀官悉如故。（《魏书·尔朱荣传》。案《北史·邢邵传》：「永安初，累迁中书侍郎，所作诏文体宏丽。」则永安诏乃邢作，然亦有温子升、高道穆作者，无从分别。今仍录为孝庄文。）
　　◇尔朱荣进位太师诏（永安元年十月成戌）
　　我皇魏道契神元，德光灵范，源先二象，化穆三才，玉历与日月惟休，金鼎共乾坤俱永。而正光之未，皇运时屯，百揆咸乱，九宫失叙，朝野抚膺，士女嗟怨，遂使四海土崩，九区瓦解。逆贼杜周，虔刘燕代；妖寇葛荣，假噬魏赵。常山、易水，戎鼓夜惊；冰井、丛台，胡尘昼合。朔南久已丘墟，河北殆成灰烬。宗庙怀匪安之虑，社稷急不测之忧。大丞相、太原王荣，道镜域中，德光区外，神昭藏往，思实知来，义踵先勋，忠资曩烈。遂能大建义谋，收集忠勇，熊罢竞逐，虎豹争先，轩翥南溟，抟风北极，气震林原，势动山岳，吊民伐罪，歼此鲸鲵。戮卒多于长平，积器高于熊耳。秦晋闻声而丧胆，齐莒侧听而慑息。中兴之业，是乎再隆，太平之基，兹焉更始。虽复伊霍宣翼之功，桓文崇赞之道，何足以仿佛鸿踪，比勋盛烈。道格普天，仁沾率土，振古以来，未有其比。若不广锡山河，大开土宇，何以表大义之崇高，标盛德之广远？可以冀州之长乐、相州之南赵、定州之博陵、沧州之浮阳、平州之辽西、燕州之上谷、幽州之渔阳等七郡各万户，通前满十万户为大原国邑。又进位太师，馀如故。（《魏书·尔朱荣传》）
　　◇诏报临淮王永安二年二月
　　文穆皇帝勋格四表，道迈百王，是用考循旧轨，恭上尊号。王表云汉太上于香街，南顿于舂陵。汉高不因瓜瓞之绪，光武又无世及之德，皆身受符命，不由父祖，别庙异寝，于理何差？文穆皇帝天眷人宅，历数有归，朕忝承下武，遂主神器，既帝业有统，汉氏非伦。若以昔况今，不当移寝，则魏太祖、晋景帝虽王迹已显，皆以人臣而终，岂得与馀帝别庙，有阙馀序。汉郡国立庙者，欲尊高祖之德，使飨遍天下，非关太庙神主，独在外祠荐。汉宣之父，亦非勋德所出，虽不追尊，不亦可乎？伯考之名，自是尊卑之称，何必准古而言非类也。复云君臣同列，嫂叔共室，当以文穆皇帝昔遂臣道，以此为疑。《礼》：「天子元子犹士。」岂不得同室乎？且晋文、景共为一代，议者云，世限七，主无定数。昭穆既同，明有共室之理。《礼》既有，嫂叔何嫌。《礼》士祖祢一庙，岂无妇舅共室也？若专以共室为疑，容可更议迁毁。（《魏书·临淮王传》。庄帝追尊武宣王为文穆皇帝，庙号肃祖，以高祖为伯考，与吏部尚书李神俊并有表闻。诏报。）
　　◇以尔朱荣为天柱大将军诏（永安二年七月王申）
　　周武奉时，藉十乱以纂历；汉祖先天，资三杰以除暴。理民济治，斯道未爽。使持节、柱国大将军、大丞相、太原王荣，蕴伏风烟，抱含日月，总奇正以成术，兼文武而为资。昔处乱朝，韬光戢翼，秣马冀北，厉兵晋阳，伫龙颜而振腕，想日角以叹息。忠勇奋发，虎士如林，义功始立，所向风靡。故能芟夷群恶，振此颓纲，俾朕寡昧，获承鸿绪。虽大位克止，而众盗未息。葛荣跋扈，仍乱中原，建旗伐罪，授首歼馘。元颢凶顽，构成巨衅，阻弄吴楚，亏匆宗社。朕徙御北徂，劬劳鞍甲。王闻难星奔，一举大定，下洽民和，上匡王室。鸿勋巨绩，书契所未纪；饮至策勋，事绝于比况。非常之功，必有非常之赏，可天柱大将军。此官虽访古无闻，今员未有，太祖已前赠置此号，式遵典故，用锡殊礼。又宜开土宇，可增封十万，通前二十万，加前后羽葆鼓吹。馀如故。（《魏书·尔朱荣传》）
　　◇允扬椿致仕诏（永安二年八月甲戌）
