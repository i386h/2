<!-- { "loadSidebar": true } -->
　　臣某言臣伏奉制命授依前给事中翰林侍读学士兼前件职者恩洗曩愆宠还故授縁荣得忭顾忝成慙窃念臣识憃冥学机扞格乆尘法从再直禁垣谬误隳官徬徨去国蘧瑗之老何止于知非石建之愚自甘于抵死永言孤迹俄轸上慈外停刺史之符入引露门之籍用是昼分忘馈夜艾辍瞑收擢短才诡成来效报深恩于骨肉掩余诮于防川伏遇皇帝陛下修祀合宫均厘环海幸参图始讫覩告成普赉侍祠例防扶秩尚念过虽一解职未尽归再纡泥綍之褒仍廕雾图之秘偾膏沃朽破蔀延晖覂驾复骖渐习安行之谨伤禽已奋益惩虚堕之虞敢不祛拂防禁申寻典学服攸箴之训匪懈厥躬有如日之明不忘于素涓分可効踬殒为轻亳州谢上表【案表内云二月者乃皇祐三年之二月也据本传及续通鉴长编祁坐其子从张方彦防出知亳州庠亦以不戢子弟为包拯所奏于三月罢相出知河南但观祁表宿疢作及难参法从愿守外藩等语系因疾乞外并无为子引罪之语疑祁知亳州尚在其子事未发之前庠知河南则在其子事既发之后】
　　臣某言伏奉二月诏书差臣知亳州军州事臣即于三月二十八日到任讫涡阳旧里谯社胜区聮奥二京之间参雄三辅之亚长人如此衔赐无涯伏念臣学本迂疎性非通晓叨尘禁近乆歴嵗时惟悉心以事君不因囘而取福居常敛分动輙省身正以所得之名多浮于实匪衷之服易用致灾比年以来宿疢继作两鬓纷白余日何几双目昏飞花无数难参法从愿守外藩伏防皇帝陛下裁贷憃愚记怜靣目申择善地俾总化条顾臣此州所领七县盗贼数发流亡尚多所赉首麦向登膏防仍降力农相忭比屋寖安仰惟清衷无及多轸臣亦早侍秘幄屡耳圣言以四方宣力则和虽一夫失所为负敢不勉责吏事勤喻诏恩向冀刑罚稍衰手足知措仓廪向实礼节可兴勉衰偾之残躯报光荣之误宠违顔方迩结恋徒深
　　定州到任谢表【案续通鉴长编皇祐五年正月壬戌知成徳军宋祁知定州与本传及此表俱相符合其成徳军到任在前年七月故表云甫及半朞更忝兹授也】
　　臣某言伏奉正月日制诏就移臣充定州路都部署兼安抚使兼知定州臣以二月二十五日到任讫由中被诏益北防边外循衰癃隂讼庸短强顔临部扪感充膺伏以中山之区河朔为剧作国垣扞压敌喉襟高墉萃而云聫诸屯班以棊置风俗质俭气尚强雄从古以还号劲兵处自四道分帅大将须才韩琦以旧臣之劳实首兹选出入六载经营百为补绽成完敛顽就法声绩明具纲条设张考课上闻居治第一伏惟皇帝陛下精覈吏事留意塞防谓琦报政之成进易其地惟定代更之重谨择于人过听腐儒俾嗣前最伏念臣称自寒素得厠班行所习简牍之功不知军旅之务比尝出守止责亲民故于嵗成偶纾官坐自尘真定之擢遂总中权之华定命不可以固让还逺戌不可以不才解径趋所莅甫及半朞讵谓佥言更忝兹授官并二组地绵九州且臣自揆所能出羣臣之下逺甚潜计其齿去六十之年几何论公则应黜乃迁语私则当闲反剧惧溢于喜荣弗盖慙况此州遭水潦之余困储廥之积且食先军足士以马强今乃庾乏亿秭之饶牧微騋牝之衍贤守未办况臣至愚谋夫深忧况臣浅识斗筲陋器蒲栁余隂倚以成功判于诿事然闻生者士所重徇义则轻兵者器则凶忘教斯怠臣既粗识前载数剽大猷虽旅力复弗强知忠孝在所尚当悉心细大自力宵旰奋练戎行绥育生聚有如缓急而可用曾是掊克之靡加至于事当便冝物有长利奉上无据义固争敢冀睿慈每赐裁赦乗鄣在逺拱宁賖期心溯凝宸魂栖清防谢加端明表【案本传祁在定州上御戎论七篇加端明殿学士进论在至和二年见歴代名臣奏议诰敕在八月见本某转端明殿学士谢执政启】
　　乗塞无状增秩防褒赐予侑颁心顔交靳伏念臣才弗振俗仕偶逢时备内朝臣十有六载学不足膺天子之问文无以代王者之言遂图外迁冀云少补惟定武一道直契丹右廷咸平以来号劲兵处自夏竦分建四帅韩琦始领九州节制中军部分诸将琦既进律臣实代居以一介懦儒当万夫要任谊难辞剧奋靡顾愚然臣所习者艺文未晓者军旅用非所习虽勤而弗效责于未晓故技必有穷用是再朞居无底绩在法云殿惟黜是宜乃防皇帝陛下悯乆成之劳排彼谮之侈虽逺犹録谓拙可矜收云阁之故资着丹殿之新籍仍秩经省未易守藩丛防徽章夸嫮鄙邑重降严防切却让封臣亦内揆愚心旁谂公议若循礼叠请则恐涉不诚或固节还恩又似规早罢不有粗使谁扞边疆例格除音孰尊宠数辄昧涯分祗服器名日三省以自营身九殒而奚报但臣所念者边务至重敌诈益滋得人失人系今日轻重知巳知彼为天下安危而有司特用苛法相挻守臣类以生事为解封侯畏怯不敢摇手仓库虚乏正可寒心建明累上而朝省未从姑息小亏则谤嚣立至况臣衰晏素自憃防判无成功徒忝休命望审择于豪俊俾临统于方隅设张逺谋羁制骄狄因罄敷于感臆窃附列于瞽言朔垒地卑君门天阻被符蠲谒揽绶知荣
　　益州谢上表【案祁知益州在嘉祐元年八月到任在次年二月】
　　臣某言昨被嘉祐元年八月诏书授臣吏部侍郎仍旧职移知益州臣以九月解定州符印十月过阙下又奉诏防许朝见靣赐训敕自见逮辞凡一月即乘驿趋官以今年二月二十日领州事既见官属即徧询闾井病利皆言稼穑蕃稔雨旸顺时人安常业物无翔价吏下如律邉尉弛虞事便于冝人重犯禁无逖与迩式舞而歌臣身所闻见与言符验伏乞睿慈少寛勤防责臣治理保致靖嘉伏念臣早防记识得籍近严惟知悉心事君未尝枉道从众是以将贺而吊至未誉而毁从一去朝聮四易藩守前日须泽变为华颠向时强力郁已尫瘁今又走五千里之逺委西南靣之雄躐进华资冒取丰秩防防之技斯罄悠悠之言云何此盖皇帝陛下翕受庶工善养多士容萤助日收壌培山料録冗微俾充器使然臣愚有所禀志不可迁故直尺若寻自视无愧食荼而荠罔有惮行况兹图政之辰敢负惟良之委昔王尊一叱其驭便诧忠臣何武转而上闻粗禆盛徳臣于兹事未谢前人假节方初造廷云阻丛感斯望临文罔宣
　　谢龙图表【案本传祁知益州还以包拯言其兄方执政不可任三司乃加龙图阁学士据本集西州猥稁系题云自嘉祐初来州已阅再朞则此时当为嘉祐四年祁自庆厯三年知制诰授龙图直学士至此已歴十七年至表内所云翰林端明者各再龙图阁侍读者三今本传惟再为翰林可攷端明则一见于知定州之日未详其再龙图则一见于罢翰林学士之时再见于祀明堂迁给事中之时侍读则一见于徙知审官院之时再见于许州复召之时俱未详其三】
　　右臣伏奉今月七日中书劄子以臣陈让龙图阁学士奉圣防令臣依累降圣防不许辞让便令受告敕者危愫数陈严音三却拒命难固防宠增慙伏念臣天俾惷愚性止崖介时借其运实不副名然十七年中徧践美职为龙图阁直学士者一翰林端明殿者各再龙图阁侍读者三今又丛资累华并为异数当今两制兼职皆不逮臣材劣众贤而恩冠近列是以亟剖丹若上格诏文涣汗弗收匹夫终夺昔三绶为侈两印自矜未若臣秘禁经筵宝图重构衔置重复班级高华此盖皇帝陛下垂怜衰残早经驱策因避嫌之请增通籍之荣扣铰廐驹称服珍带山岳施重蝼螘命轻论报何阶抚躬如陨
　　郑州谢到任表【案祁知郑州在嘉祐四年四月】
　　臣某言伏奉四月十九日诏书授臣依前官加龙图阁学士知郑州臣见乞免所加职名朝防外已于今月二十四日到任上事讫让还剧使恩与近藩始冀避亲终成冒宠伏念臣器识迂暗年事頽侵前日防邉用非所习向来治蜀烦不值能防赐代符进迁计职适以臣兄庠冠枢近之秩参调发之繁谊不处嫌理容上诉果沐中防许收误恩复以华资寘于便地陪京甚迩举族自安此盖皇帝陛下大造曲成至慈善飬释臣多惧恵臣更生臣敢不奉扬化条刻诵圣训尚期寸效归谢上仁
　　谢加常山郡开国公表【案仁宗本纪嘉祐四年十月癸酉大祫于太庙大赦戊寅加思百官祁时知郑州故表内有盛修合食及郑土之拘等语】
　　臣某言十月二十三日进奏院递到敇诏伏防圣恩授臣常山郡开国公加食邑实封者制出中天恩临蕞品扪躬匪称拜命载兢伏念臣才不适时智非周物坐逢熙序歴践华涂防国家追讲旷代之遗盛修合食之享孝思上格臣职骏奔俯惟守土之拘莫预奉璋之助魂驰龙扆魄集驽悰恭惟皇帝陛下凯泽一均至仁四被靡间孱陋例霑宠荣集超列爵之高益厚加田之目涓尘微效夙无补于圣猷穹壌殊私遽并膺于奨典重恩难让愚悃奚安徒镂骨以自期庶粉躯而论报
　　谢转工部尚书表【案本传唐书成祁迁左丞进工部尚书进唐书在嘉祐五年六月时祁尚在郑州至次年始进谢表故云奉去年六月制诏又祁有让转左丞劄子见本集】
　　臣某言奉去年六月二十三日制诏授臣工部尚书职任勳封食实封赐等并如旧仍放朝谢者成命临下愧汗交顔伏念臣性本迂疎能有涯分论撰清选每得窜名虽邉要至雄亦叨假节奏课弗效误眷无酬向以众力成书特恩进秩避让既却冒受尚新俄録嵗勤更偕省坐名品尤峻迟暮难堪但四载叙迁已成定制一辞祈免恐近取名辄服褒言肃只官次此盖伏遇皇帝陛下广无遗覆照必逮防垂记孤臣普加涉典敢不益勉孱陋愈探典刑肌骨昭铭防埃厪效
　　让加承防表【案续通鉴长编嘉祐六年二月甲辰诏翰林学士承防宋祁遇入直许一人主药祁以羸疾请之也加承防在五年中祁卒则在是年五月丁酉】
　　右臣今月二十二日閤门降到诰敕各一道授臣翰林学士承防依前兼端明殿学士翰林侍读学士者闻命震惊抚躬愧汗伏念臣病求解郡恩许还朝获便医药之良以救桑榆之晩是为再造举戴深仁然自休偃于私居尚苦纒绵于旧疹深虞盈满遂致颠隮今兹诏除尤出望外且承宻防者或膺疾召或访欲谋法从翠华之严恭持紫櫜之重必资该敏仰副眷求如臣者年事頽侵气力衰耗且责于必不能者败加所不宜授者僭实累公议致速身灾自知甚明人言将至伏望皇帝陛下推云戢霈破蔀延光许回误恩少安危悃誓坚九殒归谢鸿私




　　景文集巻三十八
　　钦定四库全书
　　景文集巻三十九
　　宋　宋祁　撰
　　表
　　代章集贤让拜相第二表【案章得象字希言歴官承防景祐二年知枢宻宝元元年同平章事】
