<!-- { "loadSidebar": true } -->
　　南城左贤举进士之明年其母曾孺人以疾终于家又明年三月讣闻京师贤将归治丧乃衰绖奉国子博士房龄所状行实泣拜以请于予曰痛惟先母病不肖不得侍汤药既不起又不得视属纩兹幸得归以襄厥事不肖辱与执事少同门且同里巷先母徳善惟执事知之详愿赐铭以刻诸幽辞不获乃按状而叙之曰孺人讳玉真姓曾氏世家建昌之南丰父应魁有隐徳一乡称为长者母李氏淑行克配生孺人幼而柔淑不事华饰不茍言笑恂恂闺门未尝及门外事父授之女孝经列女传诸书辄成诵通大义子职女红不劳师氏而娴甚为父母所钟爱稍长择配得南城左君世瑶遂以归之既归事姑嫜克诚克勤甘旨之奉晨夕弗敢懈慈惠和缓宜于一门上下莫不庆悦永乐初朝廷选富民集京师世瑶在列而其行在次所亲或疑之孺人谓世瑶曰庶人召之役则往役义也况家事承緖在长斯役之往惟宜遂相之以行既至京占籍顺天之宛平公家之务助而应之不劳以济而乐于施贷丙辰秋忽大雨寒甚所居之外有饿夫困毙道在孺人闻之恻然谓世瑶曰此迫于饥寒耳盍拯之即围之以爇薪灌之汤以饮既苏复暖之以衣遣人扶归其家赈贫恤孤率多类此抚育诸子内训孔严赞世瑶咸择师以成之而次子贤尤警敏遂遣补京庠弟子员授麟经于今天官少宰姚公之门资用所需咸给以备正统某年适世谣卒于京孺人拯哀毁率诸子归葬于其乡不违礼则贤既除服以来孺人谆谆以立身扬名为期待贤克体遂以景泰丙子领京闱乡荐举天顺丁丑进士观政刑曹方期迎养以迓推封之恩而孺人不逮矣呜呼惜哉孺人生洪武庚午二月十五日终于天顺戊寅十二月十日享年六十有九葬于子之原男四人长赟次贽次即贤女一适某孙男十二某某孙女五某某惟妇女徳善不出闺门人不可得而知然观其夫之贤与其子之成立则亦可知而况予交其子邻其居知之有素哉是宜有铭铭曰
　　内助之力内训之饬夫贤而子成立是维孺人之徳

　　故朝请大夫云南布政司右叅议赵君墓志铭

　　天顺己卯三月十四日云南布政司右叅议赵君行恕以疾卒于乡其孤汴具其外兄全以和所状行以价走书京师属予曰先君不幸奄忽弃背而襄事有日不肖孤稚且贫不能得当道操史笔者为文以铭况先君徳善惟先生知之详愿矜而铭之呜呼予与行恕同乡且同为御史有年甚相好也岂忍遽铭其墓哉然而知行恕者诚莫如予若固以弗忍辞则无以文诸幽而行恕有遗憾矣乃叙而铭之曰君讳忠姓赵氏行恕其字也其先宋宗室福王与芮六代孙繇汴徙越再徙苏遂为苏之长洲人高祖讳孟桂元中奉大夫检校大司农平原郡公曾祖讳由瑶潍州知州祖讳宜浚隐徳弗仕父讳学礼乐善好施乡称长者卒以子贵赠文林郎河南道监察御史母陈氏懿徳克配封太孺人行恕自幼秀颖端重异于常儿稍长气岸魁梧楚楚如老成人父遂遣入邑庠为弟子员从鲍尧夫司训授礼经问学讲习穷昼夜不少闲学成遂以宣徳己酉领京闱乡荐庚戌登进士第观政内台踰年擢河南道监察御史文林郎明法律逹宪体慨然有澄清天下之志而哀矜慎恤恒存于其心时乡先辈陈僖敏公掌台事振厉风纪御史中非卓卓者虽乡旧不少假辞色而独礼重行恕正统己未奉命按四川所至鉏强击贪问民疾苦而兴革之境内清肃未几有司报松寨商巴棘麻国皆叛君即奋勇率兵入其巢震以风威谕以祸福其党众悉溃既而廉得其实乃统兵者激变所致遂封章劾其罪罪之朝廷遣使赐宝钞酒币将吏摄服番民向化边境以宁辛酉奉勑巡浙江海道早夜尽心抚士卒饬兵备缮城堡严斥堠卒无意外之虞壬戌岁朝廷简能御史清理天下军政廷臣佥议举行恕乃拜玺书之广东督励所司期以实效虽蛮乡瘴海无不躬造周履其地不踰年军士就清解者甚多民不告扰一时为御史者皆自以为莫及未几朝廷以陜右巨藩严方岳之选遂擢行恕右叅议行恕居官劝吏治恤民隐陜之人无老稚贤不肖皆爱戴敬服寻以旧官复任改云南左叅政因构疾还乡调治遂不起距其生永乐甲申享年五十有六卜以卒之明年某月某日葬吴城西齐鴈岭配莫氏先卒生一女赘故家子盛炳继娶苏州卫千戸朱某女生一男即汴补郡庠生行恕平生操履端谨财出非义者一介不茍取故久厯仕途囊无余赀还乡乡之居室族子弟以窭而售之人矣行恕携家累孑孑然无所于归其友朱名仲悯焉乃假余屋以居之既卒其丧不能举名仲复偕其友徐文辉辈倡助以襄厥事盖朱徐皆义士也行恕为人和易与人交欵欵露诚素公暇宾僚过从必具酒乐客讽咏诗歌继以壶矢尽欢乃已客有延行恕者行恕亦必尽其欢不屑屑较彼此也为文章典重和厚词理精到诗好唐人每风晨月夕抚景感怀必见诸赋咏长篇短章清新典雅足追古作顾其才徳表表然若此士君子方以逺大期之而行恕位止藩叅年未下寿而终岂非修短穷逹固系之于定命哉然高科显仕几三十年有声称而无愧怍吾知行恕亦瞑目矣是宜有铭铭曰
　　才之充而位弗崇徳之良而寿弗昌是固有命长存虽不幸而何伤俯仰无惭终始得正垂休流闻嗣续有庆

　　故朝列大夫广西左叅议朱公墓志铭公讳骥字汉房姓朱氏世为琴川文学里人祖以上隐徳弗仕父仕进乐善好施乡称长者母蒋有淑行公自幼警颖絶人八九岁能涉猎经史十三为诗属文有老成句弱冠父命为邑庠生孜孜力学不懈寒暑于三百篇温柔敦厚之旨研究益精学官命题较文援笔立就词理明畅优于同会士友正统戊午遂以是经领京闱乡荐将角艺春闱值外艰家居哀毁骨立后三年壬戌始克登刘俨榜进士百五十人公风仪秀雅文思焕发题咏述作迥出人右而挥毫染翰遒劲美丽自成一家朝士甚器重之未几上命典辽府丧事惟勤惟谨克称任使王深嘉之癸亥擢大行人奉使所至宣上徳逹下情不愧任使而与人辩论古今人物得失事成败利钝剑锋差差倾座敛听议者谓其诚有专对之才既而叙贤劳进监察御史正色立朝侃侃论事不为权贵所屈尝出按淮南诸处风棱峻整民吏震慑剖决讼狱笔无停思所至人皆以才御史称之阅三载受勅赠其考文林郎浙江道监察御史母妻俱封孺人时广西盗冦窃发民不堪命藩臬诸司官皆简才望卓卓者往任当道遂荐公为广西按察司佥事阶奉议大夫公至筹划可以弭盗事宜若干条献策于主帅安逺侯柳公安逺雅信重惟其言是听以行多所克捷盗既平安逺以公多竒功闻于朝升公广西布政司左叅议进阶朝列大夫已而盗复起公从安逺出伐筹划益多渠魁就擒余盗悉平朝廷知其由遣中使赍玺书金帛即军前谕劳甚至公之平生所树立章章若此凡其僚属与朝之缙绅士大夫率以卿辅期之而公以公事入京便道过乡遘疾遂不起呜呼伤哉公生于永乐丁酉九月十有三日卒于天顺壬午正月十有六日享年四十有六娶唐氏金华通判唐先生之女端淑清惠克配其贤子男一汝霖女三适缪权李瓛王某皆名族卜以甲申年某月之某日附葬于址虞山先茔之旁葬之先其孤汝霖诣予求墓铭呜呼予与公为同年交逾二十年而在台宪时为同寅心相契语相合意相敬慕观公之为人宜其逺大不止如缙绅士大夫之所期望而公遽止于斯岂非命哉予亦岂忍铭公之墓哉然唐公予尝受业而公有同年之谊皆不可辞遂为之铭铭曰
　　人之期公将谓大显于时公之自期将欲大展厥施何天之生才于世而俾之遽止于斯此造物之使然非人力之能移公知命而逹理虽不幸而奚悲有閟其藏有崇其封庆衍嗣人奕世亢宗

　　太淑人葛氏墓志铭

　　成化壬辰四月十四日直隶苏州卫指挥使谢瑛之母太淑人葛氏以疾卒于家瑛求乡人广东布政司叅政刘君昌状太淑人行实遣人赍书来广以墓碑铭为请瑛予壻也自予以弱息归所望太淑人教诲以进徳而今弃背矣铭其可辞哉按状太淑人讳善清姓葛氏世为直隶大名府清丰县人曽大父某以武勇从太祖高皇帝开国累功拜指挥使大父有女洪武初选入宫二十六年册为丽妃生伊王既而从王之国父能久当受荫太宗文皇帝入继大统以戚里之恩授孝陵卫指挥使遂家金陵母蒋氏生子九人男六女三太淑人其仲也时太淑人之兄覃袭指挥使次某为楚王府仪宾覃次子某又为宁王府仪宾长女册授新昌王妃一时葛氏之盛华贵相望世无与京而太淑人克循姆氏之教幽静端肃女红之事不习而能年及笄父母择配归谢氏为昭勇将军直隶苏州卫指挥使钦之妻后军都督府都督佥事芳之冡妇入其门事上御下动有仪法时昭勇公之母太夫人在堂治家极严整遇诸子妇未尝轻语笑有过差辄叱戒之太淑人朝夕造床下问饮食备极恭谨得其欢心太夫人尝语所亲曰吾妇出戚里华族能极尽妇道吾子真得内助矣昭勇公治职百务修举上官极礼重而亲贤好士根于天性吴中名公巨儒无不与之游门庭车马殆无虚日太淑人主中馈规使左右治具延欵礼无遗阙既生瑛甫能行即教以礼度稍长俾就外傅程训益严用是瑛克屏纨绮之习即若老成人至未几昭勇公以劳绩受诰封太淑人居十七载而昭勇公遘危疾且久太淑人日夕执汤药不敢托诸妾媵甚劳瘁人或怜之太淑人曰尽吾终事心不知其劳也昭勇公疾既笃顾太淑人曰太夫人在堂诸孤女不皆汝出所以为养为抚字者在汝太淑人泣受命而昭勇公卒时瑛尚幼瑛兄瑄稍长而非太淑人生太夫人谓太淑人曰祖宗之荫袭当在瑛而瑄长长而官则人惮而事举今易以瑄代袭俟瑛成立而正之何如太淑人唯唯及太夫人卒太淑人哀毁举丧葬不违礼数年瑛日益长读书有成孝友之行为士林慕羡且公议唶唶言当归以所假官太淑人乃以其情上疏于朝备极劳费凡三载事始白而瑛得官官五载而太淑人得进膺今命又若干年卒距其生永乐庚寅十二月十一日春秋六十有三生子三人男二长瑛次表补长洲县学生以文章试异等廪于官女一适海宁卫指挥使徐恭又有子九人男三瑛珙璘女六皆出少房孙十人男五勋蕡勇瑛之子凤瑛之子凰璘之子也女五太淑人抚之皆有恩诸子所娶妇多贵族妇翁亦多尊显若兵部侍郎李公与致仕黎宋两方伯则尤著者太淑人一教以太夫人持家之道秩如也诸女多嫁为万戸侯妻太淑人亦多厚为奁资不吝至于妾媵必怀以慈惠安以寛洽而宾客之费报施之需与内外之所仰给者太淑人亦必自为料理而与之节约宁丰而无俭于是人称太淑人有丈夫志太淑人卒时语瑛及表曰吾事太夫人终天年事昭勇公有子子瑛已正嫡庶之分表复嗜学骎骎乎有成吾复何憾然表尚未得仕瑛宜策励之母俾在人后吾子勉哉言讫而卒瑛及表与诸子号恸治丧葬悉遵礼制而仪文之详哀戚之诚视世俗有间兹卜以某年月日奉太淑人之柩葬吴县大茅山之原从昭勇公兆也呜呼妇女徳善不出闺门惟观其夫与子之为人可知而世家大族阃政尤难治今观昭勇公之贤瑛之克肖及其宗族子姓循礼而不肆太淑人之徳善人固已知况予为姻家知之尤详哉是宜书书而系之辞曰
　　婉婉淑人出于戚里懿徳夙成弗骄弗侈既归宦族孝于尊章克相夫君益谨烝尝家业愈丰生祥既翕抚教成立嫡也袭荫克肖克成仲氏业儒学博才宏孝养并隆寿福咸备溘然逝矣孰不挥泪母仪妇道兼尽有余女范新编史官应书大茅山原风气攸止合藏于兹永庇孙子

　　襄毅文集巻十四

　　●钦定四库全书
