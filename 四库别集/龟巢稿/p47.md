<!-- { "loadSidebar": true } -->
　　河南保定赵先生所著族塟图其说本于周官叅诸众论尊卑昭穆粲然有伦使观之者心生孝悌亦犹观老泉蘓氏族谱也如是以塟其亲以祛其风水之惑于名教岂小补哉先生讳炳字季明其经学德望为中州时宗至元大德间七聘方起官至翰林承旨学士平居多著述若四书选注等书皆有功斯文愚恐东南之人有未知程伯淳者故粗述于图说之后镂版而传之详见元史

　　跋蘓魏公百韵诗后

　　右蘓魏公百韵诗叙平生出处行事之大节谦言为家训也然字字句句皆足为世楷模岂特一家之训而已哉若考亭朱夫子西山真文忠公诸大贤咸有赞述区区后学尚何言欤某窃尝忝与公之裔孙景瞻父逰屡蒙出是诗警教尝谓某曰名教有余乐异端戒多紊只此二句有终身行之不尽者盖其服膺祖训力践正学卓然不为异端邪说之所惑故有是言时某等知所向慕者幸頼私淑而加勉焉于乎瞻父既殁世亦随变瞻父之子若孙家毁于兵独珍藏是诗出入戎马间三十年与身俱存且能奉庭训不淫老佛亦可谓不负魏公埀训之意也某重获覧观俨如对瞻父晤语敬书此以寓感怆

　　跋脱时敬叅政手书

　　字书心画也人能覩其亲之心画而知其志焉斯可谓能子矣今观髙邮同守畏吾氏伯坚于兵革之余得乃翁脱公大叅所书昼锦堂记如获重寳爱之敬之不翅若其亲之在目其殆着存不忘者欤愚尝论欧阳子之为此记也盖知韩魏公之志在乎德被生民功施社稷故以此二语为一篇之要大叅笔其文得非志魏公之所志乎使伯坚灼见其亲之志曰德曰功当知勉其所以继之者是则爱敬之心又推之于书字翰墨之外能子之道必如是而后尽耳昔者辛夘秋公来毘陵适予复忠公墓田筑祠立碑公为之大喜尝以吊祭之文示予而往焉时所书端谨持重视此篇笔意萧散神气飘逸有不同者此先见其字学之妙不凝滞于一偏也于乎落月满屋梁犹疑见颜色况心画乎想象髙风不胜起慕敬书此以告伯坚并抒所懐云

　　书安抚陈公跋先君小像自赞后

　　昔者狄节使却梁公画像世固称之若先代遗容遗言如安抚公父子者其后人当视瞻如生存敬恭如侍侧勉焉冀企及之虽时有隆污命有通塞有不克奋励以缵先绪然所以是是非非不避权势赴人急难如救头然是皆起懦疾之药石也慎毋以狄公借口而藐视厥祖如涂人然诗曰无念尔祖聿修厥德轩冕云乎哉阀阅云乎哉今安抚七世孙茂吾婿也出示石刻祖像并览赞跋起敬起慕因题其后如此云

　　跋张氏家谱图

　　右畨禺张氏家谱图知常州府事中宪公度仿欧蘓族谱为之由七世祖而下瓜瓞延蔓尊卑戚踈瞭焉在目中宪需予言愚于是切有感焉书首九族诗重同姓吾夫子尝删定二经埀训万世其敦本之意至深切矣若夫大小宗之法盖推广之后世宗法寖壊世教日衰然天理民彛未尝冺絶东平九世之张江州百口之陈亦代有之若文正公则能以祖宗之心为心赡族有田踈逺毕给真可谓不负诗书敦本之意今观中宪公追念厥祖留情谱系惓惓如此他日叅大政得厚禄如文正可为之时以是心为之吾知文正公不能専美于昔矣扬子云曰颜何人哉希之则是愚于是亦云

　　跋吕仲珪孝思巻

　　夫为人子者或不幸于养生送死之道有未尽焉处礼之变当从权以事其事岂徒抱终天之戚而已哉今观昆山吕仲珪氏早岁以父命出赘不能奉甘旨后其亲旅殡白下去家五百余里又不能春秋省扫以寓哀思服阕数年痛衋如昨与人言辄流涕盖仲珪以孝有不及情莫能忘然则如之何而可也惟所谓权宜用释氏茶毘之法函骨而归瘗诸故丘宰而楸梧祠而苹藻焄蒿凄怆常若见之则其亲之死犹不死也若夫继志述事或出或处树其业以显其亲则诸士夫颂美孝思之言斯足征矣

　　跋凌克礼父子孝感诗文后

　　昔圣人以子骞父母昆弟之言而称其孝盖人之善事亲者必先目之口之于同室之人而后一乡一国熟闻而著称极而至于流芳天下后世矣前数年客有过毘陵者说润卿父子之孝吃吃不离口予来娄江娄之人咸誉之既而卢兖州子长婴以赵征士用晦所赠孝感序并诸贤士夫歌诗若干篇皆本乎其父母昆弟之言予然后知润卿二子长克仁次克礼能罄家输粟以赎父罪去之日奋不顾身数千里危难争先而赴吁昔赵礼兄弟遇暴将脔食之其兄孝曰吾体肥可代吾弟若克礼事虽不同其亦赵氏之心欤然或者谓是亦常人所能为予故原其心而论之如此岂易得哉今凌氏五世而居重闱色养曰慈曰孝其所以尽其孝道者固不止于是也洪武十六年夏五龟巢老人谢某跋

　　跋陈寺丞思爱庵疏

　　右故宋寺丞陈公以思爱庵奉先疏请果上人主之骈俪精切字画端劲其为人可知寥寥二百余年为果嗣法者不知凡几代是庵易名圆通盖亦有年公之疏文幸而无恙今性中师弟子知敬重之求士夫题识余于是窃有感焉宋之文献礼乐盛于汉唐然当时世家如文潞公之有家庙者絶少请寺观为香火院者滔滔岂礼乐不明沦于习俗以致然乎今性中知其文当知其心知其心则知所以敬其先世者在乎庵仍旧名庶存初意如此则名正言顺而奉先之意终于有成寺丞公之死犹无死也岂徒重其文而已哉

　　跋岳氏族谱

　　岳氏为常之望族旧矣予早岁过唐门见其第宅相甲乙者数家且闻竹山蒋先生言宋干德间岳王弟经略使之孙自九江来居由宋而元子姓蕃衍文物之盛拔萃同里比以陵谷变迁奕叶憔悴东之惧谱牒散失嗣而缉之犹老泉蘓公之谱其族也老泉之言曰观吾谱者孝弟之心当油然而生吾知东之亦以是有望于族人焉或谓昔者狄武襄不后梁公君子韪之是大不然非其后而附之者非也为其后而自外者尤非也故人苟能以东之之心为心由孝弟以行吾仁则民吾同胞四海兄弟无往而非仁矣然则族谱之作岂小补哉时洪武十有九年六月既望龟巢老人谢某敬跋

　　跋经训启蒙

　　右经训启蒙北溪陈先生所著也先生经学得考亭夫子之传卓然为一代师表病世之训蒙者所教厖杂蔑养正之功故采摭经传以三字四字为句缉成韵语以便习读其书言孝之大原学之旨要使幼学者诚能熟读而藴之于心养其德性既而长施诸事业则举而措之耳兰曩避兵东呉得此书三十余载郡人徐孟容孟曽点见而寳之谓明珠暗投良可惜也是用版刻以广其传于乎先生经训以教羣蒙盖以圣贤之心为心视厖杂之书兰鲍不同俱化之效乆当见之凡为父师者可不慎其择乎子程子曰习与性成圣贤同归吾于此亦云洪武己巳九月重阳日毘陵老诸生谢应芳拜手敬跋

　　张孝子传

　　张孝子小字阿伴常之无锡人也为儿时父母以岁饥去乡土流离四方后徙居晋陵之东洲未几父卒兄亦早世家益贫母查氏偻伛不能任妇事中岁复多病常在床席伴佣力黄氏家仰给之黄氏工染色伴因学焉乆而遂精其业主爱之岁益其直伴身无完衣其奉养之具则随直而丰时得一美味必归遗母母或分饲之则绐云已食母尽之则喜当暑月每夕炳蒿艾以驱去室中之蚊拂枕席以安母寝隆冬雨雪垆不絶薪夜必燠母于懐如此者二十余年服勤于亲殚力于佣未尝一日废其事怠其志也母寿六十五以天年终伴恸哭几絶先数岁预营塟具及敛之日即舁柩归无锡合塟父茔今墓木已拱春秋携酒肉省扫必邀至邻里饮食之拳拳焉为保全丘垄之计平居遇饮食适口犹常动风木之悲或哽咽饮泣彻而后已且以亲在之日仰食黄氏深德之効力愈谨或者常欲倍其直募之伴不从呜呼斯亦可谓义焉耳今乡人特嘉其孝称为张孝子云
　　赞曰以曽骞之贤又亲炙圣人得学问之力其孝宜矣若伴之微生长陋俗目污凶德耳习谇语乃卓然返哺跪乳枭獍之羣使游圣门而学焉安知非曽与骞之徒欤区区受佣于人又能以力报効乆而弗忘吁世之朝禄爵而暮亡叛者其人能无愧乎

　　钱孝女传

　　钱孝女者呉郡田家女也父母喜其性婉顺纳婿与居洪武初兵兴岁余徙家常之三山湖服勤妇工兼力农亩搰搰乎共养其亲父卒母老而病踰两期腹有瘕癖号呼痛楚女甚忧苦每中夜礼佛吁天拜跪恳祷一夕潜以刄刲股绐其母为他肉熟而进之连年之疾即刻而愈既而邻里以其母无号痛声故询知其然众皆惊叹女姨母吕氏为吾邻尝诘之言其平昔细行多不可及乆而益勤至不惜其肢体斯亦可谓笃孝也与论曰昔鄠人之孝同于钱氏昌黎伯固尝非之其言盖本诸经以毁伤为未善也然闾阎匹夫之愚礼教不知一念之诚根于方寸通乎神明而孝感昭著如此岂易得哉岂易得哉于乎使薄俗之不顾养者闻钱氏之风亦宁不泚颡芒背恧其心而知悔悟也与是岁庚申六月望日

　　诸葛节妇黄氏传

　　黄氏名真净丹阳县吕城诸葛用中之妻也父家晋陵以其女生有淑姿善女工父母钟爱择配数年闻用中为儿时过驿亭适南台监察御史普公见之以其能属对摛大字甚佳呼为竒童聪慧之声洋溢四境故黄氏之父以女许嫁之既嫁而翁知其能遂托付家事使其子得専儒业翁殁其夫妇能以翁之心为心服勤如初宾敬之礼弗渝肥家之功益着养子作而爱不姑息凡乡里之为父为母之贤者咸仪之元末兵兴夫妇挈家窜呉下蒿簪卉服藜藿食饮艰苦十有余年夫病而亡哀恸几絶吐肝胆告之柩前曰未亡人真净三年服除当星冠羽衣若女道士以终其身有所否者天殛之由是教其子以继承宗嗣无忝厥祖洪武改元于鸿雁安集之初归塟其夫命其子复旧业什有二三余皆弃置盖亦知止足之义而无殆辱也数年之间又能撙其余力助羽流重构清微观以祠先世身佩符箓日诵老氏书贞节愈固今春秋七十有二乡人尝欲闻诸官乞旌其门妇曰夫死不嫁吾分内事耳卒不许于乎妇有节义礼教所嘉况能继述以昌其业以裕其嗣续岂寻常守节者所能及哉予常往来常镇间闻诸邑人质诸乡校无间然者故撮其要而书时洪武二十二年三月之吉

　　长白山居图说

　　客有过余者雨牕焚香相与览髙沙李侯山居图客谓余曰世谓画为无声诗信矣往者李徳裕以轩冕之贵疏平泉之逰赋诗忆之是图之作亦其诗之意欤余曰不然平泉花石以力致之穷奢极靡盖溺于玩物者也夫长白山天然胜槩为梁邹冠冕甘泉巨谷嘉木幽卉蔚有清气昔范文正公读书其间虀茹糜食与山俱清卒为一代名臣今侯锺兹山之英人品卓絶学亦如之至于擢髙科参大政出处继范公故武山中猨鹤讵云忘情但时方扬歴中外若安石为苍生而起奚暇复顾东山乎是图也盖侯黙寓家居读书之意以示其子孙抑亦示不忘桑梓之敬耳平泉之思岂其比哉客唯而起且俾以所荅之语笔之图左俟侯见而质诸

　　月泉说

