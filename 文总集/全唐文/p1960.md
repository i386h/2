<!-- { "loadSidebar": true } -->
    周诗曰：“驷原彭彭。”《注》曰：“骝马白腹曰原。”议者言上周下殷。沈约又云：“原者盖三家之色相胜，又示周殷相代也。”日休曰：“天之命也，必以二德，则文王自信矣，何为不受殷禅哉？”《诗》曰：文王受命作周。又曰：文王有明德。俾其率天下之义师，取一隅之凶主，南面於殷，其能昭昭矣。然非人事不可也，天时未可也。岂不可谓殷之贤人尚众，冀匡纣而易政也，岂能以驷原之色示乎代殷哉？呜乎！禅代之事，符於天命，必不可以驷原之色胜之也。谓尧之运为火欤？则车服一当从其色，则尧不当乘白马冠黄收衣纯衣也。故圣人继运以德，受禅以仁。如以马之色示於代殷，则吾以圣人用於左道矣。或曰：“若然者奚著？”曰：“毛公误笺，沈约过释。”
    ○论白居易荐徐凝屈张祜
    祜元和中作宫体诗，词曲艳发，当时轻薄之流重其才，合噪得誉。及老大，稍窥建安风格。诵乐府录，知作者本意。讲讽怨谲，时与六义相左右。此为才之最也。祜初得名，乃作乐府艳发之词，其不羁之状，往往间见。凝之操履不见於史，然方干学诗於凝，赠之诗曰：“吟得新诗草里论”，戏反其词，谓朴里老也。方干世所谓简古者，且能讥凝，则凝之朴略椎鲁，从可知矣。乐天方以实行求才，荐凝而抑祜，其在当时，理其然也。令狐楚以祜诗三百篇上之，元稹曰：“雕虫小技，或奖激之，恐害风教。”祜在元白时，其誉不甚持重。杜牧之刺池州，祜县老矣，诗益高，名益重。然牧之少年所为，亦近於祜，为祜恨白，理亦有之。余尝谓文章之难，在发源之难也。元白之心，本乎立教，乃寓意於乐府，雍容宛转之词，谓之讽谕，谓之闲适。既持是取大名，时士翕然从之。师其词，失其旨，凡言之浮靡艳丽者，谓之元白体。二子规规攘臂解辩，而习俗既深，牢不可破。非二子之心也，所以发源者非也。可不戒哉？
    ○新城三老董公赞（并序）
    洛阳新城二老董公说高祖为义帝发丧，在汉之取天下也，三杰而已矣。萧何苦民力以给兵输，韩信杀民命以骋战功，留侯设诡策以离秦项。当其时，未闻以仁义说於君者，而董公乃谕之以丧义帝，至使天下宗汉者，为其丧义帝也。夫高祖以曹参虽有攻城野战之功，不如萧何心，信矣。焉至於苦民力、杀民命、设诡策，反不若董公之功也哉？如高祖为天子，以公为师友，行其道於时，其利可知矣。公之道已行於汉，而不睹封赏之体，又当时史氏无一字以褒者，因为赞以旌之。
    项氏狂攘，贼我怀王。天命未的，孰存与亡。皤皤董公，一言汉昌。一人弑君，天下皆伤。一人哭君，天下皆丧。项由是弱，汉由是强。扶义而征，可至轩黄。唱仁而战，可至武汤。用於天道，折彼雄。ム公之道，与汉而光。
    ○易商君列传赞（并序）
    商君者，用於孝公，制其法而秦给，御其谋而魏败。封邑未居，に刑以及。呜乎！商君之匡秦，虽不必尽是，然亦至矣。太史贬之过实，非以欺公子邛刑公孙虔拒杜挚之说者乎？然有一事，亦足救斯非也。余悲商君忠而受刑，因重述其行事以赞曰：
    商君之於孝公也一二见，孝公不悟其说，非皇王之道行之难不及其身者乎？斯公之罪也，在商君有心於是道，不亦多乎？当商君一二说孝公行之，商君必为阿衡矣。呜乎！卒以苛令特用，自蒙於﹃。悲夫！
    ○六箴（并序）
    皮子尝谓心为已帝，耳目为辅相，四支为诸侯。已帝苟不德，则辅相叛，诸侯乱。古之人失天下丧家国者，良由是也。帝身且不德，能帝天下乎？能主家国乎？因为心、口、耳、目、手、足箴，书之於绅。安不忘危，慎不忘节，穷不忘操，贵不忘道。行古人之事有如符节者，其在六箴乎？
    ○心箴
    大化之精，孕之曰人。大纯之灵，形之曰心。心由是君，身由是臣。中既龃龉，外乃纷纶。耳厌闻义，目恶睹仁。手持乱柄，足践祸门。舜为天子，舜不得尊。其不尊者，与心为臣。纣为天子，纣乃得尊。其得尊者，与心为君。天子之外，复有尊者，乃舜之心，将舜之身。天子之外，复有卑者，乃纣之心，将纣之身。危乎惕哉，臣之谏君。辅相不明，诸侯不宾，君为秽壤，臣为贼尘。未及於斯，良可自勤。呜乎吾君，无忽慈文。
    ○口箴
    古铭金人，谓无多言。忽有所发，不可不论。既有所论，复谓多言。中庸之士，由兹保身。吾谓斯铭，未足以珍。出为忠臣，言则及君。入为孝子，言则及亲。非君与亲，则宜默云。谤讪之言，出如ち沦。一息之波，流於无垠。猜毁之言，出如钧天。钧天之乐，闻於无闻。佞媚之言，出如丝棼。一入於人，治乱不分。间谍之言，出如鹰。鹰之迅，一举凌天。无嗜於酒，酒能乱国。无嗜於味，味能败德。以道为饮，以文为食。成我之名，ム乃勉力。
    ○耳箴
    听於无听，默默元性。闻於无闻，洋洋化源。勿恃已善，不服人仁。勿矜已艺，不敬人文。勿耽郑声，其乱乃神。勿信美谈，其殛乃身。听误多害，听妄多败。近贤则聪，近愚则聩。尧居九重，听在民耳。故得大舜，授彼神器。勿听他富，荧惑乃志。勿闻他贵，堕坏乃义。慎正今非，慎明古是。舍是何适，古乐而已。
    ○目箴
    鬼尔了然，为吾所视。高睹古人，有如邻里。勿分秋毫，分於邦里。勿视邦禄，视於人纪。惟书有色，艳於西子。惟文有华，秀於百卉。见彼之倨，污甚涂炭。见彼之贤，绵甚葛ぱ。勿顾厉阶，紊吾大志。勿视怨府，损吾高义。入吾明者，何人而已？古之忠臣，古之孝子。上立大业，中光信史。苟不善是，玄彖之类。
    ○手箴
    惟尔之指，屈伸由已。勿执乱权，勿树贼子。勿秉非道，勿持非理。勿挤孤危，勿援奸宄。慎握吾操，俾直於矢。慎杖我心，俾平如砥。翦恶如草，扬奸如秕。为而不矜，作而不恃。智如公亻垂，勿为小巧。机如偃师，勿为奇伎。身高道端，毫道国史。敬之戒之，俟为天吏。
    ○足箴
    惟尔并々，为吾所先。居必择地，行必依贤。勿践乱阶，勿履利门。勿蹈怨府，勿蹑祸源。凤凤乃禽，不栖凡木。驺虞乃兽，不践生物。唯尔栖践，保兹无忽。
    ○动箴
    动生於欲，行生於为。欲则不妄，为则不疑。吾道未丧，於何不之。勿生季世，有爵必危。勿居乱国，有禄必尸。往无市怨，去无取嗤。迹无显露，名勿求知。声无取猜，誉无致疑。坦道如砥，履过蒺藜。四海如家，去剧絷维。日慎一日，言兹在兹。
    ○静箴
    冥冥默默，惟道之域。处不违仁，居无悖德。勿欺孩孺，衣冠失则。不慢皂隶，语言成隙。深山虽乐，豺狼尔殛。深林虽安，虺蜴尔螫。居不必野，唯性之寂。止不必广，惟心之适。勿傲乎名，要乎聘帛。勿矫乎节，取乎禄食。躬虽已安，若敌锋镝。味虽以甘，若含冰蘖。成吾高风，惟静之力。
    ○酒箴（并序）
    皮子性嗜酒，虽行止穷泰，非酒不能适。居襄阳之鹿门山，以山税之馀，继日而酿，终年荒醉，自戏曰“醉士”。居襄阳之洞湖，以舶宿载醇酎一，往来湖上，遇兴将酌，因自谐曰“醉民”。於戏！吾性至荒，而嗜於此，其亦为圣哲之罪人也，又自戏曰“醉士”，自谐曰“醉民”。将天地至广，不能容“醉士”“醉民”哉？又何必厕丝竹之筵，粉黛之坐也！襄阳元侯，闻“醉士”“醉民”之称，订皮子曰：“子耽饮之性，於喧静岂异耶？”皮子曰：“酒之道，岂止於充口腹乐悲欢而已哉，甚则化上为淫溺，化下为酗祸。是以圣人节之以酬酢，谕之以诰训。然尚有上为淫溺所化，化为亡国，下为酗祸所化，化为杀身。且不见前世之饮祸耶？路酆舒有五罪，其一嗜酒，为晋所杀。庆封易内而耽饮，则国朝迁。郑伯有窟室而耽饮，终奔於驷氏之甲。栾高嗜酒而信内，卒败於陈鲍氏。卫侯饮於籍圃，卒为大夫所恶。呜乎！吾不贤者，性实嗜酒，尚惧为酆舒之﹃，过此吾不为也，又焉能俾喧为静乎？俾静为喧乎？不为静中淫溺乎？不为酗祸之波乎？既淫溺酗祸作於心，得不为庆封乎？郑伯有乎？栾高乎？卫侯乎？”盖中性不能自节，因箴以自符。箴曰：
    酒之所乐，乐其全真。宁能我醉，不醉於人。
    ○食箴（并序）
    皮子少且贱，至於食，自甘粢粝而已，未尝食於乡里，食於亲戚，食於州鄙。有邓邑大夫，向皮子之名，曾未相贽，具厚羞以宾之。皮子辞，大夫订之曰：“子自甘粢粝则可矣，於乡里亲戚州鄙何有？”皮子曰：“一杯之食至鲜矣，苟专其味，必不能自抑。既不能自抑，日须丰其羞。既日须丰其羞，则贫也不能无不足。因是妄求苟欲之心生，穷贪极嗜之名生。且大夫不见前世之味祸乎？故羊斟不及，华元受其谋。鼋羹不均，子家肆其祸。熊蹯不熟，杀宰夫而赵盾弑。双鸡易鹜，馈子雅而庆舍死。呜乎！吾不二者乎？诚赖其用，所欲不可求，所嗜不可得，方自甘粢粝而已。使我生於钟鼎之家，膏粱之门，日纵异嗜，年成奇欲，未必不为御者之奔华元也。子家之伐灵公也，晋灵之杀宰夫也，卢蒲癸之杀庆舍也，此犹之禽兽欲争食而死者矣。故食於天子者则死其天下，食於诸侯者则死其国，食於大夫者则死其邑，食於士者则死其家。又焉能以乡里亲戚州鄙为让乎？”大夫曰“善”。自惟食之性不能自节，亦犹酒之性也。复箴以自符。箴曰：
    宁能我食，不食於人。复食於人，是食其身。
    ○蓝田关铭（并序）
    六年，皮子副诸侯贡士之荐入京。程至蓝田关，睹山形关势，回抱於天，秀欲染眸，危将惊魄。噫！将造物者心是而加力耶？不然者，何壮观若斯之盛也？《易》曰：“王公设险以守其国”，信矣哉！若为天下之枢机，万世之阃阈者，非兹关而莫守也。因陈其规，是为《蓝田关铭》曰：
    天辅唐业，地造唐关。千岩作锁，万嶂为拴。难图其形，莫壮其秀。双扉未开，天地如斗。轧然昼启，人流如济。似画秦图，铺於马底。不可侵，惟王之心。矧夫兹关，独可规临。
    ○隋鼎铭
    隋氏有鼎，其器非古。以诈为金，以贼为铸。以虐火煎四海，以毒气蒸九土。天假唐力，扛之仁地。以泽扑虐火，以德销毒气。既折其足，又啮其耳。噫戏圣王，无畜兹器。
    ○汴河铭
