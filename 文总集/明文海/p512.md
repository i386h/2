<!-- { "loadSidebar": true } -->
　　新安叶宗茂有清才年近四十有四卒于金陵邸见闻者哀其遭时之不偶也为之赋诗而呈之老交朱升为之序序曰宗茂叶濂翁之子生二嵗移家于蓼自其幼以敏给闻稍长治进士业从余复卿先生学戴氏记歳丁亥归就乡籍试有司眀年予归自燕山取道至蓼访之后五年淮兵起宗茂避地归乡兵旋至郡邑宗茂从乡兵奋御称能后四年江南开省或荐之起家知婺源州时州境未定非羙官也既而镇戍官适前从统乡兵者于是上下相安得行抚字之政再考乃代代者不善于民宗茂美声益逺播矣使説蜀说所长也既而不遣使督造战船事集使守饶饶境接婺源民欢其至戍将与之不协不乆罢去谪濡须一年读书治艺不戚戚或又摘其所督造舩不善重得谴去年使筑城所赋寻仞十倍其家产不给也子仁效缇萦上书得免今年夏以病终呜呼宗茂而止于斯邪宗茂风神秀彻言笑媚好读书史不数过成诵为人比方解説无不喻者隆师亲交好賔客急人贫难有国士风作诗有思致有所论述滔滔不厌倦一时欲有为于世者徃徃以噐略待之然而天性率直不能曲为谦退推让以茍悦人视己之善如人之善视人不善如巳不善非古心古道之士不能不相龃龉宗茂之得誉毁以此杨子云曰世乱则贤圣驰骛而不足世治则庸夫髙枕而有余乱世之民困于供亿仕则困于责任不能集事者得罪而祸亟集事则事愈归之甲兵钱谷抚绥应对岂一人身所备一不美卒不得免焉使宗茂之渉世也得三四十年不乱卒其经业名进士也展其事业良有司也又加之以年寿敛华而实为贤公卿乡先生以善后来衰老者得所倚頼岂不甚善而乃止于此岂特其一身一家之气运邪始宗茂从余逰与婺源俞仲谦偕二人通家昆弟出处必相从仲谦能以义相正若不相能也宗茂既卒平生所与善相附者众而能存念其孤永其身后名者仲谦一人余故虽以宗茂能得友古心古道未始絶无人自慰而重念人间世之可悲也呜呼宗茂则己矣吾与仲谦之悲何时而巳耶
　　太保白公挽诗序【吴溥】
　　挽诗何自而起乎説者谓吴伐齐公孙夏将战命其徒歌虞殡此始也以予观之夏之志在敌忾故令人先为是歌示若送死然非所以为挽也或云田横死门人畏汉不敢哭乃作蒿里薤露之歌其説近是然亦不能无疑焉横之归汉惟二客从横既死二客皆自刎是可谓慷慨以杀身者敢死而不敢哭乎使诚畏汉则歌与哭何异意者汉吏感横之义随柩叙哀后世相承为挽歌耳是则凡所以挽之者皆伤之也非摈弃流落穷困无聊之人则无以发哀痛惨戚之词若夫公卿大夫道行志得亦何用挽为哉余于是盖有説焉道虽行矣而或未究其用志虽得矣而或未竟其施天下之人闻而伤之挽之可也又其上者功业塞天地徳泽被民生后世思其人而不可见虽由今挽古亦可也吾郡白康敏公自给舎十一迁而至宫保其所建白于上而敷布于下者不可胜计天下隂受其赐人恶得而知之至于虑囚省刑降冦赈饥杀河流通饷道其功赫然在人耳目有不可冺百世之下人犹思之而况今日之熟于见闻者乎诗自魏公徐公而下凡若干非伤之也思公而不见不待百年而作者也
　　桂纪善挽诗序陈【敬宗】
　　祸福之至有莫知其所以然而然者则皆委之于命命悬于天而福善祸淫之报天实司之君子之为善也防其福矣而或罹于祸小人之为恶也罹其祸矣而或防其福揆之于理而防防质之于人而漠漠诉之于天而若不闻至于无可奈何则相委之曰君子为善而得祸小人为恶而得福皆其人之命不然则胸中不平之气无自伸而怨天尤人之恨相寻于无穷矣是岂君子修身俟命之道哉纪善桂公宗生晋王右傅彦良先生仲子洪武中以眀经荐达授知陜州其年逮事州之民诣阙诉而荐之陞平阳知府未几复以事谪戍辽东时朝廷大举礼文之事于是尚书吕公举公文学荐入内廷与修永乐大典书成而授今职复几年获重谴谪为交州吏胥公挈其家以徃既而不幸俱死于役可胜痛哉公坦坦施施自家而逹于为官自少壮而至于老未尝有疾言遽色忤于人其居官廉公而能断其临民则慈父母之爱其子也其称人则务辨去其恶而曲举其善其赈穷恤乏虽辍朝暮之飱与之不靳也居显职不为跃跃之喜罹大难不为戚戚之忧为文与诗虽不甚求工于賔友觞酌之际讽诵隽永不啻吹竹弹丝敲金而击石也公盛徳士也宜益大以显矣夫谁使其至于此极哉不幸一身至于是矣而及于其子若孙其理安在孟子曰君子之泽五世而斩桂自先世至于右傅以及于公其泽当益衍而未罄也岂天降割于其子若孙而延施厥祸于其躬邪不然则宜委之于命而不必求其所以然也公既卒讣闻于中外逺近亲友之间无不相聚哭之曰桂公善士也其得祸如此使为善者何所劝哉于是相与作为哀挽之诗以悼其不幸凡得若干首其侄子善聨为大轴请予读而序之呜呼三良殁而黄鸟之音传田横死而蒿里薤露之声作覩诸缙绅所以悼公之不幸者事虽不同其痛郁凄恻之情视昔有加焉予读之不自知其涕之无从也遂书以为序
　　澹齐先生挽诗序【陈献章】
　　昔人求哀辞于林举举谢之书有曰君子无苟于人患其非情也夫感而哀之所谓情也情之发而为辞辞之所不能己者凡以其哀为之也茍无其哀矣则乂恶以辞为哉此之谓不茍于人也余顷居京师二年间从贵公卿游入其室见新故巻册满案其端皆书谒者之辞就而阅之则皆亲戚故旧之求哀辞者而其辞率大同而小异凡以其亲故求挽诗者十恒八九而莫不与也一或拒之则艴然矣惧其艴然而且为怨也而强与之岂情也哉噫习俗之移人一至于此亦可叹也天下之伪其自兹可忧矣澹斋先生姓某氏名某秫坡黎先生门人也吾乡称先达以文行教后进百余年间黎秫坡一人而己秫坡与予连里第余之生也后不及侍其门弱冠与澹斋之子益逰始拜澹斋诲余以秫坡事行缕缕此岂一日忘其师者邪当是时秫坡之门存者不少独澹赍以其学教授于罗山之下子弟有所矜式焉夫不背其师于既死而传其学扵来世信也爱其子以及其友仁也益之子执馈于我云也今为梁氏甥戚也借是三者其死也能无哀乎哀而后为之诗诗之发率情为之是亦不可苟也巳不可伪也己
　　陈重器挽诗序【庄防】
　　予嵗之己夘举进士春官与今刑部郎中长沙陈君宗器防扵白下舟中时其父封君其兄公器在焉封君则古光苍劲公器则精敏浩博而宗噐则乂豪俊英爽可敬可畏自是与宗噐聫翩北上相与日亲乃得宗器家世之详宗噐谓其兄弟七人皆有可观其兄重器尤不置口且曰于公器不减而自谦其不能过余遂识之扵心亟欲见之不可得也丙戌余与宗器同登甲科其后北辕南楫奔走四方与之不相见者十年每见传记所载如髙辛氏之八子周之八士荀氏八龙马氏五常眉山三蘓者未尝不思念陈氏父子兄弟也前年夏宗器与廉州守刘君用光偶自公暇过江访予定山握手道故旧懽甚竟一日夜乃去宗器将行出一帙示余曰此吾亡兄重器挽诗也敢请一言以序诸首余曰此岂余欲见之而不可得者哉宗器遂欷歔不自巳余亦不能不为重器悲也予不识重器奚为而悲世之贤者常少不贤者常不能无贤者人之眼目国之蓍龟世道頼之以立人纪頼之以正君子有所恃而不怠小人有所畏而不为不贤者常至贵寿贤者常至夭死如徃年吾友罗一峰者亦可悲矣重器果如宗器之所称论亦不可谓之不贤者余于重器何为而不悲哉重器挽诗皆今天下士大夫所为哀者宗器以为今士大夫皆文章俊杰之士而予山人文章之人文彩绚烂而山人之言野朴绚烂之言美浮于实而野朴者后将可信而传也嗟乎此吾宗噐之虑之过也周公孔子顔回孟轲其死也孰诔孰铭孰传孰序天下后世称为大圣人大贤人者亘万古不衰名之传与不传者人之贤与不贤也使重器果贤也人将传之不遑暇食使其不贤虽百予山人亦岂能有所传哉矧夫至人无行至徳无名以鸿蒙浑噩于太古之天者又不系于传与不传而奚俟乎汲汲于是宗器曰固巳诸士大夫之意其可辜哉余不能絶遂笔其言于尾简以为重器挽诗序
　　罗濬渊父母挽謌诗序【罗伦】
　　哀死而歌之礼乎古未有也礼也哭日不歌望柩不歌适墓不歌隣有丧舂不相里有殡不巷歌歌以乐也斥苦以歌虞殡以歌蒿里薤露以歌歌以哀也歌之始也歌以乐哀非礼也歌以寄哀礼也古未有也哀死者人之情也凡血气属莫不有知有知则知哀其类鸟兽之类丧也回翔呜号蹢躅踟蹰而后去情也情于人也至矣父子哀之兄弟哀之妻妾哀之邻里乡党哀之无他情之至也楚人死秦人则不哀之越人死燕人则不哀之无它情之不至也故曰知死者伤后世挽歌焉秦楚燕越之相哀也斯礼也仁矣子曰吾求也为吾亲人曰吾应人求也为人之亲天下其孰解之诚为亲乎有道焉舜为亲焉重华禹为亲焉祗承孔子为亲焉学周公孟子为亲焉学孔子三圣一贤其为亲也求诸内而己矣今曰为亲忘其内而役乎外何也噫也乆矣上舍濬渊甫伦同姓家万安其父母卒有歌而哀之者谒余序余不能止也解其言
　　任处士挽诗序【张弼】
　　夫挽诗昉于虞殡绋讴薤露蒿里之作盖引绋舁柩讴歌以相哀也然不载于礼经者以其弥文而非哭踊之际所宜辨也近世之挽诗则又不然颇类黄鸟之哀三良耳若唐人之悼亡哭友亦多矣然皆出于人之本情非人子所预也今之俗殁其亲者率欲多得挽诗为事有累然衰绖走人之门者甚至恐触人讳冒吉服都骑从而徃者于情何堪于礼何居于事何益哉然乂有可观者或既祥禫或越数载不忍死其亲没其善其以挽诗为事则厚之道也而非之者乂当有择若生为人所敬爱死为人所悼念则哀之若生为人所畏恶死而人庆幸之则何哀之有是亦天理人心之公又君子翼善遏恶之机也可轻狥人乎哉若天台任处士守仁素履为乡邦重乆矣弗占一命而卒是可哀也今墓木且拱其子纯一惧其善之弗彰汲汲祈诸作者于礼无拂于孝有加于俗不茍诚可与也巳故序诸首且以解人子之惑于俗者
　　郑处士挽诗册序【李承芳】
