<!-- { "loadSidebar": true } -->
　　桃李城东近不遥，偶闻花发喜相邀。断桥似欲妨佳思，好雨犹能借此朝。随分开樽依绿草，偶然信马及余瓢。重来莫道无闲暇，紫燕黄鹂日渐娇。

　　【幽兰花】

　　李径桃蹊次第开，香百和袭人来。春风欲擅秋风巧，催出幽兰继落梅。珍重幽兰开一枝，清香耿耿听犹疑。定应欲较香高下，故取群芳竞发时。

　　【胡长史祠堂】

　　白首青衫仍隐居，晚抛环堵就安舆。生刍忽改尝地，函丈空悲讲解余。弟子相照耀，儿孙松桂共扶疏。我来恨不瞻遗老，空怪乡邻尽读书。

　　【孙宾臾道人】

　　万里飘然不系舟，酒垆一笑便相投。千金不换金丹诀，何事惟须一布裘。

　　【新桥】

　　六月长桥断不收，朱栏初喜映春流。虹腰宛转三百尺，鲸背参差十五舟。入市樵苏看络绎，归家盐酪免迟留。病夫最与民同喜，卯酉匆匆无复忧。

　　【曾子宣郡太挽词二首】

　　族大徽音远，年高福祚多。生儿尽龙虎，封国裂山河。象服惊初掩，埋文信不磨。送车江郭满，咽绝听哀歌。安舆遍西北，丹历江湖。存没终无憾，哀荣两得俱。新封崇马鬣，余福荐浮图。家法苹蘩在，空堂始一虞。

　　【曾子固舍人挽词】

　　少年漂泊马光禄，末路骞腾朱会稽。儒术远追齐稷下，文词近比汉京西。平生碑版无容继，此日铭诗谁为题。试数庐陵门下士，十年零落晓星低。

　　【次韵王适一百五日太平寺看花二绝】

　　遍入僧房花照眼，细寻芳径蝶随行。归时不怕江波晚，新有桥虹水上横。小槛明窗曾不住，闲花芳草遣谁栽。但须匹马寻幽胜，携取清樽到处开。

　　【又次韵游小云居】

　　溪上浮花片片轻，溯流登岸得山行。僧房幽绝云居小，春日阴睛野色明。永远林栖真有道，溺沮耕养亦忘情。此身此意何年遂，空使常谈笑老生。

　　【次韵秦观梅花】

　　病夫毛骨日凋槁，愁见米盐惟醉倒。忽传骚客赋寒梅，感物伤春同懊恼。江边不识朔风劲，墙头亦有南枝早。未开素质夜先明，半落清香春更好。邻家小妇学闲媚，靓妆惟有长眉扫。孤芳已与飞霰竞，结子仍先百花老。苦遭横笛乳飞英，不见游人醉芳草。可怜物性空自知，羞作繁华助芒昊。

　　【复次前韵答潜师】

　　怜君古木依岩槁，西江饮尽须弥倒。野花幽草亦何为，韵高篇空自恼。万点浮溪辄长叹，一枝过岭仍夸早。拾香不忍游尘污，嚼蕊更怜真味好。道人遇物心有得，瓦竹相敲缘自扫。谁知真妄了不妨，令我至今思琏老。妙明精觉昔未识，但向闲窗看诗草。浮云时起鸟四飞，毕竟安能乳清昊。

　　【景福顺老夜坐道古人搐鼻语】

　　中年闻道觉前非，邂逅仍逢老顺师。搐鼻径参真面目，掉头不受别钳锤。枯藤破衲公何事，白酒青盐我是谁。惭愧东轩残月上，一杯甘露滑如饴。

　　【画枕屏】

　　绳床竹簟曲屏风，野水遥山雾雨蒙。长有滩头钓鱼叟，伴人闲卧寂寥中。

　　【次韵王适留别】

　　远谪劳君两度行，复将文字试平衡。干时岂为斗升禄，闻道应忘宠辱惊。未了新书谁与读，重留佳句不胜情。决科事毕知君喜，俗学消磨意自清。

　　【次韵子瞻特来高安相别先寄迟适远却寄迈迨过遁】

　　老兄骑骡日百里，据鞍作诗若翻水。忽吟春草思惠连，因之亦梦添丁子。群儿竞长堪一笑，老马卧餐何日起。闻兄尽室皆旧人，见面未曾惟遁耳。迟年最长二十六，已能干父穷愁里。豫儿扬眉稍刚劲，党子温纯无愠喜。我兄憔悴我亦穷，门户久长真待尔。但令戢戢见头角，甑倒囊空定何耻。家藏万卷须尽读，此外一簪无所恃。船中未用废诗书，闭窗莫看江山美。

　　【次韵子瞻端午日与迟适远三子出游】

　　人生逾四十，朝日已过午。一违少壮乐，日迫老病苦。丹心变为灰，白发粲可数。惟当理锄，教子稷黍。谁令触网罗，展转在荆楚。平生手足亲，但作十日语。朝游隔提携，夜卧困煮，未歌《棠棣》诗，已治刍灵祖。士生际风云，富贵若骑虎。奈何贫贱中，所欲空龃龉。

　　【次韵子瞻留别三首】

　　公来十日坐东轩，手自披云出朝日。山川满目竟何有，波浪翻天同一湿。诸门迭出惊异状，间道怀归终旧壁。此行十里隔江河，何人更问维摩疾。野人性似修行僧，长愿幽居近林麓。南迁无计脱簪组，西归谁为栽松竹。头上白云即飞盖，耳畔清泉当鸣玉。洛川犹是冠盖林，更愿高飞逐黄鹄。东西南北无住身，羯末封胡四男子。锼不遣治章句，烂熳先令饱文字。疏慵嗟我厉之人，生子夜中惟恐似。传家粗足不愿余，同驾柴车还我里。

　　【次韵子瞻行至奉新见寄】

　　四年候公书，长视飞鸿背。十日留公谈，欲作白莲会。〈筠州无可语者，往还但一二僧耳。〉匏瓜一遭系，卖酒长不在。夜归步江ぞ，明月照清濑。心开忽自得，语异竟非背。〈音倍。〉一尊谈人间，万事寂寥外。欲同千里行，奈此一官碍。何年真耦耕，举世无此大。

　　【赠医僧鉴清二绝】

　　肘后医方老更精，须眉白尽气弥清。只应救病能无病，岂是平生学养生。门人久作开堂老，庭桧看成合抱围。他日浴堂归洗背，回头还解放光辉。

　　【赠医僧善正】

　　老怯江边瘴疠乡，城东时喜到公房。历言五藏如经眼，欲去三彭自有方。身厌远游安静默，术因多病更深长。时时为我谈尊宿，曾入南公古道场。

　　【食菱】

　　野沼涨清泉，乌菱不直钱。蟹肥螯正满，石破髓初坚。节物秋风早，樽夜月偏。令人思淮上，小舫藕如椽。

　　【留滞高安四年有余忽得信闻当除官真杨间偶成小诗书于屋壁】

　　数间茅屋久蹉跎，四见秋风入薜萝。北棹偶然追雁羽，南公谁复伴渔蓑。三年贾傅惊吾老，九岁刘郎愧尔多。此去仍家江海上，不妨一叶弄清波。

　　【洪休上人少年读书以多病出家居泐潭为马祖修塔以三绝句来谒答一首】

　　早除郎将少年狂，祖塔结缘归故乡。习气未消余业在，逢人依旧琢诗章。

　　【勉子瞻失干子二首】

　　人生本无有，众幻妄聚耳。手足非吾亲，何况妻与子。偶来似可乐，强作室家喜。忽去未免悲，欣成要矜毁。君家两岁儿，毕竟何自始。变化违初心，涕泗剧翻水。吾侪近始悟，造物聊复试。道力竟未完，聪明信难恃。破甑不复顾，彼无爱甑心。弃璧负赤子，始验爱子深。诚知均非我，胡为有不能。一从三界游，久被百物侵。朝与喜怒交，莫与宠辱临。四物皆不胜，生死独未曾。不经大火烧，孰为真黄金。弃置父子恩，长住旃檀林。

　　【偶游大愚见余杭明雅照师旧识子瞻能言西湖旧游将行赋诗送之】

　　五年卖盐酒，胜事不复知。城东古道场，萧瑟寒松姿。出游诚偶尔，相逢亦不期。酉轩吴越僧，弛担未多时。言住西湖中，岩谷涵清漪。却背闾井喧，曲尽水石奇。昔年苏夫子，杖屦无不之。三百六十寺，处处题清诗。麋鹿尽相识，况乃比丘师。辩净二老人，精明吐琉璃。笑言每忘去，蒲褐相依随。门人几杖立，往往闻谈词。风云一解散，变化何不为。辩入三昧火，卯塔长松欹。净老不复出，麈尾清风施。苏公得罪去，布衣拂霜髭。空存壁间字，郁屈蟠蛟螭。知我即兄弟，微官此栖迟。问何久自苦，五斗宁免饥。俯首笑不答，且尔聊敖嬉。我兄次公狂，我复长康痴。反复自为计，定知山中宜。但欲毕婚娶，每为故人疑。君归漫洒扫，野鹤非长羁。

　　【将移绩溪令】

　　坐看酒垆今五年，恩移岩邑稍西还。他年贫富随天与，何日身心听我闲。山栗似拳应自饱，蜂糖如土不须悭。仲卿意向桐乡好，身后尝亦此间。

　　【约洞山文老夜话】

　　山中十月定多寒，才过开炉便出山。堂众久参缘自熟，郡人迎请怪忙还。问公胜法须时见，要我清谈有夜阑。今夕客房应不睡，欲随明月到林间。

　　【将之绩溪梦中赋泊舟野步】

　　扁舟逢野岸，试出步崇冈。山转得幽谷，人家余夕阳。被畦多绿茹，堆屋剩黄粱。深羡安居乐，谁令志四方。

　　【谢洞山石台远来访别】

　　窜逐深山无友朋，往还但有两三僧。共游渤无边处，扶出须弥最上层。未尽俗缘终引去，稍谙真际自虚澄。坐令颠老时奔走，窃比韩公愧未能。

　　【赠方子明道人】

　　水银成银利十倍，丹砂为金世无对。此人靳术不肯传，阖户泥墙畏天戒。今子何为与我言，人生贫富宁非天。钳锤橐龠枉心力，齑盐布被随因缘。我来江西晚闻道，一言契我心所好。廓然正若大虚空，平生伎俩都除扫。子言旧事净慈师，未断有为非净慈。此术要将救饥耳，人人有命何忧饥。

　　【回寄圣寿聪老】

　　五年依止白莲社，百度追寻丈室游。睡待磨茶长展转，病蒙煎药久迟留。赞公夜宿诗仍作，巽老堂成记许求。回首万缘俱一梦，故应此物未沉浮。

　　【乘小舟出筠江二首】

　　短舫漂浮真似叶，小蓬低浅仅如巢。幽吟但觉山川走，困睡不如风雨交。红饭白醪供醉饱，青蓑黄箬可缠包。一竿鹤发他年事，万斛龙骧任见嘲。宦游欲学林间鹊，每到新年旋叠巢。篷龙船聊似屋，渔樵把臂便成交。不妨袖里携诗卷，尚可床头置药包。《古史》欲成身愈困，客来未免答讥嘲。

　　【寄题孔氏颜乐亭】

　　颜巷久已空，颜井固不迁。荆榛翳蔓草，中有百尺泉。谁复饮此水，裹饭耕废田，有贤孔氏孙，芟夷发清源。废床见缏刻，古昏苔痕。引缸注瓢樽，千岁忽复然。嗟哉古君子，至此良独难。口腹不择味，四体不择安。遇物一皆可，孰为我忧患。阮生未忘酒，嵇生未忘锻。欲忘富贵乐，托物仅自完。无托中自得，嗟哉彼诚贤。

　　【徐孺亭】

　　徐君郁郁涧底松，陈君落落堂上栋。涧深松茂不遭伐，堂毁栋折伤其躬。二人出处势不合，譬如日月行西东。胡为宾主两相好，一榻挂壁吹清风。人生遇合何必同，一朝利尽更相攻。先号后笑不须怪，外物未可疑心胸。比干谏死微子去，自古不辨污与隆。我来故国空叹息，城东旧宅生茅蓬。平湖十顷照清庙，独书徐子遗陈公。二人皆合配社稷，胡不相对祠堂中。

　　【滕王阁】

