<!-- { "loadSidebar": true } -->
　　明者处世莫尚于中优哉游哉于道相従首阳为拙栁下为工饱食安步以仕代农依隠玩世诡时不逢是故才尽者身危好名者得华有羣者累生孤贵者失和遗余者不匮自尽者无多圣人之道一龙一蛇形见神蔵与物变化随时之宜无有常家【东方朔集】
　　临终谏天子【帝曰今顾东方生多善言怪之居无何朔果病死见禇先生补传】
　　诗云营营青蝇止于蕃恺悌君子无信谗言谗言防极交乱四国愿陛下远巧佞退谗言
　　嗟夷齐【北堂书钞　此未详为文为赋附载】
　　穷隠处兮窟穴自蔵与其随佞而得志不若従孤竹于首阳
　　公孙卿
　　受申公札书【武帝得寳鼎之嵗齐人公孙卿曰今年得寳鼎其冬辛巳朔旦冬至与黄帝时等卿有札书因嬖人奏之召问卿对以受此书齐人申公与安期生通受黄帝言无书独有此鼎书曰汉兴云云申公因言黄帝升仙事拜卿为郎进中大夫】
　　黄帝得寳鼎宛朐问于鬼臾区鬼臾区对曰黄帝得寳鼎神策是嵗已酉朔旦冬至得天之纪终而复始于是黄帝迎日推策后率二十嵗复朔旦冬至凡二十推三百八十年黄帝僊登于天【汉书宛朐作冕侯】
　　鼎书
　　汉兴复当黄帝之时曰汉之圣者在髙祖之孙且曾孙也寳鼎出而与神通封禅封禅七十二王唯黄帝得上泰山封【并史记】















　　西汉文纪卷九
　　钦定四库全书
　　西汉文纪巻十　　　　　明　梅鼎祚　编司马谈【龙门人以太史丞为太史令】
　　六家要指论【谈学天官于唐都受易于杨何习道论于黄子仕建元元封之间愍学者之不达其意而师悖乃论六家之要指】
　　易大传天下一致而百虑同归而殊途夫隂阳儒墨名法道德此务为治者也直所从言之异路有省不省耳尝窃观隂阳之术大祥而众忌讳使人拘而多所畏然其序四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵是以其事不可徧循然其强本节用不可废也法家严而少恩然其正君臣上下之分不可改矣名家使人俭而善失真然其正名实不可不察也道家使人精神専一动合无形赡足万物其为术也因隂阳之大顺采儒墨之善撮明法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去健羡黜聪明释此而任术夫神大用则竭形大劳则敝形神骚动欲与天地长久非所闻也夫隂阳四时八位十二度二十四节各有教令顺之者昌逆之者不死则亾未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼故曰博而寡要劳而少功若夫别君臣父子之礼序夫妇长幼之别虽百家弗能易也墨者亦尚尧舜道言其徳行曰堂髙三尺土阶三等茅茨不翦采椽不刮食土簋啜土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民之率使天下法若此则尊卑无别也夫世异时移事业不必同故曰俭而难遵要曰彊本节用则人给家足之道也此墨子之所长虽百家弗能废也法家不别亲疎不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家弗能改也名家苛察缴绕使人不得反其意専决于名而失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先不为物后故能为万物主有法无法因时为业有度无度因物与合故曰圣人不朽时变是守虚者道之常也因者君之纲也群臣并至使各自明也其实中其声者谓之端实不中其声者谓之窽窽言不听奸乃不生贤不肖自分白黒乃形在所欲用耳何事不成乃合大道混混冥冥光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之神者生之本也形者生之具也不先定其神而曰我有以治天下何由哉【史记○祥一作详明法作名法】
　　后土祠议【武帝元狩二年郊雍曰今上帝亲郊而后土无祠则礼不答也有司与太史令谈祠官寛舒议于是天子东幸汾隂遂立后土祠于汾隂脽上如议上亲望拜如上帝祀】
　　天地牲角茧栗今陛下亲祠后土后土宜于泽中圜丘为五坛坛一黄犊牢具巳祠尽瘗而从祠衣上黄立泰畤坛奏【武帝始郊见泰一云阳是夜有美光及尽黄气上属天太史令谈祠官寛舒等曰】
　　神灵之休祐福兆祥宜因此地光域立泰畤坛以明应令太祝领秋及腊间祠三岁天子壹郊见【史汉同】
　　司马迁【字子长谈之子初为太史令以救李陵下蚕室】
　　报任少卿书【李陵降虏上怒甚羣臣皆罪陵上以问迁迁盛称陵且言彼不死宜得当以报汉也上初遣贰师大军出财令陵为助兵及陵与单于相値而贰师功少上以迁诬罔欲沮贰师为陵游説下迁腐刑迁既遭祸幽而发愤遂着史记凡百三十篇后为中书令尊宠任职故人益州刺史任安予迁书责以古贤人之义迁报之是时安为戾太子事系狱】
