<!-- { "loadSidebar": true } -->
　　伏念阻侍台仪遽残冬筦液樠戾质尚厠华光之筵蓬曲守心时梦翘材之馆惟偃藩之甫尔介向福以咸宜阁下感防三仪昭明百度祥言顺采爲有国之金汤正色端朝失羣邪之倚着勤经大政辰告逺猷是以首封萧何比之左右手目送周勃谓之社稷臣丕绩克咸常均絶拟顷缘冲逊之雅重兹劳勚之均特开千社之封聊罢万枢之柄讼棠所茇先梓具存富贵而归故乡前夸汉牒股肱之衞元首终辅舜图冀啬道冲上符天载绅緌所咏坯冶攸依
　　兼龙图谢两地啓
　　奉中书劄子以祁三让便令授告敕者丹诉数闻成音三郤愿孤易夺恩重难违伏念祁年景頽侵才力衰钝诏自西蜀归领计廷属有内避之嫌尤滞官聨之总防便私请还授故资仍因进藩更帖新职但素愿已获旧物尽归又取美名实同诡遇沥恳虽苦收涣莫能惟令出之必行终降拜而升受此盖阁下导仁下济俾物曲成恧多取以非廉畏罔功之求比誓勤夙夕冀报涓分





　　景文集巻五十六
　　钦定四库全书
　　景文集巻五十七
　　宋　宋祁　防
　　碑
　　复州广教禅院御书阁碑【案复州汉竟陵地五代晋时改为景陵祁本传释为复州推官当在天圣三年碑云干兴元年意建阁在前碑文在后耳】
　　昔者上帝册书藏羣玉四彻之府神禹秘记着南方防稽之山若乃上圣蔚兴含灵皆警弥文塞天渊之表遗章倬云汉之象温瑜镂翰崇树规矱协三五六经之制蘂函真本颁贶方国镇七千神灵之封用能蔽穹壤而相传在都邑而有副鼓之而天下动举焉而能事毕噅噅棼棼而珍图焜照在在处处而神物防持者欤复州者古为景陵郡栖地敞夷殖物繁伙滨帯江汉尝被文王之声诗蔽亏宿莽流为骚人之凄怆神奸物厉之不作民风国教之在柔居然吉祥是最殊胜直城西出一里有院曰广教乃唐禅师积公之经始大士陆生之攸践巧歴之算虽往故府之求多在邑井不改寒泉潄玉而仰流岸谷相为洪碑生金而未泐肇为寳所垂乎百禩观其面势盘据标胜呈露却背平野前瞰大泽屈到嗜芰之葰产幽流不秽长者挥金而侧布檀施嗣臻佛事具足以庄严都人赞叹而踊跃真宗咸平初遹追来孝执竞先烈防禁中茂陵之聚备天下名山之藏乃以太宗皇帝御制御书凡百轴下赐焉照之天光震动沙界成钩之文焕布辟恶之香纷郁雾图兰叶盖天姥之尝窥赤水珠胎非象罔而谁得干兴元年景陵县史谭颙内发信誓谋就功德捐缗钱数十万建为重阁迁赐书而藏之木摩而匪雕栋隆而弗挠鸣翚斯飞以异状阳马如舞而四承巍乎觉苑之増雄凛然天魔之潜卫奕奕云构瞻威而如在灏灏宸懿赐书文之一同推而上之思议安及者巳先是天禧中长人邢公若思以寳坊雄峙睿篇申锡非大精进畴克奉行乃以僧惠嵩为传法住持并干院事未几嵩引去又以今释长老智升次补其位一滴清浄之流演普及众生四事毕给而薰修雄成内院原乎震旦启大千之界皆为浄土而积髙之隩或明神之所凭贤刼示百亿之去待付国王而大事之缘有诸圣之时现帝华抚运笔舌乎五教而大坟常典传归乎东序之秘寳宸极继志粉泽于先业而冰绡壶墨分藏乎不死之福庭蚩蚩之氓含甘吮滋迷帝力之所及沈沈之宇子来勿亟归天保而在兹俾是书也竝日月而丽乎天斯阁也以香花而散其处射者不敢西向如畏共工之台从昔未曽得闻更同如来之藏祁宿官甫迩落成斯觌淳濯至化颂次成功铭曰寛柔以教兮南方彊神眀来舍兮寿而臧崇建塔庙兮最吉祥聪明无运兮臻太宁云汉章天兮奎钩明名山大都兮閟文经瑶函珠笈兮敝层构弇勒汤盘兮垂不朽当来下生兮齐佛寿
　　成都府新建汉文公祠堂碑
　　蜀之庙食千五百年不絶者秦李公氷汉文公翁两祠而巳冰为蜀凿离垖逐悍水以漑所及常无旱年西人德之因言冰身与水怪鬭怪不胜死自是江无暴流蛟蜃怖藏人恬以生故侈大房殿岁击羊豕雉鱼伐鼔啸籥倾数十州之人人必侍祠奔走鼓舞以娱悦神祝巳传嘏而后敢安公之治蜀开学校以诗书教人澡熨故俗长长少少亲亲尊尊百姓顺赖其后司马相如王褒扬雄以文书倡张宽以博闻显严遵李仲元以有道称何武入为三公汉家号令典章赫然与三代等蜀有儒自公始班固言之旣详初公为礼殿以舎孔子及七十二子之象殿右庑作石室舍公像于中晩汉学焚有守曰髙眹能兴完之后人又作眹像进偶公室歳时长史率掾属诸生奉笾豆饔醪荐之于前防跽谨洁一再奠而退辞无敢不信焉冰以功公以德功易见德难知故祀虽偕而优狭异焉嘉祐二年予知益州往款公祠至则区位湫偪埃蚀垢防不称所闻大惧礼益懈忽神弗临享其明年乃占学宫之西改位鸠工弗亟弗迟作堂三楹张左右序及献庑大抵若干间布寻以度堂累常以度廷疏牕以快显壮阖以严闭采有青丹陛有级夷瓦密栋彊若棘若飞乃肖公像于宁间绘相如等于东西壁本古学之复莫若联本今学之盛莫若故枢密直学士蒋公堂故绘二公于防漏皆配祠焉于是择日告成于神揖而升簠斚果湆脯脩纷罗而有容可以告防趋而降罍罇巾洗席燎并施而不慁可以尽仪相者循循任者舒舒礼生于严广灵妥于阒寂故也噫自公之来蜀之人自视若邹鲁宋兴名臣钜公踵相逮于朝先帝时巨盗再作乱弄库兵争劔阁是时蜀豪英无一污贼者羣顽愁窘不容喘而灭非人好忠家知孝使然耶所使然者不自公欤传曰非此族也不在祀典公在之矣则是祠之作愿自予而古无俾壊息云祠之兴同尚之贤则转运使赵抃及提防刑狱使者凡三人赞辅之勤自通判军州事祝谘以降六人营董之劳自兵马都监毛永保而下二人咸书像于西厢列官里于石隂铭曰
　　公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼兮耽耽庭广直兮序岩岩吏奉承兮不哗神来徙兮此其家俨羣贤兮竝陈公所教兮如其仁庖鱼挺兮俎肉鲜神来享兮憺冤延公教在人兮无有颇蜀贤不乏兮才日多俗祥顺兮孝慈公祀百世兮庸可知
　　杨太尉神道碑
　　庆厯二年春二月甲子诏书故太子太保致仕赠太尉崇勲刚纯义勇任重效显有不懈之亮能断之彊其追諡曰恭毅申命史臣祁譔文刻石且俾螭首龟趺如令揭着墓阡馨香无穷臣祁伏念天子所以褒礼大臣隠悼幽显霜迁树拱犹无已时沈恩念忘漏入九泉受名节惠不使有司得预虽砺山于庙固功臣之誓讙鼙在廷深将帅之思始终感防未有二兹者已敢拜手奉诏防绎功状掇其功瑑于碑太尉姓杨氏字寳臣系出宏农支裔炽昌载质四方旣贯燕蓟世禅武力曽祖方道任侠豪迈仕后唐髙选涿州刺史合姓窦氏祖守斌善射御以彍骑从太祖为龙防指挥使授室孙氏父全羙志勇决噐安重扈执衞戈山立云从终殿前指挥使左班都知委禽王氏竝涵渟隂德益久弥大发越絪緼归成后人公既显率祢而上赠太师中书尚书令由祖而下封鄂国公推妣及曽分胙楚韩秦为夫人国太尉事两朝厯二十八官其最着显者由彰德军节度相州观察留后领振武鎭南定武山南东道河阳三城五节度以留务厯殿前都虞侯侍卫马军副都指挥使以节度为殿前副指挥使宣徽南院使枢密副使枢密使再同中书门下平章事守陈寿亳镇定五州两为河北兵马都部署皆国家腹心柱石天下所以安危者故上欲左右有民惟公之为若鼎彞然所处而重若金汤然所恃而安有牙童童有印累累以勤以庸元首是毗举当世贤臣魁垒骨鲠之辅待公而足公幼时以门廕事皇太子宫太子训之学因通书记刀笔絶不憙狗马弋猎事痛折节比诸生在左右谨力自将未尝以孰何见谢皇太子即位是为真宗皇帝自东班承防十一迁为内客省使由恩州刺史三进兼桂州观察使公既藩邸雅旧故敢言无所回隐每使四方督盗贼采风俗还奏有条帝以为才其后数访羣臣臧否切问迩言世秘莫闻时时有所建明帝未尝不称善更莅内司风绩流闻当此时益亲近出入光宠同时等辈皆不敢抗茵凭几天禧晩年贵臣投隙亲置党人揠旤端于时公联掌皇城密以情告厚利盗言或啗或讦公即计防其诈念帝久未豫今上居东宫若放命窃发讙动禁省虽食其肉奚足偿耶即日白发其谋魁慝禽伏扑燎未然折虿始摇保安宗稷繄公是力上自先帝时既闻耳矣及纂嗣遂以爪牙任之居中军上将风力鋭甚视岩廊整整而防足和门曁曁而安星藩幔省居衞行防朝廷雄尊得公愈明久之进贰枢务章献明肃皇后尝目公谓上曰是先帝所谓忠孝者用未及显庸有待耶于是由第四署超正使席防权纲有归政体清明万枢丛逺皆从临决公心经大猷膝造昌言底行将顺甚称上意明年使罢得视丞相秩即淮阳开府仇家便文诬列曩寃执事间之因以释憾有诏罢宰职公一不自辩将命之藩责言靡雠事久益直示箧食騠终防简照歳余还治宛丘北敌丐盟使者结纳未能得其要领于时以传车召公入议至则赞书巳具若曰尔复以相印守博陵如汉灌婴故事凡兵在镇定者尔皆统之公顿首陈谢退条御戎择帅邉锁所冝急者数十牍以闻谋谟卓诡乙夜被赏乘辕北驱威先令行化劬为忭甲寿马良士奋于行未几徙常山今宿帅王相国得用代镇博陵与公相犄角当一面诸将皆以兵属师和帅贤敌谋益伐防戎译讲解兵悉罢屯诏公入镇圃田前此以壮趾之苦方事未宁不啬有加至是固辞不拜上言疆场少间幸得归节阙下丐骸骨还丘园朝议重违故制授左衞上将军听老明年册拜储保俸如居官乃薨享寿七十于是嵗在大梁闰五月已酉呜呼公以大有之健中庸之不倚书之攸好德出屏入辅文武是宪遁居成功休不待年其所以经纶黾俛者巻纳灵府完为和气宜艾且祺屹如冈陵而遽溘逝盖曩之瘁尽与今恬泊不相补欤或化者自有数得正而没贤所乐欤此上所以闻问鲠伤临废朝锡赗系路廞衮照室者巳公为人有崖岸识诣精明居常观图史博古今辩论感槩森如矛防善为政摧勒豪彊苗薅发栉不使败类初羣牧制置使悉杂择臣领之所以佐县官经马政独公由监司至使任无虑九年廐校数充踶牸不乘及在殿衞二府亦八嵗不他迁勤官善职见倚于上乃如是质所树立固宜有大者焉厌难未萌先事电发勇之果也华首诣屯初不办严忠之壮也蹈道引年牖下归全仁之固也假令阳秋可作尚珍且贵奚止载太常之縿镂景钟之栾哉娶夫人王氏姚氏田氏不偕公老生子十二人宗让宗诩宗説宗诲宗识宗谨宗谔宗诱宗谊宗谏宗诂譲为内藏库使説内园副使閤门通事舍人诲内殿承制识谨诱竝内殿崇班谔谊谏诂竝东头供奉官诩识谏早世诸子虽食旧德皆能以才自显于官诜诜也知公义方世济厥问乌可量已薨之年诸孤既辞诏葬则自发私税与龟筮谋得秋八月壬申克葬于开封府祥符县邓公乡齐公茔之子位夫难泐者有如石不朽者有如名行逺者有如文且王命焉显扬懿烈由行逺旌不朽托难泐以示方来则公之系之才之伐之官何千万年而有泯焉铭曰
　　古人之勇挠于为利公闻悚言据正弥厉为君督姧羁踣狂猘为臣之忠衰于官成避剧就安以保其盈方事之难公乃奋行功名之际贤者罕处节整位隆公则引去是是非非定于阖棺卒葬恩褒邦靡间言青史有传公列功臣朱门有闶庆垂后昆梁甸畇畇汳流浑浑不迁不腐茂烈偕存
　　范阳张公神道碑铭
