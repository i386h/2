<!-- { "loadSidebar": true } -->
　　梅卿，秦淮名校书也。声价自高，性尤亢傲，裘马翩翩，而中无所有者，辄不愿酬接，甚或以闭门羹待之。自叹堕落风尘，屡欲择人而事，无奈心目中少所许可。伴松逸侣，皖中名士也，少负重望，潇洒不群，常着白袷临风，亭亭如玉树，见者疑为神仙中人。家綦贫，闭户读书，不与世接。有贵介仰其名，欲以金帛交欢，却之不顾。年十八就试金陵，偶偕友人放浪秦淮，见姬丰韵娉婷，衣裳雅淡，疑非北里中人。姬亦凝眸睇生，略诉生平，即与订好。继开小宴，即坐生肩下，如飞燕之依人，银烛双摇，珠光四照，愈觉妩媚异常。酒阑灯灺，送客留髠，泣谓生曰：“妾不幸早堕苦海，亟思自拔，阅人多矣，无如君者，愿以终身为托，幸勿弃捐！”生曰：“仆寒士，何能从勾栏中买佳丽？且家无金屋，何处贮娇？恐终负卿，奈何！”姬闻言，泪涔涔下，枕函尽湿。生曰：“若今秋能一战而捷，桂花香里，或可一订良缘。”姬乃收涕为笑，使人移生袱被就院中读。姬限课程若师保，暇则烧烛煮茗，以佐清话。每入场，姬买舟亲送之贡院，归后焚香吁天，竟夕不寐。将出场，复舣舟河干以待。试毕，留生待榜，租鸭嘴船，安排笔床茶灶，偕生遨游三山二水间。榜发之夕，生痛饮高卧，姬先遣人市题名录，徘徊室中，足无停趾，婢妪窃以为异。天将明，而报犹未至，姬和莺粟酪端坐以待。忽闻叩门声急，则报录人踪迹而至，生巍然列经魁，姬大喜，犒以重金。生拟返里，谋入京资斧，姬不听，曰：“君且读。届时妾当为君筹之。”生感其意，下帷攻苦。冬杪，姬招院中人饮以酒曰：“数年共处，时相劳苦，今当永别，可各尽欢！”复赐以金，厚薄有差，众知姬欲从生，捧觞为贺。姬买舟泊楼下，尽室以行。生怪之曰：“卿欲何往？”姬曰：“伴君入都。”生笑不言。天明促生登舟，布帆遂发，达袁浦，易车而行。未两驿，姬病，生劝留寓静养，以为后图。姬执不可，强为笑语以慰生。达京，病益剧。会将临场，又为生料量考具，日夕不少休，劝之不听，赁车送生入场。归而呕血晕绝，救之始苏。复于静坐中，焚香潜祷。末场姬病甚，生欲不赴，姬曰：“妾千里相从之谓何？今不行，负妾跋涉矣！”生不得已，惘惘出门，临行姬泣曰：“好自为之，不复能相送矣。”生草草完卷出，至巷闻室有哭声，入视则姬已死，女仆号于旁。生哭之恸，殡殓尽礼。榜发成进士，遂扶柩旋里，誓不忘姬，即于室后筑园，葬姬其中，旁构精庐数椽，肖姬貌为花神，俾子孙岁岁祭之。作《哭花诗》三十首，哀感顽艳，传诵一时，嗟乎！姬一女子耳，乃能识英雄于微时，抑何鉴之神也！相从千里，卒以身殉，情之所钟独深矣！生报之不可谓不厚，而姬亦从此传矣。 
　　湘娥，邢姓，吴江之铜里人。以遇寇乱，鬻于平康。雏发垂有髫，眉目如画，回眸一笑，能令人真个消魂，走马章台者见之，无不颠倒失志。顾姬志在从人，苛于择偶，于富商巨贾中少所心许。吴门某公子，风流蕴藉，翩翩裙屐少年也。父宦于楚，公子随任读书，性放诞，喜作狭邪游。父束之严，居恒郁郁不乐。后返里小试，遍游曲巷，见姬惑之，曰：“此殆汉成温柔乡也，将于此终老矣。”朝暮在姬所不出，几不知世外别有沧桑。凡县府院试，皆由姬家入场，同学多姗笑之。案发，举茂才第一，一军皆惊，诵其文，无不敛手推服。一夕酒阑灯灺，姬泣谓公子曰：“妾以蒲柳陋质，得侍巾栉，欣慰何极。若竟渭城一曲，各自东西，则‘宁可万死碎羽翼，不忍云间两分张’之谓何！愿公子三复此言，毋使昔贤腾笑。若令妾脱离火坑，愿侍茗添香，终身为康成之婢。”公子曰：“仆已授室，且家教素严，奈何？”姬泣，公子亦泣，仆人日促登程，公子托病不行。未几父书敦逼，不得已惘然就道，姬亲送之河干，痛哭而别。及至中流，打桨烟霭，迷离犹见姬痴立长亭，学闲鸥之引领。后数年，公子补官浙省，偕友人放舟湖中，有画舫掠舟而过，中一丽人，宛似湘娥，急出问讯，而风灯零乱，相去已遥。一日有请公子赴晏者，绝无名刺，问主人伊谁？亦不答，曰：“到自知之。”公子从之行至一处，修篁夹道，曲径通幽，及入重门，则画栋雕梁，陈设富丽。仆速公子入，坐未定，有搴帘而出者，则湘娥也，素衣缟袂，宛如玉树临风，较初见时尤为艳绝。曰：“自别后，即随假母来杭，不幸假母就木，剩妾一身，无所依倚，然幸得自主，愿如琴操侍坡公，勿以风尘见弃。”公子曰：“诺。”即日携之赴任。姬侍公子不敢当夕，又婉娈能得大妇怜，闻者益贤之，群嘉姬之有识，又羡公子之得人也，争赋诗以纪其事，一时传为嘉话云。 
　　王才宝，字媚生，维扬人，生长红桥之畔。丰姿绰约，艳绝一时，及笄，遂隶平康，继而转徙至金陵，居秦淮河房。小阁三椽，临流轩敞，晶窗绣幕，备极闲雅。姬每当夕阳将下，画舫初经，凭阑小立，眉黛凝波，见者疑以为神仙中人。姬色艺双绝，大小词曲无不工，吐属雅令，院中人皆自叹弗如，固北里有数人物也。愿花常好馆主应试白下，得遇姬，遂与订好，备极缠绵。尝设盛宴，招上下江诸名士毕集。于时众艳争来，群花列侍，繁弦急管，酒绿灯红，诸名士擘笺题句，击钵联吟，生诗先就，得探骊珠，诸妓中，亦独推姬为领袖。试毕返棹，生赠以四绝句： 
　　宝儿情性最温柔，花品应推第一流。 
　　原是扬州新柳种，却教妆点白门秋。 

　　旧时题遍断肠诗，情到新欢未易痴。 
　　无奈鸳鸯勾绮梦，藕根为有易缠丝。 

　　当筵按曲许知音，窄袖纤腰弱不禁。 
　　一段风情谁得似，秦淮河水未为深。 

　　伯劳飞燕复西东，愁锁眉痕语未终。 
　　莫道韶光等闲度，琵琶容易感秋风。 
姬执诗再三循诵，泪毗荧然，有依依不忍别之色，临行剪香云一缕为赠，殷勤订后约。嗣未知所终。 
　　大姑，姓周氏，荆州之沙浦人，鸨母周媪l所生女也。年十八，风致嫣然。肌如玉雪，眉目若画，人咸谓明珠固生于老蚌。姬喜酬应，而性豪于饮，见之者无不色授魂与。媪恃此钱树子一株，遂以芙蓉膏为业，锦茵绣褥，香气袭人，欹枕挑灯，令人心醉。时有谭生者，仙源人，作客沙浦，丰姿俊美，饶有玉人之目，寻花问柳，恒作狭邪游。见姬艳之，悦慕之私，形于眉睫，以为此真温柔乡也，女亦爱谭之貌，潜与谭有染。谭因作求凰之曲，而媪方居为奇货，不肯以金穴委人。姬知母意未谐，遂效文君夜奔故事，私嘱谭生贾舟江上，舣棹以待，街鼓紞如，反关卧闼，拂露而行，谭迎女入舟，挂帆东下。天明，媪起呼女不应，手揭女帏，衾裯冰冷，知随谭生宵遁。急尾之，而风帆沙鸟，缥缈天际，遥哭而返。继而寂寞庭裯，殊无生趣，乃仰莺粟酪毕命焉。谭生挈女溷迹汉皋，赁屋而居，积有半载，伉俪甚笃。女每夜辄梦媪呼与俱返，醒而述之，谭以噩梦无凭，一笑置之。女素有饮癖，一夕倩邻妪购得佳酿，藏于几畔，漏三下，谭入市未返，女忽跣足披发，自帐中跃出，颜色惨沮，腹如辘轳声，女伴诘之，始自言饮阿芙蓉膏。谭归视，则纤纤十指甲尽作紫黑色，急投以药，而瓠犀变箝，涓滴不能下咽，憔悴花容，香销艳萎，闻者伤之。噫！鸳鸯野合，鸾凤齐飞，遂令孤愤老鸨，游魂相逐，化作一缕怨丝，萦绕不脱，卒至俱殉。悲夫！ 


　　雪鸿小记　清　珠泉居士　着 

　　题辞 
　　绿窗妆罢，水妒胭脂；红袖携来，花惭金粉。秦淮名小，小惯藏春；越舫言轻（舟名），轻刚载酒。乃有苕南词客，选色忘忧，研北银镫，抽毫作记。红牙紫玉，既曲曲以传神；翠羽金衣，复纷纷而斗景。此日歌台舞榭，销君三月之魂；他时楚馆秦楼，觉我十年之梦。庚戌夏五海陵霜桥苞拜手。 

　　小引 
　　雪鸿云者，即色即空之谓也。粉白黛绿，本属幻尘，暮雨朝云，终归乌有。天下事大都如斯。珠泉署名之旨不其微哉！为集唐人七古系之，其诗曰： 
　　倡家美女郁金香，片言出口生辉光。 
　　与君相向转相亲，维酒高歌杨柳春。 
　　可怜杨柳伤心树，斜月沉沉藏海雾。 
　　寄言全盛红颜子，古来万事东流水。 
　　　　　　　　　　　　　　　　　　　　　　　　洪都黎松门拜题 

　　雪鸿小记 
　　余自辰秋，金陵返棹，游兴渐阑，两载高平，足不履尘市，每吟微之“曾经沧海”、“除却巫山”之句，真觉取次花丛懒回顾矣。丁未暮冬，颖川明府摄篆维扬，相偕至止。扬固旧游，城北校书，又金陵旧识，暇时过访，颇慰离怀。然当棋罢酒阑，闲谈往事，误人红粉，老我青衫，不禁相对歔欷，共悼天涯沦落也。校书居亢家花园，自园北至水关，两岸河房鳞次，同人征色选声，尝拔其尤者五人，以佐文字之饮。迨次年夏五，花天变态，情海生波，出其闉阇，风流云散，此五人者，亦偕城北校书飘然遐举焉。客窗枯坐，聊为记叙，譬彼飞鸿踏雪，隐约爪痕而已。若谓三生杜牧，赢得名存，则我岂敢。 
　　方璇，江阴人。本姓水，乳名阿全，方玉奴之义女。幼为金陵女伶，余于辰秋曾相识于王氏河亭，色艺俱佳，已倾流辈。以其命名未雅，易之以璇，字曰姗来。于今三年，河干邂逅，烟轻月瘦，雪韵花嫣，正盈盈二八时也。性耽清雅，沉静寡言。初小居秦淮之南，因避尘嚣，移家古旗亭曲巷中，闺阁幽深，非素心人未许排闼。王亦将顺其意，珍如掌珠。绿萍前尹，余同乡中表戚也，以裁花之仙吏，为掌玉之文星，投簪后侨寓竹西，绝怜爱之。适有伧父使酒骂座，意将逮辱姗来，绿萍嘱余护持，得寝其事。余每余暇过从，清谈移晷，尝见其理双鬓，束双弯，笑笑生芳，步步移妍，真可相对疗饥，不待酣红腻绿也。为赋玉梅二绝赠之，有“管领春风第一枝。”及“朗于新月澹于云”之句，姗来颇解赏音，浼余书于香箑，时时吟诵，出入怀袖中。会夏杪 玉奴以事速讼，仓猝间偕返里门，明月芦花，不胜惆怅。 
　　玉奴亦江阴人，年逾二纪，姿致犹人，惟腻理靡颜，不愧温如之目。善饮酒，工觞政，度曲亦清越擅场。 
