<!-- { "loadSidebar": true } -->
　　敕：古之命妇，贵从其夫，维克有后，则以其子。矧予天下之母，内极三世之尊，可无追崇，助我孝治？太皇太后祖母某氏，育德名族，作嫔大邦。象服之盛，配德于山河；彤管之严，比洁于圭璧。比列荆河之壤，追赉九泉；徙封少昊之墟，益彰异数。追远之厚，予何吝焉！可。

　　○祖母郭氏豫国

　　敕：朕于旧勋之家，无所不厚，矧维坤德之重，恩何以加？内殚孝敬之深心，庶几慈仁之一喜，比缘大赉，思极追荣。太皇太后祖母某氏，保傅丕勤，宗族称善，姑章安其能养，子孙法之不忘。兹用推惠泽于总章，易隆名于大国。漏泉之庆，尚克享之。可。

　　○祖母全氏秦国

　　敕：朕笃于奉天，礼极严父，思其志意，莫如念母之深；宠其祖先，尚有追封之典。太皇太后祖母某氏，妇德成于早岁，母仪者于当年。宜其室家，施及宗党。鸠怀均一之性，翟见委蛇之容。没而不忘，易旧封于西土；传之罔极，告新命于宗桃。可。

　　○父遵甫唐王

　　敕：高密之仁，其报在训；汾阳之功，其报在暧。维其子孙不能专有其福，实生圣女，以母天下。汉唐之盛，旷无与伦。太皇太后父遵甫，魏王之孙而楚王之子也。生而富贵，动由礼义，才甚高而不试，德虽隐而自彰。命之不融，中道而殒。祚我神母，实代天工，厚德载于三朝，贵名高于十乱。仁民爱物，每以生灵而为心；克己复礼，深恶外家之太盛。临御期岁，遂安四方。和熹才有余而德不充，懿安福至厚而功不著，欲报之德，不知所从。兹予祀帝于总章，大霈庞恩于海宇，追崇之典，所不敢忘。改封尧都，增宠家庙。可。

　　○母曹氏吴国

　　敕：朕以四海之富，为二宫之养，犹朝夕歉然，以为未足。推予此心，以知圣母追远之念，罔有穷已，谓将成就其美，莫如褒显其先。太皇太后母某氏，生于功臣之家，绰有女士之德。恭俭廉退，孝友慈祥。实生太任，作合英祖。方其造舟以迎于渭，教成而结其。母育四方，二纪于是；君临百辟，期年有成。推迹本源，安可忘报！改封南国，以贲九泉。庶乎有知，服我新命。可。

　　○母李氏秦汉国

　　敕：尊之而欲其贵，爱之而欲其富。圣人非私其亲也，情之所厚，礼有必然。眷予外戚之小君，早与唐国之内治，恩宠之异，中外莫先。太皇太后母某氏，奕世簪裳，生知法度，《鹊巢》无愧于居室，《麟趾》自致于多贤。爱均七子之仁，养及中宫之贵。迨此临轩之日，方其授几之辰。化被族人，贵震海内。疏封二国，盖近世之罕闻；寿考百年，均本朝之多福。可。

　　【皇太后三代】

　　○曾祖敏中申王

　　敕：昔我皇祖，光宅天下，求贤以自辅，一时公相皆世之豪杰。子孙显荣，历世不坠，笃生淑女，作配皇极。究观本源，盖非一日之积也。皇太后曾祖某，光大笃实，真汉相之风；富贵寿考，有天人之福。画像原庙，铭功太常。方均庆于合宫，宜易封于成国。服我休命，祚尔后昆。可。

　　○曾祖母梁氏魏国

　　敕：朕亲礼合宫，仰以陟配昭考，追文王之典，俯以大赉臣工，侈上帝之福。眷予母族之重，实居戚里之崇，岂无异思，以广慈念！皇太后曾祖母某氏，静而守礼，存江汉之风，动必有仪，俨山河之象。德洽宗党，庆流子孙；疏封有唐，于今历岁。肇新毕万之国，以宠向氏之祧。可。

　　○曾祖母张氏鲁国

　　敕：昔向氏之祖，位列丞弼，世方平宁，在位正直，有《羔羊》之风；退食委蛇，本《鹊巢》之致。积是懿德，逮其曾孙。嫔于有虞，遂母天下。宠光所被，中外莫加。皇太后曾祖母某氏，躬服孝慈，动由礼义。其归以百两之众，其贵有六珈之仪。寿虽止于中身，庆实钟于来裔。推予享帝之赉，锡以保鲁之封。尚克有知，服此休命。可。

　　○曾祖母宋氏楚国

　　敕：朕躬享昊天，升侑神考，外推严父之教，内怀将母之诚，厚抚其家，追王厥祖，下迨闺帏之懿，咸加封爵之崇。躬孝帅民，朕无所愧。皇太后曾祖母某氏，严于正家，动必由礼。采蘩以共公侯之事，亲桑以致衮冕之华。蔼然令猷，克光来叶。肇新封于荆楚，告休命于尝。尚克有知，膺此异数。可。

　　○曾祖母王氏陈国

　　敕：朕尊尊以教敬，亲亲以教爱，非予戚里之旧，孰能兼受斯礼？皇太后曾祖母某氏，毓德柔嘉，执礼严靖，服膺保傅之教，究知臣妾之勤。内无怨言，家有余庆。循致坤元之福，遂正母仪之尊。方毖祀于总章，既大赉于寰海。易尔勾践之国，锡以太昊之墟。恩宠有加，永世无坠。可。

　　○祖傅亮荣王

　　敕：爵为上公，周制也；王以异姓，汉法也。朕兼采周、汉之旧，以宠亲贤之家，因大享之告成，锡异恩而追远。皇太后祖某，故相之子，生而显荣。躬蹈儒者之风，行无世禄之过。积累之厚，下迨子孙。褒宠之优，肇建邦邑。因其奄受北国之命，宠以剑立南面之尊。朕将以慰母心，尔亦世享庙祀。可。

　　○祖母吴氏越国

　　敕：申王诸子，皆列贵仕，荣国不耀，中止郎官。潜德之深，其报在后。及孙而显，母仪天下。德泽流衍，室家光荣。皇太后祖母某氏，璋之行，著于族人，藻之恭，宜于祖考。贵始封邑，恩锡有邦。兹因总章之祀，推广隆之孝。裂会稽之奥壤，增汤沐之旧封。尚克有知，服我休命。可。

　　○父经周王

　　敕：申伯之德，参于周、召之间。褚公之贤，载于王、谢之列。恩非专于戚里，名自显于缙绅。今予外家，庶几前烈。皇太后父某，绝出世胄，交友儒林，休声蔼然，多福自至。卧淮阳之近辅，表东海之雄藩。清净不烦，得承流之要，忠悃深至，有入告之常。寿止中身，庆在隆佑。兹因严父之祭，起予念母之心。大启周南之封，以慰宫中之孝。国有常典，匪予所私。可。

　　○母李氏豫国

　　敕：先皇帝刑于室家，以御于天下。非独外有辅佐，而中宫之懿实与有劳，焕乎四德之充，岂惟一世之积？皇太后母某氏，敦阅图史，服劳组纟川。肃雍娣姒之间，祗敬姑章之奉。诞生淑女之渊穆，不及君子之荣华。初建长秋，闵追荣之已远；继开隆佑，知余庆之方遐。乃者熙事告成，庞恩广被。肇锡荆河之国，以新脂泽之田。贲于九原，嘉此休命。可。

　　○母张氏冀国

　　敕：联闻后庭以德进，则外戚以福终。周之任、姒，既克保其国；而汉之薄、窦，亦能全其家。至哉坤元，实相内治。宜尔外家之庆，仰同帝室之休。皇太后母某氏，性禀淑均，德推靖慎。因豫国治家之遗迹，迨慈徽毓德于妙年。命之不融，乃止中寿。比缘毖祀，启汤沐于尧都；锡以命书，贲尝于家庙。漏泉之泽，奕世不忘。可。

　　【皇伯世俦追封奉化郡公】

　　敕：唐之藩郡，以留后为重；周之列国，以诸公为贵。国朝兼用古制，外以待将帅之功，内以优宗室之懿。非此二者，未尝授焉。具官某，贵而能降，富而不盈，孝弟之美，著于亲党，俨恪之容，见于朝会。没身不试，遗范不忘。宠加两使之贰，优以五等之贵。魂而有知，嘉此休命。可。

　　【越国贤惠长公主追封大长公主】

　　敕：王姬之贵而能执妇道，以成肃雍之美，朕尝闻《召南·唐棣》之诗矣。永惟皇祖之庆，笃生淑女之贤。赋命不融，中道而没。哀荣之典，兹何敢忘。故越国贤惠长公主，袭宠宫庭，生知礼义。仪降王后，有车服之崇；德配君子，称室家之懿。逮兹享帝之泽，推予尊祖之诚。大长之称，宠荣斯极。追锡成命，以贲九泉。可。

　　【世繁赠安武军留后追封信都郡公】

　　敕：留后之权，均于元帅；郡公之爵，贵于诸侯。国朝兼采周、唐之旧官，以为亲贤之异数，慎终追远，斯极哀荣。具官某，生于富贵之中，绰有缙绅之度，行己以礼，好善不衰。朕笃于合族之仁，嘉尔终身之善，锡之好爵，胙以大邦。仰增族党之华，俯为窀穸之耀。可。

　　【唐亻免蓬溪簿，于泸州随军部夫入界，瘴死，赠梓州录参。】

　　敕具官某：乃者师征泸戎，尔与在行，瘴疠为虐，往而不返。朝廷追录勤劳，不遗细大。特加督邮之赠，以易赙布之礼。孝子之请，予何忍违。可。

　　【克贤赠奉国两使留后封奉化郡公】

　　敕：生于富贵，而成于礼义，克自抑畏，以没其身。不有宠荣，何以为劝。具官某，宗党称孝，朝廷所贤。肃雍右卫之华，捍御遥州之重。赋命不淑，中道云亡。匍匐之恩，情何极已。哀荣之典，国有故常。可。

　　【士觏赠左领军卫将军】

　　敕具官某：宗室之良，生而不试，没而无述，则为善者何劝焉。尔以孝弟忠信，纪于族党。赠之诸卫之秩，以表平生之贤。魂而有知，嘉此休命。可。

　　【安焘三代妻】

　　○曾祖

　　敕：朕方恭默思道，垂拱责成。乃者大享合宫，陟配圣考，躬执圭币，敬逆神休。奉璋峨峨，皆先朝之旧；降福简简，告纯嘏之丰。朕弗敢专，用广其施。具官某曾祖某，怀抱美志，噶人间，孝弟笃于父兄，忠信验于朋友。天道不谄，报在子孙，人爵自高，宠极师保。朕命不替，世世赖之。可。

　　○曾祖母

　　敕：朕严父配天，以教天下之孝，肆眚及物，以广上帝之仁。顾予左右丞弼之良，咸有肃雍显相之助。既宠荣其祖祢，复追赉其室家。具官某曾祖母某氏，蘩之仪，敬而不赎。珩璜之节，动必以时。休声蔼然，后世追诵。宜锡召公之社，以宠安氏之祧。尚克有知，服我休命。可。

　　○祖

　　敕：天之于人，无德不报。凡今卿士大夫，有立于朝尊宠于世者，皆其先人积累之厚。兹朕既奉神考以配上帝，尊亲之极，诚礼兼尽，思与君公推广斯义以致其孝。具官某祖某，才甚长而不试，德久晦而自彰，身虽屈于当年，善终表于来世。三师极品，耀缙绅之间；九原有知，宠绥存殁之地。可。

　　○祖母李氏

　　敕：古之命妇，贵从其夫，惟克有后，乃以其子。矧予本兵之地，实总几事之烦。乃者大享合宫，相予肆祀，义无不答，礼有追崇。具官某祖母李氏，性本柔嘉，行称纯洁，妇德成于雍穆，母仪备于慈仁。胙以少昊之墟，易其叔铎之土。服我休命，宜尔后人。可。

　　○祖母齐氏

　　敕：古之命妇，贵从其夫，惟克有后，乃以其子。矧予本兵之地，实总几事之烦。乃者大享合宫，相予肆祀，义无不答，礼有追崇。具官某祖母齐氏，恭顺以惠女师，慈俭以奉君子，闺门从而有礼，子孙赖以多贤。上蔡之封，历年于是；大名之壤，开国惟新。宠以密章，贲尔家庙。可。

