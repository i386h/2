<!-- { "loadSidebar": true } -->
〔六〕　梅注：「『时甲子昧爽』云云，见前注。」按《牧誓》云：「时甲子昧爽，王朝至于商郊牧野，乃誓。王左杖黄钺，右秉白旄以麾曰……称尔戈，比尔干，立尔矛，予其誓。……王曰：今予发，惟恭行天之罚，今日之事，不愆于六步、七步，乃止齐焉。夫子勖哉！不愆于四伐、五伐，六伐、七伐，乃止齐焉。勖哉夫子！尚桓桓，如虎如貔，如熊如罴。于商郊，弗迓克奔，以役西土。勖哉夫子！尔所弗勖，其于尔躬有戮。」《司马法天子之义》篇：『周将交刃而誓之，以致民志也。』」「交刃」，刀刃相交，谓两军交战。
〔七〕　《校注》：「《尹文子》：『将战，有司读诰誓，三令五申之；既毕，然后即敌。』（《文选东京赋》李注引）」
　　　　　　周注：「有虞属帝世，夏商周是三王，当时宣布誓词训教自己军队，并不包括敌人。」
至周穆西征，祭公谋父称「古有威让之令，有文告之辞」〔一〕，即檄之本源也〔二〕。及春秋征伐，自诸侯出〔三〕，惧敌弗服，故兵出须名〔四〕，振此威风，暴彼昏乱〔五〕。刘献公之所谓「告之以文辞，董之以武师」者也〔六〕。
〔一〕　《校证》：「『有』上原有『令』字，王惟俭本、《御览》无。按《国语周语上》正作『有威让之令，有文告之辞』。今据改。」
　　　　　　《国语周语上》：「穆王将征犬戎，祭公谋父谏曰：不可，……让不贡，告不王，于是乎有刑罚之辟，有攻伐之兵，有征讨之备，有威让之令，有文告之辞。」
〔二〕　前蜀冯鉴《续事始》「檄」类：「周穆王令祭公谋父为威让之辞，以责狄人之情，此檄始也。」（排印本《说郛》卷十）范注：「《司马法仁本》篇有征师辞及军令，录之如下：『冢宰征师于诸侯曰：某国为不道，征之。以某年月日，师至于某国，会天子正刑。冢宰与百官布令于军曰：入罪人之地，无暴神祇，无行田猎，无毁土功，无燔墙屋，无伐林木，无取六畜禾黍器械，见其老幼，奉归勿伤。虽遇壮者，不校勿敌。敌若伤之，医药归之。』」
〔三〕　《论语季氏》篇：「天下无道，则礼乐征伐自诸侯出。」
〔四〕　《校注》：「《汉书高帝纪上》：『兵出无名，事故不成。』」吴林伯《文心雕龙诸家校注商兑》：「按当引《礼记檀弓》：『师必有名。』」
〔五〕　「暴」，揭露。《校证》：「冯本、汪本、畲本、两京本、《御览》『暴』并作『曝』。」
〔六〕　范注：「《左传》昭公十三年：『晋人将寻盟，齐人不可，晋侯使叔向告刘献公曰：抑齐人不盟，若之何？对曰：盟以厎信，君苟有信，诸侯不贰，何患焉！告之以文辞，董之以武师，虽齐不许，君庸多矣。』杜注：『董，督也。庸，功也。讨之以辞，故功多也。』」按杜注：「献公，王卿士刘子。」指周景王卿士。《考异》：「武师，犹兵众也。」
齐桓征楚，诘苞茅之阙〔一〕，晋厉伐秦，责箕郜之焚〔二〕；管仲吕相，奉辞先路〔三〕；详其意义，即今之檄文〔四〕。暨乎战国，始称为檄〔五〕。
〔一〕　《校注》：「『苞』，黄校云：『汪本作菁。』按《御览》引作『菁』，元本、弘治本、活字本、畲本、张本、两京本、胡本、训故本……同。舍人此文，盖本《谷梁》（僖公四年）作『菁茅』。（《管子轻重丁》篇、《韩非子外储说左上》、《史记夏本纪》、《新序杂事四》，并有「菁茅」之文。）下云：『箕郜』（二地名），此云『菁茅』（《禹贡》孔传以为二物），文本相对。若作『苞茅』（《左传》本作「包」，他书多引作「苞」），与《左传》虽合，于词性则失矣。《禹贡》孔传：『其所包裹而致者。』《左传》杜注：『包，裹束也。』是『包』为动词。」「苞茅」，即包束的茅草，用以滤酒去滓。
　　　　　　《校证》：「作『菁茅』者或是别本。」
　　　　　　梅注：「《左传》：『齐侯伐楚，楚子使与师言曰：君处北海，寡人处南海，惟是风马牛不相及也。不虞君之涉吾地也，何故？管仲对曰：昔召康公命我先君太公曰：五侯九伯，汝实征之，以夹辅周室。赐我先君履，东至于海，西至于河，南至于穆陵，北至于无棣。尔贡苞茅不入，王祭不供，无以缩酒，寡人是征；昭王南征而不复，寡人是问。』」按此见僖公四年。
〔二〕　梅注：「《左传》：『晋侯使吕相绝秦，曰：我君景公引领西望曰：庶抚我乎！君亦不惠称盟，利我有狄难，入我河县，焚我箕郜，芟夷我农功，虔刘我边垂，我是以有辅氏之聚。』」按此见成公十三年。杜注：「吕相，魏锜子，盖口宣己命。」魏锜是晋大夫。封于吕，故称吕相。「箕」，在今山西蒲县东北。「郜」，在今山西祁县西。「箕」、「郜」均当时晋地。
〔三〕　《斟诠》：「奉辞，词本《尚书大禹谟》：『肆予以尔众士，奉辞伐罪。』（下文「奉辞伐罪」语本此。）……孔疏：『故我以尔众士奉此谴责之辞，伐彼有罪之国。』先路，犹言先导。《楚辞离骚》：『乘骐骥以驰骋兮，来吾道夫先路。』」
〔四〕　《注订》：「立辞以伐，先声夺人，皆檄之类。名始战国，道源春秋。故举管仲之答楚，吕相之绝秦，以为之范焉。」
　　　　　　范注：「齐桓公以私忿侵蔡，因便伐楚，本嫌理屈；而管仲对楚人举召康公之命以夸楚，又举先君四履以自言其盛，吕相尤多诬秦之辞，故彦和谓『详其意义，即今之檄文』。」
　　　　　　《玉海》卷一八七《檄书上》：「檄，军书也。晋侯使吕相绝秦，檄书始于此。汉以后方有题。」
　　　　　　《春觉斋论文流别论》十：「吕相之绝秦，郑人之拒晋，本无檄文之体，而言则似檄。」
〔五〕　元陶宗仪《辍耕录》卷十八「檄」类：「檄书何所起乎？汉陈琳草檄，曹操见之，顿愈头风，遂谓檄起于琳。《说文》：『檄，二尺书。』徐锴《通释》曰：『檄，征兵之书也。汉高祖以羽檄征天下兵，有急，则插以羽。』《尔雅》：『木无枝为檄。』注：『檄擢直上也。』《文心雕龙》有张仪檄楚书，隗嚣檄亡新文。《文选》有司马相如喻蜀檄文，则檄非自琳始也明矣。」
檄者，皦也〔一〕。宣露于外，皦然明白也〔二〕。张仪檄楚，书以尺二〔三〕。明白之文，或称露布〔四〕。露布者，盖露板不封，播诸视听也〔五〕。
〔一〕　《校证》：「明钞本《御览》此『皦』字及下文『皦』字俱作『皎』。铜活字本《御览》下『皦』字作『皎』。」
　　　　　　《说文》：「檄，二尺书也，从木，声。」《释名释书契》：「檄，激也，下官所以激迎其上之书文也。」
〔二〕　《校注》：「『露』，《御览》引作『布』；《玉海》二百三引同。按『布』字是，『露』盖涉下而误。」
　　　　　　范注：「《文选序》：『书誓符檄之品。』五臣注：『檄者，皦也，喻彼令皦然明白。』《一切经音义》十：『檄者，皎也。明言此彼，令皎然而识之也。』此本彦和为说者，彦和又必有所本也。」《修词鉴衡》云：「檄者，激发人心而喻之祸福也。」
〔三〕　梅注：「《史记》：『仪相秦，为文檄告楚相曰：「始吾从若饮，我不盗而璧，若笞我。若善守女国，我愿且盗而城。」』」按此见《张仪列传》。索隐：「王劭按《春秋后语》云：『丈二尺檄。』许慎云：『檄，二尺书。』」范注：「按『丈』是『长』之误，二尺误倒。许慎云『檄，二尺书也』，当作尺二书也。『为檄』即传檄耳。《说文》：『檄，二尺书。』段玉裁注曰：『各本作二尺书，小徐《系传》已佚，见《韵会》者，作尺二书，盖古本也。李贤注《光武纪》曰：「《说文》以木简为书，长尺二寸，谓之檄，以征召也。」与《前汉书高帝纪》注同。……云尺二寸，与锴本合。』」
　　　　　　《玉海》卷二百三《辞学指南》「檄」类：「檄，军书也，祭公谋父所谓威责之令，文告之辞。东莱先生曰：『晋侯使吕相绝秦，檄书始于此。』然春秋之世，郑子家使执讯与书以告赵宣子，晋之边吏责郑，王使詹伯辞于晋，王子朝使告诸侯，皆未有檄之名。战国时，张仪为檄告楚相，其名始见。汉有羽檄，颜师古曰：『檄以木简为书，长尺二寸，有急加鸟羽，示速也。』《急就篇》注：『檄以木为之，长二尺。』《说文》亦云『二尺书』。李左车曰：『奉咫尺之书。』自相如之后，檄书见史策者不可胜纪。扬雄曰：『军旅之际，飞书驰檄，用枚皋，谓其文敏速也。』唐以前不用四六。」
〔四〕　《玉海》卷一八九《兵捷──露布（一）》：「《通典》：『后魏攻战告捷，欲天下闻知，乃书帛建于漆竿上，名为露布，自此始也。』」注：「《后汉鲍昱传》：『使封胡降檄。昱曰：当司徒露布。』注：『檄，军书，若今之露布也。』《李云传》：『露布上书。』注：『谓不封也。』又蜀汉露布天下，告谕伐魏。《魏志》注：『虞松从司马宣王征辽东，及破贼，作露布。』《世说》：『袁宏倚马前作露布。』后魏彭城王勰曰：『露布者，布于四海，露之耳目。』……《隋志》有《杂露布》十二卷，《杂檄文》十七卷，魏武帝《露布文》九卷。」
　　　　　　《玉海》卷二○三《辞学指南》「露布」类：「露布之名始于汉。按《光武纪》注：《汉制度》曰：『制诏三公皆玺封，尚书令印重封，露布州郡。』《祭祀志》注引《东观书》：『有司奏孝顺号露布，奏可。』又鲍昱诣尚书封胡降檄曰：『故事，通官文书不着姓，又当司徒露布。』李云露布上书，注谓『不封也』。魏改元景初，诏曰：『司徒露布，咸使闻知。』蜀汉建兴五年春伐魏诏曰：『丞相其露布天下。』此皆非将帅献捷所用。……然《文章缘起》曰：『汉贾洪为马超伐曹操作。』而《魏志》注谓『虞松从司马宣王征辽东及破贼作露布』。《隋志》有魏武帝《露布文》九卷。《世说》云：『桓温北征，令袁宏倚马前作露布，手不辍笔，俄成七纸。』则魏晋已有之。」按蔡邕《独断》：「制书者，制度之命也。……惟赦令、牍令，召三公诣朝堂受制书，司徒印封，露布下州郡。」
〔五〕　《校证》：「『露布者，盖露板不封』句，原无。《御览》、《容斋四笔》十、《玉海》、《事文类聚别集》七、《文章辨体目录》、《文体明辨》三○，《文通》五引此文俱作『露布者，盖露板不封，布诸视听也』。今据补。」《校注》：「按今本文意不足，当以《御览》等所引为是。《容斋续笔》十引作『露布者，盖露板不封，布诸观听也。』……又按『播』字，当依《御览》诸书作『布』。」
