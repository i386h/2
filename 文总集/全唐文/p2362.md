<!-- { "loadSidebar": true } -->
    ●卷九百七十三
    ☆阙名（十四）
    ○请修制配享献享礼奏（乾元年六月太常礼院）
    准天福十二年六月中敕，追尊六庙。当司寻各牒所司，请排比法物，修制册宝，并衮龙服、通天冠、绛纱袍、镇等。所司修制，并无次第者。伏缘当司勘造逐年四季祠祭昼日内，正月上辛祈谷，四月孟夏雩祭，及夏至九月季秋大享明堂，十一月冬至祀昊天上帝，夏至祀皇地，十月孟冬神州地。皆以祀前二日，准礼例奏告太庙一室配座，并四孟月及腊飨於太庙。伏以国之大事，在祀与戎，昼日无配座之仪，宗庙阙荐飨之礼。今详典坟，有亏礼敬。伏乞再下所司，申请修制。
    ○条陈减选奏（乾二年十二月中书门下）
    准天福八年四月一日敕，条举前後敕文。内一件，准天福五年十月二十七日敕：应州县官书得十六考叙阶至朝散大夫者，并历任内曾升朝及两使判官者，准元敕一选集。选期既近，理减尤难，不得援常选人例，妄乞减选。每一任无遗阙者，候再除官，别与加恩。其曾任节度观察、推官、巡官、防御、团练、军事判官井诸出选门官等，如授令录者，并依见任官选数赴集。若在任有考课准格合减选者，并与理减。除此外今任合七选集者，特与减一选，八选已上与减两选，仍并合格日取解，赴新司磨勘。无违碍者，即录名送中书。
    ○请朝拜睿陵奏（广顺元年正月宗正寺）
    汉朝诸陵，二仲差官朝拜，今鼎命归周，不合管系。伏准赦书，睿陵宫人职员，时日荐享如旧，二仲合差官朝拜。
    ○请降阶迎四庙册案奏（广顺元年四月中书六门下）
    太常礼院申，七月一日，皇帝御崇元殿，命使奉册四庙，以旧仪服衮冕即座。太尉引册案入。皇帝降座，引立於御座前南向，中书令奉册案进。皇帝捧授册使，使跪受转授舁册官，其进宝授宝仪如册案。恭以兴王之始，稽古为先，四方见尊祖之心，万代传敬亲之道。臣等参详，至时请皇帝降阶。
    ○请勘寻选人失坠告牒事理奏（广顺元年六月中书门下）
    得司勋郎中许逊申，权主判吏部格式选人皆称，值去年十一月内，失坠告牒。虽寻旧式，有例检行，窃缘官员上任之日，只凭告敕签符。罢秩之後，即藉解繇历子。既失官牒，得以检其敕甲，若无解繇，难知真伪。欲请今後若无解繇历子考牒者，候牒本道州县勘寻，有何殿最。候回文与陈状官员事理同，即依牒申铨取保，再给凭繇，贵无逾滥之人，免有徼求之幸。
    ○请禁业主牙人陵弱商贾奏（广顺二年十二月开封府）
    商贾及诸色人等诉称：被牙人店主人引领百姓，赊买财货，违限不还其价。亦有将物去，便与牙人设计，公然隐没。又庄宅牙人，亦多与有物业人通情，重叠将店宅立契典当，或虚指别人产业，或浮造屋舍，伪称祖父所置。更有卑幼骨肉，不问家长，衷私典卖，及将倚当取债，或是骨肉物业，自己不合有分，倚强凌弱，公行典卖。牙人钱主，通同蒙昧，致有争讼。
    起今後欲乞明降指挥，应有诸色牙人店主，引致买卖，并须钱物交相分付，或还钱未足，仰牙人店主明立期限，勒定文字，递相委保。如数内有人前，及违限别无抵当，便仰连署契人同力填还；如诸色牙行人内有贫穷无信行者，恐已後误业，即许众状集出；如是客旅自与人商量交易，其店主牙行人，并不得邀难遮占，称须依行店事例引致。如有此色人，亦加深罪，其有典质倚当物业，仰官牙人业主及四邻人同署文契，委不是曾将物业已经别处重叠倚当，及虚指他人物业。印税之时，於税务内纳契日，一本务司点检，须有官牙人邻人押署处，及委不是重叠倚当钱物，方得与印。如违犯，应关连人并行科断，仍徵还钱物。如业主别无抵当，只仰同署契牙保邻人均分代纳。如是卑幼不问家长，便将物业典卖倚当，或虽是骨肉物业，自己不合有，辄敢典卖倚当者，所犯人重行科断，其牙人钱主并当深罪。所有物业，请准格律指挥。如有典卖庄宅，准例房亲邻人合得承当。若是亲邻不要，及著价不及，方得别处商量，和合交易，只不得虚抬价例，蒙昧公私，如有发觉，一任亲邻论理，勘责不虚。业主牙保人并富科断，仍改正物业，或亲戚实自不便承买，妄有遮吝阻滞交易者，亦当深罪。
    ○请孟冬祭奏（广顺三年七月太常礼院）
    祭礼：宗庙之祀，三年一以孟冬，五年一以孟夏，所以别尊卑审昭穆也。四时之祭，荐其常事，故之月，则不行时飨。恭惟追尊四庙，经今三年，准礼合改十月孟冬荐享为。
    ○迎太庙神主仪注奏（广顺三年九月礼仪使）
    太庙神主将至，前一日，仪仗出城，掌次於西御庄。东北设神主行庙幄幕，面南。其日放朝，群臣早出西门。皇帝常服出城诣行宫，群臣起居毕，就次。神主将至，群臣班定，皇帝立於班前。神主至，太常卿请皇帝再拜，群臣俱拜。神主就行庙幄幕，坐设常馔，群臣班於神幄前。侍中就次，请皇帝谒神主。既至，群臣再拜，皇帝进酒毕再拜，群臣俱拜。皇帝还幄，群臣先赴太庙门外立班，俟皇帝至起居。俟神主至，群臣班於庙门外，皇帝立於班前，太常卿请皇帝再拜，群臣俱拜。皇帝还幄，群臣就次，宫闱令安神主於本室讫，群臣班於庙庭。太常卿请皇帝於四室奠飨，逐室皇帝再拜，群臣俱拜。四室飨毕，皇帝还宫。前件仪注，望付中书门下宣下。
    ○量定郊祀璧币制度奏（广顺三年九月礼仪使）
    郊祀璧制度，准礼：祀上帝以苍璧，祀地以黄琮，祀五帝以、璋、琥、璜，其玉各依本方正色。祀日月以、璋，祀神州以两有邸。其用币，天以苍色，地以黄色，配帝以白色，日月五帝各从本方之色，皆长一丈八尺。其璧之状，璧圆而琮八方，上锐而下方，半曰璋，琥为虎形，半璧曰璜。其、璧、琮、璜皆长一尺二寸四。有邸，邸，本也。著於璧而四出也。日月星辰以璧五寸，前件璧，虽有图样，而长短之说或殊。按唐开元中元宗诏曰：“礼神以玉，取其精洁。比来用珉，不可行也。如或以玉难办，宁小其制度，以取其真。”今郊庙所修璧，量玉大小，不必皆从古制。伏请下所司修制。
    ○请祀郊庙用祝版奏（广顺三年九月礼仪使）
    古者文字皆书於册，而有长短之差。魏、晋郊庙祝文书於册。唐初悉用祝版，惟陵庙用玉为册。元宗亲祭郊庙，用玉为册。德宗朝，博士陆淳议，准礼用祝版，祭已燔之，可其议。贞元六年亲祭，又用竹册。当司准《开元礼》，并用祝版。梁朝依礼行之，至明宗郊天，又用竹册。今详酌礼例，祝版为宜。
    请定起居舍人朝班先後奏（广顺三年十一月中书省）
    新除起居舍人边、任彻，其边已谢，任彻奉使未回。任彻自左补阙除授，边自右补阙除授，任彻旧官已在边之上。今任彻自敕头，近日同制授官，多以先谢为上。伏虑任彻使回，行立班次难定。
    ○请删定法书奏（显德四年五月中书门下）
    准宣法书，行用多时，文意古质，条目繁细，使人难会。兼前後敕格，互换重叠，亦难详定，宜令中书门下并重删定。务从节要，所贵天下易为详究者。伏以刑法者，御人之衔勒，救弊之斧斤，故鞭扑不可一日弛之於家，刑法不可一日废之於国，虽尧、舜淳古之代，亦不能舍此而致理矣！今奉制旨，删定律令，有以见圣君钦恤明罚敕法之意也。
    窃以律令之书，政理之本。经圣贤之损益，为古今之章程。历代以来，谓之“彝典”。今朝廷之所行用者一十二卷、律疏三十卷、式二十卷、令三十卷、《开成格》一十卷、《大中统类》一十二卷、後唐以来至汉末编敕三十二卷，及皇朝制敕等，折狱定刑，无出於此。律令则文辞古质，看览者难以详明，格敕则条目繁多，检阅者或有疑误。加以边远之地，贪猾之徒，缘此为奸，浸以成弊。方属盛明之运，宜伸画一之规，所冀民不陷刑，吏知所守。臣等商量，望准圣旨施行，仍差侍御史知杂事张、太子右庶子剧可久、殿中侍御史帅汀、职方郎中邓守中、仓部郎中王莹、司封员外郎贾比、太常博士赵砺、国子博士李光赞、大理正苏晓、太子中允上伸等一十人，编集新格，勒成部帙。律令之有难解者，就文训释；格敕之有繁杂者，随事删除，止要谐理省文，兼且直书易会。其中有轻重未当，便於古而不便於今，矛盾相违，可於此而不可於彼，尽宜改正，无或牵拘。候编集毕日，委御史台、尚书省四品以上及两省五品以上官参详可否，送中书门下议定，奏取进止。
    ○条陈考课事例奏（显德五年闰七月考功）
    奏新敕起今年正月一日後，授官并以三周年为月限，闰月不在其内者，当司所书较内外六品下赴选官员考第。今後以一周年较成一考，如欠日不在计限。满三周年较成三考，如考满後未有替人，在任更一周年，与成第四考，如欠日不在计限，兼逐年须具到任年月日，自上以来，课绩功过。第二考须具经考後课绩，不得重叠计功。其未考须具得替年月日，比类升降。自今年正月一日以前授官到任者，欲准格例三十个月书较三考。今年正月一日後来授官到任者，准新敕三周年为月限，每一周年书较一考，闰月不在其内。所有诸道州府较考申发考帐及当司较奏，各依前後格敕施行。应诸司诸色流内出身人等，准格并须待附申考。
    近年不经奏考，便至参选，颇启幸门。应在司见役人等，自今後逐年起六月初一日後，正身於所司投状，请申较劳考。省司据状，却牒本司勘会，补奏年月日敕、甲头、姓名、见掌案分公事，牒报省司。将元状检勘同，即与准例申较。仍自此後须逐年九月以前较奏了毕，不在更与隔年并书之限。其考牒本无绫纸书写敕例，今後每年奏下，逐人给省牒一纸，使大张纸书，不在使绫纸及并年都给限。据省较敕之日，有公事在外差出不虚，即本司杂事，须具在职功过，及出外事繇，牒报考功，不得有妨逐年书较。如不与申牒，其杂事令史量情科决，仍殿一选。如无故自不经省投状请奏较，不在论诉之限者，当司缘新敕促期限。虑恐较考迟违，今後应合较考人，请起自五月一日，正身投状，限十日毕，至七月三十日以前较奏了毕，馀依元格施行。
    ○请定文武官朝参不到罚例奏（显德五年闰七月御史台）
