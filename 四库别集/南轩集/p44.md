<!-- { "loadSidebar": true } -->
　　右上蔡先生所述衡州秦府君志铭先生克己之严徙义之勇任道之劲读斯文者亦可以想其余风于辞气间矣先生之于言无所茍也则府君之行事足以取信于来今不疑矣府君之出刘拯景仁以此刻相示盖涧上陈公之书字画森严寔欧阳率更书温公碑法是亦可宝云
　　题曽大父豫公思亭记后
　　皇祐四年朝论以黎人不宁择可为雷州者有言曽大父豫公乆佐西邉熟兵事亟命徃守自四明以数百兵转海比至冦盗屏息乃以闲暇时延见长老诸生授条教始雷之俗未知礼逊长子之子常为长易数世之后至叔父反拜犹子公谕以长防之序亲踈之宜悉革其旧又为之増治城垒行田积水为乆逺计雷人爱敬之召还监都进奏院年逾六十即以殿中丞致其事自号希白先生今家集目中有修城及西湖思亭三记皆为雷时所作而独思亭之文存后百有十五年公之曽孙某敬书以授知雷州庐陵戴君且属为访旧刻存否或可以补海康故事之阙也
　　题先忠献公清音堂诗后
　　先公书此诗去易箦才两旬先是一日游清音堂歩上山顶下煑泉亭防茗命道士鼔琴复歩下石磴略无倦意笑顾某曰尔辈喜吾强健不知吾大命且不逺矣次年重九日泣血追记
　　防贵溪簿防记
　　贵溪簿舎之不焚可以见人情之不逺彼虽放而为盗然其心终有不可尽殄者为政者推乎此亦可以知驯足弭暴之方矣陆君之为人所谓安静之吏悃愊无华者诗不云乎岂弟君子神所劳矣
　　防吕东莱与许吏部诗
　　许吏部以直道不容于时宰而其典州持使者节所至恳恳然推其学道爱人之心惟恐不及东莱寄诗盖公防漕广右时也岂不在行路自逺霜露湿百川贯河来砥柱乃中立诵咏斯言尚可想味公平生也
　　防赵不遯寿昌堂记
　　不遯请以所迁官封其母上方笃孝爱以锡天下登闻赐可是足为人子之荣矣虽然攷诸圣贤之训所以显扬其亲者盖抑有其道惟反求于身而勉焉斯有以称明诏宠光奬厉之意矣不遯既摘取训词之语以名堂其季下遂出堂之记示某敬书于后
　　防宇文中允传
　　故曲水令宇文中允吾乡之前辈先生也熈宁间伊川先生之尊父大中公守汉州以礼致公典郡之学今两书具载伊川集中谓公不以荣利屈志道义为乡里重非特今人之难古人所难则其人不问可知矣又况司马文正公与范文忠公相与称道纪述皆足以垂信于方来哉元祐修裕陵实录时尝为公立传颇采文正所称着于篇末至绍圣章惇蔡卞得志改易旧史乃谓公于法不当立传元祐诸人独以司马丞相故私公小人不知春秋贤而得书之义顾反用私意诬公论类如此绍兴初天子命大臣更正史事尽黜奸臣之説于是公复得立传是非乆而自定此天也今吾邑緜竹附郭之南有所谓止正亭者公所归隐之地也清泉老木固亦无恙而公之风烈后生知所师慕者鲜矣嗟夫君子之仕本以行道也非欲贵求富也昔之人道不得行则不敢以居其官若公岂忘世而素隐者哉身为县令以字民为职而扼于势不得其职引而去之义当然耳观公之去犹以胷中所欲言者为书献之天子则公之心非忘世而素隐抑可见矣古之所谓大臣者以道事君不可则止使公而得时与位则其于古大臣之事岂不可望庶几能之邪世衰道微仕者狃于习俗憧憧然以欲贵求富为心而君臣之义益以不明如公之风烈要当表而出之庶几来者有所感动兴起夫岂小补邪其家将刻元祐绍兴所立两传并以诸公之文附列于后求某为书念不敢辞而不知其为僣越也
　　防陈分宁传
　　为吏者受天子之土与民不幸遭变故守死其职亦理之所当然也然方世之衰彛伦荡覆节义頽废于是而有能特立其间不为之变者其可贵岂特景星鳯凰比哉表而出之以风厉臣子实为国家之先务也建炎中北骑所蹂践及于江右牧守之臣望风逃避甚至率民迎拜者相属也独分宁宰陈公以区区一邑抗义不屈斩敌使期与民守死卒全其境使一时不至有秦无人之叹其有补于世教抑多矣淳熈四年公之子义守靖州以始末传记文字寄桂林某读之慨然谨附志于左
　　题蒋邕州墓志铭后
　　予来桂林首访其耆旧之贤则闻蒋邕州之名且曰邕州非独行义推于乡闾邕州之政近世所难得也而予不及见其人矣已而士大夫有自邕来者皆曰邕之人至今思公不忘而溪洞之豪来受事于幕府者问前牧之善政亦莫不以公为首且咨嗟叹息至其州之民言之则又眷焉有思慕之色予于是叹夫蒋公之贤去邕且十年而使人称之一辞至于强者服弱者懐此岂偶然也哉及究其所为则初未尝为姑息小惠其御夷落先示以信号令简而赏罚明持身严正表戢邉吏毋得少侵牟之至于治民虽细事必躬亲不以入吏手务为安静不扰之政而其梗悍为善良害者则必惩无贷其所以乆而不忘者盖如此予尝怪今之为吏其号为能者则或以察为明以刻为公以不恤为能任而其号为贤者则又或以姑息为惠以纵弛为寛以秣棱为善处故其能适以贾怨贻毒撅害邦本而其贤反以流基患及于后日嗟乎此岂真所谓贤能也哉若公之贤则庶几矣然自中兴以来为邕者不下数十人而其民之不忘不过二三人而止公又近而尤见称者则夫公理之在人心讵可没哉公之葬予亡友张安国尝为之志辞甚美独恨述守邕事未详故予追书之以授其子砺
　　防郑威愍事
　　郑威愍公守同州城陷死之可谓得其死矣读公书辞胷中所处盖已素定嗟夫义之所在君子蹈之如饥之必食渇之必饮不可改也若一毫私意乱之则顾借牵滞而卒失其正矣然则观公之为岂不凛然可贵哉先公使川陜时得公死时事为详某侍旁盖敬闻之矣乾道己丑公之孙忱德复以始末见示辄叹息而书之
　　防范文正公帖
　　先公旧藏文正范公与朱校理手帖墨刻一巻某以示汶上刘君子驹一见咨叹不忍去手即摹本寘之箧笥且属某志其后某窃惟文正公平生事业光明伟特如此及观此帖味其辞意而有以知公处事之周密玩其书画而有以见公日用之谨严此岂非其事业渊源所自耶晚生何足以形容万一然尝反复于此而复有感焉公盖生二歳而孤随其母育于长山朱氏既第始归姓范氏今所与书者即其朱姓时从子行也公虽以义还本宗而待朱氏备极恩意既贵则用南郊恩赠朱氏父以及其诸子之防皆为之收岁时奉祀则别为飨朱氏以公廕为官者三人此载在遗事世所知也详观是帖其亲爱惇笃之意发于自然盖与待其本族何异其于天理人情可谓得其厚矣只此一事表而出之闻其风者盖可使鄙夫寛薄夫敦也诚盛德哉淳熈元年六月既望张某谨题
　　又
　　文正范公德业之盛借使字画不工犹当寳藏况清劲有法度如此哉至于温然仁义之言使人诵叹之不足也
　　又
　　右文正范公帖某得之文定胡公之家以刻于桂林郡斋某闻君子言有教动有法某于文正公见之矣观此虽一时书帖之间亦足以扶世教垂后法非德盛者其能然乎故敬志之以诏来世













　　南轩集巻三十四
　　钦定四库全书
　　南轩集巻三十五　　　　　宋　张栻　撰题防
　　防欧阳文忠公书梅圣俞河豚诗帖
　　文忠公喜诵梅公此诗且屡书之抑亦有所感叹而然邪
　　防呉晦叔所藏伊川先生上蔡山帖
　　乾道癸巳歳八月之七日某伏阅是轴喟然而叹曰嗟乎学者不克躬见先生之仪刑既朝夕诵味其遗言以求其志攷其行事以究其用又幸而得其字画而藏之盖将以想慕其诚敬之所存而亡有极也岂与寻常缄藏书帖者比哉夫闻其风犹使人若是况于如上蔡山亲炙之而称高弟者乎并与二公之书而寳焉抑可见师友渊源之盛矣
　　防王介甫帖
　　后一帖大理少卿许遵守京口时王丞相与之书遵刻之石始遵在登州论阿云狱事丞相为从臣力主之自后杀人至十恶亦许案问自首减死长恶惠奸甚逆天理今此帖乃谓遵夀考康宁子孙蕃衍由其议法求所以生之之故盖丞相炫于释氏报应之说故以长恶惠奸为隂德议国法而懐私利有所为则望其报其心术之所安盖莫掩于此予故表而出之
　　防王介甫帖
　　金陵王丞相书初若不经意细观其间乃有晋宋间人用笔佳处但与人书帖例多怱怱草草此数纸及予所藏者皆然丞相平生何有许忙迫时邪
　　防王介甫帖
　　予喜藏金陵王丞相字画辛夘嵗过霅川有持此轴来售而得之丞相于天下事多凿以已意顾于字画独能行其所无事如此此又其晚年所书尤觉精到予所藏他帖皆不及也
　　跋东坡帖
　　坡公与银台舎人帖殆是行新法时劝其因入对尽所欲言且曰人臣事君惟有竭尽庶几万一恐未当以前例为戒读斯言凛凛有生气士大夫希世求合者固不足问茍虽有言而懐不自尽皆徇情惜已非为臣之义也读斯言亦可以兴起矣
　　跋东坡帖
　　坡公结字穏密姿态横生一字落纸固可藏玩而况平生大节如此哉窃尝观公议论不合于熈丰固宜至元祐初诸老在朝羣贤彚征及论役法与已意小异亦未尝一语茍同可见公之心惟义之比初无适莫也方贬黄州无一毫挫折意此在它人已为难能然年尚壮也至于投老炎荒刚毅凛凛略不少衰此岂可及哉范太史家藏公旧帖其间虽有壮老之不同然忠义之气未尝不蔚然见于笔墨间也真可畏而仰哉
　　跋蔡端明帖
　　蔡端明书如礼法之士盛服斋居不敢少有舒肆之意见者自是起敬
　　防司马忠洁公帖
　　右司马忠洁公帖惟公防节仗义不辱其先某顷在仪曹尝上公节惠应諡法今获见翰墨慨然想其平生所谓临风涕零之语其忧伤之意夫岂私于身哉
　　防张侍郎帖
　　右侍郎张公政和间与成正贾公手帖所论陜西铁钱事使人叹息盖自熈丰用事大臣更变法度其后祖述之者益以近利为急一时观望蠭起毛举至于无法之不变而无法之不壊陜西钱事亦其一也小人大抵喜更作务生事其意欲乗时射利而已宁为国家生民计耶是以叹息
　　跋陈了翁帖
　　了翁忠义刚大之气高出一世及观此帖处事精密不忽于细微益知前辈工夫非苟然也淳熈乙未嵗未尽三日贺州别驾李宗甫见寄
　　跋了翁责沈
　　责沈者赠谏议大夫忠肃陈公之所作也公壮嵗未闻前辈先觉之名迄终身以为歉至引叶公之事自责叶公实沈诸梁故名其文曰责沈山杨先生尝为之防既足以发明公之盛德矣反复而读之又以见公进学之心尤严于既老之际徙义之勇不忽于卑者之言其虚中克己皆可以为后世师法建康留守刘公得真迹而刻之以墨本来寄某谓斯文之传诚有补于世教独恐逺方之士艰于得见乃复刻于桂林学宫云刘公名珙淳熈四年六月戊子广汉张某谨志
　　防李泰发帖
　　李公以八十之年流落鲸波万里之外而翰墨辞气凛凛如此诚一时伟人也某虽不及识公展玩此轴亦足想见其平生耳
　　跋了翁与丞相陇西公书
