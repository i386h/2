<!-- { "loadSidebar": true } -->
孔子曰善人吾不得而见之矣噫先圣谓善人之难得也如此世有徳之清行之方政之平斯不谓之善人乎余见之于子野王公矣公讳质字子野其先太原人曾高占籍大名皇考讳彻以文行显至左拾遗累赠太师尚书令兼中书令鲁国公王考讳祜雄文直道名重海内掌太祖诰命至兵部侍郎累赠太师尚书令兼中书令晋国公考讳旭以公正果敢屡当藩寄为时之良二千石累赠兵部尚书妣虞氏赠某郡君公禀严君之教幼而有文伯父文正公为真宗朝贤相重徳大器人莫可动一日览公之业喜甚作诗以奬之谓吾门未衰矣用文正荫补太常寺奉礼郎三迁至大理丞文正既薨公年尚未冠进所著文真宗嘉之召试学士院辞入优等赐进士及第名动京师尝师事杨文公文公器之毎谓朝中名公曰是子英妙加于人逺矣时翰林刘公筠风岸高峻搢绅仰望不得其门而进乃与禁中诸公共荐公之才敏天子命公校文于馆中歴殿中省丞为博士于太常加集贤校理拜祠部外郎丁兵部忧服除以前官充职同判姑苏郡以公心公言正二千石之政二千石初不平之终服其义而加礼焉还朝赐五品服章改度支外郎同判尚书刑部又判吏部南曹进司封外郎出领淮西郡部中十邑素多盗与讼号为难治公至断狱必以情按吏必有礼横者绳之弱者持之州人大服谓往之使君莫公若也蔡俗旧祠吴元济公曰岂有逆丑而当庙食耶吾为州长不能正民之视听俾民何从哉狄梁公李太尉皆唐之忠烈又徳加蔡人胡为不祠命工彻元济庙建二公之祠率吏民拜祭蔡人从之于今号为双庙秩满拜祠部郎中朝廷除公开封府推官除兄雍三司判官公曰皆是要职吾兄弟同日除拜朝廷岂乏人哉乃坚请外补愿留兄京师以奉家庙士大夫闻而贤之往守寿春郡朞月改合肥郡盗有杀其徒以并其财者吏擒之公令处死法寺议当贷死遂劾之公上疏曰盗以强力而又杀人吏追而擒之非自露而悛者胡为而贷焉如法寺所论能害其类者皆无罪名民皆竞为盗盗已而杀一夫其党咸赦之盗可止乎疏上不报凡断狱出入以下吏为首长官为从公曰吾不胜法吏矣上言请为之首朝廷从之左降监舒州灵仙观后一年今资政殿学士昌黎韩公琦知审刑院议盗杀其徒非自首而悛恶者宜勿原之朝廷始颁示天下且知公前所断狱不为失矣又今资政殿学士郑公戬翰林院学士叶公清臣皆论公奇才未大用而非辜坐黜岂朝廷之意耶诏起公知海陵郡代还除度支郎中荆湖北路转运使时西陲宿兵财用为重诸道转运使竞进羡余几千万蕲助军之奬实疮痍细民以为已绩公至而叹曰西兵天子不得已而用之然须于财赋岂如是而迫耶吾不当为由是荆湖之民赖公少休焉会资政殿学士富公弼拜职尚带史馆修撰与公未尝识面闻其风义举公以代修撰朝廷从而除之兼掌选事及韩富二公在枢府又交荐公清方为搢绅之冠天子俞其奏擢以本官充天章阁待制依前掌选事公再让不允既而客有扣公曰铨选至重利病多矣公无建明者何公曰纲纪尽在如权衡然但持者辄高下其手尔何必易其器耶公居之岁时选士赖其平其间人物清浊公必辩之上前量有进抑振天官久坠之职也天子以西北数藩镇皆须巨人乃择近列而褒遣之公得领陜州州当四达之会又用兵而来吏民疲苦公至则缓征赋薄迎劳屏凶寇拯孤弱人乃息肩几一载而感疾以庆厯五年七月二十六日终于黄堂享年四十五灵柩归东都州人哭送于道朝廷加赙公生相门而弗骄弗华以贫为宝文正作舍人时家甚虚尝贷人金以赡昆弟过期不入辍所乘马以偿之公因阅家藏书而得其券召家人示之曰此前人清风吾辈当奉而不坠宜秘藏之又得颜鲁公为尚书时乞米于李大夫墨帖刻石以模之遍遗亲友间其雅尚如此故终身不贪所至有冰蘖声此公之秉徳不亦清乎公充职馆殿二十余年同舍皆显官公介然不动惟求外补当国者非戚必旧公未尝折颜色屈语论以合其意尝有交游以言事被谪朝之贵人皆切齿公特率昆弟祖宴都门谪者拒之曰为无子之累乎公曰吾愿为党人从而贬之光矣此公之执行不亦方乎公为数郡为清心以思治行已以率下必首崇学校而风化之人有犯法非害于物者必缓其狱未始深文焉求民之疾虽处幽不遗去民之梗虽负势不避此仁人之政不亦平乎故毎去一州则百姓号恸如赤子之慕慈母也公性纯孝与家人道先君事必感激泣下故厚于宗族毎拳拳焉忧乐同之弟素文正之子也自淮南外计改泾原经畧使公食不甘寝不安曰弟有母老且疾吾无亲忧因入对请代行既而弗许命其爱子规曰彼穷塞也得无危事汝可侍行而左右之以均吾忧又少弟端尝不利于春官处徒劳者久之公为郎以岁课当迁愿移厥恩召端一试朝廷许之赐端进士出身其友爱之心有如此者公不治生业惟畜书仅万卷逺近从之兼通佛老微旨撰宝元总录一百巻皆圣贤穷理尽性之说公乐称人之善必曰吾不及矣在士大夫非风义高逺弗与之游及其逝矣四方交友书问相吊云前年吴安道死今年王子野卒贤大夫之清者何其衰欤公娶周氏故礼部侍郎起之女封褒信县君生子男三人曰毖将作监主簿曰规前明州奉化县主簿曰复太庙室长女二人长适太常寺太祝范纯仁次女尚幼余走尘土时公一接如旧以道义淡交者有年矣结二姓之好以亲仁人余常期公以青云之器大有立于国朝今不幸乃为公之墓铭铭曰
呜呼人之清者曰贤国得而治焉性之仁者曰寿民得以庇焉何子野之善人兮逝矣如川惟清方而平正兮居人之先在声诗之有言兮胡不万年忍送之于野兮葬之于泉徒切切于辞兮勒石之坚期子野之令名兮与白石而长然
太常少卿直昭文馆知广州军州事贾公墓志铭
公讳昌龄字延年其先镇阳人以仕宦迁徙今为开封人也曾祖讳某唐末起家备尝险阻属文之外长于撰述以唐武宗而下至僖昭皆无实录乃以传闻并诸家之说着唐年补录六十五卷识者称之居石晋朝知制诰至周为给事中史有本传祖讳琰有才识宇量太宗在藩邸相得有素领开封尹辟为推官及即位擢拜正谏大夫枢密直学士期以辅相将讨河东与大臣议将帅上曰非琰不可会寝疾不起上轸悼之忧形于色赠尚书左丞国史有传父讳汾以气义称位不充量终于殿中丞公少孤太夫人爱之以待其成公天然好学甘于清苦时翰林李公宗谔有望于朝名实之士多出其门公依之有年以文行自立门下士咸推重之一上登进士第释褐为饶州浮梁尉彼俗阴狡与人有怨往往食毒草而后斗实时毙仆以诬其怨者公至必反复省视自此被诬之人多昭雪焉秩满除开封府功曹参军在职修举府中常推委之会太夫人寝疾公执药饵不斯须去左右者数月以忧解官哀毁之过宗党称嗟服除为许州郾城主簿本郡牧与外计使皆以文学政事交荐于朝廷改大理丞宰蜀之江源县人繁地狭积多田讼公曰听讼之明曷若使无讼乎及正其疆条其弊以示于民自兹无争焉时天下学校未兴公修本邑孔子庙起学舍俾邑之秀民羣居焉公旦暮往劝导之自此江源始有举进士者邑人于今称之皇上即位升殿中丞知宣州宣城县未至有江淮制置使举公监海州榷货务疏达利路商贾便之朝廷奬其劳改太常博士又迁屯田员外郎既而三司使以公可通天下之利荐之领京师榷货务三年称职特除都官员外郎赐五品服往倅泉州逺人赖之迁职方员外郎俄拜屯田郎中知卫州会州长不利继亡者数人人无敢往士大夫惜公之行或教以易其府署公曰吉凶人乎死生天乎于是弗辞厥命弗易厥居而终亦无咎郡之共城有稻田以供尚食水利有余而民不与焉公使岁溉之外与百姓共之天子以钦恤之怀忧及万邦复先朝提点刑狱使两省近臣交上封奏举公充职朝廷从之命提点京西路刑狱事公性仁恕小大之狱必尽心以听郡邑之幽逺使车所不至者躬亲焉不事风威州县九品必延见与语得其善则画一以闻见其过则教之使悛虽职居按察而不忍摘人之恶搢绅称其长者改度支郎中荆湖北路转运使下车访能吏彻冗官部中诸郡例以公用馈遗者一切不受西南夷人下溪州刺史彭仕羲隶于辰州而骄蹇狙诈尝因入贡诉州官于登闻辞皆不实朝廷弗欲较之责吏而已仕羲益横求割近边土民公遣吏直告之曰天子恩信及尔尔狡而无厌我当择于众族求其可代汝者请之于朝汝其图之仕羲始知惧盟不复敢讼改知潭州潭荆湖之剧府人物繁会素为难治以公神明之照虽千百其讼无毫发之隐吏服民爱歌于道路朝廷知公之重拜太常少卿直昭文馆就镇南海始登舟感疾召诸子授以治命神思不乱以康定元年八月二十三日不起公长厚之性资以明达颠沛造次弗离中道寛而不懈直而不讦与人交久而能恭当官而行未尝违其正士大夫无不爱其风度居家有节与亲族同其有无常谓诸子曰吾家清白可传何生业之为启手足之日门中索然君子谓公之践言矣娶三夫人高阳许氏中山刘氏封长安县君广平宋氏封某县君生八男长曰寅有文学履业登进士第为绛州防御推官与次子廉俱不幸早世次曰蕃开封府封丘县主簿次曰常将作监主簿次曰当堂京冈并幼女五人长适大理寺丞李兢次适庐州舒城县主簿王宗悫次适河中府万泉县令高良佐次适孟州河阴县主簿州学教授盖沂一女尚幼以某年某月日葬于郑州新郑县抱章山之东南三夫人祔焉某既交而亲从其孝子之请而作铭云
邦之令人道醇徳懿芝兰之室瑚琏之器禀孝含忠播仁殖义位乎一方未博其施弗遐厥寿苍苍曷意君子惜贤小人夺惠葬于郑国卜云善地子产在焉魂兮相慰
太子右卫率府率田公墓志铭
