<!-- { "loadSidebar": true } -->
　　宿昔尚烦暑平生悲逺游长贫不贳酒虽健懒登楼晚节劳千虑经年走数州新凉事事好只是迫防秋
　　谢人送诗
　　坚坐少愉乐欲行还滞淫时蒙七字句可慰十年心嵗晚日晷短天寒霜雪侵主人不厌客敢避酒杯深
　　水仙
　　澹緑衣裳白玉肤近人香欲透衣襦不嫌破屋飕飗甚肯与寒梅作伴无
　　破腊迎春开未迟十分香是苦寒时小瓶尚恐无佳对更乞江梅三四枝
　　东莱诗集巻十七
　　钦定四库全书
　　东莱诗集巻十八　　　　宋　吕本中　撰处暑
　　平时遇处暑庭戸有余凉乙纪走南国炎天非故乡寥寥秋尚逺杳杳夜光长尚可留连否年丰秔稻香
　　教授郑国材挽诗
　　松桂在荆棘所趋故不同虽云被剪伐所至仰清风念子行古道箪瓢生屡空我来则已病不复能从容平生务躬行圣处久收功坚坐想顔子欲往吾其从丹旐忽已逺暮霭千万重论文一尊酒坚坐更谁逢
　　无题二首
　　柴门罗雀懒频开喜有新诗到眼来闻道系舟城脚底莫乗溪涨便轻回
　　入秋多病浑无酒学道无成却读书莫谓穷居便寂寞天凉犹枉故人车
　　潘义荣恵木犀二首
　　年年无酒对新秋辜负凉天懒出游想得故人怜我病故分岩桂洗穷愁
　　扫除炎暑脱氛埃色似菊花香似梅知是西风要清赏少留隂雨候晴开
　　次潘都尉富季申冬日探梅韵二首
　　暑退园林物物新过溪风好月初晨酒壶茶具偏宜坐细草残花别是春但得主人令客醉不辞秋冷和诗频从来礼节生疎放见我狂歌意自亲
　　开府新从日下归却寻山水对烟霏剰披诗律留花住不使亲知到眼稀但见鲲鹏常逺举应怜蜩鷃只卑飞此游尚恨还家早未许溪头送落晖
　　次韵木犀二首
　　折送幽花与做秋溪头风物未重游已怜多病逢三益更喜诗成拟四愁
　　洛阳车马走尘埃一嵗颠狂自探梅还识此花风味否年年秋后两畨开
　　谢潘义荣送菊二首
　　经旬霖雨足莓苔忽喜双盆送菊来已似风霜憔悴损主人云是待晴开
　　渐开粉白间微黄肯与新橙一例香送与衰翁元未称且留青蕋作重阳
　　畜犬
　　王人长年闲柴戸终日闭虽云伴我懒常有跋扈志端如在笼鹤又若伏骥举首望道路久欲从此逝恨无陆探微写此师子戏如何尚揺尾更作求食计
　　疥
　　刺刺龊龊疥欲作今年去年只如昨人生纵病莫病此此病虽轻更作恶寒窓夜长灯烬落败人禅观妨人乐安得壮士挽天河尽洗此疮闲处着
　　潦倒
　　潦倒心犹在衰迟分独深如何一朝泪空费百年心好月思同歩清尊懒独斟惜哉王子敬谁复叹人琴
　　赠人
　　他年好兄弟见我峤南时相对能忘病清言可疗饥后生宁复有末俗漫相疑尚想闲居处疎灯守破帷
　　无题
　　疾病侵凌我亦衰后生谁复更相知可怜日落长安路不见骅骝整辔时
　　寄京口使君
　　使君镇京口隐若一长城诗律有同社溪山聊主盟嚣尘不挂念鸥鸟自忘情曽记贫交否衰颓判此生
　　再赠
　　婺女胜京口公来嵗已秋闲云出山寺好月挂星楼往事付情话故人多倦游十年浪奔走今日为公留
　　赠友
　　子来已冬深仅得数夕欵寒窓听谈道未厌白日短从来不饮酒万事付茗盌别去今几日荒堦月犹满
　　嵗暮
　　嵗暮少懽愉况复婴病苦闭门每厌客幸此连日雨寒炉火复焰乃若相媚妩披衣坐壁角妙处时一暏风声耿初夜有句或未吐还书问故人可复一笑许
　　戏成二絶句
　　老读文书懒不前亦无余地可逃禅闭门省事羣嚣逺惟有貍奴附日眠
　　病犬虺隤惟附日懒猫藏缩可逃寒宁知两马霜风下更有长途不道难
　　久病二首
　　久病畏人事长闲増道心宁贪风日好不避雪霜侵局蹐身犹在髙低手自斟酒杯休厌满茗盌向来深未愈俱生疾空懐宿昔忧时因发孤兴尚足慰穷愁月落初无念花开不自由如何雁南乡不共水东流
　　偶作二絶
　　不嫌羸病守绳床世念纷纷久已防一夜月明如白日骤闻急雨打天窓
　　膏火从来只自焚何曽野鹤驻鸡羣如何死亦无公论地下犹存卫府勲
　　谢滕尉送梅
　　破帷冷落不禁风疾病深藏称懒慵忽有梅花来陋巷喜闻春信出初冬未须趂雪争先睹尚恐冲寒不满容防约君家好兄弟他年尊酒便相从
　　游山
　　世味日可厌兹游那得忘稻田疏宿雨木叶犯新霜潦倒交游在追随气味长僧窓有静供茗盌侑炉香
　　李丞相挽诗三首
　　旧学邈难继相期从少年初看骥伏遽作鹤冲天烈节平生志髙名万代传如何事未济此老下黄泉兄弟俱英妙声名萃一门论才无不可于道独为尊未定千年防终嫌万丈浑天乎乃如此不使拯乾坤事业懐萧相胸襟识谢安流风有余烈志士只长叹淮海他年竭氷霜此夜寒向来交友泪南望不曽干
　　以一缣寄范四弟
　　中原厌兵马所至无完窟念君空悬罄何以备仓卒穷冬霜雪繁欲救乃无术儿号君莫厌婢怨君莫恤平生师顔子于此见髣髴此缣君所知自我机杼出
　　江梅
　　江梅消息未真传微露芳心几杖前不信氷霜能作恶要令桃李便争先斜枝似带千峰雪冷艶偷回二月天准拟从君出城去竹舆仍胜百花韀
　　鼓山颂法眼语在里即求出云大家合眼跳黄河戯成四韵奉答
　　合眼跳黄河未有过得者岂惟不得过身亦须判舍告君过河妙止要具船筏乗时等风去过此无别法夜深归家闻隣家小儿读书可喜有作
　　还家更寒三鼓余隣家小儿犹读书王侯将相乃无种纨袴绮襦宁似渠北风飕飕霜被草听汝读书声转好莫言翁媪惜膏油有儿如此可无忧
　　梅花
　　野水依城竹映沙江梅开处又人家天晴径欲花前醉只恐衰顔不称花
　　无题二首
　　徳盛不狎侮谈多作俳居然少荘语无乃近齐谐恨此达者趣犹乖壮士懐故当先复礼方得尽梯阶圣学邈难继斯文当望谁还能养志气且务摄威仪曽子但三省子长徒爱竒从来要功处本不在多知
　　赠李元亮之子李子
　　往时诸李在江都文采风流一代无每得清诗如小谢已闻前辈许封胡好松久已埋深涧老马今犹忆旧途令子相逢初未识尚容衰晚见规模
　　二月七日与羣从游陈氏园
　　平居羸病每相妨今日寻春有底忙何以至人常不出看人冲度浮航
　　桥北桥南花乱开小园和雨扫莓苔不嫌拄杖冲泥入更许乗闲着屐来
　　懐许子礼
　　寒松厌庭院老马倦维絷翛然出尘去粗免朝夕急我友隔湖岭尚作一日葺平生学道心择善有固执岂不在行路自逺霜露湿百川灌河来砥柱乃中立何时一尊酒更与交旧集
　　雪
　　穷巷无人对雪小诗自可逃禅看取一年三白喜欢共入新年
　　坚坐正宜养病开门便当幽寻一夜雪深一尺与谁取酒同斟
　　报晖庵
　　春草仰生活春晖常照临不知欲报徳何以见此心江汉有时竭此心无浅深魏氏有令徳传家非独今结庵在山阿日瞻松栢林仁风被逺迹猛兽不敢侵令子守直道意往无﨑嵚遂令此乡人得闻金玉音我行时序晚回望西山岑延领长太息聊为纯孝吟
　　赠荘季路
　　老矣荘夫子居闲肯厌贫盛时更读易忧道不无人记往诗犹在相逢意倍亲尚期香火社文字约遗民
　　李尚书挽词
　　李氏三呉秀尚书一代英立朝惟直道守已但纯诚报国心虽在忧时病已成人推四兄弟气压百公卿未就养生术独取强諌名伤心旧游地城郭漫溪声
　　李器之履斋
　　人履履险巇君履履平地平地信可履行稳居亦易责己不责人为道不为利熟视履险者岂不心有愧君家天台守固学有余味微言化子侄自足警一世初无举足劳宁有半涂滞君能识其然我亦从子逝
　　野寺
　　晓窓日未融野寺雨欲作经旬少客到静坐差可乐平生遭病扰今更不如昨囊空畏髙医何以致良药所幸秋已至所在身可着洗耳听凉风不待一叶落
　　辛酉立春
　　中原扰扰尚征尘坚坐江南懒问津漫读旧诗如昨梦却疑往事是前身子桑自了经时病原宪长甘一味贫刺忍雪寒君莫病土牛花胜已迎春
　　雪夜
　　破屋除灯雪自明案头无用读书檠老慵已惯跏趺坐昬梦尤便松竹吟知有故人来问道久无佳兴与寻盟明年更有闽山兴但办行纒莫计程
　　谢方倅恵炭
　　寒压新春雪不融布衾如銕坐衰翁烦君又送南山炭更放残炉一夜红
　　即事四絶
　　老来于世转无求事业声名种种休伴得邻僧忍饥惯闭门无饭读春秋
　　怱怱和梦别星楼扰扰随縁住信州尚笑长江少方便只教溪水暂西流
　　问柳寻花懒不知登山临水病难为日长客去松隂静强课儿曹学和诗
　　经旬却怕酒杯深野寺虽闲病至今莫谓闲居厌医药未妨随证检千金
　　赠人
　　中表多离隔情亲子独贤心游众目外气出万夫前米贱犹堪饱官闲不记年春风上严濑为我略回船
　　辛酉之冬周提宫埅惠行隔
　　深冬坐穷阎未厌风日恶今晨起浓隂正恐雨雪作故人怜我寒埀意到丘壑虚堂排竹牖已觉暖胜昨初无穷窒劳渐有闲适乐我生甚易足所至况旅泊不为御冬计敢复备陨箨偶蒙仁者念僻处未萧索从今作新年对酒且斟酌
　　寄张仲宗
　　闻道张夫子今年已定居偶縁荔子债遂絶故人书嵗月足可惜溪山莫负渠他年得相近不必问庖厨
　　周仲固尚论斋
　　周侯不出何所为闭门读书心自知箪瓢陋巷君不厌读书万巻能忘饥上参羲皇下秦汉采取英华几脱腕是非荣辱姑置之忽若乗船到彼岸古人之学有传授君生寂寞千载后问君何以识古人袖手无言坐清昼以此读书为尚友是事渺茫人信否人信不信君不问松栢固难生培塿朝来落叶乱荒城青山照人溪水横往来车马作尘土想君深夜读书声
　　吉州段秀才粟庵
　　大千非有余一粟岂不足须弥纳芥子岂复论盈缩今君住世网何以得此独始知陋巷居已悟不逺复
　　自如斋
　　朝为事所夺莫为饥所驱不知六合间何人能自如永新段夫子屋小心有余教之有家法逃禅犹作书
　　醉经堂
　　纷纷入醉梦一语令渠醒段子闭门居云何犹醉经其醉盖非醉初无能解酲问经何所説明善故能诚
　　题焦寺丞诗册三絶
　　一世奔波在别离君家孝友独天知已令好梦传消息更有賔鸿效羽仪
　　路旁来报定何人物理潜通自有神想得三衢相见地至今草木亦长春
　　河朔家人堕渺茫江南风日正舒长已知原上鹡鸰处更入云间鸿雁行
　　暴物
　　暴物看日景顷刻未尝停随景移暴物日示令心惊寓此不停景乃复望长生怱怱驹过隙悠悠池汛萍况兹兵火中而每疾病撄野寺过毒暑旱气浮髙城出门君莫厌宿昔已秋声
　　次叶守喜雨
　　羣嚣寂寞已收声预怯秋房独夜情忽听僧檐鸣宿雨定知田舍舞安甿尽消积暑经时早不厌新凉数日晴更喜此邦贤太守乐为诗颂教诸生
　　无题
　　学诗渐老转销声末路蒙山此日情尚有文章能起疾岂惟田里解蚩甿近郊秔稻成秋熟绕郭溪山入晚晴剰绕长廊和新句不知庭下薄寒生
　　次韵曾宏甫木犀
　　风吹旱暑未成秋辜负江村事事幽岩桂敢烦先折送好诗仍不待邀求自怜疾病常髙枕坐想风流换此州他日出门寻旧约未嫌疎懒作人不
　　赠郑侍郎二首
