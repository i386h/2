<!-- { "loadSidebar": true } -->
　　距予庐数十歩为桃花墩墩旁居人数十家皆无借细民也一妇与人私其夫不相谁何数持妇求贿而已既而妇与所私患之伺间引锥剚其腹且毙负而悬诸塜树间绐曰自缢也遂为邻人所发私者贿其夫兄证弟尝为盗被获羣殴不胜痛以故死妇与所私皆脱辠又洞庭东山民不孝其父从之乞饮輙予以溺久之遂杀其母邻人执以诣县其父从旁质之力县令不听笞而遣之上官防知其故大骇复执下狱杖死刑罚之不中久矣今之为吏者急于催科而缓于听讼催科至于杀人而民之被重辠顾可以不死吴俗素獧险好讼而不耻犯法有司又导之如此孔子曰爱而恕可以容困温而断可以抑姧今之为吏者夫亦弗思耳矣
　　书恭迎
　　大驾始末
　　康熈二十三年冬十月
　　皇上南巡将抵苏二十四日丙辰臣琬偕在籍坊院诸臣具舟徃迎于望亭是夕
　　御舟至无锡臣等还宿浒墅明日丁巳夜方半前驱传呼
　　御舟将至诸臣皆具朝服露坐民家檐下以待戊午既旦
　　御舟逾闗恭迎于南新桥岸次
　　皇上传谕使前臣等竭蹷前趋数十歩
　　御舟始泊臣等列跪岸侧
　　皇上徧询诸臣姓名讫独不及臣琬琬因自通姓名防谕曰晓得随询臣琬行年几何琬谨对臣犬马齿六十有一复询吴中秋成何若琬又对今岁歉收夏大水秋不雨
　　皇上若微颔者因彻
　　御前饼饵二盘以
　　赐且传
　　谕曰舟中无他所有今以此慰劳若等
　　御舟将发遂遣侍衞送臣等归舟而后行臣琬退为诸父老恭述
　　天语无不欢呼叹息甚且有泣下者盖闻民为邦本食为民天未有不念民食而能致郅者也
　　皇上东巡所至亦旣蠲民租三之一矣顾仓卒弭檝则又咨访拳拳専注民瘼如此此稀阔盛事虽尚书所称皇帝之清问下民何以加焉臣琬老矣跧伏草野何幸以垂白之年得偕田间父老沐浴乎
　　圣人之泽而耕凿乎太平极治之时也窃惧记注官不在
　　御舟左右未能遂悉其详故谨书之以僃采择
　　记志铭石刻事
　　文待诏先生为陈以譔志铭一首八分书亦先生笔以者名键都御史璚季子太医院判周原已壻即今姚城陈氏之先也当时既刻石矣不知何故不归于陈竟留落乗鲤坊民家民妇误以防器寘其上是夜寒热谵语若有冯之者责妇不当擅汚此石民家大恐百方祷祀始瘉遂疑此石为祟移送西邻禅兴寺中寺僧愚俗亦不之识也自是弃诸庭中墙隅者若干岁矣寺中相传石之由来如此族子右衡尝读书于寺以予之好访前贤名迹也乞诸寺僧遣两舆夫舁来城西示予予因以一舟载归山庄稍暇考先生甫田集又不知何故不载此作独爱其文章之整丽笔墨之端秀乃嵌入庄右垣中盖由志所云正德己卯到今康熈壬戍相去凡一百六十四年嗟乎石果能祟人邪岂文字不可防眤其应遂尔邪又岂先生有灵致然邪抑适防民妇之自病姑委其祟于石邪不然是文字之工且玅者或有物焉实呵防之而不欲使其堙灭无闻也故记之石一共四十四行七百五十七字无篆盖刻者为章简甫













　　尧峰文钞巻三十六
　　钦定四库全书
　　尧峰文钞巻三十七　　翰林院编修汪琬撰箴　赞　颂　铭【共二十首】
　　坐右箴二首
　　齿刚则亡舌柔则存尔其戒之防以全身尔之不戒终于必折尽言翘过前有覆辙
　　尔勿谓贫污莱三稔尔勿谓贱官簿五品尔复悻悻欲以何求才顿机拙尔悔尔尤
　　世祖章皇帝御书赞【并序】
　　礼部尚书臣王崇简尝出
　　世祖章皇帝御书示臣琬于寳翰堂臣琬退而敬为之赞其辞曰
　　维
　　皇偃武蚤夜论道既聪既明大文斯燿硏精艺事与道俱全云章日华气象万千宜刻乐石用配周鼓渴骥怒猊曽何足数受言藏之光烛于天圭之璧之其永珍之
　　陶渊明像赞【并序】
　　渊明桃蕐源记述其人之语曰尚不知有汉何论魏晋此渊明之所为寓意者也盖自魏晋以来君臣父子兄弟之际操戈攘臂鬬争纷纭其为耳目之所不忍见闻者多矣渊明思得穷山曲隩深阻夐絶萧然遗世之地而逃之而卒不可得则姑托诸文以自见设为虚辞以示其欣慕想像之意固不必实有其地与实有其人也后世能诗之士遂因渊明之言而为歌为行者不絶最后苏子瞻洪驹父之流则又从而辨之以为源中之人非神仙是不已大误乎昔阮嗣宗当魏晋之间其才无所发摅輙寄之于酒时人讥其放诞任达而大将军昭独称之为至慎昭虽姧雄然不谓之深知嗣宗不可也渊明之好饮亦然当其醺然微醉悠然长吟不自以为黄绮即自以为无怀葛天之民故其诗有云一酌百情逺重觞忽忘天几若不知此身之在义熈永初时者彼其视醉郷亦甚无以异于桃蕐源也吾见子瞻爱孔北海子由爱管幼安皆为之赞遂作渊明赞曰
　　金行既衰寄奴嗣起螘鬬蝇营公实憎耻欲羣鸟兽无所栖止桃蕐之源特寓言尔风生北窗菊抽东篱何以悦志拊琴赋诗遗诗百篇澹漠冲二苏而后其孰能和之
　　杜少陵像赞【并序】
　　鄢陵梁子曰缉为御史一年方用侃侃任职知名于时顾其闲居为诗独爱杜少陵先生以予论之先生爱君忧国之心见于诗者可谓一篇之中三致意焉矣然当其间闗乱离受左拾遗之命是必有议论丰采卓然自异者乃自諌房琯罢相荐岑参而外寥寥无所建明何也意者史氏尽轶之邪及考先生诗有云避人焚諌草骑马欲鸡栖又云明朝有封事数问夜如何盖其所谓一饭不忘君者如此然后知史氏之轶之也信矣彼刘昫者固不足道以宋景文欧阳文忠之贤而不免于漏失岂不大可叹耶不然岂避人而焚之者果实有其事邪然则梁子之好先生也必于其人有取焉当不独以其辞采之工音节之壮而已于是命工绘先生像而索其同年生汪琬为赞敬赞之曰
　　先生之生忠爱性成丁世迍邅感激填膺有志不逮发为歌诗非其欲然时则使之海涵岳蓄莫测其涯后人见之四顾咨嗟亦有作者歩趋后趾不得其形况乃神似上者陵竞下者剽贼匪根于中芜词奚益岳岳梁子正色在
　　廷不诡不随鹯击鹰腾诵先生诗尚论其人忠爱之心异世维钧爰绘斯像以示末学有容秩如有风穆若伊我小子是用仰止缵言作赞敬告诗史
　　刘叙寰像赞
　　叙寰像甚似惜鼻太齇耳然叙寰老而贫方奔走衣食于诸倩家何从致此泉石耶予归计决矣行当与叙寰同隐遂拟楚辞以题其像曰
　　松风兮谡谡泉之声兮淙淙烟景将夕君何为兮山中开防兮抱膝恣偃蹇兮松之侧室人谪兮不知聊逍遥兮自得潄流泉采松脂君将徃兮复何时山中之居兮可卜我招君兮君勿辞
　　程周量像赞【并序】
　　程周量画像一巻其像席方茵而坐左有梅蕐三树右有池复有梅覆影池中旁絫石陂襍草丛生其上画之大都如此周量南粤人也南粤自庾岭以徃深谿陗谷幽崖絶壁之间弥望皆梅也今周量置像其侧得毋慨然有故郷之思耶先是周量尝举壬辰进士既得第一人矣而防权贵人与考官有隙谋因事中之于是科塲议起争指摘周量经义欲以倾考官语闻于
　　上周量乃复被黜当是时权贵人之意非故有憾于周量也特借周量为根以快其私尔然科塲之议日以益炽其端发于是科而其祸极于丁酉士大夫縻烂溃裂者殆不可胜计诗曰谁生厉阶至今为梗吾故观于壬辰之事未尝不喟然太息追咎首祸之人也今周量方用阁试擢为中书舍人致身玉堂之上可谓一时之荣而向之指摘周量者輙因事斥逐不复柄用久矣噫以周量之文章雅秀明洁投之宜无所不可然不幸而遭摈落者垂八年于兹矣頼
　　天子深知之故复见録用为周量者当何如竭其才力以图报称耶而顾惟故乡之思若欲效古之隐约山林者何也吾将见周量而问之于是龚芝麓孙退谷两先生皆为周量像赞而予复记之且以诗系之其辞曰篁墩之裔越居五羊种学绩文聿来
　　帝庭以遨以游顇而复亨乃命画史貌此清扬华林郁然流泉淙淙胡当筮仕遯思不忘尔齿方艾尔名方昌盍箧斯图竢宦之成
　　孙侍郎像赞
　　未老而县车何介且确也不穷愁而著书何渊以博也有鼎有彞有图有史日偃仰其侧而悠然自娱何神志之暇逸而意气之卓荦也其不知先生者则曰是殆古之独行君子与其知之者曰非也夫固升游夏之堂而又据濂洛之席者也
　　乔石林像赞
　　猗惟先生玉色敷腴曽梦钧天游
　　帝之都被服娴雅黼芾琼琚才高气雄侧目羣盱昔为侍晨今返幽居有梅百树有水一区坦是壶腹枕藉诗书出处语黙以时巻舒我仪先生其容不臞虽则不臞亦列仙儒
　　琴士某像赞
　　此颂琴供奉
　　天室淫哇之曲是屏是黜安用琵琶空矦觱栗
　　帝歌南风爰和其音庶阶治平以慰
　　帝心襄邪旷邪复作于今
　　小像自赞【并序】
　　同郡朱君某为予作小像予既题两絶句于后复作赞八韵涂其隙处云云
　　吏事婞直文材迂防仕学俱拙媿君子儒晩而勇退山泽之臞穿穴经传辟彼蠧鱼舒帋濡墨敢曰著书信心与手聊用自娱风雨晦键户以居人或不堪我心则愉
　　荐福寺募塐弥勒佛像赞
　　佛説众生不能解脱皆执我爱轮转生死爱心一炽金银钱谷衣服器皿种种恋着随处寻求求而不得輙相诟鬬由爱生贪由贪生嗔由嗔生痴颠倒堕落无有出期是故当知弃爱乐舍凡诸眷属妻妾子女以及此身六根四大一切幻合无不可舎何况财寳真是外物若能以此方便布施如弃瓦砾而获髻珠脱离烦防得清净乐尔时吴城荐福古刹有一比邱千劫已前于弥勒佛曽相亲近深植善本誓毕此生庄严法像蕐香镫烛常以供养愿大力募求大众生决定信佐成胜果善哉善哉我则乐以笔墨文字欢喜赞叹为俗姓先愿诸大众各助金钱乃至粟帛一丝一粒破悭贪心向佛布施是大因縁亦非因縁当知佛性离因縁故是大功德亦非功德当知佛性离功德故亦无弥勒亦无众生当知佛性离见相故彼亦无募此亦无施当知佛性离彼我故不得执有又非着无当知佛性冺有无故若由喜舎永断爱根见清净性即见弥勒
　　水月观世音菩萨像赞
　　谓水无月何故水中常露月影谓水有月向水捞捉月复何在若使是一汲水在器是水非月使复为二此月一见仍不离水展转卜度皆是妄想説一便非何况有二以此诸妄欲求菩萨如寻昨梦如覔已头颠倒狂惑了无是处毕竟如何是观世音菩萨贪看水上月失却眼中珠
　　渡海观世音菩萨像赞
　　苦海茫茫众生所怖一念清净拨开云雾惟我大士弹指即渡鲛人前驱龙子后防天乐雷鸣寳蕐露鱼鼈鼋鼍聚观若堵夜义罗刹暨诸鬼部持戈荷防祼形赤股悉来归依踉蹡拜舞长波怒涛了无险阻如乗安车如蹋平路咄哉彼岸不逾跬歩彼众生者业皆已作浮沉五浊恶风飘堕
　　观世音菩萨像赞
　　众生以妄念徧造种种业复以恶业故徧见种种报方其得报时展转生恐怖怖甚輙号呼欲求菩萨救一声观世音顿忘诸苦趣当知救苦者非借菩萨力如以绳自缚自缚还自解缚者既非佗何故须他救以我观众生皆具菩萨慧本来各清净縁何受诸苦所苦从何起有起应有灭縁何了不灭沈沦千劫内若能破此妄起灭两非实随处自游行皆得大自在菩萨不住空菩萨不住色非色与非空一切俱不住我今造此像复作如是説愿彼求救者诸苦一时脱
