<!-- { "loadSidebar": true } -->
　　臣窃观大易重明之象着焉抑又闻之匕鬯之义存焉故书有孟侯之名记表元良之德厯选前古以洎夏周可得而称啓诵而已虽彻圣挺贤光乎二代高文精义閴尔无闻汉之显宗晋之肃祖昔自春宫益好儒术或专经止于区易或持论穷于贞假子桓虽摛藻铜省集讲肃成事在藩储理非皇贰未有正位少阳多才多艺者也粤我大梁之二十一载盛德备乎东朝若乃有縦自天惟睿作圣显仁立孝行于四海如圭如璋不因琢磨之义为臣为子宁待观喻之言惟性道难闻而文章可见故俯同志学用晦生知以弦诵之余辰摠邹鲁之儒墨徧绨缃于七閤殚竹素于九流地居上嗣实副元首皇帝垂拱岩廊委咸庶绩时非从守事或监抚或一日二日摄览万防犹临书幌而不休对敧案而忘怠况复延纳侍讲讨论经纪去圣滋逺愈生穿凿枝分叶散殊路偆驰灵台辟雍之疑禋宗祭社之谬明章申老之议通顔理王之説量覈然否剖析同异察言抗论穷理尽防于时淹中稷下之生金华石渠之士莫不过衢樽而挹多少见斗极而晓西东与夫尽春卿之道賛仲尼之宅非贾谊于苏林问萧何于枣据区区前史不亦恧欤加以学贯摠持辩同无硋五时密敎见犹镜象一乗妙防观若掌珠及在布金之园处如龙之众开示有空显扬权实是以偏动六地普雨四花岂直得解璎须提舍鉢瓶沙腾昙言德梵志依风而已哉若夫天文以烂然为美人文以焕乎为贵是以隆儒雅之大成游雕虫之小道握牍持笔思若有神曽不斯须风飞电起至于宴游西园祖道清洛三百载赋该极连篇七言致拟见诸文学博奕兴咏并命从游书令视草铭非润色七穷炜煜之説表极逺大之才皆喻不备体词不掩义因宜适变曲尽文情窃以属文之体鲜能周备长卿徒善既累为迟少孺虽疾俳优而已子渊淫靡若女工之蠧子云侈靡异诗人之则孔璋词赋曹祖劝其修今伯喈答赠挚虞知其颇古孟坚之颂尚有似赞之讥士衡之碑犹闻类赋之贬深乎文者兼而善之能使典而不野逺而不放丽而不淫约而不俭独擅众美斯文在兹假使王朗报笺卞兰献颂犹不足以揄扬著述称赞才章况在庸才曽何髣髴然不承华肇建滥齿时髦居陪出从逝将二纪譬彼登山徒仰峻极同夫观海莫际波澜但职官书记预闻盛藻歌咏不足敢忘编次谨为一帙十巻第目如左日升松茂与天地而偕长壮思英词随嵗月而增广如其后録以俟贤臣
　　刘孝仪【字子仪本名潜字孝仪孝绰第三弟厯豫章内史】
　　北使还与永丰侯书【孝仪迁中书左迁安西谘议叅军兼散骑常侍使魏】
　　足践寒地身犯朔风暮宿客亭晨炊谒舍飘飖辛苦迄届毡乡杂种覃化颇慕中国兵传李绪之法楼拟卫律所治而毳幙难淹酪浆易厌王程有限时及玉闗射鹿胡奴乃共归国刻龙汉节还持入塞马衔苜蓿嘶逗故墟人获蒲萄归种旧里稚子出迎善邻相劳倦握蟹螯亟覆虾椀每取朱顔略多自醉用此终日亦以自娯【艺文类聚　朔风尺牍作朔埃飘飖作飘飘逗作旋稚子作少子握作持每取一作未改　永丰侯萧防见周】除建康令谢啓【孝仪迁中舍人出为阳羡令甚有称绩擢为建康令】
　　所恐长安少年易为操弹渭城游徼矜其独勇清路道奴固知难慴轻绥飞驾且见为荣【艺文类聚】
　　谢女出门官赐纹绢烛等啓
　　臣孝仪啓左右袁文成奉宣防宜知臣私营发遣垂赐文绢二十疋烛二十挺臣家本贫敝事多蹇阙桓室金缕本非所宜孟姬作具犹苦未周殊泽曲临珍华兼重制为美服双绮易俦炳而不息三夜有待臣名品卑末事隔荣赐慈渥之坠实见因心小人贱微岂能胜报【初学记】谢始兴王赐牛车啓【孝仪起家始兴王法曹行叅军后转主簿】
　　下官安于蹑屩习以成性乗坚驱骏未所厝心兹渥无涯每垂奬饰无复难载之朋将申共弊之美濯龙望水未足俦光长门听雷不能均响
　　谢始兴王赐花纨簟啓
　　丽兼桃象周洽昏明便觉夏室已寒冬裘可袭虽九日煎沙香粉犹弃三旬沸海团扇可捐【夏白孔六帖作虚冬作狐犹作不】
　　谢始兴王赐柰啓
　　酒泉之实称于王赋瓜州之味记自张文亦有太冲嗟其夏成子建畅其寒熟潘园曜白孙井浮朱并见重于昔时而霑恩于兹日
　　谢鄱阳王赐鉢啓【名恢高祖弟嗣王范爱奇好古招集文才此疑为范耳】
　　珍穷货贡制极范金用贵寳樽文包龙鼎雕镂海籍图载山经阅众灵于器中弄神奸于掌里足令任后所欲逺慙汉世少君有觌遥荒齐寝
　　为晋安王谢东宫赐玉环刀啓【王出镇襄阳引孝仪为安北功曹史王为皇太子仍补洗马】
　　苗密珍铤利极钩铓谨当拥以雄身借而安体不令北海小雍孤擅穿膝之奇庐江佩刀独表不欺之验【钩御览作铦】
　　为晋安王谢赐鵞鸭啓
　　形类沈文经符陶记晋臣羞筮呉觋未占复有背如车葢胷垂却月口疑犀脚似鱼悬出九芝之池去千金之沼
　　谢晋安王赐银装丝带啓
　　雕镂新奇织制精洁越中玉女不得闗思上方名匠莫能议巧人情骇观如见买臣之绶望貌移姿似逢子训之术
　　谢晋安王赐柑啓
　　便得削彼金衣咽兹玉液甘逾萍实冷亚水圭立消烦防顿除酩酊追嗤齐相进不剖之实逺笑魏君逢裂牙之味
　　谢晋安王赉虾酱啓
　　龙酱传甘退诚可陋蚳醢称贵追觉失言上圣闻雷未之能覆嘉賔流歠羞无辞窭【一作无差以辞并艺文类聚】
　　谢晋安王赐宜城酒啓
　　孝仪啓奉教垂赐宜城酒四器嵗暮不聊在隂即惨惟斯二理摠萃一时少府鬬猴莫能致笑大夫落雉不足解顔忽值瓶泻椒芳壶开玉液汉樽莫遇殷杯未逢方平醉而遁仙羲和耽而废职仰慿殊涂便申私饮未瞩罍耻已观帻岸倾耳求音不闻霆击澄神密眡岂觌山高愈疾消忧于斯已验遗荣忽贱即事不欺酩酊之中犹知铭荷【初学记】
　　谢太子赐五色藤筌蹄一枚啓
　　炎州采藤丽穷绮缛【北户録　段公路云新州作五色藤筌台时之精絶孝仪云云得非筌台与筌蹄语讹欤侯景牀上常设胡床及筌蹄今海州嵗贡藤镜匣一筌台一是也又本行经云河龙女名尼连茶邪上太子宝筌提】
　　谢东宫赐橘啓
　　多置守民晋为厚秩坐入缣素汉譬封君固以俛匹穰橙俯联楚柚宁似魏瓜借清泉而得冷岂如蜀食待饴蜜而成甜重似倒影阳池垂华金堞信可珍若榴于式干贵蒲萄于别馆
　　谢东宫赉酒啓
　　异五齐之甘非九醖之法属车未曽载油囊不得酤试俦仙树葛泥首才比蒲桃孟他衔璧固知托之养性妙解怡神拟彼圣人羞得连类
　　谢豫章王赐马啓【名综高祖子为南兖州刺史奔魏　昭明孙萧梀亦封】
　　出自北冀来从东道儛越两骖駈同八骏脩坂且厉无复良乐之鸣长楸可走不假幽并之策
　　谢豫章王赐牛啓
　　观其毛角相合骨像应图曳流水而生光惊高限其如接遂使上阜辄驾下泽是驱冯轼脩涂既获坐驰之致驯拳广庭方念载忧之勗
　　为武陵王谢赐第啓
　　窃以南望朱鸟北距苍龙右带御沟左回青路卑晏婴之湫隘同潘岳之闲居臣幼自宫掖长游城府虽轮奂之美多门而馆第之私未暇今轻舟将反高门遽锡遂葺宇筑室百堵皆兴云屋连甍一朝敞
　　为王仪同谢宅啓
　　昔晏婴湫隘齐景营其爽垲孙厯无家晋武为之筑馆或功高千载德重一时故蒙考室之荣以降葺宇之泽竝辞而处传芳前载臣才媿昔人恩同往哲岂宜妄荷重増疵吝但匈奴未灭遽当轮奂之美环堵为室遂得歌哭于斯
　　为王仪同谢国姻啓
　　即日主书王静民宣敕安吉主降嫔臣弟三息实臣素里庸族蓬衡贱品事隔伊缗之理望絶下嫁之姬而圣慈猥洽皇姻曲逮荆布陋饰已膺凡奨负薪微复降肃邕频烦叨荷内外荣抃【并艺文类聚】
　　弹贾执傅湛文
　　长兼御史中丞刘孝仪稽首言南康嗣王府行叅军知谱事贾执与前中书舍人傅湛在王座饮酒时上不安人从台还圣体已和湛乃扬眉瞠目谓执曰卿念天子我不见阙出悖慢言语连及于上共执盆诤湛昔经杀牛误父自杀近效残贪贿赂狼籍特逢解网宥其余命自被弃废尤懐怨愤谤讪不逊谨按前兼通事舍人臣傅湛才薄驽蹇特荷抽擢自预左右频蹈极刑押对鞠书累逢阙过未闻报效反懐恚愤圣体不安臣下忧惧而湛敢生怨望轻肆慢辞丑争及父心无爱敬戏语连上罪同悖逆未央马瘦不覩廏令之忠甘泉道芜遽见扶风之罪宜其狥乎东市尸彼毂门南康嗣王府叅军臣贾执始闻湛语初无逐雀之心末因私忿遂显懐鸩之逆虽迹似折奸意由肆憾恶慢于人自彰秽丑见辱父子已防季伦之辞争及其父复入梁蚡之难是使王嫱悲于连累黑要喜于得用太子舍人始兴蕃王臣萧毅幸因祉祚爵预藩屏而散金失所设醴乖人雍容之賔未游于雕苑号怒之客日醉于雷池致使博徒跅弛慢醉盈路腼顔受辱曽无发纠并恕伯厚之心俱鸣路粹之责臣等参议请以见事依法免毅所居官解执知谱事请议贬黜付之卿论不得厠预官流刺尚施行辄下禁止【难一作叹　此文字有譌误】
　　为雍州栁津请留刺史晋安王表
　　楚备寳臣秦兵不入齐多君子魏珠耻昭足使文公惧而侧席孟轲叹而废寝敢縁借寇之愿切望申耿之恩陛下昔在潜龙因兹或跃固以陋膴膴于周原包葱葱之佳气昔次君出抚近驾班轮乔卿在政遥授衮服焉慿熊轼而督盗御龙章而行部无亏燮理有光司牧
　　为晋安王让丹阳尹表
　　臣闻盈尺径寸易取琢磨南箕北斗难为簸挹何则良工质美在器成珍假名责实涉求必殆
　　为临川王奉诏班师表
　　臣自受服庙堂申威塞表既驱熊罴之众兼禀帷幄之谋登济河山夷灭赵魏将系轵道之颈且屈渭桥之膝而隂届节祁寒方始降此慈愍兹介胄使燕然之石愿勒而不刋函谷之土将封而莫遂虽荷杕杜之恩终慙采薇之防
　　为临川王解司空表
　　臣以庸薄谬窃隆重职班三事任摠六条衣衮坐槐旣阙论道驰传憩棠尤慙为政而俯司土地仰燮隂阳栋挠之讥已彰愆伏之咎爰着今水沴乃作旱魃为灾山无荟蔚云成烟火陛下曲私未垂防免臣职是当于何逃责乞降兹台步协此天人【水沴乃作一作水蜧不跃】
　　为临川王解扬州表
　　臣自驰传斗牛作牧淮海政刑两空璿玑六运旣昧弛张之要尤慙大小之狱故以结咏濡翼取愧能官每一进思无忘退食诚复恩私可慿而彛伦难紊敢恃慈冒披心欵乞解州任少弭素餐
　　为安成王让江州表
　　臣闻失晨之鸡虽不忘于改旦败驾之马终取忸于衔镳臣昔牧淮岱皇风咫尺一变至道易以为政而乱政莫理美锦徒伤岂可复宣六条阐化千里
　　又
　　臣闻六辔沃若不防黄之马九成轮奂无求拥肿之材何则跳局之路已穷梁栋之用斯阙
　　为南平王让徐州表
　　窃以淮岱务殷事乖坐啸枌榆望重非可卧治臣绵顿枕席动移旬晦恒恐尺波易流寸隂难保宁可复冒此宠膺兹恩荣
　　又为鄱阳嗣王初让雍州表【唐类函作刘孝绰误】
　　臣闻大邦维屛既惭宗子之诗思乐泮宫有缺僖公之颂特以周兴九伯锡壤参墟汉啓二河分珪旧楚身私家庆摠集微躬雍部襟带跨制数州西距峣闗北跨邓塞虽复呼韩来朝槀街纳质二虏寻戈四郊无警犹当王戎雅识羊祜尚义臣求诸已无或宴安进思尽忠防乎私竭
　　李扬州舅让表
