<!-- { "loadSidebar": true } -->
　　朕君临四海日旰劬劳思至治未臻斯道而兵车聚出军费尤烦刍漕控引不能徴赋夏中亢旱伤农畿内为甚民失所资嵗取无托此则政刑未理隂阳舛度黎元阻饥君孰与足靖言兴念余责在躬宜布惠泽溥沾氓庶其丹阳呉兴晋陵建兴义兴东海信义陈留江陵等十郡并谢署即年田税禄秩并各原半其丁租半申至来嵗秋登
　　呉明彻拜豫州刺史増封诏【明彻督诸军北伐进逼寿春齐遣王琳拒守兵败追杀琳髙宗下诏曰】
　　寿春者古之都会襟带淮汝控引河洛得之者安是称要害使侍中持节都督征讨诸军事征北大将军开府仪同三司南平郡开国公明彻雄图克举宏略葢世在昔屯夷缔构皇业乃掩衡岳用清氛沴实吞云梦即叙上游今兹荡定恢我王略风行电扫貔武争驰月阵云梯金汤夺险威陵殊俗惠渐边氓惟功与能元戎是属崇麾广赋茂典恒宜可都督豫合建光朔北徐六州诸军事车骑大将军豫州刺史増封并前三千五百户余如故
　　给呉明彻鈇钺诏【太建八年进位司空又诏】
　　昔者军事建旌交锋作鼓顷日讹替多乖旧章至于行阵不相甄别今可给司空大都督鈇钺龙麾
　　赠周宏正侍中中书监诏
　　追逺褒徳抑有恒规故尚书右仆射领国子祭酒豫州大中正宏正识宇凝深艺业通备辞林义府国老民宗道暎庠门望髙礼阁卒然殂殒朕用恻然可赠侍中中书监防事所须量加资给
　　皇孙生诏
　　皇孙初诞国祚方熙思与羣臣共同斯庆内外文武赐帛各有差为父后者赐爵一级
　　与边将书
　　【卢潜范阳涿人北齐世祖初为扬州刺史领行台尚书在淮南十三年大树风绩为陈人所惮陈主与其边将书】
　　卢潜犹在寿阳闻其何当还北此虏不死方为国患卿宜深备之【北齐书　此书北齐书但云陈主不言何帝按潜以武平三年自淮南徴为五兵尚书则陈宣帝之太建四年也其前八年为文帝今书云闻其何当还北又似其时将徴矣聊属宣帝】
　　遗诏【太建十四年正月】
　　朕爰自遘疾曽未浃旬医药不瘳便属大渐终始定分夫复奚言但君临寰宇十有四载诚则虽休勿休日慎一日知宗庙之负重识王业之艰难而边鄙多虞生民未乂方欲荡清四海包呑八荒有志莫从遗恨幽壤皇太子叔寳继体正嫡年业韶茂纂统洪基社稷有主羣公卿士文武内外俱罄心力同竭股肱送往事居尽忠诚之节当官奉职翼亮之功务在叶和无违朕意凡厥终制事从省约金银之饰不须入圹明器之具皆令用瓦惟使俭而合礼勿得奢而乖度以日易月既有通规公除之制悉依旧制在位百司三日一临四方州镇五等诸侯各守所职并停奔赴
　　后主【名叔寳字元秀宣帝嫡长子在位七年隋伐陈被执封长城公】
　　与詹事江摠书【摠见后】
　　【陆堬字干玉呉郡人少笃学美词藻为东宫学士兼管记迁太子洗马中舍人后主时为皇太子欲博览羣书以子集繁多命瑜抄撰未就而卒太子手令举哀遣使吊祭与摠书】
　　管记陆瑜奄然殂化悲伤悼惜此情何已吾生平爱好卿等所悉自以学渉儒雅不逮古人钦贤慕士是情尤笃梁室乱离天下靡沸书史残礼乐崩沦晚生后学匪无墙面卓尔出羣斯人而已吾识览虽局未曽以言议假人至于片善小才特用嗟赏况复洪识竒士此故忘言之地论其博综子史谙究儒墨经耳无遗触目成诵一褒一贬一激一扬语析理披文摘句未尝不闻者心伏听者解頥会意相得自以为布衣之赏吾监抚之暇事隙之辰颇用谭笑娯情琴樽间作雅篇艳什迭互锋起每清风朗月美景良辰对羣山之参差望巨波之滉瀁或翫新花时观落叶既听春鸟又聆秋鴈未尝不促膝举觞连情发藻且代琢磨间以嘲谑俱怡耳目竝留情致自谓百年为速朝露可伤岂谓玉折兰摧遽从短运为悲为恨当复何言遗迹余文触目増絶弦投笔恒有酸恨以卿同志聊复叙懐涕之无从言不冩意
　　即位诏【太建十四年】
　　上天降祸大行皇帝奄弃万国攀号擗踊无所迨及朕以哀茕嗣膺寳厯若渉巨川罔知攸济方頼羣公用匡寡薄思播遗徳覃被亿兆凡厥遐迩咸与惟新可大赦天下在位文武及孝悌力田为父后者并赐爵一级孤老鳏寡不能自存者赐谷人五斛帛二疋
　　劝农诏【太建十四年三月】
　　躬推为劝义显前经力农见赏事昭往诰斯乃国储是资民命攸属丰俭隆替靡不由之夫入赋自古输藁惟旧沃饶贵于十金硗确至于三易腴塉既异盈缩不同诈伪日兴簿书嵗改稻田使者着自西京不实峻刑闻诸东汉老农惧于祗应俗吏因而侮文辍耒成羣游手为伍永言妨蠧良可太息今阳和在节膏泽润下宜展春耨以望秋坻其有新辟塍亩进垦蒿莱广袤勿得度量征租悉皆停免私业久废咸许占作公田荒纵亦随肆勤傥良守教耕淳民载酒有兹督课议以赏擢外可为格班下称朕意焉
　　九品以上各荐一人诏【太建十四年】
　　夫体国经野长世字氓虽因革傥殊弛张或异至于旁求俊乂爰逮侧微用道和羮是隆大厦上智中主咸由此术朕以寡薄嗣膺景祚虽哀疚在躬情虑惽舛而宗社任重黎庶务殷无由自安拱黙敢忘康济思所以登显髦彦式备周行但空劳宵梦屡勤史卜五就莫来八能不至是用申旦凝虑景夜损懐岂以食玉炊桂无因自达将懐寳迷邦咸思独善应内外众官九品已上可各荐一人以会彚征之防且取备实难举长或易小大之用明言所施勿得南箕北斗名而非实其有负能仗气摈压当时着賔戏以自怜草客嘲以尉志人生一世逢遇诚难亦宜去此幽谷翔兹天路趋铜駞以观国望金马而来庭便当随彼方圎饬之矩矱
　　求言诏【太建十四年】
　　昔睿后宰民哲王御防虽徳称汪濊明能普烛犹复纡已乞言降情访道髙咨岳牧下听舆台故能政若神明事无悔吝朕纂承丕绪思隆大业常惧九重已邃四聪未广欲听昌言不疲痹足若逢廷折无惮批鳞而口柔之辞傥闻于在位腹诽之意或隠于具僚非所以理至公缉熙帝载者也内外卿士文武众司若有智周政术心练治体救民俗之疾苦辩禁网之疏密者各进忠谠无所隠讳朕将虚已听受择善而行庶深鉴物情匡我王度
　　省繁费禁左道诏【太建十四年】
　　朕临御区宇抚育黔黎方欲康济浇薄蠲省繁费奢僭乖衷实宜防断应镂金银薄及庶物化生土木人防花之属及布帛幅尺短狭轻疎者竝伤财废业尤成蠧患又僧尼道士挟邪左道不依经律民间淫祀祅书诸珍怪事详为条制并皆禁絶
　　发遣淮泗质任诏【太建十四年】
　　中嵗克定淮泗爰渉青徐彼土酋豪竝输罄诚欵分遣亲戚以为质任今旧土沦防复成异域南北阻逺未得会同念其分乖殊有爱恋异地中原斯民一也何独讥禁使彼离析外可即检任子馆及东馆并带保任在外者并赐衣粮颁之酒食遂其乡路所之阻逺便发遣船仗卫送必令安达若已预仕宦及别有事义不欲去者亦随其意
　　改元至徳诏【至徳元年】
　　朕以寡薄嗣守鸿基哀惸切虑疹恙纒织训俗少方临下靡筭惧甚践冰栗同驭朽而四气易流三光遄至缨绂列陛玉帛充庭具物匪新节序疑旧缅想前徳永慕昔辰对轩闼而哽心顾扆筵而栗气思所以仰遵遗构俯励薄躬陶铸九流休息百姓用寛简取叶阳和可大赦天下改太建十五年为至徳元年
　　原除太建十四年租调诏【至徳二年】
　　耕凿自足乃曰淳风贡赋之兴其来尚矣葢由庚亟务不获已而行焉但法令滋章奸盗多有俗尚浇诈政鲜惟良朕日旰夜分矜一物之失所泣辜罪已愧三千之未措望订初下使疆防兼出如闻贫富均起单弱重弊斯岂振穷扇暍之意欤是乃下吏苛敛之计也故曰百姓不足君孰与足自太建十四年望订租调逋未入者并悉原除在事百僚辩断庶务必去取平允无得便公害民为已声绩妨紊政道
　　修孔子庙祀诏【至徳三年】
　　宣尼诞膺上哲体资至圣祖述宪章之典并天地而合徳乐正雅颂之奥与日月而偕明垂后昆之训范开生民之耳目梁季湮微灵寝忘处鞠为茂草三十余年敬仰如在永惟忾息今雅道雍熙由庚得所断琴故履零落不追阅笥开书无因循复外可详之礼典改筑旧庙蕙房桂栋咸使惟新芳蘩洁潦以时飨奠
　　王公以下各荐所知诏【至徳四年　艺文作江摠撰举士诏】
　　尧施諌鼔禹拜昌言求之异等久着前徽举以淹滞复闻昔典斯乃治道之深规帝王之切务朕以寡昧丕承鸿绪未明虚已日旰兴懐万防多紊四聪弗达思闻蹇谔采其谋计王公以下各荐所知旁询管库爰及舆皁一介有能片言可用朕亲加听览伫于启沃【前徽艺文作前册伫于作伫兹】
　　至徳四年十一月大赦诏
　　惟刑止暴惟徳成物三才是资百王不改而世无抵角时鲜犯鳞渭桥惊马弗闻庭争桃林逸牛未见其防虽剽悍轻侮理从钳釱蠢愚杜黙宜肆矜政乏良哉明慙则哲求诸刑措安可得乎是用属寤寐以轸懐负黼扆而于邑复兹合璧轮缺连珠纬舛黄钟献吕和气始萌英告中履长在御因时宥过抑乃斯得可大赦天下
　　改元祯明大赦诏
　　栢皇大庭鼓淳和于曩日姬王嬴后被浇风于末载刑书已铸善化匪融礼义既乖奸宄斯作何其淳朴不反浮华竞扇者欤朕居中御物纳隍在睠频恢天网屡絶三边元元黔庶终罹五辟葢乃康哉寡薄抑焉法令滋章是用当宁弗怡矜此向隅之意今三元具序万国朝辰灵芝献于始阳膏露凝于聿嵗从春施令仰干布徳思与九有惟新七政可大赦天下改至徳五年为祯明元年
　　大政殿讯狱诏【祯明二年】
　　夫议狱缓刑皇王之所垂范胜残去杀仁人之所用心自畵冠既息刻吏斯起法令滋章手足无措朕君临区宇属当浇末轻重之典在政未康小大之情兴言多愧眷兹狴犴有轸哀矜可克日于大政殿讯狱
　　追封呉明彻诏【周灭齐髙宗将事徐方遣明彻北伐兵败清口就执以忧愤遘疾卒于长安后主至德元年诏封】
　　李陵矢竭不免请降于禁水涨犹且生获固知用兵上术世罕其人故侍中司空南平郡公明彻爰初蹑足迄届元戎百战百胜之竒决机决死之勇斯亦侔于古焉及招定淮肥长驱彭汴覆勍冦如举毛扫鋭师同沃雪风威慴于异俗功效着于同文方欲息驾隂山解鞍瀚海既而师出已老数亦终竒不就结缨之功无辞入禇之屈望封崤之为易冀平翟之非难虽志在屈伸而奄中霜露埋恨絶域甚可嗟伤斯事已往累逢肆赦凡厥罪戾皆防洒濯独此孤魂未霑寛惠遂使爵土湮没飨醊无主弃瑕録用宜在兹辰可追封邵陵县开国侯食邑一千户以其息惠觉为嗣
　　程文季降封诏【文季忠壮公灵洗子随呉明彻北讨败绩为周所囚逃归被害至徳元年追赠散骑常侍又诏曰】
　　故散骑常侍前重安县开国公文季纂承门绪克荷家声早嵗出军虽非元帅启行为最致果有闻而覆防车徒允从黜削但灵洗之立功扞御久而见思文季之埋魂异域有足可悯言念劳旧伤兹废絶宜存庙食无使馁而可降封重安县侯邑一千户以子飨袭封
　　赠徐陵特进诏
　　慎终有典抑乃旧章令徳可甄谅宜追逺侍中安右将军左光禄大夫太子少传南徐州大中正建昌县开国侯陵弱龄学尚登朝秀頴业髙名辈文曰词宗朕近嵗承华特相引狎虽多卧疾方期克壮奄然殒逝震悼于懐可赠镇右将军特进其侍中左光禄鼓吹侯如故并出举哀防事所须量加资给
　　赠司马申侍中进侯爵诏
