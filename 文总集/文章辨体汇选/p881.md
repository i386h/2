<!-- { "loadSidebar": true } -->
　　君子之于已自得而已矣非有待于外也然而曰疾没世而民不称焉者所以与人同其好也人之于君子濳心而已矣非有待于外也然而有表其闾名其郷欲其风声气烈暴于世之耳目而无穷者所以与人同其好也内有以得诸己外有以与人同其好此所以为先圣之道而异乎百家之说也随为州去京师逺其地僻絶庆歴之间起居舎人直龙圗阁河南尹公洙以不为有势者所容谪是州居于城东五里开元佛寺之金灯院尹公有行义文学长于辨论一时与之游者皆世之闻人而人人自以为不能及于是时尹公之名震天下而其所学葢不以贫富贵贱死生动其心故其居于随日考图书通古今为事而不知其官之为谪也尝于其居之北阜竹柏之间结茅为亭以苃为嬉岁余乃去既去而人不忍废坏輙理之因名之曰尹公之亭州从事谢景平刻石记其事至治平四年司农少卿赞皇李公禹卿为是州始因其故基増庳益狭斩材以易之陶瓦以覆之既成而寛深亢爽环随之山皆在几席又以其旧亭峙之于北于是随人皆喜慰其思而又获游观之羙其冬李公以圗走京师属予记之葢尹公之行见于事言见于书者固以赫然动人而李公于是又侈而大之者岂独慰随人之思于一时而与之共其乐哉亦将使夫荒遐僻絶之境至于后人见闻之所不及而传其名览其迹者莫不低徊俯仰想尹公之风声气烈至于愈逺而弥新是可谓与人同其好也则李公之传于世亦岂有已乎故予为之书时熈寜元年正月日也

　　宣慰曾侯嘉政记【明宋濓】

　　自中原俶扰蔓延大江之东兵连不解殆将十稔今年春三月丙辰西睦州陷夏四月壬午江浙行中书左丞杨公以浦阳与睦州邻也命宣慰曽侯自杭率师来镇其地五月乙已师还邦人德其善驭士卒而弗扰也思之不置县达噜噶齐硕裕实巴哈君暨婺州路同知赵君大讷因民之思而相与树碑于县庭谓濂颇从事于文墨走书来征记曰浦阳婺之蕞尔邑环以大山长岭舟车所不通徃岁大将赵野逊台首统军道其间以辎重弗解羽而飞也涂逢农贾及浮屠黄冠师不问能不能以徽纒絷颈使肩之或血流不止出即杀以狥民深患苦或传有师至咸惊呼曰吾属将焉免夫亟奔避山谷至阅旬不返曾侯詧知民情之惊疑从间道疾驱至县申饬纪律区分队伍各从方部以奠其居非有令号不敢妄踰户限仍令勇卒守其四门敢出入者罪随加焉夜漏既下乃被鐡衣持弓矢从一二骑周廵近郊威加气詟莫敢少恣一旦门者稍怠有窃出捕人鱼者痛鞭其长惩之自是无一人敢违命者县父老相与言曰曾将军其来矣乎何为使我民不知也将军其爱我也夫又指所统兵而相谓曰彼大缨短制而腰刀者其溪峒之军也夫吾侪小人无所识知颇闻此军勇鸷游击未易服驯又何其帖帖如是乎脱使他大将如曾将军我民何至暴露山谷乎咸咨嗟慕咏而去居亡何左丞公自将临睦州檄曾侯还杭以守旧营晩始受命鸡初号复就间道驰去每出卒一队輙用数骑士监之若鱼贯若鴈行无敢乱越三日县父老又相与言曰曾将军其去矣乎何为来不吾知而去亦不吾知也揆于古之良将善驭师者其亦无愧也乎人有功而人忘之不祥达鲁花赤君县之贤大夫赵郡丞乡之达尊曷有以处吾属乎我等闻其言弗忍违用以其事累吾子幸有以详文之濓发书为之叹曰有是哉何曾侯之贤于人也易曰师出以律否臧凶若如所言其殆师出以律者欤师出以律者吾见亦罕矣呜呼有是哉何曾侯之贤于人也濓虽不识曾侯窃闻所至以爱民为务今来浦阳会大府有验畆征粮之事为之恻然亟白部使者罢之则其及物之功又不特善驭士卒使弗扰而巳也濂因弗敢辞为文其事于石然而石可泐也文可灭也曾侯之功简在县民之心者千百载犹一日也曾侯尚勉之哉它时登宥府居政路其位益显其功当益溥又将有鸿生畯儒执笔而特书之曾侯名华字华叟武冈人精悍而有智谋通孙吴司马法损家赀招兵市马为国宣力前后屡建大勋今以明威将军广东道宣慰副使佥都元帅府事兼江浙行省都镇抚其禆将天临李君敞精于骑射赞佐之间多着劳烈亦法之所宜书者也至正十八年夏五月二十一日记

　　遗爱祠记【唐龙】

　　景泰初漕政弗葺乃度江淮之镇建都御史行台以总摄其纲而首畀诸河洲王公竑寻兼领抚事凡兹江北列郡诸州咸抚有焉嘉靖戊子春二月予小子窃辱是命惟夙夜凛焉而惧弗胜既至境上揖诸子大夫曰斵木者引绳则直立政者同道则治是故周公治东郊克慎厥始君陈克和厥中毕公善成之以休于前政以建无穷之基予小子伥伥然而无所从也自有都台百年于斯执简者孰贤子大夫曰皆贤曰孰可法曰皆可法河洲王公其至哉询于父老犹夫子大夫之言子弟相率以告与父老无以异也夫公为给事时孚号朝列奋击权臣既为都御史董帅三军鞭驱虏众是有社稷之功矣而于是也何有乃博采州郡志及读公神道碑益知公严毅坚直政务酌于民心亷境内豪右而讫其法尤嫉贪墨吏曰是民贼也踣而絷之威令虩虩然如雷霆之不可亵侮徐淮岁大祲百姓饥饿山东河南二路流民又猝至公先发漕米一百六十余万石近者计日餔以粥逺者料量其斗斛而均布之转徙者路食之长活凡三十万一千人病者给之医药又活一千四百人被鬻者赎还其家一千二百四十四死者殓而葬之三千三百余人夫周近逺庇死生疗病而还鬻公可谓无所不用其至矣比公被诬逮系者至易衣一袭买小舟以行民如失慈母攀号而送之天顺间公再莅民又如得慈母老人伛偻丁壮涌跃童子歌謡而来见公连属三日不絶法以防民仁以养之是故威行而爱立予小子皇皇焉思所休于公之政而未之能然亦不敢惰也既弟子员上书曰封南国之棠者思召伯之政泣岘山之碑者追叔子之德公寔懐柔我土其有以系民之思可也先是西湖之澨有浮屠氏宫官司撤其土像麾散其徒若有待焉者郡守葛子木有志于公者也乃增置规绪缭以周垣奉公之木主于中而以名请夫公去淮八十余年而今子大夫与父老与子弟邈乎声容之不相及也乃油油然而思之思不足又乞祠之有遗爱哉于是乎命之曰遗爱祠

　　海上平冦记【王慎中】

　　守备汀漳俞君志辅被服进趋退然儒生也瞻视在鞞芾之间言若不能出口温慈欵悫望之知其有仁义之容然而旗鼓鸣于侧矢石交乎前疾雷飘风迅急而倐忽大之有胜败之数而小之有死生之形士皆掉魂揺魄前却而阻丧君顾意喜色壮张扬矜厉重英之矛七注之甲鸷鸟举而虓虎怒杀人如麻目睫曾不为之一瞬是何其猛厉孔武也是时漳州海冦张甚有司以为忧督府檄君捕之君构兵不数百航海索贼旬日遇焉与战海上败之获六十艘俘八十余人其自投于水者称是贼行海上数十年无此衂矣由有此海所为开寨置帅以弹制非常者费巨而员多然提兵逐贼成数十年未有之捷乃独在君而君又非有责于海者也亦可谓难矣予观昔之善为将而能多取胜者皆用素治之兵训练齐而约束明非徒其志意信而已其耳目亦且习于旗旐之色而挥之使进退则不乱熟于钟鼔之节而奏之使作止则不惑又当有以丰给而厚享之椎牛击豕酾酒成池餍其口腹之所取资遂气闲而思自决于一闘以为效如马饱于枥嘶鸣腾沓而欲奋然后可用君所提数百之兵率召募新集形貌不相识寜独训练不夙约束不豫而已其于服属之分犹未明也君又穷空家无余财所为市牛酒买粱粟以恣士之所嗜不能具也徒以一身率先士卒共食糗糒触犯炎风冲冒巨浪日或不再食以与贼格而竟以取胜君诚何术而得人之易致效之速如此予知之矣用未早教之兵而能尽其力者以义气作之而己用未厚养之兵而能鼓其勇者以诚心结之而已余方欲以是问君而玄锺所千户某等来乞文勒君之伐輙书此以与之君其毋以予为儒者而好揣言兵意云君之功在濒海数郡而玄锺所独欲书之者君所获贼在玄锺境内其调发舟兵诸费多出其境而君靖亷不扰以故其人尤德之尔君名大猷志辅其字以武举推用为今官

　　宣城令姜公去思记【汤显祖】

　　余识宣城令荆人姜君竒方孝亷时长者后余游宣行水阳林树修逺厨传甚饬已又见其人士沈君典梅禹金之流文雅风流为之忻然令数来攸攸如也令朝京师会余上试令故江陵相弟子师也不数日江陵弟子介令候余余谢不敢当意令且计最宠遴之矣然令终用平徙得治粟郎已复贬山东小州属监泰山妃祠余异之盖去宣十年丞武林而病疽宣人闻之愁然趋比已宣人闻之脱然喜余又异焉夫姜君者亦蹇谔重进止质行人耳治县当亦无有竒何以思乎一日宣父老诸生来言状如之且曰令无以予民然善为条如前役者长常署人田多者得收其旁户租常自入豪荡比前征后相补射为谩卒发觉一人至负租百万犯至死当戍边者至一家九人连年不决遣令至乃与囚约能輙抵所负为除不能遣未尽十日囚空更为法行条编均里甲里自征输因以讫税如程至无可笞故事吏赎常利金得自与间行其十之三游声不在民矣缓急无所匄令曰若此所谓金生而粟死者也岁当祲奈何乃大治诸庾累榖至七万余石主以訾良人然令在县六年无凶灾后乃连岁水败榖种流死然后以此不饥嗟夫作令如此亦可思矣余叹曰然则何以迁无殊则诸生瞠然造前曰沈君典在时言之矣虽江陵相亦极知姜令贤然尝谓其子令不与我亲常众见我后江陵相横不肯持父丧问荆人士在都者当云我何闻独姜有后言因以忮去且夫仕宦遇合者时也惠音者基也其时在上其基在下然则何以去十年而后思中一父老般仙饮洟而前曰始令之勤吾宣也食稗衣蔫亡昼夜忽忽勉循其民问劳疾苦兴立纎致口咄咄不能言常心计而手条之乃至颜色黎露耳目将废一时掾吏姗笑为愚然至今号令有所利便民者常君之法也乃今而后知之余不觉流声叹曰若宣之民可谓能言其君矣百姓何负于长吏哉书之告后来者

　　文章辨体彚选巻五百六十五

　　●钦定四库全书

　　文章辨体彚选巻五百六十六

　　（明）贺复征 编

　　○记七【以下官署】

　　临湍县令厅壁记【唐李华】

　　邓为天下扄闼两都南蔽秦汉以来多封将相姻戚故其人益豪强内全邑曰南阳曰穰曰临湍葢古新城也穰州府所理吏不暇息南阳领户既寡奸侠所归惟临湍境清人闲从仕者所乐开元裂此乡三千户为菊潭县天寳至德之间北骑南侵南阳为战地地荒人散千里无烟犹以邮置之冲往复王命权置官吏招集疲人如寒资裘如馁并食圣朝临下有赫哀抚兆人诛元凶清天下诏方镇选良吏平昌孟威字承颜自左骁卫兵曹叅军本道节度使表为此县始至户不盈百为政七月尽室而归者千余家难矣哉古之为政者先诸人后诸身先其人则人不劳后其身则身自逸承颜勤一作或恤老幼而休息之损有余补不足而煦育之人谕其心则不劳而理矣古之求士者观诸其家乃知为政承颜奉版舆冐边尘北越巩洛归家于汉上又以清白之禄为甘旨之资臣子之道卓然则其余可知也令长品秩章绶人皆知之故不书今所书议能也寳应七年七月甲辰记

　　道州刺史厅壁记【元结】

