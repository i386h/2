<!-- { "loadSidebar": true } -->
    杨之受氏，宗於有周，始於鲁史所传，迨乎唐年攸盛。历代轩冕，嗣光简书，今步复云矣。曾祖升，皇不仕，祖辅，皇摄幽州安次县令；父瀛，皇不仕。夫人家奉诗书，门续青紫，渍润从生之善道，听闻未教之清规。故动叶礼经，言作世躅。洎乎成人之岁，以父兄之命，归于祖氏。及移彼天，益焕明德，率尽乃性，爰穆其亲。加以学道自怡，探微愈晦，闺门坐肃，埃潜融。故夫人之子，不仕王侯，高眠薮泽，洞启老庄之扃，退全箕颍之性情。鲁连三辞，不□谭笑；莱子五彩，自悦晨昏。笥中之龟质堪悲，天上之鹤书莫起。呜呼！时当讹薄，人寡坦夷，竟以劳生，罕跻中寿。而夫人逍遥外物，怡澹安贞，克保遐长，谅因颐养。以广明三年七月十四日终于沧州清池县善化坊，享年八十五。是岁改元中和，以十一月八日葬於所终之邑玄都乡流祥里。惟迹类漂梗，礼至茹荼，情疚送终，资自良友。涂刍潜备，松檟克完，其道实高，其孝弥显。夫人女二人，长适李氏，次适刘氏，咸禀夫人之明勖，成□族之嘉猷。与余交分不渝，素风备熟，俾其纪石，难让濡毫。铭曰：
    □□□仪，苻彼内则。进盥逾恭，柔声靡忒。雍穆其道，馨香在德。闺阃益清，□裳去节。暗谢繁华，坚归寂默。寿考保终，希夷自得。诫子遁迹，远辱全生。轻辞世网，静褫尘缨。上士斯达，□者何营。伊谁砥砺，本我高明。碧岫无业，沧郊寄茔。难详彼美，空愧斯铭。（《常山贞石志》十、《唐代墓志汇编中和一》）
    ☆史归舜
    归舜，光启间乡贡进士，
    ○罗尼经石幢赞（并序）
    佛兴西土，俾万有以归真；像教东流，与群迷而正觉。爰从达者旨，是得除疑，慕善求安，应声闻向。当县近因兵革，实有侵凌，犬戎恣暴□之心，人□致流离之苦。唯兹郭邑，备以坚牢，既大振雄谋，实内依佛力。有清信士张宏建等，并理探空界，性入元关，每动枢机，事皆宏益。是以人称领袖，众乃依归。俱在艰时同□□圣□□□势回戈甲，气殄妖氛，□□陨於狼星，朝再闻於鱼梵。今则邑居不动，庶类无伤，由是志诚，绵蒙福覆，沉思至理，何路致酬，无非树善，言徵久远，诱人归正，斯所谓显灵验於一时，□□□於後世也。是邑人等各出净财，远求良匠，造玉石幢一所。上刻《佛顶尊胜ヌ罗尼》，立於康衢之内，是上报慈悲，而旁延庆祚。
    雕镂既毕，合吉公门。时县尹宏农公轩荩始临，（缺五字）於金人妙道，无不□通，乐闻其请，寻而允之。此亦建善之有因，众功之合就也。遂於四月八日，会同缘而立之，时光启二年丙午岁也。归舜获逢胜事，敢不赞扬，遂录其实耳。
    佛有圣力，人莫能知。一句一偈，大慈大悲。无量功德，不可思议。言以灾难，寻声救之。是邑之人，忽离凶■。念彼奔冲，忧其殄绝。金鼓屡振，鹅鹳频役。不告诸佛，何由见雪。非无应兆，□有降临。豺虎潜道，氛埃自沉。靡言在命，实由信心。既免灾难，道情转深。但念有情，无不沾福。何以报之，莫施琼玉。灵踪圣迹，唯纪与录。传於後时，言之不足。立其贞石，刻以真言。□扬妙道，救获无边。正觉正果，三千大千。报佛之所，长为福田。（《常山贞石志》十）
    ●卷三十三
    ☆张祎
    祎，昭宗时历官兵部尚书。《旧书》有传。
    ○南龛题名记
    圣上西巡之辰，余自金门飞骑追扈大驾，中途隔烟尘遁迹，及中秋方达行在。由青琐判吏，视事未浃旬，复归内署。明年，自贰□授是官。又明年，出绾是职，奉命先銮辂之神都，俾缉旧纲，行次□（缺）遇军变，乃间道俟通於兹郡。（缺）是尘清路邃，山秀川明，方与（缺）博酣於临眺，忽有赍函而登（缺）出天书以示，促赴行朝，将（缺）是境，得无纪焉。表兄巢湖处（缺）薛瓒、前进士封舜卿、侄曙同（缺）中和四年甲辰三月八日，尚书右丞判户部张祎记。时为侄暧等修释迦像，遂刊於此。（《金石苑》二）
    ☆戴师顗
    师顗，僖宗时人。
    ○戴府君墓志（并序）
    府君讳芳，鲁国郡人。祖讳蔽，父讳素，府君素之第四子。娶东海徐氏，育子五人，二女三男。长子师顗，次子师旭，少子师敏。府君温良恭俭让，志惟清雅，惟孝惟忠，琴酒戴不仕，何图积善无徵，凶衅，春秋六十有三，寝疾，医药无效，大化有终。中和三年秋八月廿五日终，至其年季冬之月初五日丁酉吉辰，窆为吴郡东南华亭县北甘二里，去张管墩五里，莞沼乡城山里进贤村洞泾西一百卅步新宅之东南，而葬新茔，礼也。三男泣血，二女哀号。长子师顗等恐岁月久远，陵谷变移，不托时世，今乃刊甓为记。铭曰：
    晚晖西落，流水东驰。存亡永诀，逝者无归。万古千秋，坟垅巍巍。
    是谁书，双鲤鱼。是谁读，双白鹤。鲤鱼入深泉，□□□□□。（《古刻丛钞》）
    ☆李景庄
    景庄，乾符中刑部侍郎。
    ○应配流人就近奏
    配州府流人，流刑三等，流二千里至流三千里，每五百里为一等。准律，诸犯流应配者，二流俱役一年，称加役；流三千里，杀三年。钉满及会赦免役者，即于配所从户口例。今後望请诸流人应配者，依所本里数，无要重城镇之处，仍逐罪配之，准得就近。（《唐会要》四十一）
    ☆高骈
    《全唐文》八百二有传。
    ○寻访褚遂良後裔护丧归葬奏
    爱州日南郡北五里，有故中书令河南元忠公褚遂良墓。前都护崔耿，大中六年因访邱坟，别立碑记云：“显庆三年殁于海上，殡于此地，二男一孙祔焉。”伏乞寻访苗裔，护丧归葬。（《唐会要》四十五）
    ○致周宝书
    伏承走马，已及奔半，今附齑一瓶，葛粉十斤，以充道路所要。（《南部新书》）
    ○逐西川僧法进判
    断臂既是凶人，剌血必非善事。贝多叶上，不许尘埃；俗子身中，岂堪腥腻。宜令出境，无得惑人，与一绳递出东界。（《北梦琐言》九）
    ☆司空图
    《全唐文》八百七有传。
    ○李公磎行状
    公有出伦之才，为时辈妒忌，罹於非横。其平生著交，有《百家著诸心要文集》三十卷、《品流志》五卷、《易之心要》三卷、注《论语》一部、《明无为》上下二（一作三）篇、《义说》一篇。仓卒之辰，焚於贼火，时人无所闻也，惜哉！阳春白雪，世人寡和，岂虚言也。（《北梦琐言》六）
    ☆胡曾
    《全唐文》八百八有传。
    ○代高骈檄南蛮
    欲慕平交，妄希抗礼，何异持衡秤地，举尺量天。越新州，牂牁故地，不在周封之内，非居禹迹之中。曩日边将邀勋，妄图吞并，得之如手加骈拇，失之若颔去赘瘤，九牛之落一毛，六马之亡半毳，何足喻哉！（《鉴戒录》二）
    ☆白宏儒
    《全唐文》八百十六有传。
    ○请废诸太子庙附庄恪庙奏
    按：此奏见《唐会要》卷十九，今存其目。文与《全唐文》白宏侯作同，不录。
    ☆黄璞
    《全唐文》八百十七有传。
    ○唐故福建观察使检校司徒兼御史大夫颍川郡陈府君（岩）墓志铭（并序）
    呜呼！府君以大顺三年正月二十九日薨变，春秋四十有四。其戢难之大略，镇俗之宏功，实挂在民谣，□于□□。江夏黄璞为《名士传》以伸之，又为《神道碑》以明之。吁，今将葬矣，合作志铭，以备陵迁。夫志者识也。但书爵里宅兆，镌之于石，藏之于幽，识之于后，故其词不缕矣。
    府君讳岩，字梦臣，帝王之后。其先尤以贤德闻者曰仲弓，颍川人也。当后汉时，为太丘□令叔□季和弟昆，动于天文，聚以表德，章帝旌之，命为侍中□□始兴郡王□霸先仕于梁，平侯景之乱，□□□□五世□□□□避永嘉之难，八闽之建安绥成，因乡于□。曾祖父讳宏，字文保，为当府司马。王父讳好古，字慕□，溺□林泉，不干利禄，搜抉胜异，蔚成篇章，有家集二十卷，追赠太子舍人。父讳简，字言史，漱流枕石，克绍先风，蕴粹孕灵，以钟令嗣，赠工部尚书，又赠羽林大将军。太夫人会稽郡□氏□□□□□知诗祀，凤鸣叶兆，□子挺生，追赠会稽郡太君，又赠卫国太夫人。
    府君幼而徇齐，不为儿弄，长逢离乱，□□兵钤，□□□之泣血，兴言□□王室；陈仲举之登山，思埽妖氛。登□则神鬼宵奔，挥剑则欃枪星落。洎縻使职，□□□功。廉使荥阳公镒夙慕英风，累咨□画，请为都团练副使，仍判清源。又三发疏章，请□交代。荥阳公寻告疾北归，公□□府□□□□□文，威以肃众，宽以抚□，誓丹血以□□，□忧痺而求理。尝曰：“□民莫先于令长，持法必系于纠绳，遂精吐□□□□□故□□□不桡，疮有咸瘳，莫不□率农桑，□□学教。卖刀佩犊，再扬龚遂之风；左诵右弦，大阐文翁之化。故得与国□□于□□□□竟纳于降幡。合浦灵珠，睒□光於五夜；渔阳瑞麦，叶秀色於连年。家家吟多袴之谣，处处咏如坻之什。朝廷嘉叹，□□□□褒崇，就加工部尚书、兵部尚书。才几，又加右仆射、左仆射。不二年，加司空。噫！虽则委珠道著，益彰衣锦之荣；然而治水功成，未捧陶钧之命。甘棠勿翦，讲树空存，哀哀生灵，何嗟及矣！
    夫人钱塘范氏，出自令门，妇於华族，□□婉慝，蕙□兰□，□垂范於金闺，骤沾荣於石窌。□府君非惟敦敬孝悌，多奉以家规，至於恤物爱民，亦得於内助，□□□之□□□□□封钱塘郡夫人。有子六子：长曰延晦，太子司议；次延□，一子出身守闽县尉；次延冕，睦王府参军，次□□□□□□□□□□；次延曦，皆秀掩嵇松，茂逾绪柳，俨然在疚，柴毁逾礼。吾知聚星之德，其未艾矣。有女二人，长适事于□判荥阳公□□□□适于太子正字董承和，即浙东廉问相国之令子。孙男三人，长曰肇，任长乐县令，赐绯鱼袋□□□令裔□□□□□□□试于铦锋，展骥终呈于逸步。次曰□，检校工部尚书守漳州刺史兼御史大夫，材质丰杰，宇量沈厚，□分茅土之□□□□□之望，又可以见敬仲之后，不乏其人焉。□府君以景福二年八月十四日，厝於闽县敦业乡太平里□□山之阳，□□。余复掇其民之哀歌，而为铭曰：
