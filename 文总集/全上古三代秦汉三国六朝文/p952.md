<!-- { "loadSidebar": true } -->
　　故侍中、左光禄大夫贞阳公世隆，秉德居业，才兼经纬。少播清徽，长弘美誉。入参内禁，出赞西牧，专寄郢郊，克挫巨猾，超越前勋，功著一代。及总任方州，民颂宽德，翼教崇闼，朝称元正。忠谟嘉猷，简於朕心，雅志素履，邈不可逾。将登铉味，用燮鸿化，奄至薨殒，震恸良深。赠司空，班剑三十人，鼓吹一部，侍中如故。谥曰忠武。（《南齐书·柳世隆传》）
　　◇赙谥戴僧静诏（永明九年）
　　僧静志怀贞果，诚著艰难。克殄西墉，勋彰运始。奄至殒丧，恻怆伤怀。赙钱五万，布百匹。谥壮侯。（《南齐书·戴僧静传》）
　　◇以范当根纯为林邑王诏（永明九年）
　　林邑虽介在遐外，世服王化。当根纯乃诚款到，率其僚职，远绩克宣良有可嘉。宜沽爵号，以弘化泽，可持节、都督缘海诸军事、安南将军、林邑王。（《南齐书·南夷传》）
　　◇原责逋增禄俸诏（永明十年正月）
　　诸责负众逋，七年以前悉原除。高赀不在例。孤老六疾，人谷五斛。内外有务众官增禄俸。（《南齐书·武帝纪》）
　　◇豫章王薨下诏（永明十年四月）
　　嶷明哲至亲，勋高业始，德懋王朝，道光区县，奄至薨逝，痛酷抽割，不能自胜，奈何奈何！今便临哭。九命之礼，宜备其制。敛以衮冕之服，温明秘器，命服一具，衣一袭，丧事一依汉东平王故事，大鸿胪持节护丧事，大官朝夕送奠，大司马、太傅二府文武悉停过葬。（《南齐书·豫章王嶷传》。）
　　◇赠豫章王嶷诏（永明十年）
　　宠章所以表德，礼秩所以纪功。慎终追远，前王之盛策，累行畴庸，列代之通诰。故使持节、都督扬徐二州诸军事、大司马、领太子太傅、扬州刺史、新除中书监、豫章王嶷，体道秉哲，经仁纬义，挺清誉於弱龄，发韶风於早日，缔纶霸业之初，翼赞皇基之始，孝睦著於乡闾，忠谅彰乎邦邑。及秉德论道，总牧神甸，七教必荷，六府咸理，振风润两，无侃於时侯，血阝民拯物，有笃於矜怀，雍容廊庙之华，仪形列郡之观，神凝自远，具瞻允集。朕友于之深，情兼家国，方授以神图，委诸庙胜，缉颂九，陪禅五岳。天不遗，奄焉薨逝，哀痛伤惜，震恸乎厥心。今先远戒期，龟谋袭吉，宜加茂典，以协徽猷。可赠假黄钺、都督中外诸军事、丞相、扬州牧，绿纟戾绶，具九服锡命之礼，侍中、大司马、太傅、王如故。给九旒鸾辂，黄屋左纛，虎贲班剑百人，せ京车，前後部羽葆鼓吹，葬送仪依东平王故事。（《南齐书·豫章王嶷传》）
　　◇赈赐京邑诏（永明十年十一月）顷者霖雨，樵粮稍贵，京邑居民，多离其弊。遣中书舍人、二县官长赈赐。（《南齐书·武帝纪》）
　　◇资遣魏俘诏（永明十年）
　　时虞帝钦明，苗山记倒戈之阵，夏君踵武；钧台载不战之兵，今锋镝陵边。彤云入侯，加讨而後擒，待征而知服，此乃朕之凉德，彼将何德？徒哀其积习为性，因染遂变，不识天时，用干人事。虽同滨率境，自隔王臣，直曰斯民，独为系虏。父母生乖，妻儿则桑梓悠悠，坟茔万里，情甚悲之，可解纲改祝，听归巢穴。岂直邻好足鄙，特以哀矜自中，以时资遣，称朕意焉。（《文苑英华》六百五十。淮阴太守移魏，淮阳太守文引诏。）
　　◇配享太祖庙诏（永明十年）
　　故太宰褚渊、故太尉王俭、故司空柳世隆、故骠骑大将军王敬则、故镇东大将军陈显达、故镇东将军李安民六人，配享太祖庙庭。（《南齐书·礼志》上。按：王敬则死於永泰元年，陈显达死於永元元年，今此诏为永明十年，必有误也。蒋目疑两「故」字後人妄增，此乃未死而预定配享。）
　　◇斩王奂下诏（永明十一年三月）
　　逆贼王奂，险讠皮之性，自少及长。外饰廉勤，内怀凶慝，贻戾乡伍，敢弃衣冠。拔其文笔之用，擢以显任，出牧樊阿，政刑驰乱。第三息彪，矫弄威权，父子均势。故宁蛮长史刘兴祖，忠於奉国，每事匡执，奂忿其异己，诬以讪谤，肆怒囚录，然後奏闻。朕察奂愚诈，诏送兴祖还都，乃惧奸谋发露，潜加杀害。欺罔既彰，中使辩核，遂援兵登陴，逆捍王命。天威电扫，义夫咸奋，曾未浃辰，罪人斯获，方隅克殄，汉南肃清。自非犯官兼预同逆谋，为一时所驱逼者，悉无所问。（《南齐书·王奂传》。）
　　◇原长沙王妃诏（永明十一年）
　　奂自陷逆节，长沙王妃男女并长，且奂又出继，前代或当有准，可特不离绝。（《南齐书·王奂传》奂亻由女为长沙王晃妃，世祖诏。）
　　◇恤灾诏（永明十一年五月）
　　水旱成灾，谷稼伤弊，凡三调众逋，可同申至秋登。京师二县、朱方、姑熟，可权断酒。（《南齐书·武帝纪》）
　　◇又诏（七月）
　　顷风水为灾，二岸居民，多离其患。加以贫病六疾，孤老稚弱，弥足矜念。遣中书舍人履行沾恤。（《南齐书·武帝纪》）
　　水旱为灾，实伤农稼。江淮之间，仓廪既虚，遂草窃充斥，互相侵夺，依阻山湖，成此逋逃。曲赦南兖、兖、豫、司、徐五州，南豫州之历阳、谯、临、江、庐江四郡三调，众逋宿债，并同原除。其缘淮及青、冀新附侨民，复除已讫，更申五年。（《南齐书·武帝纪》）
　　◇大渐下诏（永明十一年七月）
　　始终大期，贤圣不免，吾行年六十，亦复何恨。但皇业艰难，万机自重，不无遗虑耳。太孙进德日茂，社稷有寄。子良善相毗辅，思弘治道；内外众事无大，小悉与鸾参怀共下意。尚书是职务根本，悉委王晏、徐孝嗣。军旅捍边之略，委王敬则、陈显达、王广之、王玄邈、沈文季、张环、薛渊等。百辟庶僚，各奉尔职，谨事太孙，勿有懈怠。知复何言。（《南齐书·武帝纪》，又《南史》四。）
　　◇又诏
　　我识灭之後，身上著夏衣画天衣，纯鸟犀导，应诸器服悉不得用宝物及织成等，唯装复衤夹衣各一通。常所服身刀长短二口铁环者随我入梓宫。祭敬之典，本在因心，东邻杀牛，不如西家袷祭。我灵上慎勿以性为祭，唯设饼、茶饮、干饭、酒脯而已。天下贵贱，咸同此制。未山陵前，朔望设菜食。陵墓万世所宅，意尝恨休安陵未称，今可用东三处地最东边以葬我，名为景安陵。丧礼每存省约，不须烦民。百官停六时入临，朔望祖日可依旧。诸王六宫，并不须从山陵。内殿凤华、寿昌、耀灵三处，是吾所治制。夫贵有天下，富兼四海，宴处寝息，不容乃陋，谓此为奢俭之中，慎勿坏去。显阳殿玉像诸佛及供养，具如别牒，可尽心礼拜供养之。应有功德事，可专在中。自今公私皆不得出家为道，及起立塔寺，以宅为精舍，并严断之。唯年六十，必有道心，听朝贤选序，已有别诏。诸小小赐乞及ト内处分，亦有别牒。内外禁卫劳旧主帅左右，悉付萧谌优量驱使之，勿负吾遗意也。（《南齐书·武帝纪》，又《南史》四。）
　　◇临崩又诏
　　凡诸游费，宜从休息。自今远近荐献，务存节俭，不得出界营求，相高奢丽。金粟缯纩，弊民已多，珠玉玩好，伤工尤重，严加禁绝，不得有违准绳。（《南齐书·武帝纪》）
　　◇敕虞忄宗赐谢超宗死（永明元年）
　　谢超宗令於彼赐自尽，勿伤其形骸。（《南齐书·谢超宗传》。超宗徙越州，行至豫章，上敕豫章内史虞忄宗。）
　　◇敕庐陵王子卿
　　吾前後有敕，非复一两过，道诸王不得作乖体格服饰，汝何意都不忆吾敕邪？忽作毒瑁乘具，何意？已成不须坏，可速送下。纯银乘具，乃复可尔，何以作镫亦是银？可即坏之。忽用金薄裹箭脚，何意？亦速坏去。凡诸服章，自今不启吾知复专辄作者，後有所闻，当复得痛杖。（《南齐书·庐陵王子卿传》）
　　汝比在都，读书不就，年转成长，吾日冀汝美，勿得敕如风过耳，使吾失气。（同上。）
　　◇敕谢还都
　　侍读虞云自宜恒应侍接。可还都。（《南齐书·谢传》）
　　◇敕徙刘祥（永明中）
　　卿素无行检，朝野所悉。轻弃骨肉，侮蔑兄嫂，此是卿家行不足，乃无关他人。卿才识所知，盖何足论。位涉清途，於分非屈。何意轻肆口哕，诋目朝士，造席立言，必以贬裁为口实。冀卿年齿已大，能自感厉，日望悛革。如此所闻，转更增甚，宣议朝廷，不避尊贱，肆口极辞，彰暴物听。近见卿影《连珠》，寄意悖慢，弥不可长。卿不见谢超宗，其才地二三，故在卿前，事殆是百分不一。我当原卿性命，令卿万里思侃。卿若能改革，当令卿得还。（《南齐书·刘祥传》）
　　◇敕吕安国（永明四年）
　　吾恒忧卿疾病，应有所须，勿致难也。（《南齐书·吕安国传》）
　　◇敕王晏（永明中）
　　慈在职未久，既有微疾，不堪朝。又不能骑马，听乘车在仗後。（《南齐书·王慈传》）
　　◇敕茹法亮（永明六年）
　　吾见吕安国疾状，自不宜劳，且脚中既恒恶，扶人至吾前，於礼望殊成有亏，吾虽敕之。其人甚讳病，卿可作私意向，其若好差不复须扶人，依例入，幸勿牵勉。（《南齐书·吕安国传》）
　　◇又敕
　　可问萧惠休。吾先使卿宣制，答其勿以私禄足充献奉。今段殊觉其下情厚於前，後人间之，故当不复私邪？吾欲分受之也。（《南齐书·萧惠基传》。弟惠休永明四年为广州刺史。罢任，献奉倾资。上敕中书舍人茹法亮。）
　　◇敕丘冠先子雄（永明八年）
　　卿父受使河南，秉忠守死，不辱王命，我甚赏惜。丧尸绝域，不可复寻，於卿後宦涂无妨，甚有高比。（《南齐书·河南氐羌传》）
　　◇敕曹虎（永明八年）
　　广陵须心腹，非吾意可委者，不得处此任。（《南齐书·曹虎传》）
　　◇敕王晏（永明九年）
　　世隆虽抱疾积岁，志气未衰，冀医药有效，痊差可期。不谓一旦便为异世，痛怛之深，此何可言。昔在郢城，诚心夙忄困，全保一蕃，勋业克著。寻准契阔，增泣悲咽。卿同在情，亦当无已已耶！（《南齐书·柳世隆传》）
　　◇敕晋安王子懋（永明十一年）
　　吾比连得诸处启，所说不异，虏必无敢送死理，然为其备，不可暂懈。今秋犬羊辈越逸者，其亡灭之征。吾今亦行密纂集，须有分明指的，便当有大处分。今普敕镇守，并部偶民丁，有事即便应接连，已敕更遣，想行有至者，汝共诸人量觅，可使人数往南阳舞阴诸要处参觇，粮食量为根本，更不忧人仗，常行视驿亭马，不可有废阙。并约语诸州，当其界皆尔，不如法，即周章。
