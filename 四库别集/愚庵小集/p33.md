<!-- { "loadSidebar": true } -->
　　文必学秦汉诗必学汉魏犹言治而必欲复井田封建也非秦汉之文不可学以学秦汉者究必归于八家也崆峒圭峰学秦汉者也而所诣何如王济之弇州于鳞亦学秦汉者也而所诣何如王道思归熙甫此可以得其大都矣近时海内羣推芝麓芝麓之文长于论史陶练古今气昌词赡惜其行太通学太杂交太滥应太冗芝麓亦尝向余蹙頞言之然而知古文之深者未有如芝麓也
　　语云朋友者长善而救失者也余闭户不妄交然友人中肯规余缺失者实少忆居先母丧时误捶一悍僮董子诵孙作长牍规余至今感其意余所见前辈尚多此风因笔识之张太史天如居丧尝过吾邑主沈文学某家时沈太学君张畜女优甚丽某设具于其宅邀往观焉叶虞部仲韶君张之姊壻也时适在座忽抗手曰内弟欲出家姬使觞以先生在读礼之日故不敢天如踧踖久之不终宴而去天如又尝吊孙孟朴之丧舟过鸎脰湖杨解元维斗亦至见有盛湖妓在席维斗曰挟妓吊丧礼乎天如遽麾之去呜呼叶杨二公之交道可谓摰矣而太史之能受尽言今岂可得哉
　　余平生著述经学居多以朱子掊击小序太过乃集诸家説疏通序义为毛诗古义【阙】　巻以蔡氏释书未精撰尚书埤传十五巻又补二卷以胡氏传春秋多偏见凿説乃合唐宋以来诸儒之解撰春秋集説二十二卷又以杜氏注左传未尽合俗儒又以林注乱之撰读左日钞十二巻又补二巻易理至宋儒始明然左传国语所载占法皆言象也本义精矣而多未备乃主注疏程传兼通象学博引诸家名周易广义未几得脾疾书遂不成仅成广义略四巻又以礼记注从无善本徐鲁庵集注稍胜陈滙泽集説惜拨遗注疏终非古学又中间考订多疎欲主黄东发日钞体更取卫湜集解诸书以及大全诸説广为编缉非数年不成而羣书未具又两目昏眵不能执简姑俟之后贤而已
　　杜工部集辑注李义山诗集笺注盛行海内已久然余不欲以此自见也当变革时惟手録杜诗过日每兴感灵武回辕之举故为之笺解遂至终帙又见一越友选时贤诗薄艳体另为一编故借西昆以晓正之而不知者疑议丛生余一无所辨直付之太虚之鸿爪耳方正学先生云古人文章多借丰功伟徳以传今果有其人与即有之余亦无从纪述故小集中夀言与碑铭墓志多不存非不作也作而不能借之以传故不存也陆鲁望集中文甚少自云见好泉石则记之遇忠孝志义之事则铭之由鲁望而观则余之所存不既多乎哉吕东莱先生云説经者有凿説之害又有衍説之害辨其穿凿删其曼衍而经之不明者鲜矣王伯厚先生云经犹的也一人射之不若众人射之必有一中善通古义博采今解而经之不明者又鲜矣余经学中诗与春秋尤费苦心以巻帙繁重不能刻今海内惟顾亭林汪钝翁乐观余书恐后世未必有桓君山耳







