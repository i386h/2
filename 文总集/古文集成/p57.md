<!-- { "loadSidebar": true } -->
　　虚而静者性也应而随者情也情亦性也流于情则害性也善治情者莫若养之养情者所以养性也性合于神神凝于无情合于识识散于有统情者性统识者神情离乎性则反以害性识离乎神则反以伤神养情者毋使情离性是情与性一也毋使识离神是识与神一也如此则何物之不可格何事之不可辨哉有为忘情之説不知忘情者情之所以滋也有为制情之説不知制情者情之所以纵也君子之于情致其养而已情无极也安之人命以养之情无常也止于至善以养之养之以礼而其情安养之以乐而其情和夫如是人之有情亦何患哉养之而乆其性定矣其神全矣君子不流于情得所养也人有居深山之中麋鹿之与居草木之为伍淡乎而无欲也何也情不着乎识也引而处之防肆之间日与物接则洋洋然而其物动矣语之曰汝其忘之不知其可也人之在于孩提之时所慕者乳哺所识者姆傅淡乎其无欲也何也情不着乎识也及其年运而晓然知利欲之端则洋洋然而其欲动矣语之曰汝其忘之不知其可也情犹火也火之炎炎火之常也聚薪而压之欲其不炎炎也其始也犹云可也乆则愈炽矣情如何而可忘也情犹水也水之浩浩水之常也为防以遏之欲其不浩浩也其始也犹云可也乆而愈决矣情如何而可制也嗟乎忘情制情之説惑天下者也岂知圣人固有以养情者哉
　　命论【叶肃】
　　欲荣而恶辱欲利而恶害人之常情也常情之所欲君子亦欲之常情之所恶君子亦恶之然而君子所以异于常人者君子明夫欲恶之道而常人不明夫欲恶之道也欲之而斯至恶之而斯去以吾明夫欲恶之道也欲之而愈去恶之而愈至以吾不明夫欲恶之道也荣耶辱耶有定命也利耶害耶有定命也命孰为之天为之也天孰为之已为之也所以荣所以利必有道也其道不同同归于善而已矣所以辱所以害必有道也其道不同同归于恶而已矣欲之而愈去者不知所就也恶之而愈至者不知所避也君子知其所就知其所避者知命也命不可易也此其所以反也荣与利是吾之所欲也致之之道必谨就之而有不可致者定命也安之可也要其终荣利之实必将与吾为无穷者也命岂吾易哉辱与害是吾之所恶也致之之道必谨避之而有不可免者定命也安之可也要其终吾必不辱而不害也命岂吾易哉彼之所为无以致荣与利而徒与之必不能得矣其得者幸也要其终荣与利将必失之以其所为者反之而命亦从之也彼之所为有以致辱与害而徒恶之必不能免矣其免者幸也要其终辱与害将必及之以其所为者道之而命亦从之也是故知命者常得其所欲不知命者常遇其所恶知命者顺道以俟命道亦从之奚为不得其所欲哉不知命者悖道以儌幸道亦悖之奚为不遇其所恶哉知命者无忧不知命者多怨故曰不知命无以为君子也
　　宅心论【安正忘筌】
　　易有太极是生两仪两仪蕴太极于中是为天地之心而天地之心实无欠体大包六合细入秋毫本无限量与太虚等虚包万有而无畛所可证者感应而已故虽见其心于复乃无心之心唯见其情于咸而感应独存焉有感斯应悉縁象类感之以其道则正感之非其道则忒盖以本自无心特随感而应惟影响耳是以文武适正则致天之届幽厉反是则天之方虐是则天地之心必待圣人而后立为人上而思所以福天下岂他道哉慎所以宅心而已心之所居位正则体正体正则天地正是以隂阳寒暑七政四时靡不悉归于正而天下和平灾害不生祸乱不作质其本源由宅心正位而已正位之居喜怒哀乐未发之先也是谓大中惟两端无偏重则至焉圣人之所以为圣人如斯而已
　　致知在格物论【洓水】
　　人之情莫不好善而恶恶慕是而羞非然善且是者盖寡恶且非者实多何哉皆物诱之也物迫之也桀纣亦知禹汤之为圣也而所为与之反者不能胜其欲心故也盗跖亦知顔渊之为贤也而所为与之反者不能胜其利心故也不轨之民非不知穿窬探囊之可羞也而冒行之驱于饥寒故也失节之臣亦非不知反君事雠之可愧也而忍处之逼于刑祸故也况于学者岂不知仁义之美廉耻之尚哉斗升之秩锱铢之利诱于前则趍之如流水岂能安展禽之黜乐顔子之贫乎动色之怒毫末之害迫于后则畏之如烈火岂能守伯夷之饿徇比干之死乎如此则何暇仁义之思廉耻之顾哉不惟不思与不顾也抑亦莫之知也譬如逐兽者不见防山弹雀者不觉露之霑衣也所以然者物蔽之也故水诚清矣泥沙汨之则俛而不见其影烛诚明矣举掌翳之则咫尺不辨人眉目况富贵之汨其智贫贱之翳其心哉惟好学君子为不然已之道诚善也是也虽茹之以藜藿如粱肉临之以鼎镬如茵席诚恶也非也虽位之以公相如涂泥赂之以万金如粪壤如此则视天下之事善恶是非如数一二如辨黒白如日之出无所不照如风之入无所不通洞然四达安有不知者哉所以然者物莫以蔽故也于是依仁以为宅遵义以为路诚意以行之正心以处之脩身以帅之则天下国家何为而不治哉大学曰致知在格物格犹扞也御也能扞御外物然后能知至道郑民以格为来或者犹未尽古人之意乎





　　古文集成巻四十五
　　钦定四库全书
　　古文集成巻四十六　　　宋　王霆震　编前已集八
　　论
　　仁论【王十朋】
　　世之言仁者多矣不知其果何物也孔子曰若圣与仁则吾岂敢又曰仁者乐山智者乐水夫自其对圣而言之则仁为道之妙自其之智而言之则仁者五常之一尔然则仁果何物也耶以吾观于夫子盖未尝轻言仁而亦未尝以与人故曰子罕言利与命与仁至于令尹子文陈文子则曰未知焉得仁子路冉有公西华则曰不知其仁也是可谓难矣虽然窃犹有疑焉论语一书孔子言仁居其半其自言也曰巧言令色鲜矣仁曰刚毅木讷近仁曰君子去仁恶乎成名曰民之于仁也甚于水火曰仁者夀曰仁者不忧凡此类者无非仁也其与羣弟子言也樊迟问仁则曰仁者先难而后获子张问仁则曰恭寛信敏惠顔渊问仁则曰克己复礼为仁仲弓问仁则曰出门如见大宾使民如承大祭司马牛问仁则曰其言也讱凡此类者亦无非仁也未尝轻曰仁于伯夷叔齐曰求仁而得仁于箕子微子比干曰三仁是皆以仁与之也而何独于令尹子文子路陈文子之徒此不可不辩也吾意论语之所谓仁则易之所谓性命也性与天道自子贡不可得而闻而况其他乎故因人言之然而皆非其至也管仲之仁仁之功也夷齐之仁仁之行也三仁之仁又仁之节也是亦非其至也吾故谓孔子之于仁也其罕言也如其所谓圣而其所以与羣弟子言者亦如其所以许管仲夷齐之类也盖其难也如此然则为仁者果无其道乎哉盖尝论之仁不可为也去其害仁者而仁自至仁性命之理也人曷尝无是仁哉然而害之者多水非不清也而土浑之鉴非不明也而尘昏之顔渊问为仁孔子曰克己复礼为仁一日克己复礼天下归仁焉请问其目曰非礼勿视非礼勿听非礼勿言非礼勿动夫礼与仁异而为仁必于复礼则非礼者仁之害也非礼勿视非禁其为视也以视无非礼也非礼勿听非禁其为听也以听无非礼也非礼勿言非禁其为言也以言无非礼也非礼勿动非禁其为动也以动无非礼也视听言动无非礼则害仁者去害仁者去而仁可胜用哉土去而水自清尘去而鉴自明故曰克己复礼为仁非顔子不足以语此故举以告之而又曰回也其心三月不违仁其余则日月至焉而已矣夫孔子之于仁不敢轻之如此自孟子以仁义逰説而仁遂为爱人之一术学者至轻言仁义然孟子曰仁者人也合而言之道也则凡孟子之书可谓仁也亦非其至也惟以其至者言之故论语一书言仁者居其半惟顔子为得尽闻当时之人未尝不为仁惟顔子为独可许是可不谓难哉由是而言则知论语之所谓仁即性命之理也盖进于习而与乎圣矣不然则仁果何物者耶
　　利者义之和论【老泉】
　　义者所以宜天下而亦以拂天下之心苟宜也宜乎其拂天下之心也求宜乎小人邪求宜乎君子邪求宜乎君子也吾未见其不以至正而能也抗至正而行宜乎其拂天下之心也然则义者圣人戕天下之器也伯夷叔齐徇大义以饿于首阳之山天下之人安视其死而不悲天下而果好义也伯夷叔齐其不以饿死矣虽然非义之罪也徒义之罪也武王以天命诛独夫纣掲天下大义而行夫何恤天下之人而其散财发粟何如此之汲汲也意者虽武王亦不能以徒义加天下也干文言曰利者义之和又曰利物足以和义呜呼尽之矣君子之耻言利亦耻言夫徒利而已圣人聚天下之刚以为义其支派分裂而四出者为直为防为勇为怒于五行为金于五声为商凡天下之言刚者皆义属也是其为道决裂惨杀而难行者也虽然无之则天下将流荡忘返而无以节制之也故君子欲行之必即于利即于利则其为力也易戾于利则其为力也艰利在则义存利亡则义丧故君子乐以趋徒义小人悦怿以奔利义必也天下无小人而后吾之徒义始行矣呜呼难哉圣人灭人国杀人父刑人子而天下喜乐之有利义也与人以千乘之富而人不奢爵人以九命之贵而人不骄有义利也义利利义相为用而天下运诸掌矣五色必有丹而色和五味必有甘而味和义必有利而义和文言之所云虽以论天徳而易之道本因天以言人事説易者不求之人故吾犹有言也
　　礼乐论【上　陈谦】
　　水准平绳准直律准声音规矩准方圎权度量准轻重长短小大多寡天下万事何所准曰准于礼礼无形准于中中无定准于心权度未审准心为甚心无偏系发乃中节事之中节准亦大矣将欲作室室无定准心酌广狭将欲制器器无定准心量小大夫室谐于居器便于用岂人之能乎天也饮食欲可于口衣服欲惬于身一言一动欲当人情犹是也百事百体天理素定心诚求之鲜有不中理具于天地之先而用因于散殊之后仰观俯察细大不遗彼一拜一揖之间行之尊者贵者则敛容以致恭至卑贱则安坐而受其礼易位而施人情不快宾及门延之坐盗及门操戈而逐之书防琴瑟置于几箒箕瓮盎置于地金玉藏于笥瓦砾弃于粪壤之场易而处之亦人情以为可笑而不安孰使然者人心天理自如是也圣人差别天下尊卑贵贱亲踈小大嫌疑是非而一为之节文非生事也因理而已夫理适当举目前皆帖防之域惟私惟作惟故惟凿百用偏颇天地万物始不得其所圣人逆将来如是以啓大乱其一一为之节文者所以准天下而使之和始于吉凶宾嘉达乎朝廷闺门乡党俾尊尊贵贵亲亲老老长长幼幼养生送死各得其节而安乐和易之情充且畅矣发于手足咏歌播于琴瑟管磬亦准此而已礼乐存国家存礼乐亡国家亡周公制作致太平鲁齐之邻国不敢动叔孙通得其遗且以辑寜击柱之乱老氏破其説曰礼者忠信之薄晋王何辈如其言弃准割绳中原遂以割裂晋以放诞失梁以浮屠失陈隋以荒淫失礼乐不可一日亡虽盗亦有之矧国家失诸曰所欲不逾矩此乃其矩也曰行法曰法家此乃其法也曰经天曰大经反经此乃其经也曰顺则作则曰物则此乃其则也曰皇极曰中和之极此乃其极也曰天钖洪范此乃其范也曰节以度数纪纲章程亦惟此起也触类而通名殊准一礼云乐云钟鼓玉帛云乎哉
　　礼乐论【下　陈谦】
