<!-- { "loadSidebar": true } -->
　　治之要在学学之要在人师儒也风纪也我元建学徧天下师儒教之风纪励之大而成俗出才细而缮葺悉任焉苟非其人细亦不举大复奚望士为学有地地之治不见人之谨惰汉阳学垣昔皆土筑霖潦岁圯至元辛卯知府戎益教授刘必大易以板屋木乆又腐鸡犬不禁天厯己巳夏佥宪杨焕谒庙嗟讶力欲缮完商工计材费等剏作乃议甓址而瓦覆之费虽加倍校以岁修吏因为弊省反倍百时学廪告竭命判官夏文炳倡率其属教授刘嗛适至协志经营凡五阅月百堵俱兴学南地隘神人一门出入渎甚作学门于东墙西地偃潴秽入泮池甃石为防池浚而广北泄以沟墙之费悉资他助门池则半出学廪庙有严而学始完矣今夫齐民之家必闬垣扄鐍以为防也圣人南面而颓垣败壁岂称王居旣廪祭养慢藏其可斯役盖不容已也况土而木木而甓歴数政而后讨论始尽遇其人而后有成天下之事可易言哉士子谓纪今范后子宜有辞有壬于是因有以告吾士焉记以墙作请以墙喻子贡称夫子之墙数仭言夫子之道也学者必求其门入而有见则其为学也至矣不得其门未有所见其犹正墙面而立也与若夫粪土不可杇者圣人之诛至矣吾士其念之哉墙纵五十丈横半之楮币为缗四千五十瓦二万八千九百甓四万二千堑二万二千四百垔雘榱桷瓦砾之属称是木工六十六圬之工三百一十筑■〈扌豖〉之工五百六县尹程杰实相斯役云

　　禜门记

　　至元后戊寅夏杜侯来守彰德方旱祷而雨槁苖用蘓秋大雨乃不止田将没洹之涨且及城八月四日侯禜于城东门雨俄息翼日遂霁按祭法雩禜祭水旱也歴代典制州郡县苦雨各禜其城门雨而禜门古礼也长人者以礼为政则观感而化者深矣世之为郡邑者遇水旱未尝无祷而事不师古俚俗是徇以礼为政非学于古训者不能也侯学儒者也歴阶通贵出守一郡祷之不淫一事尔而有见其为政之大节焉士民合辞请曰侯之雨公记之五龙庙今兹滛而止犹昔之旱而雨也旱而雨有记淫而止无记其何以彰侯之休侯闻而辞曰祷雨我也祷晴又我也我不职召沴而屑屑渎夫造物者尚敢夸哉余曰昔旱而雨天也今淫而止亦天也惟其有侯之祷则有旱而雨淫而止之天也微侯之祷宁知不旱而旱雨而雨乎苟无此理则周制不着于春官歴代不见之典制矣侯为今守惟古是师使跳巫舞觋之风不见于吾乡挈民视听举纳于正以其平昔之所存施于一念之所用而又合乎典礼之正天道不远矣郡之人不能忘侯而予不能拒乡人之请书以朂后来者

　　畴斋记

　　益阳袁君名其斋曰畴来征余言余按字书畴本作■〈彐上匡下〉耕治之田也象并畔之形引而伸之则为畴类之畴洪范九畴是也又为谁何之义畴咨若余采是也兹斋之颜也其耕治之义乎士之为学蚤作而夜思勤力而劳心犹农之治田用天因地昬于作劳则树艺可施焉仁义礼智根于心养于未发之先察于已发之后除恶务本揠苖必戒苖而秀秀而实矣传曰五谷种之美者也苟为不熟不如荑稗人事不齐非畴之罪也人一已百愚明柔强况膏腴沃壤济以勤力乎其崇如墉盖有不期然而然者矣博学而约取厚积而薄发余尚有望于君焉

　　万国良九思斋记

　　君子有九思思者为学之要所以审其知而肇其行也天生蒸民有物有则圣人从容中道固不待思贤以下临事必思使各当理当视也思不以一毫私意自蔽当听也思不以一毫私意自窒正颜色则思温动容貌则思恭出辞气则思忠至于执事思敬有疑思问临忿思难见得思义皆详虑审处以求真是之归焉然思之目亦非止于九而已也天下之事万变不同此心之微众理所具耳目之官不思而蔽于物心之官则思思则得之思曰睿睿作圣思乎思乎其圣学之要知行之枢机乎虽然九思之目昉于夫子一时之论而实原于洪范之五事也五事之思偏言则一事专言则贯四者夫子因貌言视听而推广之且揭思之一字以为致力之地其示人之意深矣有志于希圣者奚可外思以为学哉万君国良以九思名斋盖尝致力于思者请言于余余嘉其筮仕簿领发无不当其有得于此者乎序其槪以勉其进

　　晋宁路乡贤祠堂记

　　治民有政化民有礼政虽不可弛圣人不急也礼则不待亲炙而有得于私淑者已惟其不得亲而炙也世之君子汲汲有事于前修往行者所以寓淑人之机焉古乡先生没而祭于社乡先生之德乡人心悦而诚服者其秩于祭宜哉世远礼坠着于令有不举者况咸秩无文乎然其废举亦视所遇何如人尔乡饮酒礼主人就先生而谋宾介主人谓诸侯之卿大夫先生谓致仕老于乡里而教者大夫则就而谋之又卿大夫饮国中贤者诸侯卿大夫犹能致礼于乡贤之生者天子牧守独不能致礼于乡贤之没者乎祭于社之制不可考附庙学作屋而祭之者则见有之矣晋宁在河东为古今名郡庙学罹地震仆而复建讲堂西四贤堂故基独芜秽不治今总管仇侯理棼举坠劝农敦学岁复告丰治捷桴鼓顾瞻隙地慨然捐俸金倡僚属而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记于愚愚惟万物并育而不相害道并行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大抵先王承天之道所以维人纪于万世者礼而已矣礼之目有五而祭统乎吉然而有公于天下者先圣先师是也有专于一乡者各贤其贤祀于其地者是也公于天下者以其道被天下也专于一乡者道之所著莫先于乡而乡中人之所感视众人为尤易由是而国而天下矣王豹处于淇而河西善讴绵驹处于髙唐而齐右善歌曲艺且然而况为圣人之学者乎晋当变风变雅之余有忧深思逺之意俗美且厚人生其间虽德之大小不同而位之显晦亦异要其所至有足以任斯道之寄者若隋文中子若唐裴文忠公宋司马文正公其出处勲德为何如他如裴弘中赵元镇之相业阳元宗司空表圣之节操赵伯循孙明复之经术与夫金源百年以迄我朝其行足以范世而轨俗其风足以亷顽而立懦其学足以垂后而淑人不待亲炙而有得者多矣乡先生之功不亦大乎生为晋人没为晋神其秩于祭宜也然其中有从祀孔庙而又班之斯堂何哉从祀公于天下者也斯堂专于一乡者也使熏德而善良者益寓其没世不忘之思非黩也昔魏杜畿为河东太守开置学官执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉会魁竒材德之生盖鼎鼎也明其晦续其絶廓圣人之学而任斯道之寄者岂无其人又有祀而秩之者已侯燕人名济字公度化民有礼其杜畿之流乎司业名士元字善甫则郡人也

　　至正集卷四十一

　　●钦定四库全书

　　至正集卷四十二

　　（元）许有壬 撰

　　○记

　　务本斋记

　　士盍观夫水之与木乎水由涓滴为沟池为江河而放乎四海漑漫功利古今不竭也木始毫末而拱把至昂霄耸壑大可梁柱明堂细不失为椳闑扂楔无不适于用者何哉有本而已矣士之为学其亦有所务乎士何务曰务本论语首篇所记皆务本首章圣人言学后即继以有子君子务本之言诚以根本旣立如苖之于根由是而生有不期然而然者矣务本斋者宋故衡安仁马亨复先生书屋也亨复从北湖姚辅之受易而归北湖以朱子书务本洎诚斋着务本说为赠因以名其斋焉至元丙子毁于兵字若说皆丧后至元丁丑孙熈明初即故基作屋介其友乞余书京师而明初未识也庚辰始识之长沙道同气合遂辱留不忍去明初谓扁得于昔记不可靳于今也愚昧于剖析而不能拂其请昔子夏子张子游以有若似圣人曾子独以为不可至有江汉秋阳之喻后之学者不能无疑焉然观君子务本之言则其于圣人似矣人生有父母兄弟有子言务本始于孝弟则三纲五常悉由是出仁民爱物举而措之尔此所谓本立而道生者犹水木之有本由是而至于其极也若夫天下事物有本有末则又对待之言也舎其本而趋其末者众矣故愚因务本之说而旁及对待之言非悖也因有警焉故孝也者敬其本也养其末也未有事亲以敬而不能养者也忠也者诚其本也事功其末也未有事君不欺而事功不立者也书以五经为本百家其末也通乎经则百家迎刃而解矣文章以理为本辞华其末也未有得于理而不得于辞者也引而充之有本则有末学者知所先后其亦有益于为务本之学者乎亨复不幸才三十而卒子栻敬孚世其业长茂而实遂至明初则道之生也生生无穷矣愚不能有以益之也然窃诵大学曰自天子以至于庻人壹是皆以修身为本易曰复德之本也盖修身则道立复则心不外而善端存故务本者又当先于修身而修身又当先于心不知诚斋之说如何何当一见而启愚茅塞乎

　　大名路重建铜台驿记

　　良二千石之作郡也其犹家乎古有之处官事如家事然后能尽吾之心旨哉言乎若近而实远推而极之则治具之大小毕张矣夫宣化养民固其大者而吾部内闗于政者一苟不备顾不瘝吾治乎民生粟布以御饥寒屋以待风雨噐以适用未有阙而不求敝而不修者也何独至官事而若是恝哉且羣居往来自非匹夫佣屋未有不规函丈地以肃宾者况提封千里上有王人下有报政四方行李之往来则馆舎非为政之先务乎大名在汉为魏郡后周为州唐始号大名府而宋建北京今为上路实河朔大郡也郡视古诸侯馆人所职固当髙闬闳厚墙垣以无忧客使而自后至元丁丑大水荡圯宾至率假廛邸至正癸未九月河东亷访副使托迪来监兹郡视民所欣戚及事之病益民者悉罢行之惟驿舍之圯迨兹七年事上礼宾大惧弗称即倡僚属割俸金购材庀徒躬相厥役乃堂乃庑乃庖库湢廏泊食饮宴息之噐物巨细毕具伻来愿有述也余惟古者王使之至侯邦与夫承王命而为过宾者郊劳致馆之仪饔饩刍薪之节官正莅事上卿监之诸侯以正事出诸侯之大夫士以君命出或戾其所止或道其所由授馆展车各有攸司宾至如归莫不怀爱我国家际极覆载悉入版图舟车所通传置交贯事虽因古而法制之详实过之侯甫下车兴废补敝首复驿舎知所先后矣昔单襄公奉王命聘楚而经陈候人不在疆司里不授馆有以知陈侯之失德晋文大诸侯之馆圬人以时塓馆宫室郑侨诵焉近代有刺韶州以创驿堠而立生祠宰萍乡以驿传完葺而受知天使则侯之是役可以观政矣孙谯记褒城驿而谓州县皆驿者以刺史县令任之旣轻变易又数其于为政则曰我即去何用如此则州县真驿也彼视官如驿而侯视驿如家愚哲判矣故为记其颠末以示后之为政者

　　菊庄记

