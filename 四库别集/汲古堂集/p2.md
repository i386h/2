<!-- { "loadSidebar": true } -->
　　独漉独漉悲歌当哭梁柱有刀车轮无轴儿哑哑绕父足杀父者谁为父族儿不敢仇仇尔叔舂我黄粱哺我菽钩吻当飧口含毒儿下有儿儿可赎摩挲室中刀仇来仇来剚尔腹报父下泉亦何复有妇有妇从之游不为黄鹄生独宿塜上连理枝左拂扶桑右若木日月缭绕之昼夜代明烛独漉之歌悲且促 

　　○穷刧之曲 

　　殷殷雷霆若不闻兮褒尔而笑峩峩邱山若不见兮瞀焉以眊既塞尔聪畴发尔蒙连袂成幕黝乎深宫 【 一解】 晦媒媒兮大泽弗迷占曰野父不足与谋 【 叶作媒】 弃之如遗明历历兮中道而惑占曰哲夫乃安其画就之如昵 【 二解】 明可翳也聪可蔽也滔滔其流不可济也 【 三解】 

　　○蒿里 

　　遥望蒿里阴风簌簌狐穴我垣牛穿我屋白日丽天不为我烛麦饭满盂不充我腹当时一怒夷三族魂穹穹封隆隆其王公邪蓬科草根从横卑眠愚邪贤邪蚩邪妍邪 

　　○放忽操 

　　于忽乎高堂之下不可以宁处累枅不倾维此梁柱千里言违始于庭户岂无父与兄驺虞或为虎岂无小与女芝兰或为楚于忽乎有身若俯有容若负陈尊旅俎君子燕胥寔获我所令我寿康无疾苦 
　　于忽秋卑卑下基累高累危囷囷生栋载涂载榱望之巍如潭潭伙颐蚩蚩其氓惟殖为学德之孔輶蝉翼匪薄胡然而燕寝胡然而湛乐朽索为驭六马翘翘一丝是系九鼎摇摇于忽乎安乎侧乎劳乎逸乎保其无溢彼其自择乎 

　　○孤儿行 【 夜宿松溪梦母而作也】 

　　烈烈北风有瘏其马嬛嬛孤儿夜行中野?阴寖凄雨雪雱下　我行何所言戾松溪斧氷作饎析薪燎衣茅不掩桷土不墐扉　疲马悲鸣亦媚其侣寒禽依栖亦比其羽曾是孤儿不遑寝处　羁魂渫渫载浮载沉髣髴我母爰覆我衾乃摩乃拊有怛其音荒鸡起埘残霰集林　维河无梁母何以涉维山无梯母何以越起立彷徨肝肠断绝　孤坟累累在山之隈北风烈烈树无宁枝人孰无母亦孰无儿母兮归只儿莫之知嗟嗟兮安用儿为 

　　○前有尊酒行 【 悲友生死于酒也】 

　　前有尊酒高歌鼓缶奉君斟酌愿君长寿　愿君长寿令君千秋奉君斟酌令君忘忧乐曰无荒主劝宾酬舍而弗由化为戈矛　毋曰尔沉湎毋曰尔洗腆不及于乱期以松乔之算君胡自戕令我孔伤为君覆觞 

　　○芳树 【 示儿而作也】 

　　维我前荣有梧有槚梧出于垣槚不盈把岂其有心曾莫肯下竞茁翘翘高枝相亚　谓槚无知企其齐而人之有哲云胡弗睎日月其驰下流是居子之自画曾不槚如朂哉槚哉畴弗我师 

　　○杨白花 

　　杨白花作花不作实随风飘荡落南家阿谁空绕花落处攀条叹息复怨嗟　杨白花化蓱随水去不复上树枝哑哑官鸦嗁着曙 

　　○善哉行 

　　明星在户夜如何主人燕客乐思多嫭女初停大垂手小史跽寿金叵罗　琴行瑟作月将入酸风入弓??凄以急四座无辉烛光戢乐极哀来涕横集　忆昔十五二十时但谓尔辈愚磊磊落落一男子情痴乃效儿女为　亭亭山上树风吹叶落离故处江流汤汤东入海六龙駈车胡不待 

　　○采葛 

　　彼文豹之皮斑斑兮可以寝虎羗夫人之子蚩蚩兮毋婴彼怒　蜂虿螫肤壮士失色黄雀衔珠反遭弹射百尔君子母私以昵　黄鸟刷羽好音交交兰生当门不如树艾与萧彼狡童兮不可以久要兮 

　　○去归词 

　　咄咄复咄咄今日与君相决绝君作挟炭氷凌寒复求热妾比三五月过盈复悲■〈垂夬〉不解佩中环但解腰间玦昔为松与萝上下相樛结今为水与蓱东西各飘瞥昔时种柏今拂檐树犹如此人何堪君安妍好不乐故还君七宝瑇瑁簪 

　　○对酒 

　　昔我无酒令我坎懔怫郁愁不开今我有酒胡为太息不饮还停杯拔剑出门踌躇四顾诘曲崄巇迷阳当路得意失意由一言得失互为恩怨根祸福倚伏岂有极君且休矣吾何言君不见南方山精一足舞长号白日生风雨 

　　○野田黄雀行 

　　野田黄雀啅啅复唶唶东菑有黍南畴有稷自知毛质卑微不与黄鹄比翼黄鹄六翮下有天风横绝四海游戏烟空托身失所触彼罗罻中君不见城壕孤鹤失俦侣拳局摧颓落毛羽身无双翼离哉翻鸮□鸱张秃鹙怒 

　　○塘上行 

　　离离塘中蒲托根贞且坚雨露布濩之蒲叶何翻翻下有文鸳鸟和鸣戏波澜上有合欢树布叶荫华湍蒲长纫作佩充君衿带间文鸳刷好羽荷君稻粱恩芳树垂青阴藉君相攀援一朝霜霰集玉台风以寒蒲叶日凋落独立良以难文鸳毛巳短芳树枝亦残昔日充襟带不殊芝与兰昔日唼稻粱不殊凤与鸾昔日蒙攀折不殊琅与玕人情有翻覆芝兰化为营树枯鸟摧颓弃置何足论谁能为此曲令君发悲端韩娥引长吭丽玉和哀弹此曲不可竟曲竟摧君肝 

　　○名都篇 

　　奄宅启幽蓟瑶光映神皋太紫体皇居灵景耀层霄宫雉遥相望穹窿一何高羣后布大化吹万咸光昭山岳效神奇佳气郁嶕峣百辟式光仪充庭集蝉貂多士亦响臻济济来誉髦和鸾辏丹毂绝影饬华镳高天有迅羽扁?飞翻翼神飙巨壑无纤鳞瀺灂腾飞涛赤鴈奏郊庙黄泽兴风谣辽辽殊未央民生亦云劳空谷有白驹皎皎思场苗 

　　○出自蓟北门行 

　　浮云不停飞万里长悠悠征篷逐行客抚剑来边州駈马度沙碛关树鸣穷秋亭鄣互万里故乡敻且修鸣鴈接胡天日暮交河流反顾望招摇光映东南陬征心无倚薄飘若风中斿红尘蔽太漠国恩亮未詶古来有行役胡为独沉忧 

　　○哭泉篇 

　　万历岁在甲辰予有榆林之役道经宜君县哭泉上谒孟姜杞郎??司??司在宜君山半??司前井水甘冽相传孟姜自长城携夫骸至此渴甚仰天大呼甘泉涌出哭泉由是以名予感其事作哭泉篇宜君山兀兀哭泉水呜咽呜咽何凄凄行客中心悲皎皎孟家女姣好世所稀十一阿母侧对镜画双眉十二工笔札十三敦诗书十四弄机杼十五能裁衣十六鼓鸣瑟十七为君妻将事陈六礼阿母亲结缡香车遵大道白马从青骊日暮登君堂一一生光辉坐用连理席饮用合欢杯枕用双丝锦被用无缝绨额花怜并蒂钗燕亦交栖一日羞顾眄低眉向重帏二日寡言笑足不离中闺三日感私爱宁知生别离别离在何许筑城向边土里正朝扣门范郎方出户长跪告里正鄙薄愿有陈丈人且安坐 【 三句韵】 范郎无弟兄少小背父母伶俜常独居黾勉娶新妇三日未上堂形影相与侣身瘦气力索寔难备行伍里正得闻之斋怒气如虎汝心何偏颇汝言何覼缕官家西防胡频年戌闾左妇女缝征衣丁男役疆圉谁不念妻孥畴能保公姥内史催筑城法令急如火汝籍隶军书汝名早报府一更褁舂粮二更听桴鼓更三候点行四更催赴伍五更出严城兼程逐前旅去去莫稽留稽留行逮汝范郎得闻之低头复诺诺仓皇还入户 【 三句韵】 仰面见新人淫淫泪如雨蹋地但呼天哽咽不能语与卿为新婚保巳终百年何意风波起相失须臾间念此远行役一往不复还终知是死别会面永无因愿持一生欢托意于后人莫以盘石故弃此玙与璠莫以丛棘故弃此蕙与兰莫以野鹝故弃此鹓与鸾人事有迁易慎勿相烦冤所悲孤单儿穷独谁与亲气结语中塞拊膺更长叹新妇谓范郎君言何偪仄君悲妾亦然同是被驱迫结发行事君寸心终不易妾心若玙璠君心岂盘石盘石犹可移玙璠无改色妾心若蕙兰君心岂丛棘丛棘有时萎蕙兰香不息妾心若鹓鸾君心岂野鹝野鹝虽有仪鹓鸾不重匹三月与君别四月缫车鸣五月理交??聂札札机杼声六月持刀尺七月寒衣成着线爱稠迭胡地元氷凝八月即长路九月来边城随时自爱惜无为儿女婴何以感妾面钗头一双燕比翼虽差池时来会相见何以感妾思缀耳双明珠的的自相对圆转无巳时何以感妾心连丝串双针紏结永不解刺君褱与襟何以感妾爱同心茱萸带缠绵结两头系君胷与背送君在何所乃在河之梁踟蹰不忍别悲风吹罗裳送君在何所乃在郭门外躅踯不忍别凄风吹罗带送君在何所乃在山之阴恻恻不忍别长风吹罗襟送君在何所乃在大道口恨恨不忍别寒风吹罗袖范郎马在前新妇车在后新妇向东旋郎马从西走掩抑背面泣傍人为回首一日复一日征夫去家室旦辞家室去暮宿洛桥边太息通鸡鸣车音巳阗阗旦辞洛桥去暮宿芒山曲展转达五更马蹏巳笃笃客行不遑息远见龙沙碛风动草茫茫白日无晶光飞沙蔽原野日落天荒荒沉阴啸幽鬼寒雨吹枯杨军吏持白挺平明催筑城万人对举杵橐橐櫅谐声饥饿不及哺日昃犹未停鸟为拊翼哀马为骧首鸣长城何郁郁万里亘层云负土未终极连山有时平忆昨别家日谓言功有程何期是永诀愤懑空填膺泪尽骨巳折髓枯神就冥父母生我时所愿家计成不图死异域魂魄无复并仰头告火伴念我同乡儿我今日就冥亦复何所悲所悲有新妇临别与我期四月缫长丝五月理鸣机六月执刀尺七月制寒衣八月出闺中九月来边陲今巳七月尽计日苦不待三旬尚有余 【 三句韵】 念与新妇别一一有所诒一一还所诒并用申我词还渠钗头燕羽翼永乖离还渠缀耳珠圆转知何时还渠连丝针糺结徒尔为还渠同心带断绝无所施一一既无分两情长依依奄忽毕大命言绝犹声嘶可怜七尺躯化为城下泥七月凉风起哀哀谁家子云是征夫妻孟姜世无比当窻执刀尺裁缝纨与绮清晨为上襦挑灯为下裳袴褶及靺鞈事事四五双袭以同功绵熏以五木香离娄事结束中宵理行装出门不返顾西向指朔方离家方破月遥遥见边墙切切频借问循行呼范郎中有同乡子知是孟姜来罢相致前词 【 三句韵】 郎槷一何速侬来一何迟郎死留所诒一一与侬持更复有何语语侬侬听之还渠钗头燕羽翼永乖离还渠缀耳珠圆转知何时还渠连丝针糺结徒尔为还渠同心带断绝无所施一一既无分两情长依依可怜七尺躯化为城下泥孟姜得闻之怨绝凄心脾一哭天为泣再哭城为摧城摧白骨见何由覩郎面髑髅缠草根撑拄巳零乱囓指试枯骸血尽骨将徧中有一人骸沥骨骨为颤知是故情人泪下如流霰续用五丝绳濯用百和汤褁以明光绮函以紫缬囊取粟持作饭折葵持作羹纤纤作雅拜细语良惋伤与君结大义生死永相望同棺有共死异躯无独生死生知不媿负君还故乡万人咸举哀顿足裂肝肠行行负郎骨登顿剧饥渴泪滴高山头甘泉石上出逶迤漆沮闲足茧身巳竭凿石瘗郎骸中道欣同穴立槁石穴傍容光炯不灭土人请合葬累土为高邱邱前树松柏邱后树梧楸叶叶自相对枝枝自相樛下有蛩蛩兽上有关关鸠邱左藤交蔓邱右水合流禽鸟相悲鸣行人尽回头汉有仲卿妻秦有范郎妇兰芝与孟姜芳声照今古兰芝比孟姜孟姜定无双 

　　○结客少年伤行 

　　不逐幽并儿骢马高缠鬃宝铗佩锦带鹊血调骍弓探丸杀长吏格捕都城中不逐京洛儿呼鹰灞陵东征歌出上兰使酒过新丰睚眦由一言断首如折蓬天生沉勇姿耻与而辈同结交万夫特羞称百夫雄古昔宁有两今世良无双一朝感意气为君提玉龙千里不留行挥刃当上风万金不回首去若双飞鸿嘻唉笑竖子剑术胡能工戢身襄子厕溅血秦王宫 

　　○门有车马客行 【 甲午纪事是岁洛阳大侵人相食】 

