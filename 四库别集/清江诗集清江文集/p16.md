<!-- { "loadSidebar": true } -->
　　子晋吹笙学凤皇缑山一别已千霜当时黄屋非无意岂有神仙到帝王
　　阿母西来降汉家刚风万里送飞车空留千载蟠桃核白髪刘郎不见花
　　五夜天邉辍凤梭长生殿里望银河玉环他日无穷恨更比牵牛织女多
　　东家西家争曝衣我但曝书夸小儿壁中科斗古文字犹有射天光陆离
　　性拙如鸠本自偏柳州何必更祈天人间机巧知多少无复三皇五帝前
　　澄林冬日
　　连邨桑柘犹存叶一树枇杷已着花十月澄林好风景恰如秋浦野人家
　　赠别
　　一南一北鸟辞母一东一西花送人与君此别似送鸟对酒那不惜青春
　　读书所有白花一株状类扬州琼花而花损一叶俗称为八仙云为赋一絶且悼璚花之不复见而独见此也
　　一夜东风吹白雪化为蝴蝶过西家七香车逺人何处空认唐昌观里花
　　十月廿九日过永昌寺访照觉原
　　幽湖水落夜初氷湖上云山翠百层一个小舟轻似叶西寻玛瑙寺中僧
　　春情
　　新来不画逺山眉翠被春寒起更迟灵鹊定知人有喜一防飞上万年枝
　　西湖竹枝
　　闻郎北过李陵台湖上荷花今又开那似岳王坟上树枝枝叶叶尽南回
　　题松下丈人图二絶
　　长松百嵗走苍蛟日夜松声如凤匏山人有约赋归去我亦来借白云巢
　　仙人手曳九节杖行看好山应未穷石间三秀食可饱一曲试和商顔翁
　　题扇
　　氷纨一尺写修竹瑟瑟清风生夏寒不见江南铁钩鎻总成石上青琅玕
　　题红梅二首
　　红罗亭下又春风小鳯飞来树已空后主当时欢宴处新花如火照唐宫
　　野桥山店记年时管领春风有一枝却笑罗虬不解事百篇空赋比红诗
　　早秋
　　白髪新来不满梳玉箫金管总成踈梧桐院落秋风早一夜神清喜读书
　　题溪山春晓图
　　仙家鸡犬白云中水复山回路不通万树桃花春似海莫教重误打渔翁
　　山家
　　鉏豆南山八十翁相逢笑语夕阳中门前一个冬青树不学桃花似酒红
　　题马文璧畵二首
　　长忆秦溪马文璧能诗能畵最风流酒酣落笔皆天趣翦断巴江万里秋
　　田家一簇江南路草阁柴扉近水开人背夕阳巫峡去雁将秋色洞庭来
　　题凌波仙
　　姮娥窃药能奔月嬴女吹箫亦上天万古阿甄魂魄苦江清雪冷夜如年
　　送成徳琦兄北归
　　云中归雁总成行肠断连枝尚异方春满江南江北路柳丝不似别愁长
　　墨梅
　　雪后寻梅恐未真花光一日写花神广寒玉兔分秋頴翦断罗浮万树春
　　夜宿王继逺白云半闲
　　吴歌但少玉童防且尽仙家酒百缸一枕梅花清梦逺不知夜卧白云窗
　　题徐雪洲墨菊
　　先生爱菊似柴桑三径归来亦未荒莫道空山秋色淡新花一朶御袍黄
　　题防陆士女
　　手转枭卢为破顔玉人何意整云鬟也应暗卜闗山客归马须看一掷间
　　题虞鲁瞻山水
　　御史新来水石工数峰依约米南宫试添茅屋秋林下着我江南鹤髪翁
　　题东坡戴笠图
　　两屐新泥蒻笠欹满邨风雨独归时玉堂天上神仙客妇女儿童总未知
　　朱寔送桂花
　　广寒宫里桫椤树金粟初分第一枝满室天香吹不断老夫清夜酒醒时
　　题竹间桃花
　　万琅玕里一枝春向客无言又似颦彷佛武陵溪上路放舟何处覔秦人
　　诗余
　　汉宫春
　　细雨亷纎乍鱼翻緑皱莺哺红甜那堪归期总负别恨还添榴花一防记重重绣戸朱帘人乍起玉钗半脱逺山轻拂防尖　不道而今落魄怪朱顔顿改换得霜髯无心新声乐府旧体香奁伤今吊古但时时强拟江淹浑得似春风燕子飞来也傍茅檐
　　瑞鹧鸪
　　风林初夜月轮髙鸟飞不尽楚天遥一曲清江恰似潇湘路何处人家傍小桥　十年空负归来约已无旧杏新桃谩思田父前时同在鸡豚社日相招酒压梨花醉一瓢
　　应天长【吴仲圭秋江独钓图】
　　澄江日落渺一叶归航渡口初泊垂钓何人不管中流风恶西山青似削旷千里楚乡萧索问甚处更有桃源看花如昨　往事总成错羡范蠡风流故迹依约微利虚名何啻蝇头蜗角宫袍无意着但消得緑蓑青蒻鲈堪斫明月当天酒醒还酌
　　玉蝴蝶
　　极目江南千里故人何处一叚伤心漠漠行云才霁又作轻隂诉西风寒蛩近戸背落日归鸟投林正秋深残山剩水应怕登临难禁　多情总老流黄不寄尺素空沉緑殢红迷岂知零落到而今似丁香离肠暗结防白雪衰鬓先侵思愔愔一声管几处邻砧
　　玲珑四犯【春情】
　　江草江花总付与春风何处池苑露染烟裁依旧翠深红浅天气渐近清明但觉比旧时都倦问此时脉脉谁念惟有乳莺巢燕　银筝低按斜飞雁尚依稀小窗深院珠帘日午重重下空鎻秋娘怨憔悴一束楚腰也定怕萧郎再见想夜深暗卜归把灯花翦
　　鎻窗寒
　　雁别衡阳春光已到去年时节河堤弱柳拂水万条堪结更无情东风几番海棠一夜西园发但草深曲径看花人少乱飞蝴蝶　最是伤心切总过了花朝汉宫传蜡方回未老白髪那教成雪忆当时歌扇舞裙小楼十二空夜月待重寻旧侣髙阳唤酒携桃叶
　　八六子【秋日海棠】
　　满空山乱飘黄叶花仙特地冲寒恨薄命萧娘嫁晚捧心西子妆成恍然梦闲　清明时节曽看院落早莺犹困楼台乳燕初还怅过了韶华一枝偷绽拒霜争艳断霞分彩空赢得人自先惊老去天应不放春闲倚防干春风别愁几畨
　　南浦【赋水光山色舟】
　　一叶小如鳬趂几畨樵风日日来往何处最堪看吴门外都是白波青嶂斜阳半敛采菱尚有莲娃唱谩载得前邨月归来人家三两　何须万斛黄龙驾灔预矍塘接天风浪空为利名牵谁能似防夷散髪湖上秋行更好镜中新緑东西向雪寒夜静定多在萧萧芦花深放
　　渔家傲【早春】
　　弱柳缄黄梅傅粉烧灯已过花朝近塞上归鸿犹有信飞成阵王孙一去浑无准　院落沉沉人又困腰肢顿觉罗衣褪两防青山从淡尽君休问青山更有新来恨
　　西江月【元夕二阕】
　　夜月将圎寳镜春氷已碎青瑶千门灯火近元宵一向薄寒犹峭　海上防鱼不至云间彩凤难招小楼十二更萧萧白髪空思年少
　　十日催花雨过九衢着柳风轻城中何处不观灯菡萏夜开千柄　酌酒何辞防灔吹箫更引娉婷如今海角叹飘零落月半窗清影
　　风入松
　　一钩初月小如眉又是去年时东风着意催花柳元朝过休放春迟野老田夫共乐青山白水相宜　男儿了事却成痴七十更何为也知七十从来少但从容把酒论诗独乐园中司马云台观里希夷
　　凤栖梧
　　一日思归归便许何【阙】　　忘却归来路春已无多风又雨桃花栁絮浑无数　第四桥边君住否唯有当时月照伤心处水满洞庭飞白鹭吹箫夜过西山去
　　风入松
　　踏槐犹记伴儿童今日总成翁十年不到西湖路轻孤负秋月春风回首桃花水逺伤心燕子楼空　猖条冶叶自西东何处托流红繁华梦断愁多少都分付鹦鹉杯中莫问今来古往倚楼闲送飞鸿
　　水龙吟【春思】
　　楚天归雁千行一字不寄相思苦匆匆过了踏青时节更愁风雨燕子黄昏海棠春晓几畨凄楚问谁能为写重重别恨算除有江淹赋　尚记银屏翠箔把琵琶夜调新谱芳年易度沈腰寛尽白头如许弱水三山武林一曲重寻何处奈无情杜宇年年此日到淮南路













　　清江诗集巻十
　　钦定四库全书
　　清江文集巻一　　　　　　明　贝琼　撰海昌集
　　土偶对
　　岸海有古祠奉捍沙神者余暇日过之循其垣则恶木朻然而乌鸢噪其顚入其戸则毒草茀然而蛇虺蟠乎中有屋焉仆而不支有像焉剥而不完老巫揖而进曰是祠阅五百春秋矣尝能以祸福恐乎人有疾必祷水旱必祷海贾泝涛徃来者必祷神皆答之如响百谷嵗登无蜚蝗霜雹大疫之灾人既乐业至者如归由是剪荆棘而宫室之或光怪夜见髣髴金支翠旗自天而降而日有事于是者麏至及其废也或玩而侮之神亦不能祸福于人岂盛衰关于造物者乎余曰噫是土木而衣冠也昔非神也而神之者人也今非弗神也而人弗之神也若何怪焉是夕宿于祠之旁有介而弁者见于梦曰吾既辱于子何毁之过耶子见吾土木而衣冠也独不见衣冠而土木乎小而为邑邑有令大而为郡郡有守其为祸福甚于神也罢软者苟禄贪纵者败法非守令而土木与内附百姓外柔四裔生杀系其喜怒黜陟由其向背执天子之柄而位百僚之首不啻神之魁然而贵者也出则陈兵而驱入则复壁而居目瞽而黒白相混耳塞而淫雅不殊非宰相而土木与吾假丹青之饰而托乎太隂使玩者有时而惧彼肖天像地握珠玉被锦绣且伥伥焉尸居而鬼躁未始见德于人子奚不以诮吾者诮彼与万金虽积不救然脐之祸三窟徒营岂免排墙之厄吾恐栋焚而及巢燕基圮而殃穴蚁其不为吾祠之毁者几希余应之曰汝之所斥者似矣而非其实也昭昭者或愚皎皎者或汚安知其才足有为而时不可为乎介者又曰胡广歴六帝而无称于时一卢懐慎耳张华裴頠祸至而不图一曹爽兄弟耳人物不同而同为土木已余无以诘觉而识其语将献诸上惧执政者之不悦也故尼
　　游山记
　　距黄湾二十里山之特起而雄秀者曰鹰窠游者病其邃而未始一往焉季秋九日万户马侯仲贞修桓景故事以书招予遂率其季仲新及赤城徐大章钱塘潘仲华全思立循溪而东过葛家岭髣髴会稽道中独无竦壁千仞争雄天姥耳意荒林破冢有古人秘器物文字可录者輙引骑而入又东过谈家岭山益竒路益峭弃乘而徒仆夫前导螘缘而上经无人之境猎者縻絙以识其出入因得支径行荦确石中六七里日亭午至天禾池池皆石深广无寻丈春冬不涸岁有禾蘖而华华而实人以为异复举三百武始至所谓鹰窠者大山崭然中髙旁杀巨海滙其阳秦柱亘其隂怪石虎抟树皆合抱山产茶类武夷者有沙门庐其顚因阻而为藩坳而为沼环以苍筤之竹盖其幽絶处尤宜雪霁时而海滨之胜毕效于是矣是日也天高气清远见百里之外沃州诸山如青芙蓉万朶飞舞而前遂列坐石上引觞满酌一谈一笑不啻杜少陵之在蓝田崔氏庄余恨力不足以得之为之剪荆棘伐菑翳抗风亭于竹外敞月榭于泉上以为高人韵士之赏夫岂有所待乎酌已复迂道东出前歌后呼从者赵师善胡琴亟作数曲而林霏野色苍苍莫辨山趾闻流水鸣暗谷中锵然作佩玦声客或俯而饮或濯于下求其派实出鹰窠而梗于乱石大木故其利不能远及时大章以溪山胜处良友分韵赋诗不成者举以大白遂皆至于醉噫使予忘幽忧而轻去故土者非兹山也耶归志其游之始至正二十年也
　　吴越两山亭记
