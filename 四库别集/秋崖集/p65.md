<!-- { "loadSidebar": true } -->
　　予归耕穷山与世不相闻者三年矣今嘉禾治中曹君郸歳歳焉属记其所谓在庵者君之言曰吾家许峰下故旌阳所尝井臼也因姓之云突兀撑空斗起云海上数千仭而派其支为小屿意象闳风气盘互则不肖孤所以奉吾先君子衣冠之藏也为人子者不敢以其心死其亲亦不敢以其力俭其亲则延之而宇之翼之而榭之缭之而港之规之而湖之千嶂所环岚暝喷薄迩青逺碧萦幽逗深吾所不能言者工所不能画也吾独能言致思其堂履濡敬享其室朝晖暮云其亭而又着轩焉为斋居精舍焉为僧舘最其凡者曰在庵而已吾固也其惟子之记岳惟平川先生以经学为师儒以论諌为御史以言议风防为侍从天下之名能文章者非其軰则学徒也顾平生于予文也嗜之尤治中君不彼之诹而予之诿千数百里走车牛口下而曰此先志也其斯之谓在与一念所存无在而不在也立则见其参于前在舆则见其倚于衡是谓之在矣正明目以视之而不见倾耳以聼之而不闻不谓之在乎由前言之则羮墙亦尧河洛亦禹凡宸奎寳画奏篇进巻之藏此山者皆平川也由后之言则赤舄非周蒙倛非孔其环金植象形色绘画之留此堂者谓平川与我仪圗之惟仲山甫举之平川有焉惟其有之是以似之治中君勉焉然则所谓在固在此不在彼也廼若先生之行事则其状在太常其传在太史不书寳祐改元重阳日新安方岳书
　　朱氏六可堂记
　　孝经非纯圣人书君家文公疑之矣不惟文公致堂先生疑之不惟致堂玉山先生疑之至所谓六可者则又裂取北宫文子道楚令尹围之言文公笔而削之固已在删去九十字之中矣君今掎以扁其堂而又属其记于予得无家鸡之厌而野鹜之嗜与试尝与君慨想夫洙泗之上神逰乎孔曾之间亲见其穆然燕居席间函丈精聚神防熈熈泰和则尧舜禹之典谟具存而伯夷后防之礼乐固无恙也此其言行徳义容止进退盖已粲然在目中矣故夫动容周旋之间君子于是而观学焉孔子之所谓仁不过视聼言动之四曾子之所谓道不过容貌顔色辞气之三然则六可者固学者用力涵养之地主敬持守之则也君姑毋问其为汉先儒之训诂唐开元之章句而以夫之六言者就其所谓可去其所谓不可则一贯之指不言已传六可不在忠恕乎自任之重死而后已六可不在宏毅乎好修者三省自得者一唯曾何人哉希之则是君名某经畧公之诸孙徽文公之族子也予虽未识其人而能作堂储书以夫之六言诏厥后其斯亦可书矣于是乎书寳祐甲寅除日里人方岳记
　　方长者祠堂记
　　畆而有后世名韦布而为众人利此其忠信之行乎州里睦婣之洽乎比隣必有非声音笑貌之所能为者大夫卿士身都显荣而生无益于人没无传于世者多矣乃吾祖吾父退然寒素为乡人所推尊一言折两讼消弥盖有王彦方之遗风焉平生所为力不足而心有余事虽微而利无穷义役特一事耳邦之人士安乐无事者五六十年两公乆没已而思之不能忘也乃为作斯堂而表之系之诗而使歳时歌舞之其词曰田弥弥兮山苍苍甿秋获兮春条桑鸡豚兮保社夕下来兮牛羊逸我兮谷我云谁之思兮此堂有臞其仙兮有白其鹤与翁而三兮禔福吾乡鼓坎坎兮丰年予胥乐兮烝尝
　　送许允杰序
　　徃时许太空见予竹西才洛阳贾生之年耳得其文一通怪怪竒竒坐人尽惊亡何以其性竒者取巍科怪竒何负于文哉后二十年太空以书介其从子允杰来见读其编则亦怪怪竒竒问其年则亦仅仅陆机入洛之歳是何许氏之多英妙而怪竒也予方老退不得与于斯文见所谓怪怪竒竒则惊而异耳固尝问太空曰昌黎谓易竒而法文竒可也山谷谓竒是文章一病文竒可乎法而不竒程卫尉之治簿书也纵无胜亦无败竒而不法李将军之不击刁斗也不大胜则大败矣其曰文章一病非与若归尽取六经以来至于诸子百氏以及稗官小説骚人赋客之所论著反覆熟之当自见左氏怪竒于春秋荘骚又怪竒于左氏子云相如同工异曲者又怪竒于荘骚愈降而下之则文人相髙务为艰澁难字生语棘人喉吻而以不能句读为古则亦陋矣子其毋文胜而理负毋言深而意浅毋论卑而气弱毋思殆而学防则怪怪竒竒将又无负于子矣
　　滕和叔尚书大意序
　　吾州以经名家者多矣书为最以书名家者加多矣滕为最书自程文昌王大监皆有所论著天下所谓程泰之禹贡图志王晦叔尚书小传者也至溪斋先生与其弟合淝令君同登晦翁之门学者谓之新安两滕和叔渐涵于二父之渊源披剥于百家之林薮盖自与予别三十有五年矣一日访予崖底出其所著书曰尚书大意者十二万言教予曰子亦知夫凡书之有大意乎犹之木焉本而非节目也犹之水焉源而非别也若书之大意则一中字而已允执厥中书所以始咸中有庆书所以终以此一字读此一书迎刄觧矣予受而读之既请曰以中为书之大意吾未之前闻也子于何有所闻曰予闻之先君子先君子闻之紫阳翁紫阳翁闻之濓洛诸老而予发其秘者也寳祐乙夘重阳日友人方岳谨序


　　秋崖集巻三十六
　　钦定四库全书
　　秋崖集巻三十七
　　宋　方岳　撰
　　铭　賛　箴
　　鼎砚铭
　　刘仲子有鼎砚秃耳缺足而质甚良予为之铭
　　防其耳兀其趾以貌取人失子羽谁其椟之子刘子能出神竒金玉汝
　　唯塾铭
　　一贯之传曾氏子家学也余取以名番阳曾虞之塾曰唯则为之铭
　　方人者赐起予者商于道则逺向若望洋昔者曾子惟圣所许微果防艺厥妙维鲁吾道之一匪言可传受授一唯口耳俱捐中心为忠如心为恕咨尔门人于予为赘勉哉闻孙归其掲之勿迂以髙勿狭以卑毋曰忘言又焉容力三省吾身其自兹入
　　敬思庵铭
　　从弟质庵于其亲之墓而问名于予为名曰敬思记曰君子生则敬养死则敬享思终身弗辱也铭之以为故犬马有养豺獭有祭彼人是哉不敬胡异厥维敬矣奈何勿思忝尔所生何辱如之我卜斯藏是畚是锸我考斯堂于享于茇景彼髙山有楸梧曰予蒸尝曾是孝乎孝思伊何勿亲之辱言禔其身维亲之欲我庾则经我经则籯孰为亲荣厥闻惟馨允敬允思相尔终慕岳作铭诗敢告司墓
　　野航铭
　　雪乎子猷剡溪也月乎子瞻赤壁也有入其中者则告之曰虚舟耳请无自为敌国也
　　致存堂铭
　　海门令方君元举既塟之明年其子处义谒予曰吾与子系神农氏同姓吾祖父自歙徙同里子教辟雍吾为士同道吾籍是为亲请不为僣吾父之墓草宿矣惟是兄弟前日之苫块庐故在因葺以为风雨雪霜展省处惟子教之以惠幸其不肖孤乃为诵致爱则存一章扁以致存而铭之曰
　　允矣孝思与天无极何存何亡蠢蠢薄夫致死死之则靡天常孰概于懐如将见之于羮于墙维乐正子永言忧伤顷歩弗忘伊晋之裒没齿蓼莪有涕其滂閴彼幽泉如临其上质之在旁毋曰邈矣目其存之则颙则卬毋曰寂矣耳其存之诲尔琅琅嘻海门君仕则不昌式是义方我庾我京我经我籯曾靡不纲咨尔令子而弟而昆思辑用光我则好脩跋翁诲之如锵佩璜其斯其存谁谓骑箕白云之乡我作非彛惧翁闻之如负刺芒其斯其存谁谓埋玉奥岭之冈蔚蔚奥岭侯松侯槚翁在在堂燕尔曽孙眡此铭诗以烝以尝
　　潘令君刷丝砚铭
　　茧丝而砚毋或茧丝万民绨民以仁砚之春
　　三石铭
　　客有饟予三石其泛泛若沙禽者命之曰忘机之鸥其引吭长鹜而半身不随者命之曰不鸣之雁其鳞介穹然似伏而无首无尾者命之曰藏六之各为之铭乆而狎之吾亦不下廹而玩之吾亦不舞与轻波盍眠雨于嗟鸥兮
　　不飞而鸣其孰惊不鸣而飞亦或亨不飞不鸣谁尔争于嗟雁兮
　　毋曵其尾寕灭其趾不灵于人灵于已其如予何豫且子于嗟兮
　　吟瀑图賛
　　客有画予岩谷中抱膝而观瀑布者予目为吟瀑圗而賛之
　　有山丛焉其蓄泄云雨者谷也有水垂焉其凌厉氷雪者瀑也有人兀焉其膏肓泉石者仆也
　　季观真赞
　　不崖以不波以随盖尝曰古今一笑耳天地一醉耳此自若人胸中之竒耳彼毛锥何从而知之
　　牛衣賛
　　月寒寗戚之歌雨湿王章之泣借盘礴乎爱景之春忍觳觫于繁霜之夕予取而栖耕舍之壁间亦聊以愧夫无补于世而袭重绵之丽宻者也
　　晋谢文靖公真賛为建安谢説作
　　丝竹云林妓女冥壑此亦一安石鬼蜮老奸风鹤勍敌此亦一安石盖太虚之云无心空谷之响无迹要未易窥敌手之棋而訾折齿之屐也
　　自賛
　　谓为士寜有识谓为农又无力面如岩崖耳如壁此其所以为山中之黔而非人间之晢也与
　　又
　　三事之所不事四民之所不民谓为阨穷耶则廊庙未必同一丘之逸谓为寒饿耶则箪瓢亦何异五鼎之珍呜呼噫嘻予非淮隂侯之所羞与哙等伍而柴桑醉夫自谓羲皇上人者耶
　　复斋六箴
　　不逺复
　　适燕南辕尔迷尔岐尚其未逺跂予改之
　　休复
　　休者止也能复则止拳拳服膺顔氏之子
　　频复
　　而既得之则又失之曾几如是而不踣为
　　独复
　　万物皆流止者金石众狂一迷惟君子特
　　敦复
　　为复有道患不自觉君子以厚小人以薄
　　迷复
　　尔有广居曷其勿归惟圣作狂差之忽微
　　蒙侄名训
　　星侄将除丧与名曰防而字以飬正乃就其身之所当体察者释蒙以训非释经也
　　蒙亨匪我求童防童防求我初筮告再三凟凟则不告利贞
　　童蒙者何赤子之心凟则汩矣惟几惟深
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也
　　涂人皆禹毋曰尔蒙允哉养正作圣之功
　　象曰山下出泉蒙君子以果行育徳
　　夙丧父母惟险之极何以出险果行育徳
　　初六发蒙利用刑人用脱桎梏以徃吝象曰利用刑人以正法也
　　习俗桎之利欲梏之法以正之庻或脱之
　　九二包蒙吉纳妇吉子克家象曰子克家刚柔接也
　　彼愚且闇亦有一得能受能容维家之克
　　六三勿用取女见金夫不有躬无攸利象曰勿用取女行不顺也
　　相彼烈女防玉清氷毋失尔身小人之朋
　　六四困防吝象曰困蒙之吝独逺实也
　　孰发尔蒙维贤君子尔则逺之困斯吝矣
　　六五童防吉象曰童蒙之吉顺以巽也
　　顺则毋我巽则毋必维顺维巽童蒙之吉
　　上九击蒙不利为防利御防象曰利用御防上下顺也
　　孰为尔防血气以之勿或使之惟其弭之
　　谢谨习字训
　　学飞曰习其在厥初相彼雏矣莺其茁矣万里一息维其习矣咨尔谨习靡日矣


　　秋崖集卷三十七
　　钦定四库全书
　　秋崖集巻三十八
　　宋　方岳　撰
　　题跋
　　赵景山村田集
　　宋魏诸王孙率以诗名后世至唐盛矣贺白其巨擘也怒鲸横鹜卷海倒流而其盛止于诗夲朝出其才与天下共麟趾之彦滋盛独诗乎哉四灵清语不枯秀语不迂抑紫芝其尤也续遗响于寂寥发妙弹于孤旷将从村田叟问之
　　程务实诗集
　　夏六月务实寄甲乙藁予时未暇读也自意登断崖酌洼樽与务实招云月而话襟期在此行矣至则务实病子春之足予又病退之之疟不知溪烟沙草真愁我軰耶子璋触髅血糢糊手提掷还崔大夫只此两语疟鬼辟易三舍今当寘君诗床头试观定何如也
