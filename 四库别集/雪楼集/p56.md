<!-- { "loadSidebar": true } -->
　　读书润身治生润屋欢信有余意无不足人方劫劫我则愉愉心广体胖仁宅安居不名一钱朝衣东市一一飘风所谓长喟那知许事一杯陶然欹枕前荣浮云在天曷其铭诗予攸好徳异日升堂尚非生客
　　逍遥逰铭【有防】
　　光风霁月鱼跃鸢飞熈熈皥皥浴沂咏归彼逍遥逰意得自我是将无同孰云不可漆园非古句曲非今吾名此堂寔名此心归去来兮吾亦荷蓧青山白云相望一笑
　　茅山刘尊师驱役风雨神锋凛然而襟韵甚髙意悟飘洒留京盖乆非其好也今将言旋余深爱敬而莫能留乃为书逍遥逰三大字以况其为人又为之铭以笃永好君归而掲之榱题乎则是余朝夕与君周旋也
　　呉氏主静铭
　　仁义中正以静为主主之伊何天君内处不贰不参常居其所以立人极以保天予水止之平鉴空之睹由中御外厥用孰御生色睟然见于其宇季札之孙请事斯语朂哉进脩毋念尔祖
　　母不敬铭
　　徳之聚礼之舆出与出居与居有克念孔子徒有弗念视此书
　　孝里铭
　　四端之宰万善之先秉彛之懿制行之全有虞烝烝标尔万世蔚其缁林曽闵不匮我行其野闻周于蕲使者式之书闬之眉入出昕昏目在心守孰亡苍旻孰不黔首元圣之处奚阙而称里仁为羙所羙非名亦有髙人其居曰栗黄中通理取材落实保兹之素企彼之崇通徳遐矣千年郑公希圣希贤尚其永锡铭于闾左各共子职
　　自牧堂铭
　　人心惟危如马不覊出入无时胜虚抵不蹶则迷地中有山髙而能卑谦则象之天地鬼神咸贵于斯君子法焉以収其驰如牧于坰白驹之维彼牧伊何不圉不奚匪我其谁维天人师训亦如兹骄慢自髙非我法宜以瓦鉄食衣坏色衣视退转心鞭防常施与吾圣言不期而期惟此上人白足赤髭谦光定慧我有世希自牧之名夫岂自欺吾铭其堂诵吾所知欲徴吾言徴诸圣辞
　　蜀冉惟良省身斋铭
　　圣人之学惟博惟约既逹夫博乃守其约其约伊何忠信传习日以三省其道乃立忠谓尽已信谓以实传之于师习而勿失匪忠而忠匪信而信虽信虽忠于义已吝传必由圣以戒颇僻匪传而传习之何益是以曽子卒传孔道由思及孟万世允蹈省身冉氏惟曽是企拳拳服膺是亦曽子
　　肯堂铭
　　济其羙复其始构于此施孙子
　　褧斋铭【并序】
　　郭靖州履字元坦沉敏端实好学不名其读书之室曰褧斋广平程某为之铭曰
　　古之君子学也为已不患莫知患不知此如彼衣锦犹尚之褧外虽闇然内则甚炳玉韫山辉珠蔵渊媚苟有诸内物岂能蔽鼓钟于宫声闻于外谓人不闻我则已聩鱼在于沼亦匪克乐谓人不见我则已惑莫见乎隐莫顕乎防翼翼其心暧暧其辉大禹不矜庶士交正顔子若虚后世称圣敝緼非耻悬鹑非穷君子存诚执乎中庸郭氏元坦惟简惟淡我铭褧斋以作尔监
　　虚室铭
　　即虚为室所苞则伙谓室曰虚其中有我由虚生白生之者谁既云虚矣谁其见之粤有真义独居其奥曰希曰夷相与径造视之不见聴之不闻我客戾止迎门
　　钝斋铭
　　铦故恒割乆则必讹骥于驽骀其行实多顺流加颿抵石败波疾走翾飞终婴祸罗维此君子焉知其他保此钝迟以毓天和百嵗独长如援鲁戈羙哉象贤一唯一阿匪直绪余其徳同科吾有拙璞尔琢尔磋乆不溃成锥则屡磨铭以讯之今者若何
　　箴　賛
　　友敬堂箴【并序】
　　长乐亦山陈公请余扁其所居之堂曰友敬申友敬之义作为家训以儆诸孙古今言行有関于天典民彛者尽在是矣且求余言余何言作友敬堂箴
　　兄弟之身初则一体痒疴疾痛孰彼孰己兄弟其弟匪曰恩斯弟兄其兄乃分之宜是惟人伦是惟天命非自外来惟友惟敬分财取少纎悉之惠食果取小直譲之细然而性善于此着形一家和顺千世典刑为兄克友弗敬非弟干戈琴弤何有于悌为弟克敬弗友非兄煑豆燃萁靡念厥生嗟嗟手足友敬惟心其和愔愔其肃钦钦反是不思为犊为禽尔堂曷名敢告司箴
　　李府判家巴延忠武王画像賛
　　烈烈桓桓如河如山功极名完盛徳之容维恭维寛幙府同心戚欣燠寒俨其当年长剑髙冠追随凌烟尚永弗刋
　　乔逹之学士真賛【集诗句】
　　颙颙卬卬示我周行俾民不迷俾尔寿而臧
　　乔逹之内子真賛【集诗句】
　　如山如河如鼓瑟琴宜尔子孙秩秩徳音
　　武賛
　　数尺之藤万之墨云勃兴灵物偪仄天君跣立临下有赫瞻之若梦卷之无迹兹其是耶知白守黒
　　贞义处士家传賛
　　周司徒以六行教民曰孝友睦婣任恤吾观李君其防之矣不然何惓惓于事若是而子又克肖益大之是家也其不谓之行义之家欤
　　危槐坡真賛
　　待之不来呼之不应异哉槐坡斯之谓命
　　黄成性史学提要賛【并序】
　　史之为书也博而杂其为学也烦而易遗出没浩瀚而不可执也必设罗落以张之混澒阖辟而不可穷也必立检柙以制之此史学提要所攸出而始学者宜尽心焉故为之賛曰
　　清升浊坠厥既滋乆有物有事胶葛纷纠削牍杀青水委海受有窥其源渉足濡首惟江夏氏操纲结纽婉而成章弼彼天牖如珠累丝如鱼在罶何千万年诵之在口吾观世学使我心疚昔拙而臧今巧而莠襟马牛为世所丑此有要言母废而手惟江夏氏顔鑚墨守心千古前身万古后歌以飏之叶其莭奏往茂艺林朂哉不朽
　　李秋谷平章画像賛
　　天作之君必拟之臣猗欤秋谷潜龙旧人辅羽翼蔼然师友图像青宫徳义是取九居五位转坤旋乾道同志合匪人伊天万国具瞻始防天意玉质堂堂俨廊庙器身为道寄道以身孰道孰身穆穆迓衡道不计功而功孔灼千载如新云防麟阁
　　白云平章画像賛
　　温温其恭廓廓其容堂堂乎防俗之标槃槃乎学古之胸宜夫致功则隆致位则丰身居庙堂之上神游丘壑之中匪青山与白云孰与吾心而可同
　　王仲泽真賛【二十四歳卒博学有名】
　　吁嗟乎仲泽玉质而金声矢直而砥平胡不能以乆生吁嗟乎仲泽何餍于学馁于福丰于徳歉于位富于名啬于寿盖所然者人也所不然者天也吁嗟乎天岂不在所承承哉
　　陈氏三先生画像賛
　　黙轩【赓子飏】
　　猗嗟子飏迈世之材三鳯之首多士之魁学足以尊主芘民气足以摧奸斥囘作室者方资以楩楠豫章为礼者方頼以牺象云防四佐大幕曽未足少展其风之培邈超遥乎羲皇之上翺翔乎河洛之隈千载之下拜公像者凛然犹有生气哉
　　澹轩【庾子京赓之弟】
　　猗嗟子京古人之学四俊称首后进先觉方力飬于洛西卿相莫能易其乐一振铎于河东礼义化行乎干槊豪如杜善甫望顔而气下骜如李长源闻语而胆落留金逆旅安知堕器之误却贾圄人不忍病马之鬻百世之后闻其风者不亷贪而敦薄耶
　　肃斋【元忠时佐庾之子】
　　惟公弼父嘉祐名臣八传至君为儒之醇刋伪落华冠义服仁其止安安其动循循天爵既脩富贵浮云政成于家化及邦人讼者求直不言而信贷者告匮折劵予贫不忍羸牛食之终身附郭蓺桑盗者莫亲惟君之学追古与邻素髪朱顔广袂长绅五栁有言无懐之民葛天之民
　　宋学士真賛
　　苍然松栢之干霄粹然瑾瑜之出璞人称尚徳之君子自言为善之最乐宜其身事四朝位列九卿登瀛洲上玉堂而恐终归于黄阁也
　　赵克敬真賛
　　岩松海桧鳞皴磊磈与风云会文隐于内朴见于外不知者谓此其神传知之者以为天绘白雪老人独曰此钝翁钝翁也盖屡百世而犹在
　　任东卿真賛
　　邈矣千载懐哉此贤先进之后后进之先春风池馆晴雪林园相逢一笑握手无言
　　徐佐卿墨龙賛二首
　　驾鸿蒙兮上寥廓风雷相纒云喷薄骇而视之墨池涸収吾丹养吾素髯君来众勿怖
　　说
　　适斋说
　　物各有所适坎井之蛙东海之鳌数仭之鷃九万里之鹏其处身之大小髙下不齐而其适一也君子之于贫富贵贱也亦然世之处贫贱者或怫然而热中或怳然而失志焦然若不能以终日一旦而富贵则骄则盈盖终其身而未甞有一日之适是曽二虫之不若也谁谓人为灵于物者哉豫章胡先生诚叟名其居室便坐之所曰适先生方布衣时以明经史通诗赋进士业讲授乡里其气浩然其容泽然其议论轩昻震荡闻者竦立无一毫憔悴不自得之态既而位郡博士同时行軰衮衮防省矣或以先生名闻始授朝命又屈为海陵教官先生不以居卑为羞处约为怨单车之任其志气犹布衣时真能适者也余谓适者无所往而不适不适者无所往而适富贵而适可能也贫贱而适难能也能其所难能岂不能其所可能哉先生今日之适如此他日之适从可知也夫古之当大事立大功者类非悻悻小丈夫所能也耕于野筑于岩渔于水濵若将终身及其出而任天下之重若固有之不少动其心焉所谓适则无所往而不适者也先生适者也当路多知之者行防治书侍御史李元譲工小篆既为作适斋二大字而中丞徐子方诗以羙之属而和者十数余少从先生学知之尤深故为着其説至元二十九年夏五学生程某敬书
　　实斋说
　　草木之成为实何也以其种是则生是而不渝其初也羽族之孚亦然故孚亦为实人之所得于天者其生之理也实生之后而伪其人也非其天也盱之士陈榉孟实以实名其读书之斋初余未识人皆称其贤谓其言也信谓其行也果纯乎一实者也及既识则诚有如人所称者焉呜呼古今伪言伪行以欺世盗名者多矣能譲干乗者或不能不愠见于箪食盖能勉强于其蹔者未必能掩覆于其乆也孟实与余相周旋于金陵广陵凡四载今年归自京而孟实留吾家考其行如其言而终始如一日也则孟实之为实也不既实矣乎为之作实斋说至元癸巳畅月上广平程某书
　　王肯堂遂慵轩说
