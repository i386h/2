<!-- { "loadSidebar": true } -->
　　广平梅花赋予尝闻双溪耶律公求斯文乆矣得之者当以乘马相贶愿见之心与公略同至元癸巳春予待诏阙下秘书郎赵天民来谒赵之父故中书门客也因询赋之隠见曰已得之矣翌日録似本来献老眼増眀疾读数过至独歩早春自全其天贵不性移俪夫君子之节之句当时巳为从父撃节而袭美谓公铁石肝肠吐婉辞为疑以予观之风人托物词尚华丽况徐庾之体乎当时公甫逾冠而嵗寒之姿调羮之事固巳表表于未第之前如渊眀髙风逺韵又何害见闲情于一赋者哉
　　跋董右丞师中撰李道源先生隂徳记后董号漳川居士道源名泌广平人葢儒而医者泌九十嵗而终于家子师孟眀昌间进士
　　昔昌黎公以医师而喻相业范文正不作相而愿良医医之与相体用固殊其于济物则一也然宰辅柄用必需时命医师拯治心术为先故良医贤相寥寥百载间得其人匪易今皆萃见于一巷中观之者当起敬起慕又何特题咏而已哉至元癸已立夏日书
　　跋鍼者李君玉诗卷
　　前贤有以注易与神农经为论者客曰当解易何居曰易悮后世辨眀者不少本草悮立能杀人世谓鍼法亦然予右髀有寒疾将雨先痛一日谒黙斋先生于沙麓见其求鍼者满室先生笑谓予曰汝亦入吾安乐窝邪如痿者躄者瘖哑者症结者气蹷者法虽有重轻莫不撤鍼而滞散舍防而起行而予之骨痛今三十年曽不再作后官东平一日与李公巨川话及此曰予客淮南时以兹术授窦公今青出于蓝今君玉与少同乡不知其术传之李邪窦邪而别有所授而然邪向闻李君尝游江淮间曽遇异人鍼法葢以神授未若李窦相传人事着明者也如太史公论方技以怪而志者吾皆不取也
　　跋眼科医师卷后
　　心为众善之宗眼具五官之气故中有所动思或稍邪则司眀为之眊昧吾尝念治眼病则易变目眊为难呜呼安得一中和之气了万有之目使一归于正不知龙目立论亦将有此法邪
　　跋玉田傅氏家传后
　　金有国余百年専以词科取士曰相曰将多出此途议者以学涉剽窃不眀义理为言然不可一概厚诬事至于祗能拘限常流通人何所凝滞及金祚垂亡其仗节死义者皆前日之进士也吾于北地得三人焉顺州刺史刚忠王者行部傅公父子是也【公讳霖字汝济眀昌五年词赋进士第大安二年授崇义军节度副使二年行部临潢殁于王事】呜呼其为烈盛矣哉
　　题汉使任少公招李陵归汉图后
　　自古有死将而无降将至于兵败力屈此正人臣授命之秋更无他议譬犹弱妇不幸而遇强暴有杀身而已曽不此思而曰虽受汚一时吾将有以报之此正李左校之妄图也子孟専使逺招縦复南归将何为顔予始读陵传壮其初心愤发哀其一败而瓦裂也中统辛酉春予扈跸北上次桓之北山或曰此李陵台也徘徊四顾朔风边草为之凄然于是咏河梁之诗叹曹柯之议又且惜武皇信亲近而族陵家安在其为雄材大略也自辛酉迄今三十余年复覩斯画因感而书此以为人臣忠上之劝
　　跋南蛮朝贡图
　　海中岛夷际东南天地者以万数有唐盛时率置都防而羁縻之不特以力而臣服也此即庶方小侯不能専达附于大邦而致贡绘而为图以表中国圣人在上徳教洋溢无逺弗届之防不然意匠惨淡何取于此
　　书霹雳琴賛后
　　文章翰墨善效颦者徃徃体极形似至于得意韵之妙出畦畛之外天姿限量其间有不能以寸者学鹿庵书正坐是耳或谓此帖子聓代作非也可秘藏之防风涛拥棹雷霆破屋将有下取而豪夺者矣
　　书娑罗树碑后
　　李北海娑罗树碑笔画劲韵全是欧率更态度但縦之使行耳碑见在淮安州
　　题王尚书无竞小字东坡论语
　　甲午夏五月方外掾由师孟出是本见示卒然问曰公此书何法予曰渠以谓奚自曰此栁侍书步骤也予顾笑曰公瑾有云天下智谋之士所见略同其师孟之谓乎
　　跋赵大年画王摩诘诗意
　　大年分天潢之秀驰誉丹青当其琐牕春明绣阁香静以倒晕连眉之妩写荒寒平逺之思非天机所到未易企及所谓风流贵介笔头有五湖之心者葢尽之矣
　　题东坡灾伤卷后
　　东坡先生论事如陆宣公刚直不容于朝似顔太师今观此帖云览其灾伤肺肝如焚公忧国恤民之心为可见矣然士无功名分者虽毫髪细事终不得一入手做公之谓也后又有云有闻不惜频示及是此老又待招人物议也临风展玩重为慨叹
　　眀皇骊山宫避暑图
　　明皇骊山宫避暑图郭忠恕笔也宫馆随势作三层覆压华清居上方殿四围垂帘宫人隠见帘隙类望逺而外窥者中腰楼阁参差冠山跨壑半为宫栁蔽亏其下水榭极峻内人上下杂沓无数疑供帐也波间渔郎舣艇持网罟延伫者非一驾自阁道乗腰舆拥仗将升榭而观渔乐者少陵云帘下宫人出楼前御栁长忠恕意匠正掇此两句为主题然人物界画惨澹取次不甚精絶恐亦后人临摹至善体诗人之意殆与少陵同赋而亲覩者云
　　跋山谷发愿文
　　元贞元年朝谒之眀日余燕息不出偶展此轴为娱因念黄太史禅机翰墨号入神三昧至与仇池公并驱争先如发愿等文皆平生杰作但恐益公题评止好事者窃取缀之于此耳牕明目眊笔虚笔实有能强为力者技痒悠悠又复损一若可喜也
　　题李龙眠画班昭女孝经图后
　　道义出乎天然文章贵乎自得昭以大家师范六宫作女诫孝经通二十五篇范史备载诫辞而初不及经训岂拟圣太迫殆法言之嫌乎至于公麟画笔当时圣贤言行情深义奥后世有未易窥测者天机所到千古之事如堕目前所谓出新意于法度之中寄妙趣于言意之表若三百篇比兴宛从弦而歌之一唱三叹有遗音者矣激薄扬清助世教多矣此画予也三见兹虽张仁所临殊有分数昔东坡称晋人法书今何所及得唐人硬黄足矣其什袭秘藏遇知者一观可也
　　题东坡赤壁赋后
　　余向在福唐观公惠州醉书此赋心手两忘笔意萧散妙见法度之外今此帖亦云醉笔与前略不相类岂公随物赋形因时发兴出竒无穷者也
　　跋黄华先生墨戏
　　近过雪庵案上有黄华山水一卷或问云何如曰此先生醉时行书也只为龙岩学中立太迫故作是噀墨法耳
　　跋党竹溪篆赵黄山文王子端书
　　党篆赵文黄华书正如打鼓弄琵琶合着两防家也
　　跋米南宫灵台戴华卷后
　　仆观南宫书多矣未若此幅韵胜而不鼓努者也然雄冠豭佩气终行行惟其自成一家乃可贵耳
　　跋渔人鹬蚌图
　　自战国功利之説兴视仁义为无物时君世主以众暴寡以强陵弱干戈相寻互相吞噬惟知利之为先不究害之在其后也故渔人鹬蚌之利例皆被焉非独代之喻燕赵也虽为当时妄举贪得之诫而孟轲氏云善战者服上刑连诸侯者次之辟草莱任土地者又次之可谓正大而有味矣
　　跋山谷所书王建宫词后
　　唐人诗风雅意韵陵跨百代况建之宫体为世絶唱加以涪翁挥洒醉墨宜其天章云锦为之烂然生光也
　　跋鹿庵先生所书鹦鹉赋后
　　此鹿庵先生二十年前所书也向尝问笔法于席下曰予早年于沙河碑用功最多今观此赋乃知其言为有徴先生人品峻洁文章字画皆有自得之妙然珠玑散落有限得者幸珍藏之
　　跋左山公书东坡醉墨堂诗卷
　　左山公书端重沈着本出离堆记其气韵豪逸比之鲁公似为放旷初不知其所宗不肖澹癖留心笔砚悮为公所知每过谒必谈论书学利病留连竟日不听辞去一日出示杨凝式维摩帖笔势縦横天真烂漫顾谓予曰鲁公后得其笔法者独少师耳由是知公书体兼顔杨然古之论书兼及人品非其人虽工有不必贵者公姿沈毅博学富经纶器业生平底蕴未展尽者葱葱郁郁一散之翰墨间其风流蕴借有不可梯接者今已矣片纸只字为世珍惜况门客故吏邪简卿尚寳藏之
　　题辽太师赵思温族系后
　　辽氏开国二百载跨有燕云雄长夷夏虽其创业之君规模宏逺守成之主善于继述亦由一时谋臣猛将与夫子孙蕃衍众多克肖肯构有以维持藩翰而致然也故开府仪同三司侍中赠太师卫国赵公早以骁勇善战受知辽太祖烜赫贵显生子十有二人其后支分派别官三事使相宣徽节度团练观察刺史下逮州县职余二百人迄今燕之故老谈勲阀富盛照映前后者必曰韩刘马赵四大族焉呜呼盛哉孟子称故国非谓乔木而有世臣者其是之谓欤裔孙穆联缀遗谱装潢完整携示求跋予窃有感焉近代公侯将相之后方一再传溷迹闾阎甘心贫微故家遗族懵然不知者多矣尚何望于考厥世而复其初哉论者多曰盛气已过大福不再予以为不然其説则孔子所叹文献不足故也夫子孙苟能读书立志虽愚必眀虽柔必强族固寒微可至清贵况借余润而承休光者乎克敬潜心字学慎言行由史馆从事歴州县职复保傅旧物昭明宗系则其绍述遗美而又有望于他日也
　　题离堆记后
　　鲁公书号称大雅尤可重者以忠义之气发而为心画然端人不为枉者作计此天下之通论公平生书五百余年略无异议独离堆记文与字并出公手或者少有疑焉葢鲜于氏附炎国忠天宝间窃取柄用致位显赫及防师泸南反以防闻建碑省户公然献谀向之为人槩可知矣然观记之所述详见者止向未第时卜筑读书等事岂与其洁不保其往之义也若歴台省风宪持节剑南作尹京兆中间云为一无称道是则不待抑扬贤不肖之分昭昭矣不然方元载以大奸当国庭议之际公直言折之曰朝廷岂容公再壊邪举朝危公曽不少挠又郭定襄以勲贵振耀一时行次失序毅然陈书极论其不当由是而观公刚严之气如秋霜烈日皜不可尚已何姻娅能降公志谀彼枯胔者哉正以子昱等拖舟涉险归先垅纯孝克成之志有足嘉尚如犂犊骍角山川其舍诸乎此葢公述作之微防也赵氏子穆年十八好古学篆皆通习之请予以题记后作是説以贻之
　　书中兴颂后
　　唐中兴颂石刻字径数最大立法最宻就鲁公平生所书合而论之此为最善其法度特变大篆为真楷耳所谓只见性情不见文字至元十三年春正月江左平图书珍异悉达京师孟秀州徳卿以是本见赠把玩不释手者累月从弟韩从益求予临写因勉为刻鹄耳
　　题苏氏寳章后
　　忠定二公书金声玉振如清庙之瑟一唱三叹有遗音者矣今观迨过等帖笔势圆熟俱有伯父气韵而迟之此幅为尤佳所谓王谢子弟以生长见闻犹足以超人羣也
　　东坡我有帖【系与外姻子曹正字书内云去逸就劳不知脱去有道乎外郡虽麄俗止早衙纷纷一时辰许余萧然皆我有也】
　　观公此帖正以姻家故假设已意儆以官守尔至于早衙纷纷一时许余萧然我有此又见公材力余裕酬酢万变若鉴之应物妍媸巨细靡不洞彻物去湛然如澄渊横壑耳
　　跋马融卧吹图
　　古人因技以达事者多如防瑟畅风雩之乐广陵见魏室之微正平以鼓挝反折曹瞒野王之筝歌疑释晋帝是不图为乐之至斯也若南郡之通乐律度声节以毕五音可谓能也已然畏威刓方裁成固罪为端士所鄙虽雄吹逸响穿裂云石又何足贵之哉其画格简古如书中有笔自非唐人梦不到此
　　夷门图后语
