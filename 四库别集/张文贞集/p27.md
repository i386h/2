<!-- { "loadSidebar": true } -->
　　太宗文皇帝素亷知公才益见任用授三等阿思哈哈畨防他军诖误落职崇徳中大师再畧明都公在行间与敌军遇敌军逆战者千余人公率劲卒三千人击之敌败走尽获其马匹有谍者言明总兵祖大寿偕太监髙某分兵二千潜袭我军时我军用歩卒设伏以待敌逡巡不前公乃将四十骑纡道诱敌且战且却敌兵遂遇伏公与伏兵合力奋击大败之锦州之役公率多尔机虾等将右翼时敌众我寡诸将相顾眙愕莫敢进击公触刃先登与敌共战四合皆败之公勇力冠诸军而其潜机制敌应变如神尤为诸老臣宿将所难故所至皆获胜崇徳六年以功授原职
　　世祖章皇帝既定燕京推恩勲旧晋一等阿思哈哈畨郊祀礼成
　　覃恩在廷诸臣以公父至勇公有世勋特晋公三等精
　　竒尼哈畨嗣两遇
　　尊号礼成复由三等伯晋封二等伯世袭不替
　　今上御极之二年六月以疾卒于位
　　朝廷闻之震悼
　　遣官谕祭
　　恩赉有加易名忠直年六十有八夫史称召公毕公为周室元老歴事文武成康四世而其寿考皆逾百龄以我公方之则始襄缔造之功继賛太平之业岿然四世之老矣而躬亲矢石久歴戎行武功之茂视毕召二公犹且过之独是康强白首虽不为无年而论者窃以未登期頥为公未尽之憾呜呼以至勇为父以忠直为子其为不朽岂复可以年齿论哉公生子一人早卒孙噶笃袭封二等伯为内大臣防军统领噶公将树石于公墓道而乞文于余余不能悉公行事特援据旧闻述其梗概聊以志我
　　国家人才之盛云尔铭曰天翊景运英杰骏奔奕叶光裕厥有世臣赫赫忠直伟畧絶人克绍至勇益大厥声龙韬豹畧拏风跃云斩关薙防佐命作京遗孽未熄提戈四征应手断肮前无坚城丹书鉄劵上赏是膺白首耆艾允矣国桢人虽云亡令名永存勒兹片石百祀有徴
　　内国史院大学士苏公墓碑
　　公讳纳海满洲人生而魁梧竒伟自幼负文武大畧筮仕为和硕睿亲王防卫屡从征伐戮力効谋一时老臣宿将皆逊谢以为不及
　　世祖章皇帝素亷知公名谓公才可以侍左右賛宻勿
　　不宜仅烦以摧锋陷阵之事于是
　　特简内宏文院学士累遇
　　覃恩授拜他喇布勒哈畨复晋吏部右侍郎兼管副都统事其典铨也和而介直而不苛其佐都统也肃而温简而有制以故人无识不识咸心折焉防他事诖误解任未防
　　先皇帝惜公才召还禁近复授内国史院学士旋充经筵讲官嗣加礼部左侍郎改中和殿学士又以年劳加太子少保陞工部尚书寻转兵部尚书公賛理日久誉望日隆恭遇
　　皇上登极倚任老成简求硕辅遂拜内国史院大学士康熈二年以原衔出管户部尚书事厘奸剔秽宿为之一清五年以拨地为枋政者所衔遂至不禄焉八年
　　皇上躬亲大政深恤沈寃优
　　诏复公官易名襄愍仍
　　遣官致祭立碑于墓道呜呼
　　先皇帝与我
　　皇上之知公者可谓深矣公之所以报
　　主知者亦可谓忠且尽矣而使白首耆艾公忠骨鲠
　　之臣讫不克长佐
　　国家太平之治此朝野所欷歔太息而致痛于百身莫赎者而公之名则已垂竹帛流青史矣死生祸福曾何足为公轻重也哉
　　镇守西安将军三等精竒尼哈畨傅公墓碑公讳喀禅满洲人雄毅多大畧自幼以树勲立名自任崇徳间筮仕为壮大旋袭父职授一等阿达哈哈畨兼管佐领未防出理部务为工部理事官复调户部及
　　世祖章皇帝命将入关驱除流防公身履戎行有防功加一拖沙喇哈畨顺治三年以才品擢授镇守西安等处将军屡遇
　　覃恩歴晋一等阿思哈哈畨五年回冦据边境煽乱甘肃两镇同日被陷势猖獗莫能御公亲提军驰击贼渠郭真君刘文秉以骑歩兵二千迎敌大败之斩真君于军生擒文秉时贼军犹踞甘州城公率大军围城数匝以待其自困久之贼潜引兵欲突围出遮击之两战两克遂拔甘州嗣围河州城贼以骑兵二千余闲道来援公驰斩其将王大宏余党奔溃河州就抚并招纳凉州一路降众由是西宁一路帖然无边燧之警矣
　　今上御极之二年以西山贼首郝摇旗等嵗久负固命三省防师合公以宿将指麾诸军口授方畧一鼔而进尽殱贼巢生擒摇旗及袁宗第等招降伪将七千余人房竹遂定以功超拜三等精竒尼哈畨镇西安如故康熙七年具疏自陈老疾
　　上笃念将军劳苦俯俞其请越明年三月卄七日竟
　　以病逝年六十有三
　　朝廷特遣大鸿胪临丧谕祭葢异数也呜呼公之在行间者三十余年而镇关中者二十有三年从来大将专阃建旄之久未有若斯之盛者也而躬冐矢石战必胜攻必克竒勲伟伐屡见叠书且刁斗严明市肆案堵师行所至民不知兵还
　　朝之日秦人扶老擕幼垂涕遮道以送公者不啻千百计古称制军之道曰仁曰勇公实备之呜呼岂非所谓鹰扬虎旅之才应
　　国家景运而奋兴者乎以将军非常之烈膺三朝不次倚用之恩亦真可以无愧也矣余特诠次大畧勒石墓道庶防后之观者知所景仰其详具在
　　国史不能缕述也
　　防军统领鄂公墓碑
　　防军统领鄂公以康熈十四年乙夘从大师西征越二年丁已以疾卒于秦州军讣闻
　　朝廷轸悼不忍使良将之没于王事者久暴露于外
　　也
　　命以骸骨归于是公子博君奉公丧于西直门外西北郊之白塔庵而持所为状来请余铭余与博君交有素不敢辞因据状而为之志按公姓鄂氏讳齐里满洲世胄也祖某父某
　　世祖章皇帝初入关公年甫弱冠即与从龙之列嗣后才誉益显简置侍卫每遇战阵辄执蝥弧先登腾机思之役和硕徳豫亲王师行百日畧地四千余里俘获无算行间诸将皆极一时之选而公其一也继偕
　　禁旅定云中之变又随和硕英亲王靖羣盗之窃发晋地者又从征东粤有克敌功授佐领世袭不替公既嫺于战畧尤以威望为诸将吏所詟服于是
　　朝廷欲倚公之重弹治都防
　　特擢侍郎巡视西城一时辇下奸宄敛迹未防王师入滇公又在行阵师还又入西曹以平允着声葢公之才兼资文武如此康熙初年陞授防领
　　国家承平十余年矣方欲寝兵息狱与诸老臣宿将讲恬嬉之乐忽嵗甲寅滇黔搆祸蔓延三秦大将军统师西讨复
　　命公为防军统领公至以计克延安又率精鋭攻拔绥徳贼闻公名辄股栗军次平凉躬冐矢石屡挫贼锋王继贞败困武州王屏藩却走天水公之功为独多大将军雅重公谘访军事委任如左右手乃积劳遘疾竟致不起康熈十六年十二月二十二日也距公生天聪庚午十二月二十一日享年四十有八余昔预修
　　国史稔覩公累勲积伐疑公为白首耆旧及公卒而年甫及艾何树功之蚤也今公之名已垂不朽而公灭防朝食之志抑而未伸不及偕诸将士献俘饮至以告成功于宗社宁不痛哉配关氏累封夫人子二长即博君灵安次挞拉马俱太学生补某官哲嗣继武以竟公未竟之业公可以无憾矣爰系之铭曰天生我公栋梁倚重孝斯作忠谋以兼勇川渟岳峙夙荷
　　殊宠斩将搴旗风驰电悚星殒于西一军号踊没而犹视敌为震恐大烝酬功祁连象冡勒功丰碑韩范接踵
　　诰赠通议大夫包衣大傅公墓碑
　　国家受命溥将人才蔚起一时文武重臣树功伐于不朽者固已接踵相望而
　　禁闼之中后先奔奏其职为至亲其地为至近非得通敏持重有干济之才者不能胜任无憾以余所闻通议大夫包衣大傅公出入
　　内廷克举厥职洵足与诸旧臣卓然嫓美青史者也公姓某氏满洲人世有令徳考赠奉政大夫拖沙喇哈畨品级包衣大讳贾妣某氏公生而天姿英迈识量闳逺髫龄动止不凡为族防所器重既壮而胷具经纬所至事集人多称之
　　世祖章皇帝察知公才拔置禁掖授物林大秩与壮大同公筮仕即以勤慎着闻毎有任使辄当
　　上指未防擢包衣大秩视拖沙喇哈畨包衣大之职前
　　代所未有自
　　乗舆服御以及饮食日用之节出入起居罔不综理葢如周礼职内职嵗掌舎掌次笾人幂人诸事总于天官之属者包衣大皆得领之任繁责重与外朝逈异公感激自奋力矢精白以期报称
　　内庭事无钜细凡经公指画悉中程度以累劳增秩视拜他喇布勒哈畨公位望日隆名誉日起而奉职益谦抑自下以故人争仰公之徳而
　　圣眷亦终始不衰诗所云温恭朝夕执事有恪其公之谓欤天性笃孝事亲先意承志就养无方赠大夫既即世于所行事终身无改素好施予扶危拯困惟力是视婣戚有贫乏者委曲赒防之无倦容至于守已以正遇物以诚视国事如身事自少壮登朝以迄于白首未尝一事或渝此人情之所甚难而公处之若素是真不可及矣公生于某年某月某日卒于某年某月某日子五人长舒禄内务府庆丰司员外郎次阿哈占拖沙喇哈畨二等侍卫壮大次萨哈连内廷供奉次佛内务府营造司郎中佐领兼管防军防领次费扬古亦内廷供奉公诸子咸继公官
　　禁近才品行谊不减于公受
　　上眷遇甚渥屡被
　　覃恩文阶武职先后追赠公至通议大夫继自今以往诸子晋陟名卿而诸孙将复绳绳嗣美则所以慰公于九原而光大公之遗绪者夫宁有艾欤康熙某年某月某日公之子奉公丧于某乡某原既之某年将勒石墓道以传示不朽而属文于余余辱交于防领公得悉公生平梗槩谨据所闻诠次书之辞虽弗文而事皆核实用俾后之人知所景仰焉
　　甘肃总兵佐领陈公墓碑
　　公讳伯通字魁吾世为三韩望族起家署章京
　　太宗朝陞佐领屡从征伐如攻朝鲜服防古克锦州下
　　松山拔大淩河此
　　国家开拓疆土戡定中原时也诸将士有事兹役者功辄称最而公身在行间所至著绩视诸将士功独多迄
　　世祖章皇帝入关建鼎穷追逋冦公复从王师长驱逐北大破贼于潼关关中既定旋拜西安留守未防孟公乔芳持节督秦时河西五镇初下计非得素有威望负文武大畧者领重兵镇之不可雅意属公即拜疏请授公甘肃总戎已得命矣防江西有叛将之变羽檄乞援甚急公奉调驰往竟未赴甘比至江右叛贼金声桓业连陷数郡逆焰方炽公与诸路兵协力防未数月贼平振旅还京师一时论大将制胜克敌才者咸交口推毂公不日将再秉旄钺以出而公自念束髪从征披坚执鋭者三十余年战必克攻必胜葢
　　君之灵社稷之福也今老矣且善疾不能复任金革遂引年乞休阅再嵗以病卒呜呼古称勇将易儒将难才将易仁将难以余闻公精骑射武畧絶人顾嗜书史在军中手不释巻秉烛吟览尝至丙夜时拟之杜征南又性仁慈凡有俘获辄矜释之曰此一时误罹贼网耳纵之令自新皆
　　朝廷赤子也所俘众感泣叩首而去公以百战成大功而其在军不肯妄杀一人如此夫不妄杀人者必有后今公之子孙先后跻贵显绳绳继继益大公之家声不可谓非天道也子六人长养忠京口固山大能绍公志读书明大义折节与人交人咸徳之次某次某孙长嘉善佐领次嘉猷太常寺少卿次内阁撰文中书舎人亦以文学称俱养忠出公墓在某乡某原奉常将立碑墓道以垂不朽而乞文于余余不能悉公行事为述其梗槩以见公之积善余庆而陈氏之福葢未有艾云
　　诰授光禄大夫防军统领兼佐领世袭拖沙喇哈畨
　　柯公神道碑
　　玉书承乏总修
　　国史歴覩本朝创业以来英贤佐命事不絶书自配食
