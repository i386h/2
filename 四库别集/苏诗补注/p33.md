<!-- { "loadSidebar": true } -->
　　碧澜堂【呉兴掌故碧澜乃霅溪馆中堂名杜牧之佐宣城时来逰呉兴为书堂额作霅溪馆诗呉兴自郡斋外凡治中别驾之防俱名为馆惟霅溪馆以待过从之客今馆废而碧澜之名独存重牧之也张廉有重修碧澜堂记不知其为霅溪馆】作隄捍水【东都事畧孙觉知湖州以松江隄为民害易以石长百余里○按东坡往湖州相度隄岸正是筑隄事王氏旧注谓先生以开运盐河至湖州者谬运盐河在仁和盐官界注见本巻又按宋进士单谔论湖州水利畧云呉江岸界于呉淞江震泽之间岸东则江岸西则震泽江之东则大海自庆歴二年欲便粮道遂筑此隄横絶江流致震泽之水溢而不泄葢湖州运河通达平望几百二十里太湖之水半泄其间大抵嵗多南风则水患在苏州嵗多北风则水患在湖州】苕溪入太湖【元和郡县志苕溪西南自长城安吉两县东北流至湖州城南与余不溪苎溪水合流入太湖在州北三十五里长城今长兴也湖州旧志苕溪水出天目山之隂广苕山东过安吉南邵渡折而北与独松水合东过浮石山南又折而东北过梅溪鎭北为龙溪又北过彭滙箬溪四安诸水北来注之滙而为西溪北过钓鱼湾又北过清塘门又折而东至临湖门自古苕水入太湖之溪也】
　　【乌台诗案天目山前一首轼为先曾言水利不便却被转运司差往相度隄岸意言本非兴水利之人而不敢预者以讥讽时世与昔不同水利不便而然也】
　　夜来雨洗碧巑岏浪涌云屯绕郭寒闻有弁山何处是为君四面竟【宋刻本作意】求看
　　弁山【刘敬叔异苑卞山本名土山有项籍庙自称卞山神故改名呉兴备志引呉兴山墟名云卞山峻极非清秋爽月不见其顶元和郡县志卞山当作冠弁之弁徐陵孝义寺碑云高弁苍苍遥闻天语程大昌演繁露东坡初至湖州诗曰闻有弁山何处是为君四面意求看及其既久凡诗及此山皆为卞不为弁葢图经云卞姓居之故以名山至风土记其文又加山为案左氏昭九年为弁髦杜注弁冠也陆曰弁亦作卞然则古葢通用矣谓山形为弁亦与卞通】
　　夜桥灯火照溪明欲放扁舟取次行暂借官奴遣吹笛明朝新月到三更
　　三年京国厌藜蒿长羡淮鱼压楚糟今日骆驼桥下泊恣看修网出银刀
　　淮鱼楚糟【邵氏闻见録至和间皇后好食糟淮白鱼吕文靖公夫人欲以十奁为献公怅然曰玉食所无之物人臣家安得有十奁也梅圣俞诗头尾接清淮淮鱼日登网呉莼芼羮美禁糟増味爽】骆驼桥【太平寰宇记骆驼桥在湖州府治前湖州旧志桥跨霅溪上又名迎春呉兴备志又有东骆驼桥在江水滙建炎间郡人于中流析为二南曰甘棠北曰长桥刘禹锡送韩七之湖州诗骆驼桥上苹风起】
　　乌程霜稻袭人香酿作春风霅水光时复中之徐邈圣无多酌我次公狂
　　乌程【元和郡县志乌程本秦县越絶外传云始皇至防稽徙大越之人于乌程呉兴统记秦时有乌巾程林善酿美酒因置县张协七命荆南乌程笺云在荆溪之南也熊明遇若下酒疏云义兴为荆溪而若下在其南故曰乌程若下葢当时尚未分长兴也】霅水【太平寰宇记霅溪在乌程县南一里凡四水合为一水自浮玉山曰苕溪自天目山曰余不溪自铜岘山曰前溪自徳清县东北流至州前兴国寺前曰霅溪顾长生三呉土地记曰霅溪水至深者又四水激射之声】
　　去年腊日访孤山曾借僧牕半日闲不为思归对妻子道人有约径湏还
　　莘老葺天庆观小园有亭北向道士山宗説乞名与诗
　　春风欲动北风微归雁亭边送雁归蜀客南逰家最逺呉山寒尽雪先晞扁舟去后花絮乱五马来时宾从非惟有道人应不忘抱琴无语立斜晖
　　归雁亭【呉兴掌故归雁亭孙莘老作道士乞名东坡以归雁名之葢自寓思归之意】天庆观【劳钺湖州旧志天庆观在府治北梁大同二年建名风观唐改龙兴宋祥符元年改天庆】至秀州赠钱端公安道并寄其弟惠山老【一作惠山山人】
　　鸳鸯湖边月如水孤舟夜榜鸳鸯起平明系缆石桥亭慙愧冒寒髯御史结交最晚情独厚论心无数今有几寂寞抱闗叹萧生耆老执防哀扬子怪君顔采却秀发无乃迁谪反便美天公欲困无奈何世人共抑眞疎矣毘陵高山锡无骨陆子遗味泉冰齿贤哉仲氏早拂衣占断此山长洗耳山头望湖光泼眼山下濯足波生指倘容逸少问金堂记与嵇康留石髓
　　秀州【注详第六巻】钱端公安道【东都事畧钱顗字安道无锡人自知乌程县召为御史里行熙寜初与刘述刘锜等上疏劾王安石曾公亮贬监衢州盐税后起通判秀州而卒按唐时御史里行称端公】惠山老【失考】鸳鸯湖【至元嘉禾志长水塘源出杭州府属之海昌诸山出硖石东北流入嘉兴其支流北注秀水之幽湖其正流至城南潴为鸳鸯湖宋闻人滋记畧云檇李泽国也东西皆陂湖南湖尤大计百二十顷其禽多鸳鸯故名又云两湖相丽若鸳鸯然】毘陵【元和郡县志常州晋陵郡汉曰毘陵晋元帝时避讳改晋陵】
　　秀州报本禅院乡僧文长老方丈【石刻题云题秀州本觉乡僧文长老方丈】
　　万里家山一梦中呉音渐已变儿童每逢蜀叟谈终日便觉峨眉翠扫空师已忘言眞得道我除搜句百无功明年采药天台去更欲题诗满浙东
　　报本禅院【本觉寺碑记檇李西郭二十七里外有空翠亭遗趾唐宣宗时僧冀来自临海宿亭下感异人梦结庵以居事闻赐额报本禅院】文长老【碑记又云宋时蜀僧文及主之请易为寺改本觉寺周必大呉郡诸山録云早行至本觉寺登岸即古檇李也旧号小长芦东坡过此为文长老赋诗处】
　　王复秀才所居双桧二首
　　呉王池馆徧重城竒【宋刻本作间】草幽花不记名青葢一归无覔处只留双桧待升平
　　王复【钱唐人所居在杭州潮门外详见后种徳亭诗序】呉王【呉越备史钱镠于昭宗天祐元年封呉王】
　　凛然相对敢相欺直榦凌空未要竒根到九泉无曲处世间惟有蛰龙知
　　蛰龙【胡仔苕溪丛话东坡在御史狱狱吏问曰根到九泉云云有无讥讽答曰王安石诗天下苍生待霖雨不知龙向此中蟠此龙是也狱吏为之一笑此叚乌台诗案所不载】
　　宋叔达家听琵琶
　　数弦已品龙香拨半面犹遮凤尾槽新曲翻从【宋刻本作从翻】玉连鎻旧声终爱郁轮袍梦回只记归舟字赋【一作舞】罢双埀紫锦绦何异乌孙送公主碧天无际雁行高宋叔达【范忠宣集朝请大夫宋君墓志云公讳道字叔达河南人少孤力学登进士甲科与弟廸同榜累迁秘省著作郎尚书屯田郎中神宗朝提防福建刑狱入为开封推官出知同州年高倦于民事提举西京崇福宫与贤士大夫防善为诗歌元丰六年终于洛之私第】半面遮【白居易诗犹抱琵琶半遮面】归舟字【谢灵运诗天际识归舟】紫锦绦【周霆震诗西园蹴踘醉蒲萄北里琵琶紫锦绦】乌孙公主【史记元封中遣江都王建女细君为公主妻乌孙昆莫昆莫年老语言不通公主悲愁自作歌天子怜之文选王昭君词序云昔公主嫁乌孙令琵琶马上作乐以慰其道路之思】












　　苏诗补注巻八
　　钦定四库全书
　　苏诗补注巻九　　　翰林院编脩查愼行撰古今体诗六十一首【起熙寜六年癸丑正月尽六月在杭州通守任作】元日次韵张先子野见和七夕寄莘老之作
　　得句牛女夕转头参尾中青春先入睡白髪不遗穷酒社我为【宋刻本作无】敌诗坛子有功缩头先夏鳖【公自注见玉川子】实腹鄙秋虫莫唱帬埀绿无人脸断红旧交懐贺老新进谢终童袍鹄【一作鹘】双双瑞腰犀一一通小蛮知在否试问嗫嚅翁
　　张先【齐东野语是时有两张先俱字子野其一开封人天圣三年进士欧阳公为作墓志其一湖州人天圣八年进士宋史不立传故其家世不详○愼按呉兴志张子野乌程人康定进士仕至都官郎中致仕年八十九卒葬弁山多寳寺后○又按张先志以为康定进士齐东野语以为天圣进士两处不同当从周公谨为是公谨南宋人必有所据】袍鹘【白居易诗鹘衔瑞带绕腰飞】
　　正月九日有美堂饮醉归径睡五鼓方醒不复能眠起阅文书得鲜于子骏所寄杂兴【诸本作古意者讹】作古意【诸本作杂兴者讹】一首答之
　　众人事纷扰志士独悄悄何异琵琶弦常遭腰鼓閙三杯忘万虑醒后还皎皎有如辘轳索已脱重萦绕家人自约饬始慕陈妇孝可怜原巨先放荡今谁吊平生嗜羊炙识味肯轻饱烹蛇啖蛙蛤颇讶能稍稍忧来自不寐起视天汉渺阑干玉绳低耿耿太白晓
　　鲜于子骏【宋史鲜于侁字子骏阆州人第进士神宗朝诏近臣举所知范鎭以侁应选除利州路转运判官升副使提举常平后为京东西转运使元丰二年知扬州苏轼自湖州赴狱亲朋皆絶道扬侁往见台吏不许通或谓侁宜亟焚轼所往来书文以避祸侁曰欺君负友吾不忍为也刻意经术所着有诗传易断作诗平淡渊粹尤长于楚词苏轼读其九诵谓近屈原宋玉自以为不可及也】有美堂【庚溪诗话嘉祐初龙图阁直学士尚书吏部郎中梅挚公仪出守杭州仁宗特制诗宠赐其首章曰地有呉山美东南第一州梅既到杭遂建堂山上名曰有羙欧阳修为记畧云钱塘有天下之美斯堂又尽得钱塘之美焉西湖防览志余有羙堂在凤凰山之顶左江右湖举陈目下】
　　愼按鲜于子骏集原题云杂兴三首先生和诗题当云得鲜于子骏所寄杂兴作古意一首答之诸刻本俱讹今改正
　　附鲜于侁杂兴三首
　　幽居观物变天道固虚盈炎炎日方炽微隂一已生凉风动野草桃李先飘零蜩螗集高柳络纬响空庭愁心独耿耿宵梦竟难成
　　一气斡元造为功未尝烦羣生自委化天地亦何言鳬胫不可增楮叶不可镌欲益固为损劳心非自然不见平阳侯醇酒聊终年
　　三王贵养老所重在乞言酒醴副嘉肴黄发斯皤然朝廷本忠厚风俗亦变迁岂意汉道微侍中惟少年耆旧无备问李公所以难
　　次韵答章传道【宋刻本无道字】见赠
　　并生天地宇同阅古今宙视下则有高无前孰为后达人千钧弩一弛难再彀下士沐猴冠已系犹跳骤欲将驹过隙坐待石穿溜君看汉唐主宫殿悲麦秀而况彼区区何异壹醉富鶢鶋非所养俯仰金奏髑髅有余乐不博南面后嗟我昔少年守道贫非疚自从出求仕役物恐见囿马融既依梁班固亦仕窦效矉岂不欲顽质谢镌镂仄闻长者言婞直非养夀吐面愼勿拭出跨当俛就居然成懒废敢复齿豪右子如照海珠网目疎见漏宏材乏近用巧舞困短袖坐令倾国容临老见邂逅吾衰信久矣书絶十年旧门前可罗雀感予【宋刻本作子】烦屡叩愿言歌缁衣子粲还予授
　　章传道【名传闽人呉都文粹载苏子美赠诗内二句云南闽章其氏传名字传道即其人也乌台诗案熙寜六年正月作诗次章传韵次答云马融既依梁四句云云所引梁冀窦宪并是汉时人因时君不明骤跻显位骄暴窃威福用事而马融班固二人皆儒者并依托之轼诋毁当时执政大臣我不能效班固马融茍容依附也】
　　法惠寺横翠阁
　　朝见呉山横暮见呉山纵呉山故多态转侧为君容幽人起朱阁空洞更无物惟有千歩冈东西作帘额春来故国归无期人言秋悲【宋刻本作悲秋】春更悲已泛平湖思濯锦更看横翠忆峩眉雕栏能得几时好不独凭栏人易老百年兴废更堪哀悬知草莾化池台逰人寻我旧逰处但覔呉山横处来
