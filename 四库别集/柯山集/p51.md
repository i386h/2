<!-- { "loadSidebar": true } -->
　　治国有善政不如在位有善人之化民速也在位有善人不如其乡有善人之化民易也夫人之情所感动常在其所易接而亲者若夫政事者固民之所畏则其从之葢有不得巳之心焉其及物浅矣安陆之应山楚之穷邑也然其民好文多学者其俗善良不争纯静易治其里之人为予言曰始吾邑之人未甚知学之利也有宋氏兄弟者讲学吾邑之法兴佛舍其后两人皆取髙第有声名乆之并为大官名尊益显所以吾邑之人其鄙鲁不学自弃于夷者愧之其居法兴时有连氏兄弟者与二宋君游相好也其后亦登科两人起家仕不振然视所同舍生富贵光显可攀为声势而两人亦自力不少屈已以附之其官终不显故吾邑之人其不笃于亷耻徼幸贪利者愧之凡吾邑之俗好学而文纯静有耻者四君子之化也后五十年宋景文之孙羲年令应山与连君之从子仲儒缘邑人之意作祠堂于法典方丈之西呜呼为吏于乡其有恩徳乆而民祠之者几人在位之人不如其乡里之君子也二宋公之行事爵里书于国史士夫夫举知之连君以尚书职方员外郎致仕好修而自重直谅多闻之君子也其仲伟庠字元礼为尚书都官郎中敏于政事号良吏世称王阳在位贡禹弹冠者为故旧之美然严光所以逃光武不肯仕彼独何哉连君不因宋君以显名当世卒以湮没而不悔彼诚知所处与世俗所谓显晦异矣
　　智轸禅师塔记
　　惟正法眼藏流布震旦渉其道者如恒河沙然根有利钝知有深浅故号老宿宗匠者以之教人未免或滞于一隅而惟云门正真大师文偃始以其道振于岭表诸方大士无不敛袵与夺可否莫有间言云门之后至雪窦重显最盛于东南其嗣法门人众矣而天衣义怀号为偏得其道自天衣之殁其法嗣往往出现一方四方禅学之所折中比丘载者学于天衣既得其道而隠徳晦迹终始莫得而攷独泉南比丘智轸问道于载而得法焉智轸少为儒卓荦有奇志忽悟世幻遂为佛徒既悟道于载人亦颇闻之尝往楚州夀昌涟水淳化然师之道孤峻而行介若其徒非似之者莫能亲焉某居忧山阳时尝从师逰其所以开警者至矣每劝师少出其有以为众福而窃攷其志葢笃于已而虑于外尊其道而不妄以及人也其后防州守逐其部中禅院主者请住持师曰此将有讼矣不可因拒之而后果兴狱逮捕甚众而师独免来京师闲居天清士大夫有欲请师説法者师言佛化人各有分何待説为卒亦不可此岂载之微意欤或议师以为佛之道主于利物而师深閟其有不以及人岂佛意欤予曰不然五膳玉食不入瓦缶四大海水不灌牛迹吾何容心哉虚无以受之则一毫不以及物道当然也师以绍圣丙子十月二十八日夜右脇示寂于天清朝请郎李延世者办其终事挈以骨于涟水淳化后若干年有盱眙杨某者欲刻铭焉以予尝从逰而请铭请以此铭之复説偈曰
　　云门大开士后世继始祖具佛正知见建此妙法幢师灭度以乆正法讹变时雪窦及天衣二大士出见挽佛日囬照嗣説云门法裔葢其曽天衣有逸嗣曰比丘载独此具妙法付之智轸师轸真似其师曰道本为巳视人不我契不絶以一毫毋以天酥馔而投之秽器是将不能受惟般若之累以是坐通塲俄即自谢去或悲后无述谓师道不显稽首窣堵波师所在不灭
　　陵州县山水记
　　陵州河东之竆邑也其民葢有唐晋之余风俭朴而敦本而泽潞在唐为雄镇以精兵闻天下故其民好武为徤鬬夫以俭朴好武之民则其于山水奇胜之观冝其忽而不治委弃而不惜也今县令张侯以暇日与其僚游于县西南所谓四梁拒者见其风景稍异披榛而得二泉马其一出石下激石而声琅然张君名之曰潄玉其一出大石下而石状若因名之曰泉防二水而注之石螭之口以下逹于大池构亭于泉侧名曰爽气亭后为石磴磴穷为小亭名之曰白云轩而其乔林秀木水石奇丽之状皆悦可人意而不可以言尽也孔子曰仁者乐山智者乐水夫尽仁之成名必若尧舜而语智之正必若禹然世之好山水者岂皆具圣人之成徳哉予以为凡安静可乆淳厚而不变者皆仁之类也临事而不滞遇物而不惑者皆智之类也张君从予游其行已操术其为仁智之类有余矣而又好学而甚文予意其为政滋乆政事日信于民以其簿书之简日徜徉于山林之间仰乔木而俯清泉资之以烟云鱼鸟之丽把酒赋诗与夫杂见于文字言语者将超然世尘防俗而恨未之见也
　　鸿轩记
　　鸿轩者张子读书舍也客有言曰吾闻之时其往来以避寒暑之害而髙飞逺举能使弋人无慕者鸿也今子以戅暗不见事几得谴辱于圣世防垢忍耻于泥涂茍升斗以自养为欲自比于鸿不亦愧乎张子曰子之言是也然予居此以已卯之秋其迁也庚辰之春与夫嗸嗸陂泽中猎食以活秋至而春去者得无类乎客曰唯
　　临淮县主簿防题名记
　　四方之舟车其之乎东南者十九出于泗而临淮者又据汴凡往来于泗者必之焉淮南之冲以重法禁盗贼者三郡而泗之临淮宿之虹地大而多薮泽与丰沛接其民骁悍而慓轻于三郡之盗居多焉其丰年无事则防盗为之少息而其悖戾之气发于嚚讼争鬬欺妄诡诈而不畏法故临淮为泗之剧而吏于泗者于淮临为最劳自予之来未防而得安坐以治事与夫寮属之往来而间以休于家者才十一凡饮食之安朋友之欢疾病之养率无有予亦幸未至于衰老病惫意犹足以及之而今年之秋困于疾疠者数矣吾闻之君子之道使内不伤已外不伤物可也不当事物之责而求尸天下之至劳则伤已必求甚安至乐之地而不能少行所不欲则伤义是二者皆过矣择乎中而无伤者君子之道也既求其凡主簿于此者名氏日月着之而又告之如此
　　思淮亭记
　　淮之源发于桐栢其初甚微或积或行洋洋而东旁防支合滂沛滛溢连颍合蔡一流而下防于夀春其流浩然于是蛟龙之所藏风雨之所兴包山界野而负千斛之舟又东行数百里而汴泗合焉水益壮其所负益重而游者益谨旁沾逺溉丰田沃野物頼其利而萦抱城郭间以山麓洄洑清泚长鱼美蟹茭蒲葭苇之利沾及数百里而南啇越贾高帆巨舻羣行旅集居民旅肆烹鱼酾酒歌謡笑语聫络于两隅自淮而东与潮通而还于海予淮南人也自幼至壮习于淮而乐之凡风平日霁四时之变与夫蛟龙风雨之怪无所不歴而令也得官于洛阳之夀安而官居福昌凡风俗之所宜饮食之所嗜与淮之南异矣官居之西有泉幽幽出于北阜瀹而注之有声淙然聚为小潭其上有亭环以修竹吾游而乐之潄濯汲引无一日不在其上而时时慨然南望思淮而莫见之也于是易亭之故名曰思淮焉夫士虽耻懐其故居而君子之于故国也岂漠然若秦越之人哉故孔子之去鲁也迟迟吾行也曰去父母国之道也君子不敢乐其所私而无志于天下故自其壮也则出身委质奔走从事于四方以求行其学至安其旧而乐其习岂与人异情哉特与夫怀土而不迁异耳夫弃故而不念流寓而防返则必薄于仁者也予既不敢爱其所处出而仕矣然少之所居处耳日之所习狎岂能使于漠然无感于中哉且夫怀居而不迁流寓而防返者均有罪矣然与其轻弃其旧也则畧于所习者不犹厚欤















　　柯山集巻四十一
　　钦定四库全书
　　柯山集巻四十二
　　宋　张耒　撰
　　记
　　伐木记
　　人与物各以其气相胜而后能全夫气也者假其所托而后有者也夫长江大河积水之渊俯视杳然莫知其深长波巨出没奔突近窥而神寒逺视而目竦此则蛟龙虬蜃鱼鼋之所托以御物之害已者而全其生者也髙山大麓緜亘盘屈翳以林薄捍以木石萦溪络涧悬壁千仞使人望而不敢近近则畏而走此则虎豹熊罴之所托以御物之害已者而自全其生者也使虎豹窥鱼龙之渊蛟鼋视熊罴之薮则惶怖疾走而求去之矣何则物各以其所托者见其气气胜则非其类者避之矣今夫丛祠墟墓之间入者惨然而心不寜目不敢肆视足不敢肆逰其背肃肃如畏是何也丛祠墟墓鬼神之所托而人之气不胜故也夫惟气胜者全故气不胜者受其病故虎兕蛟鼍易其所处则其心悲沮而无聊者病之所从入也予官福昌福昌古邑之废者也官舍依山为地十余畆其竹与木居十六地旷人寡草木茂遂其大者皆百余年根干蔽覆若幄若屋交罗笼络萦以茑蔓凡日将旦夕将晦鸟鸣兽号声音百千终日阒然不闻人声夫环为城通为衢限为域立为屋室辟为塲圃夷易洞逹内外相应面阳而背隂附燥而瞰湿间以草木表以台观人之所托也惟其所托者若是故禽兽不敢藏蛇蚖无所蟠居之而安逰之而乐而人之气乃能胜其异已者是故无疾患无惊惕寿考安乐逺去疾疠而今吾之所居草木居大半矣其坚顽硕老无以异于薮泽此则鸟兽之所恋而蛇虺狐貉之所乐而人之所居乃其弃余则凡使吾四邻之外晨夜而不敢出其心矜矜若畏敌国一夕数兴寝而不梦是岂非蛇虺狐貉之气胜而人之所托者弱耶于是聚吏徒集斧斤一日之役十夫不三日而尽伐之剖根穷本芟伐翦剔大者备梁柱小者中椽杙弱者补藩篱恶者从薪蒸洒扫垦除平地乃见隂阳疏通表里洞然屋室阶闼如涌而出于是鸟兽之声狐貉之迹不复至矣朝逰而足不忌夜处而心不惕吾知人之气胜矣夫气也者起乎其所类发乎其所托莫知其然而然者也何则物以类处者未尝自见其气也所托者无情不能与物为始也至其相待而后成相感而后发自外而视之隠然不可无也大荒之濒行者返顾久废之室寝者数惊推之而无故穷之而无物故物之未始有形而不可慢者其气也欤
　　双槐堂记
　　古之君子其将责人以有功也必使之乐其职安其居以其优防喜乐之心而就吾事夫岂徒茍悦之哉凡人之情其将有为也其心乐而为之则致精而不苟虽殚力费心而不自知故所为者有成而无难古之驭吏也为法不苛其勤惰疏宻随其人之所欲而吾独要其成是以古之循吏皆能有所建立夫望人以功而使其情愁沮不乐求舍去之不暇谁肯以其怨沮不平之心而副我之所欲哉顷时予见监司病郡县之政不立扼腕盛怒曰是惟饮食燕乐居处游观之好吾日夜以法督责之使无得有一于此一嵗之日数计晷刻吾从而课率之使无得有顷刻之间以约束为不足而继以辱骂辱骂为不足而继以讯诘方是时吏起不待晨卧不及暖废饮食冒疾病屋室败漏不敢修完器用敝乏不敢改作其勤苦如是犹不足以当其意宜其郡县之政无所不举小大得职而民物按堵矣然吏益奸民益劳文书具于有司而事实不立吏足以免其身之责而民不知徳相为欺绐以善一时而监司卒亦不得而察也岂非其所为者无至诚喜乐之心出于畏罪不获巳苟以充职故耶其事之灭裂如此理固然也酸枣令王君治邑有能名以其余力作燕居之堂洒扫完洁足以燕賔客阅图书庭有双槐因以为名夫王君岂以为茍劳而无益不若暇佚而有功将安其居乐其身以其狱讼簿书之间与贤士大夫弹琴饮酒欢欣相乐舒心而养神使其中裕然然后观物图事其致用于文法寻尺之外以追古循良君子之风以大变俗吏之而为也哉夫古之善为政者不佚而常安不劳而善成吾知王君其有得于此矣
　　景徳寺西禅院慈氏殿记
