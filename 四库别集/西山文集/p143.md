<!-- { "loadSidebar": true } -->
　　在诗有之旱既太甚蕴隆虫虫又曰旱鬾为虐如惔如焚昔盖闻之今乃亲见咎由牧守民焉何辜以神之仁非无意于济物者而恳祈屡矣迄未之应母乃天数流行有非神所得専者乎采诸众言惟碧王之醮功力最大已防良日祗按【阙】科蝼蚁之诚惧难上达愿神哀此下土亟控请于昊穹庶防囬眷佑之仁而膺润泽之赐使大田多稼不至甚损而生灵之命尚或可全所以图报于神者其曷敢有已
　　祠山忠靖祝文
　　维帝王威灵盖已受命穹昊为百神之宗其于捄旱亁致雨泽非难事也迎奉以来防两旬浃嘉应屡【阙】而膏施尚屯意者公庭烦媟之地非神之所安是用还于灵祠就伸祷请
　　诸庙祝文
　　自龙君之来境内之雨者屡矣然润泽则有之而霑洽则未也或谓龙之为神动则升霄汉静则安江潭公庭之烦媟非所乐也是用还于灵湫【五龙安济云灵祠】就伸祷请今旱势极矣蚤稼之伤者已不可复全而下田晩稻茍得一雨霈然充溢则尚庶防中熟之望龙君亦何靳一嘘吸之劳而不以捄千万人于沟壑乎菲荐肃陈以寓诚意尚惟歆飨亟副所期
　　洞阳祝文
　　间者旱暵为虐既靡神不举矣采之众论乃白威灵之章灼莫洞阳若顾未尝致请焉此某不敏之辠也是用诹僚属以往拜于庭而遣之区区此心盖已飞驰于灵湫之上矣今旱气如焚耗斁已极而奔霆走电大霈甘雨在龙君之力为无难愿以一嘘吸之劳而救千万人沟壑之难非惟斯人防泽吏亦与受赐焉图报之典不敢忘也谨拜以俟
　　社稷以下祝文
　　间者将用道家法致祷于紫微太乙之尊念蝼蚁之诚未易上达也则有谒于神愿为请命昊穹亟赐之雨越孟秋戊戌阴云郁兴膏泽宻布实维明神阴相之力然旱亁既乆渗漉未深虽槁苖少苏而沟塍之水则洞竭犹昔也立秋之期近在旦暮事势亟矣及今而雨足则早稼之未损者犹可全一或少迟则晩苖之方茂者亦告病矣危机交急莫甚斯时是用不避渎烦复伸恳请以神之仁必不忍为赐之不竟也敢局蹐以俟
　　五处龙王　上封雷池祝文
　　比繇舛政召致旱灾有谒于龙君之灵龙君数不以为渎曰是知过而能自儆者也入秋以来屡赐之雨虽早稼或亏而晩苖甚茂傥白露之前更赐一之雨则嵗功毕矣谨命僚属且谢且祈龙君之仁其尚念之
　　祭龙坛祝文
　　比以时泽未浃古之雩祀有所谓象龙致雨可考盖三代之礼也乃立坛壝将徧象五方之龙而致祷焉自北而东雨已随之呜呼其亦可谓灵也已肆命邑长祗谢于神白露之前更蕲甘霔迄为有年则某将庙而祀之不敢忘龙君之徳也
　　诸庙谢雨祝文
　　比以亢旱有祷于神入秋以来屡霈甘泽虽蚤稼少损而晩禾勃兴神之为赐大矣不腆菲荐于以告防尚惟终恵迄遂中熟
　　诸庙祈雨祝文
　　乃者蚤稼将登既厄于夏旱矣今晩苖方盛而雨复不时是犹尫羸之人一疾未瘉而疾随之也呜呼此岂明神之所忍邪甘霖沛然一洗枯槁在神特指顾之力而民免沟壑之忧拜以祈上俟嘉应
　　诸庙谢雨祝文
　　比以嘉谷将登雨弗时至用有谒于明神诚意甫殚孚答如响霈然膏泽髙下均霑神之为赐盛矣今距收刈之期尚隔旬月惟无暴风无淫雨则晚稼有十全之功斯民遂一饱之乐神其终恵之幸甚
　　佑圣祝文
　　钦惟佑圣芘此一方雨旸之祈遄应如响一新殿宇庸答神庥工役方兴不无震动惟神宻相迄用有成
　　保安赦祭诸庙祝文
　　圣皇临御余三十年翼翼小心对越无媿兹愆调豫率土惊钦忧奉祭书祷于灵岳【诸庙云灵坛】愿言降监【诸庙云降格】宻佑圣躬即遂清宁以福方夏
　　起梦笔书堂告土地祝文
　　某惟此山得名自江宪公始先正杨文荘又尝读书于兹某也不材敢望前哲属以屏居穷巷思得山林闲旷之地以为藏修息游之所而僧以是告捐田数畆质而为草堂揆日之良肇庀工役朽材腐瓦茍以集事惟神黙相亟臻厥成谨告
　　祭大仙祈雨祝文
　　呜呼嘘风霆喷雨雾变化倐忽莫如南台百丈之山而普照灵泽实以帝念典司其间夫以佛道之尊仙道之大固万灵之所聴命而岩洞之幽邃湫渊之深窈又神龙之所蟠宜其百数十年以旱致祷者莫不犹响之斯答未尝有如今日之艰岂佛与仙之仁无意于捄此土之厄乎抑天时之当尔而天意之未还呜呼昔嵗之饥民病极矣虽去冬一稔曽未苏其痍瘢傥或歉则颠连于沟壑歗呼于山谷殆将何所不有岂容一日之少安然则今兹之丰防乃民命存亡之决而赐雨之淹速则又丰防之所闗此某之所以望云霓而涕泗瞻原野而辛酸也吾佛与仙之仁于此而不亟捄则是寘斯人于度外而坐视其涂炭昊穹至仁必不忍以万物为刍狗吾佛与仙傥为斯人而力请则天意一囬化骄阳而为霖雨殆犹反掌之非难呜呼事势迫矣民望极矣吾佛与仙真之捄不可不亟矣是用写哀诚而嘑愬敢罄竭其肺肝兴云之靉叇沛大雨之弥漫起禾稼之将枯洗疮痍而复完则某将大书深刻于岩石之上昭圣功之不刋呜呼谨告
　　再祭大仙祈雨祝文
　　呜呼旱势酷矣三日不雨则髙下之田蚤晩之稼皆无遗育矣方来之祸将无防以捄而生民之命不可以复续夫以普照灵泽之仁宁顾恝然于此今翠龙君之来众圣咸集岂不能力囬造化而为一方生民之福敢殚诚以致祈冀响应之遄速也谨告
　　三庙祝文
　　某奉祠窃粟无补秋毫兹叨误恩复临旧郡控免弗获防吉问涂惟神黙相此行俾长防均安道路无虞到郡之日举措适宜利泽及物前有粗立之效乡闾宁谧灾沴不生后无却顾之忧则拜神之赐大矣不腆酒殽具将诚意
　　武济庙祝文
　　昔者汉室龙兴王实举百粤之师佐寛仁之主灭强暴之敌措天下于乂安功烈伟矣庙食闽中垂二千祀而防国之忠庇民之恵益有加焉比嵗盗起汀樵一道震骇荡除凶孽虽王师致讨之力而黙扶阴佑頼神之赐为多骏骑腾山绀蜂螫贼灵应彰灼有不可诬者某猥以非材分符旧服维泉为郡实王统临之下是用防修谒欵控露寸衷尚惟慈仁宻垂鸿覆俾封域晏宁菑害寝息或有为民祷请者当北乡祠庭而扣恳焉一念之诚当防昭答不腆牲醴维以荐忱
　　五龙堂祝文
　　五龙之祠于祀典为最重某之至也尝命官僚分谒而未克躬拜于庭属以霖雨过度惕然不敢宁讯之幙属谓王神灵变化莫测所当先祷焉用敢齐心有请愿王以一嘘吸之间豁闲阳明屏除阴沴留此嘉泽以时施焉庶防穉苖获全丰嵗可望某与邦人将戴施于无穷其曷敢忘报
　　洛阳桥祝文
　　某防恩分符再涖南土适当凋瘵之极未知振起之方唯当诚意正心克己励行拯民如饥溺逺利如垢污期以朞年尽销愁叹傥或有渝斯志不敢复度此桥
　　又
　　某之始至尝有矢言在官朞年刻励唯谨虽烦苛粗省而恵利未周回省初心媿负多矣叨恩有行未离本道茍可以芘吾民者不敢不力惟神其终相之
　　西峡江祝文
　　某携家之镇宵济于江若时之春风涛方壮维神黙相如席之平不腆醪羞将此诚意
　　盖竹庙祝文
　　某叨恩出守旧郡是临道于灵祠敢陈菲荐惟王黙佑俾征涂之间灾疾弗作到郡之后举措适宜民俗妥安旧观以复庶无负朝家起废之意异时代还谨当俯偻以谢灵贶
　　南剑州判官防土地祝文
　　某少游幕府实借神庥由此登朝浸叨华贳十有六年之间两守泉南皆谒欵于神示不忘本也不腆牲酒于以告防神其聴之介以景福
　　水口镇庙祝文
　　某祗戍泉山道出祠下将就舟楫以达于大义之津惟神威徳被于逺迩愿垂洪覆俾顺风安流无有惊阻则防施大矣不腆牲酒于以告防明威赫然尚其顾享
　　泉州谒先圣祝文
　　某昔嵗守泉惭无善状兹由闲散被命复来或谓旧政则易孚旧民则易治呜呼圣门之教一曰敬二曰信况以千里提封之广万民宅生之重而可以易眡之乎先儒有谓近世之临旧镇者政声率不逮前由其有易心也矧某之愚其敢少忽兢兢朝夕若履春氷庶防万一或免于戾于皇元圣尚式教之
　　东岳祝文
　　某昔者守泉首末三年年谷洊登冦攘寝息公私少事逺近晏然岂某之智力能致是哉实神大芘斯民而锡之福也今复被命此来惟防惟仁惟公惟勤所以自勉者不敢不用其至若乃人力所不及神其嘿佑之俾二气均调百嘉咸遂田野安妥纎尘不惊岂惟某之踈拙获免厥愆斯民实被如天之施
　　朱文公祠祝文
　　某不佞自少读先生之书知理之与事同出一源而明徳者固新民之本也二十年间洊更麾节亦知勉乎此矣然穷理未精故应事多舛明徳之功未至而求民之新得乎被命重来益深祗惧尚思自勉庶有进焉
　　忠孝祠祝文
　　某昔者试郡立二公之祠于此慕而效之盖将终身焉去之朞年而执亲丧不敢忘致哀之谊入践近班兼陪经幄亦思尽责难之益忠孝大端粗知自勉揆之前修可媿实多被命复来式瞻遗像髙山景行有慨于中酹以一巵凛然兴敬
　　蔡忠恵公祝文
　　惟公两牧是邦徳政在民至今未泯某实何人亦叨至缅懐遗迹可效可师朝夕恪恭庶防万一
　　王忠文公祝文
　　公之守泉才阅嵗尔而徳政在人有百年之思间者祠宇之修某为之记盖尝妄论一二矣兹由间舘玷守符缅懐清风益加敬慕九原可作非公谁归
　　西山文集巻五十三
　　钦定四库全书
　　西山文集巻五十四
　　宋　真徳秀　撰
　　祝文
　　诸先贤祠祝文
　　某昨叨守符惭无善状兹由闲馆被命复来惟公徳爱在民如古循吏缅懐遗范可效可师朝夕恪恭庶几万一
　　韩忠献　赵丞相　游御史
　　前文【改云】惟公以有宋元臣实生此土
　　前文【改云】惟公以中兴元臣实生此土
　　前文【改云】惟公道盛徳尊尝居元幕
　　社稷祝文
　　惟神五行之主百物所生邦之羣祀莫此为重维春之戍祗荐吉蠲嵗稔民安繄神是頼谨以后土勾龙配
　　稷神祝文
　　惟神实生百谷育我羣黎爰以仲春恪修常祀田功方举土脉未膏泽洽嵗丰愿垂嘉应谨以后稷氏配
　　后土勾龙氏祝文
　　惟神平易九州功垂万古其在郡国典祀有常敬共以陈岂云故事并祈灵贶膏润下民
　　后稷氏祝文
　　惟神播种百谷粒我烝民配天之功振古无匹恪共修祀敢曰故常俾嵗大丰于神是望
　　北山祝文
　　按祭法凡山林川泽能兴云雨者谓之神有崇北山实应斯典某昔叨假守凡有祷请未尝不先焉曰雨曰旸殆犹响答今自首春以来雨不时若者防四旬浃矣□事方兴而膏润未洽某日夜念此如惔如焚惟神屹然尊雄为一州之镇歕云泄雾嘘吸雷雨直反掌间耳是用修举旧典以有谒于神愿矜其诚亟赐嘉泽使耕稼以时而丰穰可望岂独邦人逭沟壑之厄某亦与被丘山之恩谨告
　　祠山祝文
　　昔某之在江左也值王诞弥之日必致敬焉今者守温陵祗事之初盖尝遣官代谒于祠下矣而未果躬造也仲春上时维阳中毓圣降神实在此日庭讼方殷展谒未皇敬以瓣香肃将诚意农方望雨王其念之俾清明之前膏泽霑洽于耜举趾得以及时某当防日以拜王之赐其敢不防谨告
　　春祈诸庙祝文
