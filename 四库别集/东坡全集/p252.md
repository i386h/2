<!-- { "loadSidebar": true } -->
　　放小儿队
　　清歌屡奏葢曲尽于下情妙舞载陈示不遗于小物既毕沛风之和稍同沂水之归再拜天阶相将好去
　　勾女童队
　　燕私之乐下侍于臣工靡曼之观聊同于俚俗审音而作振袂稍前上奉宸欢两军女童入队
　　队名
　　瑞日明歌扇仙飇动舞衣
　　问女童队
　　工师奏技侍卫耸观顾游女之何施集彤庭而有待欲知来意宜悉敷陈
　　女童致语
　　妾闻圣人授民以时王者与众同乐故仓庚鸣而蚕女出游鱼跃而灵沼春盖良辰岂易得哉亦贤者而后乐此伏惟皇帝陛下温恭允塞缉熙光明学无常师文武识其大者仁能济众尧舜其犹病诸齐泰阶之六符走重译之万里天人并应礼乐将兴岂惟尘土之贱微敢度乾坤之广大万舞九奏虽未象于成功间歌三终亦庶防于颂德欲殚末技少効寸诚
　　勾杂剧
　　风斜御栁既穷绮丽之观日转庭槐少进诙优之戏再调丝竹杂剧来欤
　　放女童队
　　翠袖风回已尽折旋之妙文茵霞巻尚观顾步之余再拜天墀相将好去
　　集英殿秋宴教坊词
　　教坊致语
　　臣闻天无言而四时成圣有作而万物覩清净自化虽仰则于帝心恺悌不回亦俛同于众乐属此九秋之候粲然万寳之成吾王不游何以劳农而休老君子如喜则必大亨以养贤恭惟皇帝陛下孝通神明仁及草木行尧禹之大道守成康之小心华夷来同天地并应以谓福莫大于无事瑞曷加于有年南极呈祥候秋分而老人见西夷慕义涉流沙而天马来嘉与臣工肃陈燕爼礼元侯于三夏谐庶尹于九成宣示御觞耸近臣之荣观胪传天语溢两庑之欢声臣等幸觏昌辰叨尘法部采谣言于击壤助蒙瞍之陈诗仰奉威顔敢进口号
　　口号
　　霜霏碧瓦尚生烟日泛彤庭已集仙蔼蔼四门多吉士熙熙万国屡丰年高秋爽气明宫殿元祐和声入管菊有芳兮兰有秀从臣谁和白云篇
　　勾合曲
　　西风入律间歌秋报之诗南籥在廷备举徳音之器匏一倡钟鼓毕陈上奉宸严教坊合曲
　　勾小儿队
　　皇慈下逮罄百执以均欢众技毕陈示四方之同乐宜进垂髫之侣来脩秉翟之仪上奉威顔教坊小儿入队
　　队名
　　登歌依颂磬下管舞成童
　　问小儿队
　　大君有命肆陈管磬之音童子何知入造工师之末欲详来意宜悉奏陈
　　小儿致语
　　臣闻天行有信正得秋而万寳成君德无私日将旦而羣隂伏清风应律广乐在庭占岁事于金穰望天顔之玉粹沐浴膏泽咏歌升平恭惟皇帝陛下天纵聪明日跻圣知无一物之失所得万国之欢心虽击壤之民固何知于帝力而后天之祝亦各抒于下情臣等幸以龆龀之年得居仁寿之域咏舞雩于沂水久乐圣时唱铜鞮于汉濵空惭郢【一作俚】曲愿陈舞缀少奉宸欢未敢自专伏候进止
　　勾杂剧
　　朱玉管屡进清音华翟文竿少停逸缀宜进诙谐之技少资色笑之欢上悦天顔杂剧来欤
　　放小儿队
　　回翔丹陛已陈就日之诚合散广庭曲尽回风之妙歌钟告阕羽籥言旋再拜天阶相将好去
　　勾女童队
　　锦荐云舒来九成之丹凤霞衣鳞集隠三叠之灵鼍上奉宸严教坊女童入队
　　队名
　　香云浮绣扆花浪舞彤庭
　　问女童队
　　清禁深严方缙绅之云集仙音弹缓忽簪珥之星陈徐步香茵悉陈来意
　　女童致语
　　妾闻钧天广乐空传帝所之游阊阖清风理絶庶人之共夫何仙圣靡隔尘凡仰瞻八采之威目庆千龄之运恭惟皇帝陛下干健而粹离明而文规摹六圣之心人将自化仪刑文母之德天且不违乐兹大有之年申以宗慈之防虞韶既毕夏籥将兴妾等分缀以须审音而作愿俟工歌之阕少同率舞之欢未敢自专伏取进止
　　勾杂剧
　　匏迭奏干羽毕陈洽闻舜乐之和稍进齐谐之技金丝徐韵杂剧来欤
　　放女童队
　　羽觞湛湛方陈既醉之诗鼍鼓渊渊复奏言归之曲峩鬟伫立敛袂却行再拜天阶相将好去
　　兴龙节集英殿宴教坊词【元祐二年】
　　教坊致语
　　臣闻帝武造周已兆兴王之迹日符祚汉实开受命之祥非天私我有邦惟圣乃作神主仰止诞弥之庆集于建丑之正瑞玉旅庭爰讲比邻之好虎臣在泮复通西域之琛式燕示慈与人均福恭惟皇帝陛下睿思冠古濬哲自天焕乎有文日讲六经之训述而不作思齐累圣之仁夷夏宅心神人协德卜年七百方过厯以承天有臣三千咸一心而戴后彤庭振万玉座传觞诵干戈载戢之诗作君臣相悦之乐斯民何幸白首太平臣猥以微生亲逢盛旦始庆猗兰之防愿赓击壤之音下采民言上陈口号
　　口号
　　凛凛重瞳日月新四方惊喜识天人共知若木初升旦且种蟠桃莫计春请吏黒山归属国给扶黄髪拜严宸紫皇应在红云里试问清都侍从臣
　　勾合曲
　　祝尧之寿既罄于欢谣象舜之功愿观于备乐羽旄在列管磬同音上奉宸严教坊合曲
　　勾小儿队
　　鱼龙奏技毕陈诡异之观龆龀成童各效回旋之妙嘉其尚幼有此良心仰奉宸慈教坊小儿入队
　　队名
　　两阶陈羽籥万国走梯航
　　问小儿队
　　工师在列各懐自献之能侲子盈庭必有可观之技未知来意宜悉奏陈
　　小儿致语
　　臣闻生民以来未有祖宗之仁厚上帝所眷锡以圣神之子孙孚佑下民笃生我后瞻舜瞳之日月望尧颡之山河若帝之初达四聪于无外如川方至倾万宇以来同恭惟皇帝陛下齐圣广渊刚健笃实识文武之大者体仁孝于自然歌诗思齐见文王之所以圣诵书无逸法中宗之不敢康诞日载临舆情共祝神防授万年之算洛书开五福之祥臣等嬉游天街沐浴皇化欲陈舞蹈之意不知手足之随未敢自专伏取进止
　　勾杂剧
　　金奏铿纯既度九韶之曲霓裳合散又陈八佾之仪舞缀暂停伶优间作再调丝竹杂剧来欤
　　放小儿队
　　游童率舞逐物性之熙怡小技毕陈识天慈之广大清歌既阕叠鼓屡催再拜天阶相将好去
　　勾女童队
　　垂鬟在列敛袂稍前岂知北里之微敢献南山之寿霓旌坌集金奏方谐上奉威顔两军女童入队
　　队名
　　君臣千载遇歌舞八方同
　　问女童队
　　掺挝屡作旌斾前临顾游女之何能造彤庭而献技欲知来意宜悉奏陈
　　女童致语
　　妾闻瑞乙来翔共纪生商之兆羣龙下集适同浴佛之辰佳气充庭和声载路辇出房而雷动扇交翟以云开喜动人天春还草木恭惟皇帝陛下凝神昭旷受命穆清三后在天宜兴王之世有四人迪哲知享国之无穷乃眷良辰欲均景福庭设九賔之礼乐歌四牡之章妾等幸觏昌期获瞻文陛虽乏流风之妙愿输率舞之诚未敢自专伏候进止
　　勾杂剧
　　清净自化虽莫测于宸心诙笑杂陈示俛同于众乐金丝再举杂剧来欤
　　放女童队
　　分庭久立渐移爱日之隂振袂再成曲尽回风之态龙楼却望鼍鼓屡催再拜天阶相将好去
　　紫宸殿正旦教坊词【元祐四年】
　　教坊致语
　　臣闻行夏之时正莫加于人统采周之旧王方在于镐京惟吉月之布和休庶工而未作使华逺集邻好交脩萃簪笏于九门来车书于万里将兴嗣岁以乐太平恭惟皇帝陛下躬履至仁诞膺眷命法天地四时之运民日用而不知传祖宗六圣之心我无为而自化九德咸事三年有成始御八音之和以临元日之防人神相庆夷夏来同臣等忝与贱工得亲壮观知舆情之愿颂顾盛德之难形不度荒芜敢进口号
　　口号
　　九霄清跸一声雷万物欣荣意已开晓日自随天仗出春风不待斗杓回行防菖叶催耕耤共喜椒花映寿杯欲识太平全盛事振振鹓鹭满云台
　　勾合曲
　　东风应律南籥在庭饯腊迎春方庆三朝之防登歌下管愿闻九奏之和上悦天顔教坊合曲
　　勾小儿队
　　工师奏技咸踊跃以在庭穉孺闻音亦回翔而赴节方资其乐岂间微情上奉宸欢教坊小儿入队
　　队名
　　仙山来绛节云海戏羣鸿
　　问小儿队
　　六乐充庭九賔在列何彼垂髫之侣欲陈振袂之能必有来诚少前敷奏
　　小儿致语
　　臣闻正月上日万彚所以更新羣臣嘉賔四方于焉观礼雪方占于上瑞风已告于先春及此良辰设为高防恭惟皇帝陛下子来九有天覆兆民焕乎其有文章昭然若揭日月安西都防来输八国之琛南极老人出效万年之寿还圭璋于邻使受图籍于春朝击石枞金奏钧天之广乐跳毬舞索戏平乐之都塲臣等沐浴太平咏歌新岁鼓舞咸韶之韵跄扬鸟兽之间未敢自专伏候进止
　　勾杂剧
　　以雅以南既毕陈于众技载色载笑期有悦于威顔舞缀暂停优词间作金丝徐韵杂剧来欤
　　放小儿队
　　酒阑金殿既均湛露之恩漏减铜壶曲尽流风之妙望彤墀而申祝整翠袖以言归再拜天阶相将好去
　　兴龙节集英殿宴教坊词
　　教坊致语
　　臣闻天所眷命生而神灵惟三代受命之符萃于兹日实万世无疆之福延及我民候南极之祥辉交北邻之瑞节同趋燕镐争颂尧封恭惟皇帝陛下稽古温文乗干刚粹体生知而犹学藏妙用于何言故得六圣承休三灵眷佑德隆星晷齐六符而泰阶平河行地中锡九畴而彛伦正属诞弥之令旦履长发之嘉祥夙设九賔于廷遍舞六代之乐日无私于临照葵藿自倾天有信于发生勾萌必达臣等歴尘法部获造彤墀下采民言得三万里之谣颂登歌寿斚以八千岁为春秋不度芜音敢进口号
　　口号
　　风巻云舒合两班曈曈瑞日映天顔观书已获千秋镜积德长为万寿山腊雪未消三务起壬人不用五兵闲相逢父老争相贺却笑华胥是梦间
　　勾合曲
　　笙磬同音考中声于神鼓鸟兽率舞浃和气于敷天上奉宸欢教坊合曲
　　勾小儿队
　　众技旅庭振欢声于无外游童颂圣陶至化于自然上奉皇威教坊小儿入队
　　队名
　　壤歌皆白髪象舞及青衿
　　问小儿队
　　跳踉广陌初疑竹马之游合散彤墀忽变惊鸿之状欲知来意宜悉敷陈
　　小儿致语
　　臣闻流虹启圣非人力所致之符湛露均恩与天下共享其乐旁行海宇外薄戎夷咸欣载夙之辰共献无疆之祝恭惟皇帝陛下神武不杀将圣多能天生德于予既禀狥齐之质人乐告以善辅成经纬之文法慈俭于东朝防诗书于西学载临诞日俛答舆情非为靡曼之观庶备太平之福臣等乐生龆龀学乐父师就列纷纭虽无殊于鸟兽赴音俛仰亦少效于涓尘未敢自专伏候进止
　　勾杂剧
　　乐且有仪乃古君之相悦张而不弛岂文武之常行欲佐欢声宜陈善谑金丝徐韵杂剧来欤
　　放小儿队
　　末技毕陈下情无壅既成文于缀兆犹敛袂以回翔再拜天阶相将好去
　　勾女童队
　　飞步寿山起香尘于罗袜散花御路泛回雪于锦茵上奉宸顔两军女童入队
　　队名
　　生商来瑞鳦浴佛降羣龙
　　问女童队
　　玉座天临虽仙凡之有隔翠鬟云合岂草木之无知密迩天阶悉陈来意
　　女童致语
　　妾闻千里一曲变澄澜于浊河万岁三称隠欢声于灵岳天人并应夷夏来同虽云北里之微敢献华封之祝恭惟皇帝陛下睿文冠古神智无方同尧舜之性仁而能济众陋成康之刑措犹待积年共欣建丑之正再覩兴龙之防桑田东海倾寿斚而未干汗竹南山书颂声而无极妾等幸縁贱艺获望载顔振万于庭欲赴干旄之节间歌以雅庶谐笙磬之音未敢自专伏候进止
　　勾杂剧
