<!-- { "loadSidebar": true } -->
　　人不能以无思而其思必有所感触于目而存乎心接于外而动乎内于是乎一草一木之微皆有所因寄矣此长史呉君之林亭逺眺所以有感于思亲也君以重厚谨恪为亲藩辅佐厯任既乆忠慎着闻朝廷赠其父母如已官君恒以禄弗逮养为痛毎翊导之暇登高逺逺凄然动风木之悲因为林亭逺眺诗巻以寓意搢绅大夫士多为诗以歌之暇征余言以记或者曰山川原隰烟云草木物之无情者也古人择胜逺眺不过假之以寄傲睨之情发吟咏之趣而已今呉君之于林亭逺眺意不越此且君之故鄊去汴几千里限之以太行阻之以大河极目无际初非有松楸之在望与丘垄之可指也是何与于思亲邪余曰不然物固无情而人则有心以有心之人而感于无情之物则物不徒物矣呉君登眺之顷虽目所接者物而心之所存者亲云物惨舒亲容之喜戚也花木荣悴亲颜之盛衰也故朝而逺眺也则见夫烟消日出晨光熹微亲存而兴之时也今也则亾欲尽晨省之礼可得乎暮而逺眺也则见夫斜阳返山余霭栖树亲存而息之时也今也则亾欲尽昏定之礼可得乎目断千里心驰九原又奚以逺近为计哉若曰假山水以寄傲睨之情对景物以发吟咏之趣此特骚人墨客之所为而非仁人孝子之用心是岂足尚哉古人谓一举足而不敢忘父母呉君其庶几矣或者曰然因书以为寄

　　緑筠书舍记

　　余按部至郑州适故人沈平之为其郡文学平之延余坐泮水东小轩内不施丹雘以为涂饰外不植花卉以资玩好萧然一室自图书之外无长物惟绕舍艺竹数百竿踈密间出生意闯然余顾而乐之因徜徉其间但见緑云匝地苍雪舞檐幽禽自鸣昼景寥寂少焉清风徐来天籁振发如聆箫韶琴瑟日光穿云翠影散乱如覩翔鸾翥凤一顷刻间而物变之接于目者千态万状余与平之相对忘言心境悠然如在淇园湘水而不知其为中州车尘马足间也嗟夫心固为一身之主宰然未尝不随物而应余出抚两阃者十年所过名山大川不可胜计中间岂无佳处曾不一留意而斯轩寓目之顷尘虑顿忘如此然则平之朝夕之所得者又当何如邪平之外秀颕而内清介不茍同流俗以侧媚于人观其好尚可以知其人云

　　○赞

　　宋文丞相画像赞

　　呜呼文山遭宋之季徇国亾身舍生取义气吞寰宇诚感天地陵谷变迁世殊事异坐卧小阁困于羁系正色直辞乆而愈厉难欺者心可畏者天宁正而毙弗茍而全南面再拜含笑九泉孤忠大节万古攸传载瞻遗像清风凛然

　　刘侍讲画像赞

　　铁石肝肠冰玉精神超然物表不涴一尘古之君子今之荩臣才足以经邦济世学足以尊主庇民持正论以直言遭奸回而弗伸获乎天而不获乎人全其道而不全其身圣明御宇景命惟新恤典有加光生搢绅遗像斯存俨然冠巾望之者如聆虞廷之凤仰之者如覩鲁郊之麟噫斯人也正孔孟所谓取义成仁者欤

　　徐尚书画像赞

　　躯干玉立标格冰清既屹然而山峙亦浑然而天成扬歴显要遭际圣明奉使南交布恩信于逺夷赞画机务作屏翰于上京行诸事业轩豁俊伟存诸方寸正大公平被宠荣于身后谥以表乎忠贞锦衣犀带俨然平生然而一点灵台炬然长存而并乎光岳之精者又非丹青之所能彷佛而赞述之所能重轻也

　　颍国武襄公杨洪画像赞

　　神完气充貌伟言扬江湖宇量铁石肝肠胸盘韬略而鬼神莫测手操剑戟而星斗垂芒摧锋万里轰雷迅电号令三军烈日秋霜功在朝廷威振邉疆一骑前驱万夫莫当知其内者以为孙呉管乐识其外者以为卫霍闗张曰福曰寿自天降祥尔公尔侯子孙蕃昌噫斯人也所谓勲业盖世而身名流芳者欤

　　小像赞

　　眼虽明不能见几腹虽大不能容人貌不足以出众德不足以润身其性虽僻其情则真所寳者名节所重者君亲居弗求安逸衣弗择故新不清不浊无屈无伸遭时明盛滥厕搢绅上无以黼黻皇猷下无以润泽生民噫若斯人者所谓生无益于时死无闻于后又何必假粉墨以写其神邪

　　○祭文

　　祭亡妻淑人董氏文（时巡抚河南山西淑人殁于京）

　　哀哀吾妻既淑且贤归于我门二十余年柔婉贞顺委曲周旋上奉舅姑下睦婣族庭无间言家道雍睦女红之暇诵读书诗每有所得辄为文辞吾家素贫日用节俭子能安之淡而不厌吾忝国恩列官朝行抚巡两阃乆阅星霜子居京师弱女相随幽闲之操人所共推子当盛年忽遘气疾发作无时动经旬日去岁之秋疾埶颇张以书告我我以为常意者天相吉人当不乆而康复胡造物者之不仁遂遽然而风烛呜呼死生世之大故夫妇人伦大纲子之疾也吾不得为之胗视子之逝也吾不能与之永诀生死异路各天一方虽有子而不得见遗弱息兮谁与将翳秋雨兮残灯掩春风兮洞房妆台静兮月冷缣帏悄兮夜长讣音逺来摧裂衷肠吾今年濒五旬须髪苍苍聪明弗及于前时视聴日就于渺芒既往之日多方来之日少而罹此不幸愈加痛伤旦夕男冕来京当扶柩以还故乡庸择吉地以妥灵光待吾瞑目而后与子同穴而藏此谓吾之本心而亦人道之常子如有灵当于冥冥之中阴隲子女而盛而昌俾吾老不失所子于春秋祭祀亦有所望吾以使命未即还京因遣琼英奠此一觞言有尽兮哀无穷身虽逺兮情弗忘淑灵不昩来格来尝

　　先少保尚书平生所作诗文惟巡抚梁晋时为多迨归兵部适罹劻勷之秋也虽日不暇给而犹不废挥洒然亦罕矣不幸奸谗构难原燎烈烈片只不遗痛可言哉越至天顺甲申恭遇圣明嗣统明年改元圣政维新渥恩汪濊漏泽九京沉寃昭雪不肖孤亦得効犬马驰驱辇下亟访旧稿无得仅于士林得抄録者计若干首如梁晋所作得之都宪无锡杨公今南昌二守同邑夏世芳兵部所作得之少宰昆山叶文庄公今祠部主事表弟董序近于乡曲之家又得公进士御史时所作若画鱼葡萄诸诗所谓存什一于千百也呜呼痛哉然以屡经誊写中间鱼豕杂然去年秋得告南还南京大理寺卿仁和夏先生致政家居间求是正先生欣然为之手校而又序其首简因题之曰节庵先生存稿时一展诵岂胜痛愤之极呜呼天地无终穷此痛曷终穷哉惟先公德行政事之大载之国史着之人心千载一日也此其支余然亦不可不传故用谨刻诸梓若天假之以年当极捜罗以为续稿泣血再拜谨书以俟成化十二年岁次丙申冬十月初吉孤子于冕识

　　●钦定四库全书

　　忠肃集附録

　　谕祭文

　　维成化二年岁次丙戌二月戊戌朔越十一日戊申皇帝遣行人司行人马璇谕祭故少保兼兵部尚书于谦曰卿以俊伟之器经济之才厯事先朝茂着劳绩当国家之多难保社稷以无虞惟公道而自持为权奸之所害在先帝已知其枉而朕心实怜其忠故复卿前官遣人谕祭鸣呼哀其死而表其生一顺乎天理厄于前而伸于后允惬乎人心用昭百世之名式慰九泉之意灵爽如在尚其鉴之

　　诰命

　　奉天承运皇帝制曰朕惟功大者襃典宜隆行伟者扬名必逺惟显忠于既往斯励节于方来古今攸同岂容缓也故少保兼兵部尚书于谦气禀刚明才优经济兼资文武茂着声猷当皇祖北狩之时正国步难危之日乃能殚竭心膂保障家邦选将练兵摧锋破敌中外赖以宁谥人心为之晏然回銮有期论功应赏不幸为权奸所构乃陨其身舆议咸寃恤恩已锡兹复赠特进光禄大夫柱国太傅谥肃愍命有司立祠致祭用昭旌崇之典于戏执羁靮守社稷劳葢均焉表忠直愧回邪理则明矣诞数嘉命永贲幽扃灵爽如存尚其歆服弘治三年三月十四日

　　赐谥忠肃谕祭文

　　维万厯十八年岁次庚寅二月癸酉朔十六日戊子皇帝遣都御史传孟春谕祭太傅兵部尚书于谦谥忠肃曰惟卿锺灵间气着望先朝属多难以驰驱矢孤忠于极荡社稷是守力摧城下之要盟樽俎不惊坐镇道傍之流议肆返皇舆于万里迄维国祚以再安赤手扶天不及介推之禄丹心炳日宁甘武穆之寃此恤典所以洊加而公论犹有未惬爰颁谕祭载易嘉名贲华衮于重原表清风于百世卿灵不昧尚克祗承

　　行状

