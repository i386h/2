<!-- { "loadSidebar": true } -->
　　度地制邑彻田为粮必均三壌之宜以成九赋之则是以政令惟简乃黎庻时苏法物苟纷必谤讟日浸昔鲁备齐难作丘甲之法晋为秦擒起爰田之制俱锥刀之末开防乱之始今三时不害四人成功疆理多两穗之收仓廪必九年之蓄惟彼州县诚非纪纲既无恤人之心岂曰奉公之理省徭慎役未挂于愚心贪财徇名已间于拙见昔兴税畆尝闻尼父之嫌今欲莱田有类哀公之志非爱人以治国何深思而浅谋使乎察彼衷情允兹上诉下停厚敛寃者爰申寘官严刑罪人斯得既有雅见实曰良图
　　同前　　　　　　　　　　樊光期
　　国鳸为农俾人作畆是刈是获必在有苗不菑不畬何以望嵗故剡耒斵耜自春徂秋与【疑作雨】公及私既庭且硕然后论彼薄税取于丰年仍闻寡妇之歌宁有匹夫之怨若斯土靡艺大田其荒稼穑之功不加于此寝讹之地或在其中而欲徴诸我箱问彼嘉谷非苗取实慙于老农弃木求华违此通论州县以广地为务入粟是功用藏于人何必改旧使司以惠言及物凖度从人诮彼均收黜于加减罪虽一致法欲重科然不伐有词且称从责随时之义庻叶论刑
　　同前　　　　　　　　　　张　调
　　賛王理制国用稽诸县籍抑有彛典故命敷土聿兴五服之规用师颁田式均三易之赋歴选列辟率由旧章国家大赉四瀛咸则三壌谷出不过籍所以丰财莱田不致征实惟饶衍麟书是纪象魏攸悬浃日使观先庚以令何彼咨岳犹大禁之因循孰谓法雷亦小东而杼轴既徴求之无艺翻给贷之是忧皮之不存毛将焉傅百姓不足九式何施外防则驱鸡善严使司则害马已去雅符中典无劳薄言
　　同前　　　　　　　　　　张　寂
　　我田既臧农夫是庆畆硕则播嵗成厥功如茨如梁或祈于稷稼不稂不莠载嘉于曽田彼之荒莱僻在穷野芟夷未絶耒耜何施便加税畆之徴岂厚生人之道且漳河冨邺泾水利秦人既有臧国亦云幸当今百姓为心六府脩教命劝分之使崇务本之农汉苑空闲已许萧何之请鲁田厚敛见譲哀公之昏人若屡空君孰与足州县以政刑不用舆讼是招使司以公职务平天心必称虽假词于给贷终失得于当官请寘明刑以鍳多士
　　同前
　　划为九州咸则三壌或沟洫创制或阡陌从宜肇允莱田无闻税畆今欲务耕兴利尽地勤农驱役冗食之人示以不毛之罚则可规堰潴【一作肥瘠】而辨等视舄卤以分疆必遵桀貊之中是行什一之税惟此州县沮为荩臣不率古猷独师襟抱而上下加减谓叶裒多之义据畆均收欲见无偏之迹曽不知定其可垦则奚适非宜舍彼所余则仁将何远欲救兹弊图以拯人异李悝之上熟同冉求之急赋将恐事非适变狙怒惑于朝三日用不知马力尽于劔百輶轩髙责何所迯威外防薄诉终思宪罚
　　同前　　　　　　　　　　林　谔
　　倬彼甫田爰分沃塉定其差等故九州攸同处有劳逸诚万人是系周官掌事征税毕均皇明烛幽逺迩咸劝德音天发直指风行既有察于农功将不遗于屋粟翦莱非季路之政就芜兴元亮之词责郡县之劳烦慰黎甿之薄诉借如计畆数以均收随上下而加减盖议事以制示得便宜重戒年饥颇符日用苟殊干没获戾何堪使司虽欲科惩愚谓伤于严刻且莱田不税实师古之通方仓庾流衍乃自公之上务绣衣匪同楚失应副九重州县请宥汉章赏其一切
　　同前　　　　　　　　　　任　璆
　　宇宙为家实惟天府疆理为畆成赋中邦而九州同风万国共贯莫不开庐井而平赋税凖沃瘠以明劳逸则人狎于野穑而成功是以晋置爰田既易种于差美周任稍地复出布于不毛相彼莱田是称余地旧不应税今则有徴事将利国法焉循古虽纷若人讼而畧陈地宜何者彼田若焚薙草沟塍相错稼穑屡登亦可计畆数以均收随上下而加减必孟春月陈新未事即不应而可坐处非法而奚疑况州阻饥馑薄言给贷于均地【一作输】之法事举其中轸忧人之道敛从其薄劝农便国待子而行即寘徽纆未为允当
　　同前　　　　　　　　　　楚　冕【一作樊冕】
　　夏辟山川周疆井邑四人得业万国作孚欲令应阳和以蒇事候秋霜而毕力故除彼公田人耕百畆用资国赋家茂九农是知居瘠即劳处沃便逸必耕奥壌以易莱田祈南畆之有年望西成而必获谁谓田其芜矣似陶令之归来税輙均收疑鲁卿之厚敛使司以爱人治国人富则国殷州县以反裘负薪裘败则毛落既未闲于大体徒轻拟于小东纵诉将备年饥终合请裁天防使科非法未失清通
　　初税畆判
　　所司初税畆怨者实多佥议罪其变法中尉云匪躬之故两执不同
　　对　　　　　　　　　　　王之贲
　　饬力长财任农劝业利则已乆税宜在均或乘弊以敛轻或因虚而敛重邦都以入未息夫家之征仓廪是资仍鞭什一之税筹兹变法初欲赡官亦犹搜粟都尉冀立阜时之策司农中丞用成强国之筭虽将实于邦府恐多夺于吾人人其不足国也何有徴之以古则鲁公之制难循用之于今则有若之言可尚出其过籍非礼诚深言人匪躬过之已甚
　　同前　　　　　　　　　　赵栖简
　　大道既行农不易畆中孚斯及国有常税各修九赋之职宁夺三农之勤惟彼所司于何妄作隳周公之垂法行鲁宣之弊政谷出不过籍己举丘明之凡法廼变于人宁规商鞅之律甿则骨怨谁任其辜主上情殷纳隍虑一物之乖所见夫栖畆分五谷之荐登德泽既滂和气充塞诚可减从轻赋湏允下人之喜【一作善】遂行厚敛虚慿中尉之词事则匪躬罪当诸己则屦校灭趾滋咎未深而剥牀以肤取防斯在
　　同前　　　　　　　　　　孔齐参
　　赋政任人取之有节体天立制惟变能通猗欤主司厥初税畆稽诸鲁防用采宪章虽怨咨之谈实多横议而损益之政或在权宜然则择利而行何常之有举以非法斯其病诸较其短长于是乎在
　　同前　　　　　　　　　　尹深源
　　先王制礼将使田赋有经中古从权亦由国用不足履畆而税侵农实多小东作诗见刺于谭后大桀为论甫闻于鲁臣既繁杪嵗之征同起祁寒之怨徒欲附上焉能服人且己効忠未为干典当采议于中尉谅无嫌于所司
　　同前　　　　　　　　　　高　璠
　　周官立法唯闻薄敛鲁用不供爰行大桀皇家布圣敬之明徳贵因循之令典乃脩弛赋之道不足宜阳之计什一而税亿兆以庸何彼所司率由非政不能和彼三事申物土之宜而乃鸠于庻甿成取怨之道岂自貉之为制其于虿而不若临财无苟其曰是乎于义或妄未为能也惟此中尉曽无内省若利彼社稷则死生而以之斁我彛伦在宪章而莫舍益之为助空望于十朋孚则未终且成乎一握获夷不同于入腹出否幸从于顚趾
　　同前　　　　　　　　　　张秀明
　　什一而税周道如砥二吾不足鲁政斯坏国家隣善以化寳谷而理上下皆给不学筭车移人邕和大来惟知手舞足蹈嗟尔加税昧我大猷曽不慕于若尧坐贻陷于大桀将谓浚我有司何取于匪躬宁有盗臣中尉且多于尸禄傥能率法抑有前闻若苟而为斯亦奚问
　　同前　　　　　　　　　　杜　梃
　　郊赋有籍邦政是敷制乎上地无越三人之伦居彼中田常许两家之共始成薄赋乃曰恤人周末无年鲁初有制忧税畆者作自哀公对盍彻乎闻诸有若所以人多怨讟国起侵伐动干戈而税繁供军旅而储广抑为末也宁【一作未】是本欤当今薰风阜财协气登谷兵则不动人其以宁斯足解愠之时奚为变法之税中尉推过罔失臣仪与人颂康当归帝美两执防矣一言在兹
　　履畆判
　　丙为诸侯履畆择其最好者取之百姓上诉御史纠违法云非入已
　　对　　　　　　　　　　　常日进
　　政在利人法难变古苟非慎举事则不经伊丙列侯无闻嘉绩未明尽地之力独闻履畆之税且以小惠诛【一作殊】怨莫见安人之理蕴利生孽先闻入己之嫌重税既同于鲁侯盍彻明弃于周典宪防纠谬实可凖绳分土烦言益为文过敢告司败冝寘薄刑
　　同前　　　　　　　　　　卢　术
　　凉以作法弊尚或贪谋之不臧事将奚适丙桐珪荷宠茅土分荣既称孤之是崇在养人之为政不有如伤之视遽兴厚敛之文且井屋既殊收税有数人或不足君何取诸苟纵欲之斯行红粟多积岂堪命之能久黔首何安敢请焚书将以和众遂命持斧以问剖符纵非入己之科湏当擅赋之责
　　同前　　　　　　　　　　崔　恁
　　公田有洫私家有封人或不康君孰与足丙分茅赐爵剪叶称孤夺力役于夫家怠政教于公府徒使我疆我理空对污莱尔宅尔田惟瞻硗确不勤东作但履西成急下民之见粮既同蟊贼务公家之厚敛宁有盗臣岂汉文施令之心乃鲁宣救弊之术子行而法则有周公之典我爱其礼请遵尼父之言未可加刑宜从削地
　　同前　　　　　　　　　　朱　济
　　俾侯胙土分茅【一作刺】抚封视彼黔黎均其毛泽今者制田非夫厚敛残人履畆尚徇于鲁宣盍彻蔑闻于有若且农之有畔谷不过籍小桀之规是举大侵之礼谓何此而浚我以生无乃形人之力既贪膏壌取溢京坻独阻南勲尽其东畆虽非入己巳是盗臣无罔绣衣请从褫帯
　　同前　　　　　　　　　　傅升卿
　　制邑居民务农肥国均夫家之闾井永保士房【疑】徴载师之逺近将安地着惟丙职登牧伯位列诸侯茂穑劝分须闻露冕之化霑体涂足当务曝髪之劳而乃不问公私无论沃瘠取其翼翼之稼择彼芃芃之田同鲁公之无恩谷梁是议类季孙之苟赋尼父有言将刺大东何殊小桀嗟狐裘之非当宜豸冠之是纠何者仓惟国廪食则人天虽欲国实于仓其若人勤于食务知逺者不亦悦乎
　　文苑英华巻五百二十三
　　钦定四库全书
　　文苑英华巻五百二十四　宋　李昉等　编田农门二十四道
　　祈年判二道　　　粪田判四道
　　命农判二道　　　学耕判二道
　　圭田判一道　　　履畆税公田判一道
　　不受征判五道　　津吏告下方伤水利判五道军士营农判一道　税畆多于什一判一道祈年判
　　甲击土皷祈年谷于田祖司察以礼不下庻人寘于罪不伏
　　对　　　　　　　　　　　阙　名
　　先王教人贵贱有等常籍为重躬青耜于灵坛终畆惟勤法朱纮于御典候鸟星之仲月辟龙鳞于上腴祥应豳诗祈嵗功于土谷疑生鲁礼罪越命于金章甲即非辜击之可也且援枹而进声坎坎于田郊嘉粟伫登福穣穣于嵗报司察此举未曰合宜甲之不伏固当其理
　　同前　　　　　　　　　　姚重成
　　馌彼南畆田畯兴至喜【一作饎】之歌平秩西成丁壮起务农之事国家风雷顺动黍稷惟馨幸春籍于三推伫年登于百谷野鸡五色先呈必稔之期铜鹊再鸣即告将豊之騐千箱万庾实所荷于圣人土皷污罇徒有祈于田祖况祠祀礼也考击脩焉司察即是妄称惟甲固应无罪
　　粪田判
　　或以斋月屠犬县科杀生曰为轻爂【孚照切见周礼轻爂用犬】所用
　　对　　　　　　　　　　　卫　棻
