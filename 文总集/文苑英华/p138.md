<!-- { "loadSidebar": true } -->
　　瑚生矣于彼沧溟禀精于天地之气擢秀于鱼龙之庭含九泉之滋液冠百寳之神灵在涅不缁既同象玉之洁有枝无叶亦如贝树之形当其萌芽欲成根柢初结同坚冰之有渐类隂火之潜爇琼枝硕茂铁网森列贯纎目而玲珑映重泉而昭晰海人于是方舟以进拭目而观牵夫密网出彼清澜润夺白虹之气光连赤玉之盘厥价伊何有逾于琥珀其色则尔取类于鸡冠及夫汉帝思仙神君降质堂惟大小帐有甲乙植以瑚之树缀以明珠之实何幽茂以陵秋独青葱而照日亦有王家贵戚石氏财雄争豪世上使气胷中视珊瑚之若芥运如意以成风彼植之爲贵此碎之又何谓谅无补于经纶徒见称于祥瑞今也圣人御天所寳惟贤敛云物之容不书于策斮珠玉之胫而沉于泉车有龙首鸾衡不以瑚爲柱马有乘黄兹白【四字见文选曲水诗序】不以瑚爲鞭故虽古人之所贵独吾君能舍旃
　　碎琥珀枕赋【以良药是资竒物非寳爲韵】　独孤授
　　琥珀爲枕兮可保而持欲加首兮金疮是资况无用于寝戈之日固非全于枕辔之时在寳难求不借金之坚也其脆易破无劳斧以斮【一作斯】之岂为我寳用安尔止况将展转之状用救通中之痏分好恶于千岁之姿定刚柔于一人之捶莫投金柱相如之璧则非不陨霜锋子云之珍焉是夫其铿然始解发耀腾晖定锱铢讵论乎大小考多少未极乎精防异色旁分兮涣然冰释虹光中裂兮溘尔星飞然后霞彩断角势违岂同摘玉之流去彼取此殊异毁珠之日辨是与非美夫节彼用物视其丰约始如席上之珍忽碎封中之药念刮骨之痛尔将束手于无爲在抗首【一作道】之时我则曲肱而奚若故逺于患无或不良扣两端兮乍疑分寳摧一角兮尚可含章在目无全似假庖丁之术应手而碎不同石氏之强谁谓大道不寳吾道则屈固非合散之流不是羣分之物假以衒将【疑】爲美絶代称竒昔爲永坚之好今伤善价之仪偕苻氏之坚名果遭贞石同五鹿之神角或遇金槌犹能动彩熠熠驰精杲杲难分走海之灵尚认沙洹之寳徒美夫弃其异而斥其好曽不知失其枕而获其道
　　通犀赋【以温润而泽厥文自然爲韵】　　　王　损
　　犀有异角其名通天外径挺以孤耸内清明而自全匪刻匪雕既含章而无隐如追如琢【一作瑑】亦通理于未然当其逺徴搜备琛賮得自乌弋之野断以龙泉之刃瑟兮素理如线之状既呈灼尔清光似玉之开【疑作形】方润丰下锐上势圆质峻倘成象以表竒必骇鸡而取信明徴以騐分剸是资美胜截肪之日珍逾剖蚌之时素光的的而中贯彩规规而外滋良玉无瑕既呈竒而异矣白圭有玷将配美兮逺而故其分坚贞比金石光通上下色润膏泽透掌而纎粟必分窥天而秋毫不隔况本精粹蓄絪緼依稀象物皎洁成文或似双鱼伏緑水而鬐鬛皆见偶成孤鹤翔碧霄而羽翮斯分则知变态不恒众美难越契人情之用矣岂天意之贻厥故能贞而不变明而不昏粲竒文之烱烱畅美质之温温则贝有文兮不必爲异羲列卦兮何足而论究其所然徴其所自虽常情难得之货葢造物偶然之意何异夫笔误防而状蝇虫食菜【疑作叶】而成字若然者则文犀之美故不足爲瑰异
　　琥珀拾芥赋　　　　　　　何　据
　　天地之根孰知其源倐而化化歘尔存存琥珀拾芥凤形精蕞物之防防出乎意外于是气以防合物犹化造础因云以积润燧取火而就燥伊琥珀之为珠亦凤形而吸草既璀错以琼艳又荧煌而金藻尔乃探其至赜持其自然手与心惬视与目全美寳擢色以临矣飞芒乘虚而附焉此见几而作间不可省彼因感而应道不可传故能异质脗合殊途通播形的皪透影玲珑似乎月含桂以贞明泉泛箨而映净云发彩于虹玉竹乘隂于鹊镜虞都尉见而言曰昔者枫丹崖绮松翠山衣膏沦甘壤珠孕清辉全其真讵蜂巢之所僭守其朴寜鹤卵之能希进乎洁已一薫一莸而并采徳以繄物拾萧拾艾而同归且珠之于寳也至贵芥之于草也至防不以贵而黜菅蒯不以寳【疑作微】而替葑菲君无谓我腐为萤有耀君之经是照君无谓我弱为舟有徴君之流可乘物犹尚尔人亦谅只若太初之偶蒹葭长公之俯青紫生刍对如玉之容芳荷被懐琰之士则珠岂草以相期芥得珠以成美吾乃今知然乎至矣
　　不寳金玉赋【以君子立身无利财贿为韵】　蒋　防
　　圣哲之人含道徳以自贵逺瓌竒而不珍被褐所懐上恃慈俭以为主作砺于用下推忠信以为臣俾得各归于其璞庶将靡失于其真异彼满堂且由乎知足殊夫润屋焉借以发身虑知损而贾害比行妨而贱贿寜因众口以铄自絶匹夫之罪当令与土同价谁重一籯念其将石俱焚奚夸陆海塞淫奢之路彰亷洁之徒谅纵横而抵鹊岂镕范以为符抑好货之心自家刑国秉不贪之志虽有若无顾毁椟兮则那念称穴之可耻献而辞也足愧彼宋人欲乃攫之诚【一作诫】书乎列子还兹碛砾之内宜彼岩峦之隈类亚父之碎斗鄙昭王之筑台虚而盈将以礼义为器藏诸用何须府库之财靡近取于蓝田讵逺求于林邑却玲珑兮尘翳守清净兮氷立或黄或白得之而必捐如锡如珪践之而不拾空韫石以自晦孰披沙而强分苦受欺于田父嗤冒赏于商君执固穷以去奢视同累块喻至富于来学轻如浮云于是国尚亲仁民从弃利戒多藏于百货思寡欲于万类所攻惟善宁采之于荆山所拣惟贤任雨之于秦地
　　蜀江春日文君濯锦赋　　　张　何
　　粤惟姑洗应律勾芒御辰鴈桥风暖犀浦花新叠嶂萦郭长杨映津轩车照地士女惊人风土堪乐山川可珍岁时不殊于荆楚形胜有类夫咸秦晩景弥秀晴江转春即有卓氏名姝相如丽室织回文之重锦艳倾国之妖质鸣梭静夜促杼春日布叶扶踈安花巧密写庭葵而不欠拟山鸟而能悉绩缕嫌迟嚬蛾慕疾乍离披而成段或焕烂而成匹言濯春流鸣环乃出于是近深沉傍清泚朱顔始映珍箧方啓其始入也疑芳树影落涧中少将安焉若晴霞色照潭底夺五云长风未散【一作胜】百花微雨新洗尔乃曝林厓出泉洞迟日徐转和风缓送稍变回鸾全分舞凤戯蝶时绕娇鸎欲弄乘春景而方收俟王正而入贡懿其彩色足重鲜明可嘉青为禁桞红作宫花能使御【疑作饰】尉荣障夫人饰车郎官居而列宿郡守衣而还家若夫齐纨之与楚练岂非细縠之与轻纱
　　回文锦赋【以文思精絶今古传赏为韵】　　张仲素
　　昔窦滔之于役从军伊少妇兮玉洁兰薰对鸣机以抽恨织美锦而成文攅万绪之荏苒揉众防之絪緼肠迥而緑字初结发乱而青丝共棼萋兮斐兮常属思于黄绢不日不月长寄懐于碧云其始也轸蕙心蓄藻思披流黄之渥彩等后素之绘事循环而览夫言岂一端宛转而求则韵皆居次写别既久怨心有盈锦霞駮而増丽诗绮靡而縁情自发于巧心素手何慙于墨妙笔精当其用寄逺方临风载阅迹类雕虫文如委缬既连珠而复贯又通理而不絶居人言念缄万恨而在中君子寘懐字三岁而寜灭是绎是寻攻乎织纴宛而成章见色丝之丽永以为好表美人之心傥或以新而代故岂殊陋古而荣今黼黻不同愁阅目而等耀彩章自异惧防口之见侵况复委箧多年化尘千古方烂兮如在复灿兮可覩藻艳波旋环回辐圆蕴四愁而难解焕五采以相鲜犹或逾绣段胜彩牋贵以文自夺鸳衾之价赠乎逺无劳雁足之传且物在人亡留思长想谓其文之着也可巻而懐谓其制之贵焉乃摅而赏若知七襄之非匹岂玉案之虚徃
　　第二【同前韵】　　　　　　　　皇甫威
　　彼美人兮悬陇云念塞上之征客回机中之锦文千里驰心十年誓志相闗山之延夣托丹素而垂意札札鸣杼纷纷绩翠梭曵绪而龙回锦披云而凤至情生万象功归一致緑为芳草怨王孙之不归红作仙花发美人之幽思懿夫逹其意者在乎诚为其艺者贵乎精顾异物之可赏谅同心之所成离披而芳树揺影焕烂而明霞近荣振素手以鸣机兰闺霜集敛翠蛾而绩缕纱窻月生则知妙极十全才光一絶既以彰其意亦以表乎节类乎锦卓氏服以妍精言乎诗谢女慙乎清切稽六义而不忒方百花而迥别心唯念逺将绩缕以同营字是回文与愁肠而共结成乎手发乎心锐精思而在今方之纨比之素积功而冠古笑草露之轻薄胜林花之新吐宛矣丽矣错金彩以成章寂兮寥兮零玉筯而如雨于是阅披风前光文烂然百花互进五色相宣文彬彬而怆矣彩重重而恨焉匪类雕虫工乎织岂徒恱目寄乎边写片心之赠逺代尺素之相传一则托乎情一则存于想谓乎锦也可裁心乎足赏君乎君乎发缄封知精诚之不爽
　　临风舒锦赋【以赋之明丽当如此为韵】　　阎楚封
　　风响清韵锦明色丝阅攅花之丽防当偃草之惊时拂袖而起翻光益滋始晖晖之展也俄习习以动之且烂兮则舒爰假不周之力及斐然而异诚同絶妙之词尔其黼黻言开浸淫逺度蕴鸣【一作投】梭之巧思比掷地之丽赋晖光乱起如荡漾之波翻彩状闲飘若逶迤之霞布观夫引曵交映彰施焕盈当大块之初发遇回文之已成夺云彩曜日晶激飗飗而愈疾动猎猎而增明向水而揺似挂防之欲去当筵而列谓施障之将行况复入座轻泠横空掣曵当蜀郡之新濯拟潘文而更丽絪緼乍举时牵素手之中煦妪潜来逺自青苹之际晩映花户暗临洞房簸烟晖之照判【疑】腾藻艳而飘扬袅轻吹铄流光扇涵和而迥触摅炳丽而前当五色相宣喻体物之词彩八风迭起骇织文之鸟章且萧飒初戾红明正舒照琐窻而粲矣焕云幄以晖如彩曜克宣谅本因于剪饰精华可翫终亦借其吹嘘是知修时者莫贵其精微制锦者莫尚其绮靡善染翰之瑰丽状临风之旖旎懿哉文之义也谅发明之在此
　　海人献文锦赋【以珍物时来以应君徳为韵】李君房
　　彼潜织兮泉室之人曵文绡兮结氷缕灼锦彩兮照花新背穷海以入贡望君门而効珍于以献之爰彰至徳非同防氏之练更异仙家之织临风始啓全含琪树之芳向阙爰开遥写蜃楼之色固竒工之所就蚩【疑作岂】常情之可识当其防缕方织鸣梭静闻绚霞光于隂火缀缛藻于卿云舞凤翔鸾乍徘徊而抚翼重葩叠叶纷宛转以成文疑映地之花折似饮渚之虹分弄杼斯成既呈妍于泉客垂衣可仰欣有奉于明君启瑶缄而骇视方雾縠而难拟离披耀彩临玉砌以莲舒灿烂生姿映金门而霞起固将保【疑作宝】其所异孰能识其所以投炽熖而靡燎为灰濯清流而不濡于水原夫献琛方至捧箧员来临虚庭而障倚俯洞户以屏开蝶翩翻而误起鸟眄睐以惊回物无情而自感化有孚而斯应以文为贵寜同巷伯之诗表徳方来且异美人之赠非同禹贡不谢尧时对天庭而照烛向丽景而葳蕤皎洁凝光爰识氷蚕之绪霏微发色不唯园客之丝既而焕彼文章作为黼黻方可重于逺人寜有讥于翫物


　　文苑英华巻一百十九
　　钦定四库全书
　　文苑英华巻一百二十　　宋　李昉等　编丝帛二
　　冰蚕赋一首　　　　　海人献冰蚕赋一首海人献冰纨赋一首　　鲛人卖绡赋一首
　　献蠒赋一首　　　　　素丝赋一首
　　直如朱丝绳赋一首　　断织赋一首
　　五丝续寳命赋一首
　　冰蚕赋【以凝沍之境成彼竒彩为韵】　　　王　起
