<!-- { "loadSidebar": true } -->
　　灞陵骆处士名峻字肃之华州华隂人也当建中四年年二十游京师值泚乱为其党源休拘委以军【集无此字】事处士逸一日夕行二百里拜亲于华隂因启度贼终不能东出百里间乡里不足忧愿得一见天子于艰危中遂入奉天至汉中屡以兵食干执事者后长安李懐光踵叛闗中公私馈李马浑兵十余万计日饷食有司因请授处士岳州巴陵尉系职于馈运间后四迁至州【至作上】士曹参军至元和初以母丧去职哀哭濵死终丧因曰污【音乌】吾迹二十余年食丰衣鲜以有养也今可以行吾志也乃于灞陵东坂【集作坡】下得永【集作水】树以居之相国杜公黄裳在蒲津相国张公靖在并州大梁浑尚书镐在易定潘侍郎孟阳在蜀之东川司徒薛公萃【集作革疑作苹】在郑滑皆挈卑词币马至门曰处士不能一起助我为治乎皆以疾辞长庆初桂府观察使杜公凡两拜章乞为梧州刺史诏因授之众皆曰今黄家洞贼炽邕容兵连败缩首不出犹鼎鳖耳交阯杀都防复旱乱相仍朝廷岂捐此三处不以公治之而反置公为梧守耶处士惨而让祗以疾辞解讫不言其他尔后人知其坚不可复动矣田三百亩果蔬占其一捽垦辛苦不受一人钱惠朝之名士多造其庐未尝以栖退超脱之髙露于言色温敬畏下如勇于仕进者论及当代利病活人绥边之策必亹亹尽吐冀达于在位者至于安危机键之语黙不出口尤不信浮图学有言者必约其条目引六经以窒之曰是乃其徒盗夫子之防而为其词是安能自为之善图山水状鉴者比之朱审王维之俦乡里百家鬬讼【集作诉】吉凶一来决之凡三十六年无一日不自得也以防昌元年十一月某日卒年七十九以某年月日归葬于华隂县先人之墓处士常曰相国刘公晏不急征不横赋承丧乱【集作乱亾】之余食数十万兵者二十余年斯过萧何逺矣每长短校量今古富人强国之术我烈祖司徒岐国公丞相赵国公李公当贞元元和时儒学术业冠天下每与处士语未尝不嗟叹其才恨其尚壮不可屈以仕优礼接之呜呼贤哉铭曰
　　不见可欲使心不乱古之作者穷栖自断【作锻】子伯子至王霸夕卧向栩相赵马良车焕子夏高弟心中交战处士之居洛【集作落】青门畔文驷连羇绣軿【集作轩】交贯危冠自喜【音戏】前【集作首】萦后绊言讫揖去一如不见我齿未衰谁为【集作知】已知岐公主师见必迎喜语必移时论兵计食屈指无遗功名富贵不能钩【集作钓】之诸侯六辟南服一麾笑而不答亦无是非三百亩田百实滋繁【集作繁滋】三十六年食具衣完人【集作今】其去矣谁知其端呜呼贤哉
　　范阳卢秀才墓志　　　　　前　人
　　秀才卢生名霈字子中自天寳后三世【集作代】或仕燕或仕赵两地皆多良田畜马生年二十未知古有人曰周公孔夫子者击毬饮酒马射走兔语言习尚无非攻守战鬬之事镇州有儒者黄建镇人敬之呼为先生建因语生以先王儒学之道因复曰自河而南有土地数万里可以燕赵比者百数十处有西京东京西东【集作京是】有天子公卿士人畦居两京间皆亿万家万国皆持其土产出其珍异时节朝贡一取约束无禁限疑忌广大寛易嬉游终日但能为先王儒学之道可得其公卿之位显荣富贵流及子孙至老不见战争杀戮生立悟其言即隂约母弟云窃家骏马日驰三百里夜抵襄国界舍马走行径入王屋山请诣道士观道士怜之置之外门庑下席地而处始闻孝经【集作开孝经】论语布褐不袜捽草为茹或竟日不得食如此凡十年年三十有文有学日闲习人事诚敬通达汝洛间士人稍稍知之开成三年来京师举进士以【集作于是】羣辈中酋酋然凡曰进士知名者多趋之愿与之为交生尝曰丈夫一日得志天子召坐于前以笏画地取山东一百二十城唯我知其甚易耳因言燕赵间山川夷险教令风俗人情之所短长三十年来王师攻击利与不利其所来由明白如彩画一一可以目覩开成四年客游代州南归某月某日于晋州霍邑县界昼日盗杀之京师名进士闻之多有哭者资其弟云至霍邑取生丧来长安以某年某月某日葬于城南某县某乡某里其所资费皆出于交游间曾祖昌嗣涿州刺史祖颛【集作顗】易州长史父劝镇州石邑令某常以生之才节荐生列【集无列字】于公卿间闻之死哭之因志其墓
　　进士龚轺墓志　　　　　　前　人
　　防昌五年十二月牧自秋浦守桐庐路由钱塘龚轺袖诗以进士名来谒时刺史赵郡李播曰龚秀才诗人兼善鼓琴因令操流波弄清越可聴及饮酒颇工【集作攻】章程谨雅而和饮罢牧南去舟中阅其诗有山水闲淡之思后四年守吴兴因与进士严恽言及鬼神事严生曰有进士龚轺去岁来此昼坐客馆中若有二人召轺者轺命马甚速始跨鞍马惊堕地折左胫旬日卒余始了然忆钱塘见轺时徐徐寻思如昨日事因知尚殡于野乃命军吏徐良改葬于卞山南去州城西北一十五里严生与轺善亦不知其乡里源流故不得记呜呼胡为而来二鬼惊马折胫而死哉大中五年辛未岁五月三【集作二】日记




　　文苑英华巻九百六十二
　　钦定四库全书
　　文苑英华巻九百六十三　宋　李昉等　编妇人一
　　周谯国公夫人步陆孤氏墓志一首
　　周赵国公夫人纥豆陵氏墓志一首
　　周安昌公夫人郑氏墓志一首
　　周大将军陇东郡公侯莫陈君夫人窦氏墓志一首
　　周冠军公夫人乌石兰氏墓志一首
　　周郑国公夫人郑氏墓志一首
　　后魏荆州刺史贺拔夫人元氏墓志一首
　　周长孙都督夫人罗氏墓志一首
　　周拓拔仪同夫人尉迟氏墓志一首
　　周柴骠骑夫人李氏墓志一首
　　周谯国公夫人步陆孤氏墓志铭
　　庾　信
　　夫人讳某本姓陆呉郡人也大夫拓境百越来庭丞相勒兵三江席巻髙祖载为刘义真长史留镇关中既没赫连因即仕魏临终诫其子孙曰乐操土风不忘本也言念尔祖无违此心祖政骠骑大将军仪同三司恒州刺史父通柱国大将军大司马文安公匡赞经纶参谋揖让名髙广武功重长平夫人七徳含章四星连曜敬爱天情言容礼典九日登髙作铭秋菊三元告始或诵春椒年十有四娉于谯国友其琴瑟愈恭节俭之心伐其条枚实秉忧勤之徳邺地登髙之锦自濯江波平阳采桑之津躬劳蚕月天和元年册拜谯国夫人东武亭之妻既称有秩南城侯之妇还闻受封柱国殿下以名华分照增城峻土旌棘道问政邛都白狼之溪途艰黄牛之坂茘枝之山地险葡萄之国夫人别离亲戚闗河重阻夷歌一曲未足消忧猿鸣三声沾衣无已【一作有感】是以天厉之疾遂成沈痼玉沥难开金膏实逺建徳元年七月九日薨于成都私第春秋二十有一即以其年十一月二十二日归葬长安之北原诏赠谯国夫人礼也殿下伤神秋月掩泪长松周季直之留书更深防漠潘安仁之词藻徒増哀怨岂直西河女子独见银台东海妇人先逢金阙铭曰
　　芟【疑】陵反斾椒山止戈金精据岭昌阁凌波西游卿相东裂山河华亭冠冕谷水弦歌震维徙族燕垂从宦塞入飞狐闗连鸣鴈策预登阜功叅临涧寳鼎留铭雕戈余赞应图淑令秉礼言归鱼轩冯轼泽雉文衣明月照镜仙石支机行云细起回雪轻飞北降帝子南麾蜀守若水既开灵山已镂月峡猿啼江神牛鬬星机北转日辔西回阳泉伏气隂律沈灰鹤辞呉市鳯去秦台神光离合灯影徘徊双流反百两回旌少女离位夫人去城帷堂野设帐殿郊营山川竒事风月无情摇落丘陇荒凉封域树树秋声山山寒色草短逾【一作愈】平松长转直节坟方固园陵永植
　　周赵国公夫人纥豆陵氏墓志铭
　　前　人
　　夫人讳含生本姓窦扶风平陵人魏其朝议列侯则莫能抗礼安丰奉图功臣则咸推上席外戚列传既闻建武之书仲山古鼎或表单于之献祖略少保建昌郡公父织柱国大将军大宗伯邓国公孟津大誓常预同徳之臣咸阳违约克赞先登之主并得位入六府功叅八柄夫人有文在手有象应图荣曜夙彰徽华早茂肃恭以礼受教于公宫言容以徳有闻于师氏及乎进贤君子内主邯郸琴瑟在堂辎軿是服长乆于节不无秋菊之铭履端于始或有椒花之颂岂止庄姬掩泪【一作笑】楚相知慙定姜问兆齐兵不入武成二年册拜赵国夫人昔汉王闻立义之妇邑以延乡齐侯见有礼之妻封之石异代同荣差无惭徳柱国殿下居若木之一枝在天潢之别旌玉垒驱传铜陵南通向日之民东被无龙之国夫人从政月峡赞徳云门锦濯江波还临织室山明石镜即对妆楼既而玉律频移金炉不变胡香四两嗟西域之使稀灵草一枝【一作株】恨琼田之路絶天和五年四月二十二日薨于成都之锦城春秋二十孙子荆之伤逝怨起秋风潘安仁之悼亡悲深长簟况复仙台永别无复箫声傅母长归惟留琴曲七年二月日归葬于长安之洪渎原诏赠赵国夫人礼也云雨初来既留连于楚后光隂离合实惆怅于陈王铭曰
　　河西斗絶观津孤起章武贤臣安丰贤仕木楼千仞金山万里绍庆邢姨基昌宋子施衿赵北侍姆秦南纮綖礼数厌狄騑骖义超江汜仁流葛覃玉筐迎防金笼助蚕敬爱纯深端庄叔问有光国史无形喜愠举案外恭停机下训馨馥于兰年华于蕣风雨消散神灵离絶婺女还星姮娥归月左楹夕奠髙堂朝发空凌波更无回雪下湿曰隰髙平曰原西临水井北望塞门犹垂雉服尚驾鱼轩平原忽矣天道何言山回地市路没滕城松悲鹤去草乱萤生新云别起旧月孤明贤坟永式节陇常贞
　　周安昌公夫人郑氏墓志铭　　前　人
　　夫人讳某荥阳阳武人也周宣王之母弟俾侯于郑郑庄公之重世卿士于周以国为族自兹而始祖琼太常恭侯父穆司空贞公西京赋诗奉常参栢梁之宴东都言防司空为武卫【一作　武后汉王梁传赤伏符曰王梁主卫作武武水神名司空水土官也】之官籍连帝谱既同盘石门称通德无废儒林夫人礼义闺门端庄令淑采采芣苢萋萋葛覃及乎作配君子言事舅姑下气怡声承巾奉箒亲戚惟礼闺门以睦保定二年册拜荥阳郡君序戚升荣从夫有秩岂惟立义【一作德】之妇邑以延乡有礼之妻封之石窌大将军沈犀二江夫人闻猿三峡明月灵闗之阻秋风蜀道之难掩以瑶华先从春露天和十八年五月二十日薨于成都春秋三十六年诏赠安昌国夫人礼也即以其年十一月十六日归葬于咸阳之白起原遂使山回反壤先封节妇之陵日入虞渊实掩贤姬之墓呜呼哀哉乃为铭曰
　　天河开国分畿置政地有十城人居九命畴昔之邑今兹成姓识履传风参舆留庆三星在户百两言归防恭内政荣曜中闱承姑奉盥训子停机桑园蚕绩锦室鸾飞珩璜节步藻火文衣巴水幽咽猿鸣防絶月落珠伤春枯桂折赵琴长辞秦箫永别贞姬掩隧节女封坟洛滨无月荆台失云鸟悲伤听松声怆闻千年遂古百代余芬
　　周大将军陇东郡公侯莫陈君夫人窦氏墓志铭
