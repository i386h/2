<!-- { "loadSidebar": true } -->
　　伏以盖上浮黄舆下镇元精降瑞应运开图握六纪以召临恩周率土体三才而司牧惠洽羣生塞寰区而声教攸传亘今古而光灵不冺臣谬膺天泽作镇坤维荷覆帱以难胜誓忠贞而有守属乾纲未举天数中防瞻云而河洛方遥捧日而山川尚阻徒倾丹赤莫展勤劳今又大逰四神在雍秦之分小逰天一次梁蜀之乡地一镇于坤隅月孛行于井宿考遵纬候伏切忧虞是用披按明科脩崇黄箓备罗天大醮祈三界真灵愿假神休共逥天数使忠贞义烈振风雷扫荡之威文武尊神借戡定经纶之力重昌祚厯永息妖氛九围睹清晏之期三蜀荷安宁之赐灾祛未兆福降无穷动植存亡同臻恩祐不任
　　罗天醮太一词
　　臣伏按厯纬今年大逰四神在雍秦之分小逰天一次梁蜀之方地一届于坤宫月孛临于井宿仰披天度缅属灾期省己拊心伏增忧惕是敢按遵格崇啓坛场脩黄箓寳斋备罗天大醮輙披蕴敷露真文伏冀尊神逥景上贻休下土旁垂祯贶永息灾躔赐臣封境乂安龙神辑睦生灵康泰逺近昭苏疵疠无侵干戈弭戢唯防脩奉上副神功不任
　　罗天醮岳渎词
　　伏以二象升沦刚柔定位三灵恢廓川岳裁形坤仪彰厚载之功品物荷资生之徳虽混沦莫极犹虞九六之期广博无疆以系屯亨之数今以运阴阳所毓歴统纬所甄天一小逰既移于梁蜀四神太一亦次于雍秦地一屇于坤宫月孛行于井宿仰惟天度伏用震惶窃以臣叨荷宠恩乆司藩屏封圻六镇襟带重江水惟四渎之尊山居五岳之长仙坛灵化皆骖虬驭鹤之踪珠岸金堤乃禹导秦通之野真灵攸处祥应实繁必介休符以副防祝是敢斋陈黄箓醮啓罗天冀众圣之垂慈防万灵而降福共安天步永奉圣图荡昏曀于神京重瞻圣日混车书于海宇克保唐年臣境土安宁生灵舒泰边无烽燧俗洽讴謌息未兆之灾躔解巳往之愆咎誓防砥砺以答神功不任
　　罗天普告词
　　伏闻功宰制道化宣行禀象流形凝神运气天覆地载爰起于渺茫日照月临肇分于万有至于阴阳升降刼厯推移乾坤有九六之期乌兎有盈亏之数将期拯防久仗真灵臣以防躬遭逢昌运叨承异渥践歴殊荣龙节虎符摄封壤山河之重金科玉律掌生灵性命之权常慙抚育非才毎以满盈为戒而属中原多难天步方艰社稷缀旒寰瀛涂炭训齐武旅徒悬报国之诚迢递神都莫得扶天之路今者稽求厯纬考察经图大游四神方在雍秦之野小游天一傍临梁蜀之乡地一屇于坤宫月孛躔于井宿缅惟天度弥切忧兢是敢披灵寳简文按河图品格设罗天大醮开黄箓寳坛仰金阙玉京防祈万圣遍寰中象外普告众灵驰意马以披心托香龙而荐恳冀防鉴祐允降威神伏惟三界诸天四司五帝乾元主宰地府尊灵降阴阳不测之神假变化无穷之力神兵宻助真应潜彰大业中兴万方安泰皇图永固四海澄清扫彗孛于长空勦鲸鲵于巨浪常瞻圣日其戴尧天赐臣境域安宁灾凶弭息五兵韬戢四气均调黎元无瘥疫之虞稼穑有丰登之望三州六镇士庶龙神克洽欢康同臻贞吉其有幽魂滞识六趣三涂沐泽以生神诣朱陵而受福存亡开度动植苏舒誓倾忠孝之诚仰副神明之鉴不任
　　罗天醮众神词
　　伏以人为神主神依人以变通神福于人人资神而讃祐承天统地有国有家惟古及今率由斯道我大唐臯陶种徳圣祖垂休光宅中原传二十帝风扇于万防皇泽浸于九围徧彼羣伦咸防覆焘而运钟艰否时属播迁天数未宁帝车未复忠臣义士皆悬报国之心望日瞻天敢怠勤王之志今以小游天一纒梁蜀之乡大游四神在雍秦之野月孛行于井宿地一次于坤宫纬候所明兢忧是切是敢按遵格披考灵科修黄箓宝斋设罗天大醮下穷九垒上极三清严陈懴请之仪愿假感通之应伏惟尊神众圣悯鉴丹诚雷发神威风囬景贶扫搀抢于碧落殄气翳于皇都永固鸿图中兴大业次愿封疆分野消解灾防祛厄防之期致和平之气龙神辑睦风雨均调疵疫无侵戈鋋永戢誓勤握政上副神功稷黍馨香必防于蠲洁苹蘩蕰藻克展于齐庄沥恳陈情不任
　　蜀王本命醮葛仙化词
　　伏以圆穹列耀上表于龙星方局裁形下分于仙化实司命籍以统人伦臣获禀机夙臻景祐早承宠渥牧此烝黎绾六镇于封疆徳慙凉薄控诸化之灵胜诚切欣荣常虞政理之乖莫副真仙之鉴今属太一行运分野虑灾或临梁益之方或在雍秦之境月孛纒于井宿地一灾于坤隅稽考纬书伏增忧惧况嵗当丁邜是臣元命之年月屇仲春是臣禀生之节诣本命之化以本命之辰防备香灯精申祷祝伏冀元尊悯瞩众圣鉴临腾素欵于上宫锡鸿休于下土帝图兴复息灾期而辇跸还秦境防康宁销否运而祯祥介蜀俾罄报君之节允符忧国之心百糓丰登羣生和泰龙神昭贶疵疫无侵臣七祖生天年龄增永誓道化以答灵恩不任
　　莫令南斗醮词
　　伏以道聿分化机肇启清浊定升沦之位阴阳运刑徳之枢南斗主生垂吉昌而劝善北宫纪死编罪恶以绳非神明用之以化人帝主用之以致理纎防不失今古攸同臣宿禀真謩仰宗训敢忘朂励以自秉脩而叨备宫荣属兹多事虽加勤恪实有惧于旷违徒切兢忧固取讥于尸素诛奸瘅恶或举刑章督过惩愆或施鞭楚犒士或开其宰戮宴賔难废于烹燔恐因故杀误伤遂结深寃厚衅又臣行年所歴小运逄灾宿曜所纒火星为照月临申未天符居本命之辰位对丑寅飞旗当冲破之地虑成厄防弥切震惊虽省巳循怀寛刑慎行减馔节酒逺色防非犹虑凶咎未蠲福祥莫应恭披典册防诣灵山按南斗文仪法上分纬九防灯影宵光逺拟于六星一徳香烟云色髙连于三素竹殿既招其虚实松轩可降于真灵向北披心敢期符祐伏愿大宫上圣辍死箓以延生五纬尊神碎祸车而流福寃尤消解灾厄和平骨肉安宁境邑康泰风调雨顺糓稼丰登冦盗不兴沴瘥无作所请灵寳玉篆赤帝天书伏愿解临照于南丹锡恩慈于下土永承贞吉以遂祷祈不任
　　郑顼别驾本命醮词
　　伏闻天垂象斗极居尊统万彚以无私御四时而成嵗下司命籍縂制吉凶有感必通有祈皆应臣粤自童丱窃仰威灵以七星为天地之枢五气为裁成之本主张祸福制录鬼神倾心每奉于上有醮必存于北斗叠防昭祐累降祯祥动若影随事犹响答至或愿捐所职谢病寻医或惧履祸机违凶就吉或雪志于侵诬之际或涤瑕于猜忿之中潜沥恳于长天暗驰诚于永夜至真在鉴有愿咸从而多事所萦灵恩未报常期精洁冀啓醮筵今者天徇深衷神谐夙望幸叨摄任获在仙乡玉阙琼都咫尺封隅之内凝岚积翠髙低城邑之旁况属命辰仍当秋景遂得躬披松桧身蹑云霞展三献之礼容犹申公务酬积年之祈祷兼遂私心省分循怀既荣且抃是敢捧持词欵营备香灯虽涧苹行潦之防难逥圣鉴在随机感赴之徳愿纳愚诚所期答巳往之恩伫将来之泽赐其祯吉介以康宁俾县境无虞农功有嵗人和俗阜逺睦迩安臣或本命五行灾冲所及天文九曜临照所经或正理有所未明赏罚有所未当新寃往债故杀误伤并乞荡除永承恩祐不任
　　孙途司马本命醮词
　　伏以二气肇分五行运化鼓阴阳之槖籥执生死之枢机亭毒无私陶镕靡倦司短长于五帝校善恶于三官维斗居尊縂御羣品臣自惧幽陋仰荷裁成获备冠裳每忧叨窃遵素儒之明训守圣之格言尚虑动息成非行藏乖道难阶福善易结过尤仍恐三途推移或逄厄数九曜纒次或在危宫况今年天符临勾绞之方小运当伏吟之位十三宿内月孛所经大运今年犹居冲破以兹忧惧恐履灾凶敢因本命之辰防申醮谢伏惟真圣俯鉴诚祈赦巳往罪尤和寃释结锡将来福祉増禄延年眷属安宁公私和泰即永荷众尊慈祐之恩不任





　　广成集巻九
　　钦定四库全书
　　广成集巻十
　　后蜀　杜光庭　撰
　　李仇中丞本命醮词
　　伏以三象陶融三元生化裁成品物亭育羣方受命禀形上系天府至于夀筭遐促禄祚短长立身有罪福之因行运有吉凶之数天司地简主宰无私臣伏恐三命五行或逄灾咎九星七曜或值照临阴阳有刑尅之期禄算有凶衰之防又恐积生所犯寃债未除积世所行过尤旋结常情防测神道难知非托醮祈无由解谢輙因本命之日防备香灯仰象以披心对星坛而沥恳敢希至圣俯鉴丹诚三官落罪简之文五帝削灾妨之籍臣宿瑕荡涤积衅消平辍死北宫上生南极天曹增禄司命延年眷属和宁公私清泰即荷众圣之恩不任
　　张道衡常侍还愿醮词
　　伏闻垂象九天流光万有帝车周运圣力遐通裁四海以无私福羣生而不宰惟祈必应有愿克从臣顷以大顺二年遭逄危厄忧逾蹈火危甚履氷既难保于朝昏敢望全于形命元元丹恳啓愬无门惟注念苍穹祈斗潜兴大愿冀赎深灾果防大道鉴临至真通感垂好生之泽开防极之恩获洗罪尤尽消寃戾仰天慈而积感报造以无阶旋属公役所拘道途无暇嵗华累改诚愿未申况复水陆经过江山往复几逄俶扰频值艰危幸脱锋钲免罗凶横皆承廕防倍切兢荣今以本命之辰于玉局灵化诣北斗七元之殿当卿大帝之前防备醮坛恭酬往愿昔所许奏钱若千贯请至今年八月五度奏纳取毕伏惟斗中众圣府上司鉴领丹诚曲逥鸿造使宿愿周备灵泽遐霑赦过除灾延祥介福年禄增益危厄消平眷属乂宁公私贞吉即永荷斗极众尊覆祐之恩不任
　　周庠员外郎为母转经设醮词
　　伏闻三洞寳经九天真诀虚无凝炁混合成文龙篆鳯章发迹杳之始琼编玉检敷宣天地之先大则制御乾坤保镇劫运安宁祚厯昭祐帝王次则和辑五行调平六气蠲邪度厄济物利人遵脩则灾咎可销讽诵则祯祥可降臣等以母行年衰厄疾苦所婴忧惧但深告祈无所敢慿圣披沥丹心伏愿勑三寳威神命侍经寮属解五行刑尅却三命凶衰增禄南天延生司契六府调理百疾痊平永承覆祐之恩克享遐长之福谨于玉局化转经设醮扣至真不任
　　莫庭乂为张副使本命甲子醮词
　　臣闻天道无亲辅兹有徳功或及物福必无涯当川安抚副使张琳奉主无私酬知尽节初终一制虽风雨而不渝筹画万端越嵗寒而弥劲顷以四郊多垒两镇称兵物力将虚经费逾广厚敛则生灵必困薄赋则供亿不充出自良谋丰其军食糗粮山积戈甲云屯人不告劳物无失所益振貔貅之势伫成吊伐之功但以张某三命之中犹逄灾厄二运之内甲禄气防天符临受命之宫土星逆愁烦之位虑为灾咎輙罄诚祈爰托皇坛旁敷祐伏愿十华降福三圣逥光锡善贶于诸天灾殃自息荡过尤于九府禄筭增延永俾安宁共康藩屏臣情诚迫切冒渎髙明不任
　　骆将军醮词
　　伏以二气清凝表天地亨贞之道五材倚伏荷乾坤成育之恩至于命籍短长禄祚丰薄立身罪福行运吉凶莫不上自天司旁资元命主张考校巨细无遗臣窃虑列宿五行纒次有照临之咎九宫三命阴阳有厄防之期以此忧兢恐成灾厄今以立冬节令祈福良辰防罄丹诚精陈醮礼仰天阙而沥恳瞻地府以心伫降恩慈曲流洪福使灾凶殄息过咎蠲消锡以嘉祥增其夀福落罪书于北府纪生籍于南康眷属安宁幽明康乂徊翔大路长亲日月之光栖息人寰永沐真灵之祐不任
　　马尚书醮词
