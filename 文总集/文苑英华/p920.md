<!-- { "loadSidebar": true } -->
　　晋司空十四代梁尚书左仆射纉武代孙曰鸣谦问行于我我对曰廼祖蹈道隠黄鹄山乃先敦徳隠朝阳山今子洽闻继脩先好是一门而三隠矣防仲之处也云翔冥廓亦复何碍又将嫁于四方余常适越东至剡南登天姥天姥而西即东阳太末姑蔑之地盘桓乎弋阳其山霞锦其水绀碧其鸟好音其草芳葩夺人眼晴犹未丽也仙人城在其上可以汰神可以建文可以栖予独不见错诛而囬乐乎感隙驷之末光事涂之脩龄观万化之始终道训曰处其厚不处其薄丈夫之事予亦从此逝矣适人之适孰与自适其适乎
　　送谢舎人赴朝廷序　　　　梁　肃【见集本】
　　初公以文似相如得盛名于天下大歴再居献纳俄典书命时人谓公视三事大夫犹寸歩耳尔来六七年同登掖垣者已迭操国柄而公方自庐陵守入副九卿噐大举迟不其然欤前史称汉文帝对贾生语至夜半且有不早见之叹矧公才为国华识与道并当钦明文思之日继宣室前席之事必将敷陈至论超履右职使贤能者劝彼棘寺竹刑岂君子淹心之地乎亦既撰吉晋陵主人于夫子有中朝班列之旧是日惜欢防不足乃用觞豆宴酬以将其厚意意又不足则陈诗赠之属而和者凡十有一人小子适受东观之命从公后尘行有日矣存乎辞者祗以道诗人之意而已至于瞻望不及之思不敢自序云
　　奉送泉州席【集作石】使君赴任序
　　使君至徳初以一命领太原尉俄歴御史叅丞相军事所从之主则李侍中王黄门其人当时议者谓翰音上腾非决起所及展转禄仕三十余年乃以宰邑功次除晋安守其恬于名利如是体命者欤后时然乎传称士任重而道逺惟先尚书文公茂徳盛名光乎【集作于】前朝吾子淑慎其身荷伯父覆露银章皁盖秩二千石方将布王泽以牧闽人得不谓重且逺乎行当变余善之俗使至齐鲁然后祗承优命超处蕃阃【集作近藩】廼其盛也七月之吉火云在天征车徂东瞻望不及所当慎者残暑而已岂以逺道为戒哉橾札【一作槮袂】如之何序以道意
　　送李补阙归少室飬疾序
　　昔司马相如当汉六叶为言语侍从之臣今天子用人文化成亦以君有相如之才擢居谏职且掌宸翰赋颂书奏粲然同风夫君子之道与命与时三者并则不期【集作蕲】逹而逹不然则或鼓或罢或塞或通是以长卿屡去其官而君亦以疾退息各其时也君曩时祭夏圭【集作主】颂比于驭龙射虎其词最盛如夏云秋涛变化腾涌蔚乎当代学者诵之及夫朝夕论思上尤所器异故乞身之表七上而后赐告有以见圣王之爱才也夫贤者境不静则神不怡身不安则疾不去故夫子蹔防江湖乐其静也复还少室就其安也易传称飬正则吉矧夫气甚和志甚迈兴愈赡而才未【集作不】竭是行也方憇于云林之中陶然自飬以饵浩气然后阶【集作陞】浮云翼疾风登紫垣歩清汉当此时无妄之疾抑自去不暇安肯住于蘧庐【集作肌肤】间哉始君未为近臣时论有积薪之叹及其造退朝廷厚优贤之礼今也于归君子赋考槃之诗此数者足以观子之义不可以不序焉尔
　　送耿拾遗归朝廷序
　　国家方偃武事行文道命有司修图籍【三字集作条秘图籍】且虑有阙文遗编逸诗坠礼分命史臣永之天下若汲冡墓陵山穴之徒必从而搜焉拾遗耿君于是乎拥轻轩奉明诏有江湖之役亦勉已事将复命阙下七月乙未改辕而西将朝夕论思左右帝扆用广犬天禄石渠之籍托风求【集作于】吟咏情性之作当尧舜之聦明魏丙之谟猷以拾遗之才之美其翰飞逺迩不可度已众君子盖将贺不暇彼吴秦离别于我何有作者之志小子承命而序之
　　送朱拾遗赴朝廷序
　　上将以道莅天下先命大臣举有道以备司諌故朱君长通有拾遗之拜时议以为明天子在上百僚奉职于下化既成矣而犹广献纳以通讽谕圣人之心其至矣初长通以比兴之文名震翰林又以逺之致升闻天朝其静也眄沧海以遂志其动也披白云以受诏吴中贤士大夫相贺不暇长通方移疾饵药不出东山者三年或曰以君之才之识冝行而止冝语而黙且君命召其可以乆乎由是不俟驾亦不敢言病献嵗之吉渉江而西夫宴息以道由道以致逺位在乎忠道在乎辞盖拾遗之志如此彼离别之难秦吴之逺前期之不易皆付之樽中可也又曷足置于心胷间羣贤于是乎酒酣歌诗以代杂佩之赠














　　文苑英华巻七百二十五
　　钦定四库全书
　　文苑英华巻七百二十六　宋　李昉等　编饯送九
　　送窦拾遗赴朝廷序一首
　　送韦拾遗归嵩阳旧居序一首
　　奉送刘侍御赴上都序一首
　　送周司直赴太原序一首
　　送前长水裴少府归海陵序一首
　　送皇甫七赴广州序一首
　　送张三十二昆季西上序一首
　　送郑子华之东阳序一首
　　送灵沼上人逰夀阳序一首
　　送沙门鍳虚上人归越序一首
　　送皇甫尊师归吴兴卞山序一首
　　送元锡赴举序一首
　　送薛评事还晋州序一首
　　送袁校书归秘书省序一首
　　送崔副使归洪州幕府序一首
　　送韦十六进士及第后归东序一首
　　送卢端公归巴陵兼徃江夏谒大夫序一首送卢端公归恒州序一首
　　送卢侍御赴王令公幕序一首
　　送窦拾遗赴朝廷序　　　　梁　肃
　　至哉圣人在穆清之中注意左右献纳之臣于是扶风窦拾遗易直【四字集作遗直】由华隂令擢拜左拾遗诏下之日士大夫相见而喜曰遗直举矣直道其行乎顷之防国家举风力以变元气阐文明以张四维上曰五諌寂寥七臣安在由是献可弼违者悚以奉职夫君亦朝服贲然时然后行七月初吉整车祀軷安定梁肃举觞以祝曰夫有其道而不得其位得【集作有】其位而不得其时昔人所以为叹也君以懿文当百寮师师之盛履王臣謇謇之位行见夫束带彤墀之下髙议明堂之侧宣上徳抒下情唯夫子【集作天下】是望彼吟咏【集作咏】风骚优防平勃之事又曷足为长者言耶非歌诗无以见惜别之志不可以不赋
　　送韦拾遗归嵩阳旧居序
　　高人出于华族冠冕处乎山林于士仪见之矣在魏周际逍遥韦公语黙之间全清净之道间余二百载之子以纯懿贞粹追烈祖之踪一门清风独【集作光】映今古可谓全美也已初士仪与孔君述眷同隠于嵩丘上嗣位举逸民孔以諌议大夫徴且调防太子乘舆还自汉中吾子方倘佯于松桂之下鹤板入谷拜左拾遗固辞献纳之任遂有江湖之适议者称孔之兼善吾子之自得出处一辙消息同符然后知刻意而髙待时而动者俱失其道理矣扬州刺史杜公蕴伊邵之望恱禽息之风士仪依仁游道几歴寒暑既浩然有归思乃忽乎以将行予尝同召諌官同被儒服所不同者执李公之御与蹈頴阳之尘而已防脱缰鎻随烟霞访吾子于嵁岩之侧岂或碌碌乆为躁静之异乎先书寄懐且以序众君子考槃之什
　　奉送刘侍御赴上都序
　　才全者必几于道志正【英华作大非】者必安于时初刘君以文章防翰林深于文者以公干越石为比中嵗有迈世志脱畧缨弁住江湖间论者又比之阮始平陶元亮未几诏掌柱下方书出叅蜀汉军事俄复自适其适道岷江浮湘潭歴敷浅源而东君子谓君渉履所至拟司马子长遂留滞吴南以道自居其名益振其致愈逺向非才全志正又曷由光茂如是乎今轩尧在上伊傅作辅方举贒能以熙众职故刘君朝服贲然将如亰师御史延陵包公祖而觞之且曰易传不云立诚以居业论语不云邦有道则智吾子居可大之业当则智之时是徃也将贺不暇岂怆别乎二三子尚未醉盍各赋诗以代踈麻瑶华之赠中丞既歌诗首【集作首章】命和者用古意皆以一百字成之凡七篇
　　送周司直赴太原序
　　今年春上以副丞相鲍公领太原尹假节主河东诸侯北门宴闲夷夏是頼秋七月其部从事大理司直周颂自广陵赴焉是宜后【集作复】命礼也初朝廷谓晋阳国家之丰沛天下劲兵所处【集作处也】故以推毂之任付鲍公公谓三军经用仰淮湖之餽非仁智不足任也故以泛舟之役咨司直司直噐畧宏逺文敏忠信夫文则经逺【集作有经】敏则有功忠信则厚事三务既成单车而还议者谓司直道将光大【集作大光】乎不然时之与才何其叅防也夫蹑抟风之便者其翼必大列构厦【集作构大厦】之重者其材必广顷鲍公由尚书郎为韩侯之佐三四年间董戎于藩穆如清风文武为宪以司直之懿文硕画翔集翰林之上陵厉【集作迈】之势不可度已非光大而何士有不佞尝辱盛府之召之子于役我亦【集作心】载驰因赋思鴈门一章盖取夫欲徃从之路逺莫致云尔
　　送前长水【集作安】裴少府归海陵序
　　前　人
　　秋风木落临水一望而【集无而字】逺客之思多矣而裴侯复告予将归故国伤懐赠别之诗于是乎作也夫道胜则遇物而适文胜则縁情而美裴侯温粹在中英华发外既乘兴而至亦虚舟而还与夫泣穷途咏式微者不同日矣若悲秋送逺之际宋玉之所以流叹也况吾侪乎
　　送皇甫七赴广州序
　　予同郡皇甫生肤清气和敏学而文尝纂家范数千言自逺祖汉太尉晋晏先生以还门风世徳焕燿篇録生聿脩之志可观矣予闻璵璠在璞与碔砆等耳及夫琢而成器则价重当世以吾子之质且琢之不已名者公器其可避乎镇南杜公负佐世之才有盛名于天下门闾之賔唯吾子属斯徃也亦以赴知已而求善价吾侪赠之以诗盖勉行而已岂以逺道为戒乎唯酒可以破别愁众君子不可以不醉焉尔
　　送张三十昆季西上序
　　恒衞大陆之间土厚风淳世生伟人其大名大节之后着于天下唯张氏为盛曩予得其叔季曰芃曰苞始冠章甫防翰林盖相知矣而未深也间八九年又相遇于江淮间则叔也秀才登科已知名于代季也立诚居业为后进之表加以简直强毅恭寛信敏文史足用弛【集作施】张不穷向吾所称土风伟人盖此也今年上求士于四方扬州牧扶风公尝得叔为门闾之賔因以充选议者谓扶风举贤不避亲叔得举不以私则其才可知也季属文以气为主以经为师慕宗伯之贤从州党之赋则其志可知也始大歴末予应诏至京师时予伯氏以文徳都丝纶之任博约之道于予最深絶弦之悲仰前修而未逺断金之契于吾子而益厚别者【集作若】人所不免况予情乎凡道不合则信【集作分】不深言不尽则意不见序所以尽言而信道焉尔无金玉尔音焉
　　送郑子华之东阳序
　　郑侯身甚否而意甚泰家愈贫而学愈富言政必及王言性必及道言文必及经而动不逾闲贞不絶俗年出三十其志未光抑有由哉夫风之行也则万窍怒号时之止也不能动纎毳士不用则块尔而已遇则云蒸雨随是牵于时而不由于已郑侯虽有洛阳【集作下】之才淹中之学其如时止何传曰美恶周必复吾子困于臲卼星几周矣或者其将复乎予材薄体弱曩遇晋陵守独孤公方执文柄爲当世【集作时】律度见视有终日不违之叹公既问服予将絶寝门衘悲适觏吾子子即晋陵之出也一见而观其礼再见而同其志志同而忘其言悲叹两集而不知其止迩来盖一纪矣诗人赋繁霜之月予滞于吴子游东阳当逆旅之次送乘桴之士命防酒登髙楼酣歌气振人莫知者夫物不可以终聚必受之以散离防不纪何用文焉【集作为】既而叙行且以见志
　　送灵沼上人逰夀阳序
