<!-- { "loadSidebar": true } -->
　　窃见即日到部听除职官縁员多阙少填积停滞人数以致进退两难有碍铨调似失材能乐于从政之望深有未便者至如尚书省奏准令大小职官皆以六十月为一考盖出一时权宜本为收拾户计等事恐考限短促中间不能尽心勾当而已近闻随路户口事理已是检括版籍见数别无隐落若止拟六十月成考嵗月既久则官府人情不无厌怠轻易之弊又于选调有所窒碍据一时之制似宜复旧合无闻奏复依旧例三十月为满考选调或得通行庶官免致间旷实于官民两得便当
　　弹刘汝翼事状
　　今体得知中路教授刘汝翼今月初七日于崇孝寺与提学杨荣因议事间用言侵犯遂将杨荣辄行毁詈及揽捽髯须至于脱落却行私下劝和叅详教官为人伦师表宣明教本训导生徒为任乃刘汝翼者凶悍荒陵犯官长为细人所不为既伤儒风大失士体使京师首善之地何所矜式应遴选师儒以代其职据此合行纠弹
　　论随路阙员及未到任官员事状
　　窃惟张官置吏本以为民官得其人员不旷阙庶得民安事办今体察得随路见阙总管八员正从七品二百七十余员兼州县省并以来所辖地面极有寛濶去处加以蝗旱大作民心嗸嗸似为未安况京兆平阳太原济南等处皆系重镇不可阙员勾当合无遴选才德兼备素为朝廷所知者掇注总管及州县被灾重处员阙多者省部从长讲究于见守逺阙官内选摘或令内外五品以上官辟举廉干相应人借注补充勾当又知得四月中受除官员已逾两月尚有未到任者五十余员亦当作急催督别议究治不然窃恐中间规避致悮一方事务又于国家法制有所灭裂合行一就举呈
　　为起盖良乡县南留里河桥梁事状
　　防验中书省条画内一款该若有利害可以兴除者申台呈省遵此窃见中都迤南系四方官员客旅朝防经行驿程正路近体知得良乡县南十三里有旧来经由留里河桥官道南至涿州六十里兵革以来桥废不行目今靠西由继阳套绕转至涿州七十五里若经夏秋河水泛涨泞泥虚陷致使铺马客旅来往生受兼继阳套地形卑下村坊逺窎接连沟浍屡常失盗深为未便窃详若依旧起盖留里河桥道不惟道路髙平径直使铺马客旅往返近三十余里又免水潦泞泥盗翦之患官民实为两便伏乞御史台备呈中书省行下相视起造施行
　　益津县尹张英非违等事状
　　今察到益津县尹张英自到任以来甫逾四月其逐节非违为私蠧害等事开具于后据此合行纠弹
　　一县尹张英到任及今兼掌尉印凡失盗三起明有窟穴显迹不即督勒弓兵严限缉捕却为擗问失盗李郑二家亲属及勒要讫事主王伯英自愿不行申告文状其纵滋盗贼以有为无匿而不申度其主意止恐不获停罚月俸本县民心因此失望其张英字民之官务在肃清所部盗贼消弭方为称职今所行如此非唯违错实为以私灭公
　　一前益津县尹张文郁主薄李璋使讫盐折粟钞三十余锭其张英明知前官侵使官钱不即依理举问又不正约本官申明使州知会于九月十九日反行送出还家去讫及发下马驼一千余匹已悮料粟才于十月初十经隔二十余日不由所管上司擅自赴府而越言上説称前官张文郁并不交代往丰闰去讫乞勾追发下依理交代及总府退讫月申县解却就都于州司吏李让处诡取本州空解依前申覆窃详上项事理非惟失悮支持事属欺罔诈冒兼张英系监临之官知代官有犯故不举问遂令还家其徇私害公孰甚于此若弗纠治窃恐因而循习别生事端所据前项事情就问得州吏目王文进司吏吕仲荣与所察相同
　　一霸州益津县分俱该河流陂浸地面其驿程系山东要路中间津梁最为急务又照得省劄修理桥道事明该簿尉阙员委自己上正官兼管及令长官检校其县尹张英将本县合修桥道堤口畧不省问止委弓手卢得用管领工役致使人夫逃散冬月寒冷修叠不能了毕使经行人员罢役城夫及发下马驼荡涉氷水人几有漂没者就问得县达噜噶齐实哩布逹吏目王文进与所察相同其于公不干违错怠慢如此不可临民
　　一守令百里寄命苟非其人则一方被害其张英性荒嗜酒昧于事体又乘酒纵暴不居公廨将公使人符首领等非礼殴击致有逃避之者及本州行下事理如桥道见禁等事往往违拒辍不申报至于县司所行或不应者典吏报覆畧不听从恃赖曽为部掾蔑视上司如委弃尉印令弓手张典掌管将实哩布逹私己人赫舍哩为巡捕祗侍官见于煎茶铺勾当其恣意乱行如此致将公务窒塞两躭非止一事兼张英前任唐县其部民告发不公等事上司未曽归结不审縁何依前迁除益津县尹勾当合无一就究问
　　弹左巡院官休和赵仲谦事状
　　今体察得赵仲谦于至元五年十二月内诣中都左巡院告王四打死妹赵喜莲事其郝警使马警判萧典史提控张仲礼将被论人王四不行扑捉到官及在都见有干证人亦不勾唤虚调行遣及将潞县取发到干连等人并不与原告被论当官对问纵放还家其事主赵仲谦见为巡院故意迁延再行告到总府并右三部行下巡院其巡院官吏止是依前虚调行遣并不理问却于今年二月二十日有郝警使沈警副等当公然省防原告被论人等与限二日劝和了者窃见巡院系京畿亲民正防务要礼义兴行肃清所部据前项违错事理合行纠弹
　　为添科南京不任差户事状
　　窃见南京路兵兴以来百色所须尽出民间如挑河运粮和买和籴采打木植造作船只器甲等事三年之间畧无宁息加以蝗旱相仍物价涌贵其被灾去处至今有阙食者而赈济天恩又不霑被中外嗸嗸财殚力困已是生受又即日虫蝻比之去嵗滋生极多近体访得今嵗将本路新收二万四千余户尽行添科差发须管不失原额却縁照得上项户计内一万余户俱系交叅重抄老疾不任差下户窃恐丝银一出别致逃窜将闪下差发必洒于现在户数可敷原额如此是百姓重并转増困毙兼目今襄汉未下攻取之本首仰湖南据已困之民为国计者诚宜深虑抚摩存恤得小利为易固邦夲为重合无钦依近奉圣防减免益都差发恩例再行勘当堪与不堪从长定夺闻奏施行据此合行具呈御史台照详施行
　　为除豁河南屯田户差发事
　　窃见河北路分新签军户省部将原当尽数除豁了当今体知得南京路屯田户计相近二万方其丝银止除讫正额余尚垜下数目却令现在民户包纳即日夲处军马调度百色所须民力已是生受更将额外丝银敷纳窃恐靠损不安合无依见起新军差发一体除豁以望百姓苏息不致因而重困
　　为刘古鼐打鱼事
　　窃见雄霸武清等处鱼官刘古鼐所管专一打鱼人户七十六户毎年纳鱼二千余头自去年纳至五千四百余头比旧数増一倍之上尽供官司用度今体知得嵗纳鱼数増至万头窃详雄霸等处俱系河泊斥卤地面其间贫难人户别无营产止仰捕鱼为生应当一切差役又兼依例认办课程其古乃毎年以民间抽分鱼货已是侵扰今来本官为増数及万陈告上司将应有河泊尽拘属官禁絶诸人不得采捕就问得鱼户赵知事与所察相同若依上项所告不惟下夺小民衣食而于国家赈恤贫难之意大相乖违又兼天地生物有数嵗取万头不防于竭泽乎据古乃所请理宜裁抑合行举呈




　　秋涧集卷八十七
　　钦定四库全书
　　秋涧集卷八十八
　　元　王恽　撰
　　乌台笔补
　　弹赵春奴不孝事
　　廉察到在都蓟寜坊人匠赵春奴将伊亲母阿焦生不奉养弃絶在外余二十年于今年五月内客寄患病有伊母亲妹梁阿焦遣人报知其赵春奴并不前来侍疾至十九日夜母阿焦身死其院主陈姑两次专人告哀本人又不奔赴停至午转方才前来已是带酒并不举哀又无衰绖复发怨言杂以秽恶又禁伊妻不合哀哭遂将灵车用驴驾拽便行出送春奴随逐道中又不哭泣亦无戚容言笑自若里巷人众指詈不孝其逆心终不悛悔反生嗔怒先行去讫有姨弟梁从振者告到匠官黄元帅教依礼持丧出殡本人故将丧事畧不成礼只于当晚焚烧了当详此情逆世所不容今京师风化之原宪台肃清之府其赵春奴既为人子其于母氏存殁之际枭獍其心绝灭人理较量恶逆孰大于斯其在国家实伤风化据此合行纠劾伏乞御史台照详痛加惩戒施行
　　论钞息复立常平仓事
　　窃惟天灾莫重于凶歉国计无先于贮储盖储有余则国用足国用足则民赖以足今天下大约公私之间曽无蓄积以备凶年况即日自中都而南蝗旱水涝十有余路虽未至甚害万一失所官须存防然不过发仓廪免租税重为赈济而已此特捄荒于一时其于经国远图则未也以某愚见莫若复先帝常平之制就各路已有之仓令有司预为修理讲明定法不使有名无实昔唐以税茶等钱为义仓之本深为便益叅详合无亦将随路平凖行用钞库工墨钞息増余现在等钞分标州郡作常平粟本就令本路转运司兼以提举收籴勾当续用逐年所得钱数源源不已则三年之间百万石之粟可不劳而办是常有一年之蓄矣又防验得常平仓国家自丁巳年初立明年戊午宣德西京等处霜损田禾谷价腾涌百姓缺食官为减价出粜民赖以安此先事之效也兼安便官民其利有五且不动官本无害经费取办于息取息之法又无窒塞一利也歳或饥馑就未全济使民心先安大有指拟不必家至户到感念恩惠二利也其力穑之家又知国家贵谷贱货务农大本使趋末之徒争縁南亩不致有过贱伤农之叹三利也至若军旅调度粮饷为先比嵗军兴动以和籴若常平一立除屯田粮及正税外复有百万余石之谷积于中而壮于外时和歳丰民无所仰推以济军虽调度加倍民无和籴之扰军免阙食之虞四利也歳稍不丰平价出粜钞本不失人赖以安使市防之徒绝幸灾贪利之心贫乏之家脱转死流移之苦五利也若夫平籴常平富人社义等法厯代相沿莫能便易能一旦举而复行则天下幸甚所谓不害经费为国远图良以此也据此合行呈覆
　　弹县尉杨政事状
　　体察得今年十一月内有在都住人崔提领将博州人户丁五十妻支丑女作逃妇捉拿及称被捉支丑女时有老刘等将皮帽金经卷儿等物夺了其崔提领与伊相识人大兴县现任县尉杨政一同于施仁门关不居公廨问得支丑女不系逃妇明有根脚不容分析崔提领将支丑女绳索锁讫分付杨县尉收禁责逼本妇状称因夫丁五十赴都作夫患病前来探覰到永清县河西务被崔提领作布哷齐捉住夤夜强行奸汚问出如此词因其县尉杨政并不行移有司理问枉禁支丑女数日将崔提领所摭老刘等夺讫金经卷儿等物却勒支丑女要赔钞六贯方才将支丑女保出使本妇无处申诉为此就唤到大兴县尉杨政问得所説相同除前项支丑女等一起公事省防本县尉司行移本县依理施行外据县尉杨政系京畿捕盗正官有此违枉合行纠弹
　　弹马全擅科钞事状
　　今体察得管上都路洪赞马站贴户提领马全自至元二年正月至五年十月终于所管站户刘泽等处除正站祗应钱外擅自科敛杂泛钱钞二锭一十九两九钱问得马全招伏是实兼马全年七十七歳老病不任勾当合行纠弹
　　为收刈秋青草等事状
　　照得每年和买应办秆草不下六七百万秤才得敷用窃见燕京顺天等处蝗虫水涝若全依年例和买窃恐临时躭悮合无借此秋闲令从长计置秋青等草如法积垜向前兼带支持用度官民似为两便据此合行具呈
