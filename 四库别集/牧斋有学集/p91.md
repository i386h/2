<!-- { "loadSidebar": true } -->
　　今更重有属于足下，《初学》往刻稼轩及诸门人，取盈卷帙，遂至百卷，敢假灵如椽之笔，重加删定，汰去其蘩{艹仍}春驳，而订其可存者，或什而取一，或什而取五，庶斯文存者，得少稂莠，而向所自断者，亦藉手以自解于古人，则足下昌蜀之嗜，庶乎不虚，而仆果可以自附于知己矣。今之好古学者有叔则、愚山、确庵、孝章、玄恭诸贤，其爱我良不减于足下，刊定之役，互为订之，其信于后世必也。长夏端居，幸为点笔，以代拭汗，新秋得辍简见示，幸甚！
　　【复吴江潘力田书】
　　手教盈纸，详论《实录辨证》，此鄙人未成之书，亦国史未了之案，考异刊正，实获我心，何自有操戈入室之嫌。唱此论者，似非通人，吹万自己，不必又费分疏也。德庆一案，事理甚明，高明既执据坚确，何容固诤。圣祖神武独断，变绝终古。虽晚年倦勤，东朝诸王宁敢以开国大事自立断案，大书简册，此非仆之愚所敢闻命也。
　　仆老向空门，荒唐放诞，旧学无多，遗忘殆尽，汗青头白，邈若多生，何况区区琐碎文字？《杜诗新解》不欲署名，曾与长孺再三往复，日来翻阅《华严》，漏刻不遑，都无间心，理此长语，顷承翰教；拳拳付嘱，似有意为疏通证明之者，不直则道不见，请讼言而无诛可乎？仆之笺杜诗，发端于卢德水、程孟阳诸老。云何不遂举其全？遂有小笺之役，大意为刊削，有宋诸人，伪注缪解，烦仍驳之文冀少存杜陵面目，偶有诠释，但据目前文史提撮纲要，宁略无烦，宁疏无漏，深知注杜之难，不敢以削稿自任，置之箧衍，聊代荟蕞而已。长孺授书江村，知其笃志注杜，积有岁年，便元本相付曰：“幸为我遂成之，略为发凡起例，レ抉向来沿袭俗学之误。”别去数年，来告成事，且请为序。妄意昔年讲授，大指尚未辽远，欣然命笔，极言注诗之难，与所以不敢注杜之本意，其微指具在也。既而以成书见示，见其引事释文，楦酿杂出，间资け噱，令人喷饭，聊用小签标记，简别泰甚，长孺大愠，疑吹求贬剥，出及门诸人之手，亦不能不心折而去。
　　亡何，又以定本来，谓已经次第芟改，同里诸公商榷详定，醵金授梓，灼然可以悬诸国门矣。乘间窃窥共稿，向所指纰缪者，约略抹去，其削而未尽者，疮瘢痂盖尚落落卷帙间。窃自念少学荒落，老眼迷离。诸公皆博雅名家，共订此书，吾所欲刊削者，未必诸公之所非，而所指削而未尽者，无乃诸公之所是。头目顿改，心神俱惆，疑信错互者久之。比得来教，乃哑然而笑曰：信矣，吾所欲刊削者，果未必非，而削而未尽者则诚是矣。心长目短，老将至而耄及之，其不足以与于斯文也亦信矣。又曷怪乎？
　　然而尚有欲更端于左右者：窃谓士君子凡有撰述，当为千秋万古计，不当为一时计；当为海内万口万目计，不当为一人计。注诗，细事耳，亦必须胸有万卷，眼无纤尘，任天下函矢交攻砧椎击抟，了无缝隙，而后可以成一家之言。若犹是，掇拾丛书，丐贷杂学，寻条屈步，捉衿见肘。比其书之成也，旦而一人焉，刺驳则愤而求敌；夕而又一人焉，刺驳则趣而窜改。刺驳频烦，窜改促数，前陈若此，后车谓何？杜诗非易注之书，注杜非聊尔之事，固不妨慎之又慎，精之又精，终不应草次。裨贩冀幸，举世两目尽夹而以为予雄也。
　　今注诗者，动以李善为口实。善注头陀寺碑，穿穴三藏；注天台赋，消释三幡，至今法门老宿，未窥其奥。杜诗西方止观，经之句注者，引李遐叔《左溪大师碑》而未悉其指，云何遐叔文云左溪所传，止观为本，祗树园内曾闻此经，用解止观，则可矣。所云曾闻此经，闻何经乎？一曰西方之《止观经》依主释也，一曰西方《止观》之经持业释也。二释者将安居乎？问者答者两俱茫然，令李善执简恐不应如是。然此但粗举一端耳。注杜之难，正不在此，诸公既共订此事，必将探珠搜玉，尽美极玄，为少陵重开生面，鄙人所期望者如是足矣，又何容支离攘臂于其间乎？
　　来教谓愚贱姓氏挂名简端，不惟长孺，不忘渊源，亦诸公推毂盛意，词坛文府或推或挽，鹊巢鸠居，实有厚幸。仆所以不愿厕名者，扪心抚己，引分自安，不欲抑没矜慎注杜之初意，非敢倔强执拗，甘自外于众君子也。
　　来教申言前序九鼎已冠首简。斯言也，殆虑仆有后言而执为要质者若是。老夫亦有词矣。未见成书，先事奖许，失人失言，自当二罪，并案及其见闻，违互编摩，庞杂虽复，两耳耸，亦自有眼有口，安能糊心敉目，护前遮过，而喑不吐一字耶？
　　荒村暇日，覆视旧笺，改正错误，凡数十条。推广略例，胪陈近代注杜得失，又二十条，别作一叙，发明本末，里中已杀青缮写，仆以耻于抗行，止之。今以前序为息壤，而借以监谤，则此序正可作忏悔文，又何能终锢之勿出乎？仆生平痴肠热血，勇于为人，于长孺之注杜，郑重披剥，期期不可者，良欲以古义相勖勉，冀其自致不朽耳。
　　老耄昏忘，有言不信，不得已而求免厕名，少欲自列，而诸公咸不以为然，居然以岐舌相规，以口血相责，匹夫不可夺志，有闵嘿窃叹而已。少年时，观刘子骏《与扬子云书》，从取方书入，贡之县官，而子云答书曰：“君不欲胁之以威，凌之以武，则缢死以从命。”私心窃怪其过当，由今言之，古人矜重著作，不受要迫，可谓子云老不晓事哉。馀生残劫，道心不坚，稍有枨触，习气迸发，兄为我忘年知己，想见老人痴顽、茹物欲吐之状，传示茂伦，兄当哄堂一笑也。《东事记略》，东征信史也，人间无别本，幸慎重之。俞本纪录，作绛云灰烬，诸候陆续寄上，不能多奉。
　　【答徐祯起书】
　　读所示古文不数篇，辄拊掌太息，文皆奇丽，志节盘郁，方寸五岳，隐然不平。而辨博之学，雄骏之气，又足以发之眼中之人无此久矣。足下通怀挹损，谆复下问，老学昏耄，未有以相长也。尝读李文饶《文论》举曹子建以气为主之言，而以两言疏通之曰：“气不可以不贯，势不可以不息。”此两言者，文章之指归也。今足下之文雄矣壮矣，关合怪骇，驱涛涌云，天吴罔象，灭没行墨，气之不贯而以编珠贯玉为嫌者则无之矣。若夫言繁理富、奔放谐合、浮漂不归之病，或时有焉。文饶谓川流迅激，必有洄γ逶迤，观之者不厌。李谓文章如千兵万马，风恬雨霁，寂无人声，皆善息之说也。欲有以进于足下，其必取诸此矣。古人有言：辞尚体要，规必圆，矩必方。此天则也。要之，必归于简质。
　　古今之文，雄浑激射，累千百言，如一气回复者，太史公之后唯苏子瞻耳。子瞻之文，固未有亻面背规矩，流宕而忘返者也。子瞻评李方叔之文，微伤于冗，后当稍收敛之，今未可也。方叔之文，正如川之方增，当极其所至，霜降水落，自见涯。然不可不知也。此言当取以献足下，然所谓如川方增、当极其所至者，谓其当爬搔洗濯，日磨月砻，以驯至于霜降，水落物候，穷而天根露焉，非谓夫纵放奔轶，骋不介之马于峻阪，任其颠踬而自愉快也。陆士衡曰：“考殿最于锱铢，定去留于毫芒。”又曰：“苟伤廉而愆义，亦虽爱而必捐。”知乎此则子瞻之于方叔所谓当极其所至者，亦应时发药，非诊治之通方也。丰山之钟知霜则鸣，丰城之剑入水则化。足下之文，霜水之遇近迫矣。亦在乎善候之而已。若欲仆尺寸隐括，句栉而字辱之，则无论拙匠代斫，自惜其指亦惧以楮业之工，雕刻混沌，而反为元气贼也。
　　【与方尔止】
　　谦益白尔止世兄足下：顷见足下《酬遵王诗》，次章颇似何将军《园林》第十，因思此诗云“幽意忽不乐，归期无柰何”两句突兀而起，即两句截断云“出门流水住，回首白云多”，此一轮势也。次一转云“自笑灯前舞，惟怜醉后歌”，次又转云“祗应与朋好，风雨好来过”，八句之内，势变多端，尺寸之间，移形换步，正所谓波澜独老成也。此老不容易，放笔如此，足下深于杜者，聊复拈此以相叹赏古人诗，暮年必大进。诗不大进，必日落，虽欲不进，不可得也。欲求进，必自能变始，不变则不能进。陆平原曰：“其为物也多姿，其为变也屡迁。”又曰：“谢朝华于已披，启夕秀于未振。”皆善变之说也。近代思变杜者，以单薄肤浅为中唐，五言律中两联不对，谓之近古，此求变而转下者也。唐人如岑嘉州、王右丞、钱考功，皆与杜老争胜毫芒，晚唐则陆鲁望、皮袭美，金源则元裕之风指厚，皆能横截众流。
　　足下论诗，以杜、白为第宅，亦不妨以诸家为苑囿也。每爱足下诗，能于酬应中输写性情，是以迥绝时流。既于此中得意，放手滑马，逸不能止，三周华不注，其亦将往而思返乎？金刚筏喻最重弃舍，学道之人谓当于生处熟，熟处生，故曰：“百寻竿上转身难。”又曰：“欲穷千里目，更上一层楼。”能弃能舍，则能变矣。足下今以晚年若能舍诗入道，可用此言为筏喻也。送序中既以此事推足下，见足下论诗，眼明心细，知不以业成自满，聊复布次相咨决耳。耳聋画字，不便往复，伸纸代口，勿以为笑。
　　【与王烟客书】
　　荒村残腊，风雪拒户。纸窗竹屋，佛火青荧。瑶华远存，重以馈岁。佳肴珍果，盈筐溢笥。春风满座，椒盘郁然。渊明省扣门乞食之词，少陵无稚子恒饥之感。古人老不得志，辄退思东阡西陌、鸡豚同社之乐。残生颓景，百里相望，不意得之于门下，不能不慨然太息也。老病日增，身世相弃，畏近城市，自窜于荒江墟落之间。人世声华，取次隔绝，庄生所谓恝然仁者去之，画然智者去之，亦庶几空谷逃虚之人矣。而仁兄留心长物，耿耿胸臆间，长言谰语，每相荐樽，断编啮翰，手自披录。昔人破琴辍弦，希风千古，不揆衰朽，坐而得之。旧学荒落，老笔丛残，每思倾囊倒庋，自献左右，少忄尉嗜芰《采葑》之思，周章摒挡，惭惧而止。每以自愧，又以自伤也。衰残穷蹇，归心法门，辟如旅人，穷路迫思，乡井衣珠，茫然□归无计。
