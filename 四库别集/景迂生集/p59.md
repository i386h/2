<!-- { "loadSidebar": true } -->
　　赠承议郎陈公公甫之配太孺人阮氏名徽字徳媛其先建州建阳人杨文公所称阮思道学士能黙记数千言于书不再读者太孺人之大宗也其祖中度与承议之曽大父文忠公同年进士文忠公器其文行以职方员外郎知涪州卒考通年十有五计偕与兄逸邈适俱知名于时登嘉祐进士第卒于成都防流主簿太孺人之母贾国子博士守约之女承议之母是谓殿中丞守文之女皆大叅之孙也贾氏自唐为相门风流人物特可观而太孺人之英华容止出诸姑伯姊上幼往来陈氏家时文忠公之配邠国太夫人宋坐堂上见之叹曰人间有此好女子忍使为他人家妇莫如吾孤曽孙之爱也归焉其姑以大家自处而严不以姨氏私之而太孺人闲习法度自其性质虽勤而不劳得尽妇道者十有九年承议有奇才骏识而仕不偶因免丧遂屏居韩城涧上菜羮布裘如后门之子而风雨寒暑安乐之太孺人相之者十年其长子恬修其父之隠操乆之而涧上穑事益荒芜将有饥寒不给之累而内外怡悦益自适衎衎太孺人如一日以阅三十年既而恬起以为校书郎奉太孺人归京师故庐以居未防恬致仕归韩城汝海朝廷又复出恬以仕而太孺人若初不知有出入舒惨忧喜于其间也盖凡夫若子之所志者宗族姻娅不足以与也而太孺人志之也夫若子之能事则学士大夫之企及惟太孺人能之也至于为辞章以着明道修链神眀之微与夫释氏清静寂照之妙则太孺人之自得也大凡人家女子学书者有矣未有善顔鲁公书太孺人者至于不用笔墨袖中以刀出古今法书如重规沓矩不出入毫髪者惟太孺人之能也太孺人知生民之乐皆在一身而外物初未尝与也宜其夀考康宁将九十而视听食力犹五六十人虽尝疾病将逝去犹平日寝处也当其问疾时汝之士人自郡守而来莫不有忧色不幸而哭之者亦悉尽哀既送葬车有谢之逺而不却者行道之人孰不叹息曰是惟其母之贤是惟其子之贤其卒以宣和二年十二月二十有二日年八十有四越明年正月二十有五日祔承议之墓于新郑先茔之次恬之下四子皆早卒三女嫁旧族之子孙男三人女二人恬既请其友嵩山晁説之铭承议之墓又为太孺人之铭铭曰曩者种征君志操之脩母氏之贤也种母闻诏其子不闻相其夫未如陈母之全也后有赋闗睢之诗及閟宫之七章者为徳门而叹息不待吾言之婵媛也
　　宋故赠承议郎陈公墓志铭
　　丞相文忠陈公长子师古尚书都官郎中知七郡有政绩生子知章大理评事幼有大才日诵万余字落笔数千言在须臾间尝行役下马道旁读古碑二千余言归覆之一字不谬谢希深手书啓事上尊府廷评随众目在旁胡恢乃携啓本去廷评取纸凭空细字冩一通如初夏英公雅重其诗文数来问典故及竒字卒年二十有四娶殿中丞贾守文之女叅知政事之孙生子造字公甫其生四月而孤曽祖母邠国太夫人宋尚无恙深怜抚之仁宋待邠国以异礼出入广内称呼如家人既薨上震悼之乃特録孤曽孙以太庙斋郎既冠调黔州司户叅军寻病去复司户戎州兼録司法参军不以门地自慢遇事如老于为吏者国朝自丞相贾公枢宻副使吴公庆厯八年上编勅二十巻后逮公之出仕防二十年不复设官编勅其下郡国者虽稀简而必具请申眀若奏可本末冩成大轴非若其后一事一印纸日沓至虽数纸不厌也以故勅令压架弥栋尘垢莫可触壤防糜烂不能文字吏幸以轻重出入为利况在戎州逺徼公视而笑曰乃今可为矣白郡守武侯曰无斧斤则失凿枘愿以编勅所降依门次第之上奉朝廷之命下絶吏为民奸幸甚于是未半年书成居数年是为嘉祐七年丞相韩公上编勅三十巻颁之乃勘以公之私书其异同者两条余如同防墨尺寸出也戎人杨三尊者黠骜自异喜生事渔猎其酋长亦惮畏之公一见嫉之曰豺虺也留之异日必贻患于人无防何三尊被轻系公乃发其前后死罪数十立以法诛之戎塞悦伏无不以公为神明而戎汉赖公以宁居者数十年州将一旦率官属登城楼语非所宜言者为人告之一郡官悉就逮公初未尝从之楼上乃领州事乆之益得尽其才贾夫人感疾公帆江三峡谒殿中丞单骧其劳万里夫人疾愈去扬州节度推官王君玉侍郎知扬州以声誉老成自髙待公忘年每与论新唐书抵牾而不吏之也韩丞相玉汝以贠外郎年甫三十余来知州事风棱人不敢喘息晨坐得盗贼付狱日未午督案且甚急公乃故迟之心知其非真盗也韩公怒取囚由大书杖脊二十下未防真盗得而韩公为公惭焉自是韩公之威少霁而多与公议事有江都宰者地寒而贤后太守朱大监以私意欲罪去之公率郡官廷辨曰江都宰无罪且才之公在扬州四年晚权江都时散青苖钱之初也公视可与者与之不以殿最为巳事卒无一人妄请者而刑戮頼之以省非它县比用三司使举监广门初罢使臣为门官而新城门设水扉创格令条禁甚密所谓三司使者一时风力人也多从公之建明至今人赖之以不苛调宿州观察推官未行王丞相荆公用以便籴河北丁贾夫人忧免丧臞然叹曰吾少举进士而卒不一第每更一官归当改秩而举将之格必亏其尚黾勉于斯世者吾母待养也今既不得终养则吾何用禄为乃屏居阳翟涧上菜饭不食肉者十年日诵佛经宴坐间则往来嵩少穷山水之娱且尝得法天衣之门人法清既感疾弥年不问医卒年四十有六元丰五年二月一日也娶阮氏自有志铭子五人长恬海内知名士也起处士今为奉议郎遇郊恩赠公承议郎次绎思近思惟恺四人皆早卒女三人壻曰文林郎吴偕张文定公诸孙彦之鞠待制之曽孙正彦孙男三人昌邦昌谔昌裔女二人长适邯郸李榛一幼公骨相甚伟能与人交而不忘规过两叔父及其舅氏嫁孤女数人皆尽力其才识文艺不减其父而不自多也恬以建中靖国元年五月二十四日公于新郑世墓之次不及铭后二十有一年因祔阮夫人乃得铭于恬之友嵩山晁説之铭曰昭陵之时无穷士何夫子之杰才骏识早声闻而辱下僚兮勅令刺于私室而虺戎诛以独见乃未老而涧濵藜藿与嵩髙兮相门之初必复其难去斯而有觉者以超超兮有祖有父之风烈而有子以景烁则吾之幽篆昭昭兮
　　东里张处道墓志铭
　　公讳厚字处道姓张氏其先滑州胙城人徙郑州新郑曽祖讳纯一邢州钜鹿县令赠都官郎中妣魏福昌县太君祖讳绅金部郎中赠光禄大夫妣李仙源县太君父讳越朝散大夫赠中奉大夫妣王永嘉郡太君光禄大中祥符间为京西转运使道新郑乐其幽僻后乃徙中奉之居犹萧条与邑俗称至公乆而遂为邑之甲族宅庐园林黍稌牲牺蒸尝有礼婚姻连大家实自公力田苦节也所谓田野躬耕者古人以之其在今人能言之者尚寡甚则往来桑柘间已多自贤有如公者袯襫风雨不告辛老农之所瘅而上以奉慈顔下以厚羣从其间昼夜未甞须防废书不读乃不知九州之中防人也公幼嗜学纎条悉理各谨家法不诡经茍异同如其服田畴而甽区浍别也乃其所积者忠信笃实言行必顾未甞失辞降色于人慷慨辨论甞自申而不可屈宁失于介不失于同则又如其秋之穑也公以是自谓不仕则已仕必由文辞髙第出中奉当任子则让于仲弟孚而欣然如负释也盖公少为辞赋甚力读扬雄之千赋而如董遇之千读虽甞一黜有司不再试而白首莫可夺其自胜之色且言曰文章要有宫商舍辞赋何自而入无声律则无乐矣诗礼又安所错哉公之为人不为时惨舒大概如此性喜谈国朝故事曰勿昜此衰老之身自庆厯皇祐来闻颂声沐膏泽幸已多矣即今日死无恨若軰恐不吾如也或遇里巷破律乱常之役则悲咤太息若躬疾疹必思去之公虽服田闾不出而洞晓世务前知某事当如此某人当出当入后无不然者其与人合则寡近不南阡者五年逺不北陌者十年而前年子弟之道死时公乃后车徒行北门之外哭奠之时公年已八十矣平生无他嗜好而藏书将万巻其得之甚艰颇俱与人通书每简编后识顔黄门借书之戒又畜金石刻亦富皆得自公幼时无刓蠧可喜朋友间得见之至于三代尊彛鼎鼐之属则深蔵不出户牖曰初为吾一已之奉耳乌能乐人之顔色而博其嬉笑哉是则与吴传正侍讲不以图画视人等也一旦为大势力者取之则复如顾长康之变飞栁公权之羽化云耳公行年将七十而防衣老亲侧其及八十余犹康宁食饮倍少年軰絶无疾病而为人脉药起死则多矣其读黄帝书如孔氏书之勤也虽无不窥于梵释书则不一经目曰外吾周孔宁有道耶今年八十有四矣乃一日卧病语诸子曰吾即死不独不药亦当不食三日惟饮水清吾脏腑则全吾洁也后三日是谓宣和二年庚子六月戊戌而公卒且甞有言曰吾在十数年前晁以道诺吾铭诸墓矣説之惟公年七八嵗时中奉在延安厐庄敏幕府庄敏见公识其他日有立也治平间侍行北京则从吕陶汪辅之学以文艺见韩忠献公复为忠献公所赏呜呼二公知公之才而不知公老以布衣死前日之田及公手之嘉花异木数亩之园晚分二季初若未尝有也他尚何言于公耶娶马氏供备库使用之之女先公六年卒男六人兼济道济延济公济思济经济今见子则伯与未季女七人归郭固王贲李纯彦盛开仲潘唐王锡孙愕今见女小王妇孙五人敏之微之徽之彛之涣之女六人二归周铸李翚公有诗及杂著二十巻尝自号安常子安素居士越十月壬申县之东里乡润色里世墓之次铭曰仕不愿田则力弃吾田専修徳一世人莫予识马在辕身不出谈诡经愤以叱事破律愀欲泣气兕虎志金石天夀之将九十溱洧流嵩隗植公不亡铭岂泐
　　宋太令人陈氏墓志铭
