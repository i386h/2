<!-- { "loadSidebar": true } -->
　　云南按察佥事皇甫先生汸字子循百泉其别号也父曰重庆守録先生兄弟四人皆有文彩冲不得志于公交车以死涍濓与先生虽得第然其官不大显而先生自工部郎外补不能其职改国子博士旋起为南京吏部谪同知某州为御史王言所捕亡命得解补开州超同知处州寻迁云南按察佥事大计中白简归处乡复为陈御史所窘家几破先生性和易不设城府为诗文沾沾自喜好声色工狎游而不能通知户外事以故数困然信心而行以文自娱于诸兄弟中独寿老年八十乃卒其诗五言律最工七言次之有钱刘风调文慕称六朝然时时失歩
　　
　　赞曰宦拙而穷貌短而佻其志嚣嚣其乐陶陶修辞之士而年最高者将无外为之鍳而中不劳者耶
　　
　　弇州续稿巻一百四十九
　　
　　●钦定四库全书
　　
　　弇州续稿巻一百五十
　　
　　（明）王世贞 撰
　　
　　○文部
　　
　　△像赞
　　
　　故南京刑部尚书景山钱公邦彦字治征呉县人也公生而长身玉立清劲瘦削如华亭鹤由髙安令用卓异拜吏部主事歴司勲司封以至选部员外郎遂为考功郎中迁南京通政司叅议歴太常少卿卿再迁大理卿刑部右侍郎转左侍郎遂转南京刑部尚书六十余乞休寿九十台使者以故事请天子为之赐彩币羊酒俾抚按臣存问仍续廪给扶盖及门而公不待矣公生平修慎详淹居官无公私谴杜门里居优游志物之养年虽笃老而五官之用不衰美食甘寝以至于终奄然若蝉蜕矣言行纤巨动见模楷为荐绅先生祭酒者垂三十年海内艳言之公卒之岁东莱有郭大司马宗皋者九十一亦卒
　　
　　赞曰吴多巨寮八座绳绳至于寿考我公独赢岿然灵光进止仪刑帝所显褒世所艳称北郭南钱俱为列星
　　
　　沈江村公■〈启，山代口〉字子由吴江人举乡荐七上春官始第授南京工部主事以具上供楼船及修陵寝事为其尚书所知考绩改刑部进员外郎郎中察能出知绍兴府请于台平其属邑会稽萧山新昌赋其人徳之时朱中丞纨严舶禁而郡要路荐绅为恐喝间阻且持美迁啖公以公能得中丞驩而解之公不听遂衔公刺骨而公迁湖广按察副使公方佐其中丞张公岳破黒苗寨以功状闻而绍兴之间行公罢而朱公寻坐累不良死公归絶口不言官事筑室仙人山以著述自娱耳目聪明饮啖步履如少年久之卒年七十八子孙多显者公所著有家居稿南北稿西台稿越吟稿楚吟稿鸡巢岭稿南厂志牧越议畧吴江水利考杜律七言注晴窓便览若干巻
　　
　　赞曰弗用之全乃全其天虽啬于官乃丰其年
　　
　　四川右布政使雨泉陈公讳鎏字子兼吴县人举进士为工部虞衡司主事累迁都水司郎中擢四川按察佥事提督学校转湖广右叅议河南按察副使以御史孙昭论调归里中积数载起家补云南迁四川右叅政遂为其省按察使以至右布政使一旦移疾致其事归又数载乃卒年七十其政术具余所撰传中公为人坦洞不设城府寛然长者而中甚耿介其始自工部榷江陵税再起婆娑滇蜀皆天下饶地而晩不能具中人产构一堂广袤仅寻丈而扁之曰已寛其自蜀归也余迎谓之曰劳苦公旦夕开府何渠厌紫微事也公顾笑曰吾见夫陆栈水峡之险逺也不欲以一棺累妻子耳盖天下方以归髙公公殊不屑也公善八法精行草擘窠怪伟遒丽而其于榜署书尤妙所撰诗文亦洒洒顾不肯注思曰使吾以是见役何异拮据案牍乎轻刀短屐独游山水间客召之饮即饮饮少即隗俄坐睡不复问孰主也其任真类是
　　
　　赞曰行不脂辖止不树垣匠心条畅与时盘桓出入畏途其天乃完众皆嚣嚣我独恬然逃名近名一切舍旃我仪古人清和之间
　　
　　瞿文懿公景淳字师道别号昆湖常熟人少工制科业有声而久困诸生间既得荐遂为会试第一人已廷试复第二人天下学士大夫翕然称之以比于王济之唐应徳而公夷然弗屑也有所撰随请辄应不复涂窜取辞达而已公貌眇小体若不胜衣而气端劲与贵幸大臣语侃侃亡少屈尤眘举止严取予而不欲有其名与后辈谈子易温直令人宛然想见成化弘治之际公自编修进侍读左春坊左谕徳侍读学士以至迁太常卿掌南国子祭酒为南吏部右侍郎礼部左侍郎兼学士中间再分试礼部一主武举及应天试知制诰总校大典诸文学重事无弗与者而至迁拜则往往逊其侪其始以忤幸相故最后其乡人与门生相继秉国公澹然自如也以病请告卒年六十三赠礼部尚书始公以甲辰举而前举甲辰第一者储公瓘与公官位年望畧同其谥亦同
　　
　　赞曰公貌温温其言便便其履坦坦而学渊渊鹊起巍科鸾栖木天视若固有其中坦焉及乎栖迟亦遂泊然不琢不雕大化以全
　　
　　陆五湖先生师道字子传长洲人踰冠举乡试又七年始成进士故太傅李文康公时阅所射策而赏异之曰此董晁间人也而书又得锺王法取以为第一天子偶有所轩轾抑置次甲除工部都水主事久之改仪部入直内阁制策当是时人以为清华格而先生意不欲游其伍请告归养母者十四年母丧以孝廉闻使者交荐之不起寻病痱又数年始起为祠部主事召署祠部郎中就迁尚寳司少卿尝一使秦邸还署司事病益甚复请告归又六年而卒年六十四先生长身玉立美须眉仕宦垂四十年立朝不满一考其请告之日杜门读书为文章及书画皆入能品慕文待诏征仲行能独折节师事縦游湖山间不轻入公府意泊如也少尝受经王禄之俱仕非久即髙卧天下俱以为威凤仪鸿而公晩出不能有所为人用以是相轩轾则不然禄之病公亦病也禄之病弱弱故不肯出公病痱痱乃心瞀闷不甚了了以是强出不然公岂龌龊吓腐鼠者哉公所著书文集并续别集左史子汉镌数百十巻藏于家
　　
　　赞曰女嫭美兮重之以修能佩桂椒兮又袭之以杜蘅飘独立兮岩之阿姿絶代兮将奈何横天罝兮伏修坂君不顾兮日将晩舒予足兮就康衢方驰骋兮复次且末路薄兮察秋毫归来归来兮不可以久叨
　　
　　彭隆池先生年字孔嘉吴人以文行举为郡诸生寻谢病免得寿六十二以卒其事行详余所撰志中先生博学于载籍多所通晓顾自匿长恂恂退让君子也口不挂人臧否以故足迹不能出百里外天下信其为长者书初法晋人已为楷其小者信本大者清臣行草则子瞻予与先生善今像最逼真
　　
　　赞曰子之文章尔雅周详其为人也子直易良酒徳温然非几尽忘不为城府谁窥女墉不为棘荆谁虞女伤是以呉趋畏垒之乡
　　
　　俞先生讳允文昆山人少为诸生以布衣卒年六十七事行见余所为志中先生善病不能弃其家逺出以故虽食贫而能保其志老而名转髙诗善五言古选气调殊不卑所乏精思耳歌行絶句如披沙拣金往往见寳小文之有韵者佳尺牍亦不落夹正书古而饶小法以置唐人中未可辨行笔自米襄阳曲踊跳荡更过之姿韵弗及也今像乃黄彪所写戴貂帽披紫裘秀眉飘须神仙中人也
　　
　　赞曰其貌晳兮而古其处僻兮而古其行质兮而古其文则兮而古其书劲且泽兮而古古之人古之人生何幸兮偕子亲中道睽兮长苦辛托余志兮以弗冺
　　
　　严文靖公讷字敏卿常熟人举进士为翰林院庶吉士授编修满九载进侍读超拜学士寻进太常寺卿兼学士再进礼部左侍郎改吏部进礼部尚书改吏部前后兼学士如故加太子太保进武英殿大学士亡何以病予告归公少通颖工艺文善书尝一主试应天乡试及会试以撰玄文当上旨得骤贵重所赐有绣麒麟蟒服它赏亦称是而性畏慎每上一命下皇恐局蹐无所容在吏部时而徐文贞公阶当国益自励为清公苞苴不行然铨务多文选郎陆光祖主之拱手而已既归病良久则父封公与母夫人尚无恙其家庆与李文定公春芳相望于江南北而公之为恭谨益甚虽少年书生与之讲钧礼所赉予寛贷其声多在闾井畎亩间积二十年而后卒寿七十四其卒也咸嗟惜之讣闻官给葬祭赙赠少保
　　
　　赞曰徳于朝浅未竟也徳于乡终有庆也折节为恭久而自然口絶雌黄腰若杯桊是非公卿之盛节而末俗之所艰也耶
　　
　　布衣陆包山先生治字叔平吴人也事行详予所撰传中先生生而磊落负文采有姿制为故太傅王文恪公所识异游祝文二先生门其于丹青之学务出其胷中竒以与古人角一时好称之几与文先生埓先生倜傥嗜义爱慕学士贤豪若渴富家儿赍重资踵门谢弗纳也家支硎旁有山水之胜艺菊数百本五色相鲜佳客至辄解衣伏雌斗酒弥日夜不倦有腴田数顷忽尽弃之构祠以祀其先祖而依焉后老病卒年八十一余尝泛太湖陟西洞庭先生携一幞以随其家不知也归而悉貌其胜以贻余曰非子诗不足以当余画又尝用丈二赤宋时纸画桃源图见贻余至今愧其意焉先生久次诸生且病御史贤之而俾以贡名若当辟者先生遂却衿裾御也
　　
　　赞曰身不越井重一世兮迩者服节逺者艺兮曰艺斯浅深乃志兮九九之梦斯征岁兮所迫身后余为之识兮
　　
　　太子少保南京吏部尚书赠太子太保袁安节公洪愈字抑之吴县人也尝举乡荐第一遂成进士授中书舍人拜礼科给事中出为福建按察佥事兵备建宁迁河南布政司右叅议转山东按察副使提调学校湖广右叅政入南京为太仆寺少卿太仆光禄太常卿乞致仕归久之始起故官进工部右侍郎都察院右都御史礼部尚书以考绩入朝改吏部盖自少卿而后凡八徙终始不离南京抵家上书乞休许之特加太子少保寻续廪给扶不久而捐馆矣春秋七十有四公生而清介质直孝友忠信不苟然诺与人交不设城府通仕籍者四十余年以三品里居垂二十年容膝之庐不増一椽得月资辄与诸兄饮食共之南亩无所拓出入徒步或泛小舠从一奚僮而已为给事日尝糺铨司翰林各一人翰林权相入幕客也铨郎方握秉而又能得权相意公极论其奸私又他语多擿太宰幸上知之为之逮铨郎斥翰林而公且抗疏直言权相误国状疏成垂上而建宁之命下矣其在南台又能明御史之直言即忤旨不顾他条奏皆凿凿可行所莅多去思第公居之澹然未尝示人以徳色晩节名转重士林望之以为麒麟凤凰云公素强无疾得小疾遂逝若蜕者今年春忽画一像寄余俾赞之余赞之以复公仅半月而公卒余乃复従其子都事一鹗别模其小者而复为之赞之呜呼余昔之赞公公生也而今乃忍赞公死也
　　
　　赞曰疎眉方瞳秀下而丰踰七十而有少容敦薄廉顽模楷是宗而一旦夺之岂造物之不容虽然天子葵之士林崇之为名臣于万厯为完人于嘉隆髙朗显融令始令终于嗟乎袁公
　　
　　徐鲁庵先生师曾字伯鲁吴江人也登嘉靖丁未会试移疾归至癸丑始廷对赐出身改翰林院庶吉士授兵科给事中再迁至左给事中有所建白皆凿凿可施行者而是时上春秋髙所任大相把持言路君念母老身不任谴而又不忍嘿嘿乃移疾归归之日即独身跳之城外别墅岁时伏腊还谒家庙一见妻子而已覃思著述皆翼经而证史颇及时务亦喜作诗工取达意天官累檄之出不应最后径补故官力辞卒年六十四有司祀之学宫
　　
　　赞曰吾闻之有言责者不得其言则去去以全志亦以全厥身而永终誉又闻之人有不可为也而后可以有为嗟嗟先生乃竟不为卒以全归耶
　　
