<!-- { "loadSidebar": true } -->
　　京师天下防同之都其人靡所不有文儒武将英伟豪杰之士竒能异术方技之流释老二教所谓真人徳士持瓶蹑屦风飡云卧不逺数千里以访道问业为事者举集焉况乎山水之崇深城阙之壮四方万国之贡献礼乐文章制度典则之明备皆前世所未有是以髙人胜士必思一游以尽天下之大观而卑汚龌龊者不能也予官京师四十年所见多矣今又见有中师焉中师长洲人始出家于练溪白龙精舎事白圭和尚又事南洲洽公为入室弟子苏之圆通永定胜感常虚席厯举中住持既又主杭之上天竺实五山之首学者多归徃焉中深于其道而又好儒喜文章见名公制作爱之如珠玉其心葢超然无滞碍非拘牵常见泥于物我者比也尝得鸿胪卿杨思敬东【阙】草亭【阙】　园燕游诗葢少师庐陵杨公及予辈所作喜曰是不可不传乃刻石以传久逺思敬闻之大喜至是与中语益竒之久之中告思敬曰中之来京师既尽天下之大观凡吾教之老师宿学亦徧礼焉其所得多矣吾将归也于是思敬来告予曰昔韩欧诸公多与名僧游今中亦可谓竒伟不常者先生宜赠一言以华之予闻钱唐多佳山水上天竺为最胜常欲徃游而未得然终兾一遂焉中为人如此是可爱也或者其有遇乎昔苏子由作栖贤堂记东坡先生为书之曰以此与庐山结縁庶几他日入山不为生客也予于中亦云故为序以送之






　　抑庵文集巻十三
　　钦定四库全书
　　抑庵文后集巻一　　　　　明　王直　撰记
　　南陵县脩学记
　　南陵宁国属邑先圣庙学在县治东南然兴造之日久矣缮脩不继日入于坏宣德五年任君秉彛之来教谕斯邑也始至谒庙视学舍凡明伦堂东西二斋及仓库庖厨诸生寝舍皆倾仄腐败其正殿及两庑亦间有弊陋且器用多损缺弗称严祀立教之意心切忧之思欲补弊为完易败为新而财无所出乃致邑中好事者饮之酒而告之曰朝廷兴学以成贤才美风俗其意厚矣南陵为县近在畿内而若此诸公乐善向道能不一动其心乎众皆曰此吾邑之学所以教吾邑人子弟吾辈弗克早图乃令先生以为忧请各出赀财以助而其邑之杰然者朱道辉叶文员刘允廸潘廷美何舜卿即各致大木为栋梁且又资其不给乃市羣材命众工凡诸用物一不以干有司防监察御史张琦廵歴至南陵闻而韪之命医学训科刘惟先董其事县令丞张亨龙得名助诸杂役及饮食之费经始于宣德六年九月而以明年六月成皆坚壮华好轶乎旧观又市胡俊陈贵隙地为后堂与前堂相称凡礼神诸器几案炉缾笾豆罍爵之属靡不具备于是庙学焕然一新今年秉彛以事来北京具以告予而求文为记且曰伦之为此盖难矣经费既不敢烦有司然亦未有概于心者非众人之协从弗能就也今幸而成功若不为之记则无以示久逺且欲学于是者皆读书励行庶无负今日脩学之心愿先生有以教之予谓天之生斯人也皆赋以仁义礼智之性而行于君臣父子夫妇长幼朋友之间其孝亲弟长者仁之本而君臣夫妇朋友则义之合也礼以制之而各尽其分智以穷之而各揆其宜则人伦之道明其所受于天者尽矣然人之气质不齐盖有昧其道而斁其伦者是以有教焉教必有所寓而施是以有学焉故曰三代之学皆所以明人伦也今兴学立教不异于古而必本于读书书所以载此道也读其书明其道深体而力行之则贤才成风俗美矣然而世之防学校者知读书以明道矣深体而力行之则鲜矣持无实之空言思以侥幸于一时而谓贤才之成风俗之美其可邪南陵自昔为壮县今宻迩皇化而又得贤如秉彛者脩学以教焉则夫为士者当何如哉尽心于圣经贤传明夫天理民彛之本然质于师讲于友体之于身行于家施于乡党州闾推而至于仁义不可胜用然后为学之成如是出而用之逹其道于天下以成化善俗则三代之贤岂逺哉父兄老长相与协比而成此者非茍为观美也祗顺朝廷德意固亦以此望于乡邑之为士者矣其可不勉哉秉彛名伦监利人始取进士为监察御史亲老求教官以便养教之尽其方诸生始复有科目显者观乎是举其贤于人可知矣故予为之记以勉学者而并着之使他日有考也凡乐助之人其名未尽载者则列之碑隂
　　先垅图记
　　万安县学教谕黄先生须闽之永福人也世为其邑大家在宋时有曰定曰大资曰泰者以文学忠诚受主知大有声于时其后又有曰提叟曰均寿曰则敬者皆有隠德则先生之曽祖祖父也先生承世德之懿以文学发身为教官去故乡久且逺矣其先世之蔵于冲谿于小阳于古岸之原者不克躬拜扫墓下风雨霜露之变盖恻然有感于其心于是绘为图以寄意焉因其学训郭公承求予为之记夫君子之于其先盖无所不致其思宫室则思其所居车马则思其所乘于池台之髙深则思其尝钓游也于林木之茂宻则思其尝防休偃息于此也书而思其手泽焉桮圏而思其口泽焉盖目之所接而思从之思之所存亲之所存也况丘垅为其体魄之所蔵者乎夫安得而不思思之而不能至则图焉以寓其思若黄先生者可谓孝矣予尝闻之古者列国封建故仕者能不去坟墓至春秋时虽孔子亦周流天下故其脩防墓曰某也东西南北之人也不可以不识况今大一统之时士有志于行道者其何以自处也由是论之士之仕也要在立身行道不辱其先而已岂必朝夕墓下哉茍洒扫有主则去之可也彼不出其乡而朝夕墓下思伐其松栢以爲材思剪其荆棘以爲薪其又甚则思发其所蔵焉者有矣其视去坟墓而能有耀于其先者得失可知也黄先生爲教官以孝弟之道教人所谓能立身行道不辱其先者丘垅之图虽不作可也而犹惓惓如此盖图之接于目者常则思之存于心也固则岂有须臾忘孝哉图盖亦有助焉也然则观斯图者孝敬之心亦可以油然而生矣
　　和乐堂记
　　吾邑童用和居鐡溪江上有山水登临之胜其爲人也闿爽乐易友于兄弟辑睦于乡党言行之发必审于理度于义他无所累乎其心盖嚣嚣然乐也乡之士友咸相与誉叹因名所居堂曰和乐之堂盖取其字与其行而为名云今年其子彦伦来北京具以告予而求文为记予尝读子思之书而知和之说矣和者道之所以行谓之和盖循其自然而无乖戻之谓也夫人之生莫不有君臣焉父子焉夫妇焉长幼朋友焉皆天理之所存也循而行之至于无适不宜如是之谓和和则乐在其中然推致其极诚非人之所能者君子于此则有以槩之果行成于身和于家而逹于其乡则可谓一乡之善士而贤于乡之人诚若用和宜为士友之所誉也然则所以名其堂者不亦称情也乎哉用和之居是久矣予昔尝过之观其室庐之美原田之肥沃人物之俊茂賔客之往来者不厌而重冈复岭平沙漫流烟云竹树风防水鸟可以娱目而适情者皆得于履舄之下心甚乐之去之三十年童氏之居旣燬而复新所谓和乐堂者盖想见其处而不能知其详矣则今之为记宁不嘅念于畴昔哉抑尝思之乐者和之所由生也和则乐不和斯不乐矣世之以才力自豪者多矣然悖于理逆于义内仇怨于兄弟而外忿嫉于乡党由是奔走忧患之途而戚戚以终其身者不少也则如用和者岂非君子之所尚哉且夫和者非独能乐也自身而化于家逹于乡则和之所及广矣持之以诚而行之于久则物之托于此者必将感而应之花之并蔕木之连理禽鸟之交哺皆和之所致也用和其尚勉于其终哉彦伦循循谨饬而与其弟甚相好一乡之人无不爱且厚焉盖化于其父者然也则予之所谓感而应者尚庶几见之他日南还登斯堂而验焉姑为之记以俟
　　勅书阁记
　　君子之制事也义焉而已矣义者使物各得其所之谓也物各得其所而无或戾焉则其为义也至矣利盖害夫义者也専其利而不以及人则乖争凌犯之风兴恶在其为义哉孔子曰君子义以为质吾是以知夫为君子者之必以义也况上以仁感者乎前年朝廷脩养民之政念水旱之无常而其食或不给命有司出库财籴谷以备赈济富民能发廪佐官者具以名上永新贺祈年与弟引年尝以急义闻乡里谋曰吾幸有余积亦旣用以济众矣今天子虑民或艰食而豫为之防吾其可不奉诏即出谷二千石以归有司俾自为敛散县大夫以名闻上遣使持勅旌之为义民劳以羊酒复其家祈年既拜赐作重屋以蔵焉翚飞鸟革岿然出于霄汉之表游人行旅瞻望而称叹曰此勅书之所在行义之所致也于是祈年之名遂益显于当时名者实之表也有其实名必归焉宠之曰义民岂不称情也哉贺氏之先本越人知章四世孙慿为永新令卒于官因家焉其后或以材武称或以文章显佐郡宰邑者相继而不絶祈年父仲昻甫尤轻财重义世之钜公伟人多与相往来有文字之好祈年之克奋于义盖有啓之者是故君子以世徳为贵也义者人心之所同有而君子亦人之所乐为也岂独贺氏哉兹阁之成凡接于见闻者皆起其同然之心发廪佐有司防年饥嵗得以广上之赐而民无失所者则仁义之泽洋溢周徧唐虞三代岂过哉祈年来京师以阁记属予故为记之所以重祈年而亦将有劝也
　　西亭记
　　永乐二十一年秋八月吉水萧鼎升来京师以其所作西亭请予记盖其祖如渊尝作亭于所居之西前临羣山下瞰池水佳木异卉列植而交防凡师友之讲论宾客之往来者皆萃其中油然赋咏之乐每发于觞酌之余盖一时之盛也亭之废久矣鼎升乃即故址而建焉曰吾以继吾祖也嗟夫鼎升可谓贤于人也哉惟吾郡多大家乆者五六百年近者亦三四百年当其盛时髙楼杰阁之翚飞广宇丰堂之鳞次衣服相绚耀舆马相雄髙盖可谓美矣然盛必有衰兴必有瓌理之自然也故夫室屋之华宾客之盛吟咏之风流管弦之繁防皆已变为荆棘之场樵牧之墟鸟兽之鸣号精魅之呌呼者矣遭遇圣明沐浴膏泽衰者盛废者兴革萧条之陋风复太平之伟观者岂独一西亭也哉然能思继其先如吾鼎升者其可多得耶古之人论孝曰继志述事鼎升其知此已夫虽然继述之大不特缔搆而已也盖必存诸心施诸事者皆无愧于前人斯可矣是故居其位则思其尝宴嬉于此也行其亭则思其尝陟降于此也念其志意之所在与其行事之所存勉其所为之善而絶其所戒之非斯可为善继述者矣故亭之复作有不必书而谓思继其祖则是真足书也诗有之曰绳其祖武鼎升以之其曰夙夜敬止则予勉鼎升之意也盖不敬则凡所以继其祖者皆茍焉而已矣若是则物之废兴成毁亦何常也哉故予书其说以为记使置之壁间而览观焉以自朂也
　　种德堂记
