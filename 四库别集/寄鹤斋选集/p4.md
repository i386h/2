<!-- { "loadSidebar": true } -->
　　江西德化罗榖臣，讳大佑；同治进士，洊擢台南郡守。枝，己丑蒙拔冠郡试；未晋谒而没。观察唐某刻其「栗园诗钞古诗自选」，体迄唐、宋，均得门径；今诗，则大有元、白风流。「追忆词」用渔洋「秋柳」韵四首云：『飘泊东风黯醉魂，才人新怨赋长门；花移别馆莺无力，泥落空梁燕有痕。芳草已迷杨柳渡，扁舟何处苎萝村？梨花庭院深如海，凄绝萧郎莫更论』！『芙蕖散乱不禁霜，菱叶荷花空满塘；旧谱怕翻「金缕曲」，赠衣犹压彩罗箱。痴心私誓酬妃子，称意行云负楚王！重过海棠花下路，深情还问碧鸡坊』！『落絮游丝惹舞衣，回头万恨事全非；琴弹怨调弦声澁，莺唤残春花影稀。千点黄金和泪铸，几年碧海变尘飞。人间多少闲牛女，银汉迢迢一例违』。『铜驼清泪共君怜，绮岁风怀渐化烟！犀角有灵心的的，茧丝无絮意绵绵。口脂香恋如花梦，髀肉神伤似水年。哀乐纷纭须忏悔，闲愁抛付白鸥边』。「感念昔游」云：『莫向南皮问旧游，浮沈聚散几沙鸥；一年小劫笙歌歇，二月荒城鼓吹愁。春雨又催江上杆，夕阳无恙水边楼。黄莺紫燕归何处？付与扬尘变海沤』。所作甚多，皆神清韵远，不减古人。「栗园钞」不多载，此亦不能多录也。绝句如「春情」云：「柳条漾碧草毵毵，蝶妥莺捎花气酣；斜倚熏笼温睡鸭，绮窗无语梦江南』！片词只字，皆清脆绝人。又有『燕市难逢屠狗歌，一鞭风雪莽关河；健儿吹角毡庐夕，诗在明驼背上多』。亦雄气迫人。忆枝在场中，循手纳卷之作——俗所谓「卷后诗」者，均蒙非常逾分之评；至以「仙气」相目，不禁赧然。在场中，曾一场枝已作列第一，促刀作列第二；暗中摸索，不啻针芥相投矣。顿经祸乱，追述升平韵事，不觉怆神！
　　榖臣翁作宰，多惠政；令晋江时，有贤良名。其办理械斗，尤尽苦心。南门外各乡有争竞者，辄轻装亲莅平理，犷悍之气一戢；故晋人今犹怀之。「杂感」有句云：『可怜肉食徒，但怪闽俗猾！谓其性使然，弃之等獝狘；恍如泰山石，根固不可拔。吾闻古仁政，蝗虎皆沦浃；矧彼灵为人，甘自诡于法！龚、黄今不存，斯语为谁发』！读之，可知其细意抚循，非■〈毂，酉代车〉毒史之比也。故余已丑「题栗园钞后四首」哭之云：『韩偓风怀杜牧诗，沈吟声与泪俱垂；三年蓬岛求珠日，一旦桐乡饭玉时（时郡试甫毕而逝）。北海才名尊酒在（在郡常与海外名流觞咏），南丰心事瓣香知！可怜未遂平生志，流落人间只寸丝』！此诗拙集不存，附识一首于此。
　　吾郡邱进士仙根诗才出群，骈体亦工丽。在诸生时，受知唐臬使，有「才子」之目。昨年时事破碎，闻唐抚弃台西遁，己遂弃义军仓皇渡海，军饷不发，家屋尽为部下所焚；徒向外间报纸张皇民主国虚情，以此为人口实。临行赋诗，有「宰相有权有割地，书生无力可回天」！句亦可哀也。尝有小诗云：『细雨如丝长绿苔，碧荷池馆又闻雷；湘帘不卷房栊静，孤负双双燕子来』！「宿新竹」云：『长安消息当轮蹄，柳未成阴绿未齐；风雨南来人北上，诗情留住竹城西』。洵才人吐嘱也。
　　仙根早时见余七古，许为查初白；遂出示所作「大甲溪诗」，瑰玮奇特，学韩公和卢仝「咏月」诗而能绘切眼前景殊佳。诗云：『大石如人班立肃，小石如犬群卧伏；连营八百断复续，不数八阵垒鱼腹。水挟石走西行速，群山随溪互直曲；惊湍十丈下深谷，沙飞泥坼无平陆。东来就海为归宿，溪色微黄海深绿；赤道以南火上烛，热风夜出荡坤轴。晓发浑流黑河浊，不关天漏秋雨足。何况淫霖岁相属，天惊石破走飞瀑。两山交牙作钤束，南冲北突怒难蓄；洪涛千寻舞大木，百尺桐僵万松秃。压山坏云作黑纛，崩崖如赭山灵哭。声喧万鼓势万镞，鞭策群力水怪戮；黑蛟人立夜相逐，鼓波上拒雷神戮。何人堰敢淮山筑，十日拿舟九日覆；须逢白露泄秋毒，西风倒吹水始缩。洪波五里往而复，落为径丈清可掬；乃容矼石桥缭竹，溪流曲处石如屋。山含海育富水族，檺花夜落■〈鱼夬〉鱼簇；米市告荒鱼布熟，石鲽群归泉穴育。千仆随王等臣仆，取之为鮓夸口福；此皆异种良罕瞩，港鳗、河鲤皆常畜。溪东群山屏万幅，往往寻源获水玉；水中吐火照林麓，仙人投药病可浴。琐闻喜得自番俗，下流况分万沟渎；一水之利生金粟，名之陆海秦难独。行人病涉夏五、六，万口为溪腾谤讟：安知怒流不可触，亦能屈曲从民欲。百里余润富田榖，恶名莫等愚溪辱！有如奇人骇俗目，渊乎莫测凛难黩。愤发不为常流局，功能济物众斯服；我欲镌石将诗录，年年安流为溪祝』（诗中檺音豪、■〈鱼夬〉音决；自注：为台湾俗字）！
　　仙根工诗、古文词，而不工制艺。同邑有张汝南，名光岳，号朴斋；制艺巨手，衡文者至以方百川为比；而不工诗。然品行特醇，作小诗亦佳；如『露湿黄花悄无声，卷帘闲向玉阶行；自怜瘦影同于菊，秋满篱边月满庭』。此类颇多。经史亦烂熟，平日有志实学，服行宋五子书。惜年三十四而终，止于廪生。
　　林朝栋弃台西遯，较邱进士尤难掩众论。盖仙根昼生，未娴戎务；出领义军，系唐景崧滥举。荫堂，则承父林文察余廕，早经刘铭传保举，从军有年。有兵、有饷，又素经战事，乃不见敌而走，致景崧仓皇无措；其视徐骧、姜绍祖、吴汤兴诸君以书生撑拒半载——至以身殉，有天渊之别矣。故其少君子佩相逢索诗，余赠句有「负负将军复何门，避秦今已失云山」之语。
　　三水诸生梁成楠，字子嘉，号钝庵。负气，游幕，厌刑名、钱榖之俗；游诸营中，住台十余年，以保举得县丞。乙未割台事起，委署彰化令；未几，敌兵至，从刘永福军西渡。有垦地，在大湖；越年复来，晦迹于台。今年偶到鹿港，闻名见访；素未识面，相逢之际，即曰「子诗某篇佳，某篇不佳」；宛如刘四不讳。予敬其老辈，喜而留饮。其夕，出其「钓龙台歌」见示；笔气不减岭南三家。钝庵謷疵袁子才不置，然其「题陶朱公像」，笔气又似「小仓山集」中佳制；予告之，亦不以为嫌。其「钓龙台」云：『闽越王，安在哉？我来访古钓龙台。王与夫人寝殿开，寂寞常对古时梅。南台万屋瓦鳞鳞，当时海水未扬尘；王欲钓龙垂巨纶，谁缗之绳王夫人。钓龙囚在钓台井，井水千年碧逾冷；铁索锁龙波澜静，虎骨投龙雷雨猛。南越赵佗自椎髻，「汉贤、我贤」争较计；翻然高筑朝汉台，台成左纛犹称帝。此台无事且百年，歌舞欢娱汉六世；呜呼楚、汉斗智斗力时，王为功狗出偏师！高天鸟尽兔走死，王有材力将何施！钓龙一事盖儿戏，驯狮伏象王能为。方今东海长蛟螭，夺我南溟作饮池；奋鬣欲入王阶墀，王能磔死抉其皮；如王真是奇男儿，王与夫人知不知』？钓龙事，梁据无诸咏；予和作，则据余善也。
　　梁钝庵先生「钓龙台歌」，越日予和之；梁即赠诗云：『二百年文献，伊谁拟杜、韩！渊源师友绝，着作古今难；可叹洪兴祖，徒为管幼安！蔚然章甫服，未许裸人看』。『裸壤原无论，衣冠识者谁？高歌惊下里，长焰谤群儿。怀抱民生痛，文章乐府奇；长官虚问俗，死罪敢言之』！『如生为弃朕，朕岂弃生为！无路陈三策，思京赋五噫。愁怀形比块，恸哭血成诗；苦语声酸鼻，长吟猛虎词』！盖梁曾见所作「太守观风策问」及陈当事诸歌谣也。中首系谓予平生及改名弃生事。余稿中如「送李石鹤」五古、「九十九峰歌」、「塔将军歌」及逾冠时所作姑苏、咸阳、江都、临安诸怀古八首，皆所击节者；然不合意处，无不訾謷不少假借。「湘楚军行」予所得意，渠不取也。
　　梁钝庵「题日本陶朱公像」云：『富者与仙者，两者尔何乐？愿作陶朱公，不作东方朔。东方先生名神仙，日求二百四十钱；一囊之粟不得饱，大官分肉流馋涎。今观倭制陶朱像，肉食之貌谁为传？广额丰颐笑开口，两耳如耼垂至肩。左肩肩巨囊，其中何止百万钱；左手撮囊口，实恐钱刀落地化为泉。右手擎一鼓，有柄当中穿；想是左提右挈雄心在，昔操兵柄今利权！其下金绳稇载三巨橐，两脚蹴踏两橐坚；一橐且复以臀坐，如畏探囊胠箧然。不脱军中金锁甲，檩如大敌当彼前。智尽能萦始获富，既富情状何可怜！如斯富者鄙且吝，曷怪爱子中途捐！吁嗟世上守财翁，枉见戏侮日本东；愿为饿死东方朔，不愿为富者陶朱公』（原注：『日本写东方朔、陶朱公、多子妇为三星图』）！钝庵又「答林幼春询近状」云：『三义湖上望馍糊，隐隐云端见大湖；草木不随人鮓腐。林菁时见鬼车号，有如白水辞微禄，直为青山误老夫。愁愧双鱼劳问讯，长贫今较一锥无！秋霜入鬓已堪怜，旧事思量更黯然；父子纪、群交再世，主宾瑜、策话同年。毛锥无用兼疏秃，羽扇非今合弃捐；谁料不谈阿堵客，老来偏欲乞囊钱！乞食茫然任所之，言词既拙计工诗；屈原泽畔吟多苦，庾信「江南赋」甚悲！归路渴思双马角，鬻身贱值五羊皮；不知七十虞奚老，尚有他时富贵为。年过方知畏后生，波澜才思令人惊；常闻温峤呼英物，未怪文渊爱客卿。新法祖龙方蔑士，诸儒孔鲋尚谈经；琴书不惜相持赠，望汝文章老更成』！钝庵诗法，盖由昌黎入手而上溯杜公，旁及苏、黄也；故健而峭，宗派甚正。
