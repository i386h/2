<!-- { "loadSidebar": true } -->
　　近该吏部以台省缺人具疏上请将在内中行博士在外推知等官资俸及期者照例谘访取选等因荷蒙皇上特赐俞允该部节奉纶音会同臣等重加谘访将推官方大镇等知县熊鸣夏等题奉钦依行取一时中外臣工莫不欣欣举手称庆仰诵我皇上用人图治至意顾臣等伏思之推知等官虽已行取各有经手钱粮刑名事务稽查候代须多时而道里逺者如闽广楚蜀相距数千里非数月不能遽到若直待到齐同选计期必至三四月间比及试职实授而后题差为期益更逺矣目今六科及南京科道缺人臣姑无论即如臣衙门十三道御史员缺本多近奉钦降及考察见任共去御史六员即今见任一员兼署数道内外侍班仅一二员至于五城厂库等差尤属辇毂要地钱粮重务乃仅以二人巡视兼管力何能办矧各省按差中差悬缺如真顺应天广西两淮甘肃等处俱无人代万一邉境有事失于纠发臣等安所逃罪日夜思维窃念中行博士推知等官均为应选之人与其久候类选不免稽迟悮事孰若就近先选通融接济之为得乎且两次选授近不苦于匮乏后可免于壅塞而中行等官员数不多才品易别又必不至以轻率匪人滥充其间也查得万歴十九年亦因台省乏人疏请奉旨中行等官先行考选推知等官续至另选此例即可仿行况其时尤未若今日急缺之甚乎用是乃敢恳请伏乞勅下该部查照近例容令先将在京中行博士等官原拟资俸及期并原取推知等官在部者会同各衙门再访的确酌量才品议拟列名上请并具履歴考语聴候皇上钦点南北科道各数员务择老成端练体国奉公之臣以充其选如有不宜言路者仍补别衙门则不惟额可渐充且目前差用有济臣等亦得藉手以少逭悮事之罪矣

　　逺臣被逮遭难可矜恳乞寛宥以光圣徳并乞亟停矿税以保治安疏（总宪）

　　臣等窃惟国家事有当婉词曲陈以冀下情易达者有当苦口尽言以求天聴蚤回者今事势景象日急一日臣等敢不尽言伏自皇上矿税兼行旋以中官李道讦奏逮问南康知府吴寳秀星子知县吴一元一时人心错愕臣等虽身任言责止从九卿陈乞不再为疏烦渎窃以为举朝之言公言也必蒙皇上埀聴又恃皇上不许扰害地方之旨各官役或不敢违若岁事丰登官民相安纵有意外之虑知皇上必暂为而旋即已之也今据李道一讦吴宝秀等遂令秀之妻上怖天威下惧夫难脱簮以佐路费不及四金旋即自尽死别遗一幼子呱呱就寄夫寳秀固国家一亷吏也臣等于京察时访其官大理茹苦有声今任南康甫十六日偶与李道龃龉輙遭陷以邻境竒祸且于桎梏中伤妻不可复生念幼未必复见祗畏严命且泣且行而又重以长途跋渉之艰缇骑系绁之苦不啻隆冬而遇霜雪之交加也此等情状南康士民痛惜道路逺近悲怜我皇上闻而知之未有不恻然动念者也臣等闻其体甚羸弱倘付诏狱加以棰楚万一不支或死杖下纵不即死传之天下后世将谓皇上以中官争利之故而致方面亷吏妻死身危不轻重失伦且非朝廷为民设官之意乎况今异星东坠明属兵兆徐鳯以北旱二千里麦苗无望民杂草叶以食即如皇上初年布衣祈祷以回天意发仓赈贷以救民穷犹恐无济于时而矿税官役方且交错满道有掘之地不得则以一条鞭法索之民而民不能堪者有本地棍徒通同官吏指某屋某冢有圹而诈银入已者有一物而四五税或税及于囊资者有抢夺成风官役倡之市棍又假官役以效之利则归众名则归皇上者遍天下皇皇然相欺相争相仇不至于竭泽殃民不已也不至于召衅起乱不已也即今辇毂之下商旅罕至况其逺乎郊关之外抢夺公行况其逺乎近仪真太监暨禄又报上新河民蜂拥万余几成大变矣而会徐鳯以北大旱淮扬盐法阻滞灶丁罢煎徐鳯固从来掲竿聚众之薮淮扬盐课尤年例邉饷取给之地也各省税银旧所资以充邉饷者亦少半充内帑大半充各官役之囊矣无论军士枵腹不待脱巾乃见切恐不轨之民与失意失利之民并起所谓失意之民林章辈是也所谓失利之民上新河之蜂拥与灶丁是也所谓不轨之民我朝之刘六齐彦名师尚诏辈是也然而不轨之民又因失意失利之民而起纵能扑灭将安所资饷于库藏匮竭之时即取原奏各官民而尽置之法亦何济矣葢天下所最可患者有可修省之时而以为不足畏则可畏者至而修省无及有可挽回之计而以为不足虑则所虑者至而挽回无及臣等诚愿我皇上之及时以挽之也及时则不过片纸温纶而风行雷动立见四海臣民仰颂我皇上即尧舜禹汤文武不过且其为力甚易不然则其难有万倍于今日者臣等职在守法窃有感于吴寳秀等之逮而恐天下之夫不能有其妻父不能保其子者不独一寳秀也又恐今日聚利之祸不独在官民也故敢以苦口之言进伏乞皇上特霁天颜俯察臣等所言原非过计臣等所虑原出闾阎迫苦真情倘荷天恩怜吴寳秀之亷而矜其苦涣发徳音放回令复原职臣等之上愿也如以业有成命仍乞圣慈于拿到之日勅下刑部并知县吴一元从公审实请旨发落俾得保其残生因停矿税收回原差各省中官及各官役以收人心以弭祸兆以保治安之休于无疆宗社幸甚天下臣民幸甚

　　台臣久缺恳乞圣明蚤俞考选以肃朝纲以振风纪疏（总宪）

　　顷据管河南道山西道御史徐兆魁等呈称各道御史员缺日久侍班乏人乞准经歴司务等官暂轮同御史侍班又据巡按苏松御史刘曰梧巡按福建御史何熊祥巡按两淮御史冯从聘巡按宣大御史萧重望等各呈称差满乞差御史更替又据带管巡城御史方大美原差京通二仓兼带中西北三城出巡在迩乞另差委御史管城等因各到院臣等窃惟御史侍班为纠失仪自来未有以经歴司务各官代之者缘侍班万不容已姑令各官暂同二三掌道御史轮侍然于国体朝纲亦不肃矣其在外廵按廵盐之久候者非他官可代而数月以来郊关之外抢夺成羣恐更聚为大盗欲令都城内外肃清以弭盗衅定当自重巡城始今巡五城止二御史又各有印马巡仓正差见应出京城务何属无怪数年以来兵马等官得乗隙多肆闾阎寃抑竟覆盆莫伸即今无頼恶少出而抢夺逺近为行旅大害也葢六科与南京科道均称缺人而臣等衙门各差尤关系甚重窃恐将来悮事酿盗之罪臣等亦不能辞幸值取到推官知县与在内中书行人待选之时屡经吏部请定选期俱未奉旨仰见圣心慎重无非为言路择人计臣等亦窃谓今日此选为国体民瘼非为诸臣也况今应选诸臣积资累劳有至八九年者世味备尝诸艰歴试意其人类多正直忠厚练达老成当无浮薄喜事辈叅于其间且当考选之日臣等仍欲观其言貌试其章疏矢公矢慎务核真实酌议上请必不使耳目之司授非其人万万无足烦圣虑者臣等甚苦今日侍班巡城之难其人又期早得诸臣而约束之以需中差大差为及今蓄艾以医久病计实不徒以待选者仰望之殷候代者淹留之苦已也伏乞勅下该部会同臣等择日查照旧例一并考选庶差委有人而臣等亦可免于旷官之罪矣

　　台差关系匪轻宪臣接代久匮恳乞圣明早允考选以复成规以肃风纪疏（总宪）

　　臣等窃惟御史出巡名曰代巡职在宣徳达情贞宪肃僚伸寃理枉不专言责且有官守凡中外百司不敢尽肆奸宄不敢輙发惮御史耳肩是任者必谙典故识政体精刑名然后法易信令易行一举一动可为风纪倚重然而各官之才识得之禀赋者常少得之练习者常多祖制新选御史必先试职数月凡巡视诸小差悉分委之令其闻见日广才猷日练刑名章疏日习熟而后题准实授方与中差中差考核无过方准回道大差葢未有中差不效而遽大差者亦未有小差不试而遽中差者诚重之也故御史不待甚缺而后选选则必多其员无非欲储材于试职以备中差大差不时之需也今四五年来则异是矣城差久苦兼摄试职全无一员大差缺或取未中差者代之今中差旋者有几中差缺或取已大差者代之今大差旋者有几有兼二中差而复摄四五小差者岂但独力独劳抑且顾此失彼即今城务更替不常已大不便于都民在各省直亦容有耳目不及周而法纪不甚振者葢今时事多虐人心思乱即有风力御史布满中外犹恐禁戢之难况在差各御史半踰瓜期企足望代民以为旦夕代矣谁其倚之戕民者亦以为旦夕代矣谁其惮之而代者又不可即得纵得代又不可即得老成练达之臣以分持宪纪消弭奸宄固结黎元恐其势将不可收拾然及今考选犹可为也臣等叨任中台以澄清中外为职掌日夜忧思万不容已亟愿皇上仰体祖宗建立御史本意及时蚤允考选使试职者获从容时月久于练习事宜奉差者皆歴练老成不至踈旷职业其复祖制肃台纲岂浅鲜哉不然而姑缓一日选期即少歴一日试职试职无多日是以中差尝试矣中差非素练是以大差尝试矣巡按何官可聴尝试而漫为之耶伏乞皇上勅下吏部会同臣等如吏部前议将中外应选诸臣及蚤一并选用以充南北科道之缺异日新选诸臣万一得当上意臣等亦与有荣而窃藉手以称塞职掌于万一矣

　　详陈台臣缺乏之实恳乞圣明速俞考选以济燃眉以保治安疏（总宪）

　　臣等伏遇皇上不以臣为不肖使居总宪之职蚤夜思维臣官以总宪为名必风纪肃然振举而后不愧其官亦必御史济济多人而后观风振纪之任各有所寄不至顾此失彼以为我皇上维持太平于勿替昨者屡疏尘渎意皇上念风宪乏人何难一举成典乃臣等情词愈迫天聴愈高岂以在道御史尚可那移而各差接替不妨延缓欤臣等请得而熟数之以小差言五城厂库桥税等差向令九员分管例也今赵之翰差屯田矣而带巡青南城二差方大美差光禄矣而带通仓东城二差则一员而三差矣巡盐若佴祺仍兼中兵马司银库芦沟桥三差则一员而四差矣巡关李思孝仍兼十库厂库西北城四差则一员而五差矣夫中差而摄小差已非政体矧一人各摄数差能免众务之丛脞乎是小差需人之急易见也以中差言两淮冯从聘在差一年十月宣大萧重望在差一年六月长芦佴祺在差一年二月而巡关李思孝又报满代之者谁也夫逾年尚无可代之人及今不选则诸臣更望何时得代乎是中差需人之急易见也以大差言淮扬安文璧河南崔邦亮各在差一年三月陜西唐一鹏在差一年五月而浙江云南各处又即满近差四川崔景荣又告病夫代大差者例取中差已满御史今回道查无一人中差槩不得息肩将令谁可衔命而出乎是大差需人之急又易见故论目前急缺之差则小差十一员中差四员大差四员合之凡少一十九员为从来所未有论旧例应用之人则必有小差而后可备中差有中差而后可备大差次序原不可紊要皆自今日考选而始然则考选之举可缓乎不可缓乎倘更再缓将至废皇上之任使隳国家之宪纪使奸贪有所恃而不恐闾阎无所倚而多寃臣等所称总宪谓何忍依违坐视不为宗社计深逺乎是用备陈急迫缺乏之势再渎宸聪伏乞皇上速赐俞允容臣等即日会同考选使各差在今日虽多乆候之苦在他日犹有可代之望则风纪不虚治安可保而臣等总宪之职亦藉以称塞于万一矣

　　台差悬缺日多考选万分难缓恳乞圣明蚤赐特允以重风纪疏（总宪）

