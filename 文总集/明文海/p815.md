<!-- { "loadSidebar": true } -->
　　中是个安贫守清介宰相是个用血气不能为委曲狥人之人一时保留存翁攻中者颇多中叹曰非乡愿不可以得人圣人中和气象行无过差有不得人者乎中说于责巳不是世俗习为和同论世俗则是耿楚同以贪戾二字论説戾之害大以戾病中最当其他大抵出私见党同不然也然中后出首相吏部可为之权一旦在巳何如哉何如哉人言啧啧纵中果无入巳之赃不能防闲觉察以致有是入己入人其罪不大相逺纵舍此一节不论首相设施吏部黜陟犹夫人而已兴利除亦未见其有以当人心合天道比隆虞夏反我国初良法守而行之中其得为贤哉瑞尝先谓存翁不如中之高中不如存翁之穏悔己一言之误于中有深望焉非以伊傅周召望之也我朝诸公稍涉髙位便是全然模棱养望因因循循度日保官孟子谓自以为是而不可以入尧舜之道今之谓也国无幸矣民无望矣中郁火强阳犹可借之以进饮食嗜味调摄真阳反手而之太和元气或可完复比之存翁一味甘草不为乌头附子亦不为参苓耆术无大利益相逺也今则又如此矣岂髙者虚旷无用穏者犹缜密顾前顾后无大失少有济耶存翁为富中守贫此未论及人之难知人之难得如此哉
　　天下有非礼非义人情世态牢不可破未易挽而回之者居今之世欲成天下之事不得己似亦不可不为调和之剂然甘草国老为佐为使则可存翁以之为君和柔之义胜直方之德微此其所以误也产业之厚亦坐此病彼非不为富贵人也然天资近善害人为富彼必不为优柔不断人为之彼亦听之亦不免掩耳盗钟之心耳近日赞成遗诏谓之伊傅周召可也而前后不称居家致富尤大为累可惜可惜存翁之论定于是矣中再相逺未详知大概血气用事较之存翁得失无大相逺均之无足取也
　　社中新评【有序　孙七政】
　　嵗在乙亥之秋仆抱病索居情悰落莫缅懐社中诸子及一二友生自蒋迳求羊谢家昆季外或屏迹千里或事变生平遡往则乐事伤心悲来则佳期惨绪仆虽壮夫能无惊骨莫觏者之子清扬莫忘者斯人粹美而予所欲忘者形也所欲遘者心也故曩尝赠尹教甫诗云但今襟期茍相许白首不见心相通岂若人间行路难轻言托友九疑峯以此思情则情可知遂各着风神合陈标致凡四十有三人题曰诗社新评又曰懐知篇揭诸座右譬若层城琼树朗照目前洛浦明珠交辉席上虽风雨如晦而若聆飞屑之音山河云邈而恍覩映玉之度矣缄诸同好用代折麻所歉者先达则莫罄揄扬神交则未能彷佛非敢谓曰一代风流尽在是也
　　莫廷韩为人正如淮南小山作招隠悲懐逺意不出乎骚家宗防而以气韵峻絶独称髙作宜其为风流之宗主
　　殷无美为人如魏武帝短小精悍雄视诸杰故其经营四方动多神明防畧而阮陈文雅更自婉媚酷似其为人
　　梁伯龙为人如闗门败侠闻鸡出走虽壮心犹在而神气索然忽遇少年游侠恩情笃至匪特才情乃尔亦其所遇故然
　　楚王孙为人如蔺相如渑池之防气陵秦昭而能为亷将军折节千古生气若置我竹林则山吏部之留心时务也
　　张仲立为人才髙灿发而托意幽正如冰壶秋月本宜着烟霞外去乃强使适俗故少年即多子建忧生之嗟
　　顾茂俭为人如班伯游许史子弟间迹寄绮纨心居风雅迩来茅山诸作大似灵运游山
　　尹教甫为人如声子班荆道故旁若无人论交至此殆万物莫移黄金落色之句令人感慨击节江右风流首见之子
　　王世周为人尝评其苦吟若禅定与世若处子大足称佳惜其不拘小节几为多情所累
　　罗居士为人正如桃李不言下自成蹊仆与绸缪最密更不能得其不可人处此真有长者风
　　沈嘉则为人无论其才情富逸向本四明豪士一不称意便尔投笔其任达如此犹存贺监风流
　　黄淳父为人如陶景听松风幽意可对而心存竒节朗朗照人今长逝矣倘不遇羊昙醉时那能更过西州门又曰今幸有青甫在
　　朱邦宪为人卓荦有气是一男子能使王元美目为孺子林宗此非偶然
　　周若年为人括黙而有深沉之思人与之居宛若李青莲独对敬亭山相看两不厌者诗艺精工是神龙间品格
　　张幼于为人好贤如渴有古人之风前辈风流萧索殆尽若非之子吴门大为岑寂是于我辈中有中兴之功也
　　俞孟武家本临安贵公子遭家多衅【阙】
　　康山人幽致洒然直意其闲猿野鹤羣耳及为君死友万里负骨竟有铁石心肠岂惟山人少有抑且国士无双
　　董子岗于荆溪盍簮毛郑甫自金陵赠缟晤言何遽契濶何深董则练达先朝惜未见蔡邕独断而竟以贫死遗书散亡毛则以急难友谊故辛苦狱中若更有急难者郑甫当不至此乃知我辈不可无郭元振又不可无鲁国孔融
　　古疁自吾家无美唱之文采得不寂寞曾与诗筩往还者仅见金张二君金则季野春秋张则子国顔子倘有宋玉景差复出无美遂为辞赋之祖矣
　　陆无从闻其独步江都尝于黄淳父座中目击而己不交一言然其佳句有云匣有鱼肠堪借客座无狗监莫论文其人已可想见
　　苕溪戚元佐未知为何如人乃能知仆于明妃曲陇头水等篇赏识独至谓为絶伦方欲缔交而遽云徂谢防防之中负此良友
　　墨谈【邢侗】
　　三十年前墨止利剂成饼不施文采贵在草细烟真胶清杵到即无香料汪汪池腹间作清泠观防笔不胶入纸不晕今制一取古文竒字篆籀填铭鼎敦饕餮神怪千态花木虫鱼幻象百出妙夺化工即皮相之髹采可鉴栀表蜡里无益文苑有惭上
　　今三四十年故家所藏旧市墨玩之如枯松枝略无容华磨之郁勃起蓝烟不深黒和汁余升许都如止水毫端滑脱落纸清润惜不多得
　　罗文龙墨是豪游中哲匠金相玉质水煤尽属上清髙华鲜令别作妙观空青水碧木难瑚一笏之费价抵连域
　　仆十五年前于都下得一挺署记为辛亥政与我生之辰相值此三十八年间阅几家梅月幽香乃落余手弹之铿铿作金石声色理闇然钻之弥坚即烦博浪一击不能骤碎然亦不欲研磨寳若躯命再三十余年拟作河间圹中殉不复令从世代间磨人
　　吾乡孟大中丞好藏书墨一旦朝露便为里儿攘取殆尽闻有一挺为新安朱紫阳先生欵是赵宋时物不审作何色象计今不为邨舍女儿画眉则为塾师小童涂鸦千年尤物类至失职何但中郎灶下桐焦
　　见江南奉使大珰制进御数墨多龙文采翠表冒黄金涂中用珠粉金泥龙脑麝脐色夺朝曦芬溢九窍如内法醖浓郁饶舌然乏荷露清逺韵朝堂髙贵不比寒松居士墨亦宜然
　　松江制墨挺作薄片多署龙香剂磨之质清起重岚不甚深黒比之士品则逸民之俦
　　有墨徳有墨才有墨韵太上重非石而坚入水不渍着手不汚徳也小而片研大而巨斗譬之饮河无不具足捺管可作蝇头拓箒极于方丈利可截纸汁堪入木才也黒拟防漆翳若浮岚澄乃秋水泛则天花水煤结其氤氲木石鬰其烂熳韵也合此三者致足为墨卿解嘲乃知隃麋防勋不减凌烟
　　墨欲至实实则烟沈墨欲至虚虚则质清实实虚虚既沈复清是曰墨神
　　松煤不肤光桐膏太骨露要之松煤则君子闇然桐膏乃文士符采
　　研发墨犹之锥利木穴墨磨研犹之水滴石穿刚柔相制齿落舌存物亦尔尔
　　墨月可以尽一笏笔半之砚可逮乎云仍三者功力悉敌世间夀夭不必程能课劳当自赋质有差耳
　　豨膏墨不知从何作始见今歙制墨铭云尔仆不深知墨法苐以臆测恐豨膏不能取汁清想以粙胜耳粙胜非墨所由得贵也鹿角作胶从来称尚何渠不办此乃办豨膏抑亦宰夫多于捕鹿人耶言之可资嗢噱
　　方于鲁擅名歙州当以色泽规橅取胜磨之若糨有香气无墨气所署非烟寥天一殊谬不然左司马公差愧太氏董狐
　　余托年友巡江孙公侍御为制数墨云是受方氏方畧磨之糊笔不堪作字百计为墨原不可得贮之四年所卒无一当又从年友牛观察得数挺愈不任侧理用然独新様可人不欲弃置因自失笑非真赏流于鲁墨满天下闻亦能走四裔想心手与世代低昻此犹末季乌衣中侨耶倘亦别有秘合独为司马公出一瓣香故司马据实标目乎北士局曲井蛙不免为墨氏司马氏揶揄
　　程幼博燃漆成剂遂一时光价几成墨妖余谯幼博墨剂乏香幼博谯余墨有墨香即蘓合赘焉矧夫龙脑余复谓幼博今日墨为政胡弗自后香并为政乎然香有至韵沈水栴檀非品也雕房绮阁非地也肥肉醇酒非主也伧□邋遢非客也劳薪兽炭非僚也沦肌扑鼻非赏也狎湘而将身卧泪飔送微熏鬭荈而借合清魂烟凝弱缕或无见鄙于万初尔幼博有意荀令君余将霑匄三日
　　邵安与朱万初帖曰深山髙居炉香不可缺退休之久嘉品乏絶野人为取老松柏之根株叶实共捣治之斫枫舫羼之每焚一丸亦足助香苦今年大雨时行土润溽暑特甚万初致石鼎清昼香高斋萧闲遂为一日之借良可喜也万初本墨妙又兼香癖盖墨之与香同一闗纽亦犹书之与画谜之与禅也
　　有徴余书者防持一螺半挺以代鵞羣久之古墨盈筐彊效人制豹囊明光锦诸件别贮之一日有知我者当为立晏先生传也罗小华旧合虽声光奕奕尚不及今中驷不审何説
　　王梅溪履厯【丁自申】
　　王梅溪公以绍兴二十七年进士及第时年四十有一二亲俱早世驰书与弟而示其子闻诗闻礼以荣恩感慕之意其辞简切而有余思罗大经尝采而载于鹤林玉露可考也公厯官最后以乾道三年知泉州次年贾夫人卒于郡舍年五十有五公长夫人二岁耳携丧归葬乐清故里祭文圹志叙有三十年夫妇之好出公手笔后三年而公亦卒汪玉山志公墓南轩晦翁为之书丹题额皆一代伟人其言凿凿可信而无根之诬横为世俗所指防所谓无影而造形变白以为黑者公何不幸之甚哉今优人作剧每陈于缙绅大防间恬不为怪余谓公学本真儒仕为名宦而在吾邦尤沐此公循良牧守之化于今为烈有风教之责者宜为先贤痛辟邪説使不浸淫于世以愚人耳目可也间有虽知其诬而未详公之履厯者余固不厌备书云
　　山中杂言四条【缪一凤】
