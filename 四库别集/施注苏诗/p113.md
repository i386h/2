<!-- { "loadSidebar": true } -->
　　【唐本草注沉水香出天竺单于二国树叶似橘经冬不凋本似榉栁重实黒色沉水者是呉儿木肠用贾充呉儿木人石心语出晋书夏綂传已见録异记婺州永康山有枯松因防堕水化为石枝干及皮与松无异笠泽丛书东阳多名山金华永康之地中饶古松往往化而为石杜阳杂编自汉至唐公主下降乘七寳歩辇四面缀五色玉香嚢囊中贮辟邪瑞麟香皆异国所献也唐肃宗以香玉辟邪赐李辅国其香可闻数里老子柔之胜刚弱之胜彊】
　　石芝【并引】
　　予甞梦食石芝作诗记之今乃真得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隠者此肉芝也与子由烹而食之追记其事复次前韵
　　土中一掌婴儿新爪指良是肌骨匀见之怖走谁敢食天锡我尔不及宾旌阳逺游同一许长史玉斧皆门户我家韦布三百年祗有隂功不知数跪陈八簋加六瑚化人视之真块苏肉芝烹熟石芝老笑唾熊掌嚬雕胡老蠺作蠒何时脱梦想至人空激烈古来大药不可求真契当如磁石铁
　　【神仙感遇记兰陵萧静之买地葺居掘得一物类人手肥且润其色防红烹而食之逾月齿髪再生偶游邺都见一道士指其胍曰子之所食者肉芝也神仙传亦云周易包有鱼义不及賔也洪州十二真君传许逊字敬之弱冠拜旌阳令晋太康二年八月一日防宅上升东晋尚书郎迈防军长史穆皆族子也真诰许迈清虚懐道遐栖世外改名逺游弟谥一名穆外虽泯俗务而内修真学穆生三男小男名翽字道翔小字玉斧礼记殷之六瑚周之八簋郑氏云皆黍稷器毛诗于粲洒扫陈馈八簋化人块苏出列子详见二十九巻与叶淳老诗注抱朴子芝有石芝木芝草芝肉芝菌芝名有百许种西京杂记菰之有米者长安谓之雕胡传灯録志公善恶不二颂云声闻执法坐禅如蠺吐丝自防吕氏春秋慈石召铁或引之也大湼槃经譬如磁石去铁虽逺以其力故铁则随着众生佛性亦复如是华严经如好磁石少分之力则能吸壊诸铁钩锁】
　　鹤叹
　　园中有鹤驯可呼我欲呼之立坐隅鹤有难色侧睨予岂欲臆对如鵩乎我生如寄良畸孤三尺长胫阁瘦躯俛啄少许便有余何至以身为子娯驱之上堂立斯须投以饼饵视若无戞然长鸣乃下趋难进易退我不如【汉贾谊服赋服乃太息举首奋翼口不能言请对以臆礼记儒有难进而易退者粥粥若无能也】
　　送曽仲锡通判如京师
　　邉城嵗暮多风雪强压春醪与君别玉帐夜谈霜月苦铁骑晓出氷河裂断蓬飞叶巻黄沙祗有千林防松花应为王孙朝上国珠幢玉节与排衙左援公孝右孟博我居其闲啸且诺仆夫为我催归来要与北海春水争先回【唐艺文志有玉帐经年号记又咸通十一年以厐勋盗徐州停贡举卢尚卿赋诗曰自从玉帐论兵后不许金门谏猎来李华吊古战塲文月色苦兮霜白曽子固云齐地寒甚夜气如雾凝于木上旦起视之如雪日出飘满庭阶齐人谓之霜松防松花疑即此白乐天懐微之诗今日排衙得免无后汉范滂字孟博岑晊字公孝啸诺注屡见】
　　和钱穆父送别并求顿递酒
　　聫镳接武两长身鹓鹭行中语笑亲九子羡君门戸壮八州怜我徃来频伫闻东府开賔阁便乞西湖洗塞尘更向青齐觅消息要知从事是何人
　　【九子穆父之子九人东坡甞戯之为九子母丈夫又东坡甞歴宻徐湖登杭颖扬及今定武凡八郡守】
　　刘丑厮诗
　　刘生望都民病羸寄空窰有子曰丑厮十二行操瓢墦闲得余粒雪中拾堕樵饥饱共生死水火同焚漂病翁恃一褐度此积雪宵哀哉二暴客掣去如饥鸮翁既死于寒客亦易此龆﨑岖走亭长不惮雪径遥我仇祝与苑物色同遮邀行路为出涕二客竟就枭譊譊诉我庭慷慨惊吾寮曰此可名寄追配郴之荛恨我非栁子击节为尔謡官赐二万钱无家可归娇为媾他日妇婉然初垂髫洗沐作小史裹头束其腰笔砚耕学苑弓【一作戈】矛战天骄壮大随尔好忠孝福可徼相国有折脇封侯或吹箫人事岂易料勿轻此僬侥
　　【唐地理志定州望都县荘子盗跖篇操瓢而乞者皆离名轻死不念本养夀命者也周易重门击柝以待暴客栁子厚童区寄传童寄者郴州荛牧儿年十一嵗二豪贼刼持反接布囊其口去虚所卖之寄伪儿嗁恐栗为儿恒状贼易之对饮酒一人去市一人卧植刃道上童以防背刃力下上得絶因取刃杀之逃未及逺市者还将杀童童遽曰为两郎僮孰若为一郎僮邪市者善之持童愈束缚牢甚夜半童以防即炉火烧絶之复取刃杀市者因大号一虚皆惊吏白州州白大府刺史顔证竒之留为小史不与之衣裳防还之乡史记范雎传魏齐笞击雎折脇折齿雎佯死得出后遂相秦汉周勃传常以吹箫给丧事后从髙祖封绛侯列子汤问篇从中州以东四十万里得僬侥国人长一尺五寸】
　　题毛女真
　　雾鬓风鬟木叶衣山川良是昔人非祗应闲过商顔老独自吹箫月下归
　　【异闻集洞庭灵姻传栁毅见龙女风鬟雾鬓商顔老商山四皓也】
　　寄馏合刷缾与子由【此诗真迹临川口掞尝刻于婺倅聼事公自题其尾云元祐八年十二月二十五日醉睡中作】
　　老人心事日摧頽宿火通红手自焙小甑短缾良具足穉儿娇女共燔煨寄君东閤闲烝栗知我空堂坐画灰约束家僮好收拾故山棃枣待翁来
　　次韵子由清汶老龙珠丹
　　天公不觧防痴龙玉函寳方出龙宫雷霆下索无处避逃入先生衣袂中先生不作金椎袖玩世徜徉隐屠酒夜光明月空自投一鍜何劳纬萧手黄门寡好心易足荆棘不生棃枣熟珠白璧两无求无胫金丹来入腹区区分别笑乐天防知空门不是仙
　　【刘庆忌幽明録洛下一洞穴深不可测有人堕穴中良乆方苏旁得一穴入见郛郭台榭悉以金瑰为餙人皆长三丈因告哀求去长人引令过九处最后所至苦饥馁指中庭栢树下一羊令跪捋羊须初得一珠长人取之次捋一珠亦取之后得一珠令噉甚得疗饥因问九处名荅曰还问张华可知其人复随穴而出至交州七八年间方归终南诣华问之华曰是昆仑下地仙九馆羊名为痴龙初一珠食之与天地等夀第二珠食之可以延年第三珠充饥而巳酉阳杂爼孙思邈常隐居终南山时大旱西域僧请于昆明池结坛祈雨凡七日缩水数尺池龙化为老人至思邈石室请救孙谓曰我知昆明池有仙方三十首留传与予予将救汝老人曰此方上帝不许妄传今急矣固无所恡有顷捧方至孙曰尔第还无虑自是池水忽涨数日溢岸胡僧羞恚而死韩退之诗仙官敕六丁雷电下取将僧史僧闻禅师住邵武山中一日有老人谒闻曰我龙也以疲堕行雨不职上天有罚当死頼道力可脱俄失所在闻视坐榻傍有小蛇尺许延縁入袖中屈蟠暮夜风雷挟坐榻电激雨射山岳为揺而闻危坐不顾达旦晴霁垂袖蛇堕地而去史记魏信陵君传侯生谓公子曰臣所过屠者朱亥此子贤者世莫能知故隐屠闲耳又公子矫魏王令代晋鄙晋鄙疑之朱亥袖四十斤铁椎椎杀晋鄙公子遂将晋鄙军荘子列御寇河上有家贫恃纬萧而食者其子没于渊得千金之珠其父谓其子曰取石来鍜之唐百官志门下侍郎龙朔二年改黄门侍郎按子由时为门下侍郎灵枢经扁鹊注曰化灵为姹女之胞十月分胎状如紫金上赤下黒左青右白其中央黄号曰紫金丹白乐天诗吾学空门不学仙恐君此语是虚传海山不是吾归处归则须归兠率天互见七巻竹阁诗注】
　　次韵子由书清汶老所传秦湘二女图【韩退之诗秦地吹箫女湘波鼓瑟妃】
　　春风消氷失瑶玉我本无身安有触羊生得妇如得风握手一笑未为辱先生室中无天游佩环何处鸣风瓯随魔未必皆魔女但与分灯遣归去胡为写真传世人更要维摩一转语丹元茅茨祗三间太极老人时往还防检凡心早除拂方平神鞭常使物
　　【真诰杨君自记论云紫防王夫人见降与一神女俱来曰此九华真妃也真妃曰闻君徳音甚乆不期今日得叙因縁欢愿于防运之防依然有丝罗之纒矣夫人既去真妃小留而言曰防情未摅意气未忘明日当复来乃取某手执之而自下牀未出戸之间忽然不见陶隐居注蕚緑华诗云此是降羊权乃云杨君所书者当以其姓同音耳赵飞燕外传帝于太液池作千人之舟后歌归风送逺之曲帝以文犀簪击玉瓯倚后歌互见十一巻登常山絶顶诗注分灯用维摩经无尽灯事详见前巻裴硎传竒元和中元彻桞实舟合浦岸漂入大海抵孤岛见玉虚尊师与南诰夫人防二子拜谒求返尊师曰子归不难子宿分自有师夫人命侍女送二子驭百花桥而归二子问吾师是谁云是南岳太极先生既逹昔维舟处回视无桥矣二子后共寻云水偶雪中见老叟负樵担上有刻太极字遂礼为师随诣祝融不复出云方平鞭屡见史记封禅书李少君能使物郤老】
　　紫团参寄王定国
　　谽谺土门口突兀太行顶岂惟团紫云实自俯倒景刚风被草木真气入苕颖旧闻人衔芝生此羊肠岭纎防虎豹鬛蹙缩龙蛇瘿蚕头试小嚼息变方骋矧予明真子已造浮玉境清宵月挂户半夜珠落井灰心寜复然汗喘乆已静东坡犹故目北药致遗秉欲持三桠根往侑九转鼎为予置齿颊岂不贤酒茗
　　【本草补注人参潞州太行山所出谓之紫团参文选注倒景气去地四千里其景皆倒在下再见抱朴子鸱鸢展翅不动去地四千里风力猛壮所以可验有刚风世界陆士衡文赋或苕发颖防离众絶致本草人参一名人衔汉地理志上党壶闗县有羊肠阪定命録袁天纲与李峤同寝峤息自耳中起曰是息也息贵夀而不富王注珠落井以言燕纳也黄庭外景经抱珠懐玉和子室注云珠玉谓津液室谓身令人炼津液以和一身也图经本草相传欲试人参者当使二人同走一与人参含之一不与度走三五里许其不含人参者必大喘含者气息自如毛诗彼有遗秉本草髙丽人作人参赞曰三桠五叶背阳向隂欲来求我椵树相寻神仙传仙方有九品其七名九转霜雪之丹】
　　次韵刘焘抚勾蜜渍茘支【刘焘字无言长兴人】
　　时新满座闻名字别乆何人记色香叶似杨梅烝雾雨花如卢橘傲风霜毎怜莼莱下盐豉与葡萄压酒浆回首惊尘巻飞雪诗情真合与君尝
　　【旧唐书白居易在南賔郡为茘支图寄朝中亲友各记其状曰茘支若离本枝一日而色变二日而香变三日而味变四五日外色香味尽去矣北梦言薛能以文章自负累出戎镇尝欝欝叹惜因有诗谢淮南寄荼云麤官乞与真抛郤頼有诗情合得尝】
　　立春日小集戏【一作呈】李端叔【李端叔名之仪其先景城人后居当涂举进士力学善属文为东坡所知元祐八年九月坡出帅中山辟掌机宜文字是时时事将变端叔防知其然相与反覆论议先生是之曰自是相从之日益难得期与子游戯于文词翰墨以寓其乐蜀人孙敏行子发亦辟在幕府而滕兴公曾仲锡为倅五人相得甚懽明年五月先生遂谪岭南端叔后歴枢宻院编修官通判原州元符中监内香药库御史论为东坡客不可任京官诏停废徽宗初提举河东常平范忠宣公将薨以意授端叔作遗表未防蔡京当国谓忠宣之子正平与端叔矫撰皆逮入御史府由是得辠贬废终朝请大夫有姑溪前后集七十巻孙子发仕止奉直大夫】
