<!-- { "loadSidebar": true } -->
　　近遇斋舲俯经敝邑获风期之觏止出天幸之使然歊暑尚畱燕居増裕恭以通判太愽量函夷雅气迪中和掌故曲台深明典借之奥賛条方国伫洽海圻之安尚阻趋承倍绥寝味
　　代上仙尉杨袐校状
　　濒江之别累月于兹待次弥年任懒成性坐旷尺书之奉第劳寸臆之倾辱教甚勤寄顔无所恭以仙尉秘校天资夷爽士检淳修方美职之勤行被褒书之荐达尚遥瞻挹倍卫燕兴
　　代上北京文相公状
　　伏念发踪巨冶实台庇之焉依出守孤城已嵗阴之载易比终吏课尝进公函违逺门墙之趋缺疎竿牍之献并纾梗概仰凟髙明窃料邮程之弗稽当歴铃吏以兹久逮驱车于道路方税鞅于京师区区尘容衮衮人事别都在望翘馆非遐惕就谒以无从第衔恩而有素伏惟坐班寛诏参萃繁禧恭以某官简厚凝姿宣和迪徳抱精忠而致主懋显绩以光朝两冠宰衡首谋王体濶仪坠典率图讲于明廷伟烈丰功复荡平于外阃既殚能事弗有元勲恳列让封乐还几政旋开尊府出尹畱京五月之治告成适烦君重一相之尊居外尚郁民瞻伫归宅于上台以永康于四海
　　上越州知府待制状
　　伏审就膺细札移殿巨邦已即便辰荣开尊府伏惟庆慰恭以某官量函简厚识贯几深自结主知歴纾贤业总东南之大计蚤懋肤功畅左右之伟谋尚稽宠拜向露章于黼扆获均俟于芜城风绩愈凝嵗课连最思匡微俗旋易名藩虽买臣懐章归惊于守邸而望之为郡雅在于本朝行对诏函进调台鼎俛惟寒士之目素出大贤之门恩纪未酬愚衷曷谕
　　上兴国知军陈郎中状
　　顷从初仕获庇仁侯鄙钝自持羇单孰援遽收寒士之目俾出大贤之门旋去严麾挈来小邑三嵗僻壤仅絶贡书之偕一心恩闳未知论报之地伏惟坐班寛诏诞拥繁禧恭以某官为邦老成作吏师表观风军垒尚郁于贤谟熈绩王朝行光于帝简
　　代上蔡三司状
　　某实令之愚自少则任席严父之余宠寝叨台郎误宗工之重知弥愧国士曽乏寸长之録屡防清誉之加顾舟檝之攸同号簿书之兼冗度不能而虽止荷所赐以惟均一来河滨久去门下左右之供子职不知嵗月之迁起居之奉公函都失寒暄之问仰赖恕情而曲贷少寛废礼之严诛伏惟发抒伟谋临总大计窦幸门之出已闭塞以无余利源寳路之藏复开通而有裕民财内赡于国兵食外丰于边肤功遹成能事云毕行聴都俞之命告厥廷中坐开康济之懐扩之天下尔时孱陋讫望埏镕
　　代青州相公先状
　　伏审入觐明庭出临巨屏油幢周匝益知丞相之尊行路欢迎将慰邦人之望俛惟冗列方冒剧司督运淮边适当于使道趋风节下即拜于清尘日企台仪曷胜愚悃恭惟某官忠谊结主文章致身蚤虑康济之才少见太平之效虽庙堂之上皆利泽之素行而藩翰之间欲化风之亲被乐班寛诏洊抚遐氓坐席未温行闻于趣召元台之旧亟复于陞庸俛惟疏外之踪讫托埏镕之造
　　李宻学先状
　　伏审将辞魏阙已整斋舻铙鼓沸川允极行晖之盛壶浆溢路前知舆望之浓拜徳有期实天与幸恭以某官气钟间杰道具大醇由妙年而取甲科不累日而都显位幅员亿姓久濡霖雨之沾藩屏一方聊借仁风之扇余畱瞻伏并叙倾翘
　　代邵兴宗北京相公先状
　　受君言于国劳使聘于郊仰企台光甫入别都之境深繇天幸将瞻上衮之戚竦抃兼懐文陈非谕
　　瀛州澶州知州先状
　　逺迓使车前经帅阃尘容载被行干典谒之司徳范所瞻庶释倾风之蕴其为抃幸奚尽敷论
　　题转先状
　　将命以行劳宾于外获道使台之便即登客庑之严余在趋承并纾翘向
　　代许州贾侍中先状
　　得收小邦请涂寰服台躔在望魂已媿于荧煌賔袂如归迹自忘于踈冗矧预荐绅之列尝居巨冶之间寖窃官荣率縁恩素兹趋风之有地信获幸以由天俟税征车即干典谒属嵗阴之凝沍仰徳履之绥将文武兼资已极宗臣之贵邦家所赖行还上宰之严瞻觐有涯欣荣偕极
　　上龙图状
　　恭以某官瑚琏茂器河岳上灵以忠谊结主知以文章重时论翺翔华序晖映清时向临边阃之雄洊总漕台之剧进荣班于延阁陞茂绩于本朝金谷要司暂繄于心计钧衡显命伫奉于诏音
　　荆南张龙图状
　　自违治屏寖易嵗时适便道以趋官第望风而懐徳伏唯静布寛谄翕臻纯禧恭以某官识蹈大方气陶至粹雍容近缀晖映本朝内阁陞华厌迩臣侍从之事外台分寄咏太守中和之诗然而先一州乃大用之阶为三公由此涂而出行闻爰立以副具瞻
　　知府龙图状
　　恭以某官庄重自居直清不倚言经邦国之体学际天人之交出对休辰进更显仕旋陞延阁宻侍邃旒京邑四方之表仪方腾于尹政宰廷百辟之师师当被于朝佥咫尺聪闻旦夕册拜甫临首祚诞拥繁禧某适縻漕局之烦莫逮夀杯之奉其为瞻企曷可名言
　　上知郡都官状
　　右某言比者知郡都官解麾南服奏课中宸藐如婴儿骤夺慈母苶若是马止思故轩仰跂恩晖第零感涕惟斋舲之遐遡固徳宇之中安恭以知郡都官才贯几深器函刚实政不火烈民自畏之心犹衡平事罔欺者行光循吏之目亲受圣王之知匪朝甄跻恊时倾属某短才初仕尝备于使令裕度兼容靡尤于钝拙更繄余末之庇曲保孤单之踪不由他门以毕大造伏望上为邦社精调寝兴
　　上贵池仙尉状
　　自阻风期倐弥嵗所奔驰掾局常若少闲将迓使车曽无虚月因旷起居之间仰谘燕餗之安岂谓注存首贻音谕不忘雅素第切中藏暑气方炎晤言正邈倍祈爱重少慰瞻翘
　　代上何舍人状
　　备位冗官副车下郡冠葢旁午镇事于将迎案牒沈迷坐成于劳辱望长安之日第悚遐心倾西州之风阻瞻粹矩伏惟雍容禁列熈畅冲襟恭以某官亮直蹈彛中和迪哲文经邦国学际天渊载笔记言方书万世之法秉钧调化犹郁四海之瞻行被诏音骤光册拜
　　参政赵侍郎状
　　恭惟参政侍郎为国隽老受天元精自结主知备纾贤业坐陪几政防月月之休明仰对庆辰賛乾坤之茂育翕膺时祉増焕台躔某职总使台迹防宾庑永言瞻颂曷尽敷论
　　福州密学士郎状
　　就奉明缗擢司外计顾短材之非称赖巨庇之焉依已即便涂行登尊府恭以某官夙钟间气亲遘熙辰秉忠谅之一心出诚明之正性备舒贤业自结主知践碧落之华班兼鸿枢之秘直差缓登庸之册聊分镇抚之符迩恭梓之巨邦布坐棠之美化江山有助不废于清吟圭衮傥来靡婴于素志风猷増邵时论确高然而先一州乃大用之阶为三公繇此涂而出行膺迅召入践严涂余迟瞻承倂纾翘绪
　　范资政状
　　琐焉近器效此冗官念案牒之沈迷坐縻俗状企旌麾之严密阻拜台仪伏惟镇抚巨邦有宣寛诏神明所右福祚载蕃恭以某官社稷宗臣山河间气道谊行已忠谅致君杰立当朝究悉能事出绥边畧进贰宰廷收已试之丰功厌居台路分唯良之宠寄连换守藩行奉温书亟跻上衮
　　同事邵学士状
　　缪叨恩谄与领计符朝廷弗弃非才驽蹇以为可使席衣冠之余绪寝窃时荣眡金谷之要司懵无素术俯伏承命兢慙失图赖夫聫事之贤兹有乞灵之地风期伊迩天幸居多恭以某官学造圣微名高士论笼财外计似非职业之宜载笔严涂行代训辞之出
　　卢杨二侍讲状
　　自去徳谊漫逾嵗时镇鞅簿书之劳絶踈竿牍之问仰惟福履俯顺生经恭以某官道具粹淳学际元本发先民述作之奥中当世修明之科晖映端朝雍容近缀属圣王崇儒之际得君子逢辰之光翔步赤墀备天临之顾问解经内阁广上徳之聪明行副眷懐骤膺陞擢
　　孙内翰状
　　近被宸纶出从吏局驰心翘馆之下回首长安之遥遐企恩晖第盈感抱维侍从之丰暇固神明之顿还恭以某官道具粹醇徳函刚实早居仙籍之髙选兹冠禁林之贵游体诏意而裁训词方见真儒之效柄台衡而图政教行毕大臣之能曽是冗微最叨知奬谅其愚介谓可甄题事虽迫于他端恩已遇于众遇恭以某官夙钟间气亲遘熙朝论不诡于圣人言有补于当世蚤扬华贯登践禁扃密诏深谋或内叅于坐论髙文大册皆进以立成润色宸猷发挥贤业矧北扉之上笏即黄閤之便涂视草玉堂靡客于乆次调元金鼎行副于具瞻
　　张祠部状
　　向陪朝谒阻逺贤规仍引绂以窃荣将还乡而待次优游故治倐尔弥旬复为人事之劳美缓公函之奉仰惟纯履诞拥繁禧恭以某官庄重自居直清不倚逢辰熙穆筮仕光亨尚淹册府之游聊寄漕台之柄下车视事列郡倾威运心计于无垠方繄干济被恩章于不次行步显严
　　海州通判盛寺丞状
　　逖违英范増郁尘襟徒然燕语之倾缺尔牋縢之致岂图情照首占音书意在逺而弥亲礼由谦而益厚仰衔勤抑第切铭藏歊溽向阑标仪犹邈勉绥寝餗前荷宠荣
　　钱塘郑寺丞状
　　之官江裔去徳嵗余幸治境之相望音函之不讲日栖浓荫坐企高风韶煦贯辰燕兴迪吉恭以某官材猷肤敏方格淳修较艺禁扃赐科词级试才剧邑休有美声翔步严涂伫还旧物益绥寝味少副瞻祈
　　施发运状
　　某备位守藩托身使节日有诏条之奉缺然牋牒之修仰料燕兴举臻禧祉恭以某官民灵先觉王佐伟才早陞天阁之华兼领谏垣之秘提衡外计兹郁于具瞻秉轴上台行闻于爰立伏望为国自夀协时所倾
　　发运施待制状
　　近者伏遇某官假涂属部奏计中都某适贰小邦获瞻上笏旋斋舲之遐遡固徳宇之中安恭以某官才贯几深量函夷雅由妙年而取上第不累日而居要官利柄浩穰暂倚济时之畧宸篇彬郁适繄润色之才方入对于王休伫骤光于册拜伏望为国自重以时考祥
　　施龙图状
　　西州一命支郡下僚托使斾之末麾沾恩畴日列公函之兼幅叙感后时伏惟镇抚巨邦绥宁泰宇恭以某官知谋光大术业崇髙道谊致君忠谅行已偹纾贤蕴厯践班荣蚤为聪哲之知出总东南之漕风猷益茂嵗课频优掌宫钥于留都未温坐席改守符于边阃聊倚长城行被召还骤光册拜
　　又
　　自去恩麻洊更月所委质草茅之贱尝备下僚驰心旌棨之严第増劳想向抗尘于台牒缺进记于铃斋伏惟班诏多余拥休弥裕恭以某官中和迪哲洵直懋功由髙文而掇异科不累日而都显位名重时论才为主知早年立朝有台阁之风采频嵗成绩董江淮之转输尚淹徽册之荣聊屈寛条之寄行膺柄用大副岩瞻
　　上二漕状
　　某一窃科籍久糜禄钟走官路而非常悼亲莹之未卜露章得请襄事言归乡里以恩意往来板舆以登顿劳苦仍怀乔木之恋不觉还辕之迟在私欲而更安致王程之淹引日虞按举以诘稽违赖外台轸恻之仁全末路孤危之迹此葢伏遇某官恩推再造量极兼容特寝见行之文靡尤既往之旧使朱轓家守获讫于恩荣皓首偏亲同终于孝养欲报知已敢忘捐躯
　　金华知县国博状
　　伏审解印还台促装首路骤违巨庇増郁丹悰闻赤子之攀辕第钦遗爱参诸公之供帐莫遂愚恭以某官风业宏长襟致夷逺试才剧邑适善治之告成第课明廷行茂恩之优及瞻祈恋结无谕下情
　　省副王郎中状
　　恭以省副郎中盛徳之后元精所生甘泉之课屡优茂恩行及淮水之源方濬逺用奚涯顺履天阳载蕃时福莫遑为夀第剧倾风
　　代问屯田状
