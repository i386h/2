<!-- { "loadSidebar": true } -->
　　臣闻火生于木木盛于火有子母相养之道焉火之在气也烝燠温厚万寳以蕃在精也宣扬发畅羣幽争附故谓之孝夫孝者天地之性人之所由灵也圣人因天之明仪物之则所以镇天下国家凝百度之体者非孝无以用之伏惟我朝炎灵储晖赤制改物得天正统为人元首故感帝所禀继世尤盛自太祖躬武节对天下太宗右文谊兴邦教真宗建天封垂大章万嵗之后皆以至孝冠乎大号陛下躬万国之籍鉴三纲之严上承东朝顔色之养追嗣文王遹骏之烈重华之徳斯协三年之言乃驩再驾至阳位躬接上帝仍嵗侑清庙祗荐徽色所以助宣火徳勤服孝治之道可谓备矣然而礼当行者颇防未举政宜革者尚惮更张是以善物頽陵末俗浇弛故臣愿为陛下一数于前臣诚至迂未许所言必当犹冀不隠下情极上报之节臣伏见汉家取士有孝亷之科以抗方正茂才之选下诏有孝悌之目以偕力田鳏寡之赐是时人得禄仕咸矜节尚言値模楷行触规矱以化乡党者不可胜计乃至名臣辈出节士相望退修之家进刑于国饴变周原之堇黮革泮林之鸮汉家得人在兹数路今四海之富亿姓之丑士不以廉举家不以孝闻蚩氓无知流俗忘返以为孝爱之道可得而废殆非克称陛下助宣火徳之意也今胡不揭为科第以劝其来峻之刑章以禁其弊踞砥石磨天下之钝振大本观百枝之摇其谁不行树惇以企旌车之招矣古者天子七庙诸侯五庙大夫三士二官师一庶人无庙祭于室而巳羞不逾牲寝不逾庙燕不逾祭所以尽诚信交神明怵惕凄怆志意叹息洞洞属属而如将见之所以教人思其亲示有先也洎唐家有国大臣犹得立庙于京师五代相残其礼遂废朝家受命犹循旧章礼虽上建型不及物夫大臣国之四体民之具瞻而使亡其等威下与人同祭室之礼殆非邦家之宠也今纵未能惇崇古制犹当斟酌近礼而用之自台省大臣咸许立庙于私第禄微者祭近位髙者祭逺使四方之士震动其教澡雪其心举而措之天下无难矣昔之丧亲者葬之中野不封不树后世圣人稍制其礼夏氏以堲商人以椁周家以翣姬旦以祔洛于霤饭于牖小敛于戸大敛于阶祖于庭葬于墓诸侯五月大夫三月士逾月有若防者矣有若斧者矣自叔叶菲废渐用火葬父母之重亲举而焚之衣冠委于烟埃骨肉炽于薪炭神灵防惧何痛如之昔楚败吴师子期将焚之子西曰父兄亲暴骨焉焚之不可彼当纷扰之际尚惮其酷今乃礼义之族习以为常岂不为长太息哉传曰有焚其先人之室则三日哭又孝有伤足者忧律有残尸者死况夫示逺之典全归之体幷熖而灭与灰俱冷非名方于伤足而恶等乎残尸者哉今兹不制其防臣恐孝谊之风由兹微矣臣愿朝家明着律令风谕天下絶其委巷之礼以全为子之恩亦以厌火徳当神祗之心张国维一民俗之变经曰明王以孝治天下此物此志也
　　诋虚名篇
　　臣闻天下之誉有不虞而至天下之毁有无方而来古今之常患也惟圣人为能察之昔荀息晋国之柱楹献公之肱膂目女戎之内败耳恭世之前死文恵以谗获罪奚卓以孽代宗而息不能拂君邪心除国大蟊方且激忠亮之对贯生死之誓终辅二子不食其言是以为忠也臣谓之不然夫知其所事之谓忠得其所死之谓义苟荀息为忠则恶来死纣纷如死齐皆可以为忠矣尾生一介之贱奔三粲之誓水至不去抱梁而死是以为信也臣闻五常无体惟正为体所贵乎信者内与道接外与诚应也若尾生为信则复关上宫皆可以为信矣此所谓不虞之誉也汉王嘉身备上宰忠正王室疾佞幸之磐互争大谊而摩切破坏奸党动寤上心遭主不明仆死牢械何武都上公之重跱广朝之表当哀帝即世王莽复用炎昆之焰虽始稽天之浸尚防武与公孙禄创外戚之厉阶惧帝刘之孤弱圗任端士柄持大政谋虽不臧谊亦无愧而班固以为一蒉鄣江河用没其身是以为贬也若嘉武以丧生为贬则孔光禇渊腼面全生皆可以为贤矣齐管仲相蕞尔之国膺荡然之运然而内寓军令遂尊王室诸侯震动四夷宾辑存亡继絶首乎五霸微管仲吾其被髪左衽矣所谓为臣之极挚建功于当年而孟轲耻于愿为曾西惭于见比掦子云亦称仲尼之门五尺童子羞比晏婴夷吾是以谓之霸也夫言有累刻无髙而不跻事有算实居然而挺效贤者遭遇异世亦功名殊轨必待尧舜之主此言志士终无时也若夷吾以立功为羞则迂阔投阁皆可为王者之佐矣此谓无方之毁也昔君子于春秋求名而亡欲葢而彰非斯文之监乎






　　景文集巻二十五
　　钦定四库全书
　　景文集巻二十六
　　宋　宋祁　撰
　　奏疏
　　论以尺定律【案宋史燕肃言钟律不调在景祐元年祁时直史馆迁太常博士】
　　臣闻乐生于音音生于律律定于尺尺成于黍得黍不真尺固不定定尺无准律亦自差而望声调是南舟泝燕北辕走越愈亟愈逺也故尺短则律从而短尺长则律从而长短者声清益上长者声浊益下清浊不得其中而至乐遁矣古者神瞽攷中声而量之以为之律所以立均出度也黄帝命伶伦断竹长三寸九分吹之以为黄钟之宫然后制十二律以上下求而聴凤鸣司马迁黄钟之律长八寸七分之一太簇七寸七分之二林钟五寸七分之三应钟四寸三分之二班固司马彪説黄钟长九寸声最浊太簇长八寸林钟长六寸应钟长四寸七分四厘强声最清蔡邕郑康成杜防荀朂等所论尺有增损而黄钟之宫要以九寸为定始朂当武帝泰始中校太乐八音不和知后汉至魏尺长于古四分有余朂乃部署著作郎刘恭依周礼制尺所谓古尺也以古尺更铸铜律调叶声韵后汲郡盗发六国时魏襄王冢得古周时玉律及钟磬与新律声韵闇同于时郡国或得汉时故钟吹朂律以合之其声皆应时人称为精宻唯散骑侍郎陈留阮咸讥其声高声高则悲非兴国之音必古今尺有长短故也武帝以朂律与周汉器合遂施用之后始平掘地得古铜尺嵗久欲腐不知所出何代果长朂尺四分时人咸服其妙而莫能措意焉朂立千载之下推百代之法度数既合声韵又谐亦可谓宻切而有证也而时人掘地之一尺破周汉之二器亦近夫贵耳贱目也隋时始用木尺律而定律吕铸壊前代金石以息物议惜其制度文议没于江都无闻焉耳是时尺有十五等一周尺二晋田父玉尺三梁表尺四汉官尺五魏尺六晋后尺七后魏前尺八中尺九后尺十东后魏尺十一蔡邕铜龠尺十二宋氏尺第十三万宝常水尺十四杂尺十五梁朝俗间尺后周氏达奚震等议独以铁尺为允即十二宋氏尺也其説曰今以上党羊头山黍依汉书律歴志度之若以大者稠累依数满尺实于黄钟之律湏撼乃容若以中者累尺虽复小稀实于黄钟不动而满计此二事之殊良由消息未善其于铁尺终有一防且上党之黍有异他乡其色略乌其形圆重用之为量定不徒然正以时有水旱之殊地有肥瘠之异取黍大小未必得中按许慎解字黍体大本异于常疑今之大者正是其中累百满尺非是防古实龠之外裁剩余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛古者黄金方寸重一斤今铸金校騐铁尺为近未及详定防高祖受命而止唐贞观中又诏张文收铸铜斛秤尺咸得其数诏以其副藏于乐署至武延秀为太常卿用为奇玩以律与玉尺玉斗舛合献焉开元中将考宗庙乐有司奏请出之敕唯以铜管付太常亡其九管国朝金石传自周代世宗常诏王朴累黍定尺以为律管管既不便作准之尺寸于今具在而当时实録不论秬黍未知何用即加酧定且五代离乱古器荡然虽欲制作靡所縁傍时无神瞽孰敢取中独非莫知独是莫晓工乎音者不能言义工乎书者不能察声信乎音声之难不可以言晓者也故曰知之者欲教而无从心达者体之而无师方今去圣既逺知音又寡但取朴准调叶八音属者太常臣燕肃以律准尺之三分欲为十二律管而黄钟九寸遂不得声更广空道乃与律应虽管内均厚未悉如法然深疑今尺比古差短太常钟石遂及于清流至法部转用高急臣以为宜求索上党秬黍如达奚震之言选其精圆累定寸尺求管得管求声得声以所管之声合周时之准苟高下符防清浊无差即可遂为定法颁布方国足以示陛下同律度量衡之制脱有与准未合即乞募知音别用新管参考中声检摄羣音制定雅乐庶乎正歴代之谬秕亦何惮焉礼院议祖宗配侑【案仁宗本纪系景祐二年祁迁太常同知礼仪院时上歴代名臣奏议作皇祐二年误】
　　臣等闻王者建庙祏之严合昭穆之缀祖一而已始受命也宗无豫数待有徳也由宗而下等胄之疏戚以为迭毁之制使后嗣虽有显扬褒大犹不得与祖宗并列所以一统乎尊尊古之道也皇帝陛下躬孝治发徳音永惟三后之盛烈际天接地而推尊之礼有所未称明发悼惧图惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及已窃以太祖皇帝诞受宝命付畀四海铺敦爕伐潜黜不端夷泽潞之畔兼淮海之昧东焚呉舆右困蜀垒湘楚闽越请吏入朝当此之时天下之人去大残防更生卜年长世丕阐洪业太宗皇帝敦受具迩席运下武龚天之讨底定太原由是慎九刑之辟艺四方之贡信赏类能重食劝功官无烦苛人无恫怨又引缙绅诸儒讲道兴学炳然右文与三代同风真宗皇帝干粹日昭执竞维烈重威抚和休寜北方顺斗布度先天作圣遂考夏谚绍虞巡秘牒岱宗育谷冀壤翕受瑞福普浸黎元肖翘跂行罔有不寜百度已备眷授明辟恭惟一祖二宗之烈歴选坟诰未有高焉者也昔成汤为商之祖太甲太戊武丁实号三宗后稷为周之祖文王武王庸建二祧高帝为汉之祖孝文孝武特崇两庙皆子孙世世奉承不辍我皇伯祖经纶草昧遂有天下功宜为帝者之祖皇祖勤劳制作皇考裁成治定徳宜为帝者之宗三庙并万世不迁宣布天下以示后世臣等请如圣诏至于升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以往太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此后迭配还如前议昔唐高宗之上封也以太武皇帝文皇帝配昊天明皇之封也以高祖配天睿宗配地开元之着礼也高祖配方丘太宗配神州此二宗迭配之前例垂拱开元之间高祖太宗高宗同配昊天真宗登介丘降社首并以太祖太宗崇配天地此三圣偕侑之明准其嵗时常祀则至日圆丘仲夏皇地只配以太祖孟春祈谷夏雩祀冬祭神州配以太宗孟春感地配以宣祖季秋大飨配以真宗伏请皆如礼便陛下重宗祧之事鉴照前载抑畏防巩让而不专故令臣等得申愚管谨用敷罄惟圣心裁鉴
　　奏乞减编磬事【案以下诸疏当在景祐三年命官校太常钟律之时】
