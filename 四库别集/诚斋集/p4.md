<!-- { "loadSidebar": true } -->
　　去嵗归时正牡丹亲庭上夀撚花看共知春好无虚掷更复杯深肯剰残谁料今兹千万感强从叔也两相寛风颠雨急闗侬事时序撩人只暗叹
　　和萧伯振见赠
　　愁里真成日似年嬾边覔句此何缘雨荒山谷江西社苔卧曹瞒台底甎顿有珠玑开病眼旋生羽翼欲俱仙车斜韵险难为继聊复酧公莫浪传
　　春晚往永和
　　春事已如许山居殊未知绿光风度麦白碎日翻池景好还翻恶人嬉我独悲郊行聊着眼兴到漫成诗
　　轿中风翻书巻
　　挟册登车强出门展来未读眼先昏无端又被春风妬叶叶吹开更揭翻
　　农家叹
　　两月春霖三日晴久寒初暖稍秧青春工只要花迟着愁损农家管得星
　　三江小渡
　　溪水将桥不复囘小舟犹倚短篙开交情得似山溪渡不管风波去又来




　　诚斋集巻二
　　钦定四库全书
　　诚斋集巻三
　　宋　杨万里　撰
　　诗
　　江湖集
　　薄晚絶句
　　春气吹人不作酲病身感物底心情斜阳也不藏人老偏照霜髭一两茎
　　暂出嫌喧可得除漫游久废未全无路逢盐裹知城近店有鸡声觉日晡
　　与主簿叔蔬饮聨句
　　蕨含春味紧如拳酒入春风浪似山【廷秀】未信乾坤非细物小呑螺浦半杯间【昌英】
　　永和遇风
　　未嫌春晚不多花只爱青原绿似瓜剰欲开懐纳岩壑可堪病眼着风沙待船小立看鸥没倚杖防吟尽帽斜客里更无诗遣闷不愁两髩不成华
　　金甖花聨句
　　两日风狂雨更颠取将暖去正衣单【昌英】金罂花发闗谁事何用夜来如许寒【廷秀】
　　彦通叔祖约游云水寺二首
　　出门天色阴晴半着雨途间进退难知得招提在何许只凭田父指林间
　　竹深草长绿防防有路如无久防行风亦恐吾愁路逺慇勤隔雨送钟声
　　和昌英叔久雨
　　积雨今晨也解休殷勤日脚傍花流半明衣桁烘梅润全为农家放麦秋更着好风堕清句不知何地顿闲愁新晴佳处无人防隔柳一声黄栗留
　　悯旱
　　鸣鸠唤雨如唤晴水车夜啼声彻明乖龙嬾睡未渠醒阿香推热呼不譍下田半湿髙全坼幼秧欲焦老差碧书生所向便四壁卖浆逢寒步逢棘还家浪作饱饭谋买田三嵗两无秋一门手指百二十万斛量不尽穷愁小儿察我不乐旋沽村酒聊相酌更哦子美醉时歌焉知饿死填沟壑水车哑哑止复作
　　和萧伯振祷雨
　　云气防升又霍然虚疑数防长三川渚东秔稻今无雨杜曲桑麻莫问天饿死何愁更平籴野夫半去只荒田来辞托命长镵柄黄独那能支一年
　　旱后郴冦又作
　　自怜秋蝶生不早只与夜蛩声共悲眼边未觉天地寛身后更用文章为去秋今夏旱相继淮江未靖郴江沸饿夫相语死不愁今年官免和籴不
　　旱后喜雨四首
　　云头造次便能开雨脚商量半欲来旧日催诗元要雨如今雨却索诗催
　　检校西畴首忍回雨佳小恨较迟来抄云淅玉何曽梦只拟禾孙作粥材
　　竟夏兴云只苦风入秋后雨稍宜农怪来霹雳轰枯树知向前山起卧龙
　　宻洒疎飘尽自由通宵到晓未须休平生愁聴芭蕉雨何事今来聴不愁
　　秋日见橘花二首
　　花净何须艶林深不隔香初开无处覔小摘莫令长春落秋仍发梅兼雪未强缥瓷汲寒甃浅浸一枝凉不夜非闗月无风也自香着花能许细落子不多长玉糁开犹半金须撚更强得秋何恨晩映暑却生凉
　　题吉水余端防明府县门飞鳬阁
　　尘外尘中尽静喧阁前阁后且山川秋生疎雨防云处月仄青原白鹭边眼冷庾楼聊复此人如叶令更差贤从公欲往其如嬾着句无佳莫浪传
　　题周鲠臣浩斋
　　浩翁曲肱一浩斋焉知廊庙与蒿莱此翁定复死不死旧斋又新有贤子斋前种树初如椽如今过云欲造天作人谁无半防气草动风惊便心醉回山倒海不闗身古人与我各何人杉溪老人是翁友拈出问渠渠颔否
　　送胡季永赴漕试
　　兔目着花官样黄氷轮飘子秋风香谁骑瘦马踏辞澹翁庭阶玉雪郎天于贤佞真不省不应阿翁有阿永景升儿子漫谷量未识一丁惟啗饼阿永胸中几许书石渠奄有仍更余毛锥半防不籧篨羽镞一脱无犀渠当家衣鉢更谁付鏁防小借梯云路澹翁严冷纵不嬉归来膝上安文度
　　送瀛州先生元举叔谈命郡城
　　谁遣谈天太逼真取憎造物得辞贫不妨小隠君平肆戏与人间阅贵人
　　四十二叔祖母刘氏太孺人挽辞
　　夫人自七十有母尚期颐不遣千山讣犹应一病迟孝留天下口身立女中师到得君羮美翻令颍谷悲【夫人縁得母讣一恸而病竟不起】
　　四十九叔祖母朱氏孺人挽辞
　　忆哭清湘诸孤未裹头盛年能素节凛气却清秋眼底生刍奠生前泛柏舟无龄还有徳此母不应愁
　　黄太守元授挽词二首
　　五马新通贵千牛旧不全岂渠才作祟从古命悬天半世风波里清名玉雪边诸郎俱伟器枢属更人先我忝通家子公如父行亲一书虽不久半面遂无因旅榇千江逺铭旌两竹新庆门宁有此造物岂其仁梦亡友黄世永梦中犹喜谈佛既觉感念不已因和梦李白韵以记焉二首
　　子在人每憎子亡憎者恻自吾失此友但觉生意息犹解梦中来岂子余此忆死生知有无贤圣或未测浑作白日看不记夜许黒尚怜紫鸾姿未举先折翼只惊玉雪容冷面带古色梦泪觉犹湿悲罢喜有得
　　去年客京都子去我未至得书不得面安用殷勤意犹矜各未老相见当亦易不知此蹉跎交道遽云坠一抔胡不仁埋此经世志絶谅何益蕙叹庸不顇吾闻佛者流正以生作累梦中尚防言子岂悲世事
　　次主簿昌英叔镊白韵
　　滴尽思亲泪犹残影吊形眼花浑作黒颔底更能青少也投三赋今焉忽一星此生成底事有脚不曽停
　　次昌英主簿叔晴望韵
　　秋水冬全落寒梅暖向荣烟林明又灭风鴈仄还平老岂愁能避贫非嬾不营犹须铲千嶂剰与放双明
　　次出门韵
　　有酒何须富无车却好行眼中长得句身外岂闗情逺岭寒逾瘦干枫落更声好怀非自閟且道向谁倾
　　次霜月韵
　　银浦寒无浪金星澹不芒初看霜是月并爱月和霜万里除纤翳双清作一光诗穷只欠许穷我未渠央
　　同主簿叔暮立
　　旋旋前山没骎骎半臂寒鸥归势何嬾林近意先安待月迟云麽烦公小立看未知立玉笋何似立江干
　　晚望二首
　　月是小春春未至节名大雪雪何曽夕阳不管西山暗只照东山八九棱
　　万松不掩一枫丹烟怕山狂约住山却被沙鸥恼人损作行飞去略无还
　　次主簿叔晚霞
　　病眼何愁未苦佳晓看霜了晚看霞只惊天上三冬月那得西河十里花景与诗争酣未退兴如水涌去难遮却嫌醉墨欹倾甚整整斜斜半似鵶
　　次乞米韵
　　鲁公尚有粥为食卢老今无僧作邻文字借令真可煮吾曹从古不应贫诗肠幸自无烟火句眼何愁着防尘俗子岂知贫亦好未须容易向渠陈
　　夜雨不寐
　　雨急防不疎瓦干声可数滴破江湖梦合眼无复补更长酒力短睡觉诗思苦已自不成眠如何更遭许
　　新寒
　　寒力欺谁得知侬典却衣暮禽差慰眼不作一行归
　　和罗巨济敎授雪二首
　　天悭聊尔落地暖未敎深犹放遥岑碧偏鸣宻竹林似供愁里眼小恼客边心诗巻开还阖清寒溢素襟飞来须面旋欲堕更横斜不遣诗人嬾惟禁酒力加镂冰初试手翦水便成花谁防欧苏律吟边别一家
　　次主簿雪韵
　　向来一雪亦草草天知诗人眼未饱相传南风为雪骨此言未试吾不晓昨日忽惊冬作春暖气吹人软欲倒惟余桃李未着花便恐蛰虫偷出窖南风未了却北风一夜吹翻青玉岛今晨冷傍笔管生似妬吟边事幽讨司寒作意欲再雪冻雀求哀不容祷令人还忆柳柳州解道千山絶飞鸟谁敎爱雪却嫌寒欢喜十分九烦恼诗人冻死不足怜冻死犹应谈雪好寄声滕六何似休净尽将云为侬埽
　　次秦少游梅诗
　　南枝外槁中不槁未叶先花笑人倒已从寒里着诗愁可复溪边被花恼非渠搀出百卉前尔许清寒谁敢早有花无雪花只俗有雪无梅雪何好冷蕋不风元自香瘦柯写月真如埽但令一壑莳横斜便挂竹皮为渠老秦七苏二氷玉词絶唱寒盟防秋草梅边尚有句可搜更撚衰髯仰青昊
　　次东坡先生蜡梅韵
　　梅花已自不是花氷魂谪堕玉皇家不餐烟火更餐蜡化作黄姑瞒造物后山未觉坡先知东坡勾引后山诗金花劝饮金荷叶两公醉吟许孤絶人间姚魏漫如山令人眼暗只欲眠此花含香来又去恼损诗人难覔句月兼花影恰三人欠个文同作墨君吾诗无复古清越万水千山一瓶鉢
　　次东坡先生用六一先生雪诗律令龟字二十韵旧禁玉月梨梅练絮白舞鹅鹤等字新添访戴映雪髙卧齧氊之类一切禁之
　　病身柴立手如龟不要人怜天得知一寒度夕抵度嵗恶风更将干雨吹作祥只解诳饥腹催老偏工欺短髭透屋旋生衾里铁隔窻也送砚中澌揽衣起看端不恶两耳巳作冻菌危似明还暗静复响索我黄绢挥乌丝误喜家贫屋骤富不道天巧人能为忽思向来旅京国瘦马防鞭袍袖持红金何曽梦得见茧生脚底粟生肌残杯冷炙自无分不是不肯叩富儿独立西湖望东海海神驾雪初来时眼花只怪失天地风横并作翻帘帏飞来峯在水仙国九里松无尘土姿只欠杖头聘欢伯安得醉倒衣淋漓犹遭天子呼野客催班声里趋丹墀如今四壁一破褐雪花宻宻中披披诗肩浑作逺岭瘦诗思浪与春江驰茅柴乞暖却得冷聊复尔尔三两巵东坡逸足电雹去天马肯放牛随君不见溧阳县里一老尉一句曽饶韩退之
　　丙戌上元后和昌英叔李花
　　春暖何缘雪压山香来初认李花繁露酣月蘂苍茫外梅与山矾伯仲间剰雨残风底无赖明朝后日不堪看泥深小忍春游脚犹遣青童去一攀
　　又和春雨
　　向来一旱成丝敢道新年雨脚垂未必催诗真强管端令学稼失愁思只今且莫倾三峡此后时须示一犂未爱少陵红湿句可人却是道知时
　　和周仲容春日二絶句
　　春半花全退诗人尚道迟惟应读书苦声调作吾伊端忧更贫病不分又花时只説春何好犹堪入小诗
　　和周仲容春日二律句
　　饥民日夜去也有不荒田旧雨仍新雨今年胜去年未嫌诗得瘦只苦茗妨眠花气薰人醉来从若个边今晨晴颇嬾昨夜雨犹声欲社燕先觉半春莺未鸣诗非一字苦句岂十分清叅透江西社无灯眼亦明
　　和王才臣
　　新诗不但不饶侬便恐隂何立下风每与胜谈千古事不知拨尽一炉红生儿底巧翁何恨得子销愁我未穷剰欲同留老三径念渠何罪亦山中
　　得省榜见罗仲谋曽无逸防名夜归喜甚通夕不寐得二絶句
　　淡墨髙垂两客名夜归到晚睡难成却缘二喜添三喜聴得黄鹂第一声
　　两日隂晴较不常嫩寒轻暖杂花香今晨天色休休问卧看红光防屋梁
　　和萧伯和韵
　　桃李何忙开又零老怀易感埽还生略无花片经人眼谁道春风不世情睡去恐遭诗作祟愁来当遣酒行成子能覔句庸非乐未必胸中有不平
　　又和风雨二首
　　东风未得颠如许定被春光引得颠晚雨何妨略弹压不应犹自借渠权
　　风风雨雨入春穷白白朱朱已眼空却老红一万防换将新绿百千重
　　和文逺叔行春
　　行脚宜晴翠看云恐夕黄何村不花柳此社要柴桑一笑当谁领同来得许忙老懐翻作恶不剰半分狂
