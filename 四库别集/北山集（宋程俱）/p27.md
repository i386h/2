<!-- { "loadSidebar": true } -->
　　呜呼叔问而止斯耶自公云亡三易望契濶之叹我劳如何昼戃恍而犹疑夜耿耿而增慨岂向之游从忧欢聚散者皆梦中之梦耶抑幻人之所幻何六尺之躯遽俨然而在柩一丘之土俄睾然而若堂空余珠玉之在怀犹想笑言之溢口呜呼城南之交正觉之路余有怀而孰质余有疑而孰语举一觞而谁属亡三箧而谁补叹竹林之陈迹邈若山河失濠上之遗言俄成今古呜呼巳矣夫复何言家四壁而屡空书五车而奚益虽五交三衅素无势利之骄一死一生可见炎凉之态公之初逝藐然诸孤猥以幽堂之铭见托衰鄙文词凋落加以悲酸笔欲下而涕随词欲出而不忍縻缉芜陋斐然成章不溢不诬可无抱愧尚有遗美兹为歉然圣堂之幽卜云其吉窀穸既戒灵輀首涂偏痹拘挛山溪脩阻行不及祖道葬不克临穴终天之别一恸何言庶其格思歆此诚荐











　　北山集巻十七
　　钦定四库全书
　　北山集巻十八　　　　　　宋　程俱　撰碑记
　　双林大士碑
　　梁中大通六年正月婺州乌伤县民自号双林树下当来解脱善慧大士天中天使其徒奉书诣阙书词甚髙谓帝国主救世菩萨其言上中下三善以虚怀不着为上防养众生为终且言大士誓正教普度羣物闻皇帝志善欲来论议武帝异之诏曰善慧欲度脱众士解一切纒缚大士行无方所若欲来随大士意耳廼以十二月至钟山明年三月八日至阙下武帝素闻其神异预勅诸门皆鎻大士及门不得入以大槌一叩诸门尽开径入善言殿初大士将入都持大木槌二人莫测其意至是人谓叩门槌云见谒者三赞不拜直上三榻对语益谐帝为设食食竟直出钟山坐定林松树下诏县官资给自是名僧胜士云集坐下大同元年帝讲三慧般若经重云殿公卿侍从前集乗舆至悉起迎大士坐如故御史中丞问状答曰法地若坐一切法不安又与座人辩诘如响讲罢帝赐水火珠二大径寸以取水火于日月云翼日帝独延大士夀光殿语夜漏上乃出五年再入都与帝论息而不灭义又説帝曰一切色像莫不归空无量妙法不出真如天下非道不安非理不乐帝黙不怿太清二年三月白众将持不食上斋烧身为大明灯供养三寳普度一切弟子哀惧劝请愿以身代者十九人烧指截耳刺心者二十八人持上斋三日者十五人卖身奉供者又二十余人梁末饥乱大士日与其徒拾橡栗揉菜作糜以活闾里盗不忍犯光大二年冬嵩头陁死于龙丘岩是日大士心知之集众谓曰嵩公巳还兠率天与我同度众生去已尽矣我不得乆住于此作还源诗十二章乃于大建元年四月己卯示寂年七十三越三日体复柔暖香洁又七日县令陈钟耆来礼敬传香次及大士犹反手取香众益惊叹遂葬潜印渚松山之隅累甓为牀置尸其上大士命也大士姓傅名翕字风世农少以渔为业娶妻刘氏后号妙光生二子普建普成大士年二十四方沂渔稽停塘下有胡僧至语大士曰昔与汝于毗婆尸佛前发大誓度众生今兠率宫居宇故在何当还耶大士不领其言僧令大士鉴水中则圆光寳盖环覆其身大士即悟宿因语胡僧曰吾方以度众生为急何暇思兠率之乐乎弃渔具从僧至松山下双梼树间曰此脩行地也后即其所建双林寺云胡僧嵩头陁也赞曰
　　众生与佛非有别善恶痴慧幻中出了知是幻非别幻三千大千一尘许无上兠率正遍知于五浊现众生相渔河取食资畜养示杀害及诸愚痴一朝照水悟宿因于众生中现佛相説法如云遍十方具无碍辩大智海以何因縁现如是欲示众生与佛等不令着凡圣二见欲令众生反实际如翻覆手无所得呜呼广大天中天
　　右其一
　　众生于无始刼来以爱不舍受生死是爱由执有我故从是展转爱诸有大士为是哀众生以众生所甚爱者誓舍身命作供养燔然百体如薪炭摄诸众生执我爱誓舍饮食忍饥渇摄诸饕害私口腹誓舍妻子为佣作摄诸众生痴眷属誓舍田宅受用物摄诸众生贪盗者乃至佛法亦应舍无取无着无所受呜呼慈忍天中天
　　右其二
　　众生各具大神力出入变化无有碍父母所生眼耳鼻乃至意根无分量悉能徧觉三千界法尔如然不自了为诸业识之所障大士河濵释网罟即现种种诸神变或于梦中示竒相化摄上慢阐提者光明手中妙香出及遍山野防妙香目浄脩广放光明手行鉢饭餍百众或踊身髙一由旬寳塔珠络莲华地足长三尺紫金色长大相好翔虚空如是竒妙不可测皆自本际妙庄严非作故现希有事呜呼自在天中天
　　右其三
　　过去诸佛如虚空遍一切处无留碍众生随根器广狭以一念心各得见如人窥井及穿牖堂室岩谷并墟落乃至升髙望四野随所见空相不同有人独坐须弥峯尽见虚空无邉表大士佛身亦如是无一丝毫作眼障与无量佛不相离一念歴动通前后际明善世尊我师松山七年安不动释迦定光下道塲乃至七佛常现前天龙四众共围绕唯释迦文数顾语云当继立大法幢今如维摩金粟尊示居士身作权化又以掌合大士手光明小大无有别复遗弟子助道化曼殊普门二化身呜呼具足天中天
　　右其四
　　圆觉一切魔即佛具一切觉佛即魔大士不舍一切法于实际中大建立而于梦中现金像谓是魔鬼所变化以杖剖击尽无余乃知大士妙智力摧殄邪见亦如是有世中王着小法不了圣谛第一义大士为説色像空令趣如如真实际金刚般若甚深法彼请大士为宣説摄衣登坐众倾耳应时抚几即下座座中鸟爪师子王知大士説是经竟呜呼妙摠天中天
　　右其五
　　衢州常山县重建保安院记
　　浙江道东尽信安郡郡接荆闽地风气相薄其山邃以亷其水清以驶故其氓俗悍以果而其君子耿耿尚气敏于事郡之望姓仕族率占山水之胜以居而浮屠氏之宫亦复相望原谷间其所依以为檀施主者常在所谓望姓仕族而仕族之广者曰江氏常山县之谢原有僧舍曰保安院盖江氏之祖侍御公之所建者自侍御之世滋逺厦屋日隳院之徒皆托处养私不事其教施施相睨无所愧念诸孙戚之则相与谋以谓侍御种德不售庆偿后人咸克有家用大芘于兹六世茍事之弗嗣其克训于其德者几何矧是院之建实本于义乡人能道之盖非徼福以私已者诸孙其可罢休以没其德实然昔者栋宇故存而仆者莫起垫者莫支至于坏且废信人开士过之如无覩者徒非其徒故耳今诚得浄脩士主而兴之宜无难开化报恩院僧文雅盖浄脩者盍请以来雅之以身律众小大斩斩苗薅垢瀹日劘月絫盖六年而后成其基则因故地辟之稍前又益东作室面势以便川谷之宜其材木则尽去摧腐一备而新大之其象偶其器具咸具备盖为钱若干万于是距始建百九十余年矣今夫天下之人自王公至匹夫居必庐寒必衣饥必食凡所以养生集类者不取之以其力则以其道也惟浮屠氏不耕不蚕不贸不作安坐放言而养生之物有须必具而加侈焉世无与之争者岂所谓取之以其道者耶使其道可尊其法可恃其言可以明理而化物则其为道也不素餐兮莫大于是亦何儒释之分哉茍无是也名其名服其服安享侈厚而曰我分盖如是谓之盗释可也若文雅一为浮屠终身守其教戒又能作其废事仰而覩其导师俯而面其众自称曰浮屠氏中心无所忸焉与世之盗道负愧者亦有间矣故余乐为记之侍御讳景房字某仕吴越至侍御史入皇朝为沁水尉有髙行为乡里敬信今开化诸江皆其后也初里人有讼累不得直公贻书吴越执政道其寃事得直里人进金十镒以谢公笑斥之里人置金去终不得辞则以金买谢原地立保安院云崇宁四年某月日北山程俱记
　　衢州开化县云门院法华阁记
　　无量众生共一大觉海中或游或沈等无有二诸无明者如沈水人颠倒坠溺东西踊偾所向苦恼有善防者无心于水与汨俱出与济俱入则此水者是游戏处安肆快乐无所疑畏惟东方十万亿国土中世界名曰震旦一切五浊烦恼之聚一切众生选佛之塲何以故是中众生业力虽厚而其信心堪任大事又如莲华必于淤泥乃能生植髙原陆地不复能生诸烦恼中即大般若一念返照超诸如来是故过去诸佛説妙法莲华经时光明示现希有如是好城国中乃有千万亿种疑惑众生耆阇崛山乃有增上慢人退席四众唯此震旦一切众生若智若愚闻法华名莫不稽首乃至荘严供养舍诸所爱无上慢者岂非耆阇之四众不如震旦之众生也哉衢州开化县之北原夀圣云门院有比丘曰寳声早受具戒从义学师指授演説脩多罗教晩归山中于海商所得倭国金书妙法莲华经为七宝函庄严承事又建寳阁上有诸佛及大菩萨阿罗汉像旃檀髹采金银丹垩缯幡珠网种种荘校以作佛事前荣敞明可布法席后楹旷深可以宴坐四楯周帀可以经行作于元丰之辛酉成于绍圣之甲戌后十一年寳声比丘从里人程俱説如是事请记以文因随喜佛事以偈赞云往昔然灯佛从日月灯明及释迦牟尼临入般湼槃安坐説是法大通智胜佛亦于三昧中放无量光明最后説如是四为法施会灭度僧祗众如我观如来不独是时説常説是经法未曾有间断彼十六王子及万亿菩萨今见在世间处处为法施众生自盲聋不见如是事耆阇崛山中授记诸佛子舍利弗迦叶乃至阿罗汉学无学人等普于人天前付嘱当作佛如我观释迦不独记是等无量无央数五道诸众生草木及山河一一授佛记云当决定得阿耨三菩提众生自狭劣不信如是事佛子应如是福德无有量正使十地众摠持山海办充满于大千拟心共思量无复有是处稽首于一切妙法莲华经
　　衢州开化县灵山寺大藏记
　　夀圣灵山寺在开元为大僧坊崇宁元年其徒从演始建转轮经藏奔走勤事五年而后成下固上壮爽博宏致校饰众具炜奕严好圣像法籍俨如化成屹如寳聚邑人程俱来至其所竦仰正竚説偈称赞演故具石宇下来请记矣遂以文其碑云其词曰世界无尽如虚空是故诸佛亦无尽佛既无尽法亦尔于诸縁起而出生我观清浄法门海十方导尊常演説一一念中一一説如是展转难思刼正使众生无数量皆获三昧闻持藏于此导尊所説法不能共记一品义设复笔髙须弥聚濡以万亿恒河水等三千界大经巻不能书佛所説法那由他中一少分况此五千四十巻何异大地一尘末人中师子无畏者于第一义安不动如斯清浄法门海一言演説尽无余正使一切诸众生皆获智慧三昧海不能了此一言者思惟究竟云何説设复毛端滴海尽此诸水滴可知数乃至防尘悉可知叵思议此甚深法则是五千四十巻一字一句法无余我今普愿羣生类皆获摩诃法宝藏真如实际以为地覆以喜舍慈哀宇清浄平等之大轮贯以忍力金刚轴无碍机闗极明利运以解脱神通力菩萨心珠饰其上一一常放大智光种种方便为华鬘妙行缯防为幡盖七浄之华以为网音深妙为寳铃涂以大愿功德香布以觉分菡萏华获以方等调柔帙百千三昧为宝函中有无尽陀罗尼非生盲人所能睹如我今者如是説所説如幻説如响若人于此一大教初心回向如来藏是人已获无碍智是知诸佛秘宻説
　　杭州于潜县治平寺重建佛殿记【为蒋尚书作】
