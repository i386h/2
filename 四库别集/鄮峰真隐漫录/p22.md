<!-- { "loadSidebar": true } -->
　　第二表
　　羸老不支洊上挂冠之请眷怜未替亟颁出綍之音礼当有陈义弗敢止【中谢】伏念臣初无才术偶幸遭逄宠灵每愧于叨逾俛仰遂侵于迟暮年着金华之籍七十有三功登汗简之书万分无一惟坚故里休闲之志助成清朝防逊之风若复贪恋恩荣逡廵嵗月或怵迫于杜门省愆之后或仓惶于易箦埀絶之时虽陈静退之辞不得已也若取止足之义岂其然乎仰惟睿鉴之昭然忍使老臣之出此伏望皇帝陛下特回渊聴俯察危诚念濳藩劝讲之僚与初政弼谐之列凋零无防疲薾偶存发于独断之眀畀以归荣之命庶令晚末获荷成全锡旷地以广蜗庐巳戴帡幪之赐埀安车而光梓里更祈坱圠之仁
　　辞太保表
　　挂衣冠而归里实虞满溢之灾发典册以扬庭重辱褒嘉之数敢陈丹悃仰冒天威【中谢】伏念臣学术荒唐器资窳薄名塲奏艺本期致养于偏亲仕路随縁初匪妄希于髙爵积叨尘于三纪偶度越于羣臣比以埀尽之颓龄廹于难安之私义力祈休退兹荷允俞孰云得谢之身乃践久虚之位昔谓千载臣何幸而独逄兹惟三公朝讵宜于滥授至于申畀东阳之节进加全魏之封并真腴厚赋之所増岂緜力薄才之可称伏望皇帝陛下大眀委照广度兼容察臣屡凟黈聪本惧漏尽钟鸣而不止念臣若当槐列是为日暮途逺而倒行亟寝误恩俾安末路王道正直庶无私覆之嫌化日舒长尚窃有终之吉
　　第二表
　　乞身暮景方谐得谢之荣出綍昕朝遽被若惊之宠恳词虽切诏防未俞辄沥危再干大造【中谢】伏念臣资慙孱琐幸有遭逄位首三孤节更两镇曽靡年髙而徳邵每虞福过以灾生遂罄此心愿致其事傥守本官而得请亦循愚分以难安而况躐陞公爵之崇仍冒齐旄之旧大名改国万户加封顾惟非据以叠承其可弗辞而下拜伏望皇帝陛下察丹诚之至恪悯小器之易盈特轸睿慈亟收成涣已欣解组深衘从欲之至仁终觊贴麻尽寝惟行之异数庶令衰朽获免叨逾
　　乞免郊祀大礼陪祠表
　　圣人飨帝孰不骏奔故老陪祠亦蒙驿召拜丝纶而匪称凛渊谷以怀忧控免未俞输诚敢已【中谢】伏念臣桑榆迟暮蒲栁衰残荷睿眷之优隆获耄龄之闲散素防韫借而体弱深畏严凝方婴老病以人扶实难跪起傥令跛倚而临祭必将陨越以遗羞莫遂一行辄伸再凟伏望皇帝陛下大明委照宏度包荒俯矜犬马之疲癃姑许田庐之休养感鬼神而辄前席怅此意之萧条执笾豆以从后郊誓及时而勉励
　　辞太傅表
　　桑榆暮景方块处以待终槐鼎充员忽序迁而锡命诞扬眀綍弥震危【中谢】伏念臣仕媿侥逾齿当耋耄顾官资之甚峻曽绩效之蔑闻位不期骄常怀敛退物禁太盛况已满盈比縁夀庆之将行首被制书而入觐均髙年而赐帛尚喜亲逄陪列辟以称觞尤知晚过敢谓三事久虚之选乃用一阶例进之文义则难安辞犹未获伏望皇帝陛下廓乾坤之大造回日月之至眀稽参典章重惜名器察衰踪之疲苶止好爵之登崇必惟其人弗以论道为假宠之地姑与之邑亦广恩于贵老之时
　　第二表
　　忱辞屡控聪听未回敢干咫尺之威洊贡再三之凟必期孚允用息凌兢【中谢】恭覩熈朝告成庆典爰均欢于溥海乃诞布于湛恩天子必有尊方显宁亲之孝皇极赐之福尤先养老之仁然而位既不同礼亦当异四品犹存于止法三公讵可以叙迁况臣退伏田庐久辞机政假兹殊宠将以何功伏望皇帝陛下深轸鸿慈曲全孤迹察其官难复进岂容独越于寻章念其身已投闲不使重贻于清议庶蹈有终之吉用安埀尽之年
　　辞太师表【系第二辞表】
　　误恩控免辄沥防诚温綍甫颁未回渊听敢忘一介荐叩九阍【中谢】伏念臣才匪俊良老而衰薾当上圣纂承之日正羣贤升进之秋膂力愆而弗遑趋负扆之朝问学荒而无以应乞言之诏逭官刑而则幸被册命以奚堪矧兹谢事之有年专欲投闲而避宠若再忝师垣之峻是尚贪人爵之尊又况特以恩迁非繇徳选不独重鄙悰之惴惴且将虞众议之纷纷必得请以为期寜畏威而但已伏望皇帝陛下鉴由之至恳畧反汗之小嫌惟昭代循名责实之公傥许辞于异数在愚臣安分知足之义庶无负于初心
　　第二表
　　纂洪绪于萝图幸逄兴运冠崇阶于槐位忽玷明纶既揆已以靡安敢腾章而屡凟【中谢】臣闻骈罂乏鼎鼐之量遇满则倾榱桷异栋梁之资有隆斯挠傥非材而受爵将过分以延灾伏念臣久荷殊私莫伸防报当无能为之耄景处不必备之官聮闲散是宜功名何有唯深竞战每怀覆餗之忧宁敢觊觎更冒维师之宠矧今庆霈已许貤恩岂伊成命之颁亟拜真除之峻虽赏宜从予益昭圣朝忠厚之风然实不副名徒重愚臣贪饕之罪且四品尚拘于止法而三公岂可以序迁若遂充员诚汚初政故在衰迟而戒得尤当伛俯以牢辞伏望皇帝陛下圣度兴怜皇眀委照体亏盈之天道抑召损之人心仍畀旧班毕桑榆之已暮庶回新渥亦穷壤之无私
　　谢夀皇赐生日金并香茶表【戊申】
　　王言纶布使驿星驰俯矜笃老之臣尚记贱生之日兼金赐厚賸馥薫浓祗拜已还兢慙莫措【中谢】伏念臣衰姿无取耄齿徒髙每荷恩私不遗畴昔梦想常陪于闲燕瞻依靡替于愚方圣神玩意于穆清适孱栖身于田野宠灵愈渥补报何賖矧兹岵屺之悲正切桑蓬之旦岂谓焜煌之锡遽临寂寞之乡族党光荣缙绅歆艳兹念伏遇至尊夀皇圣帝陛下天开渊度子育羣工虽居黄屋以非心犹眷东宫之旧物致兹大赉猥逮陈人论当年羽翼已成之功敢攀四皓资同里酒食相娱之具愿效二疏唯歌天保报上之私益衍华封祝圣之夀余生感戴誓竭捐麋
　　桑榆晚景方慙厚禄之久糜弧矢生朝又拜兼金之大赉寳薫賸馥竒茗芳滋一朝并集于私庭百感皆形于中曲【中谢】伏念臣﨑可笑款啓寡闻顷持黄巻之圣贤滥缀青宫之僚寀防言啓发屡幸沃心妙语褒嘉今犹在耳辅成初政备竭寸诚巍巍圣治之独隆謇謇孤忠之自慰曲蒙轸记愈益兴悲每丁生育之晨必霈丰浓之泽轺车即路寳货盈庭沉麝溢奁鎗旗出焙萃煌煌之珍贶为嵗嵗之常规何以堪之不敢辞也兹盖伏遇至尊夀皇圣帝陛下储神清穆玩志希夷知臣下之勤劳不忘眷遇念年龄之衰迈乃锡光华族属预荣搢绅仰羡臣敢不钦承至意益励防事君能致其身已愧鲁论之语归美以报其上唯歌天保之诗
　　蓬门六矢式临生育之朝寳匣兼金忽拜珍竒之赐并上方之香美为私室之光荣下拜凌竞铭心荷戴【中谢】伏念臣迂愚末学朴拙防材偶膺髙庙之简知俾侍慈皇之濳耀亲扶日毂丽正天衢徐庀职于黄扉乃承顔于朱邸逮陛下握符御极属老成去国休官方疾疢之无聊愧朝叅之有阻曲防圣眷亟遣使以趣行遂使孱躯获扶羸而入觐望云就日抃手慰心一瞻八彩之秀眉屡奉两宫之清燕恩情款宻锡赉频仍兹方念于劬劳忽下颁于珍异兹盖伏遇皇帝陛下乾坤化育父母爱怜体至尊念旧之仁霈盛旦维新之泽轺车即路寳货盈门龙焙新竒麝煤馨烈拜嘉甚宠怀感弥深臣惟有衔此恩私常图报答年龄已迈虽难免于筋骸心志未衰尚克勤于香火
　　太上皇帝升遐慰表
　　恸发九重哀纒万国奉讳之次慕痛何穷【中慰】大行太上皇帝治极无为功成不有恢复大业措天下亿千万载之隆平退避东朝享圣子二十六年之尊养奄遗夀禄莫谕天心恭惟皇帝陛下爱敬尽情悲恫过礼躬曽参匹夫之行率履不违全周武达孝之情追惟罔极愿徇迩遐之欲少寛摧毁之怀
　　太上皇帝升遐慰皇太后牋
　　恸发六宫痛均九土奉讳惊怛无物喻云【中慰】大行太上皇帝道妙希夷徳参造化备尝险阻复境土以兴周久积倦勤俾讴歌而归舜曷意鼎湖之命驾遽闻椒禁之纒哀恭惟皇太后殿下恩义素隆悲摧特甚愿寛慈抱慰圣君子职之供永镇东朝副天下母仪之望
　　太上皇帝升遐慰皇太子牋
　　恸发九重哀纒万国奉讳惊怛拊膺陨摧【中慰】大行太上皇帝黄屋无心苍穹佑徳绳其祖武已髙揖逊之风诒厥孙谋更立元良之本荣养宜安于万载仙逰遽邈于一朝恭惟皇太子殿下岐嶷天资仁慈世济念含饴之保抱兴饮泣之悲思愿寛丹扆之懐少抑重闱之慕
　　太上皇帝大祥慰表
　　钦昭舜慕日惟尽于哀恫稽若汉仪时适逄于祥禫灵逰益逺痛毒难堪【中慰】恭惟皇帝陛下徳埒汤文行过曽闵虽孝思罔极羮墙每见于晬容而礼制有终日月不停于飚驭愿遵逹节少抑至情当扆宁以尊临慰臣民之瞻徯
　　太上皇帝灵驾发引慰表
　　大升戒驭广内纒悲一人遣奠以扳号百辟衰裳而奔饯【中慰】恭惟皇帝陛下禀天至性执古通丧当灵宇之啓行怅严容之永隔无从扶护弥剧哀恫愿纾至慕之怀式介无疆之夀
　　太上皇帝灵驾发引慰皇太后牋
　　羽伏啓途龙輴就祖罄慈闱而増慕环率土以兴哀【中慰】恭惟皇太后殿下道茂含洪徳隆辅佐悼上皇之灵驭辞北内之宸居扳辙无从拊膺有恸愿观妙理用抑至情庶迎六气之和来享一人之养
　　太上皇帝灵驾发引慰皇后牋
　　灵舆就祖素仗戒严辞凤阙以啓行罄椒闱而増恸【中慰】恭惟皇后殿下徳隆妇顺孝格天心当神座之初迁悼慈顔之益逺愿遏哀思之切用寛圣慕之深















　　鄮峯真隠漫录巻十八
　　钦定四库全书
　　鄮峯真隠漫録巻十九
　　宋　史浩　撰
　　牋
　　贺皇后册命牋
　　显膺玉册正位椒宫礼备有司庆均无外【中贺】恭惟皇后殿下天生淑徳身率令仪朝夕忧勤而无私谒之心夙夜警戒而有相成之道固已协符于坤徳允宜登配于乾元肆因防之祥占荣被祎防之盛饰宫闱胥恱庙社增辉【臣】乆冒朝恩侧聆国庆阻与懽呼之列徒深鼓舞之情
　　贺皇后受册礼毕牋
　　帝眷炎图礼崇隂教播告四海欢呼一辞【中贺】恭惟皇后殿下至徳静专柔仪婉淑进贤以辅君子崇俭以励外家翊圣旦于龙飞茂英声于椒掖承顔徳夀两宫每见其欢心正位长秋万国咸归于母道膺兹寳册允协蓍【臣】乆冒国恩欣逄庆典虽奉觞称夀阻腾嵩岳之声而窃食奉祠行被关雎之化
　　皇后受册礼毕贺太上皇后牋
　　帝立中宫悉繄慈训家传内治将嗣徽音寳刻肆颁人寰胥庆【中贺】恭惟尊号太上皇后夀齐乾道体合坤元助圣子以立家逑淑女而为后礼行椒掖佳气蔼乎六宫命出枫宸欢声溢于四海【臣】奉祠良逺诣阙无因注目层霄想簮裾而在列驰缄便置同燕爵以输诚
　　皇孙生贺太上皇后牋
　　光华庆胄诞育曽孙仆景命于万年动欢心于四表【中贺】恭惟尊号太上皇后虞嫔徽懿文母忧勤和气薫陶膺琁宫之眷佑休祥降格致玉叶之芬芳【臣】滥叨祠禄之荣倍极愚之喜仰占乾象欣尾宿以増眀遥想禁庭沸钧天而争庆
　　皇孙生贺皇后牋
　　隂教内修夙懋椒涂之徳圆灵上鍳益绵瓜瓞之祥庆毓皇孙懽形海宇【中谢】恭惟皇后殿下躬葛覃之节俭志巻耳之忧勤朝夕问安辅文心之孝养本支擢秀成周室之宗强【臣】叨奉祠庭阻趋天阙皇皇之大已歌假乐之章蛰蛰之多愿继螽斯之什
　　贺皇太子册命牋
