<!-- { "loadSidebar": true } -->
　　呜呼公命在酉长我一时公先我茁我后公萎中闲仕宦有合有离后我所践公辄仍之出则交辔处则连榱坐肘则并行肩则差岂愿敢及天实我贻公之停蓄及所设施有诰有诔亦有铭诗又将有史传所不疑我既惫眊何辞能为婚姻之故唯以告悲
　　祭欧阳文忠公文
　　夫事有人力之可致犹不可期况乎天理之溟漠又安可得而推惟公生有闻于当时死有传于后世苟能如此足矣而亦又何悲如公器质之深厚智识之高远而辅学术之精微故充于文章见于议论豪健俊伟怪巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄辞闳辩快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往复感世路之﨑岖虽屯邅困踬窜斥流离而终不可掩者以其公议之是非既压复起遂显于世果敢之气刚正之节至晚而不衰方仁宗皇帝临朝之末年顾念后事谓如公者可寄以社稷之安危及夫发谋决防从容指顾立定大计谓千载而一时功名成就不居而去其出处进退又庶乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而防而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归
　　祭张安国检正文
　　呜呼善之不必福其巳久矣岂今于君始悼叹其如此自君防除知必顾予怪久不至岂其病欤今也君弟哭而来赴天不姑释一士以为予助何生之艰而死之遽君始从我与吾儿游言动视听正而不偷乐于饥寒惟道之谋既掾司法议争谳失中书大理再为君屈遂升宰属能挠彊倔辩正狱讼又常精出岂君刑名为独穷深直谅明清靡所不任人恌莫知乃恻我心君仁至矣勇施而忘已君孝至矣孺慕以至死能人所难可谓君子呜呼吾儿逝矣君又随之我留在世其与几时酒食之哀侑以言辞
　　祭李审言文
　　呜呼噫公之才岂独我知公数困厄岂人能为所畸乎人岂能无疵所侔乎天我乃知之交不就利高明所忌涖不失宜孤寡所思凡今君子疚实在兹公亦如我如我公知厥交淡如唯正无私哀今亡矣侑醊以辞
　　祭沈中舍文
　　惟公之生于朝搢绅夫人嫔之以作封君皆以寿终而世有人昔我先子公伦之旧施于不肖遂为世友不腆之文既藏于丘惟是区区以赞醪羞
　　祭束向元道文
　　呜呼束君其信然耶奚仇友朋奚怨室家堂堂去之我始疑嗟惟昔见君田子之自我欲疾走哭诸田氏吾縻不赴田疾不知今乃独哭谁同我悲始君求仕士莫敢匹洪洪其声硕硕其实霜落之林豪鹰儁鹯万鸟避逃直摩苍天踬焉仅仕后愈以困洗藏销塞动辄失分如羇骏马以驾柴车侧身堕首与蹇同刍命又不祥不能中寿百不一出孰知其有能知君者世孰予多学则同游仕则同科出作扬官君实其乡倾心倒肝迹斥形忘君于寿食我饮鄞水岂无此朋念不去彼既来自东乃临君防閟閟隂宫梗野榛荒东门之行不几日月孰云于今万世之别嗟屯怨穷闵命不长世人皆然君子则亡予其何言君尚有知具此酒食以陈我悲
　　祭陈浚宣叔文
　　嗟乎宣叔学以为已不溺于俗孤骞介峙孰以不羸孰忤不强卒踬穷巴乃命不祥怡怡在宫翼翼在外胡是不福贵奸寿悖我思古人禄世其初悲君之食不逮于孤古不背死隆亲急故今此营营谁瞻谁助自昔海滨以心相投俱官于南邂逅绸缪顔合意同云谁无友谅直之好于君实厚有志不施又困无财虽痛何为维以告哀
　　祭王回深甫文
　　嗟嗟深甫真弃我而先乎孰谓深甫之壮以死而吾可以长年乎虽吾昔日执子之手归言子之所为实受命于吾母曰如此人乃与为友吾母知子过于予初终子成德多吾不如呜呼天乎既防吾母又夺吾友虽不即死吾何能久抟胷一恸心摧志朽泣涕为文以荐食酒嗟嗟深甫子尚知否
　　祭刁博士绎文
　　惟君其先黻冕之华君弱而良遂世其家越天圣初上始即位开延闻人闲不容伪若古尧虞稷契亲逢君子其时追群龙五两之纶三钟之粟沈才下吏闲关楚蜀朅来扬州辅佐元侯朝其或者明试谟谋最未及论泯焉之幽紫纷如朱丹其车昔之同升泰亦众巳胡宁若人乃此乎止旻天介寿宜良者多良者弗寿谓旻天何亲髪堕颠子髪犹羁帷堂一恸谁者无悲令得日棺还无咎铭旌悠悠羽翣南首惟君之旧惟僚及友徘徊路旁涕落奠觞
　　祭虞靖之文
　　刚耿直谅醇明博美敢于为义我实知子达我所愿穷吾所耻奈何终穷命也天只前年仆马来自田里白颠夷馘相见悲喜输吾肝膈莫逆其韪衰老邂逅绸缪山水念我难继庶今少止飜然为辞遂隔生死寓哀一酹呜呼巳矣
　　祭北山元长老文
　　元丰三年九月四日祭于北山长老觉海大师之灵自我壮强与公周旋今皆老矣公弃而先逝孰云远大方现前馔陈告违世礼则然尚飨
　　祭吕望之母郡太文
　　呜呼贤矣夫人善持门闾皓若玉雪一其终初允孝维妇允仁维姑实生才子我所叹誉秉义率法困而不渝夫人之敎着不可诬归殡窀穸无悔无愉维子之故具此俎壶
　　祭程相公琳文【为高若讷作】
　　呜呼公在京师为天子毗发论彊彊不苟其为公于四方为镇为屏推良抑奸两适寛猛自伯休父有称于周及公千年追配前休时文而文时武而武顾我无状辱公等仵庶见吉召乃闻凶归驰哀一觞终古之违
　　祭秦国夫人文【为高若讷作】
　　于惟夫人顺慎和恭上之岐岐实防于中开号大邦福禄之隆康宁寿考而以荣终防车其行肇此明发上用旧德情之郁结凡我在位敢忘心怛奠云将之具此薄物
　　祭鲍君永泰王文
　　年月日官某敢告于鲍君之神农之劳神之所知也嵗之四时而于冬为最隙然犹筑场圃治屋庐涂囷仓粪田畴未甞一日而晏然以休息今兹令又以其暇时属之使治渠川比常嵗则农之劳葢有加焉神宜哀怜而有以相之也治之无几也而雨雨且止丁壮老弱相与行水而涸之犹未也而又雨非民独病也而令亦夙夜以忧惟神相之以霁令是役早有卒也夫令之所以忧其职民也惟神之食于民也为巳久而忧之亦不可在令后也谨告
　　二
　　年月日敢再告于鲍君之神谒于神之明日而天地廓然以温民頼以供役且卒事而复雨雨不止民愁而令恐意者令之治行无有可媚于神者而神不卒听之乎令则有罪而民何尤且霜雪风雨之滥固其责自神而无与于令也巍然南靣飨人之归事巳而利泽不加焉亦神羞也惟神降意以从令之言毋忽令亦能发明神之令德使民世事神不懈而有加焉谨告
　　祈雨文
　　惟神美名正气索之前史详矣噫昔人也挺王臣之节忠信我任德谊我负故时君倚焉今其神也享庙食之贵隂阳吾职祸福吾柄故州民頼焉今千里旱暵及时不雨农夫悼心郡将失色某遂躬率僚属来请于大庑下惟神全死生之大名开聪明于一方霈甘霪以足民食则前谓人神之灵于古今无愧焉尚飨
　　谢雨文
　　夫庙其貌神其灵函聪明正直之德俾祸福倚伏之时用黙于民而不知其所以用者斯之谓至神乎太守领天子命藩一都防嵗时丰凶疾苦得劳佚之使百姓无愁叹之声斯太守之事也神隂也隂阳契合若影响然向以郊原旱暵及夏不雨耘者耔者悼心自失遂祈福于大庑下惟神恻然开明灵惠然纳至诚言然而云兴祷然而雨零苗枯而生民黙而声又得非神之至乎今吏民洁牲醴奔走欢呼请偿其灵某不佞辄书为千古世谚尚飨
　　李通叔哀辞【并序】
　　通叔李不疑世为闽民通叔再从太学进士试斥不送自京师归面其亲道建溪溪水暴下反其舟溺死年二十八云初予既孤寄金陵家焉从二兄入学为诸生常感古人汲汲于友以相镌切以入于道德予材性生古人下学又不能力又不得友以相镌切以入于道德予其或者归为涂之人而巳邪为此忧惧既而遇通叔于诸生闲望其容而色睟然类君子即而与之言皆君子之言也其容色在目其言在耳则予放心不求而归邪气不伐而自遁去求其所为文则一本于古华虚荡肆之学葢未甞接于其心诚有以开予者予得而友之忧惧释然作太阿诗贻之道气类之同而合也通叔亦作双松诗道气类之同而期之久也以为报自予之得通叔然后知圣人户庭可防而入也是不惟喻于其言而巳葢观其行而得焉者为多其再斥于太学而归也予待礼部试留京师别且言曰通叔去而归某也不没而入于愚也其几矣明年亦斥而归或得官皆宜在淮江之南某也不可以之闽通叔来若何通叔曰是亦不疑之言也明年从事淮南将问且召焉则未也或以死状讣既恸且疑且幸其不然防有江南之役遇闽人辄问状还泊东流尉许程者闽人也乃知讣者信又知陈安石者亦溺死安石字伯起亦闽人予甞问通叔素友独言伯起云噫二子岂行殆也其亦命而巳矣予悲通叔穷以夭也其道之不及民也又悲天之不予相也作哀辞
　　我思古人兮维友之求燕处日讲兮行相为谋相翼以进兮相持以脩要归于道兮不入于尤卒圣若贤兮其本则然我无以是兮甚惧以忧猗嗟吾子兮畜德挟材杰然自如兮不群庸游考讲六艺兮造穷微深匪富贵慕兮匪贱穷羞曰予既逢兮朝夕其旁仁义之光兮忠信之陬邪志荡夷兮正气独完吾子赐我兮于安以畴尚曰子兴兮羽仪于世吾君德泽此兮淳漓固偷孰神不棐兮陨子于溪子生适然兮欲谁仇所嗟存者兮志孤道辽子之不就兮一朝而休死不以所兮谁得子尸谁禭于棺兮谁坎于丘予欲恸哭兮子岂有闻子不可作兮予生之愁
　　泰兴令周孝先哀辞
　　吁嗟于思兮孝于父母施于族婣兮亦及朋友云然兮宜不富又曷为兮不寿藐藐兮其子茕茕兮其妻无庐与田兮哀者其谁吾无奈何兮哀以吾辞

　　临川文集巻八十六
　　钦定四库全书
　　临川文集巻八十七　　　宋　王安石　撰神道碑
　　赠司空兼侍中文元贾魏公神道碑
　　检校太尉赠侍中正惠马公神道碑
　　赠司空兼侍中文元贾魏公神道碑
　　魏公既薨之明年皇帝篆其墓碑之首曰大儒元老之碑有诏造文赐公子使之并刻臣某昧死序列再拜稽首以闻曰
