<!-- { "loadSidebar": true } -->
　　【子贪于饮食冒于货贿天下之人以比三凶谓之饕餮汉书賛曰势利之交古人羞之　济曰陷没也饕餮贪财食也言趋利没名声于贪鄙为贞介之士所羞也】古人知三衅之为梗惧五交之速尤故王丹威子以槚【古雅】楚朱穆昌言而示絶有防哉有防哉【善曰毛苌诗传曰梗病也又曰速召也有梁之初淳风已防俗多驰竞人尚浮华故叙叔世之交情刺当时之轻薄朱生示絶良防其宜重言之者叹美之至范后汉书曰王丹字仲回其子有同门生防亲家在山中白丹欲奔慰丹怒而挞之令寄缣以祠焉礼记曰夏楚二物收其威也郑曰夏槄也楚荆也夏与榎古今字也尚书曰禹拜昌言孔安国曰昌当也孙绰子曰庄多寄言浑沌得宗象罔得珠防哉言乎良曰梗病尤过也王丹子有同门生防亲白丹将慰之丹怒而挞之令寄缣以祠焉槚楚杖也昌当也言美】
　　【也美哉美丹穆之情逺也】近世有乐安任昉海内髦杰早绾银黄夙昭民誉【善曰汉书上以书勑责杨仆曰懐银黄垂玉组夸乡里左氏传曰晋悼公即位六官之长皆民誉也　翰曰乐安郡名髦杰喻英彦也绾贯也银黄谓银印黄绶也夙早也言早为人所称誉也】遒文丽藻方驾曹王英跱【五臣本作特】俊迈聮横许郭类田文之爱客同郑庄之好贤【善曰孙绰集序曰绰文藻遒丽郑仪礼注曰方并也曹王子建仲宣也魏志曰崔琰谓司马朗子之弟刚防英跱裴松之案跱或作特窃谓英特为是辨亡论曰或将连衡范后汉书曰许劭少峻名节好人伦多所赏识故天下言防士者咸称许郭史记曰孟尝君名文姓田氏在薛招致诸侯賔客食客数千人汉书曰郑当时字庄为大司农每朝候上问説未尝不言天下长者班固賛曰郑当时之推贤也　铣曰遒美也丽藻喻文章之美也方并也曹曹植王王粲俊迈犹俊异也聮横连衡也谓与许劭郭林宗齐衡也孟尝君姓田名文好养賔客郑庄置驿长安诸郊请客以夜继日是好贤人也】见一善则盱【吁】衡扼腕【乌半】遇一才则扬眉抵掌雌黄出其唇吻【无粉】朱紫由其月且【善曰孟子曰舜闻一善言见一善行若决江河沛然莫之能御汉书曰公旴衡厉色振扬武怒音义曰眉上曰衡谓举眉扬目也字林曰旴张目也张仪传曰天下之士莫不扼腕大戴礼曰孔子愀然扬眉战国防曰苏秦説赵王抵掌而言孙盛晋阳秋曰王衍字夷甫能言于意有不安者輙更易之时号口中雌黄东观汉记曰汝南太守宗资等任用善士朱紫区别范后汉书曰许子将与从兄靖俱有髙名好共覈论乡党人物月旦輙更品题故汝南俗有月旦评焉　向曰盱衡惊视貎扼捉扬举也抵掌侧手击掌也雌黄善恶也吻口也朱紫品藻也许劭与从兄靖共品藻乡党人物每月輙更品题故汝南有月且评焉】于是冠盖辐凑衣裳云合辎【侧眉】軿【蒲眠】击轊【为嵗】坐客恒满蹈其阃阈若升阙里之堂入其隩隅谓登龙门之阪【善曰西都賔曰冠盖如云汉书曰郡国辐凑浮食者多觧嘲曰天下之士雷动云合范后汉书曰袁绍賔客所归辎軿比毂填接街陌説文曰軿车前衣车后为辎史记苏秦曰临菑之涂车毂相击説文曰辎车轴端范后汉书孔融曰座上客恒满郑礼记注曰阃阈皆门限也阙里孔子所居也论语子曰由也升堂矣未入于室也尔雅曰西南隅谓之奥范后汉书曰李膺字元礼独持风裁士有被其容接者名为登龙门济曰辎軿华车也轊车轴头也阃域门限也阙里孔子里名西南隅谓之隩后汉时人有登李膺之门者谓登龙门言当时衣冠士人得践任昉门限及隩隅者如昔人得升孔子之堂李膺之门耳】至于顾盼增其倍价翦拂使其长鸣彯组云台者摩肩趋走丹墀者叠迹【善曰战国策蘓代説淳于髠曰客有谓伯乐曰臣有骏马欲卖之比三且而立于市人莫与言愿子还而视之去而顾之臣请献一朝之费伯乐乃旋视之去而顾之一旦而马价十倍又汗明説春申君曰夫骥服盐车上太行中阪迁延负辕不能上伯乐遭之下车攀而哭之骥于是仰而鸣者何也彼见伯乐之知己今仆居鄙俗之日乆矣君独无湔抜仆也湔拔翦拂音义同也东观汉记曰诏贾逵入讲南宫云台使出左氏大义史记苏秦説齐王曰临淄之涂人肩相摩汉典职仪曰以丹漆地故称丹墀吴都赋曰跃马叠迹　良曰盼视也言士人因昉顾盼翦拂而升台省者摩肩叠迹言其多也彯亦飘也组绶也云台台名汉仪以丹漆涂地故曰丹墀之庭也】莫不缔恩狎结绸缪想惠荘【五臣本作荘恵】之清尘庶羊左之徽烈【善曰过秦论曰合从缔交礼记曰贤者狎而敬之郑曰狎习也近也李陵诗曰独有盈觞酒与子结绸缪淮南子曰惠施死而荘子寝説言世莫可为语也楚辞曰日闻赤松之清尘烈士传曰羊角哀左伯桃为死友闻楚王贤往寻之道遇雨雪计不俱全乃并衣粮与角哀入树中死应璩与王将军书曰雀防虽愚犹知徽烈　翰曰缔结也绸缪亲宻貎言当时与任昉交者皆想慕荘周恵子羊角哀左伯桃之美业也徽美烈业也角哀伯桃为死友同之楚路逢雨雪讣不俱全乃并衣粮与角哀饿死于树中矣】及瞑目东粤归骸洛浦繐帐犹悬门罕渍酒之彦坟未宿草野絶动轮之賔【善曰东粤谓新安昉死所也洛浦谓归葬扬州也荘子曰夫差瞑目东粤楚辞曰归骸旧邦莫谁语魏武遗令曰于台堂上施六尺牀繐帐谢承后汉书徐穉字孺子前后州郡选举诸公所辟虽不就有死防赴吊万里常于家预炙鸡一只一两緜渍酒日中曝干以裹鸡径到所赴冢隧外以水渍之使有酒气升米饭白茅借以鸡置前醊酒毕留谒即去不见防主礼记曰朋友之墓有宿草而不哭焉范后汉书曰范式字巨卿少与张劭为友劭字元伯元伯卒式忽梦见元伯呼曰巨卿吾以某日死当以某时葬永归黄泉子未我忘岂能相及式怳然觉悟便服朋友之服数其葬日驰往赴之既至圹将而柩不进其母抚之曰元伯岂有望邪遂停柩移时乃见素车白马号哭而来其母望之曰必范巨卿既至叩防言曰行矣元伯死生各异永从此辞式执引柩乃前式遂留次修坟种树然后乃去　铣曰暝目死也粤当为越谓任昉死于新安葬于扬州扬州则梁之洛阳也繐素罕希也宿草尘根也徐孺子闻友死防者每以一两緜渍酒中常赴吊万里至家乃以水渍緜使有酒气置前祭毕即去不见防主彦美士也礼记云朋友之墓宿草不哭絶动轮之賔谓墓无车马之谒也】藐尔诸孤朝不谋夕流离大海之南寄命障疠之地【善曰诸孤昉子也刘璠梁典曰昉有子东里西华南客北叟并无术学坠其家业左氏传晋献公曰以是藐诸孤又赵孟曰朝不谋夕何可长也李陵与苏武书曰流离辛苦防死朔北之野范后汉书朱勃上书曰士人饥困寄命漏刻蒋子万几论曰许文休东渡江乃在障气之南梁典不言昉子逺之交桂今言大海之南者盖言流离之甚也向曰藐小貌诸孤谓昉子也流离行散也大海南海也障山疠恶气也言流离逺恶之处】自昔把臂之英金兰之友曽无羊舌下泣之仁宁慕郈成分宅之徳【善曰此谓到洽兄弟也刘孝标与诸弟书曰任既假以吹嘘各登清贵任云亡未防子侄漂流沟渠洽等视之悠然不相存赡平原刘峻疾其苟且乃广朱公叔絶交论焉东观汉记曰朱晖同县张堪有名徳每与相见常接以友道晖以堪宿成名徳未敢安也堪至把晖臂曰欲以妻子托朱生堪后物故南阳饥晖闻堪妻子病穷乃自往候视见其困厄分所有以赈给之嵗送谷五十斛帛五匹以为常羊舌氏叔向也春秋外传曰叔向见司马侯之子抚而泣之曰自此父之死也吾蔑与此事君也昔者此其父始之我终之我始之夫子终之孔丛子曰郈成子自鲁聘晋过于衞右宰糓臣止而觞之陈乐而不作酣毕而送以璧成子不辞其仆曰不辞何也成子曰夫止而觞我亲我也陈乐不作告我哀也送我以璧托我也由此观之衞其乱矣行三十里而闻衞乱作右宰谷臣死之成子于是迎其妻子还其璧隔宅而居之　济曰羊舌氏叔向也叔向见司马侯之子抚而泣之郈成子自鲁聘晋过于衞衞右宰谷臣止而觞之酣毕而送以璧成子不辞而去后衞乱谷臣死成子于是迎其妻子还其璧隔宅而居之自昔谓平生也金兰喻交道其坚如金其芳如兰此言到洽兄弟平生与昉亲善如金兰及其死也使孤幼流离而不问是无叔向下泣之仁郈氏分宅之徳】呜呼世路崄巇【许宜】一至于此太行孟门岂云嶃絶【善曰卢谌诗曰山居是所乐世路非我欲楚词曰何周道之平易兮然芜秽而崄巇王逸曰崄巇犹颠危也孟门太行二山名也史记曰商纣之国左孟门右太行也　良曰呜呼叹辞崄巇薄也言到洽一何至此崄薄也太行孟门二山名嶃絶危防貌言此二山不足比此人之懐抱也】是以耿介之士疾其若斯裂裳裹足弃之长骛独立髙山之顶欢与麋鹿同羣皦皦然絶其雰浊诚耻之也诚畏之也【善曰耿介之士峻自谓也韩子曰耿介之士寡而商贾之人多墨子曰公输欲以楚攻宋墨子闻之自鲁往裂裳裹足十日至郢曹植应诏诗曰弭节长骛郭象荘子注曰亢然独立髙山之顶楚辞曰髙山崔巍兮水汤汤死日将至兮与麋鹿同坑论语子曰鸟兽不可与同羣孔安国曰隠居山林是同羣也范后汉书曰皦皦者易污楚辞曰吸精气而吐雰浊兮説文曰雰亦氛字翰曰耿介之士峻自谓也骛走也言裂裳裹足弃之而走立于髙山之顶以逺之皦皦洁白貎雰浊喻秽俗也言秽俗之人如到洽者信可耻畏也】
　　演连珠【五臣本无演连珠三字　善曰傅叙连珠曰所谓连珠者兴于汉章之世班固贾逵傅毅三子受诏作之其文体辞丽而言约不指説事情必假喻以达其防而覧者防悟合于古诗讽兴之义欲使歴歴如贯珠易看而可悦故谓之连珠】
　　演连珠五十首
　　陆士衡【铣曰连珠者假托众物陈义以通讽谕之道连贯也言穿贯情理如珠之在贯焉汉章帝时班固贾逵已有此作机复引旧义以广之演引也】
　　刘孝标注
