<!-- { "loadSidebar": true } -->
　　是晚壹郁，因与友觅舟去虎疁夜游。明日，遣人之襄阳，便解维归里。舟过一桥，见小楼立水边，偶询游人，此何处何人之居。友以双成馆对。余三年积念，不禁狂喜，即停舟相访。友阻云：“彼前亦为势家所惊，危病十有八日。母死。谲户不见客。”余强之上，叩门至再三，始启户。灯火阒如，宛转登楼，则药饵满几榻。姬沉吟询“何来？”余告以“昔年曲栏醉晤人”。姬忆，泪下曰：“曩君屡过余，虽仅一见，余母恒背称君奇秀，为余惜不共君盘桓，今三年矣。余母新死，见君忆母，方犹在耳，今从何处来？”便犟起揭帷帐审视余，且移灯留坐榻上。谭有顷，余怜姬病，愿辞去。牵留之，曰：“我十有八日，寝食俱废，沉沉若梦，惊魂不安。今一见君，便觉神怡气王。”旋命其家具酒食，饮榻前。姬辄进酒，屡则屡留，不使去。余告之曰：“明朝遣人去襄阳告家君量移喜耗。若宿卿处，诘旦不能报平安，俟发使行。宁少停半刻也。”姬曰：“子诚殊异，不敢留。”遂别。越旦，楚使行，余亟欲还。友人及仆从咸云：“姬昨仅一面，盖拳切不可负。”仍往言别，至则姬已妆成，凭楼凝睇，见余舟登岸，便疾趋登舟。余具述即欲行。姬曰：“我装已戒，随路相送。”余却不得却，阻不忍阻，由浒关至梁溪、毗陵、阳羡、澄江，抵北固。越二十七日，凡二十七辞，姬惟坚以身从。登金山，誓江流曰：“妾此身如江水东下，断不复返吴门。”余变色拒绝，告以“期逼科试，年来以大人滞危疆，家事委弃，老母定省俱违。今始归经理一切，且姬吴门责逋甚众，金陵落藉，亦费商量。仍归吴门，俟季夏应试，相约同赴金陵。秋试毕，第与否，始暇及此。此时缠绵两妨无益。”姬仍踌躇不肯行。时五木在几，一友戏云：“卿果终如愿，当一掷得巧。”姬肃拜于船窗祝毕，一掷得全六。时同舟称异，余谓果属天成。仓卒不臧，反偾乃事，不如暂去，徐图之。不得已，始掩面痛哭失声而别。余虽怜姬，然得轻身归，如释重负。才抵海陵，旋就试，至六月抵家。荆人对余云：“姬令其父先已过江来，云：‘姬返吴门，茹素不出，惟翘首听金陵偕行之约。’”闻言心异，以十金遣其父去，曰：“我已怜其意而许之，但令静俟毕场，事后无不可耳。”余感荆人相成相许之雅，遂不践走使迎姬之约，竟赴金陵，俟场后报姬。金桂月三五之辰，余方出闱，姬猝到桃叶寓馆。盖望余耗不至，孤身挈一妪，买舟自吴门。江行遇盗，舟匿芦苇中，柁损不可行，炊烟遂断三日。初八抵三山门，又恐扰余首场文思，复迟二日始入。姬见余虽甚喜，细述别后百日，茹素杜门，与江行风波、盗贼惊魂状，则声色俱凄，求归逾固。时魏塘云间闽豫诸同社，无不高姬之识，悯姬之诚，咸为赋诗作画以坚之。场事既竣，余妄意必第，自谓“此后当料理姬事以报其志。”讵十七日忽传家君舟抵江干，盖不赴宝庆之调，自楚休致矣。时已二载违养，冒兵火生还，喜出望外，遂不及为姬商去留，竟从龙潭尾家君舟抵銮江。家君阅余文，谓余必第，复留之銮江，候榜。姬从桃叶寓馆仍发舟追余，燕子矶阻风，几复罹不测，重盘桓銮江舟中。七日乃榜发，余中副车。穷日夜力归里门，而姬痛哭相随，不肯返，且细悉姬吴门诸事，非一手足力所能了责逋者。见其远来，益多奢望，众口狺狺。且严亲甫归，余复下第意阻，万难即诣。舟抵郭外朴巢，遂冷面铁心，与姬决别，仍令姬归吴门，以厌责逋之意，而后事可为也。阳月过润州，谒房师郑公。时闽中刘大行，自都门来，与陈大将军及同盟刘刺史饮舟中。适奴子自姬处来，云：姬归不脱去时衣，此时尚方空在体，谓余不速往图之，彼甘冻死。刘大行指余曰：“辟疆夙称风义，固如是负一妇子耶？”余云：“黄衫押衙，非君平仙客所能自为。”刺史举杯夺袂曰：“以千金恣我出入，即于今日往。”陈大将军立贷数百金，大行以参数斛佐之。讵谓刺史至吴门，不善调停，众哗决袭逸去吴江，余复还里不及讯。姬孤身维谷，难以收拾。虞山宗伯闻之，亲至半塘纳姬舟中。上至荐绅，下及市井，纤悉大小，三日为之区画立尽。索券盈尺。楼船张宴，与姬饯于虎疁，旋买舟送至吾皋。至月之望，薄暮，侍家君饮于拙存堂，忽传姬抵河干。接宗伯书，娓娓洒洒，始悉其状。且即驰书贵门生张祠部，立为落籍吴门，后有细琐，则周仪部终之。而南中则李总宪旧为礼垣者与力焉。越十月，愿始毕。然往返葛藤，则万斛心血所灌注而成也。 
　　〖杜茶村曰：是篇娓娓至数千言，浩浩荡荡，西起昆仑，东注溟渤，冲融窈窕，异派分支，千态万状，姿媚横生，顿使《会真》、《长恨》等篇，黯然失色，非辟疆莫能为此文，非姬莫能当此作，真千秋大观矣。情语云乎哉！〗 
　　壬午清和晦日，姬送余至北固山下，坚欲从渡江归里。余辞之力，益哀切，不肯行。舟泊江边，时西先生毕今梁，寄余夏西洋布一端，薄如蝉妙，洁比雪艳，以退红为裹，为姬制轻衫，不减张丽华桂宫霓裳也。偕登金山，时四五龙舟，冲波激荡百上。山中游人数千，尾余两人，指为神仙。绕山而行，凡我两人所止，则龙舟争赴，迥环数匝不去。呼询之，则驾舟者皆余去秋淛回官舫长年也。劳以鹅酒，竟日返舟。舟中宣磁大白孟，盛樱珠数升共啖之，不辨其为樱为唇也。江山人物之盛，照映一时，至今谭者侈美。 
　　秦淮中秋日，四方同社诸友，感姬为余不辞盗贼风波之险，间关相从，因置酒桃叶水阁。时在座为眉楼顾夫人，寒秀齐李夫人，皆与姬为至戚。美其属余，咸来相庆。是日新演《燕子笺》，曲尽情艳，至霍、华离合处，姬泣下，顾、李亦泣下。一时才子佳人，楼台烟水，新声明月，俱足千古。至今思之，不异游仙枕上梦幻也。銮江汪汝为园亭极盛，而江上小园，尤收拾江山胜概。壬午鞠月之朔，汝为曾延予及姬于江口梅花亭子上，长江白浪拥象，奔赴杯底。姬轰饮巨叵罗，觞政明肃，一时在座诸妓，皆颓唐溃逸。姬最温谨，是日豪情逸致，则余仅见。 
　　乙酉，余奉母及家眷，流寓盐官。春过半塘，则姬之旧寓，固宛然在也。姬有妹晓生，同沙九畹登舟过访，见姬为余如意珠，而荆人贤淑，相视复如水乳，群美之，群妒之。同上虎邱，与予指点旧游，重理前事，吴门知姬者，威称其俊识，得所归云。 
　　鸳鸯湖上，烟雨楼高。逶迤而东，则竹亭园半在湖内。然环城四面，名园胜寺，夹浅渚层溪而潋滟者皆湖也。游人一登烟雨楼，遂谓已尽其胜，不知浩瀚幽渺之致，正不在此。与姬曾为竟日游，又共追忆钱塘江下桐君、严濑、碧浪、苍岩之胜，姬更云新安山水之逸，在人枕灶间，尤足乐也。 
　　〖杜茶村曰：金山一点，屹当匹练之中。胭粉六朝，香染金陵之地。楼名烟雨，湖字鸳鸯，而二妙采真，披云撷秀，读之令人步步欲仙，宁但两越天都岚翠沾洒衣裾已也。〗 
　　虞山宗伯送姬抵吾皋时，余待家君饮于家园，仓卒不敢告严君。又侍饮至四鼓，不得散，荆人不待余归，先为洁治别室，帏帐、灯火、器具、饮食，无一不顷刻具。酒阑见姬，姬云：“始至止不知何故不见君，但见婢妇簇我登岸，心窃怀疑，且深恫骇。抵斯室见无所不备，旁询之，始感欢主母之贤，而益快经岁之矢相从不误也。”自此姬扃别室，却管弦，洗铅华，精学女红，恒月馀不启户，躯寂享恬，谓骤出万顷火云。得憇清凉界，回视五载风尘，如梦如狱。居数月，于女红无所不妍巧。锦绣工鲜，刺巾裾如虮无痕，日可六幅。剪采织字，缕金回文，各厌其技，针神针绝，前无古人巳。 
　　姬在别室四月，荆人携之归。入门，吾母太恭人与荆人见而爱异之，加以殊眷。幼姑长姊，尤珍重相亲，谓其德性举止，均非常人。而姬之侍左右，服劳承旨，较婢妇有加无巳。烹茗剥果，必手进。开眉解意，爬背喻痒。当大寒暑，折胶铄金时，必拱立座隅。强之坐饮食，旋坐旋饮食旋起，执役拱立如初。余每课两儿文，不称意。加夏楚，姬必督之改削成章，庄书以进，至夜不懈。越九年，与荆人无一言枘凿。至于视众御下，慈让不遑，咸感其惠。余出入应酬之费，与荆人日用金错帛布，皆出姬手。姬不私铢两，不爱积蓄，不制一宝粟钗钿。死能弥留，元旦次日，必欲求见老母，始瞑目。而一身之外，金珠红紫尽却之，不以殉，洵称异人。 
　　〖杜茶村曰：断断是再来人，一毫不苟，一丝不挂。诚然而来，诚然而往。吾以比之董永织女，薛嵩红线。〗 
　　余数年来，欲裒集四唐诗，购全集，类逸事，集众评，列人与年为次第。每集细加评选，广搜遗失，成一代大观。初、盛稍有次第，中、晚有名无集，有集不全，并名集俱未见者，甚伙。《品汇》六百家大略耳，即《纪事本末》千馀家，名姓稍存而诗不具。《全唐诗话》更觉寥寥，荥隅先生序十二唐人，称豫章大家藏中晚未刻集七百馀种。孟津王师向余言，买灵宝许氏《全唐诗》数车满载，即曩流寓盐官胡孝辕职方批阅唐人诗。剞劂工费，需数千金。僻地无书可借，近复裹足牖下，不能出游购之，以此经营搜索，殊费工力。然每得一帙，必细加丹黄，他书中有涉此集者，皆录首简，付姬收贮。至编年论人，准之《唐书》。姬终日佐余稽查抄写，细心商订，永日终夜，相对忘言。阅诗无所不解，而又出慧解以解之。尤好熟读《楚辞》、少陵、义山，王建、花蕊夫人、王圭三家宫词，等身之书，周回座右。午夜衾枕间，犹拥数十家唐诗而卧。今秘阁尘封，余不忍启。将来此志，谁克与终？付之一叹而已。犹忆前岁，余读《东汉》，至陈仲举、范、郭诸传，为之抚几。姬一一求解其始末，发不平之色，而妙出持平之议，堪作一则史论。 
　　乙酉客盐官，尝向诸友借书读之。凡有奇僻，命姬手抄。姬于事涉闺阁者，则另录一帙。归来与姬遍搜诸书，续成之，名曰《奁艳》。其书之瑰异精秘，凡古人女子自顶至踵，以及服食器具、亭台歌舞、针神才藻，下及禽鱼鸟兽，即草木之无情者，稍涉有情，皆归香丽。今细字红笺，类分条析，俱在奁中。客春顾夫人远向姬借阅此书，与龚奉常极赞其妙，促绣梓之。余即当忍痛为之校雠鸠工，以终姬志。 
