<!-- { "loadSidebar": true } -->
　　通唐经畧
　　奄四封而赐履咸仰威棱逾五岭以乗轺适依节制辄干六纛冒贽一牋恭惟某官识极精微气涵刚大太阿出匣孰能拟其锋铓老柏参天傍畧絶无枝干靡繇援手自简上心顷峨豸角之初屡听鳯鸣之举言及乗舆事关廊庙安知疏入而迹危心存魏阙身在江湖不以名髙而色喜甫建台于江介俄开阃于峤南龙户马人竞来衙谒蚌胎翠羽暂免捜求一时之饕吏革心千古之贪泉刷耻昔者广平之人寻践台司迨夫君严之归亦登左辖伫观新涣夐掩旧闻某久矣荷鉏偶然易节居里毎勤于存问起家亦荷于吹嘘属兹涤籕之初窃有抠衣之喜譬蝇附骥虽莫企于腾骧若骖従舆庶粗知于向背
　　贺右丞相还朝
　　入觐宸旒进居鼎席举咎繇于右甫平猾夏之忧归周公于东遂究经邦之业缙绅相庆竹帛有光恭惟某官负命世之大才建丕天之伟绩八陵一抔土之愤至此少伸九世不戴天之雠旷然一洗及邻邦之嗣立殆举国之莫当众方顾影以偷生公独愤身而敌忾执讯献俘于百战暴衣露盖者有年建纛亲行淮浦收十全之效扬帆直上汉江无一防之浑虽大臣之谊曽靡告劳然眀主之眷有不容释宻勿延英之对煇煌文德之麻昔髙孝两朝方脩攘之并举若吕张二相皆出入之迭更法此成规付之魁柄方将迓续景命挽回危机收泮涣已离之人才作懦衰不武之士气蔡方既定式遄裴令之归江左何忧尚有夷吾之在某谬叨刺部隃听告廷矧尝防华衮一字之褒岂能无浓墨大书之喜海涵春育耸闻东閤之开地老天荒自笑南辕之左
　　广东曹谢二相
　　俾司敛散绩效未闻就领转输事权加重极寒畯光华之选出元台启拟之恩窃以圣门有取治赋之才俗吏乌知理财之义我朝擢用必更西北之漕臣先正丁宁深探东南之民力矧今极壊视昔倍难上欲图寸效以裨公家下欲寛一分以苏遐峤自顾已陈之刍狗岂能重试于木牛伏念某胶守旧闻愧无新智辱翘材之汲引衔使命以驱驰氷蘖持身米盐衡虑毁家以纾楚难景行有慙泛舟而救晋饥秋毫无助骤迁甚宠内省若惊盖周子之旧游与芮公之遗爱海山寂寞几经冠盖之往来田里穷空曽是轺车之循歴何以佐湟中之籴可以供江上之屯荷贤宰相之生成惧贱有司之败缺兹盖伏遇某官并收髦俊济艰难谓百费繁兴餽挽方资扵主计意诸生苦节锱铢可补于大农终恐薄材上烦使某敢不恪共官守仰荅已知范公一笔之勾倘未捐于大造后山瓣香之敬誓永毕于此生
　　除崇禧观谢丞相
　　乌台数罪乞寝弓旌黄阁怜才俾依香火辱知至此负愧何言伏念某曩在端平滥陪英隽迁枢庭之末属逢翘馆之并开虽五尺童皆知旦奭之不恱无三寸舌能令平勃之交驩鼎味失和弹文归咎然亦屡经赦宥频奉使令起废刺袁驱逐靡温于坐席引嫌使粤淹留甘落于节旄属魁柄之有归察根之无援当朝延誉驰驿趣行帝遣巫阳归兮入脩门些众排子厚挤之又下石焉退慙不肖之躯上累至公之举言言擢发字字切身虫篆留心固已浮华而少实鹤书动色未能宠辱之不惊独当国休休其有容顾在廷断断而不可坐隔蓬莱之云气卧逰句曲之洞天歴观古人尤重伦纪东西惟命既难叱驭以驱驰左右服勤尚足垂鱼而定省非元宰曲为之全防则累臣岂获于便安兹盖伏遇某官有扶颠之勲劳有包荒之德度三吐三握共知好事之盛心一是一非悉付无情之公议犹赋三钟之粟俾娱九袠之亲以示大臣之育才以眀孝王之锡类某心非土木质委甄陶黄纸除书已荣途之絶念白衣効命倘末路之见收
　　谢三府
　　锋车亟寝已行白简之言勅墨犹鲜更赐黄冠之号保全恩大循省愧深伏念某向者备数尾僚受知首相及次辅登庸之后乃羣情向背之时去事霍将军竞趋新贵不负杨临贺窃慕昔贤身居秦逐客之先名在汉党人之列中虽起废俄又速辜深探隠微盖用诛心之法追尤狂瞽欲加拔舌之刑几年太史之滞南万里陆生之使粤羇留瘴土梦断钧天遣巫阳而下招上非终弃畏宗元之复进众不见容当淳祐之新元负端平之旧谴放还田里免诣阙廷尝歴考于古今鲜并全于忠孝国方多难不能效命以执殳堂有髙年尚许服勤于扇枕非诸老素存于长厚则生岂得以便安兹盖伏遇某官开诚而布公推贤而扬善饭吐哺沐握发本出盛心进加膝退坠渊大非初意犹赋侏儒之奉俾娯耄老之亲上以昭圣主之至仁下以见大臣之乐育某铭膺自讼碎首莫詶诵缁衣之章公宁有厌磨白圭之玷仆敢不勤
　　谢史端眀
　　驿书趣召甫遄逺使之归台简急攻犹赐散人之号包荒徳大挞市愧深伏念某向者忝末属于西枢逢并开于东閤深惟杜甫素受韦丞相之知窃慕任安不舎卫将军而去竟収朝迹继夺郡符暴扬心事之隠防掎摭奏篇之狂瞽哭厉王而辄食上心本厚于所亲趣茅焦而就烹圣世况无于是事果防抆拭复备使令身久留椎髻之区名不在誉髦之列徴宗元至阙始怜久斥而稍收放浩然归山终坐不才而见弃辱门墙之教诲累廊庙之招徕退而省循无所尤怨昔贺老黄冠而还里世以为髙莱子斑衣而娱亲传称其孝岂敢懐贤于前代庶几补过于暮龄兹盖伏遇某官歴事四朝独殿诸老君子育英才之乐将共享于功名仁人先天下之忧初何心于富贵扵衮绣问安之际有绨袍念旧之言遂使危亦安闲散某灰心进取稽首薫修此日槐隂莫尾朝班而诣府异时林下倘容樵服之拜庭
　　再除崇禧观谢丞相
　　用士之招方懐危惧退人以礼犹窃便安大为知己之羞永负终身之愧伏念某素无科第稍涉艺文昔尚髫垂诸老诵髙轩之过今将耳顺夫人知古锦之残盖尝内陪公府掾之英防外叨部刺史之华遣防嫁幸而粗毕耕钓足以自娯于何躁图又起妄念白鸥没万里谁信已忘之机金鸡赦九州常抱不原之罪而况瘴乡驰驿元防起家经玉尺之裁量出金口之启拟汉省中之语逺不及知唐观里之诗近无所作三缄防口殆若瘖者五采设色其如瞽何岂料深藏遂烦重劾曩尝持劵求栁子厚所居之官兹又披襟当王介甫力辞之职十手之所共指百喙奚以自文上则伤大臣乐育之心下则辱先人义方之训虽云擢发尚尔全躯兹盖伏遇某官望重于山心平如秤谓富公晚辅庆厯莫眀守道之诬迨越王初相隆兴防坐放翁之累不以怜才之故废夫执法之公大费保全曲为末减某敢不噬脐惩艾稽首归依瞻彼天渊各遂鸢鱼之飞跃譬之江海岂为鳬雁而少多欲报钧陶第勤香火
　　谢史端眀
　　东閤开筵力排谤议南牀迎击复寝除书罪宜抵于舂钳恩许依于香火伏念某粤従羁丱酷嗜雕虫诸老怜才多云孺子之可教中年闻道始悟壮夫之不爲固尝指天日以懴非毎欲挽江河而涤秽又况心胆碎于机穽精力竭于米盐望之犹木鸡然安能吐绶弃之如腐防耳奚足机猥防当轴之殊知实本过庭之素训念冯唐之已老命巫咸而下招白简未干缁衣改造宰相进一郎吏盖亦甚防国人与诸大夫以为未可谓腾口泄禁严之语且披襟居清望之官设如啧言殆有狂疾未尝廻首忆都观里之花矧复交谈及温室省中之木殃由天降祸非己求下则贻父兄师友之羞上防为庙堂阁馆之累迄従寛典厥有里言兹盖伏遇某官士者宗师国之夀隽大老归周之后闻风皆兴仲尼返鲁之余讲学未厌似记抠衣之旧屡罹贝锦之诬察其因薄技而贾众憎怜其以虚名而博实患遂捐圭撮俾奉防甘某敢不扫迹尘间防心事外狎白鸥而同社有如此盟御青牛而出关请俟他日
　　谢诸府
　　除目骤加啧言踵至甫还氊而起废复销印以投闲予夺无私省循有腼伏念某用心甚苦赋命不犹蚤工雕虫之文俄而悔矣晚抱屠龙之技无所用之端平排去而不容淳祐唤归而中止初无显过谓有躁图六百石禄六十老翁久懐知足之念一两永金一日制诰安得丧心之言片辞造膝之荐扬百喙吠声而驱逐辙环岭海迹扫山林蚌无照夜之光庶剖胎之可免鸡有为牲之患宁断尾以自全已休身世于把茆尚挂姓名于夹袋省中语泄辇下谤喧夺粉署之新衔返黄冠之初服灰寒木槁岂复有于亲寃刀割香涂渐不分于苦乐仰荷庙堂之寛大尚容闾里之浮沈兹盖伏遇某官有奬王室之心有育英才之乐属元防弓旌之聘念平生车笠之交去国有年稍序进尚书郎之秩在廷无援多不可光禄勲之人欲息众讙姑令逺引某敢不杜门省事铭座讼非二十八宿笑人幸免辱清朝之选三十六天访道愿徧为福地之防
　　贺范左相
　　断自宸衷付之魁柄惟辟作威作福故亲于大权有臣同徳同心爰超居于揆席识者相庆翕然同词于惟华宗厥有名宰忠宣当元祐之世不主一偏觉民在建炎之初有功再造惜也经纶之日浅甚哉遇合之际难孰如我公自结明主十载雷声之渊黙一朝地辟而天开国其庶防政将焉往恭惟某官禀元化之精粹蹈圣人之中庸贵处庙堂臞如山泽其秉心诚实故君子咸附其蓄徳深厚故小人不疑属者诸公欲手版下新亭之拜时惟元老独举扇鄣武昌之尘然后太阿之柄还然后九鼎之势重十全无遗虑矣一变犹反手然斯谋斯猷惟君陈之告我朕梦朕卜以汝说而赉予必能容折槛之人必不罪举幡之士必开宻网必革副封必斥絶羊张汤必追还阳城陆防鲁安得削隠然儒无敌之功吴未可图良以彼有人之故绵基图于箕翼纪勋绩于旂常某流落十年渐侵六袠福建子是恶既不可以逃乡江西社盛行又无従而入派已分为农而没世忽逢知己之秉钧敢云茅拔而彚征不觉籁鸣而机动希文得政岂无守道之献诗司马当朝不特噐之之通问
　　贺杜右相
　　涣制麻晋登揆席朕梦朕卜聿开帝赉之祥汝翼汝为其代天工之旷宗祧増重亷陛益尊在昔昭陵有臣祁国内则寝斜封之请谒外则为清议之主盟学馆颂歌与希文而对秉宫闱严惮云杜某之却还流传千万世号为端人寂寥二百年谁可继者伟矣元台之拜凛然大节之同恭惟某官禀河岳之英有莘渭之望充塞天地不屈孟氏之至刚临履渊氷孰知曾子之大勇尝叱义府于仗下亦责平津扵上前自公辞髙位而洁身举世顺下风而俯首秦无客子居然擅国事于关中晋有伟人何至移朝权于姑熟属宸扆收太阿之柄而昕朝虚岩石之瞻辍玉食而深思覆金瓯而未缺昭告昊天上帝厥有休符谋及卿士庶民咸无异论付以机衡之重趣其衮绣之归夫既为善类所宗又将受公议之责必也法先贤如秤之喻念前辈平舟之言起岩穴遗材退笔刀小吏弛筦以纾民力寛尺度以收士心澶渊采石之战功指期可俟梁谿紫岩之相业视昔有光某去国十年脱身万里盖尝使粤烦六丈之一勾不幸产闽遭半山之三字敢意平生知己一旦奋庸岂云附翼以攀鳞庶可扬睂而吐气作梦得闻钧之赋文笔久衰诵如晦犹天之言暮龄有托
　　贺郑丞相除少保醴泉观使兼侍读
