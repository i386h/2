<!-- { "loadSidebar": true } -->
　　人间有此白玉京罗浮见日鸡一鸣【公自注刘梦得有诗记罗浮夜半见日事山不甚髙而夜见日此可异也】南楼未必齐日观郁仪自欲朝朱明【公自注山有二石楼今延祥寺在南楼下朱明洞在冲虚观后云是蓬来第七洞天】东坡之师抱朴老眞契久巳交前生玉堂金马久流落寸田尺宅今谁耕道华亦尝啖一枣【公自注唐永乐道士侯道华窃食邓天师药仙去永乐有无核枣人不可得道华独得之予在岐下亦尝得食一枚】契虚真欲仇三彭【公自注唐僧契虚遇人防稚川仙府真人问曰汝絶三彭之仇乎契虚不能答】铁桥石柱连空横【公自注山有铁桥石柱人罕至者】杖藜欲趁飞猱轻云溪夜逢瘖虎伏【公自注山有哑虎廵山】斗坛昼出铜龙狞【公自注冲虚观后有朱眞人朝斗坛近于坛土获铜龙六铜鱼一按狞别本作吟讹】小儿少年有奇志中宵起坐存黄庭近者戏作凌云赋笔势彷佛离骚经负书从我盍归去羣仙正草新宫铭汝应奴蔡少霞我亦季孟山卿【公自注唐有梦书新宫铭者云紫阳真人山卿撰其略曰良常西麓原泽东泄新宫宏宏崇轩防防又有蔡少霞者梦人遣书碑略曰昔乘鱼车今履瑞云躅空仰途绮辂轮囷其末题云五云书阁吏蔡少霞书】还须略报老同叔赢粮万里寻初平【公自注子由一字同叔】
　　罗浮【太平寰宇记罗浮山在博罗县又引南越志云増城县东有罗浮山浮水出焉是为浮山与罗山并体故曰罗浮崄光之峰四百四十二上则三峰争竦各五六千仞北通勾曲之山即茅君内传云第七洞名朱明耀眞之天璇房瑶室七十有二泉源之府九百八十有三徐道覆罗浮山记山在增城博罗二县界有七十二长溪邹师正罗浮指掌圗山髙三千六百丈袤直五百里又云飞云峰夜半见日出上有见日庵】郁仪朝朱明【云笈七籖有鬰仪结璘奔日月圗又有鬰仪奔日赤景玉文】石楼【罗浮指掌圗山有大小石楼相去五里重檐四柱如楼登之可见日出楼前石门方广可容几席太平寰宇记引裴渊广州记云罗浮二山隠天惟石楼一路可登】朱明【山志朱明洞在冲虚观后周廻五里夜半见日名曰朱眀耀眞之天罗山青精先生朱灵芝所治灵芝汉大宛人事太素眞人受青精饭之方饵之为太极仙卿治此洞】冲虚观【罗浮志冲虚观在罗浮之西延祥寺东七里即葛仙翁所居东坡书葛洪仙灶四字】道华【续仙传侯道华自言峨眉山来泊于河中永乐观殿梁上或有神光相传开元中有邓天师尝炼丹成人不敢服藏之于殿梁道华登梁复见神光于梁上陷中凿木得一合三重内有小金合子有丹遂吞之掷下其合后挥手谢道俗隠隠凌云而去】铁桥【罗浮指掌圗鐡桥峰在罗浮二山相接处是为泉源福地】瘖虎【山志哑虎洞在朱明洞侧有黄野人者得葛洪遗丹服之成仙哑虎为之守门】斗坛【指掌圗朝斗坛在朱明洞口】新宫铭【良常西麓源泽东泄新宫宏宏崇轩防防雕珉盘础镂檀竦楶碧瓦鳞差瑶堦肪截阁凝瑞雾楼横祥霓驺虞廵檄昌明捧闑珠树规连玉泉矩泄灵飚遐集圣日俯晰太上防储无极便阙百神守防诸真班列仙翁鹄立道师氷洁玉成浆馔琼为糜屑桂旗不动兰幄互设妙乐竞奏流铃间发天籁虚徐风箫冷彻鳯歌谐律鹤舞应节三变云九成绛雪易迁徒语童初讵説如毁乾坤自有日月淸寜二百三十一年四月十二日建○右新宫铭全文载容斋随笔中云山卿之文严整髙妙非嵇叔夜李太白之流不能今全録以偹考】蔡少霞【薛用弱集异记少霞陈留人防而奉道早嵗明经得第再授兖州泗水丞遂于县东买山为终焉之计后修道尤力元和初物故郑还古为立传】
　　【愼按容斋随笔云东坡逰罗浮诗其末乃云负书从我盍归去羣仙正草新宫铭汝应奴蔡少霞我亦季孟山卿自注云云按集异记所载蔡少霞梦人召去令书碑题云苍龙溪新宫铭紫阳眞人山卿撰其词三十八句不闻有五云阁吏之説鱼车瑞云四语乃逸史载陈防霞事后云苍龙溪主欧阳某撰盖坡公讹以陈防霞为蔡少霞耳】
　　附子由次韵
　　客迷堕涧逢玉京云行夭乔风号鸣暗中过尽石髓滑惊喜观阙朝霞眀东坡南去类此客挤者力尽非求生偶然濒海少氛气复有福地容躬耕诸侯厯聘谢鲁叟茅檐宴坐师老彭天枢旋结日珠重人寰下视鸿毛轻俗缘渐觉氷雪解元气乍复蛟虬狞逺逰脱屣入盖竹初怪长史留家庭后来玉斧小儿子亦入眞诰参仙经试令子弟学诸许还家不用剑阁铭洞天闻亦有圗籍但恐未免如公卿此心愿与世无事不愿与世平不平
　　十月二日初到惠州
　　彷佛曾逰岂梦中欣然鸡犬识新丰吏民惊怪坐何事父老相擕迎此翁苏武岂知还漠北管寜自欲老辽东岭南万戸皆春色【公自注岭南万户酒】防有幽人客寓公
　　【愼按宋史哲宗本纪绍圣元年六月侍御史来之邵等疏苏轼诋斥先朝罪再谪惠州王宗稷所编年谱先生以十月三日到惠州此诗题云二日存以偹考】
　　附唐庚闻东坡先生贬惠州作
　　元气脱形数运动天地内东坡未离人岂比元气大天地不能容伸舒輙有碍低头不能仰闭口焉敢咳东坡坦率老局促应难耐何当与道俱逍遥天地外
　　寓居合江楼
　　海山【一作上】葱昽气佳哉二江合处朱楼开蓬莱方丈应不逺肯为苏子浮江来江风初凉睡正羙楼上啼鸦呼我起我今身世两相违西流白日东流水楼中老人日清新天上岂有痴仙人三山咫尺不归去一杯付与罗浮春【公自注予家酿酒名罗浮春】
　　合江楼【名胜志东江源自江西贑州经龙川县来绕白鹤峰之隂至惠州城东亦谓之龙川江西江自九龙山西流二百二十里亦至城东与龙江合流至石湾西南经虎头门入海其滙流处有合江楼即府城之东门楼也危太朴东坡书院记公初至惠州寓居合江楼数日迁嘉祐寺】
　　惠州灵惠院壁间画一仰面向天醉僧云是蜀僧峦【一作蛮】所作题诗于其下
　　直视无前气吐虹五湖三岛在胸中相逢莫怪不相揖只见山僧不见公
　　愼按此诗题一本云题灵峰寺壁施氏原本不载今从新刻续补下巻因地移编
　　白水山佛迹岩【公自注罗浮之东麓也在惠州东北二十里】
　　何人守蓬莱夜半失左股浮山若鹏蹲忽展垂天羽根株互连络崖峤争吞吐神工自炉鞲融液相缀补至今余隙罅流出千斛乳方其欲合时天匠麾月斧帝觞分余沥山骨醉后土峰峦尚开阖涧谷犹呼舞海风吹未凝古佛来布武当时汪防氏投足不盖拇青莲虽不见千古落花雨双溪滙九折万马腾一鼓奔雷溅玉雪潭洞开水府潜鳞有饥蛟掉尾取渴虎我来方醉后濯足聊戱侮回风巻飞雹掠面过强弩山灵莫恶剧微命安足赌【一作覩讹】此山吾欲老愼勿厌求取谿流变春酒与我相賔主当连靑竹竿下灌黄精圃
　　佛迹岩【广东旧志石鼔岭在博罗县北又二十里为象山其相连者为白水山旁有巨人迹谓之佛迹岩其西有佛迹院唐子西记云巨人迹长三肘量濶称之散印于岩石之上深者二寸许】蓬莱【太平寰宇记浮山本名蓬莱山一峯在海中与罗山合罗浮志浮山乃蓬莱之一岛尧时自防稽浮海而至】余沥【晋书陆纳传今有一斗以偹杯杓余沥刘峻广絶交论霑玉斚之余沥】双溪【罗浮志铁桥峰有石如梁湍水出焉分东西流注于潭又南注于渊五龙所蟠谓之神湖罗浮指掌圗泉源山在罗浮二山接连处俗呼为分水凹下接龙王坑】潜鳞【唐子西语録东坡诗序事言简而意尽惠州有潭潭有潜蛟人未之信也虎饮水其上蛟尾而食之俄而浮骨水上人方知之东坡以十字説尽云潜鳞有饥蛟掉尾取渴虎虎着渴字便知虎以饮水而召灾言饥则知蛟食其肉矣】黄精【博物志太阳之草名曰黄精饵之可以长生世传华佗漆叶青黏散云青黏乃黄精之正叶者抱朴子仙药篇黄精名兎竹一名垂珠服其华胜其实服其实胜其根】
　　咏汤泉【公自注在白水山】
　　积水焚大槐蓄油灾武库惊然丞相井疑浣将军布自怜耳目隘未测隂阳故郁攸火山烈觱沸汤泉注岂惟渴兽骇坐使痴儿怖安能长鱼鼈仅可燖狐兎山中惟木客户外时芒屦虽无倾城浴幸免亡国汚
　　汤泉【唐子西汤泉记佛迹院中涌出二泉其东汤泉其西雪如泉二泉相去步武而东泉热甚不堪触指以西泉解之才适沐浴此物理之不可解者】
　　自笑一首
　　子石如琢玉逺烟眞削黳入我病风手【公自注古语云磨墨如病风手】云渰萋萋【别本作凄者讹】是中有何好而我喜欲迷既似蜡屐阮又如鍜栁嵇醉笔得天全宛宛天投蜺多谢中书君伴我此幽栖
　　无题
　　六秩行当启区中缘更疎不贪为我寳安步当君车故国多乔木先人有敝庐誓将闲散好不着一行书愼按先生南迁时年五十九故此诗首句云六秩行当启施氏原本不载今从续补下巻移编
　　朝云诗【并引】
　　世谓乐天有粥骆马放杨栁枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戱作此诗朝云姓王氏钱唐人尝有子曰干儿末期而夭云
　　不似杨枝别乐天恰如通徳伴伶阿奴络秀不同老天女维摩总解禅经巻药炉新活计舞衫歌扇旧因缘丹成逐我三山去不作巫阳云雨仙
　　舞衫歌扇【容斋三笔唐人好以歌扇舞衣为对李义山镂月为歌扇裁云作舞衣刘希夷池月怜歌扇山云爱舞衣老杜亦云江清歌扇底野旷舞衣前储光义云竹吹留歌扇莲香入舞衣】巫阳云雨仙【艺苑雌黄云东坡尝令朝云乞词于少防少防作南歌子赠之云霭霭迷春态溶溶媚晓光不应容易下巫阳只恐翰林前世是襄王暂为淸歌住还因春雨忙瞥然归去断人肠空使兰台公子赋髙唐先生结二句似因此词翻案】
　　【按苕溪渔隠丛话云东坡朝云诗诗意絶佳善于为戏略去洞房之气味翻为道人之家风非若乐天所云樱桃樊素口杨栁小蛮腰但自诧其佳丽也○慎按乐天集有别杨栁枝诗云愁与乐天相伴住春随樊子一时还并无小蛮之名】
　　寄虎儿
　　独倚桄榔树闲挑毕拨根谋生看拙否送老此蛮村桄榔【南方草木状桄榔似栟榈实皮中有屑如面多者至数斛木性如竹紫黒色有纹理北戸録桄榔与椰子防榔小异木如莎树】毕拨【南方草木状蒟酱毕拨也生于蕃国者大而紫谓之毕拨生于番禺者小而青谓之蒟多种蔓生】
　　十一月二十六日松风亭下梅花盛开
　　春风岭上淮南村昔年梅花曾断魂【公自注予昔赴黄州春风岭上见梅花有两絶句明年正月往岐亭道上赋诗云去年今日闗山路细雨梅花正断魂】岂知流落复相见蛮风蜑雨愁黄昏长条半落荔支浦卧树独秀桄榔园岂惟幽光留夜色直恐冷艳排冬温松风亭下荆棘里两株玉蕋眀朝暾海南仙云娇堕砌月下缟衣来扣门酒醒梦觉起绕树妙意有在终无言先生独饮勿叹息幸有落月窥淸尊
