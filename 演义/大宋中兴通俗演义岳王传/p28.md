<!-- { "loadSidebar": true } -->
　　却说张用正在寨中，聚集众人商议攻守之计。忽有外来报：“岳统制遣人送书欲见大王。”张用令唤入。来人持进简书曰：“岳将军多多拜上。”张用接于案内拆开视之。书曰：武功大夫相州岳飞端肃奉书乡契张将军足下：自别丰姿，不觉逾岁。思慕大德，顷刻未忘。正在企仰之间，忽见江西报至，方知足下聚众剽掠良民而成寇盗之名，予甚疑之。想我乡里皆出摅忠报国之士，岂有偕妻小而为鼠窃之事乎？若果如斯，予则以忠告报足下。昔日东京南熏门外铁路步之战，皆汝所知也。今区区自将至此，足下欲战则出与战，不欲战则看乡情来我营中拜见张招讨，奏达朝廷，以录足下，为国大用，其余各受恩宠。若听令政之言，拒遏官军，则使足下即目身殒锋镝，或组系归期，裂尸于市，虽悔无及矣。伏惟心照，不备。
　　张用看书念与其妻听，自相议曰：“此事如何？”妻曰：“我与君本躲避金兵，被人逼迫至此，岂肯冒盗贼之名哉！既岳统制有书来劝，正当返邪归正，卫国立功，岂不为美。”张用大喜，谓来人曰：“岳统制果是我再生父母也。敢不顺从。”遂劝众人一齐来降岳飞。岳飞引见张俊，俊大喜，谓诸将曰：“岳将军骁勇智略，我与众人皆不能及。”岳飞以所降众愿充军役者分拨部曲，以候出征。愿为民者，着令附近州县立籍。
　　岳飞各分拨已定，与张俊大军班师归本镇。俊具表奏诣行在，论平寇功岳飞第一。高宗览表大悦，赐岳飞金酒器一副，令驻兵江州，抚慰甚至。
　　是岁八月彗星见，帝下诏令廷臣上言时政得失。中书舍人胡安国因上《时政论》二十一篇，其言以为保国必先定计，定计必先建都，建都择地必先设险；分土必先制国，制国以守必先恤民。夫国之有民，犹人之有元气，不可不恤也。降乱贼、选县令、轻赋敛、更弊法、省官吏，皆恤民事也。而行此有道，必先立政。立政有经，必先殷实，而后赏罚当。赏罚当，而后号令行，人心顺从，惟上所命。以守则固，以战则胜，以攻则服，天下定矣。然欲致此，顾人主志向如何耳。尚志所以立本也，正心所以决事也，养气所以制敌也，宏度所以用人也，宽隐所以明德也，具此五者，帝王之能事毕矣。论入，高宗览之称旨，改升给事中。帝以初召胡安国为给事中，黄潜善恶之，遂罢，复召为中书舍人兼侍讲。安国上《时政论》，入对内廷，始得见帝。帝谓曰：“闻卿大名渴于相见，何如累召不至？”安国辞谢，居官十日，再见高宗，以疾力求去。帝曰：“闻卿深于《春秋》，方欲讲论，何以遽辞位？”遂付安国《左氏传》，命之点句正音。安国奏曰：“《春秋》经世大典，见诸行事，非空言比。方今思济艰难，《左氏传》繁碎，陛下不宜虚费光阴，耽习文采，莫若潜心圣经。”帝以其言有理，命安国兼侍讲专讲《春秋》。安国退出。
　　帝日于内廷追忆旧臣，每与百官拟议升夺。起复朱胜非为尚书右仆射兼知枢密院事；以韩世忠为江南东西路宣抚使守建康，他帅臣称宣抚使者并罢，以王似为川陕宣抚副使。有侍御史黄龟年奏曰：“张浚在关陕三年，训新集之兵，当方张之敌，以刘子羽为上宾，任赵开为转运，擢吴玠为大将，皆适其宜。
　　西北遗民归附者众，故关陕虽失，而全蜀按堵，且以形势牵制东南，江淮亦赖以安。若以王似再为川陕副使，则张浚不能专其任，而彼民亦见多扰。乞陛下裁详之。”帝疑张浚杀赵哲、曲端为无辜，任子羽、玠、开为非是，不允其奏。却说张浚闻朝廷以王似为川陕宣抚副使，心大不安。遣人以书召子羽，子羽驰见浚。浚以王似事告之，子羽曰：“皆朝廷臣，宣司何以过虑？目下金撤离喝取金州，有烧眉之急。守臣王彦悉力拒战，遣人求救宣司，如大早之望云霓。宣司当以国事为重，勿生退志也。”浚然其言，即以专命付子羽，令持兵救应王彦。子羽即辞了张浚，回至兴元，调集诸军商议救应金州。闻王彦兵败奔石泉，撒离喝乘胜而进，子羽急命田晟谓之曰：“尔可引精卒二千把守饶风关，阻住敌人来路，吾随后调军策应。”田晟领兵去了。子羽复遣人往和尚原，召吴玠引兵自河池迳至饶风关，策应田晟。子羽分调已定，自与三千兵坚壁而守。
　　却说差人递书漏夜至和尚原报知吴玠，令趋河池出兵保饶风关。吴玠得子羽消息，与弟吴璘议曰：“和尚原离饶风关三　百余里，若策应迟缓，与金人占之，则兴元一路都休矣。尔可紧守和尚原，我当急往救之。”吴璘然其议，玠即引四千兵离和尚原，日夜驰奔饶风关。只作一日行到，与田晟兵会，探知敌人尚离关五十里远。吴玠遣人以黄柑送撒离喝曰：“大军远来，聊用止渴。”撒离喝见了大惊，以杖击地曰：“尔来何速耶！”即下令军中悉力攻打饶风关。番将刘夔引步骑二百余首先攻击，一骑先登，使二骑拥后。先者既死，后者代攻。吴玠与众军在关上强弓乱发，又木石火炮之类一齐滚下，如是者七　昼夜，吴玠、田晟并力拒守金兵，死者不计其数，番将各带重伤，不能立脚。撒离喝见攻不破，于关下装起云梯、木架、蛮子牌、抵箭甲，务在攻拔。吴玠射下火箭烧绝云梯，胡骑跌落死者尸如山积。撒离喝无计可施，询乡导更有何处可渡此关？
　　内有识地势者教之关左有小路通祖溪关，出了此关便绕出饶风关，望兴元府只有一百里程途。撒离喝听了，大喜曰：“此天赐吾成功也。”乃更募敢死士数百，由间道自祖溪关绕出吴玠后，乘高以瞰，饶风关便在目前。吴玠与田晟在关内见金兵略无动静，玠曰：“敌人无奈我何。此有小路出得关后，可分兵截其来路，庶可保全。”二人正议间，忽哨马报虏寇已出祖溪关，乘高据险以扼吾军之前。吴玠大惊，谓晟曰：“君坚守此勿出，吾当退保兴元。”即引兵出洋州来会子羽。撒离喝率胡兵掩至洋州，宋兵大溃。玠轻骑驰入兴元，见子羽曰：“敌人已近郊矣，我军众寡不敌，可速退西县以作后图。”子羽曰：“兴元不可保，西县尤不能全。虏寇四下攻掠，西县非驻兵之所，莫若与君同守定军山，倚险坚壁以待敌。”玠曰：“定军山虽险，粮草难运。
　　西县若使敌人有之，一年储积尽已空也。我引一军屯西县保护粮草，待制一军屯三泉截敌人来路，遇有警急，两下得以相援。”子羽然其计，即焚兴元，退保大安军之三泉县。

　　
　　



                        


第三十四回    吴磷大战仙人关


　　却说撒离喝大众遂入兴元，驻兵金牛镇。声势甚盛，四川大震。撒离喝遣刘夔攻打三泉急切，子羽从兵不满三百，竭力拒战，粮食已尽，与士卒取草芽木甲充饥，遣人遗书与吴玠诀别曰：“君不来，吾当以死报国。”玠得书，未有行意。统制张彦曰：“敌人圈子羽已危矣。三泉若破，必席卷而至，西县其能保乎？节使不往救之，欲何主意？”旁有杨政大呼曰：“节使不可负刘待制！不然，政辈亦舍节使去矣！”玠见众志奋锐，乃从间道会子羽。子羽曰：“三泉，川之要道。吾与共守此地，遣人取张宣司救兵，可退虏寇。”玠曰：“关外蜀之门户，不可轻弃。复往守仙人关，足能待敌。”子羽从之，与吴玠杀出三泉。虏寇重迭围定，玠首先冲击，杨政、子羽奋呼力战，杀透重围。已到仙人关，子羽审视山势，以覃毒山形如斗拔，其上略平有水，可容众汲。子羽乃与吴玠分二壁屯扎。
　　吴玠屯仙人关，自与部下屯覃毒山。子羽命将士筑壁垒，以为必盈之计。筑方成，金兵四下掩至，喊杀连天。距营十数里，子羽据胡牀坐于垒口下瞰敌兵，诸将泣告曰：“矢镞如猬，此非待制坐处。”子羽曰：“子羽今日死于此耳！”撒离喝驻兵久困不能下，与部下商议进攻之策。辽将武从龙曰：“吾众人深入其地，道路险阻，甚不便于进退。梁津积聚，宋人俱预先徙移，今野无所掠，进而莫得，军中馈饷不继，近日已杀马及两河所佥军士以食。而子羽、吴玠屯兵于腹背之间，吾众料不能保全，不如退去，休养甲士，预备粮草，为后图之机。”撒离喝亦因北人不服水土，疫疠且作，遂听从龙之言，引众自斜谷北去。张浚闻知金兵深入，已将出斜谷，欲移军守潼川。遣人报知子羽，子羽着人回书，言：“吾已在此，金人必不敢南，宣司慎勿动军。”张浚得子羽回书乃止。
　　却说子羽探知金人退去，约吴玠分道迫之。吴玠即引部下绕出褒谷，阻截其归路，子羽引兵随后追袭。撒离喝与众将正出了斜谷，忽山峡边金鼓齐鸣，一彪军马拦住，为首一员大将乃吴玠也，大叫：“虏寇下马受戮！”金兵大惊，武从龙持刀拍马直取吴玠，二骑相交，战上十余合。后面喊声大举，刘子羽追兵袭到。虏寇首尾受敌，曲部大乱，堕落溪涧死者不可胜计。武从龙不敢恋战，杀出重围，保定撒离喝，尽弃辎重而走，余兵不能自拔者悉降。子羽与吴玠收兵，复还兴元，裒集诸将，分作二处戍守。吴璘守和尚原，自退保兴元府。三泉、西县俱着人把截，以防金人再来。是役也，金人始谋本谓吴玠在西边。
　　胡涉险东来，不意玠驰至，虽入三州，而失不偿得。
　　却说金撒离喝走出斜谷，既回凤翔府，聚集众人，折去三　分之一。与武从龙、刘夔等议曰：“宋将守川、陕，可虑者惟吴玠、刘子羽二人而已。若能除之，蜀地竟可图也。”刘夔曰：“吴玠善抚其众，部下皆为之死战，我军如何能够取胜？刘子羽忠毅过人，实劲敌也，此一路决不可入。”撒离喝曰：“吾修书一封，遣人持与子羽，诱之以重爵，招彼来降，尔众人以为如何？”武从龙曰：“只恐其人难以屈致。元帅姑试之。”撒离喝即修书封定，遣十人善能专对者迳诣兴元府，持见子羽。
　　子羽拆开视之。书曰：
　　金国大元帅撒离喝书奉刘待制阁下：近者吾军深入，破三泉，掠西县，攻饶风关，围覃毒山，席卷之势，君以孤军，退走不暇。吾以军马不服水土，渐且退离，休养甲士，俟秋高马肥，必复大举南下。第以君忠义过人，不忍亟困，奚以驱众窘迫斜谷？除已往之愆不咎，许将来之意自新。倘以所部弃宋投金，吾当奏尔上封，食禄千邑，决无虚负。此实区之至望，未审待制志愿否？咫椟具闻，伏候裁音。
　　刘子羽看书毕，即裂于地下，叱令左右将持书人尽斩之，而留其一放之还曰：“为我语贼，欲来即来，吾有死耳，何可招也！”其人抱头鼠窜，走回凤翔，见撒离喝告知子羽之事。
