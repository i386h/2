<!-- { "loadSidebar": true } -->
　　先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于令以官品为所祀世数之差唐侍中王珪不立私庙为执法所纠太宗命有司为之营构以耻之是以唐世贵臣皆有庙及五代荡析士民求生有所未遑礼頽敎侈庙制遂絶宋兴夷乱苏疲久而未讲仁宗皇帝闵群臣贵极公相而祖祢食于寝侪于庶人庆歴元年因郊祀赦聴文武官依旧式立家庙令虽下有司莫之举士大夫亦以耳目久不际往往不知庙之可设于家也皇祐二年天子宗祀礼成平章事宋公奏言有司不能推述先典明谕上仁因循顾望遂逾十载缘偷袭殊可嗟悯臣尝因进对屡闻圣言谓诸臣専殖第产不立私庙睿心至意形于叹息盖由古今异宜封爵殊制因疑成惮遂格诏书请下礼官儒臣议定制度于是翰林承防而下共奏请自平章事以上立四庙东宫少保以上二庙其余器服仪范俟更参酌以闻是歳十二月诏如其请既而在职者违慢相仗迄今庙制卒不立公卿亦安故习常得诿以为辞无肯唱众为之者独平章事文公首奏乞立庙河南明年七月有诏可之然尚未知筑搆之式靡所循依至和初西镇长安访唐庙之存者得杜岐公旧迹止余一堂四室及旁两翼嘉祐元年始仿而营之三年增置前两庑及门东庑以藏祭器西庑以藏家谱斋枋在中门之右省牲展馔视涤濯在中门之左庖厨在其东南其外门再重西折而南出四年秋庙成公以入辅出藩未尝逾时安处于洛元丰三年秋留守西都始衅庙而祀焉一旦授光以家谱曰予欲志族世之所从来及庙之所由立垂示后昆而为我叙其事欵于石光窃惟公追逺复古率礼兴化之盛徳不可以无传虽自知不文不敢辞谨叙而铭之按谱云文氏之先出陈公子完以諡为氏与翼祖讳同至秦有丕丕生河东太守敎始家平阳其后有韶汉末为扬州刺史自韶以来世乃可谱韶之六世孙频为后魏北绛太守频曽孙显儁以别驾从北齐高祖起晋州就霸业战功居多终兖州刺史频之六世孙曰肃曰君洪肃仕隋为颍川郡丞名列循吏以公直抗宇文述老卑秩君洪从高祖起晋阳为右卫将军太子建成余党攻宫门君洪首奋挺出战没频之八世孙曰晖曰播晖相中宗诛张易之夺武后天下归之唐用仇人谗谪死峤南播有史学官至给事中君洪之曾孙羽为御史中丞肃之四世孙括为御史大夫括孙晦为太子賔客晦兄昕为义成节度使皡为散骑常侍荣冠当时自显儁至晦皆有传见于史其家自平阳或迁太平或迁蒲阪或迁实鼎晦之从父昆弟晤为北都留守判官始居介休晤生汾州参军檖檖生馆馆生泽州录事参军即公之高祖考也讳沼曽祖考讳某仕后唐歴晋城天池平城三主簿避晋高祖讳更其氏曰文歴崞太谷二令汉高祖即位复旧氏更名某汉失天下其支别者自帝于晋阳复事之终岚州录事参军祖考讳某辟石州幕府弃官归乡里太宗皇帝平晋阳召之不起以庙讳故复为文氏考讳某以儒学进歴十三官所至以彊直勤敏振利攘害名闻达不可揜判三司开拆磨勘司终主客郎中河东转运使其治行之详见于故平章事晏公参知政事王公沂譔墓志及碑公贵朝廷褒荣三代赠官皆至太师中书令兼尚书令爵燕周魏三国公庙成泽州府君为第一室夫人某氏配燕公为第二室燕国太夫人宋氏配周公为第三室周国太夫人王氏越国太夫人申氏配魏公居东室魏国太夫人耿氏鲁国太夫人申氏配公以庙制未备不敢作主用晋荀安昌公祠制作神板采唐周元阳议祠以元日寒食秋分冬夏至致斋一日又以或受诏之四方不常其居乃酌古诸侯载迁主之义作车奉神板以行此皆礼之从宜者也其铭曰郁彼乔木茂于苞根浩彼长川发于浚源矧人之先云谁敢谖天佑有宋诞生哲臣乃斡枢轴乃秉镕钧克厘克谐允武允文甘陵有妖悖暴纷嚣公往逍遥不日而消仁祖搆疾群心震栗公入宻勿四海清谧出殿方维为诸侯师以恵以绥不废其威至也民恱去也民思其思如何式谣且歌歌政之和在洛为多谋居之安畴如得民公自汾渚迁于洛浒允乐兹土永燕私处伊水洋洋山木苍苍是抡是剫是断是斵达于有洛是相是虞是卜是诹是筑是捄是植是扶是茨是涂作庙渠渠新庙既成室家是营公曰予居风雨是抚勿侈勿崇予躬是容人庳公堂公曰予康人隘公庭公曰予宁人勿予隘维子孙是赖人勿予庳维子孙是利克恭克俭予履予视俾躬之为美匪目之为丽庙堂既辟四室有侐豢牲孔硕黍及稷豆笾既涤汛扫既备防酒既泲刲牲为饎乃荐乃陈苾苾芬芬祖考欣欣百嘏来臻天锡公祉彊明夀恺帝锡公禄崇荣丰泰天匪公私公徳是宜帝匪公优公勲是醻公拜稽首扬天子之休思纯终始式贻孙子子子孙孙勿替勿忘时奉烝尝保公之烈光
　　户部侍郎周公神道碑【治平四年作】
　　周以国为氏汉魏以来世有显人公之先家于益都曾祖考讳仁贵不仕祖考讳子元举三礼登科为深州司法参军契丹覆深州举室罹祸朝廷哀之赠大理寺丞祖妣田氏追封仙游县太君考讳圭时适在外得免朝廷赐以官终太子中舍累赠尚书左仆射妣李氏累封常山县太君公讳沆字子真举进士一上中第除胶水县主簿初试吏事精敏如素习上下称其能徙诸城主簿用蔡文忠公荐迁镇海军节度推官知勃海县濵州大吏恃府势筑室鄣民居害其出入民诉县以十数前令莫敢直公立表撤室收吏扺罪豪猾惕息嵗余召入改著作佐郎县民诣转运使杜祁公请留祁公为奏诏许之防公以母老疾求监青州税寻以忧去职服除知嘉兴县赵元昊扰西陲诏近臣举可通判陜西诸州者富丞相时知制诰以公名闻擢通判凤翔府以权发遣盐铁判官召还改江西转运判官公固辞愿得近乡里一官以谋乃改知沂州过京师入对言事仁宗善之赐服银绯到官数月召还为开封府推官俄迁判官防湖南蛮唐盘二族杀掠居民官军讨之数不利有诏本路遣人招抚蛮辄杀之乃以公为转运使委之经画辞行仍服金紫公至上言蛮骤胜方骄未易懐服宜须秋冬进兵击之蛮地险气毒其人骁悍善用鋋盾北军不能与之确请选邕宜融三州澄海忠敢知其山川习其伎艺者三千人入巢穴余兵络山足出则猎取之俟其势穷力屈然后可招抚也朝廷用其防二族皆降湖南遂平是时军旅暴兴运路险澁公随宜区处资粮丰给而民不疲病召为度支判官行未至复加直史舘知潭州兼荆湖南路安抚使先是北军戍湖南山谿者或期年或再期乃代去再期者多死瘴疠公奏以为不均请皆以期年为断所生全甚众归朝除河东路转运使自庆歴以来河东行铁钱民多盗铸吏以峻法惩之抵罪者日繁终不能禁公乃命高估铁价盗铸者无利不禁自息入为度支副使侬智高冦掠广南既败走诏以公为西路安抚使天子以岭南地恶命公非贼所残州县不必往公曰天子之命至仁也然逺民新罹荼毒余敢不究宣天子之泽以面慰之乎遂徧行州县虽穷僻无不到者民避贼多弃田里逺去吏以常法满半歳不还者皆聴人占佃公曰是岂与凶年逃租役者同乎奏更延期一年召使复业有巳为人占佃者皆夺还之仍免其一年租三年役贫者县官贷以种粮由是岭南民复安集又奉使契丹还加天章阁待制为陜西都转运使未几改河北初河自横陇西徙趋徳博后十余年又自商胡西徙趋恩冀朝廷皆以功大遂不复塞有李仲昌者建议请自商胡口下凿六塔渠引河东注横陇故道用功省而利大诏遣使者与公行视利害公上言国家近议塞商胡计用薪苏一千六百四十五万役工五百八十三万今仲昌奏塞六塔计用薪苏三百万共是一河其塞之工力不容若是之殊盖仲昌故为小计以求兴役殆非事实又即日河水广二百余步六塔渠广四十余歩必不能容且横陇下流自河徙以来填阏成高陆其西隄粗完东隄或在或亡前日六塔水防通分太河之水曽不及十分之三濵水之民防业者已三万余户就使如仲昌言全河东注必横溃泛滥齐博徳棣濵五州之民皆为鱼鼈食矣今自六塔距海不啻千余里若果欲壅河使东宜先治水所过两隄使皆高厚仍备置吏兵分守其地多积薪苏以防冲决乃可为也然其劳费甚大恐未易可办以臣度之六塔实不可塞朝廷卒用仲昌议塞之既塞不终朝复决齐博等州果大被水害朝廷乃窜仲昌于岭南诸阿附其议者亦扺罪众始知公议为是公又上言民罹水灾皆结庐隄冡粮乏可哀臣欲辄发近仓赈之顾大恩当自上出臣不敢窃取为名愿亟遣使者案视收恤之朝廷从之未几徙河东都转运使逾年迁龙圗阁直学士知庆州兼环庆路经略安抚使邉民多防出塞贩青盐抵重法公请损官盐之价犯者稍衰入判三班监兵部太常寺通进银台司仁宗山陵为卤簿使又以遗留物奉使契丹公以二使皆有厚赉不欲専之因托以力不能兼辞使契丹不行士大夫美之英宗初即位契丹遣使贺乾元节公为馆伴诏取书入置柩前使者固请见上曰取书非故典也上以方衰绖不许使者执书不肯授閤门公曰昔北朝有防南使至栁河而还今朝廷重邻好聴君前至京师达命于先帝恩礼厚矣奈何更以取书为嫌乎使者立授书是时朝廷未知契丹主之年公从容杂佗语以问使者使者出不意以实对既而悔之相顾愕眙曰今复应兄事南朝矣顷之迁枢宻直学士知成徳军兼真定府路安抚使土俗多弃亲事浮图公案籍阅其不知法者皆斥还其家凡斥数千人在真定数年以疾辞位治平四年以户部侍郎致仕其年八月丁未朔薨于公家年六十九公为人荘重动止皆有法不妄笑语居家孝友甚至而当官谨严始终如一鉏奸卫良摧彊抚弱去嘉兴二十年人有过其县闻民间犹思咏之以为前后无有罢潭州民遮道不得行公谕解不能却乃旋鞚而南曰当与汝归耳众喜奔呼争先道稍开跃马北去追至境者尚数百人与僚佐议事其言当者立从之不当不面斥其短徐曰某意欲如此为安众亦不能易也所部官属有罪先以好言谕之不变乃诮责之惧而自改者盖十七八苟尚不变乃案致于法犹为亏除不尽绳也有死于官下其家孤贫不能自归者必为赙敛卫送或无归者则为存处立生业嫁其女诲其子弟视如亲戚故人始望其貌皆懔然畏之久而求其心乃知实仁厚长者也先娶王氏再娶刘氏封彭城郡君皆先公即世三男莘将作监主簿百药大理寺丞常大理评事二女适太常博士荣安道来安令江懋简公薨之嵗十月已酉于先茔百药暨常欲刻碑临道俾异日郷人皆得瞻公之墓不忘公之徳请馆阁校勘梁君焘状公之功行以授光命为之铭光昔通判并州事事公于河东虽自知无文不敢终辞铭曰
　　古之君子徳盛道尊望之俨然即之也温公正衣冠严不可干施之于政乃仁乃寛吏畏而悛民思不谖款铭垂美以告后昆
　　行状
　　故处士赠都官郎中司马君行状
　　曾祖林祖政父炳皆不仕
