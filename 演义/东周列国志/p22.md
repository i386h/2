<!-- { "loadSidebar": true } -->
　　时夫人文姜因襄公被弑，自祝邱归于鲁国，日夜劝其子兴兵伐齐，讨无知之罪，为其兄报仇，及闻无知受戮，齐使来迎公子纠为君，不胜之喜。主定纳纠，催促庄公起程。庄公为母命所迫，遂不听施伯之言，亲率兵车三百乘，用曹沫为大将，秦子、梁子为左右，护送公子纠入齐。
　　管夷吾谓鲁侯曰：“公子小白在莒，莒地比鲁为近，倘彼先入，主客分矣！乞假臣良马，先往邀之！"鲁侯曰：”甲卒几何？"夷吾曰：“三十乘足矣！"
　　
　　
　　
　　
　　却说公子小白闻国乱无君，与鲍叔牙计议，向莒子借得兵车百乘，护送还齐。
　　这里管夷吾引兵昼夜奔驰，行至即墨，闻莒兵已过，从后追之。又行三十余里，正遇莒兵停车造饭，管夷吾见小白端坐车中，上前鞠躬曰：“公子别来无恙，今将何往？"小白曰：”欲奔父丧耳！"管夷吾曰：“纠居长，分应主丧。公子幸少留，无自劳苦！"鲍叔牙曰：”仲且退，各为其主，不必多言。"夷吾见莒兵睁眉怒目，有争斗之色，诚恐众寡不敌，乃佯诺而退。蓦地弯弓搭箭，觑定小白，飕的射来。小白大喊一声，口吐鲜血，倒于车上。鲍叔牙急忙来救，从人尽叫道："不好了！"一齐啼哭起来。管夷吾率领那三十乘，加鞭飞跑去了。
　　夷吾在路叹曰：“子纠有福，合为君也！"还报鲁侯，酌酒与子纠称庆。此时放心落意，一路邑长献饩进馔，遂缓缓而行。
　　
　　
　　
　　
　　谁知这一箭只射中小白的带钩。小白知夷吾妙手，恐他又射，一时急智，嚼破舌尖，喷血诈倒，连鲍叔牙都瞒过了。鲍叔牙曰：“夷吾虽去，恐其又来，此行不可迟也！”乃使小白变服，载以温车，从小路疾驰。将近临淄，鲍叔牙单车先入城中，遍谒诸大夫，盛称公子小白之贤。诸大夫曰：“子纠将至，何以处之？"鲍叔牙曰：”齐连弑二君，非贤者不能定乱，况迎子纠而小白先至，天也！鲁君纳纠，其望报不浅。昔宋立子突，索赂无厌，兵连数年。吾国多难之余，能堪鲁之征求乎？"诸大夫曰：“然则何以谢鲁侯？"叔牙曰：”吾已有君，彼自退矣！"大夫隰朋、东郭牙齐声曰：“叔言是也！”于是迎小白入城即位，是为桓公。髯翁有诗单咏射钩之事，诗曰：
　　
　　
　　
　　鲁公欢喜莒人愁，谁道区区中带钩？
　　但看一时权变处，便知有智合诸侯。
　　
　　
　　
　　鲍叔牙曰：“鲁兵未至，宜预止之！"乃遣仲孙湫往迎鲁庄公，告以有君。庄公知小白未死，大怒曰：”立子以长，孺子安得为君？孤不能空以三军退也！“仲孙湫回报。
　　齐桓公曰：“鲁兵不退，奈何？"鲍叔牙曰：”以兵拒之！"乃使王子成父将右军，宁越副之；东郭牙将左军，仲孙湫副之。鲍叔牙奉桓公亲将中军。雍廪为先锋。兵车共五百乘。
　　分拨已定，东郭牙请曰：“鲁君虑吾有备，必不长驱，乾时水草方便，此驻兵之处也。"若设伏以待，乘其不备，破之必矣！"鲍叔牙曰：”善！"使宁越、仲孙湫各率本部，分路埋伏；使王子成父、东郭牙从他路抄出鲁兵之后。雍廪挑战诱敌。
　　却说鲁庄公同子纠行至乾时，管夷吾进曰：“小白初立，人心未定。宜速乘之，必有内变。"庄公曰：”如仲之言，小白已射死久矣。"遂出令于乾时安营。鲁侯营于前、子纠营于后，相去二十里。
　　次早谍报：“齐兵已到，先锋雍廪索战。"鲁庄公曰：”先破齐师，城中自然寒胆也！"遂引秦子、梁子驾戎车而前，呼雍廪亲数之，曰：“汝首谋诛贼，求君于我，今又改图，信义安在？"挽弓欲射雍廪。
　　雍廪佯作羞惭，抱头鼠窜，庄公命曹沫逐之，雍廪转辕来战，不几合又走。曹沫不舍，奋生平之勇，挺著画戟赶来，却被鲍叔牙大兵围住。曹沫深入重围，左冲右突，身中两箭，死战方脱。
　　却说鲁将秦子、梁子恐曹沫有失，正待接应，忽闻左右炮声齐震，宁越、仲孙湫两路伏兵齐起，鲍叔牙率领中军，如墙而进。三面受敌，鲁兵不能抵当，渐渐奔散。
　　鲍叔牙传令：“有能获鲁侯者，赏以万家之邑。"使军中大声传呼。秦子急取鲁侯绣字黄旗，偃之于地。梁子复取旗建于自车之上，秦子问其故。梁子曰：”吾将以误齐也。"鲁庄公见事急，跳下戎车，别乘轺车，微服而逃。秦子紧紧跟定，杀出重围。
　　宁越望见绣旗，伏于下道，认是鲁君，麾兵围之数重。梁子免胄以面示曰：“吾鲁将也，吾君已去远矣。"鲍叔牙知齐军已全胜，鸣金收军。仲孙湫献戎辂，宁越献梁子，齐侯命斩于军前。齐侯因王子成父、东郭牙两路兵尚无下落，留宁越、仲孙湫屯于乾时，大军奏凯先回。
　　
　　
　　
　　
　　再说管夷吾等管辖辎重，在于后营。闻前营战败，教召忽同公子纠守营，悉起兵车自来接应，正遇鲁庄公，合兵一处，曹沫亦收拾残车败卒奔回。计点之时，十停折去其七，夷吾曰：“军气已丧，不可留矣！"乃连夜拔营而起。
　　行不二日，忽见兵车当路。乃是王子成父、东郭牙抄出鲁兵之后。曹沫挺戟大呼曰：“主公速行，吾死于此！"顾秦子曰：”汝当助吾！"秦子便接住王子成父厮杀。曹沫便接住东郭牙厮杀。管夷吾保著鲁庄公，召忽保著公子纠，夺路而行。有红袍小将追鲁侯至急，鲁庄公一箭，正中其额；又有一白袍者追来，庄公亦射杀之。齐兵稍却，管仲教把辎重甲兵乘马之类，连路委弃，恣齐兵抢掠，方才得脱。曹沫左膊，复中一刀，尚刺杀齐军无数，溃围而出。秦子战死于阵。史官论鲁庄公乾时之败。实为自取。有诗叹云：
　　
　　
　　
　　子纠本是仇人胤，何必勤兵往纳之？
　　若念深仇天不戴，助纠不若助无知！
　　
　　
　　
　　鲁庄公等脱离虎口，如漏网之鱼，急急奔走，隰朋、东郭牙从后赶来，直追过汶水，将鲁境内汶阳之田，尽侵夺之，设守而去。鲁人不敢争较，齐兵大胜而归。
　　齐侯小白早朝，百官称贺。鲍叔牙进曰：“子纠在鲁，有管夷吾、召忽为辅，鲁又助之，心腹之疾尚在，未可贺也。"齐侯小白曰：”为之奈何？"鲍叔牙曰：“乾时一战，鲁君臣胆寒矣。臣当统三军之众，压鲁境上，请讨子纠，鲁必惧而从也。"齐侯曰：”寡人请举国以听子。"鲍叔牙乃简阅车马，率领大军，直至汶阳，清理疆界。遣公孙隰朋，致书于鲁侯曰：
　　
　　
　　
　　外臣鲍叔牙，百拜鲁贤侯殿下：家无二主，国无二君。寡君已奉宗庙，公子纠欲行争夺，非不二之谊也。寡君以兄弟之亲，不忍加戮，愿假手于上国。管仲、召忽，寡君之仇，请受而戮于太庙。
　　
　　
　　
　　隰朋临行，鲍叔牙嘱之曰：“管夷吾天下奇才，吾言于君，将召而用之，必令无死。"隰朋曰：”倘鲁欲杀之如何？“鲍叔曰：”但提起射钩之事，鲁必信矣。"隰朋唯唯而去。鲁侯得书，即召施伯。不知如何计议？再听下回分解。
　　
　　
　　
　　
　　第十六回　释槛囚鲍叔荐仲　战长勺曹刿败齐
　　
　　
　　
　　却说鲁庄公得鲍叔牙之书，即召施伯计议曰：“向不听子言，以致兵败。今杀纠与存纠孰利？"施伯曰：”小白初立，即能用人，败我兵于乾时，此非子纠之比也。况齐兵压境，不如杀纠，与之讲和！"时公子纠与管夷吾、召忽俱在生窦，鲁庄公使公子偃将兵袭之，杀公子纠，执召忽、管仲至鲁，将纳槛车。召忽仰天大恸曰：“为子死孝，为臣死忠，分也。忽将从子纠于地下，安能受桎梏之辱？"遂以头触殿柱而死。管夷吾曰：”自古人君，有死臣必有生臣，吾且生入齐国，为子纠白冤！"便束身入槛车之中。
　　施伯私谓鲁庄公曰：“臣观管子之容，似有内援，必将不死。此人天下奇才，若不死，必大用于齐，必霸天下，鲁自此奉奔走矣。君不如请于齐而生之。管子生，则必德我；德我而为我用，齐不足虑也！"庄公曰：”齐君之仇，而我留之，虽杀纠，怒未解也！"施伯曰：“君以为不可用，不如杀之，以其尸授齐！"庄公曰：”善。"公孙隰朋闻鲁将杀管夷吾，疾趋鲁庭，来见庄公曰：“夷吾射寡君中钩，寡君恨之切骨，欲亲加刃，以快其志。若以尸还，犹不杀也。"庄公信其言，遂囚夷吾，并函封子纠召忽之首，交付隰朋。隰朋称谢而行。
　　却说管夷吾在槛车中，已知鲍叔牙之谋，诚恐“施伯智士，虽然释放，倘或翻悔，重复追还，吾命休矣！"心生一计，制成《黄鹄》之词，教役人歌之。词曰：
　　
　　
　　
　　黄鹄黄鹄，戢其翼，絷其足，不飞不鸣兮笼中伏。
　　高天何跼兮，厚地何蹐？
　　丁阳九兮逢百六，引颈长呼兮，继之以哭！
　　黄鹄黄鹄，天生汝翼兮能飞，天生汝足兮能逐，遭此网罗兮谁与赎？
　　一朝破樊而出兮，吾不知其升衢而渐陆。
　　嗟彼弋人兮，徒旁观而踯躅。
　　
　　
　　
　　役人既得此词，且歌且走，乐而忘倦，车驰马奔，计一日得两日之程，遂出鲁境。鲁庄公果然追悔，使公子偃追之，不及而返。夷吾仰天叹曰：“吾今日乃更生也！"行至堂阜，鲍叔牙先在，见夷吾如获至宝，迎之入馆，曰：”仲幸无恙！"即命破槛出之，夷吾曰：“非奉君命，未可擅脱。"鲍叔牙曰：”无伤也，吾行且荐子。"夷吾曰：“吾与召忽同事子纠，既不能奉以君位，又不能死于其难，臣节已亏矣。况复反面而事仇人？召忽有知，将笑我于地下！"鲍叔牙曰：”‘成大事者，不恤小耻；立大功者，不拘小谅。’子有治天下之才，未遇其时，主公志大识高，若得子为辅，以经营齐国，霸业不足道也，功盖天下，名显诸侯，孰与守匹夫之节，行无益之事哉？"夷吾嘿然不语，乃解其束缚，留之于堂阜。
　　鲍叔遂回临淄见桓公，先吊后贺。桓公曰：“何吊也？"鲍叔牙曰：”子纠，君之兄也，君为国灭亲，诚非得已，臣敢不吊？"桓公曰：“虽然，何以贺寡人？"鲍叔牙曰：”管子天下奇才，非召忽比也，臣已生致之。君得一贤相，臣敢不贺？"桓公曰：“夷吾射寡人中钩，其矢尚在。寡人每戚戚于心，得食其肉不厌，况可用乎？"鲍叔牙曰：”人臣者各为其主，射钩之时，知有纠不知有君，君若用之，当为君射天下，岂特一人之钩哉？"桓公曰：“寡人姑听之，赦勿诛。”
　　鲍叔牙乃迎管夷吾至于其家，朝夕谈论。
