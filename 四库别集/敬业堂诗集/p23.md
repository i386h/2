<!-- { "loadSidebar": true } -->
　　扁舟荡漾具区东使尽西南一日风到岸帆樯烟羃羃隔河帘阁雨蒙蒙忽来人语蛙声外乱飐灯光水气中也识去家今较近酒阑依旧感飘蓬
　　吴门喜遇田间先生
　　发光如葆气如虹崛强人间八十翁最喜尘埃经岁别还看筋力旧时同文章有品传方逺风雨藏山业未终【藏山集先生未刻诗文也】指与一星人尽识少微今日客吴中
　　昆山刘改之先生墓和顾伊人
　　哀壑无人呌杜鹃马鞍山麓古坟边东斋路没荒榛雨【东斋先生祠堂也今废】北郭人犂断碣烟湖海尚疑豪气在姓名翻借布衣传冬青种后诸陵废南渡君臣更可怜
　　题沈石田秋江待渡画卷
　　皛皛波明蠏舎苕苕路转渔湾落叶声中问渡浮萍影里看山
　　题陆汉标墨菜图
　　小圃朝来露未晞早菘青脆晩菘肥老饕不要园官送直拟从君攫画归
　　武林寓舎少司马杨公以鲜荔分饷赋谢
　　綘囊移得洵仙才珍重琼浆赠十枚不向红尘驰驿到却从碧海贩鲜来色香尚觉熏肌好氷雪真随笑口开只是野人慙过分恍疑身自雪峯回【范石湖集四明海州自福唐来顺风三数曰至得茘子色香都未减大胜戎涪间所产曾有诗云鄞船茘子如新摘行脚何须更雪峯】
　　四殇诗
　　家贫望多男如农力菑畬将期秀而实焉得辞勤劬吾家兄弟间盛事传乡闾仲氏艰举子前年获驺虞季子善生儿烂熳引众雏我儿稍长成次亦舞勺逾岂不顾恩谊未免督责俱娇穉尚无知爱怜并属渠阿巢甫七龄性慧早读书近尤喜作字狼藉涂墨猪驺虞头角好秀眉清两矑学语无不能舌本惊老儒阿载方断乳气压羣儿愚家僮听指麾步步趋亦趋最小名阿午哇哇声已殊今年暮春杪我归自燕都次第使来前琳琅玉璠璵排成一行雁聚若同队鱼公然嫌姆抱见伯同爷呼渐熟意转亲竞前争挽须无何舍之出我又东游吴五月到昆山梅雨蒸肌肤去家五十日颇怪一信无湿萤照昏花双眼交糢糊羣来入我梦绕膝形蘧蘧明朝急买舟冐暍返敝庐到门天已黑哭声满庭除惊问哭何为痘殇瘗泉垆一哀吾欲絶老泪沾襟裾自惟世业荒寳此七丈夫半月夺其四呜呼彼奚辜季子仅留一芝焚兰未枯仲氏一并亡竟失掌上珠矧乃客未返【时徳尹尚在都下】逺隔天北隅便拟报杏殇作书寄江湖又恐伤汝父临缄复踌躇中肠集百念沈痛肯蹔摅家门百年来夭阏代有诸曾王父早世我祖实少孤两叔及先君长短岁月徂短者才十九长者五十余同祖凡八人其三已丘墟早衰我更甚所歴多﨑岖浮生知几年煎迫非一途伤哉感存殁天意终何如
　　苦雨聨句
　　风噫作欠伸【顾图河】天愁散咳唾羃羃茧丝微【慎行】捎捎箭镞大排櫩挂水帘【图河】震瓦响云磨隙景列缺驰【慎行】潜踪郁仪过衣缨黝霉醭【图河】屝履溅泥汚蜗嚵引长涎【慎行】黾怒鼔羣和嘬桉聚蝇饕【图河】瘁肌饱蚉饿呕哕减食单【慎行】扑縁废书课帖席恶胶粘【图河】歴阶防跌蹉遥岑罨如遁【慎行】髙浪腾谁簸方当戒舟航【图河】矧乃疲鞍防沟甽泞齐腰【慎行】田塍淖没髁菭衣妥两肩【图河】烟殻背一个栖亩占来牟【慎行】分秧滞秔稬青葱卓针立【图河】黄萎垂芒卧造物有暴殄【慎行】农功岂媮媠干土尽翻沈【图河】漏天难补破余飞远乍散【慎行】晩色晴微作暑湿旋复蒸【图河】壮隂那肯挫走章牋碧翁【慎行】苦雨毋受贺【图河】













　　敬业堂诗集巻十一
　　钦定四库全书
　　敬业堂诗集卷十二
　　翰林院编修查慎行撰
　　橘社集【起庚午秋终十二月】
　　橘社在洞庭东山之麓刘氏取以名园秋冬间假馆于此与书局诸同人唱酬不少疁城张汉瞻为镂刻于吴中者非足本也
　　将赴洞庭书局雨中与徐淮江别二首
　　一领西风季子裘乱砧声里又残秋人间尚有君怜我每过南湖作少留
　　小港平桥宛转通船头一片采菱风孤灯十载江湖雨肠断潇潇此夜中
　　晓发胥口
　　半浮半没树头树乍合乍离山外山借取日光磨一镜吴娘船上看烟鬟
　　渡太湖晩至东山
　　秋水如膏滑上船峭帆冲破五湖烟岂知地少云多处别有橙黄橘緑天枕簟欲清他夜梦杖藜行结好山縁诗人爱入鸡豚社【横烟袅处鸡豚社范石湖游东山诗中句】只欠躬耕十亩田
　　山居诗次大司冦徐公原韵三首
　　得从林屋赋闲居胜驾还朝四望车万顷波涛慿槛外一天风雨落帆初龙威寂莫重搜字笠泽丛残旧著书便与伊川同击壤何妨问答到樵渔
　　公归海内重儒宗不数琅琊邴曼容霜晩黄分湖岸稻烟朝翠扫寺门松晴来片片云盘鹤雨过条条磵饮龙见説莫厘峰絶顶时陪五老握青笻
　　落托生涯最善愁蹔来我亦欲忘忧淋漓命酒长连夕次第看花已过秋四壁书多仍万巻五湖人少但扁舟西山胜槩差能説兴到还期烂熳游
　　张汉瞻有喜余至山中之什次原韵奉答
　　啣尾船开古渡头防声导我向中流似曽有约来同日不比无聊赋独游坐拥画屏长对榻【时同寓敞云楼】行逢精舎必登楼因君拨触聨吟兴岂可湖山少唱酬
　　同徐敬可吴西斋张汉瞻游翠峰寺和汉瞻韵
　　隂云解驳日光穿行尽松门始见天旛影自飘空翠外樵歌时出断碑前经楼昼静孤钟发井石痕深万绠牵我欲问龙还乞水与君洗眼对残编【寺后有龙井为雪窦禅师故迹】
　　逺翠阁和汉瞻韵
　　处士留陈迹【阁为陈眉公所建】轩背岭开练光铺几席烟气湿亭台林僻僧宜少天晴鹤未回共吟遣日无事定重来
　　微香阁次敬可韵
　　藓径碧侵游子屐枫林红上羽人衣一声清磬落何处坐看香烟成翠微
　　二峯和汉瞻韵
　　俨与莫厘并所争惟一拳未应甘出袴且喜得随肩潮涌东隅日云垂北面天短笻如健仆扶上最髙巅
　　登莫厘峰二首和汉瞻
　　青天七十二芙蓉个是芙蓉第一峰吴越有山多作案东南无水不朝宗荡空日气消飞蜃拔地风声穏卧龙曾记岳阳楼畔望肯教云梦芥吾胸
　　百层风磴盘旋上大似鞲鹰乍解绦放眼不知何处尽置身直觉此峰髙沈沈海浦黄云岸防防吴帆白鹭涛未免傍人嗤好事重阳已过兴仍豪【时重九后四日】
　　敞云楼次顾丈景范韵
　　堵墙髙下列丹枫平视茫茫但碧空地逈最宜千尺上景竒独占一山东湖光夜闪疑飞电磴道秋垂似偃虹多愧元龙豪气在每闻清啸发楼中
　　姜西溟继赴北闱今仍下第作诗招之
　　散是飞蓬聚是萍可怜南北总飘零一名于尔何轻重双眼从人自醉醒沙路离离鸦接霜天矫矫雁开翎此愁除有诗能豁亟买归舠下洞庭
　　题刘氏东楼
　　连山正缺西南角合有髙楼面太湖不许游人夸目力淡云浓日两糢糊
　　出云篇和西斋
　　山以东得名罗列非一岭儿孙丈人行屈首殊未肯今晨天忽云晴色变凔泂蒸蒸气浮盎冒冒烟上井众峰处囊中刻露锥出颖一峯独埋没有物踞其顶阳乌从东升对射却无影林寒不受照万象凄以冷大风西北来作力一何猛奔逃脱鳞甲破碎宁复整正赖湖腹寛吐吞在俄顷山人耳目梦呓唤初醒重看莫厘髙乃若裘挈领
　　送田间先生归桐城兼寄髙丹植明府
　　满箧诗文手自编秋风携上皖江船气吞湖海豪犹昔老阅沧桑骨已仙愁里岂堪论往事【先生诗集中有与先君子长干酬答诗】部中容易着髙贤驰书早报枞阳令薄少时应致俸钱
　　菊
　　随分沿溪细作行开时何必定重阳畦丁自爱无他种橘柚连山一例黄
　　山楼晓起
　　枕上秋风疑有雨觉来已是日髙时拓堕黄叶苍鼠惊人窜别枝
　　晩即目
　　变态多从咫尺看只争浓淡浅深间斜阳已落月未上烟外数峯如逺山
　　木芙蓉索汉瞻和
　　乌桕微丹鸭脚黄争将病叶领秋光后时犹作好顔色笑尔一枝红拒霜
　　自题放鸭图小影后四首
　　偶烦妙手冩呉绫未必扁舟兴便乗一笑披图还作防此来真个住松陵
　　浅水芦根唼啑闻背篷防尾雪纷纷湖中别有东西鸭飞向遥天莫乱羣【东鸭西鸭太湖中二山名】
　　竒絶佳名属两山新诗多着画图间放船不怕人争路自占侬家第一湾【东洞庭有查湾西洞庭有查山见震泽编】
　　不用低栏照水红一竿活计趂樵风江湖老伴怜渠在踏浪长随丱角翁【东坡诗我衰寄江湖老伴杂鵞鸭孟郊诗何如丱角翁至死不裹头】
　　食橘二首
　　树树垂垂颗颗匀山家生计不愁贫若教朱实仍包贡那得分甘到野人【洞庭贡橘唐宋时有之至明始罢瞿佑宗吉诗有玉食无縁进上方之句】小园一百二十树摧坏年来成橘薪每到霜前悲手泽可堪客里又尝新【西园橘栽先人手植也己巳冬寒悉皆冻毙故及之】
　　汉瞻自洞庭先归诗以志别即次见赠旧韵
　　兼旬索句添穷忙草根唧唧虫鸣霜尚慙皮陆作唱和敢与李杜争光芒君诗尽纳三万派山骨波洋洋登坛欲来执牛耳取径故险回羊肠林深雾黯蓄幽气虹见雨霁开晴光吟从舌端作倔强写向纸面生低昻稍嫌工迟似司马容我笑傲林泉旁忆初弭棹同卧起明朝聨臂登髙冈穿松踏石困俛仰攀跻中道多徊徨竒峰忽拔二千尺快劒磨出莲花铓耸身侧足狂呌絶生平竒境得未尝三湘七泽旧虽到却溯洲渚搴孤芳黄金荒台感燕士画栋髙阁悲滕王十年浪走痴已极游踪脱畧失故乡星埃大笑一回首摄衣才谒三髙堂所嗟筋力就疲惫渐遣兴趣成頽唐眼前又当摇落蒹葭露白秋苍苍不知此中有何乐对尔意气还飞扬男儿生涯志未豁善刀合学庖丁藏百觚醉汲邻叟瓮一枕倦寄髙僧房得道在先成佛后兹理反覆天应偿逢人但拜孟东野去我独惜张文昌扶笻缥缈有夙约【与汉瞻约游西山未果】肯计盎底无余粮风波冲冒总为此子今束书我亦将行当长谣答黄竹不尔妙曲赓红桑郁郁谁能耐离索空楼夜雨思连床年来万事经眼见穷达竟分姜与汤【不分穷约姜与汤汉瞻旧句也谓西溟西厓】旧游如梦那可説祗有末路堪评量名山业岂异人事慎勿屑屑耽词章
　　夜坐有怀张汉瞻吴西斋【二子相继别去】
　　山谷天早寒经檐白日速夜长耿无寐爱此一寸烛展巻乍沈吟开轩屡踯躅我唱和者谁凄其感幽独别时秋林下锦缬黄映緑几日不上楼败叶忽已秃悲风防然起槭槭响枯木静觉流光移暗伤怀抱触小僮强解事邻酿贳新熟酒罢还梦君湖心浪如屋
　　重登莫厘峯望吴兴诸山
　　吴防诸峯绕作环荆溪百渎泻成湾西南逺景新收得一发螺青是弁山
　　从渡水桥步行至武山小憩吴氏园亭十四韵
　　过桥才半里空濶得平原野艇笭箵渡斜阳防防村晩来鱼论斗【吴志云吴俗以斗论鱼二斤半为一斗】僻处犬依樊岁稔松醪贱秋辞社鼓喧草根惊雉起【洞庭志东山有雉而无兎西山有兎而无雉】木末见鵶翻面面帆移防家家水到门泉清能止渇山浅易寻源又接攀跻路重窥种植园罥衣橙刺密耀眼橘头繁旧叶荷倾沼新泥菊上盆苔滋行每滑石好坐能温隔竹传壶箭随花倚画轩何须问生理即此是仙源逺色苍然合归途月有痕
　　欲往丰圻看枫叶为雨阻
