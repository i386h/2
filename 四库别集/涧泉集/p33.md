<!-- { "loadSidebar": true } -->
　　樟下临岐树色分风沙吹日暗车尘寻思何地无幽兴不在山林只在人
　　投老寛闲寂寞滨将身隐兮又何文暂时相商相徴逐留与江东日暮云
　　一片溪流一片山世氛元自不相关松溪直上山头洞僧亦何能识我闲
　　因酒从容意已仙白沙翠竹记同船停杯更在斜阳外此话他年尽可传
　　十日之间我欲囘仍于眞隐一尊开东游西泛多情致应喜其间得句来
　　次韵昌甫并帖斯逺五首
　　一亭寒美老弥明闲里经春自喜晴拄杖披衣随处歇有时应觉意和平
　　求田问舍可成家拥鼻东山又有涯今古经营几人物辋川图画玉川茶
　　经年归住水南山满眼高林猿鸟攀尽日无人开竹牗有时呼仆扫松关
　　遯于荒野乃闲人胶扰其谁不染尘乗兴相过事幽讨从来高防祗荀陈
　　暖翠浮岚不可摹画师徒自费区区吟边若解収拾得始信丹青一笔无
　　次韵蹈中见寄
　　山中石涧正氷冷愁絶江梅满树花王节随晴尚能句幽怀无复怨年华
　　次韵施仲益
　　风月斋前嵓桂开细吹流影两优哉主人定自相料理那有工夫问客来
　　尽以清才一笔収是中宜夏复宜秋章泉水老唱和汝长望我心生许愁
　　空斋秋净尚何须梦草池塘句欲敷风雨对牀元不恶更看春霁画江图
　　次韵仲至
　　怕向帝城寻子公官余且自策闲功若论杜集黄陈事我爱东平巩睡翁
　　仲至早入局有诗次韵因亦自述并谢外日留酌
　　驰道人行响动雷五更推枕重徘徊归家细咏朝阳句不记曾经省宿来
　　持蟹重倾酒一杯晩钟寒色共徘徊近年得此于人少公不招呼我亦来
　　次韵管尉见赠
　　相逢一笑淛江滨朝市谁云喜脱身指防乡关有滋味诗来尤足洗缁尘
　　次韵
　　诗可寻时酒可呼幽闲何事却关渠更烦一枕邯郸梦若辈营营未必如
　　幽讨荒寻本不艰强生支节在其间请君认取朋从意风雨何如做澁悭
　　次韵斯逺五首
　　人生烟灭等飞灰满眼吹香总是梅不道诗来能解此得徘徊处且徘徊
　　遥遥山囿井泉傍花气蜂翻蝶作狂一阵晩风相着莫剰题幽句未全亡
　　老梅如对古衣冠一防浮华了不干横隔片烟宜画取萧萧休待雨声寒
　　涧边亦有树空明尽日吟哦状不成忽得好诗天外至扶摇如跨九霄程
　　开恍如斯落更新寻香逐色转精神直须一夜风吹尽到底孤标不负人
　　十五日将入章泉上饶有句次韵
　　诸贤送我入章泉问讯泉头不老仙更把一杯同醉倒闲忙出处本忻然
　　次韵昌甫达夫斯逺子功
　　日月推迁事转新百年同尽草栖尘纷纷遮莫相欺得一首闲诗且送春
　　青山好处杜鹃知芳草离离正绿滋我已顚狂无借在又随名胜学题诗
　　南池风物尽可翫常记春时踏雨行一自花飞栁叶暗不知贴贴莲荷生
　　次韵
　　常笑空山草木繁萧萧栢偃与松蟠有来领畧东风里便觉鸥盟转不寒
　　自是伊人得寳书兴酣聊顾我闲躯世间臭味初何似玉雪胸怀咳唾珠
　　东望水心生海云谁云孔氏是知津其为名世元多少到处非干欠士民
　　小轩何物伴吾幽老眼粗官畏得秋片段白云吹作雨又看新叶上牵牛
　　次韵昌甫所寄
　　南礲山里寄梅诗谁信寒花野外迟幽处折来我无爱春风已是隔年期
　　经行宛转动吟肠想见箯舆自撷芳芳亦于斯知句好人应借彼发花香
　　奴人满把和诗到城市林园未放时分饷治中君得句载酬泉上我非诗
　　次韵孙耿诗三絶并寄谢
　　钱塘都会正明春和气祥风动八垠当殿牙牌报班到玉阶方寸引贤人
　　江浙都来得几程风潮声里是樟亭春膏又动一犂雨华髪相看眼自青
　　鸡笼隐隐富春山犹有孙郎作许闲失喜流传和三絶暗中摸索得窥斑
　　十二日次韵昌甫
　　苦觉今春雨易晴蚕忙颇早麦垂成周遭两县相望地不但归田望岁情
　　纷纷寺观占溪南不是瞿昙即老何有闲人更周孔况兼巷语鬬街谈
　　次韵潘德乆
　　晩风湖面看渔钩尽日相欢得胜游题罢新诗倚兰棹一天斜照总宜楼
　　次韵董景先
　　氷玉胷怀隔几尘下帷犹复擅诗声人间是处堪娯意南北两山湖水清
　　漠漠春从沙际归野梅官栁杜陵知风和弄影生香处常记幽闲小醉时
　　心情虽在语皆非强写春风不似诗一雨小楼烟淡淡满山斜日树离离
　　次韵周次公
　　老怀风雪徃来时山与溪皆合赋诗又是梅花苦无绪喜闻七字满篇竒
　　次韵景瑜
　　春山岁晚成良集不但杯中酒圣贤一局棋声转歌扇醉和归梦入梅边
　　放身沧海畏人知除却梅花未欠诗醉固浑涵醒更爽我生何特不儿嬉
　　幽深挈杖信偏宜更酌新词翡翠巵带郭路随寒水断雪松云竹见藩篱
　　次韵
　　风竹雪花建檐瓴只道愁霖耳畔鸣破晓起来林影动一山禽鸟已春声
　　纸窻平旦欲熹微数挽顚之任短衣只恐有诗无落句雪车氷柱古来稀
　　北邙新旧只累累何惜心怀不醉归是处人家作寒食海棠初发杏花飞
　　破晓鸣钲催彩舫近昏吹笛认旗亭诗人也作聫翩去只此游人眼觉醒
　　太湖浸苏台云白天青万里开莫道呉中非乐土南人多是北人来
　　次韵仲至腊梅水仙
　　吾家同出郓州梁冷落江南各一房梅下水仙京洛种吟成应话故园香【元唱谓水仙种于梅下乃京洛旧根】
　　次韵绍之
　　风送潮囘沙地干船头山色自相看鳯城囘首三年梦一笑新秋转薄寒
　　次韵彦章三首
　　三篇怀友赋新诗浑是经书有德辞须信胷中本泾渭交游不为俗推移
　　展转寻思读此诗情文俱尽见于辞为公行坐沈吟乆不觉牀间日影移
　　恨无佳句答情诗搔首如何措一辞知道春风动归思篮舆山路想频移
　　次韵昌父十首
　　休论玉蘂发唐昌入眼何能易比量晓露未収寒露下无风亦自有幽香
　　风前月底尽幽通影落香濡杖履中几度吟来吟不尽但知老树更穹窿
　　未开宜雨落宜烟只占山岩已自贤白石中间写泉水何须物外覔花仙
　　能与幽芳作主人西风吹净世间尘接防欹倒寻诗处应在章泉泉水滨
　　城中有客占林园应据枯桐入梦魂秋日肯忘东里赵年时曾醉永嘉潘
　　雕零四海几人存一一皆为我所尊物色依然赋丛桂谁知潘鬓老儿孙
　　山回溪净气尤清落水声中反独荣日照月移俱可翫株株根畔古苔生
　　去岁西林湖寺中野僧曾与咏晴风一时潘盖姜同饮今日相望我秃翁
　　吟尽清诗花自开中秋宜共月徘徊京尘抖擞岚生润忘却年光过眼催
　　待以繁英荐夕餐分明书室是芝兰从来正色黄尤羡俗眼从他强爱丹
　　次韵伯
　　流转风光恨不迟伤风病酒只花知海棠红外梨稍白人倚栏干忆旧期
　　着意酬春得句迟闲愁未必故人知五更满院吹风雨急起成章与子期
　　次韵成季
　　夜如荒逺吠何频不觉京华旅食贫试拥残书对灯火门前应有徃来人
　　短桥平水树清深树外云生漠漠隂衣带冠緌半尘土少凭书几到诗情
　　有怀斯逺及施仲益次章丘韵
　　其后凄然忍寄诗寄之谁复读于斯章丘木落风月冷手泽应须留与儿【斯逺号章丘子仲益有风月轩】
　　次韵二首
　　从前常怪复然入手清诗且剪裁拟待高楼同问月一关新禁莫能来
　　有怀佳伴毎忻然岁晩相看不待言应笑老身山涧曲年年炙背只晴暄
　　次韵昌甫
　　未成雪片渔簔句空对梅花铁石肠穷巷萧条人独卧暮云零落鴈分行
　　二十五日昌甫斋中徐倅送酒因次韵共答
　　山中正苦风雨夕送酒白衣何处来洗盏开尝醒复醉翠微堂上若人哉
　　东游西泛秋凉后深宻正寻苔竹家一段风流谁逺饷诗清应为煮芽茶
　　次韵
　　指防苍茫句欲成山中滋味水边情须臾数防黄昏雨更看弄云微月生
　　晴霭分明是画成淡容轻态最关情鸟声不尽蝉声起花影才収竹影生
　　雨熟西畴万寳成新凉歌吹见人情田家老瓦盆应在打谷归来酒兴生
　　青入灵山玉削成羣峰罗列有心情眼明忽巻城雨风定白云浓淡生
　　桂树团团翠簇成凉天佳月九秋情根濡宿雨枝头润细蘂传芳分外生
　　正月十八日云林用旧韵
　　竹枝梅蘂映松林不是年年着意深君有清尊可无醉春晴赢得看花隂
　　次韵醮筵所书
　　造物于人大有功昭昭在上是穹洞章定奏长生箓勿药诚从一念通
　　徐和卿小楼
　　满窻风叶送新凉人在红尘巷里藏午坐岸巾初睡足更呼茶椀净烧香
　　次韵昌甫论菊之结盘者无眞意
　　丛生闲得把檀栾岂待修治结束看笑倒街头夸卖者陶家眞意已摧残
　　秋来何物伴吾眞药菊甘香最可珍见说缭潭人不老肯随杂色鬬时新
　　题丁使君浮香亭尝招饮继有三絶次韵谢之
　　报政氷溪岁晩时清心余韵忽横枝仙坛观上陵阳子化鹤千年华表词
　　雪后园林春已来亭前花为醉翁开暗香一阵知多少徐步凌风索笑杯
　　名高二相虽陈迹犹是官梅玉雪风吟到金华侍臣语不妨包括锦囊中
　　次韵王寺簿所和昌甫句
　　常恨春浓不赋诗诗成却怪得春迟春风漫蹑登山屐兴入青春若素期
　　君侯锦绣作肝肠句到江梅韵更芳自要逢花试陶写从教弄影与吹香
　　雅志东山事事宜爱闲幽讨过桥时世间儿女那能识一段风流总是诗
　　次韵宋倅所和
　　经年来徃诵公诗眼底虚名莫问迟既见梅开且哦句岁寒风度与心期
　　清愁花恼苦无觞涧谷空吟野树芳不分水流烟湿处腊前年后扑人香
　　雨収风外起晴丝满地飘零积雪时知道传呼有旌斾行春无处着清诗
　　蕙斛赠赵倅次韵谢其所赋
　　层华旖旎正关春正苦无诗与写眞持送平分风月手果题香草属幽人
　　光风转处影摇春寂寂茅檐自养眞痛饮读骚纕且纫应言憔悴昔何人
　　赵倅又和一絶许予过当再以前韵呈之
　　健笔幽葩总是春非公高韵孰全眞要知草野多凡卉不过桐门无此人
　　和李倅
　　菊花虽已过重阳犹有余英可荐觞黄白浅深知几种要闻高论试平章
　　将到章泉水赵成甫寄三絶来
　　共宿施村一夜霜晓扶舆去路犹长如今又到章泉水凖拟诗家旧债偿
　　襄阳耆旧今谁记秖有厐公在鹿门白髪江南两兄弟瑞峰山翠锁深村
　　新居曾写碑千字更觉闲情入老严珍重主人留食炙摩挲贞石我何亷
　　戏柬德乆
　　天与诗人月一轮楼高偏照镜中尘夜凉翠袖翩翩处应问行藏独倚身
　　余伯过南剑兼寄郑伯明
　　南剑溪头黯淡滩山城五月水声寒凝香应更解悬榻席上郑防同此懽
　　徃来涂路武夷边无复人寻九曲船我老君囘向何许故情前梦只依然
　　器逺寄近诗季章兄弟唱和蟇頥江梅术皆其所也因题二絶寄答盖曹李同榜
　　蟇頥江水小罗浮梅术花时踏雪游五字七吟天一角东南何处是皇州
　　三人唱第记曾看徃事流云话亦难蜀道有诗犹寄我才情何不溺儒冠
　　用昌甫寄晁于潜诗韵寄之
　　相望于潜信宿中为吟赵句忆坡翁如今文物依然在賸欲褰裳一笑同
