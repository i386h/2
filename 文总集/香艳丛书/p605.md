<!-- { "loadSidebar": true } -->
　　翠云，忘其姓，广陵青楼中尤物也。客多昵好之，缠头所掷，动至不赀，以是箧中积金颇饶，思火坑中不可久居，意将择人而事。吴中朱某，浮浪子也，美丰姿，年仅弱冠，作贾扬州，偕同侪偶作寻芳计，一见姬，即相倾倒。姬亦悦朱貌，极意款留，昵枕低帏，尽吐衷曲。姬年视朱稍长，而风度娉婷，性情温婉，在章台中为独步焉，朱亦溺之，遂订白头约。姬尽以所蓄畀朱，使其返告北堂。顾朱母已为聘张氏女，既归，即出朱赀行婚礼。逾年至扬，姬知之，怨而不怒，谓朱曰：“妾本倡家，自知非匹，但得咏小星之什，永侍衾裯，无使秋扇见捐，平生之愿足矣。未知君意若何？”朱许诺，且矢之曰：“苟不与卿偕老者，有如皎日！”姬惑之不疑也。无何假母死，姬又多病，门前冷落，车马稀疏，药饵之需，渐以不给，日望朱至。朱以别有意中人，竟尔绝迹。姬幽怨盈怀，病亦日剧，临危犹呼负心郎不置。姬死之夕，朱方独坐，忽见翠云自外入，批其颊，遂成癫疾，口喃喃如有所语，百计治之，终不效，乃束装归里。呜呼！喜耦成仇，欢情变怨，李郎背约，弃旧怜新，霍女含冤，香消玉碎，为足伤已。 
　　张云卿，西泠女校书也。出自宦家，举止不凡。父某，金陵人，曾官皖中，阴险贪婪，民间隐受其害，没后为匪人所诳，宦橐星散，妻已早逝，妾媵相率随人去，遗女云卿，无以为生，遂隶平康籍。扫眉窗下，宾从如云。继选事者入以蜚语，遂为大令所逐，因偕流媪王氏，由皖至虎林，依鸨母为生。云卿虽系中人姿，而婀娜娉婷，自有一种柔媚态，临风卖笑，醉月侑觞，一时声名大着，所得缠头赀颇丰。袖海生与之莫逆，每于酒阑烛灺，历述前后情事，潸潸泪下。庚申储寇难作，不知所终。嗟夫！一行作吏，误国殃民，卒至女入烟花，身受辱报，可悲而亦可鉴也已。  
　　胡兰芳眉史，姑苏人。工于弹词，曾寓四明城内，一时听鹂走马之流，咸集其门，争以一见颜色为幸。姬歌喉清越，谈吐风流，年虽二十余，而绰约丰姿，正如芙菜映日，杨柳临风，以是昵之者众。姬长于歌曲，颇识字，性爱文士，不屑为丁娘之十索，而于俗贾富商，虽多得其缠头赀，亦不甚为礼。惟所居湫隘，无邃房密室，客来可以久坐留香，得亲芳泽，畅领清声，苟意所不属者，辄托故辞之不见，且车马盈门，不免有骄人之色，因此受其简慢者，多怀不平，遂纠市井无赖子，日夕滋闹，摧裂琵琶，有如陈子昂之掷碎胡琴焉。而四明胜地，竟无一人为护花铃者。姬因叹此中不可久居，急思择人而事。后嫁吴人詹姓者，同返胥台，倡随相得。方庆获所归矣，乃不一年，詹竟以消渴疾卒，家无所蓄，不得已仍操故业，素衣淡妆，益增其媚。天涯沦落如姬者，亦其尤者也。可悲夫！ 

　　卷下 
　　玉如，姓金氏，毗陵小家女也。庚申之乱，发才覆额，假母以三十金得之歇浦，携归教以歌曲。姬性慧绝，一按拍辄能工其节奏。假母欲以奇货居之，不轻见客。时郡中姊妹花多明艳绰约，莺娇燕媚者，殆十余人，玉如固尚未知名也。吴趋王生偶踏青郊外，一见姬，不觉神飞色夺。询侍牌，知其居，暇日叩关造访，母延之上座，先见其妹，生固谢，始导入妆阁。值姬更衣而出，黛影流波，红潮晕颊，秀媚中露羞涩态，含词蓄意，殆欲销魂，生不能尽其语而退。生虽归，而心如系也。懒云生与生交最契，知其有佳遇，请同往探之。生约以弗泄。既至其家，陈设精雅，历数重复室，乃至姬卧房，绣榻锦茵，虽豪贵家弗逮。姬晚妆初罢，珊珊来迟，默坐生侧，不作一语，以生之抑而见也，翠敛双眉，若萦愁绪。懒云求度小歌，良久始应，檀槽乍拨，清韵继兴，轻圆流利，为击节弗置。壁间粘诸诗词，镜奁旁杂陈文具。诘以素习否？他顾而笑，意似怪生引至，因别生先归。自是生与姬往来愈密，情益深，数日不见，则寝食锐减。母窥知其隐，语生曰：“郎君宜频过，勿令玉儿瘦削成疾，闷损老身也。”生笑诺。由此月夕花晨，风潇雨晦，生必在姬处。秘嘱婢媪勿扬，故人竟不知有姬也。生后谋以金屋贮姬，事竟中格。姬工韵语，而不长于填词，所作皆楚婉可诵，其《长相思》曰： 
　　惜年芳，懒自妆，镇日如酲坐绣房，思君春昼长。　背灯光，炷炉香，衾枕闲留惯半床，更阑梦醒忙。 
　　其《如梦令》用坡仙韵曰： 
　　前度郎何归骤，近日妾如病酒。怕听夜笙歌，小妹娇憨依旧。知否？知否？镜里容儿较瘦。　　　　　　　　　　　　呜呼！天下所难者，情缘耳，生与姬深于情，而悭于缘，能不令千万世才士美人同为一哭哉！ 
　　韵秋，白门人。其母梦吞桂蕊而生，小字桂珠。幼常依外家穆氏，故从其姓。年十三，遭粤寇之乱，移家雉皋，遂居曲中。及笄，明眸皓齿，艳绝一时，玉骨冰肌，光彩四射。性柔顺，而尤聪颖异常，针黹丝竹之属，偶一效之，无不精妙。丙寅之秋，始至吴门。其时苏台缙绅，方竞以靡华相尚，问柳寻花，征歌选舞，裙屐之宴，排日为欢。闻韵秋名，咸思一见为快，因是门外车马阗咽，而姬处之漠然也。每遇贵人宴集，招之辄不往。即往，或三两语，却坐移时即去。惟值文字饮，则流连忘返，促之亦不行。是殆其生平夙好，或有结习未忘欤？善歌曲，每一发声，合座倾听，无敢哗者。平居不御铅华，而天然妩媚，衣履间，洁无纤尘。所善某生，倜傥不群，善属文，甚得姬欢，愿委身事之，信誓甚坚。会某方面谬作威福，打鸭惊鸳，知韵秋负重名，意在摧折之。遂仓皇出走，寄居乡落戚家。招某生申前约，议垂成矣，其家有嫉之者，中以蜚语，生遂托故辞去，姬涕泣欲死。某乙，佣保子也，积赀设肆，如逆旅然，多导富人游狭邪，逢迎冠盖间。久涎韵秋美，以出身微，不敢言。至是以诡词乘间篡取去，其家悔之，已无及。后遂不知所终。呜呼！韵秋一娟好女子，容态修丽，言词敏淑，犹有六朝金粉之遗，使之沦落风尘，已深慨惜；乃又使之失身于佣奴之子，可胜叹哉！邯郸才人，嫁为厮养卒妇，此古今所同J慨也。 
　　汪蟾辉，珠江才妓也。本南海良家女，秉性温和，吐词隽雅。幼时母授以书，辄能记诵。稍长，爱作小诗，颇有风致。及笄，误嫁娼家，其夫病疾不能人，深以为恨，然已无可如何，惟时时背人饮泣而已。家贫，遂理姑倚门旧业，姑亦怜其俊慧，俗客造访概勿与通，遇文人词客，始令接见。所居小楼三椽，窗明几净，法帖奇书，杂陈于香奁镜槛之旁，笙笛之类，不屑置也。客至焚香煮茗，相对清谈，不杂淫亵语。逢二三知己，或飞觞月下，或分韵花前，兴亦不浅。与番禺徐生菊仙性情最洽，几于无日不至。常持葵扇乞诗，生戏题二绝云： 
　　不须蝉噪画来工，己得常持素手中。 
　　好问小亭花影里，扑来萤火一星红。 

　　欲锡嘉名定合欢，暑消三伏胜裁纨。 
　　只愁约赴黄昏后，故障娇容不许看。 
　　既而生父闻之，严加防范，欲寻旧好，不得其便。汪犹未之知也，以书招之，不至，因缄诗以寄云： 
　　情书昨已倩鳞鸿，满拟西窗话旧衷。 
　　不意近来踪迹阔，仍将离恨寄丝桐。 

　　记否当年月下时，双携素手入帘迟。 
　　纵然未定三生约，合向春风忆旧知。 

　　半缕情丝表热肠，更裁诗句问平康。 
　　倘无别院娇姿恋，妾拟邀君共一觞。 

　　君如许妾卜佳期，宜惜流光若马驰。 
　　春去苦留留不住，及今犹有好花枝。 
生读之，感念昔游，亦寄诗以谢云： 
　　初度相逢卿忆不？嫩凉天气近中秋。 
　　凭栏共玩西楼月，残夜疏帘半下钩。 

　　醉月评花兴一般，每逢佳月共追欢。 
　　怜余小病秋风里，药检奇方手自丸。 

　　舟从邻郡乍归时，即寄鱼笺报我知。 
　　无限离情浑未诉，先持葵扇乞新诗。 

　　裁将佳句诉情浓，更翦香云密寄侬。 
　　良会渐稀无别故，只缘生性近疏墉。 
　　及秋，生赴试羊城，竟寓其家，缠绵甚挚。生出重金赠其姑，迎置别墅，以为阿娇金屋之藏。逾年生一子，遂告于父迎归，正小星位，伉俪间倡和极相得云。 
　　王盼云，都中名妓。丰姿朗润，韶秀无双，贵介子弟多结纳之，名重一时。有某观察筮仕北方，以事至都门，偶作狎邪游，闻盼云名，往访之。初见于樱桃花下，晚妆甫罢，脂粉不施，而媚态闲情，殊令人心醉。某观察昵之甚，以为温柔乡在是矣，盼云亦愿托以终身，两情胶膝，眷恋殊深，即出重金为之脱籍，携赴保阳，旋又差次析津，宠以专房。观察夫人系望族名媛，淑慧知书，观察广置姬媵，绝无妒嫉。此次盼云居簉室之列，夫人亦莫之阻。盼云既从观察，恃宠而骄，观察并将出入会计，悉付盼云管领。无何，观察病殁，诸姬星散，知盼云不能守，遣之不肯去。继屡与夫人勃溪，言欲分家赀之半，夫人性贤而量广，梢梢畀之。盼云本有积蓄，又得分金，携赀至都，依然作倚门生活。惟盼云马齿日增，蛾眉渐老，未免门前冷落车马稀矣。嗟呼！盼云负宠孤恩，为人齿冷，是青楼之下材，黑海之孽障，殊无足取已。 
　　桂仙，金陵人。从假母姓王，秦淮画舫中之翘楚也。色艺冠一时，居丁字帘前，精音律，好文墨，尤善箫管，以诗画受学于侯广文青甫、汤贞愍雨生，两公剧赏之，列女弟子行，名益噪。喜应接才人韵士，遇龌龊富贵者，辄加以白眼，虽婴假母怒，恒不顾，终以此堕假母计，卒归伧父，姬抑郁不自得，不一年瘵死，年仅二十。兰簃主人，于丙午秋就试白门，以文字订交桂仙，愿委身焉，兰簃亦亟谋纳诸金屋，格于父命，不果，濒行画桃花一枚以赠，缀短句云： 
　　点笔蒸为十里云，留春不住意徒殷。 
　　微闻刘阮当年事，流水桃花又送君。 
遂别不复见。其明年，侯汤两公大会名流于河上，较艺桂仙水榭中，扬州浮屠莲溪于座间写照二帧，一付桂仙，一自庋。越廿五年，乃以归兰簃，兰簃系情昔梦，枨触无聊，亲付装潢，以征题咏，亦可谓深于用心者矣。嗟呼！姬以绝世姿，工词翰，娴绘事，见赏于名公鉅卿，赫然名重一时，而卒不能得所归，抑何造物之忌才也！ 
