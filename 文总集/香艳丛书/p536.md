<!-- { "loadSidebar": true } -->
　　燕燕飞来已数春，何因负约御他人。绿绨方底常传语，裹药重封苇箧频。 
　　〖成化二年正月，万妃生皇第一子，上大喜。为遣中使四出，祈佑诸山川之神。三月封贵妃。既而皇子薨，妃亦自是不再娠。于是大媢，忌绝嫔御进幸。即仍有进幸者，必药之堕其胎，且有从是死者。柏贤妃生悼恭太子，暴卒。即孝宗之生，顶上有寸许无发，皆药所中也。〗 
　　南郊黄雾塞天衢，妃子终先圣主殂。自识君恩同比翼，免教血泪洒苍梧。 
　　〖成化二十三年春，上郊天，大雾，人皆讶之。明日，庆成宴罢，上还宫，忽报万贵妃薨。妃体肥，是日以拂子挞宫人，怒甚，中痰死。上闻报，怃然曰：“万妃长去，吾亦安能久矣。”为辍朝七日，上亦于是年晏驾。〗 
　　明日投怀见异征，长秋恩爱古何曾。一门父子皆侯伯，赫奕于今戚畹称。 
　　〖孝宗张皇后，兴济人。父峦，母金夫人，梦月入怀，生后。后当适人，其所当适者忽大病。及选为太子妃，则前所当适者病已。孝宗即位，立为后。笃爱宫中，同起居，无所别，宠有如民间伉俪然者。峦自都督同知封寿宁伯，卒加赠昌国公。子鹤龄，嗣侯。弟延龄亦从都督同知进封建昌伯，并加保傅。其它群从，以后故，受中书舍人及锦衣百户诸官者，不可胜数。又为后立家庙于兴济，土木闳丽，明世外戚之盛，无过张氏者。〗 
　　守宫论就动宸颜，学士才名迈左班。一首新诗偏忆姊，可教流落在人间。 
　　〖沈选侍，名璚莲，乌程人。宏治初被选入掖庭，孝宗试选女知书者，命为《守宫论》。选侍援笔立成，其发端曰：“甚矣秦之无道也，宫何必守哉？”孝宗悦，擢居第一，使给侍御前，赐名曰女学士。弟溥，举人，官通判。选侍有《寄弟试春官》诗传于外。〗 
　　关山驻跸,塞尘黄，赵女新声拥靓妆。闻道美人新进入，一朝蒙幸忽专房。 
　　〖武宗刘美人，亦称刘夫人，太原民刘良之女，晋王府乐户杨腾名下妓也。正德十二年，上幸大同，驻跸偏头关。遍索女乐于太原，美人偕众妓杂进。上遥见，悦其色。及聆讴，大喜，遂从榆林还，再召之，载以归，命为美人，大见宠幸。初居豹房，后渐入西内专寝。饮食起居，必与偕。言事辄听，左右或触上怒，阴求之，辄一笑而解。江浙诸近幸，虽甚贵倨，见必触首以母事之，呼之曰“刘娘娘”。〗 
　　六龙南幸发京师，爱妓先移潞水湄。不似征辽离别久，玉钗珍重赠临歧。 
　　〖武宗将南征，阴移刘美人至潞河。约驾先发，而随以他舟迎美人。美人脱一簪赠上行，且以为信，曰：“见赠而后赴。”〗 
　　内使空传圣旨来，美人持信坐阳台。太平天子多情甚，御舰亲迎到水隈。 
　　〖上藏簪衣间，过泸沟，驰马失簪。大索数日，不获，去。及至临清州，上遣中使召美人。美人辞曰：“不见簪，非信，不敢赴。”上乃独乘舸昼夜行，旁皇至张家湾，亲迎美人载而南。〗 
　　威武畋游乐未央，独能谏猎史书光。布施遍满南朝寺，姓氏双题第一行。 
　　〖上至扬州，每以数骑猎扬州城西，止宿上方寺。后遂无厌，屡出猎，驰突不测。刘美人谏乃止。时又称为“夫人”。自上方寺至南京，所临寺观，幡■⑶锦绣梵贝夹册，有为上所锡赍者，悉署上号“威武将军镇国总督及夫人刘氏”名字其上。〗 
　　玉辇时时在豹房，君王不独恋禽荒。浣衣局内新承宠，报是佳人王满堂。 
　　〖浣衣王满堂者，霸州民王智女也。以丽色，尝与选嫔宫。既而罢归，耻不肯适人。又时时感异梦，谓必有赵万兴者来聘，当许之，其人贵不可言。里中僧出入智家，知其梦，间以语人。道士段鋹，挟妖术，闻之，遂潜易姓名，且赂僧，使僧前一日谓智家曰：“尔家明日当有大贵人至。”诘旦鋹至，问其姓名，曰“我赵万兴也”，智家欢呼罗拜之，遂妻以满堂。鋹乃出妖书，转相煽乱。愚人既神其梦，及见书大信，从之者日益众。鋹畏事漏，携满堂逃之嵫阳，既而嵫阳人亦信之。有峄县儒生潘依道、孙爵杖策至，阴受其术，时背人行主臣礼。于是鋹遂膺号，改元“大顺平定”，往来牛兰、神仙二山间。久之，鋹出行，新城民掩获鋹，并得其妖书。抚按以闻，武宗诏释愚民之从者，独斩鋹与依道、爵三人西市。乃特降中旨，令勿杀满堂，没入之，以官奴送浣衣局。既而召入侍豹房，大幸。〗 
　　内廷来往任羊车，记注无官尚寝除。官局近来无一事，昭阳夜饮拜恩初。 
　　〖故事，宫中六局，官有尚寝者，司上寝处事。而文书房内官，记上幸宿所在，及所幸宫嫔、年月，以俟稽考。武宗悉令除却，省记注，掣去尚寝诸所司事。遂遍游宫中，日率小黄门为角抵蹋踘之戏。随所驻辄饮宿不返。其入中宫及东西两宫，不过四五日。〗 
　　宝和店里百般呈，廊下家居永巷行。亲着估衣持簿算，当炉杂坐并弹筝。 
　　〖尝游宝和殿，令内侍出所储摊门，身衣估人衣，首戴瓜拉。自宝和至宝延，凡六店，历与贸易，持簿算，喧訽不相下，别令作市正调和之。拥至廊下家。廊下家者，中官在永巷卖酒家也。筝■⑷琵琶嘈嘈然，坐当炉。妇于其中杂出，牵衣蜂簇而入。濩茶之顷，周历诸家。凡市戏、跳猿、骗马、斗鸡、逐犬，所至瑰集。且实宫人于勾阑，扮演侑酒，醉即宿其处，如是累日。〗 
　　锦衣秘术献君王，初进佳人回鹘装。妙舞清歌看未足，一时供奉尽殊方。 
　　〖有言锦衣卫都督同知于永，善阴道秘术。武宗召入豹房与语，大悦。永，色目人。进言回回女晰润而瑳粲，大胜中土。时都督吕佐亦色目人。永矫旨，索佐家回女善西域舞者，得十二人以进，歌舞达昼夜。顾犹以为不足，乃讽上请召诸侯伯中，故色目籍家妇人入内，驾言歌舞，而择其美者留之，不令出。一日永侍饮，欢舞酒酣，呼永，使即家召其女来。时有言永女殊色，故以召。永诈匿其女，饰邻人白回子女充名以入。上以为真也，悦之。永畏其泄，阳为风痹，固乞去。以其子承袭指挥。诸色目家虽切齿，然无敢发者。〗 
　　乍辞铅粉下彤庭，愿向花前学诵经。天子何因亲剃度，厂中说法更丁宁。 
　　〖西宫大答应。宫人有愿祝发为尼者。上作剃度师，亲为说法，置番经厂中。〗 
　　中监密奏荐红妆，艳质能兼骑射长。胡语琵琶堪绝调，顿令门户满辉光。 
　　〖初，江彬密言，后军都督府右都督马昂，有女姊美艳。时己适毕指挥，有妊矣。上令中使迎取之至豹房。弱颜丽质，顾善骑射，解胡乐，能道达语，遂大幸。马氏一门无大小，皆赐蟒衣。内廷大珰，皆呼昂为舅，赐第太平仓东，熏灼动京师。言官交章谏，皆不纳。上每从数骑过昂饮。一日饮酣，召昂妾。昂以妾病辞，上怒而起。昂惧，乃请罢，而马氏宠衰。〗 
　　宣府行宫驻乘舆，珍奇鳞萃彩云舒。直呼绝塞为家里，转觉长安乐不如。 
　　〖上度居庸关，历怀来、保安诸城堡，遂驻跸宣府。初，江彬劝上于宣府治行在，越岁乃成，縻费不可计。后辇豹房所储珍宝，及巡幸所收妇女，实其中。上甚乐焉，每称曰“家里”。还京后，数数念之不置。〗 
　　佳气遥瞻在大名，金钱四侧掷来成。君王一顾螆蛦掌，恼却蛾眉误此生。 
　　〖世宗陈皇后，元城人。少与诸女掷钱戏，钱皆四侧。既长，昭圣张太后为世宗选婚，台官言“大名有佳气”。得后，迎入宫。嘉靖元年，册为后。后上与后坐，张文二妃者尚茗，上循视其手。后恚，投杯起。上大怒，后以惊悸，忽堕妊，既而崩。〗 
　　慈旨传来选九嫔，黄金册宝玉嶙峋。奉先殿内初成礼，耀首争看翟羽新。 
　　〖嘉靖十年，奉章圣皇太后旨，选九嫔。先是，祖制无九嫔名目。后妃下杂置诸嫔宫，而间以婕妤、昭仪、贵人、美人诸位号。虽稍参汉制，要其所以为储嗣计，未尝乏也。至是特用张璁言，谓上未有子，古者天子立后，并建六宫、三夫人、九嫔、二十七世妇、八十一御妻，以广储嗣。陛下春秋鼎盛，宜博求淑女为似续计。于是下慈旨为九嫔之选。三月，方氏、郑氏、王氏、阎氏、韦氏、沈氏、卢氏、沈氏、杜氏九人，并受册，并冠九翟冠，大采鞠衣。圭用次玉谷，文册黄金涂，视皇后杀五分之一。至期，上衮冕告太庙，还服皮弁，御华盖，殿传制遣大臣行册礼。既册，乃从皇后朝奉先殿。礼成，百官入贺，上仍服皮弁受之。〗 
　　漫说天圆与地方，宰臣希旨自无妨。恪恭原善将禋祀，宸眷优崇内德彰。 
　　〖方氏册名德嫔。上以其行礼敬，且升降有仪度，悦之。越二年，张皇后废，欲立后，以问夏言。言故逆上意，顿首曰：“臣请为陛下贺。夫天圆而地方者也。”上大喜，遂以其年立为后。上尝上高祖及高后尊号，后捧高后主亚献，上称其有礼。睿皇后升祔及禁日，后亲扶宝幄，尚匕挟惟谨。睿皇后祥，后奉几筵，帅嫔御行享祀，皆恪恭称上意。上尝特褒之。〗 
　　无端事变起宫闱，全仗长秋息祸机。岂料顿忘宗社恨，翻然病已忆端妃。 
　　〖世宗性卞，待宫人多不测，宫人惧。会所幸曹妃及王宁嫔，侍上寝。寝酣，宫人杨金英等谋弑逆，用组系上颈，而以钗股杂刺上胯间。幸系组仓卒，误为殊死，结得不缩。金英惧，同事张金莲者，知事败，走告后。后驰至解组。上苏，然病悸不能言。后命太监张左、高忠捕宫人杂治词。王宁嫔首云：“曹妃者虽不与，然亦知之。”后乃传上命，收曹妃及金英等十余人，磔于市，并斩其族属十余人，而籍其家。先是，曹妃有容色，上爱之，册为端妃，故每侍上寝。至是上稍愈疑妃冤，曰：“端妃，我所爱，宜无此心。”因德后救已，而翻以妃故憾后。〗 
　　西宫烈焰照天明，内使惊喧奏紫宸。何事沉吟无一语，可怜玉体尽成尘。 
　　〖二十六年十一月，宫中火。中官请救，后上不应。方后遂崩，而已复悼曰：“.后救我，而我不能救后。”乃厚其丧葬礼。〗 
　　星官送子梦初征，总角歧嶷更可称。不敢指天频举手，忽归泉路恨难胜。 
　　〖世宗皇贵妃王氏，嘉靖九年选入宫，十年册为昭嫔。十五年，生皇子载睿。生时，有他妃梦星官以婴儿送昭嫔，上异之。是年进昭妃，明年册为贵妃。皇子有奇质，尝见上叩头曰：“儿不敢时时举手者，以天在上也。”上奇其言，至是益重妃。十九年，进皇贵妃。二十八年，皇子薨，年十有四。初冠，行冠礼，翼日而病。命太医视之不治，忽北面拜曰：“儿去矣。”端坐而逝。上悼之，溢庄敬太子。明年妃薨。〗 
