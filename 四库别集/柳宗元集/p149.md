<!-- { "loadSidebar": true } -->
　　先生以永贞元年冬，自尚书郎出为邵州刺史，道贬永州司马。至元和九年十二月，诏追赴都，复出为柳州刺史。盖先生居零陵者十年，至今言先生者必曰零陵，言零陵者亦必曰先生。零陵去长安四千余里，极南穷陋之区也，而先生辱居之。零陵徒以先生居之之故，遂名闻天下。先生为之不幸可也，而零陵独非幸欤？先生始居龙兴寺西序之下，间坐法华西亭，见西山爱之，命仆夫过潇水，翦榛芜，（，他计切，芟草也。）搜奇选胜，自放于山水之间。入冉溪二三里，得其尤绝者家焉。因结茅树蔬，为沼，为台榭，目曰“愚溪”，而刻《八愚诗》于溪石之上。其谓之钴钅母潭、西小丘、小石潭者，循愚溪而出也。其谓之南涧、朝阳岩、袁家渴（音褐。）芜江、百家濑者，溯潇水而上也，皆在愚溪数里间，为先生杖屦徜徉之地。唯黄溪为最远，去郡城七十余里，游者未尝到，岂先生好奇如谢康乐，伐木开径，穷山水之趣，而亦游之不数耶？（数，所角切。）绍兴十四年，予来零陵，距先生三百余年，求先生遗迹，如愚溪、钴钅母潭、南涧、朝阳岩之类皆在，独龙兴寺并先生故居曰“愚堂”、“愚亭”者，已湮芜不可复识。《八愚诗》石亦访之无有，黄溪则为峒獠侵耕，嶝危径塞，无自而入。郡人指高山寺曰：“此法华寺故处。”而龙兴者，今太平寺西瞰大江者是也。其果然欤？周衰，言文章之盛者，莫如汉唐。贾谊驰骋于孝文之初，时汉兴才三十余年耳。其谈治道，述骚辞，已追还三代之风如此，自是踵相蹑有之。末而至于刘向、扬雄，益精深不可及，去古未远故也。唐承贞观、开元习治之余，以文章显者，如陈子昂、萧颖士、李邕、燕、许之徒，（燕公张说，许公苏。）固不为无人。而东汉以来猥并之气未除也。至元和，始粹然一返于正。其所以臻此者，非先生及昌黎韩公之力欤？故以唐三百年所以推尊者，曰韩柳而已，岂非盛哉！先生虽坐贞元党与刘梦得同，梦得会昌时犹尊显于朝，先生未及为时君所省，而遽殁于元和之世，事业遂不大见于时，可深惜哉。然零陵一泉石、一草木，经先生品题者，莫不为后世所慕，想见其风流。而先生之文载集中，凡瑰奇绝特者，皆居零陵时所作，则予所谓幸不幸者岂不然哉！零陵人祠先生于学、于愚溪之上，更郡守不知其几，而莫之敢废，顾未有求其遗迹而纪之者。余于是采先生之集，与刘梦得之诗可见者，书而置之祠中，附零陵图志之末，庶几来者有考焉。   
　　○柳先生年谱（文安礼）   
　　柳氏之先，自黄帝历周鲁孝公子夷伯展孙无骇生禽，为鲁士师，谥曰惠。食采于柳下，遂姓柳氏。楚灭鲁，仕楚。秦并天下，柳氏迁于河东。秦末，柳下惠裔孙安，始居解县。安孙隗，汉齐相。六世孙丰，后汉光禄勋。六世孙轨，晋吏部尚书。生景猷，晋侍中。二子耆、纯。（耆号西眷，纯号东眷。）耆，汝南太守。二子恭、璩。恭，后魏河东郡守，南徙汝、颍，遂仕江表。曾孙缉，宋州别驾，宋安郡守。生僧习，与豫州刺史裴叔业据州归于后魏，为扬州大中正、尚书右丞、方与公。五子：、庆、虬、桧、。庆，后魏侍中、左仆射、平齐公。（于子厚为七代祖。）三子：机、旦、肃。旦，隋黄门侍郎、新城男。（于子厚为六代祖。）五子：燮、则、绰、楷、亨。则，隋左卫骑曹参军。生，唐中书令。（《新唐史·宰相世系表》云：字子燕。而《列传》则云字子邵。按子厚有《先侍御史府君神道表》，云曾伯祖讳，字子燕。则当以《世系表》为正。然于侍御史为曾伯祖，则于子厚为高伯祖矣。而《新史·子厚传》及韩退之《子厚墓志》皆云曾伯祖，恐误。）楷，隋济、房、兰、廓四州刺史。（于子厚为五代祖。）三子：融、子敬、子夏。子夏，徐州长史。（于子厚为高祖。）   
　　△大历八年癸丑   
　　子厚生。代宗之十一年也。   
　　△大历十一年丙辰   
　　《集》有《先太夫人卢氏归志》，云：“宗元始四岁，居京城西田庐中，先君在吴，家无书，太夫人教古赋十四首，皆讽传之。”即此年也。   
　　△贞元元年乙丑   
　　按《唐·本纪》：德宗兴元元年二月甲子，李怀光反。贞元元年八月甲戌，伏诛。是年有《为崔中丞贺平李怀光表》。刘梦得作《集序》云：“子厚始以童子有奇名于贞元初。”贞元五年己巳   
　　《与杨诲之书》云：“吾年十七，求进士。”即此年也。有《为文武百官请复尊号表三首》。贞元六年庚午   
　　是年有《与权补阙书》，注云：“时年十八。”《为文武百官请复尊号表三首》，又《大会议表二首》。（并见《外集》。）   
　　△贞元八年壬申   
　　是年，贡于京师。有《送苑论诗序》，云：“八年冬，余与马邑苑言扬联贡于京师。……是岁小司徒顾公守春官之缺，而权择士之柄。明年春，同趋权衡之下。并就重轻之试。……二月丙子。有司题甲乙之科，揭于南宫，余与兄又联登焉。”   
　　△贞元九年癸酉   
　　是年登进士第。《集》有《先侍御史府君神道表》，云：“贞元九年，宗元得进士第。上问有司曰：‘得无以朝士子冒进者乎？’有司以闻。上曰：‘是故抗奸臣窦参者邪？吾知其不为子求举矣！’”是年，有《送苑论诗序》。   
　　△贞元十二年丙子   
　　按《唐史》言：“宗元少精敏绝伦，为文章卓伟精致，一时辈行推仰。第进士博学宏辞科，授校书郎，调蓝田尉。”其《与杨诲之书》云：“吾年二十四，求博学宏辞科。”即贞元十二年也。是岁，有《终南山祠堂碑》、《太白山祠堂碑》、《宁进奏院记》、《与大理崔少卿启》、《叔父殿中侍御史墓版文》、《殿中侍御史柳公墓表》、《叔妣陆氏夫人迁志》、《万年县丞柳君墓志》、《监察御史周君墓表》。   
　　△贞元十四年戊寅   
　　《与杨诲之书》云：“二十四，求博学宏辞，二年乃得仕。”盖此年也。   
　　△贞元十五年己卯   
　　是年，有《柳常侍行状》、《亡妻弘农杨氏志》、《国子司业阳城遗爱碣》、《与太学诸生书》。《书》之首云：“二十六日，集贤殿正字柳宗元。”则子厚是时盖在书府也。有《辩侵伐论》，注云：“在集贤院，为征天下兵讨淮西作。”   
　　△贞元十六年庚辰   
　　是年，有《贺嘉瓜白兔等表》、《温县主簿韩君墓志》、《伯祖妣李夫人墓志》、《亡姊裴氏夫人墓志》。   
　　△贞元十七年辛巳   
　　是年，有《南岳云峰寺和尚碑》、《叔父祭六伯母文》、《亡姑陈氏夫人墓志》。   
　　△贞元十八年壬午   
　　是年，有《武功县丞厅壁记》、《县新食堂记》、《京兆府请复尊号表三首》、《为耆老等请复尊号表》、《为京畿父老上宰相状》、《为京畿父老上尹状》、《亡友校书郎独孤君墓志》。   
　　△贞元十九年癸未   
　　是年，为监察御史里行。刘梦得《集序》云：“十有九年，为材御史”是也。有《让监察御史状》、《礻昔说》、《朝日说》、《为李京兆祭杨郎中文》、《兵部杨君墓碣》、《弘农令柳府君坟前石表》、《送文畅上人序》。   
　　△贞元二十年甲申   
　　是年，有《监祭使壁记》、《南岳般舟和尚第二碑》、《祭李中丞文》、《尚书户部郎中魏府君墓志》。   
　　△永贞元年乙酉   
　　顺宗以贞元二十一年正月丙申即位。三月癸巳，立广陵郡王为皇太子。有《贺立皇太子表》。八月庚子，立皇太子为皇帝，自称太上皇。有《百寮贺表》。辛丑，改元永贞。有《贺改元赦表》。乙巳，宪宗即位。有《即位礼毕贺表》、《贺册太上皇后及礼毕表》、《请听政表三首》。是年，入尚书为礼部员外郎。《与萧亻免书》云：“仆当时年三十三，甚少，自御史里行得礼部员外郎，超取显美，欲免世之求进者怪怒冒嫉，其可得乎？”盖是年子厚年三十三也。以王叔文党贬邵州刺史，又贬永州司马。有《陈给事行状》、《户部侍郎王公太夫人刘氏墓志》、《潞州兵曹柳君墓志》。   
　　△元和元年丙戌   
　　正月丁卯，大赦，改元。有《贺改元赦表》、《剑门铭》、《严东川启》、《先侍御史府君神道表》、《东明张先生墓志》、《陆文通先生墓表》、《连州司马凌君权厝志》、《哭连州凌司马诗》。   
　　△元和二年丁亥   
　　有《惩咎赋》、《送赵大秀才往江陵序》、《先太夫人卢氏归志》。   
　　△元和三年戊子   
　　有《贞符》、《非国语》、《与吕道州书》、《与王参元书》、《答吴武陵书》、《同吴秀才赠李睦州诗序》。《贞符》序言：“臣所贬州，有流人吴武陵为臣言董仲舒对三代受命之符。”而元和四年，有《与杨京兆书》云：“去年吴武陵来，美其齿少，才气壮健，可以兴西汉之文章。”则吴武陵之来永州，盖在是年也。有《龙安海禅师碑》、《凌君墓后志》、《送娄图南游淮南序》、《酬娄秀才早秋月夜病中见寄》、《酬娄秀才将之淮南见赠之作》、《游南亭夜还叙志七十韵》、《特进南公睢阳庙碑》。   
　　△元和四年己丑   
　　是年，子厚年三十七，在永州。有与裴埙、萧亻免、李建、杨京兆、许京兆等书，与萧书云：“人生少得六七十者，今已三十七矣。”与李书云：“前过三十七年，与瞬息无异。”又云：“裴应叔、萧思谦，各有书，足下求取观之。”应叔，埙也。思谦，亻免也。与杨京兆书云：“永州多火灾，五年之间，四为大火所迫。”答许京兆书云：“伏念得罪来五年，未尝有故旧肯以书见及者。”则子厚自永贞元年贬，至是五年也。又有《为南承嗣请从军状》、《送南涪州量移澧州序》、《送内弟卢遵游桂州序》、《寄桂州李中丞荐卢遵启》、《新作法华寺西亭记》、《始得西山宴游记》、《钴钅母潭记》、《钴钅母潭西小丘记》、《丘西小石潭记》、《小侄女子墓砖记》。   
　　△元和五年庚寅   
　　是年，有《与扬州李相公第二启》、《与杨诲之书》、《说车赠杨诲之》、《送从弟谋序》、《读韩愈所作毛颖传后题》、《太府李卿外妇马淑志》、《赵秀才群墓志》、《下殇女子墓砖记》、《闻籍田有感诗》。   
　　△元和六年辛卯   
