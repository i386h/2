<!-- { "loadSidebar": true } -->
　　次日，吴国太、桥国老先在甘露寺方丈。孙权并一般谋士都到，吕范又来馆驿中请玄德。是日玄德内披细铠，外穿锦袍，从人背剑紧随，上马投甘露寺而来。赵云全装惯带，引五百军随行。来到寺前下马，先法堂上见了孙权。权观玄德，仪表非俗，心中有畏惧之意。二人各叙礼毕，遂入方丈拜国太。国太见了玄德大喜，乃与桥国老曰：“真吾婿也！”国老曰：“玄德有龙凤之姿，天日之表；更兼仁德布于天下。国太得此佳婿，真可庆也！”玄德拜谢，共宴于方丈之中。少刻，子龙带剑而入，立于玄德之侧。国太问曰：“此何人也？”玄德答曰：“常山赵子龙也。”国太曰：“莫非当阳长坂抱阿斗者乎？”玄德曰：“然。”国太曰：“真将军也！”遂赐酒。赵云与玄德曰：“却才某于廊下巡视，见房内有刀斧手埋伏，必无好意。可告知国太。”玄德跪于国太席前，泣而告曰：“若杀刘备，就此请诛。”国太曰：“何故出此言也？”玄德曰：“廊下暗伏刀手，非杀备而何？”国太大怒，责骂孙权：“今日玄德与我作婿，即我之儿女也。何故伏刀斧手于廊下！”权推不知，唤吕范问之，范推贾华，国太唤问之，华默然无言。国太喝令斩之。玄德哀告曰：“若为备斩大将，备心何忍也？于亲不利，备难久居膝下矣。”国老也劝。国太喝放贾华，刀斧手皆抱头鼠窜而去。国太先回。

　　玄德更衣出殿前，见庭下有一块石。玄德拔从者所佩之剑，仰天祷告曰：“若刘备能够回荆州，成王霸之业，剑挥石为两段；如死于此地，剑剁不开。”言讫，手起剑落，火光迸溅，砍石为两段。忽然孙权后面而言曰：“玄德如何而恨此石？”玄德曰：“备年近五旬，不能与国家剿除贼党，心常恨焉。今蒙国太招为女婿，此平生之际遇也。却才问天买卦，如破曹兴汉，砍断此石。今果然如此。”权暗思：“刘备莫非用此言瞒我？”亦掣剑与玄德曰：“吾亦问天买卦，若破得曹贼，亦断此石。”却暗暗祝告曰：“如再取得荆州，兴旺东吴，石亦为两半！”手起剑落，巨石亦开。至今有十字纹“恨石”尚存。后未贤观此胜迹，作诗赞曰：

　　紫髯桑盖两沉沉，“恨石”由来仰告深。汉鼎未分聊把手，楚醪虽美肯同心？

　　英雄已往时难问，苔藓多生岁愈侵。还有市廛沽酒客，雀喧鸠话众啼吟。

　　又诗曰：

　　宝剑落时山石断，金环响处火光生，两朝王气皆天数，从此乾坤鼎足成。

　　二人弃剑，相扶入席。又饮数巡，孙乾目视玄德，玄德辞曰：“刘备不胜酒力，告退。”孙权送出寺前，二人并立，观江山之景。玄德曰：“此乃天下第一江山也！”至今甘露寺牌上云：“天下第一江山”。后人有诗赞曰：

　　江山雨霁拥青螺，境界无忧乐最多。昔日英雄凝目处，岩崖依旧抵风波。

　　又《水调歌头》一篇曰：

　　江左占形势，先数古徐州。连山峰峦如画，缥缈步危楼。鼓角临风悲怆，烽火接天明灭，往事忆孙、刘。千里挥戈甲，万灶宿貔貅。草凝霜，风落木，岁方休，使君豪放，谈笑洗尽古今愁。不见襄阳登览，磨灭游人无数，遗恨默然收。叔子独千载，名与汉江流！

　　二人共观之次，江风浩荡，洪波滚雪，白浪掀天。忽见波上一乘小舟，于江面上如登平地。玄德叹曰：“‘南人驾船，北人乘马’，信有之乎！”孙权闻知，自思曰：“刘备此言语，嘲吾不惯乘马耶？”左右牵马过来，飞身上马，驰骤下山，复加鞭上岭，与玄德曰：“南人而能乘马乎？”玄德闻之，裸衣一跃，跃上马背，飞走下山，复上。二人立马于山坡之上，扬鞭大笑。至今此处名为“驻马坡”。有诗曰：

　　驰骤龙驹气概多，二人并辔望山河。东吴、西蜀兴王霸，千古犹存驻马坡。

　　当日二人并辔而回。南徐之民无不称赏。

　　玄德自回馆驿，与孙乾商议。干乾曰：“主公只是哀告桥国老，早早毕亲，免生别事。”玄德次日前来桥国老宅前下马。国老接入，礼毕茶罢，玄德告曰：“江左之人多有要害刘备者，恐不能久居。”国老曰：“玄德宽心。吾当去告国太，令作护持。”玄德拜谢自回。桥国老入见国太，尽言玄德恐人谋害，急急要回。国太怒曰：“我的女婿，谁敢害他！”即时便教搬入书院暂住，择日便教毕亲。玄德自入，告国太曰：“只恐赵云在外不便，军士争闹，累及不安。”国太教尽搬入府中安歇，休留在馆驿中，免得生事。玄德暗喜，为有护臂在近，不惧伤害。

　　数日之内，大排筵会，孙夫人与玄德结亲。至晚客散，两行红炬，接引玄德入房。灯光之下，但见枪刀簇满，侍婢皆佩剑悬刀立于两旁，吓得玄德魂不附体。毕竟如何？ 

锦嚢计赵云救主
　　却说玄德见孙夫人房中，两边枪刀森列如麻，玄德失色。管家婆进曰：“贵人休得惊惧也。夫人自幼好观武事，居常令侍婢击剑为乐，故房中有之。”玄德曰：“非夫人所观之事，吾甚心寒，可命暂去。”管家婆禀覆孙夫人曰：“房中摆列兵器，娇客不安，须且去之。”孙夫人笑曰：“相杀半生，尚惧兵器乎！”命尽去之，令侍婢解剑扶侍。当夜玄德与孙夫人成亲。玄德以甜言美语啜诱孙夫人，夫人欢喜。玄德乃以金帛散与侍婢以买其心，先教孙乾回荆州报喜。自此，连日饮酒。国太十分爱敬。

　　却说孙权差人来柴桑郡报周瑜，瑜拆书視之。书曰：

　　我母亲力主，已将吾妹招了刘备。不想弄假成真。此事还复如何？

　　瑜看毕大惊，行坐不安，乃思一计，遂修密书，就令去人带回见孙权。权拆书视之。书曰：

　　周瑜百拜顿首，书上主君明公座下：昨常为谋大事，不想反复如此。既已弄假成真，必须以凶为吉。刘备以枭雄之姿，而有关、张熊虎之将，更兼诸葛亮用谋，必非久屈在人之下者。愚谓大计，软困备于吴中，而盛为筑宫室，以丧其心志；多其美色玩好，以娱其耳目；使分开关、张之情，隔远诸将之契，各置一方，然后以兵攻之，大事可定矣。今若纵之，使人俱在疆场，恐蛟龙得云雨，终非池中物也。愿明公熟思之。书不尽言，幸垂照鉴。

　　孙权看毕，以书示张昭。昭曰：“公瑾之谋，正合愚意。刘备起身微末，奔走天下，未尝受其富贵。今若以画堂大厦、子女金帛，令彼享用，疏远孔明、关、张，各生怨望而自散去，荆、襄可不战而得也。若纵刘备得归，终久是东吴大患。主公可从公瑾之计而速行之。”

　　孙权大喜，即日修整东府，广栽花木，器用什物极其富丽，请妹居之；又增女乐数十余人，并金玉锦绮玩好之物教玄德享用。国太只道孙权好意，喜不自胜。玄德果然被声色所迷，全不想回荆州，亦不思孔明之语，中了周瑜之计也。

　　却说赵云与五百军在东府前住，终日无事，只去城外射箭走马。看看年终。子龙猛省：“孔明原付三个锦囊与我，教我一到南徐，开第一个；住到年终，开第二个；临到危急无路之时，开第三个：于内有神出鬼没之计，可保主公回归。此时岁已将终，主公贪恋女色，并不见面，何不拆开第二个锦囊，看计而行？”拆开视之。原来如此神策。即目径到府堂，要见玄德。侍婢报曰：“赵将军有紧急事来报贵人。”玄德唤入，便问其故。子龙做失惊意曰：“主公深居画堂，不想荆州耶？”玄德曰：“有甚事如此惊怪？”子龙曰：“今早孔明使人报说，曹操要报赤壁鏖兵之恨，起精兵五十万，杀奔荆州，甚是危急，请主公便回。”玄德曰：“必须与夫人商议。”子龙曰：“若和夫人商议，必不肯教主公回。不如休说，今晚便可起程。迟则误事！”玄德曰：“你且暂退，我自有道理。”子龙故意催逼数番而出。玄德入见孙夫人，暗暗垂泪。孙夫人曰：“丈夫何烦恼？”玄德曰：“念备一身飘荡异乡，生不能侍奉二亲，死不能祭祀宗祖，乃大逆不孝也。今岁旦在迩，使备悒怏不已。”孙夫人曰：“你休瞒我，我已听知了也！方才赵子龙报说荆州危急，你欲还乡，故推此意。”玄德跪而告曰：“夫人既知，备安敢瞒过？备欲不去，使荆州有失，被天下人骂备也；欲去，又舍不得夫人，因此烦恼。”夫人曰：“我已嫁事于君，君所去处，我愿随之。”玄德曰：“夫人之心，可道如此，争奈国太与吴侯，安肯容夫人去也？夫人若可怜刘备，暂时辞别。若刘备战死荊州沙场，夫人再不更事豪杰，备虽在九泉，蒙恩不浅也。”孙夫人曰：“丈夫何故出此不利之言耶？”玄德曰：“岂不闻俗语云曰：‘公子登筵，不醉则饱；壮士临阵，不死即伤。’赴敌之人，岂敢保耶？”言讫，泪下如雨。孙夫人劝曰：“丈夫休得烦恼。我苦苦哀告母亲，必须放我与君同去。”玄德曰：“纵然国太肯时，吴侯必然阻当。”孙夫人曰：“我有一计，汝能从否？”玄德请问，夫人答曰：“我与你正旦拜贺时，推称江边祭祖，不告而去，若何？”玄德曰：“若如此，生死难忘！切勿泻漏了。”两个商议已定。玄德密唤子龙分付：“正旦日，你先引军士出城，于官道等候。吾推祭祖，与夫人同走。”子龙曰：“宜想旧事，勿失军师之计。”

　　时建安十五年春正月初一日也。吴侯大会文武于堂上，玄德与孙夫人前来拜国太并嫂嫂。孙夫人曰：“夫主想父母祖宗坟墓，俱在涿郡，昼夜伤感不已。今日欲往江边，望北遥祭，须母亲前告知。”国太曰：“此孝道之事，岂有不从？汝虽不识舅姑，可同汝夫前去一祭，足见为妇之礼也。”孙夫人同玄德拜谢而出。

　　此时更不令孙权知之。夫人乘车，将带随身一应细软。玄德上马，引数十骑跟随出城，与子龙相会。五百军士前遮后拥，离了南徐，趱程而行。当日孙权大醉，左右近侍扶入后堂，文武皆散。比及众官知得玄德、夫人逃去之时，天色已晚。要报孙权，权醉不醒；及至睡觉，已是五更。孙权听知走了玄德，急聚文武商议。张昭曰：“今日走了此人，早晚必生祸乱。可急追之。”孙权令陈武、潘璋选五百精兵，无分星夜，务要赶上拿回。二将领命去了。孙权深恨玄德，忿怒转加，将案上玉石砚摔为粉碎。程普曰：“主公空有冲天之怒，某料陈武、潘璋必擒此人不得。”权曰：“焉敢违吾令耶？”普曰：“郡主自幼好观武事，严毅刚正，诸将皆惧。既然肯顺刘备，必同心而去。所追之将，若见郡主，岂肯下手？”权大怒，掣所佩之剑，唤蒋钦、周泰听令，曰：“汝二人将这口剑去，取吾妹并刘备头来！违令者立斩之！”蒋钦、周泰随后引一千军马赶来。

