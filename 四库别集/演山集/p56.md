<!-- { "loadSidebar": true } -->
　　人情天道相为逺近者也礼之近天道者人情逺焉非礼之宜也鬼神之卑而亲者不可以此事之礼之近人情者天道逺焉非礼之至也鬼神之尊而逺者不可以此事之君子事其尊而逺者以意为主事其卑而近者以物为主三礼之至上足以降天神下足以出地示中足以致人鬼无他也能于三极之道相为近逺而已以禋礼祀昊天上帝则以我之意达之物之形气不足与焉以实柴祀日月星辰以槱燎祀司中司命风师雨师以血祭社稷五祀五岳则以物之气达之以貍沉祭山林川泽以疈辜祭四方百物则以物之形达之一牲之防投之于渊瘗之于土疈而磔之将为四方百物之报岂足致之哉形气之中先王诚意之所寓故足以致焉日月星辰风师雨师有象者也山林川泽四方百物有形者也有象者以物之气臭祀之有形者以物之形体祭之是则可矣昊天上帝其降而与物接也不见其形其升而与物辨也不见其象然则如之何致之哉无形也不可荐之以味无象也不可逹之以气郊之血祫之腥三献之爓一献之熟自熟至血其去人情逺矣祀帝足乎先王以为未也泰坛之禋羔羊之裘未孕之牲陶匏之器无文也无情也无味也且夫祀天之所主用血而已岂礼之至哉五者未离乎物非其所恃以格帝者也以寄其诚而已先王之于天神也以诚意动之以精意接之定之以七日之戒斋之以三日之宿不御色不听乐不饮酒不茹荤眂涤濯莅玉鬯省牲镬奉玉赍赞币爵告时告备告纯告洁以诚其意而已心斋以致其精意祭祀之斋以致其诚意先王所以使人诚其意者将以致精焉人之意粗则交于物精则交扵神盖其理也有无之间帝之神明在焉古之圣王精神与帝感通梦帝赉予良弼盖夫精神之接于帝也岂粗于意者之所能及哉以恭致庄然后以黙致静以黙致静然后思道以致其虚此其所以接于帝也精意以享其犹孝子之致其亲欤祭之日入室僾然必有见乎其位周旋出户肃然必有闻乎其容及出户而听忾然必有闻乎叹息之声君子之事帝亦犹是也天鉴帝省见其在物之上焉尊之贵之惟恐其或失之精意以享者也然而精意以享在乎先王以为至乎未也不可以言论不可以意察致者不期精粗焉精意以享是礼而已先王之制禋礼也期于百执事而至斯极也先王无所事意焉是以大司冦之职禋祀五帝则戒之曰莅誓百官戒于百族将欲致精其意而已虽然有道者足以格于皇天有德者足以格于五帝有才者足以乂王家太宰所佐则王也未足以佐圣所职则宰也未足以论道是以太宰祀大神则为不足享先王则为有余此太宰之职所以正言祀五帝而祀大神祭享先王则如之而已然则先王所以祀昊天上帝岂止于禋礼而尽哉大神大示盖惟有大道者足以对之有至精者足以接之老子曰老大天大地大王亦大焉公乃王王乃天天乃道则道之大者自非王公不足以体之记曰孝子为能享亲圣人为能享帝孝之于人道之尽者也圣人之于天道之尽者也则天之大神地之大示自非圣人不足以享之若夫百执事则効于禋礼而已太宰且有大于此者况先王乎然而以血祭社稷五祀五岳而已不及大示者以见地示二而小故特举小者以见其大焉以禋礼祀昊天上帝而已不及五帝者以见天一而大故特举大者以见其小者昊天之有上帝也其犹国之有君欤五精之帝则四方之诸侯而已诸侯有君之道故皆谓之君五精之君有帝之道故皆谓之帝













　　演山集巻五十八
　　钦定四库全书
　　演山集卷五十九　　　　宋　黄裳　撰
　　杂説
　　祐民以神治民以吏表民以士制民以礼因民以俗纠民以刑劝民以赏简民以田任民以役然而财用不足无以立事无以聚民无以守国是故赋贡之用序诸八则之中上以给神人下以立政事不可失也公邑之田六遂之余地家邑之田大夫之采地小都之田卿之采地大都之田公之采地王子母弟食邑在其中焉任地之法无过十二其财之入也职内贰之其财之出也职嵗贰之都鄙之用资此十二之税而已有无之嵗轻重之征备杀之礼多寡之费皆取扵此不敢过焉此所以驭其用也先王虑其征求无艺费出无节则有土均之职平土地之政以均地守以均地事以均地贡以和邦国都鄙之政令刑禁与其施舍礼俗丧纪祭祀皆以地美恶为之轻重之法而行之掌其禁令此防其无艺之求宰夫之职掌治法以攷百官府群都县鄙之治乘其财用之出入司会之职掌国之官府郊野县都之百物财用此防其无节之费虑其奢或犯义俭或废礼则凡官府都鄙羣吏之出财用受式法于职歳职币掌式法以敛官府都鄙与凡用邦财者之此防其犯义之奢废礼之俭
　　六官之事不为之职则其属无与仁不为之书则其属无与学太宰之佐王也立道以明理乃有六典焉书而示诸治官之属曰以治邦国以纪万民此治官之务也书而示诸夏官之属曰以平邦国以均万民此夏官之务也小宰之贰大宰也推理以立事乃有六职焉推其治邦国之道而行之至于政平则治之効也推其纪万民之道而行之至于致均则纪之効也然而平邦国均万民政典之事也小宰推而行之反为治典之効亦有説乎均节财用者大宰之事也均节财用以贰大宰者小宰之事也善教而后得民心善政而后得民财小宰之于治典推而行之为効不及政典之事虽欲均节财用以二大宰岂可得哉大宰之治邦国也犹治水然使之循理而往无穿凿无畔防故小宰推而行之其効为均
　　均财用之政聚人之财守邦之众安人之道季氏忘此四者有事于颛臾茍得其利则不知所谓均无贫茍得其民则不知所谓和无寡颛防固而近于费今不取后世必为子孙忧则不知所谓安无倾孔子曰谋动干戈于邦内吾恐季孙之忧不在颛臾而在萧墙之内然而季氏之计不亦误乎先王之政治以下剂安之以田里扰之以乐昏此庶而安之也教之以土宜利之以兴锄劝之以时器任之以强予平之以土均此富而安之也不患寡而患不均故以土均平政成政之终不患贫而患不安故以田里安甿立政之始
　　财非众不生故贫非所患也患乎其众不安而已众非财不聚故寡非所患也患乎其财不均而已无贫则有聚人者是故无寡无寡则有守邦者是故无倾来则安之则所谓安者为均无贫之先务焉故曰不患寡而患不安安则养之则所谓均者为安无倾之先务焉故曰均无贫和无寡安无倾不患寡而患不安安之未至者也至于均无贫和无寡之后则安之道至焉始安之以所居终安之以所养始安之以施仁终安之以怀德万民之数小司冦登之内史司防冢宰二之以制国用盖以民力生利则能与王守邦故也司民献之内史司会冡宰贰之以赞王治盖以民心生义则能与王守邦故也然而内史司会冡宰以民数而制邦赋以邦赋而制国用王或图而退之虑其贫民使之陷溺于罪是王之仁也王拜其数而受之内史司会冡宰得以赞吾治焉放辟邪侈罔有为者是王之义也制禄赏赐则赞为之内史之事也致邦国之财用令民职田野之财用均节邦之财用司会之事也故贰小司冦焉以制国用掌叙事之法受纳访以诏王听治内史之事也凡在书契版图者之二以逆羣吏之治司会之事也故贰司民焉以赞王治
　　齐之为政以俗则近乎民鲁之为政以礼则近乎道近乎民则所入者浅其为効速近乎道则所至者逺其为効迟是故齐一变至于鲁鲁一变至于道管仲之为齐俗之所欲因而与之俗之所否因而去之太公之教其用为管仲其効为桓公非王之道也王者之于民以礼制之以俗因之有以制之则民不能以私意自为用舍有以因之则民不能以新物自为好恶此民行止所以见驭于先王也一变而至于道然后与焉齐知所因鲁知所制盖未足以言驭
　　天之生民有利与之为生有善与之为人利与善相为废兴者也即善而利废即利而善废利之废也彼将救死而恐不赡奚暇知礼哉善之废也逸居而无教则近于禽兽矣先王虑其救死而不赡且近于禽兽也不废其利亦不废其善为之三时之务农与之为利者也为之十月之饮酒与之为善者也十月万物佚于老之时也北方万物佚于老之地也先王于是为之蜡祭焉蜡者索也嵗十二月合聚万物而索享之也劳于坎则天劳之也国索鬼神而祭祀之先王劳之也物之成终且防先王之所劳而况民乎
　　争心之生惟利所在三时之务一志于利而已老老之仁长长之义贵贵之礼固有之善不振久矣以正齿位则教之也一命齿于乡里再命齿于父族以年为尊而正其齿也三命不齿以爵为尊而正其位也一命受职齿于乡则以乡之老者长者先之也再命受服齿于父族则以家之老者长者先之也六十者三豆七十者四豆八十者五豆九十者六豆老老之仁也六十者坐五十者立长长之义也齿所以序年以仁尊之也位所以序德以义尊之也齿于父族仁也三命而不齿者义也所尊者义故虽父族之亲不得而齿之贵贵之礼也受职以能未足乎德者也故虽乡人之疎得而齿之受服之士盖处贤能之间而已尊之也不齿于乡卑之也齿于父族大司徒以乡三物教万民睦姻则孝之类也任恤则悌之类也人之孝弟多止于父兄之间而孝也不能充而为睦姻弟也不能充而为任恤饥渴乘之有不足以事其父兄者仁义之实于是而丧焉不可胜计也乡之教法乡吏读之屡矣其言入之不深其实未见利或胜之矣安得六行之民攷而兴之哉饮酒于序以正齿位使见其实者也教之长为其近于兄也教之老为其近于父也教之贵贵为其近于君也而睦姻任恤不可胜用也则仁义之实何患驯致而丧之哉仁之实至于亲人之亲则仁立矣义之实至于长人之长则义立矣仁义既立孝弟已着则民之徳就矣可以观焉是以州长之于春秋会民而射于州序射者观德而已其饮也作其徳之时也其正齿位欲其宻察而致严故以党正各属其民而正之其射也观其徳之时也民徳已定宻察致严无所事焉故州长独会五党之民而观之庠者养也序者射也射以序贤此序所以言射焉与春秋会民而射于州序其有序贤之意欤射于州序贤之意则饮酒于此亦有其意欤以正齿位固序之也先生之于民徳也饮酒而作之射序而观之然而饮酒闲暇之事也先王行乎劳农之时宜矣农时而射可乎兵出于农先王欲其知武备也犹农之不可缓焉行乎务农之时宜矣
