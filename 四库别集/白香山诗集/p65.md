<!-- { "loadSidebar": true } -->
　　代林园戏赠【裴侍中新修集贤宅成池馆甚盛数往逰宴醉归自戏耳】
　　南院今秋游宴少西坊近日往来频假如宰相池亭好作客何如作主人
　　戏荅林园
　　岂独西坊来往频偷闲处处作游人衡门虽是栖迟地不可终朝鏁老身
　　重戏赠
　　集贤池馆从他盛履道林亭勿自轻往往归来嫌窄小年年为主莫无情
　　重戏答
　　小水低亭自可亲大池髙馆不闗身林园莫妒裴家好憎故怜新岂是人
　　早秋登天宫寺阁赠诸客
　　天宫阁上醉萧辰丝管闲聴酒慢巡为向凉风清景道今朝属我两三人
　　晓上天津阁闲望偶逢卢郎中张员外携酒同倾
　　上阳宫里晓钟后天津桥头残月前空濶境疑非下界飘飖身似在寥天星河隠映初生日楼阁葱笼半出烟此处相逢倾一琖始知地上有神仙
　　八月十五日夜同诸客翫月
　　月好共传唯此夜境闲皆道是东都嵩山表里千重雪洛水髙低两颗珠清景难逢宜爱惜白头相劝强欢娱诚知亦有来年防保得晴明强健无
　　对晩开夜合花赠皇甫郎中
　　移晚校一月花迟过半年红开杪秋日翠合欲昬天白露滴未死凉风吹更鲜后时谁肯顾唯我与君怜
　　醉逰平泉
　　狂歌箕踞酒尊前眼不看人面向天洛客最闲唯有我一年四度到平泉
　　题赠平泉韦徴君拾遗
　　【附荐韦楚状伊阙山平泉处士韦楚右件人隠居乐道独行善身敛迹市朝息机名利况家传簪组兄在班行而楚独栖山卧云练气絶粒滋味不接于口尘埃不染其心二十余年不改其乐志齐箕颍节类顔原搢绅之间多所称叹臣为尹正合具荐论虽飞鸿入自防饮啄而白驹在谷亦贵絷维倘蒙寘彼周行縻之好爵降羔鴈之礼命助鹓鹭之羽仪足以厚贞退之风遏躁进之俗兹亦盛事有裨圣朝太和六年六月二十六日河南尹臣白居易状奏】
　　箕颍千年后唯君得古风位留丹陛上身入白云中躁静心相背髙低迹不同笼鸡与梁燕不信有鸿【立名按全唐诗话李徳裕平泉荘去洛三十里东南即徴士韦楚拾遗别墅楚老风韵髙致雅好山水徳裕为相时以白衣擢諌署后归平泉造门访之楚老走避山谷李有诗云昔日衔黄纸余慙在鳯池今来招隐士恨不见琼枝其品格髙逸可以想见】
　　酬皇甫郎中对新菊花见忆
　　爱菊髙人吟逸韵悲秋病客感衰懐黄花助兴方携酒红叶添愁正满阶居士荤腥今已断仙郎杯杓为谁排媿君相忆东篱下拟废重阳一日斋
　　夜宴醉后留献裴侍中
　　九烛台前十二姝主人留醉任欢娱翩翻舞袖双飞蝶宛转歌声一索珠坐久欲醒还酩酊夜深初散又踟蹰南山宾客东山妓此防人间曾有无
　　和韦庶子逺坊赴宴未夜先归之作兼呈裴员外
　　促席留欢日未曛逺坊归思已纷纷无妨按辔行乘月何必逃杯走似云银烛忍抛杨栁曲金鞍潜送石榴帬到时常晚归时早笑乐三分校一分
　　集贤池荅侍中问
　　主人晩入皇城宿问客徘徊何所须池月幸闲无用处今宵能借客游无
　　杨栁枝二十韵【杨栁枝洛下新声也洛之小妓有善歌之者词章音韵聴可动人故赋之】
　　小妓携桃叶新声蹋栁枝妆成剪烛后醉起拂衫时绣履娇行缓花筵笑上迟身轻委廻雪罗薄透凝脂笙引簧频暖筝催柱数移乐童翻怨调才子与妍词便想人如树先将髪比丝风条揺两带烟叶贴双睂口动樱桃破鬟低翡翠垂枝柔腰嫋娜荑嫩手葳防唳鹤晴呼侣哀猿夜叫儿玉敲音厯厯珠贯字累累袖为收声防钗因赴节遗重重徧头别一一拍心知塞北愁攀折江南苦别离黄遮金谷岸緑映杏园池春惜芳华好秋怜顔色衰取来歌里唱胜向笛中吹曲罢那能别情多不自持缠头无别物一首断肠诗
　　荅皇甫十郎中秋深酒熟见忆
　　烟景冷苍茫秋深夜夜霜为思池上酌先觉瓮头香未暇倾巾漉还应染指尝醍醐慙气味琥珀让晶光若许陪歌席须容散道场月终斋戒毕犹及菊花黄
　　老去
　　老去媿妻儿冬来有劝词暖寒从饮酒冲冷少吟诗战胜心还壮斋勤体校羸由来世间法损益合相随
　　送宗实上人游江南
　　忍辞洛下縁何事拟向江南住几时每过渡头应问法无妨菩萨是船师
　　和同州杨侍郎夸柘枝见寄
　　细吟冯翊使君诗忆作余杭太守时君有一般输我事柘枝看校十年迟
　　冬初酒熟二首
　　霜緐脆庭栁风利剪池荷月色晓弥苦鸟声寒更多秋懐久寥落冬计又如何一瓮新醅酒萍浮春水波酒熟无来客因成独酌謡人间老黄绮地上散松乔忽忽醒还醉悠悠暮复朝残年多少在尽付此中销
　　送姚杭州赴任因思旧游二首
　　与君细话杭州事为我留心莫等闲闾里固宜勤抚恤楼台亦要数跻攀笙歌缥缈虚空里风月依稀梦想间且喜诗人重管领遥飞一琖贺江山
　　渺渺钱塘路几千想君到后事依然静逢竺寺猨偷橘闲看苏家女采莲故妓数人凭问讯新诗两首倩留传舍人虽健无多兴老校当时八九年【杭民至今呼余为白舍人】
　　寄李相公
　　渐老只谋欢虽贫不要官唯求造化力试为驻春看
　　冬日平泉路晩归
　　山路难行日易斜烟邨霜树欲栖鸦夜归不到应闲事热饮三杯即是家
　　利仁北街作
　　草色斑斑春雨晴利仁坊北面西行踟蹰立马縁何事认得张家歌吹声
　　洛阳堰闲行
　　洛阳堰上新晴日长夏门前欲暮春遇酒即酤逢树歇七年此地作闲人
　　过永寜
　　邨杏野桃緐似雪行人不醉为谁开赖逢山县卢明府引我花前劝一杯
　　往年稠桑曽丧白马题诗防壁今来尚存又复感怀更题絶句
　　路傍埋骨蒿草合壁上题诗尘藓生马死七年犹怅望自知无乃太多情
　　罗敷水
　　野店东头花落处一条流水号罗敷芳魂艳骨知何处春草茫茫墓亦无
　　路逢青州王大夫赴镇立马赠别
　　大斾拥金羁书生得者稀何劳问官职岂不见光辉赫赫人争看翩翩马欲飞不期【一作欺】前嵗尹驻节语依依【前年春予为河南尹王为少尹】
　　和杨同州寒食干坑防后闻杨工部欲到知予与工部有宿酲
　　夜饮归常晩朝眠起更迟举头中酒后引手索茶时拂枕青长袖欹簪白接防宿酲无兴味先是肺神知和刘汝州酬侍中见寄长句因书集贤坊胜事戏而问之
　　洛川汝海封畿接履道集贤来往频一复时程虽不逺百余步地更相亲【汝去洛程一宿履道集贤两宅相去一百三十步】朱门陪宴多投辖青眼留欢任吐茵闻道郡斋还有酒花前月下对何人
　　池上二絶
　　山僧对棊坐局上竹隂清映竹无人见时闻下子声小娃撑小艇偷采白莲回不解藏踪迹浮萍一道开
　　白羽扇
　　素是自然色圆因裁制功飒如松起籁飘似鹤翻空盛夏不销雪终年无尽风引秋生手里藏月入懐中麈尾斑非匹蒲葵陋不同何人称相对清痩白须翁
　　五月斋戒罢宴彻乐闻韦宾客皇甫郎中饮防亦稀又知欲擕酒馔出斋先以长句呈谢
　　妓房匣镜满红埃酒库封缾生緑苔居士尔时縁护戒车公何事亦停杯散斋香火今朝散开素盘筵后日开随意往还君莫怪坐禅僧去饮徒来
　　闲园独赏【因梦得所寄蠭鹤之咏因成此篇以和之】
　　午后郊园静晴来景物新雨添山气色风借水精神永日若为度独游何所亲仙禽狎君子芳树倚佳人蚁鬭王争肉蜗移舍逐身蝶双知伉俪蠭分见君臣蠢蠕形虽小逍遥性即均不知鹏与鷃相去几微尘
　　种栁三咏
　　白头种松桂早晩见成林不及栽杨栁明年便有隂春风为催促副取老人心
　　从君种杨柳夹水意如何准拟三年后青丝拂緑波仍教小楼上对唱柳枝歌
　　更想五年后千千条麴尘路傍深映月楼上暗藏春愁杀闲游客闻歌不见人
　　【立名按姚寛丛语唐人咏栁使麴尘字者极多礼记月令荐鞠衣于上帝吿桑事注云如鞠尘色周礼内司服鞠衣郑司农云鞠衣黄桑服也色如麴尘象桑叶始生此用之栁又象其花絮之穗耳】
　　偶吟
　　好官病免曽三度散地归休已七年老自退闲非世弃贫蒙强健是天怜韦荆南去留春服王侍中来乞酒钱便得一年生计足与君美食复甘眠
　　池上即事
　　移牀避日依松竹解带当风挂薜萝钿砌池心緑苹合粉开花面白莲多久隂新霁宜丝管苦热初凉入绮罗家醖缾空人客絶今宵争柰月明何
　　南塘暝兴
　　水色昬犹白霞光暗渐无风荷揺破扇波月动连珠蟋蟀啼相应鸳鸯宿不孤小僮频报夜归步尚踟蹰
　　小宅
　　小宅里闾接疎篱鸡犬通渠分南巷水窗借北家风庾信园殊小陶潜屋不丰何劳问寛窄寛窄在心中
　　谕亲友
　　适情处处皆安乐大抵园林胜市朝烦闹荣华犹易过优闲福禄更难销自怜老大宜疎散却被交亲叹寂寥终日相逢不相见两心相去一何遥
　　龙门送别皇甫泽州赴任韦山人南游
　　隼旟归洛知何日鹤驾还嵩莫过春惆怅香山云水冷明朝便是独游人
　　刘苏州寄酿酒糯米李浙东寄杨栁枝舞衫偶因尝酒试衫辄成长句寄谢之
　　栁枝谩踏试双袖桑落初香尝一杯金屑醅浓吴米酿银泥衫稳越娃裁舞时已觉愁睂展醉后仍教笑口开慙媿故人怜寂寞三千里外寄欢来
　　诏授同州刺史病不赴任因咏所懐
　　同州慵不去此意复谁知诚爱俸钱厚其如身力衰可怜病判案何似醉吟诗劳逸悬相逺行藏决不疑徒烦人劝諌只合自寻思白髪来无限青山去有期野心惟怕闹家口莫愁饥卖却新昌宅聊充送老资
　　寄杨六侍郎【时杨初授户部予不赴同州】
　　西户最荣君好去左冯虽稳我慵来秋风一箸鲈鱼脍张翰揺头唤不回
　　韦七自太子宾客再除秘书监以长句贺而饯之【韦往年尝与予同为秘监】
　　离筵莫怆且同欢共贺新恩拜旧官屈就商山伴麋鹿好归芸阁狎鹓鸾落星石上苍苔古画鹤防前白露寒老监姓名题【一作应】在壁相思试为拂尘看
　　酒熟忆皇甫十
　　新酒此时熟故人何日来自从金谷别不见玉山頺疎索栁花盌寂寥荷叶杯今冬问氊帐雪里为谁开九年十一月二十一日感事而作【其日独逰香山寺】
　　祸福茫茫不可期大都早退似先知当君白首同归日是我青山独往时顾索素琴应不暇忆牵黄犬定难追麒麟作脯龙为醢何似泥中曵尾
　　【立名按东坡志林乐天为王涯所防谪江州司马甘露之祸乐天在洛适逰香山寺有白首同归二句不知者以为幸之也乐天岂幸人之祸者哉盖悲之也○按白首同所归乃阮籍石崇临刑时语太和九年甘露事李训郑注舒元舆王涯贾餗皆被害味诗中同归句本就事而言不専指王涯也公自苏州召还秩位渐崇见机引退宦官之祸固早计及者何至追憾王涯况公之迁谪本由宦官恶之附宦官者成之岂反以中人诛夷士大夫为快幸祸之説葢出章子厚谚所谓以小人心度君子腹耳】
　　即事重题
　　重裘暖帽寛氊履小阁低窗深地垆身稳心安眠未起西京朝士得知无
　　将归渭邨先寄舍弟
　　一年年觉此身衰一日日知前事非咏月嘲风先要减登山临水亦宜稀子平嫁娶贫中毕元亮田园醉里归为报阿连寒食下与吾酿酒埽柴扉
　　看嵩洛有叹
　　今日看嵩洛囘头叹世间荣华急如水忧患大于山见苦方知乐经忙始爱闲未闻笼里鸟飞出肯飞还
　　咏懐
