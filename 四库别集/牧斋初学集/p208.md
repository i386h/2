<!-- { "loadSidebar": true } -->
    制曰：间者官常元刂敝，习俗竞流。思得秉正守义之人，以几疏秽镇浮之效。士多容悦，此风寂寥。谁其似之？我有邦彦。具官陈大绶，器资肃括，德性坚贞。渊如止水之不波，断若精金之能割。自为邑令，以及南曹。擢置外台，俾视学政。奉公砥节，谢苞苴竿牍之私；守己俟时，绝传遽拜除之窦。十年高卧，一旦升华。眷顾亲闱，岂忍绝裾而出；仓皇国恤，遂不俟驾而行。正色立朝，如猛兽之卫藜藿；夙夜谋国，犹行旅之忧负担。惟其诚结于中，是以义形于色。兹以覃恩授具阶。於戏！汲黯抗论，则淮南寝谋；干木逾垣，而秦人偃息。尔尚勉思夫正国，行且收效于折冲。服乃训辞，钦哉勿替！ 

    △父时霖原任文林郎四川叙州府高县知县封奉政大夫南京兵部车驾清吏司郎中加赠中宪大夫太仆寺少卿 
    制曰：士有试于一命，屯膏不施，而光大于其子。匪独积习名教，有开必先。挹彼注兹，天亦以著廉吏之报焉，毋谓廉吏不可为也。原任具官封具官某，乃具官某之父，文章炳蔚，德性温文。发迹贤书，分符蜀地。脂膏不染，首《周官》廉善之称；襦有闻，最汉吏循良之等。悬车致仕，归休乎一亩之宫；俯首受书，遗子以一经之业。率繇家训，惟我贤臣。环堵萧然，坐客之寒毡未改；门庭寂若，传家之廉石犹新。眷兹黄发之贤，契我《缁衣》之好。是用赠具阶官。厥考作室，岂曰莫为之前；其子和之，是以没而不朽。 

    △母马氏加封太宜人 
    制曰：《白华》之诗，孝子相戒以养也。然而必以洁白为义，则孝子之所谓养者，盖有异焉。今吾贤臣，家有寿母，《白华》之养，再见于今。余深叹之。累封宜人某氏，乃具官某之母，渊懿可度，柔嘉有章。椎布练裙，却华丹而不御；衡门泌水，甘清白以相安。是有素风，施于令子。守身无点，养志有闻。夕膳晨餐，菽水致洁馨之养；来归燕喜，饮御皆孝友之朋。是岂非当世之美谭，而清朝之盛事矣乎？兹加封为太宜人。令妻寿母，洵未艾于颂图；文驷雕轩，诚何羡于古昔。 

    （太仆寺添注少卿熊明遇授中宪大夫） 
    制曰：朕眷顾疆宇，寤寐俊贤。愿得瑰材任重之人，以建经营告成之业。却骐骥而不御，人皆叹之；听鼙鼓而兴思，吾有望矣。具官某，谋猷肤敏，器纯明。蔚有君子之文，兼通当世之务。而自起家邑令，奋笔谏垣。政迈等夷，言多补助。出自琐闼，不薄外藩。风力愈修，根尽解。顷者人才ㄨ也，国事。惟尔之能，效在已试。欲付以遐冲之寄，人皆曰贤，先置之禁近之间，夫然后用。乃以覃恩授具阶。於戏！惟静而共，可以明德；惟深与几，可与尽神。材周于五行，用乃不匮；气备于四序，志乃不盈。益勉自修，以答民望。无忘休美，服我训辞。 

    △妻朱氏加封恭人 
    制曰：为我志义之臣，束修砥节，必有贤明之助焉。夫妇之谊，同于宾友，《诗》之所以赋彤管也。具官某妻封孺人某氏，温柔颛静，得媲君子。作其内治，壹以俭共。爰自于归，以及宦成。晨昏之儆，不替终始。兹加封为恭人。服我训辞，比于图颂，衤衣编服，终当女加。 

    △父儒先赠文林郎浙江湖州府长兴县知县加赠中宪大夫太仆寺添注少卿 
    制曰：朕闻合抱之木，不生于步仞之丘；千金之子，不出于三家之市。国之元气，发为贤才。溯其家风，必有原本。赠具官某，乃具官某之父，志节累，风气激昂。身致千金，而不以居积射利；泽及三党，而不以施予取名。以奇伟倜傥之人，修退让君子之行。徒丰厥德，不赢其躬。施于后贤，善继尔志。疏节阔目，故知为大厦之材；驷马轩车，庶以信高门之愿。是用赠具阶官。旋观昼日之锡，蔚为长夜之光。国犹有人，尔复何憾？ 

    △母王氏赠恭人 
    制曰：古之女子，莫不有左图右史之训，珩璜琚之规，故能蔚为母师，克成贤子。朕加恩人母，原本慈训，盖尤宠嘉之。封太孺人某氏，乃具官某之母，柔嘉可章，渊懿有度。发言光于训箴，动容资于典礼。异宿肉，敬事罔愆。夜绩昼舂，劬劳匪懈。殉夫殁世，鬻子孤生。针缕之勤，不忘于垂老；鱼菽之祭，尤俭于宦成。居然女史之风，茂矣娠贤之德。兹加赠为恭人。於乎！令妻寿母，固已生而发闻，彤管漆书，盖将没而不朽。 

    （太仆寺少卿杜士全授中宪大夫赞治尹） 
    制曰：太仆卿贰，国家用专理马政，与古稍异。然《书》称仆臣之正，《诗》颂我马之臧，自非秉心不回，邦之司直，其可与于兹选哉？具官某，风操端庄，︳谟经远。作令楚、浙，治行籍甚。如玉在佩，动必有声。迨登谏垣，益著令闻，忧国之心，有悴其容；便时之策，不啻出口。秉金声玉色之姿，著疏秽镇浮之望。朕顾瞻周行，擢贰大正，盖非徒以岁月叙进而已也，而尔果能渊塞自将，交修不逮，精详辨马物之属，敏搜畜烙之弊，朕甚嘉焉。兹以覃恩授具阶。夫兵兴以来，需马甚急。虏骑疾如风雨，而我马虺ㄨ不能战，又牧监非不错置也，而内地苦乏马，此皆尔之事守也。尔尚悉乃心力，以厥政。、渭之盛，在吾郊。予亦何爱于康侯蕃庶之锡乎？尔其懋哉！ 

    △妻施氏加封恭人 
    制曰：清公纯壹之臣，乃心王事者，其退食委蛇，室家相贰之私，人主亦有以知之矣。具官某妻封孺人某氏，秀于闺门，动以仪法。珩璜之训，以勖子孙；布素之风，以敕仆御。尔夫之能其官，尔劳懋焉。兹加封为恭人。於戏！妇人之相助其夫也，同于宾友；人主之省视其臣也，近于户庭。风俗有不美，而天下有不治矣乎？ 

    △父宗翘先赠征仕郎刑科给事中加赠中宪大夫 
    制曰：《书》称堂构播获，所以教为人子者至矣。虽然，作室与，独非厥考之责也与？封具官某，乃具官某之父，强学励行，质有其文。屯膏不施，以昌其后。肯构肯获，蔚为名卿。尔有子矣。然而本仁祖义，尔之底法既勤；而读书缵言，尔之望岁良苦矣。予其可以忘所自乎？是用赠具阶官。夫生不逢时，而身食其报，没又加渥焉，尔岂知其所使然乎？《诗》不云乎：“恺悌君子，神所劳矣。” 

    △母唐氏加赠恭人 
    制曰：《麟趾》之诗，序以为《关雎》之应。盖因公子之信厚，而原本于后妃也。赠孺人某氏，乃具官某之母，祖风绵邈，仪法肃明。腆洗致养，洽比逮于里邻；膻芗荐尝，和气蔼于媪御。发其长祥，笃生尔子。正色敛容，而不履不践之德，人皆望而仪之。则岂非尔之胎教者周，而娠贤者至与？兹加赠为恭人。朕思致成周之盛治，仁及草木。尔之遗休，其未艾哉！ 

    （太仆寺少卿史弼授中宪大夫） 
    制曰：顷者属夷稽诛，河东陷没。朕拊髀兴叹，愿与卿大夫洗四郊多垒之耻。凡公忠忧国之臣，有言入告，朕必知之。具官某，德器温文，风操廉辨。起自邑令，跻于西台。正色寡言，而班行肃括；登车揽辔，则江楚澄清。家居有年，体望滋茂。迨ぁ寺服官之日，正军书交至之时。而尔乃慷慨忧危，指陈战守。崇墉楼橹，屹立目前；大海重关，回环掌上。盖其气吞丑虏，直欲章天讨于出车，矧乃职在庶蕃，何难整军容于牧马。乃以覃恩授具阶。於戏！匈奴未灭，何以家为？以尔之志，其肯忘兹戎索，而服我宠词乎？余不以国方蹙土，而废我彝章；亦不以虏未渡河，而忽尔儆戒。有臣若是，惟良显哉！ 

    △妻李氏加封恭人 
    制曰：惟我劳臣，必有贤耦。盖庭屏之不饬，摧谪之无时，牵内顾以萦心，顾前期而惰气，此《北门》之刺所以作也。具官某妻封孺人李氏，娴于内则，秉是彝。指龙具以厉功名，长涂云迈，问鸡鸣而资告诫，短檠相依。仕有年，御穷如故。阖门如洗，清风可激于埋轮；言阃不逾，淑慎有同于焚草。兹加封为恭人。佩此素沙之服，壹以为仪；故知荆布之风，终焉不替。 

    △父洪达先赠文林郎广西道监察御史加赠中宪大夫太仆寺少卿 
    制曰：《记》有之：士庶人有善，本诸父母。而况于卿大夫乎？朕作求世德，发皇幽潜。教必有初，其敢忘报？赠具官某，乃具官某之父，强学有闻，负奇不偶。醇风扇物，蕴孝友于家门；和气袭人，解纷争于闾党。终身数卷，人曰君子之儒；教子一经，使为清白之吏。绍其素业，为我清卿。十载孤贞，藉用白茅之旧；累年建白，发挥青简之遗。是用赠具阶官。用酬涂之心，尔有子矣；庶叶屋楹之望，国有人焉。 

    △母吴氏加赠恭人 
    制曰：杨雄不云乎：女恶华丹之乱窈窕也。士淡然忠贞，白首一节，斯不以华丹乱者乎！非有母师，谁与成之？赠孺人某氏，乃具官某之母，含章可贞，柔嘉维则。馈祀而公姑交贺，持家而媪御咸宜。攻苦服劳，迄无宁日。御穷屏贵，遂以终身。朝齑暮盐，尚闵告劳于田；轻绡绮，终嗤为于女红。泊然俭德之可师，宛尔素风之不替。兹加赠为恭人。永以诒女史之范，不徒成尔子之名。 

    △尚宝司少卿袁可立授奉直大夫 
    制曰：我皇祖化成久道，遐不作人。摧挫有时，扶养无已。留畀皇考，迨予冲人。辟门登庸，犹恐不及。具官某，风简清真，文章炳蔚。祥刑惟允，执法有闻。乃以震门之言，旋干削籍之谴。口不言事，耻汉人部党之名；退不忘君，有楚尹毁家之志。越朕嗣服，起自田间。奉英以周旋，人咸想望其风采；历殿陛而进止，朕尤属目于老成。眷兹典瑞之贤，永怀仍几之托。晋尔卿佐，为我典刑。遂用覃恩授具阶。於戏！凡今一时起家之人，率多两朝遗之老。白首完节，尔尚念皇祖养士之仁；黄发在廷，余敢忘古人求旧之义。勉旃夙夜，服此训辞。 

    △妻宋氏加封宜人 
    制曰：主圣则臣直，故思志义之臣；家人利女贞，尤赖贤明之助。具官某妻累封安人某氏，兰行彰信，蕙风满盈。当相夫仕之时，能自励御穷之操。及乎一朝抗疏，二纪归田。风雨饣盍耕，不废丘园之礼；灯窗课读，宛如宾友之期。使尔夫幸偕隐之有人，期没齿而无憾。惟此女士，无愧古人。兹加封为宜人。服兹翟之荣，益念缟綦之素。 

    △父淮先赠承德郎尚宝司丞加赠奉直大夫尚宝司少卿 
