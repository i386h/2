<!-- { "loadSidebar": true } -->
    天厌汉德，俾绝其纽，群生坠涂，四海飞水。武侯命世，实念皇极，魏奸吴轻，未获我心，胥宇南阳，坚卧不起。三顾虽晚，群雄初定，必也彗扫，是资鼎立。变化消息，谋成掌中，战龙元黄，再得云雨。於是右揭如天之府，左提用武之国，因山分力，与水合势，蟠亘万里，张为龙形。首吞咸镐，尾束河洛，翼出中夏，飞跃天衢，然後鱼驱句吴，东入晏海。大勋未集，天夺其魄。至诚无忘，炳在日月，烈气不散，长为风雷，英雄痛心，六百年矣。於戏！以武侯之才，知已托国，土虽狭，国以勤俭富，民虽寡，兵以节制强，魏武既没，晋宣非敌，而戎马荐驾，不复中原。或曰奇谋非长，则斩将覆军无虚举矣；或曰馈粮不继，则筑室反耕有成算矣。尝试念之，颇赜其原。夫民无恒归，德以为归，抚则思，虐则忘，其思也不可使忘，其忘也不可使思。当汉道方休，哀、平无政，王莽乃欲凭戚宠，造符命，胁之以威，动之以神，使人忘汉，终不可得也。及高、光旧德，与世衰远，桓、灵流毒，在人骨髓，武侯乃欲开兴图，振绝绪，论之以本，临之以忠，使人思汉，卒亦不可得也。向使武侯奉先主之命，告天下曰：“我之举也，匪私刘宗，唯活元元。曹氏利汝乎，吾事之；曹氏害汝乎，吾除之。”俾虐魏Τ从之民，耸诚感动，然後经武观衅，长驱义声，咸、洛不足定矣。奈何当至公之运，而强人以私，此犹力争，彼未心服，勤而靡获，不亦宜乎。乃知务开济之业者，未能审时定势，大顺人心，而克观厥成，吾不信也。惜其才有馀而见未至，述於遗庙，以俟通识。唐贞元十四年七月十五日，东平吕温记。
    ○虢州三堂记
    应龙乘风云，作雷雨，退必蟠蛰，以全其力；君子役智能，统机剧，退必宴息，以全其性。力全则神化无穷，性全则精用不竭。深山大泽，其所以蟠蛰乎？高斋清地，其所以宴息乎？虢州三堂者，君子宴息之境也。开元初，天子思二《南》之风，并选宗英，共持理柄，虢大而近，匪亲不居。时惟五王，出入相授。承平易理，逸政多暇，考卜惟胜，作为三堂。三者明臣子在三之节，堂者励宗室克构之义，岂徒造适，实亦垂训，居德乐善，何其盛哉！然当时汉同家人，鲁用王礼，栋宇制度，非诸侯居。後刺史马君锡，因其颓堕，始革基构，丰而不侈，约而不陋，以琴尊《诗》《书》之幽素，易绮纨钟鼓之繁喧，惟林池烟景，不让他日。观其广逾百亩，深入重扃，回塘屈盘，沓岛交映，溟渤转於环堵，蓬壶起於中庭，浩然天成，孰曰智及。春之日众木花折，岸铺岛织，沈浮照耀，其水五色。於是乎袭馨撷奇，方舟逶迤，乐鱼时翻，飘蕊雪飞，溯沿回环，隐映差池，咫尺迷路，不知所归。此则武陵仙源，未足以极幽绝也。夏之日石寒水清，松密竹深，大柳起风，甘棠垂阴。於是乎濯缨涟漪，解带升堂，畏景火云，隔林无光，虚甍沈沈，皓壁如霜，羽扇不摇，南轩清凉。此则楚襄兰台，未足以涤炎郁也。秋之日金飙扫林，蓊郁洞开，太华爽气，出关而来。於是乎弦琴端居，景物廓如，月委皓素，水涵空虚，鸟惊寒沙，露滴高梧，境随夜深，疑与世殊。此则庾公西楼，未足以澹神虑也。冬之日同云千里，大雪盈尺，四眺无路，三堂虚白。於是乎置酒褰帷，凭轩倚楹，瑶阶如银，玉树罗生，日暮天霁，云开月明，冰泉潺潺，终夜有声。此则子猷山阴，未足以畅吟啸也。於戏！不离轩冕，而践夷旷之域，不出户庭，而获江海之心，趣近悬解，迹同大隐，序阅四时之胜，节宣六气之和，贵而居之，可曰厚矣。若知其身既安，而思所以安人，其性既适，而思所以适物，不以自乐而忽鳏寡之苦，不以自逸而忘稼穑之勤，能推是心，以惠境内，则良二千石也。方今人亦劳止，上思息，州郡之选，重如廷臣。由是南阳张公，辍挥翰之任，受剖符之寄，游刃而理，此焉坐啸。静政令若水木，闲人民如鱼鸟，驯致其道，暗然日彰。小子以通家之好，获拜床下，且齿诸子，侍坐於三堂，见知惟文，不敢无述。捧笔避席，请书堂阴，俾後之人知此堂非止燕游，亦可以观清静为政之道。
    ○人文化成论
    《易》曰：“观乎人文，以化成天下。”能讽其言，盖有之矣，未有明其义者也。尝试论之。夫一二相生，大钧造物，百化交错，六气节宣，或阴阖而阳开，或天经而地纪，有圣作则，实为人文。若乃夫以刚克，妻以柔立，父慈而教，子孝而箴，此室家之文也。君以仁使臣，臣以义事君，予违汝弼，献可替否，此朝廷之文也。三公论道，六卿分职，九流异趣，百揆同归，此官司之文也。宽则人慢，纠之以猛，猛则人残，施之以宽，宽以济猛，猛以济宽，此刑政之文也。乐胜则流，遏之以礼，礼胜则离，和之以乐，与时消息，因俗变通，此教化之文也。文者，盖言错综庶绩，藻绘人情，如成文焉，以致其理。然则人文化成之义，其在兹乎？而近代谄谀之臣，特以时君不能则象乾坤，祖述尧舜，作化成天下之文，乃以常冕服，章句翰墨为人文也。遂使君人者浩然忘本，沛然自得，盛威仪以求至理，坐吟咏而待升平，流荡因循，败而未悟，不其痛欤！必以常冕服为人文，则秦汉魏晋，声明文物，礼缛五帝，仪繁三王，可曰焕乎其有文章矣，何衰乱之多也？必以章句翰墨为人文，则陈後主、隋炀帝，雍容绮靡，洋溢编简，可曰文思安安矣，何灭亡之速也？核之以名义，研之以情实既如彼，较之以今古，质之以成败又如此。《传》不云乎，“经纬天地曰文”，《礼》不云乎，“文王以文治”？则文之时义大矣哉，焉可以名数末流，雕虫小伎，厕杂其间乎。
    ○三不欺先後论
    昔宓子贱为单父也，人不忍欺之；国侨为郑也，人不能欺之；西门豹为邺也，人不敢欺之：此皆为政不同，同归於理，作干事之称首，贻牧人之经范，汪洋古今，辉焯图史。穷理而语，固有优劣，择善而行，岂无先後？请试论之。子贱仕衰乱之鲁，而邑逼强齐，仗义为城池，倚仁为干橹，当鲸吞之大敌，鸠狼顾之遗黎，涣离形检，妙用心术，惠训不倦，乃无得而称，视民如伤，而不有其爱，感而动之，阴阳运於无言，诚而明之，日月悬於方寸，是则不求不欺於人，而人不忍欺矣。子产摄晋楚之间，而靖恭尔位，役智利物，饬躬励俗，守之以信，行之以礼，告之以慈惠，临之以明察，如镜洞照，如衡诚悬，是则求人不欺，而人亦不能欺矣。西门豹当战国之际，而克修茂绩，身为纪律，言有典章，刚包其柔，威克厥爱，权之以法制，董之以刑罚，火烈人望，霜清物心，是则责人不欺，而人固不敢欺矣。夫不忍欺者，至诚潜感，是曰上德，尧舜之吏也。不能欺者，明智旁达，是曰有政，三王之吏也。不敢欺者，严威允济，是曰能刑，五霸之吏也。诚不足至於智，智不足至於威，大小之间，朗然可见。然而事在折衷，理资渐致，德宜全举，道贵兼通，必也修诚而弃智，诚未至而致理或亏，任智而废威，智未周而暴乱将起，不若兼而行之，迭收其效。一之日、二之日，刑明威立，使人畏而不敢欺；三之日、四之日，智达政成，使人敬而不能欺；五之日、六之日，志孚诚格，使人感而不忍欺。以宽济猛，同二气之和平，自迩陟遐，比三才之具美，苟非全德大器，其孰能至於此乎？若不暇会其源流，统其宗极，而姑定优劣，直论先後，则尧舜之吏，与王、霸不同年而语矣。
    ●卷六百二十九
    ☆吕温（五）
    ○凌烟阁勋臣颂（并序）
    我二後受成命，抚兴运，轧坤轴，撼乾枢，鼓元气而雷域中，腾百川而雨天下，云收雨霁，如再开辟，荡荡焉与太极同功。贞观十七年，太宗以功成理定，秉为而不有之道，让德於祖考，推劳於群臣，念匡济於艰难，感风云於畴昔，思所以摅之无穷。乃诏有司，拟其形容，图画於凌烟阁者二十有四人，盖象乎二十四气之佐天，昭勋德也。昔者舜以九官致理，周以十乱反正，高皇以三杰祚汉，光武以二十八将中兴，若夫错综勋贤，牢笼今古，雄四代而高视者，其唯圣唐乎？至若唐莒公、刘渝公之伦，探元符，建帝图，首戴神尧，举晋阳而活天下，此则大禹之拯溺也；魏郑公以致君为己任，谏若不及，謇謇左右，秉心宣猷，此则咎繇之言也；虞永兴纠合群儒，旁求百代，明备王礼，克谐帝乐，使我大国焕乎其有文章，此则夷夔之制作也；长孙赵公，举大义，除二凶，安宗庙，定社稷，以振我丕赫无疆之休，此则周公之匡救也；英、卫受天勇智，雄武佐圣，鼓行海内，麾定四方，此则太公之鹰扬也；房、杜元机朗识，并运帷幄，神发响效，谟成天功，此则萧何之指踪，子房之决胜也；尉迟、秦、程刚毅木讷，气镇三军，力崩大敌，匹马孤剑，为王前驱，此则吴汉之朴忠，贾复之雄勇也；其馀皆榱栋殊材，黼黻异制，俦诸古烈，罔有惭德。皇王之业，於斯为盛。其始也，文为经，武为纬，智斯作，忠斯述；其末也，大不逼，小不遏，退者全，来者达。控而纵之，使自用之，推而引之，使自尽之，不设笼槛，以观寥廓之致，不顿缰锁，以极权奇之变，执一德而众力展，悬大信而群情竭。高祖取之以义，太宗用之以道，高宗终之以仁，传圣万代，享其功利，此非盛欤？昔陆机、袁宏为晋人，而歌功於汉魏，作者犹或称之。况乎游圣代，观国光，目睨凌烟，而颂声不作。某不揣贱劣，有然之志，辄尽所蓄，各为赞一章，上以见王业之艰难，中以明圣贤之相须，次以朗前哲之光韵，末以耸後人之盛节。侯君集、张亮负勋跋扈，自陷大逆，敢没其名，用彰天罚，使伐劳怀贰者惧。《春秋》之义，异姓为後，故以河间元王为赞首云。
    ○河间元王孝恭
    太极构天，本由一气。大人创业，资我族类。堂堂河间，仁勇是经。骏有声，为唐宗英。暴隋天亡，群盗猖狂，我伐用彰。时维哲王，武有烈光。为爪翼肺肠，经纶八方。自南徂东，晏海澄江（平萧铣、辅公┙）。使父兄帝天下，化家为邦。用竭尔力，宠臻其极。言不伐，色不德。以逊以默，柔嘉维则。佐高祖建大，如周旦；与太宗守大成，如汉间平。宜君宜王，盘石无疆。
    ○房梁公元龄
