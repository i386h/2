<!-- { "loadSidebar": true } -->
　　昔者，颜侍郎作《家训》，建立《归心》一篇，以告戒其子姓。然则广之推之，意其不欲以七叶之汉貂、六阙之唐尹，夸诩周氏之谱牒也，可知已矣。余老归空门，将与安石为梵侣，知其有异乎世之君子也，于是乎书。
　　【书南城徐府君行实后】
　　昔北齐刘献子有言：“百行殊涂，准之四科，德行为首。”若能入孝出弟，忠信仁让，不待出户，天下自知。傥不能，虽复博闻强识，不过为土龙乞雨，眩惑将来，于立身之道何益乎？
　　南城徐铨部仲芳叙次其尊府君行实，少服牛行贾，以纾其亲长；束修镞砺，以立其身；晚教忠训廉，以成其子。今之士大夫墙高基下，蜡言栀貌，为土龙致雨者，视府君何如也？府君有勇知兵，马上舞双刀如轮，昏黑中能挟弹取物，其平居俯躬抠衣，如也。甲申后，旧京改元，岁时家祭，称崇祯年如故。嗟乎！称弘光犹不忍，况忍改王氏腊耶？《记》曰：“战阵无勇，非孝也。”传曰：“死而无义，不登于明堂。”府君之为，勇与义兼之，节以一惠，宜谥之曰孝子。谨书其后以信献子之说。
　　【戏题徐仲光藏山稿后】
　　今世达官贵人，例有文集行世，诸为序述者，诗汉魏迄李杜，文左马迄韩柳，兼工媲美，穷神极化。吾将踵为赞颂，罗无量百千万亿口为吾口，敛无量百千万亿手为吾手，聚无量百千万亿纸墨为吾纸墨，曾不足博其一顾，曰：“吾诗笔固如是也。”少不惬顺，则愠詈随之。吾是以闻命，饮冰搜肠，掐肾惊爆竟日夕。呜呼！何其苦也。
　　今吾读徐仲光之文，信手翻阅，移日终卷，忽然而睡，焕然而兴，欣欣然气浸淫满大宅，何仲光之能移吾心也？仲光之文，本天咫，搜神逵，纪物变，极情伪。其雅且正者，如金石，如箴颂；其变者，如小说传奇；其喜者，如嘲戏；其怒者，如骂鬼；其哀者，如泣如诉；其诡谲者，如梦如幻。笔墨畦径，去时俗远甚。吾将为次序赞述，如上所云，仲光未必喜；即不如上所云，仲光未必恚。盖仲光之蕲得余言也不苟，而余之为仲光言也称心出之而无所鲠避。信仲光之能移吾心也。仲光贻书属余评定其文，自比李翱、张籍，而以昌黎目吾。仲光等夷翱、籍，斯可矣。余之视昌黎，犹天之不可阶升也。仲光于是乎失辞矣。李肇言元和已后，文笔学奇诡于韩愈，学苦涩于樊宗师。昌黎称绍述之文，以为至于斯极。昌黎之于樊也，耦乎云尔。张籍曰：“后之学者，号为韩张。”李翱曰：“兄为汴州，始得见交。”昌黎之于李张也，侪乎云尔。吾观翱与陆亻垂书，谓李观虽不永年，亦不甚远于扬雄。又曰：孟轲既殁，亦不见有过于愈者。习之之有道，而文通怀乐善，盖亦百世之师也。
　　今之君子执子瞻汗流走僵之言，下视籍殆循箕斗之虚名，而未既其实，与侏儒问天于长人，以为庶其近天也。彼长人者自诩为近天，则更为侏儒所笑。余倾倒于仲光至矣。惧二人者之更相笑也，戏书其后，以交勉焉。
　　【读归玄恭看花二记】
　　余尝谓《西京杂记》载上林令虞渊《花木簿》，排列各目，使人观乌卑木弱枝枣辍，兴卢橘蒲桃之感，不复点缀片语，若欧阳公《牡丹志》，小小谱录发挥出如许议论，古人为文或繁或简，皆非苟然而作。陆士衡曰：“故无取乎冗长，此所谓伐柯之则也。不然，则甲乙帐簿耳，何以文为？玄恭今岁饱看牡丹菊花，纪其游最详，属余评定。岁莫逼塞，卒卒未遑点笔，姑书此以复之。然玄恭看牡丹诗云：“乱离时逐繁华事，贫贱人看富贵花。”此二句可括纪游数十纸矣。
　　【书广宋遗民录后】
　　元人吴立夫读龚圣予撰文履善、陆君实二传，辑祥兴以后忠臣志士遗事，作《桑海余录》，有序而无其书。明朝程学士克勤，取立夫之意，撰《宋遗民录》，谢皋羽已下凡十有一人，余惜其仅止于斯，欲增而广之，为《续桑海余录》，亦有序而无书。
　　淮海李小有更陆沉之祸，自以先世相韩，辑《广遗民录》以见志，取清江谷音、桐江月泉吟社以益克勤所未备。其所采于逸民史，其间录者殊多谬误，以王原吉为宋人，张孟谦与谢唐同时，令人掩口失笑。近世著书，多目学耳食之流，春驳杂出，是其通病。惜乎！小有辍简时，不获与余面订其阙失也。小有殁，以其稿属王于一，于一转以属毛子晋，而二子亦奄逝矣。余问之子晋诸郎，止得目录一帙，后有君子能补亡刊正，厘为全书，则小有犹不死也。撰序者李叔则氏谓宋之存亡为中国之存亡，深得文中子元经陈亡具五国之义，余为之泣下沾襟。其文感慨曲折，则立夫《桑海录序》及黄晋卿《陆君实传后序》可以方驾千古，非时人所能办也。
　　小有字长科，故相国李文定公之孙。叔则名楷，秦之朝邑人。逝者如斯，长夜未旦，尚论遗民者，殆又将以二君为眉目。呜呼！尚忍言哉。
　　【题施秀才卷】
　　呜呼！此吾吴郡二十年中事也。有是，太守廉办得民，辑瑞告行，黄童白叟，如免父母。有是，诸生举幡诣阙，为州人借寇横被策蹇，不醵邑室一钱。有是，孝廉迹不入公府，蕴义生风，树齿牙，镞砺流俗，岂非中吴之盛举，郡志之美谈乎！城阙天沮宫阙，幽绝匹夫庶士，靡因靡资，投匦呼天朝上夕，可惟先帝综核吏治，周悉民隐，神心睿虑，经纬万方，深仁厚泽，庶可以想见万一。《诗》云於戏！前王不忘，可不念哉！
　　【题钱础日哀言】
　　或有问于余曰：礼有之“至哀无文”。又曰：“斩衰之丧，唯而不对。”础日之丧其亲也，而为文以告哀礼欤！曰：礼也。
　　今夫斩衰之哭，若往而不反；齐衰之哭，若往而反；此哀之发于声音者也。夫鸟兽之丧其群也，越月逾时，翔回焉，鸣号焉。至于燕雀，尤有啁噍之顷，皆声音之属也。创巨者其日久，痛甚者其愈迟，哭踊无数，恻怛痛疾，志懑气盛，而托之于文，以发动其触地坏墙、痛毒凭塞之极哀。称情而生文，先王之所不禁也。颜之推曰：“《孝经》曰：哭不亻哀，谓哭有轻重，质文之声也。”礼以哭有言者为号，则哭亦有辞也。江南丧哭时有哀诉之言，《苍颉篇》有亻肴字，训诂云：“痛而呼也。”础日之告哀，是亦哭辞痛呼之类也。礼缘人情，何为而不可？或曰：然则彼都人士相与ゼ词点笔，以相其哀，亦礼欤？曰：邻有丧，不相舂。古之有丧者，三日不吊则绝之王修；以社日哀母，邻里为之罢社。
　　今为础日之友者缠绵恻怆，各相其哀，以比于邻舂罢社之义，亦犹行古之道也。或者拱而起曰：善哉！吾未闻此言，信子游氏之儒也。以礼许人，吾不敢以汰哉目子矣。
　　【题南杂记】
　　袁小修尝云：“文人之文，高文典则，庄重矜严，不若琐言长语，取次点墨，无意为文，而神情兴会多所标举。若欧公之《归田录》、东坡之《志》、林放翁之《入蜀记》，皆天下之真文也。”
　　老懒废学，畏读冗长文字。近游白门，见寒铁道人《南杂记》，益思小修之言为有味也。道人之诗与记杂出古人之妙理，作者之文心，尺幅之间层累映望，如诸天宫殿，影见于琉璃地上，行者殆不敢举足久之，而后知为地也。咏怀金陵古迹及和皋羽隆吉诗，零星点缀，皆有深寄苦爱。洪觉范、陆放翁，目为南二友，其言曰：“石门，文中之佛也。放翁，文中之仙也。”
　　余为通其意曰：石门《谒梁公》、《鲁公庙》、《李画像》诸诗，佛子之忠义，郁盘扬眉努目，现火头金刚形相者也。放翁《巢车》、《望尘》、《家祭》、《嘱子》诸诗，仙人之飞扬跋扈，奋椎飞剑，负青城老将毛羽者也。道人灰心入道，古井不波，学仙学佛，何独取乎二友？记言之东陂，钟山峰影，如莲华倒垂；夕阳晓月，有气熊熊。然二友之文章，光怪发作，化为灵风怪雨，恍忽遁去，子可不慎备乎？道人不答，反手长啸，目直上视，仰睇云汉者久之。
　　【题华州郭氏五马荣归集】
　　孝宗敬皇帝之朝，运会雍熙，明良喜起。宗臣元老，错列朝著。于时，一命之士衤发濯休明，人怀缁衣之好，家厉素丝之节，譬诸春阳丽日，一草一木，靡不舞和风而含元气。猗欤盛哉！华州郭公由乡举三任方州，廉办著闻，引年致仕，时人作为诗文以荣其归，其词颂而不讠舀，质而不俚，氵风氵风乎盛世之音也。嗟乎！君子壮而出仕，仕而得归，归而老，老而死，此亦民生之常，无足道者。由今观之，则相与惊怪错愕，以为吉祥善事，甚难希有。陆大夫之燕喜，疏太傅之祖送，西京东都，朝野欢娱，岂得于吾身亲见之哉？郭氏此卷放失已久，乱后得之败屋坏垣中，裔孙总戎光复属余书其后。总戎今年六十有九，据鞍上马，矍铄哉！是翁汾阳异姓之后，郭有人焉。天其畀以斯卷为何比千之赐策乎，是可书而券也。

　　●有学集卷五十
　　○题跋
　　【书大悲心陀罗尼经秘本后】
　　右经为宋人写本，题云大唐三藏不空译，较今藏函伽梵达摩译本，唯经前偈“稽首观音大悲王”乃至“所愿从心悉圆满”十六句与达摩本十四句互异，从“南无大悲观世音”乃至“说神妙章句陀罗尼”后“无量众生发菩提心”，则宛是一本也。咒中每一句下有白描小画像，夹住诸佛菩萨、诸天神鬼名于其下，此则达摩本所无，亦今世间人所未晓者。
　　余敢以臆通之。昔者，金刚萨亲于毗卢遮那佛前，受瑜伽密部最上乘义，后五百岁传龙猛菩萨，龙猛又数百岁传于龙智，龙智传金刚智，金刚智传大广智不空。自毗卢遮那如来至于不空，才六叶耳。不空年十五，师事金刚智，受金刚界大曼荼罗法，又诣龙智扬扌。十八，会金刚灌顶及大悲胎藏建坛之法，传经论至五百馀部。当玄肃之朝，建灌顶道场，则文殊现身；诵仁王密语，则天兵助阵，非其五部教门别有密印，观法行果，得持总中，密中之密，何以有此？
