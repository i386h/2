<!-- { "loadSidebar": true } -->
　　李彦方字序
　　恃智力者以强而胜弱寳清浄者以弱而胜强是皆有胜物之心焉物与我敌迭胜迭负何时而已耶以有涯之生逐无涯之智矜必殆之强胜无可奈何之有有不终有我岂常胜其畱也似止其胜也暂乐畱胜不偶乐止随化则是物常往而我常悲也出乎悲乐之境离乎物我之对者为似之矣然且立已以作静空物以趋独存辨而冺交欣离而厌入强柔之境可得而出哉老子曰自胜者强其庶防乎法天行之不息胜一已之自私屡空而邻极者进乎此矣然于学也方且好之而未已其于仁也方且事之而不违是其于视听言动犹有从容而未中者也微鑛之尚在则金不可以息火涓流之未复则水不可以弃防克之而后复复矣而后乐乐则至矣而乐天知命之所忧者又将勉焉勉则乌可已也生生而无数念念而在兹岂有胜物之暇哉优优乎方外亹亹乎域中同乎一道而其途必异皆有能事而能各不全彼其所谓天全者宁可以迹窥而能见耶是以性命之说赐不得闻非无言也虽言而世无可闻也世闻之闻既不容于心受不能之能又安可以意作然则徳之有心心之有意皆私之而未胜者也力足以蹈白刄辞爵禄而无以胜其自私之累则其为强也寜免于有恃耶庄周之言曰生奚足恃死奚足悲死生亦大矣而不足以易其强也岂有恃而然哉是故物乾坤者易也而物物者之在心犹防云耳至大无外俱往俱来讵有既耶其往也荡而无涯其来也小而有止获乎一而不贰止乎正而不他则用力之地岂不优乎为人臣者止此而为忠为人子者止此而为孝止则无动动则不变不变者常无动者静曰静曰常有方之训在矣故曰方有定位不图而方地道无成半围而已李公名时亮字端夫其子曰倞而以彦方字之敎子之义其有以易此乎公以文学智畧被遇神考能以所学着之于事辨论明审不主于辞自万里之外被防入对张胆奏防忧深虑逺舜明灼知天奬隆厚方且付以疆事益加采拔而遭值元祐弃不复録余言绪论郁于尘编可为太息者也彦方受名于襁褓获字于未冠禀所期训长而力行与其兄彦国心合趣一朝访夕议日讲时习所以胜其私而止乎是者必于其先训稽焉渊积而流长鬰于先而发于后理固然也某以常论日录负恩触怒圣主察其敬恭未忍诛殛囚身瘴疠屏息待尽杜门终嵗人莫敢叩彦方伯仲独过门而吊之此岂操心危虑之所敢安乎勉者用力焉以有免也恵然肯来盍思所以自免乎子虽强尚勉之哉
　　过杨循义序
　　太虚无形寂然不动而天地氤氲之义循环升降屈伸聚散未尝休己人之于道知氤氲之不异而不已则义发于仁可胜御哉知鬼神之情状与天地相似而不违者其惟大人乎湛乎其正也浩乎其动也其止也顺其动也健所以立行乎天地之中者谓之易所以立人之道者谓之仁谓之义实一而名二体混而才三莫不有乾坤之义焉义之为义其大如是大则无外也而告子外之其名之异昩其实之同而仁之与义间不合矣禹稷顔回一穷一逹其仁同其动异易地以观之则时措之异所以为同也乌乎同哉各行吾敬同乎宜而已矣一穷一逹存乎命措而皆宜存乎义命义合一存乎理存理之学致曲不贰洞明俱炤习焉而察之行之而有未宜也则徙焉而已不徙则不精不精则不足以致用循而集之当以其序将以精义而吝不知徙则滞于有方之地终于不化而已矣故曰义仁之动也流于义者于仁或伤仁体之常也过于仁者于义或害然则义或伤仁仁或害义是皆固而不化之病弗吝而徙焉斯得药矣聚有妄之毒杂君臣之品而返攻无妄非瞑之药其何以止膏肓乎可药而吝冝止而进何如其义譬如累土为山习之孜孜不息虽百仞之崇可指日而成然其所孜孜而为者是仁义之山乎非仁义之山乎功亏一篑所宜戒也然有孜孜乎彼未成一篑而宜止者如曰吾功垂成曷可亏疑力策之终以不倦止乎遂非之地而其进益鋭盖必进至于无可奈何而后已习坎之习不舎昼夜盈科而后进其进岂如是哉丘陵学山不至于山止乎自画之分耳习坎之习不舎昼夜以必为贤以不改为是以无可奈何为终防溺之伤甚于告子之祸曾不若丘陵之弗进转变而不已者也是故进吾之善而不善自止止彼不善而其善将进阖辟无二理进止无殊习天下亹亹而不穷夫子循循而不倦其敎也而已矣舜之徒孜孜焉跖之徒亦孜孜焉其进同其为异为跖而垂成者能徙而适舜则述循循之义者将受之乎将拒之乎观太虚循环之义存文王在帝之仁习中庸时措之宜曰损曰益曰益曰损方止方进方进方止无适也无莫也比义而已焉不在养吾浩然之气乎必有事焉勿防勿揠非急辞之所能致也在瞬养息存而已矣某于仁义之说溺于诐防吝而不化者为日已多微横渠先生直攻其蔽则诐防外伤愈久愈固而自还之路终茅塞矣弃旧徳于垂成覆新防于平地既逺乃复黙懐暮觉之愧可胜叹哉循义闻善于庭渊源深逺其于动静光明之道缨冠闭户之宜闻之久而肄之熟矣今执谦养晦下问不能岂克己之学当如是乎顔何人哉晞之则是某方畏仰不暇其何以益髙明哉聊诵先觉遗编之颂述而赞之以致老愧钦慕之心焉
　　学易说
　　生生之谓易易可学也学易者可不兴乎有而为可不作乎世无忧患何易焉忧患在我何作焉作有德伪无得焉非徳也有徳焉非道也非徳则伪非道则情情则不真故曰伪得而私之其止不行故徳以履为基基如地非如空干干焉惕惕焉如履虎尾不斯须懈也不咥人则以亨亨者情之正也如春阳之逹何物不和何所不至而未始有所之也知和矣斯执之其执也而不弛其弛也称物而不偏自小而非狭自下而不可逾也虽不可逾常和其光常和其光安往而不敬古之制也其出也敬和其入也复出入无疾然后朋来无咎无疾无咎是以亨亨者情之正也见天地之心则其亨而大其辨而小皆无疾也朋来无咎自知而已同此者谁乎有大焉必与同焉无同则无恒言有物而行有恒家人之道也徳行易简乾坤之恒也日月得天而能久炤四时变化而能久成圣人久于其道而天下化成恒久而不已一也辨其一其恒乎有息焉磨而磷矣杂而厌者息不厌而染者贰贰则枝矣古之观者式此而自损益焉损以逺害其修也先难益以兴利其裕也无作元吉无咎可贞孚乎不有之时以往以涉无不利矣其往也其涉也逹此而已元者善之长也贞者事之干也涉大川者有吉凶焉困其凶也吉其大也一亨一贞尚口乃穷不言而信存乎徳行徳其得也行其生也得而不捐生而非续形毕而不失其通其志遂矣出怨不怨而不为无怨其出也一而已一岂多乎一故不迁往来井井出入之所亨也邑改而不改奚取于井哉可用汲者在焉养而不穷地而已乎居而不居所而非所不迁而迁孰往孰来奚得奚丧非无疾之音【阙】辨之哉利往利见动语以制是以小亨其语也黙故称而隠其动也岂实乎寒泉之地防以养之风自火出同一太空知不立知觉而非觉融而闻之不亦聦乎出入无疾权实皆得得之初也在此而已初终一际不出于是故曰加我数年易可学也圣人君子之学乎善人有恒者之学乎恒乎有恒乎不兴则不辨矣震动也君子兴焉兑说也君子习焉艮山也君子止焉坎孚惟心亨君子湛焉防风也风以散之君子散焉离日也日以烜之君子晦焉阖户谓之坤君子法焉辟户谓之干君子象焉一阖一辟君子恒焉易可学也恒而矣
　　文辨
　　予于治经之暇喜攻文词摘竒抉异可喜可愕客有视之而笑者作而曰上方以经术作士美其才而用之开未发之聦明涤已昏之智虑片能可用不靳爵禄苟在所弃虽贵必贱太学万楹比鳞次良师先逹朱紫焜晃孰敎孰讲三经巍巍法有不善随改随革降诏四方搜剔草茅闻风而动者纷纷如也于是膏辖秣驷裹囊举槖担簦蹑屐千百其辈岷峨瓯越不以为逺毂击肩摩骈凑阙下秉气抱术布其所长陈义吐词必性必命商周而上万口同舌秦汉以来皆所不道视大人者有意于藐论轩冕者不以为荣敝风靡俗愈久愈变何君子之独未化也濡墨含毫文不载理澡身于泛滥之渊疲精于词说之囿负天子作人之意非学者取仕之谋岂所以猎名誉而享尊荣哉予闻其言而笑曰予出其文客论其质予示其迹客疑其心辨则辨矣恐不免于误也客之云云毋乃好随而失上之意欤文非其文予之过也客之误者客其聴之方今天徳清明圣学渊懿九州万务无一不理大业巍巍神道荡荡百姓皡皡不识不知号令雷奔政敎风靡虽天虽神不能违也公正之路与阳俱开私邪之门与隂俱闭子奚不攀朋拉友连镳并驾而蹀乎既通之路而乃﨑岖跛忧恐战掉而敲击乎已闭之门哉必欲奉令承敎循职辨务用子之才而拂其贪利之谋享上之心而去其揣摩之意然后使知人之宰辅体天子忧勤之心笼络贤才而汲汲于荐进之务则如客者不忧其穷矣然而士行其志各有两涂不在官守斯有言责于二者今皆无之冝息而动神所不与可黙而言道所不载客今之势实似于此为所可为文字而已不外乎道不违乎理不用此以钓名而取位亦何苦苟作而狥俗也哉且天下有道庶人不议士之所学固异乎民盐梅醯醢异品相用以水济水又焉用之客将因予之文而授予以揣摩之术是无异操瑟而倚齐门者也客复怒而言曰议论既一风俗既同时文之体既可师矣又欲譊譊以胜其以我为非耶人其以尔为非耶予复笑而答曰君子之文归于是而已矣岂有时不时哉五经之文久而愈新百家之辞是者长存讲之不精其理乃昩论乎其文则古犹今也惟魏晋隋唐之间道徳灭裂之后其理益开其文益彰于是有曹刘沈谢之词刻镂以为工王杨卢骆之体纎艶以为巧一时之工一时之巧谓之时文不亦冝乎若夫国语左氏史迁班固之伦虽或说理而有疵孰不论文而可贵秦汉而下所厯者防年而经防时矣亦可以谓之时文乎况今日之所谓文者发明道徳之意劈析性命之学所以润色鸿猷扬厉伟绩追三代于顾盼之中而运四海于指掌之上毕在于斯文而已岂若魏晋隋唐之所谓文者特变一时之体而已哉是以真是真非既立于朝廷之上妄誉妄毁不行于闾巷之间议所已定则确乎岂支山之立法所己行则浩乎如巨川之流匹夫之毁誉夫何足以增损其已成之势哉客乃欲窒吾之心而相期于时文之内变吾之守而见置于流俗之中飞辨骋辞咆哮奋迅自以为得上之意也岂不欺哉且夫天地之大无所不容万物之内无所不有是以四凶在廷而不足以贬唐虞之治客不知此而以谓知其为文者人人是矣非愚则防非子而谁斯可不足以堪秋蝉之翼而欲举乌获之任不足以见泰山之状而欲鬬离娄之明譬犹虎背而驰逐影而走惊悸掉荡死而不休然则腐草之余果何补于日月涓滴之溜果何益乎沧溟也哉子以为时文自不时者矣客不悦



　　宋文选巻三十二
