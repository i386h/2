<!-- { "loadSidebar": true } -->
　　君姓余氏讳康字时清别号皆春余氏之先有闻人宋季有官宣义郎者始居邑之华江君其裔也曾祖讳宁甫祖讳彦诚父讳惠珍俱隠徳弗耀母罗氏君以正统庚申十二月十有三日生天性聪敏幼学于郷校其师为讲说诸书文义解悟恒先众人甫丱角选补郡庠弟子员一时在泮誉髦之士见其所治业多与可之此君之始年也天顺壬午君以诗经领闽藩乡荐第成化丙戌登罗伦榜进士观政刑部寻以选期未及诏赐还家待次戊子应召之京时吏部方严进士外补之令或劝其少避以俟变更君曰此有命非人之所能为也遂赴选果得处州之庆元县尹庆元县在万山中亦浙之岩邑也君治之一以乐易平恕为主不严刑以立威不矫激以立名凡征徭赋税以及巨细百务惟取集事而已未尝于事外容心焉邑民困于坑冶流徙十之五六君因审核各坑矿息多寡疏乞蠲减廷议许之由是民获苏息邑之学校颓废已甚士不登科第者五十余年君为经画财用创建文庙及学舍焕然一新复考校生徒择其可进者馆谷于厅事之后公暇辄与讲论经旨亹亹不倦于是邑士始有吴誉吴潭者相继登第学者用劝刑部侍郎曾公奉命巡视浙江嘉君治行遣使劳以文币羊酒为诸邑劝庚子满三考上天官以绩最赐勑命封其父如君之官母及其配郑氏皆为孺人俄迁南京前军都督府都事未满初考念二亲俱及桑榆暮景遂引疾归养为终计此君之歴官也君初从太常卿陈愧斋攻举子业既与计偕志不欲小就乃执贽游会元陈公之门日与水南诸英俊探赜钩隠所造诣者益深发于文词时出新意而不戾于经旨陈公极称赏之而一时同游之士亦皆自服以为不逮及取进士以归屏絶俗事闭门独居尽取平生所未读之书而读之如是者又二三年而君之学大进矣平生所作诗文有皆春遗稿藏于家而科举时文为后学所矜式者又不在是此君之为学也君天性笃于孝友事父母不徒致隆于甘软之奉而能以志养弟廪序庆厦凡四人君各买田宅给之俾得安居以食恒念其少时厚承叔父谦持甫教爱之恩故事之如父而待其子女若同产然其于宗族姻党随疏戚待之各有恩意与人交乐易真实不事边幅尝建楼为寅宾之所扁曰皆春朋旧或相过从辄瀹茗开尊谈笑倾倒竟日不少倦而于其贫穷患难之际尤尽其心此君之为人也君生子男子四人云龙领闽藩癸夘郷荐拜处州府儒学训导娶程氏云鸿郡庠廪膳生娶王氏云鳌聘程氏俱郑出云豸聘陈氏侧室陈氏出子女子五人长适程坦次适郡庠生俞源次适吴芳次适方察次适予子干清孙男五山岳峑岩嵩君卒于成化丁未十月十日享年四十有八诸孤为营宅于兴福里五侯山之麓坐某向某一封六竁其中三竁今卜以弘治戊午十二月十又一日窆其二亲及君而旁三竁豫为郑孺人及叶氏陈氏二侧室寿藏此君之终也君之诸孤卜葬既有期乃奉君之门人宣平吴给事仕伟所著事状来请铭予忆少时备数郡博士弟子员于君为同学及壮叨举进士于君为同年斯文交谊盖久且厚矣成化己亥之夏予以起复入京师而君及吴拙戒方伯亦以谒选至君语拙戒欲以其女妻予子拙戒以为言予谓昔蹶父为其女相攸而有取于韩土之富饶予家世寒素岂足以副君相攸之意乎君闻之笑曰吾爱未轩之为人故欲托吾女于其家吾岂不知其非富饶者乎于是婚议遂定然则君之于予盖有知己之雅又不独斯文交谊而已也今君之葬非予铭其孰宜铭铭曰惟君之行不违乎天而天于君胡啬其年然而云衢万里六翮翩翩有亲获沾其宠命有子克绍其青毡则君之所得于天者盖几乎其全矣而独其寿之未遐岂亦其气数之适然者耶五侯之山郁郁新阡全归其中复奚愧焉
　　
　　明中顺大夫广信府知府徐君墓志铭
　　
　　呜呼是为予友梅陇徐君之墓曩予先大父尝授徒于君家君之世父菊逸穷独二先生皆从游既而先大父出仕翰林二先生相继为学者师家君子复从而受业焉及予与君同仕南京君又命其子奇朴从予质所疑难两家四世互为师生而君于予复以行业相切劘意气相许与盖古所谓异姓兄弟也方期暮年结社于清泉白石之间相观法以（阙）君何为弃予而遽死矣乎君讳文津字若川别号（阙）庵姓徐氏唐秘书省正字寅宋熈宁丙辰状元铎其先世也世居壶山东陇至君之曾祖徳骥始迁延寿祖孟博父利永号竹庄俱有隠徳母彭氏津五岁失怙母改适鞠于祖母黄氏天禀颖异甫五岁教以唐人诗辄能成诵及入小学已崭然不类凡儿丱角受经于菊逸穷独二先生论说经旨多所解悟学赋五言诗每有奇语二先生大喜以亢宗期之年弱冠慨念零丁孤苦思奋迅振拔以自植立于世因与其从兄海阳司训宗海昌邑司训遵陆更析互辩攻进士业每参横斗转犹篝灯挟册琅然诵读不少休蓄之既深发为文章典实明粹可喜正统己巳著录莆郡庠凡行部宪臣较诸生之艺君率占名首列景泰癸酉登郷荐第未及上春官因集同志十余人为文会相与淬砺益充其所未至天顺丁丑遂登进士髙第寻乞归展墓明年还朝又明年拜南京刑部主事讯决明慎狱用平允三载书最推恩赠竹庄为主事母安人未几进江西清吏司员外郎成化乙酉复进云南清吏司郎中既三载予自翰林谪评事南京大理每审谳刑部所鞫狱阅其案有君名则同官诸公必曰此徐君所决者当无寃讯之果然及上其案于廷尉诸卿佐诸卿佐亦曰此徐郎中所推鞫者可无疑也其见信于人如此寻复以最书进赠竹庄为郎中母宜人岁庚寅今上皇帝图一新政理命大臣巡行郡县汰其贪庸不能事事者勅廷臣推荐通明公（阙）之士补之而君名在荐中遂迁江西广信府知府广信在江吴闽越之冲号为剧郡又连遭荒歉民困滋甚为政者若未易爬梳也君至廉静以持已寛恕以临民勤励以莅政简约以节用而复锄治其奸秽发舒其隠诎民以乂宁越三年冬孟忽得风疾危甚郡之老稚咸奔走诣神祠相与建斋醮祈君之瘳踰旬少间复起视事一日忽命驾遍诣郡大夫士之庐啜茗剧谈至暮而归神采不异平常时翼日漏下申刻取水沐浴毕遂披衣端坐而卒时癸巳十一月九日也生于永乐甲辰八月十有六日距其卒得年五十君躯干魁梧襟抱冲旷敦尚朴素虽贵显视纷华靡丽事澹如也性至孝痛竹庄不逮养遇讳日辄呜咽不自胜母卒哀毁特甚遇宗族郷党随疏戚各有恩意与人交刬去圭角崖岸不矫矫为异亦不翕翕为同人自不得而亲疏之居官小心慎密自始仕迄于其终不少变夫以君之资才学行使得跻于耄期以驯致大用则其树勲庸流声实可涯耶何天啬其寿使施于有政者厪厪若是此有志之士犹不能不为君惜也君娶吴氏勤俭惠和克尽内助累封宜人子男四长即奇朴吴出娶黄氏次奇桂奇松奇栢俱侧室郑氏出女四长适顾宜敬次适林训童次适郷贡士林沂次未行奇朴卜以乙未某月某日葬君于谷城山之原先期奉君之门人方掌使恒谦所著状以墓铭见属肝肠百裂其何忍铭第念平日知君之深若终弗铭则扬君子之休当属之谁耶遂抆泪序而铭之铭曰徐出偃王以国氏聚族莆阳自唐始秘书以文发源委有来侁侁继其美殿元事业尤烨炜千古芳名垂宋史歴元迄今三百禩簪绂蝉聨时罕比菊逸早由科第起遗爱至今存百里维君挺生更英伟掉鞅文场绍前轨十年执法秋台里鉴空衡平无骩骳一日声名动天子五马分符恩数侈抚摩疮痍剔奸宄颂声洋洋满人耳儵焉观化骑箕尾耋稚悲号丧考妣嗟君所存宁止是用之未究岂常理有子业儒君是似遗泽庶几其在此刻石墓门为君诔于万斯年君不死
　　
　　新河教谕罗先生暨配郑孺人墓志铭
　　
　　呜呼吾外舅罗先生及外姑郑孺人合葬于此九原茫茫音容永隔吾懐之悲曷其有极因忆仲昭垂髫时侍先君宰束鹿束鹿于新河为邻封彼此笃好相往还甚密仲昭尝获拜先生于寓馆辱不鄙谓其可妻也先君闻之深以为喜一言之合姻好遂定俯仰天地曾几何时先生及孺人俱先朝露而仲昭亦老且衰矣自愧疎庸无能为役以申知己之报顾尝以文字为职其于发扬潜徳以垂永久实仲昭责也遂抆泪取其季子佑所状事行志而铭之志曰先生讳绎字从思姓罗氏其先抚之临川人胜国时有讳某者尉福清子孙因占籍于闽至先生已六世矣曾祖讳从义祖讳伯淳俱有隠徳父讳泰以学问文章重一时虽未尝仕进然其弟泽登甲辰进士为名御史先生及兄纹同领丁酉郷荐为名师儒其它及门之士跻巍登膴者不可胜数皆教泽所及也平生著述有觉非集行于世先生少颖悟嗜学登第时年甫二十有一初司训广之肇庆满九载掌教真定之新河两学与计偕者恒艰于得人而新河尤甚先生至严条法而勤督责之虽隆寒盛暑弗怠自是文风皆稍振然先生为人劲直负气不茍媕阿软媚以取悦于官长在新河凡七载部使者欲以非理相加先生毅然厉色曰官可去屈辱不可受也竟以是忤其意罢归学者相与力辨而留之不可得因叹息先生以直道不容于时而深恨部使者以私恶黜贤师也先生性敦廉耻而于孝友之行尤笃在肇庆时郡守四明王侯莹雅相敬重尝大修郡学而以提督任属之既毕工所余缗钱颇多侯以先生将考绩北上令自取以治行先生竟归诸公帑一无所受既满考便道归省时觉非府君尚无恙一时名人贤士乐与之游先生日以其所得禄俸余赀厚为供具俾得觞咏款洽以乐其心又为鬻善地以营寿藏所费虽甚巨纤毫不以累其兄弟或劝其稍积蓄以为诒后计先生曰吾年尚富食禄之日犹长吾亲已老奉养之日短矣失今不尽吾情万一亲不讳异日虽累茵列鼎将安用乎团栾膝下踰年然后献绩京师既而复念其亲日就衰老仍请假还家省侍又踰二年始以亲命赴选而府君之讣音至矣其平生履歴行治大致如此余可槩见也先配孺人段氏同郡士族女早卒继即郑孺人讳筥祖宗玉晋府教授父芹叔母某氏孺人年十有四丧母抚诸弟综理家政斩斩中度其从父介叔为兵部主事于觉非府君有契谊因得闻孺人之贤遂求以为先生配孺人颇知书言动皆依于理无所茍先生致孝养于亲孺人相之主中馈具滫瀡弥久益勤平居事先生和顺恭敬终始如一抚其媵人有樛木之恩待其异母子女有鸤鸠之徳教诸子惟以读书为本不使其亲市井凉薄事宗党贤之孺人平生少疾病年既耄犹耳目精明织纫纺缉不异少壮日其平生所养可知矣先生卒于成化辛巳二月距其生永乐丁丑享年五十有五孺人卒于弘治丙辰二月距其生永乐乙酉享年九十有二子男五玄锡以进士乙榜拜新喻训导歴徳兴教谕惠州教授先孺人卒娶陈氏玄辉早卒玄光娶陈氏佑着绿郡庠有才名娶刘氏玄明亦早卒玄光副室某氏出余皆孺人出女三长适杨璟段孺人出次即以妻仲昭者次适林徳皆孺人出孙男三锺秀娶甘氏锺杰娶屠氏锺文聘朱氏女十二蔡璋吴某王汶郑余庆李某林某陈玄聪其壻也余未行曾孙女二俱幼先是先生卒玄锡等以其年十二月十有八日葬于城西梅亭山之原虚其右为孺人寿藏至是孺人卒玄光等又以其年十二月二十有三日奉柩合窆焉铭曰有崇一丘梅亭之冈是惟先生与孺人之藏其可掩者骨而不可掩者士行之粹壸仪之臧墓门有石刻此铭章猗千百年尚有
　　
　　耿光拙庵林君墓志铭
　　
