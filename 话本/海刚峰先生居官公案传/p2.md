<!-- { "loadSidebar": true } -->
　　告状人陈仲升，告为号究妻命事。凶恶饶贵，霸截水利，身伦遭殴。妻吴氏情急奔救，遭凶打，破脑重伤，抬回气绝。金白等见证。妻遭横死，叩法检填，负冤上告。
　　诉
　　诉状入饶贵，诉为冤诬事。身与陈仲升争水，遭殴懵地。当其劝证，并无妇女在旁。次早，架冤称妻被身打死，统集弟侄，破屋财，谎词耸告。痛思田野争水，隔家二里有余，恶妻瞽目，不移门外半步，非杀妻图诈，必病危加凶。乞究根因超拔。上诉。
　　海公判
　　审得吴氏，以夫争水，而与人厮殴，奔出号冤，亦妇人女子常情耳。饶贵逞凶之甚，毙此妇于棍石乎：陈佩以婶身死，统族二十余人，蜂拥上饶贵之门，破屋财，此亦妄举也。盖杀人偿命，罪固重于泰山，而财之徒，亦未口藐如鸿毛者。饶贵合以斗殴杀人致死者律绞。陈仲升亦不合乘户卷掳，相应拟，各取供。 

 第七回　拾坯块助击
  
  
 　　淳安县西山村王爱礼与胡进保相殴，进保幼男，拾坯块助击，不中爱礼。爱礼反拾以击进保，亦不中，中进保九十三岁母，积十三日死。成讼。坐爱礼抵偿，案定。公见此狱，因断曰：“块击爱礼不死，而安能死进保母？母原不在、闻必误。而老易伤，故积十三日始死也。所当矜疑者，且遂立案，为误伤人命者儆。
　　告殴伤
　　告状人胡进保，告为急救二命事。身于旧年，口借王爱礼本银二两，未期过还，收帖存证。岂恶执券，复骗理论，反触丛打，伤颅可验。母见急救，复被拆肱，胡文盛等救证。母命悬丝、乞台亲究。上告。
　　胡进保催状
　　告催人胡进保，催为抗提弊杀事。凶豪王爱礼，截打保母重伤，医生验明。七牌严提，弊抗不到。仁台视民瘼犹己伤，凶恶藐官牌同故纸。母遭重伤，血髓时流，昨夜气绝。欲抬归殡，恐违天断。挨延日久，奸计百生。严拘早断，生死含思。哀告。
　　诉
　　诉状人王爱礼，诉为冤陷捏骗事。枭恶胡进保，约借赡军银两，越限不还，坐取触恨。哨男胡成，擒身捶石乱打，浑身寸节有伤，幸弟救归，几死。二次恶反诈伤母命，蒙牌七捉，病莫起床。今幸死彀回生。匍匐上诉。
　　海公判
　　审得王爱礼，为富不仁，剥民肥己，盖流毒一方矣。今因逼债相殴，误伤进保之母。十三日而死者，亦非其心之所然，不过殴之急而失手矣。但七拘不赴，此之挠法之甚者也。尚且展晃错之智囊，弄苏张之舌剑，捏称遭打致病，抵塞前愆。殊不知，胡进保之母只凭伊口所谈而伤，亦经予目所睹。爱礼合拟周殡，以殄刁风。不究。 

第八回　断问诬林奸拐
  
  
 　　淳安县崇义乡阎敬娶后妇，妇携女姚氏来，以为敬子妇。已后妇死，敬通于井得珠妻关氏，而井又因关通于姚，遂与偕逃。敬怨关，欲成讼。先是，敬亦调狎其子妇，关知之。因以钳其口，不敢言。而敬与其党王大库素仇卢天林，因诬讼天林奸拐焉。关氏证其奸状，大库证其拐状，众口丛射。天林不胜拷掠诬服，谓已卖出。得出狱。寻取出，即刎于敬家。敬恃案定，又恐卢天林子以冤父讼，遂再讼于按台，以属公。公知其冤，然无能难之。禁敬与关于二处。故令人作敬馈食遗钱于关，尽得关密语。又讯其主者，得二人共寝食状。猝以诘敬云云。敬莫能对，因吐前事。敬干法，天林冤雪。夫卢天林之钳于群喙，金铁莫能喻其坚，然不能无疑隙。藉公之决，必不令天林冤死。乃竟冤死。阎敬之再讼，持案定也，安知有海公鞠已？岂非天乎？而阴有使之者乎？
　　告强奸
　　告状人阎敬，告为剪奸正伦事。儿媳僻园讨菜，凶恶卢天林入抱奸，遂串偕逃。切恶强奸罪重，拐带非法，乞除奸党正法。上告。
　　诉
　　诉状人卢天林，诉为电烛虚诬事。身与阎敬，素执仇恨，驾捏伊媳菜园被林所奸，偕同逃走。不思菜园非行奸之所，白昼岂捉奸之时？仇口称诬，难逃洞察，哀哀上诉。
　　海公判
　　审得阎敬，乃奸恶人也。既称天林奸媳，胡不捉奸于房帏，而乃捉奸于菜园乎？其情犹涉狐疑矣。若据大库与关氏所证，卢天林奸拐似真，则拟应戍无辞。然关氏之证，不过卖奸买奸之故，乃与阎敬有奸，串其媳与井逃走，恐阎敬与讼伊之罪难逋，故死证天林所奸是实。大库苦证拐真，不过仇恨相隙。殊不知，平白诬捏，陷人一命，情何狠也。关氏淫恶，合依官卖。大库奸党相助，拟之满徒。阎敬虚诬，合拟充军。天林累死一命，阎敬当给埋殡，与其子殡殓。各依律取供。 
 
第九回　断问通奸
  
  
 　　淳安县在城郭参将侄秀才郭应基，其舅死，因与其妇通，生一子，已二岁。舅弟刘茂，以其情讼于郡。其家巨富，徒党相翼，为说甚辨，谓刘茂谋产而诬贞妇，有关风化。公决之，一见妇，知为淫物。因令众各居一区，从门外拘一小婢，至加拶问：“儿在何处？”曰：“在专诸巷郭秀才家，匿帐中。”及诸奸状悉得，令四卒往捕。其家重扉皆扁卒，即逾垣排闼抱儿出庭见，故令口之地，妇呀然，奔前抱起，曰：“罪自甘，但愿留儿也。”遂抵罪。
　　告通奸
　　告状人刘茂，告为兽恶败伦事。伦理风化所关，冠裳礼义所出。痛兄刘森，不幸早丧，淫嫂何氏，守制三载。岂甥兽恶郭应基，势横荒淫，奸嫂何氏，生子二周，秽迹四闻，乡邦耻笑，伦常扫地。生者莫知死者悲泣。冒恳天台，乞殄刁风。上告。
　　诉
　　诉状人郭应基，诉为蛊计害民事。切身守法，素不为非。祸因母舅刘森早故。母妗央基代管帐目，仇舅刘茂，思欲谋兄家业，妒基若在，事恐难偕，设机陷阱，架捏母妗与基通奸。既云嘱托买奸，众口安得尽箝？显是诬捏。乞提斧断。哀诉。
　　海公判
　　审得何氏因夫早故，止茕茕一妇，家务繁琐，莫能掌理明白，乃托甥郭应基为之代管，亦是为家之计也。但不合与基通奸往来，生得一子，已满二周者，是非以身尽托之矣。伦理何存？应基既称刘茂欲图兄产，妒伊在彼，捏陷伊奸。此难以抵辞也。身既入黉门，何不遵守法律，胡行狗彘！甥妗两相调情，而求野合之欢者，城非为也。学门岂容奸徒？合当黜退前程。何氏失节贪恣，归宗无异。其家室产业，悉附刘茂收管。俟二周之孩长日，家业还侄自己理掌。各取供。 

第十回　勘饶通夏浴讼
  
  
 　　淳安县乡宫通判饶有财，夏浴空室，夜渴索茶，小婢持置墙孔，饮之，遂中毒死。其前妻之子，谓以继母有奸夫在，故毒杀其父。乃讼之于邑。置狱已久，不决，公当时巡行于郡，各县解犯，往郡赴审。其继妻再三称冤。公顿然思之：其妇如此称冤，莫非果负冤平？径造饶室，详审秘探，阅浴处及置茶处。遂严钥其门，概逐饶通判家口于外，亲与一小门子宿其中，仍以茶置墙所。次早起视，果有蜈蚣堕焉。急命拆墙，遍内皆穴蜈蚣，焚烧移两时方绝，臭不可闻。遂开其妇之罪，冤始得解。妇叩谢而归。
　　告继母谋杀亲夫
　　告状人饶清，告为奸杀大冤事。痛母蚤亡，清父再娶姚氏，后父广任，兽母不良，暗藏奸夫。清父任满归家，兽母恶声里，父怒、究奸、岂恶置药毒死亲夫。似此冤，闻者寒心，骨肉相残、天伦灭绝，乞天法究。哀告。
　　诉
　　诉状人姚氏，诉为冤诬事。逆子饶清，恃尊无伦，污蔑继母，中之丑、痛不可言。身配于财，恰尽乃事，闺门整肃，敢容奸夫？况夫任归家，因夏浴空室，伤暑身亡，殊仇架捏毒死亲夫，不思伊父与身，枕畔恩爱，奚忍置毒谋害？谋毒重冤，氏担不起。幸告台下，乞天分豁。哀哀上诉。
　　海公判
　　审得于财之死，非毒药之毒，蜈蚣之毒矣。但无用小婢，置茶胡不持入室而与，何持置墙孔而与之哉？因而中毒死者，亦命已矣。饶清谓继母有他奸夫，怒究之，姚氏将药毒杀。而清之告，亦为父伸冤之故也。但未询其实，陷母置狱，坏母名节，则伊为子之过矣。若非经吾睫亲睹，则姚氏偿伊父命者，将何以辞焉？非几乎屈陷一命，合拟忤逆罪加，姑且免究，的决惩戒。 

第十一回　谒城隍遇猪跪吼
  
  
 　　淳安县东门巷闵元庆有一猪。元旦，海公谒城隍，见猪跪吼。公曰：“异哉。此必鸣冤也。冤则随我来。”猪即自行抵邑堂而不能言。公令人随所往，乃其主家，拘主家至，反复错诘其家事，皆曰：“无之。”曰：“而与人讼乎？”曰：“然。”曰：“孰胜？”曰：“民胜。”曰：“何由胜？”曰：“渠将民奴殴死。”曰：“汝自殴死，诬人也。猪即其奴矣。”猪闻，据地吼鸣，叩首如人状。主惊惧叹服，列事始末，始以坐法。而被诬者，公令释放，人称“神断”。
　　海公判闵元庆与裴杰讼，特一时之忿耳。因忿受屈，亦不过小挫也。遽杀奴诬裴，而必期其胜，无乃为人忿，而死二命乎？讼虽获胜而奴死。无辜屈裴抵命，应知冤魂必不瞑目于地下矣。猪陈其状，非畜之能灵，亦庆之罪不容逭。盍拟大辟以惩刁诬。取供。 

第十二回　断赝金
  
  
 　　淳安县有一阳明，以金授匠制环，环成持归，尚不知赝也。经月始辨，以还，匠则饰词百端矣。遂以讼于公。公已知奸在匠，至即以系狱，而书一“金”字于其腕，曰：“字损，则重挞。”人皆不知其意。旋已，呼其妇伏阶下。囚群中忽召匠至，怒曰：“‘金’字在乎？”曰：“‘金’字在，尚好，底何敢有损？”曰：“‘金’字若在，尚是良民。”且令去。复问妇曰：“金子在，可持来。”妇曰：“然。”金到以偿民，而始挞匠。妇以声误，遂以金出也。
　　告盗金不还
　　告状人阳明，告为窃盗事。惯贼郑翊三，素藐法律，害人百端。前月，明到翊家制环，带金五两，移放桌上。岂恶蓦见，盗心炽然，将金盗走，变觅无踪。身与理谕，吐出均分，恶贼坐执不认，反逞凶暴。乞天拘究追偿。衔恩上告。
　　诉
　　诉状人郑翊三，诉为驾捏骗害事。切身守法，素不为非，谨遵律条，秋毫无犯。仇豪阳明，素欲害翊，无一可就。前月来翊家叫代制环，并未见有金子。其今次月复来，即称遗失金子，为翊拾着，威振坐身。不思伊金失堕他处，坐翊所拾，又无赃勘，情实诬谄。恳恩洞察，情伪立分。上诉。
　　海公判
　　审得郑翊三，乃奸诈人也，亦刁恶人也。阳明到伊家制环，将金放于桌上，口伊盗走者无疑矣。阳明理谕均分，本合将金吐还，胡不认而逞其暴以制人者何也？盗金坐执不还，反逞凶暴，将以制明之勿取乎？何刁之甚！合依刁恶取律，姑免究之。但恶逞凶饰诈，以控逞凶暴坐不合。 

第十三回　奸骂求粜不与
  
