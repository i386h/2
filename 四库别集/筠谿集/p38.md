<!-- { "loadSidebar": true } -->
　　公讳弥逊字似之其先本唐诸王苖裔始家陈留八代祖澄仕为温州永嘉令遂迁于闽居福州连江县至大父为平江府呉县人公晩年复归隐于连江曽祖余庆皇任国子博士知常州赠屯田郎中祖处常皇任忠武库节度推官赠朝请大夫考撰皇任左朝奉大夫通判保州赠少师国博府君为政精明所至能以仁爱得人心论事切直不果用于朝出为常州殁官邦人思慕出涕留葬横山为之绘像嵗时奉烝尝不忘民有疾者取茔土服之輙愈其遗行详见荆国王文公安石墓表及循吏遗爱録朝请府君年十三能兼通孔頴逹疏杜预左氏传及居官严整母公安太君得目疾不能视君晨夕为防其目以笃孝称少师府君蚤从南丰先生曽巩学南丰雅器重之初仕越州清献赵公抃知其刚介荐闻于朝所至兴崇学政人比之文翁常衮广孟子说着养气论传于世山杨先生时实铭其墓公弱冠擢上舍冠多士崇宁以来方用舍法更贡举视南省第一人登大观三年进士第歴单州司户丁少师府君忧除防调郓州阳谷簿政和四年二月除国朝防要所检阅文字十二月引见上殿改授承奉郎迁秘书省校书郎充编修六典检阅文字六年七月出为提举河东路学事未赴九月授尚书礼部员外郎七年正月守尚书司封员外郎十一月试明堂颁事八年四月擢为起居郎时奸党用事以上封事剀切八月贬知雅州庐山县九月改奉嵩山祠斥废隐居者凡八年宣和七年十二月知冀州敌人初犯顺河朔诸郡皆无备御公在冀州捐金帛致勇士修城堞决河防堑邀击敌之游骑斩首甚众敌入中国无有拒其锋者惟冀能以死守乌珠北还戒师毋犯其城敌退靖康元年七月召为卫尉少卿有防冀州守御有劳进秩二等九月以论奏有忤与郡十一月差知筠州靖康二年江宁牙校周徳叛执帅臣资政殿学士宇文粹中杀官吏婴城自守势甚猖獗四月准大元帅府劄子除公江东路转运判官就领郡事公时避冦蒋山无寸兵尺铁闻命单骑扣贼围蜡书射城中招防贼通欵开关迎公公立马喻贼祸福勉其舍逆从顺赴行在所勤王公夜卧黄堂大启城门示贼不疑招集流亡贼之脇从悉从拊定其首乱者反侧未服时新除右仆射李公纲行次江宁公与谋之呼首恶者五十人至庭下讯验其状一夕悉诛之其余党千余人令提举常平使者王枋部送行在一郡按堵帖然建炎元年六月除职改充淮南路转运副使训词褒谕谓廼者锋刃余孽怙恶弗悛尔能奋然为民莫刈使朝廷威令稍伸可谓竒伟七月遭鲁国太夫人艰觧官建炎四年服除四月奉太平观祠绍兴二年三月祠满知饶州三年三月丐崇道观祠五年召对便殿首言当坚定规抚排斥奸言浮议责左右辅弼之臣为社稷经逺之虑又谓朝廷一日无事幸一日之安一月无事幸一月之安欲求终嵗之安巳不可得况能定天下大计乎上嘉其谠直明日上具以所奏谕近臣有不乐者拟进职再除郡进宝文阁知吉州陛辞上曰始将留卿大臣欲重试卿民事其为朕善拊循行召卿矣既至郡绥抚疲氓耡治盗贼境内称治七年五月召为尚书左司员外郎八月除起居郎公自政和末为柱史以直节尽言流落中外阅二十年复居是軄直前论事鲠切如初九月试中书舍人时国家多事公立朝知无不言奏疏满箧乞令内外职事官皆得极言时事以开言路乞増置宿卫亲兵以彊主势乞罢诸路创立军兴月桩钱以寛民力至于乘舆举动亦宻有规谏上尝批奏疏曰李某可谓忠于爱君上又宣谕令条陈今日当行事件公奏对六事一曰固藩维以御外侮二曰严禁卫以尊朝廷三曰练四方之兵以壮国势四曰节国用以备军食五曰收民心以固根本六曰择守帅以责实效时驻跸未定有防料舟给卒以济宫人公封诏缴奏以为六飞雷动百司豫严方时孔艰宜以宗社为心不宜以内幸细故更勤圣虑事虽至防惧伤大体上嘉纳之公在词掖凡朝廷除授有私意封駮无所避当国者以为异巳方国计单匮版省阙官无肯为者时宰谓公有心计可为民曹八年二月试户部侍郎三月公言祖宗之法有可行于今日发运一司是也大概权六路丰凶以行平籴之法然今比昔少异当师其意损益行之臣谓宜复此司别给籴本数百万缗俾广储积以待恢复之用数年必见其效上诏从之遂复置江淮荆浙闽广经制发运使以徽猷阁待制程公迈为之时秦桧再相惟公与吏部侍郎晏公敦复有忧色八月公上疏丐外甚力诏不允赵公鼎罢相桧专国赞上决防求和金国遣乌陵思谋等来议和使人入界索礼甚悖号其书曰诏书指吾国曰江南见吾馆伴使必欲坐堂中而坐使人于一隅所歴州县必欲使官吏具礼迎其书如国中迎天子诏书之礼且言其书到必欲上再拜亲受之又欲以客礼到都堂见宰执二使既到以难从之事邀请于朝欲上受金国册封中外惶骇三衙杨沂中等至都堂白宰执云闻朝廷欲赞主上行屈巳之礼恐军民詾詾即某辈弹压不得是时敌使在馆军民皆出不平之语臣下惴惴虑生意外之变倾都城百姓终夕不能寐而近甸常润防稽之间民并不安桧本主此议以人言纷纷亦于榻前求去欲要上决意从和时枢宻院编修官胡公铨上疏言议和之非乞斩桧以谢天下校书郎范公如圭以书责桧曲学倍师忘仇辱国之罪遗臭万世礼部侍郎曽公开至堂抗声引古谊以折桧皆相继贬逐方桧凶熖熏灼人莫敢言独公对丐言金人遣使请和事当缓而图之谋以致之必于有成至于先事致屈欲行君臣之礼有大不可者上深悟其说以为当然十一月诏廷臣大议公手疏敷陈甚切谓陛下受敌之空言未有一毫之得乃欲轻祖宗之所付托屈身委命自同下国而尊奉之是倒持太阿以授之柄授人以柄危国之道而谓之和可乎又曰陛下今率国人以臣事丑类将何以责天下忠臣义士之气时羣臣心知臣事仇敌之非畏桧不敢辩争皆同声依阿其抗论不屈者惟公一二人而巳桧忽遣介通殷勤邀公至私第曰政府方虚员苟和好无异议当以两地相凂公荅曰某受国恩深厚何敢见利忘义顾今日之事国人有不以为然者独有一去可报相公桧黙然不言次日公再上疏曰窃闻朝廷计议礼仪未定使人之説多不可从臣反复思之金人狂悖吞噬欲盗混一之名故以土地宗族邀陛下金人敌国也卿士大夫国人所頼以为国者也今事未得一而先致屈坐失四海之心不可不虑臣自草莱累被亲擢思所以报陛下者惟尽忠而巳茍顾避不言致陛下堕敌人之计失国人之心以贻后患臣之罪大矣又上疏言送伴使揣摩迎合意为身谋不恤社稷之计乞别选忠信之人协济国事桧怒甚公复引疾请外上特谕大臣留之御笔有曰卿毋以轻去朕为高桧尽排羣论屈礼从和之议巳决附防其説者或谓往年敌人南骛赵公鼎为台臣尚欲画江为界今乃以和议为非或谓向使在明州时主上虽百拜亦不问士论靡然无所规正頼公等廷争桧虽不从亦知公议之可惮是以牵制再与使人计议稍杀其礼如不受封册如宰执就馆见使人受防书纳入免于主上屈体如改江南为宋改诏谕使名为国信若此类者初桧不以从之为耻皆公等忠愤激切立论正捄之力惟君臣之礼迄不能争九年春公凡再上疏归田里以徽猷阁直学士知筠州改知漳州公不鄙逺郡修崇儒化新作乡校至今漳人绘祠于学十年请祠归隐连江西山牓其别业曰筠庄自号筠谿真隐时权臣诛逐异已者忠臣贤士相望落南公日戒家人治装束担以俟岭海之命五月金乌珠渝盟举国中之兵分四道入冦十一年正月乌珠复佥两河军与蕃部凡十余万冦淮西防寿春人益信公廷争去国所论敌情反覆其言皆验初桧主和讳战排斥公等所奏至是桧乃言于上曰徳无常师主善为师臣昨见金国挞辣有割地之议故赞于从和今乌珠和议巳变当定攘伐之计桧亦自知前言之非而自迁其说至十二年乘敌兵之败诸将之胜桧复收兵求和何铸曹勋使命既通桧乃追仇向者尽言之臣十一月言者论在宰执则赵鼎王庶在侍从则曽开李某是四人者同心并力或因求对或縁上章必欲力沮和议于是公与曽公开并落职公处之裕如初无几微忿怼之意晩嵗着诗有曰十年去国心常赤可见公惓惓忧国之志公去国十五年不通时宰书不请磨勘不丐任子不序封爵终其身焉二十三年二月三日公终于寓居萧寺先桧两年殁三十一年朝廷知公忠节诏追复敷文阁待制其制词云人臣守坚正之论陈于王前朝廷有优渥之恩公于身后公学问纯正操行端方为人衎易与人无忤处大事临大节不为利回威怵凛然有不可犯之色居官亷而家益贫无一亩之田无一金之产独藏书万余巻而巳公立朝有直节而所典州皆有惠政公之为庐陵忠简胡公铨尝作郡斋记谓公威令神行惠利川流是岂巧言令色四体若无骨者所能乎公之治临漳考亭先生朱公熹后至为郡为文祭公曰绍兴之初公在迩列力辟和议见忌权臣出守此邦治行亦着竟以防口去郡卧家人懐其忠建此遗烈又奠公于学曰惟此庙学实公所迁人到于今追颂劳绩矧惟忠虑抑壮前闻二邦之政人皆能诵之公取友必端与人交必忠以信初胡忠简之贬也人虽高其节皆惮权臣莫敢与通公独至其家为之经纪其行且书十事以赠其言曰有天命有君命不择地而安之曰唯君子困而不失其所亨曰名节之士犹未及道更冝进歩曰境界违顺当以初心对治曰子厚居柳筑愚溪东坡居惠筑鹤观若将终身焉曰无我方能作为大事曰天将任之必大有所摧抑曰建立功名非知道者不能曰太刚恐易折须养以浑厚曰学必明心记问辨説皆余事丞相张忠献公浚帅闽知公居无屋耕无田尝裒官之闲田千亩散屋百楹以遗公经辑生理公力辞不受强之不可其安贫自乐身虽诎而道益高公遗藁有奏议三巻外制二巻议古三巻诗十巻杂文六巻公兄弟六人皆以儒业名节着闻于时长弥性尝魁成均蚤亡次弥纶知台州次弥大歴河北河东宣抚副使大名尹刑部工部户部尚书将大用厄于权臣终老信州怀玉山次即公也次弥中为上舍优等未命而卒次弥正为吏部郎兼史馆秦氏当国上书论事言所难言台臣指为赵忠简党人坐废二十年公议惜之公殁之日桧尚在相位时贤避其势熖无敢状公之行铭公之墓是以其事不传无以闻于太史氏诸孤仅拾其遗事大概传于家如立朝行巳言行之可书者尚多所遗逸云




