<!-- { "loadSidebar": true } -->
　　稼村类藁原序
　　既壮宋天子诏郡国解试得小词科一塲江南自吕东莱真西山后此科不振已乆海内之士皇皇然无所师余不敏窃有志焉私拟凡百篇莫余和者然亦举子业耳吕东莱真西山有功于斯道不在是余壬戍始尘忝其为科目累亦甚矣洪平斋云士方其未仕读非其书既仕书不暇读稍暇课儿书遍覧诸家时有省发輙附以己说数年后所习似益繁去者复取之取者或复去觉说之不可于心者尚多于是所存者鲜所谓读书管见是也又尝取宋一经撮其要而书之曰提纲析其目而粹之曰类纂几数千万言呜呼汉之士虽病于训诂然今日置五经博士明日诏诸儒讲五经同异有功于道甚大魏晋以来词气犹近古时未有科目也唐人专尚词章全是科目壊之独惟宋诸老穷则著书立言达则致君泽民有为前圣继絶学为千万世开太平之功盖于科举之外知有义理之学义理之外知有性命之学由乎科目之中而不为科目累也一日惟肖类余读书管见为一帙且以宏词拟藁宋史提纲宋史类纂丽其后至如诗铭序记赞颂跋说书传殿防问讲义牋表启状诔志门分而户析之成三十巻呜呼余一生刻苦文字间止如此亦特一家说耳姑以训吾子孙谨勿以语人必有取之覆酱瓿者彊圉大渊献月正元日稼村王义山元高自序书于东湖寓舍








　　稼村类藁原序
　　钦定四库全书　　　　　集部五
　　稼村类藁总目　　　　　别集类四【元】
　　巻一
　　诗
　　巻二
　　诗
　　巻三
　　诗
　　巻四
　　序
　　巻五
　　序
　　巻六
　　序
　　巻七
　　记
　　巻八
　　碑
　　巻九
　　铭赞颂赋
　　巻十
　　跋
　　巻十一
　　说解辩杂文
　　巻十二
　　书
　　巻十三
　　传
　　巻十四
　　殿防
　　巻十五
　　防问
　　巻十六
　　讲义
　　巻十七
　　讲义
　　巻十八
　　讲义
　　巻十九
　　讲义
　　巻二十
　　册文奏劄
　　巻二十一
　　牋表疏状词
　　巻二十二
　　启事
　　巻二十三
　　启事
　　巻二十四
　　启事
　　巻二十五
　　启事
　　巻二十六
　　启事
　　巻二十七
　　劄
　　巻二十八
　　祝诔行状
　　巻二十九
　　墓志铭
　　巻三十
　　乐府乐语
　　【臣】等谨案稼村类藁三十巻元王义山撰义山字元高丰城人宋景定中进士知新喻县歴永州户曹入元官提举江西学事退老东湖之上环所居种莲名其堂曰君子又扁其读书之室曰稼村义山尝食元禄故江西通志列其名入元人中是书原刻乃题为宋人者误也集为其子惟肖所编凡各体诗三巻古文杂著二十七巻诗文皆沿宋季平弱之习絶少警防王士祯以为芜浅无足取而至诋为最下最传然观义山在湖南时湘潭县豪尝因争田不遂献之学义山引春秋齐人来归汶阳之田断其非心悦而归者颇合经义故集中说经之作亦往往能自出新意如解周礼师氏职中大夫保氏职下大夫而谓郑注称周公召公兼摄之非又解古者天子冕服备十二章而谓郑注九章五章之非皆颇有根据不同剿袭至表启诸作清华流丽织组自然实与刘克庄后村集蹊迳相近固未可以其他文之骨榦未坚而槩加排斥矣乾隆四十五年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　稼村类藁巻一
　　元　王义山　撰
　　诗
　　赠防易娄君复
　　伏羲先天易其初一太极太极生隂阳隂阳各有画濓溪何所传妙得于太极极上作一圏一圏只是白伏羲己为赘大小圏更十不知果何意多是祖河图所以负笭者敢于嗤吾徒愿与易相忘圏防画皆无
　　郊坛奏告礼成口号
　　夜半宫中响佩环小臣髣佛见天顔月星明鍳斋坛上穹昊昭临方寸间五色云祥开景运两行露立缀仙班皇心自与天心合万姓欢呼法驾还
　　挽度宗
　　道隆兼德厚民庶乐难名宫合府中一身修天下平有条皆快活无事不清明长乐天将晩如闻问寝声建隆成帝业肇造宋乾坤永穆昔传子慈元今抱孙羮墙有尧在谟训即汤存血染攀髥泪哀纒彻九阍
　　挽遂初陈尚书
　　到得咸淳国歩艰几回抗疏动天顔丈夫那肯死牖下余子从教活草间有分珠厓终着去无心白发望生还故人目断暮云处雾雨蒙蒙山外山
　　寄题黄静斋
　　静中乐处是琴书此乐输君二美俱明镜无尘佛关捩内丹养火夜工夫梅花窗下参同契翠草庭前太极图探得黄庭真诀了不须更看养生符
　　题僧南浦诗巻
　　齐己诸人殻已蝉不传诗印又多年水萍粘瓦终无用风絮沾泥不是禅谁识咸酸居味外要追风雅到删前读师句法真家数拂拂松隂响涧泉
　　斋居杂兴
　　道理须从妙处寻静中观物了吾心一时俯仰成朝暮万变纷纭几古今蠖屈蛇伸非矫揉鸢飞鱼跃自升沈莫随名利相牵引方寸胶舟泥寸涔
　　一身自有一乾坤拍拍阳和禀得淳诗思己随春意动夜衾不怕晓寒新未应云谷成辽邈常把沧洲入想因觅句看书无个事清泉可饮便非贫
　　山水之中足可娯田园数亩任荒芜论交惟有诗知己把酒相忘月与吾秀石漱泉清可砚孤峯挂日景堪圗可怜直节如松劲刚被秦封作大夫
　　木曳斜晖抹淡红薄窗微惹一帘风水如银样浸新月山耸翠标撑碧穹天为骚人开眼界酒寻好句入杯中兴来防捡江山罢顷刻隂晴笑化工
　　天根分上下月窟几晴隂老树吹来古流芳直到今四时花不断一本理尤深记得南轩说要观生物心
　　西湖即席和冷泉亭韵
　　石溜寒泉山色隂我来本不为花寻愿分一滴清泉水尽涤平生尘垢心虚洞迂风桥畔过急滩防月水痕深襟期难与凡人道好和沧浪濯足吟
　　书永嘉嘉禾驿
　　老来倦跻攀悠悠憇山侧层岚轶穹霓纡萦困行客崖倾觉崄巇径曲盘险迫石老枕云根桥横界野色海峤吞暝晖松标挂辰极残烟罩成幄长沙曵如帛天际鸟知还溪涧鱼自适机忘物无我虑淡意常寂泛观穹壌间天亦局于迹荣华忽雕枯俯仰遽今昔倾羲倐再旦急轨等寄驿愚公果何为老且欲移石
　　题郑氏义门
　　说到义时须割截如何气象得浑全合非真合皆人者生与俱生有性焉友是弟兄常底事仁于父子本然天大书忍字果何意便觉流于矫揉偏
　　读晩唐诗有感
　　学诗莫学晩唐诗学得晩唐非盛时愿把鳬鹥和既醉翻腾韵语作今诗
　　观海潮
　　凭谁撼得海门开疑是神兵着力推霎地起来银一线驾山巻起雪千堆列江画舫浮天去几片红旗逐浪回毕竟神京钟王气海神岂为子胥来
　　题严子陵钓台
　　吹起炎刘已冷灰先生功不上云台当初同学还何事毕竟曾经讲较来
　　挽贾平章生母
　　有子万事足相与乐湖山花迳板舆穏萱庭衮服斑轲亲荣鼎养鲁国忽丧还元气极之母生贤奠两间修龄逾八袠五福萃诸身翟服仪容旧鸾绫諡诰新艰难共淮楚褒表建齐秦曽听呼儿道仲华能笑人
　　挽实斋刘尚书
　　紧官都做了只欠到台司言路古之直经筵帝者师极中五福备天下达尊推方曳星辰履商山巳茹芝节麾仍帅阃三道福星临政澈寒潭底人行明镜心船中不留月童背也无琴谁憇甘棠下无穷蔽芾隂
　　春日即事二首
　　朔气棱棱带雪吹凝隂四面锁寒枝自回造化微和后如再洪蒙未判时天遣江山醒醉眼春将景色入新诗乡晨一部箫韶奏草緑花红山鸟嬉
　　步屧随风过栁川眼前气象觉熙然勾萌甲拆皆春意鱼跃鸢飞遂性天緑草方浓山尽发紫芽新迸蕨初拳自形自色何容巧禀赋元来物得偏
　　送云游莹上人
　　从前身不染飞埃雪窦云峯任往来石路滑时冝驻锡浪头危处且浮杯眼高桑下肯三宿脚健山中能万回四大空虚何底止信渠鑚得纸窗开
　　挽鹿泉贾参政二首
　　夺得公来镇古洪武昌棠防蔼春融生民立命学有用活佛救人天大功上帝遣符徴范镇斯民失怙哭温公山横抱犊人何在草木悲号一夜风
　　一老皤皤六十余直从苦硬做工夫可怜爵齿啬于德惟有诗书付尔孤后学失师谁主此斯文坠地果天乎榇归只借帆风力最是舟中麦也无
　　饯张宣慰三首
　　奉宣德意慰羣生曽未三年政己成乃父勲名在彛鼎当家衣鉢合钧衡如何归隠山林得不管从来利禄轻裴度淮西功业了伫乘驲传上神京
　　贵介而能大耐官留心翰墨此为难龙蛇现影笔端活风雨惊人纸上寒教子一经文墨续读书万巻夜灯残一门数世衣冠盛曾把君家家传看
　　种了甘棠打叠回遮留竞凑辙辕来只存诗担作行李若问归囊清过梅抵为运筹咨汉杰传闻近日筑燕台为言民力东南竭好趂层霄阊阖开
　　赠心月相士
　　十五以前月清光逐夜生自朔以至望浸长而浸盈十五以后月明减而生魄自望以至晦浸微而浸阙嗟彼天上月有圆阙隂晴惟有心中月天者常清明持此以鉴人妍媸奚所遁此月不在天月在尔方寸
　　挽白鹿洞宾吕善居
　　元是双峯门下士席间参请到源头鲁人知有乐正子汉世曽称马少游白鹿洞宾儒领袖紫阳教主道源流有儿曾斫月中桂家学相传卒未休
　　和韩御史题滕王阁韵
　　阁枕台隍暇日临兴懐风景寄情深江山为友更添我宇宙皆诗放纵吟不尽川流朝复夜无穷事防古来今一般输与渔翁好闲是闲非不累心
　　再用韵
　　喜瞻御史又来临感慨登高此兴深许大乾坤付杯酒几多景物入孤吟惭无王勃诗家数赖有韩公记古今休讶江东暮云隔相逢萍水两知心
　　古意二首
　　少年红顔女敷芬对芳树盈盈淡艳妆清歌杂妙舞凝睇倚高楼桐丝试一谱世间知音稀谁识姱节素清贞守幽闺不作凡子妇容华委西山良人兮何暮空牀思悠悠明月正当户
　　东篱采秋菊秋菊清且香采之欲寄谁聊以寓感伤感伤何所思故人天一方故人日以逺思君岂能忘瞻望兮弗及西山倾夕阳黄昏人倚楼一声笛何长
　　赠陈梅垣
　　竹外重门不待扃此垣缭绕自天成一枝潇洒无尘涴半夜高寒对月明特立丰标仁者静生平骨格圣之清纵饶曽与逋仙约只许溪前见影横
　　挽云屋徐侍郎
　　嵗在己亥大兵临江浒师济分道进举朝相顾失色龙虎关不禁御史中丞陈过最先走明日监察御史季可走又明日监察御史潘文卿走台察且尔他可知矣公时为正言左史兼户部侍郎然后行余半刺永嘉虽曰被命而出是亦走也直不百步耳且葬姑述其大者使挽者歌
　　阖朝奔逸荡无关夜半潇潇风雨寒世乱争先寻活路时贫输与做穷官平生自谓学无事一死谅非君所难到此徬徨犹不忍国亡那敢计身安
　　雁塔题名墨尚鲜九州四海此同年故人直上青云路凡俗那能白骨仙不善巧图真个拙祗因方处欠些圆万钟不博箪瓢乐有命何如有性焉
　　送余仲谦赴江州教
　　广文要饭又何难所在侏儒烂饱飡热选尽教众人取冷官要耐五更寒田园彭泽菊三径意思濓溪草一般湓浦依然遗迹在道源须是静中看
　　赠邓可欺
