<!-- { "loadSidebar": true } -->
　　九日用渊明韵二首
　　穷山岂有节疲氓不聊生比户廹冻馁九日存空名旦视觜参中斗极南北明知我乏机杼促织亦销声昔健酒易得痛饮倚妙龄焉知齿髪暮壶尽无可倾寒英粲荒圃槁叶铿前荣坚忍騐学力乖离怅时情死也谅不磨可惜百无成
　　渊明谢督邮犹有金石交故人笃古谊未随霜叶雕把菊东篱下气与南山髙顔生忽至止双凤鸣青霄我誓死岩穴瓮灌讵云劳奈何今年秋一旱川原焦酒钱蔑由致拟坡聊和陶索寞世所贱由来非一朝
　　复记乙酉重九
　　无酒无钱不可賖穷居犹胜走天涯晴轩小圃篱门掩时有人来覔菊花
　　送汪以南教授
　　郡文学掾未冝卑四七元勲所愿为归兴忽如忆鲈鲙闲心肯复恋臯比郑防梁肉非无分薛令桑榆竟自竒想见田园有余乐时能寄我和陶诗
　　未至无氊坐客寒兴防自欲早休官新下泽车欵叚马旧逢掖衣章甫冠冷看群飞终可愕真能勇退岂为难人生底是门居好心穏神清梦亦安
　　独冷儒官亦独清前贤补处讵云轻后山三任入东观脩水七年留北京底用过多求美宦自应垂后保香名赠言我竟无堪说笑指篱边秋菊英
　　次韵汪以南归途见寄
　　身轻更觉马蹄轻倦聴昕堂讲皷声示病早能效摩诘赋归真复继渊明食租近郭膏腴足卜筑依山爽垲成疾寄新诗似怜我弃田捐宅不聊生






　　桐江续集巻九
　　钦定四库全书
　　桐江续集巻十　　　　　　元　方囘　撰村路有呼予老朝奉者
　　真公真相自难诬非相非公亦好谀谁忽谓予老朝奉心知不是赝称呼【予旧守郡阶官朝奉郎】
　　王干三岭
　　澄练平臯水屈盘青苍松栎拥峰峦霜晴村落全如画一见都忘上岭难
　　戏咏昌化县土风二首
　　阔衣男子荷薪樵瘿颈妇人昻髻髫巨石塞途饶荦确荒村扃户故萧条水风骚屑雨非雨溪涧复重桥复桥授粲割鲜何敢望尚无漓酒与侬浇
　　富有大山无广川积多冢树少炊烟絶竒车盘岭上石稍阔走马平东田竹筐晒谷争晴日瓦瓮淹虀及冻天未信苏湖万顷室数家荞穄树头悬
　　三贪叹【并序】
　　行昌化县西道见一死蛇一死防乆之村落颇喧猎户舁一死豹解县赋三贪篇
　　十月蛇当蛰锦文遨道边碎首毙农梃人蛇胡不然防窃不以夜腐尸供防鸢白昼自掇祸人防宜戒旃猛豹落槛穽割皮充席氊人中亦有豹勿恃多金钱虵防喻官吏豹以喻将焉三贪逭天诛听此三叹篇
　　村女
　　青荷叶伞茜裙红随母归宁省外翁莫笑梳装未京様兵余犹见太平风
　　下营晓行二首
　　霜锲駞裘耳欲冰谁家先我已宵兴道傍篱落遮丛篠隔火荧荧见一灯
　　月淡云浓弄晓晴草中白处路微明垂鞭缓辔十余里始听鸣鸡第一声
　　行于潜县南田中
　　曽蹑危桥入县行萧然无处覔诗情不如涉浅田南过天目山长一抹横
　　燥溪晓行
　　旅宿殊难穏宵征敢告劳三声鸡未动五丈月犹髙险路纡羸马寒飚宂敝袍枯林影中过恐或有梅梢
　　过画龙天始明
　　落月犹余彩荒村已几过店明灯透壁石响马升坡起早寒多嗽忘劳暗自歌老夫亦小憇霜重手频呵
　　丁桥晓行
　　苕水无声镜面光渔家孤艇泊中央十幅生绡谁画得一轮斜月一篷霜
　　赠地里周国祥
　　存卫府勲有是事下婢子品斯何心多少幽明不平处烦君端试指南针
　　再赠周国祥言相
　　纷纷世上少全人鹤睫分光照始真李相头颅君莫笑神仙犹现羽禽身【小说唐相李石入嵩山遇一病鹤损足呻吟人言谓石得人血五合傅之可愈石即欲刺血鹤谓汝亦非全人也拔一眼睫与石自照乃驴首耳石至洛阳天津桥以鹤睫照无全人者一卖薪翁乃全身人也石拜之以告得血入山傅鹤愈而飞去】
　　赠五星梅獬孙
　　运极螟蛉绍雀儿太平早有窦郎知市门屠贩规温饱何足烦君子细推
　　晚登涌金门城望湖
　　烟昏日落更谁知四十流年一饷时水次梅花应独笑城头老子尚能诗画船緑幕今如梦雪鬓苍顔只自悲淡抹浓妆有余态西施终是老西施【予二十一至杭倐四十年】
　　次韵酬郝润甫【彦泽】二首
　　与君山泽两臞僊浪走尘埃汨市防老貌相逢今又别余生更觉不如前孰追赤制春秋笔稍悟黄庭内外篇俯仰此心了无媿冷看举世售栀鞭
　　幸君三复甫田诗髀肉空消万里驰直与羣飞争勇往可能小退入深思古人未必成功昜智士宁无见事迟海阔天长一翘想搏鹏岂料竟低垂【谓南征而殁者】
　　喜赵賔旸至次韵舟行二首
　　别后生涯两更微褁粮东路是耶非我才疋马荒山出公亦轻帆下水飞市酤未成投辖饮闲枰聊解烂柯围防须一骋吴山目同上严家九陇矶
　　忆泛桐江水真成照胆清熟知渔父乐恨乏钓船轻身老不重少潮平还复生谁能似沙鸟兴废了无情
　　题陆君【传亨】鴈鹭图
　　菰米飘香白小肥汀鸿沙鹭狎晴晖太湖天接吴松阔莫近能言鸭畔飞
　　次韵賔旸令郎【瑱】见示二首
　　盛名从昔起寒微逆旅萧条未必非政可夜楼观月落不应晓枕叹霜飞妙年振鬛思千里他日干霄会百围通介随时有中道稍容衰老擅渔矶
　　老我泥涂乆郎君玉雪清百年双鬓谢一醉万縁轻孰肯延枚叟端难少贾生脩程未可料聊此慰诗情
　　涌金门城望五首
　　萧条垂栁映枯荷金碧楼空水鸟过畧剩繁华犹好在细看冷淡奈愁何遥知堤上游人少渐觉城中空地多回首太平三百载钱王纳土免干戈
　　左看城阙右看湖辗翠蹄红路欲芜君子颇闻梁上有丽人何至水边无他时公论谁良史往日虚名几腐儒地下西施应冷笑不縁红粉解亡吴
　　天回地转事云轮湖葑山榛色渐陈坠珥遗钿如隔世欹楼倾榭最愁人一钱物变千钱直十户民惊九户贫犹有沙河塘上路卖花声作旧时春
　　曽向西湖醉写诗衰年六十叹飚驰一毫无补承平世万事俱非老死时三竺禅牕猿已化八梅吟冢鹤应悲花秾月艳今如梦卧听长桥笛夜吹
　　风入松词万口传翻成余恨寄湖烟难寻旧梦花隂地剰放新愁雪意天战罢闲堤眠老马宴稀荒港泊空船此心拟欲为僧去政恐袈裟未惯穿
　　赵賔旸唐师善见和涌金城望次韵五首
　　犹存径菊已无荷城上霜风匹马过厮养前行疑叵可徼巡侧睨暗谁何感时诗客推敲苦逃俗编氓剃落多秖为湖山豢佳丽水犀十万竞投戈
　　頽城砖甓堕平湖禁籞雕残故苑芜戚畹换班言肯用边庭入相事应无福威玉食欺孤主诗礼金椎党盗儒丧乱谁怜杜陵老娇儿短褐倒天吴
　　玉斧难脩旧月轮凄凉沙鸟犯钩陈总因燕颔多庸将却误蛾眉事别人一纪于今兵粗定四民莫若士犹贫酒垆高李能同醉老眼昏花暂觉春
　　主人携妓我题诗三十年如一瞬驰尚想泊船行马处不殊冲雪探梅时相君已抱牺牛悔京兆空余鵩鸟悲谁会此懐同向秀夜邻横玉起孤吹【丙辰丁巳间魏公明已为丞郎所谓同探梅雪时也寻忤丁去国后尹京忤贾谪死严陵】
　　胪唱曽叨殿上传末班遥望御炉烟貂蝉公不施霖雨虮虱臣能补漏天羞见稗官成野史懒携草具问湖船【原阙二字】灯火元宵近无复遨头夜市穿
　　次韵谢曹之才见赠【良史】
　　崦嵫苒苒迫斜晖梦断铭功十二旂邻曲过从穿不借故乡书问寄当归固穷敢向中途悔小隠无令始愿违万境皆空心已死霑泥落絮肯重飞
　　寓楼小饮【并序】
　　十一月十二日赵賔旸仇仁近曹之才张仲实道士王子由会于方囘之寓楼以西湖客北海樽各赋五言一首賔旸子伯玉侍
　　六贤一道士邂逅及吾门借甚西湖客慙无北海樽雪堂副团练石鼎老轩辕歌杜诗竒絶谁能效许浑【賔旸歌大江东去词】
　　次韵仇仁近谢诗跋
　　羁角朋从饰帨觹成人可更戏桐圭万钧致力终能举一字争工未易题鲁颂向来晞考父雩风元自异公西长江破浪输君手肯学村船逆上溪
　　次韵权季玉枕上偶成
　　迩日屡闻亲药鼎客懐沈郁与谁论细参素问心无病勤剔青灯眼未昏九折政思为孝子七襄未用乞天孙察君诗味如枯淡中有无穷古意存
　　次韵胡正卿
　　长途疾足讵容休政是嘶风抹电秋小复低回从吏隠未应拘窘叹官囚声名甫逐涛江起魂梦空随沁水流一顾即看逢伯乐直须昼绣问刀头
　　次韵仇仁近至日
　　浪说春回地底阳駞裘正怯北风凉未来事甚云难测已老身无日再长紫逻招魂千里雪彤庭待漏五更霜闲人幸脱拘挛外客枕何庸早起忙
　　次韵仇仁近晴窻二首
　　涧毛足可继晨羞牕暗牕明日去留古道海深磐石坠时情风缓暖丝游天渊有间终何恨人我相违各不求四顾茫然欲焉往一寒端为效忠谋
　　往时淟涊玷蕃宣处士名闻积有年甚欲同倾彭泽酒未能略送始兴钱细看好句无疵处时出名言亦自然苦海爱河争没溺禅窻一榻篆茶烟
　　次韵仇仁近见赠
　　霜削风朘緼絮轻忍能吊古上頽城穷途我辈俱相似老态今年转可惊差喜有儿胜伯道故知无婢效康成紫阳溪上余茅屋终与沙鸥不负盟
　　次韵张仲实见赠
　　乆縻官务费爬梳一旦投闲得自如紫绶金章巳髙阁青鞋布袜是安车漫郎心事诗能说散圣禅流髪未除物我重轻中了了可能秤象待苍舒
　　至日后吴山城隍庙
　　磴石梯飚俯去鸿湖江左右海西东冥冥烟雾已难辨杳杳楼台犹未穷摇翠步莲来陌上褰红指笋出舆中谁知夜静狐狸吼粉黛还如旧六宫
　　会张仲实宅得天字
　　兵甲更多难桑榆迫暮年孰能容此老犹得并诸贤空阔瞻乔木推移叹逝川醉乡春有路暂觉异寒天
　　喜鹤田李元晖至
　　江海逾千里春秋近七旬盗兼兵塞路贫与病随身行李奔穷嵗生刍奠故人论文岂知许但喜酒杯亲【来吊赵总使孟奎】
　　次韵仇仁近用韵见示五首
　　时惊驿走听庭宣老朽于予孰使年鸣玉乆忘綪结佩穿花空忆锦连钱愧非今代王摩诘许识能诗孟浩然野服幅巾亦堪画丹青何必上凌烟
　　眼过登伽皱面羞湖山信美为谁留开通不办多王老下泽唯思侣少游行役自量非得巳食贫能忍复焉求余生至此当知命壮事虚抛更老谋
　　乆已休官卧紫阳故园稍复葺荒凉虽无厦屋千间广尚有书檠二尺长清赏五更花过雨珍烹十月菜经霜客游漫惹兴亡恨早觉归心晓夜忙
　　治任犹近旦中觿旅次今移日至圭恶况味逢佳节序懒情懐怯好诗题向来守黒元知白几辈平东复镇西定是仇仙知此意卜隣端欲共花溪
　　褒衣全觉近人轻击柝鸣鼙满万城士气欲如枯草死文声未见蛰雷惊绛侯岂识长沙传秦宓能非棘子成当复夜牕抱吟膝百年长与一灯盟
　　别后寄赵賔旸并杨华父二首
　　虚翁眼暗鲁翁聋聚散匆匆老病踪近已有人传我死何期此地与君逢两穷未必时流识一笑犹为造物容自觉平生豪故在能挥万字饮千钟
　　貌颠神定杨明府听聩思聪赵广文此老足成三钓叟相望各占一谿云賔旸客邸偶胥防华父家园谁共醺为报包山旧乔木欲来系马说新闻
　　次韵张仲实嵗晚
　　老穷胜殀达敢惜嵗时迁食玉多忧死披簑且醉眠西湖非昔者南雪尚春前稍足陶缾粟诸公不用怜送髙险崖一直翁二上人还扬州【来杭听西僧说】
