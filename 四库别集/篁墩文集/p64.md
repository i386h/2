<!-- { "loadSidebar": true } -->
　　余尝观前史谓何武为郡无赫赫之名而有去思窃以谓史臣之溢美耳世岂有实不副而名乃过之者哉厥后得吾郡孙侯乃知史臣之书何武诚有未易非者孙侯为徽郡几二十年去徽郡亦余二十年然人之思之无间逺近无间知愚无间小儿妇女无间武夫悍卒思之不置则言之于行台于朝省立生祠而烝尝之犹以为未惬问之至有泣下者曰孙侯良我父母也世岂复有如孙侯之惠我也哉问其政嗒然莫知所对余然后知何武之不可及而史臣为不诬已呜呼人情不大相逺治之者徃徃怫其所性此循良之书于史者常少也诗曰岂弟君子民之父母孟子曰所欲与之聚之所恶勿施尔也若孙侯者其知此乎歙渔梁姚君浩宗辑侯之行事为一编题曰孙侯政迹録余得而骇之曰孙侯之政诚几于古人矣然迹之所著有未易窥者余乌得而书之阅之累日不觉叹曰史法不传久矣古之仁王莫盛文景贤相莫盛房杜循吏莫盛西京之世然编史者于文景无可纪之徳于房杜无可传之功于何武軰无可迹之政何哉功徳政化之盛如慈母之煦子如春雨之润物发于至诚泯于无迹而受惠者莫能为之辞也姚君慕孙侯惧其政之不传乃为此集然所书者多簿书期会之常举措禁戒之末夫人能之而欲以是为孙侯去思之地亦异乎前史之书何武者哉虽然古有善观人者举其一可以槩其余善言徳行者因其所当然而得其所以然姚君此集虽不足以尽侯然观者因是以得侯政迹于言外其亦不为无补于世矣因序而归之孙侯名遇福山人起进士始以户部主事知徽州终以河南左布政使致仕姚君读书好义能不忘于故守而惓惓于是又捐金刻梓为不朽之图其忠厚之至亦贤于众人逺矣

　　唐氏三先生集序

　　监察御史歙唐君希恺尝奉其先世三先生之集请校而刻之余盖素慕乡先逹之为人谨为之校已且定着为若干巻而序其出处之大畧以告观者大唐先生讳元字长孺少喜诵鹤山魏文靖公之书因有所悟入同时若云峰胡文通公定宇陈先生师山郑待制黟南程礼部皆相友善既老矣始以文学起家为平江路学録再调分水教谕迁南轩书院山长以徽州路教授致仕学者称筠轩先生筠轩之文纡徐而典雅有汴宋前辈之风故元名公张起岩王士熈呉师道诸君子皆盛称之诗则含蓄而隽永不作近代人语虚谷方公为之序美其格髙世以为知言筠轩第五子曰桂芳字仲实少从学乡先生杏庭洪公潜夫筠轩在平江再遣从龚公子敬学成受聘而起为明道书院山长调崇安教谕清碧杜待制称其清才懿徳为儒官第一升南雄路学正以母丧不赴会元末兵起避乱山中不复仕龙鳯丁酉秋我髙庙将兵下江南驻新安延访耆旧而卫国邓公愈以先生及风林朱学士允升二人名上召对称旨有尊酒束帛之赐会驸马王公克恭来镇新安强起为紫阳书院山长未几以疾丧明学者称三峯先生三峯制作虽本之父师而精采呈露有脱颕出竒之意三峯长子曰文鳯字子仪以字行其学得之家庭以荐起为歙学训导再用荐知贑之兴国县有惠政及民永乐初文庙封建诸王妙简府僚被亲擢为赵府纪善以终学者称梧冈先生梧冈制作专以上世为法而克肖之不复以髙视阔歩为能梧冈曽孙三人曰佐希元成化辛卯贡士同知寜波府事曰相希恺乙未进士今御史君也曰弼希说丁未进士皆有文学世其家呜呼筠轩生于叔季私淑考亭仕不大显而三峯适际兴运其对髙庙率皆应天顺人不嗜杀人之语今其集中每称大丞相呉国公乃髙庙渡江时事考之实録皆合宣庙之下乐安也赵简王亦在危难之地其后卒以恭顺孝友坐销其变则当时辅导之臣若梧冈者容有力焉不可诬也然则三先生秉徳蹈义以勤其身阴利人之家国而不食其报天必大昌其后矣矧希元兄弟方绳其武以发轫于功名之场异日所至必将増光前烈而三先生之志益以伸泽益以长名益以显岂徒托之空言而已哉

　　重订丹溪心法序

　　医之先谓出于神农黄帝儒者多不以为然余尝考医之与卜并见周礼曰医师隶冢宰筮人隶宗伯并称于孔子曰人而无恒不可以作巫医巫筮字盖古通也然卜之先实出于羲文周孔则医之先谓出于神农黄帝亦必有所从来大约羲文周孔之书存故卜之道尊神农黄帝之书亡故医之道卑然其书虽亡而绪余之出于先秦者殆亦有之若今本草素问难经脉经此四书者其察草木鸟兽金石之性论阴阳风寒暑湿燥火之宜标其穴以施针焫诊其脉以究表里测诸秋毫之末而活之危亡之余类非神人异士不足以启其机缄而发其肯綮则此四书诚有至理不可谓非出于圣笔而遂少之也然则医之与卜皆圣人之一事必儒者乃能知之其不以为然者不能通其说者也医之方书皆祖汉张仲景仲景之言与前四书相出入亦百世不能易者自汉而后代不乏贤中古以来余所取五人曰孙思邈氏其言常见録于程子曰张元素氏曰刘守真氏曰李杲氏皆见称于鲁斋许文正公曰朱震亨氏实白云许文懿公髙第弟子斯五人皆儒者也而朱氏实渊源于张刘李三君子尤号集其大成朱氏每病世之医者专读宋之局方执一定之法以应无穷之疾譬之儒者专诵时文以幸一第而于圣经贤传反不究心乃作局方发挥格致余论等书深有补于医道而方书所传则有丹溪心法若干巻推脉以求病因病而致药皆已试之方也朱氏没而其传泯焉近世儒者始知好之稍稍行世然业医者乐检方之易而惮读书之难于素难诸书盖皆不能以句而于五人者之著述则亦视为迂阔之论其茫然不知所用力无足怪者其以药试人之疾间一获効则亦如村甿牧竖望正鹄而射之偶尔中焉或从其旁问之射法瞠目相视不知所对彼老成者日从事乎内志外体之间虽或小有所失而矢之所向终无大逺此观射之法也审医之能何以异此余宗人用光世业儒而好医其读素难之书甚稔最喜朱氏之书尝以丹溪心法有川陜二本妄为世医所増附深惧上有累于朱氏乃为之彪分胪列厘其误而去其复以还其旧凡朱氏之方有别见者则以类入之书成将刻梓以传请余序余故以多病好医而未能也輙以医卜并言于编首使业医者知其道夲出于圣人其书夲足以比易而非可以自卑则日勉焉以致力乎本草素难脉经之书以及五君子之说而尤以朱氏为入道之门则庶几乎上可以辅圣主拯世之心下可以见儒者仁民之効而医不失职矣用光名充休寜■〈氵乂〉口人与余同出陈将军忠壮公后

　　麻衣相法序

　　近世相人之法多宗麻衣麻衣者初不知其姓字亦若鬼谷鹖冠之流盖隠者也或又传其尝以易授陈希夷希夷之后有康节邵子意麻衣之学殆不止于相人相人岂其一事邪相人书有石室赋金锁赋银匙歌诸篇相传以为麻衣所著也好事者从而习之试之多中由是益相与喜其术诵其说而师其人焉昔荀卿子着非相之篇相若可非也然余考之世未有无理之器亦未有无器之理日月星辰之象乎天山川草木之形乎地耳目口鼻之貌乎人器也而有理存焉不可以弗察也班固艺文志占天为一类相地与人为一类其知此夫盖占天之灾祥与相地之吉凶相人之死生穷通据其所已然而得其所未然使人慎修弭审趋避而安义命岂非穷理格物之学哉非相非也吾友扬州同守鲍君栗之以明经登上第而兼通诸家以麻衣之书散出无统集而刋之凡他说之有渉于相人者又取附之其有意于穷理格物之学者与惜汉以来古相人之书多亡而世独知所谓麻衣者吾固不能无憾焉宋季传麻衣心易朱子以为出于南康簿戴师念至着论以决其真赝若此编者又安得起朱子于九京而一订其说哉

　　雪心赋句觧序

　　相地之书盖无出郭氏葬经者矣然班固艺文志已有形法家相地与相人书并列疑塟经虽出郭氏而郭氏实不足以与此岂先秦之绪余乎今考其文精深雅奥诚有至理而不出于乘生气之一言唐曽杨诸君子盖得其说而行之验矣后之陋于术者心目不逮古人乃相与鬬合为天星卦例诸说舎形势而论方位其义浅其词俚其行之易售故其学之易入也夫执罗经而以卦例格地以天星论水合则吉否则凶如是则人可以为曽杨而何取于生气之乘使孝子慈孙陷其亲之遗体于水泉虫蚁之患而不自觉甚可悯也孔子曰人而无恒不可以作巫医甚矣术之不可不慎而择之不可不审也聴于庸医而阏其亲之生年聴于陋术而危其亲之遗体其为不慈不孝均也先少保襄毅公之丧朝廷特遣使者赐塟南山之原四方术者川滃云集言人人殊大约多以天星卦例为说其诵塟经者盖不能以句而何望其踵曽杨之故歩哉独吾郡谢昌子期专以塟经为主旁通儒书尤究心于文公及蔡西山父子之说于天星卦例则深絶之其为人扞穴率有证佐非出于揣摩亿度之为庶几如妙于医者之用针巧于射者之中鹄也然陋于术者反从其后訾且坏之孝子慈孙亦从而惑之盖世之真赝不分徃徃类此非至明者不能用其人非至健者不能听其决也子期以唐卜则巍雪心赋专祖郭氏注者乱其彚次而失其肯綮因句为之觧讹者以正晦者以明诚足以袪积习之谬说而大有益于世之慈孝者矣余窃因之有感焉世之号儒者舎圣经贤传而从事乎词章比之庸医舎素难而执方书陋于术者舎葬经而澜倒乎天星卦例之说其失一道也然则使子期而服儒之服专致力乎儒者之学吾党之士或当愧之此余所以三复其书而不能已于言也

　　谏议遗芳序

　　谢氏得姓始于周申伯以王舅受封汝南谢城其后子孙之显莫如江左江左谢氏之显又莫如太傅文靖公安石其家世人物见于史者居他姓什九可谓盛矣新安亦江左辅郡盖有谢氏焉在宋曰谏议大夫泌塟歙东问政山土人号谏议坞按宋史传称泌为安石二十七世孙意史之言当无不实则新安之谢亦诚有出于文靖公者欤歙岩镇谢文逹氏尝取谏议公遗像一幅史传一通奏议二通墓记一通遂为一帙题曰谏议遗芳属余序初余考新安先逹最多郡志所载事实最畧盖拳拳焉访録其余文寻视其丘域存问其后昆而于谏议公风节之伟文学之优徳业之盛尤所注意然卒无以副之者成化初受命修宋元纲目以续朱子之书尽阅秘府所藏得谏议公之行事与其奏议则诵而叹曰其人虽亡言不可泯也岁壬寅家居之暇又亲至问政山访其葬处或谓与南唐聂真人之冢相邻或以为谏议坞者别在山外丰草茂林不可复识则望而叹之曰其骨虽朽名不可灭也孰意此帙乃出于文逹而余获见之也哉岩镇为歙休孔道谢氏实居其间文逹凡四昆弟有子四人孙七人其长子廷懋又与吾槐塘丞相文清公之裔聨姻故余徃来其间谢氏昆仲必要致其家尽欵曲之情焉文固不可靳也呜呼谏议公立言初不计其名之有无而得名亦不系其后之存否余独喜文逹知先烈之可宗而敬述之由是观其仪而思有以继其躅数其行而思有以践其实诵其言而思有以咀其华率其弟兄训其子孙推孝恭之心笃夲原之义以为今谢之倡俾后来者嗣而守之其谁不健羡曰此谏议公之后也哉

　　新安程氏统宗世谱序

