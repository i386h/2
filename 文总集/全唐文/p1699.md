<!-- { "loadSidebar": true } -->
    右，臣等每蒙延英殿召对，获闻圣言，常欲朝廷尊，臣下肃，此则是陛下深究为理之本。伏以管仲古之大贤，明於理国，其言可以为百代之法。管仲云：“凡军国之重器，莫重於令。令重则君尊，君尊则国安。故安国在乎尊君，尊君在乎行令。明君察於理人之本，莫要於令。故曰亏令者死，益令者死，不行令者死，留令者死，不从令者死，五者死而无赦。”又曰：“令虽在上，而论可与不可者在下，是上失其威，下系於人也。”自太和以来，风俗大坏，令出於上，非之者在下，此弊不除，无以理国。韦宏质所论宰相不合兼领钱谷，臣等敢以事体闻奏。昔匡衡云：“所以为大臣者，国家之股肱，万姓所瞻仰，明王所慎择也。”《传》曰：“下轻其上爵，贱人图柄臣，则国家动摇而人不静矣。”今韦宏质受人教导，辄献封章，则是贱人图柄臣矣。臣等又以萧望之是汉朝名儒重德，为御史大夫，奏云：“今首岁日月少光，咎在臣等。”上以望之意轻丞相，乃下侍中、御史中丞诘问。又贞观中，监察御史陈师合上书云：“人之思虑有限，一人不可兼总数职。”太宗云：“此人妄有毁谤，止欲离间我君臣。”流师合於岭表。又贾谊云：“人主之尊譬如堂，群臣如陛，众庶如地。”故陛九级，上廉远地则堂高，陛无级，廉近地则堂卑，亦由将相重则君尊，其势然也。如宰相有奸媒隐慝，则人人皆得上论，至於制置职业，固是人主之柄，非小人所得干议。古者朝廷之士，各守其官，思不出位，况韦宏质贱人，岂得以非所宜言，上黩明主，此是轻宰相矣。後汉太学诸生，颇干时政，其时谓之处士横议，皆是乱风，深要惩绝。伏望陛下知其邪计从朋党而来，每事明察，遏绝将来之渐，则朝廷安静，邪党自销。臣等不胜感愤，辄具闻奏，伏望特赐省览。谨录奏闻。
    ○请增谏议大夫等品秩状
    右，据《大唐六典》，隋氏门下省谏议大夫七人，从四品下，今正五品上。自大历二年升门下、中书侍郎为正三品，两省遂阙四品，建官之制，有所未备。谨按《左氏传》云：“衮职有阙，惟仲山甫补之，能补过也。”仲山甫周之大臣。《汉书》汲黯称：“愿出入禁闱，补过拾遗。”《后汉书》：“张衡为侍中，尝居帷幄，从容讽谏，拾遗左右。”皆大臣之任。故其秩峻，其任重，则君敬其言而用其道。况謇谔之地，宜用老成之人，秩不优崇，则难用耆德。其谏议大夫，望依隋氏旧制，升为从四品，分为左右，以备两省四品之阙。向後与丞郎出入迭用，以重其选。
    〈御史中丞〉
    右，中丞为大夫之贰，缘大夫秩崇，官不常置，中丞掌为宪台之长。今九寺少卿及秘书少监、国子司业、京兆少尹等，并省寺之贰，皆为四品，惟御史中丞官业虽至，品秩未崇。望升为从四品，为大夫之贰，令不隔品，亦为丞郎出入迭用，以重其选。
    以前，臣等商量，缘事关朝廷典制，须行之可久，必在博尽群议，询谋佥同。望令两省、御史台五品以上、尚书省四品以上、太子太保、太常卿参议闻奏。未审可否？
    ○论时政记等状
    右，长寿二年，宰臣姚以为帝王谟训，不可阙於纪述，史官疏远，无因得书，请自今以後，所论军国政要，宰臣一人撰录，号为《时政记》。厥後因循，多阙纪述。臣等商量，向後坐日，每闻圣言，如有虑及生灵，事关兴替，可昭示百代，贻谋後昆者，及宰臣献替谋猷，有益风教，并请依国朝故事，其日知印宰臣撰录，连署名封印，至岁未送史馆。
    ○论起居注状
    右，《起居注》比者不逐季撰录，至有去官三五年後，犹未送纳者。伏以每度延英奏事後，向外传说，三事犹两事虚谬，岂有《起居注记》，皆三二年後，采於传闻，耳目已隔，固非实事。向後《起居注记》，望每季初即送纳向前一季文字与史馆纳讫，具状申中书门下。史馆受讫，亦申报中书门下。其起居改转，便望以《注记》迟速为殿最。如有军国大政，传闻疑误者，仍许於政事堂都见宰相等，临事酌量。如事已施行，非关机密者，并一一向说。所冀书事信实，免有传疑。
    ○论九宫贵神坛状
    右，准天宝三载十月六日敕，“九宫贵神，实司水旱，功佐上帝，德庇下民。冀嘉谷负登，灾害不作，每至四时初节，令中书门下摄祭”者。准《礼》：“九宫次昊天上帝，坛在太清宫、太庙上，用牲牢币璧，类於天地神。”天宝三载十二月，元宗亲祀；乾元元年正月，肃宗亲祀。伏以累年以来，水旱愆候，恐是有司祷请，诚敬稍亏。今属孟春，合修祀典，望至明年正月癸丑，差宰臣一人祈请。向後四时祭，并差仆射、少卿、尚书等官。所冀稍重其事，以申严敬。臣等去月二十五日已於延英面奏，伏奉圣旨，令检旧仪进来者。今欲及祭时，伏望令有司崇饰旧坛，务於严洁。谨录奏闻，伏候敕旨。
    ○论九宫贵神合是大祠状
    右，既经两朝亲祀，必是祈请有征。伏以自太和以来，水旱愆候，陛下常忧稼穑，每念蒸人，臣等所以上副圣心，以修坠礼。伏见太和三年礼官、御史等状，或言纵司水旱兵荒，品秩不过列宿，今者五星悉是从祀，日月犹在中祀；又云太一、天一，此九神於天地犹子男也。窃观其意，皆是以星辰不合比於天地。曾不知统而言之，则为天地，而在天成象，自有尊卑。谨按後魏《五均志》：“大辰第二星盛而常明者，为天皇露寝，大帝常居，始由道奥而陈变通之迹。”又：“天皇大帝，其精耀魄宝，盖万神之秘图，与河洛之命纪皆禀焉。”此则上帝是星之明据也。天一掌八气九精之政令，以佐天极，微明而有常，则阴阳序而大运兴；太一掌十有六神之法度，以辅人极，微明而得中，则神人和而王道平。又北斗有衡、权二星，天一、太一参居其间，所以财成天工，辅相神道也。若一概以列宿论之，实为乖谬。又按《汉书》：“天神贵者天一、太一，佐曰五帝。古者天子以春秋祭太一。”则列於祀典，其来久矣。今五帝犹为大祀，则太一岂宜降礼？稍重其祀，固为得所。刘向言祖宗所立神旧位，诚未易动，又曰古今异制，经无明文，至尊至重，难以疑说正也。以刘向博通，尚难改作，况臣等学不究於天人，礼尤懵於祀典，妄为参酌，恐未得中。伏望更令太常卿与礼宫详定，庶获明据。
    ○论冬至岁朝贺状
    右，伏以近例，其日若遇有敕权停朝贺，惟诣兴庆宫贺太皇太後、义安太後、积善太後，不诣阙庭，恐乖严敬，臣子之礼，实不遑安。臣等商量，向後冬至岁，如遇有敕权停朝贺者，其日中书门下与百僚，先诣东上阁门拜表称庆，望内降高品宣答，百僚受宣毕，然後赴兴庆宫，庶为得礼。仍望永为常式，未审可否？谨录奏闻，伏候敕旨。
    ○请复中书舍人故事状
    右，伏见天宝以前中书舍人六员，除机密迁授之外，其他政事，皆得商量。宰臣姚崇奏云：“事有是非，理均与夺，人心既异，所见或殊，抑使雷同，情有不尽。臣既是官长，望於状後略言事理优劣，奏闻进止。”自艰难以来，务从权便。政颇去於台阁，事多系於军期，决遣万机，专在宰弼。伏以陛下神武功成，昧旦思理，精核庶政，在广询谋。《诗》云：“不愆不忘，率由旧章。”前汉魏相，好观故事，以为古今异制，方今务在奉行故事而已，数条汉兴以来国家便宜行事，奏请施行。臣等商量，今日以後，除机密及诸镇奏请戎事、有司支遣钱粮等外，其他台阁常务，关於沿革，州县奏请，系於典章，及刑狱等，并令中书舍人依故事商量，臣等详其可否，当别奏闻。
    ○进所撰黠戛斯书状
    右，今月十三日，於阁中面奉圣旨，令撰书进来者。臣请待郑肃等与语了撰述。今撰讫，谨进上。
    ○进所撰颉戛斯可汗书状
    右，奉宣，令臣於书内添坚昆事者。缘未审知颉戛斯的是坚昆之後，恐须粗言梗概，未可明书。今已依宣，添改其间，有词意未尽处，亦更加添。臣学识空虚，文理浅近，再陈严，伏积兢惶。谨连封进。
    ○进所撰黠戛斯书状
    右，奉宣，令臣撰进来者。臣详其表中情款，一一报答，尽不阙遗，兼不为文言，遣其易会。缘册命时须令其称蕃事，须云册命之礼，并依回鹘故事，若须更有邀约，即待朝廷命使日别赐敕书，稍为允惬。谨缘上进，未审可否？
    ○论修史体例状
    右，臣等伏见近日实录，多云禁中言者。伏以君上与宰臣及公卿言事，皆须众所闻见，方合书於史策，禁中之语，向外何由得知？或得於传闻，多出邪妄，便载史笔，实累鸿猷。向後实录中如有此类，并请刊削，更不得以此纪述。又宰臣及公卿论事，行与不行，须有明据。或奏议允惬，必见褒称；或所论乖僻，固有惩责；在藩镇献表者，必有答诏；居要官启事者，自合著明。并当昭然在人耳目，或取舍存於堂案，或与夺形於诏敕。前代史书所载奏议，无不由此。近见实录，多载密疏，言不彰於朝听，事不显於当时，得自其家，实难取信。向後所载群臣奏议，其可否得失，须朝廷共知者，方可纪述，密疏并请不载，如此则书必可法，人皆守公，爱憎之志不行，褒贬之言必信矣。
    以前，臣等伏见近日实录，事多纰缪，若详求摭实，须举旧章。谨件如前。
    ○议礼法等大事状
    右，按《史记》：“仲尼在位，狱讼之词有可与人共者，不独有也。”伏以汉魏以来，朝廷大政，必令公卿奏议，讲求理道，博尽群情，所以政必有经，人皆务学，著在史策，粲然可观。臣等商量，如有事关礼法，群情凝滞者，各望令本司申尚书都省，下礼官、学官详议，意见不同者，任为别状。如是刑狱，亦令法官同议，然後丞郎以下详具可否闻奏。如郎吏有能驳难者，皆许上闻，并须先据经义，其次取正史策故事，不得自为意见，言涉浮华。如礼官、学官才识出人，议论精当者，向後擢授台省官，郎吏别与迁擢。所冀汉魏之风，复行今日。
    以前，臣等今月二十五日，已於延英面奏，奉圣旨，令条疏将状来者。谨具如前。
    ●卷七百七
    ☆李德裕（十二）
    ○代刘沔与回鹘宰相颉於伽思书
