<!-- { "loadSidebar": true } -->
    属契丹以营州叛，建安郡王攸宜亲总戎律，台阁英妙，皆署在军麾，特敕子昂参谋帷幕。军次渔阳，前军王孝杰等相次陷没，三军震慑。子昂进谏曰：“主上应天顺人，百蛮向化，契丹小丑，敢谋乱常？天意将空东北之隅以资中国也。大王以元老懿亲，威略迈世，受律庙堂，吊人问罪，具精甲百万，以临蓟门。运海陵之仓，驰陇山之马，积南方之这甲，发西山之雄，倾天下以事一隅，此犹举太山而压卵，建瓴破竹之势也。然而张元遇、王孝杰等不谨师律，授首虏庭，由此长寇威而殆战士，夫寇威长则难以争锋，战士殆则无以制变。今败军之後，天下侧耳草野，倾听国政。今大王冲谦退让，法度不申，每事同前，何以统众？前如儿戏，後如儿戏，岂徒为贼所轻？亦生天下奸雄之心。圣人威制六合，故用声尔，非能家至尸到，然後可服。况兵贵先声，今发半天下之兵以属王，安危成败，在百日之内，何可轻以为寻常？大王若听愚计，即可行；若不听，必无功矣，须期成功报国，可欲送身误国耶？伏乞审听，请尽至忠之言。凡军须先比量智愚、众寡、勇怯、强弱，部校将帅士卒之势，然後可合战求利，以长攻短。今皆同前不量力，又不简练，暗驱乌合败後怯兵，欲讨贼，何由取胜？仆一愚夫，犹言不可，况奸贼胜气十倍，未可当也。且统众御奸，须有法制，亲信若单独一身，则朱亥金钅追有窃发之势，不可不畏。人有负琬玉之宝行於途，必被劫贼，何者？为宝重人爱之。今大王位重，又总半天下兵，岂直琬玉而已！天下利器，不可一失，一失即後有圣智之力，难为功也。故愿大王於此决策，非小让儿戏可了。若此不用忠言，则至时机已失；机与时一失，不可再得，愿大王熟察。大王诚能听愚计，乞分麾下万人，以为前驱，则王之功可立也。”建安方求斗士，以子昂素是书生，谢而不纳。子昂体弱多疾，感激忠义，尝欲奋身以答国士。自以官在近侍，又参预军谋，不可见危而惜身苟容。他日，又进谏，言甚切至。建安谢绝之，署以军曹，子昂知不合，因箝默下列，但兼掌书记而已。因登蓟北楼，感昔乐生、燕昭之事，赋诗数首，泫然流涕而歌曰：“前不见古人，後不见来者，念天地之悠悠，独怆然而涕下。”时人莫之知也。
    及军罢，以父老表乞罢职归侍，天子优之，听带官取急而归。遂於射洪西山构茅宇数十间，种树采药以为养。尝恨国史芜杂，自汉孝武之後，以迄於唐，为《後史记》，纲纪粗立，笔削未终，锺文林府君忧，其书中废。子昂性至孝，哀号柴毁，所气息不逮。属本县令段简，贪暴残忍，闻其家有财，附会文法，将欲害之。子昂荒惧，使家人纳钱二十万，而简意未塞，数舆曳就吏。子昂素羸疾，又哀毁，杖不能起。外迫苛政，自度气力恐不能全，因命著自筮，卦成，仰而号曰：“天命不佑，吾其死矣！”於是遂绝，年四十二。
    子昂有天下大名而不以矜人，刚断强毅而未尝忤物，好施轻财而不求报。性不饮酒，至於契情会理，兀然而醉。工为文而不好作，其立言措意，在王霸大略而已，时人不之知也。尤重交友之分，意气一合，虽白刃不可夺也。友人赵贞固、凤阁舍人陆馀庆、殿中侍御史毕构、监察御史王无竞、亳州长史房融、右史崔泰之、处士太原郭袭徵、道人史怀一，皆笃岁寒之交。与藏用游最久，饱於其论，故其事可得而述也。其文章散落，多得之於人口，今所存者十卷。尝著《江上丈人论》，将磅礴机化，而与造物者游，遭家难亡之。荆州仓曹槐里马择曰：“择昔从父友王适获陈君，欣然忘我幼龄矣。榆关之役，君筹其谋，戎安累年，不接晤晤。圣历初，君归宁旧山，有挂冠之志，予怀役南游，遘兹欢甚。幽林清泉，醉歌弦咏，周览所记。倏遍岷、峨。予旋未几，陈君将化。悲夫！言绝道冥，杳然若丧之。几延陵心许，而彼已亡，天丧斯文，我恨何及！”君故人范阳卢藏用，集其遗文为序传，识者称其实录。呜呼陈君，为不忘矣！遂为替曰：
    岷山导江，回薄万里。浩瀚鸿溶，东注沧海。灵光氛氲，上薄紫云。其瑰宝所育，则生异人。於戏！才可兼济，屈而不伸。行通神明，困於庸竖。子曰：“道之将丧也，命矣夫！”
    ○祭拾遗陈公文
    子之生也，珠圆流兮玉介洁；子之没也，太山兮梁木折。士林阒寂兮人物疏，门馆萧条兮宾侣绝。叹佳城之不返，辞玉阶而长别。呜呼！置酒祭子子不顾，失声哭子子不回。唯天道而无托，但抚心而已摧。尚飨。
    ●卷二百三十九
    ☆武三思
    三思，士孙，以后族累转右卫将军。武后临朝，进夏官尚书，封梁王。证圣元年同凤阁鸾台三品，神龙初进拜司空同中书门下三品，固辞，随例降封静德郡王，寻拜左散骑常侍。桓彦范等既诛二张，薛季昶、刘幽求劝并诛三思，不从。翌日，三思因韦后潜入宫中，反易国政，彦范等皆斥去，悉复武后法。忌节愍太子，谋废之，太子惧，发羽林兵围其第杀之。既死，中宗为举哀，赠太尉，复封梁王，谥曰宣。睿宗立，斩棺暴尸，夷其墓。
    ○贺老人星见表
    臣守节等文武官九品以上四千八百四十一人上言：臣闻惟德动天，必有非常之应；惟神感贶，允属会昌之期。天鉴孔明，降休徵者所以宣天意；神聪无昧，效嘉祉者所以替神功。故黄鸟白麟，载称姬、汉之日；元圭黑玉，式昭禹、汤之代。伏惟天册金轮圣神皇帝陛下润色丕业，光赫宝祚，执大象而御风□，鼓洪炉而运寒燠。浃洽四海，辉华六幽，希代符来，超今迈昔。浪委波属，故合沓而无穷；日臻月见，尚殷勤而未已。伏见太史奏称，八月十九日夜有老人星见。臣等谨按《黄帝占》云：“老人星一名寿星色黄明，见则人主寿昌。”又按《孙氏瑞应图》云：“王者承天，则老人星临其国。”又《春秋分候县象文曜镜》云：“王者安静，则老人星见。当以秋分候之，悬象著符于上，人事发明于下。”寿昌者，知亿载之有归；安静者，示万邦之必附。澄霞助月，非唯石氏之占；散翼垂芒，何独斗枢之说？臣等谬参缨笏，叨目祯祥，庆之忱，倍殊品。无任踊跃之至。
    ○大周封祀坛碑（并序）
    臣闻乾坤大象也，张三光而列五岳；帝皇大宝也，朝万国而礼百神。然则历考河图，傍稽洛识，乘枢建极（阙三十一字）地。羲、农、轩、顼氏往，尧、舜、禹、汤、氏作。邦畿则千八百国，封禅则七十二君。唯临日观之岫，才越天齐之岭。（阙三十二字）三花玉树，遥分神女之台；五方金芝，下秀仙人之窟。仰通上帝之境，俯枕中枢之甸。风烟万载，徵荐鲽而（阙三十一字）昌之日。可以召玉帛，可以勒银绳。建显号而施尊名，飞英声而腾茂实，其唯我大周乎！祖（阙三十字）兴王之秘，运鹏海而首出，跃龙泉而高视。卷舒元气，分宝位於玄宫；登步大阶，受珍图於黄屋。均两曜而（阙三十字）
    天册金轮圣神皇；帝陛下徇齐作后，聪明为辟。心悬万月，从雁塔而乘时；足驭千花，自龙宫而应运。垂大（阙三十一字）位。祥龟负字，悬符启夏之徵；瑞马呈图，豫送开虞之兆。岂独天浮紫气，知赤帝之将兴；地映红（阙一字）表朱宣之（阙三十字）之因；叶聚祥经，谁识去来之果？延妙相於丹，降法身於紫极。湛然常乐，轮风销八柱之天；寂尔圜明，剑雨（阙三十字）踊，悬石镜於丹霄；圣水潜开，湛珠泉於碧汉。澄漪写月，非关竹箭之流；迥岫排□，何止莲花之（阙一字）。遐循（阙三十二字）致协掩於百代，宏猷超於万叶。讴歌纂，考符瑞於尧终；狱讼膺期，送休徵於舜禅。八窗四达之制，五室九（阙三十字）宫非待子舆之议。悬宝思而不测，运灵襟而独远。雕楹峻峙，若鳌柱之临空；反宇中垂，似鹏云之映（阙三十二字）绀席於难津，开紫坛於龟浦。苍龙晓辟，钩陈瀚阙之前；翠凤晨张，玉辇下三川之上。山分虎据，指曰（阙三十二字）之野。开玉帷而钤士，命金坛而拜将。营分水月，烟消彭蠡之滨；陈起山虹，雾廓洞庭之野。
    三监纵慝，七国（阙三十一字）□梯，驱鸿装而骖凤驾。未若浪井常沸，□浆镇涌，流珠匹，练玉难俦。偶西圣而为尊，配东皇而保祚。（阙三十一字）奏飞龙远叶高阳之代。鬼神无以秘其奥，造化所以同其节。鲲池象浦，才居侯甸之中；细柳蟠桃，未出王畿（阙三十字）庭而失所。铜掌著於汉日，金茎营於魏代。空竭神仙之望，无阶风化之美。未有殊方送款，争马就日之心；（阙三址一字）而上秀。山光拂迥，疑覆鼎之黄云；珠影浮空，似临圭之白日。铜舟铁轫，凌幽驾险；石弩玉环，驰烟驿（阙三十一字）鹿银獐年趋於帝囿。龙编列壤，遥通落雁之峰；象郡疏疆，远控ㄢ鸢之水。时惊蛇豕之暴，或纵豺狼之虐。（阙三十字）俗。皇威远举，取八桂若摧枯；庙略冥通，殄三珠如拉朽。烟尘息而九区静，文轨同而万方泰。至若（阙三十一字）至。莺啼草秀，雁飞木落。丹花翠柳，送宇宙之春光；玉露金风，涨山川之秋气。披绣闼而（阙一字）天步，敞雕轩而（阙三十一字）庾登而俗阜。高天降祚，先开雨粟之祯；厚地锺祥，更锡归禾之瑞。艾知惧，草缨无犯，郑竹所以焚科，燕（阙三十一字）集黑玉来而殷业泰。龙飞白水，赤伏至於刘亭；凤集岐山，丹书下於姬户。
