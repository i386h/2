<!-- { "loadSidebar": true } -->
　　延陵呉成季筑堂番阳夀栎山之阳榜曰晚香志养也初季生敏卓神气以灵其亲夀栎翁实竒之俾习老子之道且曰皋防禹稷治足以为经孔曽思孟经足以为治方今天下寜一明哲辈生躬行古人莫非治以为经之学而非尔所企也无已老子乎老子之道固淡泊无华与时消息至矣小子行之季乃退着道士衣冠侍大宗师于朝垂二十余年入承清问出侍属车所以黙賛圣治一本黙之化至矣哉嵗时由教事道出番阳境上归觐二亲夀栎翁方左图右书以修孔孟之道饮酒赋诗以乐尧舜之治夫人理阃内众妇槃丝以从伯氏守门户用誉诸孙骎骎以文学名世而成季之归也凢尚方锡赉归遗庭下中朝之彦两院之儒所以宠光歌咏照暎槖中季紫衣象简问安否外躬奉觞上夀愉色婉容进退有礼夀栎翁喜曰此清时赐也于是堂若干楹庭足以容拜趋阼足以奉升降堂之中鹤髪垂垂左扶右掖于壶于觞以琴以瑟堂之外黄华鲜鲜秋气为洁以燕以夀于采于撷夀栎翁亦安且荣矣于是遂即晩香名之既成五年成季命其侄善自京师万里求记于余余惟逹人之识与时而为流行人子之情养志以为容悦矧当天地淳风内布清气独行善察生意者毎于此乎觇之而有黄者华风露髙洁达人君子所寄情焉异哉夀栎翁之为达也以道怡时以志存晚故命其季自诎于老子安荣之植生自无华髙洁之姿出于澹泊故命其堂有取于老圃进不悖于芳妍退有遗于乆逺夀栎翁可谓与时流行而成季可谓养志容悦者矣于是乎记
　　氷雪相看堂记
　　教呉尊师即崇真万夀宫之右筑室三间载绸载缪西南其户土榻陶春石煤种燠四方賔客晏坐其中题曰氷雪相看凡京师之名能文者咸赋之纪之既又命其侄编修君来钱唐致辞于余曰余生大江东以道际圣朝留京师二十年毎嵗大明北陆之日一气磅礴万象冲固尝乗广莫之风行枵之野而太始嵌空之姿坤元驯致之迹飞舞凌空峻嶒抱泽值物班象因川赋形神矣至矣是乃神防昆仑之上左俯玉树右拾琪花翠水无波瑶池一色歌浮黎之章聼钧天之乐超鸿蒙混希夷寂寥而莫我知也然而造者为化化者为造相寻于无穷而未始相离也是故坚至之日妙入流形瀌瀌之中洞在见睍羲文不能画周孔不能辞固与之相入于环中于是言非吹也而吹者之有言接非构也而构者之方接不凝也而履迁毋莫也而敦化则夫氷雪之观岂非吾牡之门而谷神之妙欤扬子有云观雷观火为盈为实抑何见之晚耶予闻而然惊曰藐姑射之山有人焉使物不疵疠而年谷熟者非子耶遂即其语为之记
　　上虞刘氏顺寜庵记
　　越上虞北西二十里有山曰兰芎大江萦之蜿蜒之气盛而不泄故回薄纡欝左右旋引而丘而阜而峯而屛若断若连或起或仆是不一状其尤纡欝而耸列者为杨家尖脊竖股行右薄白马湖势曲抱萦舞有龟蛇旁折之胜其山自南东大查罗岩来者雄峙崇赴至杨溪而夷逺引清流畴坂防衍坻阜星分外列平翠于是杨尖之下实为刘君伯夀终老之卜初刘氏三世祖茔揆形度宜众以为不协晚遇僧普昭繇奉化长汀而来发书筮之曰有伦有脊白羊踖踖鸣鸡跖跖玉兔抑抑刘戴其夕遂以指南决之林峦安妥土壤肤润若神授夙造时先嫔戴氏卒遂焉且旁为茧室以俟终藏乃筑楼三间其东扁曰顺寜求余文记之余惟天地之造隂阳之凝乃有肖貌而命曰人君臣师友以宠淑之道德仁义以扩充之即事就业随行建言百世而不为疚者此身也耶然而旦夜消息之相乗舟壑负藏之莫测有不能一息为蘧庐刺刺恋者人耳人耳也耶是故适来夫子时也适去夫子顺也顺吾顺寜吾寜鬼神不能乗也伯夀其达矣夫大德八年十有二月伯夀甞与余坐笋舆乗北风度孝闻岭过杨尖之山登覧终日坐语揆卜之故且指余曰此将庐焉庐成子记之余曰诺今别三年庐果成求记益力遂不辞
　　福生堂记
　　河间牛仲济以医道防公卿间遇余于越与余相好也见所以治病如神迎致之车无虚日所得金钱乐施不余余固自悔余业之不精也然尝为余言医非世不承承非师不广广非心不通始余及事大父前荣禄公以医名于时禁传秘授少习之矣犹虑其未广也防四方事其师李奉训君左右周旋日奉贱事如是者十年始尽得其道故凢视人疾也人与己一已与元气一是以疾无隐情而药无妄试然至于族毎见其难为始予入疾者之家怵然为惧目且荧之息且平之神且营之得其疾以其疾然后视提囊有成剂探而授之百战百胜如孙呉之兵而后语有流津笑有神来心其容少肆乎遂疾常愈余闻曰譆疾者圣人之所慎也而托医医犹夫人也必也使无疾乎以神防其微以知修其着世也者言其家也师也者言其传也心也者神明之舍也必也惧以摄之则志虑持一吉祥来防语为灵草木为圣仲济其庶矣乎今将筑室鲸川门不拒疾榜其堂曰福生求余文为记余曰持此心也福其不生乎请刻诸石
　　松乡记
　　出奉化市郭东南行数百歩有松蜿蜒如龙头角爪体具葢数百年物也或曰一州之秀尽钟此松故多名儒而少显宦又东南行二十里万山苍然风雨嵗寒不改节色西接华顶云南东引金蛾太白两溪如带无楩楠樟梓杂植人号其地为松林乡唐开元中析鄞为十九乡时所名逮更为八乡亦不輙易南入海为鲒埼亭葢乡之斗絶处余家其下聚居亦数百指祖父坟墓又宅乡之高燥地遂兀兀守故书誓死徙无出乡意大德二年秋部使者完顔公行郡恳问出处题之为松乡又窃自念士生田里间具聪明识道理非独父兄之积亦清淑之气偶然在人饮其泉之甘衣食其土之所自出以长飬耳目既壮有事四方知天地之大江海之广问钓防于某水某丘之下则已不乐道矣仕而遂不遂而客且游去乡里益逺则视乡里益薄犹有鬼神亦何乐孕育灵秀于尔辈哉故材智不接世而裕诗书亦及身而衰前有贤哲亦可覩已余志不出里闾名不在江海守其乡也固宜安能薄视草木愧仰日星求不为怀土之人欤至若雪霜之年风雨之夕日与二三子披云烟揽苍翠饮食与居穷达与谋大夫之却不为傲腹中之生不为诬松乎予乎求所以无愧于尔乡之人乎则其庶乎无负部使者之知也遂书以为记
　　净香亭记
　　世有爱嗜竹者唯晋王子猷不可一日无也葢此君洞然有忘物之姿而直节苍苍为傲时之植故寄情离世者嗜为宜至论杜子美善嗜竹则人不谓然然娟娟细细之句清圆静好与竹写真夫亦天涯流落之余寄情离世于竹为真知而世弗察也因尝论子猷仕而放者也故心与竹防山隂雪夜之舟西山爽气之笏竹不能戾其达也若子美非圣于诗者欤心清而闻入目息而视来故神与竹遇有不能翳其清也是故有子猷之嗜无子美之知虽日与竹狎犹夫人也不然则竹与境忘防且移矣答禄氏宅宛丘之阳蹈幽接雅嗜竹尤甚其寄情欤读书好古以遗富贵其离世欤于是筑亭竹间扁曰净香日与竹对虚心守黙直节凌髙亦貌知竹而已若夫碧雨吹晴箨风度逺心清目息神与竹防释氏示悟之机闻思之境其在尔乎清隂在门好客当席有曰仕如子猷曰竹善嗜诗如子美曰竹真知固当不为辞屈
　　婺州路浦江县真常道院记
　　婺须女之墟僊华山在婺浦汭川石颖丽吞沐风岩栖谷隐之士筑削其中兀为珍宅真常在僊华之下闯郭无哗藩林自蔽澄素葆和大师方无隅实创始之初无隅以清卓之姿早蠲人事既为黄冠师遂判其郡道教事青山白云心在故梓乃营乃卜得赵氏居伙矣沈沈交手赀施基甓既崇栋宇既凌乃清乃祓施以丹碧复寝为宫周荣为序幢葢之植沉檀之芬雾防岳峙云车风马来宇来庭茹炼之侣鉢麻夜流枕炊昼集前盐官州教授呉防敏实割先畴以奉常入无隅之志始单矣夫人身游溟涬之初沐被自然之化故出入妙宜多老氏之徒而万目睽睽游彀日殆山林之士往而不返頋将安所归乎是故廓清净之学以求无为严神道之教以示修省天真与防恒性允保亦世教之所不得无而道院之所由成也陈君公举提举江浙儒学以无隅状来防记其事不敢辞
　　萧山县慧明庵记
　　金华楼慧达筑屋萧山县之阳畬构厥考严事佛居以受邑人系念之徒道暍予浆重趼予屝呼庚癸者予食饮以规以誓或以基筑或以木石或以土田施者乃来遂成一方精庐平章紫微史公题其扁曰慧明至元十八年也大德九年春余犹子愭读书是邑以其状来求文人固有具冠巾有妻子不堕四肢之敏出租赋奉公上口诵寂灭之书以与人为善之归果在所予乎余闻庄生化蝶之喻髑髅之言然后知如来净土之乐宜有不诬也此刘遗民陶元亮所以日从事庐山中以姑遗此世也然逺公之教既行人无贫贱愚智一趋于达抑观其徒以义相合以礼自防其于饮食也忘生杀之机鬼神也无谄赂之祷平时以智相营以力相奉逺行者家必有归授记者死不倍去此庵之所由成而予言之不得弛也遂为之书
　　江浙行省春运海粮记
　　江浙等处行中书省平章政事领江淮等处财赋都总管府公赛音迪延齐荣禄公既政之嵗冬十有一月朝廷以近畿艰食使驰驿咨行省以嵗运海道粮石二百二十万有竒俾春运五十八万以四月到京及时而振发之咨有平章政事荣禄公实董视焉一府愕眙曰凢海道嵗运必以夏至为期风力髙兢其乃有济今风东北行颿一日起大海中漫烂不见踪迹舟控御失所则碎破沈溺患在目前能有济乎公曰圣天子宵旰之仁中朝大臣视饥由已之道承命以行其必有济公遂勇往而海道万户恩公某日聴指画乃度乃筹凡募舟大小凡四百余榜舟之徒凡四万余凢费募佣钱为锭五万七千庾人告严量概必平不浮病官不损耗入以三月二十有一日起碇于呉之嘉定刘家港而恩实部之部有千夫长从其翼先起碇之日公诣海神天妃宫躬具牲牵陈爼豆与神誓言曰海漕之运我国家万世之利也春运之役其昉自今凡在人事者予既克尽之矣大海洋洋则尔明神之责也毋狂而风毋防而雾毋剽而暗屿浮椒毋滞而浊水露碛俾遂善达以充国储神亦与有頼焉祷已明日大歌小讴千橹具发民气以増江海明穊于是公还省坐堂上迨四月二十有一日海道万户府以状闻米五十五万石有竒以四月三日讫赴都仓一府欢然贺曰平章公之力也于是掾史请记其事公曰毋吾寜贪天之功乎掾史咸曰是必记以着始也而属文于余余谓天地之间惟海为钜包括运转与天同流是故浩浩洋洋泛滥九州之外自刳舟剡楫之世不能一日通也昔在帝尧都冀州日四方贡漕之道各因其舟楫之便而达焉故岛夷之贡夹右碣石而入而青州之贡自汶达而入扬州之贡自江海达而入载在禹贡然犹不可考也堂堂天朝包括海外而东南漕运之利起自古扬州大海之濵而达于古青州之海屈折碣石之南西而京漕之道通矣大舶如山狂波为陆浮防天地之际万里一席可指日达也然而大海之运六月一息舟人必以为占而南外之舶相衔而动故毎嵗海漕之运亦有待而后发乎今以三月起运而旬有数日之间衔尾而达公不失期私不耗落夫亦天彰荣禄公之德故为之返风以济也犹有鬼神其可欺乎后之言春运海粮者自今始于是乎记
　　曹氏舍田记
