<!-- { "loadSidebar": true } -->
所谕尽忠竭志，不私有己，若留侯之定汉鼎，梁公之取唐日，始不与此种种萧艾，徒供口实耳。少湖位台鼎，双江握兵符。军弱民贫，干旋经纶，及时为之，若同舟而风，同室而焚，庶有可济。若诿于天命，非君相民良代天工责任也。何如何如？
龙溪自水西而返，已约狮泉山峰订避暑之策，期以对越明命，归一正学，不为浮谈虚见负师门而疑来学。嗣当有以请正。
简两城靳郡侯
所示静存动察二言，求之心未合。而慎独一节申前节无疑，作如此看，方有下手，庶免捕风捉影。至以山下出泉发明蒙养之功，非留意正学，何以及此！无极之真，二五之精，妙合而凝，形生智发，正是山下出泉，不舍昼夜。故戒慎不睹，恐惧不闻，无须臾之离。端本澄源，便是圣功。所谓天德王道，只从此慎独一脉。若人生而静以上，正是水在地中，更无施力处。钦服钦服！其曰“以意对出言处事看，则意似静，以意对寂然不动看，则意似动。动静相感而名义攸立”，似犹以未发已发分动分静，于所谓戒慎恐惧便是已发者异矣。其曰“收视敛听，不撄一尘，不兴一波”，观此不撄不兴，意尚未动，在吾儒谓之存存。存存则意发即诚。似诚意之前有入微一段工夫，于所谓诚意是尽头者又异矣。未发之中不宜与夜气例看。不远之复不可与闲居为不善论分量。惜不得促席一尽之也！往时与诸生商量，亦有与尊见相发明者，录上求正。
答石屋年兄
承分贶仙品，即餐以拜赐矣。世界安能磨人？人自磨世界耳。薰风吹林，荟蔚不能障；杲日当空，江湖不能浸。矧灵于万物者，乃被荣华拂郁磨杀耶？故善学者以拂郁为玉成，不善学者以荣华为桎梏。知无入不自得者，可以语须臾不离学术矣。甘心轮回地狱，绝意超升天堂。眼前种种，安知不为二氏笑呵呵耶？向语同游：志向须洁净，工夫须紧切；二者不相副，病暍空谈蜜？又云：工夫能紧切，志向未洁净；纵然勤药饵，元精终带病。又云：志向能洁净，工夫乃疏散；寄语归家客，投早莫投晚。奉上家会中一剂惜阴说录求正，以扇书之，欲公卷舒常在手也。
简晴川诸君定粮额增减事
客岁聚云津，曾面议赋役总册所刻粮额于旧额有增减。南新二县独受其利，而各郡县分受其害。即与双江念庵舟中联名达于默泉中丞。比游九华，过省城，备告纪山东石诸当道。会委闇斋别驾清查。今清查已明，已造册以呈，皆刘友寅甫之劳。特恐南新财力两便，未易改正。谨托刘友以册奉览，而议颠末，洞然增减利病之源。诸君子一体休戚，必协谋有以援之矣。国朝田额俱有旧章。一百七八十年，名公钜卿宦于江右者何限？南新二县高位丰赀者何限？咸未有轻改也。三五年来，递减递加。奏请未闻，已可骇叹。矧明刻五钱八分之内，不行实纳，暗加一万馀两以派各县。而吏胥因缘为奸，又侵渔一万馀两，何以堪之！得达群公，洞然颠末，当必有慨然任其责者。而南新虽有财力，薾然内疚，亦无所逞其辨矣。若终于不明，则明刻诸梓，上诉诸朝，厘巨蠹以甦群困，亦义之所不容默也。惟诸公秉义裁之。
简吴学愚
崇文执别，相顾依依。潞河寓吏李用以谢计登彻矣。沿途久旱，水甚340，大风复时震撼薄头景德之间。盗乘机纠蟠，吏噤不问，甚者或利之。早夜儆惕，幸抵临清矣。昨会舜渠司成，互言所病。仆谓：初入朝市，恒惧纷华挠素志。而渠谓：久住山林，无良友生意不免萧索。因相顾而叹，今古两种症侯，耽阁了多少豪俊！安得出门如宾，使民如祭，繁剧而常定，岑寂而常充乎？执事抗志希古，虚心取善，此在海内交游正自罕得。更祝亦临亦保，以永肩大业。相国老先生未能具启，然兢业万机，弼直四邻，唐虞明良喜起，正是天德常健常明，亦别无巧法也。侍间先致候谢，馀俟续启。
简复聂双江
怀德之约，正欲倾竭请教。而应酬所苦，彼此未能尽。吾兄悯学者格物之误，陷于义袭，却提出良知头脑，使就集义上用功，可谓良工苦心矣。而遂谓格物无所用其功，则矫枉过直，其于致知在格物五字终有未莹。先师之旨亦曰“致吾心之良知于事事物物之间”“寂感内外，通一无二”，故庸德之行，庸言之谨，便是圣门致知格物样子。即此是集义，即此是致中和。寂然不动者未发之中，感而遂通者发而中节之和。今曰“感而遂通者神也，未之或知也”，则寂然者独非神乎？独可用其知乎？又曰“发而后充，离道远矣”，则感通者又乌可以为神乎？凡此皆鄙心之所未安者，不敢不竭其愚以求正。
近作《心龙说》赠彭山公，大意谓渠精思妙契，直追横渠，然强探力索，终与圣门明睿所照不同。谨录以呈览，幸虚心反复，详以见示。圣恩宽大，旁招遗逸，而不佞姓名亦滥列甄录。夙夜兢兢，无以报称。文江之会，伫望药石之。
简李六峰
事上使下，从前先后，发于良知之精明，而不以作好作恶间之。古之人所以事上也恭，使下也仁，交僚友也信，由此道焉耳。学术弗端，上日骄而下日谄，至于以顺逆为憎爱，以憎爱为毁誉，故俊民日弗章，而蒸民日弗康。经世者方慨之而无以拯也。然吾辈隐微处亦须精察。昔岁待罪广德，常请教先师。先师称古圣之德曰“允恭克让，恭而弗允，让而弗克，虽外面矫揉安排，终非本体流行，毕竟有渗漏出来”。以使君道义之夙也，敬诵以求正。麋鹿之质，自分山林。而优恩收录，乃进之凤仪兽舞之末。夙夜兢兢，无以报称知己者。其何以振策之！
复吴麟峰
老年光景，正好为学。世故已勘破矣，嗜欲已减省矣，闻见思索已不与后生等争胜负、较多寡矣。鸡鸣而起，从精神命脉处自省自证。有疚无疚，一点灵光瞒昧不得。自消自化，自成自道。保守这些，乘化归尽，所谓优哉游哉，聊以卒岁。虽耳塞目暗，外症不免，而天聪天明，光复旧物。
再简双江
炎威方炽，宾座未散，不审抱寂守静能翛然与造物者游否？江门谓百岁蔗倒餐者，非论世界气象，只论吾辈处世界法。日入道腴，亲切有味。虽遇拂逆，能化而齐，方是得手。不然，悬解妙诣，终不得享用耳。两城公相晤论学，别后有数条相问。大意主于收视敛听、一尘不撄、一波不兴为未发之时。当此不撄不波、意尚未动，吾儒谓之存存。存存则意发即诚。弟答之曰：收视是谁收？敛听是谁敛？只是戒惧工课。天德王道，只是此一脉。所谓去耳目支离之用，全圆融不测之神，神果何在？不睹不闻，无形与声，而昭昭灵灵，体物不遗，寂感无时，体用无界，第从四时常行、百物常生处体当天心，自得无极之真。谨录上求正，暇时幸批教之。
老年光景，更须爱惜。及时切砥，共图归宿。旦夕至愿，日与师泉图之。冲玄若未能行，须聚首玄潭，无久离索乃佳。
简郭平川
云津梅陂，久沐箴砭，直欲脱屣尘寰，登海岸之舟，至示洗心，伍神明圣学。见子渊佳句，尤深叹服。象山先生曰，天下若无着实师友，不是恣情纵欲，便是各执己见。旨哉，其言之也！师友箴砭，不肯着实，则劝善而未纯，规过而未净。故卑者滞情欲，高者倚意见。虽清浊有差，而障道则均。以执事之历试深造，其察之精矣。天命之性，纯粹至善，昭昭灵灵，瞒昧不得，而无形与声，不可睹闻。学者于此无从体认，往往以强索悬悟自增障蔽。此学不受世态点污，不赖博文充拓，不须忆中测度，不可意气承担，不在枝节点检，亦不藉著述继往开来。凡有倚着，便涉声臭，于洗心与神明伍处尚隔几层。愿详考而备诲之。
简刘两江
吾兄资禀仆茂，世味亦浅，故日用应酬，自觉无碍手处。纵有抵碍，亦挨傍资习发落得去。此于显然悔尤，举可以免，于圣门肫肫皓皓门户，恐尚殊科。世之论者谓，曾子得之以鲁，子贡失之以敏。果若而言，则敏劣于鲁矣。古人学术，须到气质脱化处，方是归根复命。亿则屡中，是不免挨傍气习，犹有倚着。而战战兢兢，任重道远，岂鲁者所能了？故尝谓，曾子能脱化得鲁，故卒传其宗；子贡不能脱化得敏，故终止于器。每用自怨自艾，与同志共之。冲玄大会，得联舟以往，细商归宿是望。
简张净峰中丞
夏月郭宪伯春震行，曾托以禹益徂征之典，仰助运筹。伏听山中，声问沓沓。昨归自象山，询诸同游，咸以为帝王之度，万物一体，虽鸟兽鱼鳖，举俾在并生化育中，岂忍与匹夫为仇？忿疾于顽？而吾黎庶军旅，輓粟负戈，劳顿疾疫，恝然不相融贯，纵使得其地，役其人，亦将奚裨？昔充国平羌，不欲以一战取捷，虽拂群议，终定伟绩。以明公之历试博观，其筹之必精矣。颁历使至，具感轸存。详询军政，罢兵积谷，民亦劳止，迄可小康。仰翼为宗社生灵长顾却虑，以幸斯文。
端阳候双江兄归，登临虚之阁。重阳前出游冲玄，偕念庵诸君聚于玄潭。切己箴砭，日就笃实。于圣门庸德庸言、慥慥皓皓窥见脉络。若以天之灵，击壤清平，坐观虞廷干羽之化，受赐溥矣！
复龙起文
古人有言，凡人未见意趣，必不乐学。俗之乍起乍仆，悠悠而从事，只缘未有真志。故仁义纷华，不免交悦。虽欲强之不惰，又安得耶？今须不惮远道，不避盛暑，不牵俗习，如六七月中应科举一番，必出榜而后归，则庶有得隽而还者矣。《春台会序》不可轻易议昌黎公。此公力量气魄，真是起八代之衰。试评文中子外，能以周孔承担，追寻尧舜一脉相传之真，毕竟有几人！故能排斥佛老，羽翼圣阃。中间论性原道及上宰相书处，亦未能尽得其蕴。向日欲一究其旨，以为昌黎公解嘲，因循未就。幸与万溪熟筹之。
简陈春元崇吉
望仙聚讲，翠云出游，备征君子缁衣之爱。而登床剖露，邮亭缱绻，此情不能忘。别来以冬至，倏尔逾夏至矣。妙契无言，日新不已。非贲育自任，其可以让师友耶？文章可闻，天道未悟，是求之以迹也。无所不说，退省足发，是契之以神也。故曰语之而不隋。不惰者，欲罢不能。既竭吾才，如有卓尔，欲从未（原作末）由。夫子以神言，而子渊以神会。惜也，群弟子以迹求而遗其神也！戒慎不睹，恐惧不闻，子思子阐圣学一脉之神，而谁其会之？莫见莫显，无物而遗；不睹不闻，声臭俱泯。离屡无所用其明，师旷无所用其聪，惠施无所用其辩（原作辨）。肫肫皓皓，浩浩渊渊，非天下之至神，其熟能与于斯？神之格思，不可度思。相在尔室，不愧屋漏。请以为存神助。世之纵肆者，悍然不可与议。而有志于学者，亦复以声臭杂之，宜知几者难得也！何时合并，细究归宿？秋尽，约升九华以入宁徽，能命驾一至尤望！
复余子庄诸友
