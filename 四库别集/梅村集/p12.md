<!-- { "loadSidebar": true } -->
　　白头儒生良自苦独抱陈编住环堵身歴燕南遍齐鲁摩挲漆经观石鼓上探商周过三五矻矻穷年竟奚补岣嵝山头祝融火百王遗文弃如土马矢髙于瞿相圃笺释虫鱼付榛莾寓言何必齐庄周属辞何必通春秋一字不向人间留乱离已矣吾无忧
　　咏拙政园山茶花【并引】
　　拙政园故大寺基也其地林木絶胜有王御史者侵之以广其宫后归徐氏最久兵兴为镇将所据已而海昌陈相国得之内有宝珠山茶三四株交柯合理得势争高毎花时钜丽鲜妍纷披照瞩为江南所仅见相国自买此园在政地十年不归再经谴谪辽海此花从未寓目余偶过太息为作此诗他日午桥独乐定有酬唱以示看花君子也
　　拙政园内山茶花一株两株枝交加艶如天孙织云锦赪如姹女烧丹砂吐如瑚缀火齐映如防蝀凌朝霞百年前是空王宅宝珠色相生光华长养端资鬼神力优昙涌现西流沙歌台舞榭从何起当日豪家擅闾里苦夺精蓝为翫花旋抛先业随流水儿郎纵博赌名园一掷留传犹在耳后人修筑改池台石梁路转苍苔履曲槛竒花拂畵楼楼上朱顔娇莫比千条綘蜡照铅华十丈红墙饰罗绮鬬尽风流富管更谁瞥眼闲桃李齐女门边战鼓声入门便作将军垒荆棘从填马矢高斧斤勿剪莺簧喜近年此地归相公相公劳苦承明宫真宰阳和暗廻斡长安日日披薫风花留金谷迟难落花到朱门分外红独有
　　君恩归未得百花深鎻月明中灌花老人向前説园中昨夜零霜雪黄沙淅淅动人愁碧树垂垂为谁发可怜塞上燕支山染花不就花枝殷江城作花顔色好杜鹃啼血何斑斑花开连理古来少并蔕同心不相保名花珍异惜如珠满地飘残胡不扫杨栁丝丝二月天玉门关外无芳草纵费东君着意吹忍经摧折春光老看花不语泪沾衣惆怅花间燕子飞折取一枝还供佛征人消息几时归
　　短歌
　　王郎头白何所为罢官岭表归来迟衣囊已遭盗贼笑襆被尚少亲朋知我书与君堪太息不如长作五羊客君言垂老命如丝纵不归人且归骨入门别懐未及话石壕夜半呼仓卒胠箧从他误攫金告缗怜我非怀璧田园斥尽敝裘难苦乏家钱典图籍爱子摧残付托空万巻飘零复奚惜吁嗟乎十上长安不见收千山逺宦终何益君不见郁孤台临数百尺恶滩过处森刀防歴遍风波到故乡此中别有盘涡石
　　西巘顾侍御招同沈山人友圣虎丘夜集作图纪胜因赋长句
　　汉阳仙人乘黄鹄朝发三巴五湖宿春深潮满阖闾城剪得晴川半篙绿锦泾催动木兰桡恣讨名山纵心目判牍挥毫拨若云支笻屏骑从惟鹿苍丘虎气郁腾骧一片盘陀径广塲平座千人填语笑危栏百尺沸丝簧夫差石上杯浮月欧冶池边剑拂霜花雨讲台孤塔逈风流舍宅六朝荒曾来此地探竒迹薄晩迎流刺舟入擕手何人沈与吴词客青衫我头白脱略才知兴防真冥搜务取烟霞适火照灵湫暑月寒钟埋苦雾隂崖黑鲁公擘窠字如斗忠孝轮囷鬼神走藓剥苔侵耿不磨手扪沉吟立来久重烧官烛奏鹍弦今夕懽游逢快友后约须听笠泽莺临分忍折阊门栁七里山塘五月天玉丝金管自年年江村茶熟桥成市溪舘花开树满船贺老一歌尝月下泰娘双桨即门前泥车瓦马儿童戏竹几蕉团估客眠万事韶华有凋替烟芜渐失层峦翠防窜廻廊僧舎空鸦啼废井渔扉闭赤幰黄骢佳气浮姑苏台上春风细令出天清鹳鹤髙诗成日落溪山丽笋屐篮舆逐后尘碧油帘舫夜留賔栖迟我已伤頽老歴落君偏重散人好把丹青垂胜事可凭诗卷息闲身襄阳寺壁摹羊祜句曲山图补许询妙手生绡经想像兎毫防出双瞳玉抱膝看云见礧砢搘頥借草躭疎放半衲谁堪竺道生一樽足拟陶元亮绢素流传天壤存他年相见欣无恙黄鹤髙飞玉笛残旧游我亦梦湘沅峭帆此去应千里郢树参差响急滩饮君酒送君还王程长作畵图看擕将老笔龙眠辈写尽江南江北山
　　高凉司马行【赠孙孝若】
　　高凉司马才如龙眼看变化畴人中豪华公子作能吏刻苦不与寻常同十年太末声名好随牒单车向岭表猿啸天边雁北飞相思不断如春草官清喜得乡园近载米尝闻上山郡此去虽持合浦珠炎州何处沽佳醖君言万事随双屐浮踪岂必嗟行役婚嫁麄完身计空掉头且作天涯客江南赋税愁连天笑余卖尽江南田京华权贵书盈寸笑余不作京华信平生声伎罗满前襆被独上孤篷船到日兰芽开百本饱啖荔枝宁论钱故旧三人肠几转白头老辈摊吟卷王宰丹青价自髙周郎酒兴愁来减三衢橘柚广州柑梦绕江南与海南吾谷霜枫廻首处错认桄榔是乡树
　　鲁谦庵使君以云间山人陆天乙所畵虞山图索歌得二十七韵
　　江南好古推海虞大痴畵巻张颠书士女嬉游衣食足丹青价重髙璠璵不知何事今萧索异闻只説姑苏乐西施案舞出层台瑟瑟珍珠半空落闻道王孙爱畵图购求不惜千金诺此地空余好事家扁舟载入他人槖玉轴牙籖痛惜深丹崖翠壁精华弱鲁侯鲁侯何太竒此巻留得无人知一官三载今上计粉本溪山坐卧持九峰主人写名胜百年绢素犹苍润云是探微后代孙飘残兵火遗名姓我也菰芦拥被眠旧游屈指嗟衰病忽听柴门枉尺缄披图重起篮舆兴乌目烟峦妙蜿蜒西风拂水响溅溅使君自是神仙尉老我堪依渔钓船招真沼畔飞黄鹄七桧盘根走麋鹿写就青山当酒钱醉歌何必谐丝竹鲁侯笑我太颠狂不羡金张夸顾陆登临落日援吟毫太息当年贤与豪请为陆生添数笔綘云楼榭旧东臯
　　九峰草堂歌【并序】
　　九峰草堂者青溪诸干一进士所搆也干一取第后未仕著书九峰山下每峰皆有卜筑而神山为最明初彭素云仙翁修真此山征书至而蜕去丹井尚存金蛇着异故名神鼍峰焉少参陆兰陔诛茅山麓而其旁张王屋先生旧墅有孙汉度能继家风余诗中所援陆瑁张融葢指两人也佘山为陈徴君眉公隠处吾友董得仲以诗文为此峰主人干一葺徴君废屋置祠而横云为李氏园相望则天马峰有铁崖旧墓机山则二陆故宅也干一拉余同游坐客有许九日沈友圣倪思曼及故人徐陈二子而小司空张公寻擕尊至凡乞花塲种藕塘仙人棋枰厍将军兵书铁鎻并玉屏石床龙洞虎塔皆一时杖屦所登歴故叙次及之其详在九峰志中
　　九峰草堂神鼍峰丹崖启自彭仙翁终南曵杖来采药眼看江上飞虬龙紫泥欲下早蝉蜕掉头不肻随东封金蛇三寸戏沙砾玉棺万古悬虚空仙井曾经鬼神凿九还洗出桃花红霓旌羽节往来过月明鸾鹤吟天风九峰主人青溪曲上清谪受金门禄一鞭槐市撼鸣珂脱却朝衫友麋鹿地近宁移许椽家身轻未辟留侯谷层阁嵚俯碧潭廻廊窈窕穿修竹同志相期四五人幽栖几处依林麓陆瑁溪堂薄宦成张融岸屋先人筑曹唐道者伴吹笙注罢南华理松菊【道士曹耕云同隠】叶落闲阶阆苑钟熏香小史清如玉主人诗酒真人豪好将踪迹从渔樵痛饮恕人容水部【干一善饮而余口不识杯勺】长吟怀古继龙标名髙仕宦从教懒金尽妻孥任见嘲是处亭台添布置到来賔客共逍遥精蓝每与支公会【支公指大衢和尚】快友还将董相招【得仲】我辈漫应夸隠遁此君犹复困蓬蒿小园渉趣知能赋中岁离愁拟续骚右手酒杯浇块垒双眸书巻辨秋毫【得仲目疾复明】忆昔溪山正全盛征君比屋开三径笋屐篮舆莺燕忙酒旗歌板花枝映处士诗成猿鸟知尚书畵就烟峦润客过尝逢太守车书来每接髙僧信李氏名园士女游徐公别墅琴尊兴【文贞别业在西佘】禊饮壶觞妙妓弦饼师粔籹山翁印【眉公好説饼市者以为名】西风急浪五湖天四月江村响杜鹃仙客棋枰抛浩劫道人扄鐍隠残编乞花何处花如锦种藕曾无藕似船铁笛已稀天马逝玉屏虽在石牀镌豢龙洞暗荒祠雨讲虎经销妙塔年九峰主人三叹息赤乌臣主真相得儒将雍容羽扇风歌钟棨防王侯宅勲业将衰文字兴江山秀弱机云出宝玉空埋剑影寒芦花一片江湖白英雄已往余气在后来往往生遗佚青史人间岁月遒老铁歌残歌白石【眉公自称白石山人】我听君谈意凄哽停樽不御青灯耿相看徐孺与陈郎【闇公大樽之子】杂坐迂倪【思曼】偕瘦沈【友圣】彊项还推一老生江都著作摅孤愤【得仲】屐齿俄闻到茂先一坐倾靡再张饮有客依人话过秦【客有谈关中事】无家二子同哀郢【即徐陈二子】感旧思今涕泪多荒鸡喔喔催人寝九峰九峰空巑岏朝来重上仙翁坛浮生感叹诚无端拂衣长啸投渔竿烟波一叶愁风湍愿君授我长生诀擕向峰头万仞看
　　观王石谷山水图歌
　　世间胜事谁能识兵戈老尽丹青客真宰英灵厌寂寥江山幻出王郎笔王郎展巻闲净良久呼之曾不应剪水双瞳镇日看侧身似向千峰进一时儒雅髙江东气韵吾推里两翁师授虽真肻沿袭后生更自开蚕丛取象经营巧且宻丰神防拂天然中防挫淋漓写胸臆研精毫髪摹宗工广陵花月扁舟送贵戚豪华盛供奉不惜黄金购畵图好竒往往轻南宋妙手装潢技絶伦残缣断墨俄飞动阖闾城下收藏家诛求到骨愁生涯仅存数轴用娱老载去西风响鹿车君也侯门趿珠履晴日湘帘凭畵几奕罢双童捧箧来狎客何知亦咨美笑持茗椀听王郎鉴别妍蚩臻妙理作者风流异代逢赏心拊掌王孙喜枉买青娥十万钱移人尤物惟山水王郎驰誉满通都软裘快马还东吴道边相识半穷饿致身犹是忧妻孥羡君人材为世出盛年絶艺须难得好求真诀走名山粉本终南兼少室揽取荆关入掌中归帆重补烟江色诸侯书币迷深处搦管松根醉箕踞绢素流传天壤间白云万里飞来去
　　京江送逺图歌【并序】
　　京江送逺图者石田沈先生周为吾髙祖遯庵公之官叙州作也图成于治五年辛亥之三月京兆祝公希哲允明为之序后一百七十有八年公之四世孙伟业谨案京兆序而书之曰公讳愈字惟谦一字遯庵成化乙未进士授南京刑部主事进郎中清慎明敏号称职先后九载南司防用治三年诏书得荐其属将待以不次疏未逹而命守叙州为守既尝调叙又险且逺公独不以为望南中诸大僚为文以宠其行太仆寺丞文公宗儒林既已自为文又遍乞名人之什以赠文公之子待诏征仲璧即公壻也石田为文公执友待诏亲从之受畵法京兆之交在文氏父子间故石田为作长巻题以短歌而京兆序之长卷中平桥广坡桃栁杂植有三峰出其上离舟挥袂送者四五人防染景物皆生动短歌有荔支初红五马到江山亦为人増竒之句其风致可想见焉京兆文典雅有法度小楷仿钟太傅体尤其生平不多得诗自都元敬以下十有五人朱性甫存理刘协中嘉防尤以词翰著名者也先朝自成以来一郡方雅之族莫过文氏而吾宗用世讲相辉映当叙州还自蜀参政河南而文太仆丞出为温州守待诏以诗文书畵妙天下晩出而与石田齐名其于外家甥舅中表多有往还手迹伟业六七嵗时见吾祖封詹事竹台公所藏数十纸今大半散失犹有存者此卷比之它袠日月为最久衰门凋替不知落于何人乃劫灰之余得诸某氏质库中若有神物拥防以表章其先德不綦幸乎吾吴氏自四世祖仪部氷蘗公以乙科起家参政再世滋大父子皆八十有重德其行畧具吴中先贤传中伟业无似不能阐扬万一庶几邀不朽于昔贤之名迹而借手当世诸君子共图其传是歌之作见者其有以教之也
