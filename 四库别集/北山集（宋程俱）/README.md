<!-- { "loadSidebar": true } -->
　　钦定四库全书　　　　　集部四
　　北山集目录　　　　　　别集类三【宋】
　　巻一
　　古诗
　　巻二
　　古诗
　　巻三
　　古诗
　　巻四
　　古诗
　　巻五
　　古诗
　　巻六
　　古诗
　　巻七
　　古诗
　　巻八
　　古诗
　　巻九
　　律诗
　　巻十
　　律诗
　　巻十一
　　絶句
　　巻十二
　　赋骚
　　巻十三
　　论
　　巻十四
　　论
　　巻十五
　　杂著
　　巻十六
　　杂著
　　巻十七
　　杂著
　　巻十八
　　碑　记
　　巻十九
　　碑　记
　　巻二十
　　表
　　巻二十一
　　启　书　咨目　简
　　巻二十二
　　外制
　　巻二十三
　　外制
　　巻二十四
　　外制
　　巻二十五
　　外制
　　巻二十六
　　外制
　　巻二十七
　　外制
　　巻二十八
　　内制　进故事
　　巻二十九
　　进讲
　　巻三十
　　墓志铭
　　巻三十一
　　墓志铭
　　巻三十二
　　墓志铭　墓表
　　巻三十三
　　墓志铭
　　巻三十四
　　行状
　　巻三十五
　　状劄
　　巻三十六
　　状劄
　　巻三十七
　　状劄
　　巻三十八
　　状劄
　　巻三十九
　　状劄
　　巻四十
　　状劄
　　【臣】等谨案北山集四十巻宋程俱撰俱所辑麟台故事已从永乐大典中裒集校刋别着録史部中是编乃其诗文全集凡诗十一巻赋及杂文二十九巻俱天性刚直其在掖垣凡命令下有不安于心者必反覆言之不少畏避如髙宗幸秀州赐对劄子极言赏罚施置之当合人心论武功大夫苏易转横行劄子极言朝廷之当爱重官职及徐俯与中人唱和骤转谏议大夫俱亦缴还録黄颇着气节今诸劄具在集中其抗论不阿之状读之犹可想见至制诰诸作尤为擅场史称其典雅宏奥殆无愧色诗则取途韦栁以闚陶谢萧散古澹有忘言自得之趣在南渡初亦可称独辟蹊径者焉集本流传颇稀此乃吴之振得之于季振宜者葢犹从宋椠抄存故鲜所阙佚近时厉鹗作宋诗记事载俱古诗二首律诗二首聨句一首皆称采自北山集而其中南园一首检集本实作章仆射山林与鹗所引已不相合又游大涤一首采自洞霄诗集而集本第三巻内有同余杭尉江仲嘉襃道人陈祖徳良孙游洞霄宫一首检勘即鹗所引而篇幅较长防过其半鹗亦不及详
　　检反欲以补是集之遗殊为疎舛今并附纠于此云乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　北山集原序
　　绍圣末余官丹徒信安程致道为呉江尉有持其文示余者心固爱之愿请交未能也政和间余自翰苑罢领宫祠居呉下致道亦以上书论政治事与时异籍不得调寓家于呉始相遇则其学问风节卓然有不独见于其文者即为移书当路论以言求士孰不幸因此自表见其趣各不同若概论其过一斥不复录天下士几何可以是尽弃之乎并上其文数十篇宰相见而惊曰今之韩退之也亟召见政事堂防有间之者复得闲秩然宰相知之未已也宣和初复召入馆稍迁为郎议者翕然始恨得之晚自是二十年间卒登侍从为天子掌制命文章擅一时盖尝论当孔子时固已患直道为难行而毁誉之不可信然人之有善君子未尝不乐道其得誉常多至居下流天下之恶必归焉其毁之者亦众则直道虽不可尽行于天下而天下终不能废直道方致道龃龉于初一夫揺之不能自立及其乆也虽非其素所厚善亦莫敢不谓然其善之效与今观其文精确深逺议论皆本仁义而经纬错综之际则左丘明班孟坚之用意也至于诗章兼得唐中叶以前名士众体晚而在朝虽不乆遇所建明尤伟盖其为人刚介自信择于理者明所行宁失之隘不肯少贬以从物是以善类皆相与推先惟恐失虽有不乐之者亦不敢秋毫加疵病信乎直道之不可终屈也尝裒防平生所为文欲属余为序防兵兴不果后遇火焚弃殆尽稍复访集尚得十四五而益以近所着为四十巻夫天既以是假致道矣乃不使尽暴其所长病痹杜门里中且十年岂在人者犹可以力致而天反不能相之欤不可知也绍兴十年诏重修哲宗史复起致道领其事力辞疾不拜而以其前欲属余者请之坚甚致道之文固不待余言而后着也乃先众人而知之深者莫若余乃为论其本末归之致道名俱今为左朝请大夫徽猷阁待制提举亳州明道宫云石林叶梦得撰
　　钦定四库全书
　　北山集巻一　　　　　　　宋　程俱　撰古诗一
　　杂兴十首
　　一日复一日百年如此耳那将千百计来日何穷巳逝者不可追来者安可知正恐闻道晚勿言功用迟
　　二
　　误防成駮牛妙技有余赏作意画虵足至今犹抚掌君看人间事类此或往往浩叹可奈何悠然起遐想
　　三
　　中夜忽自省昔我今是非音声故如昨齿长须满颐有人梦中言子念无乃痴今犹昔人耳昔人安在兹
　　四
　　濯濯檐下溜刁刁树间鸣虫号百鸟閙小大各有声声多不留碍响振元无形何殊百千炬光影各自明
　　五
　　胡葵向晨照日引一尺长松栽四五年擢干未出墙漙漙露方晞借此顔色芳各留一寸心试待九月霜
　　六
　　春鸠一何拙社燕一何巧天隂逐其妇饮啄聊自了衔泥亦绸缪托此华厦好物生固有分巧拙均一饱
　　七
　　防防新藁秸补此茅屋漏问云力田人嵗事苦耘耨终年手足胝得此以自覆香秔一过眼糠覈余满窦
　　八
　　昔年过吴江恋恋不能去临江尘思尽廓若扫翳雾兹为三年留已厌波涛怒乃知常人情趣新方舍故
　　九
　　轧轧田边车巻巻不得休出之一寸痕益以几尺流扶提暴中野强作田家讴车声真哭声天逺将谁尤
　　十
　　少小思振奇颇恨身不长身长益多累信与忧俱生囘思二纪间浪使儵忽争谁能补黥劓反我孩与婴
　　秋思
　　凉气动秋风林间溽暑散四序递转移中夜一长叹月囘西南隅澹若霜华乱清甘吸露井起坐待晨盥毋为事安眠急景不可玩午隂日以薄坠叶黄且枯绕舍足榆柳鸣条眼中疎芸芸悴方荣髪白不再青所以姑射子骑龙出苍冥残炎如老健虽壮宁复乆新凉若涓流已快执热手萧然发朝暮羽扇一刍狗移夺定谁尤论功亦何有饥蝉得清风向夕声更急林间鸣络纬长伴幽蛩泣青灯对青编秋气巳复然谁谓月有恨正应人可怜
　　吴县游灵岩
　　春物已如许放舟出横塘扶桡漾渌涨迨此白日长草木有佳色欣欣弄浮阳幽禽静相呼乘和自翻翔春风不着人浩浩吹我裳终年思烦促于此兴未央舍舟得平地陟彼万仭岗明霞堕山西夜气郁巳苍岂无从我游夹道须髯张风来得好语落落随低昻幽堂扫禅榻静对灯烛光身轻浴新出境寂虑欲忘虚牕忽含晓睡起日照梁羣山发春姿秀碧澹以芳晨光晞薄露草树滋幽香徜徉寻昔游步屧循长廊振衣一长啸寸目了八荒上嗟百世基竟坐一笑亡【见刘禹锡诗】当时馆娃地今作选佛场乃知诸梦境遁化岂有常飘然咏归欤此适顷未尝重来防有兴肯使堕茫旁人挽余言借问身闲忙吾方有公事子去无相妨
　　古风送钱定国显道
　　登崖无坦蹊下濑无平波寻常即千里奈此阻何朝跻青阳硖暮入万牛涡见之令人老况乃身所过赖有万顷陂洗我心烦疴
　　中林有幽华乃擅一国香终年不自见道路草木长应知当门病要谢移根伤终恐荷锄人遡风袭流芳纫之琼瑶佩致彼君子堂永捐盈腰艾扈服不可忘【扈恐作户楚词云户服艾以盈腰】
　　送傅国华墨卿赴保塞簿
　　闭门坐咄咄出门长太息问之何为尔岁月亦可惜褰衣临大河跬步燕粤隔囘车抚长剑玉食惨无色男儿重性命慷慨轻逺适非闗饥所驱岂为五鼎食国华浙东来触热向河北行行四千里易【去】若持被直怪无懐土念语软心似石要令饱辛勤不使鸩安逸顾余一畸士束髪守编防夜阑相对语耿耿气横臆保州几穷塞百里望疆埸萧萧易水寒壮士不复得【易水在安肃军之北安肃保州隣也】君家义阳侯【介子】尺八建雄绩时平廓信度胡颈安足赤深藏百僚底聊作青衫客吾徒防时须要子继休奕【傅】
　　过方子通惟深
　　白日苦易晚我懐多隐忧忧思剧春浸浩漫不可收出门欲有适举步且复休尘中等胶扰念此将焉投驾言城东北阎闾即岩丘是中有幽人厉志凌霜秋寸田荆棘尽不假斤斧脩门无杂车马一饭乃见留虚堂芝术香下有百尺虬苍阴匝平地老干森下樛堂中罗酒浆耿耿灯烛幽四天黮无光万肃以揫炯然坐相向更仆语益遒我身动乖迕梦寐乔松游常恐在泥滓永为天所囚防当从之子濯足万里流
　　夜闻壁间蛩鸣有感二首
　　露草亦已冷寒蛩独无依入我壁间鸣出处定有时谁言秋气髙感此动物防我欲以意续一叹三嗟咨耿耿夜将旦残星月边稀
　　寒日苦易短燕鸿暮何之念尔舍沙漠为此万里飞衔芦不厌髙系书端寄谁寒声夜相呼客子涕巳垂声断肠亦断归期各何时
　　夜半闻横管
　　秋风夜搅浮云起幽梦归来度寒水一声横玉静穿云响振疎林叶空委曲终时引断肠声中有千秋万古情金谷草生无限思楼边斜月为谁明
　　读神仙传六首
　　骑龙上天入太清继世而往在我盈握铃而呼大司命主非使者走折胫乃知神仙非智巧积功累行如邠镐专懐邪辟祈长年谁言淮南鸡犬飞上天
　　安期生赤玉舄遗之东海濵千年求我蓬莱下祖龙岂是千年人安期一两舄葱岭一只履茫茫九州在泥滓至人去之如脱屣吁嗟祖龙萧翁宁悟此
　　鲤鱼腹中有隐符白鱼腹中有素书鞭灵走石才一戏骑麟上天亦徒耳谁能解衣涿水中使人呼指赤鯶公莫作龙眉山头客三百年不得作直故应未办作李公投身百斛防酒中鼓琴先生有怒色有爱终当为物役江都王勿预人事倮虫膏血使谁从汝索
　　昆仑下有三顷田赤乌玉兎蹲两边下有乌灵木灌以华池泉耕之不用一寸铁使公家富不可说如坻如京防有尽万物皆吾槖中物抟泥作金何屑屑
　　胥门着蔡经市门着梅福我为松江吏与汝相望亦相逐髙冠长剑卫士从有口底事使蜡封此身况不为陈尉就公蜡封三尺喙不能掷米作珠为狡狯
　　古钓台歌送阮阅休美成防檄浙东
　　饿夫一往西山空攫金胠箧清昼同东方作矣事何若玉柙未解裙襦中排肩炙手日卓午暮夜掉臂日送西飞鸿谓言冰壶不受污正似马耳经东风我思一人去我千载乃在淛水之东富春濑山嵚岖兮矗云汉溪流喧豗白石乱濑声尽处万寻碧蟠蜒蜿兮守斯人之故宅旁人指山名钓台下视九土氛黄埃投竿百犗何足道直拂三珠挂瑶草彼一人兮皎独立清风为神冰为骨佩琼蕤兮结明月纫蘅兰以荐枕兮服龙渊之无缺羊裘防茸溪水旁大胜被衮升明堂光武发兵诛不道气厌昆阳才一扫登床抚腹坐太息始信赤符非至寳君房素痴定不痴致位鼎足何其危阿谀顺防腰领絶安知直言身见杀我昔客新定挂帆七里滩整冠拜祠下岩岩千仭层台巅神游八海极髣髴聆其语但觉万古松风寒滔滔举世无不可正自丧我非毋我严滩水清山翠防贪廉懦立归来兮奎蹄絮缝不可以久栖
　　即事戏作四首
