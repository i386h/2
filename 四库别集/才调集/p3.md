<!-- { "loadSidebar": true } -->
　　金紫少年郎绕街鞍马光身从左中尉官属右春坊刬戴扬州帽重熏异国香垂鞭踏青草来去杏园芳

　　又

　　追逐轻薄伴闲游不着绯长拢出猎马数换打裘衣晓日寻花去春风带酒归青楼无昼夜歌舞歇时稀

　　又

　　日高春睡足帖马赏年华倒插银鱼袋行随金犊车还携新市酒逺醉曲江花几度归伊黑金吾送到家

　　又

　　好胜耽长夜天明烛满楼留人看独脚赌马换偏头乐奏曾无歇杯廵不暂休时时遥冷笑怪客有春愁

　　又

　　遨游携艳妓装束似男儿杯酒逢花住笙歌簇马吹莺声催曲急春色送归迟不以闻街鼓华筵待月移

　　又

　　赏春惟逐胜大宅可曽归不乐还逃席多狂惯■〈衤义〉衣歌人踏日起语燕卷帘飞妇好唯相妬倡楼不醉稀

　　又

　　戟门连日闭苦饮惜残春开锁通新客教姬舞醉人清歌牵白马自舞踏红茵时辈皆相许平生不负身

　　又

　　新年高殿上始见有光辉玉雁排方带金鹅立仗衣酒深和椀赐马疾打珂飞朝下人争看春街意气归

　　又

　　游市慵骑马随姬入坐车楼边听歌吹帘外见莺花乐眼从人闹归心畏日斜苍头来去报饮伴到倡家

　　又

　　小妇教鹦鹉头边唤醉醒犬娇眠玉簟鹰挚撼金铃碧地攒花障红泥待客停虽然长按曲不饮不曽听

　　鸡鸣曲

　　星稀月没入五更胶胶角角鸡初鸣征人牵马出门立辞妾欲向安西行再鸣引颈檐头下月中角声催上马纔分曙色第二鸣旌斾红尘已出城妇人上城乱招手夫壻不闻遥哭声长恨鸡鸣别时苦不遣鸡栖近窗戸

　　镜听词【古之镜听犹今之瓢卦也】

　　匣中取镜辞灶王罗衣掩尽明月光昔时长着照容色今夜潜将听消息门前地黒人来稀无人错道朝夕归更深弱体冷如铁绣带菱花怀里热铜片铜片如有灵愿照得见行人千里形

　　猛士行

　　战鼔惊沙恶天色猛士虬须眼前黑单于衣锦日行兵阵头走马生擒得幽并少年不敢轻虎狼窟里空手行

　　送振武将军

　　叶叶归边骑风头万里干金装腰带重铁缝耳衣寒芦酒烧蓬暖霜鸿捻箭看黄河古城道秋雪白澷澷

　　落第

　　牓前潜制泪众里自嫌身气味如中酒情怀似别人暖风张乐席晴日看花尘尽是添愁处深居乞过春

　　赠商山东于岭僧

　　商岭东西路欲分两间茅屋一溪云师言耳重知师意人是人非不欲闻

　　○常建【一首】

　　吊王将军墓【英灵集小异】

　　嫖姚北伐时深入几千里战余落日黄军败鼓声死常闻汉飞将可夺单于垒今与山鬼邻残兵哭辽水

　　○刘禹锡【五首】

　　台城

　　台城六代竸豪华结绮临春事最奢万戸千门成野草只縁一曲后庭花

　　乌衣巷

　　朱雀桥边野草花乌衣巷口夕阳斜旧时王谢堂前燕飞入寻常百姓家

　　石头城

　　山围故国周遭在潮打空城寂寞廽淮水东边旧时月夜深还过女墙来

　　生公讲堂

　　生公说法鬼神听身后空堂夜不扃高座寂寥尘漠漠一方明月可中庭

　　江令宅

　　南朝词臣北朝客归来惟见秦淮碧池台竹树三畞余至今人道江家宅

　　○宋济【二首】

　　东邻美女歌

　　花暖江城斜日阴莺啼绣戸晓云深春风不道珠帘隔传得歌声与客心

　　和王七度玉门关上吹笛【一刻高适】

　　胡人吹笛戍楼间楼上萧条海月闲借问梅花何处落风吹一夜满关山

　　○王建【十三首】

　　华清宫感旧

　　尘到朝元边使急千官夜发六龙回辇前月照罗衫泪马上风吹蜡烛灰公主妆楼金锁涩贵妃汤殿玉莲开有时云外闻天乐知是先皇沐浴来

　　宫前早春

　　酒幔高楼一百家宫前杨柳寺前花内园分得温汤水二月中旬已进瓜

　　宫中三台词

　　鱼藻池边射鸭芙蓉苑里看花日色柘袍相似不着红鸾扇遮

　　又

　　池北池南草绿殿前殿后花红天子千年万岁未央明月清风

　　江南三台词

　　杨柳桥边少妇长安市里商人三年不得消息各自拜鬼求神

　　又

　　青草湖边草色飞猿岭上猿声万里湘江客到有风有雨人行

　　又

　　树头花落花开道上人去人来朝愁暮愁即老百年几度三台

　　又

　　闻身强健且为头白齿落难追凖拟百年千岁能得几许多时

　　宫中调笑词

　　团扇团扇美人病来遮面玉容憔悴三年谁复商量管弦弦管弦管春草昭阳路断

　　又

　　蝴蝶蝴蝶飞上金花枝叶君前对舞春风百叶桃花树红红树红树燕语莺啼日莫

　　又

　　罗袖罗袖暗舞春风已旧遥看歌舞玉楼好日新妆坐愁愁坐愁坐一世浮生虚过

　　又

　　杨柳杨柳日莫白沙渡口船头江水茫茫商人小妇断肠肠断肠断鹧鸪夜啼失伴

　　赠王枢密

　　三朝行坐镇相随今上春宫见小时脱下御衣先赐着进来龙马便教骑长承密旨归家少独奉边庭出殿迟不是当家偏向说【一本作自是姓同亲向说】九重争得外人知

　　○李端【一首】

　　芜城怀右【极玄集同】

　　风吹城上树草没城边路城里月明时精灵自来云

　　○耿湋【二首】

　　秋日【极玄集同】

　　返照入闾巷忧来与谁语古道无人行秋风动禾黍

　　送王润

　　相送临寒水苍然望故关江芜连梦泽楚雪入南山话我他年旧看君此日还因将自悲泪一洒别离间

　　○李华【一首】

　　长门怨弱体鸳鸯荐啼妆翡翠衾鸦鸣秋殿晓人静禁门深每忆椒房宠■〈冉阝〉堪永巷阴日惊罗带缓非复旧来心

　　○钱翊【七首】

　　客舍寓怀

　　洒洒滩声晩霁时客亭风袖半披垂野云行止谁相待明月襟怀秖自知无伴偶吟溪上路有花偷笑腊前枝牵情景物潜惆怅忽似伤春逺别离

　　春恨

　　负罪将军在北朝秦淮芳草绿迢迢高台爱妾魂销尽始得丘迟为一招

　　又

　　乆戍临洮报未归箧香销尽别时衣身轻愿比兰阶蝶万里还寻塞草飞

　　又

　　永巷频闻小苑游旧恩如泪亦难收君前愿报新颜色团扇须防白露秋

　　蜀国偶题

　　忽忆明皇西幸时暗伤潜恨竟谁知佩兰应语宫臣道莫向金盘进茘枝

　　送王郎中

　　惜别逺相送却成惆怅多独归回首处争奈暮山何

　　未展芭蕉

　　冷烛无烟绿蜡干芳心犹卷怯春寒一缄书札藏何事曽被东风暗拆看

　　○李逺【二首】

　　失鹤

　　秋风吹起九皋禽一片闲云万里心碧落有情应怅望瑶台无路可追寻来时白雪翎犹短去日丹砂顶渐深华表柱头留语后更无消息到如今

　　赠写御真李长史

　　玉座烟消砚水清龙髯不动彩毫轻初分隆凖山河秀再点重瞳日月明宫女卷帘皆暗认侍臣开殿尽遥惊三朝供奉应无敌始觉僧繇浪得名

　　才调集巻一

　　●钦定四库全书

　　才调集卷二

　　（唐）韦縠 撰

　　○温飞卿【六十一首】

　　过华清宫二十二韵

　　忆昔开元日承平事胜游贵妃专宠幸天子富春秋月白霓裳殿风干羯鼔楼斗鸡花蔽膝骑马玉搔头绣毂千门妓金鞍万户侯薄云欹雀扇轻雪犯貂裘过客闻韶濩居人识冕旒气和春不觉烟暖霁难收涩浪涵瑶甃晴阳上彩斿卷衣轻髻懒窥镜淡蛾羞屏掩芙蓉帐帘搴玳瑁钩重瞳分渭曲纎手指神州御案迷萱草天袍妬石榴深嵓藏浴凤鲜隰媚潜虬不料邯郸虱俄成即墨牛剑锋挥太皞旗熖拂蚩尤内嬖陪行在孤臣预坐筹瑶簪遗翡翠霜仗驻骅骝艳笑双飞断香魂一哭休蚤梅悲蜀道高树隔昭丘朱阁重霄近苍崕万古愁至今汤殿水呜咽县前流

　　洞戸二十二韵

　　洞戸连蛛网方疏隐碧浔烛盘烟坠烬帘压月通阴粉白仙郎署霜清玉女砧醉乡高窈窈棊阵静暗暗素手瑠璃扇玄髫玳瑁簪昔邪看寄迹栀子咏同心树列千秋胜楼悬七夕针旧词翻白纻新赋换黄金唳鹤调蛮皷惊蝉应宝琴舞疑繁易度歌转断难寻露委花相妬风欹柳不禁桥弯双表迥池涨一篙深清跸传恢囿黄旗幸上林神鹰叅翰苑天马破蹄涔武库方题品文园有好音朱茎殊菌蠢丹桂欲萧森黼帐回瑶席华灯对锦衾画图惊走兽书帖得来禽河曙秦楼暎山晴魏阙临绿囊逢赵后青琐见王沈任达嫌孤愤疎慵倦九箴若为南遁客犹作卧龙吟

　　握柘词

　　杨柳萦桥绿玫瑰拂地红绣衫金騕褭花髻玉珑璁宿雨香潜润春流水暗通画楼初梦断晓日照湘风

　　碧涧驿晓思

　　香灯伴残梦楚国在天涯月落子规歇满庭山杏花

　　送人东游

　　荒戍落黄叶浩然离故关髙风汉阳渡初日郢门山江上几人在天涯孤棹还何当重相见尊酒慰离颜

　　偶题

　　孔雀眠髙阁樱桃拂短檐画明金冉冉筝语玉纎纎细雨无妨烛轻寒不触帘欲将红锦段因梦寄江淹

　　赠知音

　　翠羽花冠碧树鸡未明先向短墙啼窗间谢女青蛾敛门外萧郎白马嘶星汉渐移庭竹影露珠犹缀野花迷景阳宫里钟初动不语垂鞭上柳堤

　　鄠杜郊居

　　槿篱芳援近樵家陇麦青青一径斜寂寞游人寒食后夜来风雨送梨花

　　送李亿东归

　　黄山逺隔秦树紫禁斜通渭城别路青青柳弱前溪漠漠苔生和风澹荡归客落月殷勤早莺灞上金尊未饮燕歌已有余声

　　陈宫词

　　鸡鸣人草草香辇出宫花妓语细腰转马嘶金面斜早莺随彩仗惊雉避凝笳淅沥湘风外红轮暎曙霞

　　春日野行

　　骑马踏烟莎青春柰怨何蝶翎朝粉尽鸦背夕阳多柳艳欺芳带山愁萦翠蛾别情无处说方寸是星河

　　西州词

　　悠悠复悠悠昨日下西州西州风色好遥见武昌楼武昌何郁郁侬家定无匹小妇被流黄登楼抚瑶瑟朱弦繁复轻素手直凄清一弹三四解掩抑似含情南楼登且望西江广复平艇子摇两桨催过石头城门前乌桕树惨淡天将曙鸂鶒飞复还郎随早帆去回头语同伴定复负情侬去帆不安幅作抵使西风他日相寻索莫作西州客西州人不归春草年年碧

　　春洲曲

　　韶光染色如蛾翠绿湿红鲜水容媚蘓小慵多兰渚间融融浦日鵁鶄寐紫骝蹀■〈爕〉金衔嘶岸上扬鞭烟草迷门外平桥连柳堤归来晩树黄莺啼

　　阳春曲

　　云母空窗晓烟薄香昏龙气凝辉阁霏霏雾雨杏花天帘外春寒着罗幙曲栏伏槛金麒麟沙苑芳郊连翠茵廐马何能啮芳草路人不敢随流尘

　　堂堂曲【或刻钱塘曲】

　　钱塘岸上春如织淼淼寒潮带晴色淮南游客马连嘶碧草迷人归不得风飘客意如吹烟纎指殷勤伤雁弦一曲堂堂红烛筵长鲸泻酒如飞泉

　　春日将欲东归寄新及第苗绅先軰

　　几年辛苦与君同得丧悲欢尽是空犹喜故人先折桂自怜羁客尚飘蓬三春月照千山道十日花开一夜风知有杏园无路入马前惆怅满枝红

　　经李征君故居

　　露浓烟重草凄凄树暎阑干柳拂堤一院落花无客醉五更残月有莺啼芳筵想象情难尽故树荒凉路已迷惆怅羸骖往来惯每经门巷亦长嘶

　　经旧游【或作怀真珠亭】
