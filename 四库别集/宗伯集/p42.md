<!-- { "loadSidebar": true } -->
　　门人翰林修撰句吴孙继皋谨奉瓣香束帛自家至于闽玉融即故广东按察副使前常州太守龙冈夫子施先生之墓下百拜为奠而哭以文曰嗟乎昔人有言士为知己者死继皋未尝不感激呜咽于斯也故智伯厚遇豫让废仲子为寿聂政剖太子请行荆卿裂是夫皆战国侠客之流赴义立然诺争死如骛彼徒以深知我也何况握道徳之贞符禀人伦之朗鉴一朝拔士于闇沕而耀之光明者哉初先生由望郎来守吾常也熊轼之席未暇暖而露冕行春之令未暇颁布也然业已进一郡五邑之士而都试之矣当是时士无虑三千人风檐竞于灯火而冰鍳悬于日月士毕技而呈先生流目而览大都以为无竒尔自继皋执巻进而先生亟赏曰何其词之具本末也庶几得当我举乎明日以冠多士以遍视于乡之荐绅以游扬于学士大夫之道津下者非一而渺微之名字始乃着人齿颊间矣嗟乎先生之于继皋何如者哉微独此而已继皋生而贫父且老母病厨无见粮灶突不日烟又负人子钱若干缗岁尽取责秋毫无所抵此自尽之术也先生亷其状亟发帑金佐之抵偿而令以少资买田数畆具饘粥奉其亲一意修业斯与袵席人涂泥中起白骨而肉之何异乎鄙人何知向其利为有徳矧若先生故继皋之欲倾寸赤于先生即隋之珠可化而献而杨之环可变而衔也先生辟书院羣誉髦弦诵其中而继皋几为之领袖日有日程月有月程所以课督切磋甚备于是继皋举于乡先生弗善也曰碌碌如石非我所急于尔也偕先生奏计试南宫出而诵所为制义于先生而先生亦弗善也曰是故且第然当与第乡书等耳至继皋奉大对蒙恩举首而先生手泥金南欧道中始乃大喜引觞痛饮径醉矣忆异时先生书来实云嗟乎先生之私继皋与继皋之幸于先生抑何深也先生之才靡所不挥霍而雅慕好为文辞于书靡所不读而尤邃于庄周之指于度靡所不包而特不能伍于当世龌龊小夫及贪墨吏故名愈髙而众愈忌政已成而谤已丛主爵之贵人修逢迎之旧郄于上而望风希旨之徒俄中先生太守事落岭右观察归矣嗟乎斥凤凰为鸱枭兮诡麒麟为不仁毁伯夷为盗跖兮诬贞女而曰滛悠悠苍天此何人哉厥后先生粹白之名绩稍稍昭明于公道之口而执政方欲借先生以伸其新法竟引辟院课士目为道学终摈先生厉禁四驰比于祸本葢至今明天子采直臣言弛禁去苛广途收士即无问先生再起不起幸一复见兴文之盛以为愉快而先生先一岁捐馆矣嗟乎生而为世指名兮殁而其道乃大光也有其废之孰与兴兮何陵谷之靡常也亷吏可为不可为兮羌行歌而彷徨也天道恢恢疎而不漏兮蚤见蕙兰之芬芳也彼当途豺虎平地波涛今既安在又奚足以当先生九泉之一粲哉今夫解剑而挂墓上之树者为心许也炙鸡斗酒千里赴吊者为酬知也夫以一带佩之饰一聘辟之雅犹生死不相背负如此继皋而忍负先生于冥冥者乎哲人萎矣明徳不忘典型丧矣微言尚在继皋自分呰惰浮沉即不能蜚藻石渠扬声著作効职业之寸尺以副先生特逹之知至于守其拙愚甘所澹泊罔以躁取名罔以利伤行寜为驽质不敢为泛驾而驰寜为贱工不敢为诡遇而获兹所盟心于伯乐之误形矢志于王良之下乘旦暮兢兢欲用为报者也嗟乎人非宋玉难招屈子之魂才媿贾生虚托吴公之举流水之弦堪絶山阳之调忍闻是用轻河山跋履之艰望松栢凄凉之路述恩知之大槩悼年位之何迍兴懐侠烈之风增感存亡之谊酌以明水冩其愚心皎日不欺列星有耀先生尚终鉴继皋之区区焉尚飨
　　
　　同门合祭浮川陆太老先生文
　　
　　于惟先生太古之遗四明耆旧两浙蓍龟学深河洛道嫓皇羲九丘八索彻奥洞疑二仪四象遐覧玄窥彦方宿范太丘清规藴灵含曜不衒而竒种于其身发于吾师三槐显瑞双麟应期冲襟对命驾骏腾螭文章翰苑政事藩司昔秉衡鉴棘院分藜量包葑菲明照黄骊念兹大造发迹伊谁五岳有原昆仑崔岿百汇有宗裨海逶迤夫子之泽先生之贻先生多福天章宠绥行进师保以享繁祺先生多寿望耋踰耆行满百龄为世期頥胡天不慭萎我芬蓍参苓改色桃李生悲事有必至死生则宜情有固然师生之私某等风尘末学门墙旧知忽闻讣报相对嗟咨百身难赎千里陈辞溪毛涧酒薄荐灵輀先生不死尚鉴哀思尚飨
　　
　　祭澹翁王太老师文
　　
　　于惟先生河岳之精藴灵含曜不衒而珍栖神养徳惟种召获骏发厥祥流光奕奕笃生夫子文章之纪二典三坟五际四始网罗经济以恢帝纮渔猎竹素以握文衡在其质色骊黄牝牡瞻彼门墙太山北斗御风鞭霆为帝者师翼辅佐卿而皋而伊六籍以还代有作者惟我夫子卓然大雅五岳有原西北昆仑百汇有宗禆海是尊夫子之功谁为孕毓浚哲惟昌先生是属先生而存吾道有光先生而殁斯文皇皇胡不百龄以觐相业倐焉云殂箕腾昴灭夫子惠我情好葭莩而我先生不我卒图帝用慨噫存我夫子吾属惘惘慰生悼死事有必至往来古今人有不忘师生至情夫子括髪素车发发门徒匍匐生刍一束严霜降丘草木为秋长夜冥冥莱衣何求河清可俟人寿无几洒泪临岐滹沱风雨呜呼哀哉尚飨
　　
　　合祭双松丁太老先生文
　　
　　呜呼大江东回长淮西流士生其间含贞好修先生之生曰清河沚藴秀储灵神栖守视志抗孤隠节挺乔松清风千古浮云万锺轶太丘范标彦方格积以流光种而召获诞毓师尊庭训有仪扬芳振藻魁世鸣时石室摛文玉除簮笔载师辟雍寻晋卿秩纶扉严肃讲幄雍容为帝者师为天下宗舜简皋夔周隆旦奭梦卜人情师保朝夕先生而存相业允光胡天不慭而忽云亡悲风南来有讣凄切事闻九重恤典孔晣生有象服没有鸿恩人曰荣休我心未蕃两世四朝望耄踰耋岂不寿考不延一诀某等同上春官并出公门敢言桃李幸托灵根恩既有原师生父子涕岂无从慰生悼死会尽者数难赎者身所慰玄理至人不泯溪毛葱青涧酒匀緑辞告灵輀鉴兹衷曲
　　
　　路祭李老师母文
　　
　　呜呼夫人行矣素车发发丹旐揺揺阴云莽莽易水萧萧蓟门将辞楚天何处黄河中断衡湘南阻生不踰阀宦亦相从安识故乡孰导冥踪岂不有子承家万里尔恨终天母魂谁恃于征于迈疑恋疑升观者酸鼻送者抚膺匪厄之悲匪促之震来乎翟軿去兮孤榇嗟我夫子痛于蒙庄一身系国万泪伤亡我等门人视母犹母薤露兴歌涕沾于■〈车卯〉路则有祭祖载之遗持觞荐芷遮献灵輀轮不可攀日忽以下往哉永睽相哭原野
　　
　　合祭范太老师母文
　　
　　呜呼菁山之阳太湖之濵振范氏宗实惟夫人胡以振之生我夫子为帝者师为学者轨夫人徳曜来归伯鸾俪芳蘅芷嫓美琅玕于筥于筐乃笾乃豆恭顺有仪宾祀无疚天乎忽断孀闱自怜幸哉有子式谷遗编夫子大贤机不待截献策明廷魁英驾杰玉除簮笔石室摛文两都振铎六馆蒸云朔召承明贾还宣室彻炬宵行横经昼述母曰主圣尔惟勉旃古称报国荐士宜先黄金筑台朱衣继晷两采葑菲一门杞梓水分裨海山起昆仑夫子之徳夫人之恩垂老益虔既贵弥俭惠问乡评令徳家范翟冠峩峩象服则宜白髪皤皤望耋踰耆夫子擢南板舆式假津门萧萧讣何为者是耶非耶泪洒长河事闻九重恤典孔多岂不荣休不延旦夕岂不寿考而不千百某等同升义重知己情深师模未逺母讣何憯庆吊如轸吉凶若梦相告沾襟为夫子恸月落不死至人久存悟此玄理存殁何论涧酒一尊门墙千里执绋难期缄辞告祀
　　
　　合祭沈年伯祖母王太夫人文
　　
　　呜呼贤岂必贵荣岂必寿冥冥者天夫贵难子子贤难孙数则惟玄于铄夫人既角而翼亦足而翩身具五福美阅三世造化疑偏惟夫人生名门淑媛阀阅婵娟归于上林和鸣飞逐鳯徳凰聨冠佩则俭笾豆则饬令仪罔愆亦曰恭顺亦曰端一嘉闻孔宣幸哉有子蜚文角艺成均勉旃迅发孙枝英英玉立髙科少年乃谂毋教不独于子于孙亦然沈称珠林母殆丹穴江表流传忽焉一疾溘尔奄逝宾于上仙人若犹憾天则已备谁曰未全某等两附职方母我大母休戚情聨哀哀讣至惊心陨涕有泪如泉薤露将歌匏瓜各异奈此山川缄辞束帛遥奠芳帷灵鉴斯虔
　　
　　祭王太淑人文
　　
　　太原有赫起司冦公含灵孕秀曰夫人功繄夫人生实惟于郑京兆之裔平陵之孟来归夫子秉哲好修乃偶以贞乃相以幽笾豆期馨苹蘩务饬恭敬有仪喜愠无色既俦鳯徳六产麟姿缥缨云陛绁组天墀西省详寃南邦造士明耻不疑文追欧子驱车岭表开府淮阳龙章贲贲翟服煌煌子也还朝母福备只况复青云见其孙子胡天不慭一疾弗延岂不寿考不百斯年嗟尔令子绯袍象笏归命自边待问于阙恍兮惚兮孰讣而传是耶非耶泪洒炎天帝闻曰吁朝士凄切司冦重臣含哀茹血呜呼星坠前垣生则良竒婺沉于渊殁其何为我闻天台仙人所止将无羽化瑶池者是呜呼壸仪在合隔世而香锡典在珉重泉而光圣善熟闻椒浆遥奠灵乎有知千里来荐
　　
　　祭扬太宰文
　　
　　呜呼古今往来理则云然凡厥有生孰能无死顾如翁者岂可以死哉夫世之悼翁而慰翁者则曰内肃百僚外寜四塞即旗常史册未足铭之翁于功名之际可为极矣眷懋三朝恩蕃五世即封侯食采未足方之翁于富贵之际可谓极矣两子魁文一人拔武即三槐五桂未足儗之翁于胤嗣之际可谓极矣夫人生志抗勋猷而不遇其时身遭荣显而罔必其后者岂少哉翁也备兹百顺夫复何憾顾愚所谓恸者翁之生也闗天地之运翁之出也任国家之重翁之亡也失天下之望盖翁抱命世才弱冠而登朝三年令尹八载职方其所擘画若迎刃而运騞然解也人以为有姚相之能及其敡歴臬藩载迁开府则少司马之命下矣制阃边闗之命又下矣其所慑服若撼山而震赫然威也人以为有郭令之风又其入也晋官天曹总兹百职盖前后被命而起以宫保绾部章者数矣其所铨镜若悬鉴而照的然当也人以为有山公之鉴夫以翁如是之才之威之鉴所谓为国蓍龟为邦蕃卫者非耶所谓社稷是毗苍生是倚者非耶天下安可以一日而无翁也故翁在则天下有司马起而遮道聚观之望翁殁则天下有司马死而罢市巷哭之悲翁之所系于天下岂轻也某等昔从令子与观学政凡吾乡之子弟皆翁令子之子弟则令子之悲独非吾乡人之悲乎嗟乎身骑箕尾气作山川翁身则死翁神不朘缄辞千里聊冩我虔迢迢姑射有泪如涟
　　
　　祭苕翁王年伯文
　　
　　呜呼三江之间五湖之濵代有至人韬光隠沦先生之隠苕溪之上巻帙栖神山川寄放或扶笻杖或棹兰舟烟霞万顷风月三秋沾醉长吟非陶非李晋室余芬唐人袭美少亦谈艺老犹受经诸生绛帐鲤也趋庭诗礼传承贡于天府职大行人宣威尊主去年拥传奉使蒲阳彩衣归觐寿酒浮香使节还朝椿颜乐只翻然厌世忽宾仙史呜呼龙章凤诰不日而驰即翁无意天胡不遗骈祉景福骎乎日炽业迈古稀而胡遽弃某等令子同升视翁吾翁情伤白练泪洒丹枫涧酒芜词抒衷献悃芳灵有知来格而返尚飨
　　
　　同乡年家祭苕溪王年伯文
　　
