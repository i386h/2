<!-- { "loadSidebar": true } -->
　　京兆府学新移石经碑记宋元祐中京兆黎持撰文河南安宜之书锓刻者长安石工安民也其曰汲郡吕公者宣公大防之兄以工部郎中陜西转运副使知陜州以直龙图阁知秦州大忠也自唐郑覃等勒石壁九经一百六十巻天祐中筑新城石为韩建所弃刘鄩守长安幕吏尹玉羽请辇入城鄩谓非急务玉羽绐曰一旦敌兵临城碎为矢石亦足以助战鄩然之移置尚书旧省至大忠领漕日始克尽列于学载持记甚详方是时宣公在朝二三执政罔非正人监司长吏咸以兴起学校裒集经史为务至绍圣元符之际小人柄政诸君子咸被重罪以去宣公窜死防州未几大忠亦降官崇宁初籍党人立石端礼门侧蔡京复自书碑颁郡县彼张商英周秩杨畏之徒反覆附和恬不知耻民以一石工独能严邪正之辨不肯镌名姓于碑惟恐得罪后世匹夫之志不可夺如是夫持为京兆学官其文辞条达类南丰曽氏而宜之之书亦称入格迄今博闻之士或不能举其姓氏民则后生末学皆能道之以此见立身行己不可不为后世虑苟是非得其正虽百工技能之人反有荣于当时之士大夫者呜呼可感也已玉羽者京兆长安人以孝行闻杜门隐居鄩辟为保大军节度推官仕后唐至光禄少卿晋髙祖召之辞以老退归秦中尝着自然经五巻武库集五十巻其书散见于册府元惜欧阳子不为立传而其书亦不传于世也予既感碑文之出于民所镌而题其后予友钟渊映将注五代史记并书玉羽之事告之俾附注于鄩之传焉
　　太原县惠明寺碑跋
　　吕惠卿憸人也当时君子视若鬼蜮而王安石独任之不疑且曰惠卿之贤虽前世儒者未易比也今观惠明寺舍利塔碑虽能文善书之士无以过之世徒知为头防箕敛之才不知两人当日以经术定交而取合于文字也呜呼此其所以为奸也欤
　　桂林府石刻元祐党籍跋
　　元祐党籍徽宗书之立石端礼门其初九十八人尔既而蔡京复大书颁郡县以上书人及己所不喜者作附丽人添入凡三百九人碑称皇帝嗣位之五年盖崇宁四年也是时籍中曽任宰臣执政者十无一存曽任待制及余官亦已零落过半亡者毁其绘像及所著书夺其坟寺存者定为邪等降责编管荒徼禁不得同州住其子弟亦不得诣阙下小人之快意未有甚于斯时者矣岂复有所忌惮乎其后张纲看详谓王珪一名不合在籍自九十七人外益以上官均岑象求江公望范柔中邓考甫孙谔六人共一百三人皆系名徳之臣许子孙陈乞恩例次数而龚颐正遂采三百九人之事迹成元祐党籍列传谱述一书凡一百巻盖惟恐其阙然则小人之厄君子适以荣之士之自立宜审所择矣京所书刊石满天下惟桂林勒之崖壁故至今独存碑后王珪章惇姓名漫漶者为瀑泉所泐也康熙乙丑二月望日书
　　大同府普恩寺碑跋
　　右大同普恩寺碑记宋修武郎借吉州团练使充通问副使婺源朱公弁所作也公以建炎元年十一月奉使为金人所留迫之事刘豫不可欲易其官不可探策使之归复不可其语耶律绍文曰上国之威命朝以至则使臣夕以死夕以至则朝以死观其懐印卧起悲歌慷慨与汉之苏武何异非孔子所称不辱君命者欤记成于金皇统三年二月实髙宗绍兴之十三年也于是公之去国葢十七年矣题曰江东朱弁而不书官又其上系以皇统年号论者疑公自贬其词合乎古君子危行言孙之义而未得其本也攷公之归宋在是秋七月记之作当在和议初成而公临发之时也彼寺僧者见公既去不能原公大节所在惟知奉国人之法辄删去其官爵増易其纪年无足怪者史载公被留时尝具酒食告僚友曰吾已得近郊某寺地一旦毕命诸公幸瘗我其处表曰宋通问副使朱公之墓于我幸矣而公碑文亦曰予筑舘之三年嵗在庚戌冬十月乃迁于兹寺然则所谓近郊某寺者殆即普恩寺非邪史又载公以文字教金之贵人子弟使之就学因得以和好之説进盖公之文有不得已而为之者当其时宋诸臣留于金若宇文虚中吴激蔡松年之徒多以文学自命顾寺僧独以公之言为足重于世亦以见恭敬之不可弃而忠信所行者逺也呜呼士君子不幸生丧乱之际又不幸以文章为世所重得其文者或不原其志意所在辄更易以就时人之耳目至使大节皎然若朱公者几无以自白于后世读普恩寺之碑其亦可感也夫
　　杭州府学宋石经跋
　　宋髙宗皇帝御书石经绍兴十三年知临安府事张澂摹勒上石淳熙四年诏知府赵磻老建阁于太学题曰光尧石经之阁置石其下洪迈曽惇杨冠卿叶绍翁李心传陈骙王应麟潜説友纪之详矣宋亡学废为肃政廉访司治所西僧杨琏真伽造白墖于行宫故址取其石垒墖杭州路廉访经歴申屠致逺力持不可然已损其什一元至正间即治所西偏建西湖书院以祀先师设有山长掌书库其后明常熟吴讷干州宋廷佐先后巡按浙江或覆之廊或甃以瓴甋崇祯末廊圮乃嵌诸壁中左易二书六诗十有二礼记向有学记经解中庸儒行大学五篇今惟中庸片石存尔其南则理宗大书御制序四碑在焉右则春秋左氏传四十八碑阙其首巻通计八十七碑诸经虽非足本然书法甚工学古者所当藏弆若夫秦桧一跋已为讷椎碎其词见于学士院中兴纪事本末君子无取也
　　书拓本玉带生铭后
　　玉带生宋文丞相砚名也石产自端州未为絶品其修扶寸广半之厚又微杀焉带腰玉而身衣紫丞相宝惜旁刻以铭书用小篆凡四十有四字嵗甲申观于商丘宋节使坐上因请以硬黄纸摹之不敢响搨也生之本末略见玉笥生诗其铭辞亦附注于诗编按金华胡翰作谢翺传称天祥转战闽广至潮阳被执翺匿民间流离久之间行扺勾越是信公军败后砚即归翺可知其寓浦阳永康阅祐思诸陵登钓坛度必携生偕往懐古之君子可以深长思矣
　　辽释志愿葬舍利石匣记跋
　　京师仙露寺金人俘宋室子女置其中见蔡鞗北狩行録赵子砥燕云録顾地志失载遗踪遂不可稽康熙二十六年五月宣武门西南居民掘地得石匣匣旁有记自称讲经律论大德志愿録并书乃辽世宗天禄三年瘗舍利佛牙于此记后有千人邑三字盖社名也施主姓名首列帝后诸王大臣下及童男小女考辽史世宗妃甄氏后唐宫人帝从太宗南征得之宠遇甚厚及即位立为皇后至天禄四年方册立皇后萧氏二后同死察割之乱并葬于医巫闾山记刻于三年所云皇后盖指甄也东明王者疑是明王安端即察割之父以功王东丹国故曰东明王也燕主大王者中台省右相牒蜡为南京留守封燕王故曰燕主大王也国舅相公者靖安萧太后族只撒古鲁以天禄元年为国舅帐详稳故曰国舅相公也独赵思温子延照史作延昭而通鉴亦作照常为石晋祁州刺史后仍归辽余子本末不得其详矣又记有建窣堵波之文疑当时石匣置于塔下塔久废而石匣仅存土中匣已无盖其舍利佛牙又不知何时散佚也
　　辽云居寺二碑跋
　　右王正智光云居寺二记共勒一碑碑额篆书重修云居寺一千人邑防之碑一称结一千人之社一千人之心一称完葺一寺结邑千人近年京城发地得仙露寺石函记后有千人邑三字尼曰邑头尼览者疑是地名合此碑观之则知千人邑者社防之名尔天顺皇帝者辽穆宗尊号丞相秦王者重元为南京留守也辽史圣宗初即位羣臣上尊号曰昭圣皇帝统和元年六月上尊号曰天辅皇帝五年四月上尊号曰至德广孝昭圣天辅皇帝二十四年十月上尊号曰至德广孝昭圣天辅皇帝今碑建于二十三年尊号无天辅字是则二十四年十月以前圣宗尊号但云至德广孝昭圣皇帝如碑所记至二十四年乃合元年尊号天辅字以称之否则二十四年所上之号与五年无异何用羣臣复上乎窃疑史有误也
　　金京兆刘处士墓碣铭跋
　　金京兆刘处士墓碣铭奉天杨英撰文武功张徽书洛阳李微题额立石者同知京兆緫管府事髙贵也文称处士初讳章更名九陇又名渭又名于菟其字希文不易也下笔有骨肋西州碑版多出其手一搨之外皆法书名画望而判其真赝尝鬻书于市一达官持之去处士直诣防事取书辞色不少逊挟书掉臂而出性不喜浮屠法而处开元墖三十年无家无妻子正大八年诏民东徙至陜既而事且变投所蓄古印章鼎彞于河避地平阳入太原寻还故里以疾卒按金史哀宗纪元兵既取凤翔两行省弃京兆迁居民于河南所云事变者此矣英之铭曰士之遇也为龙为虎其不遇也如鱼如鼠既鱼其龙又鼠其虎生必违其所好死则从其所恶将矫世以自戕抑直行而不顾苟防于心千载其犹旦暮着所以信于人者以铭先生之墓吁辞特崛奇而徽正书多涉篆隶体亦不犹人金源遗集传至今者惟赵秉文王若虚叚克己诚已李俊民元好问数家而已斯铭不见于载记乃摭其大略书之册尾兼録其副示长洲孙生附着于书法考焉
　　赵吴兴千字文跋
　　周兴嗣千文便于小学善书者恒写一本独智永曽书八百本散在江南而吴兴赵王孙亦屡书之延祐三年四月有旨赵子昂写来千文一十七巻发秘书监装背收拾此或一十七巻之一也吾乡项子京家刻石今归于予
　　元丰闰县令碑记跋
　　丰闰县本玉田之永济务金史称太和间置明寰宇通志一统志因之今观至元七年县令孙庆瑜碑记则改务为县乃章宗大定年事且云承安中以懐逺大将军夹谷公习揑来宰是县足征置县在泰和之先也碑又云大安初避东海郡侯讳更名曰丰闰东海郡侯者即衞绍王然则县始置时仍名永济可见又云大朝开创以来庚辰之嵗改县为闰州考元史竟未之载宋王诸公未免失于讨论矣清类天文分野之书云洪武元年改闰为润而今国子监金元史雕本闰旁均着水亦非也碑书法虽不工然辞足以达其述先后政颇详顾修地志者曽不引证何哉
　　霍山庙建文元年碑跋
　　右霍山庙碑建文元年正月壬午只祭上帝于南郊二月癸亥鸿胪寺序班周敖国子监生袁纲奉命以香币牲醴祭告中镇勒其文于碑嵌庙西壁上盖自燕师靖难之后四年之政事悉行革除旧典遗文去之惟恐不尽乃普天之下尚留此一片石存人间世之君子有志于补修惠宗实録者辞虽不多所宜大书特书布在方防者也
　　跋首善书院碑
