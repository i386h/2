<!-- { "loadSidebar": true } -->
　　维宋二十有二载【五臣本作十有四载】盛烈光乎重叶【善曰宋文帝十七年也沈约宋书曰文帝讳义隆武帝第三子也烈业也自武至文故曰重叶毛苌诗传曰叶世也　良曰烈业也武帝文帝相承故曰重叶言盛大之业光明于此】武义粤其肃陈文敎迄已优洽【善曰羽猎赋曰武义动于南邻尚书曰偃武修文孔安国曰修文敎也　铣曰言宋帝武义文敎被于远方粤于迄尽也武事肃然陈列文化尽已优洽】泰阶之平可升兴王之轨可【五臣作旣】接【善曰汉书东方朔传愿陈泰阶六符孟康注泰阶三台也应劭曰黄帝泰阶六符经曰太阶天之三阶三阶平则风雨时国语曰兴王赏谏臣　向曰泰阶三台星也上下皆平谓太平轨迹也言太平可升兴王之迹可接于古也】访国美于旧史考方载于往牒【善曰两都赋序曰国家之遗美西京赋曰学乎旧史氏方载四方之事汉书柱下方书音义曰四方之文书说文札牒也　翰曰访古先帝王爲国之美者于书史之中考兴王之则于往昔图牒之上良马之瑞者以比今也方常载则也牒亦书史之流】昔帝轩陟位飞黄服皁【善曰春秋命歴序曰帝轩受图雒受歴尚书曰汝陟帝位淮南子曰黄帝治天下于是飞黄服皁高诱曰飞黄如狐背上有角乘之寿三千岁也　良注同】后唐膺箓赤文候日【善曰后唐谓尧也春秋命歴序曰五德之运微符合应箓次相代赤文候日卽至于日稷也已具序注　济注同】汉道亨而天骥呈才【善曰杜预左氏传注曰亨通也天马歌曰天马来从西极汉书曰武帝元鼎四年马生渥洼水中李斐曰南阳新野有暴利长武帝时遭刑屯田炖煌界数于水旁见羣野马中有奇异者与凡马异来飮此水利长先作土人持勒绊于水旁后马翫习久之代土人持勒绊收得其马献之欲神异此马云从水中出作天马歌　济曰亨通也言汉德通远方天马见】魏德懋而泽马效质【善曰说文曰楙盛也魏志曰文帝黄初中于上党得泽马魏都赋曰泽马干阜铣注同】伊逸伦之妙足自前代而间出竝荣光于瑞典登郊歌乎司律【善曰公孙赞曰异人间出瑞典吐图也作天马歌歌之以郊祀合于司律也　向曰伊惟也汉竝有故言间出以光荣瑞应图也汉得天马作歌云天马来龙之媒此皆入于律吕登于郊庙】所以崇衞威神扶护警跸【善曰鲁灵光殿赋曰又似帝室之威神汉仪曰皇帝辇动则左右侍帷幄者称警出则传跸止行人淸道也　翰曰威神谓天子也得神马可以扶衞天子警跸也警跸出入淸道也】是用【善本无此二字】精曜叶从灵物咸秩【善曰协合也论语撰考谶曰下学上达知我者其天乎通精曜也尚书曰筮协从又曰咸秩无文秩序也　济曰精曜天驷星也谓星叶从而爲神马灵物谓天马也言皆有次序】曁明命之初基罄九区而率顺【善曰尔雅曰曁及也明命谓高祖也九区九服也尚书伊尹曰先王顾諟天之明命刘騊駼郡太守箴曰大汉遵周化洽九区　良曰曁至罄尽也九区九州也至明命之初尽九州皆率而顺从】有肆险以禀朔或逾远而纳賮【善曰肆险入慕化也长杨赋曰故平不肆险魏都赋曰思禀正朔孟子曰有远行者必以賮苍颉篇曰賮财货也说文曰賮会礼也　铣日肆弃也言九区之人皆弃险逾远禀正朔纳賮货也】闻王会之阜昌知函【含】夏之充牣【音仞　善曰阜盛也周书王会曰成周之会郑曰王城旣成大会诸侯及四夷也汉书郊祀歌曰敷华就实旣阜旣昌扬雄河东赋曰函夏之大服虔曰函诸夏也汉书音义苏林曰充牣喩多也如淳曰牣满也　翰注同】总六服以收贤掩七戎而得骏【善曰收贤取贤善之马也周礼曰王畿外侯服甸服男服采服衞服蛮服斯爲六服尔雅曰九夷八狄七戎六蛮谓之四海郭璞曰七戎在西　向注同】盖乘风之淑类实先景之洪【善曰崔骃七依曰服飞兔之中乘骋华騠之骖轮蹠虚腾云乘风度津汉书扬雄河东赋曰六先景之乘刘劭魏明帝诔曰先皇嘉其诞授洪　济曰乘风先景言迅疾也淑美洪大也种类美大而迅疾也】故能代骖象舆歴配钩陈【去声叶韵善曰郑毛诗笺曰在旁曰骖韩子曰黄帝合鬼神于泰山驾象车张楫曰德流则山出象车山之精瑞也上林赋曰象舆婉婵于西清晋天文志曰钩陈太帝之座　良曰象舆象车也钩陈天子衞也此马武帝赐文帝故云代骖歴配也】齿算延长声价隆振信圣祖之蕃锡【五臣作赐】畱皇情而骤进【善曰郑仪礼注曰算数也风俗通曰张伯坐养声价祖高祖也皇文帝也周易晋卦曰康侯用锡马蕃庶　铣曰言长命而声价盛振此马帝爲蕃王高祖赐之故云畱皇情而骤进】徒观其附筋树骨垂梢【所交】植发双瞳夹镜两权协月【善曰相马经曰良马可以筋骨相也梢尾之垂者发额上毛也尾欲梢而长张敞集曰苍绳托骥之发也傅乘舆马赋曰头似削成尾如植发相马经曰目成人者行千里注云成人者视童子中人头足皆见言目中淸明如镜或云两目中央旋毛爲镜权颊权也相马经曰颊欲圆如悬璧因谓之双璧其盈满如月异相之表也黄伯仁龙马颂曰双璧似月　翰曰兰筋劲骨毛发长植也】异体峯生殊相逸发超摅絶夫尘辙驱骛迅于灭没【善曰峯生若山而生峯也刘歆遂初赋曰马龙腾以超摅列子秦穆公谓伯乐曰子之年长矣子之姓有可使求马者乎伯乐对曰良马可以形容筋骨相也天下之马者若灭若没若亡若失若此者絶尘弭辙臣之子皆下才也可告以良马不可告天下之马也李尤马鞍铭曰驱骛驰逐腾踊覆践　济曰峯生言多异体与他马不同也超摅驱骛行走貌絶夫尘辙谓尘不及马轮不蹠辙灭没皆言疾也】简伟塞【去】门献状绛阙旦刷幽燕昼秣荆越【善曰塞紫塞也崔豹古今注曰秦所筑长城土色皆紫汉塞亦然故称紫塞有关故曰门塞或爲寒非也傅北都赋曰巍巍绛阙也说文曰刷刮也魏都赋曰刷马江州毛诗曰言秣其马杜预曰以粟饭马曰秣幽燕荆越四地名也　良曰伟美也塞门在北出马处也绛阙天子门也言简于塞门献于绛阙刷刮也秣饲也幽燕北地名荆越南地名朝日未出时昼日出后言马疾也】敎敬不易之典训人必书之举【去声叶韵善曰孝经曰圣人因严以教敬国语虢文公曰王其监农不易左氏传曰训人事君又曹刿谏曰君举必书　铣曰敎习此马敬依不易之法也君之举动必书以训人言此恐君游逸无度故发此端也】惟帝惟祖爰游爰豫【善曰孟子曰一游一豫爲诸侯度　翰曰文帝高祖皆经乘此马而游豫也游豫谓天子巡幸】飞輶轩以戒道环彀骑而淸路勒五营使按部声八銮以节步【善曰輶轻也吴都赋曰輶轩蓼扰彀骑炜煌杜笃迎钟文曰必令河伯戒道道先也司马相如上疏曰淸道而后行汉书曰王寻勑诸营皆按部薛综东京赋注曰马步齐则銮声和应劭汉官仪曰大驾卤簿五营校尉在前名曰塡衞毛诗曰四牡彭彭八銮锵锵　向曰輶轩轻车也銮铃也彀骑弓骑也五营天子卤簿也言戒道淸路按部伍则装八铃以节行步】具服金组兼饰丹雘【音污叶韵】宝铰星缠镂章霞布【善曰金组二甲也蔡邕女琰诗曰卓众来东下金甲耀日光左氏传曰组甲三千马融曰组甲以组爲甲也丹雘二色也郭璞山海经曰雘黝属倚瓠切铰装饰也章采文也袁宏酧宴赋曰朱帷赫以霞布　济曰言以金组丹靑饰其装具如星霞之文】进迫遮迾【五臣作列】却属辇辂【善曰服虔通俗文曰天子出虎贲伺非常谓之遮迾汉书音义晋灼曰迾古列字也　良曰迫速也遮犹衞也列行也言马进速于前行者则遮衞天子以爲行列也却后者则充属徒之车也辇辂车也】欻耸擢以鸿惊时濩略而龙翥【善曰薛综西京赋注曰欻忽也说文曰欻有所吹起也傅乘舆马赋曰形便飞燕势越惊鸿甘泉赋曰乃濩略绥蕤张景阳七命曰虬踊螭腾麟超龙翥　翰曰皆奔惊之貌】弭雄姿以奉引婉柔心而待御【善曰东京赋曰奉引旣毕先辂乃发　铣曰弭雄猛之姿奉引涂路婉顺其心待天子之驾御也】至于【五臣作于】露滋月肃霜戾秋登王于兴言阐肄【五臣作肆】威棱【善曰礼记曰孟秋之月天地始肃尔雅曰戾至也又曰登成也毛诗曰王于兴师汉书武帝报李广曰威棱憺乎邻国又曰兴言出宿声类曰阐大开也贾逵国语注曰肄习也　济曰戾至肆纵也言天子候秋时杀气以纵威棱也】临广望坐百层料【平】武艺品骁【古尧】腾【善曰地理书洛阳故宫曰广望观临金市刘梁七举曰鸿台百层干云参差字林曰料量也夏侯淳驰射赋曰叅武艺以游遨说文曰骁良马也广雅曰腾奔也　良曰广望百层皆台名料择也言简择武艺之士类骁腾之马也】流藻周施和铃重设【善曰流藻周流藻画也应玚驰射赋曰藻节齐鸣左传臧孙达曰钖銮和铃昭其声也　向曰藻画文言周帀画文重设铃于上】睨影高鸣将超中折【善曰相马经曰马有眄影而视者　翰曰睨视也马有视影高鸣者良马也超走折往也】分驰迥场角壮永埒【善曰南都赋曰羣士放逐驰乎沙场曹毗马射赋曰脩埒坦其平舒　铣曰分走竞壮于迥地长埓也角竞也】别辈越羣绚【火县】练夐絶捷趫夫之敏手促华鼓之繁节【善曰绚练疾貌也夐絶迥絶也广雅曰蹻健也孔安国尚书传曰敏疾也言射有常仪鼓有常节今以马驰之疾故加捷促也应玚驰射赋曰旝动鼓震赞声雷溃魏略司马景王与许允书曰震华鼓建朱节　向曰绚练疾貌夐迥絶远也言越于羣辈疾而且逺也射必击鼓以节马步今马疾故使趫捷之人促手而击之】经蹄而雹散歴素支而冰裂【善曰蹄马蹄也素支月支也皆射帖名也言马旣良射者亦中故蹄雹散素支冰裂也邯郸淳艺经曰马射左边爲月支二枚马蹄三枚也良曰此谓骑射也蹄素支皆射帖名经歴着也雹散冰裂皆中帖之声】膺门沫赭汗沟走血【善曰相马经曰膺门欲开汗沟欲深汉书天马歌曰霑赤汗沫流赭应劭曰大宛马汗血霑濡也流沫如赭也如淳曰沫或作颒音悔　向注同】踠迹回唐畜怒未泄【五臣作防】干心降而微怡都人仰而明【五臣作朋】悦【善曰方言曰泄歇也南都赋曰收欢命驾分背回唐东都主人曰马踠余足士怒未泄干喩文帝也周易曰干爲天毛诗曰彼都人士　翰曰唐道也防散也踠迹畜怒谓驰骤之势未散也干天也言天子微悦都人羣聚而欢也明犹羣聚也】姸变之态旣毕凌遽之气方属【五臣作厉】局【忂玉】镳辔之牵制【五臣作掣】隘通都之圈【求逸】束眷西极而骧首望朔云而蹀足【善曰羽猎赋曰虎豹之陵遽郑丧服注曰属连也字林曰局踡行不申也得通都驰骋犹爲圈束司马迁书曰通邑大都说文曰圈养畜闲也汉书天马歌曰天马来从西极又曰武帝得乌孙马名天马后更名西极马郑阳上书曰蛟龙骧首曹顔远感旧赋曰胡马仰朔云越鸟巢南树又围棊赋曰良马蹀足轻车结轮　铣曰言变态旣毕勇急之气增以连属而牵掣衔辔嫌国都之隘窄故眷望西极朔云冀申奔逸也凌遽勇貌骧举也西极天马所出也朔云朔方云中二郡也蹀足谓疾行也】将使紫燕騈衡绿虵衞毂纤骊接趾秀骐【五臣作骥】齐亍【丑录反　善曰尸子曰我得而民治则马有紫燕兰池刘劭赵都赋曰良马飞兔奚斯常骊紫燕衡车衡也尚书中候曰龙马赤文绿色郑曰赤文而绿虵也李斯上书曰乘纤骊之马尸子曰马有秀骐逢騩毛苌诗传曰骐綦文也音其騩京媚切　向曰紫燕绿虵纤骊秀骥皆骏马名也騈竝也衡车衡也亍衡貌】觐王母于昆崘墟帝台扵宣岳【善曰史记曰造父取骥之乘匹与桃林盗骊骅驑騄駬献之缪王缪王使造父爲御西巡狩见王母乐之忘归列仙传曰西王母在昆仑山山海经曰鼓钟之山帝台之所以觞百神也郭璞曰帝台神人名山海经有宣山　济曰觐见也言驾此马经过王母帝台所居】跨中州之辙迹穷神行之轨躅【善曰司马相如大人赋曰世有大人在乎中州列子曰黄帝梦游华胥氏之国其国乘空如履实山谷不踬其步神行而已辙迹见下文监武穆注前汉班嗣书伏孔氏之轨躅　良曰跨徧也言车辙徧中州尽人神所行之迹轨躅皆迹也】然而盘于游畋作镜前王肆于人上取悔义方【善曰尚书曰文王弗敢盘于游畋孟子曰诗云殷鉴不远在夏后之世赵岐曰以前代善恶爲明镜也左氏传师旷谏晋悼公曰天之爱人甚矣岂使一人肆于人上杜预曰肆恣也庾元规表曰爲国取悔左氏传石碏曰臣闻爱子敎之义方　向曰前王太康也盘游丧国思太康之事可以作镜于今日岂纵于人上取悔责于道义之方】天子乃辍驾回虑息徒解装鉴武穆【五臣作穆武】宪文光【善曰孔丛子曰孔子歌曰喟然回虑题彼泰山嵇康赠秀才诗曰息徒兰圃王逸荔枝赋曰装不及解许愼淮南子注曰装束也左氏传左尹子革曰周穆王欲肆其心周行天下将皆有车辙马迹焉汉书武帝好大宛马使者相望于道又贾捐之曰孝文皇帝时有献千里马者诏曰鸾旗在前属车在后吉行日三十凶行日五十朕乘千里之马独先安之于是乃还其马东观汉记光武记曰是时名都王国有献名马驾鼓车　翰曰辍止也天子止游回虑解息徒节装具以穆王汉武帝爲鉴戒文帝光武爲宪法也】振民隐脩国章戒出豕之败御惕飞鸟之跱衡【善曰小雅曰振救也国语祭公谋父曰勤恤民隐而除其害韦昭曰隐痛也韩子曰王子期爲赵简子御取道争千里之表其始发也彘伏沟中王子期齐辔策而进之彘突出于沟中马惊败驾古文周书曰穆王田有黑鸟若鸠翩飞而跱于衡御者毙之以策马佚不克止之踬于乘伤帝左股案汉明帝起居注云帝向太山至荥阳有鸟鸣轭中郎将王吉引弓射杀之将以示帝曰鸟鸣轭弯弓射洞胷腋陛下寿万岁臣受二千石乃赐帛二百疋东观汉记朱勃上书理马援曰飞鸟跱衡马惊触虎物类相生亦无不有　济曰人有隐痛不济者发仓禀以济之国章谓国之礼仪也跱立也衡车轭也言今戒惧此豕突鸟立恐惊马也】故只愼乎所常忽敬【五臣作警】备乎所未防【善曰周书芮良夫曰惟祸发于人之倏忽王弼周易注曰敬愼防备可以不败　良曰只敬忽轻也言敬愼常日所轻之事谓省出入也备其所未防以爲警戒】舆有重轮之安马无泛【方奉】驾之佚【音逸　善曰蔡邕独断曰乘舆车毂外复有一毂副辖其外乃复设辖然重轮卽重毂也汉书曰夫泛驾之马亦在御之而已应劭曰泛覆也如淳曰方肿切翰曰天子重轮取其安也佚过也】处以濯龙之奥委以红粟之秩【善曰卢植】
