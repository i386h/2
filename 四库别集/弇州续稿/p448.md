<!-- { "loadSidebar": true } -->
　　仆懒废匏处不获时通候问兹启天降割于我吴淫雨为虐几至四旬敝州比之昆吴虽稍髙阜而种花者十之八积潦三日稍晴不一日复潦其花根茎皆萎烂无余而稍西北之区俱汇为巨浸诸稻田之不救者半而可救者亦游青而已以阖州言之仅余二十之一而乃闻有以为缓者私所未解也二相公之产俱已成瓯脱其于剥肤之忧蒿目之惨宁岂下于仆辈但渠自定宇司成被诘之后不免避嫌而此心实望诸公祖之上闻但疏止两台辞不迫切则圣心视为常套而司农亦无所取征必仗老公祖与松江太府各上一疏兵公亦迭言之庶几二相公可借以耸动天听于召对赐问之际亦可尽言无讳若止是寂寥两疏而预定改折存留二说以为该部之地于恩泽必涓滴而已何以活枯弭乱不佞分守湖州日曽与湖守黄思庵上疏告荒郡人颇沾旷荡拙集可据唯公祖慈仁恻怛之衷窃窥之素矣敢昧死为遗黎请命惟亮而赐裁焉幸甚幸甚
　　
　　弇州续稿巻二百一
　　
　　●钦定四库全书
　　
　　弇州续稿巻二百二
　　
　　（明）王世贞 撰
　　
　　○文部
　　
　　△书牍
　　
　　陈给事
　　
　　向者偶以微痾阖门就药饵耳不闻明公北上之信不能以尺书寸缕为侯会慎吾公始知轻舟蚤发虽亲友无一及者懒慢之罪若少缓而仰止之念则愈耿耿也迩覩邸报见大疏所陈皆至切要于国体民瘼彰彰矣迩者处处灾荒乡井尤甚长淮以北先赈大江以南先蠲此定势也然大农告匮内帑不发不知庙堂何以预之贞衰劣过时之人误见物色乞休不遂黾勉之官伴食无补加以病弟在懐思归郁悒无足道者部疏役便附此不悉所吐诸容嗣布不宣
　　
　　荅王给事
　　
　　贞故尝从贤季父司冦先生游已从乡书得其三子名褎然而豚儿以间言曰有某者其于制科业媺矣逈矣非敌也于是知有执事而至甲申之岁传大疏至伏读之不觉神竦魄夺虽举朝汹汹而国是有在然则执事者非直青箱之白眉抑青琐之赤帜也嗣后于仕籍中不覩执事姓名意为请告而今者得书知有家戚执事茕然在疚不遗一技走使二千里悉出其笥珍以醒尘目何幸如之执事所评北地济南信阳吴郡大梁秇林衡准也独厕及不佞猥加奬饰不唯不佞抱非分之耻而将使天下谓执事有偏驳之嗜矣归里以来不能尽谢笔研于文稍更鸡肋诗自七言律外皆成鼠璞大抵少陵之漫兴未必真而文通之才尽不能掩也执事诗新丽之极时出人意表古选则风人之托胜而歌行则骚雅之藻极欲征八斗要于歌行见之记序皆出西京叙致详婉忽更遒絶乃记尤琅琅矣又执事治朗陵时号神君案牍为繁而撰述过半夕郎多暇乃稍寥寥不得其说拙序聊塞白耳真佛头抛粪也兾异日全集出而仆不即死尚能为一言以懴今諐别訙拜贶深感且愧不腆不足以报希亮入司冦公杖履之间幸为致声余不具
　　
　　李侍御
　　
　　贞始而待罪楚臬则门下尚未至既而于役襄甸则门下以予告行以故不获奉颜色承下风而窃从邮筒拜亹亹之诲又获覩所梓净明忠孝诸经窃窥门下于度世经世之间执其枢矣自是十年来门下出而谔谔归而皎皎难进易退之风使人爽然而贞跅■〈也〉之迹数堕唇齿而今稍得自寛为丘壑一长物矣荆石宗伯时时为言门下之髙节媺行次公之宏才大略使贞抚膺而动识韩之想乃忽拜大教雅贶若谓贞可以与语而进之者至读惜阴轩藁见丽雅之思好生编征仁爱之深而论语外篇则羽翼圣门之旨深矣此书贞故窃有志焉亦稍成编而不能如门下之博也秘弗敢出矣贵乡胡王二先生无恙否邓定宇深于禅观仰山所谓祗见其体不见其用闻间幸一叩证门下与之偕为苍生小出亦不走也使旋草次奉复不一
　　
　　丁侍御
　　
　　贞以衰病待尽之躯而家嚣烦要冲之地虽貌为舍尘俗而仆仆应接寒暑早暮无问宛然都会中一倚门倡耳以故弃而逃之于乡落旧地凿坏墐户聊以束摄身心而已非敢妄觊出世度世之业自外名教也门下不鄙买舟数百里而见访于城不遇又数十里而歴诘曲僻迂之道而见访于乡又相体而不必见仆虽木石宁能不惄然也幸舍弟偶过此得一相接不负仰止之渴而贞之偃蹇亡状浮于皇甫规张荐矣计门下公除已久而尚未北首又应门者云尚持麄素果何服也迩来时事屡变如白云苍狗宫府异同掊击万态国是何属朝纪何藉野人本不当及此而门下行且与其责者何以教我使安此一壑也仰体冲素空椷附谢不一
　　
　　毛侍御
　　
　　念与门下分袂时正满岁矣而寻得武陵书则缱绻犹面复从家弟所窃读教旨以欲举王父八十年之陈迹而新之以俎豆于先思州王司马之侧则门下厚德髙谊也仆固不敢以私感然亦不能不以私感而鳬舒鹙视以祈黔中信通咫尺之书而不可得即仅得一信戟门沉沉谁与典谒者以故次且迨今心欲腐而贵竹之使者复至矣计使者以八月发人日始到跋履山川其难阻可想状而递角无恙槖币若新中间叙致娓娓犹若望仆以可有为者仆非敢以不出为名于方外之事亦无所觊羡直是衰与懒会耳自得请后少年颇见迹不堪逐逐避徙乡落日噉三盌糜荤血屏尽癖好书酒亦不经口眼拥衾度日而已天子捐相印以授荆石公行人导前蒲车在门即虽欲凿坏而遁畴可得也姚公救时正须藉广平骨力此光景似不易逢足下于兹时在台諌当益朗朗家弟一出几希嗃矢夫既或治之余何言哉不似石守道不能嘿嘿也乡里不幸张起潜以劳瘁物故亦是世界小缺陷处门下所示孙司空郑方伯先后同此叹司空著述甚多吊慰之暇可以搜辑毋使散佚否方伯垂当开府而遘此厄正如叅军摴蒱马万里旅衬尤可悯也胡佥宪乃有此义仆仆故尝纪任使君韩令二馆夫事而不得其名以为恨此仆应有名或能为作数十语也缟带微琐不敢渎门下清严聊成一律书扇头并附近作庶几把握之余于奉扬仁风或少助耳南中气候异宜唯节宣自爱
　　
　　又
　　
　　不佞于世无所比数忽忽虚度六襄门下按部絶域勤存不佞贶之重锦饰以衮辞固有颊赤汗下而不敢当者然岂敢遽以辞却而偃然不恭于君子又何忍劳万里之使使其腼然于道路惟是区区不得已之念必不能拜嘉敢托便邮而布之左右不佞自庚申不即从先君子于地下忍疚偷活盖一日而肠九回丁卯之春先帝发覆盆而为大明之瞩先君子得以其官葬不佞亦稍稍称人而自是不获守其匹夫之节出应朝命又为舍儿所惑颇治园池庐舍器翫之属私心未尝不愧之悔之庚辰以来名为弃家入道实欲托谢世路苟完残念布衣蔬食用毕此身而已古之履顺居裕者尚不忍于悬弧之日征亲故聚饮食而况不佞哉门下今之曽闵其必以不恭见罪固也向者承见委虽不敢寳其敝帚然尚未及命笔而有三月甲令门下尚以为谢乎则不佞复且颊赤汗下矣荆石阁老受圣眷非恒箕颍之念虽切而夔龙之让甚殷势不得不一出特以次公病甚而太夫人眷眷盘桓踯躅事甚难心甚苦今勉且北耳赵宫洗亦已就道迩复有攻吴宫谕李太仆者国是方纵横人口赵恐不免请告请告亦自佳所云梁有贞故人公实弟也岂有酖人羊叔子哉赫君岁杪亦相闻惜不以托之即门下亦不及托渠命固缧绁耳胡君二义仆草次作数语弟不堪灾石子兼三大字极隽伟峻伯文亦自楚楚非公髙雅谁为致此者乃知李约并移萧字石似不晓摹搨一笑一笑夏蒸唯为道为苍生自爱
　　
　　刘日孚
　　
　　逺使手教见贲大贶具仞念存仆以考绩至淮阴而有叨转之命返棹归里得一哭亡弟抚病妻且免车马褦襶之劳于私便矣苐恶况种种无处可以舒眉且念大审计迫仓皇走金陵履任一月寝息无暇甫息肩而有南床白简捃摭考事谓仆与铨部皆欺罔不知皆有题准事例可据非欺罔也计当有处分矣苐造物忌多取仆半岁之间躐迁八座一子登第一子荫録上及尊慈下逮内人取亦多矣知止知足犹龙公有成言仆尚安能久作贯城一星耶业已上章乞休不得则有再请耳览吴国贤强识録尝鼎一脔可以知味兄能校而梓之洛阳纸当为贵然刻手勿轻用楚人楚人无佳手故也秦中丞有年家之谊苐不如邵中丞书既不易达当铭于心俟其訙问相及当即托之
　　
　　张侍御
　　
　　仆山野长物于世无所比数而再辱専使将致手教大贶慰存奬饰往往踰分兹复以家弟忝窃与观贵邦人文而乌及之何可报也伏读诲辞知揽辔之余偶袭风露盛德天相知己勿药苐不无跋履之艰案牍总总虽神明理解亦不能不小烦灵府幸稍便裁省以凝天和区区久弃物外左右顾盻无一五尺可使者不能一候交戟之下不腆附使殊惭简渎亮之亮之寒气向深惟为道为苍生自爱不宣
　　
　　又
　　
　　某匿迹田野然以门下之仁声善教洋溢浙藩而吾吴获承下风不胜秉彛一念荐其芜辞而门下不遗其丑玉案金错之报盖殷殷然即有所少效不足以当而门下之犹念存之也顷复拜手教大币之辱则门下勤施之益无已而区区之愧亦无已矣顷承揽辔三辅埋轮大疏前具于邸报见之某齿颊长物也何敢自比于荆石先生而门下以相引则甚悚不伦一丘一壑走之伎俩尽矣荆石先生荷人主肺腑之知与天下膏泽之望谊不容不出乃以次公病甚而太夫人念之小次且闻再疏不允或不免首路也使旋聊此附覆并布不腆春中尚寒惟为道为宗社苍生自爱
　　
　　与邓侍御
　　
　　世贞侧伏州里自燥发以来所见直指使者前后凡四十余公独门下最为神明所按驳真使人神悚气慑而一切持之以公心应之以虚已乃其善善之意尤自悠然其长小时见传有郭似庵公者虽极称琅琅似犹未及门下也先公之滞魄三十年矣而独门下表而掲之此事虽与抚台并列而发之自门下先公不冺之善若足以当门下指而扬廷之剡更复及小子贞其辞又特加媺岂小子贞亦有袜线善足采耶今者先公得全荷国家全典以安于九京而贞复滥竽留省门下固以公心待愚父子小子贞纵能为不肖忘恩敢为先公地下忘德也此念郁积久矣家居时无一介足使而门下入领台端旋按闽部莫可踪攀迩来复遘亡弟之变魂魄惊沮形神支离不能修尺一以通交戟之内乃者心事稍定敬托鸿羽少布区区唯门下之德威在岭在闽不啻在三吴也岂有意乎棠阴故地哉则有王忠肃韩襄毅开府故事在贞不胜颙望秋暑初蠲唯为道为苍生自爱
　　
　　荅赫侍御
　　
　　自门下之去郡理几三载矣而士民讴思若新即不佞与荆石宗伯旦夕所不能释口而念已废业久野人姓名不足以亵清览亦会云泥夐隔鳞羽飞沈无由一布其区区乃大翰鼎贶忽若从天而坠忆旧惜暌种种慰存则又明月之投懐也贞自犯羣喙弃身道民懒病相藉去鹿豕无几而门下犹以世理相期则非所敢任耳审台候万福还台在迩持国是正士风念惟门下可以此言进辱喻得贞恶词翰偶有一素巻不免露其丑而适坐儿女累多谬误不谨外不腆献缟附之使者并祈亮纳不宣
　　
　　荅詹侍御
　　
