<!-- { "loadSidebar": true } -->
　　刘文靖公渡江赋前人论之者多矣琼山以为幸宋之亡黜其从祀后渠则以为欲存宋夏峰力主后渠而论者终未释然于琼山之说予以为两家皆非也诸公葢但读其赋而未尝取其集考之故不能定其案明儒读书之疏大率如此许文正与文靖皆元人也其仕元又何害论者乃以夷夏之说绳之是不知天作之君之义也岂有身为元人而自附于宋者眞妄言也文正仕元文靖则否何也文靖葢知元之不足有为也其建国规模无可取者故洁身而退不然文靖已受集贤之命非竟不欲出者也渡江之举宋曲而元直文靖伤宋之为奸臣所误留行人以挑师衅耳蘓天爵以为哀宋是也哀宋则固非幸其亡而亦非有意于存之所谓置身事外而言者也吾请征之于其诗其忆郝伯常曰一檄期分两国忧长缨不到越王头末曰飞书寄与平南将早遣楼船下益州此其罪宋之无故而执使臣也但据此而言其词颇厉几几乎若幸其亡者而正不然其题理宗南楼风月图曰试听阴山勅勒歌朔风悲壮动山河南楼烟月无多景缓步微吟柰尔何又曰物理兴衰不可常毎从气韵识文章谁知万古中天月只办南楼一夜凉（理宗自题有并作南楼一夜凉之句才到中天万国明则艺祖诗也）其题理宗诗卷曰已未天王自出师眼前兴废想当时临江酾酒男儿事谁向深宫正赋诗是三诗者皆以痛晚宋之君不恤国事自取夷灭而非幸之之词其题理宗缉熙殿砚诗曰使君持送缉熙砚捷音才到山中人四十三年如电抺此砚曾经秋复春题度宗熙明殿墨诗曰松风生哀口砚滴似诉优游解亡国只今惟有哀江南宝气不受鹅溪缣书事诗曰唱彻芙蓉花正开新声又听采茶哀秋风叶落踏歌起已觉江南席卷来此其哀之至矣岂幸之乎至其书事诗又曰路人遥指降王道好似周家七岁儿此则尚论陈桥之事之非而伤天道之好还其与伯颜得国小儿失国小儿之语正自不同故过东安赵氏先茔云今古区区等如此五陵哀雁入秋云至曰宋张遗学有经纶不是淸谈误世人白首归来会同馆儒冠争看宋师臣此似美家铉翁之徒而作又曰风节南朝苦不伸泝流直欲到昆仑世宗一死千年见此是黄河最上津此似斥留梦炎之徒而作其咏海南鸟曰精卫有情衔太华杜鹃无血到天津声声解堕金铜泪未信吴儿是木人凡此皆文靖置身事外平情论事之作存之幸之俱无预也至其不肯仕元之意亦皆见之于诗其咏四皓诗曰智脱暴秦网义动英主颜鄙哉山林槁搏也或可班安得六黄鹄五老相追攀四皓固尝入汉廷希夷亦朝宋祖而皆不仕文靖以之自况也又曰孺子诚可敎从容济时艰出处今误我惜哉不早还托兴于四皓之辅汉惠而终不能安汉以见巳之不当留也故题严光诗曰为陵成高节此亦天子恩中庸久芜没矫激非天民其言皆和平中正以求出处之宐然其伤时之意则累见之和归园居诗曰人生丧乱世无君欲谁仕沧海一横流飘荡岂由已和拟古诗曰忍饥待竹实淡荡今何之歌以灵凤谣乱以猛虎诗和杂诗曰太玄岂无知不觉世运迫为问莽大夫何如成都陌又曰西山霍原宅古迹犹可稽长吟豆田谣愁云落崩崖则覩时政之谬而思晦迹以自保明矣然其和归园居诗又曰乾坤固未坏杞人已哀鸣虽知无所济安敢遂忘情和拟古诗又曰客从关洛来高论听未终连称古英杰秉国或从戎生世此不恶君何守贱穷急呼酌醇酒延客无何中则文靖岂忘世者特厄于其时耳其和咏贫士曰渊明老解事抚世如素琴岂有江州牧旣来不同斟是则戒心于霍原之祸而所以勉受征书者也葢文靖之不仕于元本不因宋虽亦尝讥扬雄羡管宁陶濳而与诸人有故国故君之分者不同况文靖先世皆仕金故哀金之诗亦多和归园居诗曰陵谷变浮云家世如残局区区寸草心依然抱朝旭题金太子墨竹曰策书纷纷少颜色空山夜哭遗山翁我亦飘零感白髪哀歌对此吟双蓬早发濡上曰别家忘再宿桑海问何年过奉化曰百年元魏史千古汝南哀宋道人诗卷曰知音有铜狄逸史访金源上冢曰故国无家仍是客病躯未老错呼翁登中山城曰陵迁谷变横流地卵覆巢倾死节臣毛髦诸孙生气在九原精爽凛犹新谓其从伯祖死贞佑事也雄州诗曰洒落规模余显德承平文物记金源又题金太子墨竹曰手泽明昌秘阁收当年缇袭为谁留露盘流尽金人泪应笑翔鸾不解愁跋遗山墨迹曰遗墨数篇君惜取注家参校有他年此皆其哀金之作味之似过于哀宋者葢其先世所尝臣事也文靖生于元代见宋金相继而亡而元又不足为辅故南悲临安北怅蔡州集贤虽勉受命终敝屣去之此其实也琼山后渠所云不皆成呓语哉

　　○跋戴剡源与先泉翁倡和诗

　　剡源答泉翁诗云酣歌待约东邻伴泼面晴风涨酒澜又云更有邻墙全处士醉吟能泛百杯寛是泉翁寓杭后所酬唱也今泉翁之诗自吟社而外无存者惜夫

　　○题蒲寿窚诗

　　顾征君亭林纪蒲寿窚事令人髪指明初禁锢蒲氏子孙谅寿窚之后亦同在其中可以报之矣偶见其为浮屠刺血写法华诗云丹书何切切滴心不滴血纵使血可干其如心不竭蜀鸟啼作花至今万山缬杀身以成仁遗训有先喆何其谬为激烈一至此也然读之终无沉痛之意葢肤语耳

　　○跋杨文懿公家讯后

　　文懿公长子茂元得刑曹而寄之讯以为吾始而喜继而忧终而恨喜者以进士多外补今得京职父子足相聚也忧者以初筮仕而得刑曹人命至重恐有失也恨者以自此恐不复读书遂为俗吏也敎子如此可以为天下人父之鹄矣虽然欧公与人言多及吏事不谈文章则吏事亦学也公又何恨之有茂元后官侍郞称名臣不愧文懿之敎云

　　○跋唐荆川与万鹿园札

　　荆川与鹿园札三十余纸予得其七荆川文吏而惓惓于论兵鹿园大将而谆谆于论学观其翰札令人肃然起敬也适九沙七十生辰予无以为之寿卽以七纸致之九沙喜曰吾家世珍也因嘱予为之跋其余纸亦归九沙从子西郭

　　○跋丰考功札

　　考功与周中丞莓厓札言其子蓥有万夫之勇又极言其不孝考功有愧于学士宐其子亦多忤耳然尝见蓥诗又颇蕴籍不似勇夫何也

　　○题石斋先生遗诗

　　石斋先生遗诗是人伪作其中眞笔不及半但观其凑成三百十一篇之目便是邨学究所为强合毛诗之数者开卷便说留侯因人成事坐据三韩千里之地渔阳铁骑所出而不能用是其人全不识东西者阳翟之韩而以为三韩三韩而卽以为渔阳何其妄乎以读破万卷之石斋而为此言耶

　　○跋王节愍公手迹

　　明之亡也浙中仗义殉节之臣极盛而杭人独少甲申之难竟无一人乙酉南都之亡家居而死者陆大行鲲庭王邵武昭平祝贡士开美死于师者翁都督也画江之役襃恤诸忠但及大行不及邵武吾乡董戸部次公争之曰死一耳何以恤典有偏将谓大行系甲榜邵武系乙科耶今之甲榜而卖国者肩相望也邵武始得谥节愍今年冬杪获见邵武手迹于戸部家乃国难前所写折扇见寄者乃知邵武于戸部为旧契邵武不负故国戸部足报故人交有光矣自三公以死倡丙戌而后陈太仆濳夫陈将军万良徐主事复仪兪主事元良周贡士宗彝张将军起芬姜指挥国骧吴都御史闻礼吴太学惟修姚都督志卓姚太仆奇胤汤守道芬张都督坚郁大令廷谏辈尚有人焉莫为之先何以鼓其气哉邵武向未尝见其手笔为正容肃拜而观之邵武子均壬午乡贡进士于遗民中最苦节亦应附志

　　○钱忠介公墨迹跋

　　往与万编修九沙捜罗因国末造忠义诸公墨迹独以不得忠介钱公书为憾巳而得其为诸生时试义残帙喜而装潢之属予跋尾予逡廵未作九沙寓亭不戒于火是册亦归天上怅惋无已今年忠介嗣子浚恭得此卷乃忠介自书咏史诸作笔法跌荡淸妙为之惊跃再拜循环把玩惜九沙巳为古人不及见此墨宝也浚恭方与予编公遗集因以是跋附之集后

　　○钱尙书牧斋手迹跋

　　尙书手迹共十幅在冯硏祥家皆与冯氏羣产往还者第一幅云足下奇士遘此奇穷此天所以善成足下也杨大洪作秀才时贫病艰危备所不堪吾党慷慨建竖无烈于大洪者彼固于困穷时办此矣足下定当得力于此其言善矣然则尙书晩节狓猖殆以少年甲第淸华故累之耶其云曹生能救淸漳可谓不负吾门闽人若更跳梁当置淸漳于何地淸漳指黄忠烈公也忠烈之被逮上疏争之者叶廷秀涂仲吉周旋其事者彭士望以二千金为纳槖饘者戴初士黄商侯顾不知曹生为谁幅中所及人物如钱不识孙子度吕季臣陈子木皆禾人则疑是曹给事远思当更考之闽有周之夔故异党也跳梁者必其人矣振公亦不知为谁第二幅云刼灰之后归心佛乘急欲请书本藏经以供检阅闻霍鲁斋作守道此好机缘春夏闲欲往访之兄过嘉禾幸为商地主不至栖栖旅人也内典可更为一搜访呜呼望尘干索禅力何在不觉为之一笑第十幅云春宵一刻先令细君满引一杯以助千金之兴细君指柳氏也予闻之周鄮山谓牧斋年六十四柳氏年二十四归之客有访之者柳氏出侑酒依然旧日风流观此笺并前索酒札知柳氏固酒徒黄忠烈公见诸弟子有与女校书诗者辄戒之牧斋跌荡乃至于此宐其有浪子燕靑之诮此卷归吾友赵六意林令予跋之予学殖荒落未能详核良自媿也

　　○高鸿胪梦箕手迹跋

　　南都王之明一案以鸿胪起而亦大受其累其被刑也昂首答曰区区之诚二祖列宗所共鉴也至今闻者为之神伤是札云讹传惊恐总无的确只有在山困顿听吾主命而已是殆王案未了时而又云在山幸本土之人修防固守亦似可保但恐大乱当以南通括苍为退步而资斧难延恐为首阳之续则又是南都已破时而又云大主在上必不令人枉死则又是赧王未擒时吾友赵六意林以此狐疑令予定其时日愚以意度之鸿胪旣还山则王之明已讯毕特爰书或恐尙有后命耳而赧王闻江都之信奔芜湖大兵直下秣陵浙中亦风鹤交警故有南通括苍之说然尙未闻靖南消息则故君尙在也大略当如此

　　○魏庶常子一墨迹跋

　　子一书画俱工同年孟公章明得其所赠便面以交棃匣贮珍之孟公早攀桥山之髯子一以迟蒙谤伤哉然子一致蜡书于夏峰谋杀贼而欲以唐通为应则无知人之明矣唐通岂可恃耶若其书之工观此便纸已得其槪

　　○无名氏手迹跋

　　此札不知姓名观其与闽人构难之语外屈其形内食其心是党人之多事者可以想见明季甘陵之祸

　　○冯征远手迹跋

　　太常冯公三子大冯君留仙卽元扬小冯君邺仙卽元飙天下所共知而三相公元飅睂仙继之其羣从则元{风寿}征远亦其一也津抚与尙书负重望遭逢国难相继野死于杭之湖上其志可悲矣当世犹多责备然两公未展之志其季成之从亡不顾卒以蹈海明史不能附入两公之传眞一大漏也征远受部曹之命于江上事去蕉萃以死棃洲先生所谓竹梧鸾鹄困于柴水者其人亦当在遗民中偶于冯硏祥家见其手札为之泫然

　　○跋李昭武先生墨迹

　　昭武先生与先赠公最厚故予家所有诗笺尺牍箑头极多然予少时但以书人诗人目先生耳稍长始悉先生之大节因为之作墓幢之文顾里中人知者葢寥寥矣是卷乃先生平淮碑论书以赠陆丈春明者先生之集已亡则是论尢所当存也李君海若为其族孙以未得先生墨迹为憾予因赠之而跋其尾幷书其墓幢之文于前

