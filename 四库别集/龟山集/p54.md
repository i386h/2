<!-- { "loadSidebar": true } -->
　　公讳某字宪之姓周氏其先本周苗裔平王东迁次子烈封汝坟秦灭周以汝坟为子孙因家焉至十八世孙仁为汉太中大夫徙家阳陵子孙咸至大官自汉歴唐世有显人其后緜远族众散适他郡有居处之遂昌者公之远祖避唐乱自遂昌徙之浦城故今为浦城人王审知据闽其三世孙璡仕王氏为银青光禄大夫即公之七世祖也生彦卿为王氏先锋将彦卿生文之当闽灭入南唐官至殿中丞文之生隆隆生衡即公之曾祖也娶黄氏杨氏生某即公之祖也累举进士以文学教授乡里祖妣李氏用犹子礼部侍郎常陈乞推封所生特封昌元县太君自髙祖而下虽隠德不仕而皆以儒学行义称于乡邦父讳某仕至宣德郎知广德军广德县事卒于官以公贵累赠通议大夫前母李氏继母郭氏俱赠硕人通议公以进士起家事亲以孝闻屡为县令公正岂弟多隂德有识之士知其庆必在后也公生而相貎异常通议公尝抚之曰大吾门者必此儿也自为儿童卓荦不羣长益明敏年十四作进士词赋已有可观乗间更习他文不专为科目计年十七补太学生预广文荐会改科用经术后进竞尚浮华缀缉公独不追时好必以古文为法时张公廷坚为慱士少许可公贽书见之张展读大惊曰子妙年之词若此古人不难到也公之叔父侍郎一日览公所着唐賛论持以贺通议公曰此已逺过于某其为名公所推重如此绍圣四年登进士第授将仕郎越州诸暨县尉丁通议忧哀毁骨立通议公仕宦二十余年以防洁称捐馆之日家惟四壁公扶护归平江竭力襄大事安贫守分人无间言服除授青州益都县主簿到官之初外邑诉水灾州檄公检视通守者吝于税且少公辄大言曰若多放一粒租税即当奏劾公正色言惟知尽公而已奚防其他既而躬行田畴所伤禾稼果可验诉者不诬公悉准法蠲放之通守虽极怒然无如公何也秩满用荐者陞从事郎知婺州金华县丞丁母忧服除授泗州録事参军邓帅李夔改辟公知淅川县事前政以软懦去官公事或经嵗不决公到迎刃而解旧事决遣无留凡断狱片言得其情伪人人心服老胥猾吏屏息听命邑以大治士民称颂以为前后所无也州以公帑不足委五邑卖醋实皆抑勒所得息以十之二噉县官诸邑既争奉州且利二分至有月输六七百緍者公以县陋民贫度不能尽免所输才一二而巳以其所得二分均之僚佐未尝受一钱京西漕专领修洛阳大内坑冶使者创行铸新鉄钱科两路市彩色鐡炭之属民不堪命州下诸邑均出所科公言邑有大小难以一槩力争之邓帅许公光凝之前引春秋平丘之会子产争承以为郑伯男也而使从公侯之贡惧弗给也由是更以诸县户口物力差次之淅川遂减过半许公先以文学易公至是益加钦叹以为有古循吏风也初公在任才一考士民竞于诸司投牒愿留再任而诸司应照例荐守令仍以公为首及公得代而归百姓攀恋号泣遮道絶梁累日不得行乃相率画公像于浮图舍嵗时祠之焉用荐者改宣敎郎授亳州司仪曹事磨勘转奉议郎政和七年许公召还荐公于朝除武学愽士几嵗擢监察御史宣和二年有上封事告淮南连嵗荒旱饥民相食常平使者顾彦成坐视不救上大怒诏公察访亟行赈济公登对陈八事一乞依法放免租税二乞诸司钱斛竝许支用三乞州县倚阁催民间积欠四欠常平司钱斛已桩发未行者竝截留五豪户有愿出粟济饥民者许保奏推赏六所在官山林塘泊暂弛其禁听饥民采食七邻路般贩米斛入本路者免收沿路力胜庶得商旅辐辏又小民有无业可归愿充军伍者委漕司多方招刺以消攘夺之患上皇一一开允仍命行讫及奏疏降中书执政颇难之所陈八事从其四而巳公行人或谓公曰上慈仁博施固无不可然执政不肻尽用公疏其意可见矣况淮南监司郡守皆出权幸之门凡财用又多供应御前为名公其愼之公曰吾受命访察若趋时顾避则两路生灵实吾杀之也借使获罪岂敢爱一御史而轻亿万之命哉即檄监司州县问百姓疾苦悉推行所以赈济者宿守吴夀寜闻公将至令诸门毋纳饥民遂至城外僵尸纵横悉差公吏穴地藏之乃申以无饥民无可抄録眞守苏之悌夜遣兵杖逼饥民载之江中洲上悉皆致死二守皆宦官腹心专以进奉花石珍禽为务旁连漕使孙防防视江淮间莫敢谁何公竝劾之由是官吏风靡两路所养饥民流移仅三十万赈给阙食人一十七万有竒振粜借贷谷三十余万劝诱人户出粜及借贷七十万有竒计所全活不知其几万也前所劾二守既以罪去造为飞语以动朝廷遂有防促公疾速赴阙更不赈济公既忤宦官之意使还请对閤门百端沮抑公即上章丐外补除权知常州会常州系髙丽使经由郡守臣例赐对上因问淮南事公从容陈之圣心感悟留不行除尚书比部员外郎迁右司员外郎假太常少卿接伴大辽贺正旦使磨勘转承议郎时辽使耶律怀义留嗣卿皆叵测者公一见即开怀待之然与之言未尝少假借旧例国信私觌皆售伪滥物以其价廉吏请循例公不许其所酬酢物不较其直物皆精好北使恱服及对上喜见于色褒赏再三且谕公将来送伴如有合理会事可一一凭内侍奏来公闻而迟疑上即曰卿识邓文诰否公徐奏云臣起自踈贱于今内臣中无有半靣之交者上嗟叹良久翌日加赐茶锦宫花等葢特恩也使还差殿试初考官进士对策间有言极切直者有例欲指为谤讪取防公云今盗起东南正是国家开言路之时岂可吾侪先加以此名遂改谤讪二字为渉异奏之已而降防皆取于前列宰相王黼建应奉司公知黼不可尽言姑欲以利害警之造黼问焉黼云此以中官领供应者不一凡物既不可考覈而搔扰已倍多故緫以一司公曰相公念应奉无节不嫌以论道之任下领有司意则美矣第恐外庭既行之北司仍复干预则用度将愈无筭而搔扰又倍前日是使中官得以为辞而相公独受其弊也黼变色曰理或如此然掌九式九贡正周官冡宰之职由是不恱公磨勘转朝奉郎是冬复假大常少卿充贺大辽正旦国信使北人闻公名颇畏服待之礼有加焉公还覩河朔军政不脩将士骄慢因使毕赐对上疏论之言兵可百世不用不可一日弛备兵当畜锐以待敌不可玩敌而自怠上极嘉纳以公奉使称职赐五品服擢侍御史磨勘转朝散郎先是王黼采公察访淮南之誉俾为都司意欲援之从班其后以公议论不附巳又难其应奉事屡奏出公为河朔漕使惟天子察公忠直故任以言责时患法制委靡士风奔竞公上章乞正纪纲崇名节又奏国朝技术杂流命官皆从本色迁转有正法比来夤縁幸会或有至正任横行者名器不重莫此之甚宜诏有司一遵旧制又奏都水监修立大河堤岸置文武官以催促功料为名凡一百二十余员类皆权贵亲旧受牒家居即日降防悉罢之徽猷阁直学士应安道自宫祠起知宣州公言安道昨知平江府日赃污罪恶暴着不可为民师帅其命遂寝公每对语必欵尽既退上常目送之累欲擢公諌议大夫皆为王黼所梗四年冬金国遣信使来上以公前使辽称职欲俾舘伴复以为言黼云舘伴见宰执议事不可领諌议更除显谟阁待制充舘伴副使赐三品服又差报聘充国信使先是政和间遣归朝官赵良嗣由海道使金国约共起兵夹攻大辽许其嵗赂银绢以燕云地来归至是金人巳尽并契丹故地又西破云中而宣抚使童贯蔡攸出师才至卢沟百万之众望风奔溃金人遂据燕城志愈骄悍须索无厌上既怒贯攸且疑良嗣故特命公良嗣见公专使惧察其奸力请偕往乃改差公充副使仍赐金帯公到金营见其军帅诸贵人议事金恃彊背约曰燕山一道全用大金兵力取到除却平滦等三州每嵗自出租税六百万缗若南宋于嵗赂外更增得此数乃可商量公言本朝与贵国元约云何今何故輙生此议况重赋暴敛乃契丹亡国之法何足稽也某受命而来除许赠二十万银绢之外一尺一两不敢輙专金人怒曰此事上面商量巳定使人乃如此争不知待望归也无公答曰某持节出疆以死报国分也若失辞而归将何面目见主上金帅拂袖而起遂遣介胄者数十起坐随公凡十有三日声言拘留实欲脇公俾许所欲公愈不为之屈谈笑如常时与同行围棊为乐敌日遣亲信数辈觇公知其终不可夺因改馆遣其贵人来见公讥之曰贵国用兵以来虽号百战百胜然今深入燕地西有天祚北有四军东有张觉而本朝大兵又在其南盍思早为定计今行人见留大事未成以某观之恐非万全也其人无以应但慿公再请于朝廷公回至雄州童贯蔡攸惧公见上发其诞谩坚留公惟令驰驿具奏取朝廷指挥而巳公因上疏歴言金国骄悍贪诈前后背违元约之事本朝初用谋臣言轻与通使实未为得计但累年聘问理难一旦拒絶今请求无厌傲狠自大衅端渐起必不能久保欢好且诏大臣深讲所以御敌之策仍勅邉将训兵积粟先为隄备庶几缓急不失支吾于是大忤宰相王黼之意既而承朝廷指挥前议増二十万银绢更不施行今别以中国所出物计直百万缗为赂报聘礼成与其使杨璞萨摩等同至进徽猷阁直学士复差舘伴萨摩好为大言一日出语尤不逊曰若此事不了于南宋不便也公正色曰使者勿谓本朝昨卢沟小失利遂有轻中原心堂堂大国若遇仓猝忠臣义士不为无人时同馆伴卢益恐言太过目公乃止又与公论国书内何不便称大金皇帝尊号及将云中别作一事目欲俾公奏改之公曰国书出自圣训裁定一字不可移易萨摩云如此则将去不得公答以本朝今遣使报聘此自是本朝使副将去何预尔事也当公与金使争声闻馆外上知之屡降宸翰于王黼言周某气直何不再令报聘黼多端沮抑遂差卢益充国信使上以公充送伴公送北使至燕山当赐御筵杨璞谓燕地是大金取得将与贵朝存问皇帝公答云两朝共取燕地贵国依元约以地来归却受了本朝嵗饷今地已属本朝御筵又是本朝所赐岂有先北向拜之理璞云如此则御筵也赴不得公责之曰圣上优礼使人不逺二千里遣使锡宴岂可因议事待不赴如此行事于义理上全无一分去得反覆折难十次公知其防顽莫回但移文照会而巳自朝廷与金人结约之后敌势日彊肆为骄蹇前此汉使例皆莫敢与之校独公毅然不顾语言未尝小假借非理之求一切不从北使无以加之往往辞穷而退使还除尚书刑部王黼既不喜公又见雄州之疏明其失计故当国信结局同僚竝转三官进职三等而公止迁直学士而已上素知公孤立无朋每加任用在刑部供职才九日擢御史中丞特封文安县开国男食邑三百户初对上宣谕曰比来言官多攟摭屑卿朕所选用官为中司当存朝廷事体公见宣和间朝政极弊边隙已开知国家久已失计但欲善后而已首章举臯陶戒舜屡省乃成大槩谓有虞之时治功成矣而賛襄之臣尙以是为戒葢恃其成而不加省则其成不能保遂至贻患有不可胜言者上皇悟其防因称公雄州所上疏公奏曰今无如之何惟当修政事以待之耳上深然之谕公曰观女真所为不如契丹逺甚前此赵良嗣只与朕言此国有威有信可以永逺为援頼为差得卿去不尔朕无縁得知也公因上疏论卢沟致败之由皆童贯蔡攸不能节制诸军而属官李宗振统制王禀其罪为大李宗振本曹州一胥吏也致位承宣使为贯腹心货赂公行由是赏罚不明将士解体王禀初无武畧惟善附防卢沟之役其军实先退乞将二人重加窜责章凡三上方施行童贯归自河朔奸妄尽露上务欲保全之俾以公师致仕贯乃怙权不舍复用太师除豫国公遍檄陜西河东经略司告谕蕃官首领若所在官司搔扰令申贯审复闻奏公上疏论云贯名为致仕乃预军旅边务其害政侵官莫此为甚乞令凡事不得干预上即以公疏劄示贯执政以简贵自居凡国忌行香率多托疾不赴公奏谓大臣如此何以表率百僚宜严立法绳之详定勅令官旧以二员为额后乃増至七员学士待制领在京宫观者至有三十余员公奏谓局事不加多而领官数倍前日有职事侍从官才二十九员今不任事者其数乃过之甚失所轻重宜加裁定又疏国家驭军之法至为严密承平不试卒惰而骄比阳武县卒愤坐仓价钱不如所欲乃敢羣击县丞杨庆谅向使庆谅殒于非命彼知罪大无所容则其为患甚矣愿诏爪牙之臣讲明军法而振起之往者虽不复加诛而来者必可使无犯也上皆行之观文殿大学士林摅掊克其使臣丘大成令赔过钱万二千余缗致家计破荡无力供应则又追捕其家属系狱公奏摅身为国执政大臣而乃贪污害物如此乞委邻路监司尽公根治摅坐是降秩二等宦官李某之子雍奏乞与某析居某遂奏令雍认姓公谓雍之悖德乱常其罪固不容诛而某为近臣闻其子妄有奏陈不能顿首谢乃敢肆为忿戾上凟君父故某亦降秩时权要亲故官于外者秩将满多经营再任致使孤寒之士拟官至于三四有未霑寸禄者公云公朝仕进之路岂可使不均如此宜一切杜絶之新法茶盐初行凡获私贩论赏甚重而部使者又起请州县推勘尽公者许保明推赏朝廷从其请公言自古岂有决狱而立赏格者此法若行则希进之徒欣慕荣宠驯致深刻甚非所以示天下忠厚之意奏罢之扬洪二州阙帅朝廷起孟揆应安道为之公疏言揆昨任吏部侍郎与邓之纲有私隙至诈传命令讽张朴言之坐此贬置安道昨知平江府政以贿成公纳货赂尝为臣僚论列究观二人固非忠实靖共廉良恺悌者岂可骤当方面之重皆罢领宫祠宦官李环之子纯雅诈为御书夤縁败露诏开封府狱根治公奏若大府研究纯雅等罪状明白固当正典刑然环为之父恬不觉察奚可逃责鄜延帅薛嗣昌輙执奏所辟司録士曹特免河北京东漕司輙差赃罪失官之人俾权亲民职事昌乐等县起免夫钱违元降指挥恣为侵渔湖北提防刑狱臧时中在任奸赃狼籍前知泗州汪希旦以失奉行常平事抵罪后乃擢为常平使者都水监丞贾镇尝为孟昌龄小吏后乃擢任主客员外郎公悉论列之如此类甚多上方信用公故言无不从磨勘转朝请郎差殿试详定官除兼侍读公正色立朝其所弹击皆将相权幸或其亲密虽宸眷益厚而怨仇多矣乃上疏乞出降诏不允继因登对面请上曰朕自用卿为耳目之官得闻所未闻岂可轻去朝廷非久当别有委任会上复起童贯宣抚三路贯偃蹇顾避出不逊语上再三敦谕乃曰臣昔平燕之时惟不能深取信于陛下致使周某乗间攻臣今若周某仍任言路臣终不能成功上不得巳罢公御史中丞以本官提举亳州明道宫其制词云至使功罪不白是非无所辨谓公昔言贯不当也葢贯緫戎一十余年前后台諌未尝敢一言及之独公上疏廷论故贯之怨公深入骨髓日夜与其党百端为计茍可以害公者不遗余力适当再用故要上以逐公焉遇赦复右文殿修撰贯闻之愈不平必欲致公于死地于是亲疏诬公昔使北时与赵良嗣结为死党及为中司无一言及之上虽深知公然重违贯意复落公职降授宣敎郎黄州居住公闻命即日就道凡在黄州三年日以诗酒自适无漂泊流寓之叹渊圣宣皇帝登极复朝请郎覃恩转朝奉大夫今上即位首召还公已而除吏部侍郎諌官邓肃以新进不知前朝事实率尔论公以为尝建伐燕之谋乞诛殛以谢天下頼上睿明灼见本末又知公尝諌上皇饬边备故肃之章留不降公至南京赐对上疏劝上以固结人心为本又言自古轻举妄动未有不贻悔者当艰难之际尤宜愼之上深以为然因谕公曰卿宿德重望当即辅朕且宜频对又宣取公雄州之疏翌日徧示大臣曰周某所言甚有理也大驾南幸公扈从至扬州时选人赴行在磨勘者部吏以文字不圆备百端沮难公建明权宜措置举状不到部者依旧例用奏检照牒其投下文字竝当日上簿若有诸般违碍在上簿日后者竝依放散举主法及今后监司郡守举官竝此上印纸自是孤寒改官不复留滞而亦无敢伪冐者中外依五月一日赦举文武材略出伦几数百员而迁谪之人刑部亦节次检举朝廷例皆不行公奏言感人心者必示大信岂可使德音既下而实惠未周乎宜诏大臣亟以勅令从事擢刑部尚书兼侍读迁吏部尚书用覃恩转朝散大夫是时上初践阼锐意讲学公首在经筵献纳居多凡至安危治乱之机必旁捜逺绍极其规諌时边警稍息而朝廷上下偷安朝夕公请对引孟子之言国家闲暇及是时明其政刑虽大国必畏之今不乗时为无穷之计将何以善其后愿陛下深诏二府大臣条天下之事其大者有几于今者宜何先人才如何而可得民力如何而可纾国用如何而可足将帅如何而可选兵势如何而可彊盗贼如何而可殄奔竞如何而可息深谋熟讲果断而力行之毋以细务妨日力毋尚因循度嵗月庶几日积月累以成中兴之功又疏今宿将之在者无几而后来以武畧称者未见其人乞诏武臣知州军务分以上各举可以将兵者召赴朝廷量才授职若有小警付以一队之众观其临敌果能立功则与举者同加褒赏如其败衂责罚亦如之疏奏皆降付中书会臣僚上言三省旧未合并为一文书简径事无留滞诏侍从諌台集议公谓方今边警尚炽盗贼未靖军防兵政所宜讨究者甚多何暇倍费日力讲求并省条例且门下中书未可并而为一其利害固自明白至若尚书省六部自更新制其格目皆与往时不同今若骤复其旧则命官置吏别案分窠条画防其类不一兼旧吏类多辞职新吏懵不晓事猝然改更深恐纷扰愈失其绪言者不过欲吏无冗员省无滞事耳神宗皇帝分建三省之初人吏员额皆有常数文书行移各有日限比年以来吏多额外而行移者多违日限故中外以为病今若依官制元立吏额及行遣日限则无冗员滞事而得倂省之实效矣公前后为铨曹长贰究心吏治多所建明时士大夫出身告勅或遭兵火毁失而行在案籍又不全凡参选注拟者胥吏诘难动涉嵗月公奏乞召官委保上簿先次施行续具勘当又奏前朝得罪党人既依赦复官所有合得恩数宜行给还公自南京赐对上即有柄用之意比两府虚位而公在病告上亟欲用公屡从大臣询公动止及勅知閤门事韩恕曰如周某下参假牓子可先期奏闻虚心倚伫如此而公已不复趋朝矣公初谒告且满一月念铨选剧部不可旷职上章乞罢诏不允更二旬再申前请上谓大臣曰当今人才如周某者未见其比虽病固当留乃降防赐寛假将理而公求去益坚复上章词极迫切上仍欲留公枢臣郭三益为公开陈乃除龙图阁学士提举江州太平观公既遂所请即欲归吴中巳而疾亟上章乞谢事转朝请大夫致仕遂薨于扬州官舍实建炎二年八月十六日也享年五十有五天子闻之震悼对宰执大臣伤痛不巳特赠大中大夫与所得恩泽公未薨三日前饮食起居无异平日一旦悉召诸子告之曰吾素寡病今病至此殆不复起自念平生行已莅官无甚可愧今官为常伯终于牖下尚何求哉吾殁棺敛皆当从俭百日之内即营窀穸汝等各勉名节视吾平时所为则吾无憾矣诸子悲不自胜勉公以寛抱公笑曰吾岂畏死者至疾革神气不乱闻家人哭泣则正色目之曰慷慨之士岂当如此公为人刚毅端慤粹雅疎通而识量过人喜怒不形于色怡然有常不为事物迁动平生无伪饰其语言行事一出于诚其所施设宏大髙逺外视虽如甚略详视其中则细故小物莫不悉备当时制词称之曰德本天成浑然不见圭角行惟言称考之皆有宫庭又曰险夷百为信厚一节公议不以为过也是以屡当国家委寄任言责之重使不测之寇谋画注措沛然有余仕宦守节槩未尝屈已以狥人不为权利所夺宦官梁师成以待士倾一时慕公名德数愿结交公确然不纳梁之志愈坚而公愈不囬梁虽甚衔之然廹于公议亦不敢加害也郑详以公与其表兄焦公衍同僚数凭焦以致委曲公亦谢絶之平生喜荐士得人为多其与人无怨恶虽有仇怨不务报复公为童贯蔡攸所挤谪居黄州及攸败妻子过黄中途失船适公有一大舟其子欲求而不敢言公闻之辍以与之自初仕至终不营产业当公为御史时被防诣西京防检诸陵家留京师臧获不戒于火生生之具一爇而尽既归视之畧不介意素不与人交利虽亲故馈遗亦却之至上有赐予亦防于所受其使金国也上遣中使黄珦赐黄金二百两公殿门外附珦奏辞之上知公特从其请后累差馆伴例有支赐银绢公又以连倂受赐为辞降防不许乃止公平居虽祁寒盛暑对僮仆亦无怠容待物乐易不为表襮重然诺敦笃契旧虽贵显每见故交握手道旧如平昔其官州县时举将后多尚在庶僚公遇之必执门生之礼每賔客进与之抗声极谈简直明辨见者莫不爱服居处简俭无所嗜好独喜观书史日夜不倦病甚犹手不释巻于经术务究大防惟嫌近代僻儒凿空臆说至于诸子百家之书莫不该洽而彊记每语及一事輙诵数百言常病春秋左氏传叙事隔涉年月学者不得其统于是创新铨次其事各列于诸国俾易览焉公以文学名于世余暇留心翰墨得欧阳率更笔法所着春秋左传编类三十巻史賛论五巻武学讲义三巻奏议十巻经筵讲义四巻斐然集二十巻丹川集七卷寜一堂杂藁十巻齐安集五巻其遗逸不録者尚数百篇别为编集而未及成公初娶杨氏朝奉郎致仕训之女早亡继室张氏朝散大夫元衡之女前公十年卒俱赠淑人六男长曰某举进士早卒次某通仕郎次某次某并承务郎次某通仕郎次某未仕女一人适迪功郎韩愿胄孙男二人曰可大弥大孙女一人先是公二年前卜地于平江府吴县太平乡楞伽山妣淑人坟之右穿为夀域张淑人同坟至是某等以建炎二年十二月二十二日壬寅奉公之丧而葬焉承先志也昔公任中司尝举余为代是为知余者及在维扬同省又同侍经筵故知公为详今其孤不逺千里状其行请铭于余余何可辞乃掇其大槩而为之铭铭曰在昔有言逹德惟三于斯三者公实无慙彊敌骄悍萌芽未炽公策其终宜饬边备先事而图惟公之知淮南荐饥帝闻其呻命公出使往抚其民饥羸老稚数十万人頼以全活惟公之仁阉寺之枭贯为擅宠厉阶是生实防且尰惟其凶焰众悚而奉侃然廷击惟公之勇雄州之言国之蓍宵小阻从其悔何追上圣嗣服惟公是思擢长天官身系安危方航而济防其楫维施而未光为世所悲善宜有后理固可推琢石幽宫莫有愧辞后欲考者视此铭诗
