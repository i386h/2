<!-- { "loadSidebar": true } -->
　　所谓神者果有物哉焄蒿肸蠁飞扬浮游昭明在上充塞击触于四旁非无物也危困之所吁号疾札之所请祷忽然有接于人其精爽翕霍而状象彷佛莫不神之以为有是物焉拯危困为安乐化疾札为生全而崇事报享之仪由之焉起呜呼此民之所以为不可使知也其有接乎彼者固其吁号廹切之专请祷诚信之笃自为其神感于其心忽然有动乎耳目而以为有物焉则过矣方其专且笃也其人之所自为与或为其父母兄弟妻子惟其所为者之存乎心而他不存焉昔日之所胶扰抹铩滑挠其神者一旦蔼然不存乎心而神为之告岂有异物哉然世之人固举谓之为有物矣于是土斵木为其形容宠之名号原本氏族广衍景迹以附是物而穹堂奥室大庭高闳以居之患其不称也刲羊椎牛沉玉瘗帛为其飨侑伐鼓撞钟祓巫粉史为其歌舞奔走竭蹷天下之人惟神之归呜呼斯民之不可使知其亦久矣故先王为之着其教善其报事之文使之鼓舞而不倦以勿防于淫谄诞防之邪盖始之所以有神者本生于其人之诚而教之既设则人莫不归是神也而后能勉于为诚使其崇事之严报享之盛一出于忠利惮畏之本心则去非逺罪无即于防亹亹趋往以赴畴祉惠廸之会若有为之掖闭止是莫不起于斯人之所自为而由于归是神之所为勉则土木形容亦聪明正直之所慿而何邪之有泉州有天妃宫其来已久海上尤神之故宫于吴越闽广之间尤多成祖文皇帝时尝遣内臣赍大赉译赐岛外诸蛮随以重兵便宜讨其不庭蛮酋詟悚受赐奉束约使节所指遂穷日之域神最有光怪灵变使者奉之谨故泉州之宫内使张谦修建也阅嵗积壊前廊后室圮而为墟惟门堂存耳而棁剥榱倾攴朽楹茨頽垣以御风雨殆不蔽也其不至于毁无几矣报享不虔民咸知病之神独见梦于邑人徐槩乃以民之病告以神意民乐率钱以佐役堂宇聿新殿寝崇成顾役钜费繁率钱猥微门廊独不能兴也郡侯童南衡公始捐俸以充其费免民率钱俄顷之间高门将将廊序有列而宫完矣郡民欢喜忭叫争走睇瞻愿记其事则相与谋因徐槩来请于余余谓极治之国其神不灵盖政之所以得民者为之兴便布利除禳患害民不祈而得其所欲不禳而违其所恶吁号请祷之诚无所用之而乌有兾于神然先王犹存其教所谓鼓之舞之使之不倦顺其不可使知之情而诱之于勿邪焉耳侯为郡既久灾疠不生寇贼销逃遗四境以安乐生全之福神将无以为灵则斯宫之完修殆予所谓存其教诱之勿邪之义与斯义也固非民之所知不可不着以告后之为政者故记之如此
　　常熟县二烈祠记【唐顺之】
　　昔人论女子从一于夫比于臣从一于君之义自古奸人簒窃而其故臣不幸以才见籍録于斯之时彼有弃瑕用讐之图而我有佯合观衅之便茍其党有可携事有可济则逞于一击以诛讐而复国若王司徒之于卓段司农之于泚此其势逆而其事之难以必者也彼有弃瑕用讐之图而我坚委质防名之谊寜死而不二其心寜死而不二其君若豫让王蠋之説此其势顺而其事之可以必者也二者其所处不同而其要于自尽则一也是故生也而无迂身于儌幸之嫌死也而无自经于无济之愧女子之于夫则亦有然者矣尝读史所载孙翊妻之事而壮之当二凶贪于翊妻之色而杀翊也妻既见窘逼于是蔵机匿哀佯许二凶以婚而缓其期隂结故将为援须二凶以婚入而遂刃之雪不共天之愤于闺闼杯酒之间斯亦可快矣若夫二烈之事则异于是其夫以覊旅浮寄江壖非有可以豫借之势环而指者皆凶人之党也非有肘腋可结之援方张岛之诬其夫以盗而沉之于江岛遂欲室其妇而岛之党欲室其女于是妇与其女仓惺阖门自刃以死呜呼可谓烈矣虽然二人者岂不欲手揕讐人之胸如孙妻之为以报夫与父哉而势有不能也则一死而其事办矣故尝合孙妻与二烈之事论之茍机有可乗而速忿以必死则杀身而无益茍事无可济而濡忍以有俟则危逼而近辱此亦其所处不同而其要于自尽则一也二烈死时凶党裒其尸而焚之其事秘无人能发之者后数年廵按陈君蕙诇得其事岛与其党始伏辜此盖足以见节义之气有时而必伸淫凶之诛有时而必不能逭者欤二烈者固不必手揕讐人之胸而后为快矣事既白于是知县罗君鸿为之立祠以祀扁之曰二烈而无锡安君如石请余为之记呜呼此义行不特所以劝节其亦深所以惧凶也欤是有闗于世教大矣烈妇某姓其夫某姓而逸其名相传自通州而徙常熟之某镇也
　　重修瓜州镇龙祠记【唐顺之】
　　龙之祠不秩于三代之典记礼者谓之四灵盖以为鳞虫之灵者耳其祠始见于封禅书朝那龙湫今天下大水之濵无处不有龙祠宋之儒者论大河之治以为不宜祀龙曰是天地之功也龙何力之有然余窃以为未尽也夫天地无为而百物之肖像于其间者莫不各致其能以效其功而天地未尝与之争功然而百物之功孰非天地之功也至于昔人之制为祀典也凢有功于天地之间者不问细大莫不羣然秩而祀之以致其报而未尝疑于与天地分功然而所以报百物之功亦孰非所以报天地之功也吾观于蜡而见古人通乎神之情而悉于幽明之故矣夫生成百谷以粒民孰非天地之功若是则古人为之禋为之祠以报之可矣至于大索神而蜡焉者何为也其蜡也先农先啬庸与坊焉可矣而至于迎猫迎虎而昆虫亦登焉者何为也惟天地之生成百谷虽一猫虎昆虫亦使之尽其能于食鼠食豕之间而无遗利焉于此见天地之功为甚大人欲报天地之功而无由则虽猫虎之效一能于天地者亦秩之祀而无遗灵焉于此见人之所以报天地之功者为甚深凢百物之灵固莫不肖气于隂阳五行而龙得隂阳五行之气之精故其变化尤灵猫虎未尝无功于田而谓龙尽无功于水乎祀猫祀虎未尝疑于与天地分功而独疑于龙乎且夫天地之间大者不自擅其大而寄于小小者各务致其小以归于大其为力也大者常逸而小者常劳其功之成也小者易以为徳而其大者常不可名故耕凿之民不知帝力之何有而至于一社之长一邑之令则人煦煦然而向之死则为之尸祝而俎豆之此岂可谓忘大君之功徳而颛颛于一社长一邑令之为报哉然则龙何疑焉而不祭于古也曰彼百物之祭古矣又安知古之不祭龙耶古有豢龙氏豢龙氏之于龙安知其非如伊耆氏之于蜡实掌其祭者耶所谓豢龙者其无乃羞饮食以祀龙之谓而好怪者遂以豢龙为畜龙也欤龙乎可畜其亦非所以为龙矣古今大水凢四而河与江为最河移徙溃决不常而江独为安流意必有宰乎其间者而龙之奔走以効其灵也亦不可谓无州据江之冲则其建祠以祀龙也亦宜祠不知所始嵗久圮壊嘉靖癸卯奉化王侯杏始为扬州府同知署府事乃斥赎金之余脩之而使道士某来请记王侯儒者也其为是举也必有以通乎神之情而悉于幽明之故矣余惧后世之人泥于旧説而以为非经之祀也为之著论如此使龙其安且食于此而无惭焉且使读者其亦无以余为语怪也












　　明文海巻三百六十八
　　钦定四库全书
　　明文海巻三百六十九　　　余姚黄宗羲编记四十三
　　祠庙
　　市汊东岳行祠记【万廷言】
　　古者论善恶祸福之际必归于天与神曰作善降之百祥作不善降之百殃又曰福善祸淫其言不一而足其故何哉盖人情易忽于善恶而恐惧于祸福善恶者祸福之原也推其所惧本于天与神晓然类应使民必为善必不敢为恶而已矣严于防防之中而非以为有所私与也騐于昭昭之锡而非以为有所私受也推无可惧于测量之外而警所易忽于感格之防故其责常在人而不在神是以神人交修而福泽降至于后世民心日滥浊乱五常之精类应之道爽而民疑以为福有所从与不必为善而可以私谒也祸有所从受不必为恶而可以私避也祸福之原一归于神而不知自反谄佞横生邪气日积防跂燐炫假托依慿祝诅祈禳遍满天下趋于其所惧而蔽乎其所忽神人交乱天地日月山川岳渎之灵所以鼓风霆而泽雨露薰蒿怆凄与此心忠信神明相为感应者反闇然欝而不畅防而不章以是而求旱涝札瘥之不作阜民生而介祺夀也不可得矣嘉靖中予为祠官考案祀典有意乎反古正今以端民趋会改官而止嗟夫是岂古人神道设教之本意乎市汊镇旧有东岳行祠不知其所创始庙貌清肃冕而垂旒俨然帝者之尊万厯癸酉居民某某等又阁于庙后肖僊妃其中而外为石坊以逆江势粢牲华篆嵗事益脩因求予文为记予按东岳泰山也虞舜首祀秦汉更用封禅至宋则有天齐仁圣大帝与僊妃元君之号国朝悉去焉止称泰山之神是今之崇徽皆所不当有而王孙媚灶传称获罪于天季氏旅于泰山以为不知礼则尤非民所得祀者况行祠乎神之正直尊崇未必歆于此矣然予谓圣人之大徳曰生东方生物之府岳神主之其徳盛矣夫神以生道福民灵应异于羣岳非私福民以生道报神严事异于羣祠而非私报神之接于民也仁民之交于神也义虽法与地所不得祀而神人相与之意则公矣自是镇民日防而神无不在牖吾民以生养之正年谷顺成灾害不作报所可惧而警所易忽为臣而忠为子而孝与国人交而信使民晓然知徼福之必本于善也亦庶乎忠信神明之相感应者乎因敬为之记而系迎神送神之章以道民志神之来兮海岱辇金乌兮飞霞佩西山南浦兮云盖顾我民兮不严以爱【右迎神】
　　神之逝兮海东曳衮衣兮驾虬龙剑江锦水兮飘风何遗我兮民和嵗丰【右送神】
　　徐廸功祠记【宋仪望】
