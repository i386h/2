<!-- { "loadSidebar": true } -->
　　昔秦失其政，天下群雄争而取之，兼智勇者卒受其归（《袁宏纪》作「福」）。今世事纷扰，复有瓦解之势矣，诚英有为之时也。与足下旧交，岂肯左右之乎？昔集大事，子实为吾心膂。（《魏志·袁术传》，又见袁宏《后汉纪》二十八）
　　◇归帝号于袁绍收
　　汉之失天下久矣，天子提挈，政在家门，豪雄角逐，分裂疆宇，此与周之末年七国分势无异，卒强者兼之耳。加袁氏受命当王，符瑞炳然。今君拥有四州，民户百万，以强则无与比大，论德则无与比高。曹操欲扶衰拯弱，安能续绝命、救已灭乎。（《魏志·袁术传》注引《魏书》。又《后汉·袁术传》有此书，小异，末多二语云「谨归大命，君其兴之」。）
　　◎袁叙
　　叙，绍从弟。建安初为济阴太守。
　　◇与从兄绍书
　　今海内丧败，天意实在我家，神应有征，当在尊兄。南兄臣下欲使即位，南兄言，以年则北兄长，以位则北兄重。便欲送玺，会曹操断道。（《魏志·武帝纪》注引《献帝起居注》）
　　◎袁涣
　　涣，字曜卿，陈郡扶乐人，司徒滂子（按：《唐宰相世系表》以滂为袁安同祖弟。章帝章和元年，安为司徒，灵帝光和元年，滂为司徒，相距九十二年。《元和姓纂》此处脱一语。窃疑滂于安为孙曾行，非兄弟行也。袁氏四世五公谓安、汤、滂、逢、隗也。至于汝南、汝阳、阳郡，扶乐、阳夏，则郡县有沿革，居处有迁移，史称籍贯两岐，往往如此）辟公府，举高第，迁侍御史，除谯令，不就。蜀先主为豫州，举茂才。后依袁术，又依吕布。布诛，归曹公，拜沛南部都尉，迁梁相，以病去。征谏议大夫丞相军谋祭酒。魏国建，为郎中令，行御史大夫事。有《集》五卷。

　　◇与主簿孙徽等教
　　主簿以不请为罪，此则然矣。谓渊等罪不足死，则非也。夫师友之名，古今有之。然有君之师友，有士大夫之师友。夫君置师友之官者，所以敬其臣子。有罪加于刑焉，国之法也。今不论其罪，而谓之戮师友，斯失之矣。主簿取弟子戮师之名，而加君诛臣之实，非其类也。夫圣哲之治，观时而动，故不必循常，将有权也。间者世乱，民陵其上，虽务尊君卑臣，犹或未也，而反长世之过，不亦谬乎！（《魏志·袁涣传》注引《魏书》曰：「谷熟长吕岐善朱渊、袁津遣使行学还，召用之，与相见，出署渊师友祭酒，津决疑祭酒。渊等因各归家，不受署。岐大怒，将吏民收渊等，皆杖杀之，议者多非焉勿劾，主簿孙徽等以为『渊等罪不足死，长吏无专杀之义，孔子称「惟器与名，不可以假人」。谓之师友，而加大戮，刑名相伐，不可以训。』涣教曰」云云。）
　　◇说曹公
　　夫兵者，凶器也，不得已而用之。鼓之以道德，征之以仁义，兼抚其民而除其害。夫然，故可与之死而可与之生。自大乱以来，十数年矣，民之欲安，甚于倒悬，然而暴乱未息者，何也？意者政失其道欤！涣闻明君善于救世，故世乱则齐之以义，时伪则镇之以朴。世异变，治国不同，不可不察也。夫制度损益，此古今之不必同者也。若夫兼爱天下，而反之于正，虽以武平乱，而济之以德，诚百王不易之道也。公明哲超世，古之所以得其民者，公既勤之矣，今之所以失其民者，公既戒之矣，海内赖公，得免于危亡之祸，然而民未知义，其唯公所以训之，则天下幸甚。（《魏志·袁涣传》，「涣得归太祖。涣言曰」云云。又见袁宏《后汉纪》二十九，「涣说操曰」。）
　　◇与曹子建书
　　召公与周公，俱受分陕之任。（《文选·王元长永明十一年策秀才文》注，沈约。《齐安陆昭王碑文》注，又见《陶渊明集》注）
　　◎袁徽
　　徽，涣弟。避乱交州。
　　◇与尚书令荀书
　　许文休英才伟士，智略足以计事。自流宕以来，与群士相随，每有患急，常先人后己，与九族中外同其饥寒。其纪纲同类，仁恕恻怛，皆有效事，不能复一二陈之耳。（《蜀志·许靖传》）
　　交士府君既学问优博，又达于从政，处成之中，保全一郡，二十余年，疆场无事，民不失业，羁旅之徒，皆蒙其庆，虽窦融保河西，曷以加之。官事小阕，辄玩习传，《春秋左氏传》尤简练精微，吾数以咨问《传》中诸疑，皆有师说，意思甚密。又《尚书》兼通古今，大义详备。闻京师古今之学，是非忿争，今欲条《左氏》《尚书》长义上之。（《吴志·士燮传》）

卷三十一
◎张禹
　　禹，字伯达，赵国襄国人。师事桓荣。永平八年，举孝廉。建初中，拜扬州刺史。元和中，转兖州刺史，迁下邳相。永元中，入为大司农，代张为太尉。延平初，迁太傅，录尚书事。永初初，复代徐防为太尉。
　　◇上邓太后表
　　新野君不安，车驾连日宿止，臣等诚窃惶惧。臣闻王者动设先置，止则交戟，清道而后行，清室而后御，离宫不宿，所以重宿卫也。陛下体之至孝，亲省方药，恩情发中，久处单处，百官露止，议者所不安。宜且还宫，上为宗庙社稷，下为万国子民。（《后汉·张禹传》，「永初四年，新野君病，皇太后车驾幸其第。禹与司徒夏勤、司空张敏俱上表言」。）
　　◇奏事
　　案令，丞相奏事，司直持案，长史将簿。中二千石奏事，皆与其丞合缘。是以臣下各得尽心竭诚，而事公明。（《御览》二百五十三引「汉名臣奏」。案：此引在谢承《书》后，王隐《晋书》之前，知非前汉张禹。）
　　臣闻天有三光，以成其化。方今三公之官不备，丞相独纲领天下，万事最众多，明不尽独见，诚非一人之所作也。（《书钞》五十引《汉名臣奏事》曰「张禹奏」。）
　　◎张
　　，字孟侯，汝南细阳人，赵王张耳之后，师事桓荣。永平九年，教授四姓小侯，后除为郎，授太子经。章帝即位，拜侍中虎贲中郎将，出为东郡太守。和帝初，迁魏郡太守，征入为河南尹，迁太仆。永元中，代尹睦为太尉，复拜光禄勋，代鲁恭为司徒。
　　◇上疏荐太子侍从
　　臣伏见皇太子仁厚宽明，发言高远，卓然绝异，非人所能及也。今平阳公主薨，悲哀发中，形体骨立，恩爱恻隐，世希是见。臣愚浅不识大体，以为宜选名儒高行，以充师傅，问讯起居之日，太傅时赐宴所，以宣德音，以成圣德也。侍中丁鸿，仁而有让，达于从政；谒者费恽，资性敦笃，遵令法度，如并侍左右，必能发起微意，增广徽猷者也。（袁宏《后汉纪》十）
　　◇上疏辞典郡
　　臣愚以经术给事左右，少不更职，不晓文法，猥当剖符典郡，班政千里，必有负恩辱位之咎。臣窃私自分，殊不虑出城阙，冀蒙留恩，托备宙冗官，群僚所不安，耳目所闻见，不敢避好丑。（《后汉·张传》）
　　◇上书荐王青
　　青三世死节，宜蒙显异。（《后汉·张传》）
　　◇上疏平窦氏罪刑
　　臣愚以为，窦氏之事，宜下理官，与天下共平其罪，恐后世不见其事。窦氏盛时，群臣莫不阿附，唯恐在后，皆以宪为伊、吕，比邓夫人于文母。及陛下发雷电之怒，皆以为罪不容诛。何前后之相背也？赖圣朝明达析其中，伏见夏阳侯瑰，前为光禄勋，每与臣相见，常有厉节竭忠庶几之心，检敕宾客，未尝犯法。臣闻王政有三宥之义，故蔡叔流言，周公原本而诛。臣愚以为，可黜瑰爵关内侯，还京师，竭忠供养比阳主，以优属垂示厚德。（袁宏《后汉纪》十三）
　　臣实愚蠢，不及大体，以为窦氏虽伏厥辜，而罪刑未著，后世不见其事，但闻其诛，非所以垂示国典，贻之将来。宜下理官，与天下平之。方宪等宠贵，群臣阿附，惟恐不及，皆言宪受顾命之托，怀伊、吕之忠，至乃复比邓夫人于文母。今严威既行，皆言当死，不复顾其前后，考折厥衷。臣伏见夏阳侯瑰，每存忠善，前与臣言，常有尽节之心，检敕宾客，未尝犯法。臣闻王政骨肉之刑，有三宥之义，过厚不过薄。今议者为瑰选严能相，恐其迫切，必不完免，宜裁加贷宥，以崇厚德。（《后汉·张传》）
　　◇上言宜令刺史奏事如旧典
　　臣闻王者法天，荧惑奏事太微，故州牧刺史入奏事，所以通下问知外事也。数十年以来，重其道归烦扰，故时止忽奏事，今因以为故事。臣愚以为刺史视事满岁，可令奏事如旧典，问州中风俗，恐好恶过所道，事所闻见，考课众职，下章所告，及所自举有意者赏异之，其尤无状，逆诏书，行罪法，冀敕戒其余，令各敬惧所职，于以衰灭贪邪奸佞。（《续汉·百官志五》注补引《东观书》，「和帝初，张上言」）
　　◇奏劾曹褒
　　褒擅制《汉礼》，破乱圣术，宜加刑诛。（《后汉·曹褒传》，「太尉张、尚书张敏等奏」。又见袁宏《后汉纪》十三作「尚书张敏奏」，不言张。）
　　◇敕子蕃
　　显节陵扫地露祭，欲率天下以俭。吾为三公，既不能宣扬王化，令吏人从制，岂可不务节约乎？其无起祠堂，可作稿盖庑，施祭其下而已。（《后汉·张传》，又略见袁宏《后汉纪》十四）
　　◎丁鸿
　　鸿，字孝公，颍川定陵人。师事桓荣。永平中，袭父爵陵阳侯，拜侍中兼射声校尉。建初中，徙封鲁阳乡侯，进少府。元和中，徙封马亭乡侯。和帝初，迁太常。永元中，代袁安为司徒。
　　◇日食上封事
