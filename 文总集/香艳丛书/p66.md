<!-- { "loadSidebar": true } -->
　　三月之杪，余复移寓友沂友云轩，久客卧雨，怀家正剧。晚霁，龚奉常偕于皇、园次过慰留饮，听小奚管炫度曲时，余归思更切。因限韵各作诗四首，不知何故，诗中咸有商音。三鼓别去，余甫着枕，便梦还家，举室皆见，独不见姬，急询荆人。不答，复遍觅之，但见荆人背余下泪，余梦中大呼曰：“岂死耶？”一恸而醒。姬每春必抱病，余深疑虑。旋归，则姬固无恙。因闲述此相告，姬曰：“甚异，前亦于是夜梦数人强余去，匿之幸脱，其人狺狺不休也。”讵知梦真而诗谶，咸来先告哉。 
　　〖杜茶村曰：名士名姬，精爽俱至，动与人孚。故其卜兆挥毫，宛然对语。顾造物何不少延其算耶？惜哉！〗 

　　跋 
　　巢民先生，生多奇遇。而中年后，屡悲死别，殆禅家所谓“修福修慧，而未了愁缘者。”顾色能伐性，忧能伤人，而先生独享大年，其以色寿者欤？抑以忧延龄者欤？癸巳秋日，震泽杨复吉识 。 


　　 
　　〖注：■⑴，木+笺，音笺，香木名。■⑵毡字占改上曰下羽。■⑶，毡字占改登。〗 

　　王氏复仇记　清　佚名　撰 

　　祝孝廉者，姓顾，名化雍，字仲求。为诸生时，能闭户自守，古之狷介士也。其先常隶属于陈司空必谦，以故人轻之。天启辛酉，化雍登贤书，乡老中或与相见者，第称之曰“祝举人”而已。邑有公事，当集诸绅会议，值严寒，有孝廉沈某者，见化雍至，故作嘲语曰：“今日真寒甚，鼻中涕乃突然而出。”吴下以奴仆为鼻，沈故借景椰揄之，同座皆匿笑，其为人侮慢如此。 
　　祝之居在南城，与赵宦邻。赵宦者，名士锦，字前之，明时进士，为横于乡里，邑人号为四大王者也。与陈必谦为儿女姻。陈赵势焰赫奕，而士锦尤贪悍肆凶虐，觑祝居与己联比，启鸠据心。遂挟陈与祝瓜葛，谓祝居系陈故业，令备奁于赵，嘱媳呼祝妻王氏至面白。祝不往，则令妇隔墙詈而寻之。化雍含忍者有年，而赵终不能释。祝终不与校，盖受其凌虐久矣。化雍秉铎丹阳，会试旋里，士锦即令其党持银数，佯欲价买，逼之立券。祝不应，士锦怒，令健仆肆口辱骂，拆毁墙壁。顷刻间，两家厅事，洞达为一。化雍夫人王氏奔赵哀恳，赵妻及媳受士锦旨，捽其发而欧之，褫衣裂裾，苦辱万状。化雍忿恨，情极自缢死。遗笔嘱其子曰：“行年未五十，被恶邻赵士锦逼占祖基，朝夕詈骂，辱及尔母，凌虐万状，含冤自经，虽类匹夫小谅，实出万不得已。横死之后，为伍尚者，为伍员者，听儿辈为之。我躬不阅，遑恤我后。崇祯十六年十一月初一日，父含泪遗嘱。” 
　　事闻阖邑，人心不平实甚，然畏赵势焰，无敢过而问者。王夫人于是出揭遍贴通衢。其揭曰： 
　　“丹阳县儒学教谕举人祝化雍妻王氏，仝男从、泰、虔，泣血具揭，为诬陷逼产，立杀夫命事。痛夫化雍祖居，与豪宦赵士锦邻，并百计谋吞，夫宦丹阳未遂。今初一日，觇夫下第归家，统凶立拆墙垣搜捉，逼立文契。氏急奔告，伊妻及士锦喝家众，一面将氏裂衣殴辱，一面擒夫锁考。夫逃避无门，立刻殒。士锦犹谓夫诈死，令奴遍行搜验，持枪搠夫妾赵氏，破颈流血，拗折氏指，万目共睹。今署县公出，暴尸七日，地方不敢举报，诉捕不敢准呈，邻里不敢作证。地惨天昏，神号鬼哭，士锦广收亡命，蓄意叵测，抄万家，杀万命，今则杀及命官，目无国纪，罪恶贯盈，人天共愤。激切哀告。崇祯十六年十一月　日具。” 
　　于是王夫人复刊揭百五余张，遣急足走丹阳，粘于街衢。复遍送合学诸生，且寓书曰：“愿诸君敦侯芭之谊，举鲍宣之幡，助我未亡人，执兵随后，共报斯仇，则大义允堪千古。”未几，诸生各担幞被、裹糇粮，云集响应，而麇至于虞，人人攘臂裂眦，欲甘心于天水氏以报师仇。时瞿稼轩先生家居，于陈、赵两家皆夙好，故不避嫌怨，特为厕身谨解约。次日，集合邑绅士会议于天水氏之堂（时化雍柩已殡于堂上）。丹阳诸生群入相揖，向众绅士昌言曰：“逼死命官，至变也！至惨也！贵邑礼义之乡，固宜声罪致讨，共伸公忿。何乃首鼠两端，人各模棱坐视？晚辈虽懦儒，颇知在三之节，惟有急走京师，击登闻鼓，泣诉九阍，为贵邑科名中人一雪耻辱耳。”诸绅噤不发一语。 
　　当是时，邑中诸先达齿爵最尊者，唯钱牧斋谦益未至。诸绅故列坐以待，少顷报钱至，稼轩起谒迎入，皆坐。瞿乃白钱曰：“祝赵构难，纷扰匝旬，迄无成议，惟丐老师片言以为折衷。”钱曰：“陈氏之意若何？”瞿曰：“陈氏意主于和。”钱艴然作色曰：“在陈既可以无君，祝亦可以无主。”遂拂衣登舆去。于是丹阳诸生奋臂一呼，邑中士民响应数千百人，飞甍掷栋，尘烟蔽天，声震山谷。瞬息间，赵居顿为平地。诸生遂捐土葬化雍于天水氏之堂基，各抚掌称快而去。祝氏亦毁其宅，不留片瓦。盖恐士锦驾题抢劫为反噬计也。当众人之毁赵室也，诸乡老如从壁上观，绝不敢出一义忿言以当鸣鼓之攻者，惟延贮舍旁，久乃潜散云。 
　　野史氏曰：“祝虽出自卑微，然亦膺一命于朝矣。赵欲攘其居，又致之死。设长吏中有义纵、王温舒命断斯狱，岂不大快人心哉！奈当日国事已非，群情瞀乱，乡先生箝口结舌，惟知避怨自全。赖蒙叟一言，稍扶诸生义气，为差强人意耳。卒之，死者徒死，生者竟生。营兔窟而安身别业，势焰依然。覆马鬣而赍恨重泉，沉冤谁诉。尚论往事者，不禁击唾壶而长叹也。  
[楼主]  [50楼]  作者:沪上花甲叟  发表时间: 2009/10/19 11:36 [加为好友][发送消息][个人空间]回复 修改 来源 删除
　　红楼叶戏谱　清　德清鬘华室女史　戏拟 

　　凡作此戏者，四人入座，一人坐醒，三人免醒，两人亦可对看。庄家十二张，散家十一张，每副三张，各从其类。如情胎归情胎、情淑归情淑、名字不得重复。遇重者打去，或另配一副。宝玉、茫茫、渺渺，作百子用，如情胎只有两张，用宝玉或茫茫或渺渺一张，便可配成一副。惟金钗、情淑中，茫渺不得配入。宝玉处处可配，而三领袖亦不得配。配成四副，即算和成。和成之家，照牌内注明副数核算。用百子配成者减半。不和之家，如有成副者，亦许算抵。惟各花色如四字三同等和家方算。九情淑一情锺如己全者，手内虽有余牌，亦算和成。至于十二金钗，十二侍女，更无须配副数也。 
　　牌式（每样两张，共计八十四张） 
　　茫茫大士 
　　渺渺真人 
　　情锺（神　宝玉　穿花蛱蝶） 
　　情淑（贵　元春　金钗　淑媛领袖　三十二副） 
　　情淑（柔　迎春　金钗　巫云梦冷　三十二副） 
　　情淑（英　探春　金钗　妇德宜家　三十二副） 
　　情淑（仙　黛玉　金钗　金钗领袖　三十二副） 
　　情淑（富　宝钗　金钗　妇德宜家　三十二副） 
　　情淑（艳　宝琴　红楼绝艳　三十二副） 
　　情淑（豪　湘云　金钗　红楼绝艳　三十二副）） 
　　情淑（　李纹　冷韵幽芳　三十二副） 
　　情淑（　李绮　芳丛蓓雷　三十二副） 
　　情贞（节　李纨　金钗　妇德宜家　三十二副） 
　　情贞（侠　尤三姐　金钗　红楼绝艳　三十二副） 
　　情贞（烈　鸳鸯　侍女　青衣领袖　三十二副） 
　　情义（忠　紫鹃　侍女　卷帘三艳　三十二副） 
　　情义（孝　宝珠　侍女　升阶芍药　三十二副） 
　　情义（媚　平儿　侍女　升阶芍药　三十二副） 
　　情怜（　巧姐　金钗　芳丛蓓蕾　三十二副） 
　　情怜（风　香菱　侍女　升阶芍药　三十二副） 
　　情怜（闲　妙玉　冷韵幽芳　三十二副） 
　　情幽（雅　惜春　金钗　芳丛蓓蕾　三十二副） 
　　情幽（幽　岫烟　冷韵幽芳　三十二副） 
　　情幽（　　秋纹　巫云梦冷　三十二副） 
　　情胎（贤　王夫人　樛木分阴　三十二副） 
　　情胎（　　薛姨妈　樛木分阴　三十二副） 
　　情胎（　　史太君　冠帔承恩　三十二副） 
　　情庸（　　尤氏　冠帔承恩　十六副） 
　　情庸（　　邢夫人　冠帔承恩　十六副） 
　　情庸（　　周姨娘　樛木分阴　十六副） 
　　情慧（甜　莺儿　侍女　卷帘三艳　十六副） 
　　情慧（　　芳官　侍女　鼓舌如簧　十六副） 
　　情慧（　　小红　侍女　暗水浮香　十六副） 
　　情傲（　　金钏　侍女　暗水浮香　十六副） 
　　情傲（娇　晴雯　侍女　卷帘三艳　十六副） 
　　情傲（艳　司棋　侍女　暗水浮艳　十六副） 
　　情妒（　　金桂　鼓舌如簧　八副） 
　　情妒（骚　王熙凤　金钗　游丝别引　八副） 
　　情妒（　　赵姨娘　鼓舌如簧　八副） 
　　情移（冶　尤二姐　游丝别引　八副） 
　　情移（　　袭人　侍女　游丝别引　八副） 
　　情移（丽　可卿　金钗　巫云梦冷　八副） 
　　四字（每副加二百五十六副） 
　　富贵神仙　忠孝节烈　幽闲艳雅 
　　英贤豪侠　娇柔甜媚　冶丽风骚 
　　三同（每副加六十四副） 
　　樛木分阴　冠帔承恩　红楼绝艳 
　　妇德宜家　芳丛蓓蕾　冷韵幽芳 
　　升阶芍药　卷帘三艳　暗水浮香 
　　巫云梦冷　游丝别引　鼓舌如簧 
　　三领袖（凡四字三同，只将手中成副者合看，有无此种花色，不必另配。如下三李、三尤等类，则须以牌配成也。） 
　　各种花色 
　　三李（李纨　李纹　李绮） 
　　三尤（尤氏　尤二姐　尤三姐） 
　　三春（元春　迎春　探春） 
　　三星（宝玉　渺渺　茫茫 ） 
　　三仙（宝玉　黛玉　宝钗　以上每副合作一百二十八副 ） 
　　四春（元春　迎春　探春　惜春　作二百五十六副补一张 ） 
　　四喜（宝玉　茫茫　渺渺　宝钗　如无宝钗，黛玉亦可　同上 ） 
　　五花（宝玉　茫茫　渺渺　黛玉　宝钗　作五百十二副　补两张） 
　　六合（两宝玉　两茫茫　两渺渺　作七百六十八副　补三张 ） 
　　六德（两宝玉　两宝钗　两黛玉　同上） 
　　七巧（四春　三仙　作副同上　补四张） 
　　八聚（两宝玉　两茫茫　两渺渺　两宝钗　如无宝钗，两黛玉亦可　作一千零二十四副　补五张） 
　　九联（三春　三尤　三李　作七百五十六副　不补） 
　　十全（两宝玉　两茫茫　两渺渺　两宝钗　两黛玉　作一千零二十四副　补七张） 
