<!-- { "loadSidebar": true } -->
　　我生之辰六月甲戌师伯清尘羲和纳日粤有氛祲南自筚门轮囷扶疎英如白云高减储胥来循轨道面阻清池岐分缭绕玦如隄立不即我庭直建于房视左为荣载明载灭载高载卑甲夜筹三侵寻以微外户如之何秋空澄霁庭内如之何静无纎曀我门我籞岂伊异人何吉何凶祥防谁询发书占之日音受征公正司辰廉真变起时维寛大斗建移申律中参阳干庚嵗寅庚刑甲禄三合离乡王墓加临金刚火强白维王气金方火死从革之占庶乎近止我非瞽史讵易谈天祸福由人无论未然言常度时曰休祥尚疑白为沴为殃皇天降异岂缘微物霆击飞霜其何能忽我顾休明阙然腼汗可无大戾天为谪见妖星垂象尚克陨之酒血红杯亦既泯之卭绾阴诛尚容改悔变见之来庶无大罪皇天降威谓我修省夕之朝之敢忘申儆战战兢兢念此天变蔚炳如之何无思革面












　　浪语集巻十二
　　钦定四库全书
　　浪语集巻十三
　　宋　薛季宣　撰
　　琴曲附哀挽
　　神人畅
　　尧事天理人尧民赓歌其圣作
　　莫莫昊天莫伙烝民感兮格兮君之仁混茫万宇自都于野余一人爰主于何道兮畅浃神人于何道兮人神我与
　　荡荡兮帝德高高兮不极吾不知其名兮命焉弗得其人则天兮天乎其仁吾不知其际兮究焉无适伊神人之交畅兮其帝之力
　　思归操【亦曰思亲操】
　　舜耕歴山见鸠母子相哺思念父母作
　　彼美鸠雏归哺呜呜所哺伊何曰父母且匪生何父匪育何母歴山之居居庸可久念念思归不归何俟
　　舜操
　　舜立为天子思事亲之乐谓巍巍之位不足保作
　　黄屋兮巍巍人道兮委蛇念父母兮庭闱三牲日馈兮夫岂不时也不如在野兮亲几履也惟昔乐而劳今兮吾将已也
　　南风歌
　　舜治天下作
　　忾彼夏日熇熇其暑毒我下民辟焉无所忾彼夏夜郁蒸其两民之愠结莫安其处凯风自南发于茂林实彼百谷纾我愠心
　　襄陵操
　　禹治水作
　　汤汤洚水兮怀山襄陵浩浩滔天兮昏垫生灵导之入于海兮王事有程启呱弗子兮匪我忘情
　　霹雳引
　　禹僇防风氏作
　　天地肃兮伏阳阳以时出兮万物攸行声碎訇兮蛰虫咸作蛰虫不作兮自底夭亡象震出兮惟君王发号令兮惊四方惽封禺之守臣兮自为聋瞆死霹雳之下兮式彼天常噫余非好杀兮刑宪有章
　　适薄歌
　　夏民去桀归汤作
　　瞻彼薄兮俗灏灏兮父母邦兮蔑强暴兮瞻彼薄兮俗洋洋兮父母邦兮蔑暴强兮茫茫禹迹紊其经纪适彼薄兮言归父母
　　箕子操
　　箕子为奴作
　　天道浑浑兮不享繄神器从神兮适彼西邻惽社稷之阽危兮君无与守将正而毙兮谁善其后负罪囚奴兮九畴我保庻汤孙之复兮载兴商道
　　文王操
　　商末鳯鸟集于周作
　　鳯兮鳯兮鸟之王兮览德辉兮为嘉祥兮匪下昌兮我王明兮
　　克商操
　　武王作
　　天命文考翦防大商发将天命戈矛有光非余武兮独夫自亡非余武兮天启先王
　　采薇歌
　　伯夷叔齐饿于首阳作
　　陟彼首阳言采其薇可以充肠可以乐饥采薇采薇首阳之下可以全身可以安处采薇采薇首阳之巅可以适己可以穷年在彼亦食在此亦食虽倾天尔力父子有常职
　　麦秀歌
　　箕子过殷墟作
　　麦秀渐渐殷商宫兮肃肃清庙俨惟墉兮城郭依然浍畎通兮恻我心摧悼人亡兮寤彼盛时阜雍熙兮车盖幢幢来朝宗兮自我成汤德颙颙兮恍如梦惊留眼中兮今我不见内犹霿兮
　　神鳯操
　　成王以鳯鸟至归美周公作
　　大乐和谐兮神鳯来仪彼周公之圣兮余何德以当之
　　丘陵歌
　　孔子归鲁伤道不行作
　　陟彼丘陵冈阜逶迤莫适所穷曷知所止泰山苍昻四国之望人之弗登道旧云亡顾瞻周道坦平如砥捷径斜欹小人所履亶不由乎此式遵乎彼彼大路棘矣何能久矣
　　梁山歌
　　曽子耕于泰山雨雪旬日思归温父母而不得作
　　雨雪霏霏梁山之下朴遫其凝皓其郊野凛其寒矣曷藏曷御亲庭孔邈孰为温者台不能此处归途无所台不能此处曷其疾去
　　归耕操
　　曽子学于孔子十年眷然念二亲之养不备作
　　我欲仁违离二亲自我不见于今十春心虽不去情不亲闻师教有年子不曰夫孝终立身而始事亲求仁斯得仁事斯语足以穷吾年归耕乎休歴山之下有良田参来其谁芸归耕乎休以一贯道者吾夫子之言也去不我留者年也不可得而再事者亲也归耕乎休耘秬足以待丰年也禾黍足以奉吾亲也乐道足以富吾仁也归耕乎休如是夫岂食吾贫也
　　汾亭操
　　文中子去隋作
　　我思周道兮适彼镐京遵逵孔直兮踖踖其行驱车潼华兮草莽罥余轴限河渭兮济无津梁日啣山兮天欲夜愁云结兮不成雨我心恻兮思故乡汾亭寂兮汾之阳陶唐氏之遗风泯然其若亡睠吾徒兮狷或狂振还辕兮去京邑戾涂泥兮道犹涩汾亭上兮有六世之遗书野有田兮汾有鱼宵续经兮昼狎佃渔辟阙里兮薙莱芜倡诵兮开羣儒神交周孔兮独乐有余神交周孔兮独乐有余
　　水仙操
　　伯牙学琴于成连成连与东之海山操舟而去伯牙居嵗所因观感而得琴道作
　　海山中兮四无居人海之涛兮漠而无垠浮空舆地兮风云滥其出没朝而潮夕而汐兮浩乌之吐呑彼鸟兮飞鸣彼鹿兮跂跂聊淹留兮嵗聿其莫鼓丝桐兮从夫君而与归
　　沈舟操【走梦济江而船首折作九月九日】
　　悠悠之川兮泛彼淘河一江动荡兮恬风静而腾波澜翻下濑声沨沨兮柁师不可以告语沈舟折首兮天其奈何愚夫妇兮中仓不濡行褚迁于高岸兮妇沾渍之长吁身之亡矣与存不殊江波之弥漫走于行之不济也嘻命矣夫
　　伤刘复之三首
　　交情不在久还有白头新雨础知同气斤墁丧善人薰焚虽有恨玉折岂无因世事都如此苍天何不仁闻忆鲈鱼去嗟君独见几若何车轴折未迨草庐归殄瘁吾心惧云亡世德稀南风方不竞民援欲谁依世念吾衰久为之恸却哀知言非语到见事直心开吾道伤麟出韶音忆鳯来州乡桃李地编户想悲摧
　　刘复之哀词
　　走罢令鄂陵就舍永宁刘君复之始乡贡自莆田校艺南宫第一试郡之户曹掾郡人亟称其贤参之友生百口如一走不敢知也已而嵗大灾饥疠比屋复之请粟于郡身挟医拉乡士夫家至户到以哺以药作舍作粥养视亡归道之弃儿毕见収乳州将不乐不为沮僵胔碍途不为止顷之从者染疾死毉者继而死亲识为惧复之志益坚用是疾者瘳饿者饱孩者长死者葬一郡四城惠济如一民有知者字司户曰刘父其蚩蚩者但谓官之生我而不知司户之德走心乃大服介乡先生郑景望吏部一见于是始定交曽未及亲复之有公事其谋必见及走难出入官府然不敢不应复之垂被代征兵有溃归者聚城南仁王寺且将起为变复之因人见语期会于城南走谓复之信德在人可喻而解疾驰如会则复之固已前至溃卒听命罢休矣走感复之又当为军政地复曰主命者何若相视笑而罢郡人至今鲜有知其事者复之已受代走及朋从复之为数日游言有至难发端如响噫谁曰复之世士不晓天下之务邪趣召而朝幸其语合分社司牧尚未为弃何意长沙之鵩又止贾生之座走勉复之不洁去就是不为无恨矣闻病良已弓招踵门启沃简衷芸閤校雠不繇召试用以为天之相道真可为善类喜旋即以参佐出尚高其勇退走之再召多复之推挽之力于走辞命复之开譬以书誊答亡何价以亟返复之道次三衢死矣呜呼音容如接缄墨尚新人已隔生有恸而不自知者每恨民之无援贤于人者辄死孰有若复之之贤之志且有其地方起为天下用而发轫轴折是则当世之感于故人尚何道复之之逝走尝哭之以诗怀不巳巳故志其德在吾乡与未闻于人者与走之事契始末为文以哀之且以寛释其亲与其兄著作公复之名朔绍兴三十年进士年若干辞曰
　　天胡不仁兮瘼此下民良苦乏贤兮贤人名去而僊繄世途之好径兮正路榛塞阊阖重重有栗阶而进兮不崇朝而折翼鸱鸮司政兮蝙蝠之晨猿仁何咎兮摈自王孙宁是不思兮天实为之皇浩浩之充天兮岂其已而鸿翺翔而遵逵兮退飞者再抟扶摇之直上兮竟翷翩而长逝夫岂人为兮呼天不闻人莫不死兮不亡者存小官之不卑兮贤声载路视彭铿其犹夭兮后昆有裕楙实双而一瘁兮哀哀者毋纷孺弱之呱前兮苍天太苦生者作徳兮死者有仁呜呼哀哉家国无人非余患兮余悲夫抱志之不伸
　　外舅孙帅挽诗
　　行谊推前辈繄公学大成博通行秘府威德隠长城笔力千钧重词源三峡倾怀珠飚跃浪杖防穏登瀛竒节为纯直危言袭鳯鸣歌风四甸领袖服诸生任付即山铸章分煮海程钱流邦货重利半国租赢政抑豪民折人知公道行绣衣休直指彤矢赐专征剑防森营垒边陲卧鼓钲正辞平楚狱折简罢蛮兵治水防云固为鱼患不萌蕴含荆玉润廉挹蜀江清流马追前躅轻裘拥后旌鸾声仍哕哕蝇矢自营营毋谓镠金铄其如衡石平功名书册在冠冕掷瓢轻棠棣辉方韡琼瑰梦忽惊人间傅说谢天上嵗星明有美称遗爱无穷企令声泪碑兼陌祭西蜀又南荆
　　故使制置阁学萧公挽章
　　万夫卬止配高山德望巍峩履道安容貌訚訚服乡党风棱凛凛冠朝端鳯鸣徃格君心正鹯击曽闻奸胆寒八叶相家长已矣空教有识涕澜汍
　　陜服他时帅五侯尽心分主顾西忧为民发廪成归节揖盗开闗记释谋泽施人生追灌口法垂当世说遨头华阳旧志今谁续巷祭余哀可见収
　　履赐西州事可寻税轺无在不棠隂忆参盛府开巴峡忍送灵輀入鳯林语上故藏应笔鉴家传清尚只龟琴自伤下走青衫少恸哭无人知此心
　　脱巾自责为儿非叱驭辞舟识洞微不辨盗金縁重义危言料虎自知几惠霑神物能通梦节感乡闾忆葬衣今见我公公又徃后生学古欲畴依
　　高邦贡挽诗
　　世道久衰息惟君尚典刑好诗清腊雪醇德醉春醽考防穷三易传家守一经高风不可见谁与勒真铭
　　张端明挽诗【阐】
　　凋落伤前辈风流属老成和羮方尔用接淅已吾行卜筮占先志仪刑式后生赠同开府相哀诔易佳名帝功成赞育天道与为徒祖帐霸陵岸扁舟笠泽湖送鞋非李泌哭市有郇谟已矣龙輀税依然曳尾涂
　　张思豫挽诗
　　蝗食虚来鳯牛刀第割鸡解纷谁侠行怀惠或婴啼寤叹伤凋落虞歌思惨凄邺侯家传在兰佩可童觿
　　许深父母挽诗
　　载德称贤母宜家起令郎背萱伤蚤谢蟾桂籍流芳负米思何报啼狶教叵忘一篇胜得第应喜赛钱塘【罗隠当辟钱塘令令狐绹不喜其子得第喜得隠一篇】
　　陈蕃仲侍郎挽诗
　　乡党名卿有几人如公学术两离伦贡金政告忠嘉旧春草诗传语句新北使皇华申昨好西岑野色近来亲忍观封鬛眠牛地蕴我东朝法从臣
　　孙元式挽诗
　　世尽宗韩栁君期振古今文塲声籍籍武库入森森未契千年运终孤百战心一官端溷子遐及赞鸣琴凛凛东门防岩岩烈士风语高文笔外懽溢酒杯中契濶从暌隔绸缪见始终之人而不寿吾欲问苍穹
　　周詹事操挽诗
　　前辈伤凋落如君尚典刑政声喧剧郡直节挺明庭江海理归棹乾坤托旅亭相知不相见如洗涙吾零
　　周待制淙挽诗
