<!-- { "loadSidebar": true } -->
正月，同知贡举，有。礼记。义，绝出流辈，已见黜，公力主之，拔置高等，及启封，则
吴人卫泾也。已而廷对，遂为第一。
十二年二月兼侍讲，八月迁右谏议大夫，十三年九月迁御史中丞。公任谏官中执法凡
五年，知无不言。初，上受内禅，收召四方名士，举集于朝。其间议论，或过为激昂，贵
近不便之，于是妄言方秦桧当国时，遴于除授，一人或兼数职，亦未尝废事，又可省县官
用度。于是要官多不补，而收召绝稀。公首论之曰。往者权臣用事，专进私党，广斥异己，
故朝列多阙，至有一人兼数职者。今独何取此。朝臣俸禄有限，侍从卿监郎中以至百司，月
计其俸，乘除百缗而已。假使省二十员，不过月省二千缗，是特一二节度使俸耳，其省几
何，而遗才乏事，上下交病。且一官治数司，而收其禀，裴延龄用以欺唐德宗也。孰倡此
议者，请得其人诘之。其言盖指贵臣。人服其敢言。时著令，赃吏必坐举官，既屡施行矣。
有蒋亿者，以赃坐罪，而举官独置不问。公劾之曰。此非有所避，则有所芘耳。同罪异罚，
法且由是废。上悦，命有司举行如初诏。进士黄光大上书，送台州听读，公极论其不可，
且曰。臣既朴愚，不长于言，人之有言，又不能开导以广言路，实有愧焉。太史奏日中有黑子，公言。日象君德，岂容阴慝乘之。大臣之蒙蔽，外夷之侵轶，后
宫之私谒，宦者之用事，下民之困穷，皆其应也。愿陛下仰观天文，俯察人事，以消群阴
之萌。会地震，公复反复论奏，而加详焉。将行郊礼，上春秋高，或以陟降拜跪为劳，
公言。今距冬至则逾半年，愿陛下清心省事，养性导和，毋强疲劳，毋过燕乐。饮酒以和
气，不可以无节而饮过度之酒。服药以养生，不可以无疾而服伐性之药。自今以往，宜若
神祇在其上下，祖宗临其左右，诚意所加，幽明并助，将不劳而成礼矣。上悉嘉纳。议者
亦翕然，以为得耳目之体。
有女冠请于皇太子妃，以久废上清宫额，徙置其居，因为住持，祝妃本命。女冠入谢

禁奥，适有他女冠祝中宫本命者，同列庭中，争长。旧例，以住持者为首。事闻，上取文
书毁之，初不知有旧额也。皇太子皇恐不敢入朝，群臣不知所为。公乃抗言。徙废额置他
寺观，天下皆有之。然女冠自不应入宫，今当一切禁绝僧尼道士女冠，勿使得入而已。上
悦曰。卿此奏，善处朕父子间矣。封以付东宫。明日，皇太子入谢，上欢甚。皇太子，今
太上皇帝也，亦遣人谢曰。非公虑不及此。方是时，上以暇日，时御佛书，间召其徒入
对，或自内东门赐肩舆以入，故公因以为谏。自是遂无所召，士论归重。
都下喧传游奕军统制官笞百姓娠妇，至堕胎。公上章弹之，诏大理寺鞫治。同时又有
故内人陆靓姬者，诉其夫恃为砫门官，无故弃逐，且据有其赀。公请穷治，其人自计下吏，
词且穷，乃遣人妄讠术公曰。旦暮且除签书枢密矣。公叱遣之，论愈力。会考殿试进士，此
两人者，相与合力，于是大理具狱，以为所笞乃军妻，公为风闻不实。即日统制官者复还
故官，且赐金带。而靓姬所诉，亦得不治。考试毕，公方再抗章，诏迁礼部尚书，辞不拜，
出知婺州。未几，以母丧解。
绍熙元年，除丧复还，徙宁国府，加焕章阁待制，徙太平州。比四年，易三郡。适遇
水旱，公力行赈恤之政，寝食不置。所条上者，皆尽利害之实。其大略曰。臣夙夜访求荒
政，言者万端，然大指不过广储畜一事尔。有备，则拙者亦能集事。不然，虽智何益。中
外服其论，故奏多见听。其以常平桩管，通融赈民，盖得请乃行，又旋已补足，且灾伤五
分，许赈粜，方高宗时已屡著之春秋颁矣。常平使者顾劾以为罪。或曰。是为其所亲报宿
怨，公盍自言于朝。公曰。吾初不计此。人臣奉行宽大诏令，宁过无不及，天下岂无公
论。
会使者召用，公卒以口语罢归。卜居严州，得屋仅庇风雨，颓垣坏甃，悠然自适，读
书旦暮不辍。时从其耆老而训其子弟，若未尝贵达者。初，公任言责累年，排击不避权豪，
至士大夫有以诬得谤伤者，辄语同舍曰。夷考其人平日，恐不至此。及广询之，果不合。
故一时在朝寒远孤进之士，得以自保。而四方贤牧伯，皆得究其设施，不为怨仇所摇。及
公治郡，善政为一路最，所遭乃如此。人为公愤悒，而公未尝见之色辞。呜呼。非学问之
力，畴克至此。
居严逾年，稍起，提举江州太平兴国宫。俄感疾，以通议大夫致仕，遂卒，实庆元二
年十一月二十一日也。享年若干。娶梁氏，故户部尚书汝嘉之孙，封硕人。五男子。纶，修
职郎，台州司法参军。纬，宣义郎，知徽州休宁县丞。绎，承奉郎。维，将仕郎。绅，承
务郎。二女子，朝散郎通判温州汤宋彦，进士梁至，其婿也。五孙男，一孙女，皆幼。诸
孤将以某年某月某日，葬公于处州某县某原，以某获从公游，属以铭，不敢以衰耄辞。铭
曰孝宗龙兴，大哉为君。圣意图回，群才骏奔。于时语公，尔朕自知，今且巨用，钦哉
勿违。公屹如山，却立弗前，曰臣实愚，敢先众贤。帝初不怡，久乃太息，是予所求，忠
厚谅直。乃长谏垣，乃丞御史，陈谟谔谔，国论所倚。一去不复，白首外藩，晚踬于谗，浩
然丘园。维始及终，进德弥劭，勒铭墓隧，万世是诏。

文集卷三十六
墓志铭六首
吕从事夫人方氏墓志铭
维申国吕氏，自五代至宋，历十二圣，常有显人。忠孝文武，克肖先世，婚姻多大家
名胄，妇姑相传以德，先后相勉以义，富贵不骄汰，虽甚贫，丧祭犹守其旧，养上抚下，恩
意曲尽，虽寓陋巷环堵之屋，邻里敬化服之，犹在京师故第时。呜呼盛哉。从事郎讳大同
之夫人方氏，严州桐庐人。曾大父楷，尚书驾部员外郎。大父蒙，朝散郎尚书屯田员外郎。
父元矩，朝散郎知建州。建州之殁，夫人尚幼，事母已为宗党所称。年二十有一来归，生
一男一女，而从事不禄。夫人能笃礼好义，哀死字孤，为子求师择友，日夜进其业，而教
其女以妇事，皆讫于成。不幸得年不长，四十有九而卒于淳熙三年，祖平犹未仕也。
及祖平通朝籍，以宗祀恩，赠从事通直郎，夫人亦追封孺人。故祖平每言，辄涕曰。
祖平不天，不得以斗升之禄养吾亲，视斯世尚何聊。惟图所以慰亲于九原者，在墓隧之文
乎。遂来告某于山阴泽中，曰。愿有述。某亦早失先亲，与吾子之憾无异也。行年八十，
每思之，殆欲忘生，则吾子之悲哀，某实能深知之。其敢爱一日之劳，不以成吾子之悲乎。
初从事葬于信州上饶县明远乡之德源山，以潦水啮墓趾，改卜于旧墓少东二百步，实
庆元二年十二月庚申。而夫人初没时，祖平寠不能以柩硋从事墓，乃即婺州武义县明招山
祖墓之旁葬焉。自改葬从事，诹日奉夫人归硋，而筮未得吉。祖平于是为承议郎，知兴化
军仙游县事。女嫁朝请郎添差通判镇江府曾棐。孙男樗年，孙女莱孙。铭曰。
维吕世世有令德，繄女父母皆得职。夫人熏陶成厥质，行则尊矣寿胡啬。归柩同穴慰
存殁，先刻此铭俟卜吉。
夫人陈氏墓志铭
绍熙。庆元之间，予以故史官屏居镜湖上，有东阳进士吕友德自太学来与予游，问学，
论议文辞，皆有源流，而衣冠进趋甚伟。予固异之，访于东阳人，则曰。是清潭吕君绍义
之子。吕君盖贤有德，而其配陈夫人又贤，生三子，孟则友德，仲定夫，季友之。孟固奇
士，仲季亦有声学校场屋间，能称其兄者也。自是友德不阅岁必一过予，过必见其进。予
老病谢客，无贵贱，多不能接。独友德来，欣然倒屣，不知疾痛之在体也。岁戊午十月壬
午，忽墨其衰绖，叩予门哭。且言母夫人不幸，以八月戊子殁矣，得年六十有五，卜用十
二月壬申，葬于孝顺乡蟠谷之原。以其家君之命，征铭于予。予方病，亦不胜悲，不敢以

病为解，乃按从事郎陈君黼状，序次为铭。
夫人与吕君同邑人，曾大父懿，大父严，父子渊，皆乡长者。夫人幼孤，女功不待教
而能。稍长，佐其母经纪家事如成人。大父犹无恙，奇之，为择所归，得吕君。既嫁，事
舅姑以孝闻。女妹适人，倾其嫁时橐装无少靳。积勤俭以裕财，隆祭享以尽孝，厚振施以
立义。吕氏之兴，夫人之助为多。处事明果，虽吕君有不能回者。诸子献疑，亦坚守初意
不为变，曰。后当如是。及事定，一如夫人言，人人叹服。
其后吕氏家益康，大第千础，堂寝尤宏丽。而夫人顾自挹损，齐居玩道，即东偏汛扫
一室，萧然如老释之庐，或终日不出阈。如是历十余年，吕君与诸子屡劝其归堂中，皆不
可。然丝枲针缕之事，至老犹自力，暇日勉诸子以学，授诸妇以家事，谆谆不惰。虽古贤
妇，殆无以加。不幸一日不疾而卧，医药至，皆却之，曰。吾固无疾也。已而遂不复语。
诸子方就试，驰归省疾，颔之而已，神宇泰定，超然就蜕。及有司以友德名上礼部，报至，
夫人不及见矣。可哀也已。夫人三女，嫁吴一夔。徐侨。徐鼐，皆良士。孙男四人。铭曰山盘水纡，龟食筮从，吉日壬申，宅是幽宫。表表三子，奋由。诗。书。维夫人之
贤，有以基之。
承议张君墓志铭
君讳钅其，字深父，年三十有八，庆元三年十一月壬辰病卒。以四年九月庚申，孤某葬
君于临安府西湖佛首山之原。因其伯父寺丞功父钅兹，以君之友太学内舍生陈公道原状，请
铭。予与功父交二十年，信重其言，而陈君所叙文，亦甚美，可考据，遂与为铭。
君家秦之三阳，曾大父安民靖难功臣，太师，靖江宁武静海军节度使，清河郡王，追
封循王，谥忠烈，配飨高宗皇帝庙庭。大父讳子厚，左武大夫，康州刺史，带御器械，赠
少傅。考讳宗元，通议大夫，敷文阁待制，赠少师。
君幼而颖异，强记好学。少师遇郊祀恩，任为承事郎，稍长，主管建昌军仙都观。遭
少师忧，未除，而母夫人继卒。君执丧累年，毁瘠几不可识，族人以不胜丧为忧，共谕勉
之，始稍自抑，然终丧犹羸甚。历两浙转运司明州造船场，签书安丰军判官厅公事，江淮
荆浙福建广南路都大提点坑冶铸钱司检踏官监，总领淮西江东军马钱粮所太平惠民局，积
官承议郎。
君之为船场，人或唁其非勋阀所宜处，君谢之曰。景迂晁以道先生所尝为也，吾处之，
惧弗称，敢薄之耶。讫代去，不以卑冗怠其事。自守以下，皆叹誉之。晚官药局，尤号闲
冷，顾无所施其才。又素简俭，远声色，独以书自娱，时属文辞见志，然未尝妄出以示人。
