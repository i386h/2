<!-- { "loadSidebar": true } -->
　　彼波起辞间，是谓之秀，纤手丽音，宛乎逸态，若远山之浮烟霭，娈女之靓容华。然烟霭天成，不劳于妆点，容华格定，无待于裁镕，深浅而各奇，（）【秾】纤而俱妙，若挥之则有余，而揽之则不足矣。
　　夫立意之士，务欲造奇，每驰心于玄默之表；工辞之人，必欲臻美，恒溺思于佳丽之乡。呕心吐胆，不足语穷；煅岁炼年，奚能喻苦。故能藏颖词间，昏迷于庸目；露锋文外，惊绝乎妙心。使酝藉者蓄隐而意愉，英锐者抱秀而心悦，譬诸裁云制霞，不让乎天工，斲卉刻葩，有同乎神匠矣。若篇中乏隐，等宿儒之无学，或一叩而语穷；句间鲜秀，如巨室之少珍，若百诘而色沮；斯并不足于才思，而亦有媿于文辞矣。
　　将欲征隐，聊可指篇；古诗之离别，乐府之长城，词怨旨深，而复兼乎比与。陈思之黄雀，公干之青松，格刚才劲，而并长于讽谕。叔夜之□□，嗣宗之□□，境玄思澹，而独得乎优闲。士衡之□□，彭泽之□□，心密语澄，而俱适乎□□。
　　如欲辨秀，亦惟摘句：『常恐秋节至，凉飙夺灾热，』意凄而词婉，此匹妇之无聊也。『临河濯长缨，念子怅悠悠，』志高而言壮，此丈夫之不遂也。『东西安所之，徘徊以旁皇，』心孤而情惧，此闺房之悲极也。「朔风动秋草，边马有归心」，气寒而事伤，此羁旅之怨曲也。
　　凡文集胜篇，不盈十一；篇章秀句，裁可百二；并思合而自逢，非研虑之所果也。或有雕削取巧，虽美非秀矣。故自然会妙，譬卉木之耀英华；润色取美，譬缯帛之染朱绿。朱绿染缯，深而繁鲜；英华曜树，浅而炜烨；秀句所以照文苑，盖以此也。
　　赞曰：深文隐蔚，余味曲包。辞生互体，有似变爻。言之秀矣，万虑一交。动心惊耳，逸响笙匏。


集　校

是以文之英蕤。
《校证》：「《吟窗杂录》三七『英』作『精』。」《校注》：「按《嵇中散集琴赋》：『飞英蕤于昊苍。』是『英蕤』连文，固有所本也。『精』字非是。」《义证》引《斟诠》云：「英蕤，谓美异之花，《文选》嵇康《琴赋》：『欎纷纭以独茂兮，飞英蕤于昊苍。』李善注：《说文》曰：『蕤，草木花（垂）貌。』」《补正》：「按《文选》嵇康《琴赋》：『欎纷纭以独茂兮，飞英蕤于昊苍。』李注引《说文》曰：『（蕤）草木花貌。』按《说文》艹部：『蕤，草木华垂皃。』是李注脱『垂』字。吕延济注：『郁纷纭，枝叶繁茂盛也。英蕤，花也。昊苍，天也。』是『英蕤』连文，出自《琴赋》。《艺苑卮言》一引，亦作『英蕤『。可证作』精『之误。」按《类聚》卷四引晋潘尼《三日洛水作诗》曰：「百草敷英蕤，聊为三日游。」卷十六引晋左九嫔《万年公主诔》曰：「晔晔荣曜，英蕤始芳。」则「英蕤」连文，亦非仅《琴赋》为然也。
有秀有隐。
《校证》：「《吟窗杂录》『有秀有隐』作『有隐有秀』。《艺苑巵言》作『有秀有隐』。」
文外之重旨者也。
《校证》：「《吟窗杂录》无『者』字。《艺苑卮言》此句作『文之重旨』。」
篇中之独拔者也。
《校证》：「《吟窗杂录》无『者』字。《艺苑卮言》此句作『文之独拔』。」
义生文外。
「生」，黄本作「主」，黄校：「汪作『生『。」纪评：「『生』字是。」《校证》：「『生』原作『主』，汪本、畲本、张之象本、两京本、王惟俭本、何校本作『生』。纪云『生字是』，今据改。」《考异》：「按：文内以义为主，阐发引申，则属之文外，则义见，故从『生』也。纪评是。」
秘响傍通。
「秘」，黄本作「秘」。《校注》：「『秘』，元本、弘治本、汪本、畲本、张本、两京本、王批本、训故本、梁本、冈本、尚古本、文津本、崇文本作『秘』；《喻林》八八引同。按『秘』字是。已详《正纬》篇『东序秘宝』条。又按『傍』当作『旁』，《原道》篇『旁通而无滞』，其明征也。《剡山石城寺石像碑》有「妙应旁通」语。」《考异》：「『秘』，《正字通》：『俗从禾作秘，讹。』又按『傍』字见《诗小雅》：『王事傍傍。』《集韵》并通旁，亦近也，宜作旁。《易干卦》『旁通情也』，为舍人所本。王失校。」《义证》引《斟诠》云：「秘响，谓秘而不宣之心声。旁通，语出《易经干文言》：『六爻发挥，旁通情也。』孔疏：『言六爻发越挥散，旁通万物之情也。』《周易虞氏义》：『当爻交错，谓之发挥；全卦对易，谓之旁通。』如《比》，卦辞《集解》引虞氏曰：『与《大有》旁通。』《大有》，卦辞《集解》引虞氏曰：『与《比》旁通。』虞氏以为凡卦除以其本卦之含义解释外，尚可以其旁通之含义解释之。朱子《本义》：『旁通，犹言曲尽。』胡炳文曰：『曲尽其义者，在六爻而备全其德。』又《法言问明》：『或问行，曰：旁通厥德。』注：『动静不能由一涂，由一涂不可以应万变，应万变而不失其正者，惟旁通乎！』彦和取作比喻，以为根据文意相关之义理，可推断出作秘而不宣之心声。」按「傍」通「旁」，说见《原道》篇。《墨子尚同中》：「已有善傍荐之。」《墨子闲诂》：「王（念孙）云：……傍者，溥也，徧也。《说文》：『旁，溥也』。旁与傍通，言民有善则众共荐之，若《尧典》所云师锡也。」《文选》卷十二郭璞《江赋》：「潜逵傍通，幽岫窈窕。」卷四十三嵇康《与山巨源绝交书》：「足下傍通，多可而少怪。」李善注：「言足下傍通众艺，多有许可，少有疑怪，言宽容也。《周易》曰：六爻发挥，旁通情也。《法言》曰：或问行，曰：旁通厥德。李轨曰：应万变而不失其正者，唯旁通乎？」《类聚》卷三十六引晋戴逵《闲游赞》曰：「冥外傍通，潜感莫滞。」卷七十七引陈徐陵《孝义寺碑》曰：「至道傍通，无思不格。」《南史儒林顾越传》：「越徧该经艺，深明《毛诗》，傍通异义。特善庄、老，尤长论难。」均其证。又按《汉魏南北朝墓志汇编北魏宣公元使君墓志铭》：「天津未泳，云翮已摧；销光秘响，暑往寒来。」此作「秘响」是。
譬爻象之变玄体。
「玄」，黄本作「互」，黄校：「元作『玄』，王改。」《校证》：「『互』原作『玄』，冯校云：『玄疑作互。』梅据王改。」《考异》：「梅本、凌本、黄本玄并作『互』。注云：『互元作玄，王改。』左氏杜注：『六爻皆有变体；又有互体，圣人随其义而论之。』按：『玄』『互』形近易讹，作『互』是。下文赞曰：『辞生互体，有似变爻。』足证。」黄注：「《左传》杜氏注：『易之为书，六爻皆有变体，又有互体，圣人随其义而论之。』疏云：二至四，三至五，两体交互，各成一卦，先儒谓之互体。圣人随其义而论之，或取互体，言其取义无常也。」牟注：「原卦爻辞对所占卜之事难以说通，便取『互体』。刘勰即以其『取义无常』，来比喻『文外之重旨』可以『秘响旁通』。」《义证》：「汉儒说《易》，以《易》卦上下两体相交可以互取象者，谓之互体，亦曰互卦。《左传》庄公二十二年：『陈侯使筮之，遇观之否。』注：『坤下巽上观，坤下干上否。观六四爻变而为否。……《易》之为书，六爻皆有变象，又有互体，圣人随其义而论之。』疏：『《易》之为书，揲蓍求爻，重爻为卦。爻有七、八、九、六，其七、八者，六爻并皆不变。……其九、六者，当爻有变，每爻别为其辞名之曰象。……每爻各有象辞，是六爻皆有变象。二至四、三至五两体交互各成一卦，先儒谓之互体。圣人取其义而论之，或取互体，言其取义为（无）常也。』按观自二至四爻为坤，自三至五爻为艮，故云两体交互各成一卦。或以《易》卦上下分象亦为互体，如郑注《既济》九五爻云『互体为坎』，旅初六爻云『互体为艮』是也。」《汇校》：「按：作『互』是。」按《后汉书杨震传》：「震上疏曰：……《易》曰：『无攸遂，在中馈。』」 李贤注：「家人卦六二爻辞也。郑玄注曰：二为阴爻，得正于内；五，阳爻也，得正于外。犹妇人自修正于内，丈夫修正于外。无攸遂，言妇人无敢自遂也。爻体离，又互体坎，火位在下，水在上，餁之象也。馈，食也，故云在中馈也。」《文选》卷十五张衡《思玄赋》：「历众山以周流兮，翼迅风以扬声。」旧注：「从初至三为艮。艮为山，故曰历众山。从二至四为巽。巽为风，故曰翼迅风。」李善注：「谓遁卦也。《楚辞》曰：历众山而日远。又曰：聊浮游于山陿。又曰：步周流于江畔。《幽通赋》曰：雄朔野以扬声。遁下体是艮，说卦云：为山假言众尔。下互体得巽。巽为风，故曰扬声。」作「互体」是，从黄本改。下同。
而成化四象。
「成化」，黄本作「化成」。《汇校》：「按变爻生四象，作『化成』是。」按《义证》：「《说文》：『爻，交也。』徐灏曰：『交者交错之义。』《易系辞上》：『爻者，言乎变者也。』《系辞下》：『爻也者，效天下之动者也。』盖交错则变动矣。《易系辞上》：『易有四象，所以示也。』正义引庄氏曰：『四象谓六十四卦之中，有实象，有假像，有义象，有用象，为四象也。』」此作「化成」是，《易贲》彖：「观乎人文，以化成天下。」王弼注：「观人之文则化成可为也。」《恒》彖：「圣人久于其道而天下化成。」孔疏：「圣人应变随时，得其长久之道，所以能光宅天下，使万物从化而成也。」从黄本改。
而澜表方圆。
《校证》：「胡本『澜』作『润』。」按范注：「《艺文类聚》八引《尸子》：『凡水，其方折者有玉，其圆折者有珠。』」《义证》：「《淮南子地形训》：水圆折者有珠，方折者有玉。」按此作「澜」是，《文选》卷四十六任俭《王文宪集序》：「观海莫际其澜。」李善注：「《孟子》曰：观海有术，必观其澜。赵岐曰：澜，水中大波也。」《孟子尽心上》朱熹注：「澜，水之湍急处也。……观水之澜，则知其源之有本矣。」
始正而末奇。
《汇校》：「自本句起，迄『朔风动秋草』句『朔』字止，全脱。今录黄本充之。此段补文真伪，历来有争议；纪昀、黄侃等人辩证其伪；周汝昌、詹瑛等人又力主其真。」按此段补文乃伪作无疑，辩证详附录。兹据黄本补入。
使翫之者无穷，味之者不厌矣。
