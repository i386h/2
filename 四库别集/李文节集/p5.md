<!-- { "loadSidebar": true } -->
　　礼部题为敬循职掌条陈　宗藩简便之法恳乞圣明裁定以惠　天潢以垂永久事仪制清吏司案呈照得　宗藩事例历年所条议精详妥当见今遵守毋敢踰越然宗室犹告补困苦至画图帖说极诉其冻馁颠连之状且有向隅而泣抱抑郁不平之恨有后言者每为之深惟其故窃见宗室每请名封到部备查册籍来历少有未明不敢题覆父无爵不与母无封不与无奏报不与毋年在五十之外者不与私婚擅婚滥妾巳经另题复来辩者不与年远无稽复来辩者不与凡所以综核裁节之者畧不少狥此在本部虽严而不为苛在宗室虽苦而不敢怨者也乃有宗室例所应得本部例所应题者其究未尝不题未尝不得而特苦于转折之多需索之众等候之久未尝暑禄粮之升斗而徒朘宗室之脂膏如宗室子女报生有结矣及请名则又取结及请封选婚则又取结结而又结得无烦难又如年五岁过矣而未见请名年十五岁过矣而未见请封选婚年复一年得无阻格就此似亦当再为斟酌变通其间者相应条陈等因案呈到部窃惟王道本乎人情良法莫如简便臣自署事以来将历年题准事例日夕展玩见前此诸臣体悉之周我　皇上敦庸之笃即如酌例奏请期限款内过期免勘一节所省查勘之扰甚多臣矻矻然奉以周旋而臣因此紬绎引伸偶有一得臣敢为　皇上陈之臣阅册库宗室名封揭帖位下即注云抄手木册稿俱查同间又注云候结夫既查同应题而以候结未题盖缘宗藩要例第四款内称宗室子女名封俱繇各该亲郡王及管理府事者审实类奏仍取具宗室五年并长史教授两邻收生人等甘结一并送部如王奏到三月以外而长史教授等结未到致妨查题者本部查参行廵按御史将长史教授等□提问据此则候结例也然臣查得要例第三款内称宗室新生子女三日后具启各该亲郡王及管理府事者审实取具收生亲识宫眷人等保结明白按季类奏臣随取各王府报生奏结观之有五宗结有长史结有教授结有两邻收生结又取请名结状观之与报生同又取请封选婚结状观之亦与报生同是结惟一样取至再三斯巳烦矣况两邻之迁徙不常收生之存亡难必即结不足凭而结又不可白得也计长史教授两邻收生及长史司教授所之书役凡若干人其馈送需索常例不知若干而赉结盘缠吏书需索又不知苦干此若干者贫宗何从措处不过预写禄粮重息称贷剥肤椎髓以博升斗之获而所为候结者直候长史教授之橐盈衙门吏书之腹餍而巳即查参究问竟是推捱申饬禁防终成虗套于宗室宁有补哉臣又思宗宝所患苦者何也奏请之经繇多而馈送需索之费重也盖必展转措办有以充馈送需索之费而后敢请其馈送需索必人人满其所欲而后得请故均之宗室也而有力得之无力不得非所以为平也均之得也而輙以贿成非所以为法也均之与也而必俟其苦求重费而后与之非所以为恩也且以　皇上宗室　太祖子孙而令乞哀异姓受制贱胥岂理也哉臣反复思维有简便之法二焉一则曰免重结盖报生一结父母来历既巳明白则一结足矣此后除选择婚配另结外至于请名及请封请婚其在今日凡奏到结未到者查果明白应题不必候结便与径题其自今日以后请名请封请婚者免其长史教授两邻收生之结犹恐有殇卒不报以死作生及以生冐死情弊则莫能逃于亲支之五宗第令单取五宗一结径逓各府长史教授启王据宗结以奏而本部止凭王奏不必结来如有虗冐本部查出或被首告事发将本宗参降爵级五宗罚革禄粮一如条例如此则报生结状至为要紧如或不到本部无凭查题定将长史教授参黜以为疏玩之戒是去烦省费□莫便于此者矣一曰定取期盖既有报生奏结而又有玉牒册妾媵册年终攒造册殇卒册俱可备查本部复设格眼册将各宗室父母来历生年月日并保结某宗某人名姓备书位下而该司呈堂亲注其上应名封者注一应字另题者注一另字用印钤盖每年挨查某及期者某府某位尽数类行该府长史教授启王具奏如万历十七年报生今年十五岁为封婚之期则行取请封选婚如二十七年报生今年五岁为名期则行取请名本部一面移文如期而取该府一面类奏照常而行□有今法犹循旧规正欲相维以防后弊但令取五宗一结奏内总提五宗结勘明白一句不必结到本部其万历十七年以前未及请封选婚二十七年以前未及请名者一槩行令于三十二年三十三年之内亦取五宗一结启王类奏如过两年限期不来奏请者本部例为立案则是前之未注者查取以完之后之未取者查注以俟之举一切宗藩所应得本部所应题者悉自我而授之彼无使自彼而求于我本宗既与行取知必在题之列则府役何所容其诓诈部役何所容其索掯是提纲挈领计莫捷于此者矣此二说者于旧章无所变更而烦赘可省于关防更加严密而沮格尽除臣不自揣窃欲以此发前人所未发捕前例所未周盖　圣主展亲仁义并用其嚣竞而不驯者则裁之以义其困苦而无告者则煦之以仁仁尤在乎义之先畏亦生于感之后臣区区愚见如此伏祈圣明俯赐裁酌如刍荛可采乞将所陈免重结定取期二款　勑下臣部施行仍刊续酌例以便遵守宗藩幸甚臣愚幸甚万历三十二年正月二十二日题　奉圣旨□拟行 

　　○陈礼法以范始进疏 

　　为　殿试届期豫陈礼法以范始进事臣惟士之始进犹行者褁粮而出门向往一差燕越遂判今会试三场巳毕旬日揭晓士之中式者又将　殿试传胪释褐称进士矣臣叨礼官请约之以礼盖有三事焉一曰肃登对二曰严防范三曰励俭勤臣惟自来贡士　殿试终目站立即遇风雨卓或稍移无敢坐者迩来尽坐交床各馈饮食惟便是求如同私会纵云　殿廷未造然　天威不违颜咫尺圣人过虗位而色勃诸士作为文字动称衾影不惭乃登对之时大庭广众之中而不敬若此欺孰甚焉且　殿试巨典乃其礼法曾不如一小试之肃然臣窃异之请今年　殿试勿于　金水桥南使散处门洞傲惰得施臣伏覩　文华门外广可容卓三四百张恐人所往来则挡木以阑之外可通行内可排卓诸贡士蓐食而进敛容而立如有坐及馈送饮食者监试官纠举治其不敬之罪使诸士凛然知　朝廷之尊而忠敬之心生傲惰之习革矣臣故谓登对当肃也士夫子对策大廷乃进身之始始进作弊则廉耻荡然将来奉职居官何以望其惩奸执法此其无行视不敬者殆为过之臣闻迩来　殿试贡士或倩人代对文自外传或倩人代书字非亲笔皆缘一向散坐混处饮食杂沓易以匿藏难于觉察今既聚集一处监试官时常廵视如有前项参究黜革则不但殿试弊除即馆选亦知警矣臣故谓防范当严也臣又惟士方得隽南宫登名甲榜资斧巳尽禄人几何而况又有欲巳而不得巳之费其贫窘倍于他日即苦身节用犹且不支乃有朝而释蹻暮而坐舆未离荜门遽赁夏屋多制纨绮滥收从人宴会频繁交游博大势必称贷以充之求取以继之安有始进如此而可望其为良吏为名臣者臣不敢远引先辈古朴之风过为责备亦不能以陈人迂阔之论望其信从惟乞　皇上天言使多士奉为谟训务安澹泊勉习勤劳勿使经营四方之膂力遽弛于宴安勿使辨别一介之真心骤隳于温饱庶乎良吏名臣繇此而出而异日为　国家任劳任事者亦不至乏人矣臣故谓俭勤当励也夫人情莫不希廷对而荣制□然亦莫不乐便安而趋盛丽方举人时即令拱立徒行恶服陋舍而与之进士无不争愿者及其一旦既得而禁戒之约束之必将目为桎梏畏其苦辛曰如此何以进士为哉不知此正授之指南而偕之大道所以引掖造就之者至殷也今天下士燆惰成习至于儒巾不戴衣服不衷教之不遵禁之不止盖士风之坏极矣夫士而自毁其绳检自乱其威仪自负其科名自弃其远大亦何足惜惟是　朝廷三年取士费百姓多少脂膏烦百司多少调度而不得士之报甚且有受其累者此臣所为隐忧私念及此时而亟亟豫陈之者也记曰禁于未发之谓豫臣愚伏望　皇上涣发纶音训戒多士　勑今年　殿试暂于　文华殿外举行其东西直房暂开为提调监试受卷弥封掌卷之所其挡木容臣部移咨工部借办仍乞　勑监试官严行防范而参纠随之吏部官博加采访而优秀处之其于士风吏治未必无少补焉　奉圣旨国家待士以礼宾兴尤重如何近来士子以骄奢起弊成习负国负学深可痛愤奏内事理俱依拟行馆选也着照这例行违犯的科道参□□则劣处示惩重则革黜问罪风俗頺敝自在位始你每大臣俱宜遵循绳检忠敬勤俭以为新进之倡毋以虗文体貌该部院知道 

　　○执奏秦府请封疏 

　　为　秦藩违例　请封诸藩将来难处恳乞　圣明严为裁抑以重　国典以纾　国计事顷　该秦王谊漶奏为三恳　天恩俯完封典以广　圣泽事奉　圣旨览王奏情词甚恳礼部便看了来说钦此伏惟　圣主展亲德意甚盛然犹未知其间事体有万万不可从者　皇上试垂听臣言则必却　秦王之奏而抑其求当不待臣词之毕矣盖　秦王本以中尉进封亲王其时为万历十五年在条例谓之例后进封不得与亲王世及者比也其庶长子之例须俟毋妃年满五十而无所出则庶长子应封世子如有所出则庶长子应封中尉今母妃年限未满有出尚未可知臣揣　秦王盖虑其子或为他日之中尉而欲先得目前分外之郡王此其意但为子谋不暇为　皇上谋耳夫例后进封与秦一体者九府王家庶出常多即今九府见有三庶如封则俱封是一辈而三郡矣自此而一辈复一辈王爵之滥可胜计乎虽其禄米止照原爵关支而封一郡王即有一郡王之银册银印又有郡王妃之银册又有教授典膳民校民厨俸给应等项银两此皆一一仰给于朝廷今当内计公私万分匮竭之秋　圣主忧劳百吏拮据日征求而犹苦其不足日节省而犹病其未尽即臣部每为　王府题覆极力磨勘细至名粮不敢轻与亦以朝廷名器朝廷钱粮为臣子者何敢不为　朝廷慎重爱惜也今此一事不独　秦藩更有诸藩不惟国典尤关国计在臣部可不固执在皇上可不三思乎伏望　皇上毅然独断勿狥亲爱而废典章勿忽藩封而忘国计　明谕秦王以进封之恩报礼宜重首藩之礼作法宜端推爱子之心以爱国使其子存枢或就本等中尉之封或俟毋妃年限之满恪遵彛典永杜幸门上之彰圣主裁制之明下之成　亲藩廉靖之美即臣礼官亦得以不溺其职矣 

　　○酌议岁贡试期疏 

