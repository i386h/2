<!-- { "loadSidebar": true } -->
    扬州都虞候卢行立、刘群，於会昌二年五月十四日，于阿颜家吃酒，与阿颜母阿焦同坐。群自拟收阿颜为妻，妄称监军使处分，要阿颜进奉，不得嫁人，兼擅令人监守。其阿焦遂与江都县尉吴湘密约，嫁阿颜与湘。刘群与押军牙官李克勋即时遮拦不得，乃令江都百姓论湘取受，节使李绅追湘下狱，计赃处死，具狱奏闻。朝廷疑其冤，差御史崔元藻往扬州按问。据湘虽有取受，罪不至死。李德裕党附李绅，乃贬元藻岭南，取淮南元申文案，断湘处死。今据三司使追崔元藻及淮南元推判官魏并关连人款状，淮南都虞候刘群、元推判官魏、典孙贞、高利、钱倚、黄嵩、江都县典沈颁臣、宰节度押牙白涉镇遏使傅义、左都虞候卢行立、天长县令张宏思、典张洙清、陈回、右厢子巡李行、典臣金宏举、送吴湘妻女至沣州取受钱物人潘宰、前扬府录事参军李公佐、元推官元寿、吴珙、翁恭太子少保分司李德裕、西川节度使李回、桂管观察使郑亚等，伏候敕旨。
    ○请定三院御史除授月限奏（大中三年十一月御史台）
    应三院御史新除授月限，伏以当司官三十馀员。朝廷旧例，月限守官，年劳考绩。今监察御史以二十五月为限，殿中侍御史十八月，侍御史十三月。所主公事，起自出使推劾，诸色监当，经历六察，纠绳官司，知左右巡使，监临仓库，四推鞫狱，两弹举事，皆无败阙，方得转迁。承前远地除官，或三月五月，然始到京。所务逗遛，积延时月，年终考课，使系虚月。官事劳苦，并在旧人，侍御史周岁而迁，或到城欲及满岁。监察二年为限，或在外有至半年。致此依违，曾无督责。臣请自今已後，应当司官除新授者，并请以上後系月，仍以上日在後者为新人，不更数虚月。不惟分月直之劳苦，抑亦促远来之道途。
    又三馆奏请御史充职等，伏以台司三院御史，职在专临。如系他曹，必有所紊。况推鞫公事，察视百司，无不急急，以副期限。倘或官留此地，志在异衔，固非便宜，实亦乖当。如书府或须奏请，南宫可辍郎官，两馆忽将阙入。北省自有遗补，事理至便，兼不旷官。伏乞圣慈察臣当司公事系重，特敕中书门下，自此更不许三馆奏取御史充职。兼见有者，亦乞落职放还。
    ○神主改题不改造奏（大中三年十二月中书门下）
    改题改造，并无所据，酌情顺理，题则为宜。况今士族之家，通行此例，虽尊卑有异，而情理则同。望就神主改题，则为通允。
    ○议罚朝参不到奏（大中四年二月御史台）
    应文武常参官，本朝及入ト进朝不到，并连请假故，久阙朝参等。臣今月二十一日延英面奏进止，以班行务在严肃，令臣切加提举者。臣伏见元和元年御史中丞武元衡奏止，於是吏部、兵部。礼部三司尚书、侍郎、郎官等，选举限内，久废朝参。虽事在奉公，犹奏请厘革。近者已久绝提举，稍涉因循，应文武常参官，多妄请假，不妨人事，无废宴游。但务便安，有亏诚敬，以至上劳圣念，俾肃朝行。臣忝宪司，亲承睿旨，苟或避事，实虞旷官。臣请起自今已後，文武常参官等，降准式假及病，灼然为众所知外，有以事故请假者，并望许臣举察录奏。其所陈假牒，请准旧例每牒不得过三日，每月不得再陈牒。如本合朝日无故一不到，请准常条书罚。再不到臣请倍罚。频三朝不到，便请具名衔奏听进止。其进朝入ト近例，全合赴班。一不到准条已倍书罚，频两朝不到，便请具衔奏闻。所冀臣寮稍加惕厉，班列得以整齐。
    ○请禁断供应户奏（大中四年五月御史台）
    所在物产，自有时价，官人买卖，合准时宜。近日相承皆置供应户，既资影庇，多是富豪。州县科差，尽归贫下，不均害理，为弊颇深。自此已後，委观察使严加觉察，宜并禁断。切虑诸道州府，尚有此色，请各牒诸州府勘会，巨细申台，以凭鞫理。
    ○请监决官先引问囚徒奏（大中四年九月御史台）
    准旧例，京兆府准敕科决囚徒，合差监察御史一人到府门监决。御史未至，其囚已引至科决处，纵有冤屈，披诉不及。今後请许令御史先到引问，如囚不称冤，然後行决。其河南府准此。诸州府有死囚，仍委长官差官监决，并先引问。
    ○请严禁屠牛奏（大中五年正月中书门下）
    屠牛之禁，格令至重，此立条流，必令禁断。臣等商量，应天下诸州府，如有牛死，便於所在经官陈状。勘验无他故，然後始令就市解剥货卖，不得更将归私家。如有屠牛事发，不惟本主抵法；邻里保社，并须痛加惩责。本县官吏，委刺史节级科罚。仍委诸道观察使各逐所管州县稳便。更别立条制，须极严峻，务令止绝。其行营处亦准此禁断。
    ○请准崔龟从立私庙奏（大中五年四月太常礼院）
    据中书侍郎兼吏部尚书平章事崔龟从奏，臣官准式合立私庙。伏准会昌五年二月一日敕旨：“百官并不得京城内置庙。如欲於京城内置庙者，但准古礼於所居处置，即不失敬亲之礼者。”伏以武宗时缘南郊行事，见天门街左右诸坊有人家私庙，遂令禁断。但本不欲令御路左右有庙宇，许令私第内置。则近北诸坊，渐逼宫阙，十年之内，悉是人家私庙。今若人家居第广宽，或邻里可兼并者，必便置庙，以展孝思。或居处褊狭，邻近无可开广者，便是终身废庙享之荣。公私情礼，皆极不便。国朝二百馀年，在私家侧近者，不过三数家。今古殊礼，颇为亵黩。其馀悉在近南远坊，通行已久。今若缘南路不欲令置私庙，却令居处建立庙宇，即须种植松柏及白杨树。近北诸坊，窃恐非便。
    以臣愚见天门街左右诸坊，不许置庙。其馀围外远坊，本是隙地，并旧是废庙者，许令建立。则天门街侧近，毁无私庙，近北诸坊，又免百官占地立庙。并官至三品，尽得升祖祢，无乖礼经。中外官寮已至三品者，皆望有此厘革。伏请下太常礼院，重定立庙制度及去处，庶得祀礼可遵，行事无乖。当奉今月一日敕：“宜依所奏，下太常礼院，详审制度，分析奏闻。”
    伏以事亡如存，典礼修重，今百官悉在京师，若不许於京内置庙，则尝之礼，难复躬亲；孝思之心，或乖荐奠。若悉令於居处置庙，又缘近北诸坊，便於朝谒。百官第宅，布列坊中。其间杂以居民栋宇，悉皆连接。令广开则邻无隙地，废庙貌则礼阙敬亲。若依令会昌五年敕文，尽勒於所居置庙，兼恐十数年间，私庙渐逼於宫墙，齐民必欲於吞并。臣具详本末，冀便公私。今请夹天门街左右诸坊，不得立私庙。其馀围外远坊，任取旧庙及择空闲地建立庙宇。应立庙之初，先取礼司详定，兼请准《开元礼》。二品以上祠四庙，三品祠三庙，三品以上不须爵者，四庙外有始封祖，通祠五庙。三品以上不得过九架并厦两头。其三室庙制合造五间，其中三间隔为三室，两头各厦一间虚之，前後亦虚之。每室中西壁三分之一，近南去地四尺，开一坎室，以石为之，可容两神主。庙垣合开南门东门，并有门屋。馀并准《开元礼》及《曲台礼》为定制。其享献之礼，除依古礼用少牢特牲馈食外，有设时新及今时熟馔者并听。仍请永为定式。
    ○请依旧例放选奏（大中五年十月中书门下）
    应赴兵部武选门官驱使官等，今年新格令守选二年，得驱使官卢华等状称：各在省驱使，实缘长官辛苦，事力不济，所以假此武官。若废旧格，贫寒不逮。即须渐请停解，公事交见废阙。
    ○条陈考课事例奏（大中六年七月考功）
    近年诸州府及百司官长所书考第，寮属并不得知，黜之间，莫辨当否。自今以後，书考後但请勒各牒於本司本州，悬於本司本州之门三日。其外县官则当日下县。如有升黜不当，便任敷陈。其考第须便改正，然後申省。如勘覆之後，事无乖谬，则论告之人，亦必惩殿。
    又准《考课令》：“凡官人申考状，不得过两纸。刺史县令，至於赋税毕集，判断不滞，户口无逃散，田亩守常额，差科均平，廨宇修饰，馆驿如法，道路开通。”如此之类，皆是寻常职分，不合计课。自今以後，但云所勾当常行公事，并无败阙，即得准职分无失。及开田招户、辨狱雪冤，及新制置之事，则任录其事繇申上。亦须简要，不得繁多。又近年以来，刺史皆自录课绩申省，矜者则张皇其事，谦退者则缄默不言。自今以後，其巡内刺史，请并委本道观察使定其考第，然後录申本州，不得自录课绩申省。又州府申官人覆得冤狱书殊考者，其元推官人多不惩殿，或云书下考，至时又不提举。请自今以後，书辨狱官人殊考日，便须书元推官下考。如元推官自以为屈，任经廉使及台省陈论。其官人先有殿犯，官长断云至书考日与下考者，如至时不举，其本州判官当书下考。其所申到下考，省司较其所犯，如与令式相符，便较定申奏。至敕下後，并须各牒州府。又近日诸州府所申令录课绩，至两考三考以後，并须重具从前功课申省，以冀褒升。省司或简勘不精，便可侥幸。自今以後，不得辄更具从前功绩申上。又近日诸州府所申考解，皆不指言善最。或漫称考秩，或广说门资，既耻令文，实为繁弊。自今以後，如有此色，并请准令降其考第。
    又准《考课令》，在中上以上，每进一等，加禄一季，中中者守本禄，中下以上，每退一等，夺禄一季。准令以此惩劝，事在必行。近年以来，与夺几废。或有申请之处，则言无本色可支，徒挂簿书，竟无给与。今案仓库令，支给粮禄，皆以当处正仓充；无仓之处则申省，随近有处支给；又无者听以税物及和籴屯收等物充。令式昭然，不合隳废。自今以後，每省司较考毕，符牒到州後，仰当时便具降与夺事繇申请。如违令式不举明者，其所繇官请夺俸禄一季。其已去任官追夺禄事，并请准令式处分。
    又准《考课令》，官人因加户口及劝田农，并缘馀功进考者，於後事若不实，纵经恩宥，其考皆从追改。追改之事，近皆不行。自今以後，并请准令式处分。其因此得官者，仍请追夺。又诸道所申考解，从前十月二十五日到都省，都省开拆，郎官押尾後，至十一月末方到本司。开拆多时，情故可见。自今以後，伏请准南曹及礼部举选解例，直送当司开拆。
