<!-- { "loadSidebar": true } -->
　　某窃以中国所患独苦金人上使天子驻跸淮浙宗庙祭享靡得定居下致元元父子离散肝脑涂地疮痍不复哭泣不絶以至四方云奔雾合奸臣贼子僣用车服衅端悉自金人明矣然建炎间遣使十余軰凿空而行求敌悔悟礼意非不偹陈辞非不切每拘留使者竟无一报亦莫得敌意徒兵戈相防连年困苦岂昔所遣使轻冒尊贵妄言自荐临事而懦姑私一时耶岂不察其端所向未当致违筹画之善徒为敌人轻笑之具耶然朝廷至今未再有处某谓北边之患方今天下未定境土未复士卒疲敝民力匮耗未可以威武服也金人蹂践中原暴虐毋信穷兵杀戮甚骛无道未可以仁义交也委曲之礼书辞之勤固巳行于靖康之末建炎之间又不可以典常遇也独可旁资所亲假其防谈万一受交得通信使然后务屈藏疵稍以徳致则社稷之计成矣某闻山东刘豫政和间尝任台谏金人信任伪王以全齐未即天讨偷生海表彼亦待朝廷之命固久傥因以一介之使间道驰诏谕以恩信许以爵位使日就月将开悟敌心委以賛成南北之好为驻跸息兵之期于可否间将明得其情伪彼刘豫业夲儒生晓知义分必涕泣被靣稽首听命理之固有事实可图此上计也故熟思今日之急无先于此朝廷宜力行之某居亲之防言事于上逾越礼制有诛无赦盖闻忠孝者天下之大夲顷亲安时薄禄是私今亲亡矣身当报国故冒哀投陈政以时事之急间不容髪茍偷安便非忠孝人也兹愿竭力死节请行于东致主上屈己通盟之诚宣主上怀亲孝治之切喻以大义激发其衷俾君臣向化归命圣徳此某之赤心有死无渝者也伏望仆射相公详阅利便防于必行似不惜捐小臣而冀大事昔汉高帝困平城娄敬进和亲之议饰子女以悦匈奴极天下之至弱当时以图安四海犹即施行今某不知忌讳进聘伪之説盖事或权宜有不容惮者至某糜捐一节以取报命则区区自谓肯多古人惟主上以天下为度则汉文之诏尉佗不屑为也如允某所言乞不用礼物私觌及奉使人从等只乞朝廷降国书诏命罄身赍往庻得成事其余详略乞赐机务之暇令靣陈所以去之状一语无效愿就斧钺冒犯钧严不敢繁叙某下情不胜战汗之至
　　与刘豫书
　　某闻巽以行权者君子之乘机贵有所狥者志士之显位执权以司契则事或便民而虐已获狥以就义则理或功崇而业广古今不常惟知者为能就变从时同符大业安能规规于所屑哉伏惟公以文武之资搢绅之望安辑表海宅全齐而有之矜士民涂炭之久悯郡国兵火之甚酌时随宜勉徇敌意建大号居留都岂遵上令有不得已者前所谓巽以行权者欤我宋以金人丙午之防三辰失序二圣北狩流离兵革之苦从事征伐之劳天心已回于显佑庙祀有永于宝命今上皇帝以英谋睿武厚徳深仁独提天纲抚宁列辟海宇爱戴日月重光屈已尊贤而旁招俊杰安民缮兵而式鉴前耻与一二大臣宵旰国政复祖宗之基建中兴之业今亲屈而下逮惟公熟察前所谓贵有所徇者欤治国治家审此两涂为治道之先外料敌之强弱内度势之可否以人徇已则已得而人失以已徇人则已失而人得徇人者贱人所徇者贵贵贱得失较然而明岂待夫两军相当而复决于众人之言哉故某之来有得于此重以今上皇帝食不甘味寝不安席心如揺旌盖有日矣意者天下苦于兵革父母罹于阨困赤子尽于屠戮国歩厌于时晦欲因足下得结金国通使议和以亲南北之好然后互有所便各得以闻求改作而捐故定安危而保民弭乱是期他无求也恳恳切切愿公受交于宋以成所徇上息天变下安封畛时哉天命公其留神则溥天率土大庆幸甚然四海方徳公之美顺于太常者曰战国争彊齐称十二临淄遗俗忠烈具存靡烦攻城野战之役毋有遗镞亡矢之费荷戈百万遂听威灵此公之武也播告之语率戒覆车彼疵已德自古皆尔公正云前朝失御罔及其他此公之忠也襟带土宇用广疆埸而拓地之骑终不忍南下此公之仁也汴为都防宗庙具在权宜正南无所毁撤此公之礼也公诗书贵胄冠冕伟人乃降词气屈体北俗有见忍耻包羞欲成佳传此公之明也推此五美令于国中实得其利兼得所愿矣然将顺正救敢布腹心古谓暴得大名为不祥必有所属乃成善救故立国者冠盖相望伸其所附附德贬暴假以济众则作政立事人心敉宁动兵行师毋有越絶致赤心之约固百世之守坚以大义而不渝固所附然尔必或不能虽清济浊河长城钜防不足以为固塞徒阶于怨惜哉是有义于创始必秉德以善后则圣贤之业也复次五愿者中国冠带之域稷下礼义之聚俗义甚高人济其美公无重世之德于齐土民有莫大之怨于金国公之拔起骤加民上不能无内刚外柔坦然无间者愿公亲宋者一也公因金命制有一方彼常贪于厚与曲顺其防则孰不见賔一旦无厌之求稍稽需应饰诈中变夺其所憎与其所爱窃恐后之有齐者非公子孙也石晋在前可为鉴况今屯兵设将悉彼付授又与石晋异矣愿公亲宋者二也此疆尔界中外之限初虽侵据终亦还复金为虎狼之国蹂践我土以杀不以德民厌苦甚久又内有契丹渤海之忧外偹我宋收复之虑彼固惴惴不保枝梧而欲长倚以为重则误矣傥结于宋北乖所存南犹获助子子孙孙终不失势愿公亲宋者三也公不与宋则巳今契丹以数百年基业其中岂无孤臣孽子欲复其宗庙者岂无贵族大种不甘其役属者或结宋连衡而起金必并力以销内变收兵于公公宁不遣遣则新造之齐内失兵力外虞强敌我宋亦遣精兵复故地谁不争下其城以迎王师方时虽有威宣之略诸田之智不能兴已愿公亲宋者四也割地包利五伯所以覆军杀将而求也封侯贵亲三代所以放弑而争也公今高拱而两有之矣尚欲依金以攻宋则宋民之心不懈将帅之谋争奋宋金久相持连兵五六年间徒阨其父母而宋室自若此汉髙之兵也天方启中兴之宋未可图也金为天下仇公养仇而奉之泰然自居冀成善后亦为公惑矣此愿公亲宋者五也虽曰公权时之宜勉事容悦然理不先晓则流而不返今槩举大要非説公背金而归宋特欲祈公事金而亲宋一言之助如前所陈俾宋金遣使结辙于道公之德业于是益隆因处中而两利之公欲何居焉书曰前虑不定后有大患治之其先亊谋之其未有患至而后忧则大事去矣知者偹祸不为怨府愿熟计之説者或谓以今之势厚礼事金合从其威足以壮国是言者徒知一时之利非百世之利于公何有哉特欲挟公家成私门为岁月之计又恶知亲宋亲金何者为不怫天下之心哉茍善于此则天下震动必称公为义我宋益德公公然后以天下之誉善金金又不敢纵暴于齐是以天下之誉止暴于金厚交于宋名髙一世光烛前古兹时名宠将皆制于公其于守区区之地负天下之议固有间然抑尝观漏瓮焦鼎之説乎今有焦鼎其下方然适漏瓮在侧贮水将泄诚能激欲竭之水沃甚焦之鼎是一举而漏水获存宝鼎不燬即以供餗岂不全于物利于用耶惟三复其意也某又闻规小亷者不能成荣名守曲谨者不能立大功以足下荣名大功固巳显著必也使賔客无口实公议蔑附耳示以方来不羞其行则为平允昔秦缪公以由余至则曰邻国有圣人遗乐修好楚成王因重耳过则曰从者国器此天所置厚飨之以二君之贤犹且区区以礼是岂不足于功名哉贤者谓小亷曲谨不见比数必使光熖焕赫气盖一时与天壌相乃止耳后之读者顾不伟欤某慷慨兹行谓理无不可明目张胆因发为此书恐居常亦厌饫羣下謟誉盛徳必隂求谔谔以防国是忽有逆耳苦口如此书者亦所欲闻惟幸聪明听许万一不然则幸磔某于齐之市令于齐之民曰此教我背金而亲宋者也庻天下人明知公事金为不疑而金益重公矣情廹意切语不成文冒犯威严言尽于此不宣
　　与泗州陈敏书
　　以拙者观淮上事势虑人必熟闻吾友忠孝正直兵少而精不可势屈料度用兵拳手相接之际湏鏖战血战计胜力胜而后巳既金人料我如此则岂肯轻犯泗上损其锋也必从他路防隙犯江则泗在其后形格势阻进无所掠退无归路若不为计则孤城独立未有援兵粮运未继又其众多惧腹背有可畏之势公于是时宜必自有转身一路别出竒谋也然爱吾友之深辄为一説以献若金人甚重不可袭其背彼必以少兵缀公归涂为善后之防公宜尽以所有犒设军民誓众而北径捣山东不焚烧舍屋不取子女玉帛不杀契丹渤海诸国但掠地收众据前人要害之地号召中原传檄燕山等路承制封拜亦足以牵制敌谋然后奏封行在为不合在外专兵待罪取防之计未审可否当胜焚楼橹弃辎重浮江而南也










　　松隐集巻二十四
　　钦定四库全书
　　松隐集巻二十五　　　　　宋　曹勋　撰劄子
　　论和战
　　论畏天
　　论保民
　　论和战
