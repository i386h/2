<!-- { "loadSidebar": true } -->
　　江阁邀宾许马迎午时起坐自天明浮云不负青春色细雨何孤白帝城身过花间霑湿好醉于马上往来轻虚疑皓首冲泥怯实少银鞍傍【去声】险行【起结二聨宾主双闗中间四句述坐时望迎之意　本是邀宾江阁许马迎天明起坐至午时两句皆用倒装法　卲注江阁公所寓白帝城崔所居通首逐句顺下俱帯戏词　顾注剡溪漫笔云王右军在郡迎王敬仁敬仁每用车常恶其迟后以马迎敬仁虽复风雨亦不以车也杜诗江阁邀宾许马迎用此事于泥雨甚切　秦嘉诗起坐为不宁　别赋龙马银鞍】
　　【朱瀚曰为一酒食侵晓而待亦太无聊云不负春色语尚可通雨不孤白帝便无意义霑湿有何好处醉则龙钟何得体轻虚疑冲泥声韵頽唐马行何必银鞍且马又何必傍险赴燕岂逃难耶】
　　遣闷戏呈路十九曹长【子两切　公于大厯元年春至夔州此云谁家数去又云百遍相过知其作于二年之春也　路为拾遗院在西省故曰曺长】
　　江浦雷声喧昨夜春城雨色动微寒黄鹂【一作莺】并坐交愁湿白鹭羣飞太剧干【音干】晚节渐于诗律细谁家数【音朔】去酒杯寛唯君【一作吾】最【一作醉】爱清狂客百遍相过【一作看】意未阑【上四阻雨是闷所由生下四呈路乃闷所由遣卲注夜经雷雨旦必微寒莺畏雨而坐若交愁其湿鹭乗雨而飞甚难于得干公身滞雨中故见之増闷下数语本称路之好客而词近于索饮故云戏呈清狂客三字旷懐豪兴兼而有之公之自命甚高古乐府乌生八九子端坐秦氏桂树间坐字本此　贾】
　　【谊旱云赋惜旱大剧蜀志刘先主谓宋忠曰今祸至方告我不亦太剧乎注解为太甚今按诗意恐是太难之意如烦剧之剧旧解作太苦干未当方遇雨何云苦干耶演义解为戏剧使干又觉太凿　后汉钟皓传以诗律教授同郡陈寔胡夏客云汉书本言诗与法律用为诗之律体巧矣　庾信诗梳头百遍撩　寛多也防尽也】
　　【公尝言老去诗篇浑漫与此言晚节渐于诗律细何也律细言用心精宻漫与言出手纯熟熟从精处得来两意未尝不合　朱瀚曰江浦二字打头近俗喧昨夜更俗动微寒欠穏雨色雷声土木对偶比雷声忽送千峯雨何如交并二字重复太剧干三字晦澁此从黄莺过水一聨偷出而手脚并露其云晚律渐细岂少年自居粗率乎杜则少时入细老更横逸耳故曰语不惊人死不休老去诗篇浑漫与防看始知其谬六类寒乞语七似庸鄙八无品地皆非少陵本色】
　　昼梦【顾注大厯元年暮春公至夔州此诗作于次年二月　呉越春秋呉王过姑胥之台忽然昼梦】
　　二月饶睡昏昏然不独夜短昼分眠桃花气暖眼自醉春渚日落梦相牵故乡门巷荆棘底中原君臣豺虎边安得务农息战鬭普天无吏横【去声】索【色责切】钱【上四致梦之由五六梦中之景末则梦醒而慨世也　呉论二月昏昏多睡不独夜短而且昼眠止因暖气倦神故日落而梦犹未醒耳　故郷中原积想成梦故遂现出荆棘豺虎　张綖注务农息兵吏无积敛则中原清而故乡可归矣饶睡多睡也　邵注二月昼夜平分之时　谢灵运诗春渚税銮登山椒张组朓　朱瀚曰武臣不弄兵则豺虎自弭文臣不横敛则荆棘可披　农务始于二月傅疏务农若此何有不赡乎　陆机登台赋委普天之光宅质率土之黎庻】
　　暮春【此依朱氏编在大厯二年玩诗意是久卧峡中有厌居意其不在元年明矣】
　　卧病拥塞【先侧切】在峡中潇湘洞庭虚映空楚天不断四时雨巫峡常【一作长】吹万【一作千】里风沙上草阁柳新闇【一作暗】城边野池莲欲红暮春鸳鹭立洲渚挟子翻【一作翾】飞还一丛【此诗卧病峡中而作上四峡中景下四暮春景杜臆公本欲初春下峡病至暮春则舟不可行矣故有慨于卧病拥塞也拥塞则潇湘不可到而虚此映空水色矣风雨不絶旅人増闷而柳暗莲红又日月如流对此鸳鹭立渚挟子羣飞何以为情耶　梁简文帝诗春色映空来　夔州地暖故莲欲吐红　杜臆公诗用鸳鹭皆有意如空惭鸳鹭行年衰鸳鹭羣寒空见鸳鹭回首忆朝班故此诗鸳鹭亦是借以自比　楚辞望大河之洲渚兮　魏文帝短歌翩翩飞鸟挟子巢栖王筠诗庭禽挟于栖　楚辞翾飞兮翠层　庾信春赋一丛香草足碍人説文丛聚也】
　　【朱瀚曰初聨雷堆晦蚀有目共知楚天巫峡不免合掌四时雨万里风村塾对句沙上城边装头无谓新柳不得云暗城边不得云野池莲城柳不当逓及鸳鹭立洲渚已是拙俗冠以暮春益复可笑】即事【黄鹤编在大厯二年诗云卷帘飞阁知是在西阁时作】
　　暮春三月巫峡长皛【胡了切】皛行云浮【一作无】日光雷声忽送千峯雨花气浑【平声】如百和【去声】香黄莺过水翻回去燕子衔泥湿不妨飞阁巻帘图画【胡化切】里虚无只少对潇湘【此诗峡中对景而作上六春景所谓即事末乃自道出峡之意　云浮日光而过其色皛皛然雷雨将作矣乍雨忽晴香气扑人莺来燕往物各适情卷帘一望真如图画但以久卧峡中故思江湖之映空耳　莺畏故翻回燕乗雨故衔泥飞阁即西阁虚无空旷貌丘迟与陈伯之书暮春三月江南草长　荆州记巴东三峡巫峡长　陶潜诗皛皛川上平　隂铿诗映日动浮光　陈子良诗花气近薰衣　邵注汉武帝时月支国进百和香】
　　【卢世防曰江雨云春雨闇闇塞峡中早晚来自楚王宫即事云暮春三月巫峡长皛皛行云浮日光返照云返照入江翻石壁归云拥树失山村俱能冩化工之情状精神画不出想不到诗至此与天为徒矣黄生曰起句稍拗中二聨亦失粘对法更不衫不履然其冩景之妙可作暮春山居图看】
　　懐灞上游【黄鹤编在大厯二年以诗有江汉归舟句也　楚汉春秋汉高帝西入武关居灞上】
　　怅望东陵道平生灞上游春浓停野骑【去声】夜敞宿【旧作宿敞】云楼离别人谁在经过【平声】老自休眼前今古意江汉一归舟【上四忆旧游景事下则念同游而动归思也　昼停骑夜宿楼极尽一时游兴唯聚散无常故有古今之慨　夜宿对春浓不工当云夜敞宿云栖　顾注东陵道即长安城东门乃秦东陵侯种处　杜臆唐都关中即今西安城东三十里有灞水又东乃文帝霸陵出长安东门为东陵道得名以此灞水桥曰灞桥乃长安饯别之所灞上当即在其处详诗意则行乐之地也　杨炯少室山庙碑璇宫夜敞银牓朝开　隋辛徳源诗戏笑上云楼】
　　入宅三首【朱注年谱大厯二年春自西阁迁居赤甲　鹤注赤甲瀼西皆在奉节县北三十里】
　　奔峭背【音佩】赤甲断崖当白盐客居愧迁次春色【一作酒非】渐多添花亚欲移竹鸟窥新卷帘衰年不敢恨胜概欲相兼【首章志赤甲之胜　此诗八句整对而□实相间首聨宅外景三聨宅内景春色起花鸟胜防总六句顾注背赤甲之奔峭当白盐之断崖以二山形势明宅之向背　花厌竹枝爱花故须移竹鸟常入室巻帘故复来窥借此娱之故不恨屡迁　谢灵运诗徒旅苦奔峭邵注山峯高峻如奔涌然　又云赤甲城是鱼复县旧基故云水生鱼复浦　白盐注见十五巻　洙曰次舍也迁次移居也　诗谈二编杜审言枝亚果新肥孟东野南浦红花亚水红包佶多年亚石松方干候先开亚木枝亚义如压言低披也黄注亚乃相依之意王嗣奭曰避乱奔走无日不思故乡造次移居必择胜地且加修葺防缀如此襟懐自不可及郭林宗逆旅经过必洒扫王子猷借居必种竹意正相同】
　　乱后居难定春归客未还水生鱼复【音腹】浦云暖麝香山半【樊作】顶梳头白过【平声】眉拄杖斑相看【平声】多使【去声】者一一问函关【此迁宅而想故居也　三四冩景承上春归下四叙情应客未还　顾注阳和复至故曰春归　半顶见发之少是老状过眉见杖之长是病状问函关者望乱定而还乡也　王胄诗柳黄知节变草緑识春归　地志夔治鱼复灔滪风涛震射巨鱼却歩不得上故名鱼复浦　鹤注寰宇记麝香山在秭归县东南一百十里其山多麝武徳二年前秭归属夔州魏武陌上桑拄杖挂枝佩秋兰梁到溉有赠任新安斑竹杖诗文彩既斑斓姿性甚绸直　王应麟曰潼关至函谷关歴峡华二州之地俱谓之桃林塞时周智光据华州反】
　　宋玉归州宅云通白帝城吾人淹老病旅食岂才名峡口风常急江流气不平只应【平声】与儿子飘转任浮生【此故乡未归而叹旅居也　杜臆公欲北还必过归州云通白帝见相去不逺　淹老病久留白帝岂才名不如宋玉二句分承风急江翻归州且不易到何况故乡亦惟随地漂转而已　杜臆三诗各一意而展转相因　顾注公居赤甲本非得已故后复有瀼西之迁　陆游入蜀记宋王宅在秭归县东今为酒家旧有石刻宋玉宅三字唐书归州属山南东道武徳二年析夔州之秭归巴东置　湖广通志宋玉宅有两处一在归州一在荆州与杜诗相合】
　　赤甲【鹤注此与入宅诗同时作】
　　卜居赤甲迁居新两见巫山楚水春炙背可以献天子美芹由来知野人荆州郑薛寄诗【一作书】近蜀客郄【音隙】岑非我邻笑接郎中评事饮病从深酌道【去声】吾真【此居赤甲而念知交也在四句分截　公初迁赤甲而云两见春色者自去春至夔已经两春也炙背食芹述春山景物兼有朝野濶絶之感　郑薜在荆寄诗颇近郄岑在蜀渐与之逺惟接郎中评事喜得酌酒而道真精　列子宋国有田父东作曝于日不知有绵纩狐貉谓其妻曰负日之暄人莫知之以献吾君将有重赏里之富室告之曰昔人有美戎菽甘枲茎芹萍子对乡豪称之乡豪取尝之蜇于口惨于腹众哂而怨之子此类也嵇康絶交书野人有快炙背而美芹子者欲献之至尊虽有区区之意亦已疎矣　鹤注郑是江陵郑少尹审薛是石首薛明府璩岑是岑嘉州参郄是梓州郄使君昻评事必崔十三评事公在夔州多有诗与之顾注郎中应是呉郎司法葢刑曹也朱注文苑英华有苻载志杨鸥墓云永泰二载相公杜公鸿渐奏授鸥犀浦县令僚友杜员外甫岑郎中参郄舍人昻闻公殒落失声咨嗟则郄为郄昻无疑　曹植髑髅説是反吾真也】
　　【朱瀚曰卜居迁居重复无法献天子突甚由来知野人筋脉不收中聨厄塞全无顿挫磊落气象笑□不典郎中评事岂律诗可着或置题中可耳末句从近识峩嵋老知余是真偷出倒甚矣且抱病何能深酌与比来病酒开涓滴防看自知】
　　卜居【此是大厯二年自赤甲将迁居瀼西而作】
　　归羡辽东鹤吟同楚执珪未成游碧海着【渉畧切】处覔丹梯云嶂【陈作障】寛江北【一作左】春耕破瀼西桃红客若至定似昔【一作晋】人迷【上四客居有感下欲托居瀼西也　丁公魂归故里庄舄病而吟越皆不忘故乡者故借以自方碧海丹梯叹不能水行而复山栖江北即瀼西其地寛平故可耕种　杜臆公以此地为桃源直作避秦计矣　辽东华表柱有鹤栖其上曰有鸟有鸟丁令威去家千里今始归城郭如故人民非何不学仙塜累累　选注越人庄舄起家寒微为楚执珪有病犹为越吟　十洲记扶桑之东有碧海　谢灵运诗洒歩临丹梯　破是破土　希曰瀼溪在白帝城之东昔人迷指刘晨阮肇】
　　暮春题瀼西新赁草屋五首【年谱大厯二年自赤甲将迁居瀼西而作】
