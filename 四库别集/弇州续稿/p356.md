<!-- { "loadSidebar": true } -->
　　吾师自今岁元旦神游有所化度而徃徃自题曰昙阳子葢圣师朱真君所命也佥谓昙者世尊双氏之一而师又首见度于观世音大士及覩所注金刚楞严维摩诸经皆超然妙解以为能兼综二氏之精义而一之至临化之顷普谕四众谓即昙鸾菩萨转世度一切有情而众始恍然若啖火枣而悟三生然未有举昙公事者净居多暇偶阅续高僧传至第六巻讲义部遂能悉之因畧删其芜易其讳而书以示同学者按昙公既已纳三藏留支戒焚陶贞白所遗仙方奉十六观经证净土矣歴千余年而复出人间世现女身而为圣师上足岂莲花坐下有所少怠于无量寿佛之旨而小示谪耶不知昙公之复为昙阳子正所以明大道之不二与去来出入之无碍耳贞白礼鄮县阿育王塔表胜力菩萨称而昙公奉十六观后尚着调气论而传所称有对病识縁语则在当时已显然二教之合而其徒乃相诤讼如宿雠不亦可叹也耶又宋比丘宗晓纂乐邦文为昙公作传而中云师正持诵次忽一梵僧昻然入室曰吾龙树也所居有净土焉以汝有净土心故来见汝师曰何以教我即应声曰已去不可及未来不可追现在今何在白驹难与回言讫而失师以所见胜异知时至矣即集众盛陈教戒因令高声唱阿弥陀佛乃西向瞑目终按续高僧传仅称公示疾不载此事将无宗晓欲侈西方化而傅会之耶抑碑中语耶夫龙树圣者也不应作此肤语而其文亦与六季不类聊志之以示传疑云
　　
　　百八岁老比丘像赞后
　　
　　余为秋月师像赞可十月而始以像来因据而书之时庚辰之嘉平腊望日也更半月师寿满诵弥陀珠数矣记佛胁生以至背痛之日为寿仅八十岁或云七十九而嗣称祖者独阿难与逹磨最高而自后法门耆宿西竺东旦徃徃有之然自大期而上则仅屈指数也今按满百岁者则有惠秀那连提黎耶舍小过是者阿喜那单道开百二岁者澄观百七岁者二祖慧可百八岁者灵坦日照百十岁者帛僧光法藏百十一岁者那烂陀寺戒贤百十七岁者佛图澄百二十岁者道房赵州之从谂百二十八岁者嵩岳之慧安百三十岁者僧椷僧羣行遵道仙加一岁者二祖阿难百三十八岁者广州圆明百五十岁者东土祖之逹磨百五十五岁者圎寂百五十六岁者菩提流志二百七十岁者三藏钵怛罗三百余岁者僧景法喜六百岁者纯陀三藏七百岁者磔迦国大林菩罗八百岁者中天竺逹摩掬多千岁者西竺长耳一千七十二岁者西天宝掌今师腊比于法藏僧光尚逊其二然自兹而徃尚绳绳未艾也佛法不贵长年而贵得悟悟则七歳龙女不为少不悟则亿劫天寿不为多今以世理观师我得如师足矣以出世理望师师讵可胜我而已哉勉旃勉旃
　　
　　手书真际禅师十二时歌
　　
　　右真际禅师从谂十二时歌是百十二岁前于赵州观音院作多以其庸陋俚俗非师语余独谓为不然寒山拾得犹不能揜大士面目今掩之尽矣居然一退院头陀耳明潭老师百十一岁吾不知所诣于赵州若何老境彷佛近之因手写一通寄师却下一转语此十二时歌会否会则菩萨于异类中行不会则凡夫实际耳
　　
　　题赵松雪中峯老人行道歌后
　　
　　中峯老人行脚歌真得游戏三昧第谓不学赵州上门寻谑似小过也赵州竿木随身要勘破天下禅和子本相出圣入凡不可踪迹老人昻藏九尺躯圆顶嶷嶷踏尺二革履所至人天供奉当输一筹耳松雪居士为老人入室上足每得法语輙不惮传写所谓人间合有数百本此其一也余尝见其大洞玉枢经墨迹于浙东一荐绅家与此结构正同不必置雌黄也
　　
　　跋四十二章经
　　
　　右四十二章经摩腾法兰自中天竺携来以梵书纪梵音至吴兴赵承旨孟俯乃以汉语作汉字要之能受如来心印作东震旦功德先后一也承旨精八法咄咄逼晋人而此书尤遒媚萧散有王会稽父子风若能乞精手如章藻柘作石木二本搨之则尤我如来千百亿化身之一证也得之者慎无和为筐笥间物哉
　　
　　赵吴兴小楷圆觉了义经跋
　　
　　圆觉了义经是婆伽婆入道三昧赵文敏为中峯和尚书之以资管夫人冥福宜其结法之精圎媺润如此也书至文敏是如来寿命品不可思议非复圆觉修持时矣吾家弟有文敏法华六巻行笔草草骨似胜而肉小不足此巻旧属于钤山氏今落梁溪吴子可谓得所近于惠山道中匆匆见之今得再展恍忽如苏长公踏五祖道场且熟且疑至跋尾始了然老衰之态可叹也
　　
　　赵吴兴手书圎觉经后
　　
　　余于锡山道中华生出此巻见示乃宋纸之绝佳者独讶其结法之圆熟而波发过媚运腕少弱拟于吴兴犹在疑似之际再为华所强漫尔署题别后忽忽记得曾见此跋于吴兴木本葢书于行书圆觉之后为管夫人营福于中峯禅师而中峯为梓之仍手跋法语于后偶遇章仲玉道其事仲玉色沮谓一飞鳬偶得吴兴与中峯一札言送经事葢真迹也因乞仲玉作此小楷赝本而书木本之跋质之吴氏子得五十金而去余因失笑老年鉴赏破败若此而王百榖尤甚然吴兴木本更自廓落无竒真龙似龙何常之有所叹者末俗之狡狡而已
　　
　　严文靖临赵文敏四十二章经后
　　
　　少保严文靖公故精八法第于魏国赵文敏公书不甚规规效颦今覩所摹文敏佛说四十二章经墨妙譬之周昉貌赵即殆得其神彩情性固公临池之力深要于此经有神解冥契者故不觉其转蜣中鹄之妙至此也公虽不名佛其操行制念与此经六卑慈平实鲜不合者眉山氏谓范蜀公为学佛作家而自托临成都讲堂帖为得右军三昧则文靖公哉经云以此深心奉尘刹是则名为大报恩公之子有焉
　　
　　王阁老书佛祖传灯偈
　　
　　王元驭阁老旧尝为空山果上人书佛祖传灯偈而云前七佛以为劫前久逺未可据也不知自释迦如来至逹磨皆用梵天语今裁作五字等之诸经偈皆非文言之故实第其理无二耳上人一衲一蔬粥朝夕羯磨元驭尚虞其徧现沙界于收摄处未尽渠拥宫锦袍噉大官膳日坐朝堂拮据万几乃不虞收摄乎哉噫徧现中有收摄羯磨中有走作未易言也余误入元驭网于此际未暇勘破惟有归从果上人而已
　　
　　掲钵图后
　　
　　余所闻鬼子母掲钵图宣和秘殿所藏后有赵文敏吴文定沈启南诸跋为宜兴吴大本物归之陆太宰全卿后入分宜幸相家至籍天府今亦落人间矣陆公复有元朱君理所摹绝精转之顾马湖孔昭后有顾及张银台二跋则余所见也余以大藏鬼子母经考之微不合故跋语不能无异同后得宝积经证之乃知此图之有所自也第二经皆佛语而不相蒙若此韩君世延出示一本其真吴氏物耶抑摹本耶而位置严密精理入神无毫发憾语有之兰亭无下品信然哉
　　
　　弇州续稿巻一百五十六
　　
　　●钦定四库全书
　　
　　弇州续稿卷一百五十七
　　
　　（明）王世贞 撰
　　
　　○文部
　　
　　△道经书后
　　
　　周公瑕书黄庭内景经
　　
　　黄庭内景经者乃太上道君于蕋珠宫作七言咏歌以发修命缮性之要生人一身归宿皆在泥丸而作用皆在心三庭三田之内有余地焉真人在已莫问邻一语若预知后之有取于西邻者为拈破之即飞升度世资之有余裕矣此经自景林王真人传之南岳魏夫人凡仙经四十余巻而此为首南真迁化后几三十年而后传之东华杨司命而此复为首司命以今隶传护军长史许思玄少子上计掾道翔道翔之子黄民避乱入剡并诸经寄东阐马朗家晋安守孔黙罢郡还闻而以重币勤礼恳之黄民而始得传写孔不及奉诵而其子熙先综先才而狂谓经语诵之万徧即得仙以为妖妄被酒悉取燔之后诱其舅范詹事曅反族灭而缮写人王兴私各録一本自随渡钱塘漂没仅内景存乃深信万徧之说甫诵而火毁其庐再诵之露台而雨渍其袠遂气结贸厯日死深山中而经巻之在二氏者绝矣王灵期造黄民而恳得之輙加损益傅以丽藻遂盛行于世而黄民归钱唐乃留真经一厨付马朗后荏苒不复能取而卒马氏宝奉之其人皆寿考大富三世移事佛而经稍散佚其后正本録本杂寓于陆修静孔璪杜京产顾欢锺法师楼居士诸公所陶隠居百方购得之陶有神鉴独能辨杨君及二许真迹而内外景悉备閟之茅山今道藏所存本是也此与右军固无与不知何縁宋思陵有临本考之宣和书谱不载恐所得右军内景经亦赝本耳载考此经一名太上琴心文一名太上金书一名东华玉篇孔熙先兄弟以为读万徧輙得仙而笑之不知授者非凡师乃仙师也受者非凡骨乃仙骨而又慈惠忠信躭注元真者也受而斋九日用玄云之锦九十尺金阙凤文之罗四十尺金纽九双以谢师沐浴居僻室九十日而诵万徧一日当得百十余遍亦不易易也今此经托之梓徧天下而耳目之授者何师而受者何人也即十万徧奚益矣余自承本师昙阳子诲时时黙讽亦已成诵文仲子休承许为余作小楷奉持之一月而休承目眵手战不能终诺乃改以乞周公瑕公瑕日受役碑板间乃能舍而为余结此叚方外縁亦佳事也
　　
　　解大绅书黄庭经
　　
　　解春雨才名噪一时而书法亦称之能使赵吴兴失价百年后寥寥乃尔然世所多见者狂草其所以寥寥者亦坐狂草故今此纸小楷黄庭全摹临右军笔婉丽端雅虽骨格少逊却不输詹孟举陈文东也按右军所书黄庭是外景非内景与南真所传杨司命者虽理同而句字小异亦微有断缺当是渡江以前南真受之景林真人者偶尔逸出行世故右军得而书之今大藏中内外景经则陶贞白访寻司命手书的派也数年内与黄长睿分析甚苦今可以无辨矣
　　
　　王逢年书黄庭外景经
　　
　　黄庭所以称外景者以内景故别也始景林真人授二经于南岳夫人当其未解化时其家人已漏之世而特多诖误右军所传今盛行者是也南岳夫人以兴寜二年下降再授之杨司命转録之许长史而长史之孙黄民传之马朗家寳藏之其后陶隠居购而置诸松风阁上之御府即真诰所载今道藏的本也以右军遗刻较之比于道藏本多者为句二为字十少者为句二十五别者为字一百四十四颠倒者为句十一为字十字衡而句权之则兴寜本长而右军本短瞭矣然天下以书而信右军不复能以义而求兴寜本是以有行有不行也余深欲得一名士书之以便供奉而会仲蔚死休承老公瑕逺出吾乡王舜华仿右军体差不俗因乞书之此经真玉晨妙音与内景相表里独不能如内景分别五官六腑之部次运用明切而可遵承耳然一字不作人闲谈也
　　
　　程孟孺搨右军黄庭内外景经
　　
　　宋思陵有御临右军黄庭内景经考宣和书谱及右军真迹石刻録俱无之不知其所自第临笔极精雅有态小近肥弱耳又右军外景致佳本今皆在家弟处贞欲一切持诵而纸墨稍渝敝不甚便老眼谓家弟为我响搨此二本家弟以让程孟孺孟孺壮年工临池心手迅利故不啻虎贲典刑也按内外景经致语有详畧而大旨寔相表里或以内景为灵寳所授而外景为老君所述者恐未必然窃以为皆灵寳秘文而内景后出故目独详而旨加切耳其称内外景与内景之分为三十六章外景之分为上中下三篇俱后人傅会为之非本意也内景首尾二条似上真既传之世而咏叹扬诩且以示传者式耳外景定本首亦有太上灵寳作真言解说身形及诸神与此正类不然其不以为王灵期之増益者几希因志于后
　　
