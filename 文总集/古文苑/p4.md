<!-- { "loadSidebar": true } -->
　　余尝观于衡山之阳【衡山南岳也属荆州】见竒篠异干罕节间枝【一本作简支】之丛生也【禹贡扬州厥贡篠簜孔安国注篠竹箭簜大竹】其处磅磄千仞【旁唐言盘薄也八尺曰仞】絶谿凌阜隆崛万丈磐石双起丹水涌其左醴泉流其右【丹水醴泉天地醇和之气融液而成淮南坠形训昆仑防圃之池是谓丹水又玉生醴泉】其隂则积雪凝霜雾露生焉【列仙传凌阳子所谓沆之气】其东则朱天皓日素朝明焉【朝霞之气】其南则盛夏清微【一作彻】春阳荣焉【正阳之气】其西则凉风游旋吸逮存焉【沦隂之气吸逮言吸聚而相推逮一作逯衡山之阳具天地隂阳之正气故竹生其间枝干待异】干枝洞长【罕节间枝空洞而长】桀出有良【一作有良工焉】名髙师旷将为阳春北鄙白雪之曲【师乐官也旷字子野晋平公时人阳春白雪曲名北鄙纣乐肃杀之音北鄙白雪谓变杀声为和声】假涂南国至此山望其丛生见其异形曰命陪乗【曰与粤通陪乗副车也鲁语士有陪乗】取其雄焉【淮南子曰师旷奏白雪之音而神物下降阳春白雪之曲所谓郢中寡和者取其和畅洁白故云假涂南国而取其雄】宋意将送荆卿于易水之上得其雌焉【荆轲为燕太子丹刺秦王至易水之上歌曰风萧萧兮易水寒壮士一去兮不复还宋如意和之杀心蕴于中其声凄切故得其雌二者皆托词】于是乃使王尔公输之徒【二人古之巧思者公输鲁般也王尔见淮南子王尔无所错其剞劂张衡西京赋命般尔之巧匠】合妙意角较手【一本作较敏手】遂以为笛于是天旋少隂白日西靡【当秋月少隂用事日暮凄惨之时】命严春使午子【两人善音律者王褒洞箫赋师襄严春不敢窜其巧兮浸淫叔子逺其类七畧有庄春汉避明帝讳易为严午子未详】延长颈奋玉手【叶韵合是指字古文传冩误】摛朱唇曜皓齿頳顔臻玉貎起吟清商追流徴【皆歌曲也晋王嘉拾遗记师延奏清商流徴涤角之音纣曰淳古逺乐非予可听】歌伐檀【伐檀魏国之诗刺在位贪鄙】号孤子【孤于亦歌曲盖伯竒申生之伦遭谗放逐见之吟咏者椘词孤子唫而抆涙】发乆转舒积郁其为幽也甚乎懐永抱絶防夫天【妇人以夫为天】亡稚子纎悲徴痛毒离肌伤腠理激呌入青云慷慨切穷士度曲羊肠坂楑殃振奔逸【新序赵简子上羊肠之坂羣臣皆徧袒推车郦道元水经注羊肠盘道三十六囘笛声委蛇如羊肠坂之车音忽然振扬又如掉鞅而骏奔言曲而肆殃即鞅字马绊也左传韅靷鞅靽】游泆忘列弦节【散而不乱丝竹间作故应弦节】武毅发沈忧结【感人如此】呵鹰扬叱太一【鹰扬猛将太一尊神笛声皆足以感激之】声淫淫以黯黮【徒感反黯黮凄惨也】气旁合而争出歌壮士之必往【即易水之歌】悲猛勇乎飘疾麦秀渐渐兮鸟声革翼【史记箕子过殷墟作麦秀之诗曰麦秀渐渐兮】招伯竒于源【一作凉】隂【伯竒尹吉甫子为后母所譛自投于水】追申子于晋域【申生晋献公太子为骊姬所譛奔曲沃雉经而死言笛声凄惨能招二子之魂】夫竒曲雅乐所以禁淫也锦绣黼黻所以御暴也【雅曲以禁淫邪犹锦綉昭其文黼黻示其防寓之身章所以御暴非以为侈丽也】缛则泰过是以檀卿刺郑声【檀卿古之知音者郑声淫荡故刺之】周人伤北里也【北里即北鄙之音纣为朝歌北鄙之音百姓不亲天下畔之周人伐纣灭殷故伤之也刘向説苑子路鼔瑟有北鄙之音孔子闻之曰先王之制音也奏中声为中节流入于南不归于北南者生育之乡北者杀伐之域昔舜造南风之声其兴也勃焉纣为北鄙之声其废也忽焉今由也无意乎先王之制而有亡国之声其能保七尺之身哉】乱曰【顔师古曰乱者理也摠理一赋之终也又见遂初赋注】芳林皓干有竒宝兮博人通明【谓师旷之伦】乐斯道兮般衍澜漫终不老兮双枝间丽貎甚好兮八音和调成禀受兮【制而为笛和谐八音所以成此竹禀受之异金石丝竹匏土革木谓之八音笛居其一惟声中律吕故能谐众音风俗通曰笛涤也所以涤邪秽纳之于雅正也笛音一定诸弦歌皆从笛为正】善善不衰为世保【一作宝】兮絶郑之遗离南椘兮【絶郑国之淫声离南椘之夷域而之上国也】美风洋洋而畅茂兮【论语闗雎之乱洋洋乎盈耳哉闗雎周南正风】嘉乐悠长俟贤士兮鹿鸣萋萋思我友兮【嘉乐雅乐也鹿鸣小雅之诗燕嘉賔也】安心隠志可长乆兮【按史椘襄王立三十六年卒后又二十余年方有荆卿刺秦之事此赋果玉所作邪】大言赋【中庸曰君于语大天下莫能载焉语小天下莫能破焉此大言小言所由起也椘之诸臣当君危国削之际不知戒惧方且虚词以相角恢谐以希赏亦可悲矣】
　　椘襄王与唐勒景差宋玊【三人椘大夫差作切磋之磋】游于阳云之台【云夣中髙唐之台言其髙出云之阳也】王曰能为寡人大言者上座【按文大言字上合有赋字】王因唏曰操是太阿剥【一作戮】一世流血冲天车不可以厉【唏叱咤声也许既反太阿古之宝剑诗深则厉褰衣涉水也水至心曰厉】至唐勒曰壮士愤【一作顿】兮絶天维北斗戾兮太山夷【淮南子共工与颛顼争为帝不得怒而触不周之山天维絶地柱折戾拆也夷平也】至景差曰校士猛毅臯陶嘻【周礼冬官韗人为臯陶郑司农注臯陶鼓木也言勇壮之气能使鼓木之声亦振厉】大笑至兮摧覆思【端门之观阙也一作罘□】锯牙云晞甚大【锯牙言牙之铦利似锯其大如云淮南子云尧之时窫窳封狶凿齿皆为民害三猛兽也晞当作狶张协七命蹙封狶獖冯豕勾爪摧锯牙禆】吐舌万里唾一世至宋玉曰方地为车【易坤为舆】圆天为盖【晋天文志言天之家有盖天谓天形如倚盖】长剑耿耿【一作耿介】倚天外【一作之外】王曰未也王曰并吞四夷饮枯河海踆越九州无所容止身大四塞愁不可长据地天迫不得仰【得一作能蹴也】
　　小言赋
　　椘襄王既登阳云之台令【一作命】诸大夫景差唐勒宋玉等并造【一作进】大言赋赋毕而宋玉受赏王曰此赋之迂诞则极巨伟矣抑未备也且一隂一阳道之所贵【易繋辞一隂一阳之谓道】小往大来剥复之类也【泰小往大来吉亨自剥复始也】是故卑髙相配而天地位【易繋辞卑髙以陈贵贱位矣】三光并照则小大备能髙而不能下非兼道也能麄而不能细非妙工也然则上坐者未足明赏贤人有能为小言赋者赐之云夣之田景差曰载氛埃兮乗剽尘【一作轮】体轻蚊翼形微蚤鳞聿遑浮踊凌云纵身经由鍼孔出入罗巾【聿遑迅疾也扬雄校猎赋武骍聿皇凌云掀张也相如传飘飘有凌云气言奋身腾踊不过由鍼眼穿罗巾】飘妙翩绵乍见乍泯【平声】唐勒曰析飞糠以为舆剖粃糟以为舟泛然投乎杯水中【荘子覆杯水于防堂之上芥为之舟】淡若巨海之洪流巢蚋眦以顾盻【蚋音芮蚊类而小眦眼也】附蠛蠓而遨游【蠛蠓飞虫形微于蚋】宁隠微以无凖原存亡而不忧又曰馆于蝇须宴于毫端【列子焦螟羣飞而集于蚊睫弗相触也栖宿往来蚊弗觉也】烹虱胫切虮肝【荘子防肝虫臂言其至微眇也】防九族而同哜犹委余而不殚宋玉曰无内之中【椘词其小无内其大无垠】微物潜生比之无象言之无名【一作梦】防景昧昧遗形超于太虚之域出于未兆之庭纎于毳末之微蔑陋于茸毛之方生视之则渺渺望之则冥冥离朱为之叹闷【列子离朱子羽方画拭眦扬眉而望之弗见其形即离娄古之明目者】神明不能察其情二子之言磊磊皆不小何如此之为精王曰善赐以云夣之田【云夣椘之泽上曰云下曰夣书云土梦作又】讽赋【白虎通諌有五一曰讽諌讽也者谓君父有阙而难言之或托兴诗赋以见乎词或假借他事以陈其意冀有所悟而迁于善椘襄王好女色宋玉以此赋之其词丽以淫谓之劝可也】
　　椘襄王时宋玉休归【以休沭归私家又谓之告假】唐勒谗之于王曰玉为人身体容冶【易冶容诲淫】口多微词出爱主人之女【爱谓私好也客舎之主人】入事大王愿王疏之玉休还王谓玉为人身体容冶口多微词出爱主人之女入事寡人不亦薄乎玉曰臣身体容冶受之二亲口多微词闻之圣人臣尝出行仆饥马疲正值主人门开主人翁出妪又到市独有主人女在女欲置臣堂上太髙堂下太卑【谷梁子曰于庙则已尊于寝则已卑】乃更于兰房之室【一作芝室家语与善人居如入芝兰之室】止臣其中中有鸣琴焉【琴瑟所以通意合好诗琴瑟友之】臣援而鼓之为幽兰白雪之曲【曲名取洁白之中芬芳悦人以挑女也】主人之女翳承日之华披翠云之裘【辑翠羽为裘】更被白縠之单衫【诗所谓衣锦褧衣】垂珠步摇【首餙名行则动摇故谓之步摇以珠饰之】来排臣户曰上客日髙无乃饥乎为臣炊雕胡之饭【西京杂记顾翔母好食雕胡饭菰之有米者长安人谓为雕胡】烹露葵之羮来劝臣食以其翡翠之钗挂臣冠缨臣不忍仰视为臣歌曰歳将暮兮日已寒【女自谓盛年易迈】中心乱兮勿多言臣复援琴而鼓之为秋竹积雪之曲【曲名取坚贞之节不为物移以自况也】主人之女又为臣歌曰内怵惕兮徂玉牀横自陈兮君之傍君不御兮妾谁怨【平声】日将至兮下黄泉玉曰吾宁杀人之父孤人之子诚不忍爱王人之女王曰止止寡人于此时亦何能已也
　　钓赋【诗曰其钓维何维丝伊緍论语曰子钓而不纲钓者施纶于竿垂饵以取鱼也】
