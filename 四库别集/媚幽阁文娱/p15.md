<!-- { "loadSidebar": true } -->
　　人服子若氏襟豪才阔、曩草花间剧时、司文者既达境、羽檄纷驰、彼众拥抱时文如蜣护丸。而子若氏方搜腔检拍。不舞槊拟敌而舞柘枝。然当垒即胜。人射得鸟而子若氏钓得鸟也。予曰不然、人射以矢。而子若氏以弹。弹之与矢。异器而彀同也。文章之道、自经史以至诗歌、共禀一胎、然要是同母异乳、维小似而大殊、惟元之词剧。与今之时文。如孪生子。眉目鼻耳色色相肖盖其法皆以我慧发他灵以人言代鬼语则同而八股场开。寸毫傀舞。宫音串孔。商律谱孟。或裂吭长鸣。或束喉细语。时而齐乞邻偷。花唇取诨。时而盖驩鲁虎。涂面作嗔。净丑旦生。宣科打介。则同。而格律峻严。捃缚艰苦才将颷发而股偶以束之思欲泉流而宫商以拴之则又同予每笑时文一格、都没理会、然有等慧业偏向个里光腾怪出余灵未巳、即不敢抱琵过别则取其近是者、扭张捏蔡、翻高踢董、犹之善绘者、去而为古塑耳、记往时读子若所为时文者、辄署云苏觔柳态当使丈二将军合十七八女娘谱作唱本予初不知其能为此词者、而巧中若是今即下转语、署此二词曰、含元吐魁何不可也、然予更欲借兹金针、度脱彼众、诸君架上时文、没底用、合取烧却、亟征古今词曲数部、以古乐府及晋砀石诸篇、唐温李宋东坡幼安等词为一部比之成弘王董诸家以会真琵琶等记、为一部。比之嘉隆瞿邓诸家。以文长四声若士四梦并子若桃源花间二剧为一部。比之万历以来陶许诸家。朝咿夕唔。不取雪案。取花窓。不取才朋。取丽侣。欲睡则引檀板拍其股。当苏季之针。如是三年不一出取大元归者。许绾有言。请以臣头为狥。 

　　梨园子弟打院本可讽时政莫作俳语观 

　　○寿董思白元配龚夫人七十序 

　　陈继儒 
　　往者董宗伯杖国之年凡里俗羔鴈牛酒逆屏不敢前即家居集冠盖。悬钟鼓。傞傞歌舞。以上百岁觞。侦之寂如也。夫人少于公两岁今丙寅小春朔、七十矣谢祝复如前太守曰、古长吏崇重风化。表女宗。号母师。又如汉中太 【 偏有此确证】 守执子孙礼如杜泰姬。皆载在史册。今率诸大夫诣门而祝董夫人。抑犹行古之道也。夫人出海上龚氏、其族有台省两兄弟。棱棱以风节着闻。夫人既归公、手绩以供两尊人。中馈肃给客至其茗串而巳不闻庖厨声公试蹶。则下机慰劳。亦不闻有几微愁叹声。一盎粟。三浣衣。若将终身而巳。其后神考拔公中秘。光庙擢公讲帷。今皇帝追念甘盘。历登禁近。夫人邀纶告之誉命非一。累茵列鼎。象服鱼轩而居恒素风素德。一似诸生妇时。不诲妬。不冶游。不通门外瑱环之问。抚视诸娣媵如女。教诫诸子孙如察 【 无才是德】 吏严师稍长 【 视此又逊一筹】 婚娶成名后亦不复数数也。初公在北时、廷议欲推少宰、公坚辞、拟北大宗伯、又坚辞、未几请南遂上引年之疏温旨敦留、赐传还里夫人笑曰、公少无宦情。老无媚骨。鸣犊见殒。倦鸟先还。知几其神乎。客以枚卜挑公者。公曰无多言恐我家夫人闻之笑而齿冷昔楚庄王聘北郭先生为相。先生曰。臣有箕帚妇。请入谋之。其妇曰君以容膝之安一肉之味而殉楚国之忧其可乎山涛谓妇韩曰。忍饥寒。后当作三公。夫曰殉。微有怖心焉。曰忍微有市心焉。今夫人寻常蔬练。习而安之但愿公却热地避争门急以德归为幸不以失宰相为忧其贤于古人远矣。傥夫人凝滞不化。鼻息咈然。或对案不食。或蒙被窃叹。公能急流勇退如此快人意否自公出都以来。未及两匝岁。揆席之地露龈戟 【 敢言】 手几閧为战场谴者谴。归者归。黄金相印。颠倒予夺。如反复手。达人大观直不得邯郸 【 果然】 枕上一笑公未老而引年先之槐宫之梦早觉蔗乡之味方甘极人间全福晚福。悉萃于夫人一门 【 夫人故不失策】 视宰相果孰多也即使公坐政事堂。衣衮围玉押数十道黄 【 刻清】 昏文书岂若著作翰墨流传于六宫四裔象译鸡林皆知有董宗伯哉宗伯之笔。顿令枯者荣。短者修士大夫每有家庆数千里舆金辇璧。恨不能乞其片言只字以为家世光。以为子孙重。而余则乌能寿夫人夫人 【 一篇结穴】 附宗伯公而传真寿矣真寿矣 

　　○花筵赚序 

　　范文若 
　　每叹文有文魔、诗有诗魔词有词魔词固忌堆砌、亦定以香艳为主元人之玅在冷中藏谑然俊语即关郑白马亦不多得非元剧便佳也古人云、有文章者。谓之乐府。无文饰者。谓之俚歌。如单取浅俗。则盲本琵琶。且登元人之席矣。花间兰畹。昔人以被之丝肉者。今试思何等清新流丽。乃俗笔动祖白兔杀狗为不可及。系彼时谱曲者。悉老书会无难字。无梗句。戏子易于习唱。故相传不败。其后渐出词人之手。则又当别论矣。噫声音一道。无关理学。何苦复驱之为学究。余博山堂乐府数种、大率鬼语情语、世无柳梦梅杜丽娘、索解人未易也、花筵赚稍稍通俗姑先梓之、以问诸里耳、 

　　曲祖元人谓其无移宫入商之紊耳若协律矣而更加香艳岂不更佳此还魂记之逊西厢而凌拜月也优人苦其文义幽深不易入口至议为失律宽矣香令此本庶与比良序中大义具见 

　　○前历试卷自叙 

　　艾南英 
　　予年十有七、以童子试受知于平湖李养白先生、其明年春、为万历庚子、始籍东乡县学、迄万历己未、为诸生者二十年、试于乡闱者七年、饩于二十人中者十有四年、所受知巳令长、凡二人于是先后应试之文、积若干卷、既删其不足存者、而其可存者、不独虑其亡佚散乱、无以自考又重其皆出于勤苦忧患惊怖束缚之中而且以存知巳之感也乃取而寿之梓、而序其所以梓之之意曰嗟乎、备尝诸生之苦、未有如予者也、旧制诸生于郡县有司按季课程、名季考、及所部御史入境、取其士什之一而校之、名观风、二者既非诸生黜陟进退之所系、而予又以懒慢成癖、辄不及与、试独督学使者于诸生为职掌。其岁考则诸生之黜陟系焉非 【 余乡有每岁试辄告病者或不解】 患病及内外艰无不与试者其科 【 为何病余曰此即岁考病耳到期必发无能疗者】 考则三岁大比县升其秀以达于郡郡升其秀以达于督学、督学又升其秀以试于乡闱、不及是者、又有遗才大收以尽其长非是涂也虽孔孟无由而进故予先后试卷、尽出是二者、试之日、衙鼓三号、虽□霜冻结诸生露立门外督学衣绯坐堂上灯烛辉煌围炉轻暖自如。诸生解衣露足。左手执笔砚。右手持布袜。听郡县有司唱名。以次立甬道。至督学前。每诸生一名。搜检军二名。上穷发际。下至膝踵。倮腹赤踝。为漏数箭。而后毕。虽壮者无不齿震冻栗。腰以下大都寒冱僵裂。不知为体肤所在。遇天暑酷烈。督学轻绮荫凉饮茗挥箑自如。诸生什佰为羣。拥立尘坌中。法既不敢执扇。又衣大布厚衣。比至就席。数百人夹坐烝熏腥杂汗淫浃背勺浆不入口虽设有供茶吏。然率不敢饮饮必朱钤其牍疑以为弊。文虽工。降一等葢受困于 【 一苦】 寒暑者如此既就席命题、题一以教官宣读便短 【 益之苦】 视者一书牌上吏执而下廵便重听者近废宣读、独以牌书某学某题、一日数学、则数吏执牌而下而予以短视不能见咫尺必屏气嗫嚅询傍舍生问所目而督学又望视台上、东西立瞭高军四名、诸生无敢仰视四顾丽立伸欠倚语侧席者有则又朱钤其牍以越规论文虽工。降一等。用是腰脊拘困虽溲溺不得自由盖所以絷其 【 二苦】 手足便利者又如此所置坐席、取给工吏吏大半浸渔所费仓卒取辨、临时规制狭迫不能舒左右肱。又薄脆、疏缝据坐稍重。即恐折什。而同号诸生常十余人。虑有更号率十余坐以竹联之手足稍动则诸坐皆动 【 画】 竟日无宁时字为跛踦而自闽中一二督学。重怀挟之禁。诸生并不得执砚。砚又取给工吏。率皆青刓顽石滑不受墨虽一事足以困其手力。不幸坐漏痕。承檐所在霖雨倾注。以衣覆卷。疾书而毕事盖受困于 【 三苦】 胥吏之不谨者又如此比阅卷、大率督学以一人阅数千人之文。文有平奇虚实烦简浓淡之异而主司之好尚亦如之取必于一流之材。则虽宿学不能无恐。而予常有天幸、然高下既定、督学复衣绯坐堂上。郡县有司。候视门外。教官立阶下。诸生俛行以次至几案前。跽而受教噤不敢发声视所试优劣。分从甬道西角门以出。当是时其面目不可以语妻孥盖所为拘牵文法以困 【 四苦】 折其气者又如此嗟乎、备尝诸生之苦、未 【 凡人尽然】 有如予者也、至入乡闱所为搜检防禁囚首垢面夜露昼曝暑暍风沙之苦无异于小试独起居饮食稍稍自便而房司非一手、又皆簿书狱讼之余、而予七试匕□□改弦易辙、智尽能索、始则为秦汉子史之文而闱中目之为野改而从震泽毘陵成弘先正之体而闱中又目之为老近则虽以公谷孝经韩欧苏曾大家之句而房司亦不知其为何语每一试巳、则登贤书者虽空疏庸腐稚拙鄙陋犹得与郡县有司分庭抗礼而予以积学二十余年、制萟白鹤滩守溪下、至弘正嘉隆大家、无所不究、书自六籍子史濂洛关闽百家众说、阴阳兵律、山经地志、浮屠老子之文章无所不习而顾不得与空疏庸腐稚拙鄙陋者为伍每一念至、欲弃举业不事、杜门著书、考古今治乱兴衰之故以自见于世而又念不能为逸民以经老嗟乎备尝诸生之苦、未有如予者也、古之君子有所成就则必追原其剔历勤苦之状以自警上至古 【 秀才有此高比】 昔圣人昌言交拜必述其艰难创造之由故曰逸能思初、安能惟始、故试卷虽鄙劣琐陋不足以存然皆出于勤苦忧患惊怖束缚之中而况数先生者、又皆今世名人巨公、而予以一日之艺、附弟子之列、语有之、知巳重于感恩、今有人于此、衣我以文绣、食我以稻梁、乐我以台池鼓钟然使其读予文而不知其原本圣贤备见古今与道德性命之所在予终不以彼易此且予淹困诸生、既无以报知巳、而一二君子、溘先逝者又无以对先师于地下以其出于勤苦忧患惊怖束缚之中而又以存知巳之感此试卷之所为刻也若数科闱中所试、则世皆以成败论人、不欲尘世人之耳目、又类好自表见、形主司短长、故藏而匿之然终不 【 怕人】 能忘其姓命騊儿五岁能读书、将封识而使掌之曰、此某司理某令尹、为房考时所摈也既以阴志其姓名、而且使騊儿读而鉴、鉴而为诡遇以逢时无如父之拙也 

　　格仿叔孙通议礼不厌详悉可为天下秀才一篇通套行状 

　　○次韵落花诗引 

　　倪启祚 
