<!-- { "loadSidebar": true } -->
　　奉三月朔教存问勤恳忽病臂痛月余未能上报家弟来归又奉四月十三日所赐书荷眷怜之意无己自顾衰疾无所堪任何以承此嘉德惟髙明岂弟能厚往而不冀其来轨量固如此耳虽无前人风鉴之万一未尝不深叹伏也夏气蕴浊即日不审尊候何如伏祈为国自珍以须不次之召谨状
　　秋暑方作旱灾焚惔甚可畏不审比来寝膳何似兰亭诗偶写得但挥汗临纸研殊不能工耳盛推不肖至于此某家倚盛德之防如震风凌雨之得广厦也然调防之功未毕迫公治行不识诸防皆得理所否人生危脆如此以此观不安分而多歧治生求与造物者争功岂不大惑耶施黔作研膏茶亦可饮谩往数种幸一碾试垂谕如何江安尉李偳触事机警若以道御之可令办事伏望照察
　　家园新芽似胜常年辄往四种皆可饮但不知有佳石硙否石硙须洗令无他茶气风日极干之芽子以踈布净揉去白毛乃入硙少下而急转如旋风落雪方得所大率建溪令汤熟双井宜嫩也
　　秋暑即日不审尊候何如伏惟以义自将夷险一致饮食起居有神相之承忽被防罢泸州所处僻左未知其详审尔计即东去此在庸庸之情戚嗟若不可终日顷窃观气质仁厚神宇深静事君之大节可与冰雪争眀北叟之所以观倚伏惟眀公胷中落落故不复为忧之耳惟是无阶防侍不胜驰情谨承动静谨状
　　承欲渐解舟至王市治行盛暑良不易闻抚句防亦可少驻使节若俟治舟畧有伦序放船就江津以待江水似佳闻老兄橐中亦不丰然随縁以为日用岂有阙耶子侄皆贤想处之裕如也闻命之初贤愚无不动心以为老兄何以处之独不肖以为不然夫物之成坏相寻如嵗之寒暑有人喜寒而恶暑世必以为狂疾人至于乐成而忧坏则谓之有智可不可乎老兄鉴此必有余不能忘情故及之耳
　　与王子飞兄弟书五
　　某顿首相与既同草木臭味又有瓜葛故不复作牋老来枝叶皮肤枯朽剥落惟有心如鐡石益厌末俗文宻而意踈他日惠书愿悉去表襮但作家书数行幸甚舍弟极道辱公家眷防不倦之意嘉州文字若干计乘舟不日过此冀得少款清论臂痛方小愈不能多书能照察否
　　子予即日想侍奉多庆郡斋虚闲当能屏去烦浊之縁求书史清净之乐也姚君所携纸巻已下笔未了不乆同兰亭诗及子飞纸轴附宻上座行矣密上座自富义回已三日更三四日决定东流矣见子茂为致意千万藏府岂可使乆如此不可以常理待之比得一法用荣州珠子黄四两辰砂一两研如麫干炊饼末五两滴井花水为丸如桐子大每服三十丸稍加至五十大病尽一剂唯忌生肉血物及生菜勿食极热物极热物能驱逐药力随大府出则十不得四五力耳通手瓶漫因便船附四只有佳醋羡余可附船为惠旋得一两器可尔某伏奉手诲喜承侍奉吉庆惠醋极副所须感刻感刻鲜自源本不敢重烦左右乃亦辱哀王孙之意愧悚愧悚闻比来得将防气体遂完壮不废观书何慰如之承换差遣不得不能无耿耿隂阳家谓克己者为官既己从仕则受制于官不得悉如意也然人生而游斯世逆顺之境常相半强壮时少歴阻难亦一佳事耳无縁瞻望唯冀为亲自重慰此怀想
　　善人宜极眉寿况于名教尤所劝勉士大夫知与不知谁不嗟惜伏想子飞兄弟天伦之性甚笃当此屠割之苦何可堪任日月如积追慕则新奈何奈何某属以病目多日意绪无聊欲勉作小文以修奠酌乆之牵强乃成是以往独后众人惟其忠实之情则在众人之前仰恃哀察居丧以哀为主而济之以忠厚则无悔摧毁太甚亦不可以独为君子千万以礼制情
　　前孙君回承惠书勤恳衰疾无堪何以辱此礼意送叔敬人忽去不来取荅因循至今未尝忘怀也姚君来闻侍奉万福子飞遂轻安诸伯仲日同文字之乐何慰如之前所须三四日间送姚君人回别遣书且寄乱写数纸数日来臂痛似欲不能堪不能复作楷奉书极草草想相处之宜不在能为苛察小谨也春和日永惟希勤书以恱亲心【右皆得之其家】
　　与甥王霖书
　　某顿首祸变无常贤叔安抚使君奄弃盛时闻间惊怛不能处情伏惟少孤流落来依犹父之徳当此大变哀痛何胜奈何奈何惟表姊太君虽嫂叔之别礼所逺嫌而贤叔孝友之义兼倍常人想哀戚亦不可言日月不居逝者益逺永怀敦睦何时可忘千万以前人之意照顾子飞兄弟衣衾饘粥
　　荅石信道书
　　某顿首忽承赐教累纸勤恳审邑庭虚闲时与僚佐共尊酒之乐何慰如之惠虾脩甚珍小獠无不垂涎也屡防一元大武之享而香萁翰音之献不登长者之堂良以为愧顷闻江次大风颇为灾幸而比雨足象成丰矣吾辈可以摩娑经笥饱汤饼也代者今在何所稍凉到城中亦佳耳所谕嬾书前言戏耳人生勤嬾各随积习而成性嬾亦好勤亦好此司马徳操法也尚阻瞻对惟日为嵗伏冀善眠食自重【右皆家传】
　　与郭英发帖三
　　某顿首荐辱惠诗句益清壮窃深叹仰使老者増愧耳隂曀秋色未佳思一歩到北禅可同幽径闲谈但恐雨作耳或得往当道次奉招也
　　昨日辱手笔留来使取荅防彭守报过遂不得遣经昔伏想日用轻安所作乐府词藻殊胜但此物须兼縁情绮靡体物浏亮乃能感动人耳辄拟作三篇不知可用否又奉为写得文字两轴须行日作送路也
　　笻竹赞颂文陋笔弱皆不足传乃烦刋石但増愧耳东坡公聴琵琶一曲竒甚试用澄心纸写去因诗句豪壮颇増笔势或有嘉石试刋之斋中亦一竒事也
　　荅苏大通
　　顿首辱书勤恳千万观所自道从学就仕而知病之所在窃窥公学问之意甚美顾既在官则难得师友又少读书之光隂然人生竟何时得自在饱闲散耶三人行必得我师此居一州一县求师法也读书光隂亦可取诸按乘间耳凡读书法要以经术为主经术深邃则观史易知人之贤不肖遇事得失易以明矣又读书先务精而不务博有余力乃能纵横尔公家二父学术跨天下公当得之多辄复贡此此运水以遗河伯者耶盖窃观公所论极入理人才难得故相望后凋于霜雪之后耳临行怱怱奉书极不如礼千万珍重【右皆家传】










　　山谷别集巻十五
　　钦定四库全书
　　山谷别集巻十六
　　宋　黄庭坚　撰
　　书简
　　答人求学书
　　某顿首乙酉辱留书及诗道别勤勤恳恳方欲作报丙戌重承长牋叙致从来礼意过当实犬马齿长闻道晼晚琢磨少功足下爱而忘其丑使当拜起内顾非所可承特以叔遂事契故不敢终辞如书词所推与皆画脂镂氷随世磨灭耳何足重陈经世之术足下已知朱公之说璧与逆旅之贵恶妾安往而不自得哉古人言瘖聋之徒真世之有道者方欲从事于此同与足下勉之古之人学问高明胷中如日月然后能以土木与世浮沈无死地以受众人之弹射恐足下犹怏怏前语故详道之过此以往口挂壁耳荷字诗奉报如此以当面丰城旧诗漫录去携至君邑有臭味同者示之夀禅师伽陁辄妄意公可得力者数篇往愿置左右有透脱处书来示喻瓦薰鼎本来制作颇工令陶家尽用旧规但以沙合齐为之不用成沬为妙张丰城书并烦从者几时成行侍奉太夫人昆弟俱否愿愼行李以慰驰情【右家传】
　　答陈季常书二
　　伏奉六月二十八日手诲审春夏来舎中须医药今已安平为慰承须鬓遂欲如雪此世间公道也山居岑蔚粗有林泉兄弟相与致力墓次耳过防推奬愧悚愧悚天觉欲弭节山中故人防合诚可乐不肖哀毁之余已成一翁九月当从吉且当丏一宫观养病数年无缘追陪胜日良以怅然郑希道篆学深博今时士大夫不能及者前奉问希道今居何许年几许今为何官不防报何也双井前所送乃家园第一如公所论不可解窃意似南方士人观国耳昔有南方一士初入都见县巷燕支铺羣婢即叹息以为燕赵之绝色及其游界南北真见妖丽之姝遂复寻常耳岂曩时所见长鹰爪者初至县巷口者乎今谩寄数两大爪然其味乃不甚良也惠嘉句假借逾分只增愧耳不作诗已五年试索胷中不复能一句矣无以报嘉愧恐愧恐闻安期丈年七十七耳目聪明白首一节钦叹柳七从来谨约知栁四洗脚上船亦为克家之子乃老人晚福也景云复古塔大为盛事前外甥洪炎亦尝录本来乞记已诺之矣但夏秋来多病文思枯涸更少待所喻濡润某自在太和即不受人物如季常乃不知耶小子相已十岁颇顽壮稍知读书辱问及甚惠高丽纸巻遂为人所取不可得深秋凉时别写数纸杂诗去公择诗既不果作岂可作赝以诬泉下人耶公但勉终令徳勿以时和岁丰饱暖充足退处士之节他日为公作一佳墓碑此不朽之事也何以诗为哉公择莘老宰上之松已拱令人慨然人生健时不可不勉为善耳安期丈不敢作诗往烦老者报答因几杖至田间为承动静
　　答何斯举书四
　　别来不复能通书孤苦憔悴之状不言可喻中间每见邠老父兄弟诗巻中有佳句未尝不咏叹也辱书累纸恩意勤恳但增感塞参前堂佳句甚高秀钦叹钦叹参前堂但前对溪山脩竹古木森然颇助观已其后夏月皆绿阴不见日耳土木之功则极草草又堂中之人哀悴废学甚不称佳句也未縁晤集千万强学自重外甥鸿父得托贵门相与遂有瓜葛良以为慰诸令弟想讲学不倦哀悴昏塞不记贵字欲奉字曰斯举不知可用否取论语所谓色斯举矣者特恐或犯讳字耳因来示喻陈季常所刻苏尚书诗集烦为以厚纸印一本见寄只封在鸿父处亦可尔
　　寄惠苏公诗集亦自有用处要欲得一本厚纸者藏之名山耳季常所寄亦是此一种纸常料季常为用厚纸印耳斯举者观所谓色斯举矣翔而后集已极古人去就之意无可措言欲作序者但为之华藻耳哀悴以来文思枯涸几如井谷射鲋俟寒泉稍集即当下笔春来寒燠未节承侍奉万福为慰令弟进学无恙承示喻亲友离羣有独学之忧苟无其人当论其世及古人于黄巻之间耳宗伯苏端明之诗笔语妙天下于今为独步当激赏其妙处率马以骥也观斯举诗句多自得之他日七八少年皆当压倒老夫但须得忠信孝友深根固蔕则枝叶有光辉矣【右皆已载何琮所集苏黄遗编】
　　与东川提举书四
　　某再拜窃惟道途风霜使节冲冒良亦勤止即日不审按部所至尊候何似澄清之气凛然光被于江山愿笃行李以慰夷夏瞻仰小寒伏祈为国自重区区诚祷谨附承动静
　　某壅蔽朴愚未尝得望履幕下重以负罪窜逐强顔未死捐弃漂没不当行李无阶修敬昨以亲嫌迁置戎僰遂得潜伏蓬荜为贵部之民区区常虑谪籍之尘垢防污大斾之光辉以是久之不敢通名于左右恭惟君子能尽人之情知其心危虑深终不以为简也
　　某闲居杜门蓬藋柱宇鼪鼯同迳寒灰槁木不省世事故非至亲至旧可以通书而又不以罪谴防染为嫌者未尝敢修牋记以是待罪部下累月不能作状一道衰疾之迹万里投荒一身吊影其情可察头目昬书札不如礼伏惟高明仁慈尚能寛之
　　某名在不赦之籍长为明时弃物胥疏隐约蓬蒿之下直偷生耳已无冠带可从人间礼数但有幅巾直裰仅自盖纒不可以参谒使车之道左请问舎人记室惟想望英风凛然耸平生愿见之意耳窃惟盛德之度可以存而不论言语复重葢老病之常态冒渎清重悚仄无地
　　与戎州新太守书三
　　某再拜啓当此风霜大斾冲冐良亦勤止恭惟弭节江次起居万福此邦之民已歌来暮愿笃行李以慰瞻仰时寒暴露伏祈为国自重区区诚祷
