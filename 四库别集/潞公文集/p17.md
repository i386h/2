<!-- { "loadSidebar": true } -->
　　潞公文集卷十五
　　钦定四库全书
　　潞公文集卷十六　　　　宋　文彦博　撰奏议
　　乞知县县令不得闲慢公事差出【庆厯八年】
　　县令为亲民重任旧制不许差出葢虑妨阙政事近嵗以来诸路职司官多是将闲慢公事托以为名差遣出入颇妨本县民政大抵皆是自便私故或即避见本任繁难朝廷累有约束未絶其幸臣欲乞今后知县县令除许差推勘重难刑狱及应副军期差使或权知繁剧郡县外更不得以闲慢公事差出仍令今后凡差出知县县令并须依旧例具事由奏知如差讫不奏或依前以闲慢公事差出知县县令其所差职司官吏并从违制分数定罪被差之官亦行防罚所贵县务别无妨阙民政得以修举取进止
　　此事最闗民政承前虽有约束终未絶其今乞严行指挥
　　仁宗皇帝赐手诏【皇祐元年】
　　朕据宸极之尊托亿兆之上懋谨盈成之戒岂忘励翼之懐然而监于猷为未臻古治动于精祲靡致善祥比来星文屡有谪见夙夜思省匪敢宁居葢虑徳政阙修刑赏差滥人有寃滞而无控雪之路民已匮困而无寛恤之实官局具设而职务或弛典章备存而纲纪不振科役烦重肆成暴刻军政简惰莫为经制教令轻出有所未安贤智在下遗而弗举奸幸妄求而不抑惠泽旋壅而不流有一于兹足戾和气朕深惟庙社之重只荷祖宗之承钦畏天命询勅人事嘉与近辅交修儆阙庶答灵戒以底休平宜令中书门下枢宻院将此十二条于军国庶务中推求实事有合更张振举者宻具条上朕当悉心详究即议施行咨尔股肱咸体予意
　　答御札手诏【皇祐元年】
　　臣等各以非才忝居大任不能禆辅圣政爕和隂阳以致星文屡有变异下饰人事上贻圣忧陛下曲示包容未赐罢免责以来効使之极言诏防丁宁睿思寛大跪受伏读兢惭失图恭以陛下尧舜用心禹汤罪已钦若天戒增修圣政弭灾召和宜集休应圣诏曰徳政阙修刑赏差滥臣以谓刑不为贵近而屈赏不可侥幸而求则无差滥矣刑赏不滥则徳政自修又曰人有寃滞而无控雪之路民已匮乏而无寛恤之实臣以谓人有寃滞必由郡县及按察之司节级陈诉若犹未伸又许披鼔挝诉固无壅遏之理然更须州郡官吏常得其人为之伸理则民絶寃滞矣今冗费无艺国用窘乏故嵗一不登下民艰食虽欲恤之而力不足也若减不急之务罢无功之赏及兵借官吏之浮冗者稍澄汰之则庶几国用不乏则可以有恤民之实矣又曰官局具设而职务或弛典章备存而纲纪不振臣以谓为官择人不使侥幸者求而得之久于其任考其殿最而升黜之无使屡迁速易不为苟简之政则职务焉敢废弛祖宗之法备在典册举而行之似若甚易但不为权幸所挠则为至难苟上下一意守兹典章坚如金石行此号令信如四时则纲纪振矣又曰科役烦重肆成暴刻军政简惰而莫为经制臣以谓前之所陈减不急之务罢无功之赏澄汰兵吏之冗则国用不乏国用不乏则可以省科役之烦重州郡官吏常得其人虽有科役亦不至于暴刻矣慎择将帅稍假威权抚驭士卒不务姑息勿使贵臣骄将挠于其间则军政自肃而有经制矣又曰教令轻出有所未安贤智在下遗而勿举臣以谓令出惟行慎乎始出出而不慎故行之未安近年以来兹弊颇甚由议臣轻建言而须必行行之无效而终无责或虽有嘉谋而事无近效人之多言横为沮议朝廷不能持之故多中变条其事状此类尤繁举贤任官宰相之职宰相不能悉知其人但当慎择防省长官及州县大吏使如近制各举所知庶几无遗才矣又曰奸幸妄求而不抑此正今之所患臣等继日议之矣又曰惠旋壅而不流臣以谓朝廷推恩靡不下究然恐郡县之吏不称朝廷之意或逋负之物合除而未除流窜之人可释而未释如此类者更宜申明圣诏曰将此十二条于军国庶务中推求实事有合更张振举者宻具条上朕当悉心详究即议施行有以见陛下求治之心勤切之至所恨臣等空疎不能上副好问虽然敢不罄竭愚短粗有所禆然今所陈乃其大畧葢虑繁词终成虚语徒烦睿览无补大猷臣等欲将十二条事举一两条细述合更张振举事件逐时面奏委曲敷陈所兾言之必行行之必当斯亦舜禹臯陶吁谟都俞之义也臣等不胜区区圣诏曰徳政阙修刑赏差滥臣等近奏以为刑不为贵近所屈赏不为侥幸所求则无滥矣臣等请畧举一端如往年苏舜钦刘巽以进奏院赛神辄用官钱即皆坐除名去年曽奭宋永宗赛神亦用官钱其罚当与舜钦辈均而曾奭等止停见任近日史昭文以不觉察手下人吏取受稍塲钱物冲替未得与差遣寻有监稍塲官阎继隆等却为昭文所发亦是不觉察専典取受一例冲替而昭文即时却与差遣其同事冯经亦连茹牵复而继隆等冲替如故此葢昭文曽奭辈以亲近而从轻罚舜钦继隆等以疎远而受重责又去年亲事官作过皇城司官吏当坐重责然皆是近臣贵戚止于降秩补外才逾年即皆复职或更迁官往年张沔以保州及李敡事降黜数经大赦至今未复旧职言体则皇城司事为重议罪则张沔等辈为轻升擢废弃理似未均不惟刑罚失平实恐贵幸壊法臣等以谓今后用法理当振举更务均平赏典之滥则如近日司天监周琮李用晦止以选课日辰便乞转官任子医官别无劳绩妄乞额外转迁如冯琦潘象蘓惟和沈遇明之辈赖陛下圣防皆与裁抑然未悉如先朝之制及前后条贯更欲申明遵守圣诏曰人有寃滞而无控雪之路臣等谓人有寃滞必由郡县按察之官节级陈诉若未申雪又许检鼔院挝诉计无壅遏之理今欲更敇约转运司提刑司凡有理许并令仔细究详如事理稍渉寃枉即选官就近覆勘勿令烦扰淹延免致贫穷无资不能诣阙者抑而无告圣诏曰民巳用匮而无寛恤之实又曰科役烦重肆成暴刻臣等以谓国用窘则科役烦科役烦则民困匮民力既困国用自乏虽欲恤民不可得已臣等请言其国用窘乏之由恭惟祖宗以来置兵与吏及赏赉赐予皆有定制量入以出故财不屈乏自康定用兵之后添募新兵几四十万数年以来虽逃亡减废之外犹不减三十余万毎嵗所费衣粮钱物等共约三千万贯匹两石束赏赉之数不在焉兼自庆厯二年后来添给二虏金帛每嵗共四十余万匹両加以频遭水旱复除租赋则国用不得不窘故国用窘则科役烦科役烦则民力困今将恤民之困穷寛民之科役正在省冗费而已省冗费之大者在减冗兵臣等巳甞奏述欲于今冬别立防兵之格宻降付逐路转运使俟至春首依常年例计防帅臣同共依新格择选老弱以减冗费其次则罢不急之土木停无功之赐予抑侥幸之求请省员外之冗官衣服用度务从敦质多方节约诸事简俭年嵗之间渐期足用国用既足则科役不烦则是恤民之实矣圣诏曰官局具设而职务或弛典章备存而纲纪不振臣等以谓官得其人职务自举选才任官正是臣等之责若官须择人不甚拘以资地事须责实当时校其殿最三载考绩必行黜陟百官修饰孰敢懈弛臣等请畧举其只如省府之官及外计之任近嵗以来迁改颇速有如假道岂暇举职所以务为一切苟简之政而职务不得不弛臣等欲乞更颁诏勅约束中外之官必须二年之外方许迁替考其殿最而升降之若特勅擢才则不在兹限所谓典章者朝廷之大法祖宗之旧制举而行之执而用之岂有纲纪不振哉葢近嵗已来縁贵幸之臣堕大法壊旧制者多矣臣等畧举其尤者祖宗之制官有定员今员外而置官者多矣如勾当皇城军头司及医官使副之比是矣又俸禄之法各有定制等级赋与固不可差今则有任观察使而请留后俸者如此之类其徒实繁臣等欲乞今后更不溢旧额而置官逾本官而受俸一守祖宗旧制不为贵幸所侵则纲纪振矣乞特颁一诏勅处分圣诏曰军政简堕而莫为经制臣等甞谓慎择将帅不务姑息勿使贵臣骄将害之军政自肃矣圣诏曰教令轻出有所未安臣等甞谓慎乃出令令出惟行若轻出之必有未允则数易屡改此为政之大若近日钱令盐法为不细而建言者谋之不臧有责此所以致轻改作而易受也往年建言诸州招刺义军去嵗却拣配诸军人心骚然其始不能详慎致不数年便有改易臣畧举此数条葢事之稍大者圣诏曰贤智在下遗而弗举臣等甞谓举贤择才辅臣之职辅臣之不能悉知众才惟当慎择台省长官州郡大吏使如近制各举所知庶几无遗才矣然臣等敢不益励蠢愚博求才智将期得士之美上副任贤之心诏曰奸幸妄求而不抑臣等以谓近臣贵戚医工卜祝及诸司人吏因縁请托妄求防劳希求内降如此之类尽守旧制一切裁抑则官邪之蹊可以渐塞圣诏曰恵泽旋壅而不流臣等尝谓凡有推恩靡不下究犹恐州郡之吏不称朝廷之意或逋负之物当除而未除流窜之人可释而不释臣等欲乞应经前年大赦合放负欠物色如省司以未见保明文字州郡以未受朝省指挥至今尚行催理者速令勘会依赦蠲除编配之人除属拣选路分外有已经量移情理轻者令具元犯奏闻防详依赦释放取进止







　　潞公文集卷十六
　　钦定四库全书
　　潞公文集巻十七　　　　宋　文彦博　撰奏议
　　乞令团结秦凤泾原畨部
　　臣切见秦凤泾原沿边熟户畨部比诸路最多至秋成以来禾稼牛羊满野以致饵冦诲盗臣乞下逐路经畧使每至秋成以前散差得力知畨情使臣牙校赍畨字委曲晓谕部族逐急早收田稼凭附险固窖藏斛防收拾老小牛羊为清野之计其强壮人马各令常切团结探畨冦若来钞掠量力御敌取进止
　　乞指挥诸路帅开报事宜
　　臣切见西人康定庆厯中每犯邉即于诸路各张声势务欲牵制疲汉兵其实入冦即并力从一路而来故邉兵常苦寡少分布不足臣欲乞严切指挥诸路帅臣每探得事宜更相开报尝须各作出师之备先为牵制贼势庶几贼兵亦自后頋不敢倂力専从一路而出取进止
　　乞令边帅练兵约束诸将
　　臣切见自庆厯初陜西四路之兵逐路始分数将毎将马步不下三二千人各有训练务要精熟兼得兵将相谙使唤之际尽知人人所能则鲜败事近闻诸将多不和同大帅罕能统制教阅部分各立异见寛猛之节不得中道狥情敛怨由此而生师克在和有异于是伏乞严戒逐路大帅讲求军法精加训练约束诸将务在和同兵声稍振邉冦自畏取进止
　　旧法逐路分诸将者葢欲居常则兵将相谙临敌则指纵如意小警即量遣一将而出稍重即又加一将或嵗月更畨出屯外寨若遇大敌即诸将尽合为一军大帅亲揔而节制之此制军之法颇得其要近时兵官多不原本此意欲罢旧制乞朝廷详察
　　奏西界事【皇祐五年】
　　臣近准枢宻院劄子节文秦凤路奏探得西界首领王罗杨诰部领人马于闰七月十四日夜往干州堡放箭当夜却囘见在吹籛谷住坐所据上件事宜干渉夏国画时要人处置臣勘会干州堡去古渭州不远切虑昨来添修古渭州之时西界妄有词説意在阻挠臣欲乞令枢宻院检会自古渭州以来如曽有西界文字及昨来传求往秦州始末一宗文字尽劄録付臣所贵细得防详取进止
　　乞差译语官
　　臣切见秦州每有畨部过陈畨事及口説事理只凭本州逐塞引领译语官繙译其间多是囘避事理改易情状畨部汉官各不知觉縁此欺致失畨情臣切虑今秦州有属户畨官知臣致任乞来公参或陈过畨字若只凭本处引领译语官恐依前欺罔乞于泾原路译语官内抽差二人于臣处只应准备牙换繙译以防奸取进止
