<!-- { "loadSidebar": true } -->
　　广絶交论【任昉初于士大夫间多所汲引殁后诸子西华兄弟等流离不能自振生平旧交莫有又恤西华冬月着葛帔练裙路逢峻峻然矜之乃广朱公叔絶交论到溉见其论抵之于地终身恨之】
　　客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪緼相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言欝郁于兰茞道叶胶漆志婉娈于埙篪圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引范张欵欵于下泉尹班陶陶于永夕骆驿纵横烟霏雨散巧厯所不知心计莫能测而朱益州汨彞叙粤谟训捶直切絶交游比黔首以鹰鹯媲人灵于豺虎蒙有猜焉请辨其惑主人听然而笑曰客所谓抚徽音未达燥湿变响张罗沮泽不覩鸿鴈云飞葢圣人握金镜阐风烈龙骧蠖屈从道汗隆日月联璧賛亹亹之致云飞电薄显棣华之微防若五音之变化济九成之妙曲此朱生得珠于赤水谟神睿而为言至夫组织仁义琢磨道德驩其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交厯万古而一遇逮叔世民讹狙诈飇起谿谷不能逾其险鬼神无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然则利交同源派流则异较言其略有五术焉若其宠钧董石权压梁窦雕刻百工鑪捶万物吐潄兴云雨呼噏下霜露九域耸其风尘四海叠其熏灼靡不望影星奔借响川骛鸡人始唱鹤葢成隂高门旦开流水接轸皆愿摩顶至踵堕胆抽肠约同要离焚妻子誓殉荆卿湛七族是曰势交其流一也富埒陶白赀巨程罗山擅铜陵家藏金穴出平原而聨骑居里闬而鸣钟则有穷巷之賔绳枢之士冀宵烛之末光邀润屋之微泽鱼贯鳬跃防沓鳞萃分鴈鹜之稻粱霑玉斚之余沥衔恩遇进欵诚援青松以示心指白水而旌信是曰贿交其流二也陆大夫宴喜西都郭有道人伦东国公卿贵其籍甚搢绅羡其登仙加以顩頥防頞涕唾流沫骋黄马之剧谭纵碧鸡之雄辩叙温郁则寒谷成暄论严苦则春丛零叶飞沉出其顾指荣辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附骐骥之旄端轶归鸿于碣石是曰谈交其流三也阳舒隂惨生民大情忧合欢离品物恒性故鱼以泉涸而煦沫鸟因将死而鸣哀同病相怜缀河上之悲曲恐惧寘懐昭谷风之盛典斯则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交其流四也驰骛之俗浇薄之伦无不操权衡秉纎纩衡所以揣其轻重纩所以属其鼻息若衡不能举纩不能飞虽顔冉龙翰凤雏曾史兰薰雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之搜慝驩兜之掩义南荆之跋扈东陵之巨猾皆为匍匐逶迤折枝防痔金膏翠羽将其意脂韦便辟导其诚故轮葢所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻故桓谭譬之于阛阓林回谕之于甘醴夫寒暑递进盛衰相袭或前荣而后悴或始富而终贫或初存而末亡或古约而今泰循环翻覆迅若波澜此则狥利之情未尝异变化之道不得一由是观之张陈所以凶终萧朱所以隙末断焉可知矣而翟公方规规然勒门以箴客何所见之晩乎然因此五交是生三衅败德殄义禽兽相若一衅也难固易携雠讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉有防哉近世有乐安任昉海内髦杰早绾银黄夙昭民誉遒文丽藻方驾曹王英跱俊迈聨横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠葢辐凑衣裳云合辎軿击轊坐客恒满蹈其阃阈若升阙里之堂入其隩隅谓登龙门之阪至于顾盼增其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想惠庄之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿艸野絶动轮之賔藐尔诸孤朝不谋夕流离大海之南寄命瘴厉之地自昔把臂之英金兰之友曾无羊舌下泣之仁宁慕郈成分宅之德呜呼世路崄巇一至于此太行孟门岂云嶃絶是以耿介之士疾其若斯裂裳裹足弃之长骛独立高山之顶欢与麋鹿同羣皦皦焉絶其雰浊诚耻之也诚畏之也
　　山栖志【孝标为安成王户曹叅军以疾去游东阳紫岩山筑室居焉为山栖志文甚美】
　　夫鸟居山上曾巢木末鱼潜川下窟穴沙泥岂好异哉盖性然也故有忽白璧而乐垂纶负玉鼎而要卿相行藏纷纠显晦踳駮无异火炎水流圆动方息斯则庙堂之与江海蓬户之与金闺并然其所然悦其所悦余每思濯清濑息椒丘寤寐永懐其来尚矣所居东阳郡金华山山川秀丽臯泽坱欝若其羣峰叠起接汉连霞乔林布濩春青冬緑回溪映流则千仞洞底肤寸云合必千里雨散所住三面山皆周绕有象郛郭前则平野萧条极目通望东西带二涧四时飞流泉清澜微霔滴沥生响白波跳沫汹涌成音枫楮椅枥之树梓栢桂樟之木分形异色千族万种结朱实苞緑裹揺白蒂抽紫茎橚矗苯防梢风鸣籁垂条榈戸布叶房栊中谷涧滨华蘂攅列至于青春缓谢萍生泉动则有都梁含馥懐香送芬长乐负霜宜男露芙蕖红华照水臯苏醥叶从风慿轩永眺蠲忧忘疾嵗始年季农隙时闲浊醪初齐缥清新熟则有田家野老提壶共至班荆林下陈鐏置酌酒酣耳热屡舞嚾呶盛论箱庾高谈谷稼不求于世不迕于物莫辨荣辱匪知毁誉浩荡天地之间心无怵惕之警
　　自序【其畧】
　　余尝自比冯敬通而有同之者三异之者四何则敬通雄才冠世志刚金石余虽不及之而节亮慷慨此一同也敬通值中兴明君而终不试用余逢命世英主亦摈斥当年此二同也敬通有忌妻至于身操井臼余有悍室亦令家道轗轲此三同也敬通当更始之世手握兵符跃马食肉余自少迄长戚戚无懽此一异也敬通有一子仲文官成名立余祸同伯道永无血此二异也敬通膂力方刚老而益壮余有犬马之疾溘死无时此三异也敬通虽芝残蕙焚终填沟壑而为名贤所慕其风流郁烈芬芳乆而弥盛余声尘寂寞世不吾知魂魄一去将同秋草此四异也所以力自为叙遗之好事云【值南史作逢方刚作刚彊】
　　相经序
　　夫命之与相犹声之与响声动乎几响穷乎应虽夀夭参差贤愚不一其间大较可得闻矣若乃生而神睿弱而能言八彩光眉四瞳丽目斯实天姿之特达圣人之符表洎乎日角月偃之奇龙楼虎踞之美地静镇于城纒天闗运于掌策金槌玉枕磊落相望伏犀起葢隠辚交映井宅既兼食匮已实抑亦帝王卿相之明效也及其深目长颈頽顔蹙齃虵行鸷立猳喙鸟咮筋不束体血不华色手无春荑之柔发有寒蓬之悴或先吉而后凶或少长乎穷乏不其悲欤至如姬公凝负圗之容孔父眇栖遑之迹丰本知其有后黄中明其可贵其间或跃马膳珍或飞而食肉或皂晩侯初形未正铜岩无以饱生玉馔终乎饿死因斯以观何事非命
　　与宋玉山元思书【宋一作朱】
　　驱马金张之馆飞盖许史之庐习匡鼎之説诗骋谷云之雕篆宾徒波涌舆轮靡息当是时也乐可言哉然静思夫君愀焉轸叹何则方凿圆枘鉏铻难从翔鸟游鱼蹉跎不狎是以贾生懐琬琰而挫翮冯子握璵璠而铩羽天诞英逸独擅民秀心贞筠箭德润珪璋信人【阙】之水镜一性之镕范而荆南雄曲高音鲜和河西名骥灭没谁赏故若先生者进有三难退有三乐窃观先生未能鸿翔鸾起腾霞跻汉将由囿空桑麻田无负郭俛眉翕肩以斯故耳今贤弟賔从抗鳞奋翼或衣绣江塘或鸣驺洛渚连骑方驱击钟乃食萼跗若是吾子复何忧哉惟当纂两仲之微迹袭二踈之风流生与渔父同嬉死葬要离墓侧金石可碎声华无寂斯道坦坦先生幸其勗与
　　答郭峙
　　闻君子旧矣但人非豕鹿转加迟滞波驳雨滞动间山川故无由交羽觞荐杂佩睨浮云以搔首临清风而浩歌变燧回星亦云劳止【并艺文类聚】
　　称族子訏歊书
　　【刘訏字彦度兄歊字士光并履高操共卜筑钟山宋熈寺东涧有终焉之志尚书郎何炯尝遇之于路曰此人风神颖俊盖荀奉倩卫叔寳之流也命驾造门拒而不答时族祖孝标与书称之　按此亦见何佟之梁典不云为书尺牍作与何炯】
　　訏超超越俗如天半朱霞歊矫矫出尘如云中白鹤皆俭嵗之粱稷寒年之纎纩
　　送橘啓
　　南中橙甘青鸟所食始霜之旦采之风味照座劈之香雾噀人皮薄而味珍脉不霑肤食不留滓甘逾萍实冷亚氷壶可以薰神可以芼鲜可以渍蜜氊乡之果宁有此耶【橘録　魏文帝与呉监论蒲桃云南方有橘醋正裂人牙时有甜耳他方之果宁有匹者王弇州附注此啓于末云此启似为南橘解嘲　东坡诗香雾霏霏欲噀人】
　　刘之遴【字思贞南阳涅阳人虬子厯太常卿湘东王药杀之】
　　与刘孝标借类苑书
　　【孝标为临川王户曹叅军给其书籍抄録事类名曰类苑及成高祖撰华林徧畧以高之】
　　间闻足下作类苑括综百家驰骋千载弥纶天地纒络万品撮道略之英华捜羣言之隠赜铅摘既毕杀青巳就义以类聚事以羣分述征之妙扬班俦也擅此博物何快如之虽复子野调声奇知音于后世文信搆览悬百金于当时居然无以相尚自非沉郁澹雅之思安能闭志经年勒成若此吾尝闻为之者劳观之者逸足下已劳于精力宜令吾见异书
　　刘孝标答刘之遴书
　　九冬有隟三余暇时多游书圃代树萱苏若夫采亹亹于缃纨阅微言于残竹嗢饫膏液咀嚼英华不知地之为舆天之为盖靡测回塘莫辨舆马乌足以言乎是用周流坟素详观圗牒搦管聨册纂兹英奇蛩蛩之谋止于善草周周之计利在衔翼故鸠集斯文葢自缀其漏耳岂兾藏山之名播于士大夫哉【并艺文类聚】
　　上汉书异状十事【萧琛为宣城太守有北僧南渡惟赍一葫芦中有汉书序传曰三辅旧老相传以为班固真本其书多有异今者而纸墨亦古文字多如龙举之例非非篆琛得而以饟鄱阳王范范献东宫昭明太子令之遴与张纉到溉陆襄等叅校同异之遴具异状十事其大畧曰】
　　案古本汉书称永平十六年五月二十一日已酉郎班固上而今本无上书年月日字又案古本叙传号为中篇今本称为叙传又今本叙传载班彪事行而古本云稚生彪自有传又今本纪及表志列传不相合为次而古本相合为次总成三十八巻又今本外戚在西域后古本外戚次帝纪下又今本高五子文三王景十三王武五子宣元六王杂在诸传秩中古本诸王悉次外戚下在陈项传前又今本韩彭英卢呉述云信为饿布实黥徒越亦狗盗芮尹江湖云起龙骧化为侯王古本述云淮隂毅毅杖劒周章邦之杰子实惟彭英化为侯王云起龙骧又古本第三十七巻解音释义以助雅诂而今本无此卷【五子南史作六子传秩作传表】
　　啓皇太子
　　【刘显字嗣芳沛国相人岳阳王长史迁平西谘议叅军大同九年卒简文帝为皇太子之遴啓请乃防令为志铭】
