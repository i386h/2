<!-- { "loadSidebar": true } -->
　　骥子堕地追风日未试千里谁能识【东坡作王大年哀词曰骥堕地走虎生而斑崔豹古今注曰秦始皇七马有追风蹑景】习之实録皇祖斯文如女有正色【李翶字习之作皇祖楚金实録乞铭于韩退之其文瑰竒具见于集中山谷引李氏事以比方叔法言曰女有色书亦有色乎曰有女恶华丹之乱窈窕也书恶滛辞之淈法度也庄子曰孰知天下之正色哉】今年持橐佐春官遂失此人难塞责【汉书赵充国传曰张安世本持橐簪笔唐书王勃传武后见骆賔王檄曰宰相安得失此人汉书公孙传曰终无以报徳塞责】虽然一閧有竒偶博悬于投不在徳【射利于市得失有命如六博之投胜负偶然初不预人之贤否也法言曰一閧之市必立之平汉书李广传大将军隂受上指以为李广数竒注云言命只不耦合也史记蔡泽曰博者或欲大投或欲分功注引班固奕指云博悬于投不必在行】君看巨浸朝百川此岂有意潢潦前【庄子曰大浸稽天而不溺书曰江汉朝宗于海退之诗潢潦无根源朝满夕已除老杜诗此岂有意仍腾骧】愿为雾豹懐文隐莫爱风蝉蜕骨仙【言无以速化为事列女传陶答子妻曰南山有豹雾雨七日不下食者何也欲以泽其毛衣而成其文章故藏以逺害选诗萧瑟含风蝉夏侯湛东方朔画赞曰蝉蜕龙变弃俗登仙】
　　次韵宋懋宗三月十四日到西池都人盛观翰林公出遨【翰林公谓东坡东坡诗中有和宋肇游西池卽此韵】
　　金狨系马晓莺邉不比春江上水船【金狨谓狨毛金色国朝禁从皆跨狨鞍老杜诗曰百丈谁家上水船义按摭言朱梁时姚洎为学士一日梁祖问及裴延曰颇知其人敏思洎曰向在翰林号下水船梁祖曰卿便是上水船也洎甚惭此诗颇用其意】人语车声喧法曲花光楼影倒晴天【唐书礼乐志初隋有法曲其声清而近雅明皇酷爱法曲选坐部伎子弟三百教于棃园文选天台赋序曰或倒影于重溟李善注谓山临水而影倒老杜渼陂台诗曰颠倒白阁影宋子京诗栖影压池天】人间化鹤三千嵗海上看羊十九年【神仙传苏仙公者桂阳人育数十白鹤降于门遂升云汉而去后有白鹤来止郡城东北栖上人挟或弹弹之鹤以爪攫楼板似漆书云城郭是人民非三百甲子一来归吾是苏君弹我何为按洞仙传仙公即苏耽此引用以言东坡盖神仙中人汉书苏武传匈奴徙武北海上武杖汉节牧羊留匈奴凡十九嵗此引用以言东坡黄州之谪老杜诗苏武看羊陷贼庭】还作遨头惊俗眼风流文物属苏仙【蜀人喜游乐谓成都师为遨头此借用东坡乐府云身闲谁有酒试问遨游首老杜诗文采风流今尚存左传曰文物以纪之苏仙见前注今栁州之东有苏仙山】
　　韩献肃公挽词三首【献肃其先眞定人其祖鲁公于许父忠献公始居太庙之通衢事具李清臣所作韩太保墓表】
　　郁郁髙阳里生才世不孤【后汉书光武纪曰气佳哉郁郁葱葱又荀淑传有八子时人谓之八龙苑康改其里曰髙阳里谓髙阳氏有才子八人也献肃盖忠献公亿之子忠献八子曰纲综绛绎维缜纬多为闻人绛缜皆为宰相维为门下侍郎鲁论曰徳不孤必有邻晋书辕门之徳不孤】八龙归月旦三鳯继天衢【八龙见首句注后汉书许邵传曰与从兄靖共覈论乡党人物毎月輙更其品题汝南俗有月旦评焉三鳯谓绛缜维也唐书薛収传元敬收徳音号河东三鳯易曰何天之衢亨】梁坏吾安仰人亡道固癯【檀弓子贡曰太山其頽则吾将安仰梁木其坏哲人其萎则吾将安放夫子殆将病也盖寝疾七日而殁下句谓老成云亡后生无所师法利欲战于胸中而道不胜故如子夏之癯也韩非子曰子夏见曽子曽子曰何肥也对曰战胜故肥也吾入见先王之义则荣之出见富贵之乐又荣之两者战于胸中未知胜负故癯今先王之义胜故肥】空令湖海士愁絶奠生刍【湖海士山谷自谓魏志徐邈传曰陈元龙湖海之士豪气不除老杜诗放歌颇愁絶后汉书徐穉传林宗母死穉徃吊之置生刍一束于庐前而去林宗曰诗不云乎生刍一束其人如玉吾无徳以堪之】物产原希世风流更折冲决疑京兆尹富国大司农【文选魏都赋曰草木之卓诡物产之魁殊灵光殿赋曰邈希世而特出折冲见前注汉书隽不疑为京兆尹有一男子自谓卫太子不疑曰昔蒯聩违命出奔辄距而不纳春秋是之卫太子得罪先帝此罪人也遂送诏狱献肃英宗朝权知开封府浃日除三司使按范纯仁所作公墓志云公任开封府推官有男子冷清自称皇太子言其母常得幸掖庭有娠出而生清都人聚观汹汹吏收捕不敢急一府惊疑莫知所决清竟止流近郡公上疏引方遂诈称戾太子事论奏甚切天子遣中使独以问公追清伏诛】逺业终三事仁声逹九宗【后汉书伏湛等赞曰中兴以后名相以任职取名者岂非先逺业后小数哉三事谓三公诗曰三事大夫献肃哲宗卽位检校太傅进封康国公仁声见孟子左传曰懐姓九宗注云懐姓唐之余民九宗一姓为九族太经聚首亦曰九宗之好此引用盖取庄子泽及三族之意又按拾遗记汉王传积粟十庾九族宗亲皆仰其衣食】方祈酌周斗何意辍秦舂【行苇诗酌以大斗以祈黄耉史记啇鞅传赵良曰五羖大夫死秦国舂者不相杵选诗任昉哭范云曰辍舂哀国钧后汉书景丹传曰何意二郡良为吾来】
　　泪尽才难日斯人遽陨倾冰枝忧木稼食昴恨长庚【汉书五行志春秋成公十六年雨木冰或曰今之长老名木冰为木介旧唐书宁王卧疾引谚语曰木稼逹官怕必大臣当之吾其死矣已而果然春秋佐命期曰萧何禀昴星而生汉书邹阳传曰卫先生为赵画长平之事太白食昴　韩魏公将薨京师木稼陜西道中山崩覆居民数十家今于上有飜山大王祠是也故荆公作魏公挽诗有曰木稼惟闻逹官怕山頽果见哲人萎最为絶唱今公诗亦曰冰枝忧木稼同记此事也惟梁壊吾安仰亦必有记特人不知耳】名与具茨重心如颍水清【具茨山及颍水皆在今许州具茨见前注太白郎官湖诗曰风流若未减名与此中俱汉书灌夫传曰颍水清灌氏宁又郑崇传曰臣心如水】堂堂万夫表直作闭佳城【并见前注老杜诗直作鸟窥龙】
　　次韵子瞻以红帯寄王宣义【王淮竒字庆源眉之青神人东坡叔丈人也晩以累举恩得官】
　　参军但有四立壁初无临江千木奴【四壁见前注襄阳记李衡于武陵龙阳洲上种甘千树临死敕儿曰吾州里有千头木奴不责汝衣食岁止一匹绢亦足用矣】白头不是折腰具桐防棕鞵称老夫【老杜诗黄防映青袍非供折腰具郭若虚图画见闻志曰隋朝用桐木黒漆为巾子里于幞头之内曲礼曰自称曰老夫尝见山谷答蜀人杨明叔简云桐防本蜀人作以桐木作而漆之如今之防三十年前犹见之棕鞵本出蜀中今南方丛林亦作盖野夫黄冠之意明叔冩此诗质于山谷故其言云尔按苏叔党所作王元直墓表云季父庆源官于雅州以论事不合取官长怒忧以罪去谋于公公笑曰古人不肯束带见督邮彼何人哉庆源服其语即谢病去】沧江鸥鹭野心性隂壑虎豹雄牙须【言山林之遂性不受制于人也文选任彦升诗沧江路穷此老杜诗盘涡鹭浴底心性又诗云隂壑生虗籁月林散清影退之诗又尝疑龙虾果谁雄牙须】鹔鷞作裘初服在猩血染带邻翁无【西京杂记司马相如以鹔鷞裘贳酒説文云鹔鷞西方神鸟也骚曰进不入以离尤兮退将复修吾初服唐文粹裴炎猩猩説云刺其血染毳罽随鞭棰输之至于一斗其説出于华阳国志】昨来杜鹃劝归去更待把酒听提壶【梅圣俞四禽言子规云不如归去春山云暮万木兮参天蜀天兮何处人言有翼可归飞安用空啼向髙树又提壶云提壷芦沽羙酒风为宾树为反山花撩乱目前开劝尔今朝千万寿】当今人材不乏使天上二老须人扶【时文潞公吕申公皆以大老平章军国重事左传曰日君乏使使臣斯司马老杜诗云此生已愧须人扶韩洪碑进见上殿拜跪给扶】儿无饱饭尚勤书妇无复禈且着襦【退之诗云诗书勤乃有世説韩康以绢与范宣云人宁可使妇无禈晋书韩伯传伯数嵗母为作襦令捉熨斗而谓之曰且着襦一当作复禈伯曰不复须火在斗中而柄尚热今既着襦下亦当暖】社瓮可漉溪可渔更问黄鸡肥与癯【杜牧之诗社瓮尔来尝昭明太子陶渊明传曰取头上葛巾漉酒太白诗白酒初熟山中归黄鸡啄黍秋正肥】林间醉着人伐木犹梦官下闻追呼【闻伐木喧噪之声犹以为追呼也唐人诗云渔翁醉着无人唤史记郅都传曰身固当奉职死节官下】万钉围腰莫爱渠富贵安能润黄垆【随书杨素传赐万钉寳帯列子曰死后余名岂足润枯骨淮南子曰上际九天下契黄垆高诱注云泉下有垆山】听宋宗儒摘阮歌【唐书元行冲传有人破古冢得铜器似琶琶身正圆行冲曰此院咸所作器也命易以木之其声清亮乐家遂谓之阮盛】
　　翰林尚书宋公子文采风流今尚尔【翰林尚书当是宋景文公老杜丹青引曰文采风流今尚存】自疑耆域是前身囊丸探中起人死【高僧传耆域天竺人周流华竺靡有常所神竒任性迹行不常汝南滕永文两脚挛屈不能起行域取净水一杯杨桞一枝拂水举手向永文而呪如此者三因以手搦永文膝令起即行如故老杜诗囊中药未冻余见前注】貌如千嵗枯松枝落魄酒中无定止【卢仝与马异诗曰此骨纵横竒又竒千嵗万嵗枯松枝乐天诗曰貌将松共瘦心与竹俱空汉书郦食其传家贫落魄无衣食业】得钱百万送酒家一笑不问今余几【昭明太子作陶渊明传曰顔延之留二万钱与渊明渊明悉遣送酒家稍就取酒汉书疏广传问其家金余尚有几所趣卖以供食】手挥琵琶送飞鸿促聒醉惊客起【嵇康诗曰目送归鸿手挥五】寒虫催织月笼秋独鴈呌羣天拍水【此以下四韵皆形容曲声尔雅蟋蟀蛬注云今促织也杜牧之诗曰烟笼寒水月笼沙退之诗一一呌羣猿又云海气昬昬水拍天】楚国覇臣放十年汉宫佳人嫁千里【史记屈原传曰令尹子兰短屈原顷襄王怒而迁之楚辞大招序曰屈原放流九年汉书匄奴传曰元帝以后宫良家子王嫱字昭君赐单于按琴曲有沈湘及昭君云】深闺洞房语恩怨紫燕黄鹂韵桃李【文选江文通别赋云慙幽闺之琴瑟楚辞曰姱容脩态亘洞房退之听颖师琴诗昵昵儿女语恩怨相尔汝乐天琵琶引曰间关莺语花底滑幽间泉流水下滩】楚狂行歌惊市人渔父拏舟在葭苇【鲁论曰楚狂接舆歌而过孔子荘子曰渔父杖拏而引其船又曰刺船而去延縁苇间孔子待水波定不闻拏音而后敢乘】问君枯木着朱绳何能道人意中事【乐天琵琶引曰低眉信手续续弹説尽心中无限事后汉祢衡传黄祖曰处士此正得祖意如祖腹中之所欲言也】君言数物传数姓璧庚庚有横理【文选刘越石诗握中有璧本自荆州璆横理谓若琴之防文汉书文帝纪曰代王卜之兆得大横占曰大横庚庚予为天王注云庚庚横貌】闭门三月传国工身今亲见阮仲容【周礼考工记轮人曰可规可万谓之国工注云国之名工此借用谓传于教坊乐工也晋书阮咸字仲容】我有江南一邱壑安得与君醉其中曲肱听君冩松风【一邱壑见前注按琴曲有风入松】
　　自门下后省归卧酺池寺观卢鸿草堂图【元豊八年以门下中书外省为后省唐书隐逸传卢鸿字颢然为嵩山明皇备礼徴之辞还山赐隐居服官营草堂】
