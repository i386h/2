<!-- { "loadSidebar": true } -->
　　谓秦为闰者谁乎是不原本末之论也此汉儒之私説也其説有三不过曰灭弃礼乐用法严苛与其兴也不当五徳之运而已五徳之説非圣人之言曰昧者之论详之矣其二者特始皇帝之事尔然未原秦之本末也昔者尧舜夏商周秦皆出于黄帝之苗裔其子孙相代而王尧传于舜舜传于禹夏之衰也汤代之王商之衰也周代之王周之衰也秦代之王其兴也或以徳或以功大扺皆乘其弊而代之初夏世衰而桀为昏暴汤救其乱而起稍治诸侯而诛之其书曰汤征自葛是也其后卒以放桀而灭夏及商世衰而纣为昏暴周之文武救其乱而起亦治诸侯而诛之其诗所谓昆崇共密是也其后卒攻纣而灭商推秦之兴其徳固有优劣而其迹岂有异乎秦之纪曰其先大业出于颛顼之苗裔至孙伯翳佐禹治水有功唐虞之间赐姓嬴氏及非子为周养马有功秦仲始为命大夫而襄公与立平王遂受岐丰之赐当是之时周衰固已久矣乱始于穆王而继以厉幽之祸平王东迁遂同列国而齐晋大侯鲁卫同姓擅相攻伐共起而弱周非独秦之暴也秦于是时既平犬夷因取周所赐岐丰之地而缪公以来始东侵晋地至于河尽灭诸戎拓国千里其后关东诸侯强僭者日益多周之国地日益蹙至无复天子之制特其号在尔秦昭襄五十三年周之君臣稽首自归于秦至其后世遂灭诸侯而一【一作有】天下此本末之迹也其徳虽不足而其功力尚不优于魏晋乎始秦之兴务以力胜至于始皇遂悖弃先王之典礼又自推水徳益任法而少恩其制度文为皆非古而自是此其所以见黜也夫始皇之不徳不过如桀纣桀纣不能废夏商之统则始皇未可废秦也
　　魏论
　　新与魏皆取汉者新輙败亡魏遂传数世而为晋不幸东汉无贤子孙而魏为不讨之雠今方黜新而进魏疑者以为与奸而进恶此不可以不论也昔三代之兴也皆以功徳或积数世而后王其亡也衰乱之迹亦积数世而至于大坏不可复支然后有起而代之者其兴也皆以至公大义为心然成汤尚有惭徳伯夷叔齐至耻食周粟而饿死况其后世乎自秦以来兴者以力故直较其迹之逆顺功之成败而已彼汉之徳自安和而始衰至桓灵而大坏其衰乱之迹积之数世无异三代之亡也故豪杰并起而争而强者得之此直较其迹尔故魏之取汉无异汉之取秦而秦之取周也夫得正统者汉也得汉者魏也得魏者晋也晋尝统天下矣推其本末而言之则魏进而正之不疑
　　东晋论
　　周迁而东天下遂不能一然仲尼作春秋区区于尊周而明正统之所在晋迁而东与周无异而今黜之何哉是有説焉较其徳与迹而然尔周之始兴其来也逺当其盛也分【一作规方】天下为大小之国众建诸侯以维王室定其名分使传子孙而守之以为万世之计及厉王之乱周室无君者十四年而天下诸侯不敢侥幸而窥周于此然后见周徳之深而文武周公之作真圣人之业故虽天下无君而正统犹在不得而改况【一有乎字】平王之迁国地虽蹙然周徳之在人者未厌而法制之临人者未移平王以子继父自西而东不出王畿之内【西周之地八百里东周六百里以井田之法计之通为千里之方】则正统之在周也推其徳与迹可以不疑夫晋之为晋与夫【一作乎】周之为周也异矣其徳法之维天下者非有万世之计圣人之业也直以其受魏之禅而合天下于一推较其迹可以曰正而统尔自惠帝之乱晋政已亡愍怀之间晋如线尔惟嗣君继世推其迹曰正焉可也建兴之亡晋于是而絶矣夫周之东也以周而东晋之南也岂复以晋而南乎自愍帝死贼庭琅邪起江表位非嗣君正非继世徒以晋之臣子有不忘晋之心发于忠义而功不就可为伤已若因而遂窃万世大公之名其可得乎春秋之法君弑而贼不讨则以为无臣子也使晋之臣子遭乎圣人适当春秋之责况欲以失国共立之君干天下之统哉夫道徳不足语矣直推其迹之如何尔若乃国已灭矣以宗室子自立于一方卒不能复天下于一则晋之琅邪与夫后汉之昭烈五代汉之刘崇何异蜀与崇未尝为正统则东晋可知焉尔
　　后魏论
　　魏之兴也自成帝毛至于圣武凡十二世而可纪于文字又十一世至于昭成而建国改元畧具君臣之法幸遭衰乱之极得奋其力并争乎中国又七世至于孝文而去夷即华易姓建都遂定天下之乱然后修礼乐兴制度而文之考其渐积之基其道徳虽不及于三代而其为功何异王者之兴今特以其不能并晋宋之一方以小不备而黜其大功不得承百王之统而不疑焉者质诸圣人而可也今为魏説者不过曰功多而国强尔此圣人有所不与也何以知之以春秋而知也春秋之时齐桓晋文可谓有功矣吴楚之僭迭强于诸侯圣人于书齐晋实与而文不与之以为功虽可褒而道不可以与也至书楚与吴或屡进之然不得过乎子爵则功与强圣人有所不取也或者以为秦起西戎以能灭周而一天下遂进之拓跋氏徒以不能灭晋宋而见黜是则因其成败而毁誉之岂至公之笃论乎曰是不然也各于其党而已周之兴也与秦之兴其説固已详之矣当魏之兴也刘渊以匈奴慕容以鲜卑苻生以氐弋仲以羌赫连秃髪石勒季龙之徒皆四裔之雄其力不足者弱有余者强其最强者苻坚之时自晋而外天下莫不为秦休兵革兴学校庶几刑政之方不幸未几而败乱其后【一作又】强者曰魏自江而北天下皆为魏矣幸而传数世而后乱以是而言魏者才优于苻坚而已就使魏兴世逺不可犹谓之荒裔则不过为东晋比也是皆有志乎天下而功不就者前所谓不幸两立而不能相并者故皆不得而进之者不得已也
　　梁论
　　黜梁为伪者其説有三一曰后唐之为唐犹后汉之为汉梁盖新比也一曰梁虽改元即位而唐之正朔在李氏而不絶是梁于唐未能絶而李氏复兴一曰因后唐而不改因后唐者是谓因人之论固已辨矣其二者宜有説也夫后唐之自为唐也縁其赐姓而已唐之时赐姓李者多矣或同臣子之异心或怀四夷而縻之忠臣茂贞思忠克用是也当唐之衰克用与梁并起而争之梁以强而先得克用耻争之不胜难忍臣敌【一作服】之惭不得不借唐以自托也后之议者胡为而从之哉其所以得为正统者以其得梁而然也使梁且不灭同光之号不过于河南则其为唐与昪璟等耳夫正朔者何王者所以加天下而同之于一之号也昔周之东其政虽弱而周犹在也故仲尼以王加正而绳诸侯者幸周在也当唐之亡天祐虚名与唐俱絶尚安所寓于天下哉使幸而有忠唐之臣不忍去唐而自守虽不中于事理或可善其诚心若李氏者果忠唐而不忍弃乎况于唐亡托虚名者不独李氏也王建称之于蜀杨行密称之于吴李茂贞亦称之于岐大扺不为梁屈者皆自托于虚名也初梁祖夺昭宗于岐遂刧而东改天复四年为天祐而克用与王建怒曰唐为朱氏夺矣天祐非唐号也遂不奉之但称天复至八年自以为非复称天祐此尤可笑者安得曰正朔在李氏乎夫论者何为疑者设也尧舜三代之终始较然着乎万世而不疑固不待论而明也后世之有天下者帝王之理或舛而始终之际不明则不可以不疑故曰由不正与不一然后正统之论兴者也其徳不足以道矣推其迹而论之庶几不为无据云
　　正统辨上
　　正统曰统天下而得其正故系正焉统而不得其正者犹弗统乎尔继周而后帝王自高其功徳自代统而得其正者难乎其人哉必不得已而加诸人汉唐之主乎曰甚哉吾子之説其隘也以汉唐之盛烈犹曰不得己而加之焉为魏晋之主则将奈何乎曰不然是乌得苟加诸人一箪食一瓢饮其义弗直而取诸人君子且从而恶之以天下之广而被乎大公之实苟非其人则阙之可已必若曰应天而顺人则继周之后桀纣之恶常多而汤武之仁义未尝等也若是其苟加诸人何哉予以为正统之不常在人率与言神圣者相类必待择人而后加焉是仁王义主不足贵而奸雄簒弑之臣得以济也
　　正统辨下
　　秦之裔罪暴于桀莽炀方于纣汉唐之主仗义而诛变以取天下其可谓之正统欤犹未离乎憾也【徳不及汤武】秦之得天下也以力不以徳【秦之亡仁义驱其人民以争敌其任贤得人孰若汉唐之始也】晋之承魏也以簒继簒隋亦若是而徒禅云尔晋隋盗也或者以为正统兹非误欤【魏以吴存至于晋而吴始灭或者又以魏为正统愈误矣自后魏东晋至于周陈五代或以义或以不义皆不能并天下】圣人不生而暴伪代兴名与实自重久矣必待后世之明者断焉断而不以其势舍汉唐我宋非正统也
　　时论
　　原弊
