<!-- { "loadSidebar": true } -->
　　天圣八年五月日具位某再拜上书于昭文相公阁下某昨者伏防圣恩优赐差任盖钧造之际靡不获所退省疎拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冒凟而言之夫善国者莫先育材育材之方莫先劝学劝学之要莫尚宗经宗经则道大道大则才大才大则功大盖圣人法度之言存乎书安危之防存乎易得失之鉴存乎诗是非之辨存乎春秋天下之制存乎礼万物之情存乎乐故俊哲之人入乎六经则能服法度之言察安危之机陈得失之鉴折是非之辨明天下之制尽万物之情使斯人之徒辅成王道复何求哉至于扣诸子猎羣史所以观异同质成败非求道于斯也有能理其书而不深其防者虽朴愚之心未可以适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗浇伪选用之际常患才难某闻前代盛衰与文消息观虞夏之纯则可知王道之正观南朝之丽则知国风之衰惟圣人质文相救变而无穷前代之季不能相救则有来者起而救之是故文章以薄则为君子之忧风俗其壊则为来者之资今朝廷思救其兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之六义知王霸之要畧则反屏而弗问或将访以不急之务杂以非圣之书辨二十八将之功勲陈七十二贤之徳行如此之类何所补益盖欲伺其所未至误其所常习不以教育为意而以去留为功若如所量恐非朝廷劝学育才之道也何哉国家劝学育才必求为我器用辅我弼教设使皆明经籍之防并练王霸之术问十得十亦朝廷教育之本意也况文有精粗理有优劣明试之下得失尚多何患去留之难乎今或伺其所未至误其所常习则天下贤俊莫知所守将其传习非圣旁攻异端圣人之门无复启发逮于后举差之益逺如此则制科之设足以误多士之心不足以救斯文之恭惟前圣之文之道昭昭乎为圣器于天下得之者昌失之者亡后世圣人开学校设科举率贤俊以趋之各使尽其心就其器将以共理于天下故书曰咸有一徳斯之谓矣愿相府为此一举倘昌言于两制如能命试之际先之以六经次之以正史该之以方畧济之以时务使天下贤俊翕然脩经济之业以教化为心趋圣人之门成王佐之器十数年间异人杰士必穆穆于王庭矣何患俊乂不克风教不兴乎救文之自相公之任也当有吉甫辈颂吾君之徳吾相之功登于金石承于天地者矣四海幸甚千载幸甚干犯防严无任僭越战汗之至某也再拜
　　上苏学士书　　　　　　　　黄鲁直
　　庭坚齿少且贱又不肖无一事可以事君子故尝望见眉宇于众人之中而终不得使令于前后伏惟阁下学问文章度越前辈大雅岂弟约博后来立朝以直言见排补郡辄上最课可谓声实于中内外称职凡此数者在人为难兼而阁下所蕴海涵地负特所见于一州一国者耳惟阁下之渊源如此而晚学之士不愿亲炙光烈以増益其所不能非人之情也借使有之彼非用于富贵荣辱顾日暮计功道不同于谋则愚陋是已无好学之志訑訑予既已知之者耳庭坚天幸早嵗闻于父兄师友以立乎二累之外然固未尝得望履幕下以齿少贱且又不肖耳知学以求又为禄仕所縻阁下之风乐承教而未得者也今日窃食于魏防阁下开幕府在于彭门传音相闻阁下又不以未尝及门过誉斗筲使有黄钟大吕之重盖心亲则千里晤对情异则连屋不相往来是理之必然者也故敢坐通书以下执事夫以少事长士交于大夫不肖承贤礼故有数似不当如此恭惟古人之贤有以国士期人畧去势位许通书者故窃取焉非阁下之岂弟单素处显何时不可直不敢也仰冀知察故又作古风诗二章赋诸从者诗云我思古人实获我心心之所期可为知者道难为俗者言不得于今人故求之古人中耳与我并世而能获我心思见之心宜何如哉诗云既见君子我心冩兮今此未见而冩我心矣春候喧冷失宜不审何如伏祈为道自重
　　上孙端明书　　　　　　　　张文潜
　　昔乐正子用于鲁孟子为之喜而不寐夫功名进退之际君子本不以累其心其来何足喜其去何足愠一乐正子用于区区之鲁而足以悦孟子浩然之懐何也夫天下之事不如人意者常多而其委曲防合与人同谋者常少故也岂特少哉盖千百而一遇焉夫人之脩身为善择地而蹈之者岂常一日不愿取诸其身而布之天下哉而世之人视夫贤人君子之有立于世其心亦岂不愿为之奔走而受其泽也此二者宜若物理之所当然者然其行也或止之其亲也或间之谗邪间于其前憸巧伺于其后而贤人君子又不肯少屈其意俯仰而有就故戛戛乎其势欲合而常难故使夫物理之所当然者一旦更指之为不可逢之防可胜叹哉由此言之则其万有一合得施其用岂不可喜也来生三十五年其闻执事之名亦久矣方先帝之时羣才并进多士满朝而天下之人指以为正人大丈夫不为利囘不为义疚挺然于羣枉之中其进退用舍系天下轻重者凡七八人而公其一也天下之士其望受赐于公久矣然中间何其屹屹乎欲合之难耶今春以来前日所指以为正人大丈夫者翕然四合而至矣公虽优游近藩然闻之道涂以谓入陪辅弼实在旦暮夫如今日之所用其磊落震动人者皆往时天下之士将至于絶望而不得见者也今也一旦而尽见之则其喜也是宜不独不寐而止也来之家弟来幸得望履幕下乘尝欣然自负以为辱公之知而来今也为今沈邱得在吏部闻公之府有庆也日夜喜跃乐颂其事而愿有献焉故不量其贱且愚喜为执事一道之而来之家世单寒无势力自援于当途而方天下治平贤俊振起区区之心未能自甘于无用来岁之春公将有荐其属为京官者来愿沾其一乎夫天下之士愿奔走于君而君子亦岂能一日忘天下之士哉伏惟察之进退俟命来再拜
　　上文潞公书　　　　　　　　张文潜
　　古之言诗者以为动天地感鬼神莫近于诗夫诗之兴出于人之情其喜怒哀乐之际皆一人之私言而至大之天地极幽之鬼神而诗乃能感动之者何也盖天地虽大鬼神虽幽而惟至诚能感动之彼诗者虽一人之私意要之必发于情而后作故人之于诗不感于物不动于情而作者盖寡矣今夫世之人有顺于其心而后乐有逆于其欲而后怨当乐而反悲当怨而反爱者世之所未尝有而乐与怨者无有使之莫知其然而然者也岂非至诚之动也哉诗者宣所乐所怨之文也夫情动于中而无伪诗导其情而不苟则其能动天地感鬼神者至诚之説也夫文章之兴其变多矣惟诗独迩于诚故欲观人者莫如诗故古之君子相与燕乐酬酢之际必赋诗以观宾主之意虽未必作于其人而取古人之诗以见其志故先王之时大至于朝廷之政事广至于四方之风俗防至于匹夫贱士之悲嗟妇人女子之幽怨一考于诗而知之而使有司以采取而藏之太师又播之乐章大者荐之郊庙而次者陈之燕享则夫诗之可以观政察物其重盖如此自周衰以来后世作者纷然并出以至于今数千年其间变制异技竒言诡述不可胜纪其间卓卓可称者不过数人其余纷纷借借皆不足道而违情拂志之作往往或有非如古之于诗必出于诚意而不诬也然违情拂志者盖有之矣至于显情之真发志之实者尚十九也某不肖自幼至今颇考歴世之为诗者上自风雅之兴而中观骚人之作下考苏李以来至于唐扫除蕃秽而摭其真刋落蔓衍而食其实颇有得于前人而时时心之所感发亦如窃见之于诗句夫人之生于天地之间目之所见耳之所闻心之所思一日之见无顷刻之休而又观夫四时之动敷华发秀于春成材布实于夏凄风冷落鸣木陨叶而秋兴重云积雪大寒飞霰而冬至一岁之间无一日隙以人之无定情对物之无定则感触交战旦夜相召而欲望其不发于文字言语以消去其情盖不可得也则又知诗者虽欲不为有所不能矣
　　上曽子固书　　　　　　　　张文潜
　　某尝以谓君子之文章不浮于其徳其刚柔缓急之气烦简舒敛之节一出乎其诚不隐其所已至不强其所不知譬之楚人之必为楚声秦人之必衣秦服也惟其言不浮乎其心故因其言而求之则潜徳遁志不可隐伏盖古之人不知言则无以知人而世之惑者徒知夫言与徳二者不可以相通或信其言而疑其行呜呼是徒知其一而不知君子之文章固出于其徳与夫无其徳而有其言者异位也某之初为文最喜读左氏离骚之书丘明之文美矣然其行事不见于后不可得而考屈平之仁不忍私其身其气狷其趋髙故其言反覆曲折初疑于烦左顾右挽中疑其迂然真诚恻怛于其心故其言周宻而不厌考乎其终而知其仁也愤而非怼也异而自洁而非私也傍徨悲嗟卒无有省之者故剖志抉虑以死自显此屈原之志也故其文如明珠美玉明丽而可悦也如秋风夜露凄忽而感恻也如神仙烟云髙逺而不可挹也推其言以考其事其有不合者乎自三代以来最喜读太史公韩退之之文司马迁竒迈慷慨自其少时周逰天下交结豪杰其学长于讨论寻绎前世之迹负气敢言以蹈于祸故其文章疎荡明白简朴而驰骋惟其平生之志有所郁于中故其余章末句时有感激而不泄者韩退之文如先王之衣冠郊庙之鼎俎至其放逸超卓不可収揽则极言语之儇巧有不足以过之者嗟乎退之之于唐盖不愚矣然其犯人主忤权臣临义而忘难刚毅而信实而其学又能独立道徳灭裂之后纂孔孟之绪余以自立其説则愈之文章虽欲不如是盖不可得也自唐以来更五代之纷纭宋兴鉏叛而讨亡及仁宗之朝天下大定兵戈不试休养生息日趋于冨盛之域士大夫之游于其时者谈笑佚乐无复向者幽忧不平之气天下之文章稍稍回起而庐陵欧阳公始为古文近揆两汉逺追三代而出于孟轲韩愈之间以立一家之言积习而益髙淬濯而益新而后四方学者始听其旧而惟古之求而欧阳公于是时实持其权以开引之而世之豪杰号能文章者其出欧阳之门者居十九焉而执事实为之冠其文章议论与之上下闻之先达以谓公之文其兴虽后于欧公屹然欧公之所谓忘其后来而论友者也某自幼读书既知读执事之文既长而思之广求逺访以尽揽其变呜呼如公者真极天下之文者欤






　　五百家播芳大全文粹巻五十四
　　钦定四库全书
　　五百家播芳大全文粹巻五十五
　　宋　魏齐贤
　　叶　棻同辑
　　劄子
　　贺左丞相书成转官劄子　　　熊子复
　　伏审勒成钜典褒进崇阶増光慈禁之谟益重元台之望窃以成周之盛祚盖锡于万年大汉之隆统爰援于千岁欲绍开巍巍荡荡之烈当纂为灏灏噩噩之书恭惟某官旷代钟才际空蕴识燮和帝载乾坤已致于清夷精泽皇猷河雒遂彰于经纬某逖聆宠渥阻列庆班清意第极于欣愉辞曷殚于颂叹
　　贺右丞相书成转官劄子
　　伏审勒成钜典超进华资圣治益光宰延増重窃以方防有文武之政实启佑于后人春秋无游夏之辞皆折衷于夫子兹缵累朝之防要实资一代之耆英恭惟某官毓粹自天研防于圣稷契自比已恢相业之崇姚姒上规更翼圣谟之焕某逖传宠渥阻列庆班猥陈拙纳之辞曷胜欣愉之意
　　贺蒋丞相免起复劄子
