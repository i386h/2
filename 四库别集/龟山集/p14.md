<!-- { "loadSidebar": true } -->
　　吴王怨望隂有邪谋邹阳枚乗之徒不能明义以导其君而区区以利说之宜乎其无益也及吴兵西向而枚乗犹以民之轻重国之大小为言则是使吴重大而汉轻小则吴兵可得而进也吴亡乗不及祸而卒以取重于世幸矣夫
　　窦婴　灌夫　田蚡
　　景帝燕兄弟欲以天位传梁王窦婴以汉约阻之忤太后防可谓不阿矣及为丞相推毂士类専用儒术虽籍福之辨不能迁惑其所守直已以往不挠权贵其节义有足称者至晚节末路失位不得志而与灌夫相为引重二人者并位公侯显名当世其平生意气何其壮哉田蚡以外戚进显淫奢无度尊已以下人壮夫义士宜耻出其门而二人者乃幸其临况以为名髙其志慕又何其污也葢骛势荣者势穷则辱而气随以夺其理然矣若灌夫者勇悍不逊有死之道焉终以一朝之忿亡其身非自取与窦婴区区复锐于为救果何益哉故卒与俱灭是亦不知量也田蚡规利卖国其不族幸矣
　　刘向
　　初孝宣循武帝故事招置名儒而更生以通达善属文与选中可谓遇主矣其后上复兴神仙方术之士而更生得淮南枕中鸿宝秘书献之言黄金可成其所为未免长君之过也岂其逢世希合而为之欤抑年少学犹未能无惑于异端欤其后与望之堪猛辈竝立于朝为羣小侧目更生乃令外亲上变事其义安在哉夫君子小人相为盛衰葢天地之大义也消息盈虚天地且不能不以其渐况于人乎且许史恭显之于汉也凭藉私昵宠嬖之恩非一日矣其培根深其滋蔓广非所以朝升而暮罢而君子之去小人又非智谋之足恃也亦有吾之仁义而已彼方欲肆欺以罔吾之信为数以败吾之义而吾且欲决而去之而自为不信其见弃也不亦宜乎予读更生传见其惓惓于其君未尝不为之叹息也惜其不知义命之归故一蹶而不振悲夫
　　朱穆
　　蔡邕谓朱穆贞而孤有羔羊之节观其立朝论议有足称者然乃从梁冀之辟何也孟子曰观近臣以其所为主观逺臣以其所主以穆之贤而主梁冀乌在其为贞孤哉然邕之从董卓无异于梁冀宜其不以朱穆为过也
　　臧洪
　　臧洪初为张超功曹后遇袁绍以为青州刺史二人之遇洪其义均矣而洪之报二人者何其异哉方曹公围超于雍丘洪欲赴难而请兵于绍袁曹方睦夫绍之与超素无一日之欢则雍丘之围非切于已也欲其背好用师以济不切之难则绍之不聴未为过而洪之絶绍岂亦不量彼已欤其不屈而死也葢亦匹夫匹妇之为谅也已
　　窦武　何进
　　桓灵之间昏弱相仍女后临朝权移近习久矣王甫曹节以台厮之贱便嬖宠昵之私窃弄神器固天下之所同疾也窦武倚元舅之亲操国重柄招集天下名儒硕德布在王庭相与仗义协谋絶凶类正犹因迅风之势以扬稃粃耳岂不易哉然而身败功頽贻国后患者几事不密而祸成于犹豫也方武之不受诏驰入歩军营召会北军五校士数千人势犹足以有为也张奂北州之人豪素非中人之党可以义动也不能乘机决策收为已用而乃迟回达旦使逆贼得与奂等合岂不惜哉何进亲见窦氏之败而不用陈琳郑公业之谏躬蹈覆辙引奸凶而授之柄卒成移鼎之祸进实兆之也范晔乃引天废商之言岂不谬哉
　　荀彧
　　厉王流彘周召二公共和为政延及宣王卒有中兴之功天下之存亡岂不以其人哉当桓灵之衰其祸未甚于流彘也董卓之乱天之未厌汉德岂有异于共和之时乎而议者谓曹公非取天下于汉其说非也方曹公以强忍之姿因乱假义挟主威以令诸侯其包藏祸心天下庸人知之矣而荀彧间关河冀择其所归卒从曹氏志欲扶义奋谋以舒倒悬之急迹其行事可谓勇智兼人矣乃独不知曹氏之无君乎其拒董昭之议何也夫岂诚有忠贞之节欤抑以晚节葢之欤由前则不智由后则不忠不智不忠而求免于乱臣宜乎其难矣呜呼荀彧安得无罪欤观其临大谋操弄强敌于股掌之间辅成曹氏霸业至其威加海内下陵上逼乃欲潜杜其不轨是犹狂澜溃堤以成滔天之势而后徐以一苇障之尚可得乎而范晔犹谓彧有杀身成仁之美吾不知其说也
　　郊祀
　　汉武元鼎元封之间燕齐之士争言神仙祭祀致福之术者以万数故淫祠于汉世为多虽当时名儒硕德继登宰辅莫有能定正之者元成之际衡谭用事始奋然欲尽去淫祠正以古义又幸世主从之其志行矣未几以刘向一言而废祠复兴岂不惜哉葢人情狃于祸福而易动鬼神隠于无形而难知以易动之情稽难知之理而欲正百年之谬宜乎其难矣以刘向之贤犹溺于习见况余人乎
　　汲黯
　　周勃起布衣葢椎朴鄙人以其重厚故可属大事则天下重任固非狷忿褊迫者所能胜也武帝时淮南王欲反独畏汲黯之节义至论公孙辈若发防尔夫汲黯之直为天下敬惮如此予独疑其狷忿褊迫临大事不能无轻动轻动则失事机难与成功故武帝谓古有社稷臣黯近之矣其有得于此乎
　　周世宗家人传
　　予读周世宗家人传至守礼杀人世宗不问史氏以为知权予窃思之以谓父子者一人之私恩法者天下之公义二者相为轻重不可偏举也故恩胜义则诎法以伸恩义胜恩则掩恩以从法恩义轻重不足以相胜则两尽其道而已舜为天子瞽瞍杀人臯陶执之而不释为舜者岂不能赦其父哉葢杀人而释之则废法诛其父则伤恩其意若曰天下不可一日而无法人子亦不可一日而亡其父民则不患乎无君也故宁与其执之以正天下之公义窃负而逃以伸已之私恩此舜所以两全其道也方守礼杀人有司不能执之而徒以闻故世宗得而不问也有如臯陶者执之而不释则虽不问得乎哉然世宗取天下于百战之余未易以舜之事望之者然则宜奈何亦寘诸法而已矣法有八议而贵居一焉为天子父可谓贵矣此礼律之通义也一寘诸法而两不伤焉何为不可哉













　　龟山集巻九
　　钦定四库全书
　　龟山集巻十　　　　　　　宋　杨时　撰语録
　　荆州所闻【甲申四月至乙酉十一月】
　　先生曰自尧舜以前载籍未具世所有者独宓牺所画八卦耳当是之时圣贤如彼其多也自孔子删定作系之后更秦歴汉以迄于今其书至不可胜记人之所资以为学者宜易于古然其间千数百年求一人如古之圣贤卒不易得何哉岂道之所传固不在于文字之多寡乎夫尧舜禹皋陶皆称若稽古非无待于学也其学果何以乎由是观之圣贤之所以为圣贤其用心必有在矣学者不可不察之也
　　观孔门弟子之徒其事师虽至于流离困饿濵于死而不去非要誉而规利也所以甘心焉者其所求也大矣流离困饿且濵于死有不足道者学者知此然后知学之不可已矣
　　古之学者以圣人为师其学有不至故其德有差焉人见圣人之难为也故凡学者以圣人为可至则必以为狂而窃笑之夫圣人固未易至若舎圣人而学是将何所取则乎以圣人为师犹学射而立的然的立于彼然后射者可视之而求中若其中不中则在人而已不立之的以何为准
　　问曾西不为管仲而于子路则曰吾先子之所畏或曰羞管仲之所已为慕子路之所未就此说是否曰孔子曰由也千乗之国可使治其赋也使其见于施为如是而已其于九合诸侯一匡天下固有所不逮也然则如之何曰管仲之功子路未必能之然子路譬之御者则范我驰驱者也若管仲葢诡遇耳曾西仲尼之徒也葢不道管仲之事
　　六经不言无心惟佛氏言之亦不言修性惟扬雄言之心不可无性不假修故易止言洗心尽性记言正心尊徳性孟子言存心养性佛氏和顺于道徳之意葢有之于理义则未也
　　圣人以为寻常事者庄周则夸言庄周之博乃禅家呵佛骂祖之类是也如逍遥游养生主曲譬广喻张大其说论其要则逍遥游一篇乃子思所谓无入而不自得而养生主一篇乃孟子所谓行其所无事而已
　　问孔子曰中庸之为徳其至矣乎何也曰至所谓极也极犹室之极所处则至矣下是为不及上焉则为过或者曰髙明所以处已中庸所以处人如此则是圣贤所以自待者常过而以其所贱者事君亲也而可乎然则如之何曰髙明即中庸也髙明者中庸之体中庸者髙明之用耳髙明亦犹所谓至也
　　问或曰中所以立常权所以尽变不知权则不足以应物知权则中有时乎不必用矣是否曰知中则知权不知权是不知中也曰既谓之中斯有定所必有权焉是中与权固异矣曰犹坐于此室室自有中移而坐于堂则向之所谓中者今不中矣堂固自有中合堂室而观之葢又有堂室之中焉若居今之所守向之中是不知权岂非不知中乎又如以一尺之物约五寸而执之中也一尺而厚薄小大之体殊则所执者轻重不等矣犹执五寸以为中是无权也葢五寸之执长短多寡之中而非厚薄小大之中也欲求厚薄小大之中则释五寸之约唯轻重之知而其中得矣故权以中行中因权立中庸之书不言权其曰君子而时中葢所谓权也【一连下段】
　　舜跖之分利与善之间也利善之间相去甚微学者不可不知
　　为文要有温柔敦厚之气对人主语言及章疏文字温柔敦厚尤不可无如子瞻诗多于讥玩殊无恻怛爱君之意荆公在朝论事多不循理惟是争气而已何以事君君子之所养要令暴慢衺僻之气不设于身体陶渊明诗所不可及者冲澹深粹出于自然若曾用力学然后知渊明诗非着力之所能成
　　私意去尽然后可以应世老子曰公乃王
　　儒佛深处所差杪忽耳见儒者之道分明则佛在其下矣今学之徒曰儒者之道在其下是不见吾道之大也为佛者既不读儒书或读之而不深究其义为儒者又自小也然则道何由明哉
　　君子无终食之间违仁说者曰饮食必有祭是也曰如是则造次颠沛之际遑遽急迫甚矣欲不离仁仁之道安在且饮食必有祭小人亦然岂能仁哉
　　孔子以其子妻公冶长以其兄之子妻南容说者曰君子之处其子与处其兄之子固不同也曰兄弟之子犹子也何择乎诚如所言是圣人犹有私意也圣人不容有私意若二女之少长美恶必求其对所妻之先后未必同时安在其厚于兄而薄于已邪记此者特言如是二人可托以女子之终身且圣人为子择配不求其它故可法也
　　或谓孔子登东山而小鲁登泰山而小天下此言胜物而小之曰使圣人以胜物为心是将自小安能小物圣人本无胜物之心身之所处者髙则物自不得不下耳叶公以证父之攘羊为直而孔子以为吾党之直者父为子隠子为父隠夫父子之真情岂欲相暴其恶哉行其真情乃所谓直反情以为直则失其所以直矣乞醯之不得为直亦犹是也
　　周礼王燕则以膳夫为献主说者曰君臣之义不可以燕废曰是不然此孟子所谓养君子之道也礼受爵于君前则降而再拜燕所以待羣臣嘉宾也而使之有升降拜揖之劳是以犬马畜之矣故以膳夫为献主而主不自献酧焉是乃所以为养君子之道而廪人继粟庖人继肉之义也
　　周礼凡用皆防唯王及后不会说者曰不得以有司之法制之曰有司之不能制天子也固矣然而九式之职冡宰任之王恣其费用有司虽不防冡宰得以九式论于王矣故王后不防非荡然无以禁止之也制之有冡宰之义而非以有司之法故也
