<!-- { "loadSidebar": true } -->
　　始予闻长桥之胜将遂一游而无因辛亥孟夏文安赵侯徳勤守嘉兴拉予行自嘉兴取吴江一夕舟至岸下予曰兹游可以遂矣越七月戊申朏告侯假舟侯忻然从之一僧约偕行侯令子侄俱既而僧败盟子侄不克徃予曰僧非吾徒儿曹真累人耶不若独徃独往不若勇往告侯趋具舟侯许诺舟具予擕康节诗集从以樽酒翩然登舟是日晡出望吴门禾与舘下小泊次经杉青闸过堰六里到黄土桥铺又九里秋戍铺酌酒三杯隠几诵诗江风大作舟不可进宿峡路三更下雨五更风特甚平明望市早炊市尾一湖名莺鬬篙师云通霅川先是友人徐子融书报入闽而仆适有是役于是始赋懐逺之诗知君定泛武夷溪我亦吴江一棹随闽浙缅懐千里别吾人同是一襟期又十八里八尺聚落十数家西北崛起二山云苏湖界也晩过四桥旁连震泽弥茫无复畔岸但见防樯掀舞于其中真伟观也嘉其壮则又赋诗而过之第四桥东风浪颠吾生信命独安然身轻有似舟飞叶心逺还同水际天已学在山擒虎豹更图于此钓鲸鳣须防险过平如掌万丈垂虹跨碧川抵县市登垂虹望太湖水濶天低风急涛怒纵观移时真有荡空之势逼暮不可乆遂厯井邑复登舟独酌三杯赋登垂虹诗雄据垂虹望太湖始知竒观属东吴舟横似岸遮不防浪起如山认却无【缺】尾坐看千舰过倚空时见一防孤松江钓客休相问我到松江不为鲈晨兴登华严寺佛阁阁正面湖石枕垂虹僧颇能诗指垂虹曰桥之羙阁能尽之所谓不识庐山真靣目只縁身在此山中喜其言之予契也为之赋诗杰阁凭栏眼界寛天将震泽壮吴门乾坤髙下相连接日月朝昏见吐吞巨浪声翻鼍起鬬危樯风急骏来奔定知从此难为水更欲乘槎问本源侯临行语以游癯庵庵王氏别墅也访诸邑人得其径于是徃新二亭一宜芳一未名余若烟雨观玻璃沼仅存败屋遗址荒秽不治无足题咏始予登舟风日暄甚半夜雨声敲篷陡变寒是游念可已矣不知王子猷何为不必见戴也搔首不寐起而赋诗况有从前鸥鹭约可无十幅顺风蒲政湏着我扁舟里畵作松江烟雨图遂决策舣舟至明日天开云净霁色千里如初解防因自幸曰吾愿济矣世间事类此者多人诚有意天将从之岂但是哉归棹月明顺风扬舲酌酒诵诗因叹世之得于名利者能几也于是作游吴江行记后二日庚戌
　　游山记
　　嘉定己巳秋九月傅岩叟拉予与周伯辉践傅岩之约癸巳岩叟伯辉发铅山之东洋予自水北徃防于千田原归福庵因止宿焉庵则岩叟先茔山水环合秀润迫人裴徊顾望日薄暮矣举酒数酌对青灯夜话久之各就枕五更睡觉闻小雨敲叶声纎以俗语知必无霖潦以阻吾三人游兴明发小霁登笋舆度崧岭则乍明乍晦如春二三月时至冢顶小盘礴赋诗饮酒以自壮下岭十里所小原午炊命杖屦欲览山川之胜则雨【缺】作矣遂登车又五里至于竹林之隠居具鸡黍话畴昔深夜犹不寐乙未朝雨不止且骤二人者趋傅岩之意甚急予以诗留之岩叟和荅复有诗恵赠日且午豁然开霁饭仆不及二人亟命驾不可遏矣予遂趋而从之度北岸桥过黄沙辛稼轩之书堂感物懐人凝然以悲入隠将峡峡长三四里许两山奔迫相抱凡数曲小溪介其中因山之势以流亦清驶环帯峡尽行山蹊数里皆樵牧之径至佛母岭下清池秀石已有可玩伯辉谓傅岩之苖脉理或然也度岭自野鸭塘而右趋傅坞前望有亭列于山椒即傅岩絶顶吾三人者舍车策杖循山涧以出涧之侧古木盘屈藤萝蔓延怪石隠见不可名状涧或流石底或穿石腹姿态横生殊可玩葢自山之隂绕山之阳而一窦涓涓不絶即其源岩踞山阳之左麓其口可容坐十余人内渐狭繇峡口入数歩间有井焉其深莫测自井而徃暗昧不辨人物尝有持炬入者以不可穷极而返出岩自右登山往往皆怪石或洼然而下或隆然而髙或洞然而空或窅然而深或群然而齐或特然而孤峡可通身崖可侧足若窒而通如徃而复不得其径游者輙迷向背时有古梅桂树藂生其间有若种而实非人力至山之巅所谓群玉堂者最其佳处一巍然独髙群环列两傍有如天造地设因觞酒罗豆以领畧之夜宿岩前之乐轩岩叟玩之不足命烛至石上桂影蒙笼羣错落清絶可赏丙申将下山又登髙据胜处举酒早炊罢出傅岩道报恩寺前不果入行数里至袅桥泝流直上东坑众山髙鎻如封闭然鎻外竒防出最隂阳家所爱又十里饭龙寺读予儿时所题诗既赧然而愧又感焉以伤前迈登高洲岭出三胆原至髙州假榻伯辉之竹轩谒傅岩主人周徳量德量是夕同饮伯辉家语笑谐谑如平生驩丁酉朝将出髙州徳量折简招饭辞不获已而留是日早雨午霁伯辉诚卿偕子侄同访其兄升之遂往葛山观先陇塟已三百年矣形势蟠踞数里山川秀濯靣对一端然云外潭山侵云汉偶雾雨不可见前軰言地理之胜者推先焉往时太傅正识诸公皆其所孕而周族至今繁衍不替意者有所自云晚归饮徳量家各尽醉再宿伯辉舘戊戌登髙洲晨炊慈誓院出慈誓行十里许皆深林中襟山帯溪时有佳处道多论情话旧吟咏有所不暇度溪登石岭岭下溪名大奥两山如来水去而复彷佛武夷气象水靣处石壁峭立其下滙为寒潭潭中石可坐数人予三人坐其上各举酒一杯岩叟赋诗予与伯辉皆和而予亦自赋焉自此泛溪抵予竹林所居岸下无十里予深有结庐之兴过峡至白水憇于石壁岩道者庵因饭焉庵僧出纸笔督诗甚亟聊以数语戯之初欲自石壁岩取百丈际观瀑水或谓秋冬水涸或谓路险不可进遂罢兴游西坞登山宿章法院岩叟旧游作诗问讯旧题无恙谓三十年有竒矣同游存殁者半为之叹息寺僧作汤饼留连夜话甚欵己亥自章法过洪都观山行七八里登髙懐逺间见于赋咏凡再逾岭渐入山谷间望林麓楼观丹碧即观之所在小溪帯其前人烟数家牛羊鸡犬桑麻竹树若自为一乾坤葢去平地约十里读惠主簿之诗可知也时前重阳一日芙蓉烂开道流出酒对花兴甚不恶酒行既止人复酌一巨觥岩叟与伯辉下岭西归铅山予复登山东归上饶问灵泉路则鸟道仅能容足山势腾踊水多自髙泻下路旁若涧中率多怪石出没各献状可观予又为之赋诗惜岩叟伯辉未之见自癸巳至己亥凡七日所歴凡三百里有所感触时见于诗虽应口而成不能尽工亦足以写一时所见与其所懐览者取意焉大抵事无巨细遇合诚不偶然癸巳之朝岩叟伯辉约予晚防于千田庵或先或后亦未定及予至扬航渡甫登舟则二人忽已在津头矣遂同舟而济三人相顾而笑谓初不期至此后连日在道止宿人家若僧舎则雨而登览游玩必霁遂得以从容尽兴然则是游虽欲已有不容自己者十月乙丑陈文蔚记
　　傅讲书生祠堂记
　　事有出于一时感触之真者要非智力所能强葢人生天地间与万物为一体痒疴疾痛未始不相闗自其已私一胜隔形骸而分尔汝一膜之外皆非吾身矣嗟夫仁也者人也其初岂若是哉况人情相距不逺以物视物则忤以身体物则仁人有冻馁若已不饫温人有困苦若已不安适是不以已为已而以物为己此以诚动彼以诚应一时感触之真可以言语形容哉铅山傅岩叟防亲师学肄儒业抱负不凡壮而欲行爱人利物之志命与时违抑而弗信则曰士有穷逹道无显晦乃以是理施之家而达之乡遇嵗歉若霖潦邻里艰食则捐金粟以赈之易冻而温变馁而充繇是欢声和气周浃闾井嵗己未谷频年不熟民间嗸嗸州家以为忧檄永豊丞林君汝臯至邑劝分父老相率诣林自言谓公不待劝分先已捐直发廪且能遍谕乡之诸豪谓闭粜非所以恤灾林以是深相归重防先是邑之多士亦以白令尹父老之言益信即以事闻之郡郡闻之台既覈得其实则转以申省时稼轩辛公有时望欲讽庙堂奏官之岩叟以非其志辞辛不能夺议遂寝节目具存尚可覆也江左民贫生子多不举习以为俗或不忍呱呱则委而弃之涂然收者不二三则资给之使之飬视多所全活近世风俗偷薄势力加人则慿恃以凌物一乡有豪民则旁皆贫弱矣甚者鬬其民而坐视今自县郭以东数十里人有忿争则譬以利害而平其曲直邑既简讼而民间无扰以是居乡深得古人友助扶持之意虽岩叟之志未究于用而爱人利物之端已见于此使得为时用以展布其欲为则霑其惠与得其平者岂止乡隣而已哉人感之深即其所居之侧玉虚道宫辟室肖容而表敬焉是举也葢出于人情不能自己之机固强之不可得亦谢之所不能祠既立里人合辞来请予文以记且将以兴起后人顾予与岩叟为平生交熟识其用心无得而逊然尝因是而论之世之缙绅大夫任父母斯民之寄既不能宣布上德以逹于下反噬肤噆血以为荣身肥家计坐堂上聼两词一任私意以变乱其是非讫无所赴告抱抑屈终其身闻岩叟之风得无愧乎虽然岩叟所及又不止此士之不得志而流离道路者多望风归之莫不随豊约以遂所请往往南闽东浙人知有岩叟是亦人所难能也岩叟虽无轩冕之荣开径延賔竹深荷浄暇时胜日饮酒赋诗自适其适不知有王公之贵岂非忧人之忧故能乐已之乐是不可以不书因亦附见云岩叟名为栋尝为鄂州州学讲书嘉定四年嵗重光恊洽閠月戊子上饶陈某记
　　铅山西湖群贤堂记
　　为政有大体逹幽枉雪寃滞使民有所赴愬者次之而汲汲于催科抑末矣国家张官置吏星罗碁布徧满州县非茍然也葢将使之布宣德意推明教化正人心厚风俗以夀国脉于亿万年之永岂欲其营私殖货剥下媚上顾为基本蠧哉欲正人心则莫若崇儒重道教学明伦使为士者知所趋向而明礼义欲厚风俗则莫若崇尚节谊褒表仁贤使闗节脉理上下相通而利患无所择如是则为政之大体得矣虽屑屑细故莫或毛举未损也况大纲既正众目毕张岂有得其大而遗其小哉苕溪章侯来宰铅山慈祥恻怛寛大乐易民之归之如婴儿之慕慈母至家具其衘焚香以祝之然则侯之为政可知矣未几一新县庠植僵起仆缩地费以飬生员春秋二补及毎月课试躬率僚佐精加考覈陞黜必当繇是诵之声不絶寂寥湮废之余而剑佩锵锵矣然侯之心犹以为是特故事之常未足以偿吾素乃于西湖之傍买屋一区取是邑前后名贤之所经歴邦人之有行义寓客之为时望者不以爵秩崇卑姓名显晦凡有善可书莫不传之以着其始末赞之以扬其徳羙祠之以表其敬其大者则取其讲学之功道綂之继辨异端似是之非发前圣未明之蕴扶人极立世教有功于万世者其次则志气之激昻风烈之峻防忠君孝父舍生取义有如秋霜烈日足以激贪而起懦其下则居官可纪处乡以义厉金石不移之操剖藩篱尔汝之私以至履行之修餙文章之典雅足以传世而行逺者莫不取之凡一十有六人堂以群贤扁之仿钱塘湖上之意然则是举也其于人心风俗岂小补哉傥是邑之士体侯之意自是以徃厉志圣贤之学而耻为章句小儒则侯之功及于是邑者讵止一时而已寓公若邦人防身狥国推已及物修身以见于世则风俗岂不大有可观者予于是既嘉侯之用心抑有望于邦人虽然风俗自人心始也近世以来人心偷惰亷耻不立其为风俗累也大矣侯既于讲学留意以正人心为本则风俗之变不难矣邦人其朞月以俟规画既定走书上饶诿文蔚志其颠末文蔚不敢以不文辞遂为之书侯名谦亨字牧叔其先政贰卿尝歴言路议论风采有足尚者宜侯克世其家云绍定庚寅二月既望頴川陈文蔚记
　　苏坡记
