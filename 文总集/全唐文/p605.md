<!-- { "loadSidebar": true } -->
    皇上闻哀撤悬，出次挥涕，追柳庄而亟命，思郑产而安归？制赠使持节都督荆州诸军事荆州刺史，赠物四百段，米粟四百石，丧事官给，仍差官四品一人监护，有加等也。太常考行，谥曰忠。《书》不云“殷之得传，用训朕志，而承其道”。《雅》不云“周之命程，是用戒我师而就其绪”。於戏！惟公浚明前典，允迪古训，总而成之。入则献规，出不言政，石建、孔光之比；决胜千里，通知四夷，子房、充国之亚。为将军，尊重於位，而谢宾客，公之不敢专；为丞相，开陈其端，以归人主，公之不敢伐：如是则镂彝器，图常，载史官，列盟府矣。夫翠鹄犀象，非不鸷也，有其用则不全；麟凤黾龙，非不灵也，无其时则不至。若时已偕，用不竭，身已康，名不灭者，既明而且哲也。公上惟祖祢，傍至功缌，顷於槐里之，堇原之右，卜其兆，图其域，各以族而为之度焉。临薨，戒诸子曰：“俭则自完，孝不忘本，吾之志矣。”嗣子陈州刺史先、左千牛中郎将先择等，克奉遗命，能循懿业，以年月日，葬於旧茔，亡夫人太原王氏从，礼也。昔禽息进里奚於秦，而穆公之政厚；虞邱进叔敖於楚，而庄王之力霸：故有代祀而代禄焉。则我师臣计功，允子宏风，小彼秦楚之事，大哉韦平之烈。谋可久者，敢作铭曰：
    稽古陶唐，惟帝之初。迁虞事夏，俾侯而居。曾盘峻峙，令德之祉。亦曰绵系，诞生君子。君子伊何，邦之宰臣。宰臣伊何，秉我洪钧。登於庙堂，王则是保。服於戎狄，公常致讨。事惟一心，恭三命。崇让颐老，归闲体正。天也不，人之云亡。大夫掌域，群公会丧。咸阳北坂，渭水南渡。其如邢山，永此防墓。
    ○高安长公主神道碑
    惟开元二年龙集摄提格夏五月哉生明，高安长公主薨於长安永平里第，享年六十有六。呜呼哀哉！景申，上发哀，於晖政门设次，举声辍朝。加等遣大鸿胪彭城侯刘知柔持节斋书赴吊，京兆尹摄大鸿胪邓国公张、司农少卿李彦有司帅属护丧，文武五品已上会哭。《书》不云“敦族至於九，以昭於百姓”。《礼》不云“叙亲居其一，以统於万人”。此所以追有虞而化天下，感配陈而恸宸极。复以为素诔行，彤管区风，司常留，执史多紊，制银青光禄大夫行紫微侍郎兼知制诰上柱国许国公苏为铭刻石。臣不敏，言拜命云：
    长公主讳某字某，陇西狄道人，高祖神尧皇帝之曾孙，太宗文武圣皇帝之孙，高宗天皇大帝之第二女，中宗孝和皇帝之姊也。太上皇之姊，开元神武皇帝之姑也。昔轩后修德，高阳任而豫之；虞臣迈德，伯阳冲而用之：故先王会昌而王者兴，前圣受命而圣人作。自风偃三代，刑清百年，扬耿光於祖宗，绍期运於神武，上以比崇于黄轩至其道，次以宗极于玄老施其教。庆渐绵瓞，恩周行苇，重熙而累盛，皇哉而唐哉。公主承姊月之华，分女星之耀，闲和美度。婉娩令德，有循其礼，无择於言，鉴图取则，闻诗服义，故可以赋丝纟昏而开汤沐者也。於是曳红绶，赐青圭，香满玉垆，彩摇金缕：允所谓帝乙归妹，以祉元吉，鲁侯主婚，是称同姓。始封宣城公主，下嫁乎王氏。驸马都尉故颍州刺史赠右监门将军太原王府君讳勖字遂古，右监门将军平舒公之孙，歙州司马之子。自周储洛滨之契。秦将频阳之业，门昌帝绪，家累天姻，徵平叔之才貌，得孟孙之阀阅：亦既观止，展也令仪，成其肃雍，率由俊彩。至盥漱栉纵，笄总衣绅，箴管刀砺。线纩{般糸}：若此者敬而持之，动必於是，则其馀可重也。
    天授中，圣后从权革命，驸马非罪婴酷，公主复归於後庭。凡九十甲子，口不入辛味，耳不聆曼音，体逾尚柔，言靡敌怨，运观心之神，岂寂以幽通？将虚而信受。有菩萨现前者数四，后每奇之。中宗禹物不改，汉仪初复，命宗正卿李珍册拜宣城长公主，食实封一千户，并置府僚，比侯王之封，齐令丞之秩。太皇御极，又增五百户，改封於高安，且重永康之册允符长广之拜。今上握图，又通前加至二千户，尚於德，先於亲也。公主顷岁奉尝睹高宗画像，虽光灵在天，而见似目瞿，感咽於地，遂成心疾。至使名医萃止，御药相望，孝焉而终，仁则何辅？呜呼哀哉！
    富贵骄奢之资，不期而至；吉凶盛衰之象，不召而成。故泰忘约。吝生动，宠怙权，雅邪丑正，知得而不知丧，知存而不知亡：尝历观之熟矣。由是黄金象牙，明珠翠羽之饰积於外；雕文刻镂，衣纨芦之巧充於内，然後坚车良马，浆酒藿肉，吹笙竽学歌舞於其者，殊不知以相强而结祸，因自瓷而招危。鲁元所以好过度，窦太所以纵窬礼鄂邑所以怼抵罪，湖阳所以匿犯法，馆陶所以求不获，昭平所以免河上：埒开邙阜，允子孰闻？田在汉京，权臣所夺。吁！可长叹息者矣。我长公主则不然：避荣守静，退藏於密；端操正色，进寡其辞。为皇女焉，为皇姊焉，为皇姑焉：非不贵也。能戒盈忌满，智崇礼卑，俭德之恭，让德之益，主无攸遂不专也，勤无告劳不匮也。宜於秋犊，以助宗人；率彼春蚕，以从王后：则未尝忽诸。犹深悟色空，大依禅惠，观我生之进退，究人事之终始：荩泡梦之为喻也。散以檀那，离於染著，景□岁，请罢赋邑，蠲属官，遂沈冥，从省旷，书上而制违之。呜呼！身殁意馀，道之微者。
    古有女仪嫔则焉：或孟母之勤学，敬姜之知礼，仲妻之辞相，惠妇之光夫。然出於素族，书之缇史，未有居高益下，托体至尊，如长主之俦矣。故能九师让能，三子闻教，自我之出，与时偕行，知微知彰，不谄不黩。长曰，银青光禄大夫太仆少卿；仲曰晖，朝请大夫卫尉少卿；季曰柬，尚舍奉御：并欲报罔极，栾貌棘心，哀以送之，黾从筮吉。粤某年八月朔十七日，葬於咸阳之北原，礼也。落月过半，秋阳浸微，清节凝兮朔风断，丹列兮秋□飞。望槐里而西驰，去园而北顾，视牵牛兮像设，过饮龙兮径度。{穴叫}{穴条}，嬴女之楼台。松柏阴烟，近汉皇之陵墓。其词曰；
    赫赫上帝，临於巨唐。卜年万倍，诞睿兴王。何彼矣？休其有光。亦既从夫，车服不系。亦云主妇，蘩以祭。在贵能约，终温且惠。乐只君子，曾不永年。未亡之人，归於九天。心以理遣，身以义全。光於累圣，受于明命。伯姊延晖，皇姑袭庆。监以损益，辞其满盛。我有空言，宗於释门。不生不灭，兹道存存。兑之降灵，西反其魂。咏清浅兮天之际，忆潇湘兮日已逝。登寒山兮见超忽，生秋草兮坐芜没。金为字兮琬为碑，永贞芳兮实在斯。
    ●卷二百五十八
    ☆苏（九）
    ○唐紫微侍郎赠黄门监李神道碑
    世称李公德为范，言为师，行为则，事为程。於戏！彼之四者，吾以一贯。及值缉熙之运，怀广大之业，天下谓之登相国，践台司，竟而此位不跻，亦公之誉也。若季孙何访？不对者宣尼；季子可法，以书者文仲：夫如是，故闻其风，志其道，粤未量已。公讳，字尚真，赵房子人也，柏人侯昙裔孙。侍书劲十一世孙，自咎繇虞臣，老聃周史，纯嘏之烈，清华其冠。曾祖彦博，振威将军光州固始令。祖惠明，弋阳西曹椽熊州司仓书佐。父大智，阆州新政令，公贵达，追赠济州刺史，以昭孝焉。北临代有恒岳，东注彭有泫水，岂恒之宝，泫之精矣？何奇士之不乏，而我公诞生欤？
    公幼而闵凶，弱不好弄，十一从学，极奥研几；十二属词，含商咀徵。中书令薛元超谓人曰：“此子必负海内盛名。”十九郡举茂才策第，考功郎刘思立一见又如之。调补潞州壶关、婺州武义尉，羁云逸而在泥蟠也。秩满诣选，吏部侍郎苏味道，伟藏器而嗟韫椟也，特授蓝田尉。又策高第，累迁乾封万年尉，雍州长史薛季泉视事咨谋，推诚悦服，主画诺而班诏书也。擢为监察御史，历殿中侍御。平而不颇，疏而不漏，与御史令黄门监渔阳公承旨鞫伪，发奸除恶，刑以矫末，礼以教中，有若决疣溃痈，焚符破玺。景龙中，叶静能谄谀媚妒，权势倾人，自谓金鼎可期，羽衣而立，公劾奏其僻，中宗原而宥之，不肖者惧，不仁者远。无何，加朝散大夫，迁尚书司勋左司二员外右司郎中中书舍人，立义起草，司言挥翰，荩闲练而芳蔚也。遂长兼昭文馆学士，云龙待问，天马成歌，群士跃鳞，系公称旨。太子上即位，检校吏部郎中，正关键端也，持刀尺审也。建是无挠，翕然有声。二岁迁黄门侍郎，加银青光禄大夫，进爵中山郡开国公，食邑二千户。双转紫微侍郎，掌制数月，兼刑部尚书。明年正除检校尚书，校郡国考绩凡二岁。
    古之迈迹垂宪，选贤与能多矣，抑扬者或龃龉龉为心，塞默者或为貌。介无不执，执则嫌於偏；柔无不通，通无恶於善：士君子患也。公列近臣、居常伯则不然：秉命彝德，彻乘理，错综平枉，梧按（疑）伦省；忠而公，信而顺，谋始而作，虑先而动：明可照肝胆，精可析毫芒，议必当而刑不放也。故邦释令典，公敷大猷，粗举凡矣。圣人迪谟训、书简册惟文乎？公掌丝、握铅椠，典可常而史不隐也；圣人鞠师旅、缮甲兵惟武乎？公赋其车以器，居有礼而用有神也；圣人讯法约、畴事省惟清乎？公削烦苛、节更算，著诸令而便於宜也；圣人核臧否、甄黜陟惟明乎？公差九牧、区五等，措诸枉而举於直也。夫文武以序，清明以成，斯事体大，与时偕行。行之我公，则无遗矣，呜呼我公，何不寿矣？明灵罔恤，ウ忽而殂，享年六十，开元丙辰岁仲春癸酉，薨於京师宣阳里第。旒冕震悼，衣冠痛惜，秦里奚、郑子产乌足拟哉？制赠公黄门监，绢布三百匹，米粟三百石以赙之，太常考行曰贞，宜矣。
