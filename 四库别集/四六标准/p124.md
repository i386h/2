<!-- { "loadSidebar": true } -->
　　册命元勲序升孤傅【孤傅当作孤保初寮除郑洵武制眷予孤保】三少特揖虽均为贰公之官【周礼夏官司士正朝仪之位孤卿特揖注特揖一一揖之也】四夷咸賔见时乃万世之绩【尚书明王盛德四夷咸賔又万世永赖时乃功】君臣叶庆朝野交驩恭惟某官明允而笃诚【左传齐圣广渊明允笃诚】深而肃括【法言或问士何如斯可以褆身曰其为中也深其为外也肃括则可以褆身矣】调政化不调之琴瑟【见上条】续古今难续之鼎彞【汉书宣帝时汉阳得宝鼎铭曰王命尸臣官此枸邑张敞议曰殆周之襃赐子孙刻铭其先功者也彞宗庙常器也东京赋铭勳器歴世弥光鼎彞皆铭功之器】中书十五秋得贤人可乆之德【职官分纪真宗时王旦拜平章事陜郊处士魏野以诗寄旦曰圣朝丞相年年出云在中书十四秋西祀东封俱已毕好来相伴赤松游旦感悟遂求退】辟国数百里复宁王有指之疆【诗昔先王受命有如召公日辟国百里今也日蹙国百里尚书率宁人有指疆士】迄令大宝之还【宁宗嘉定十五年正月朔御大庆殿受恭天命之宝】讵止小球之受【球玉也诗受大球小球为下国缀旒球音求美玉也小玉谓尺二寸圭也大玉谓珽也长三尺执圭进珽以与诸侯防同结定其心如旌旗之旒縿縿着焉受者受之于天】盖帝王盛德之必颂独颂献琛【诗序颂者美盛德之形容尔雅琛宝也诗憬彼淮夷来献其琛李尤函谷闗赋会万国之玉帛徕百蛮之贡琛】而春秋常事之不书特书得玉【春秋桓公八年春正月己卯烝公羊传常事不书此何以书讥何讥尔讥亟也定公八年盗窃宝玉大弓九年得宝玉大弓左传书曰得器用也凡获器用曰得得用焉曰获宝玉夏后氏之璜也公羊传何以书国宝也丧之书得之书韩文特书大书】然皆出鲁公之力【诗序泮水颂僖公能修泮宫也献琛僖公事得玉定公事弥逺封鲁公故云今按宋人颂弥逺辄以归疆得玉为辞不知濠州大散闗之归乃韩侂胄函首易之也张荃翁贵耳集云侂冑首至北界彼中台谏交章言侂胄忠于其国谬于其身封为忠谬侯将函首附葬魏公韩琦墓下仍劄报南朝呜呼知侂冑为忠则知诛侂冑者之非忠矣而米之君臣方且侈大其事以为美谈呜呼亦昧于春秋复仇之义矣】庸竝垂周室之休敢图古风复见今日宜亟正专槐之靣乃姑循次棘之阶功臣封爵山河聿观继世少傅寅亮天地讵足酬庸某全托一陶【并见前】获归三径【陶潜归去来辞三径就荒松菊犹存】鱼窃新亭之防亦有肺肠【韩诗湖上新亭好公来日出初水纹浮枕簟瓦影防鱼诗自有肺肠注肺肠五脏之物言之以表其心元氏长庆集忝非草木粗有肺肝】燕雀贺大厦之成恨无羽翼【见前】
　　贺史丞相父太师魏王追封越王【代任枢密希夷○宋史宁宗嘉定十四年八月赐史弥逺家庙追封史浩为越王改諡忠定配享孝宗庙庭】
　　加册元勳配祠清庙【见前】考十八侯定位之次惟萧葢侑于祭庭【汉书功臣表作十八侯位次师古曰谓萧何曹参张敖周勃樊哙郦商奚涓夏侯婴灌婴傅寛靳歙王陵陈武王吸薛欧周昌丁复虫达从第一至十八也通典汉制祭功臣于庭生时侍防于堂死则降在庭位与士庶为列】应五百年异姓之封于越肇开于胙土【杜诗功业汾阳异姓王又驰牋异姓王东坡诗缅怀异姓王注世传郭璞天目山谶五百年生异姓王葢钱氏应之弥逺父浩亦封越王故云春秋定公五年于越入吴公羊传于越者何越者何于越者未能以其名通也越者能以其名通也何休注越人自名于越君子名之曰越即今会稽山阴地潘朂魏公九锡文先王并建明德胙之以土分之以民】遂吾相显亲之愿彰我皇念旧之恩恭惟先正大丞相文惠师王【史浩传光宗即位进浩太师卒封防稽郡王宁宗即位赐諡文惠嘉定十四年追封越王改諡忠定配享孝宗庙庭尚书昔先正保衡陈自强传自强惟一死以报师王则师王葢当时之謟辞也】始终三纪【尚书既歴三纪世变化移】师保万民汤于伊尹葢学而臣之克咸一德【并见前】舜举臯陶不仁者逺矣允协重华【尚书重华协于帝淳熈十六年改德夀宫为重华宫】宜侑食以匹休【礼宫伯以乐侑食郑云劝食也诗以妥以侑毛传劝也通作宥大司乐王食三宥郑云劝也】曾易名之未称【礼记公叔文子卒其子请諡于君曰日月有时将葬矣请所以易其名者防生存之日若呼其名今既死将葬故请所以诔行为之作諡易代其名者增韵諡者诔行之号以易名也】思股肱于甘露【苏武传宣帝甘露三年上思股肱之美廼图画其人于麒麟阁法其形貌着其官爵姓名明着中兴辅佐列于方叔召虎仲山甫焉】想形貎于凌烟【凌烟阁名在唐西内太极宫三清殿侧秦琼传十七年诏司徒赵国公长孙无忌等二十三人图形凌烟阁诏曰甘露良佐麟阁着其美建武功臣云台纪其迹李晟传贞元三年晟与马燧见延英帝嘉其勲诏中宗时桓彦范等宗时刘幽求等肃宗时郭子仪及晟等有司叙先后图其像于旧臣之次忠义传宣宗大中二年诏求李岘等三十七人畵像续图凌烟阁杜诗凌烟功臣少顔色将军下笔开生靣襃公鄂公毛发动英姿飒爽来酣战】一巻之书必立师矧实先朝之旧学【法言一閧之市不胜异意焉一巻之书不胜异説焉一閧之市必立之平一巻之书必立之师尚书台小子旧学于甘盘】七世之庙可观德谁逾烈祖之老臣【尚书七世之庙可以观徳万夫之长可以观政又乃烈祖赵充国传无逾老臣者矣】彻彼土疆【诗王命召伯彻申伯土疆以峙其粻式遄其行注彻治也王使召公治申伯土界之所至又王命召虎式辟四方彻我疆土匪疚匪棘注治我疆界于天下谓画其土境正定其疆界也】傧尔笾豆【傧陈也诗傧尔笾豆饮酒之饫】惟冐丕单厥德峻加茅胙之分【尚书昭武王惟冐丕单称徳建置社稷曰胙左传胙之土而命之氏孔安国尚书注王者封五色土为社焘以黄土苴以白茅茅取其洁黄取王者覆被四方余见前】兹予大享先王永配椒馨之荐【尚书兹予大享于先王尔祖其从与享之诗有椒其馨胡考之宁毛传椒犹飶也郑笺以芬香之酒醴祭于祖妣】丕昭异数夐掩前闻伏遇少保枢使大丞相国公克享天心【尚书克享天心受天明命】善继人志故国非谓乔木葢倚世臣成绩纪于太常以昭先烈【并见前】用兹贲【尚书各非敢违卜用宏兹贲孔传宏贲皆大也用大此迁都大业】曰笃不忘【尚书予嘉乃德曰笃不忘孔传我善汝徳谓厚不可忘】某世沐殊恩身逢盛事属婴美疢莫陪东阁之賔【左传季孙之爱我疾疢也孟孙之恶我药石也美疢不如药石疢丑忍切病也美嗜为病】畴允大邦切颂西平之子【栁文平淮西雅蔡人率止惟西平有子惟西平有子惟我有臣畴允大邦俾惠我人于庙告成以顾万方】宰相【宋承唐制以同平章事为宰相之职无常贠有二人则分日知印以丞郎以上至三师为之其上相为昭文馆大学士监脩国史其次为集贤殿大学士或置三相则昭文集贤两学士幷监修国史并除焉】
　　贺郑参政【清之】除右相兼枢密使进光禄大夫【成都运司作○郑清之传清之字德源靳人嘉泰十年进士理宗宝庆六年史弥逺卒命清之为右丞相兼枢密使卒赠尚书令追封魏郡王諡忠定清之自与弥逺议废济王竑立理宗骎至宰辅召用正人时号小元祐至再相则年齿衰暮政归妻子而闲退之人或以贿进为世所少云】
