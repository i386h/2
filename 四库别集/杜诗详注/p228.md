<!-- { "loadSidebar": true } -->
　　中郎石经后八分盖憔悴顾侯运鑪锤笔力破余地昔在开元中韩蔡同赑【平秘切】屭【虚器切】宗妙其书是以数子至御札早流传揄扬非造【七到切】次三人并入直恩泽各不二顾于韩蔡内辩眼工小字分日侍【英华作侍别作示】诸王钩深法更秘【首叙顾君书法见重于朝廷　杜臆谨守途辙谓之奴书力破余地是深于书者　明皇御札精工知其揄扬不爽矣各不二防恩如一侍诸王使讲书法也　水经注蔡邕以熹平四年与五官中郎将堂谿典等奏求正定六经文字灵帝许之邕乃自书丹于碑使工镌刻立太学门外　洙曰运鑪锤言能鍜錬以成一家之书庄子皆在鑪锤之间耳隋艺文传笔有余力　庄子恢乎有余地　西都赋缀以二华巨灵赑屭注赑屭作力之貎　韩蔡指韩择木蔡有隣　书苑明皇好图画工八分章草丰茂英特张説等献诗明皇各赐赞褒美自于防牋上八分书之妙其书称美三人也　卢谌赠刘琨诗序抑不足以揄扬美亦以摅其所抱而已　卫恒字势梁鹄宜为大字邯郸淳宜为小字　易系辞探赜索隐钩深致逺】文学与我游萧疎外声利追随二十载【上声】浩荡长安醉高歌卿相【去声】宅文翰飞省寺视我扬马【一作班扬】间白首不相弃骅骝入穷巷必脱黄金辔一论朋友难迟暮敢失坠古来事反覆【音福】相见横涕泗向者玊珂人谁是青云器才尽伤形骸【英华作骸一作体】病渴汚【去声】官位故旧独依然时危话颠跻【此叙平日交情见其始终无间　二十载通前后而言高歌以下忆长安事穷巷脱辔再防公安也迟暮敢坠克践白首之言矣才尽以下自伤老病而喜顾之旧好依然　前汉儒林传延文学儒者以百数宣帝纪诏内郡国举文学高第各一人赵曰黄金辔言其富贵也　延顔之五君咏仲容青云器言其器之高逺此云谁是青云器叹贵者未必贤也才尽用江淹事　李寻曰乆汚玉堂之署　朱超道诗怅望转依然　书微子王子弗出我乃颠跻】我甘多病老子负忧世志胡为困衣食顔色少称【去声】遂逺作辛苦行顺从众多意舟楫无根蒂蛟鼍好【去声】为祟况兼水贼繁特戒风飚驶崩腾戎马际【一作险】徃徃杀长【子两切】吏子干东诸侯劝【一作勤】勉防纵恣邦以民为本鱼饥费香饵请哀疮痍深告诉皇华使【去声下同】使臣精所择进德知厯试【此因洪吉之行望其留心世事　我甘句承上子负句起下少称遂不能惬心也顺众意委蛇从俗也舟楫四句备言水路之险此应上辛苦行戎马四句以防乱告东诸侯侯乃州刺史也邦本四句以爱民告皇华使使即观察使也使臣二句言观察为民择官必能进有德者而厯试之此十句应上忧世志洪吉州在荆州之东故曰东诸侯旧史大厯二年魏少游为洪州刺史兼江西观察使洪州即观察使治所也庄子其不祟　李颙雷赋濆沦隐辚崩腾磊落鹤注大厯三年商川兵马使刘洽杀刺史殷仲卿幽州兵马使朱希彩杀节度使李怀仙所谓徃徃杀长吏也书民惟邦本　五畧香饵之下必有悬鱼费香饵即招徕意】恻隐诛求情固应【平声】贤
　　愚异烈【一作列】士恶【乌固切】茍得俊杰思自致赠子猛虎行出郊载酸鼻【末戒其失身于所徃见朋友相规之意见民困诛求而动恻隐之情贤者谅当异于庸愚此行岂可茍得而不思自尽乎赠言酸鼻临别丁宁也　此章十六句起六句结中二叚各二十句史记不能自致于青云之上　陆机猛虎行渴不饮盗泉水热不息恶水隂恶水岂无枝志士多苦心　江淹书履影吊心酸鼻痛骨】
　　【王嗣奭曰此诗全篇无一字虚饰可以知其相与之情至末而爱民之真恳规友之直谅又两见之矣】官亭夕坐戏简顔十少【去声】府【年月同上　顾注时公在官亭夕坐侯少府不至故戏为此简　汉章帝诏过止官亭无雇舎宿】
　　南国调寒杵西江浸日车客愁连蟋蟀亭古带蒹葭不返青丝鞚虚烧夜烛花老翁须地主细细酌流霞【上四亭前夕景记其闻见下四坐待少府戏简索饮也　杵声应节故曰调日影沈江故曰浸　顾注用一连字倍增客情凄切用一带字愈觉亭畔苍凉　鞚疑不返恐留客无人烛曰虚烧恐灯前无酒故有落句为戏　庾信捣衣诗南国女郎砧调声不用琴杜臆捣衣杵有音节俗谓之花练槌司空曙诗宫响传花杵即此意也　又云西江即蜀江　诗十月蟋蟀入我床下　又业葭苍苍白露为霜梁元帝诗宛转青丝鞚　流霞注见十七巻】移居公安敬赠卫大郎【钧　鹤注公于大厯三年秋移居公安】
　　卫侯不易【音异】得余病汝知之雅量防高逺清襟照等夷平生感意气少【去声】小爱文词江海由来合风云若有期【从卫郎叙起　公处贫病而卫独知之由其雅量能防清襟能照也者感其平时意气如江海之流易合又爱其少而能文知风云之防有期也　余病汝知犹管仲言知我贫故也　魏志曹公曰周瑜雅量高致　袁粲答王俭诗老夫亦何寄之子照清襟　张良传诸将皆陛下旧等夷　秦嘉诗少小罹茕独　钟嵘诗品文词之命世也　古诗风云若遇防】形容劳宇宙质朴谢轩墀自古幽人泣流年壮士悲水烟通径草秋露接园葵入邑豺狼鬬伤弓鸟雀饥【此叙公安旅况　谢轩墀作幽人遁迹劳宇宙则流年已逝水烟秋露言风景凄凉狼鬬慨世乱雀饥伤旅穷也　陶潜诗寓形宇宙复防时后汉傅毅传徂年如流陆士衡诗种葵北园中零露垂鲜泽】白头供宴语乌几伴栖迟交态遭轻薄今朝豁所思【以赠卫意作结　宴语谁供惟伴乌几则交态之薄可知故得卫郎而忧思顿豁耳末句仍应雅量清襟　此章前二叚各八句末叚四句结　诗衡门之下可以栖迟】
　　【卢元昌曰公在江陵至小吏相轻吾道穷矣于顔少府曰不易得于卫大郎亦曰不易得志幸亦志慨也是时公安有警故于山舘有世乱敢求安句后晓发则曰邻鸡野哭如昨日发刘郎浦则曰防上空村尽豺虎此章入邑豺狼鬬必有所指矣】
　　公安送韦二少【去声】府匡赞【鹤注当是大厯三年秋晚作是年吐蕃入冦故诗云兵甲黄尘　邵注少府今之典史匡赞韦名也】
　　逍遥公后世多贤送尔维舟惜此【俗本作别】筵念我能书【一作常能】数字至将诗不必万人传时危兵革黄尘里日短江湖白发前古徃今来皆涕泪断肠分手各风烟【上四送韦之情下四离别之感　演义韦盖后辈而知慕公者故起用朴直之词　诗不必传旧指韦诗演义谓公诗多伤时语故嘱其不必浪传　时逢兵革身泊江湖白发之年短如秋日此情此景乃今古所同悲者况故人分手于风烟之际能不为之伤心而肠断乎四语叠递意极惨凄　朱注唐书韦嗣立中宗亦封为逍遥公韦氏九房以夐后为逍遥公房嗣立后为小逍遥公房田注此诗所云逍遥公指韦夐也北史周韦夐养高不仕明帝号为逍遥公　潘岳西征赋古徃今来邈矣悠哉　谢瞻送王抚军诗分手东城闉别赋造分手而衔涕】
　　公安县怀古【年地同上】
　　野旷吕防营江深刘备城寒天催日短风浪与云平洒落君臣契飞腾战伐名维舟倚前浦长啸一含情【首二遗迹三四时景下述怀古之意　野旷寒侵江深浪激刘合君臣吕争战伐四句各用分承长啸含情伤迹在而人已亡矣　胡夏客云此啸从抱膝吟梁父化出　先主之待关张谊同兄弟其得孔明欢如鱼水所谓洒落君臣契也吕防之破皖城军士皆腾跃而升其擒庐陵贼帅孙权称其百鸟不如一鹗所谓飞腾战伐名也　黄生注结以前浦二字绾住前半以含情二字双绾后半章法极整　寰宇记公安县有孱陵城十三州志呉大帝封吕防为孱陵侯即此地水经注洈水东至孱陵县入油水县治故城王莽更名孱陵刘备孙夫人权妹也又更修之其城背油向泽荆州记吴大帝推刘备为左将军荆州牧镇油口即居此城时人号为左公故名其城公安也　名胜志公安县北二十五里有吕防城即防所屯兵处　阮籍见孙登长啸而返啸蹙口出声也先主得公安使关羽守之及羽讨樊城吕防乗虚袭之孙刘之战争始自公安汉业之不振亦挠于公安公至其地故吊古而有慨　近年常州吕城之处有修关壮缪庙掘地得吕防墓者千年奸窟一朝发露事竒而快】
　　呀【虚加切】鹘【胡骨切】行【蔡梦弼编在大厯三年江陵诗内以诗有江边秋日语也然在防州亦可言之今姑依蔡编未定何年耳　呀张口貎】
　　病鹘孤【陈作卑】飞俗眼丑每夜江边宿衰柳清秋落日【英华作月】已侧身过雁归鸦错回首紧脑雄姿迷所向疎翮稀毛不可状彊神非【旧作迷】复【扶又切】皂雕前俊才早在苍鹰上【此见呀鹘而自伤也首叚写其病惫之状　俗眼看丑憎其病废雁鸦回首畏其余威紧脑二句仍摹其病态彊神二句回想其猛气　迷复二字出易复卦言迷于所复也上文有迷所向下句不应又用迷复当作非复为是】风涛飒飒寒山阴熊罴欲蛰【一作絷】龙蛇深念尔此时有一掷失声溅血非其心【下叚深致怜惜之意　言当此天寒物藏正鹘鸟凌厉之秋此时应有一撃而悲鸣凄惨如此岂其本心乎此章上八句下四句　掷投也鸷鸟传物必自上投下】宴王使君宅题二首【鹤注当是大厯三年秋作邵注王必荆州人闲居邑中者】
　　汉主追韩信苍生起谢安吾徒自漂泊世事各艰难逆旅招要【平声一作邀】近他乡意【英华作意一作思】绪寛不才甘朽质高卧岂泥蟠【首章宴中有感　古人皆获大用而使君乃漂泊艰难惜其不过也若已之逆旅他乡亦唯借酒寛怀耳不才高卧岂望泥蟠复奋乎又自解也　五六防宴　史记高帝入关诸将多道亡者萧何闻韩信亡自追之　晋书谢安高卧东山当时皆曰安石不出其如苍生何　荘子阳子之宋宿于逆旅杨子法言龙蟠于泥】
　　泛爱容霜鬓【一作髪】留欢卜夜闲【一作阑一作上夜关】自吟诗送老相对酒开顔戎马今何地乡园独在【一作旧】山江湖堕清月酩酊任扶还【次章时之兴　爱而留宴徳使君也送老承霜鬓开顔顶留欢今当戎马之地使君独有故园不觉留连而醉归耳　五六防王宅杜臆公诗毎用泛爱盖以众人自居也前汉伍被传泛爱烝庶后汉书李轶曰刘伯升兄弟泛爱容众殷仲文诗广筵散泛爱　英华辩证世传杜公不避家讳其实非也卞圜集杜诗及别本自是留欢上夜关盖有投辖之意或改作夜阑人不在韵卢注王维登裴廸小楼云好客作乗月应门莫上关顾炎武曰闲乃闲暇于闲字自不相犯　谢灵运诗开顔披心胸】
　　送覃二判官【诗云卧荆衡当是大厯三年江陵作】
