<!-- { "loadSidebar": true } -->
    臣以庸微，负荷大法，敷宏真训，开度天人，授道传经，济时行化。弟子某等，夙慕大道，归命至真，奉信元科，参受符，传付之後，已历岁年。或虑未受道之前，及佩之後，立身注意，动有罪条。三业十躔，恣其愆过；三元八节，朝谒不专；本命庚申，修行有阙。或啖食荤血，秽乱正真；或嗜欲繁华，负违禁戒，非凭三会，难遍忏祈。今因某会之辰，考校之节，同申大醮，拜章言功，罪谢十天，归诚三宝。并乞宿殃清荡，众罪蠲除；善簿定名，生宫列籍；冤仇和解，债讼夷平，真气内充，百关悦豫；灵官外护，万恶消沈。五行三命之中，暗曜明星之内，永无临照，长息灾凶。九祖生天，六亲蒙福；公私贞吉，动静康宜；年命增延，福祚遐广。誓令修励，上答元恩。不任。
    ○皇帝本命醮词
    太上无极大道元元老君、五老上帝、天地水三官、天曹四司君、北斗七星君、高上玉皇元卿大帝、岳渎地府甲子众神：伏以二气裁形，五行构象，禀大道生成之德，荷元和亭育之恩。至於命兴衰，禄祚丰薄，立身罪福，行运吉凶，上自天司，旁兹本命，主张考校，巨细无遗。某夙荷洪休，仰承元泽，继天立极，应运抚时。惭德教之未孚，虑赏刑之或失，扌盾怀增惧，驭朽兢忧，惟仗神功，以康黎献。是用冥心宣室，稽首灵坛，冀道力以潜资，伫灵真而幽赞，俾五兵偃戢，百滋丰，中外和宁，生灵舒泰。誓倾修奉，用副元慈。不任虔祝之至。谨词。
    ○皇太子本命醮词
    伏以大道分光，天元布化，生成万象，孕育三才，爰命真官，以司籍。五行休王，皆禀於神功；三命兴衰，悉宗於灵府。臣夙叨洪泽，备位青宫。侍膳问安，惟励恪恭之恳；资忠宏孝，难酬君父之恩。敢於元命之辰，虔备醮祈之礼，所愿祛灾悔过，介福延休。增万寿於圣躬，永安大业；降千祥於宝运，长奉昌期。仰罄丹诚，敢希元。不任归命之至。
    ○崔隐侍郎元象九宫醮词
    伏闻上元垂象，则七政循环；下土推机，则九宫飞化。因其履历，以示吉凶。由是三命五行，有灾祥之应；阳奇阴偶，有善恶之徵。臣今年九宫飞旗，天符临於中位；五星行度，火曜对於命宫。行年当地网之乡，大运与小运冲破，因成灾厄，未获痊平。敢缘大道慈救之门，遵太上醮祈之旨，披心灵观，翘注虚坛，普元象以告虔，遍真灵而悔谢。伏冀南宫六圣，开长生致福之文；北斗七元，赐辍死降祥之力。增延禄算，消解灾凶；示遐永之期，回短促之纪；使百关舒泰，六气均调；释往债前冤，赦深瑕重过；九元介福，举族安贞。克勤修励之心，上副尊灵之。不任。
    ○醮阆州石壁元元观石文老君词
    伏以造化灵都，神仙奥壤，秀横空际，翠竦江干。烟霭峰前，圣祖之宸仪迥出；松篁林内，玉童之真相旁分。非雕镌藻绘之能，运天地自然之妙。所以潜流景贶，贻福人，常祛旱潦之灾，几叶休贞之应。况今銮迎汉渚，路隔秦州，祈元祖之光灵，拯神孙之播越，克清万，以泰群生。无俾沂水桥边，独扫庞勋之党；霍山祠畔，空推刘武之锋。虔俟元威，载昌鸿祚。不任祝望希恩之至。
    ○醮阆州天目山词
    伏以山镇地心，洞开天目，含藏烟雨，韫蓄风雷。崖秘仙经，泉澄神沼，观署福唐之美，邑标奉国之名。凭此祷祈，必符祯贶。今则翠舆顺动，丹阙贻灾，虔希幽赞之功，共启中兴之运。敷圣祖重元之力，更炫重瞳；扬宣尼四教之宗，克明四目。无使寿春山上，犹传助战之威；济顺祠前，独美迎銮之事。克宏道化，以广真风。不任虔诚祝望之至。
    ○皇後修三元大醮词
    伏闻道化裁成，神功亭育。气分二象，垂包容覆载之私；节启三元，定罪福赏刑之柄。所以北都泉曲，常为铨赦之期；南极文昌，每洽超升之泽。至於人伦之内，善恶吉凶，虔启丹诚，即承鸿荫。周氏叨荣宿福，运履昌期，备位彤宫，辅宁皇极，每惭凉德，罔答殊休。恐往世积生，疵瑕未荡；五行三命，厄会或临，火星将及於身宫，天符又居於生日，惧成灾咎，志切忏祈。属中元大宥之辰，是率土希恩之节，冥心灵观。稽首醮坛，历真府以输诚；期回鉴，遍灵曹而露恳。愿释尤违，赐周氏以冤债和平，罪瑕除涤；灾凶消解，年禄延长；疾患无侵，福祥臻萃；九元七祖，证品仙庭；眷属亲缘，臻荣圣日。上愿宗祧安镇，圣寿遐延。紫禁青宫，匡扶大业；维城磐石，保洪基。群寮毕契於忠贞，万咸归於抚御。式虔邱祷，洪望元慈。不任归命瞻天望圣之至。
    ○赵球司徒疾病修醮拜章词
    伏闻妙应无方，道推济物；元慈广运，惠普群生。开祈真悔罪之门，垂拯厄希恩之品，功成不宰，泽布无涯，敢缘覆育之仁，辄罄归依之恳。臣自惟福运，荣奉昌期，自参扈卫之班，遂陟烟霄之路，功轻任重，效寡恩深，常切兢忧，难酬宠擢。近以灾殃所迫，疾瘵斯婴，轸圣虑以慰安，降名医而抚视，未蒙痊减，倍用兢惶。伏念臣迹处尘寰，素昧修禀，立身履行，宁免愆违？或害物杀生，曾无恻悯；或摧锋御敌，轻赐诛锄。总戎乖申令之宜，为政有赏刑之失，幽夜致冤仇之诉，微躬成滞疾之危。又恐往世积生，尚萦衅咎；五行九曜，兼值灾蒙。或兴修有犯触之非，或土木有侵伤之所，扪心省过，惟切忏祈。是敢拜奏宝章，崇修大醮，告虔下土，请命诸天。伏惟大道垂慈，至真鉴，敕灵司而解灾度厄，流神贶而祛疾延生；落死於阴曹，定仙名於阳简。故伤误杀，冤债和宁；新罪宿瑕，元慈荡涤。誓期励节，永答道恩。臣某不任。
    ○张道衡塑造北斗七星真君醮词
    臣粤自幼冲，恭闻大道，归心斗极，属念元虚。每有启祈，克蒙慈，感灵休而罔极，报鸿泽而无阶。今考卜吉辰，以天德合直之日，於玉局北帝之殿，塑瑶枢中斗之尊。兼以辅星，列於八位，状虹之彩服，写龙鹤之神姿，列於大帝之前，俨若中天之会，辄备闻告，爰命兴功。伏惟七圣降临，众灵昭，永垂响应，长介福祥。俾群心有祷祝之门，品汇得依归之路，永虔香火，以答至真。不任稽首归命之至。
    ○杜元继常侍醮火星词
    伏闻阳灵表瑞，火德承天，分日域以继明，御离方而定位，爰因夏历，以正岁功。由是出入绛霄，循环黄道，应期不紊，谪见无私。虽悬象著明，系诸邦国；而垂灾介福，亦及纤微。臣叨荷元休，蹈兹昌运。立身洁己，未阶无过之场；元命游年，实配五行之内。窃披术历，方有照临，恐构灾蒙，伏增忧惧。是敢精陈礼物，虔备香灯，上祝灵华，仰希昭。伏冀显消灾咎，潜释过尤，锡以福祥，赐其贞吉。永勤丹恳，上答元慈。不任。
    ○王宗寿常侍丈人山醮词
    天地分灵，三官定死生之格；阴阳悬象，九曜垂照烛之功。北府绳违，南宫延寿，星躔岳渎，考校无私，凡在人寰，皆归统御。臣自惟微薄，获奉元慈，而履行之，恐乖阴骘，运心之内，未合神明。日遇灾凶，复兼愆咎，或成厄会，莫遂忏祈。今年中宫则天符所临，身位乃土星对照，大运犹居於劫杀，飞旗又寄於行年。三命五行，恐逢刑克；列星五纬，更虑照临。所以轲未宁，灾危频作，非凭至圣，无路忏祈，虔罄丹诚，克申大醮。伏惟上元众圣，俯降福祥，消灾咎於将来，释过尤於既往。六曹司命，增禄算於丹天；七纪尊神，介休祯於元极。公私清泰，家眷安宁，即永荷众圣宏济之恩。不任。
    ○鲜楚臣本命九曜醮词
    伏闻三光表瑞，九曜凝晖。配金木以司方，四时攸叙。定阴阳而立象，万汇生成。主宰幽明，统临罪福。臣自惟凡陋，获奉真灵，惧履行之间，易成愆咎，修持之道，未契端真。况职务所司，重轻咸系，恐乖省慎，更结罪尤。虽夙夜在公，敢忘恪励；而吉凶难测，倍切兢忧。兼以宿曜所临，辄罄忏祈之恳，爰凭本命，恭启醮筵，陈信币以贡诚，列香灯而展礼。伏冀希夷至圣，俯鉴丹心，辰曜高尊，曲流景贶，赦罪尤於既往，解厄运於未然；冤债销平，凶衰除荡；更增禄算，永赐祯祥；眷属安，公私清泰。誓勤修奉，以答灵恩。不任。
    ○众修甲子醮词
    伏以太朴既分，元精独运，阴阳肇化，支干承基。六十正神，统四时而司昼夜；八百符吏，行凶吉而定死生。大则天地邦家，咸遵历象；小则灾祥罪福，必系主张。考龙胎石室之经，披凤篆琅函之要，既明宗旨，倍切依归。臣等仰赖神功，获逢道运，尘机久闭，俗网未祛，行藏不合於儒元，动息必贻於过咎。又恐五行之内，或有刑妨。三命之中，因逢否塞。非凭至道，难忏深瑕，辄因六甲之辰，五元之首，同诚励志，沥恳祈恩，仰碧落以降真，拂元坛而展礼。伏冀洪休允洽，照鉴无私；咸赐吉祥，永销灾厄；青宫增禄，丹简延生；存殁俱安，公私并泰。克勤精奉，永答灵慈。不任。
    ○众修本命醮词
    臣等宿值福缘，获逢道化，至真垂教，元旨宣行，仰承覆之恩，常切兢营之恳。但虑行乖礼让，动履愆瑕，处俗顺时，率成罪目，积生今世，罕有忏祈。伏闻三天垂章醮之科，正一著修禳之格，敢因吉日，同励丹诚，恭诣坛场，虔申祝谢。伏惟三官九府，五帝高尊，斗极真君，命辰灵将，录其素恳，降以鸿慈，赦已往之过尤，释将来之灾厄。星曜息照临之数，行年除妨克之凶；年禄增延，福祥繁会；公私贞吉，族属安宁。常期护之恩，永誓焚修之志。不任。
    ○庚申醮词
    臣以仰披真诀，虔按元经，庚申为修奉之辰，大帝降考雠之简。是日三尸阴魄，标奏罪名，巨细无遗，纤微必纪，始定籍於太元之府，终寓书於泉曲之庭。凡在修心，实切忧戒，冀因令序，同忏深瑕，辄备香羞，恭申醮谢。伏惟三尊悯护，大帝鉴临，斥阴尸妄奏之文，降大道好生之泽，使臣等灾消过灭，善积福臻，九元离寒夜之乡，五族获安宁之。所为贞吉，立愿亨通，常倾修励之心，上答正真之贶。不任。
    ●卷九百四十三
    ☆杜光庭（十五）
    ○南斗北斗醮词
