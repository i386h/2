<!-- { "loadSidebar": true } -->
君姓蔡氏讳镐字正之初入武学以信义称两学生不幸死辄请君属其后事试屡入优等恶逼同试者以疾避不试司业髙之上其行及赐第上识其名曰此戴几先所荐耶顾宰相别与好官君无所求以格授盐城尉诏特用君为武学谕未几自乞从军上难之曰三衙岂可以阶级待学官不俞君以法裁诸生诸生多不悦言事者用为君罪劾去枢宻院召君禀议欲使贺金正旦君闻之故逾期行差马军行司计议官金贺正旦来遂以君馆伴当宴紫宸殿上患腹暴下将就驿赐之金使辞请俟上有间故事馆伴非上旨不过金使位上令君过位谕金使金使固辞诏改宴为茶酒而已中官甘弁与掌仪谋并免茶酒复使君过位君以非上旨趣至再三不行弁怒譛于上君请待罪上意解卒赐茶酒而罢复为武学谕迁博士充接送伴使时议筑瓦梁堰浸地三州方四百里曰可为边险调役烦拏君归奏其不便曰是弃淮西山外四州与盱眙也滁河两旁桑稻满野家计成子孙长矣又可鱼乎且水没楚州城坍损坼裂瓮肚低坐既皆有定处随宜修补州郡常事尔今欲尽刬旧土重筑新城费宜数百万缗纵陛下不惜钱使军士刬平复迭舍一易造两难惧有他变上悟为量修城罢筑堰君念去亲久求归甚力执政惜之留为贺金国正旦使丁父忧服丧垂毕即召命未至以疾卒年四十九君性安于善质局方整刚塞重厚畏利欲如痛切义理所集趋前就之自事君父从友执待妻子驭下使人临财当事余黙考之无一不合使之治民必为仁牧使之治军必为良将君业堕武举用之有限若使为士大夫亦莫量其所至也寿皇圣帝进天下以知兵故尤重武亲教骑射程其力用武士有一长必演而出之有司探上意故君为学生而已荐君当是时不狃狎便顺张皇呼吸干没速化而能以实利害诚行已应其上如君者一二耳会约和坚定无他警急所谓疆圉大事不过专对宴贿之间故君之可传载者止于如此夫以可致之材遭不好之时与时之好虽勤而已之材不及是不足云已若材与时好合矣其不须暇而夺之者独年也虽然在君之正其行如何尔年又足云乎哉始君十四世祖午传为晋蔡谟之后自婺州来居黄岩白山遂为台州人曾祖产祖元之父待时皆不仕待时以君故封忠翊郎君病革自书凡数千言其词多咎已过教子弟以忠信孝悌而已且曰无求仕宦葢不以年不足用不尽为其身惜也夫人郑氏子曰淑曰滂曰泽曰湛曰济女四人未嫁淑走愬余于濡须相见北闗门外久雪始融泥潦尺余拜且哭曰先人临絶以再世墓铭托夫子今卜以某年月日葬某所非得子文不掩也余义知君于其吊也遽不及诔因为长言系诸铭铭曰人谓君学孙吴以发身兮乃能好诗礼而恂恂曰是可载以爵禄兮不耀武而懐文不尽年可戚嗟兮傥耋耄渠不为之欢欣夫使人愿其通而悲其短兮岂不足以为贤孰知君之贤兮在明大义于君亲约规矩绳墨以自严兮不决骤而横陈挺球玉之纯美兮就巧琢而齐均骥之德实良兮非行王路而后服驯木受地之正命兮枝叶华实皆成熟而蔚彬听天令以生死兮辨异端而脱幽沦相灵芝与醴泉兮固突出而无因其偶然而瑞世兮亦或终閟而不伸嗟君之自知兮不如我之知为深伐石矢铭兮词不呜呜而愔愔何必贻后之人兮君乎我歆 

陈彦羣墓志铭 

彦羣名季雅永嘉人姓陈氏质灵气迈随闻而思遇见能述自髙其材不乐师授时诸儒方为制度新学抄记周官左氏汉唐官民兵财所以沿革不同者筹筭手画旁采众史转相考摩其说膏液润美以为何但捷取科目实能附之世用古人之治可复致也至其它察性命以洁矩奋豪杰以特兴亦多微妙竒伟非颕秀士亲承其旨趣固莫能通君间独诣学堂阔视长揖与其先生弟子交论无所降人亦未之然也异日州将荐君髙等读其书遒熟如素讲徃徃加以新意出人上始大叹骇遂中进士第又中教官为隆兴府教授未久再遭忧差潭州教授未得上君益闭门尽抽古今文字且诵且索寝食失期度务为周览遍学钩得其要累众所能连类敷绎并集已长然人视君貌益冲然接对言语退就平实几可亲近然后皆喜曰彦羣能下人矣君得足肿疾烦痛自出请医医云寒湿所为也用附子七物汤饮加愦闷呼曰吾何以不得食冷菓子耶家人信医言禁不与无几何死年四十五夫天之赋予于君也瑰絶而不伦君之贵尊其身也刻苦以求成浪波急疾髙或灭峤逺浮数国而渟于深渊必将有以用之也而竟若此何耶曽祖士真祖寿父裕夫人刘氏刘之翁名仲光字茂实长者名士异待君不用子壻礼君无所成而殁殁且无子以兄之子谦僧为后茂实夫妇哭极哀后二年绍熙四年七月壬午葬君于吹台乡白泉山师姑井而谓余曰子非其同年进士乎铭非子曷宜铭曰有巨木兮自寸草起行柯布叶翳空未已不畏斧斤规就栋梁俛首梓人伊木之殃须其全材剥落尽悴老干独存逺者千岁物生匪易其成孔艰天乎彦羣往即兹山 

姜安礼墓志铭 

姜君讳处恭字安礼淄州长山人六世祖昭范名能治春秋昭范之弟遵仕至枢宻副使君曽祖朝奉大夫筠避乱于台州临海祖仲思朝散郎签书南康军判官摄军事讨李成坠马卒父谌从政郎至君来秀州嘉兴始居之自大夫入南相继官不进君九岁而孤家尤贫大母父母皆散死他州不能葬而朝散旅于都昌佛寺四十余年矣君营衣食治坟墓收拾诸榇见星出入其走都昌柩故庑殡后为僧堂也老僧以告君掘地数丈得之题志尚新归从左蠡小孤遇暴风繂断橹折舟几覆然后得聚葬于武康上伯岩山君曰吾可以死乎既而颇买田治屋不至富厚亦稍赒族穷援人于乏如有余者君虽不以科举自逹至于惩渡江凋落之后奋寒士单薄之习积无至有以立家室教二子辉郜进士女适济南吕蒙有孙男女五人婚对及时门户新成课其力致之难过于场屋偶然成事者逺矣余徃来秀州十年间闻君名又识辉于太学欲见君不果辉将对集英策余疑之曰子色间青黒何祥也君素有足疾加剧卒年五十九葬朝散从政墓西百歩夫人龚氏赠谏议大夫夬家也已葬辉録君诗百余首示余求铭余读之曰君诗清壮抑扬而不刻削以反今人之律乐称人善而志意独到葢得古人之意可铭已铭曰绍熈四年二月十八君死是年四月二十八日君葬呜呼其诗则传尚不亡哉 

杨夫人墓表 

杨氏婺州武义人嫁东平巩法巩君死夫人年二十六子长曰丰三岁幼嵘也始生巩氏畏兵南徙以贫教授不自业人谓夫人当奈何夫人曰吾义寡巩氏矣复何顾二子稍长尽卖房中物买小宅为娶妇立家室时婺有大儒吕公夫人告二子曰尔学不成无庸归也二子或经年不得见夫人既而先后登进士第皆为时所知丰尤有文名夫人卒年六十八丰为从事郎干办江东提刑司公事嵘为奉义郎知徽州歙县事孙男四人女七人绍熈五年十一月九日葬长寿乡大慈寺东坞与其夫之域相望云余毎记义乌何懋恭言巩氏之子丰弱冠尔论周秦以前事语言如氷玉不可尘垢也然欲其少自屈尝劝之曰子三岁而孤太夫人不行以俟子子亦从科举乎于时余尚未识丰而知有夫人矣去年冬丰墨衰绖旅于江下民舍甚久余间徃唁之问所以来丰泣曰吾谋葬吾母冢上之表子为则宜余曰无学术之传无文字之教而分义自明者妇人之大德也故能左右教子而家道成世或烂焉华藻欲如闗雎鹊巢则先之矣夫人未三十丧其夫不嫁终身训二子使有立巩氏再振于东南繇夫人启之也里巷之女子能为夫人所为则微可使兴辱可使荣而死生之道不媿矣绍熈五年闰十月日朝请郎守国子司业兼实録院捡讨官龙泉叶某述 

张令人墓志铭 

夫人讳幼昭字景惠姓张氏温州永嘉人归陈氏为中书舍人傅良之妻夫人父兄皆儒先生自幼陶染诗礼间事絶异于他女其夫有学行文词经世之业逺近宗从登门请义通日夜歴寒暑室内常无坐处夫人独挟一婢治爨贫甚籴米市薪行饭分茗皆令得洁馔有无未尝使夫闻之新有田五亩夫之伯氏鳏也将继室而不得具礼夫人曰鬻此田耳后夫宦颇遂不至乏稍经营兄姉及他亲友或一日直取数十百万钱夫人喜曰士方穷时欲有施与云云为大言耳今而得酬岂非幸耶过洞庭管押者忽告曰某所行李有盗家人皇骇夫人笑曰即如是所失不过财物若贫即不失矣夫仕上皇力諌不听乞致其仕下殿即行新天子嗣统急召使至俄复罢徃来业业数月夫人率男女欢笑相随曰以为髙则余不安以为罪当逐则宜尔不信方术不崇释老不畏巫鬼凡其夫所欲向意行不曲折仿古不循俗夫人一切顺承曰不如是是吾不能从其夫然而毎曰以子之疎且易欲以其求知于天者使人亦知之乎宜谤之众也与夫阅士久士之品俦髙下皆能言之夫所与游夫人则亦与其偶相视遇如娣姒忧乐皆同焉妇人之可贤有以文慧有以絷能淑均不妬宜其家室而已至于儒者之意散阔而不续髙逺而难攀自笃信力学之士随其分量所得毫厘有间苟不尽知趋舍异涂辄相疵病乃能习见于房琐安行于捆闼埙篪应和如出一人穷达毁誉有以皆乐则夫人之贤加于世之贤也夫人爱其弟特甚弟死久讳不告过时而后哭之恸絶遂得疾庆元元年八月二十二日且午曰伯伯何在吾今死不可不与别薄暮伯氏至夫人曰新妇归矣夫抚之曰得无记畴昔所得于论语孟子乎颔之再三而瞑年五十封令人子师辙迪功郎福州罗源县主簿师朴承务郎女阿鬒适潘子顺阿晦适将仕郎薛师雍阿季阿福许嫁太学上舍生林子燕将仕郎徐冲二未嫁卒庆元某年月日葬于某夫以书来曰吾梦景惠盛服出布帷问焉徃曰徃见子谢意属子铭也又曰常日有不乐未尝破声色其女问何以能忍曰我岂无气性者耶但写上墓志不得故不为尔然则夫人之期于后逺矣余何足以铭铭曰同其夫之志意兮眇追古而逐今有迂而不达兮有微而莫寻人所不知兮夫人知心呜呼所谓好合兮所谓瑟琴老至不偕夫也弗任山则寿矣勒此崖阴 

参议朝奉大夫宋公墓志铭 

