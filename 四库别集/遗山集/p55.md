<!-- { "loadSidebar": true } -->
　　夫人姓梁氏，广宁人。曾大父忭，辽秘书监。弟援，某朝宰相。其后，秘书之孙某，大定中户部尚书相国之孙彬。明昌中，济南尹故梁氏，世为闾山甲族。大父庆璋，定远大将军、相州酒使。父鐻，宣武将军、鼓城尉。夫人在父母家，已知读书，作字有楷法。年十有七，嫁为河中李侯讳某之夫人。李侯自王父龙虎以来，占籍河中，以赀雄乡里。侯资禀豪迈，好宾客，复嗜读书，不切切于家功。簿书会计，至于鳞杂米盐，无不经夫人之手。夫人天性孝友，婣睦族属，内外无闲言。侯于诸弟妹，皆审于择配，夫人弥缝赞助，咸得其称。侯之季弟彦实，娶龙山刘致君之女，于夫人为姨妹。议往内币，时次子献诚生始期月，暑涂二千里，不以跋涉为辞。振贫乏，抚孤幼，僮仆之无依怙者，娶之一室，躬自存养，有父母之爱。侯官苏门，大奴弋信妻执伪券，诉有司，云是陕右饥民，为侯家强娶，法当为良。众谓宜辨其妄，夫人曰：“奴而良之，美事也，奚以辨为？”听其去者余二十辈。侯有姬侍某，先有子矣，以尝失意于侯，侯不顾省；夫人以为言，侯亦莫之从也。夫人知侯意不可回，竟为入粟县官，度为女官，并割上田衣食之。昼哭之后，益以教子为事。其后，献卿中泰和三年进士第，献诚、献甫同以兴定五年登科。乡人荣之。献卿释褐华阴簿。夫人在官下，每以廉慎爱民为戒。南征之役，朝廷修马政，并牧之马，似涉羸，疗官有被真决者。献卿方摄县务，殊为忧，夫人言：“马远至，难遽肥，立法虽严，可身任之，使一县之民少苏，不亦可乎？”夫人之兄思忠，在中山得风痹，不良于行，且诸子皆幼弱。顾谓献卿言：“若能为舅氏觅一官，得近河中，使吾事老兄一日，可无憾。”献卿如所教，为求河东高公酒正，因迎事之。逮其下世，送终拊孤，礼无违者。献卿佐坊州幕官，尝与同官骑踘，夫人戒之曰：“从仕之暇，宜读书养性，鞍马闲乘危蹈险，非书生之事。正使能之，且为识者笑，况必不能邪？”其慈恕有礼，类如此。不幸遘疾，以贞祐元年八月二十有八日，享年五十有一，终于坊州之官舍。诸孤衔恤襄事，以某年月日祔葬于某原之先茔，礼也。夫人三子，献卿其长，今为正议大夫、宣差规措解盐司、充盐部郎中行部事。以故事，请于朝，赠夫人赞皇郡太君。献诚，汝州郏城令。献甫，京兆长安令、南京右警巡使、镇南军节度副使、尚书户部员外郎。女二人：长适夫人之从侄梁玙，次适经义省元、兴平令赵宇。正大辛卯冬，献卿持夫人行事之状，涕泗百拜，谓某言：“先夫人弃诸孤之养，亦已久矣，献卿承乏天官民曹，日不暇给，孤奉慈训，尚有旌纪寂寥之恨。惟先夫人为淑女，为良妇，为贤母者，当世士君子皆耳目所接见。诸孤虽无所似肖，安敢自例流俗，附先夫人于碑志之末乎？献卿昆季及从弟献能得幸吾子者有年，吾母犹君之母也，铭其可辞？”某再拜言：“先夫人之德之教，无愧古人，顾非不腆之文所能撰述。然得属辞比事，以相兹役，昭我管彤，自托不腐，通家子侄，与其荣焉。其敢不策厉驽钝，以少慰凯风寒泉之思乎？”乃为铭曰：

　　主馈有仪，作室有基，秣骥问涂，司南通逵。鼎于华腴，动与礼违。在生长见闻者而非所望，宁闺壶之可几？嗟维夫人，女宗妇师，匪直宗师，母仪百之。油镫煌煌，诵书琅琅。儿不敢嬉，母也在旁。维龙虎公，北方之强，武库再传，化而文房。郁阶庭之佳树，乃异质而齐芳。版舆委蛇，子禄孙饴。上寿期颐，夫人则宜。事亲之日兮不可追，去何速兮来何迟？瞻昊天而靡及，泣风雨其安归？防墓兮有碑，勒铭诗兮告无期。有亲如是，而不得终百年之养，信人子之同悲。

　　南阳县太君墓志铭

　　夫人姓李氏，世家平定。父琮，宋末来火山，遂为隩州人。母邢，生四子一女；以夫人天性孝友，特钟爱焉。年二十，嫁为赠朝列大夫同郡白君讳某之妻。夫人事姑孝，拊前夫人子如所生。姑老且病，饮食医药，必躬亲之而后进；及持丧，哀毁过礼，乡人称焉。性严重，不妄喜怒。白氏，大家也。夫人处之，不侈不陋，服食居处，皆有法度可观。以大安辛未三月丙辰，春秋五十有六，终于私第之正寝。子，男四人：长曰贲，擢泰和三年进士第，官至岐山令；次曰华，擢贞祐三年进士第，今为枢密院判官；次曰莹，弃家为佛子，有诗笔，闻于时；次曰麟。女二人：长嫁进士同郡贾铎。贲、莹、麟及次女皆早卒。男孙二人：曰汴阳、铁山；女孙一人，尚幼。初，华既冠，从兄贲官学，辈流中号楚楚者。乡先生谓：“当就科举，不可以家事役之。”朝列君以为然。谋之夫人，夫人曰：“彦升以长子持门户，劳苦为甚。贲举进士，莹与麟皆幼，可代彦升者，独华耳。今又使之从学。是逸者常逸，而劳者常劳矣。”执议者再三。语虽不从，识者谓夫人有“鸤鸠均一”之义焉。夫人自幼事西方，香火之具，未尝去其手。病且革，沐浴易衣，趣男女诵佛名，怡然而逝。生平待中表有恩，尤赒恤贫者。其殁也，哭者皆为之尽哀。诸孤以是月戊午、奉夫人之丧，殡于河曲王家里之西原。明年朝列君殁，乃合葬焉。文举既参机务，而赠夫人南阳县太君。因请某铭其墓。某自龆齓识文珍于太原，与之游，为弟昆之友，今三十年矣。知夫人之德与文举念其亲者为详且久，乃为之铭，曰：

　　禄不于丰，惟禄之时。三釜迨亲，万石不赀。母氏劬劳，无报可施。树静而风，霜露涕洏。悠悠苍天，孰命之尸？含饴弄孙，彼何人斯？嗟惟夫人，女宗妇师。德宜而家，物不疠疵。玉树阶庭，且兰且芝。一善不可能，我则百之。见于管彤，永世有辞。重之以五福之养，神则我私。列铭墓石，尚以慰凯风寒泉之思。

　　聂孝女墓铭

　　五台聂天骥元吉，为尚书左右司员外郎。壬辰之冬，车驾东狩，元吉留汴梁。明年正月二十有三日，崔立举兵反，杀二相省中，元吉被兵创甚。女日夜悲泣谒医者，疗之百方，至刲其股，杂他肉以进，而元吉竟不可救。时京城围久，食且尽，闾巷间有嫁妻以易一饱者；重以喋血之变，剽夺陵暴，无复人纪。女资孝弟，读书知义理，思以大义自完，葬其父之明日，乃绝脰而死。士大夫贤之，有为泣下者。女字舜英，年二十二。尝嫁为进士张伯豪妻。伯豪死，归父母家。呜呼！壬辰之乱极矣！中国之大，百年之久，其亡也，死而可书者，权参知政事、翰林学士承旨子政、右丞大用、御史大夫仲宁、户部尚书仲平、大理德辉、点检阿撒、郎中道远、省讲议仁卿、奉御忙哥、宰相子伯祥、宿直将军长乐妻明秀、参知政事伯阳之夫人与孝女，十数人而已，且有妇人焉。夫一脉存，不可谓之绝；一目张，不可谓之乱；一夫有立志，不可谓之土崩。痛乎，风俗之移人也！孝女合葬张氏墓，在某所。铭曰：

　　嫈政之姊，哭徇其季。千祀有传，犹聂之世。嗟惟孝女，之死自遂。死而有知，及父于隧。以子则孝，以妇则义。以断则勇，以守则智。于今之人，麟凤之瑞。莫靳者名，天曰美器。不于士夫，一女之畀。铭以表之，并志予愧。

　　孝女阿秀墓铭

　　孝女阿秀，奉直大夫、尚书省令史、秀容元好问第三女也。兴定己卯，生于登封。年十三，予为南阳令，其母张病殁，孝女日夜哭泣，哀痛之声，人不忍闻。明年，得疾于汴梁，病已急，哭且不止。或以为言：“亲一也，母亡而父存，汝不幸而死，为弃父矣。”曰：“女从母为顺，宁从母死耳。”竟以开兴壬辰三月朔死。死之二日，权厝报恩寺殿阶之东南十五步。铭曰：

　　失乳而啼，襁褓之常。知所以悲，非乳可忘。木病本根，枝叶乃伤。爱生于心，血出肺肠。母在与在，母亡与亡。孝女之哀，千载涕滂。白水南东，维母之藏。羁魂摇摇，望女大梁。会以汝归，以慰所望！

　　卷第二十六

　　碑铭表志碣

　　东平行台严公神道碑

