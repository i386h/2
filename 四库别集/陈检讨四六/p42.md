<!-- { "loadSidebar": true } -->
　　吾宗无垢者曹则大家【见归田序】左为娇女【左思娇女诗略曰吾家有娇女皎皎颇白晢小字为织素口齿自清歴】描鸾刺凤空北部之胭脂绣虎雕虫压南朝之粉黛【见琴怨序】十三织素宛尔无双【见闺秀序注】二八称诗居然第一【二八见滕王序】馺婆馆内【见铜雀】宁夸巧笑之名道政坊前不尚新妆之号【补注】若夫品第清华门风绮丽红牙作笔则刘氏之三娘【见闺秀序】白玉为堂乃卢家之少妇【古乐府相逢行黄金为君门白玉为君堂堂上置樽酒作使邯郸娼李商隐诗又入卢家妬玉堂沈佺期诗卢家少妇鬱金堂详纳姬序注】霍骠骑卯金钜族【详徐母序】张尚书典午名流【晋张华传诏曰张尚书闗内侯与前太尉陶侃功在王室典午见素伯序】天邉列宅处处铜街【见滕王赋】春日乗驹人人玉埓【见铜雀赋注】屈大夫之骚赋常説姊嬃【见雪持序】卫荘姜之比兴时称戴妫【见滕王赋】扵是弱即知书生而习礼东邻美女【见楚鸿序】争传咏絮之篇【见琴怨序】西邸佳人【详夀徐序】竞仿簮花之格【书断卫夫人従姊名恒袁昂评其书法如挿花美女】琉璃砚匣【见园次序注】既绣阁之庾徐【见园次序】玳瑁笔牀【见天篆序树萱录南朝呼笔管为牀又以四管为一牀】亦香闺之潘陆【见园次序】加以性情道素靡事铅华【见楚鸿序注曹植洛神赋铅华勿御】仪度幽贞壹遵礼法青牛帐卷【见尺牍序】絶无累徳之篇【见少楹序】朱鸟牕开【见天篆序】时録縁情之作【见少楹序】当春而感杨栁之绵入秋而怨芙蓉之粉【杜诗生憎栁絮白如绵杂录纸有栁绵纸又养纸以芙蓉粉惜其色也】冬缸靉叇映雪弥勤夏簟氤氲嚢萤不辍【江淹别赋夏簟清兮画不暮冬缸凝兮夜何长江总诗向崖云靉叇晋书孙康好学家贫无油扵冬月尝映雪读书性清介后官至御史大夫囊萤见憺园赋】凡彼燃脂如是而已其他弄墨略无闻焉【见得仲序】然而命实不犹人兮鲜淑【诗】蘼芜道左愧手爪之难如【见无忝序】磐石塘前【补注】识钱刀之可用【西京杂记卓文君白头吟有曰男儿重意气何用钱刀为】青年织锦悲窦氏之机残【见璿玑赋】夜熏香怅秦嘉之镜逺【见尺牍序】凿邻火以肠回揽嫁衣而泪落【国策甘茂去秦且之齐出闗过苏子曰夫江上之防女冇家贫而无烛者防女相与语欲去之家贫无烛者将去矣谓防女曰妾以无烛之故尝先扫室布席何爱余眀之照四壁者防女以为然留之秦滔玉贫女诗毎恨年年压金线为他人作嫁衣裳】则又卫洗马所以言愁【见滕王赋】江醴陵扵焉赋恨者矣【见尺牍序】嗟乎羲和沉湎剪鹑首以何辞【书惟时羲和颠覆厥徳沉乱扵酒张衡西京赋昔者天帝悦秦穆公而觐之飨以钧天广乐帝有醉焉乃锡用此土而剪诸鹑首注自井至栁鹑首之次秦之分也剪尽也尽取鹑首之分为秦境也按南方朱鸟七宿曰鹑首鹑火鹑尾】玉女飘飖懐鸩媒而终老【玉女见天篆序离骚吾令鸩为媒兮鸩告余以不好注鸩毒鸟也】离家公子命已俪夫纎腰【详夀阎序】失路才人恨终齐扵龋齿【后汉书梁冀妻孙夀能作龋齿笑注若齿痛不忻忻也説文曰齿蠧也】古人之怨千年地下之愁万里【见琴怨序】沉之碧海累累鲛妾之珠【述异记南海有鲛人水居如鱼不废缉织眼能泣珠吴都赋泉室潜织而巻绡渊客慷慨而泣珠】镌以青天歴歴娲皇之石【见憺园序】




　　陈检讨四六巻八
　　钦定四库全书
　　陈检讨四六巻九
　　翰林院检讨陈维崧撰
　　序
　　乐府补题序
　　乐府补倡和作者为玉笥王沂孙圣与苹洲周宻公谨天柱王易简理得友竹冯应瑞祥父瑶翠唐艺孙英发紫云吕同老和甫筼房李彭老商隐宛委练恕可行之菊山唐珏玉潜月洲赵汝钠真卿五松李居仁师吕玉田张炎叔夏山村仇逺仁近共十三人又无名氏二人题为宛委山房赋龙涎香浮翠山房赋白莲紫云山房赋莼余闲书院赋蝉天柱山房赋蟹调则为天香为水龙吟为模鱼儿齐天乐桂枝香凡五共词三十七首为一巻嗟乎此皆赵宋遗民作也粤自云迷五国【程史哀钦庙防二帝之驾终扵五国城注徽钦为金人挟之北行先后殂于五国城地】桥防啼鹃【见曜庵序】潮歇三江营荒夹马【宋书恭帝时钱塘江潮三日不至时元军分住江沙杭人方幸之而潮汐不至舆志三江源在台州府城西三江合流为灵江宋书太祖生扵夹马营有异香满室】夀皇大去已无南内之笙箫【唐史肃宗刼迁眀皇扵西南不复居南内宋纪光宗遭后悍妬逆于其父受内禅即位尊孝宗为夀皇按其事与肃宗迁帝不居南内同此借用】贾相难归不见西湖之灯火【宋纪度帝时以贾似道为太师赐第西湖之葛岭起楼台亭榭作半闲堂与姬妾逰乐至恭帝时贬循州安置监押官郑虎臣诛之史断西湖自绍兴建都君相竞嬉逰金主亮闻之起投鞭渡江之志】三声石皷汪水云之闗塞含愁【晋五行志吴兴长城夏架山有石皷鸣即兵起文山传文山在狱汪元量抱琴访之文山为题水云诗宋史汪元量字大有号水云以善琴事谢后】一卷金陀王昭仪之琵琶写怨【宋史王清恵宋昭仪入元为女道士南归湖山类稾多纪北徙事按岳忠武孙珂着金佗稡编家集五十八卷】臯亭雨黑【补注】旗摇犀弩之城【详合肥书】葛岭烟青箭满锦衣之巷【地理志杭州新城县有葛溪乃稚川炼丹地按湖州徳清葛山亦有稚川迹绍兴府城葛山乃勾践种葛使越女作布献吴故名杭州志临安县石镜山唐昭宗封为衣锦山钱镠尝于此宴故老大石皆覆以锦衣号其防所戯水曰锦衣将军】则有临平故老【圗经临平湖在塩官县晋武帝时古者云此湖开天下宁杭州志仁和县即汉塩官五代钱江】天水王孙【见艺圃序】无聊而别署漫郎【见曜庵序】有谓而竟成逋客【北山移文为君谢逋客】飘零孰恤自放扵酒旗歌扇之间惆怅畴依相逢扵僧寺倡楼之际盘中烛灺间有狂言【荘子北游无所发予之狂言】帐底香焦时而谰语【摭言江南李主帐中香法以鹅梨蒸沉香用之春秋元命苞丑臸臸言谰谰汉文三王传王阳病诋谰置词骄慢】援防词而通志【见良辅序】倚小令以成声【见鸿客序】此则飞卿丽句【详竹逸序】不过开元宫女之闲谈【见良辅序】至扵崇祚新编大都才老梦华之轶事也【补注东京梦华录宋孟元老自序云仆昔従先人游京师卜居金梁桥西夹道之南古有梦游华胥之国其乐无涯者仆今追昔回首怅然目之曰梦华录】乃瓿间覆醤偶賸残缣【见悬圃序】而市上悬金従无雕本【见楚鸿序】盖赤文绿字【见璿玑赋】防经嬴政之灰余【始皇纪李斯请天下藏诗书百家语者悉诣守尉杂烧之】而玉轴牙籖【见三芝序】久患江陵之道尽【见滕王赋】盈篇亥豕【见佳山序】既纷黦而铅昏满幅乌焉亦纸渝而墨敝【古谚字经三写乌焉成马】韭花已蚀【见琴怨序】虿尾长鬈【见悬圃序】徒存鼎上之一脔【后魏书崔浩曰尝肉一脔知鼎中之味】仅现云中之寸爪【补注】扵是竹垞朱子搜扵里妪之筐梧月蒋生锓以国门之板顿成完好任流传譬之折钗出后再镌龙凤之形【拾遗记魏文帝纳美女薛云芸有献火珠龙鸾钗者杜诗蛟龙半缺落犹得折黄金注得井中断钗遗珥如蛟龙之状也】破镜归时重铸蛟螭之状【神异经昔有夫妇将别破镜各执其半后妻与人通镜化鹊至夫前后镜背铸鹊始此陈书徐徳言尚叔寳妹陈乱破镜各分其半后妻为杨越公所得徐作破镜诗杨还其妻】虽或楮上缺文间同夏五【胡安国春秋传夏五传疑也】行中脱简略类呼豨【见二斋序】古钱掘得铜蚨则轮廓槎牙【搜神记南方有虫名青蚨生子依草叶潜取其子母即飞来以子血母血各涂钱或先用子钱或先用母钱皆复飞归故名青蚨亦名子母钱】断碣扪来石兽则觚棱缺齾【觚棱见璿玑赋説文齾缺齿也又凡器缺之称】然而墙边擫笛犹能彷佛其声【见庭表序】海上刺船尚可彽徊是曲【见井叔序】周公瑾闻兹妍唱定属赏心【见良辅序】桓子野聆此清歌要为抚掌云尔【世説桓伊字子野毎闻清歌辄唤奈何国防郑同抚手仰天而笑之晋书陆士衡初闻左思赋三都抚掌大笑】
　　浙西六家词序
