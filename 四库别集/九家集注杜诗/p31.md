<!-- { "loadSidebar": true } -->
　　磨刀呜咽水【呜一作呼】水赤刄伤手欲轻肠断声心绪乱已久【鲍昭东门行离声断客情又行子心肠断　杜补遗辛氏三秦记曰陇山天水大坂也俗歌云陇头流水呜声幽咽遥望秦川肝肠断絶故名呜咽水又云东人西役升此而顾莫不悲思其歌云陇头泉水流离西下念我此行飘然旷野登髙望逺涕泪双堕　赵云以磨刀于水刀刄伤手则边士之辛苦尤甚肠断声指言呜咽水也言心绪久乱欲不愁而不可得也】丈夫誓许国愤惋复何有功名图麒麟战骨当速朽【麒麟阁宣帝图画功臣于此阁也宋司马造石椁孔子曰死不如速朽赵云以功名自期为丈夫之事矣】
　　右三
　　送徒既有长逺戍亦有身【高祖以亭长为县送徒骊山】生死向前去不劳吏怒嗔路逢相识人附书与六亲哀哉两决絶不复同苦辛【国忠领剑南募使戍戍泸南饷路险乏举无还者人人思乱此诗所以作　赵云此诗题名出塞首篇曰悠悠赴交河大率皆戍西边耳旧注岂可臆度便差排作杨国忠耶】
　　右四
　　迢迢万余里领我赴三军军中异苦乐主将宁尽闻【王仲宣从军诗从军有苦乐但问所从谁　赵云古诗迢迢牵牛星吴书张纮传曰此乃偏将之任非主将之宜】隔河见胡骑倐忽数百羣【赵云似指言吐蕃之兵也】我始为奴仆几时树功勲【汉衞青奋于奴仆】
　　右五
　　挽弓当挽强用箭当用长【晁错云努不可以及逺与短兵同射不能中与亡矢同中不能入与亡镞同此将不省兵之过　赵云以言士卒之各矜其能】射人先射马擒贼先擒王【前汉匈奴传月氏欲杀冐顿冐顿奔归头曼令将万骑冐顿乃作鸣镝习勒其骑射令曰鸣镝所射而不悉射者斩后冐顿以鸣镝射单于善马左右悉射之冐顿知其可用遂以鸣镝射头曼左右皆随之遂杀头曼而自立　赵云以言士卒之各欲致其功此诗人之能道事也】杀人亦有限列国自有疆茍能制侵陵岂在多杀伤【赵云孟子曰定于一孰能一之不嗜杀人者能一之而喜开边者乃好大喜功之主则公之诗岂不益于教化乎】
　　右六
　　驱马天雨雪军行入高山迳危抱寒石指落曽氷间【陆士衡驱马陟阴山山阴马不前仰凭积雪岩俯涉坚氷渊杜补遗前汉匈奴传匈奴攻太原高帝自将兵击之防冬雨雪卒之堕指者十二三】已去汉月逺何时筑城还浮云暮南征可望不可攀【赵云使周王褒燕歌行无复汉地关山月唯有漠北蓟城云之意盖入胡地则逺于汉月所徃者西北则美云之南征也宋之问诗云明河可望不可亲】
　　右七
　　单于冦我垒百里风尘昏【王僧达千里黄沙昏】雄劔四五动彼军为我奔【雷焕得双劔于酆城劔有雄雌薛云吴越春秋吴王阖闾使干将造劔二枚一干将二镆铘镆铘者干将之妻干将作劔金鐡之精未肯流干将夫妇乃断髪剪爪投之炉中金铁乃濡遂以成劔阳曰干将而作文隂曰镆铘而作漫理雄犹阳也烈士传作雌劔雄劔　杜正谬烈士传曰眉间尺者谓眉间濶一尺也楚人干将镆铘之子楚王夫人常于夏纳凉而抱鐡柱心有所感遂怀孕后产一鐡楚王命镆铘铸此精为双劔三年乃成劔一雌一雄镆铘乃留雄而以雌进劔在匣中常有悲鸣王问羣臣羣臣对曰劔有雌雄鸣者雌忆其雄也王大怒即收镆铘杀之眉间尺乃为父杀楚王新添烈士传劔有雌雄雄干将雌莫邪越絶书曰楚王作鐡劔三枚晋郑闻而求之不得兴师围城之城三年不解楚引太阿之劔麾之三军破败士卒迷惑流血千里】虏其名王归系颈授辕门【曹子建求自试表昔贾谊求试属国请系单于之颈而制其命终军以妙年使越欲得长缨系其王羁致北阙辕门以车为辕门也　杜补遗前汉匈奴传武帝使霍去病衞青操兵临瀚海虏名王贵人以百数宣帝纪单于遣其名王奉献注师古名王谓有大名以别诸小王也　赵云周礼掌舍掌王防同之舍设车宫辕门注谓王行止宿险阻之处备非常次车以为藩则仰车以其辕表门其后行师则主将遂有辕门之制也】潜身备行列一胜何足论【赵云此诗士卒有功而不欲论岂当时主将之艰故邪】
　　右八
　　从军十年余能无分寸功众人贵茍得欲语羞雷同【曲礼曰毋雷同注雷之发声物无不同时应者人之言当各由已不当同然也　赵云此又代士卒有功而不欲论之诗】中原有鬭争况在狄与戎【诗戎狄是膺西戎北狄也】丈夫四方志安可辞固穷【礼射义男子生以桑弧蓬矢射天地四方示男子之有事也语君子固穷　赵枣彦道杂诗士生则弧有事在四方】
　　右九
　　后出塞五首【鲍云天宝十四年乙未三月壬午安禄山及契丹战于潢水败之故有后出塞五首为兵兵赴渔阳也】
　　男儿生世间及壮当封侯【后汉班超常辍业投笔叹曰无他志畧犹当効傅介子张骞立功异域以取封侯安能久事笔砚间乎梁竦丈夫生当封侯】战伐有功业焉能守旧丘【赵云言不可无所展用也鲍明逺结客少年场云去乡三十载复得还旧丘】召募赴蓟门军动不可留【鲍明逺始随张校尉召募到河源赵作占募吴志云中郎将周祗乞于鄱阳占募盖占谓自隐度而应募也】千金买马鞍【一作鞭】百金装刀头【唐刺史见观察使皆靴足握刀头候路左　赵云仿木兰歌西市买马鞭南市买辔头又梁范靖妻沈氏昭君怨云千今画云鬓百万冩娥眉也旧注引唐刺史见观察使皆握刀头候路虽有证刀头字非是若刀头所先则古乐府有何当大刀头矣】闾里送我行亲戚拥道周班白居上列酒酣进庶羞【班白者不负戴于道路矣曹子建缓带倾庶羞赵云诗有杕之杜生于道周周礼庖人供防纪之庶羞】少年别有赠含笑看吴钩【鲍明逺结客少年行騘马金络头锦带佩吴钩吴越春秋王作钩淬以人血试之以人也薛云吴越春秋吴王允聘欧冶子作名劔五一曰纯钩二曰湛卢三曰豪曹四曰鱼肠五曰巨阙秦客薛烛善相钩视之烛曰光乎如屈阳之华沉沉如芙蓉始生于湖观其光如水溢于塘此名纯钩吴钩即纯钩也杜正谬按吴越春秋阖闾内传曰阖闾既宝莫邪之劔复命于国中作金钩令曰能为善钩者赏之百金吴作钩者甚众而有人贪王之重赏也杀其二子血衅金遂成二钩献于阖闾而求赏王曰何以异于众劔乎作钩者曰吾之作钩杀二子而衅之王钩甚众形体相类不知所在钩师向钩呼二子之名吴鸿稽我在于此王不知汝之神也声絶于口两钩飞出王惊曰寡人诚负于子乃赏百金遂服而不离身薛氏以纯钩为吴钩盖纯钩劔名非钩也故左太冲吴都赋云吴钩越棘纯钩湛卢则纯钩与吴钩自为两物耳　赵云吴钩刀名也刃弯今南蛮用之谓之葛党刀义或然矣】
　　右一
　　朝进东门营【夏官大司马帅以门名疏古者军将盖为营治于国门鲁有东门襄仲宋有桐门右师皆上卿为将军者　赵云此言河阳府士卒东门营自是所起士卒处东门之营也】暮上河阳桥【李陵诗携手上河梁游子暮何之王仲宣从军诗朝发邺都桥暮济白马津】落日照大旗马鸣风萧萧【周礼司常建九旗以待国事车攻萧萧马鸣悠悠斾旌言不讙哗也荆轲歌风萧萧兮易水寒】平沙列万幕部伍各见招【幕府见上送高三十五诗注程不识正部曲行伍营阵击刁斗　赵云士卒之多则将各有幕故一部伍之人各相招认以居其幕也】中天悬明月令严夜寂寥【子虚赋曵明月之珠旗　赵云但见月悬中天正照此夜而人不嚣哗则令严可知也东坡先生诗曰令严钟鼓三更月乃用此也】悲笳数声动壮士惨不骄【李陵书胡笳互动牧马悲鸣】借问大将谁恐是霍嫖姚【霍去病为嫖姚校尉服防曰嫖姚劲疾之貌荀恱汉记作票字霍去病后为骠骑将军尚取嫖姚之字耳今读者音漂遥不当其义赵云句法使曹子建七哀诗借问叹者谁言是客子妻又郭景纯游仙诗借问此何谁云是鬼谷子也嫖姚公作平声字使盖未经顔师牧音以前相承作服防平声字读耳盖如庾信咏屏风诗有云急节迎秋韵新声入手调寒衣须及早将寄霍嫖姚则所相承者然也前汉汉王问大将谁也】
　　右二
　　古人重守边今人重髙勲【重守边保其疆场而已重髙勲则邀功而生事此后世所以有穷兵黩武之君也】岂知英雄主出师亘长云【诗我出我车赵云此讥好大喜功之主也今人所以重高勲者以英雄　主出师之多连亘长云则髙勲不可不建矣】六合已一家四夷且孤军【髙祖曰天下同姓一家愼无反又天子以六合为家】遂使貔虎士奋身勇所闻【牧誓如虎如貔　赵云六合一家则内外无患矣内外无患则四夷之军孤如此则不必用兵而尚用之不已故士卒皆奋起勇徃其所闻之处矣后所谓大荒冥北是也】拔劔击大荒日收胡马羣【见三巻囬畧大荒来注髙祖纪拔劔击柱古诗胡马嘶北风　赵云大荒西边之地皆是矣古有大荒西经之书也】誓闻冥北【月令其神冥】持以奉吾君【献功也　赵云冥北方之神冥北则尽冥所主之北地也】
　　右三
　　献凯【周礼注凯献功之乐】日继踵两蕃静无虞【赵云西北已宁也】渔阳豪侠地击鼓吹笙竽【渔阳北地也朱叔元书奈何以区区渔阳结怨天子左太冲南邻击钟磬北里吹笙竽　赵云渔阳吹笙竽则燕蓟亦复而民乐也】云帆转辽海粳稻来东吴【辽海辽东郡刘晏云帆桂楫赵云转辽海则通辽东矣】越罗与楚练照耀舆台躯【昭七年传皂臣舆仆臣台曹子建下逮舆台　赵云故越罗楚练赐子建功之人虽是舆台亦照耀其身矣】主将位益崇气骄凌上都边人不敢议议者死衢路【时好边功李林甫任蕃将也开边喜功之弊至于卒贵而将骄如此不亦可罪乎】
　　右四
　　我本良家子【石季良诗我本良家子赵充国六郡良家子】出师亦多门【赵云左传晋政多门也】将骄益愁思身贵不足论跃马二十年恐辜明主恩【蔡泽曰跃马疾驱四十三年足矣薛云按古乐府雉子班行以死报君恩谁能辜恩盻】坐见幽州骑长驱河洛昬【时禄山自幽州防河洛曹子建幽并游侠儿长驱防匈奴】中夜间道归故里但空村【蔺相如使人奉璧间道驰归赵顔延年去国还故里幽门蔚蓬藜杜补遗汉祖纪间道走军注间空也投空隙而行不公显也】恶名幸脱免穷老无儿孙【坡云详味此诗盖禄山反时其将有脱身归国而禄山尽杀其妻子者不出姓名亦可恨也】
　　右五










　　九家集注杜诗巻五
　　钦定四库全书
　　九家集注杜诗巻六　　　宋　郭知达　编古诗
　　别赞上人【此诗将离秦州而别之也】
