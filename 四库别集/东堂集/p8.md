<!-- { "loadSidebar": true } -->
　　臣某言臣顷以县令守陛下民社于封禺山中日夜所以嘘呵父老磨砺子弟皆仰承熙宁元丰之遗徳故臣于当时简书号令亦窃耳剽日乆陛下初登纳牖之法座道隐旒纩恭黙不言适大臣新用事颇失经纶之意孤奉陛下仰成之恩而觖天下望臣甚惑焉明年臣当改任西入国门窃于道路听聆风声尚因循而踵故也小臣不知国家治体其惑益甚未几旧徳真儒更起于江湖上翔集庙廊于是其风丕变称陛下之意慰裕陵泰陵之神明快士大夫之心治与古合惟是河湟故封弃而未复臣惑未解忠臣义士所共愤懑然又未几湟中之地指麾而定隽功休烈无愧前日方圣谋独运天机黙启而竒迹未暴也将士犹休马解甲而枹鼓未鸣也臣窃闻缙绅之论老兵宿将之言咸谓狐兔穴深恃崄守隘铠甲犀利其众枭雄敢死而善战故将士不敢有轻老羌之心吞河湟之气然天声一临威武纷纭湛恩汪濊鸟惊鼠窜游魂穷山不知死所臣然后知圣人有作天应地随关机阖开神圣出入妙乎其不可识矣矧庙堂之老帷幄之杰仰奉睿谋如手应心此岂容天下所共知也臣【中谢】恭惟皇帝陛下练天地之纯粹揽道徳之精刚行大人正己之事知童子害马之言倚丕基于南山纳众流于东海使先帝十九年盛徳大业上格于天下格于地中浃于人而外冒四夷昆虫有命之物无不仰戴盖自陛下夙夜追述续绍基构累积而峻极如是也尚乃兢兢业业无自广之色有为善不足之意故小大之臣咸怀忠良仆御侍从罔匪正人日月轨道风雨时节草木遂茂山川鬼神以宁而鸟兽鱼鼈咸若也荒服君长移珍抗手称臣阙下百姓驩忭中诚感发致治之敏尚以置邮为淹臣质之诗书考之传记逾唐跨汉引领轩虞所以称治者五六君而已陛下弃其糟粕收其英华接武治道如涉东西之衢超此五六君盖已万里矣臣本江东诸生材学行能无可筭录颇尝渔猎六艺之囿素知笔砚浅事陛下天纵圣学言成五经昭回之光下饰万物故褒衣博带之臣相与涵泳圣涯丹青景化而结绶金马之门磊落相望惟臣命薄骨寒抱病沟壑草木之年亦已晼晚尚区区诵书洛阳市中徒闻有四库之典盖曾不及兰台之蠧鱼者也窃闻王师扫洒湟中尽有故地功徳显著声施甚美而大手笔之臣炳然在廷其所以铺张论述刻玉牒藏金匮者其笔势宜尽出班马右方凤鸣髙冈鹤唳太清而小虫唧唧防鸣草间盖时所感动而不能自巳也故昧死献圣主恢复河湟赋谨缮写随表上进以闻
　　代人谢御制诗表
　　琼章妙句仰焕奎文玉斚上尊俯霑濡泽既共怀郢握之贵又独袖隋掌之明岂以臣滥被九鼎之司故常使识八珍之味垂光海宇共窥云汉之昭回不夜臣家独见璇源之圆折【中谢】伏惟皇帝陛下多能天纵盛徳日新固已郛郭于五经不足喉衿于六艺训诰追三代之典则词章存二南之风流岂惟残膏賸馥将沾匄于后人是谓非烟祥风当縁饰于万物天清气朗昼色永于上林葩正华繁春工赞于宸翰宠逾华衮之重老增布帛之温愿子孙之相传付金石之同在伏诵膏雨之初霁益见圣神独运之功虽云羣生之有年敢拜君臣相说之乐
　　代人谢殿监赐对衣金带表
　　内监深严本有待贤公卿之选上恩优渥廼过意臣父子之间朝无一人之言泽自九霄而下圣主自为之奬目防臣何假于赏音茍一旦未滥于瓶罍是此生终辞于沟壑惟臣之遭遇可谓非常然时之滞淹岂无遗恨臣【中谢】伏念臣材非蚤就学最浅闻当百执事之间未免沾沾而自喜在九卿之列又羞陆陆而无庸每被使令了无称可差幸未盈于百谪云何不啻于三迁念当却扫于衰门遂恐坠东山之望宁意乘良于壮嵗曾不知周南之淹超诸搢绅快如挿羽此盖伏遇皇帝陛下急欲求治每恐遗材虽俯仰太平出自圣神之独运尚网罗多士姑备左右之美观如臣何堪逢时乃尔身居供奉之内最为依日月之末光班随侍从之间何但陪鹓鸿之清集人间风声尘土之不到陛下起居饮食而预闻顾影若加华衮之荣抚心则懐薄氷之惧盖衣裳在笥臣有凉薄不胜之惭束带立朝臣无详赡可观之誉惟希古人之慎密以答上眷之周旋
　　代宋漕司谢上表
　　一麾出守所昜堪小垒而寡民八使分行将难副连城之重寄驰传趋宣风之防叩阍无望日之缘对青苍识所部之江山见父老示当颁之徳意【中谢】伏念臣器能甚陋风力不强空懐赤心素乏清问事主则有曾门之余烈家传尚蔵太史之遗书岂忘激昻了无表见一昨备修书之数未防尘持节之行亟召置于府僚旋擢居于卿列念凄冷初荣根柢春施均被于恵风顾髙华本絶阶梯秋毫皆归于帝力所以未及逡廵而退却然而深虞批抵之侵凌属当守垒以须期乃复阖门而涉嵗曾未暖信阳之坐席遂已只呉会之除书方其多士充庭不乏鹓鸿之翔集特恐一夫失所尚计鳬雁之去来谁为臣言自出天意惟臣际遇非人力能此盖伏遇皇帝陛下允厘百工旁礴万物不令盛世致有遗才姑收尺寸之长亦异寻常之宠矧驱驾豪杰俯仰升平天人所以调谐瑞应所以辨至鼐露沦轩辕之粹韶云舞昆仑之仙凝旒太紫之闲洞烛寰瀛之表恩行雨作威至电飞穷日月之所临罔恩威之不逮既臻逺近之无事屡逢东南之有年使臣更复何为报国能宣薄效第当万艘衔尾助陛下恵养元元一节究心免微臣因人陆陆
　　进连理木表
　　兆民允殖惟一徳之是归厥木惟乔当至仁之所及在木理何知而乃合见人心不约而自同玉华效祥甫被上天之雨露道山呈瑞近蒙中禁之风光逺在偏州亦霑余泽况兹木之良异视他种而增竒独引一枝相望八尺修条中立屹天柱之承霄两干旁连矫虹梁而济涉尝考图书之所纪谓合海隅而为家恭惟皇帝陛下道洽无垠徳齐有截开阖之妙物被于曲成覆载之均世容有异意兹表君臣一体而共理盖符本支百世以同昌念臣有固陋之愚虽孤民社之寄惟地出太平之象自成草木之祥敢佐太史之笔端庻备升平之瑞物
　　啓
　　上中书侍郎啓
　　折杨黄华仅能入于里耳髙山流水宁当嗣于赏音譬如凤凰见而羣飞嘤鸣沧溟开而众流归徃恭惟某官岩廊大老衣冠真儒金柜防书独当一字之褒贬玉堂视草逺追三代之文章至于穹庐奉对之専紫枢坐筹之密增重本朝于九鼎制胜遐方于两楹惟天之北斗中枢应国之南宫左辖方当翼宣元化辅成人文可谓勲徳并隆文武备足是何区区路傍之小吏敢进平平纸上之空言所忧唐突于璠璵非敢争裂于绮绣借令优假终不自量重念某才不如人志空好古铅椠浅事昔尝趑趄韦布半生初无表见亡羊亦何异于博塞不了莫及于封侯况羽翮不修合在榆枋之下语言无味谁收俎豆之间盐车甘驽马以同勤竹简与蠧鱼而俱老悟笔砚真取穷之具而文字乃招嫉之符徒使声鸣益悲尚无公干之逸气徐思少作可悔乌用相如之浮华宜清朝数免而稀迁媿古人难进而昜退发今短短而先化面久苍苍而包羞行路人得以揶揄士大夫喜于掎摭此而不去何所欲为侧闻遨游上公之门窃亦栖迟下客之座虽是尊卑之异等敢希臭味之同归况昔与诸生得共闻于绵蕝今随庻物幸并出于陶埏正应顾主而悲鸣先喜过门而大嚼矧屈借齿牙特达之论曾不遗腹背阘茸之微惟寒谷气迟未觉东风之解冻睇繁云目断但伤急景之雕年端念学殖之已荒无望儒林之擢秀日暮途逺空懐三径之归月明星稀妄意一枝之托
　　谢举主啓
　　闻冀北之足已空尚烦收致类辽东之颡强献盍取惭归颇哀蹭蹬之年少借殷勤之论窃谓荐士虽古知人甚难或者好龙非真乌覩凌云之异不然相马失瘦莫顾负辕之良欲观其人当问所主初或收光而未耀终有泣血以相明至如钝顽敢累明哲伏惟某官雅属时望蔼为辞宗开巻绠长而汲深故得百家之渊奥下笔芒寒而色正独灿一天之星华未参髙妙之游尚屈澄清之寄方广洪河以容物执鉴而照人如魏王之瓠无堪反浮沉而得所视无盐之貌可恶将刻画而难妍某肮脏寡谐流落不偶防欲请玺而治邺本非好竽而求齐平生多竒固有定数际遇虽晚亦岂偶然钻皮傥挿以羽毛蒸朽或出其芝菌未能报徳何敢辱知
　　又
　　植当道隅众且指为苦李投畀爨下自宁必为良桐但思襆被而言归何敢执裾以求鬻窃谓荐士虽古得人甚稀区区摇尾者了无可观纷纷引手者亦何所见茍不旁借声势则当外务沽借令黑白判于目前未免寒暖移于笔下今见取于众人之必弃使坐据于诸君所共争借清议未然或累公人物之鉴亦髙风独凛已惊渠世俗之心伏惟某官邦家旧人师帅夙望雅抱逺韵蔚为文华天子意在匈奴郎官尚淹于父老都市血流侠少京尹未害为循良谁使时和而嵗丰本出政平而讼理晚遇有依刘之幸老狂惭荐祢之文苍骥方腾踏于夷途势当致逺青松独磊硌于羣木气已凌寒乃欲分余力于驽筋缀和气于冻枿俾一旦轩昻于欵段或异时追配于轮囷某少颇观书初不读律名姓空沈于州县年光半度于江湖未尝知治而敢讳锦伤正如学医而惟恐人费倦欲游于北海拄笏时望于西山敢意提撕强令奋厉假以羽翰之力被之衮绣之言何异披乐安之沙终日仅收粟聊试拭华隂之土半夜或出光芒永懐推毂之门孰是衔环之地
　　又
　　吊影江湖未尝备门之役借论牙颊谁当为根柢之容既不类相士而举才又不待察言而观色嗟乎途且逺而防暮无乃树虽病而亦春伏惟某官蔚为辞宗雅仗名节进止自有表识闚防不为精神行陪前席之谈尚屈外台之计问利亦仁义而已欲婢妾荣夷公之谋理财非玉帛云乎盖寝饭昭奚防之意故屣履以见賔客如悬衡而较锱铢甚若不材尚辱异眷重念某素着狂直无他庸能平生最耻自媒老去每发孤笑唯有鈆椠之技莫施簿领之间幸无棰楚之声未败歌之俗久将自考下下以归去安能更共陆陆而低徊敢意恩私首及孤冷独是丰城之光怪望者有能识之窃比周袖之良珍出则无肯售矣唯痛自洗濯将上报提撕
　　又【原注以文章可采乞朝廷甄擢】
　　扬子云貌寝而官卑经虽而谓白九方歅机深而识妙马本骊而谓黄世方共轻其书谁复独忘其外此盖先儒付之于悠悠者未应小子肯至于屑屑然借论齿牙沦愧肌骨伏惟某官早驰令问蔚为重人暂屈使华之南更未碍佳声之北去无负势骄人之气有好古下士之风谓簿书米盐非豪杰之标的唯文章人物真太平之丹青聊慨发以一言蕲振出于百里重念某年嵗晼晚形体支离当投笔研而荷犁耡卖袍鞾而换蓑笠恐难待西江之水逝投老东冈之陂空托知音无从报徳
　　又
　　仆射题目之防何可胜东南之多士相君亲旧之未及况无左右之先容宠借一言本乏半面徃有市茯神而得老芋或至欲昌阳而进豨苓虽众人之可蒙待良医而自判今犹飨万钱之馔撷杞菊而并羞又如作千金之裘搴芰荷而同制伏惟某官气大经世才髙絶人驰声象魏之都弥节湖山之会求于公论宜即近班至于出滞振淹真得古人之用意所谓承流宣化是从长者之折枝第如孤踪误烦雅眷某才颖不耀辞华昜零长年与世而聱牙中夜抚剑而踯躅无言吊影有愧赏音借为赵魏之老或优尚念齐秦之路未效更当鞭后蕲副挽前
　　通问监司啓
