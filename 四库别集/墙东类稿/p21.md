<!-- { "loadSidebar": true } -->
　　范高平清规粹德精忠伟度为宋名臣第一忠宣为之子岂不知父志与父之量麦舟之事乃其浅鲜者故志传皆不载不足载也或者疑其不禀命想视此数石之麦为重耳夫闻斯行诸有父兄在子路所闻所行有大于此者矣非麦舟之类也又有一说曼卿年长于希文其视忠宣犹孙行也人徒知范公父子之好施而不知曼卿豪放之气轻视富贵非大贤之赐则亦不屑受也今人惯道一乞字而甘食嗟来之食夫岂知芙蓉城有仙人哉
　　跋坡翁与承天明老帖
　　坡集板行甚多何抡所编三苏大全最为丛杂该备皆不见此帖何也坡再游钱唐与南北两山诸僧最稔所谓灵山高人自有縁契者然别去五年已有湖上僧舍不复往日之叹辽鹤重来当何如其感慨耶
　　跋放翁与文定劄子
　　始意文定公帅越时与山隂往来必稔今睹墨帖所谓拜违崇仞者是此翁曾至吴乡也又有假钺视师语而封函之首呼制置资政同知此必嘉定更化后再起帅金陵时也三幅合为一通劄子提头体当然放翁老矣防犊之爱情类杨彪亦恃公知己也
　　跋蒋良贵梅堂竹亭二记
　　梅堂竹亭二记与鹤山书院拱极堂矩堂相表里皆端嘉一时崇尚理学之文前乎曾苏无是也又前乎韩桞亦无是也非无是文也无是识也呜呼美哉文靖之辞精赡文忠之辞明畅忠文之辞简质一以世教民彞为主蔼然仁人孝子之用心也又岂可以文论哉伏读三叹敬识下方
　　跋陈忠简公骙与子帖
　　前辈谓不可观人私书私则不可传也弗私何害忠简与四九郎帖持身以洁训子以俭蔼然有范文正欧文忠家法贤矣哉或谓后溪除命公实沮之疑党韩者然己巳之罢与诸贤相前后终不与余端礼京镗同升公岂党韩者耶疑史评未当
　　跋丘文定公手帖
　　戊辰己巳年朝廷多故方隅不静蜀冦未平西泝归峡东出利阆兵锋所交积骸枕山壑流尸散江而下赤白囊警报无虚日谣言烦兴民听惶惑夏秋旱虐赤地千里饿殍满野余老病卧家祈死不能适丘君立中携示先太师文定公与其冰翁吴刑侍书得之渭阳家手泽如新余读之三叹是时公自枢密院检详予祠起知武昌淳熈己亥嵗也书中首言祈雨百方不应村疃缺食继言彊盗刼杀阆倅归倅皆传闻不得其死散牓捕缉而实不然然湖冦因此平靖有将错就错之语凡此数条皆与今日事相类殊可怪也上距百五十年矣然淳熈何如也天运回还隂阳长歇人事变更竟何如哉末言辰沅桫板价直厚者不易得之为侥幸余将就木犹未办此季孙之槚不可畧取掩巻怃然
　　跋赵学士书
　　宋广平梅花赋有虚谷献之仁近三先生跋公自叙云垂拱三年战艺再北客馆东川观墙隂梅花托根非所感而作赋皮袭美见而称之竟失其传三百年后复出诸老先生考订精详援据该博无复加矣于公出处进退之义未之及也余独怪垂拱何如时十月为坤黄裳易位天地闭草木为之不蕃此贤人括囊而隠之时也广平方欲出仕又恨其登第之不早何耶东川非其所鳯阁鸾台乃其所耶公刚肠嫉恶劲气逼人老而弥笃诚为可敬计作赋时牝鸡老妪尚未得二嬖也罗织之祸诸贤騈首就僇后人哀之而亦惜其才之轻试也公鞫狱太原而出使方力争之几不免虎口设有不幸不过如泄冶之徒终未合蘧伯玉君子之道故君子贵时中尚知几若公晚辅开元正色立朝永保贞固相业居第一则议者无訾焉余顷在吴子余书几见公梅花赋未识偏旁读不成句与今本絶异未知孰是所谓作赋补亡则虚谷以为忠定伯纪山村以为文清太初二李不同诚伯纪也足以配广平然恐太初为是更考之宋欧阳光祖寿丞相亦赋此
　　跋子昻冩韩诗一首与乡贡钱子原求跋
　　昌黎屡举不第遇陆敬舆知贡举乃始得之感知赋上光范三书皆贞元八年以后事遇不遇命也何汲汲若是耶然识眞者少世无敬舆将终身不第矣虽终身不第而日光玉洁之文万古不磨岂明水一赋顔子一论能尽其槩耶赵学士所书古诗笔法雄健似不为子原设诸君期子原科第者浅之焉知子原者矣
　　跋王本斋画像
　　总管王公幼跻膴仕江浙淮湘敭厯殆遍毎一官画一像赞者盈轴莫不羡其金章紫绶之贵优加陟任今居严陵府幕他郡县有事辄委君治之以亷能着声江浙云君三衢士家今寓钱塘
　　跋三生图
　　按三生图出袁郊所记而坡仙尝手抄成传以补天竺故事葛洪稚川之歌可谓夙契守儒端士多不之信夫精气为物游魂为变而非轮回之谓也原始返终则知死生之说伊川谓当于原字上用工夫又曰须是自得使当元祐间馆阁争论时或及此则必当与坡力辨不尤甚于哭则不歌乎简卿出千里临本示余书此一笑
　　跋李良心万里江山图
　　前代画山水名家如大小李将军范郭诸人尺楮丈素价重连城千金不易以其所绘似眞山水也然而羇人逸士多居山泽而贪夫笼山泽之利者赭山而采竭泽而渔所谓山深无计避征徭而鱼蛮子告勿语桑大夫者不幸而遭之虽欲捐宅舍弃坟墓避地逺去而不可得可为世道叹息周子华示余李良心画本余睨视之峯峦草木郁郁苍苍万里江山一览而尽余惊问曰此何境也其某州某县界邪有长江之苇邪有空山之石邪吐舌久之手卷还客
　　跋十梅图
　　灵隠老子跋云自召南说命言梅之实后梁唐宋诗人止咏其花以为世道不古余乃为解梅嘲云古今咏梅多矣自水部至茶山一联半句收拾图中殆尽然有遗恨半山真字装字韵唐律七言老坡魂字韵古风三首精巧絶唱皆不入选是殆不可以笔墨形容其标格香韵超出色空眼界如谓言花不言实为古今世变之验莫太杀风景否昔吾乡余卿一游梅台之下俯见横枝醮水嗟赏久之左右进曰覆侍郎此名消梅味极佳余不觉失笑由今思之当并入丛林公案也壬申建子月书
　　跋海棠图有数鹪鹩集其上
　　沉香亭美人殢酒睡未足岂堪闻枝上啁哳之声使九华帐里梦魂惊耶
　　题索句图
　　咸平以后景祐之前结庐孤山有隠君子焉诗案无尘维寂及防搜物外隠几嗒然影香得句佳处参禅起视湖光霜月在天梅瓶无香茶鼎无烟怅鹤梦之俄空泣茂陵之遗编画史虽工意妙不传
　　题空隠和尚行巻并谢草虫之惠二首
　　大隠非隠真空不空空在实里隠在显中儒释两家同异曰将无同
　　蠢蠢含灵各有佛性活者即动死者便静死活只在纸上要人究意
　　题画牛小巻
　　枯梢浅草两牯且行且啮童子困卧其上殊自得也视其状貌朴野必不能角上挂汉书读项羽传虽然日长睡足欠伸时不识字更佳也
　　铭赞
　　存存斋铭为金尚志作
　　存存之义本乎易繋君子存之庶民反是存之有道养吾夜气昼之梏亡则不存矣成性天与何待于存闲邪则诚多欲则昏勿揺汝精毋滑而魂虚以待之众妙之门噫此求仙之术非吾儒之言
　　安处善斋铭
　　人之为善皆有四端意所由来尤贵审观所由虽善必察所安圣人知人如是而已董生之论盖本诸此孔以待人董以处已人已虽殊善则均耳以危为安以出为处旷宅弗居保于逆旅凝水焦火戒其伤汝
　　玉泉铭为琴士刘伯赐作
　　三闾之洁孤竹之清万古空山化为泉声洗月涓涓度风泠泠游鱼出水误作琴听
　　石磵长老赞
　　水流涓涓久滴石穿磨成镜面底不是砖
　　古磵长老赞
　　苔封老树槎牙藤穿怪石顽犷半夜山空月明倒浸一枝梅影
　　瑞芝赞
　　公车入闽仁风载扬协气嘉生炜炜煌煌华粲紫金肤凝截肪绘以为图播而成章咸曰休哉维公之祥匪公之祥邦家之光
　　枯木画赞
　　石濑涓涓细水无声西风叶脱老木孤撑碧篠丛茁青苔侧生飞离两两山中来者见人不惊翔而复下此为何处莽苍之野
　　文
　　劝农文二首
　　每嵗仲春劳农于东郊此古之礼而朝廷之令典也州县长官以劝农事三字系之职衔之下于事为重诏书毎下率以农桑为王政先申明禁约唯恐不至句容一小邑土瘠民贫近行移坊乡凡有闲田隙地广殖桑枣尔民亦旣忻然趋令二月始和农出在野县官率其属以延见父老非为文具务敦实业尔父老率乡之子弟惟勤惟谨勿惰勿游勿好勇鬬狠勿饮博争讼惟耕蚕是务耕蚕者衣食之本不耕则饥不蚕则寒饥寒迫于身则放僻邪荡无所不为伊尔父老之羞尔其训教之西成之后农时有隙子弟各入乡学习以孝弟忠信所以崇乡里之化也若夫苛征慢令贪刻以厉尔民县官所不忍为益思检身绳下以无负于尔百姓父老在此吾不食言
　　农重事也州县官以劝农二字系衔毎嵗春月延见父老于东郊诫之农事礼也夫水旱之不时此天数也隄防必筑以泄水患陂塘必浚以通水利修水旱之备也人事不尽诿之天时尔农所以重困一夫不耕或受之饥一妇不桑或受之寒衣食不足而有饥寒之患则不肖之心生尔农戒之哉古书有之若农服田力穑乃亦有秋服字有用力之意力字有勤劳之意不用力不勤劳即是惰农惰农安有秋成之望继自今父训其子兄诏其弟妨农之事一切不为毋游手好闲毋沈酗于酒毋好勇犯上毋不孝不友有一于此官有常刑此又尔农所当劝者其敬听吾言毋忽
　　戊辰劝农文
　　暨阳一小州土狭民贫官府治从简易一毫不肯科扰近者口盐徧敷塘夫逺役出不获已然且多方区画害不及细民尔父老所亲见也去春饥民在野为之贷粮接济仅免流散夏秋蝗蝻继发极力收捕幸无害稼嵗小登一冬雨雪愆期深为尔农忧之二月初吉田事载兴长官亲出东郊劝耕虽循旧典亦欲延见父老巡省田里尔等一乡之老当帅一乡之子弟胥训告胥教诲浚乃沟洫慎乃隄防利乃耒耜修乃疆畎事事有备有备无患又须孝养父母弟逊兄长毋淫于逸于游惰农自安不勤不劳越其罔有黍稷尔农戒哉其或好勇鬬狠博奕饮酒聚其淫祀驱诱良民邦有常刑罪及尔身弗可悔
　　君山东岳行宫求雨文
　　礼经有云天降时雨山川出云君山郡之主山惟灵坐镇此地血食千载今民以旱告田苗将槁吏奔走不遑靡神不举卒莫我听谨再拜稽首请命于尔有神神其相之锡以甘泽使苗勃然以兴乃亦有秋岂惟吏塞其责神亦有辞于民敢告
　　本州城隍求雨文
　　时雨愆期常旸告虐旱势太甚王庙食此地与吏共职斯民吏之不职罪也王坐视民困而不为为之易耳吏之力不及此敢告
　　茅山广济庙祝文
　　雷平之池小龙在焉旱祷辄应以膏我稷黍前代赐额相沿至今奉命而来酌水以献
　　龙光庙祝文
　　龙光之庙距县二十五里神龙所寝云雨兴焉润泽一方有功得祀敬以香币用致上命
　　青元观祝文
　　雨三日以往为霖黑潦满道民不适有居祠屋方修将有乘赤鲤而来游者敬率弟子躬候水濵愿施斩蛟之劔永宁下土
　　张大帝祝文
　　惟神发源桐汭兹为行祠石柱砚池尚存饮马之迹治水有功法宜得祀钦帝之命显王之灵炉香未转降福孔嘉【原注图经载祷雨炉转不已】
　　张烈帝祝文
　　惟神平乱有功遗爱于丹阳延陵之境今隣国为壑汤汤方割能不动心乎灵与天通有求必应
　　张帝祝文二首
　　惟神在昔佐帝有功环江东之境皆神所部今一邑之水未至怀山襄陵神之治之何难之有
