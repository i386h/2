<!-- { "loadSidebar": true } -->
　　宾主吟声合，幽窗夜火燃。风铃如欲语，树鹤不成眠。月转山沉雾，花深鸟入烟。朝霞铺满径，裁取作蛮笺。



　　山中夜坐再陪起上人作（四首选三）

　　人语山上烟，月出秋树底。清光射玲珑，峭壁澄寒水。栖鸟见其腹，历历明可指。秋虫草际鸣，切切哀不已。禅心冷欲冰，诗怀淡弥旨。吟成无笺麻，书上破窗纸。顽奴倦烹茶，汤沸火已灭；冷然酌秋泉，心肺总寒冽。丛花夜露滋，细媚石上茁。老槐恃气力，排风骨正折。坐久月当中，寒光射毛发。不但饮秋泉，此心何得热。诗成令我写，写就复涂抹。骨脉微参差，有爱忍心割。未得如抽茧，针尖隐毛褐。既得如尸解，蜣螂忽蝉脱。主人门外来，诗才日豪阔。迟疾各性情，维余气先夺。

　　又赠牧山

　　十日不能下一笔，闭门静坐秋萧瑟。忽然兴至风雨来，笔飞墨走精灵出。小草小虫意微妙，古石古云气奔逸。字作神禹钟鼎文，杂以蝌蚪点浓漆。怪迂荒幻性所钟，妥贴细腻学之谧。访君古树荒坟边，叶凋草硬霜凛栗。一醉十日亦不辞，芦沟归马催人疾。扬州老僧文思最念君，一纸寄之胜千镒。



　　送都转运卢公

　　扬州自古风流地，惟有当官不自怡。盐筴米囊销岁月，崖花涧鸟避旌旗。一从吏议三年谪，得赋淮南百首诗。昨把青鞋踏隋苑，壶浆献出野田儿。
　　清词颇似王摩诘，复以精华学杜陵。吟撼夜窗秋纸破，思凝塞涧晓星澄。楼头古瓦疏桐雨，墙外清歌画舫灯。历尽悲欢并喧寂，心丝袅入碧云层。
　　尘埃吹去又生尘，汨尽英雄为要津。世外烟霞负渔钓，胸中宠利愧君臣。去毛折项葫芦熟，豁齿蓬头婢仆真。两世君家有清德，即今风雅继先民。
　　何限鹓鸾供奉班，惭予引对又空还。旧诗烧尽重誊稿，破屋修成好住山。自写簪花教幼妇，闲拈玉笛引双鬟。吹嘘更不劳前辈，从此江南一梗顽。

　　李氏小园

　　小园十亩宽，落落数间屋。春草无秽滋，寒花有余馥。闭户养老母，拮据市粱肉。大儿执鸾刀，缕缕切红玉；次儿拾柴薪，细火煨陆续。烟飘豆架青，香透疏篱竹。贫家滋味薄，得此当鼎餗。弟兄何所餐，宵来母剩粥。晨起缝破衣，针线不成行。母年七十四，眼昏手又僵。装绵苦欲厚，用线苦欲长；线长衣缝紧，绵厚耐雪霜。装成令儿暖，母衣单薄凉。不衣逆母怀，衣之情内伤。儿病母煮药，老泪滴炉灰。几死复得活，为母而再来。终养理之顺，哭儿情至哀。老天有矜怜，复使归母怀。兄起扫黄叶，弟起烹秋茶。明星犹在树，烂烂天东霞。杯用宣德瓷，壶用宜兴砂。器物非金玉，品洁自生华。虫游满院凉，露浓败蒂瓜。秋花发冷艳，点缀枯篱笆。闭户成羲皇，古意何其赊！


　　野老

　　输罢官租不入城，秋风社酒各言情。明年二月逢春闰，细雨长堤看耦耕。

　　赠金农

　　乱发团成字，深山凿出诗；不须论骨髓，谁得学其皮！

　　细君

　　为折桃花屋角枝，红裙飘惹绿杨丝。无端又坐青莎上，远远张机捕雀儿。


　　雨中

　　终日苦应酬，连阴得闭门。清凉满心肺，草木向我言。新竹倚屋檐，绿沁窗纸昏。梁燕坐不出，蜗牛满苔痕。犬迹踏沙软，蹑屐恐泥翻。回廊足散步，把书行且温。家酿亦已熟，呼僮倾盎盆。小妇便为客，红袖对金樽。

　　古董

　　末世好古董，甘为人所欺。千金买书画，百金为装池。缺角古玉印，铜章盘龟螭。乌几研铜雀，象床烧金猊。一杯一樽斝，按图辨款仪。钩深索远求，到老如狂痴。骨肉起讼狱，朋友生猜疑。方其富贵日，价直千万奇；及其贫贱来，不足换饼糍。我有大古器，世人苦不知。伏羲画八卦，文周孔《系辞》；《洛书》著《洪范》，夏禹传商箕；《东山》《七月》篇，斑驳何陆离：是皆上古物，三代即次之。不用一钱买，满架堆离披。乃其最下者，韩文李杜诗。用以养德行，寿考百岁期；用以治天下，百族归淳熙。大古不肯好，逐逐流俗为？东家宣德炉，西家成化瓷；盲人宝陋物，惟下愚不移。


　　贫士

　　贫士多窘艰，夜起披罗帏；徘徊立庭树，皎月堕晨辉。念我故人好，谋告当无违。出门气颇壮，半道神已微。相遇作冷语，吞话还来归。归来对妻子，局促无仪威。谁知相慰藉，脱簪典旧衣。入厨燃破釜，烟光凝朝晖；盘中宿果饼，分饷诸儿饥。待我富贵来，鬓发短且稀；莫以新花枝，诮此蘼芜非。

　　行路难三首

　　天明始觉满身霜，抖擞征衫曳马缰。茅店暖烟嘘冷面，射人朝日出林塘。
　　关山老马怯驰驱，幼仆而今作壮夫。万里功名何处是，犹将青镜看髭须。
　　红帖糊门挂柏枝，东风马上过年时。一杯浊酒家千里，逆旅多情送饼糍。

　　又一首仍用前起句

　　天明始觉满身霜，日出才伸十指僵。山色半青还半雾，马头红叶是何庄？

　
　　范县呈姚太守

　　落落漠漠何所营，萧萧澹澹自为情。十年不肯由科甲，老去无聊挂姓名。布袜青鞋为长吏，白榆文杏种春城。几回大府来相问，陇上闲眠看耦耕。

　　塞下曲三首

　　天远山空塞草长，太平羽猎出渔阳；少年马上谈诗事，一种风流夹莽苍。
　　万嶂千山落日多，将军猎罢选清歌；胡姬醉舞双红袖，笑指黄羊挂骆驼。
　　洗尽寒酸旧笔头，十年关塞觅封侯；臂鹰跃马黄皮裤，射得丰狐作短裘。

　　招隐寺访旧五首（选二首）

　　沃水先清面，除烦更削瓜。客真无礼数，僧亦去袈裟。竹榻斜支枕，苔窗卧看花。来朝好风日，细细探烟霞。
　　禅房精笔砚，窗又碧纱糊。吮墨情温细，吟诗味澹腴。茶枪新摘蕊，莲露旋收珠。小盏烹涓滴，青光浅浅浮。

　　云

　　浓云风不动，薄霭片时过。泽小含烟少，山深吐气多。弥漫遮大块，轻弱赴微波。爱巧嫌痴重，人情可奈何！

　　乳母诗

　　乳母费氏，先祖母蔡太孺人之侍婢也。燮四岁失母，育于费氏。时值岁饥，费自食于外，服劳于内。每晨起，负燮入市中，以一钱市一饼置燮手，然后治他事。间有鱼飧瓜果，必先食燮，然后夫妻子母可得食也。数年，费益不支，其夫谋去，乳母不敢言，然长带泪痕。日取太孺人旧衣溅洗补缀，汲水盈缸满瓮，又买薪数十束积灶下，不数日竟去矣。燮晨入其室，空空然，见破床败几纵横，视其灶犹温，有饭一盏，菜一盂，藏釜内，即常所饲燮者也。燮痛哭，竟亦不能食矣。后三年，来归侍太孺人，抚燮倍挚。又三十四年而卒，寿七十有六。方来归之明年，其子俊得操江提塘官，屡迎养之，卒不去，以太孺人及燮故。燮成进士，乃喜曰：“吾抚幼主成名，儿子作八品官，复何恨！”遂以无疾终。
　　平生所负恩，不独一乳母。长恨富贵迟，遂令惭恧久。黄泉路迂阔，白发人老丑。食禄千万钟，不如饼在手。


　　长干里

　　墙里花开墙外见，篱门半覆垂杨线；门外春流一派清，青山立在门当面。老子栽花百种多，清晨担卖下前坡；三间古屋无儿女，换得鲜鱼供阿婆。缫丝织绣家家事，金凤银龙贡天子；花样新添一线云，旧机不用西湖水。机上男儿百巧民，单衫布褐不遮身；中原百岁无争战，免荷干戈敢怨贫！

　　比蛇

　　粤中有蛇，好与人比较长短，胜则啮人，不胜则自死，然必面令人见，不暗比也。山行见者，以伞具上冲，蛇不胜而死。
　　好向人间较短长，截冈要路出林塘；纵然身死犹遗直，不是偷从背后量。

　　脆蛇

　　是蛇易断易续，能治病，无毒。土人以竹筒诱入，塞之，焙以为药。
　　为制人间妙药方，竹筒深锁挂枯墙；剪屠有毒餐无毒，究竟身从何处藏？

　　宿野寺

　　野寺荒寒乱水侵，长廊坏院一灯深；芭蕉淅飒梧桐雨，不起愁心是恨心。

　　游焦山

　　日日江头数万山，诸山不及此山闲；买山百万金钱少，赊欠何曾定要还。老去依然一秀才，荥阳家世旧安排；乌纱不是游山具，携取教歌拍板来。

　　雪晴

　　檐雪才消日上迟，古铜瓶晒腊梅枝。触窗无力痴蝇软，切莫欺他失意时。

　　六朝

　　一国兴来一国亡，六朝兴废太匆忙。南人爱说长江水，此水从来不得长。

　　江晴

　　雾裹山疑失，雷鸣雨未休；夕阳开一半，吐出望江楼。天阴作图画，纸墨俱润泽；更爱嫩晴天，寥寥三五笔。

　　罗隐

　　罗隐终身不负唐，君王原自爱文章。诸臣琐琐忧輘轹，改面更衣却事梁。
　　吴越山川黤寂寥，秀才心事有刍荛。如何万弩横江上，不射朱温却射潮？

　　文章

　　唐明皇帝宋神宗，翰苑青莲苏长公。千古文章凭际遇，燕泥庭草哭秋风。


　　李商隐

　　不历崎岖不畅敷，怨炉雠冶铸吾徒。义山逼出西昆体，多谢郎君小令狐。

　　四皓

　　云掩商於万仞山，汉庭一到即回还。灵芝不是凡夫采，荷得乾坤养得闲。

　　破衲（为从祖福国上人作）

　　衲衣何日破，四十有余年；白首仍缝绽，青春已结穿。透凉经夏好，等絮入秋便；故友无如此，相看互有怜。

　　赠勖宗上人三首（选二首）

　　罨画溪边髻尚髽，便拈荷叶作袈裟。一条水牯斜阳外，种得山头十亩霞。
　　诗清云淡两无心，人自青春韵自深。好待菊花重九后，万山红叶冷相寻。


　　山中卧雪呈青崖老人

　　一夜西风雪满山，老僧留客不开关。银沙万里无来迹，犬吠一声村落闲。

　　音布

　　昔予老友音五哥，书法峭崛含阿那。笔锋下插九地裂，精气上与云霄摩。陶颜铸柳近欧薛，排黄铄蔡凌颠坡。墨汁长倾四五斗，残毫可载数骆驼。时时作草恣怪变，江翻龙怒鱼腾梭。与予饮酒意静重，讨论人物无偏颇。众人皆言酒失大，予执不信嗔伪讹。大致萧萧足风范，细端琐碎宁为苛！乡里小儿暴得志，好论家世谈甲科。音生不顾辄嚏唾，至亲戚属相矛戈。愈老愈穷愈怫郁，屡颠屡仆成蹉跎。革去秀才充骑卒，老兵健校相遮罗。群呼先生拜于地，坌酒大肉排青莎。音生瞪目大欢笑，狂鲸一吸空千波。醉来索笔索纸墨，一挥百幅成江河。群争众夺若拱璧，无知反得珍爱多。昨遇老兵剧穷饿，颇以卖字温釜锅。谈及音生旧时事，顿足叹恨双涕沱。天与才人好花样，如此行状应不磨。嗟予作诗非写怨，前贤逝矣将如何！世上才华亦不尽，慎勿咤叱为幺魔。此等自非公辅器，山林点缀云霞窝。泰岱嵩华自五岳，岂无别岭高嵯峨。大书卷帙告诸世，书罢茫茫发浩歌。



　　范县

