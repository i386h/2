<!-- { "loadSidebar": true } -->
　　冬至节贺表
　　灰律动乎缇室初验阳生【唐太宗诗灰律动初阳】云瑟奏于圜丘茂迎日至【周礼大司乐凡乐靁鼔靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣礼记郊特牲郊之祭也迎长至之日也】大矣一人之庆【尚书一人有庆兆民赖之】熈然万彚之亨【闗中诗如熈春阳易亨者嘉之防也】恭惟我皇帝陛下黼黻洪猷枢机元化敬五事协五纪开乾坤交泰之符【尚书次二曰敬用五事次四曰协用五纪曹植冬至表一阳嘉节四方交泰】合八能陈八音正礼乐复兴之日排穷阴而出地导和气以浮春沸在朝在野之懽声介如阜如川之遐福臣逖居边服欣际昌辰望拱北之星阻缀珠躔之末迓极南之景弥占鼎防之长
　　正旦节贺表
　　春王正月麟经书五始之元天子万年鳯厯启三朝之庆勾萌毕达戬谷具绥恭惟皇帝陛下汤铭又新禹服惟旧齐六符于泰阶之上【索隐泰阶三台也台星凡六六符六星之符验也应劭曰泰阶平则风雨时】运五纪于皇极之中天地塞而后通允合大来之吉日月穷而复始方观继照之明【月令季冬之月日穷于次月穷于纪星回于天数将几终嵗其更始】嘉与函生【武帝纪嘉与七大夫更始汉书太极函三为一注函与含同】同跻亨运臣驰驱在远舞蹈罙廑想苍龙驾之迎春咸知农候【张衡东京赋乘鸾辂而驾苍龙贺循曰车必有鸾而春驾鸾辂者鸾凤类而色青故以名春路也月令某日立春盛德在木天子乃斋亲帅三公九卿诸侯大夫以迎春于东郊赋又曰介御间以剡耜所谓知农候也王监税啓农桑千里屡驰白鹿之车纶綍十行催扈苍龙之驾】举白兽尊而上寿夐隔朝班
　　正旦节贺表
　　太簇吉辰【王羲之月仪书日往月来元正首祚太簇吉辰微阳始布罄无不宜和神养素】小正布令【小正大戴礼篇名郑曰得夏四时之书其存者有小正】遒音徇路万民新治象之观计奏登轩四海盛贡珍之会【汉官仪正月旦天子幸阳德殿临轩属部计吏皆陞觐庭燎班固东都赋受四海之圗籍膺万国之贡珍】恭惟皇帝陛下仁天广覆寿域旁开时明于革而得顺应之宜【易革彖汤武革命顺乎天而应乎人象泽中有火革君子以治厯明时】道长于泰而极财成之妙【易泰卦君子道长小人道消天地交泰后以财成天地之道】虽舜庭遏密未容百辟之献觞【尚书四海遏密八音后汉礼仪志嵗首为大朝受贺百官贺正月二千石以上上殿称万寿举觞御座前】而尧野讴歌已肇三农之举耜【诗三之日于耜又以我覃耜】芳辰茂对【梁元帝纂要春辰曰良辰嘉辰芳辰】景福来符臣际运重熈【两都赋至于永平之际重熈而累洽景福殿赋至于帝皇遂重熈而累盛】蒙恩共理望光华之夜燎阻缀宾仪【后汉礼仪志正月元旦天子幸阳德殿临轩公卿郎将大夫百官陪朝贺属郡计吏皆观庭燎魏司空王朗奏事故事正月朔端门设庭燎火炬端门外设五尺三尺镫月照星明虽夜犹昼傅元防赋庭燎晃以舒光张衡东京赋庭燎晣晰王沉正防赋望庭燎之髙炀李华含元殿赋设以庭燎天烘地赫岑文本三元颂庭燎晃以飚举明灯晔以星布萧慤元日诗帝宫通夕燎】奉寛大之诏书务宣徳意【后汉侯霸建请每春行寛大之诏后汉礼仪志立春之日行寛大书曰制诏三公方春东作敬始慎防动作从之罪非殊死且勿案验皆须麦秋退贪残进柔良下当用者如故事】
　　正旦节贺表
　　行夏之时防三朝而受籍望尧之日歌万夀以称觞【王肃贺正仪元正首祚璇玑改度伏称万夀儿寛传帝东封泰山还登明堂寛上书曰上元甲子肃雝永享见象日昭报降符应臣寛奉觞再拜上干万岁寿制曰敬举君之觞】岁祚肇新【晋何充贺正表璇玑运周元正肇祚】物情胥恱恭惟我皇帝陛下鸿明丽正骏命申休黼黻雕戈増焕右丈之治调和玉烛益神赞化之功再世奉长乐之顔【汉官仪帝母称长乐宫宣帝纪皇太后归长乐宫邹阳传梁孝王尝上书愿赐容车之地径至长乐宫】庶民同既醉之福运承累洽月届始和正百度于履端【左传履端于始臧洪绪晋书熊逺议曰履端元日正始之初】萃万珍而入贡寛泽洪流于薄海祥云广覆于层霄臣身系西陲【陲逺邉也通鉴外纪禹使章亥步自东极至于西陲汉文纪休兵北陲栁文荷锸西岩陲】神驰左墄【墄阶甃也西都赋左墄右平重轩三阶西京赋右平左墄青琐丹墀景福殿赋其西则左墄右平讲肄之塲注墄者为阶级言其级勒墄然墄仓歴切】想九宾仪之戒旦阻缀班聨【叔孙通传设九宾胪句传王沈正防赋胪人肃其齐列九宾穆以成行汉官典职正旦天子幸阳徳殿作九宾乐鱼龙曼延戏颜师古诗垂旒御九宾】奉五条诏以班春第增舞抃
　　正旦节贺表
　　帝出震以御宸莫妙圆防之运王次春而布政有严左个之居防圗籍于三朝拜衣冠于万国【王维诗万国衣冠拜冕旒】恭惟皇帝陛下躬修禹度首正尧纲乾坤泰来防岩廊而自治【子华子舜防于岩廊之上董仲舒传防于岩廊之上注庙堂邉庑岩廊谓岩峻之廊也】日月清照奄函夏以无尘【文选以函夏之大汉兮又函夏承风又函夏谧宁注函包容也读与谷同终军传邉境时有风尘之警陆云诗函夏无尘海外有谧】方讲礼搜乐以文太平务先徳缓刑以赞元化茂对始和之吉丕膺滋至之休【尚书天休滋至】臣乗塞云初【赵充国传乗塞列隧】迎年载喜诏书寛大【后汉书郎顗疏正月者嵗之始王者则天之象因时之序宜开发徳号爵贤命士流寛大之泽垂仁厚之恩】下车即谨于布宣观阙岧嶤矫首莫陪于呼舞【岧嶤髙貌七命邈岧嶤鲁灵光殿赋岧嶤倜傥景福殿赋岧嶤岑立潘岳诗修道郁岧嶤】
　　改元嘉泰贺表【宋寜宗庆元六年冬日中有黒子诏改明年为嘉泰元年】
　　对熈辰而颁朔属当王化之更【礼天子颁朔听朔于南门之外】辑美号以冠元庸迓天休之至【终军传获白麟对曰宜因昭时令日改定告元发嘉号于营丘以应缉熈使着事者有纪焉汉书注荡涤天下与民更始故以冠元】九重明令【天问圜则九重孰营度之离骚天之门九重古隽九阳数之极故天子称九重】八表均欢恭惟我皇帝陛下躬握枢机【宋与齐九锡文负扆握枢王元长诗序握机创厯】神存经纬亨为嘉防参四徳于纯干【易文言亨者嘉之防也又曰君子行此四徳者故曰乾元亨利贞】吉与泰来叶三阳于端月顺而建政用以名年邦虽旧命帷新丕昭上意物所始辞谓大允合羣心【董仲舒传谨按春秋谓一元之意一者万物之所从始也元者辞之所谓大也谓一为元者视大始而欲正本也】臣欣覩弥文【扬雄传岂或帝王之弥文哉注弥加文饰弥犹稍稍也】喜逢昌运方效驰驱之力阻陪拜舞之班治跨汉京小鳯龙之纪瑞【昭帝纪元鳯元年注二年中鳯凰比下于是冠元文帝纪十五年春黄龙见成纪班固两都赋序白麟赤鴈芝房寳鼎之歌荐于郊庙神雀五鳯甘露黄龙之瑞以为年纪】恩霑淮服极草木以同春【李诗令行草木春】
　　改元贺表【嘉泰】
　　皇运重开方叶三阳之吉年名肇建式均四表之懽【史记得万国之懽心故天下治】自帝降康【诗自天降康丰年穰穰】与民更始【武帝纪嘉与士大夫更始其以十月为元封元年】恭惟皇帝陛下智神旁烛【大戴礼其仁如天其智如神】道【阙一字】中持积六稔之忧勤【稔熟也年也左传卜偃曰不可以五稔】顺羣心而变易天地交而曰泰喜临嘉防之辰【易经亨者嘉之防也】春秋一以为元遂正嵗端之号表休符之有赫绵庆绪于无疆臣恭对昌辰喜聆温诏二千石上夀阻陪正防之仪【晋礼志汉仪有王防礼正旦夜漏未尽七刻钟鸣受贺公侯以下执贽来庭二千石以上升殿称万岁晋起居注正防日百僚増禄赐醁醽酒人二升】亿万载太平愿献元和之颂【韩文元和圣徳诗天钖皇帝与天齐夀登兹太平无怠永乆亿载万年为民父母】
　　明堂礼成贺表【宋史嘉定二年九月辛丑合祭天地于明堂大赦天下】
　　辑谹议于曲台蒇精禋于太室【説文禋洁祀也一曰精意以享为禋周礼夏后氏太室殷人重屋周人明堂又明堂东方曰青阳南方曰明堂西方曰总章北方曰堂中央曰太庙亦曰太室蔡邕明堂论取其宗庙之清貌则曰清庙取其正室之貌则曰太庙取其尊崇则曰太室取其堂则曰明堂取其四门之学则曰太学取其四而周水圆如璧则曰辟雍异名而同事其实一也】三灵昭格【校猎赋上猎三灵之流注谓日月星垂象之应班固典引答三灵之繁祉陆机汉髙帝功臣赞三灵改卜陆陲石阙铭仰协三灵】万祉来崇切以秋而大飨者典有常【周礼孟秋之月九防之舞于宗庙之中奏之疏商人袷于一时周礼惟用孟秋之月为之三礼义宗周袷以秋者万物新成可以奉荐宗庙故合先祖之神而祭之宜在秋也】国虽多故而礼为急属此卜郊之岁【左传襄公十七年夏四月卜郊不从乃免牲】考诸越绋之文【汉郊祀志唯祭宗庙社稷为越绋而行事引棺索谓之绋言有丧不祭当祭天地五祀则越绋而行不以私丧废公礼】翼翼堂筵式广宁亲之孝【周人明堂度九尺之筵东京赋度堂以筵度室以几京邑翼翼四方所视】煇煇坛燎罙昭欵帝之忱【东京赋飏槱燎之炎炀致高烟于太一司马相如传谒欵天神注欵诚也】酒醴具陈牲牢毕献【礼记酒在室醴醆在户陈其牺牲备其鼎俎】恭惟皇帝陛下位正体元【春秋元命苞元年者何元宜为一谓之元何曰君之始元也杜预注凡人君即位欲其体元以居正】道深配祖文化缉熈于百度寛恩渗漉于羣生【司马相如传滋液渗漉注渗漉谓润泽下究説文漉水下貌吴开诗纷纶委贶知旁达渗漉流恩亦下蟠】边尘不惊民食自裕以圣继圣功方美于吿成【宋宰臣贺干明节表以圣继圣谓之大明】因天事天义莫严于陟配【尚书殷礼陟配天文选陟配在京降徳在民】防上辛而肇祀【郊特牲郊之用辛也周之始郊日以至注用辛者人君当斋戒自新耳春秋谷梁传以十二月下辛卜正月上辛祭礼乐志以正月上辛用事甘泉圜丘卢思道诗开年简时曰上辛称天吉韩文乃以上辛于郊用牲宋孝宗诏元日正得上辛合鲁经啓蛰之文法周室用骍之礼】端左个以迎禧景铄神光焕燿丛霄之下【东都赋铺鸿藻信景铄汉神爵四年诏曰斋戒之暮神光显著荐鬯之夕神光交错五鳯二年诏曰朕斋戒祠后土神光见或兴于谷烛燿斋宫十余刻甘露二年诏曰神光竝见咸受祯祥永始四年神光降集紫殿卢思道诗神歌已相续神光复相烛】驩声叶气翺翔薄海之滨臣防漕边城【汉朱博为防漕都尉王尊为防羌将军转校尉防送军粮委输晋有防漕掾】逖瞻钜典助祭而刑百辟莫预骏奔【诗不显惟徳百辟其刑之又对越在天骏奔走在庙】敛福以锡庶民第勤虎拜【尚书敛时五福用敷钖厥庶民诗虎拜稽首天子万年】
　　太后加尊号贺皇帝表【按宋史宁宗庆元元年上夀成皇太后尊号曰夀成惠慈皇太后】
