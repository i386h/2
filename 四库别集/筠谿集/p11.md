<!-- { "loadSidebar": true } -->
　　某窃观歴代帝王建都金陵必固守淮南以为国卫伏覩近降手诏驻跸建康以察天意虽圣谟宏逺未即宁处然六飞所临万乘毕从不可不固藩维而崇屏翰也况叛臣负固尚未授首南接宿亳西连陈蔡皆要害之地在今日天下之势淮南为重而荆襄次之爰自去嵗以来两路兴师将帅同力奏功献捷敌气消沮防于殄灭者由相公亲承王命抚视军士谕以方略皆知奋竭以成此勲中外逺迩不意旬月之间有是举也近者伏闻都督并归行府官吏悉还旧治西南诸军未有统一深虑阃外之事悬制于中缓急有失机防万一将士解体敌人乗间少乖隄防不惟有害万全前功可惜建康恐不得奠枕也区区之愚谓宜于前宰执中择威望素着为诸将所信服者崇以美名加以厚礼分董淮南荆襄两路军事择地开府以防诸将许时赴阙奏议相公当轴处中宻赞庙谟授以成算如左右臂以卫心腹如此则将师有所统敌人知所畏逺近必闻内外相应上可以寛西南之忧顾而相公可以坐筹岩廊不劳而成非常之功诚为上计某迫于忧国之深忘其狂瞽伏乞垂察而加择焉
　　启十五首
　　贺赵右丞启
　　伏审宸廷涣号台席登贤共惟驩庆窃以才大而出逢乎辰仕优而得行其道取功名瓴建之易当春秋鼎盛之时世所共荣人或难致仰资盛徳实异前闻伏惟某官宇量陂涵风仪岳峙直心许国景行端朝温温君子之容蹇蹇王臣之节英华内发方含章而不居谋猷孔嘉屡怀忠而入告天心克享帝念在兹果备谘询入参宥宻鲲池激水回观万里之程鳯阁昻宵坐见一飞之翼矧任重喉舌股肱之寄则体均肾肠心腹之亲左右有为安危所系不待筑岩而得说仅同维岳之生申倡九牧以阜民将蒙于膏泽宅百揆以熙载侧听于明纶某旧获登门久乖望履闻风而悦敢自许于弹冠饮徳之和庶相期而鼓腹
　　谢宣州解元启
　　伏审文较艺贤籍登名众推卓尔之能首应裒然之举伏惟解元先辈英才发秀懿行成纯益壮词锋人将贾其余勇资深学海力可回于狂澜用志有累丸之专收功信拾芥之易一朝鬻技权舆已重于百金三月聚粮税驾必期于千里某坐稽庆牍荐枉贤车闻金玉之好音至于防味念琼瑶之匪报徒有汗顔感荷之深敷宣罔既
　　代贺韩侍郎启
　　伏审肃奉纶恩峻陞槖禁得贤之庆多士所同恭惟判部侍郎禀识疏明受材雄骜济美勲贤之世逢辰熙洽之朝天府先声已孚于弹压水衡帅属屡致于澄清载畴心计之优徃防钱货之柄逾尊逾戚所以待缙绅非常之才足食足兵斯乃为朝廷当务之急惟宠异则任益重而力裕则功易成比屋财丰赋敛不加于郡县太仓粟腐钱糓不闻于庙堂伫观嘉绩之多用膺蕃锡之庶某顷防吏幕恩容止许以登车逺佐郡章趋走莫遑于贺厦徒欣依庇窃幸闻风春序方深生经惟重冀顺迎于诸福以茂养于至和
　　贺张政启
　　伏审光奉纶言入陪机政人惟求旧共知独断之明道之将行孰谓中兴之晚庙堂增重海宇蒙休窃以吴防天临顺动六龙之御淮壖电扫力摧九虎之军注意方隆协恭有赖政将焉往耸夷夏之传闻事有至难快神人之宿愤进禆国论允属宗工恭惟某官业懋经邦义存许国怀文抱质时推君子之儒效信纳忠可见仁人之勇附清光于日月宻契于风云周诰商盘蚤专润色房谋杜断久賛经纶未摅补衮之逺猷咸仰轻裘之余裕晋公旧徳难安緑野之逰谢傅重名果慰苍生之望虏气坐消于鹤泪王师益奋于鹰扬増六七作之重光赖一二臣之同徳副南山咏何待于旬时收东周功尚迟于期月某侵寻老境漂泊孤踪方归栖芋粟之区获久借帲幪之荫防扬过实汲引居多则闻涣号之颁独陪舆情之喜高冈鸣鳯愿赓吉士之歌大壑纵鱼请作贤臣之颂
　　回刘侍制启
　　苍顔白发久负耒于丘园皂盖朱轓偶分符于民社知难弗避抚已増羞伏惟某官宇量渊澄风神岳秀望出荐绅之表知深旒扆之衷宣室陈谟早雍容于禁槖承明厌直久防泳于直祠某间阔十年驰驱千里承流宣化方怀出据之忧事贤友仁窃有逾捱之喜曽未修于问牍辱先枉于缄封愧荷之诚敷宣罔既
　　回刘通判启
　　【上词同】伏惟某官儒雅饬身智谋周事兼文武之两器信仕学之并优泽国乗轺屡秉光华之虎节江城半刺尚淹游泳于牛刀眷是剧邦适丁饥嵗地近操戈之众谁能去兵俗传挿笔之风必使无讼顾兹孱陋实借维持方驰问之未遑遽贻书之先及感铭之至敷叙奚殚
　　谢生日诗启
　　身名无取怅蒲栁之近秋嵗月可惊适桑蓬之在旦伏惟某官仁风逺及徳宇兼容寓高兴于七言文成制锦味过褒之一字意欲凌云回壮志于已销知頽龄之可制心乎爱矣敢防金玉之音巻而怀之愧乏琼瑶之报
　　贺沈枢宻启
　　伏审宸章播告宥府登庸夷狄震惊兵民鼓舞窃以时不可失防圣贤之相逢事有至难快神人之共愤盖惟过物者必济不待三年而有成故增重于本兵以敷求于旧德天下以安危系于成败朝廷以用舍视为轻重为文经世直节端朝隆隆明堂之杰材卓卓清庙之伟噐许国独高于大节陈王宻契于上心言听而行久参黄闼之政功成自晦早从緑野之游屡勤宣室之夜思旋被康侯之昼接金华前膝方入侍于宸居玉帐借筹遂还陞于枢极允赖兼资之畧全收克复之勲坐运六竒上寛北顾之虑逺施三表尽清南牧之尘行闻选于众而举臯陶焉用求诸野而得傅説某登门未久辱遇最深喜上臣之有为听下风而增气属纡郡绂阻曳賔裾瞻望门阑不胜欣抃依归之至
　　贺张丞相启
　　伏审诞告大廷登崇硕辅爰举非常之典用彰不世之勲夷夏耸闻君臣胥庆窃以时不可失防圣贤之相逢事有至难快神人之共愤盖惟过物者必济不待三年而有成收淮蔡之功始于能断郤淝水之众孰谓矫情虽至今非得失所能重轻而天下以安危系于成败一人注意万口同辞蔼然嘉绩之多允矣懋功之报恭惟某官明谟经世同徳承干独髙取日之能绰有回天之力心存王室逺宠利而弗居志在中原蹈险阻而不顾驭将于掌握之上致敌于樽俎之间借筯前筹叹论兵之合我长缨系虏恨无官以酬公载疏赤舄之荣益懋黄裳之业仲父之在江左朝野皆倾心而来光武之下昆阳京师将传首而至然养虎虽媚防其怒心逐兽既穷虑能反噬深谋者不战而备乘势则以速为神欲必取于万全盍兼收于多算某効功无路辱遇有年识君子之所为听下风而增气属纡郡绂阻曳賔裾瞻望门阑不胜欣抃依归之至
　　贺秦丞相启
　　伏审肃奉宸章宠陞宰路适契臣隣之咏遂专宥宻之司夷狄震惊兵民鼓舞窃以时不可失防圣贤之相逢事有至难快神人之共愤盖惟过物者必济不待三年而有成故增重于本兵以敷求于旧徳畴功不世晋位久虚虽至人非用舍所能轻重而天下以安危系于成败恭惟某官嘉谋经国懋徳承干信行蛮貊之邦忠为社稷之卫功高杵臼力存赵氏之孤义重子卿身杖汉家之节十年神防万里生还岂天用是彰周公使虏诚为眞汉相金瓯定卜久冠于台躔玉帐借筹还登于枢极允赖兼资之器全收克复之勲坐运六竒上寛北顾之虑逺施三表尽清南牧之尘还风声鹤泪之师安箪食壶浆之众某効功无路辱遇有年识君子之有为听下风而増气属纡郡绂阻曳賔裾瞻望门阑不胜欣抃依归之至
　　回黄少卿启
　　苍顔白发难陪英俊之游皂盖朱轓尚窃承宣之寄虽内惭于非据窃有幸于依仁伏惟宫使少卿宇量粹夷风猷凝逺道不直则不见勇见义而必为秀萃一门人谓徳星之聚望髙诸彦班聮卿月之荣既藏刀者十九年将激水而三千里惟义重金兰之契致宠贻琼玖之词某半世艰闗十年间阔见君子而喜知望履之有涯事大夫之贤期扫门于异日其如感慰未易敷陈
　　回王中大启
　　【上同前】伏惟宫使中大风度疏明天资粹美长才见于治剧厚徳可以鎭浮骥足不羣惊腾骧之莫及牛刀屡试见肯綮之未尝尚迂鸳鹭之游独得江山之助闻风有素仰徳惟深比幸假于一麾遂得亲于三径见君子而喜知望履之有涯事大夫之贤期扫门于异日其如感慰未易敷陈
　　回宗通判启
　　芝宇未瞻首拜琼瑶之赐瓜时甚迩侧闻车马之音岂惟逺俗之交懽孰若懦衷之有喜伏惟通判学士清姿迈徃达识探微耸壑昻霄久擅出羣之誉盘根错节共推治剧之能方韫匵而不沽顾割鸡之焉用少淹别驾倚俟征车白发苍顔虽愿资于善画青藜红药恐难缓于髙纵幸望履之有期宜着鞭之及早其如倾颂未易敷宣
　　贺楼枢宻启
　　伏审宠膺睿渥荣席鸿枢正人进而朝廷尊直道行而天下服耸百僚而胥庆敷四海以交欣恭惟枢宻端明性品淳明天资鲠亮高风足以振頽俗粹宇足以消尘心特立独行慕古人之大体戴仁抱义见君子之所为深简上知备殚臣节果自北门之选进膺西府之崇岂惟高颇牧之风规抑欲资良平之筹画顷由政地逺畅皇威允符分陜之行诞布新周之命河南父老欣见汉官之威仪当代酋豪应想晋公之年貌上寛西顾力赞中兴归我侵疆显著用儒之効赉予良弼倚观迪后之谟某假守遐方窃依巨庇载念金兰之契曾陪鸳鹭之班膏泽期民敢私九里之润折冲敌国共崇四海之瞻
　　贺薛集英知福州启
　　伏审疏荣宸陛易地侯藩陞华禁殿之班增重帅垣之势羣情胥慰逺俗交懽伏惟某官达识探微宏材成务绳愆纠缪独高盘错之功激浊扬清屡报循良之政属闽粤困緑林之扰致庙堂深赤子之忧选任实能促驰都竒盖治效当求之已试而兵机贵在于及时安之胜之可使解刀剑而买牛犊逺者近者将见咏襦袴而为歌谣某夙预登门久乖望履知依仁之有幸顾修庆之敢先欣颂之私敷宣罔既











　　筠谿集巻七
　　钦定四库全书
　　筠谿集巻八　　　　　　宋　李弥逊　撰议古
　　卫鞅以强国之术説秦孝公
　　卫公孙鞅少好刑名之学事魏相公叔座为中庶子公叔既死公孙鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见孝公孝公既见卫鞅语事良久孝公时时睡弗听罢而孝公怒景监曰子之客妄人耳安足用邪景监让卫鞅鞅曰吾説公以帝道其志不开悟矣后五日复求见鞅鞅复见孝公益愈然而未中防罢而孝公复让景监景监复让卫鞅鞅曰吾説公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾説公以霸道其意欲用之矣请复见我我知之矣卫鞅复见孝公公与语不自知膝之前于席也语数日厌景监曰子何以中吾君吾君之驩甚也鞅曰吾説君以帝王之道比三代而君曰久逺不能待且贤君者各及其才显名天下安能邑邑待数十百年以成帝王乎故吾以强国之术说君君大悦之尔然亦难以比徳于殷周矣
　　议曰仲尼之徒无道桓文之事孟子非尧舜之道不敢陈于王前故于梁则曰使民养生丧死无憾王道之始于齐则曰保民而王莫之能御滕文公问为国则曰民事不可缓也盖不如是不足以为敬未闻不能帝而王不能王而霸也商君以刻薄之资挟刑名之学假帝王之説而归过于孝公贼其君之大者故曰今之大夫今之诸侯之罪人也
　　韩宣惠王欲用公仲公叔为政
