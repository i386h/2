<!-- { "loadSidebar": true } -->
　　臣伏覩勅除郑戬知永兴军仍兼陜西都部署自闻此命外人议论皆以为非在臣思之实亦未便窃以兵之胜负全由处置如何臣见用兵以来累次更改或四路都置部署或分而各领一方乍合乍离各有利害惟夏竦徃年所任郑戬今日之权失防最多请试条列臣闻古之善用将者先问能将几何今而不复问戬能将几何直以关中数十州之广蕃汉十万之兵沿邉二三千里之事尽以委之此其失者一也或曰戬虽名都部署而诸路自各有将又其大事不令专制而必禀朝廷假如邉将有大事先禀于戬又禀于朝廷朝廷议定下戬戬始下于沿邉只此一端自可败事其失二也今大事戬既不专若小事又不由戬则部署一职止是虚名若小事一一问戬则四路去永兴皆数百里其寨栅逺者千余里使戬一一处分合宜尚有迟缓之失万一耳目不及处置失宜则为害不细其失三也若大小事都不由戬而但使带其权岂有数十州之广数十万之兵二三千里之邉事作一虚名使为无权之大将若知戬可用则推心用之若知不可用则善罢之岂可尽关中之大设为虚名而以不诚待人其失四也今都部署名统四路而诸将事无大小不禀可行则四路偏禆各见其将不由都帅则上下相効皆欲自专其失五也今都部署是大将反不得节制四路而逐路是都帅部将却得专制一方则委任之意大小乖殊军法难行名体不顺其失六也若知戬果不可大用但不敢直罢其职则是大臣顾人情避已怨如此作事何以弭息人言其失七也料朝廷忽有此命必因韩琦等近自西来有此擘画琦等身在邉陲曽为将帅岂可如此失计臣今欲乞令两府之臣明议四路不当置都部署利害其郑戬既不可内居永兴而遥制四路则乞落其虚名只令坐镇长安抚民临政以为关中之重其任所系亦大而使四路各责其将则事【一作名】体皆顺处置合宜今取进止论凌景阳三人不宜与馆职奏状【庆厯五年】
　　右臣今日窃闻凌景阳召试馆职外议皆以为非臣闻圣主之以风化励天下不能家至户到但进一善人则天下劝退一不肖则天下惧用功至简其益极多苟赏罚之过差系朝廷之得失伏况自国家祖宗以来崇建馆阁本以优待贤材至于侍从之臣宰辅之器皆从此出其选非轻如凌景阳者粗亲文学本实凡庸近又闻与在京酒店戸孙氏结婚推此一节其他可知物论喧然共以为丑此岂足以当国家优待贤材之选又闻夏有章魏廷坚等亦皆得防将试馆职此二人者皆有赃汚着在刑书此尤不可玷辱朝化其凌景阳今已就试乞不与馆职有章廷坚乞更不召试窃以累年以来风教废壊士无廉耻之节官多冒滥之称当其积习因循则不以为怪如欲澄清治化则宜革此风臣谓黜此三人则天下士人当修名节臣职在諌诤忝司耳目采是非之公论合具宻陈见选任之非人皆当论列谨具状奏闻伏勅防【景阳转一官知和州有章廷坚罢试景阳集贤晏公举有章故相陈公举廷坚两制连状举】
　　论按察官吏第二状【同前】
　　右臣近曽上言为天下官吏冗滥者多乞遣使分行按察昨日窃覩降勅下诸路转运使司令兼按察使窃以转运使自合察举本部官吏今若特置使名更加约束则于常行之制颇为得宜必欲救弊于时则未尽善且臣初乞差按察使者葢欲朝廷精选强明之士窃闻朝议【一作廷】以所选非人故不遣使今所委转运使岂尽得人乎其间昏老病患者有之懦弱不材者有之贪赃失职者有之此等之人自当被劾岂可更令按察其间纵有材能之吏又以干运财赋有米盐之繁供给军需有星火之急既不暇遍走州县专心察视则稽迟卤莽不得无之故臣谓转运使兼按察使不材者既不能举职材者又不暇尽心徒见空文恐无实効在于事体不若专遣使人伏自兵兴累年天下困饥荒疲瘵既无力以赈救调敛科率又无由而减省徒有爱民之意絶无施惠之方若但能逐去冗官不令贪暴选用良吏各使抚绥惟此一事及民最切苟可为人之利何惮选使之劳况自近年累遣安抚岂于今日顿以为难今必恐三丞至郎中内难得其人即乞且依前后安抚于侍从臣寮及台官馆职中选差十数人小处路分兼察两路其侍从臣寮仍各令自辟判官分行采访用臣前来起请事件施行其转运兼按察使若能精选其人亦乞着令为今后常行之制臣伏思从来臣寮非不言事朝廷非不施行患在但着空文不责实効故改更虽数号令虽烦上下因循了无所益今必欲日新求治革救时则须在力行方能济务臣所言者生民之急【一有务字】也天下之利也不徒略行一二分以塞言责而已伏望留意详择谨具状奏闻伏勅防
　　再论按察官吏状【同前】
　　右臣自初忝谏官于第一次上殿日首曽建言方今天下凋残公私困急全由官吏冗滥者多乞朝廷选差按察使糺举年老病患赃汚不材四色之人以行澄汰仍具陈按察之法条目甚详如臣之议葢欲使使者四出而天下悚然知朝廷有赏善罚恶之意然后按文责实甚恶者黜有善者升中材之人尽使警励凡臣所言者乃所以救民急病革数【一作四】十年蠧之事若非遭逄圣主鋭意求治之时上下力行之不可也奈何议者惮于作事惟乐因循秪命诸路转运使就兼其职命出之日外论皆谓诸路之中贪赃如魏兼老病如陈杲秽恶如钱延年庸常龊龊如袁抗张可乆之辈尽为转运使皆自是可黜之人必不能举职臣亦再具论奏其议格而不行按察空名今遂寝废生民蠧病日益可哀伏见陛下圣德日新忧心庶政近发手诏督励宰辅然天下之事积弊已多如治乱丝未知头绪欲事事更改则力未能周而烦扰难行欲渐渐整顿则困弊已极而未见速効臣谓如欲用功少为利愽及民速于事切则莫若精选明干朝臣十许人分行天下尽籍官吏能否而升黜之如臣前所陈者而后可臣闻治天下者如农夫之治田不可一概也蒿莱芜秽乆荒之地必先力加恳辟芟除待其成田然后以时耘耨冗滥之官芜秽天下乆矣必先力行澄汰待其百职粗治然后精选有司常令糺举今特遣之使如乆荒而芟辟也转运兼按察乃以时之耘耨者耳寛猛疾徐各有所宜也汉时刺举唐世黜陟使考课使之类歳歳遣出祖宗朝亦有考课院葢按察升黜古今常法非是难行之异事也方今言事者多以髙论见弃或以有害难行如臣所言只是选十余人明干朝臣察视官吏善恶灼然有迹易见者着之簿籍朝廷详之黜其甚者耳臣自谓于论不为甚髙【为甚髙三字一作迂】行之有利无害然尚虑议者未以为然谨条陈冗官利害六事以明利博効速而可行不疑伏望圣慈特赐裁择如有可采乞早施行
　　一曰去冗官则民之科率十分减九
　　臣伏见兵兴以来公私困弊者不惟赋敛繁重全由官吏为奸毎或科率一物则贪残之吏先于百姓而刻剥老缪之吏恣其羣下之诛求朝廷得其一分奸吏取其十倍民之重困其害在斯今若去此四色冗官代以循良之吏事随便宜絶去搔扰使民专供朝廷实数科率免却州县分外诛求故臣谓于民力十分减九也比于别图减省细碎无益者其利博矣
　　二曰不材之人为害深于赃吏
　　国家之法除赃吏因民告发者乃行之其他不材之人大者壊州小者壊县皆明知而不问臣谓凡赃吏多是强黠之人所取在于豪冨或不及贫弱不材之人不能驭下虽其一身不能乞取而恣其羣下【下字一作不逞】共行诛剥更无贫富皆被其殃为害至深纵而不问故臣尤欲尽取老病缪懦者与赃吏一例黜之
　　三曰内外一体若外官不澄则朝廷无由致治今朝廷虽有号令之善者降出外方若落四色冗官之手则或施设乖方不如朝廷本意反为民害或稽滞废失全不施行而又无糺举弃【一作多】作空文若外邉去却冗官尽得良吏则朝廷所下之令虽有乖错彼亦自能回改或执奏更易终不至为大害是民之得失不独上頼朝廷全系官吏善恶以此而言冗官岂可不去
　　四曰去冗官则吏员清简差遣通流
　　今天下官有定员而入仕之人无定数既不黜陟冐滥者多差遣不行贤愚同滞毎有一阙众人争之【一作竞争】争得者无廉耻之风不得者腾怨嗟之口滥官之弊近古无之今若择四色冗官去之则待阙之人可无怨滞
　　五曰去冗官则中材之人可使劝惧
　　今天下官吏岂必尽是不材葢为朝廷本无黜陟善恶不分今若见国家责实求治逐一【求治逐一四字一作是求】人人精别则中材之人皆自勉强不敢因循虽有贪残亦须敛手
　　六曰去冗官则不过朞月民受其赐
　　方今朝廷虽有爱【一作忧】念疲民之意然上下困乏必未有余力广惠及民若但去冗官则民受速赐葢臣常见外处州县毎一缪官替去一能者代之不过数日民已歌謡今若尽去冗滥之吏而以能吏代之不过朞月民即【一作必】受赐此臣所谓及民速于事切者也
　　论禁止无名子伤毁近臣状【同前】
　　右臣窃见前年宋庠等出外之时京师先有无名子诗一首传于中外寻而庠罢政事近又风闻外有小人欲中伤三司使王尧臣者复作无名子诗一篇略闻其一两句臣自闻此诗日夕疑骇深思事理不可不言伏以陛下视听聪明外邉事无大小无不知者窃恐此诗流传渐广须达圣聪臣忝为陛下耳目之官不欲小人浮谤之言上惑天听合先论列以杜奸谗况自兵兴累年继以灾旱民财困竭国帑空虚天下安危系于财用虚实三司之职其任非轻近自姚仲孙罢去之后朝廷以积年蠧弊贫虚窘乏之三司付与尧臣仰其办事乃是陛下委信责成之日尧臣多方展効之时臣备见从前任人率多顾惜禄位寕可败事于国不肯当怨于身如尧臣者领职以来未及一月自副使以下不才者悉请换易足见其不避嫌怨不狥人情竭力救时以身当事今若下容谗间上不主张则不惟才智之臣无由展効亦恐忠义之士自兹解体臣思作诗者【者字亦作之人】虽不知其姓名窃虑在朝之臣有名位与尧臣相类者嫉其任用故欲中伤只知争进于一时不思沮国之大计伏自陛下罢去吕夷简夏竦之后进用韩琦范仲淹以来天下欣然皆贺圣德君子既防进用小人自恐道消故共【一作只】喧然务腾谗口欲惑君听欲沮好人不早絶之恐终败事况今三司蠧弊已深四方匮乏已极尧臣必须大有更张方能集事未容展効已被谤言臣近日已闻浮议纷然云尧臣更易官吏专权侵政今又造此诗语揺惑羣情若不止之则今后陛下无以使人忠臣无由事主谗言罔极自古所患若一启其渐则扇惑羣小动揺大臣贻患朝廷何所不至伏望特降诏书戒励臣下敢有造作言语诬搆隂私者一切禁之及有转相传诵则必推究其所来重行朝典所贵禁止谗巧保全善人谨具状奏闻伏勅防【勅出赏钱官爵购捉是时上欲更改朝政小人不便造作言语动揺及勅榜出自此遂絶】














　　文忠集巻九十七
　　钦定四库全书
　　文忠集巻九十八
　　宋　欧阳修　撰
　　奏议
　　諌院
　　论沂州军贼王伦事冝劄子【庆厯三年】
