<!-- { "loadSidebar": true } -->
　　惠津和南窃闻寻师万日以礼见知而津伏奉未淹过防优接昔邹阳上书乃可引为上客宋玉陈赋则一赐以良田且复康防来呉才堪师表摩腾入汉行合律仪者哉故知道寄人德不孤立俦今访古竝非其例岂可虚佩宠灵坐安隆渥便是名逾分外誉起身表但法轮初啓请业者如云非直四海同风天下慕义遂令负笈之徒排肩自逺归仁之士继踵来仪华隂成市曾何足云举袂如帷岂得独髙前代况乃阐禅定之初门开智慧之灯炬信实倾河倒海宣说不穷先进者防于金城后生者摧其利齿可号熏修戒善能令十地璎珞守持身行则使八正庄严允穆圣凡协和幽显加有懐铅握锥之好聚萤流麦之勤或剖蜯求珠开河出宝而惠津一介无取内外靡闻学谢悬钟言慙散粉同斯曲木空厠直兰类此蒹葭谬参玉树乃知沧溟汪濊不待毫滴之珠华岳穹崇宁俟游尘之壤譬兹秋鳯如彼春林坠独叶不预百枝落一毛何闗六翮正言身名仰委触途凭累区区寸诚喻如皎日不意三边有务四郊多垒致使亏赞讲筵请益成废言及悲鲠宁可具披所冀难静障除更敦谘受不任恋结行遣祗承惠津和南释昙瑗【未详氏族金陵人以戒律处世】
　　答津律师书
　　信来枉告良用怃然余学慙技痒人非凖的中间虽曾讲授不异管内闚天岂足作范后昆踵武前哲葢身疾弗瘳门人引去一师盛业废而莫传五十之年忽焉将至长夜永懐惆怅何巳每有好事者日相请逼遂以罢老复成自励如法师数子本出名家洛下竒才当今利齿必欲探覈论部任持律藏方为美器日见絶尘复有海表竒僧聚中开士皆学无常师不逺而至访道质疑足称一时之乐不意蕃兵犯跸敌马饮江塔庙焚如义徒道殣即日京华故老倚席不谈乃复爰访幽阿令其训久废无次何以诲人故乃荆棘生乎口中雌黄谬于舌杪矣煎水求冰未足为喻伫能近顾方陈寸款瑗白
　　与梁朝士书
　　光宅寺昙瑗白窃惟至人埀诲各赴机权故外设约事三千内陈律仪八万诚复楷训义门无非惩恶孔定刑辟以诘奸宄释敷羯磨用摈违法二圣分教别有司存顷见僧尼有事毎越讼公府且内外殊揆科例不同或内律为轻外制成重或内法为重外网更轻凡情僶俛肆其阿便若茍欲利己则舍内重而附外轻若在陷他则弃内轻而依外重非惟秽黩时宰便为顿乖理制幸属明令公匡弼社稷和燮隂阳舟檝大乘柱石三宝遐迩向风白黒兼庆贫道忝居僧列颇曾采习毗尼累获僧曹送事访律详决寻佛具切戒国有宪章絓僧家诤执未审依何折断谨致往牒伫奉还防庶成约法永用遵模释昙瑗呈【并广明集】
　　释光
　　辩惑论【并序　明集光此论在宋释僧愍戎华论后梁刘勰灭惑论前论中引宋武帝齐陆修静则当时在齐梁间】
　　夫大千遐邈万化无际尘游梦境染惑声华縁想增霭奚识明政由淳风漓薄使众魔纷竞矣若矫诈谋荣必行五逆威强导蒙必施六极虫气霾满致患非一念东吴遭水仙之厄西夷载鬼卒之名闽薮留种民之秽汉叶感思子之歌忠贤抚叹民治凌歇揽地沙草宁数其罪涓流末学莫知宗本世教讹辞诡蔽三宝老鬼民等咏嗟盈路皆是炎山之煨烬河雒之渣糁沦湑险难余甚悼焉聊诠往迹庶镜未然照迷童于互乡显妙趣于尘外休风冥被彼我情判岂是言声所能摅写
　　禁经上价一逆
　　夫言籍云舒贯空有之美圣贤功绩何莫由斯实学者之渊海生民之日月所以波仑菩萨慈悲等照震雷光于炎涂弭魔贼于险泽泛灵舟于信风接浮生于苦海闻道诸经制杂凡意教迹邪险是故不传怪哉道化空被禁锢观今学者不顾严科但得金帛便与其经贫者造之至死不覩贪利无慈逆莫过此又其方术秽浊不清乃扣齿为天鼓咽唾为醴泉马屎为灵薪老鼠为芝药资此求道焉能得乎昔秦皇汉武不获轻身使徐福公孙逺冥云波祈通仙影响无陈夫闲心祛欲则事与道隣岂假骤渉之劳咽唾嗑齿者乎
　　妄称眞道二逆
　　夫质懋纁霞者言神丹之功开明净智者必花之气虽保此为真而未能无终况复张陵妄称天师既侮慢人鬼即身受报汉兴平末为蟒蛇所噏子衡奔寻无处畏负清议之报讥乃假设权方以表灵化之迹生縻鹤足置石崖顶谋事办毕尅期发之到建安元年遣使告曰正月七日天师升都米民山獠蚁集阈外云台治民等稽首再拜言伏闻圣驾都臣等长辞防接尸尘方享九幽方夜衡入乆之乃出诡称曰吾旋驾辰华尔各还所治净心持行存师念道衡便密抽游胃鹤直冲虚空民獠愚戅佥言登仙贩死利生欺罔天地
　　合气释罪三逆
　　夫灭情去欲则道心明真羣斯班姓妄造黄书呪癞无端以伏轻诮【呪曰天道毕三五成日月俱出窈窈入冥冥气入真气通神气布道气行奸邪鬼贼皆消亡视我者盲听我者聋敢有谋图我者反受其殃我吉而彼凶至甲子诏冥醮录男女媟合尊卑无别吴陆修静复勤勤行此】乃开命门抱真人婴儿廻戏龙虎作如此之势用消灾散祸其可然乎其可然乎汉时仪君行此为道魑魅乱俗被斥炖煌后至孙恩佚荡滋甚士女溷漫不异禽兽夫色尘易染爱结难消况交气丹田延命仙穴肆兵过玉门之禁变态穷龙虎之势生无忠贞之节死有青庭之苦诚愿明天检镜斯辈物我端清莫负冥诏
　　挟道作乱四逆
　　夫冥宗难晓声华易惑縁累重渊岳德轻风露如黄巾等鸢望汉室反易天明罪悉伏诛次有子鲁复称鬼道神祗不佐为野麋所突末后孙恩复称紫道不以民贱之轻欲图帝贵之重作云响于幽窦发妄想于空水仙惑物枉杀老稚破国坏民岂非凶逆是以宋武皇帝爲之慨然乃龙飞千里虎歩三江掩扑羣妖不劳浃辰含识懐懽草木春光
　　章书代德五逆
　　夫至化余尘不可诬蔽诠諡灵务依明德道无真体妄逐妖空輙言东行醉酒没故如此顽瞢宁非陋僻又迁逹七祖文意浅薄乞免担沙石长作道鬼夫圣智穷防有念斯照何烦祭酒横费纸墨若必须辞诉然后判者始知道君无鉴之能天曹无天眼之照三官疲于谨案伺吏劳于讨捕闻其奏章本拟急疾而戊辰之日上必不逹不逹太上则生民枉死鸣呼哀哉实为五逆
　　畏鬼带符妖法之极一
　　夫真心履顺者妖忤革其气是以至圣髙贤无情于万化故能洞游金石卧宿烟霞此纯诚感通岂佩带使然哉其经辞致姱慢鬼弊云左佩太极章右佩昆吾铁指日则停晖拟鬼千里血若受黄书赤章言即是灵仙硠屐入靖不朝太上至于使六甲神而跪拜圊厠【如郭景纯亦云仙流登圊度厄竟不免灾】愚痴颠倒岂识仪节闻其着符昔时军标张角黄符子鲁戴綘卢悚紫标孙恩孤虚并矫惑王师终灭人鬼
　　制民课输欺巧之极二
　　夫五斗米教出自天师后生邪浊复立米民世人厌畏是以子明杜恭俱困魔蟒又涂炭斋者事起张鲁氐夷难化故制斯法乃驴泥中黄卤泥面擿头悬柳埏埴使熟此法指在边陲不施华夏至义熈初有王公其次贪宝惮苦窃省打拍吴陆修静甚知源僻犹埿揬额悬縻而巳痴僻之极幸勿言道
　　解防纂门不仁之极三
　　夫开闉大施与物通美左道余气乃纂门解厨矜身与食懐哤斑之态昔张子鲁汉中解福大集祭酒及诸鬼卒【鬼卒鬼民鬼吏鬼道此是子鲁轻于民夷作此名也又天师系师嗣师及三女师此是张鲁自称美也又道姑道男冠女官道父道母神君种民此是合气之后赠物名也又米民米性都功祭酒此是荒时抚化名也又贫道三洞法师长安僧袆作此名也又先生道民仙公王秣陵县民王灵期作也又道士蚁贼制酒米贼此是世人之所目也乂法师都讲侍经者是陆修静傍佛依世制此名也又天公地公及称臣妾太平之道五斗米道大道紫道鬼神师若仙此作贼时假威名也乂胶东栾大拜五利将军虽有茅土而无臣节汉武之末不复称之也】酣进过常遂致醟逸丑声遐布逺达岷方刘璋教曰夫灵仙养命犹节松霞而厚身嗜味奚能尚道子鲁闻之愤耻意深罚其扫路世传道士后防举标以防斯难兼制防令酒限三升汉末巳来谓为制酒至王灵期削除舋目先王道民并其赈锡虽有五利之贵更为妖物之名
　　度厄苦生虚妄之极四
　　夫质危秋蔕命薄春氷业风吹荡蓬回化境所以景公任于縁命孙子记为行尸迷徒湫学不识大方至有疾病衰祸妄甚妖祟之原渊鬼鸜以为灾渡危厄于遐川詹钓星于悬溜雪丹章于华山乃蹙颦眉貎謑诟冥鬼云三官使者巳送光归逝者故然空丧辞货斯实祭酒规巾糈之利蚕食百姓公私并损致使火宅惊于至圣归歌动于人思矣
　　梦中作罪顽痴之极五
　　夫天属化始乃识照为原弃舍身命草木非数然大地丘山莫非我故尘沧川防漫皆是我泪血以此而观谁非亲友或梦见先亡輙云变怪夫人鬼虽别生灭固同恩爱之情时复影响羣邪无状不识逆顺召食鬼吏兵奏章断之割截幽灵单心谁照幸愿未来勿尚迷言使天堂无辍食之思氷河静灾念之声
　　轻作寒暑凶佞之极六
　　夫渊黙心口者万行之真德而尘界众生率无慈爱虓凶邪佞符章竞作悬门贴户以诳愚俗髙贤有识未之安也造黄神越章用持杀鬼又制赤章用持杀人趣悦世情不计殃罪隂谋懐嫉经有旧准死入铁钳火狱生出鸱防瘖痖精骸惛朽沦离永刧谁知斯乎老鬼民辈道相不然事之宜质夫諌刺虽苦智者甘闻故略致言幸试三思能拂迹改图即与大化同风矣良其不革请俟明德备照声曲以晓长夜岂是今日弱辞所陈哉释僧顺
　　释三破论【十九条　本论道士假张融作明集编梁刘勰灭惑论后】
　　论曰泥洹是死未见学死而得长生此灭种之化也释曰夫生生之厚至于无生则张毅单豹之徒是其匹矣是以儒家云人莫不爱其死而患其生老氏云及吾无身吾有何患庄周亦自病痛其一身此三者圣逹之流叵以生为患夫欲求无生莫若泥洹泥洹者无为之妙称谈其迹也则有王宫双树之文语其实也则有常住常乐之说子方轮回五道何由闻湼槃之要或有三盲摸象得象耳者争云象如簸箕得象鼻者争云象如舂杵虽获象一方终不得全象之实子说泥洹是死真摸象之一盲矣
　　论云太子不废妻使人断种释曰夫圣实湛然迹有表应太子纳妃于储贰者葢欲示人伦之道巳足遂能弃兹大宝忽彼恩爱耳至如诸天夕降白骥飞城十号之理斯在何妻子之可有哉且世之孥孺为累最深饥寒则生于盗贼饱暖则发于骄奢是以厉妇夕产忽求火照惟恐似已复更为厉凡夫之种若厉产焉经云一切众生皆有佛性仰寻此防则是佛种舍家从道弃厉就佛为乐为利宁复是加子迷于俗韵滞于重惑梦中之梦何当晓哉
　　论云太子不剃头使人落发释曰在家则有二亲之爱出家则有严师之重论其爱也发肤为上称其严也剪落为难所以就剃除而欢若辞父母而长往者葢欲去此烦恼即彼无为发肤之恋尚或可弃外物之徒有何可惜哉不轻髪肤何以尊道不辞天属何用严师譬如防服出绍大宗则降其本生隆其所后将使此子执人宗庙之重割其归顾之情还本政自一朞非恩之薄所后顿伸三年实义之厚礼记云出必降者有爱我而厚其例矣经云诸天奉刀持发上天不剃之谈是何言也子但勇于穿凿怯于寻防相为慨然
　　论云子先出家母后作尼则敬其子失礼之甚释曰出家之人尊师重法弃俗从道宁可一槩而求且太子就学父王致敬汉祖善家令之言以太皇为臣魏之髙贵敬齐王作私制晋之储后臣厥父于公庭引此而判则非疑矣
