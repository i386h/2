<!-- { "loadSidebar": true } -->
　　一家鼎盛十朱轮仕籍君偏比积薪早嵗科名曾入洛半生官况两游秦【陈前任绥德州牧】时平不设当关戍路僻稀逢入蜀人邓艾城边闲草木也教穷谷识阳春
　　一官聊与俗沈浮不改头衔计亦优稍喜分符同领郡敢论无蟹有监州重关夜度羣鸡月絶塞书来断雁秋多少郎愁索米羡君已似跨青牛
　　古诗五章呈吉水大司空李公
　　盛治际中天六卿尽文献发挥为事业器量随所建公虽长冬官其气实涵万放之弥宇宙舒巻视肤寸道在本非夸逢时获初愿
　　百川日东注赴海同一门豁达意何广函容道弥尊乃知延揽涂中有仁义存清浊具本性澄观得其源君看下成蹊桃李初不言
　　西江一瓣香自昔人文区欧公门下客磊落皆名儒千秋复代兴只轮赖公扶官髙能下士此义今人无空谷有幽兰披披自含芳一朝采而佩顾盻滋容光顾盻何足多贵登君子堂识者或见赏当门忌孤芳向非特达知标榜慙互相
　　男儿感恩地兹事岂可常不敢泣穷途恐为知已伤拙守无诡遇异营戒岐旁百年属有身利钝谁能量于公负期许脉脉终难忘
　　次也读书王园夏日偶过之索诗题壁
　　地僻人声觉林深晓气通枣花开带刺藤角堕兼虫击柝过佳客传餐累小僮避炎知有处来就北牕风虞山严杏修为尊人仲甫先生乞六十夀诗并以钱湘灵玉友亮功所赋五七言长篇见示故诗中并及之
　　吴中数交游屈指首常熟钱生十年旧直以心置腹因之筮同人京洛异征逐初逢严伯子气静神冲穆涯涘未易寻徐徐视含稸名驹果有自擩染出家塾子有两老亲算旬并逾六昨归为上夀再出何太速所伤名未成负米营斗斛此来复相见执手语反覆为言屏幛词排偶难破俗人间好官爵祗用填满幅不敢滥乞言所以省干凟君诗有真味是则我所欲出示三长篇得陇且兼蜀孝亷笔竒矫榦老枝叶秃交情叙三世中有沧桑录大钱善形容绘画列眉目小钱骋才气泛滥到朝局已无余地留故乃相迫促吾诗何处着譬若蛇添足然而难固辞即事生感触江南氏族盛甲第纷相属宁知一再传竟为他人卜君家好门阀墙宇本先筑岂非文靖公清防及乔木【仲甫为相国文靖公曽孙】当时归逮养嵗给大官禄人生惟此难余者徒鹿鹿即今时代换往事如转毂正赖后人贤流风承式谷先生实髙隠祭酒推乡曲虽荒下潠田尚保檀桥屋时情有豪夺世守无轻鬻冬缸葑可爇秋圃枣堪剥窥池荷夏红扫径莎春绿平生十万巻又课诸孙读同牢四十年尚享齐眉福子行及归奉此乐天伦独古人重名义饮水兼啜菽斯言倘足征庶当嘏辞祝
　　酬同年张声百秦中见懐之作
　　举子称同年厥名自唐始其初本乡贡往往维桑梓地近情易亲论年序以齿师门就行列有若一父子名虽托友朋骨肉差相儗至于试京兆半属九州士或者狥虚声红笺报名纸泛交乍随俗相背旋弃屣刺盾动以矛慿身孰如几余生久落魄塲屋困刖趾初度降惟寅防名嵗在癸秋蛾眉换绿看镜抱深耻得附当代贤不才聊自喜君家好兄弟【令兄逸峯亦同榜】健翮冲天起窦桂有双枝田荆必连理京华获交伐木酒亲酾古道朗照顔相期各劘垒严霜妬竹柏猛雨欺桃李散作湖海萍流行随坎止省亲君就道落第我归里关城杳何穷秦树吴云里何期再入洛冰面跃双鲤寄示长歌行光芒开顾指耸身登二华长劒挿天倚黄河如修蛇起伏见首尾自然得竒句万象听驱使我欲从之游尘埃谁料理矧慙诗力弱难与谐宫征迟答故人书半年坐嬾耳
　　以诗乞王麓台给諌画山水
　　娄东富文献世守邺侯架太原老奉尝腕底斡造化当年书画迹贵岂文董亚至今贤子孙余韵足潇洒黄门蚤登第羣从俱方驾朱紫接乌衣丹青陋曹霸朝廷无阙失邸舍多清暇坐令拾遗官风流资醖借时时出余技落笔妙天下屏幛满京华林泉不吾借箧中一幅纸欲乞防见诧生平山水缘无厚入有罅搜竒得余快歴险惯不怕所媿言少文烟云经眼乍如何不自量见弹求鸮炙意从良友申闲请掖垣假朝来传好语命以诗易画【余以宣德纸从吴元朗转乞君画君语元朗是不可无夏重诗诗来则画往矣】我诗颇拙速敢托不敏谢古人重践言相值宁论价君其勿坚壁致我长避舍
　　【附】次韵　　　　　　　　　　王原祁
　　龙山查先生峭壁青松架读书百锤链等身与古化清健更瑰竒韩苏之流亚兴来烂漫题珠玉缤纷洒余闻心折久畏友敢并驾雾豹窥半斑骚坛战而霸欲为访戴游一官苦无暇坐令鄙吝生他山何所借小技试盘礴每耻居人下粉本追宋元笔墨四家借腕弱媿痴肥定为识者诧譬彼窥月魄余光逗壁罅澹心神疲甘苦方知怕开阖变化间防茫得失乍始觉吾祖髙至令人脍炙拙笔非许田奚为拱璧假真宰虽难搜勉力为君画木瓜配琼瑶何以云报谢荒率惧覆瓿赖公以长价纨扇懐袖中秋风弃上舍次日麓台为余作巨然山水并次昨韵见詶再叠韵奉谢
　　玳瑁装书籖瑚供笔架我无二者乐习故难化新诗出寒窘郊岛或流亚一窥著作堂顔污岂胜洒千金享敝帚蹇足追髙驾何异贫家儿蓬头媿王霸方当苦酬应供给日不暇先生地望悬乞者无慿借十年率未应惜墨肯轻下始知髙人胸与俗少假借于余独不靳脱手洵竒诧用意取巨然危峯拆天罅趁人何突兀旁睨心胆怕细观入秋毫恍若置身乍渔湾舟可檥樵径毂可炙势成风雨晨不待休沐假犹嫌尺幅短更以诗补画人间有真境蹑屐当追谢但恨多牛翁青山索髙价菟裘营已晩惆怅道旁舍
　　王服尹见和乞画诗三叠前韵奉答
　　米家书画船秋防傍藤架为君下一榻四壁烟云化【服尹时下榻麓台斋中】京洛少名园精庐乃其亚可无一斗墨兴到供挥洒君才况如江衮衮髙浪驾偏师压小敌势欲战而霸篇终味深穏语妙神闲暇平生绩学功授受有承借渊源大可溯派自震川下幸生君子乡师友不外借何当谬引重恐被识者诧昨日乞画诗细声风出罅蒲牢悬我前欲扣吁可怕强顔托夙契结袜交非乍忆昔隔墙居淋漓濡酒炙【已已寓居上斜街与孙恺似编修近隔一垣长从服尹饮】六年一醉梦嵗月不我假青山憔悴容此景岂堪画君归约髯孙吾亦偕小谢【来诗及家德尹】披图赋招隠尚可长诗价忍负好溪山挑灯向客舍
　　计闇昭索题看菊图
　　劝君莫种菊种菊须浇灌本自隔年培根从立夏判苗新虞蠧蚀叶宻防雨烂三时倘失勤那博一秋玩不如走庙市取办在一旦捧土上瓦盆妍媸谁复辨十年客都邑万事皆眼见披君看菊图使我发长叹
　　题曹渭符舍人画扇
　　移得城南鱼藻池便从纸上写沦漪画师正恐妨鱼乐不着飞来双鹭鸾
　　费子葛陂属题小影
　　费生客京华气带秋山爽学诗兼学画离俗寄幽赏识君尘坱中十载一俛仰羡君烟霞姿潇洒不殊曩虎头为写照见者皆拊掌秋根走杂树中有落叶响可无松亭亭配汝玉朗朗劳生轮下坂嵗月成卤莽谁知静坐人一日可当两
　　题赵天羽给谏小照
　　长身七尺红两颧成佛要在灵运先两尘相隔一毫末中被官事相纠纒岂知生来具慧业即现宰官为说法一林紫竹是禅机只在眼前谁见睫
　　送同门朱介垣掌科请假还吴
　　灯帘夜看秋菊花酒徒烂醉东西家竹垞去官君请急近社花开少顔色明朝我亦作归人二老犹堪结比隣扁舟同访篱边屋及取霜前香稻熟
　　希文将南归次渊明田居诗韵来索和章四首
　　故乡去我逺缥三神山风尘一涉足忽忽伤徂年曹生静者流心若珠在渊不使闲草木萌芽荒寸田如何潇洒姿亦复趋人间一官比薪积后至争居前坐看车马衢羣情动如烟秋风夜入户晓镜増华颠身先雁翔心与浮云闲归期服勇决临别翻欣然
　　老马悔识涂亚身受羁鞅时因送人处一发田园想田园近荒芜计拙迷孤往家书昨日到久雨蓬藋长八口恒告饥忧来难自广生涯事游惰获报宜卤莽
　　万人浩如海酒伴日以稀曹生后我来今复先我归家人占喜鹊不寄秋来衣因之报归信嵗晩宁相违读书三十年如农守阡陌出门视苍莽蹙蹙靡所适君看入赀朝发不待夕时来夸际会抵间快投隙得官如驱羊旧给厮养役课奴力耘耔课婢勤纺绩识时乃豪俊章句工何益
　　敬业堂诗集巻十九
　　钦定四库全书
　　敬业堂诗集巻二十
　　翰林院编修查慎行撰
　　游梁集【起乙亥七月尽十二月】
　　中州名胜之区也同学许霜岩谒选得陈留宰邀余偕行涉滹沱循大行东麓歴赵卫梁宋之郊按程计之古迹不少资其车骑供我吟眺亦足以豪矣
　　将有中州之行七月七日姜西溟唐实君赵文饶惠研谿杨耑木宫友鹿项霜田钱亮功汤西厓冯文子杨次也陈元之家声山饯饮于陈六谦邸舍席间酬别
　　屋檐秋网拂蟏蛸月如弓挂一弰剪烛谈深宜夕馆看花人散忆春郊穷无好句供传写老不中书代解嘲【实君见送诗有舍人官职是虚名之句】来本无名归亦得只愁饮饯累贫交
　　出都晩窦店戏示许大令霜岩
　　又是南程发轫初我今戴笠尔乗车冲泥早歇林间马积潦秋生户外鱼十度棘闱怜报罢一官花县喜新除屠龙妙手牛刀割余技犹堪理簿书
　　涿州过渡
　　胡良河防青葱栁督亢陂连宛转城但觉林中无暑气不知风外有蝉声唤回尘梦秋初到误堕吟鞭马一惊自笑年来诗境熟每从熟处欲求生
　　上谷城南旅见可亭侄题壁
　　客路逢连雨秋原洗郁蒸人投曾店防瞰未吹灯一榻夜凉入二更残月升忽看题壁在为尔扫秋蝇
　　早过庆都
　　枣林槐埂翠糢糊十里烟光接庆都尧母陵荒秋草徧戴嵩新画牧牛图
　　定州口号
　　划花小盌爱初烧秘色传来阅四朝莫打磁铓轻试玉人间方贵定州窑
　　新乐有感
　　客路匆匆过定州鲜虞台下小迟留舆图西汉中山国恩泽先朝外戚侯攴枣诗成歌乐土种人去感新畴眼前风物全非昔细草鸣驼一段秋
　　晩渡滹沱
　　凉风萧萧响白荻老鹳啣鱼作人立小船争渡晩尤喧浊浪兼泥秋更急中流仰看团团天太行突兀当我前未知马首向何处千里夕阳横紫烟
　　麦饭亭
　　苍皇那免叹途穷大业几隳小衂中名号未尊谁是贼英雄有识独从公两河子弟收星散一饭君臣见始终值得将军依大树不劳上殿更争功
　　钜鹿道中
　　要害畿南在必争时危往往屡称兵居人不重侯芭里过客犹寻石勒城云挟常山蛇尾动地连汾晋犬牙成如今不用论形胜稌黍秋郊一望平
　　豫让桥【首四句姜西溟旧作也辞意未尽为足成之】
　　赵入宫臣厠中赵乗马巨桥下区区欲报国士知可怜一死何能为君不见博浪一椎虽不中置身事外非无用
　　邯郸县吕翁祠
　　幻妄浮生岂有涯何妨防穴驾牛车贫儿好作【音做】游仙梦怪事偏传小说家【事出虞初志】古道蹇驴多北向空庭秋日又西斜人间官贱黄金贵乞与烧成九转砂
　　邯郸懐古三首
　　口舌相如位上卿从教赵括喜谈兵璧归间道虽难夺师出长平已被坑唇齿连衡如有约虎狼纵暴本无名凄凉蔓草荒烟地民命无如战国轻
　　美人一笑原无罪不杀难邀好士名赵胜何曾识毛遂信陵差解重侯嬴符来袖里围方解锥脱囊中事竟成碌碌因人嗤若辈也如跛客强随行
