<!-- { "loadSidebar": true } -->
　　伏审妙简宸衷冠聨宰属董正文昌之绪卓为法从之阶窃以三公在朝必借弥缝之益六卿分职尤资纠劾之严矧尤重于左曹每序升于亚旅天将大任道不虚行恭惟左司奥学家传懿文古作量渊乎而莫测节凛然而自将学者之仰泰山蚤扬硕徳郎官之应列宿久结清衷果疏宠渥之新伫践禁途之邃是惟公望夫岂私期某猥试冷曹逖瞻崇仭杜陵转拙晚期尧舜之逢枚臯忍穷少待严徐之奋
　　贺丘左司启　　　　　　　　陈君举
　　伏审擢从东观进列都司岂虗峻陟于亨涂此实寖阶乎大任恭惟某官高文华国劲节端朝是为间出之异人宜服不次之妙选道山接武方观懋蔚之功公府简僚益赖将明之助葢睿眷已隆于三接则宠光当极于九迁遂跻从槖之严乃副朝绅之论某曩縁清晤已仰高风逮闻除目之流传益慰素心之倾倒贱事鞅掌曾庆牍之未修盛徳谦虚忽华缄之下达英华溢目欣感铭心
　　贺丘右司启　　　　　　　　熊子复
　　伏审选从起部擢寘都司宻賛台衡董正文昌之绪益隆帝简卓为法从之阶有识相趋不谋同庆窃以角星首冠于列宿宰士实搃于诸曹庶务稽违一切纠治武元衡之详整旋陟宪台白敏中之文辞径跻翰苑传闻自昔亲见于今恭惟右司才备全能识覃众妙量渊乎而莫测节凛然而自将蔚有令名播为公议早妙郎闱之选久叅帝所之游工居六职之聨既烦协助相理万机之务更借深禆伫疏宠渥之新越践禁途之邃某猥縻烦使幸托余休莫陪宾客之趋曷胜寤寐之喜
　　爵封
　　贺吴郡王启　　　　　　　　缺名
　　伏审舎爵于世圣主深嘉其功裂地而王天下犹恨其晚欢腾有众荣冠当时窃以用兵以来几四十载帅师在外凡六七公孰有父子兄弟相率以守边致使宫府都鄙常为之按堵国家所赖威望益高宜备礼以临轩并阖门而行赏恭惟某官自授齐钺隠为长城敌行避其锋敢潜窥于塞下士卒服其徳皆乐属于军中顷出武都坐收徳顺将入闗而拓境忽受诏以班师非唯惜功名于难得之机盖念遗君父以未除之患如闻行路巴人蜀人之有言歴数近年韩王张王之莫及比执介圭而入觐特歌出车以劳还都邑争先而聚观梐楯合语而叹息举家之经百战共谓其难即日而封三侯未足以报并加宠数式表元勲岂与彭越之同功更过汾阳之异姓世胙东海必传后嗣之子孙画像南宫尽掩中兴之将帅某喜闻册命阻贺辕门帐御如汉王之居想益隆于体貌尊宠于显宗之传顾岂限于彛章请今太史之屡书传作宗臣之盛事
　　贺定安郡王启　　　　　　　马徳骏
　　伏审帝庭敷号王社疏恩褒功而劳使臣方进蓬山之直崇徳以固宗子遂开泾水之封播告迩遐耸动观听窃以汉兴中天二百载业既绵长周封同姓五十余族仿敦叙庸有维城之杰蔚为祭酒之尊恭惟某官冑出神明任更师帅屏膏粱之习萧然有寒士之风极翰墨之工粹然得作者之体辍将指使袭守宗藩虽甘泉豹尾之游少稽舆望而磐石犬牙之任特简渊衷伫备元戎十乘之容更视泰阶六符之象某幸依洪庇欣听新除非刘氏不王既承于显册以滕君为长用壮于熙朝颂咏既勤拙讷难尽
　　贺颍王启　　　　　　　　欧阳永叔
　　显颁帝制荣启国封伏惟驩庆恭惟某官纯茂凝姿温仁秉哲济之学问而以广其业履夫崇高而能守以谦蔚然徳誉之隆式是宗藩之列遂膺典册进位真王胙之土以建邦实资亲屏爵于朝以示众盖非私恩方宠命之初行听佥言之惟允莫遑伸庆徒积欣瞻
　　贺宗室除郡王启【代】　　　　　李知几
　　伏审裂地衍封抚有大邦之众建旄加宠载兼两镇之雄茂推同姓之恩永赖维藩之固伏惟某官秉心信厚率履钦和绰为仙冑之英冝被圣朝之眷廼膺异数进服褒书某承芳牍之见贻佩文光之无斁第増勤咏莫悉喻云
　　贺宗室除郡王启【代】　　　　　周行可
　　伏审进领帅旄显加王爵推渥恩于近属敭明命于大廷増一时信厚之风耸百辟观瞻之美伏以某官效仪麟趾分派天潢其在文昭之亲斯为邦族之最宜膺睿眷以重戚藩某未偕庆礼之先遽沐谦縢之贶忻铭殊剧言喻罔殚
　　贺除嗣濮王启　　　　　　　梁子辅
　　伏审增衍王封嗣承濮国重冠戚藩之重荣兼帅纛之严逖听嘉音良深抃悃伏以大王性资纯裕徳履和恭素为宗室之表仪最处皇家之亲懿属因圣孝仰念文昭发明命于大廷推渥恩于近派首膺异数进服褒书某驰庆牍之未遑沐谦縢之先及其于愧佩岂易名言
　　贺留后国公启　　　　　　　史载之
　　伏承茂加公爵荣画邦封推异数于近宗进留车于阃外共深慰怿尤协观曕伏惟某官亲首国宗派聨考庙服温良之懿行承光渥之眷深某方庆拜嘉亟防垂翰其为愧荷曷易指陈
　　加职
　　贺秦大观文启　　　　　　　郑　厚
　　茂膺眷注涣号王庭峻陟班聨视仪上宰传闻四海称賛一辞伏惟懽庆恭以某官道徳宗工文章盟主箕裘相业柱石朝家决科独步于桂林致身横飞于槐府闻诗闻礼训素承于义方立徳立功业果优于康济有大徳而必得慨无官而可酬高冠台阶荣跻秘殿进大名而增重国体昭异数以厌服人心夷夏耸闻赫赫黑头之真相简编罕见皇皇青史之令名眷倚方隆宠灵未艾某自维驽质上托鸿钧小垒是拘喜徒深于雀跃崇墀莫及贺尚阻于鳬趋第切情悰难形拙讷
　　贺王宣抚加资政启　　　　　邵公济
　　显扬褒制诞告多方极秘殿之隆名示行台之盛节庆流逺服欢重宝邻玉帐益严金城增重在本朝之旧典眷前辈之伟人富文忠之通北庭范文正之拊西徼将有资于大政必先冠此美称惟望实之并高视勋劳而可继恭惟某官受天异禀佐帝中兴初为御史执法殿中适当朝廷寻盟阃外岂但持正论以一助至不辞难事而百为上防亲承宥宻之地甚迩恩言诞布幕府之位偶虚政绩既闻召符少缓当分疆以柔敌思闭闗而息民虽逺资帷幄之谋必宻契庙堂之筭益持大信以底大宁与其寛西顾之忧于一方曷若均东归之喜于四表凡君相之属意皆士人之倾心某初入秘闱陪太史牛马走晚试凋郡托下吏鳬鹜行许以无他谓之可教凡所蒙者真得师焉独惭肮脏之余不副奬饰之异恍如隔世屏此空山怅良疾之顿侵念常仪而久废每加矜恻若未弃捐曾令问之益崇被眷图而愈宠大庇羣品亟正近司特将贺厦之诚未尽扫门之志
　　贺王大资启　　　　　　　　熊子复
　　伏审疏恩宸扆陞陟禁庭正旧弼之宠彛仍大藩之委畀邮传四出阃制一新窃以圣朝熙丰多有间杰温国文章卓为耆英然初辞机务而仅领端明及屡易岁华而始迁资政旋果闻于入相兹允谓于前规恭惟安抚叅政大资奥学研几壮猷经逺贰岩廊之百揆国势益尊殿海峤之十连帅权増重果进聨于秘殿即还佐于清朝某滥賛将俞幸依封部介圭趋觐伫遂拜于威仪竿牍防修敢自通于诚意
　　贺张端明启　　　　　　　　汪彦章
　　躬被賛书宠陞秘殿人惟求旧荐隆尹正之权威不违顔宻侍清闲之燕望尊表着喜动缙绅恭惟判府端明当世老成中原名士英才济世兼数器以有余忠力事君更百为而无变爰自得舆之始屡恢游刄之能洁已抱公威肃本根之地献善宣美政成喉舌之司比疏分阃之恩将遂偃藩之佚地方由于君重人已伫于公归乃眷行都视天子一所之奥素为大国敌长安三辅之繁旋闻骑竹之迎未徙憇棠之防宜膺地数以劝懋功惟开馆于严廷实遴才于近列荣光三接独优儒学之名仙路九重更越禁林之宠所以内表四方之极外倡九牧之风台衡之任益亲政柄之归可上某久栖樾芘欣听纶音适縻轺传之行莫缀贺賔之末春秋縁饰既施张敞之素闻帷幄雍容尚起留侯之故绩
　　贺陈端明启　　　　　　　　史载之
　　伏审眷隆旧辅宠复近班禁殿尤清特备燕闲之问宰廷方缺伫膺弼亮之图流传迩遐耸动观瞻恭惟观使枢宻端明知院妙宗道壸雄师文坛鳌禁摛章翔蛟龙而跃虎凤鸿枢绩武闭雷霆而藏风云既首冠于筹帷亦垂跻于揆席遽辞机务殊鬰具瞻晋仰谢安当复为苍生而起唐推裴度岂容即緑野而居果奉渥恩亟还邃职告逺猷于丹扆谅契渊衷扬大号于紫宸即膺柄任某猥縻烦使幸芘余休莫陪賔客之趋曷胜寤寐之喜






　　五百家播芳大全文粹巻十四
　　钦定四库全书
　　五百家播芳大全文粹巻十五
　　宋　魏齐贤
　　叶　棻同辑
　　贺启
　　加职
　　贺王龙图启　　　　　　　　洪景伯
　　伏审绩着帅垣宠颁帝极虎韬竒秘仍颛南纪之封龙阁高华遂冠西清之直实阶从槖深艶儒绅恭惟安抚龙图瑞世杰才镇时雅望夙膺妙注垂践要途握英簜之符荐分一道下青之越亟率十连果蒙宸衷之褒进寓河图之职谅趋一节即践六聨某早奉外台逖瞻大府莫展仭墙之贺谩驰尺素之诚
　　贺陈天章启　　　　　　　　汪彦章
　　宠膺恩制荣陟近班朝论佥谐公望益峻伏惟庆慰窃以国朝敷求谟明辅弼之佐必先文学近宻之臣谅防高世之盛名曷副一人之注意恭惟某官师筵旧徳籍圃清流道术通明冠冕当世词华頴耀领袖诸儒聊偃息于藩垣遂进升于书阁行闻召节入正鼎司某服勤小官僻在下邑已托庇存之赐终依陶冶之仁下情欢愉未易敷罄
　　贺汪宝学启　　　　　　　　熊子复
　　伏审绩着坤维宠颁宸极陞冠宝储之职实阶台辅之除一札疏荣百城增重窃以大藩总四路之师旅元侯独拥于帅旄延阁萃两朝之图书学士首聨于从槖惟精神折冲之益逺故体貌厉节之愈新恭惟制置阁学侍郎毓粹昭回储精峻极早冠大廷之擢久聨清禁之班昨自瓯闽改临巴蜀如张文定当至和之际镇静以绥逺方若赵清宪在治平之间亷平以变旧俗规模兼擅于前辈风采凛传于外夷宜涣明恩以章殊最云章奎画聊进寓于隆名台象斗枢伫入陪于基命某猥聨朝序喜听除书玉垒铜梁怅莫趋于賔幕介圭赤舄兾即迓于都门
　　贺芮显谟启　　　　　　　　　周行可
　　伏审疏渥中宸陞华内阁宝储寓直寖邻禁近之班绣指趋还独茂神畿之最有识交颂不谋同辞恭惟提刑显谟大卿蕴借深醇规模宏逺毫端扛百斛之鼎胸次容万顷之波夙妙简于帝衷久荣跻于卿列宠垂持槖偶廻方丈之风任屈乘轺复近长安之日两蹑临于防府三徧歴于提刑玉节宣风既光华于原隰锦囊留韵复雅擅乎风骚克敦圭璧之修用赴风云之防某猥当烦剧夙荷知怜但窃羡于得舆阻趋庆于成厦使有功见知则悦将劳还归后克圣丕命其承即跻献纳
　　贺张徽猷启　　　　　　　　　黄伯渊
　　光奉明纶荣陞邃阁伏惟庆慰恭惟某官业资乆大才抱柔嘉学奥探于圣心任重志乎天下由明王敷徳以懐逺故智者乘时而立功第进禁林尚留漕运毕諴入拜谂裕于供军萧相受封爱畴于给食伫观迅召别听登庸某【云云】
　　贺广守加待制启　　　　　　胡仁仲
　　伏承南塞安宁既获长城之御中宸优眷宠陞延阁之华方惭贺牍之未修遽辱珍题之下贶玩详至再感怿交深伏以某官忠结主知徳谐人望控百蛮之海道深借渊谋识列圣之奎文近聨法从履此禁严之地实为柄用之阶某拜晤未期咏瞻无斁勉祈珍防宻副上懐
　　贺林待制启　　　　　　　　何子建
