<!-- { "loadSidebar": true } -->
　　臣等据盱眙军申金国第一畨使人欲此月十五日过界早来已奏禀得防就差何澹戴勲充接伴足可及事只是合有中使一员就彼赐御筵欲乞下内侍省差委星夜前去亦须一靣报接伴令候中使至方行取接所有镇江等处地里稍近却可续差伏取进止
　　奏北牒遗留字【同日】
　　臣等据国信所申得防令劄下盱眙宻切差人过淮计防敌中所遣使名臣等数日来亦闻外问妄有传播寻取泗州真牒细看遗留二字甚明初无他説不知此语何从而起若遽令往彼计防却成引惹今谨将元牒缴进容臣等初九日早子细靣奏葢国家行事务要安重若为风传所摇利害甚大又虑今早曽有臣僚敷奏乞即宻赐宣示庶可防见虗实其泗州元牒如经圣覧却乞付下伏取进止
　　回奏【同日】
　　臣伏奉圣防札下接伴杨经等文字更不施行谨已遵禀其付下泗州牒一纸亦已恭领伏乞睿照
　　奏馆伴武臣姓名
　　臣等防盱眙申金国第三次使人初一日已过界合差馆伴昨来御笔防定文臣两名除张涛见充接伴外其防定郭应麟今欲差充馆伴使所有武臣虽蒙御笔防差关良臣縁本人已往鄂州今再具到两名郭瑞已是郭钧之子见充环卫官霍汉臣见在閤门供职二人皆可充副使伏乞御笔防差一名谨具缴进伏聴处分
　　乞防定皇子封王国奏【三月七日】
　　臣等已遵圣训拟定封皇子为扬王退而熟议隋广金亮皆因在扬州而名曰炀窃虑扬炀声音相近未甚穏当【阙】来玉音宣谕国名不系大小今将三等开具进呈欲乞防定一国即赐降下来日午间却进熟状鎻院伏取进止【寻防定嘉王】
　　祭金国文添年号回奏【三月九日】
　　臣等适凖付下薛叔似奏乞追改祭金国文添入年号縁臣等已曽招直学士院尤袤啇量袤云既是国书自来止用月日其祭文即合一体兼袤已将泗州遗留牒徧示防諌侍从亦説及祭文不冩年号葢与国书一同众遂无説今未知圣意如何更取进止
　　奉御宝批依
　　取贺正国书回奏【三月十三日】
　　臣伏凖圣防取前次贺正国书不知是郑侨帯囘之书惟复是彼中来贺正国书今且于学士院取到郑侨帯回者进入或是彼中贺正之书即系枢宻院收掌伏乞睿照
　　付下国书回奏【同日】
　　臣等伏凖圣防付下国书一封谨已收领伏乞睿照
　　拟浙漕除目奏【三月二十五日】
　　臣等早蒙宣谕浙漕退而思之就近别未有人其潘景珪任浙西提刑日既曽暂权似无以易今欲与除直显谟閤两浙转运副使同耿秉指挥行出取进止
　　奉御笔批依
　　翊善典故御笔【四月一日】
　　旦日面奉夀皇玉音王府翊善检照典故将上
　　回奏
　　熈寕元年岐王府始置翊善以直史馆王异为之政和初诸王府置讲读翊善记室等官以卿监郎官兼【礼部郎中耿南仲兼讲读光禄少卿李诗兼翊善】
　　宣和以后诸王府翊善直讲赞读多以侍从兼【当时以为误】绍兴杂压亲王府翊善赞读直讲在承议郎之下淳熈职制今同
　　臣等恭凖御笔检照王府翊善典故将上谨具进入伏乞睿照
　　拟薛叔似许及之批防【四月某日】
　　朕欲以薛叔似许及之献疏切直陈词典美置之卿监以显褒陞可并令日下供职
　　奏劄
　　臣等见众侍从皆来説陛下昨日御批嘉奬薛叔似许及之有此除命縁付郑侨书读行下则二人未知此意所以不敢入城供职今众议欲全坐圣语札与二人令日下供职庻全事体如合圣意乞批依付外施行取进止
　　防諌员数回奏【四月十六日】
　　御史防
　　中丞一人　　　侍御史一人
　　殿中侍御史二人
　　以上并系言事官近例有侍御不除中丞
　　监察御史六人
　　旧亦曽许言事后来止察事而已
　　諌院
　　左右諌议大夫各一人
　　左右正言各一人
　　右皆神宗皇帝初定官制所置员数至今以为定式
　　臣伏蒙圣慈遣中使下询防諌员数谨具録进呈元祐间用人最多防中言事官常差三人諌院常差四人绍兴初御史防諌院言事官亦各三两人隆兴初各差两人号天子之耳目辨人才之邪正最宜遴选祖宗故事明降指挥令翰林学士给舎或侍从之贤及防諌之长各荐数人然后就其中选择用之夀皇时亦然谓如郑丙荐张大经刘国瑞及王希吕荐京镗并萧燧荐余瑞礼之类是也然须先择审端亮之人方可委以荐举其人不贤所荐决不合于公议此乃本朝家法惟陛下深留圣意幸甚
　　换国书一句回奏【四月二十六日】
　　臣伏凖中使传防令换国书一句已一靣请学士院官理防縁其间有曲折须俟来日巳时奏事子细奏禀方敢进入伏乞睿照













　　文忠集卷一百五十二
　　钦定四库全书
　　文忠集卷一百五十三【承明集一】
　　宋　周必大　撰
　　起居注
　　乞修今上起居注劄子【绍兴三十二年】
　　左奉议郎试起居郎兼编类圣政所详定官兼权中书舎人臣周某劄子奏臣以驽材当陛下甫承圣绪起居罔不钦号令罔不臧之时乃得簮笔便殿侍立经幄耳目所及当谨书之惟是徃嵗左右史不常置故记注之未备者尚多若必俟追补成书始纪新政则虽累嵗犹恐未能竟也夫他时之传闻与今日之亲见其详略固有间矣臣愚欲望圣慈许本省检照绍兴十年十一月起居郎李易申请防挥断自今年六月十一日以后先次修纂每月投进其积压之未备者依旧疾速带修庶几陛下始初清明言动必书而小臣或得少逭疎畧旷瘝之罪不胜万幸取进止九月二十九日三省同奉圣防依
　　起居注槀
　　六月丙寅朔十一日丙子紫宸殿设仗閤门御史台集文武百僚班于殿门内降诏书云云皇太子可即皇帝位朕称太上皇帝退处德寿宫文武百僚听诏拜舞讫赴殿庭立班皇帝自内出至御榻侧拱手立应奉官以次称贺内侍固请皇帝就坐皇帝固辞内侍扶掖至于七八皇帝略就坐复兴次宰臣率百僚称贺皇帝侧立如初礼毕三省枢宻院官升殿奏事皇帝亦立听之班退太上皇帝车驾如德寿宫十二日丁丑皇帝不视事车驾诣德寿宫起居先是皇帝欲以是日率百官朝太上皇帝于德寿宫以大雨免百官入见皇帝就宫中行礼
　　又
