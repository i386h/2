<!-- { "loadSidebar": true } -->
　　昔孙可之自称爲文得昌黎心法而其传实则皇甫持正今观持正可之集皆自铸伟词槎牙突兀或不能句其快语若天心月脇鲸铿春丽至是归于抉经执圣皆前人所不能道后人所不能至也亦竒甚矣昌黎尝言惟古于词必已出又论文贵自树立不蹈袭不取悦今世此固持正之所从授与他日乃谓李翺张籍从余学文颇有得从吾游者李翺张籍其尤也而不及持正何与余谓昌黎文变化不可端倪持正得其竒翺与籍得其正而翶又得其态合三子一之庶几其具体乎则持正可之之文亦岂可少哉予既刻可之文而持正未遑今世庸乃能嗣吾志而梓之予嘉其仕优而不忘学又不忘其世裔所从出也爲序其端
　　续髙士传编目序【皇甫涍】
　　髙士传者晋晏先生之所作也史称嵇康亦爲之传赞而晏之书独显至齐宗测尝续其书梁阮孝绪着髙隠传区列三品虽号详覈而与晏之意异矣然四家之言今皆不传岂偶散逸而无存耶抑好之者鲜郁而不彰耶徃年涍考求宗系旁览缺文慨然慕之遂续其书十巻自晋迄宋凡九十九人学既防脱鉴亦乖迷竟无以卒业故又别爲编目书之一册朝夕览焉以示素风之不忘虽然晏尚矣宗阮遐躅照暎岩壑皆志之有徴而非托诸空言者也涍淟涊干禄营迹抱闗体冐秽俗而私攀古贤情逺幽沦而飏论千载是书也所谓虽不能至心向往之景行维殷躬不克逮其能无自恧乎
　　重刻唐文苑英华叙【邓宗龄】
　　在昔帝王所以铺藻鸿业奋煽景炎者亦惟睇瞱秀发之士摛词染翰郁为国华相与阐扬之虽纯驳异致然览者不遗焉亦以文词幽而弗章则搜古无繇综述阙而弗备则典籍奚稽不若并存之令世可考而镜耳有唐文苑英华成于宋学士李昉宋白辈奉诏辑次成书罗网百代笼罩数百年间总质文而分其流摛伦类而异其指藻思绮合足以恢张国音词防霞布足以宣述风美纚纚乎一代之词文亦灿然毕着矣乃谈者曰自六代以绮靡相髙士争骛于骈丽浓思缛采六艺若滥觞然安可以规来世垂不刋之鸿教哉不知道有夷隆学有粗密故弹射臧否品隲得失者示则也广授博采瑕瑜并收者志备也况唐以风雅主盟百代庶几三百篇遗意而所称文起八代屹然词宗者又直接孔孟蹍蹈秦汉而上之奈何以独废焉今其书具在无暇他论论其彰彰最著者如读房杜王魏裴陆之疏议则献纳之轨在其中矣览王杨沈宋崔李之赋颂则凌云之制扬其声矣诵卢骆沈栁髙岑李杜诸篇则雅道之防于斯畅矣他如王孟韦白数十名家并结藻清英比丽卿云烺烺乎永世之业令千古作者若奉功令而趋又乌得而废之昔夫子论次诗书修起礼乐而十五国之风謡并存之以示来许彼虽不尽轨于大道然其述媺恶记讃一代之迹不可遗也而况雄文钜篇昭著胪列若是书者乎虽以世代邈逺而由其书按当时行事若数一二较黒白又岂徒仅仅以文传也哉故爲重梓之令稽古者得以观览焉









　　明文海巻二百二十
　　钦定四库全书
　　明文海巻二百二十一　　　余姚黄宗羲编序十二
　　著述
　　岩西遗典序【符验】
　　古昔圣王之治天下也其纲维世道考验风俗一道德而观隆污頼诸文献耳文与献实相表里如剡子之对非献孰徴如周礼在鲁非文孰徴文不足则稽诸献献不足则稽诸文文献不足虽至圣如吾夫子亦末如之何已故外史掌四方之志而十五国之风皆足以达于上而委巷匹夫匹妇之言亦得以上诸朝稗官小史所载无或遗之者且有采风之使日勤于天下是故国无遗事野无遗贤俗无遗纪而天下之疾痛休戚如一人之忻戚天下之贤不肖如一家之子弟天下之习尚美恶如一家之仁让与否故曰惟圣人能通天下之故率由是也后世则不然匹夫匹妇之言谓其俚而不録隠居独善之人谓其野而不録不求闻达者谓其僻而不録残山剰水忧时愤世之言谓其讥世触忌讳而不録而其所録率献谀标榜与夫爵位通显者耳上下之情于是乎睽是非之实于是乎而道德风俗世道隆替遂莫之稽果孰爲传信之言也哉吾台傍山濒海其俗朴而直其人质而不浮其文覈而不史虽有作者不能自炫抱艺而独隠行甘遯以及井里之謡感激之赋记传逸载者不知凡几杨君某悯之而有岩西遗典之集或者曰尊乡有録赤城有志是可无作也余曰信若是则沧海之珠皆无遗耶国史所纪段太尉尚有逸事史记博闻而王子年且有拾遗如段少卿之杂俎如太平广记如朝野杂记皆不一而足况幽僻不达于通衢小説不关于显达遗不遗其可必哉与其遗而冺不若博采旁摭以俟知言者择而取之之爲愈是故识其大识其小不可诬也呜呼吾知者吾记之人知者人记之文献其足兴矣夫天下尚有逸情遁事也哉
　　老子集解序【薛蕙】
　　嘉靖庚寅予爲老子集解其后屡有修改丙申之冬复加删定自谓有补于道德之万分乃自序之昔老子有言吾言甚易知天下莫能知周之衰先圣之道未絶贤人君子犹有爲性命之学者且天下知尊老子而老子之言世独莫能知也况至后世道术数传数变学者舎本趋末且诋訾老子爲异端则其笔之于书者天下益莫能知矣间有高明好古之士澹泊学道之徒爲能有味于其言然非研精覃思亦安能自知其性以真知老子之言哉始予蚤岁嗜神仙长生之术凡神仙家之説无不观也晩读老子而好之当是时予方祈向圣人之道致思性命之理盖乆之而若有得考诸老子无异也乃昔之所嗜者苐方士之小术而非性命之学也复知老子之道惟导人反其天性而非异端之流也夫性命者道也天下之一本也生民同得之非异物也圣人同传之非异术也迷其所同得故异见失其所同得故异说是则同乎此者谓之同异乎此者谓之异予见后人之异矣未见老子之异也今夫老子之书尽皆性命之説多出于上古圣人之遗言故古者叙六家而谓之道家后世顾谓之异端矣道者修之身以及天下天下之事无不统也后世直以道家爲养生耳予皆未喻也予又窃怪夫方士之言养生者徃徃穿凿于性命之外不知长生之道不越乎养性世儒率言知性知天而斥小养生不知养其性者即同乎天道而不亡此其不闻性命之实不合圣人之道也耶传曰礼失求之野圣人之道不明于世久矣学者求道而未得比老子于野而求之何不可者况老子古之史官孔子之所严事岂野人之比而已乎然老子之书学者恒病其难读盖其辞约其道大所谓测之而益深穷之而益逺者也古注之亡者其善否则不可知今之传于世者未有明老子之意者也予爲此解其间文义小者傥有未尽若夫杨防本指发挥大义明圣人之微言究性命之极致窃以爲近之矣有欲求老子之道者必以予解爲指南乎老子曰自矜者不长乂曰知我者希则我贵矣其言非以相反夫各有所当也子之不逊亦冀世之君子无听我藐藐庶几爲入道之一助云
　　坐忘论序【薛蕙】
　　太史公书曰神者物受之而不能知及其去来故圣人畏而欲存之惟欲存之神之亦存其欲存之者故莫贵焉予尝以爲古人之至言夫神者羣生之本万有之府大可以参天贰地次可以长生久视诚莫贵之鸿宝无偶之珍物也然悠悠之俗弃宝取砾贵物而不爱其神爱神而不求其术奄忽而尽良可哀矣坐忘论者唐司马子微所撰盖存仁之秘记安心之要诀也予爱玩斯文亹亹忘倦客谓予曰昔程子之爲斯论爲坐驰其言曰未有不能体道而能无思者故坐忘是爲坐驰有忘之心乃思也子顾好之岂有説乎曰程子之说诚善矣苐其议子微者殆不然也夫无思者无忘也惟圣人者能明之易而得之速非夫学者之事也凡学者必始于操心终于无忘渐习则可致欲速则不达虽大贤之资未有越操心而至无忘也或问程子曰敬当用意乎曰其始安得不用意又因论持志曰此亦私也然学者少此不得及其评子微之书曽不推此意而言之先儒爲论之失乃后世过信而弗察不亦惜乎独其终篇有云非孔释之所能邻此则子微之蔽不可不绌者也尝以爲自古褒贬失实抑扬过当其来尚矣所以尔者盖安其所习毁所不见或摭片辞而遗大意或执一端以槩众说此论议之通患也客曰子微之言道家之流也固合于儒学矣今猥尚之无乃导人于僻乎曰天下之理本同末异所以异者由人之用心不一也二家之学皆以无私心爲极茍无私心异安从出人生而静是谓一本先圣后圣同复其初而已奚道家儒学之辨乎今儒学即事以治心其蔽也流荡而忘本道家屏事以安心其蔽也固滞而不该于用非二家之学本然也夫百氏偏驳犹有助于救俗道论素□宁导人于邪僻呜乎自三季之后秦汉以来淳风载息躁人实繁莫不肩摩富贵之路毂撃纷华之域异代一揆恬不知悲若乃黄老希夷之术乔松澹泊之风荒涂翳然鲜有一问其津者然而踈教寡闻之士言僻好辨之徒犹谓尚同者寡好异者众岂非谬于过计乎抑斯论之传世将惟寂寞枯槁之士爲有乐乎此也岂能中缝掖之徒哉
　　求正集略序【万廷言】
　　韩退之称子厚穷不极文必不传使子厚富贵爲将相其失得必有辨者永叔亦云诗必穷而后工世谓知言予惟言者言所志传者传其道也士君子所难者志志之所难者道诚志道矣则辞有所必修修则工工则传矣死生贵贱谁能易之且穷人所工穷者之辞道之细耳故有在有不在若君子所志则天命人心之正圣贤经世之谟仁义礼乐忠信孝弟之大道自身及家国天下自富贵贫贱至险阻患难自瞬息至千古一也道在志无不存志存言无不得坠之九渊之下不益其深抗之云霄之上不益其髙故闾阎畎亩之称述即金匮石室清庙明堂之纪载金匮石室清庙明堂之纪载亦何间于闾阎畎亩者所称述哉何者博大精微之理撰于吾所得言者既无二致精研沈绎之思本爲吾所能言者自无异趣故文之工拙在志志在道而穷达非所论矣惟是达则矢谟扬烈极帝王之渊懿布经纬之华章文多显穷则畏天悲人发情止义陈古是以裁今阐微言以正学文多深婉体或异致然大防不得殊也故其传一也典谟雅颂岂穷者之词易虽以忧患作非必待忧患而工借令孔孟爲将相如伊周彖翼之奥笔削之严性善之防岂遽泯没无传哉左丘明不穷必传春秋司马迁不下蚕室必作史记志素定故也惟是山海之遐烟云之变鸟兽草木之诡谲必待山林之士然后能穷本极微发精眇之思非荣遇者所暇及然所谓穷者之辞道之细耳无甚关于理性安人之大致亦何贵于其传则文之不待穷而后工且传必矣区区较失得于富贵将相之间不亦缪乎家君同年友南安双刘公少志学喜文词弱冠举进士爲刑部郎微误左授当事者别有怒因并斥公四十年不复起而公志益坚讲学励行工古文辞久乃得诗文若干首题曰求正集略万厯戊寅冬持谒家君溪东草堂予始获侍公岁既云暮风雪满庐深夜清谈宛焉佳致未尝几微见厄穷之悯焉明日以序委予而别予寻忧病未暇二年始读焉其谈理正其叙事平中无诡之僻外不敢爲缪悠之辞虽间咏禽鱼旹多感慨大都不诡于仁义婉而能正一切穷者之辞不与焉公志可知矣或者谓人穷则愤愤则思苦而文工此理有必然者然君子志慕前修耻躬不逮则无时不愤夫岂在穷待穷而后愤其志不足称也已于是序次其意以传使学者有以亮公之志焉公师事东廓邹先生严守师説志且未量文辞将益工兹其崖略云
　　论学绪言序【万廷言】
