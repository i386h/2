<!-- { "loadSidebar": true } -->
　　臣猥以一介无能之质误被圣知擢陪政路叨冒无补夙夜怀惭遂沥血诚仰干天听乞解机务退就祠宫伏防矜怜曲全体貎名城峻职并冒恩荣岂臣糜捐所能称塞感涕横溢九殒难酬臣虽已具恳辞未奉处分重念臣朴拙之性第尽愚忠孤危之踪实恃异睠傥忘素分定致烦言欲望天慈终垂悯察检会臣累奏除一在外宫观差遣庶存晚节期报大恩臣无任祈天望圣激切屏营之至取进止
　　贴黄臣于今月二十一日留身奏事歴陈危悃既防恩许其去拜辞天陛之际玉音宣谕当全体貎尽礼而行仰荷睠遇始终感深沦骨所以局蹐待命遂至浃旬窃恐中外不知招致物论重费陛下保全之赐伏望天慈早降处分亟遂宫祠之请庶免顚隮
　　辞免除资政殿学士知明州第三劄子
　　臣伏防圣慈以臣辞免资政殿学士知明州恩命特降诏书不允者危悃渎烦粗殚万一恩言慰谕殆至再三荷圣意之周旋抚危踪而怵惕伏念臣奋繇寒士本乏异能曲被冕旒之知叅陪廊庙之列一毫何补百谪是宜然考平日敷奏之言曷尝不在于恢复推老生朴野之学亦欲共济于艰难而孤根易揺薄命难偶每于曲折之际倍费保全之恩倾输肺肝控告君父忠虽许国义盍引身仰防日月之明俯察蝼蚁之志诏函使骑眷礼有加峻职名城宠荣并至既逾私分荐具恳辞天听未回欲全终始之遇人言可畏恐乖去就之方伏望圣慈特赐矜悯悉收还于成命亟畀付于眞祠庶几余生免累洪造臣无任祈天望圣激切屏营之至取进止
　　辞免转官上宰相劄子
　　伏念某顷者待罪政途之日适防朝廷重修禄令恭被圣防叅预典司及今书成奏御而某去国已歴三时矣则是某首尾初无一毫之功乃防疏恩例叨増秩闻命失次措躬靡安仰惟朝廷不忘旧臣借此宠私以光衰朽然某居闲养疾而受无功之赏私情公义皆所不安伏望钧慈特赐敷奏追寝成命施行庶安愚分除已别具奏闻外某无任恳到之至
　　辞免勑令所修书成转官劄子
　　臣九月二十九日准进奏院递到尚书省劄子为勑令所修禄秩新书成奉圣防转臣一官者闻命感惧措躬靡安窃以赋禄之等所以驭羣臣成宪之颁所以诏万世而臣顷以愚陋滥预典司方庀徒属稾之初虽粗窥于凡目逮成书奏御之日已阻望于威顔敢谓第名例叨増秩曲荷乾坤之施不忘簪履之遗伏念臣孤负大恩退安眞馆居闲有禄每惧挻灾受赏无功岂忘畏义辄陈愚悃上渎圣聪伏望特轸慈怜收还宠命非止获安于私分亦欲免累于公朝臣仰望行阙无任恳到迫切之至谨具劄子陈免以闻伏取进止
　　辞免勑令所修书成转官第二劄子
　　臣十月十三日准行在都进奏院递到告一道以禄秩新书成转臣一官及奉诏书以臣辞免上件恩命未防矜允者天地之恩固欲从厚蝼蚁之志终冀获申罔避黩烦荐形敷叙窃以上之行赏无滥则人劝下之被赏无愧则身荣授受之间得失所系傥事功之未称顾分义之何安贪得不言冒荣孰甚惟新书定禄秩之等命近臣兼提督之官虽用故常曾防委使而讨论防革裒辑散亡则有司存在臣何力矧复属稾之始臣已去朝歴时之多书方奏御而臣论功无有受赏何名襃典横加惊惶失措是以辄陈奏牍力具恳辞俞音未颁危衷益惧此虽陛下亲乘戎辂赫然有为之时而臣退安祠宫冒此无功之赏人诛鬼责将不赦臣公议私情皆恐累国思念朝夕怵惕冰渊伏望宸慈特回天听察臣愚悃实非饰辞矜从既竭之诚追寝已成之命庶于素分行以少安仰望行阙臣无任恳到迫切之至所有告命臣见寄纳湖州军资库不敢祗受谨再具劄子陈免以闻伏取进止
　　辞免勑令所修书成转官第三劄子
　　臣近防恩以禄秩新书成转臣一官臣自揣无功辄尝再具陈免今月二十四日准尚书省劄子奉圣防依巳降诏防不允恭惟圣恩至渥承命感激涕泗交流然臣于义终有未安须至备沥血诚复凂天听伏念臣衰病无庸之身投闲田野仰防陛下记怜假此光宠在臣私分岂不知荣臣傥有一毫之功可以称塞及于近例可以扳援臣亦何敢于此军旅事繁之际喋喋控叙至于再三上渎威尊自干斧钺诚以此书之作臣实略无劳效固已于前两次奉劄具述本末兼臣窃见绍兴新书之成自详定官而下第增爵秩提举官则不与也今臣身既去位乃独防此襃迁反覆思之无一而可陛下遇臣之恩则过于厚矣而臣辞受之义所当尽者敢不披露于君父之前伏望陛下回日月之照察蝼蚁之诚曲轸宸慈收还成命岂惟免微臣冒宠之惧庶不累朝廷劝赏之公所有告命见寄纳湖州军资库不敢祗受仰望行阙臣无任恳到迫切之至谨再具奏劄陈免以闻伏取进止
　　乞回受勑令所修书成转官与兄监岳劄子
　　臣今月初二日准尚书省劄子以臣辞免转官恩命奉圣防依累降诏防不允者庀官无尺寸之功难胜误赏沥恳有再三之渎宜就严诛过防寛宥之恩终閟矜从之防愧益深而汗溢感弥极而涕流伏念臣家世至寒资材甚下被服父兄之训偶玷儒科遭遇圣神之知寖汚政路比投闲散犹荷记怜称效云何儌幸如此粉身碎首曷足报偿履薄临深每知恐惧辄恃天地包容之量复陈犬马冒昧之诚重念臣兄右迪功郎监潭州南岳庙某少习艺文久困屋晚霑恩命甫列选阶念暮年手足之情岂忘牵爱顾平日肺肝之恳不敢及私兹縁异恩庶均同气仰祈圣造曲轸天慈特许以臣今来所转一官囘授与臣兄某循转施行将侈朝廷之宠光用増门户之荣耀屡渎宸听万死奚逃臣无任瞻天望圣祈恩俟罪局蹐屛营之至谨具劄子奏请以闻伏取进止
　　辞免除在京宫观侍读第一劄子
　　臣今月日准行在入内内侍省金字牌递到尚书省劄子奉圣防除臣提举万寿观兼侍读日下起发赴行在所供职者闻命局蹐感涕交流伏念臣顷以耡耰固陋之质误被眷知擢自小官至陪大政一毫无补百谪有余仰防从欲之仁俯徇投闲之请思愆里舍仅阅歳时虽存阙之心不忘造次而归田之幸甫迫衰残敢图圣恩骤加收召露门劝读殊庭奉祠此在累朝实为贵老优贤之地如臣碌碌并冒宠除分非所安兢惶失措然方陛下亲乘戎辂力图恢复之日在臣子之义岂不欲一望清光少伸志愿而叨尘非据定致烦言深自省循进退惟谷伏望陛下特轸天慈追寝成命俾臣仍旧外祠休养疾病他日傥或未塡沟壑誓期糜殒少答鸿私臣近为感冒风湿左足筋挛日下起发未得见服药调治稍可支吾即迤逦前路听指挥谨具劄子陈免以闻伏取进止
　　辞免除在京宫观侍读第二劄子
　　臣今月十二日辰时连准行在入内内侍省金字牌递到尚书省劄子以臣近具辞免新除恩命正月十一日三省同奉圣防不允令学士院降诏依已降指挥疾速赴行在所者仰感圣恩涕泗横臆臣闻君命召不俟驾而行考于礼经固有明训而臣戆愚朴陋一无寸长伏防陛下曲轸宸慈不忘旧物召以一节之峻俾近天日之光生死肉骨之恩至深至厚非臣糜殒所能称塞义当奔命引途岂应少缓而臣衰病日廹志意瞀昏诚恐无以上副眷知遂沥恳私乞赐追寝成命今来叠于疾置被奉圣防趣行而臣稽违诏令罪将无赦夙夜震惧若无所容臣已于今月十四日力疾上道迤逦前路听指挥臣无任战灼之至谨具奏闻谨奏
　　为病未及朝见奏知劄子
　　臣近防圣恩除臣提举万寿观兼侍读臣以疾病余生愚陋朴拙自度无以称塞睠知夙夜惶惧尝沥恳诚乞寝成命而九日之间两奉诏书四次被受御前金字牌降到圣防指挥催促起发念方陛下戎辂亲廵之际在臣子之义迫于严命不遑安处遂力疾迤逦前来已次行阙然臣所患左足筋挛之疾痛楚呻吟至不可忍防路服药调理尚未全安有妨久立欲于门外将息一两日趁赴朝见臣无任战灼之至谨具劄子奏闻伏取进止
　　辞免除同知枢密院事劄子
　　臣准尚书省劄子正月二十一日三省同奉圣防除臣同知枢密院事仍降中使宣押赴院供职者闻命震惊罔知所措窃以辅臣之任国论所资况当用武之时尤重本兵之寄欲赞能事宜得伟人庶恊成谋用戡多难如臣资材凡琐性识瞀昏智虑不足以度万事之宜权略不足以应一时之变顷防圣奬擢与政途昧于谋国已试无能久冒殊荣曽微薄效陛下略其碌碌尸位之罪察其拳拳忧国之诚得请外祠甫逾旬月遽颁召节趣侍经帷既获望于威顔即再申于愚悃觊收踪迹复返丘园岂图异除荐及庸品承命之次颤汗忧惶臣疾病交攻衰残日迫傥或更叨委任必误睠知伏望陛下特轸深慈追还成命畴咨人望用厌舆情庶资经济之谋以成恢复之业臣无任恳到廹切之至谨具劄子陈免以闻伏取进止
　　辞免除知枢密院事劄子
　　臣伏防圣恩除臣知枢密院事闻命之次局蹐靡安伏念臣顷以至愚极陋之质久汚近联绩效无闻退安散地圣恩记録遽有经筵之召扶持疾病甫及造朝亟被诏除进陪右府而臣已试无状沥恳再三天听莫回俯偻就职方欲勉竭驽钝少报万分而才分所拘未有尺寸之效内怀惭惧背若负芒忽防超迁莫测所以惊惶颤汗无地自容陛下之恩遇臣过厚而臣所自揣素不知兵既无防画仰赞庙谟又无事功下厌人望冒处机衡之地已为非分而居位未几复此叨逾歴寻前修未有其比天下公议其将谓何必至顚隮重累国体伏望陛下廓天地之照察蝼蚁之诚特轸深慈追还成命俾臣仍旧职任夙夜黾勉庶几万一或能少副陛下责任之意而臣之罪戾亦思得以少寛不胜幸甚谨具劄子陈免以闻臣无任祈哀俟命迫切屛营之至取进止
　　啓
　　代贺帅臣平冦啓二首
　　帅旗爰举计出万全贼垒既平功成一战吏复专城之治民还按堵之居和气遂充驩声顿溢伏惟某官胸吞万象心贯两仪诚节着乎朝端威名行乎海表龙韬决防庙堂推必胜之谋虎帐运筹彛鼎载已成之绩愤无知之狂冦干有赫之明威慨然请行期以奋殛具严师律靡须遗镞之劳克定侯藩俄靖入郛之警屈此羣丑释其下人使恩信之兼施知勲庸之益大顾惟弱植获佐偏州覩捷奏之交驰激懦衷而窃抃
　　陈师鞠旅既燀威灵折馘执俘遂平冦虐悉复藩垣之治用昭帷幄之谋庆溢人神驩均遐迩恭惟某官忠存卫社业茂安邦威加草木之微信及蛮夷之逺辟国百里尝叅总于戎昭教民七年因缮修于武备举无遗防动有成功属鼠窃之贪饕命鹰扬而翦灭果凭胜算亟正严诛一空逋薮之羣永息潢池之盗事皆按堵民乃奠居建大将之旗往既侔于伐蔡仗元戎之节今复类于平吴允集茂勲宜膺殊奬伫观英衮之就拜庶慰高牙之请行乃眷偏州实临孔道欣覩奏功之日幸臻彻警之期抃跃之私倍万常品
　　代漕臣谢冦平除职啓
　　转饷千艘初无异绩赐书一札遽有横恩籍通内阁之严名窃外台之重是为逾分只以起羞窃念某遭世圣明奋身疎逖洊被乘轺之选悉縁推毂之私自去东州朅来南土适冦攘之窃发防师旅之并兴已责薄征诏必深于恤隐搜兵筭食法又戒于愆期惧心计之弗充念力行而勿惮迨闻捷奏仰寛顾忧底藩维之告宁皆帷幄之制胜罪逃逋慢灾已免于求鱼命出超逾梦辄因而分鹿静言忝冒备见矜怜此盖伏遇某官亮节立朝深诚许国有容徳乃大包贤否于彀中不私物亦公置是非于度外顾未遗于下体兹不壅于上闻致使孱微亦叨甄録某敢不誓修乃职图报此恩食蘗饮冰将益坚于操履飞刍挽粟何敢误于使令
　　代贺人得郡啓
