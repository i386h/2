<!-- { "loadSidebar": true } -->
　　来教以导师见推，良为，每思今世不乏聪利上根，却有一种影客慧浮动六根门头，习禅则染禅，习静则染静，习教则染教。邪师肓宗，又从而影掠钩牵，引狂趋伪，染神克骨。如仁兄皈依大乘，心安如海，此非独灵根宿习，亦向来善友薰习，扣击于闻谷诸师，已得真正种智故也。《首楞》一钞，稿已五削，《般若》二本，幸而先成。以二经教义最为精奥，《心经》则贤首略疏，全通法界；《金刚》则慈氏颂偈，亲授僧法。近代大老笺注犹多遗落本源，少有管窥，每思就正，亦以此中牛毛麟角，可与微言者，良鲜也。向者，村舟暂出，未奉报章。寒疾少间，专力奉复，驰神函丈，不尽翘仰。
　　【复遵王书】
　　昨得手书，循览再三，深喜足下好学深思，助我良多，而惜余实固不足以承之也。仆少壮失学，熟烂空同、山之书。中年奉教孟阳诸老，始知改辕易向。
　　孟阳论诗，自初、盛唐及钱、刘、元、白诸家，无不析骨刻髓，尚未能及六朝以上。晚始放而之剑川遗山。余之津涉，实与之相上下。久之思溯流而上，穷风雅声律之由致，而世事身事，迫胁凌夺，宛晚侵寻，有志未逮，此自考之公案也。
　　四十年来，希风接响之流，汤临川亦从六朝起手，晚而效香山、眉山。袁氏兄弟则从眉山起手，眼明手快，能一洗近代窠臼。眉山之学，实根本六经，又贯穿两汉诸史，演迤弘奥，故能凌猎千古。然坡老论诗，亦颇多匠心矫俗，不可为典要之语。若少陵论太白诗，比论于庾、鲍、阴铿。又云：“何刘沈谢力未工，才兼鲍照愁绝倒。”称量古人尺寸铢两，不失针芒，此等细心苦心，恐坡老尚有未到处。偶读谢康乐诗云：“连岩觉路塞，密竹使径迷。来人志新术，去子惑故蹊。”子美今体，撮为两句云：“过客径须迷出入，居人不自解东西。”此诗家采铜缩银，攒簇烹炼之法也。今人注杜，辍云某句出某书，便是印板死水，不堪把玩矣。
　　袁小修尝论坡诗云：“他诗来龙甚远，一章一句，不是他来脉处。”余心师其语，故于声句之外，颇寓比物托兴之旨，庾辞讠隐语，往往有之。今一一为足下拈出，便不值半文钱矣。王老师修行无力，被鬼神觑破，只得向土地前也下一分齐，此可为喷饭一笑也。居恒妄想愿得一明眼人为我代下注脚，发皇心曲，以俟百世。今不意近得之于足下，然探符取代，登台观莒，人固不可与微言，则亦戛戛乎难之矣。少暇当抵掌尽之。近来典故尽于绛云一炬三案之事，详看三朝要典，得其案则断易定，如知病便可定药也。
　　【与遵王书】
　　来教论吾诗，深相推挹，所谓爱而忘其丑也。然足下好学深思，虚己求宗，必非讠舀曲以相抵者，政恐爱我之过。于生平问学，尚未委曲悉本末。近有答山阴徐伯调、河滨李叔则二书，颇约略言之，足下试览之，而知吾学之所不至，与今之老而不能竟其所至者，可以为鉴，亦可以为劝也。
　　甲申乱后，不复读书。近归心内典，又不复读外书。昔学旧闻，遗失略尽，如何蕃举幡事？柳文皆云“遮道叫阍”，则此语容有之，但不记所自出耳。李叔则谓吾文近来好用佛语。叔则不知余学殖日落间，资内典，为谈助，而以为好用佛语，此所谓何不食肉糜耳。然“响言”二字出《晋·天文志》，叔则谓用《法苑珠林》，又未克谓金条脱出自庄周也。记问之难如此，聊及之以供一哂耳。
　　古人论诗，研究体源，钟记室谓李陵出于《楚辞》，陈王出于《国风》，刘桢出于《古诗》，王粲出于李陵，莫不应若宫商，辨如苍素。独孤及谓沈宋既没，崔司勋、王右丞崛起。开宝之间，得其门而入皇甫，补阙数人而已。今之论古诗者，曹、刘、陆、谢能一一知其体源否？论盛唐者，祖祢李杜二家，亦知司勋右丞。开宝间，别有流派否？仆中年学诗，闻先生长者绪言，颇知拨弃俗学，未克穷究声律，精研《风》、《雅》。溯流而下，自韩、刘、皮、陆，以讫于宋之庐陵、眉山，金之遗山而已，知尽能索矣。更溯而下之，掘其流而扬其波，殆将往而不返，非所望于高明也。元白二公，往复论诗，司空表圣《与李生书》，皆作者之津涉，后人之针药也。留心拣择，但见其上，勿泛滥末流为有识所笑。

　　●有学集卷四十
　　○书
　　【与惟新和尚书】
　　顷者佛日渐冥，法幢欲倒，魔外放恣，教网凌夷。伏闻大和尚座下如来真子觉皇法将契三藏于一乘，半满无二，会三宗于一镜，性相交融，古人所谓四依之一，净土亲闻者也。然而韬光自晦，谦不居，栖江浦萧闲之地，处钟鱼寥寂之乡，明月一方，演法音于顽石；风幡未动，混伴侣于猎徒，斯岂法运之弘开有时，抑亦众生之机缘未到欤？
　　窃惟今日妖邪炽盛，狂瞽交驰，皆以正法不明之故。而三宗之中，急宜提唱者，尤莫先于贤首。盖自清凉、方山两家之疏论已不免砧锥相向，而圭峰已后，弘演斯宗，作人天之眼目者寥寥乏人，台家各仞门庭，人以妄判，叛窃之谈，互相矛盾。以故魔民盲子缘间乘隙，矫乱披猖，如使华严法界豁然中天，高山之旭日常明，帝网之宝珠偏照，善见得而众疾俱消，末尼出而群生咸给，又何患狂焰之不除，慧灯之不续哉！当仁不让，舍我其谁？说法为人，忍忘遗嘱。蒙虽不敏，志切皈依，所以愿随大众而顶戴，敢效诸天之启请者也。
　　蒙焦芽败种，诵帚钝根，逾七残年，矢心回向，少于《首楞》，薄有宿缘，管窥影掠，妄制《谘决》十篇。敬因友人张子石奉献法座，伏惟大德，闵其狂愚，赐之笔削，俾得正其缪误，知所适从。牛羊别方隅之眼，蚊虫饱溟渤之流，多生积劫，何幸如之，是用斋心企踵翘勤待命。若夫顺风立雪，头面顶礼，咨请参扣，固非可一隅尽也。伏乞慈悲，幸赐摄受，幸甚不备。
　　【与素华禅师】
　　尘土馀生，深荷慈光加被，孟夏奉手书，感叹无已。年来祸患，如影依形，劫火洞然，业风匝地，重烦佛力，冥感人天，护持濒死阽危，忄堇而获免。古人有言：“王老师修行无力，为鬼神所窥。”三复斯语，良用自愧。弥天飞锡，仍归旧隐，恨不能腰包戴笠撒手，因依湖水一方，近可聚首，插草聚沙，机缘有待，圣可比行。私心未惬，顷闻冰山乍泮，阳焰倏消，空花陨灭，难邀空果，此是四天韦将弘护大修行人不愿清净，佛国受此尘染。蒙虽无天眼，静中颇能觑破。知其佛眼，人能自领受也。
　　去岁接席，曾谈续灯一事，深荷许可。此非独紫柏老人未了愿，力实末法，一万年中慧命所系。顷见济云两家坚固斗诤，蛮触交战，首尾互啖，狂风邪焰长此，安穷所望？大德同体慈悲，烁世外金刚之眼，奋人间董狐之笔，定此公案，勒成一书，庶几正眼重开，魔军少息。昔者韩退之论修国史，有天刑人祸之恐，识者鄙之。况乎续禅灯，开末学恒沙，诸佛所共瞻仰？岂复为祸福，动摇死生，诱怵此书功德，比一切注经释论功德，真算数譬喻所不能及。佛转法轮波旬不喜知，沮坏此事者必多矣。愿以师子无畏力自断无为。所咻也，《首楞》蒙钞，三易其稿，今秋辍笔，少有端绪，更加数年研究，补阙正讹，然后就正有道，为流通之计。向有绪言未竟者，则憨大师、性相达大师八识未了之义及交辟光师邪说本末，此三段公案略荷指授。诵帚钝根，未能记忆，敢乞信笔疏通，伸写疑义，俾学人得破聋导瞽，因指见月，幸甚幸甚。阿耨达多龙王宫中生出四大河水，广利四大海，群生岂惜以笔尖馀润作四河水，救度此焦芽败谷耶？宗镜删订，非鹅王择乳，不能具此心眼俟。雠对毕，即当仍归湖水，因白法老人便邮，附讯法座，军持相望，敬候德音。
　　【复郎中乾老】
　　餐风味道，积有深怀。立雪吹灯，未遑依止。伏承慈诲，重荷记存，同体大悲，弥深镂染。窃惟斯世正眼希微，法幢摧倒，今欲折伏魔外，必先昌明正法。孟子曰：“君子反经而已矣。”经正则庶民兴，庶民兴，斯无邪慝矣。辟诸用药治病，先扶元气。辟如发兵讨贼，先固根本。今之为法者，不先昌明正法，徒欲以岐口沓舌，支柱盲禅，伐治之不克，又其气味熏灼，借言和会，倒戈而从之，则亦末矣。台家一灯，实在法座，慈贤两宗，同所钦挹。
　　今将重理《涅》大经，发明顶禅二师所未备。此法门调元之神丹，即末劫伐邪之上剂也。我如来常寂光中，悉知悉见，岂不如往昔？求使时心，在阿难如初日之照东壁乎？愿我大德当仁不让，奋笔而成之。时节因缘，诚哉不可失也。《法华》一经，玄义奥妙，苦于过详；文句点定，苦于过略；学粗眼小，但别方隅，不有指南，谁为准的要解。以后众说纷如，玄义不玄，盲人妄判，今当治定，尽为一门，务使百川必东，四河入海。不独开权显实，宣扬如来一大事因缘，抑亦智者大师开宗立教之正旨也。以台宗一家言之，亦有两端：一者法华、杂华。金口演说，分河饮水，诤论烦兴。此别彼圆，或攻或守；如虫二口，共啮一身；若铠庵东湖之流，排击他宗，情随函矢。谓慈恩一宗，岂容崛起，四海永清之后，则固而比于妄矣。此山家室外之斗，所当寝息者也。慈光传《止观正脉》，疏《法华》大旨，何以斥为山外之祖？孤山与四明同学，心观真妄，毕观三谛异说，何以忤之甚？川以四明弟子操戈入室，十谏雪谤，抗抑妙宗，何以抵死不相下？故当判其阡陌，别其泾渭，无俾亡羊长失，讼鹿不休，此山家室中之诤，所当平亭者也。人天眼目，法炬在兹。光教扶宗，伊谁之责？
　　《金刚经》言：“于此经典，受持诵读，为人演说。”所云演说者，以口说，以舌说，以讲解说，以笔墨说，以尘尘刹刹炽然而说，非但踞曲床、升论师座、吮唇播舌而后谓之能演说也。伏祈兴大愿云，施大法雨，慨然命笔，以涅为托始，而他经传次第阐发。古称四明中兴，教观陪位，九祖岂异人？任在大德荷担而已矣。昔者佛转法轮，必资启请。如蒙钝劣，不能比迹梵天，亦宜自后于夜义之传唱乎。伏惟采择法门幸甚，众生幸甚。涅经疏二函，点勘已毕，附归记室。文字茫十四音议，仰承下问，蒙于音声，文字茫然无所解，嗣当悉心详考，少有弋获，取次奉复。兹固未敢强所不知，草次臆对也。仰恃法乳之爱，率尔狂易，幸惟慈宥，不尽翘企。
　　【答觉浪和尚】
