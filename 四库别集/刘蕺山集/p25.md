<!-- { "loadSidebar": true } -->
　　不侫拥榻间静聴嘉猷所以活我百姓者幸甚比儿辈相传一二诸士绅仍不岀通贩之说如此则亦无烦一畨扰扰矣今曰通之于官而禁之于私此攘攘者何难尽改私而公且曰官虚其禁而士绅实其政此士绅而扰扰者又何难并以禁为货乎遏籴之不可行也不佞岂不知之但其法有小遏而大通者上台之不可逆也不佞亦岂不仰体之但其说有似逆而实顺者则亦不可不思其故矣上台之求多于吾越也不过为省下饥民请命耳岂知自七月以迄于今杭嘉湖以徃食我绍兴之米亦既无筭矣不足又以官商尾其后我越人又迎送以将之几空国而出亦庶几周人之急不啻孝子之奉其父母矣今者省下秋成业已告登人人颇慰乐生之愿但一二奸商乗机射利相与罔上而行其私上之人为其所愚犹然以饥告非其情矣越之人将遂终听之是竭泽之渔也诗曰缾之罄矣惟罍之耻我越人之罄抑亦杭人之耻也孰若少节其一二于今日以待杭人青黄不接之日乎有前日之大通断不可无今日之小节有今日之小节又可以裕来日之大通此所谓一张一弛文武之道也故曰遏之而适以通逆之而乃以顺也然则祖台何惮不持此说以明告之上台乎传毕公祖之言曰招商于今日而贩米于明春此说似善矣又孰若招商于眀春贩米于眀春之为尤善乎且不佞所以有暂闭米商之说者葢为民间晚收颇薄亟待登场之日使一二有力之家稍稍为葢藏计庶几徙薪之策若目今外贩络绎米价日腾贫民苟利于得钱而富人皆观望不肯为他日计将来欲贩不能欲赈不得满城百姓人人转眼死矣即公祖虽有一切良法美意亦安所措之且公祖可以越人之米空国而济三吴不能以台寜之米空国而济吾越真坐困之术也救荒何等事焚溺及身焦濡不暇顾忍为一切利害升沉宠辱计要须通融长筭既不可抱一膜之见以自封而亦岂可为从井救人之术以自愚惟公祖熟思审处但以士绅为言而辞之其亦可矣宗周我躬之不阅不惮再渎统惟台涵
　　与祁世培
　　诸君子谋荒政毫无济于事今不阻外贩而言积储不言积储而他日又言赈济皆必不可几者也遏籴有禁夫人而知之且身遭台寜之毒矣其忍以身行之省下但此事须通盘计筭譬之一家之中为父母者但可顾其子女耳为祖父母则顾及其孙行而广矣为曽祖父母则顾及曽孙行又广矣此其间各有分愿互相俯仰乃相与聨络成一体之谊势不能以一父母任祖父母之责且任曽祖父母之责也是以为人上者无分民而有分土县顾其县府顾其府道顾其道省顾其省各相顾也而后出其余力以上供而互相转输于不竆庶几可大可久之道计不出此有载胥及溺而已前者吾乡早禾大熟听浙西以徃三呉之商日夕稛载而出乡人之射利者又从而迎送之宾至如归无不恣其所欲又以为不足上司又以官批通赈稇而去者又不知凡几旬月以来亦足以报命矣而越之当事者犹惟恐或失上台之心也守成事而不变区区私贩之禁何为者乎仆恐今而后必无有私贩至越者矣何也越之人既明招省下以官贩矣一江之隔即操一二金者皆得请一批而来浸假羣省下人及三呉中人不论士农工商皆持批而至吾不知当事者何以应之且昔日台寜之为厉禁也抚台封银千两至二郡而犹然迟遅其应之今外贩之米果仅千两乎前呉中人来谒仆者云自镇江以南食绍兴之米者已两月于兹矣一张一弛文武之道也一节一宣政之常经也有前日之太通断不可无今日之小节有今日之小节则又可几后日之大通法在与时消息而已今仆意谓目下但暂闭两三月使登场之物一二富室稍为葢藏计需至明春纵省下人空国而至亦可听之今日犹为省下寄外府也亦何不可之有且自今省下一路秋成告登虽云非大稔旦夕且可支吾今之熙熙来者皆奸商射利之举固非出于告饥者也至明岁乃告饥耳阻目下而通于他日仁至义尽两得之矣令当事者眀以地方利害及彼此一体之谊剖告上台苟有血气心知者谁不听之而必谓持数月之禁便当得罪上官不敢一出此也亦殊非仁人君子为民请命之初心矣今当事者但知媚上官不知有地方吾侪又但知媚公祖父母不知有桑梓嗟乎吾死无日矣眀年一郡生灵命脉仍系之吾兄一人不可不亟为徙薪之计弟偶有所见不惮力疾草草幸鉴而裁之或再以上闻之当事者可也
　　与永侯族侄
　　昨举不变塞之说谓颇不易识非也此塞字不必作道理解只就眼前境遇稍一对勘便是了然塞对通言即今冠进贤日逐势利之场动得如意可谓通矣回视前日穷秀才气味岂不大有径庭人情以此为艶称而不知本心之地日移而月化者亦已多矣今但于时至事起时将平日穷秀才气味置在目前一味与之冷落与之消减便立了无数脚跟而终身逺大之业亦便不外此今只是随俗忽忽且恁地去葢顺逆之势异而当境万难自持也幸贤侄勉之昨遗乞言册子似乎太文君子暴贵不为父作谥况动作称述俱涉影响为无盐之刻画吾恐识者讥之矣未敢遵命
　　与张自庵
　　学会数年全不得力诸君子登致知之堂全不知良知二字何状止因前辈讲究不亲以致后学涵育无地兴言及此每増愧叹赖先生以躬行之教新感发之机吾道幸甚乃者如王素中以义方之过坐小事而杀孺子质之良知二字亦打得过否父之亲子天性也闻有不中不才之养矣责善且不可况弃而杀之是可忍也弑父与君恒必由之止因平日讲习不明神明之地徃徃认贼为子以至措之家庭日用有认子为贼者矣吾辈因此自反一念睚眦便属杀机一事暴戾即成逆行其时时中于君父之身者当亦犹是也特素中显坐之而在吾辈尚未经一一摘发之耳吾辈幸以此一事为前车知人心天理人欲之几间不容髪时时检点念念提撕反而求之不学不虑之天恍然而自得焉则火然泉逹自有不容己者矣孟夫子曰苟能充之足以保四海苟不充之不足以事父母危哉危哉夫人不能事父母畜妻子亦安用此昻藏七尺享嗜欲之乐而号衣冠之类乎望先生痛切为大声疾呼仆且在闭阁讼过之日也
　　答刘干所学宪
　　披省来教旷若发蒙吾辈无撒手悬崖伎俩不得不借一方便法门如良知天理是也鞠躬之说亦复近之易艮卦便是此义注脚如曰艮其身止诸躬也不善会却是艮其身止诸身也之谓矣因思盈天地间凡道理皆从形气而立絶不是理生气也于人身何独不然大易形上形下之说截得理气最分明而解者徃徃失之后儒专喜言形而上者作推髙一层之见而于所谓形而下者忽即忽离两无依据转为释氏所借口至元门则又徒得其形而下者而竟遗其形而上者所以蔽于长生之说此道之所以常不明也仆亦近见得此道颇亲切简易全着不得捕风捉影之解只是工夫粗时为形器所滞耳既摭实便须致精以入之精则神神则一矣请执事于此三致意焉
　　答陈生纪常
　　所谕克已而克之不力舍已而已私愈甚如此无奈已何则亦安贵学也学者须立志志立后便所向无前见道益亲止此一已何取何舍既无取舍亦何顺逆得失之触而动其心乎道者心之体也心体中本无动静寂感内外彼此之岐则人已二字又从何处立名乎今悬空言本体不实按此心之体遂觉此形骸为障其实形骸何能障人善反之则天性即此而在今只为形骸之障而不知吾志之未立所以愈不得力耳工夫正要更向前一步讨消息勉之
　　答史子虗
　　仆积病之躯不谓迁延至此遂増竒症度无起色一味听之即医亦尽人事而已虽拜君命有日竟不遑遵不俟驾之义稍展臣子之忱老臣处此无地可容直付之无可奈何耳若谓或髙难进之节或抱相时之几而故为迟回焉则义所万万不敢出者也自顾生平絶无寸长何以自挟而处此主忧臣辱之日普天之下谁不切同舟之惧而谓山林尚有暖席乎今且自度此身可以许国则舆疾一行自不容缓惟眀教之是遵倘日加困顿即欲幞被载涂不任也抑终奈之何哉耿耿此心不敢以欺君父其敢以欺朋友既不敢负吾友其敢终负吾君也乎然而大义见绳寥寥空谷得之者輙为毛竖而心戚戚其靡寜其敢不奉为指南以从事乎力疾草草不尽欲言
　　与黄石斋
　　金在矿而真得火而变出火而精进以人工乃成令器此门下今日之谓也故前者之役人以为所遭之不幸而自仆旁观则犹恐所为锻炼者火力之不足及其足于火而喜可知也则今者之役人无不相贺以为幸而自仆旁观转虑其工力之有所不继矣得火之后向者跃今定矣向者浮今沉矣向者偏驳今进于纯矣乃从此制器尚象焉若何而偹世道用若何而偹吾道用为鼎为吕或方或员亦唯门下所位置焉庶不至跃冶不祥负君恩于玉汝也古来杰士如门下所遭殆亦不少其能卓然独立自奋于天地间为可观法者几人抑或举其在矿之本质而失之者有之此其成败得失之机所争甚危愿门下勉之一言相讯神与俱长
　　答钱生钦之
　　力行二字甚佳而所该亦详以尽如体认是力行第一义存养是力行第二义省察是力行第三义践履是力行第四义应事接物是力行第五义善反之则应事接物正是践履之实践履正是省察之实省察正是存养之实存养正是体认之实归到体认二字只致良知足以尽之此正所谓力行之实也今人以致知为一项以力行为一项所以便有病痛又就其中每事都作逐件看或后先错杂或支离纷觧愈逺而愈不合矣人之气质不同不免囿于所见而不能相通若良知则只是一个也然仆作此言亦是影响不知于良知二字有分晓否幸交勉之可乎
　　答陈纪常
　　窃念学会一事以陶先生主盟固将偕同志诸君子共衍文成公良知一脉也先生之意岂及身遽已乎九原有灵其属望吾辈何如者今法堂草深每月间会文成祠少存饩羊而诸君皆裹足不至公私起见乎异同起见乎贤否相形起意乎异同之见自古而然陆子不必化朱子文成不必化泾野诸君子但自讲自学人讲人学便皆是圣贤路上人殊涂同归道正如此若必执而不化可者与不可者拒古人尝见讥于同列如之何其明蹈也惟是公私一闗则所系学术甚大诸君不可不察冷眼看世人初无大恶只是私已一念造成无限藩篱做起无限罪过故克己二字颜子犹用得着虽大贤亦是顶门针何况吾辈仆深不愿诸君子有此矣徃者仆尝发同人于宗于郊之说金如深感动未几为一场闲话而罢岂诸君子之见不及金如乎私已之见一萌因而有异同异同之见一起因而有贤否则所伤于吾道大矣诸君子即口口言学无乃聚沙蒸饭此意一化宇宙太和气象即在吾党人人志圣而圣希贤而贤矣愿诸君子深绍诸前哲惓惓之心来月之三齐赴文成祠再订初盟秦越一家幸甚是日闻自庵先生主盟张先生年八十而毎会必赴又絶不开口一字亦絶不听得一字却为何事岂非吾师乎吾师乎诸君但学张先生可也
　　答叶润山三【附来书】
　　来书云传释诚意古本原为第一章诚为有见注意者心之所发因诚意传中有好恶字面当属动一邉若以为心之存存岂即中庸言未发之中欤格物所以致知此本末一贯学问先生云向末一邉毕竟是博是约抑博约互用欤
