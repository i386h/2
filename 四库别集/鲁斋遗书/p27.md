<!-- { "loadSidebar": true } -->
　　见【缺】　朝廷之间有【缺】　　良之气象论许先生之为臣而推世祖之为君则见【缺】　国家之初当真元防合之气运故善【缺】　生必以道统为先而后及功业则上可以称塞圣天子命臣作碑之初意下可以厌服天下后世学者景慕之盛心也臣谨按先生家乘及尝私淑于父师者序而铭之先生以金太和九年已巳九月丙寅生于新郑邑中防有异质八嵗入学从师问读书欲何为师曰应举取第耳曰如是而已乎师大竒之谓其识趣非常他日必有大过人者自顾章句儒非其师遂辞去年十余有道士过门见之惊曰骨清神完目光射人苟非命世大贤即当神超八表人间富贵不足道也稍长嗜学如饥渇而精彊絶人世乱家贫无从得书闻有善本冐险数百里就而抄之读之有疑即能有所折衷嵗壬辰天兵渡河为游骑所得其万夫长酗酒杀人为嬉先生从容曲譬卒革其暴乆乃信其言如蓍人赖全活者无筭万夫长南征乃东去隐徂徕山迁泰安之东馆镇寻迁大名扁其斋曰鲁世因号曰鲁斋先生国家既有河朔遣官分道以试选士中者得占籍为儒魏人力劝应试既中选留魏三年自挽鹿车载书还河内魏人致仆马不听入洛求弟衎得之自洛适魏闻河内政虐还自苏门十余年间虽颠沛流离行不愧影其与人交中刚外和一芥取予必揆于义人与之居虽有忮求驯致俱化所至学者翕然归之察其诚至始留馆下既留诱掖忘倦身教属属言教循循于是师道日立友道日亲在魏友窦黙苏门友姚枢相与论辨探幽析微诣者慴伏既得伊洛性理之书及程子易传朱子论孟集注中庸大学章句或问小学等书言与心防召向所从游教以进徳之基慨然思复三代庠序之法甲寅世祖受地秦中闻先生名遣使者徴赴京兆教授先生避之魏使者物色偕行廉布宪宣抚陜右传教令授以京兆提学卜居鴈塔之东与同志讲井田之制买园为义桑防得请还世祖即祚建元中统召先生于家既至谒归既归复召至上京入见上问所学以学孔子对留上所无几以疾还燕明年自上京召数有敷对时相王文统用事而先生及姚枢窦黙日被顾问黙在上前屡斥其学术不正枢尢以才见嫉盖窦言本出于先生文统亦颇疑之乃奏姚为太子太师窦为太子太傅先生为太子太保外示尊礼内欲摈使防逺姚窦拜命将入谢先生独毅然辞谓二公曰礼师传见太子位东西向师传坐太子乃坐今能遽复此礼乎否则师道自我废也二公懐制阙下辞文统闻斯言遂寝其命改授先生为国子祭酒窦为翰林侍读学士姚为大司农先生亟辞以疾乆乃予告还河内既而上京使狎至应命至燕病弗能徃至元元年自燕复还先是有诏即家为校以业来学乃躬耕里中未尝以诏示人至是召入省议事旋踵求云丞相安童来谒欲勉留之退谓人曰时流皆欲軰行许先生吾见相去千百寻有诏趣赴省遂北行见上檀州谕之曰安童少不更事卿无负所学悉以传之有嘉谋嘉猷语使入告对曰圣人道极髙逺学者所得有浅深然当罄所知如圣诏其所不知不敢强也安童明敏有操守告以古人格言徃徃领悟第恐有间之者则难行耳自是预国大议时至都堂扈行上京咨访日广宿卫之士见先生入对举手加额相庆曰是欲泽被生民者上防陈五事曰立国规摹曰中书大要曰为君难曰农桑学校曰慎微累数千百言读奏未彻上乆听微有倦色先生即敛卷求退上肃然正襟危坐先生乃再读读讫上嘉纳之其余论諌多削其藳世罕得闻有顷辞疾听五日一诣省赐西域名药善酒俄许其还继召与太保刘秉忠左丞张文谦议朝仪官制多所详定阿哈玛特请建尚书省总六部与中书角立上特用先生为中书左丞先生求靣辞不得见者再越数日奏所议事毕自陈曰臣有三宜辞一非勲旧二蔑才徳三所学迂恐于圣谟神算未能尽合上曰用卿出朕意无事多让先生辞不已上命从官掖之起有防曰出既出及阈还奏曰陛下令臣出省耶上改容曰出殿门耳明日又辞遣近臣合刺合孙先谕止之强出视事至上京奏讑阿哈玛特罔上不道事不报因移疾谢机务丞相难之御史中丞博啰为之请上恻然召子师可谕使举代对曰用人宜出上意臣下举代恐开市恩觊觎之渐寻有防以国人世胄子弟就学遂笃意教事奏门生王梓刘季伟韩思永耶律有尚吕端善姚燧髙凝白栋苏郁姚炖孙安刘安中十二人为伴读被防咸驿致之以先生为集贤大学士兼国子祭酒先生之为教精粗有序张弛有宜而必本诸圣贤启廸后学之方逾年诸生防养薰陶周旋中礼讲贯适用上喜其业成自成之越三歳以改亲丧谒归属召赴行在遂请朝辞以行上命诸老议其去留姚枢谓先生出处有关世运宜成其志更命张文谦问所以告归之意其对如初始元十四年召议改厯法仍以集贤大学士兼国子祭酒教领太史院事十七年授时厯成以疾屡告上礼貌隆至路朝赐杖
　　内殿赐【阙】　　　　　在东宫闻之为言于上以驿送还师可以河东按察副使改懐孟路总管以便养皆东宫请也且使宫臣谕曰先生近医药自辅无以道不行为忧十八年三月戊戌薨于私第之正寝易箦不变年七十三是日大雷电风防木城中无贵贱少长哭于门商唁于涂农吊于野天下识与不识闻讣慨叹四月乙酉李封村先茔之南既四方学者来防为位哭墓次而去先生真知力行实见允蹈斋居终日肃如神明尝遇迅霆起前泰宇凝定不丧执守其为学也以明体达用为主其脩已也以存心养性为要其事君也以责难陈善为务其教人也以洒扫应对进退为始精义入神为终虽时尚枘凿不少变其规矩也故君召辍徃进輙思退方世祖急于亲贤而先生笃于信已以是终无枉尺直寻之意及夫仕不受禄人以为髙则喟然叹曰甚矣予之不幸而有是名也仕岂有不食君禄者哉食求无忝而已伐宋之举一时名公卿人售攻取之畧先生言惟当修德以致賔服若以力取必戕两国之生灵以决万一之胜负及宋既平未尝以失计为慊世祖亦未尝以是少之臣尝观三代而下汉唐君臣未闻以道统繋之者当世儒宗或智足与知仁未足与居也宋濂洛数公克绪斯道然未闻有得君者世祖龙潜诸儒请上其号曰儒教大宗师呜呼汉唐宋创业之主乌得而有是号哉此天以道统属之世祖也先生出际斯运一时君臣心以尧舜为心学以孔孟为学中外如出一喙号公鲁斋先生呜呼鲁者曽子传道之器厯代佐命之臣虽欲为此号岂可得也非天以道统属之先生乎先生之谋国譬之工师受命作室既得大木不肯斵而小之是以宁不受工师之命而必使学焉后臣之道无愧于伊尹宁不预平宋之功而必使以德行仁之言无负于孟轲故中统至元之治上有不世出之君能表章其臣继述徃圣之志下有不世出之臣能賛襄其君宪章徃圣之心于是我元之宏规有非三代以下有国家者之可及矣及夫元贞大徳髙第弟子彬彬辈出致位卿相为代名臣皇庆延祐之设科子师敬叅预大政以通经学古之训一洗隋唐以来声律之陋致海内之士非程朱子之书不读又岂非其家学之效见诸已试者欤先生平时颇病文籍之繁尝曰圣人复出必大芟而治之斯则周衰以来文胜之犹将有以正救于其间是岂浅之为志者乎先生讳衡字仲平其先河内人父通避地河南隐徳弗耀今赠银青荣禄大夫大司徒追封魏国公谥惠和妣李氏追封魏国公夫人子男四师可师逊师孚追封魏国公夫人敬氏子师敬封魏国公夫人贺氏子先生闺门有礼中馈皆贤事公甚敬师可由河东按察副使厯卫辉襄阳路总管终通议大夫广平路总管赠礼部尚书谥文简志趣端正惜未究用有文集遗后师逊师孚未仕卒师敬由监察御史践敭中外厯治书侍御史吏部尚书中书叅知政事国子祭酒太子詹事中书左右丞两为翰林学士承防知经筵事今由西防中丞拜御史中丞阶光禄大夫明经务诚学上节槩肖父风女三长适于章儒者余早逝孙男六长从宪以防累迁湖广行省理问以归徳知府致仕次东孙夭次从宸积官山南宪佥监察御史终河东宪副廼先生之嫡宗孙也次从宜太史院经厯中书省照磨今翰林国史院经厯次从宣太保府长史中书左三部照磨官次从宗章佩监异珍库提防孙女五长适广东宣慰使都元帅寗居仁封覃懐郡夫人次适太禧院管勾覃质次适翰林应奉萧璘次适宁陵簿张构次适阜城尉张恕曽孙六长崇祖次绍祖秘书著作从宸之嫡子也次书童文童礼童武童曽孙女四皆幼先生有鲁斋集及中庸语意门人记载语录行于世昔王文忠公磐论先生曰吾年八十阅人多矣平生力学不知圣道之所在非【缺】　幸几失此人大徳元年赠大司徒谥文正制词有曰圣学方湮惟洙泗之源是泝嘉谋入告非尧舜之道不陈至大三年加赠太傅追封魏国公制词有曰天非继圣学之坠绪则不生命世之大才国欲与王道以比隆肆用为丞民之先觉姚文公燧作祠堂记则谓五百年必有王者兴其间必有名世者出惟公足以当之盖太祖皇帝建国丙寅而先生生于己已上距宋庆元庚申朱子之卒才十年当兴王之防续传道之业必有数存焉世祖尝称其论事多与太祖之言合至取祖训示之生晚学陋何以知先生然尝诵诸儒之説而想望其余光焉先生之于道统非徒托诸言语文字之间而已也盖自慎笃之功充而至于天徳王道之蕴故告世祖治天下之要唯曰王道及问其功则曰三十年有成是以启沃之际务以尧舜其君尧舜其民为己任由其真积力久至诚交孚言虽剀切终无以忤至于其身之进退则凛然万夫之勇何可以利禄诱而威武屈也晚年义精仁熟躬偹四时之和道出万物之表无事而静则太空晴云卷舒自如应物而动则雷雨满盈草木甲拆事至而不疑事过而无迹四方之人闻之而知敬望之而知亲近之而知爱逺之而知慕求其所以然则惟见其胷中磅礴浩大人欲净尽天理流行动静语黙无徃而非斯道之着行也又尝窃论之先生天资之髙固得不传之妙于圣贤之遗经然纯笃似司马君实刚果似张子厚光霁似周茂叔英迈似邵尧夫穷理致知择善固执似程叔子朱元晦至于体用一原显微无间超然自得于不动而敬不言而信之域者又有濂洛数君子所未发者焉宜夫万钧之势而道不危擅四海之名而行无毁近代元丰之异论淳熈之分争先生处之宁有是哉臣再拜稽首铭曰世降邃古大朴曰雕天吏不作治教寂寥帝恫我民眷求有徳世祖齐圣作其建极臣有许公身任斯道为仁肫肫制行慥慥昔公在野世难荐臻精义致用屈蠖之伸心乐则顔志任则伊朝夕思惟天将启之朋来逺方以辩以问防融一贯氷释理顺世祖居潜时号儒宗多士既归功徳曰崇召公起家斯世将泰灼知俊心天地正大既握干符尊履五位利见大人乃在九二覃懐之居轺车十来屡进亟退求福不回论议上所德容休休献可替否言直以遒上曰仲平汝左朕丞其悉尔学资朕股肱惟诚惟一以结主知惟明惟哲其止也时初问伐国对不以兵上逺公猷不在宋平官盛既廪公耻素餐敬事后食匪为苟难近臣贵胄世荷国宠我淑以道国收其用小学功隳大学陵节我教多术循循无越惟圣有谟载范其驱以步以趋畴敢侮予自古在昔气化推移仁人之【缺】为世盛衰凡今有生孰司荣悴惟道为大与天罔坠世祖继天惟天生贤道统有在民彛赖焉有德有言有子有孙皇命作诔诒厥永存至元元年岁次乙亥冬十一月己卯朔二十六日甲辰第四子光禄大夫御史中丞师敬立于石
　　行实　　　　　　　　　　祭酒耶律公撰
