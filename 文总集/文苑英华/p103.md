<!-- { "loadSidebar": true } -->
　　县官执大法阐大猷道惟行逺化必通幽彼朱草以合朔示皇天之降休月始而生用资乎隂隲月亏而落事契夫防搜其于作靡或不由乃知天防私亲神惟辅徳茍明智之有务必防报而无忒或产水涯或生岩侧布赤叶之蒨练挺朱柯之翕赩既周复而莫穷与乾坤而不极谁究其义吾知其为美一人之化洽俾万国而泽被由是节不疑生荣以时依天听以叶祉顺月魄以呈姿朔告合焉表皇化之无异草名朱也比丹心兮自持较瑞不慙于蓂荚称珍岂让夫【一作乎】灵芝观其光彩妍媚文理宻致资亭毒以荣落以神祗之奥秘三五之前逐蟾光以潜长二八之后与桂华之【一作而】暗坠匪权量之能侔将漏刻而齐致其气芬芳其色焜煌圣帝攸感灵仙是常何纎芥之防物遇休明而効祥谅君恩之克播致天意之溥将可以同覩日月共贯隂阳岂止渍醴变金浆而已哉懿夫分茎灼烁擢颖超遥朔自呈讵比夫偶阳而动既望斯陨宁同乎见晛曰消幽不测神化孔昭自然泽浸有截化行无外三光并明两仪交泰于灵草以配厯冠古今而为大
　　瑞麦赋　　　　　　　　　任　瑗
　　建极惟皇昭铄于光出豫考卜乗时省方西自酆镐东廵洛阳顺天游而有度协日晷之云长徴贤宣室布政明堂风雨时序黎庻其康尽物称瑞穷灵委祥明含【疑】日月则阶蓂恒秀泽及草木【一作莾】而陇麦登芳于是辟离宫通禁苑覩兹瑞之所应实皇恩之烛逺朝任得人时唯贤相九流分职三旗恊亮称尧舜之允敷同益賛而禹唱曰珍瑞麦生我皇国凌寒而秀彰圣之徳愿载东观之书以歌南薫之则既而帝曰钦哉天符聿来俾予光于四表惟尔翼于中台念幽芳之遂性知棫朴之当材且夫麦之为瑞其徳至矣居寒自生当暑荐美含实珠净耀芒锋起既标咏于诗人亦称竒于缣史当其芃芃于野渐渐其秀将嗣谷以登年岂凌霜而不茂在昔唐叔嘉禾伊育昭彼周王天人斯穆今惟圣帝此焉攸淑之如春也及昼而繁荣就之如日也来牟而纷郁则有小儒怡然鼔腹照水镜之光鉴歴选之题目未登髙而赋成庻陈美于金竹者也
　　第二　　　　　　　　　　髙敭庭
　　圣人顺动文思钦明天地贞观品物咸亨去凭虚而就安处面周洛而背咸京云旗电发霜防林行太隂用事其日在斗万国来庭百神奔走泉潜动而荄落水益壮而氷厚冠异气于缭垣吐嘉麰于寒薮不忌风雪全抽两穗逼日月之光华得云雨之攸利芒纎纎而擢陇叶青青而耸翠同黍谷之移暄类榆林之因地瑞纪增焕嘉禾异殖出天苑以【一作之】称竒访人寰而未识玉霜而表劲挺金茎而孤植顾擢颖于年和望生成于地力倬彼藩翰其代天工即汉庭之相国类晋室之清通拜殊祥而北首列图史于南宫纡粹容于有穆冠鸿业而无穷实颖实栗是崇是奉可以为瑚琏之姿可以为穜稑之种伟长至之驭序同少阳之在成粒贵于鸟衘覆苖期于雉雊夫瑞也百王之珍事其生也二仪之大徳道泰则称物呈形政乖则羣方皆忒伊小草之何幸逢大人之允塞愿均照于离明祁作祯【疑作桢】于王国
　　平露赋
　　惟唐累庆唯天眷命植平露之殊祥表吾君之睿圣不窥于牖可以辨百寮之贤不下于堂可以观四方之政其仪可尚其义可覈平也者所以表太平之时露也者所以彰雨露之泽以此知庻类光賛神功昭格也希代以出旷古而无空尝覩于青史独有验于祥图借如嘉禾合穗且生于陇亩萐蒲扇食未逺于庖厨孰与夫荐祉于彤庭之际含荣于紫殿之前亭亭茎擢的的规圆属乾坤交泰风烈昭宣是以执正自守居中不偏偶香堦之蓂荚对玉户之賔连以承君顾眄以奉君周旋非夫圣哲首出英贤在位君臣同心上下一致五帝可以六三王可以四亦曷能感于兹瑞如或政有所缺道有未光则低枝倾盖应是知方宁兹物兮自尔信有神兮所将似能存于烱诫岂独効于祯祥客有闻之而叹曰于戱哉莫瑞匪灵匪圣莫丁伟兹平露卓尔祥经物之咸若国之康宁覩珍符之有炳敢不颂乎徳馨颂曰官为贤兮政无失君与臣兮徳惟一伊平露兮应时出彰圣代【一作出】兮光史笔
　　嘉禾合颖赋　　　　　　　张祯祥
　　南山之下兮无人之境力穑此中兮均夫躁静劳则不惮既寒耕而热耘庆有所归忽异亩而同颖茎骈惜芃芃之色秀合垂防防之影此焉观瑞亦秪以异比于木乃连理之祥在于人盖同心之义稃己闻于二米茎乃殊于九穗岂非徳之能及实圣朝之所致爰考休徴丰年是慿麦两岐而能匹茅三脊而徒称固神仓之可贮期郊庙之以升欲荐尧阶且闻秷秷之获【疑作获】将登禹膳遂入烰烰【气出盛也】之烝天道黙瑞以表徳岂无沃土而光于我家岂无异方而祚此王国不有嘉生孰谓賔荣友朋之心因取兴于连茹兄弟之乐遂作戒于分荆伫闻唐叔之献颂我后之升平
　　甸人献嘉禾赋　　　　　　赵　蕃
　　圣上崇国本致时康动象之昭鉴产嘉禾而应祥甸人于是具畚锸修封疆啓芳颖于修畛荐灵姿于我皇懿夫挺防【疑作枝】自分连拳相接始穰穰而齐实终矫矫而异叶殊其本均二气以发生同乎心表一徳之和恊不然者宁擢秀于坟衍载具美于图牒徴其瑞质稽彼大同见芬敷而共贯信萦结以交通则知符乎帝道发自天功合穗之珍方将効祉于今日异亩之美岂独标竒于古风于是野老欢心田夫尽力宛移根于沃壤之际俄发耀于丹墀之侧祥烟近拂乍疑连理之形喜气傍临更辨合欢之色弥彰执契之道载助惟馨之徳尔其天鉴非逺神珍是呈始苕亭而间出终夭矫而曲成岂比躬稼之时尽化晋君之草挺生之嵗克符汉帝之名向令质委离披孤生苯防安得临玉砌迩龙衮设穜棱【疑作稑】之萌芽为理化之根本是知六府惟序万邦式孚茅三脊而非偶兽共觝而自殊未若耀青芳于近甸垂嘉贶于灵图况复圣虑弥深皇猷思永梯山航海未足契其休光菲食卑宫将欲示其丰省斯所谓腾茂实于厚地故荐穗于重颖






　　文苑英华巻八十八
　　钦定四库全书
　　文苑英华巻八十九　　　宋　李昉等　编符瑞六
　　进白乌赋一首　　　白乌呈瑞赋二首
　　京兆府献三足乌赋二首
　　白雀赋一首　　　　越裳献白雉赋一首上林白鹿赋二首　　白鹿夹辀赋一首
　　白兎赋一首
　　进白乌赋　　　　　　　　张　説
　　咨大钧之播气在品物而流形有莫黒之凡族忽【一作亦】变白而効灵感上人于孝道合中瑞于祥经若夫事出神妙理以【一作包】舒巻既集王屋飞随帝辇捧日髙翥迎风细转识句句于招呼毎哑哑于吻【一作啄】吮以其雪羽霜毛氷清【一作精】玉状防竒緑林之下赏异紫台之上瞰鳷鹊之妙窻把【一作抱】鳯凰之衣桁恐同类之见嫉畏不才之速谤期委【二字一作愿悉】命于渥恩岂愿思【二字一作顾思】于闲放维圣君之灵囿物何逺而不臻有能言而可重或善舞而取珍若随驱【一作羞随驱】而入献与寳羽而为隣采【一作探】朝噪之声乐眷夜啼之曲新无芒距而跃武不钩觜以懐仁谢先容而特逹却假饰以全真鉴深心于反哺终【一作移】报徳于君亲
　　凡一作皆集本
　　白乌呈瑞赋　　　　　　　裴　度
　　翩彼灵乌贲然効质披图牒而防二叶邦家而得一备体有光至真无匹宗庙荐敬帝王之孝克孚天地感仁洁朗之容可述耻受彩以相混故莫黒而独出上琼树而若无下瑶阶而乍失懐恩反哺方去去以凌云飬素来仪且翻翻而就日观夫载飞载止厥状粲然不染而成因心之孝以立匪召而至感物之道遐宣向皇风而自舞与丽景而相鲜人具尔瞻既含章而効祉我无尔诈乃见素以守全乃知王泽竭而退飞帝道通而无遏彼明心兮不妄至知大节兮不可夺象洁白而攸归知爱敬之傍逹懿夫不污其色防违斯道秀质安倚凝光净好美仁慈之及物故易色于昭昭恶赤黒之人乃成形于皓皓且夫应图咸若鄙臯泽之鸣鹤瑞圣不还陋江湖之白鹇谅饮啄于仁义岂逃潜于阻艰所以其出无常其来有素云凝标于羽族玉润合于王度常从碧海随杲日而悠扬今在华林偶盛时而瞻顾实由我后敬之昭假皇矣光宅垂拱而烛幽以明禽鸟乃化为白逗祥光而聿至望休气以来格时哉时哉奋翘英于紫陌
　　第二　　　　　　　　　　孟　简
　　验白乌之祥牒告皇家之寳盖由天子张至仁本太素享宗庙而无爽荐孝敬而有度何尝日浴翻皓体以来仪曾异火流奚丹羽之可慕凌翯翯之白乌类振振之翔鹭禀纯徳而自甄诚众色之难污观其皎皎竒状明明丽质霜毳洁朗玉姿闲逸不爱其瑞嘉载飞之可瞻思効其祥见莫黒之如失宁爰企于徃代可俯窥于今日原乎孝理通格皇至防惟乌感应其容昭宣抱正色而道洽徒【一作从】反哺而名全不然则有威凤之可纪何白乌之是传乐而有声且不栖于楚幕洁而成质故自协于灵篇出林而日华乱动绕树而月影相鲜向至化而逺集想皇风而戾焉众而何为悲子生之八九大而无虑笑水击之三千尔其超遥髙翥来不可遏见归飞之荐臻诚恺悌之四达谅深仁之所化固至性之难夺若乃载鸣嗷嗷浮彩皓皓受西方之精气自洪炉而镕造遐想其苍赤呈祥岂与乎霜雪同缟且夫仰稻粱而自若彼徒宠之仙鹤待驯狎而不还何必招于白鹇且养素而委质非取容而强顔故下臣贺瑞而歌曰素徳式昭兮何舄奕质从化兮为洁白符仁孝兮叶佳册见祥瑞兮流圣泽
　　京兆府献三足乌赋【以平上去入周而复始为韵】
　　李云卿
　　杲杲灵乌萃于神都耀彼殊彩呈兹异躯披拂四气翺翔九衢耻祥鸾之止棘慕仪凤之栖梧瑞表孝纪名标秘图将有感而必集岂独殷周与有虞观其隣【一作降】自日域戾于天府音谐雅颂动中规矩颉颃其质差池其羽歩芳草而三趾徐来遡祥风而六翮防舞珍竒莫测观者如堵谅兹禽之祯祥告我皇之福祜于是罗者既获虞人是荐贮以瑶筐登于玉殿凝睿想迓神眄孤飞砌上似于云际而游独立君前疑乎日中而见圣情不极念兹莫黒彼应感而至我有道而得狎以驯扰安其栖息夜啼玉垒声虽入于舜聪曙唤瑶堦心岂知夫帝力不然者曷足以昭我皇之化表吾君之恭黙是知国将昌则降而为祥政或缺则归彼扶桑天道不昧神心孔彰岂有情在于斯乌固灵应昭乎彼苍【阙】　之防既集吾君之福祉与天地而终始傥不翦其毛羽愿长飞乎帝里
　　第二　　　　　　　　　　王　顔
　　夫何赫赫之太阳忽降精于乌鸟乃呈瑞于皇王足应干之三数日曜日之九芒降天邑而于我李浴咸池而自扶桑尝空闻于前牒今实观于殊祥天既无私祥何能隐【一作信】昭圣代之有应垂休徴之无尽瑞于帝室表大孝于天衷献自尹京验长安之日近始至也众羽骇集伊人惊萃迈麟鳯之时见何鹰隼之能畏如深就日之诚不效搏风之志愿委质而入贡终依仁以驯致入铜笼而戢翼向金殿而矫翅将告于休似对以臆由是怜楚人之迷鳯陋越裳之献翟小哉栖棘之鸾蔑矣应风之鶂未如我陪日驭之出入游天居之岑寂曩有赤而呈美白以効灵俱非应乎殊贶亦或载于祥经【二字一作嘉祥】终未如符孝理之永锡昭寳运之康宁则如尧舜登极防龙夹辅布政无偏惟贤是取故得感阳精于上帝賛隂阳于下土光昭万叶辉映千古良史当载美而记时謏才顾赓歌而蹈舞
　　白雀赋
