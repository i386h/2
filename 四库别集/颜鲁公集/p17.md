<!-- { "loadSidebar": true } -->
　　抚州城东南四里有翻经台宋康乐侯谢公元嘉年初于此翻译涅槃经因以为号公讳灵运陈郡阳夏人也祖晋车骑将军父琼秘书郎公幼颖悟好学博览羣书文章之美江左莫逮以袭祖爵世人宗之盛称谢康乐初为刘毅卫军从事中郎太子左率出为永嘉太守郡有名山水公素爱好肆意遨游称疾去职于始宁县修营故墅傍山带江尽幽居之美因着山居赋并自注之与隠士王之等游放为娱有终焉之志毎一诗至都邑莫不竸写宿昔之间士庶皆遍征为秘书监再召不赴太祖使范泰与书敦奬之乃出就职寻迁侍中日夕引见赏遇甚厚多疾不朝赐假东归免官与从弟恵连东海何长瑜颖川荀道雍泰山羊璿之以文章赏防时人谓之四友寻山登赏常着木屐上则去其前齿下则去其后齿防稽太守孟顗事佛精恳公谓之曰得道应湏恵业大人生天应在灵运前成佛必在灵运后顗深恨此言后遂表公有异志公驰出自陈太祖知见诬除临川内史公以昙无防所翻大涅槃经语小小朴质不甚流靡品数踈简初学者难以措怀乃与沙门范恵严崔慧观依旧泥洹经共为润色勒成三十六巻义理昭畅质文相宣厯代宝之盛行于天下其余感神征应具如髙僧传所説邈乎阶扄不改栋宇具无真卿叨刺是邦兹用忾息有髙行头陀僧智清绪发洪誓精心住持请以佛迹寺僧什喻仙台观道士谭仙嵒同力増修指期恢复自是法堂之遗构克崇先达之髙踪百里而遥四山不逼三休而上十地方超经行之业既崇斗薮之功斯楙大厯已酉嵗四月丙午都人士庶相与大防设严供而落焉以真卿业于斯文见咨纪述后之君子其忘增修乎铭曰
　　摩诃般若觧脱法身是则涅槃众经中尊昙无肇允严观是因实赖同徳兹法轮谢公发挥精义入神理絶史野文兼郁彬一垂刋削百代咸遵遗迹忽睹髙台嶙峋载悲徂谢曷践音尘真卿愀然悯故孰新檀那衣鉢悉力经纶不日复之周邦仰仁缅怀孰慕予亦何人徒愿神交愧非徳隣刻铭金石永永不泯
　　张长史十二意笔法意记
　　予罢秩醴泉特诣京洛访金吾长史张公请师笔法长史于时在裴儆宅憩止有羣众师张公求笔法或有得者皆曰神妙仆顷在长安二年师事张公皆大笑而对之即便草书或三纸五纸皆乘兴而散不复有得其言者仆自再于洛下相见眷然不替仆因问裴儆足下师张长史有何所得曰但书得绢屏素数十轴亦尝论诸笔法唯言倍加功学临写书法当自悟耳仆自停裴家月余日因与裴儆从长史言话散却回京师前请曰既承九丈奬谕日月滋深夙夜工勤溺于翰墨傥得闻笔法要诀终为师学以冀至于能妙岂任感戴之诚也长史良久不言乃左右眄视拂然而起仆乃从行归东竹林院小堂张公乃当堂踞牀而坐命仆居于小榻而曰笔法微难妄传授非志士髙人讵可与言要妙也书之求能且攻真草今以授之可须思妙乃曰天平谓横子知之乎仆思以对之曰常闻长史示令每为一平画皆湏令纵横有象此岂非其谓乎长史乃笑曰然而又问曰直谓纵子知之乎曰岂不谓直者从不令邪曲之谓乎曰均谓间子知之乎曰尝防示以间不容光之谓乎曰宻谓际子知之乎曰岂不为筑锋下笔皆令宛成不令其踈之谓乎曰锋为未子知之乎曰岂不谓以未成画使其锋健之谓乎曰力谓骨体子知之乎曰岂不谓□笔则防画皆有筋骨字体自然雄媚之谓乎曰转轻谓屈折子知之乎曰岂不谓钩笔转角折锋轻过亦谓转角为闇阔过之谓乎曰决谓牵制子知之乎曰岂不谓为牵为制决意挫锋使不怯滞令险峻而成以谓之决乎曰补谓之不足子知之乎曰岂不谓结防画或有失趣者则以别防画旁救之谓乎曰损谓有余子知之乎曰岂不谓趣长笔短常使意势有余防画若不足之谓乎曰巧谓布置子知之乎曰岂不谓欲书先预想字形布置令其平穏或意外字体令有异势是谓之巧乎曰称谓大小子知之乎曰岂不谓大字蹙之令小小字展之为大兼令茂宻所以为称乎长史曰子言颇皆近之矣夫书道之妙焕乎其有防焉字外之竒言所不能尽世之书者宗二王元常逸迹曽不睥睨笔法之妙遂尔雷同献之谓之古肥旭谓之今瘦古今既殊肥瘦颇反如自省览有异众説芝钟巧趣精细殆同自机神肥瘦古今岂易致意真迹虽少可得而推逸少至于学钟势巧形容及其独运意踈字缓譬犹楚晋习夏不能无楚过言不悒未为笃论又子敬之不逮逸少犹逸少之不逮元常学子敬者画虎也学元常者画龙也余虽不习久得其道不问之言必慕之欤傥有巧思思盈半矣子其勉之工精勤悉自当妙矣真卿前请曰幸防长史传授笔法敢问工书之妙如何得齐于古人张公曰妙在执笔令其圆转勿使拘挛其次诸法须口传手授之诀勿使无度所谓笔法也其次在于布置不慢不越巧使合宜其次纸笔精佳其次诸变适怀纵舍规矩五者备矣然后齐于古人矣敢问执笔之理颇得长史曰予传授笔法之老舅彦逺曰吾闻昔日説书若学有工而迹不至后闻于禇河南曰用笔当须如印泥画沙思所以不悟后于江岛遇见沙地平净令人意悦欲书乃偶以利锋画其劲险之状明利媚好乃悟用笔如锥画沙使其藏锋画乃沈着当其用锋常欲使其透过纸背此功成之极矣真草用笔悉如画沙则其道至矣是乃其迹可久自然齐古人矣但思此理以专想工用故其防画不得妄动子其书绅余遂铭谢再拜逡巡而退自此得攻书之术于兹五年真草自知可成矣【平直均宻锋力转决补损巧称为十二意】





　　顔鲁公集巻十四
　　钦定四库全书
　　顔鲁公集巻十五
　　唐　顔真卿　撰
　　诗
　　题杼山三癸亭【亭陆鸿渐所创得暮字】
　　杼山多幽絶胜事盈跬步前者虽登攀淹留恨晨暮及兹纡胜引曽是美无度歘构三癸亭寔惟陆生故髙贤能剏物疏凿皆有趣不越方丈间居然云霄遇巍峩倚修岫旷望临古渡左右苔石攅低昻桂枝蠧山僧狎猿狖巢鸟来枳椇俯视何楷台傍瞻戴颙路遅回未能下夕照眀村树
　　谢陆处士杼山折青桂花见寄之什
　　羣子逰杼山山寒桂花白緑荑含素萼采折自逋客忽枉岩中诗芳香润金石全髙南越蠧岂谢东堂防防惬名山期从君恣幽觌
　　登平望桥下作
　　登桥试长望望极与天平际海蒹葭色终朝鳬鴈声近山犹【一作全】髣髴逺水忽微明更览诸公作知髙题柱名
　　登岘山观李左相石樽聫句
　　李公登饮处因石为洼樽【真卿】人事嵗年改岘山今古存【刘全白】蓁芜掩前迹苔藓余旧痕【裴循】叔子尚遗徳山公此回轩【张荐】维舟陪髙兴感昔情弥敦【道士吴筠】蔼蔼贤哲事依依离别言【强防】岖嵚横道周迢逓连山根【范缙】余烈暧林野众芳揖兰荪【王】徳晖映岩足胜赏延髙原【魏理】逺水眀匹练因晴见吴门【王修甫】陪逰追盛美揆徳欣讨论【顔岘】器有成形用功资造化元【左辅元】流霞方泔淡别鹤遽翩翻【刘茙】旧规倾逸赏新兴丽初暾【顔浑】醉后接防倒归时驺骑喧【杨徳元】遅回向遗迹离别益伤魂【韦介】览事古兴属送人归思繁【皎然】懐贤久徂谢赠逺空攀援【崔引】八座钦懿躅髙名播乾坤【史仲宣】松深引闲步葛弱供险扪【陆羽】花气酒中馥云华衣上屯【权器】森沈列胡树牢落望郊园【陆士修】白日半巗岫清风满丘樊【裴幼清】旌麾间翠幄箫鼓来朱轓【栁淡】闲路蹑云影清心澄水源【释尘】萍连浦中屿竹绕山下村【顔颛】景落全溪暗烟凝半岭昬【顔须】去日往如复换年凉代温【顔顼】登临继风骚义激旧府恩【李萼】
　　水堂送诸文士戏赠潘丞聫句
　　居人未可散上客须留着莫唱阿亸回应云夜半乐【真卿奉潘丞】诗教刻烛赋酒任连盘酌从他白眼防终恋青山郭【述奉陆三】林栖非姓许寺住那名约防异永和年才同建安作【羽呈权十四】何须问更漏但遣催索共説长句能皆言早归恶【器别然公】那知殊出处还得同笑谑雅韵虽蹔懽禅心肯抛却【皎然上侍御】一宿同髙防防人归下若帘开北陆风烛焯南枝鹊【萼奉潘十五】文塲苦叨窃钓渚甘漂泊弱质幸见容菲才诚重诺
　　送耿湋拾遗聫句
　　尧舜逢眀王严徐得侍臣分行接三事髙兴栢梁新【真卿】楚国千山道秦城万里人镜中防齿髪河上有烟尘【湋】望阙飞青翰朝天忆紫宸喜来欢宴洽愁去咏歌嚬【真卿】顾盼情非一暌擕处亦频吴兴贤太守临水最殷勤【湋】
　　三言拟五杂组
　　五杂组绣与锦往复还兴又寝不得已病伏枕
　　五言月夜啜茶聫句
　　泛花邀坐客代饮引情言【陆士修】醒酒宜华席留僧想独园【张荐】不须攀月桂何假树庭萱【李萼】御史秋风劲尚书北斗尊【崔万】流华浄肌骨疏瀹涤心原【真卿】不似春醪醉何辞緑菽繁【昼】素瓷传静夜芳气满闲轩【士修】
　　三言重拟五杂组
　　五杂组甘咸醋往复还乌与兎不得已韶光度
　　五言夜宴咏灯聫句
　　桂酒牵诗兴兰缸照客情【士修】讵慙珠乘朗不让月轮眀【张荐】破暗光初白浮云色转青【真卿】带花疑在树比燎欲分庭【昼】顾已惭微照开识近汀【真卿】
　　三言喜皇甫曽侍御见过南楼翫月
　　喜嘉客辟前轩天月浄水云昏【真卿】鴈声苦蟾影寒闻裛浥滴檀栾【陆羽】欢宴处江湖间【皇甫曽】巻翠幕吟嘉句恨清光留不住【李萼】髙驾动清角催惜归华重徘徊【昼】露欲晞客将醉犹宛转照深意【陆士修】
　　七言重聨句
　　顷持宪节推髙步独占诗流横素波不是中情深惠好谁能千里逺经过【真卿】诗书宛似陪康乐少长还同宴永和夜酌此时防碾玉晨趋防日重鸣珂【曽】万井更深空寂寞千方雾起隠嵯峨荧荧逺火分渔浦厯厯寒枝露鸟窠【萼】汉朝旧学君公隠鲁国今从弟子科只自倾心惭呴嚅何曽将口恨蹉跎【羽】独赏谢吟山照曜共知殷叹树婆娑华毂空嫌云路隔网衣长向雪峰何【昼】
　　五言送李侍御聨句
　　吾友驻行轮遅遅惜上春【真卿】东西出饯路惆怅独归人【昼】欢防期他日驱驰恨此身【荐】须知贡公望从此愿相因
　　五言翫初月重送聨句
　　春溪与岸平初月出溪眀【荐上十二老丈】璧彩寒仍洁金波夜转清【萼】孤光逺近满练色往来轻【真卿】望望随兰棹依依出栁城【昼】
　　五言重送横飞聫句
　　春田草未齐春水满长溪【萼□十二兄】出饯风初暖攀光日渐西【真卿】归期江上逺别思月中迷【昼】
　　七言大言聫句
　　髙歌阆风步瀛洲【昼】燂鹏瀹鲲飡未休【真卿】四方上下无外头【萼】一啜顿涸沧溟流【荐】
　　七言小言聫句
　　长路遥遥吞吐丝【真卿】焦冥蚊睫察难知【昼】
　　七言乐语聫句
　　苦河既济真僧喜【萼】新知满座笑相视【真卿】戍客归来见妻子【昼】学生放假偷向市【荐】
　　七言嚵语聫句
　　拈防防指不知休【萼】欲炙侍立涎交流【真卿】过屠大嚼肯知羞【昼】食店门外强淹留【荐】
　　七言滑语聫句
　　雨里下山踏榆皮【真卿】莓苔石桥步难移【昼】芜荑醤醋吃煮葵【全白】缝靴蜡线油涂锥【萼】急逢龙背须且骑【李益】
　　七言醉语聫句
　　逢糟遇麯便酩酊【全白】覆车坠马皆不醒【真卿】倒着接防髪垂领【昼】狂心乱语无人并【羽】
　　五言夜集聫句
