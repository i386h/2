<!-- { "loadSidebar": true } -->
　　始予友淮海孙公解大中丞归而逺近问学者履盈户公乃选伟拔山之麓得其胜者止焉遂辟为书院以居学徒中为堂曰某堂斋曰某斋轩曰某轩亭曰某亭后为寝室旁两楹为学舍凡若干间公自以平昔所学舍孔子无繇也因名曰学孔书院而以书抵不敏而属之记凡四易载矣不敏岂故为缓哉诚以孔子至圣自乡党记其威仪言辞下逮服食莫不有法若是密也自家语诸家记其为政未防而诛正卯堕三都却莱夷若是勇也辨商羊萍实之繇对羵羊专车楛矢之异若是博也自宰我子贡有若賛其贤于尧舜罄生民未有之盛若是髙也自子思子述其祖述宪章上律下袭自孟氏称其金声玉振始终条理若是大且全也后之人苟有欲学之者犹之逐日有拟之者犹之绘天彼天与日岂终可得哉是故不敏非爱言也不能言也已而不敏亦以癸酉解粤臬归而自顾老矣方不自揆将毕力所学以冀全归则反思曰夫日至明矣必有所以明者天至大矣必有所以大者孔子至圣矣必有所以圣者昔者孔子尝自名其学曰发愤夫愤何为也愤之文从心从贲诚以人心有至贲焉蔀且多矣孔子之发之也江汉以濯秋阳以暴极之于皜皜则意识尽冺而贲之全体见矣贲之全体见夫然后施于四体见于仕止久速其绪余为政事其土苴为多能其不得已为六经之删述后之人从而称其为密为勇为博为髙为大且全皆贲之至也即孔子自言志学而从心不逾者是也孔子岂尝猎取之哉末儒者不得孔子所从入而遽欲讨求其至者而学之未见其能孔也虽然不敏既惭于老无闻也而犹幸其晩而不迷于从入也又一年孙公复起大中丞仍鎭郧台使来督记不敏知公之得于孔子深矣而竟不能舍从入之言以相质正且以为公之在门告作学孔书院记
　　端溪书院记
　　百粤自岛夷发难宼攘飚起连数十嵗不能平今少司马古歙殷公兼大中丞秉钺南来遂移鎭端州督师讨平甫二期而殱夷凡数十窟民复安堵公乃奋然谕诸羣属以讲求刋乱之原于是兵宪丰城李君承公意防将遂营分司废宇以大兴于教化请于公允焉乃顔其堂曰某堂以专防讲稍益其旁为房舍以居多士有池亭以寓游息下至庖湢廪廐有所题曰端溪书院既峻走使数千里委记于某某尝读诗至召虎江汉之师既告成功乃请于天子曰矢其文徳洽此四国古人敷文于经武之后何其汲汲也今公之功视江汉既烈乃又以兴文属之李君君不假官帑因仍旧贯咄嗟告成其事皆追踪于古人虽然古人之为教岂若今之剿章句袭墨义取荣利已哉且夫章句墨义今之庠序其督课已颛矣而奚假于书院夫书院乃以补庠序之逸而考社学之成是故羣国之耆防月杂青衿而教之俾之翩翩乎连袂而兴于豳风二雅之歌诗也跄跄乎骈足而肄于士相见冠射三礼之仪则也属属乎摩肩而服于小学所称引孝弟之故实也而功令着矣则就其中之秀民頴士日语以大人之学俾日有明而时有迈将谓岭海不为邹鲁吾不信也何则诗兴民然后知狂呼怒跳之为暴也礼肄民然后知楬竿舞锸之为鄙也孝弟服民然后知悖公死党之为大戾也而又有大人之学以浸浃震鍧其间民其不邹鲁哉虽然大人之学难言久矣古大人之学先知本后世学失其本则治失其本乱何尤焉盖兵莫惨于志而镆铘为下志之所繇惨者以其生生之心灭熄故也生生之心灭熄则为暴为鄙为大戾何不至邪是故今之欲为知本之学则亦去其害生生者而已矣生生者之害去则岂独生礼乐而服孝悌哉极其大至于弥纶而位育参天而贰地亦何不至耶然则大学之本即刋乱之原矣某昔仕粤臬与闻公指退而共朂于李君者也故不辞为端之民士告端民士其必有择矣是为记
　　双鹤楼记
　　邑大夫曙台唐侯以书抵山中曰顷钟楼工竣窃已铭钟而楼不可无名与记于时有鹤翻然翔集巍甍之巓佥曰鹤来异耶因遂扁双鹤楼非足下记不可盖予邑宿有祝圣古刹旁列钟楼峙居邑学左形家者以是称控压焉嘉靖间方毁寺遂逮楼邑父老类以楼之兴废卜邑之隆替防唐侯稽古树表以作人文辄唶唶请复楼侯乃复其地建祝圣殿题曰万寿宫继建楼层三髙七丈又二广若干而悬钟最髙处视之尊据一方峻出乎大塔快阁之上登者四瞩则南抚天柱达于五岭东望王山放乎庐霍西北引盻华武极而瞻夫帝京其致凌太乙隘神区而浃乎无垠盖初不知鹤之所期兹乃蹁跹而翔集其上岂亦有类于汉之神爵感祥政而来者与矧曰侯之祥政皆希踪于仁圣之遗非若世之标表为循良者也鹤灵禽其不先得乎哉休矣夫鹤之为侯祥矣侯曰鹤当为万寿宫来此圣天子祥也吾何足以辱之予则以为圣人之祥在时丰民阜才贤丕兴斯其大者然则谓侯以祥政被予邑之士民蒸蒸有兴也则亦畴非圣天子之祥哉乃为燕鹤之歌歌曰载丹冠兮披裳横四海兮絶汉翔感徳光兮来下舆我侯兮帝乡再歌曰耸修趾兮引员吭鸣九臯兮九天扬翊徳音兮来下啓下邑兮贤昌三歌曰鹤千年兮羽苍苍千六百兮侣鳯凰侣鳯凰兮来下介圣寿兮无彊
　　先妣周太安人圹记
　　先妣周氏出里中漆田古族父山字乐樵娶胡氏以治丁已年三月十三日生年十八归先赠君晴冈先生讳天鳯字时鸣以不肖直官刑曹防恩赠先生刑部员外郎先妣封太安人始赠君卒太安人方三十有七窘匮絶难堪而太安人安贫奉姑诚孝天至晩稍贵慈煦俭朴如一日其细行见邑大夫唐侯所为志铭中邑大夫非漫与可者也卒丁丑三月二十八日年八十有一次年四月卜塟在邑东四十七都郑家原之牛栏丘艮脉庚向螺丝形其后列三员峯形家谓品字三台云前有池山水滙为之买诸庐陵萧氏后界山巓左砂界山脊至前案右砂界山脊至庙背山左肩之外有寺曰蟠龙山杨梅寺创自唐不肖直方欲买田寺中为醮需未逮也伫当图之右砂麓外有萧松者守塜太安人生子三长即不肖直任嘉议大夫提刑按察使仲谅庠生季问先卒孙四顺字进道庠生颙字进逵显字进通頴字进逈孙女四嫁某某曽孙男五士纪士统士缙士经士纶曽孙女四聘某某地去吾家义和约五十里不肖直大惧异时湮没故为记焉于乎昊天罔极痛哉何言


　　衡庐精舍藏稿巻十二
　　钦定四库全书
　　衡庐精舍藏稿巻十三
　　明　胡直　撰
　　辩
　　太极图说辩
　　昔陆子辩无极太极反覆数千言予以为无极可无辩其不可无辩者图与说也盖据其说曰无极太极训者曰是无形而有理夫既称无形之理矣则恶可以形图哉今夫图天者苍苍然日月着也图地者莽莽然山川布也而天之上地之下可复图乎岂惟不可图亦有不得而指言之者假令有人指言天之上何状地之下何形则世必咤为怪诞人矣何况太极所以生天地者而可图乎今乃规之而若轮团之而若镜与丸也是孰覩而孰传之耶非独太极虽隂阳亦不得图也据其说曰太极动而生阳静而生隂则是隂阳特一气犹夫水之有寒燠亦一物也今乃白而阳之黒而隂之外之则左阳而右隂内之则左隂而右阳是果然哉自画卦者以一为阳以一为隂其取象亦足矣今又为白黒而左右之不既赘乎太极隂阳之不可图明矣而其说则尤有不可通者说曰太极动而生阳静而生隂是则太极先动而后静也夫先动后静则未动之先果何为即且既穆乎沕乎其无极矣而又何动静之可言又曰动极而静静极复动当其昆仑未生七政未立不知防何时其为动之极也防何时又为静之极也且太极之理果独立而动静耶抑附气以动静耶如以其独立则穆乎沕乎固不可以动静言如以其附气则气之胶轕坱轧不可停止谓为动极犹可言也至其静极则又何状是必凝乆为块而已其可通乎既曰五行隂阳一太极太极本无极是无极与二五始无不合也则又何待于妙合而凝云者既曰五性感动是仁义礼智信始无不定也则又何待圣人先益以中正后继以仁义而后为定之者也既曰中正是不可以动静偏言之矣则又何独以主静云者至以五性之感属神发之后善恶之分出五性之动则与书之恒性易之继善益逺且誖也慿其辞绎其意非独是非谬于圣人即其所自言者亦首尾衡决而脉理始不可寻矣是可谓周子之书哉古之善言至理者莫若易其次诗与中庸易止言太极生两仪而未言两仪未生之前有若是次第也诗止言维天之命上天之载中庸止言天命之性天地之道而未言天地未生之前有若是之次第也有问天之外者或对曰气也问气何所际际之外又何物焉则虽伏羲不能以对非不能对也不可得而对也故曰六合之外圣人存而不论而况二仪之生与其未生之故又可得次第详言之乎后世唯三坟伪书则有太始元胎太极父母之说周子岂效之乎曰若子之言则周子手授二程子非欤曰然盖予尝逆于心而求二程子之书其昆仲师友天人至理殆数万言独未一及图与说者二程子岂以师之所特授者而故特遗之与考之胡邦衡记周子祠亦未及焉周子自为易通书言太极而不言无极言仁义中正而不言中正仁义则其非出周子亦明矣或谓出陈希夷为之潘兴嗣误取以入志予则曰周子必不为此希夷亦未可诬或者希夷之流为是以附圣人之教未可知也曰然则朱子表章亦非欤曰朱子尊信周子之笃者也古之传伪命者虽忠臣孝子或信奉之非不察伪命忠孝至也朱子其亦犹古之忠孝者与夫朱子何可尤
　　太极图说辩后语
　　右辩予作于蜀台云蜀有固陵先生者读之语予曰太极未动之先果何为耶此语虽周子复生无以答予曰予非疑周子也疑此非周子作也而从旁者赞曰此必非周子作假令出周子二程何不以示人程伊川作易传训易有太极章未尝一语及图亦未及先动后静之说伊川岂训易而反秘师说哉此可知其非矣予又读宋末许白云书知昔人已疑动静先后之缪而白云答之殊觉矫强近归读予邑罗文庄续稿载太极述其序略曰愚尝熟玩其图详味其说虽颇通大义不能无少疑又曰图之作虽极力模拟终涉安排视先天图之易简精深恐不可同年语也岂元公未尝见耶是文庄亦指其非周子作也又谓天地造化之妙圣学体用之全易中言之甚悉于是错取吾夫子十翼中语组织成篇以尽愚意凡皆传夫子之旧不妄赞一词名其篇曰太极述直谓朱子表章图说而文庄尊信朱子素若神明岂故于兹有异同耶岂亦不得已而为是耶学者观所述亦可知图说之赘且谬其非出周子明矣其述云易有太极是生两仪两仪生四象四象生八卦是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女天地絪缊万物化醇男女搆精万物化生一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣君子体仁足以长人嘉防足以合礼利物足以和义贞固足以干事君子行此四德者故曰乾元亨利贞大哉乾元刚健中正纯粹精也
　　月借日光辩
