<!-- { "loadSidebar": true } -->
    经略阙代者，益难其人，公上奏曰：“臣于讲筵，面陈关城事宜，荷蒙一一俞允，且急催更易经略。而目前人才只是如此，关城之事，担阁已久。半年来，兵未合营，将未束伍。独有逃官逃将，议筑议凿，主守主退，以迎合经臣之指，而媒孽异己之不为逃者。以畏奴为持重，以逃死为老成，以媚夷为制虏，以弃地为守关，以三十万可了之工而估百万，以八里地百万之费而縻岁时。大将方事经营，而弹文已绊其手足；道、将甫有筹策，而军府又拄其颊牙。忠良禀计于逋臣，敢勇程材于罪弁。满镇之旌旗无色，一方之喧呶有声。杏山十万之义兵，岂忍其委于夷虏？关城数万之流冗，岂忍其尽为捐瘠？宁远以内二百里之疆土，奴酋所未到，岂忍其鞠为西虏之幕场？经臣业蒙召还，举朝似难胜任。臣再四思维，与其以天下之大付之不可知之人，而并以身从，何若以身任之，即天下以为不可知，而臣犹得以自竭其力。臣愿以本官赴山海督师。奴来窥关，以见在之将，督率三军，必不使匹马横行。奴少敛辑，则简骁雄胆智之将，训练士马，指授方略，待兵将调和，文武豫附，进可以攻，坐可以守，然后择其可付大事者，授以经、抚之任，是臣所以忠于皇上而报神庙、光庙之生成也。”上大悦，遂诏以原官督理关城及蓟、辽、天津、登、莱各处军务，便宜行事，不从中制。俟功有次第，即召还朝。仍给关防敕书以便行事。敕曰：“夫内安外攘，夙称重任；出将入相，尤鲜兼才。惟卿以密勿赞襄之臣，兼干城腹心之任。既谟谋于帷幄，复管摄乎戎枢。今且秉钺以统元戎，建牙而专外阃。安危之任，实惟一身。朕所倚赖，亦惟卿一人。汉则孔明，唐惟裴度。卿其勉建勋猷，除凶雪耻，标名麟阁，母逊前徽。用副朕委任至意。卿往钦哉！本朝阁臣出将者，杨一清即家起，翟鸾奉诏出，皆不兼阁衔，故敕书以裴度为比。叶向高之辞也。公乃辟职方主事鹿善继、王则古赞画军事，请帑八十万以行。八月十九日，上御门临遣，赐尚方剑坐蟒，命百官吉服入朝，阁臣送至崇文门外。昔裴度赴淮西，宪宗御通化门慰勉，度楼下衔涕而辞，史臣书为盛事。自度以来，相臣出镇，临遣赐钺之礼，未有如公者也。公以九月三日至治所。关兵名七万，逃溃之余，残冗漫漶，或将数百，或才数十，各自为符籍以冒饷。有兵少将多，一营才兵四十而官十七员者。一城聚兵数万，民不堪践蹂，空肆而走。兵哗于市，白昼闭门，民不安居，兵不得食。乃定兵制，立营房，五人一房，三千一营，十五营为三部，而将帅以营部为署。兵不离将，将不离帅，教肄分而稽核便。商贩日至，市肆充刃，民安而兵不复哗。行之期年，关乃可守。计关城埤，三千有奇，量埤为信地，而兵营綦布其下，续为十八垛，造直庐三，以车营号令为城操法，耳目不惊，攻打彻日，子母炮更迭不穷。袁崇焕宁远之捷，用此法也。并夹城之役，修筑关城。南防海口，北防角山。水则从望海台出芝麻湾，三面环海，安大炮为横击。陆则三道关之石城，可顿万人，开突门为夜击。北水关外，有峻岭，筑号台十一，置炮以防外瞰。相度山海为防，即设奇山海之间。此守关之大略也。关门习火器者不能二百人，公亲按营部，短衣教演，初有赏无罚，既而赏罚参用，因以殿最诸将，于是关门有火兵矣。调三协诸将内丁，得枭骑三千，立为骑营，高其部曲之选，使李承先将之，躬酹酒，具威仪以遣之。于是关门有骑兵矣。罢官之去关也，流言于众曰：“督师来，将尽杀逃将逃兵。”欲鼓以为乱。公曰：“兵逃，将之罪也。将可用，犹贳之，况于兵乎？”下上赏罚，以一切行之，久之皆弭伏，无复偶语夜惊。于是大阅诸将，汰副总兵以下官数百员，皆幸生还，捧首窜去。汰将然后核兵，真、保、河南兵万人，不足备缓急，而中原三辅空虚，方数千里有践更之苦，悉罢去之，而兵将一清矣。按核钱粮，以兵马军器火药抚夷买马，分属诸幕僚。定粮饷关支，核器甲营造，冒破者斩。严硝磺收放，厉火禁营，若城失火，无问故误皆斩。禁馈遗，绝宴会，罢供帐，却邮马，省参谒。抚臣以燕闲置酒，下教切责。于是关门凛如负霜矣。王在晋之议守中前也，故中军赵率教请守前屯，在晋怒，令自率其众三十八人往。率教惧，留中前，不敢归，而陷虏回者六千人，栖泊觉华岛，即十三山义民乘雨逃出者也。公乃命游击鲁之甲以舟师从笔架山逆之，使居前屯，率教编次之为兵，荆棘，修楼橹，而关外之出守始于此矣。辽人好溃，奴细作多厕其中，辽破之后，东入奴而无遗种，西入虏而饿莩奴隶，入内地而无以自存，善用之，辽人皆怨军也，且可以省安家行粮之费，而渐为土著。命岛将祖大寿给赀粮器械于新归者，募其流徙关内者，戍宁远而守之。饷不继，以真、保四营抵之。于是辽人始出关为兵，而屯守始基之矣。川、湖兵悍，不受经略约束，结队而逃，踞北山不肯下。袁崇焕招之还伍，建议以为可用，令陈谏将之，出防前屯，以佐赵率教，于是川、湖兵始听调，而关兵始出关矣。于是更置大将，以马世龙佩平辽将军印，行授钺之礼，节制三部。王世钦、尤世禄为南北部将。公上言：“唐河阳之役，以郭、李不相统摄而败。而马燧、李抱真、李晟初以独当一面生嫌，后以交相统隶底绩。故臣谓南北两部当受中部节制；而中部诸营，南北部大将亦得过而问焉。但不得人自为制，有十羊九牧之患。裴度督师，诸道兵皆有中使监阵，进退不繇主将，并奏去之，兵柄专制之于将。以是出战皆捷。及度抵行营，独李以计质，度曰：兵以奇胜，常侍言是也。”功成而具以军礼迎度，拜之路左。固良将，而度所以驭军中如此。因推监阵之说，杂引古今已事，以明其当去者四：以朝议监之曰中制，以朝使监之曰掣肘，以边之大吏监之曰兼并，以边之文吏兼之曰横侵。改正总兵官谒经、抚仪注，持名刺迎送，具宾主礼，不得仍前戎装长跽。于是武帅之气大奋，而文吏退有后言矣。军中车炮，惟西丁惯习，乃核宣、云七镇精锐，调万二千人，择本镇骁将统领以来，更定营制，三大将列为中左右部，中部驻罗城，左部驻角山，右部驻海口。副将赵率教、孙谏为前后部，前部驻前屯，后部驻红花店。三千为营，五营万五千人为一部，营名各系之以武。又调津门水兵以佐舟师。而兵威始大振矣。 
    公赴关，涂次迁安，即具奏建四卫之议，遣胶州人赵佑入长安为阁部指陈形便，咸弗省。佑恚而亡去。既抵关，即移咨朝鲜国王李珲，激以同仇之谊，以毛文龙在皮岛，可遥倚为声援，不欲其遽贰于我也。四卫在三岔河东，实全辽之腹腴，而又近海。辽阳陷，四卫没于虏，广宁陷而全辽失。然自四卫进兵，直逼辽、沈，捣其腹心，视繇河西入，纡远旷日，难易相万也。毛文龙初得旅顺，直金州之尾，为四卫南口，而奴已震动矣。文龙不能守旅顺，遂栖弥串岛，声言自宽度牛毛岭，捣奴老寨。中朝深倚之，而不知越险千里，非地利也。公之建置，以谓屯大兵于山海，以次第战守修复，于法为正为实。东连西结，分布于觉华、弥串、广鹿，于法为奇而正，虚而实。乃遣使犒文龙于东江，使之远结鲜人，近撼镇江，用多方误之之法。移檄登帅沈有容，使据广鹿旁近洲岛，奴小至则避之洲，大至则遁之海，用三肄疲敌之法，然后用登、莱兵图四卫之南，觉华兵图四卫之北。彼之应分而备多，而我可以并力东乡。公欲以春防诣登、莱商度为决进之计，而朝廷方急辽，弗许也。刘爱塔者，辽人也。为儿时，老奴甚爱之。及长，善用兵，为伪都督，守金复。爱塔者，爱他之讹也。奴又以乳媪之女妻之，呼之曰爱塔儿夫，畜之如诸婿。爱塔见辽人辄左右之，涕泣思自拔归。公遣壮士张盘间行解腰带以招之。爱塔遂改名兴祚，誓死以归款。而四卫之人。日思内附矣。广宁溃，王象乾招西虏守关。罗城之外，皆虏也。我既收中前，守前屯，抚场犹在八里铺。象乾又欲开水关，抚之关内。公执不可，乃复铁场堡，议抚场于前屯之东。抚夷将朱梅不肯，公怒欲斩之，乃定于高台堡，而前屯以西无虏幕矣。公未抵关，我哨马止中前所，去关门三十里。前屯既复，拨马烽火直抵宁远，而奴哨亦至杏山。哨将周守廉密以阴事输贼，逮治之，而专属左辅，辅擒其侦骑人汉喇，奴哨不复西。申明辽海旧禁，祖大寿之族阑出觉华，立斩其主者，而奴之水谍绝矣。奴以数万守广宁，二万守右屯。至是奴且老，贼巢猜忌间作，聚食易尽，而我军渐张，乃撤广宁，焚其余粮，度我必追袭，伏兵西宁堡以待。我兵不出，乃徐引渡河以去，辽之遗黎数千人，乘间入广宁，食其燎馀。抚夷道万有孚私于僚佐曰：“辽人髡而从贼，亦贼也。虎酋遣贵英哈以兵二万导我，馘千余人，复广宁一大都会，可中封侯率，以此为相公地，不亦可乎？”公曰：“是安得彘余我哉？”乃下檄曰：“西虏乘东虏撤广宁，欲援复广宁赏格，不可听。其杀我人以当奴，必以杀我人论致罚，如盟质。”是役也，活遗民千人，遏西虏不可知之诈，沮抑有孚辈之徼幸冒功赏者，而鞅鞅者满关门矣。 
