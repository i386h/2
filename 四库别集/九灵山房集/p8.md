<!-- { "loadSidebar": true } -->
　　浦江之在婺蕞尔县也而制宜有学治门之东南其学在焉然嵗久且坏比数十年虽屡加缮理而仅取茍完无经久意今县大夫始至乃喟然兴叹谓学之所急惟田与庐今监县廉侯阿尼雅巴哈既尝归其侵疆矣顾兹屋庐之圮压吾得辞其责哉遂与主簿刘侯师稷合谋修治而俾敎谕祝君应升宣其劳应升既受命即为礼致治经之士张天锡吴实饬材徴工率先凡役而他有籍于学者因皆相励而趋为之自殿庭门庑以逮泮池论堂斋舎墙垣廪庾庖湢之属悉皆易为良有加于昔始事至正辛卯之秋九月及冬十一月而成于是应升暨学之耆硕方先生樗相与属笔于良以记其役良屡谢非其人不获命乃记之曰春秋之法凡一工役之兴必备书以示讥葢所以重民力也若僖公之修泮宫固亦尝用其民力矣考之于经乃不与南门诸役者并存岂不以学校为有国之先务而僖公修之实为其所当为哉为其所当为而不书虽谓见与于春秋可也呜呼僖公不可作矣今县大夫之能若是不亦僖公之徒欤然僖公之修泮宫也鲁人尝作泮水之诗以颂之先儒孔氏发诗人之意不特谓僖公能修其宫又谓僖公能修其化是则所谓修者岂止乎栋宇之岧嶤丹雘之华鲜而已哉亦曰有政焉耳县大夫又当思所以图之而无媿乎僖公可也泮水之诗其首章有曰思乐泮水薄采其芹县大夫之嘉惠吾邑之士者至矣其二章有曰载色载笑匪怒伊敎吾邑之士尚于县大夫而重有望焉县大夫大梁人名文质字彬祥姓萧氏以儒林郎来为令官未几治三皇庙葺故所有书院月泉上寻兴是役以嘉来学是可谓知为政者矣
　　黄氏归田记
　　诸暨东行六十里是为孝义乡为其乡之望者曰黄君松松故儒家由科第居显宦者若干人而百年之乔木尝盛矣及一旦衰松之孙某遂以愚騃尽废其先业至以百金产仅易一醉饱富豪之家争为巧计图之而族人之无赖者又从而鼓扇其间以故田凡八百余亩屋凡二百余楹无一歩一椽存者维扬栾侯来署州事行视州境遂察知其一日召买产之家及某立庭下歴以古者仁厚之化义礼之俗开陈之而且反躬念过至于泣下众因俯伏首实告曰惟贤侯命是从至夜漏半侯复列香炬对天誓众俾伸者右抑者左众又悦服当右者右当左者左于是冒取者偿其业低直者益其金金入则赎其质田之应期者曽不满一月不笞一人得田如干亩屋如干楹归其家俾其母妻弟侄之散亡他处者咸群居聚食如家之盛时侯犹虑其久而莫继也益选宗亲之富而贤曰义曰镛者以掌出入之数而且经纪其家事于是义与镛及凡黄氏之族莫不徳侯之为愿得余文记之庶几永侯之徳于无穷乃以张君辰所序事介宋君时宪以请呜呼若侯者其贤于世吏逺矣盖自授田之法坏而兼并之俗兴富右豪强乘民之愚以袭取其家业者有矣然民未甚病也迨夫听讼之吏出焉考覈之不明剖决之靡中搆辞累嵗而元奸宿猾因舞手以规民而民始病矣世吏之不贤其重病民多如此由是而言则为侯之民者虽不幸遭家之中变其亦庶乎无憾焉昔韩延夀守左冯翊时民有讼田者延夀为之引咎自责其民深自悔悟愿以田相移终死不敢争史书其事至于今传之侯之此举固史臣之所取而后世之所宜传也其可记以永久者有不在余文矣
　　自得其乐斋记
　　金华朱原良以自得其乐名所居之斋礼部尚书逹布哈公尝为书之间乞余言以记之余则复于君曰君之所乐可得而闻之乎凡世之可以快耳目娱心志者其为物至伙昆仑之玊南海之珠涪水之金蜀之文绣象犀虎豹之齿角皮革岂君之所乐也哉君曰非也此盖世之人之所乐也重珪累组髙牙大纛以至狐貉之裘瑚琏之器万钟千驷之奉列鼎之食岂君之所乐也哉君曰非也此葢世之人之所乐也然则君之所乐者可得而知矣汤之盘禹之鼎岐阳之鼓岱山邹峄会稽之石刻师旷之琴孔子之文章与夫汉魏隋唐之桓碑彛器铭诗记序下及古文篆籕分诸家之字书皆可喜可玩而昔人之所以深乐之者也世人之所乐者非君之所取则昔人之所取者必君之所甚乐也然昔人之乐亦岂易哉君惟视世人之可乐者不一动其心乃能退而获乐于斯彼世之人能致其乐矣而其不得兼焉者独昔人之乐耳惟世之人不得兼然后君得以取之而自得亦岂偶然也哉虽然余尝因君之乐以求夫圣贤之所谓乐者矣圣贤之所乐者葢乐乎其内也非以其在外者言之也乐乎其内者道也则凡在外之物孰得而加之哉斯乐也孔子得之顔渊继之顔渊没得之者鲜矣然则君之所得者其亦有得于此否乎茍得之人且谓之有道之士矣君曰某不敏敢不敬蚤夜求从子之敎遂书其本末以为记
　　乐善堂记
　　秉彛王君和阳人虽累嵗﨑岖戎马间然雅意不忘交友尝于所寓辟堂日乐善以延天下之善士于是一时知名之彦咸喜从之逰每风晨月夕则相与坐堂上或谈性命道徳之奥或论古今人事之得失民生之利害或雅歌投壶弹棋击筑以尽其欢忻其所与游而最宻者如刘君伯温章君三益胡君仲申皆尝获登斯堂为文以颂君之美君犹以为未足而复乞言于余余闻之骇且愧焉鄙人于善无所闻君之所乐者乌得而知之纵知之又岂能出于三君所言之外哉虽然三君之文皆以乐乎在已之善言之也予则以为君之辟斯堂也固将以延天下之士矣则君之所乐者固乐乎天下之善也而岂一已云乎哉请得而卒言之可乎夫世之所以快耳目娱心志者其为类众矣而君子弗好之弗好之则弗乐之君子之所乐者惟在乎天下之善也以天下之善为可乐古之人有行之者矣叔向之在晋乐乎鬷蔑之善而用之也鲍叔之在齐乐乎管仲之善而举之也乐官属丞吏之善而进之者郑当时也乐两龚两唐之善而奬之者何武也以至孔融之闻善必荐陆傪之乐善孜孜是皆以天下之善而乐之也天下之善一也惟得其位则用之举之奬之进之荐之不得其位则乐之而已今君犹未得乎其位者也以是为乐不亦宜乎虽然君之乐乎天下之善者固将以成夫一己之善也成夫一己之善则人之乐于君者亦多矣故君之出入军旅非一日求其同列有陥其父母者矣有踣其妻子者矣有锋镝其身者矣今君之父母既皆以令终而其妻子则固自若也身之无恙则犹前日也此皆乐善之效也彼之不能以若是者盖以其所乐者富与贵耳富贵之毒人也甚于鸩惟其乐之深也故其毒愈深猩猩之乐于酒鱼之乐于饵彼岂知其为亡身之具哉由是而言则君之贤于人亦逺矣传曰人之彦圣其心好之尚亦有利哉予敢以是为君庆君曰子言信矣虽然某也不敢当不敢当则请书之壁间朝夕鉴观焉
　　栁待制墓表碑隂记
　　先生没后之七年其友鸟伤黄公为着石表辞一通凡若干言良得而读之未尝不叹公之深于知先生也先生家浦阳江之上自其先世颇能文而先府君以科第显至先生遂以文擅于天下天下之士识与不识咸能道其姓字虽武夫俗吏不通文义者亦争得先生之文以为荣先生之见知于当世久矣然其所以知先生者徒以其文尔而徳之蕴于躬者人未必尽知之也今想其温如春风肃如秋霜粲如云霞之巻舒凝如崖嶂之森峭恢恢乎而有容也汪汪乎而莫测也澄澄乎而不可挠也以之正家而家齐以之莅官而官治葢将无所施而不可然则先生之学岂直文而已哉呜呼先生已矣其不可传之妙亦既与物而俱化矣自非石表之辞歴叙而铺张之后之人何自而知先生虽然非公之善于形容又曷足以致是哉良故叹公之深于知先生也世之以文求先生者视公为何如哉公少先生七嵗而其出防于耆老成人间乃皆与先生接及先生之歴仕中外也又未始不与之相先后是盖交友中之最亲且久者惟其交也久故知之深知之深故书之审公非有私于先生也良犹记寒夕宿先生斋阁中先生拥衾语良曰余之交友满天下然知我者莫若黄公我死必求表其墓呜呼先生之有望于公至矣而公固有以慰先生之望哉先生之子卣将刻公所着表辞于荆山之阡良因书公之所以知先生者附见于碑隂世欲求先生之为人更当有考于斯
　　脩禊集后记
　　右脩禊诗一巻予友宋先生景濂为之序呜呼景濓之为此序不既至矣乎自晋以来序修禊者多矣其为古今所共取莫若王右军然右军之言亦不过区区生死之间惜时序之迭迁叹斯人之易老于以致其感慨之情耳至于圣贤之大道则固未之有及也惟其莫及于道也遂致晋之士习卒以不振清虚胜而礼法衰旷逹兴而名检废虽谢安之功业可尚孙绰之问学足称然其雅好防谈耽嗜华藻亦不免于君子之所讥原其故右军岂得辞其责哉今景濂则不然惧斯道之不闻而末俗之益媮也既以舞雩之咏朂之复以山隂之集戒之终篇数语凛乎其可畏呜呼使晋诸人而闻此咸以惜时叹老之心而为汲汲求道之举则当时士习寜有不振者乎独恨景濂不生于彼时不得与之言又恨晋诸人不生于今不及取景濂之论也虽然晋之诸人亦既于道无闻矣则凡诸君之有闻于景濂者又可不思所以自勉哉茍不以之而自勉则虽功业如谢安问学如孙绰亦非君子之所予况未必尔乎诸君于此惟究心焉可也良也不敏然尝叨与斯会矣故于景濂之言不能不有慨于其心申绎其意于末简葢所以勉诸君而且以自勉焉尔
　　序
　　经筵録后序
