<!-- { "loadSidebar": true } -->
　　王父之徳柔嘉维则行有枝叶信着金石州党胥化宗姻是式跌宕文石防泳典籍美璞中存含华内蕴道屈当世庆流后昆祠曹追命宻印推恩山南峙汾流东濔于嗟佳城兹焉宁止圆石勒铭徽音无已









　　潞公文集卷十二
　　钦定四库全书
　　潞公文集卷十三　　　　宋　文彦博　撰杂文
　　座右铭
　　夫圆首方足肖天地之形是为最灵也褒衣博带慕圣贤之道在于笃学也噫世之冠章甫衣逢掖而为儒者可胜道哉其庶几于道则无率皆舍本趋末屑屑于章句间利目前之利语乎道则何其辽哉夫人之常情孰不欲达舍道而进则君子不为也然而道有消长时有遇否所以才有余而功未着业未半而勲巳百者有矣而昧道寡识者则其得与失孰贤也荣与辱孰珍也曾不知齐景之有千驷不若顔子之曲肱董贤之为三公不如扬雄之执防故云不以其道得之勿处也昔我先师厄于陈蔡召子路而问曰诗云匪兕匪虎率彼旷野吾道非邪吾何为至于此子路曰意者吾未仁邪人之不我信也意者吾未智邪人之不我行也子曰有是乎由譬使人而必信安有伯夷叔齐智而必行安有王子比干复问子贡子贡曰夫子之道至大天下莫能容夫子夫子盍少贬焉子曰赐良农能稼而不能穑良工能巧而不能顺君子能修其道纲而纪之统而理之而不能容今尔不修尔道而求为容赐而志不远矣顔囘入夫子又问之囘曰夫子之道至大故天下莫能容虽然夫子推而行之不容何病不容然后见君子夫道之不修是吾丑也夫道既巳大修而不用是有国之丑也夫然则君子之于道夷险不易其操焉仆又尝病世之人其学未得其髣髴即饰虚誉以夸愚俗时小有所长又自虑时之不知也必欲家至而户晓焉呜呼何反夫先师所谓不患人之不我知之言乎又独老氏所云自伐者无功之言乎夫鼓钟于宫声闻于外又何必其然也昔胡威父子俱以清廉著称晋武帝问之曰卿之清孰若父之清对曰臣不逮父远矣臣父之清恐人知臣之清恐人之不知也如此则自耀者不必为优自晦者不必为劣崔亭伯所谓呌呼衒鬻县旗自表者非隋和之寳暴智耀世因以干禄者非仲尼之道又曹公云行而自炫者女之丑行也夫兰生深林不为无人而不芳凤翔千仞览徳辉而乃下则君子藏器抱道与时隠显何患名声之不闻爵仕之未遂乎又尝患士之多上人而自大者殊不能景行先哲见贤思齐而乃与常辈角其才智自以为能此又见其愚陋褊廹之甚也深不取焉古语有云可为智者説不可与愚者道苟非其人即不如守吾之黙也士君子既能以道自处复去自贤之心加之以远识清鉴襟度夷旷为儒之美复何尚焉苟不能尔则徒有章句薄才小巧终不能禆儒行之万一亦与夫刀笔小吏无有异也虽复顶儒冠衣儒服且不可逃诗人彼其之刺又何施面目于士林间乎仆每读唐相郑公余庆传观其行事有古人之风真君子之儒矣砥名砺行谦卑自牧践歴防省以蹇谔闻侃侃于公卿间未甞俛仰媚于一人必以其道只事四朝出入将相逮于晚节不渝素行可谓以功名终始者矣然而当时议者谓沽激尚未以全徳许之噫士君子不达即已苟达焉可不益思慎其名检乎进思尽忠退思补过夷险一致终始不渝不尔即得为荣阳公之罪人斯幸矣昔扬子云解客嘲班孟坚答宾戯崔骃达防张衡应问蔡中郎之释诲郄秘书之释对皆所以矫厥俗而旌厥素焉仆非能编徳于数公也但述于翰墨志之座右庶几乎自勉者而已将广崔生之铭焉因为座右志云
　　题裴晋公画像讃【并序】
　　尚书郎武功蘓才翁得裴晋公画像于大资政富公谓与家藏旧本正类因以相示予尝谓裴公自题冩真讃有灵台莫状之句意公负其所蕴谦不自言俟他人发明之而当时多嫉公勲徳或云平蔡者愬公何与焉又逢吉党谬为谣言以倾公独赖正人讼其诬枉仅免于祸虽宗闵素出其门犹憾不引为相挤公于梁则于其时孰肯扬公之羭后世史官于公无嫌追书公美近乎实録噫岂羣邪丑正见抑于当时耶将贵远贱近人之常情耶予仰公之风覩公之像因原公意辄续公讃绘事虽巧传神冩照公之灵台孰观其妙灵台崇崇含和处中经始勿亟积善累功贤人之业仗义资忠人不我誉吾不为沮人不我毁吾不为喜窃揆公意如是而已
　　慈照大师真讃
　　嘉祐中余保厘洛师屡游阙塞始见幽公于寳应精舍聴其言简而诣覩其相静而定又其朋智渐法薨之秀也亦谓余曰幽公博通教典潜悟禅那苦行精进为流辈所推余后数与之谈渐之言信伊西竹坞积庆兰若爰集浄众日严钟梵以奉先公之卜宅幽公乐是胥字惠然肯来亦既宴止遂有终焉之志未几寂化其徒悲涕慕思图形瞻礼以永归依谓余为大檀越来乞讃云师行维幽师心为寂就名观义循理索迹性相皆空了不可得胡为形容设色之工即空即空传冩无穷四众瞻仰悚然信恭
　　题宋宣献书帖后
　　宣献公文学徳望为一代宗师顷年甞游公藩误防与进一日延食于春明东阁示予兰陵萧城书且曰名笔也乃知公之行笔类萧今观此小楷二轴精劲有法远出前辈追惟东阁眷与之厚不觉然熈宁九年六月二十四日北都善养堂题








　　潞公文集卷十三
　　钦定四库全书
　　潞公文集卷十四　　　　宋　文彦博　撰奏议
　　奏为修开先殿乞循制度事
　　臣某昧死谨防上皇帝陛下臣某诚惶诚惧顿首顿首臣闻狂夫之言圣人择焉臣遭逢圣神敢献狂瞽伏惟天地之大徳特贷钦钺之严诛则防臣幸甚臣伏覩今月十四日诏书太平兴国寺僧绍宗縁化修葢外所有太祖神御殿令三司差系官工匠重修又云庶重修于宏丽获时荐于芬馨有以见陛下奉先思孝之道高出百王复又尽给国财不烦民力此乃陛下敦崇俭徳勤恤民隠之意也天下幸甚臣切以载营寳殿严奉圣容仰伫灵游是为别庙臣闻清庙之制理在去华茅屋采椽本贵乎克俭丹楹刻桷乃讥其崇侈汉书艺文志曰墨家者流出于清庙之官是以克俭由此观之则清庙之尚俭明矣臣伏恐监工之官未详诏防惟务宏丽不稽典故乖清庙尚俭之文累烈祖恭徳之美臣伏望申勅有司凡所营修循以典制经始勿亟必顺天时臣按月令云孟春无聚大众孟夏无起事工又曰孟冬可以造宫室皆不欲妨农事而违天时也臣窃计今之力役固应不减千夫虽用官工不妨民事然而聚大众起大功作事不时恐乖令典伏望预计徒庸渐储材用俟良月而兴作亦不日而考成神之格思宜锡纯嘏臣又风闻羣僧籍籍道路云云皆谓既建太祖神御殿庭则本寺佛殿钟楼即应次第官修事之然否虽未审知臣忝陛下风宪之任为陛下耳目之官苟有所闻理当先事言之庶几上达宸聴葢欲杜其萌渐臣伏覩景祐三年八月十三日所降圣防云太平兴国寺佛殿钟楼并戒坛院舍宇等官中更不修葢令开封府及僧録司告示僧俗诸色人并许縁化钱取便兴修明命既行远迩胥悦皆以谓陛下省不急无益之务轸爱民节用之心自后巳有僧绍宗化钱兴修渐成轮奂臣伏虑羣僧党扇希望官中兼修佛殿钟楼不复化縁营造伏乞申举景祐三年先降圣防其兴国寺佛殿钟楼任令僧俗縁化兴修所兾絶其希望之心固其縁化之志况佛寺者非急之务何须速成国帑者有限之财不可虚费景祐中昊贼未萌逆节朝廷未议兵事尚且爱惜用度不修佛舍今则戍重兵于西鄙一日之费何啻千金苟旬时之间昊贼之首未即枭于藁街臣恐事边之费未免重困于民臣愚以谓宜节营寺之浮费以济偹边之急用邉既实则狂冦何忧乎不殱刍荛之言愿赐详择干冒天聴臣无任进退屏营之至
　　乞令审官院选差防边州郡知县事【康定元年】
　　臣伏见西边用兵缓急有民间科率应副军期全借州县官吏必得其人臣欲乞应是陜西河东近边及当路县分自来只差县令处乞令审官院并选差有心力干事京朝官知县如本院阙官差注即乞外移合入西川官充兼有流外官见任本县簿尉处亦乞令流内铨选差有出身干事选人充逐县簿尉所贵缓急之间易为集事凡有科率必得均平则人户安居不至劳苦
　　奏乞主帅便行军令后奏【康定元年】
　　臣闻穰苴出师首诛庄贾孙武教战先斩爱姬当事而行未甞禀命葢将权不可以不専军法不可以不峻兹所以攻必克而战必胜者用法严也自古有将权不専军法不峻而行师必胜者未之闻焉臣切闻去嵗以来用兵西鄙或禁军小校临阵而先退边垒偏师望敌而不进而统师之臣即时不行军令悉以事状上闻皆令隣郡置狱取勘下法寺详案定刑臣以谓失阃外之制隳军中之令临事不防禀命不威岂曰军容同夫儿戱复恐推勘之际据引枝蔓萌其苟免之心奏报之间淹延时日启其幸生之路纵不至此亦慢令稽诛无以励众乃老师骄兵之也臣不知朝廷所用将臣必欲不令専制悉上禀于宸算乎复不知将臣不能用军法皆取则于朝廷乎傥朝廷用将而不令専制则臣所谓失阃外之制矣古之遣将也君推毂而命之曰阃以内者寡人制之阃以外者将军制之此非徒然也葢委任责成之道不得不重今而多轻之故臣所谓失阃外之制矣苟将臣不能自用军法则臣所谓隳军中之令矣人之常情孰不畏死敺亿万之众冒矢石之冲刑之不严何以督战兵法曰畏我者不畏敌畏敌者不畏我岂非严刑故对敌而伍中有不进者伍长杀之伍长不进什长杀之夫以什伍之长尚得専杀而统帅之重不能诛一小校以厉士卒臣以谓隳军中之令矣议者或曰今所遇之冦未为大敌所兴之师未至深入军中之法未可専用将校有犯所宜奏裁苟如议者之言臣以为过矣冦非大敌兵未深入尚且狼狈先退逗挠不进傥遇大冦深入而将校有犯必须上闻则穰苴之戮庄贾非大敌也止于防军而后期孙武之斩美人非深入也惟以习战而众笑戮其君之宠臣爱姬亦未甞素禀而先启终于齐师胜晋呉人入郢孙武穰苴皆为名将者委任専而法素行也以区区霸主犹知任将之道岂巍巍圣朝不及于是且国朝着令凡禁军将校有退奏裁此则施于平居无事之日边州守戍近郡屯聚则用之可矣今昊贼乱常蜂虿有毒防邉之兵逾数十万将权不専军法不峻则何以御之臣伏望陛下出自宸断稍假将权凡有偏裨小校临阵先退望敌不进如此之类罪犯灼然但合该军法者不须置狱并许本部统帅对众便行军令讫然后奏闻如此则师旅畏威进退从令或守或战必有殊功兵者国之大事陛下居庙堂之上与宰辅大臣计之审矣岂容疎贱辄有轻议然臣承乏宪署职左司聪苟有见闻安可缄黙陛下勿以臣之此言徒习老生之常谈耳遂忽而不省臣熟思之任将治兵之术何莫由斯道也愚者之虑幸赐采择干冒旒冕臣无任
　　乞河东依陜西例防强壮【康定二年】
