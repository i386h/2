<!-- { "loadSidebar": true } -->
【五言律诗一百首】月夜繁台会两监察二首 送李生还郡二首甥嘉北采出其谒逢干庙之作予为和之嘉 时谪茂州判送甥嘉之茂州次玉溪侍御韵三首 郊原迟王豸使 王豸使至 王豸使既返东月皎升乃与李曹二子径觞吹台之巅口占柬黄子 秋日吕公西园同玉溪侍御二首西园酒半会玉溪侍御代报至再赋二首见和君病起须白辄有所赠亦咎其酒过 和郑生行经凤阳初冬见雪和鲍生郑生至自泰山二首 寄鲍崇儒 送赵训学满归二首 秋过内弟澷赋二首 赠陈生嘉言二首七夕雪台子过东庄 赠程生东游寄题高子君山别业二首 立春东郑生问其愁病送刘尹赴征冬日寺集观赵帅射 丁亥寒食柬养素喜程生自吴中回致五岳黄山人音问二首伏日载酒寻高司封读书处二首怀五岳山人黄勉之 郊居东竹溪子 闻吴郡黄山人将游五岳寄赠二首 东庄冬夜别程生自邑巳丑八月京口逢五岳山人京口杨相国园赠五岳山人九日黄花镇九日应变斋居 九日慈恩寺阁二首 生日写怀 十二月十日腊日退朝口号 七月十五月食不见追往有叹 月食 元日汴上雪霁 清明河上寓楼独酌 庚午除日 辛未元日 中秋南康 庐山九日 上元滕阁宴二首九日薛楼会集二首 清明曲江亭阁 端午赣州晚发 南康除夕 南康元夕二首 元夕风起南康 乙亥立秋 中秋二首 戊寅元夕 中秋喜客携酒见访二首 十月月食不见 巳卯元夕 庚辰清明东郭 九日上方寺二首至日夜雪 癸未中秋不月 乙酉上元上方寺丁亥立秋 中秋亭会 戊子元夕示甥嘉巳丑五日 五日庄上集乙丑逢先大夫诞辰是岁适蒙　恩诏加赠制字四十用写哀痛兄以西堂落成盖怅然有念于二亲余心交痛颂义追德爰成兹咏焉读直道陈公祚遗事 哭郡守郝公哭张子二首谒平台先生墓 温将军挽诗闻郑生死丰沛舟中二首 



空同集卷第二十六 北郡李梦阳撰 　五言律诗一百首 

月夜繁台会两监察二首 

蹃叶风交落台骢晚并行时寒物色换意远世缘轻异国同觞地危楼片月情暝烟凭槛里汴水冻犹声 

二 万里危楼夜中天朗月时快心真托酒凝望转停卮野色霜元迥林光烛并移依依檐畔鹊先占独栖枝 

送李生还郡二首 

宦美庭闱隔情深郡檄催腊江舟自稳暮日首频回洞橘黄金摘吴鱼白雪来汝亲知更乐愿展治邦才 

二 伯道吴门水梁公冀北云依亲岁聿暮趋郡袂还分腊动苏台色春回震泽熏重过应未远良吏汉廷闻 

甥嘉北采出其谒逢干庙之作予为和之嘉时谪茂州判 

汝谒双忠庙徘徊几度吟暴云连海白积水带城阴自抆看碑泪谁知驻马心未须悲远窜不死是恩深 

甥嘉北采出其谒逢干庙之作予为和之嘉 时谪茂州判 / 谪蜀过谒双忠之祠【曹嘉】 

曹嘉直谏匡前代孤忠激后臣光犹争日月色岂变松筠吊古千行泪投荒万里身回思犯颜日斧钺在枫宸 

送甥嘉之茂州次玉溪侍御韵三首 

巳诧齐东谪能堪蜀道行自甘穷塞窜争柰倚闾情剑阁云中栈蓬婆雪外城大江秋见底待尔濯长缨 

二 蜀道元非易人言此更难虎风生万壑蛇径动千盘北望常思阙西来不为官无言羗性异汝当郡民看 

三 雪山天地外经夏雪难消气冷三城戌光通万里桥谁言州不好汝去蹃宁遥纵使胡笳夜犹能梦入朝 

送甥嘉之茂州次玉溪侍御韵三首 / 次答三首【曹嘉】 

两度徽官谪孤身绝塞行汉廷攵堕泪蜀道轸离情玉垒蚕丛国龙标剑阁城乾坤形胜地何处挂冠缨 

我有龙渊物谁云鸟道难桥横江不阔岭度雪空盘感慨悲前事威棱想旧官投荒吾不恨指佞万人看 

障海功难就排山力渐消花心伤绣斧鸟步习绳桥郡国西羗尽星辰北极遥赐环竟何日含泪望中朝 

郊原迟王豸使 

岂少银鞍马冲泥许故游清风微进草晴日澹生秋扫径童将倦看笼鹤但攵异时高李会佳迹至今留 

王豸使至 

晴游番幸雨午出更便风柳重陶潜宅花沾御史骢达人元野性浊酒本村翁酌罢桑麻晚归灯一径红 

王豸使至【曹嘉】同赋 

雨后青骢马风前绿绮琴槛纷兰菊色林响鹿麋音野鸟随人性秋虫助客吟烦襟应尽解接屣坐松阴 

王豸使既返东月皎升乃与李曹二子径觞吹台之巅口占柬黄子 

王归不待月二子共登台天地划然皎山河相荡回虫鸣崖底叶鴈影掌中杯为问山阴客还能棹雪来 

王豸使既返东月皎升乃与李曹二子径觞吹台之巅口占柬黄子【曹嘉】同赋 

皎皎秋圆月亭亭夜迥台光随车马上步接斗牛回赋雪邹枚迹临风李杜杯犹怜朱绂客不共坐莓苔 

秋日吕公西园同玉溪侍御二首 

圃胜城能曲台高野更秋席陪骢马出情为碧云留移坐铺林叶添樽面水流潜思歌舞地指点问王州 

二 入院看垂杮临畦羡引泉寒荽自满地疏树不妨天野老疑旌旆林乌下酒筵无云但游衍公意在桑田 

西园酒半会玉溪侍御代报至再赋二首 

北使还朝近西城返照深霜情留果实晚意付花心风助林皋爽云横海岳阴兹游如在念应有寄南音 

二 胜地留宾切离筵散酒迟网鱼生跃案摘枣脆连枝草夕鸣蛩动天秋过鴈知河桥明日事愿尽掌中卮 

见和君病起须白辄有所赠亦咎其酒过 

诧汝须添白将无病苦形眼前真过隙身外是浮萍客到留碁局儿呼检药经昔人曾颂酒吾意不如醒 

和郑生行经凤阳 

浩荡兴龙地盘旋踞虎形海吞淮水白天插楚峰青帝宅精灵聚陵宫虎豹扃万年禋祭礼有道赖朝廷 

初冬见雪和鲍生 

密云初布暝疏雨忽成花气浅氷从薄寒轻白自斜敝裘谁念汝孤棹独思家江上冥冥鴈春风迟去槎 

郑生至自泰山二首 

昨汝登东岳何峯是绝峯有无丈人石几许大夫松海日低波鸟岩雷起窟龙谁言天下小化外亦王封 

二 俯首无齐鲁东瞻海似杯斗然一峯上不信万山开日抱扶桑跃天横碣石来君看秦始后仍有汉皇台 

寄鲍崇儒 

去日犹零雪庭葵遽复花新诗谁和汝久客自成家水国干侵夏田风莾带沙长淮日易暮珍重早栖鸦 

送赵训学满归二首 

六旬千里客九载一毡归路远琴书重官贫妻子饥塞云迎老鬂河色恋征衣会有秋行伴关山新鴈飞 

二 宋代陈巳唐时郑广文道高官独冷名美心世同闻汝挈一毡去予怜双袂分潸潸白首泪长向渭西云 

秋过内弟澷赋二首 

赫赫乘龙地萧萧罗雀门桑麻犹世业书史但儿孙数过看颜帖今来为菊樽显亲君太晚愿化北溟鲲 

二 主宾俱不饮相对坐同深幸有黄花兴无论白发心游虫纷落日高叶下疏林静里闻鸿鴈疑添往岁音 

赠陈生嘉言二首 

少小期鹏运于今尚未飞蒿深仲蔚宅鹑结宪生衣背郭元桑树临河只钓矶奉亲知不苦馔有白鱼肥 

二 白屋山中相黄河水后田家无酿酒秫人索买书钱雨过云留野风来浪接天行行牛角上犹挂古人编 

赠陈生嘉言二首【曹嘉】同赋 

独坐玄洲钓深栖仲蔚蓬人呼白衣相家有玉环童泽近蛟常雨林空鸟易风蒹葭霜露里谁采最高丛 

七夕雪台子过东庄 

村落元相接园林亦互游酒天携榼就花夜对床留忽尔双星候泠然万木秋谁期白头日萧洒共丹丘 

赠程生东游 

邹鲁风犹在芒砀气有无霸心空大泽儒行乃长途野艇氷迷鴈村楼冻集乌无劳怨岁暮随处是江湖 

寄题高子君山别业二首 

君山者江阴县之北山也高子获焉于是自称君山主人予闻之为作诗寄焉 

一山背城起万古号为君秀揽江心月雄吞海面云金陵通地脉玉港发人文羡彼投簪客中年卧紫氛 

二 季札坟边业春甲邑后山一江平展镜两港曲成环不雨云烟拥长春草木斑隐君梯万丈倘许世人攀 

立春东郑生问其愁病 

天涯春又至游子近如何病久诗难减乡遥梦易多药苗春尚雪舟楫海初波旧业方山下东风偏绿莎 

送刘尹赴征 

恋别当炎暑淹留到夕晖征书昨日下循吏古人稀风树凉移席庭萱晚就衣明朝五云里争看两凫飞 

冬日寺集观赵帅射 

万里横霜气长风快顺毛将军只弩发迭中两鸿号取石敲新火开鲜弄宝刀回头问僧者何处得醇醪 

丁亥寒食柬养素 

细雨秾花候高斋独坐辰春风无病物清世有闲人树湿莺穿稳泥香燕下频遥思养素者何处卧松筠 

喜程生自吴中回致五岳黄山人音问二首 

烂熳梁园树江舟尔恰回苑桃惟旧列墙柳半新栽枝为来人袅花迎笑口开吴门春更好几上虎丘台 

二 黄子吾真畏程生尔更奇江城倾盖日渭北暮云时宝剑神终合冥鸿性不移忽思千里驾惭愧昔人为 

伏日载酒寻高司封读书处二首 

郑门古城曲小筑成幽园为厌朝簪扰兼辞人境喧矮堂交杂树炎日驻游轩默默林中意相看对一尊 

二 养寂为园卧寻幽当暑过林深得日薄地静觉蝉多旧业元秔稻新亭复薜萝谁怜朱绂客遽恋白云窝 

怀五岳山人黄勉之 

吴下元多士黄生更妙才心常在五岳名巳动三台系自汝南出文从西汉来各天难见汝翘首独徘徊 

郊居东竹溪子 

当春弄杯盏花落恨纷纷重来日复几飞叶满秋云寒流下鴈影古戍噪鸦羣残菊犹堪把长谣独忆君 

闻吴郡黄山人将游五岳寄赠二首 

昨报三吴客将寻五岳游薜萝应制服春水正宜舟二室云中峻三花烟外浮住居吾幸迩先肯到嵩丘 

二 天柱峯头雪莲花岭畔云朗吟惟李白独往更黄君婚嫁今应毕藜鞋有幸分共跻恒岱徧归着五游文 

东庄冬夜别程生自邑 

万里孤村夜疏灯对语心风枝时响牖寒月故明林秦陇新游壮江湖旧恨侵侧知南橐重为有华山吟 

巳丑八月京口逢五岳山人 

夜雨清池馆晨光散石林一舟相过日千里独来心树拥江声断潮生山气阴异时怀旧意应比未逢深 

京口杨相国园赠五岳山人 

远客乘秋至名园水竹分林寒番易两池静合偏云卧疴思知巳逢君惬素闻萧萧绿云里谁觧有论文 

九日黄花镇 

黄花遇九日风雨不逢花水涌石梁断溪吞山郭斜将军午宴客欲醉忽闻笳困苦墩楼卒经年谁见家 

九日应变斋居 

时变逢摇落斋心对暮天未擒可汗日新起泰陵年听鴈真无那看花益泫然将归思临水愁绝宋生篇 

九日慈恩寺阁二首 

宝地元依海珠林更假山登临重九遇城阙五云还歌吹喧侯里边烽入汉关望乡归未得能对菊花斑 

二 勑寺四围湖秋林层阁孤天空木更响风口帽还扶鱼羣席下跃鸟影镜中趋泛菊看山海寒烟暮有无 

生日写怀 

腊日明朝是浮生此岁过黄云薄暮积白发向来多壮士看雄剑幽人恋薜萝异时论出处窃虑各蹉跎 

十二月十日 

今日吾兄寿萧条自举觞燕山非故里汴水亦他乡河鲤行思海原鸰飞畏霜客居怜小侄潜望白云长 

腊日退朝口号 

霁色催寒腊鸡声下紫宸至尊深抱戚粥食罢甞新宫雾戎戎薄城鸦欵欵驯小臣怜岁序翘首待阳春 

七月十五月食不见追往有叹 

