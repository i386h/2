<!-- { "loadSidebar": true } -->
等闲荣谢已愁闻况话三公极宠身青史尚为今世事朱门不是旧时人文章散入诸蕃口花药留添上国春生死交情浑易见有谁过此为沾巾
五龙塘
世传鳞物有蟠时分得寒泉住翠微天命虽教为润泽神心终是索虔祈一围石岸刓无迹几族阴云禁不飞风脚斗回波面黑向人浑似逞严威
寄小儿
两世茕茕各一人（予无兄弟才生此儿三岁矣）生来且喜富精神欲教龆龀从师学秪恐文章误尔身但有犂锄终得饱莫看纨绮便嫌贫不知别后啼多少苦问家僮说未真
季夏雨中宛有秋色四望之际百感生焉因题于纸
粟花时节雨修修莫道如秋即是秋客路几千成大梦年华一半落东流眼存将圣生前笔心得骚人格外愁微物若教无所失尘埃犹愿补嵩丘
秋懐
褚冠斜顶对清秋病骨支撑懒上楼辅世功夫何日是少年滋味此生休山含红树随时老天带黄昏一例愁自笑酒肠空半在前村无处典鷞裘
书松陵唱和
天命相逢陆与皮当年才调两权竒朝端未有输忠处诗外应无用力时意古直摩轩昊顶言微都泄鬼神私近来此道中兴也泉下英魂知不知
七夕
天孙何许是来时月意愔愔露气微可道星河难得过自縁乌鹊合高飞秋宵已胜春宵短今会还如古会稀早晩望夫能化石尽分人世作支机
早起有懐
草草西风动葛衣呼僮前启竹间扉山僧好睡钟声晏社户多贫酒气微岂是客愁浑较可秪因书巻解忘归旴江百里清无滓枉属闲人坐钓矶
留题归安尉凝碧堂
骚人得助是江山千里幽懐一凭栏野色岂唯春晩秀天风长似月边寒身闲暂觉尘埃逺境胜纔知宇宙寛秪恐仙壶提挈去不教凡眼醉中看
答张鬷嘏
几年江外恣荒唐偶脱荷衣觇国光自是狂言无可择敢嗟贤路有相妨谩将文史为生业已约渔樵共醉乡多谢故人贻絶唱爰居宁解听铿锵
清明日作
迟迟日景坐成曛闻说清明在此晨花卉不宜愁眼看勾芒能为几人春销磨志气多因老点检交游半作尘欲向醉乡聊自适病来还厌举杯频
晩思
一槛东风小箔开乱山明暗水萦回流年渐共春华去暴热还随霁色来天气浊多人欲睡地形卑甚物先梅因知楚客迷魂处不是江东不足哀
暮春始游城西
病多无力逐纷华三月衡门未见花长恐后期成索寞果逢残景独咨嗟栏干倚望山空在杯酒迟留日易斜谩说明年更春色不知园囿属谁家
寄傅代言
交游散尽客来稀门掩城隅昼漏迟春地更无嫌草处雨天还有诈晴时轻量世事世不罪冷笑人言人岂知犹喜道途收拾早将闲对病最相宜
丙子冬至夜酒醒
尽道一阳初复时不期风雨更凄凄凌辰出去逢人饮沈醉归来满马泥多恨恐成干斗气欲言那得上天梯（韩文公月蚀诗有无梯可上天之句）灯青火冷睡半醒残叶打窻乌夜啼
南斋咏风
懊恼南窻一道风只应天配与贫穷不归罗绮飘飖处故入松篁冷淡中久座披襟尘榻稳半醒吹面月帷空城边菡萏今多少偷得清香是尔功
小雨
已是蛟龙未肯忙谁教螮蝀更相妨来时槁叶疎疎响过后浮云片片光径草微滋垂粉汗砌沙圆滴簇蜂房嗟予不及高飞鸟先得天边几点凉
题净居院
寺门幽独傍江城江水清含地气清隔岸楼台人醉死遶阶松竹夏寒生路经桥逺尘难过僧占闲多俗不争唯有行吟憔悴客这回须去濯长缨
清晖亭
池亭何处占清晖只在晖江更向西山上白云如有雪水中明月似无泥郊原不改春来秀径路终忧客到迷沈约东阳曾入咏使君才调好留题
往山舍道中作
截竹成舆不用轮东行尽日稳宜身前看迭嶂如无路毎到平田始见人下户半曾差作役朽株多已祀为神生涯一撮诚何有且免庸儿共拜尘
秋晚悲懐
渐老多忧百事忙天寒日短更心伤数分红色上黄叶一瞬曙光成夕阳春水别来应到海小松生命合禁霜壶中若逐仙翁去待看年华几许长
残叶
一树摧残几片存栏边为汝最伤神休翻雨滴寒鸣夜曾抱花枝暖过春与影有情唯日月遇红无礼是泥尘上阳宫女多诗思莫寄人间取次人
哭十侄
到官六月（一作日）寄书回未病封题死后开一命至卑人尽得九泉何事独相催唯忧旅榇还乡逺况是亲丧继踵来数世学文终若此可怜门户转隳頺
秋阴
一夜风声晓更狂起来庭户顿凄凉不知红日在何处时见黑云微有光天落水中兼鴈影露啼林罅带枫香愁人莫苦登高阁说着江山已断肠
寄介夫
天恨吾侪各一方夕阳千度到西窻因循流俗今皆是磊落如君信少双书未来年难得报心从薄宦始应降可怜汉水无拘系长与旴江会九江
书懐寄介夫
弃材幸免杂舆薪收拾缁衣出洛尘渐老得闲纔是性谩言成谑且随人能传身后须文字要识胷中只鬼神俗子不劳轻毁誉问天长乞醉乡春
关徐
云长不絶旧君情元直终随老母行立效报公何感慨指心辞主更分明三方本以兵攻战一士能为国重轻多谢曹刘存大度任教忠孝得成名
送张宏下第南归
世家元是武夷孙四上观光预国宾地底岂无干斗气天边争奈饮牛人田宜秫稻应多酒路入溪山渐少尘身计未谐归计好一樽犹可醉乡邻
葛陂逢何道士
十数年前别我行相逢犹是旧颜形琴声渐古听来淡药味虽凡试最灵出有酒钱天下富住无家地浪头萍神仙可学应须学万里蓬莱一点青
俞秀才山风亭小饮
炎炎千室热如烘亭压山头独有风雨意生狞云彩黑秋容细碎树枝红半天斜日归心动一面平川醉眼空却是梦魂无所得人间岂少翠微宫
谢宋屯田见示永平録海南编
多少儒衣只假涂贵来谁肯更观书其间或以文争胜未见如君识有余长把六经为准的最应三代是权舆可怜后世名空在直钓而今岂得鱼
闽中岁暮
休道南人暖过冬苦寒今与北方同霜严欲裂地到底日短不行天正中谁使智愚相伴老便将荣辱断还空乡愁莫更欺闲客薄酒从来亦有功（白乐天有酒功赞）
送侯殿直之官吉州
待诏何年别玉堂笔端浑欲继锺王官资未出风尘外踪迹曾亲日月光扶老只今非逺道荐能从此有封章庐陵若耍高文写争得滁州在故乡（滁州欧阳使君庐陵人也）
偶题饶秀才溪光亭
北出城来驻马蹄君家别馆幸临溪雄虹见雨遏不断潦水到秋痕渐低万事热心成浩叹一樽撩眼怕长迷俗人谁会儒生意是处醉吟还日西
宗人宅仁知阁
江南尽是山水地君子固求仁知名可怜尘土不到眼只有云泉相伴清人间扰扰知何在日暮悠悠空鬬行明月一栏风一枕醉乡犹可过浮生
早夏偶作
闲愁不觉过年光强半精神似醉乡几度雨来成恶热有时云断见斜阳古人事业尘空满故国园林草自长赖得南华怜我病一篇齐物胜医方
匈奴传
汉家经武意如何也信狼心欲偃戈岂是虏庭佳丽少自縁婚礼货财多女从宗室方抡择赋出齐民更刮摩若向大臣求侄媵当时谁肯议通和
忠武侯
齐霸燕强旧有基当年管乐易为竒何如新野羇栖后正值曹公挟帝时指画二州收汉烬安排八阵与天期才高命短虽无奈犹胜隆中世不知
次韵答陈殿丞见寄
颠倒江湖二十春干时的是妄庸人先容不肯收蟠木高足无从得要津众与善名酬苦志莫将吟味养闲身食田饮井知谁力下有骄儿上有亲
赠韩侍禁
阀阅山西旧将家一官沦落向天涯目皮相处应难识髀肉生来只自嗟野囿几年饥虎豹旱雷何日起龙蛇呉歌楚舞时相慰剑铗梅干铁有花
送沈秘校
君家龙虎弟兄贤斗酒相逢楚水边雨露自今荣一命尘埃未免困三年高谈欲出稠人右敏政当居俗吏前异日能来见逋客麻姑碧洞古时天
寄题钱塘毛氏西湖园
昔年曾泛西湖流君今更住西湖头人生多是未得往地上有天何处求朱楼照影钟磬晓画船落手芙蓉秋鲤鱼赤鳞应不少待与水仙相伴游
自解
人生何苦要多才百虑攒心摘不开夜月几曾无梦处春风只管送愁来秃毫强会悠悠事浮世无过满满杯看取秦坑烟焰里是非同作一抔灰
不寐
四壁空空絶语声困来终是睡难成孤灯要与人相背寒漏苦教天不明累月故园无信息几般闲事恼心情别愁若解生华发一夕应添一万茎
韩偓集有自抚州往南城县舟行见拂水蔷薇之诗南城吾乡也因题八句
韩偓当年赴七闽舟行过此倍凝神江边石上知谁处緑战红酣别是春往事几多书不记仙源依旧地无尘花光柳色今何限更有才人胜古人
代书答陈次公
咄咄休休一世闲百年都是浪悲欢高谈不待傍人笑立事须知自古难时见老颜来鉴里已将生计托云端六鳌未可挥刀斫肯便临溪把钓竿（来书以俗子疑予求人慰荐故有是答）
和君赐题尧辅斋壁
书林老仙头欲斑近日卜居呉楚间麻姑世界尽赢得羲皇兴味先追还川流切对夏无暑山月出来门未关笑杀区区躁求者不因贫病不曾闲
送王都曹
古木亭边夜响晨饯壶重迭拥双轮高文健笔科场手白发青衫宦路人十月霜风还劈面六街尘土会欺贫麻源碧涧神仙地早晚归来伴隐沦
送危太博
一片灵台众共知宦途宁肯避危机至诚似有神明助尽室初从瘴海归烈火岂能伤美寳覆盆终是见炎晖人生未出功名外多少京尘待染衣
题虞侍禁山亭
岭上櫩楹缔构新我来登望倍凝神可怜韬畧真名将犹与溪山作主人会把松心欺过雪更凭花蕚占留春江南风物虽佳丽争奈燕然有虏尘
君锡宰寿春
沦落多愁笑不成水边还是送君行官为令长前程好地近乡关喜气生百里有人观惠术三年唯我见交情山中后夜思贤处风月犹应似旧清
钱寺丞知白州
大邑歌謡日尚新忽惊千骑拥行尘宦游莫叹登长道天意先教福逺人城在海隅门少客地锺阳气景常春政成不患无知巳按察当今正直臣（集贤杜公出使广西）
次韵答史太博
驿使将诗访逺山发函宁暇正衣冠秦城未割难论价燕谷纔吹已不寒占毕有心忘老至惰农无罚贺恩寛一枝数粒唯知分岂是明时学考盘
蝉
一蜕嚣尘向此生柳枯槐老正伤情高吟尽日知谁听零露充肠且独清螳斧不劳阴致害貂冠犹可共传名骚人若有遗魂在应放寃声伴尔鸣
寄史屯田
秀汝清旴数舍中系匏名谒竟难通只知俗吏隆官业不意高文有古风朝请待趍天屏北家园归省浙江东逺民利害闻应熟早晚嘉谋沃舜聪
答丘寺丞示月蚀诗
一夜吟公月蚀诗睡魔惊走醉魂飞如将混沌重区别要使君臣有等威天道至高全指掌古人虽死合知非相思无计能相见何日轩车向北归
蓬屋
长檐数尺庇堂东疎漏从来只有蓬日影碎如秋树下雨声初似夜船中竹经蠧了多垂地箬到干时半卷空此处想非人所竞众言千万莫相攻
阶基
堂前一级似阶墀无石无砖只旧基泥饰顷因年节近蹋崩唯是客行时谁曾罗袜双来上多谢苍苔久不离从此便成贫景致竹帘垂处最相宜
宜春台
谪官谁住小蓬莱唯有宜春有古台千里待看毫末去万家攒作画图来云中罗绮香风落月底笙歌醉梦回莫恠江山苦相助骚人没后得真才
东湖
古郡城池已瞰江重湖更在郡东方水仙坐下鱼鳞赤龙女门前橘树香路絶尘埃非洒扫地无风雨亦清凉使君待客多娯乐只有醒时觉异乡
送赵拊（祖讳湘）
先朝名士有遗孙狼藉麻衣化洛尘笔下毎求千古意醉中曾过几回春劳生只见年年老客路相逢事事新满座狂歌时莫笑眼看燕市若无人
太平州十咏亭
客游无日暂开颜姑孰溪边偶得闲风景直疑图画出古今都似梦魂间桓温罪逆休重问谢傅英灵已不还深美谪仙遗世务酒船椎皷浪如山
