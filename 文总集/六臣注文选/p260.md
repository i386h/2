<!-- { "loadSidebar": true } -->
　　【善曰春秋汉含孳曰故三公象五岳九卿法河海三公在天法三台九卿法北斗　济曰叶合符同也上合星象者三台星主三公位也下同川岳九卿法河海三公又象五岳也】必待天爵具脩人纪咸事然后防才授职【五臣作位】揆务分司【善曰孟子曰仁义忠信乐善不倦此天爵也公卿大夫此人爵也古之人脩其天爵而人爵从之汉书诏防公孙曰天文地理人亊之纪子大夫习焉公孙对曰天地无私亲顺之利起逆之害生此天文地理人事之纪也尔雅曰揆度也　翰曰仁义忠信礼乐曰天爵人有此六者具脩则为人纪纲皆可从于王亊然后因才以授其位度事以分其司主也】是以五正置于朱宣下民不忒【善曰左氏传郯子谓昭子曰少皥摰之立鳯鸟适至故纪于鸟乌师而乌名五雉为五工正河图曰大星如虹下流华渚女节意感生白帝朱宣宋均曰朱宣少昊氏郑孝经注曰忒差也　向曰少吴之立有鳯凰至故以鸟名官以鳯凰为厯正鸟司分伯赵司至青鸟司开丹鸟司闭此五正也朱宣则少吴之号也忒差也言下人皆不差失】九工开于黄序庶绩其凝【善曰汉书刘向上疏曰舜命九官济济相让和之至也应劭尚书禹作司空弃作后稷契作司徒咎繇作士垂作共工益作虞伯夷作秩宗防作典乐龙作纳言凡九官皇甫谧帝王世纪曰舜始即真改正朔以土承火色尚黄尚书中所谓建黄授正改朔尚书咎繇曰庶绩其凝孔安国曰凝成也　良曰工官也黄帝将兴有瑞云故以云为官名有五又有同徳者四人以五合四为九官也黄序则黄帝也庶众绩功凝成也】周官三百汉位兼倍【善曰礼记曰有虞氏之官五十夏后官百殷官二百周官三百汉书曰秦立百官汉因循不革自佐史至丞相十三万三百八十五人今云兼倍略言之耳　铣曰周建官号有三百也汉位兼而倍之】歴兹以降游惰【五臣作情】实繁【善曰孔丛子赵王曰仲尼大圣自兹以降世业不替礼记曰垂绥五寸防惰之士郑曰惰游罢人也尚书曰实繁有徒　济曰歴从兹此降谓从汉至齐游散之官怠惰之职者实繁多也】若闲冗卑【五臣作毕】弃则横【去声】议无己【善曰荀恱申鉴曰正贪禄省闲冗与时消息昭惠防下文頴汉书注曰冗散也孟子曰圣王不作诸侯放恣处士横议　翰曰冗散之官言若闲散之官尽为弃废则怨嗟横议无己】冕笏不澄则坐谈弥积【善曰魏志郭嘉说太祖曰刘表坐谈客耳　向曰冕笏官之服饰也若官不事澄清之道则坐为谈讥者益复多积也弥益也】何则可脩善详其对【善曰家语孔子曰欲善则详王肃曰欲善其事当详慎之毛苌诗传曰详审也　铣曰则法言用舍二途何法可脩而行之善为详审以对我也】又问昔者贤牧分陜良守共治【传曰公羊传曰自陜以东周公主之自陜以西邵公主之袁焕与曹植书曰邵公与周公俱受分陜之任汉书曰孝宣躬亲万机励精为治常称曰与我共治者其唯良二千石乎　济曰贤牧分陜谓邵公也】下邑必树其风一乡可以为绩【善曰论语曰子之武城闻弦歌之声郑曰武城鲁之下邑尚书曰章善瘅恶树之风声一郷谓桐乡也汉书曰朱邑为桐乡啬夫防平不苛及死子葬之桐郷人为邑起冢立祠　良曰言虽小邑必树其风化也五州为郷万二千五百家也绩功也】至有旦抚鸣琴曰置醇酒【善曰吕氏春秋曰宓子贱治单父弹琴身不下堂而单父治汉书曰曹参代萧何为相国日夜饮酒卿大夫以下吏及賔客见参不亊事来者皆欲有言至者参辄饮以醇酒度之欲有言复饮醉而后去终莫得开说　翰同善注】文而无害严而不残故能出人于阽【盐】危之域跻【五臣作济】俗于仁夀之地【善曰汉书曰萧何以文毋害为沛主吏掾音义曰文无所枉害也汉书曰隽不疑为吏严而不残也汉书贾谊上书曰安有天下阽危者若是臣瓒曰临危曰阽或曰阽屋檐也汉书王吉上疏曰陛下敺一世之民跻之仁夀之域则俗何以不若成康夀何以不若高宗也　良曰贤吏虽守文法不害于人也虽严肃而不残暴于下故能济出临危之人俗为仁义故使人登夀考也阽临也域亦犹地也】是以贾谊言天【五臣无天】下之有恶吏之罪也【善曰贾子曰吏能为善则人必能善也故人之不善也吏之罪也　铣曰吏之仁贤　黎民不犯吏之不肖则民有恶则吏之罪也】顷深汰太珪符妙简铜墨【善曰范晔后汉书曰诏书沙汰刺史二千石以贾琮为冀州刺史说文曰汰简也汰达盖切周礼曰上公之礼执桓珪诸侯之礼执信珪诸伯执躬珪汉书曰文帝初与郡守为铜虎符竹使符潘安仁夏侯湛诔曰妙简邦良尔雅曰简择也汉书曰县令长皆秦官秩六百石以上皆铜印墨绶也　济曰顷犹向时也汰谓沙汰珪符谓刺史铜墨谓县令】而春雉未驯秋螟不散【善曰范晔后汉书曰宋均迁九江太守山阳楚沛多蝗其飞至九江东界者辄东西散去　良曰东观汉记鲁恭为中牟令是时郡国螟伤苗稼而独不入中牟河南尹袁安闻之疑不实使仁恕掾肥亲往观之亲与恭俱坐桑下有雉过止其傍傍有儿童亲曰何不捕之儿曰雉方育子也亲乃曰所以来者察君之迹尔虫不犯竟一异化及鸟兽二异童子有仁心三异也言今虽沙汰刺史妙简县令而春雉且未驯秋螟复不散也驯行也螟虫所以食苗者】入在朕前凑其智略出连城守阙尔无闻【善同铣注　铣曰汉吾丘夀王为东郡守有诏赐夀王书曰子在朕前之时智略辐凑及至十余城之守职事并废甚不称在前时何也言今所选刺史县令亦如此】岂薪槱【由】之道未为网罗之目尚简【善曰毛诗曰芃芃棫朴薪之槱之毛苌曰山木茂盛万人得而薪之贤人众国家得用蕃兴也曹子建书曰仲宣得步于汉南孔璋鹰扬于河朔吾王设天网以该之孔安国尚书传曰简略也　翰曰槱积大简略也文子曰有鸟将来张罗而待之得鸟者罗之一目今为一目之罗无可得鸟言求贤不广何由得贤者也目网目也言今之求吏未得贤者岂薪积之未久为复网罗之目尚略】悉意正辞无侵执事【善曰汉书诏防晁错曰大夫其正论毋枉执事音义或曰毋为有司枉挠　向曰悉尽也无侵执事谓无恐侵误执事之臣不尽意正辞以对】
　　又问朕闻上智利民不述于礼大贤彊国罔图惟旧【善曰史记商君说秦孝公曰圣人茍可以彊国不法其故茍可以彊民不脩其礼也　铣曰上智之人且利于民而不述于礼大贤之人彊于国无谋于旧法皆取权宜以为制度但利民彊国而已】岂非疗饥不期于鼎食拯溺无待于规行【善曰毛诗曰泌之洋洋可以乐饥郑曰泌水洋洋然饥者见之可饮以饥音义与疗同家语曰子路南游于楚列鼎而食抱朴子曰规行矩步不可以救火拯溺也　济曰权宜应时之理岂非饥者不择飱拯济沉溺者岂待为规矩之行步贵救之而已】是以三王异道而共昌五霸殊风而并烈【善曰淮南子曰五帝异道而徳覆天下三王殊事而名施后世左氏传賔媚人曰五伯之霸也勤而抚之以役王命杜预曰夏伯昆吾商伯大彭豕韦周伯齐桓晋文战国防赵王谓赵文曰三代不同服而王五伯不同俗而政　良曰三王谓夏殷周也五霸晋文齐桓秦缪楚庄宋襄异道谓异其政道殊风谓殊其风化霸长烈盛也】今农战不脩文儒是竞【善曰商君书曰国待农战而安君待农战而尊论衡曰上书白记者文儒也夫文儒之力过儒生况文史也　翰曰脩理也今田农及兵战之事并不理文儒之人皆相驰竞】弃本徇末厥滋多【善曰汉书诏曰农天下之大本也而人或不务本而事末故生不遂李竒曰本农也末贾也　向曰徇求厥其也】昔宋臣以礼乐为残贼汉主比文章于郑卫【善曰宋臣墨翟也孙卿子曰乐也者和之不可变者也礼也者理之不可易者也墨子非之几过刑也墨子贱礼乐而贵勇力贪则为盗富则为贼治世反是汉书曰宣帝数从王襃等所幸宫观辄为歌颂议者多以为滛靡不急上曰辞赋大者与诗同义小者辨丽可嘉譬如女工有绮縠音乐有郑卫也　济同善注】岂欲非圣无法将以既道而权【善曰孝经曰非圣人者无法论语子曰可与共学未可与适道可与适道未可与立可与立未可与权公羊传曰权者何权者反于经然后有善者也　铣曰贱礼乐文章岂欲非先圣之道而以为无法乎以穷道而权时之宜既犹穷也】今欲専士女于耕桑习乡闾以弓骑【善曰孝经钩命决曰耕桑得利究年受福史记曰赵武灵玉胡服以习骑射也　良曰今欲専男士为耕女士为桑以资衣食乡闾之间习于弓骑以备战也】五都复而事庠序四民富而归文学【善曰汉书曰王莽于五都立均宫更名雒阳邯郸临淄宛成都五都市长皆为五均司市师又曰平帝立学官郷曰庠聚曰序管子曰士农工商四民者国之右民也　翰曰五都谓临淄宛洛邯郸成都也于时此五都人叛故欲先农战后庠序待民富归文学之道庠序亦学】其道奚若尔无面从【善曰尚书曰予违汝弼汝无面从也　向曰奚何若如尔汝也面谓对面顺从而退有异言】
