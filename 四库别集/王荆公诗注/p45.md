<!-- { "loadSidebar": true } -->
　　空庭五月尚寒生囘首尘沙自鬰蒸砌水乱流穿石厎野云髙出蔽山层跻攀欲絶人间世缔构应从物外僧肠胃坐来清似洗神竒未怪佛图澄【杜诗炎天避鬰蒸○刘沧诗寒山半出白云层又韦处厚诗縁崖踏石层○佛图澄传腹傍有一孔常以絮塞之每夜读书则防絮孔中出光照一室又尝斋时平旦至流水侧腹傍孔中引出五臓六腑洗之还纳腹中】
　　送彦珍
　　挟策穷乡满鬓丝阪田荒尽岂常窥未应谷口终身隐正合菑川举国推握手百忧空往事还家一笑即芳时柘岗定有辛夷发亦见东风使我知【正月诗瞻彼阪田有菀其特注阪田﨑岖墝埆之处○谷口菑川二事并见别注○呉彦珍所居在拓冈属临川】
　　寄张先郎中【张子野也】
　　留连山水住多时年比冯唐未觉衰篝火尚能书细字邮筒还肯寄新诗胡床月下知谁对蛮榼花前想自随投老主恩聊欲报毎瞻髙躅恨归迟【陈胜传丛祠中夜篝火注篝者笼也篝音沟○韩诗夜书细字缀语言○风俗通曰灵帝好胡床董卓拥胡兵之应也○庾肩吾胡床诗曰传名乃外域入用信中京足欹形已正文邪体自平○魏略曰裴潜为兖州刺史尝作一胡床及去留以挂树○晋庾亮传亮在武昌佐史殷浩之徒乗秋夜往共登南楼俄而不觉亮至诸人皆起避之亮徐曰诸君少住老子于此兴复不浅便据胡床与浩等谈咏竟夕○说文曰榼酒器也○成公十五年晋栾鍼使行人执榼承饮造于子重○唐人诗云莫叹青山抛皓月且倾蛮榼尽浓醪○白诗蛮榼来方防防茶到始煎又小花蛮榼二三升○僧文兆诗别来锄久废身老恨归迟】
　　汜水寄和父
　　虎牢闗下水逶迤想汝飘然过此时洒血只添波浪起脱身难借羽翰追留连厚禄非朝隐乖隔残年更土思已卜冶城三亩地寄声知我有归期【郑州唐有汜水县本朝九域志无之○庄二十一年自虎牢以东杜注在河南成臯县○寰宇志郑地汉属河南宋武帝立司州理虎牢东魏分荥阳置成臯郡理今之泛水○杜诗洒血江汉身襄疾又脱身簿尉间始与捶楚辞又天涯春色催迟暮别泪遥添锦水波○扬子渊骞篇或问柳下惠非朝隐者欤○此言禄厚则责深不可言朝隐矣○土思乌孙公主事公尝有寄声冶城人为我问一丘之句○王维诗五湖三亩宅万里一归人唐人好使三亩地○退之荐士诗使以归期告】
　　寄吉甫
　　朱顔去似朔风惊白髪多于野草生挟策读书空有得求田问舍转无成解鞍乌石岗边路携手辛夷树下行今日追思真乐事黄尘深处走鸡鸣【李翺云人之受命长者不过七十八九十至百年者则稀矣虽飨百年若风之飘而还也○杜牧诗古人容易去白髪等闲生○白傅草诗野火烧不尽春风吹又生○挟策求田二事公屡使○解鞍携手皆言抚州旧游○鸡鸣即于黄尘深处走此言趂朝时】
　　次韵平甫村墅春日
　　昨日青青尚未齐忽看春色满髙低陂梅弄影争先舞叶鸟藏身自在啼樵蹻踏云归旧径渔蓑背雨向前溪似知我欲逃轩冕谈笑相过各有携【退之诗南阳郭门外桑下麦青青○少陵百舌诗花宻藏难见又鸟呼藏其身○王褒传离疏释蹻而享膏粱注蹻居略反以绳为之韩诗雪径低樵叟○韩渥诗须信闲人有忙事晓来冲雨覔渔师○庄子缮性古之所谓得志者非轩冕之谓也轩冕在身非性命也物之倘来寄也○杜诗手中各有携倾榼浊复清】
　　即席次韵防之泛舟
　　画舸幽寻北果园应将陈迹问桑门地随墙堑行多曲天着岗峦望易昏故国时平空有木荒城人少半为村悠悠兴废皆如此赖付干愁酒一樽【北果园近半山○杜诗果园坊里为求来○桑门见上注○选诗故林衰木平荒池秋草偏○白诗市井萧条半似村○韩诗干愁漫解坐自累与众异趣寜相亲宋范晔传有干愁字笑愁虽异干义则同】
　　示长安君【此诗恐是使北时作长安君公妹也】
　　少年离别意非轻老去相逢亦怆情草草杯盘供笑语昏昏灯火话平生自怜湖海三年隔又作尘沙万里行欲问后期何日是寄书应见鴈南征【退之送师服诗草草具盘馔不持酒劝酬○张耳传贯髙仰视泄公劳苦如平生欢○成都记诸葛亮送费祎使呉别于江上祎曰万里之行始于此矣○乐天诗云雨三年别风波万里行○刘长卿诗离乱要知君到处寄书须及鴈南飞】
　　和平甫招道光法师
　　链师投老演真乗像劫空王与肱于总持门通一路以光明藏续千灯从容发口酬摩诘邂逅持心契慧能新句得公还有赖古人诗字耻无僧【升经若有沙门来聴经当置上座道士链师自在其下○法华经唯有一佛乗余二即非真○神秀碑髙悟与真乗同彻○昙无罗防曰释迦佛正法住世五百年象法一千年末法一万年华严经第十四巻有空王佛○神秀碑有师而成即燃灯佛所无依而说是空王法门○华严经成就总持三昧门此真佛子之住处○楞严经颂十方薄伽梵一路湼槃门○圆觉经入于神通大光明藏维摩诘与二千魔女说法云诸姊有法门名无尽灯汝等当学无尽灯者譬如一灯然百千灯冥者皆明明终不尽李白尊胜憧颂传千灯于智种了万法于真空○维摩问三十二菩萨不二法门○韶州法海禅师初见六祖问曰即心即佛愿垂指喻祖曰前念不生即心后念不灭即佛成一切相即心离一切相即佛吾若具说穷劫不尽吾偈曰即心名慧即佛乃定定慧等待意中清净悟此法门由汝习性用本无生双修是正法海信受以偈賛曰即心元自佛不悟而自屈我知言慧因双修离诸物○诗字有僧如贾岛僧敲月下门之类郑谷云台集其诗用僧字凡三十五处故诗人云仲先笔苑多笼鹤郑谷诗坛爱惹僧盖谷诗好使僧字而魏野仲先诗好使鹤字二公以僧鹤格致清髙故句多及之】
　　和祖仁晚过集禧观
　　妍暖聊随马首东春衫犹未着方空烟霞送色归瑶水山木分香绕阆风壮髪巳输尘外緑衰顔漫到酒边红日斜归去人间世却记前游似梦中【栾黡曰余马首欲东○汉元纪罢齐三服官注春献冠帻縰为首服纨素为冬服轻绡为夏服凡三师古曰縰与纚同音山尔反即今之方目又后汉建初二年诏齐相省氷纨方空縠吹纶絮纨素也氷言色鲜洁如氷释名曰縠绶也方空者纱薄如空也或曰空孔也即今之方目纱也纶似絮而细吹者言吹嘘可成亦纱也○王元长曲水序穆王八骏如舞瑶水之隂○杜子美九成宫诗廵非瑶水逺○三岛记昆仑山有三角其一角正北千星辰之辉名曰阆风巅又十州记聚窟州在西海中北接昆仑二十六万里山上专多大树与枫木相类而林芳叶香闻数百里名曰反魂树○赵后传我男也额上有壮髪似孝元皇帝师古曰壮髪当额前侵下生今俗呼为圭头者是也言尘外人不与事接故髪常緑○潘安仁金谷诗醴染朱顔○东坡诗衰顔得酒尚能韶又儿童误喜朱顔在一笑那知是酒红】
　　送程公辟转运江西【公辟于嘉祐间尝为洪州主治平三年为江西路转运副使故公诗有不异重临最慰漳濵之句】
　　江西一节铸黄金最慰漳濵父老心直孺重来真强予次公今不异重临余风尚有欢謡在陈迹非无胜事寻豫想新诗能寄我十年华省故情深【周礼地官掌节凡邦国之使节山国用虎节土国用人节泽国用龙节皆金也以英荡辅之○汲黯字直孺拜淮阳太守伏谢不受印绶数强予然后奉诏○黄霸字次公为京兆尹坐乏军兴有诏归颍川太守官以八百石居治如其前柳柳州再授连州酬别刘梦得诗重临事异黄丞相三黜名慙柳士师】
　　次韵防之即席
　　酿成呉米野油囊却爱清谈气味长闲日有僧来北阜平时无盗出南塘风亭对竹酬孤峭雪径寻梅认暗香江上中泠应未变一杯终欲就君尝【仙人王方平传沽酒余杭姥得一油囊酒五防许○乐天谢刘梦得寄糯米李浙东舞衫诗金屑防浓呉米酿银泥衫稳越娃裁○僧谓寳公之流北阜指钟山○南塘秦淮南岸塘也祖逖传所从賔客义徒多为盗逖抚慰之曰比复南塘一出否盗为吏所绳逖輙拥防之又谢公时厮养逋亡多窜在南塘诸船中或欲一时搜索谢公不许曰不容置此軰何以为京师○公梅诗又有风亭把酒酬孤艳雪迳廻舆认暗香之句○张又新水録代宗时李季卿刺湖州至维扬遇陆鸿渐谓曰陆君善茶天下所闻扬子南泠水又殊絶今者二妙千载一遇何可轻失乃命军士信谨者挈瓶操舟深诣南泠陆洁器以俄水至陆以杓扬水曰江则江矣非南冷者似临岸者使称不敢绐既而倾诸盆至半遽止又以杓扬之曰此南泠者矣使蹶然骇服曰某自南泠斋至岸舟荡半惧其尠挹岸水以增之处士之鉴神鉴也李大惊陆又曰楚水第一晋水最下因命吏占而次第之○賛皇公李徳裕博达士居廊庙日有亲知奉使于京口李曰还日金山下扬子江中泠水与取一壶来其人举棹日醉而忘之泛舟止石城下方忆乃汲一缾于江中归京献之李公饮后叹讶非常曰江表水味有异于顷岁矣此水颇似建业石城下水其人谢过不隐○杜牧之诗商歌如不顾归棹越南泠自注某家在朱方扬子江界有南泠北泠据此则中泠之外又自有南泠北泠耶】
　　和王防之秋浦望齐山感李太白杜牧之
　　齐山置酒菊花开秋浦闻猿江上哀此地流传空笔墨昔人埋没已蒿莱平生志业无髙论末世篇章有逸才尚得使君驱五马与寻陈迹久裴囘【齐山在池州贵池县南五里王晳齐山记云山有十余峯其髙正等故曰齐山或谓齐刺史齐映有善政好此山因名焉按唐书载映为江西观察使不作池州郡牧题名却有齐照当是以此得名也○池阳记秋浦水源起石埭北带郡城南走驿道为舟楫之路李景业始筑大隄于南续长桥于北○杜牧之齐山诗人世难逢开口笑菊花须插满头归○太白秋浦诗秋浦猿夜愁黄山堪白头又君莫向秋浦猿声碎客心○张释之传卑之无甚髙论王褒传有逸才荆公平生以三代自诡下眎汉唐宜谓二公无髙论特以逸才许之耳】
　　次韵登防之髙斋有感
　　台殿荒墟辱井堙豪华不复见临春北山漠漠云垂地南埭悠悠水映人驰道蔽亏松半死射场埋没雉多驯登髙一曲悲亡国想绕红梁落暗尘【辱井即景阳宫井○建康志云井在台城内陈末后主与张丽华孔贵嫔投其中以避隋兵其井有石栏多题字旧传云栏有石胍以帛拭之作烟脂痕或云石胍色类烟脂故一名烟脂井○欧阳公集古録防尾云景阳楼下井记不着撰人名氏述隋灭陈叔寳与张丽华投井事其后有铭以为戒又有唐江寜县丞王震井记云井在兴严寺其石槛有序称余者晋王广也其文字磨灭仅可识其十一二今其文尚可读处有云前车已倾负乗将没也曾南丰集亦载井有篆文云辱井斯在可不戒乎并下文共十八字在井石槛上不知谁为之文临春见和防之登髙斋注左氏井堙木刋○子美赋云九天之云下垂北山即钟山○建康实録于方山南截淮立埭即南埭○贾山至言隐以金槌树以青松为驰道之丽至此使其后世曾不得邪径而托足焉○李太白金陵懐古诗緑水絶驰道青松摧古丘○齐武帝数幸琅琊城游钟山射雉至湖北埭鸡始鸣射场盖距埭不逺○谢晖诗舞馆识余基歌梁想遗啭注妙歌者发声声绕梁而尘起故见梁则想其遗声○博物志昔韩娥东之齐粮匮过雍门鬻歌假食既去而响绕梁三日不絶○隋薛道衡诗空梁落燕泥】
　　和防之重感南唐事
