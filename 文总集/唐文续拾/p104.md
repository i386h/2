<!-- { "loadSidebar": true } -->
    自开元二十五年修《格式律令事类》三十卷、《处分长行敕》等，自大历十四年六月、元和二年正月，两度制删之，并施行。伏以诸司所奏，苟便一时，事非经久，或旧章既具，徒更烦文，狱理重轻，系人性命。其元和二年准制删定，至元和五年删定毕，所奏三十卷，岁月最近，伏望且送臣本司。其元和五年己後，续有敕文合长行者，望令诸司录送刑部。臣请与本司侍郎、郎官参详错综，同编入本，续具闻奏，庶人知守法，吏绝舞文。（《唐会要》三十九）
    ☆李文则
    文则，建中朝人。
    ○大唐故宣州宣城县尉李府君夫人贾氏墓志铭（并序）
    夫人讳嫔，字淑容，长乐人也。其先晋唐叔之後，因别封而族焉。远祖谊，以文傅长沙桓王，汉帝膝之前席。洎王莽未裔，祖复以创命功，遂图云阁旌美之，则本仁义、淬文质、守忠信者，良亦多矣。祖王父艺，易州遂城县令；王父玄操，州刺水县令；烈考彦，朝请大夫阆州刺史；皆种德前烈，温温其恭，泽流子孙，世济於美。夫人妙闲闺壶，明练威仪，婉娩潜会於徽容，工巧实资於柔德。有行之岁，仪凤于飞，闻既见之诗，而誓心永毕。公陇西人也，举贤良，授宣城尉，其馀官婚，列於别传，故不书。遂能宫徵调和，埙篪韵叶，奉苹藻而修盥馈，朝舅姑而事组纟川，雍々喈喈，闻唱必和。岂图天不吊，歼我良人，夫人感恭姜之遂孤。痛颜子之不幸，至哀而哭不在夜，居丧而动必合礼，遂贞其节，洁其名，守其婺矣。以从父之弟住於兹邑，因臻焉。又能恤孤弱以慈，睦天伦以孝，优游自得，喜怒不形。谁谓六极俄锺，遐龄不享，以建中二年二月十二日寝疾，奄终於赵州元氏县之官舍。浃族衔哀，举门抱痛，春秋七十有六。无子，有张氏女一人，泣血毁容，殆将灭性。以其年三月廿三日窆於七义原，权礼也。合防之志，今则未从，同穴之言，他年奚复。从子文则哀迫恳到，寄词于石。铭曰：
    於昭祖宗，诞膺明哲。爰洎夫人，克勤礼节。人钦嘉行，族满休声。心存大顺，志洁孤贞。嘉行伊何，合於内则。休声伊何，轨仪不慝。物终歇灭，道有湮沦。哀哀孝女，尽我生人。一扃泉壤，万岁千春。（石刻）
    ☆李齐运
    齐运，蒋王恽孙。始补甯王府东阁祭酒，擢累监察御史、长安令、京兆少尹，出为河中尹。李晟壁渭桥，齐运时拜京兆尹，督刍粟饷晟。贼平，颇有助，改宗正卿，进至礼部尚书。
    ○请收利以助公厨奏
    当司本钱至少，厨食阙绝。请准秘书省、大理寺例，取户部阙职官钱二千贯文，充本收利，以助公厨。（《唐会要》九十三）
    ☆皇甫政
    政，贞元中越州剌史。
    ○请补进绫奏
    贞元十年，进绫一千七百匹，至汴州，值兵逆叛，物皆散失。请新来客户，续补前数。（《唐会要》八十五）
    ☆郑叔则
    叔则，贞元中太常卿。
    ○皇太子觐谒暂服墨衤参议
    准礼，子为母齐衰杖周，更无贵贱降杀之别。伏以圣上以大中立教，以至孝兴理，宪章古道，肃慎礼文。皇太子禀训睿哲，因心孝敬，缘情酌礼，复古为宜。准礼既葬卒哭，十一月小祥，十三月大祥，十五月礻覃。至于昏定晨省，问安视膳，不可服衰麻密近宸。伏请每诣正内觐谒，暂服墨礻参，归至本院，依旧麻。庶适变通，允叶情礼。（《唐会要》三十八）
    ☆萧据
    据，贞元中河中府仓曹参军。
    ○请详定妇为舅姑服状
    堂兄侄女子适李氏，婿见居丧。今时俗妇为舅姑服三年，恐为非礼，请礼院详定。（《唐会要》三十八）
    ☆令狐建
    建，滑亳、魏博节度使彰子。累官左神武军右领军卫大将军。坐专杀，贬施州别驾。卒，赠扬州大都督。
    ○议改武成王庙祝版署名奏
    当今兵革未偃，宜存武教以尊古，重忠烈以劝今，欲有贬损，恐非激劝之道也。顷者追尊也，致礼者文，戡乱者武，遂追尊王位，以时祠之。为武教之主，若不尊其礼，则无以重其教也。故文武二教，犹五行之迭用，四时之代序，固宜并立，废一不可。况其典礼之制，已历三圣，今欲改之，恐非宜也。（《唐郊祀录》卷十）
    ☆李业
    业，贞元时河东节度使兼太原尹。
    ○草马不许出界奏
    当管诸军州草马，准贞元三年十二月十三日敕文，不许出界。又准去年五月十五日司门转牒，诸道应有草马，准敕并不命出界。今缘近日诸道差人，于当管市马，不依敕文，并收草马。伏乞天恩，诏下诸道，准元敕约勒。（《唐会要》七十二）
    ☆李兼
    兼，德宗时江西都团练。
    ○破贼神应请付史官奏
    建中四年，臣任鄂州剌史，逆贼李希烈之将童待召率众袭鄂州，顺风纵火，邑屋将焚。臣乃祷於城隍神，倏忽风回，火烈贼溃，遂击破之，连拔黄、沔二州。请付史官，以答神意。（《册府》三百九十八）
    ☆杨贞
    贞，贞元时御史中丞。
    ○现任官不得离任奏
    现任官或被诸司不奏便移文牒充判官。伏请自今已後，应现任州县正官不承制敕差补，不得辄离任。（《唐会要》七十八）
    ☆刘震
    震，贞元中试左骁卫兵曹参军。
    ○唐故朗州武陵县主簿桑公墓志铭（并序）
    公讳，字，受姓命氏，编于史册。曾祖克诚，皇朝左羽林军长史；祖瑰，皇朝江夏郡司马；父倩，皇朝试庐州长史。公阀阅勋华，世为显族，博究书传，达不因人，肃政推能，历有梅香之任。清规迥秀，服称时辈；虚心应物，士归雅望。天宝五载，奄从大夜。
    夫人太原王氏，东都闲厩使知古第三女也。聪惠柔顺，贤和早彰，笄岁移天，主公中馈，既谐琴瑟，鸾凤和鸣。居公之丧，弃膏捐粉，敬依佛道，斋戒为心，训子孀仪，亲姻仰则。天宝末，贼将禄山掩有河洛，乾元之中，思明继祸，中原鼎沸，涂炭生灵，十室九空，人烟断绝，少有疾疹，遂至膏育，辛丑年中十一月而卒，攒窆洛城南缠私第，从时宜也。
    日诸月诸卅馀祀，爱子日初，朝散大夫试鸿胪卿，累朝忠臣，佐辅戎幕，荡涤边羯，拂锄群丑，功逾卫、霍，计拔良、平，久俟通年，获此龟吉。以贞元五年八月廿一日，归河南县平乐乡先君，礼也。顷家尽产，卜宅从仪，恐陵谷难常，刊石将为不朽。词曰：
    积德馀庆，福垂後昆。高门是封，龙虎风云。先君旧域，孝妇新坟。千秋万古，盛嗣存存。（石刻）
    ☆李吉甫
    《全唐文》五百十二有传。
    ○修元献皇后斋奏
    准国朝故事，昭成皇后、肃明皇后、元献皇后并置别庙。若於大行皇帝陵所祠殿奉安神主，礼经典故，检讨无文。伏以元献皇后庙在太社之西，今请修葺，以为大行皇后别庙。（《唐会要》卷三）
    ○旧制经略不隶灵武奏
    国家旧制，六胡州在灵、盐界内。开元中废六州，置州以宽宥为名，领诸降户。天宝末，宥州寄理於经略军，盖以地形居中，可以总统蕃部，北以应接天德，南援夏州。今经略隶灵武，又不置军镇，非旧制也。（《册府》九百九十三）
    ☆韦彤
    《全唐文》五百十五有传。
    ○瑶台寺侧置文皇寝园奏
    历代礼书及国朝故事，未见有不可改移之礼。先王建都立邑，以安民也，有不便则为之迁，况其有故乎！伏以文皇寝园，顷遇焚，遂奉仙驾，久移旧宫，事则因灾，非无故也。岁月传叙，神御已安，就其修建，可谓至顺。且陵旁置寝，是秦、汉之法，择其高爽，务取清严，去陵远近，本无著定。是以今之制置，里数不同，各于柏城随其便地，又非皆在山下也。臣访闻昭陵旧寝经火之後，人行遂少，林莽隐蔽，迳路欹危。伏以元宫尚幽，所奉宜静，今若必须仍旧，土木兴功，不惟负载至难，亦恐喧嚣太逼。大道以变通则久，圣人以适时为礼。今陛下孝思所切，营建惟新，是则通于神明，岂伊常情所及。圣旨所示，谓于瑶台寺左侧，是必于昭陵柏城之内，不在瑶台寺明矣。既不越封兆，而力役易从，俯近井泉，则膳羞愈洁。规模一定，垂之无穷，酌其便宜，诚为允当。（《唐会要》二十）
    ☆杨於陵
    《全唐文》五百二十三有传。
    ○辞全俸表
    臣以年力衰退，陈乞休闲。伏蒙圣恩，特赐矜免，授尚书左仆射致仕，特恩令全给俸料。臣伏以朝廷致禄，本为职劳，衰病乞闲，自宜家食。而半给之俸，近古所行，义诚属於优贤，事亦兼於养老。以臣慵耄，敢当料程，伏以思维，已为过幸。今若又逾常制，重启殊恩，锡端寮之厚俸，为朽质之私费。循理抚事，情所不安，招损害盈，臣所深惧。伏乞俯回圣眷，再敕有司，得从半禄之文，斯乃残年之幸。（《唐会要》六十七）
    ○剌史见阙量材差择奏
    贞元中，观察使李复奏，南方事宜素异，地土之卑，上佐多是杂流，大半剌史见阙，请於判官中拣择材吏，令知州事。臣伏见近日诸道差判官监领州务，朝廷以为非宜。臣谓现今州县凋残，剌史阙员，动经数岁，至於上佐，悉是贬人，若遣知州，必致挠败。伏缘李复所奏，降敕年月稍远，惧违朝旨，伏乞天恩许臣遵守当道所奏，各量才差择，以便荒隅。（《唐会要》六十八）
    ●卷二十五
    ☆严氵兑
    《全唐文》五百二十六有传。
    ○祀武成王议
