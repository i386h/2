<!-- { "loadSidebar": true } -->
　　尚书户部侍郎致仕庐陵王公贽之夫人，同县刘氏女也。父讳某，祖讳某，曾祖讳某，三世皆弗仕，然常为州大姓。方公少时，夫人父知公必贵，故归以其子。夫人之在父母家，既以孝闻，及嫁，舅姑又称其孝，能相其夫以顺，又能畜其妇子以慈。公当仁宗时，以御史见听用，阅天章、龙图、枢密三学士。夫人亦累封为同安郡君。治平四年十一月七日，终于庐陵宣化坊之私第。有二子：仪，殿中丞，前死；亿，今为尚书都官员外郎。女一人，嫁抚州军事推官萧迅。公之告老，诏以亿通判本州以养，及是丧夫人，能自致焉。明年某月某日葬某县某乡某里。铭曰：

　　於美夫人，明祗顺饬，来嫔王宗，时其德。公荣在朝，皇命所特，出使入侍，往来赫赫。登为大家，自我承翼。有田有庐，偕老而息。亦有孝子，媚于朝夕。噫乎终哉，兆此幽宅。

　　【仁寿县太君徐氏墓志铭】

　　夫人徐氏，饶州浮梁县人。曾祖讳某，某官，祖讳某，父讳某，皆不仕。夫曰尚书屯田郎中金君，讳某，同县人也。生子十一人。男四人，君著、君佐、君卿、君佑，皆进士。君卿今为尚书职方员外郎。女七人，皆适士族。孙十九人，男六人，女十三人，已嫁者十二人。曾孙男女十四人，外孙四十七人。夫人以职方故封金堂、寿安二县君，又封仁寿县太君。后郎中之没九年，享年七十七，卒于池州官舍，实治平三年八月十三日。以四年某月某日藏柩于某乡某里，郎中之葬。夫人天性笃于孝谨，女功妇事，不懈以敏，躬俭有节，仁于宗族。故以事其舅姑而顺，以相其君子而宜，以临其子孙而治。以有贤子，大其家室，具享诸福，终于寿考。临川王某铭其葬曰：

　　婉婉女工，彼徐之子，来嫔金宗，有衍其始鄱人大家，相望而有，谁则无父，无姑无母？帝嘉汝子，服位在朝，赐邑用书，象首锦橐。孝祗顺慈，俯仰皆宜，考终荣禄，于庆有施。伟欤夫人，协此铭诗。

　　【永嘉县君陈氏墓志铭】

　　陈氏于苏州为大姓。夫人者，太子中允讳之武之子，某官赠太常卿讳郁之孙，左赞善大夫讳质之曾孙，而太常博士王君讳逢之妻也。聪明顺善，动有礼法。以不及养舅姑也，故于祭祀尤谨。博士禄赐，尽之宗族朋友，不足，则出衣服簪珥助之而不言。选饰妾御，进之不忌，然博士终无子。盖吾闻于博士者如此。抚博士之兄子如己子，哭博士三年，未尝如陈氏。除丧大贫，显者求以为妻，族人强之，不可，又强之则涕泣自誓，居顷，感疾以死。盖吾闻于博士之兄子景元者如此。然夫人之行，非特出于二人之言，凡习陈氏、王氏者，皆知其为贤，而哀其志。其封曰永嘉县君。其卒于苏州，以治平二年十一月九日，年三十八。其葬以三年十一月某日，从博士于阊门之西原。铭曰：

　　谷也从于此，器也随以死。归义与命，奚伤乎无子？

　　【王夫人墓志铭】

　　右侍禁、知循州兴宁县事海陵周君讳彦先之夫人王氏，我叔祖尚书主客郎中、赠右谏议大夫讳贯之之子。年二十三，嫁周氏。嫁六年，生一子，而周君卒。后十八年，子涛为秘书省著作佐郎、知汝州梁县事，而夫人年四十八，以疾弃世于梁县。子涛等护其丧归，以嘉四年十一月二十九日庚申葬海陵城北之兆。夫人心庄而行厉，气和而色婉，抚接内外亲疏皆有恩意，而于人终身不校。呜呼，其贤如此。铭曰：

　　於嗟夫人少悯忧，祗专静嘉好众仇。克协妇子祠春秋，方胥有家裕厥羞。不永于享其何尤，序哀以铭款诸幽。

　　【右监门卫大将军世耀故妻仁寿县君康氏墓志铭】

　　皇族右监门大将军世耀之妻康氏，故内殿崇班、阁门祗候遵度之子。祖曰廷翰，皇任磁州防御使。曾祖曰硕，皇赠左千牛卫大将军。以嘉三年为宗妇，封仁寿县君。生一子令优，为右千牛卫将军。而以熙宁元年六月九日疾病死，享年二十有六。自为女子以至于为母，卑尊幼长，无所非议，故于其死皆哀怜。二年二月十七日葬河南永安。铭曰：

　　芒乎其孰致而来，奄乎其孰推而往？为之幽宫，覆以新壤。魂浮气游，变化惚恍。宛其德音，尚可追想。

　　【寿安县太君李氏墓志铭】

　　新喻萧渤状其母，授息总，使来求铭以葬。惟夫人姓李氏，于邑里实大姓。曾祖讳某，祖讳某，考讳某，皆弗仕。而曾祖以其孙宪成公故赠官至太子太师。夫人柔顺静专，仰俯有仪，年十有五而嫁，是为鼎州团练推官萧君讳ナ之妻。年二十有二，生渤、淇、澈三男一女子而寡。执节不嫁，父母欲夺之不得，卒就其男宦学，归其女为士妻。孙曾诜诜，馈祀裕如，乡人归高，称谚叹息。治平三年，渤用尚书驾部员外郎选主广济河漕，而夫人年六十有八，以九月八日卒于东都之私寝。越明年某月十有一日，合葬新喻某乡某里。于是推官君以渤故赠右谏议大夫，夫人封寿安县太君。铭曰：

　　有幽新宫，在阜之阳。庆既造家，乃终同藏。共伯之妻，文伯之母。於嘉夫人，亦绪厥后。磨石ゼ丹，诒铭永久。

　　【右千牛卫将军仲焉故妻永嘉县君武氏墓志铭】

　　皇族右千牛卫将军仲焉之妻，故永嘉县君武氏，内殿崇班掖之子，故左班殿直昭逊之孙，赠尚书工部侍郎崇亮之曾孙。年十八，以熙宁元年十二月十四日弃世，以明年二月十七日葬河南永安县。君在襁褓，父母以为婉，及嫁，节俭慈仁，人称之。铭曰：

　　象服之粢兮，容车之兮。归于陵陂，哀歌以相挽兮。ゼ铭圹石，识幽以告远兮。

　　【郑公夫人李氏墓志铭】

　　尚书祠部郎中、赠户部侍郎安陆郑公讳纾之夫人、追封汝南郡太君李氏者，尚书驾部郎中、赠卫尉卿文蔚之子也。光州仙居县令、赠工部员外郎讳岵之孙。以祥符九年嫁，至天圣九年，年三十二，以八月壬辰卒于其夫为安州应城县主簿之时。后三十七年，为熙宁元年八月庚申，于其夫安陆太平乡进贤里之墓。于是夫人两子，为秘书丞、知潭州攸县，獬为翰林学士、尚书兵部员外郎、知制诰。一女子，嫁郊社斋郎张蒙山。夫人敏于德，详于礼，事皇姑称孝，内谐外附，上下裕如。郑公大姓，尝以其富主四方之游士，至侍郎则始贫而专于学。夫人又故富家，尽其资以助宾祭。补纫浣濯，饣喜爨朝夕，人有不任其劳苦，夫人欢终日，如未尝贫。故侍郎亦以自安于困约之时，如未尝富。郑氏盖将日显矣，而夫人不及其显禄。呜呼，良可悲也。于其葬，临川人王某为铭曰：

　　於嗟夫人，归孔昭兮。窈其为德，婉有仪兮。命云如何，壮则萎兮。令子，悲慕思兮。有严葬，祭配祗兮。告哀无穷，铭此诗兮。◎补遗

　　◎古诗

　　【马上】

　　三月杨花迷眼白，四月柳条空老碧。年光如水尽东流，风物看看又到秋。人世百年能几许，何须戚戚长辛苦。富贵功名自有时，箪瓢菜茹亦山雌。（见《能改斋漫录》卷十一。）

　　【凤凰山】

　　其二

　　欢乐欲与少年期，人生百年常苦迟。白头富贵何所用，气力但为忧勤衰。愿为五陵轻薄儿，生在正观开元时。斗鸡走犬过一生，天地安危两不知。（见《王荆公诗注》卷八。）

　　【扬雄（其一）】

　　孔孟如日月，委蛇在苍。光明所照耀，万物成冬春。扬子出其后，仰攀忘贱贫。衣冠眇尘土，文字烂星辰。岁晚天禄阁，强颜为剧秦。趋舍迹少迩，行藏意终邻。壤壤外逐物，纷纷轻用身。往者或可返，吾将与斯人。（见《诗注》卷十二。）

　　【寓言（其四）】

　　父母子所养，子肥父母充。欲富榷其子，惜哉术之穷。霸者擅一方，窘彼足自丰。四海皆吾家，奈何不知农。

　　【寓言（其六）】

　　小夫谨利害，不讲义与仁。读书疑夷齐，古岂有此人。其才一莛芒，所欲势万钧。求多卒自困，馀祸及生民。

　　【寓言（其七）】

　　瞢瞢俗所共，察察与世违。违世有百善，一疵恶皆归。就求无所得，犹以好名讥。彼哉负且乘，能使正日微。

　　【寓言（其八）】

　　始就诗赋科，雕镌久才成。一朝复弃之，刀笔事刑名。中材蔽末学，斯道苦难名。忽贵不自期，何施就升平。

　　【寓言（其十）】

　　明者好自蔽，况乃知我匹。每行悔其然，所见定万一。不求攻尔短，欲议世之失。耘而舍其田，辛苦亦何实。

　　【寓言（其十三）】

　　好乐世所共，欲禁安能舍。孰能开其淫，要在习以雅。欧人必如已，墨子见何寡。惜哉后世音，至美不如野。（见《诗注》卷十五。）

　　【澶州】

　　津津河北流，两城峙。春秋诸侯会，澶渊乃其地。书留后世法，岂独讥当世。野老岂知此，为予谈近事。边关一失守，北望皆边骑。黄屋亲乘城，穹庐矢如猬。纷纭擅将相，谁为开长利。焦头收末功，尚足夸一是。欢盟自此数，日月行人至。驰迎传马单，走送牛车弊。征求事供给，厮养犹珍丽。戈甲久巳销，澶人益憔悴。能将大事小，自合文王意。语翁无叹嗟，小雅今不废。（见《诗注》卷二十。）

　　【寄平甫弟衢州道中】

　　浅溪受日光炯碎，野林参天阴翳长。幽鸟不见但闻语，小梅欲空犹有香。长年无可自娱戏，远游虽好更悲伤。安得冬风一吹汝，手把诗书来我傍。（同上。）

　　【寄慎伯筠（或云王逢原作。）】

　　世网挂士如蛛丝，大不及取小缀之。宜乎倜傥不低敛，醉脚踏倒青天低。前日才能始谁播，一口惊张万夸和。雷公诉帝喘欲吹，咸恐声名塞天破。文章喜以怪自娱，不肯裁缩要有馀。多为峭句不姿媚，天骨老硬无皮肤。人传书染莫对当，破卵惊出鸾凤翔。人间下笔不肯屈，铁索急缠蛟龙僵。少年意气强不羁，虎胁插翼白日飞。欲将独立夸万世，笑诮李白为痴儿。四天无壁才可家，醉胆愤痒遣酒拿。欲偷北斗酌竭酒，力拔太华镳鲸牙。世儒口软声似蝇，好于壮士为忌憎。我独久仰愿一见，浩歌不敢儿女声。（见《诗注》卷二十一。下同。）

　　【望皖山马上作】

　　亘天青郁郁，千峰互酉。放马倚长崖，烟云争吐没。远疑嵩华低，近岂潜衡匹。奚为鲜眺览，过者辄仓卒。吾将凌其巅，震荡睨溟渤。旁行告予言，世孰于此忽。邃深不可俯，储藏尽妖物。勇跃狼虎群，蜿蜒蛇虺窟。惜哉危绝山，岁久沈汨没。谁将除涂，万里游人出。（此诗疑非荆公作。）

　　【汝瘿和王仲仪（梅《宛陵集》亦载此诗，未知谁作。）】

