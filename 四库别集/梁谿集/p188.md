<!-- { "loadSidebar": true } -->
　　谒先圣文　　　　　哭惠女文
　　哀辞
　　萧子寛哀辞
　　富贵而寿子孙蕃昌此世之所谓福也贫贱而夭子孙不振此世之所谓祸也福善祸淫者天也而致之者人也虽圣人立言垂教使人劝善而惩恶亦不出于此矣然而天之道幽逺而难必为善者未必福故以原宪之贤蓬户而瓮牖以展禽之圣遗佚而阨穷好学如顔子而早死信道如扬雄而无后是福善之道有时而不明也为恶者未必祸故以屠沽斗筲之才乗时而致显位以驵侩负贩之术殖货而比封君残如盗跖而得终其天年酷如杜周张汤而子孙咸显大于当世是祸淫之道有时而不行也夫得福者君子之常而反祸焉者君子之不幸也得祸者小人之常而反福焉者小人之幸也将处夫幸不幸之间固未可必而君子之所以治心修身尊徳性而道问学者盖专以自为岂窃窃然以是儌福于天哉问学已明徳性已成志气之修其视冨贵如浮云精神之全其视身世如梦幻若然者虽贫不慊于贵虽夭而有所谓不亡者存虽子孙不振而有所谓传而不知其尽者存荣辱惊惧不入于胷次其精神志气足以傲睨天地而与外生死无终始者为友又奚祸福之足云昔者吾友子寛尝从事于斯矣子寛姓萧氏名愃世为延平之尤溪人博学好古凡六经诸史百家之言隂阳五行天文地理之学贯穿驰骛无所不通与人持论辨博闳肆聴之纚纚忘倦尤善著书自成一家言其为人孝友恺悌敦尚节操于世味泊如也然而学成而道益穷志立而身愈困自擢第歴官几二十年而位不升于朝列负郭之田不足以糊口官于南雄不幸道疾而死而年不迨于五十传家惟一子且以疾废是君子之所谓不幸者举集于其身自世人观之其不可哀也耶然子寛于予平昔最厚善予尝从容叩其治心修身之説髙明颖脱无所滞碍非徒言之亦允蹈之故其生也能轻冨贵而甘贫贱则其死也所谓寿而不亡传而不知其尽者必有在矣世人哀之安知其不以此而复哀世人也予惧世之察者致疑于其间故作为哀辞以道其意云
　　有羙一人兮外和而内刚韫金玉之精粹兮佩兰茝之芬芳包古今于问学兮达志意于文章位不足以称其徳兮禄不足以养其生谓难老而早死兮冝有子而病狂哀善人之不淑兮信天道之叵量惟君子之修身兮贵力学而自强盖端以为已兮岂责报于彼苍存一气之孔神兮体此道以翺翔齐死生于书夜兮何富贵之足臧观吾身于露电兮顾委蜕之何伤并天地以悠乆兮与日月而争光外万物而独立兮谢尘寰于粃糠嗟世俗之迫隘兮咸物逐而我忘眇所得之毫厘兮遽志盈而气张廓宇宙以遐观兮寄一身于八荒前千古之悠悠兮后百世之茫茫偷荣耀于瞬息兮将见笑于大方夫岂得擅而有之兮溘朝露而泯藏与草木而同腐兮但山髙而水长惟夫子之英爽兮顾虽死而不亡托友义于斯文兮庻徳音之播飏
　　朱时发哀辞
　　朱章字时发洪州分宁人少游太学颇为时辈所称困踬不第老以恩调信州上饶簿其为人纯厚笃实恂恂如不能言与朋友交淡如也乆而益亲闻人之善若巳有之称诵惟恐不及于人所短非独絶口不言又为之掩匿惟恐人之知之盖其天性如此雅志好佛蔬食恶衣凡四十年既簿上饶叹曰仕途乃成佛作祖之防径也凡职事有可以利益于人者知无不为虽甚劳苦同僚所惮时发皆以身任之初共指笑后知其出于诚心乃靡然叹服罢官至京师调岳州司仪朝事予时自考功郎官谒告迎亲吴兴与时发防于维扬吕舜徒家予约时发渡江同游焦山为一日之欵欣然相从既扺焦山则相与徧游僧庐蹑磴道登絶顶以望大江其饮食行步如壮者既归同宿舟中谈笑至夜分不倦又作书以遗予亲及诸季以叙平生诘旦时发渡江如仪真予亦解舟而东不复相闻舟次姑苏适有客自江外来者首询时发动静则已亡矣予愕然骇叹询其所以则云时发是日渡江未至仪真三十里谓傼夫曰吾倦欲寝慎无惊我乆之不觉仆夫视之则已右脇而逝扺仪真亲戚为之棺殓支体柔软顔色如生有异香袭人乆之方散呜呼死生之于人亦大矣而时发处之如此岂非平日信心坚固重修不巳之力欤予窃尝谓人之有生死犹日之有昼夜此必至之理也方昼从事于胶扰之中而其心恬然者以夜有所归宿而安身也茍无所归宿则其心岂得恝然莫之为虑哉至于死生之际则不然自少得壮自壮得老日趋于死地惟知营营以厚其生而无一念以厚其死方且恣情纵欲日造诸业一旦溘然则曩之营营者无一可得而业力现前固有沈緜疾苦愿死而不得者幸而得死流浪转徙散入诸趣岂不哀哉若时发者所见髙明卓越予不得而知也然于死生之际颖脱如此是必有大过人者予平日既与之厚又其死时眷眷于予若相别然故为作哀辞以叙述之此非所以哀时发乃哀夫不若时发者云
　　事之大者莫如死生惟有生之必死若昼夜之代更昼从事而心不慴以夜有所复乎安犹鸟之得托乎林而兽之得栖乎山各有攸处乃罔后艰奈何死生之际咸熟视而恬然少壮逐物老又甚焉钟鸣漏尽而不止日暮途逺而逆施溘尔朝露惟业是随沦入异趣大智所悲猗欤时发信根纯熟四十年来一斋一粥诸恶不作诸善奉行年弥髙而徳弥劭学愈积而道愈明谢浮生如脱屣冝纯想之飞升追惟平生于予独厚旋踵之间失此良友惟坚固心乃妙法门后之览者庻有感于斯文
　　刘仲偃大资政哀辞
　　靖康改元之夏金人攻围太原聚重兵河北境上余承乏枢廷被命宣抚两路以真定帅资政刘公为副秋七月余得防驻师懐州刘公治兵辽城以王渊王郑建雄统制军马时制置使解潜龙图阁待制折彦质主隆徳府路都统制折可求都转运使张灏主汾州路期以七月末进兵独解潜与敌骑遇南北闗力战而溃余皆不进余上疏请治诸将不如约者且止诸司无得専达一聴宣抚司节制以议再举不如此必误国事愿乞罢去有防召赴阙议事而以种师道代时八月二十三日也已而师道病死军中即以刘公为宣抚使折彦质副之其冬金人两路深入刘公造朝城陷遂死节于敌营嗟乎士固有一死或重于泰山或轻于鸿毛非死之难处死之为难也处之而是如张巡之睢阳其食人以为粮者可略也处之而非如樊系之草朱泚册文册成而后仰药又何补哉方靖康之末天倾地覆君臣易位朝鲜伏节死难之士几何不为敌人所笑而刘公毅然不以用舎动其心视死如归遗书其家陈义可观足以激懦夫而羞失节之伍岂不诚烈丈夫哉使其平生行已不无瑕纇犹可以大莭而掩小疵矧夫恺悌之德强敏之材疏通之智如铭议之所载皆有大过人者是冝赠典褒崇锡諡忠显天子亲书其碑额以垂荣于无穷也余与公幸有一日之雅其子子翚以墓铭谥议来求挽章余谓既葬则挽章无用作哀辞以慰其心焉其词曰士有一死处之为难死得其所名重泰山猗嗟刘公惟人之杰舎生取义成此大节敌人叹息矧惟士夫激懦愧媮名教之扶美谥易名宸章篆碑为宋忠臣万世同辉我作哀辞以慰其子勿为公哀公实不死
　　吊祭文
　　吊国殇文
　　宣和元年春用师西鄙熙河帅刘法与其军俱殱用事者以违节制罪之赠典不及予窃哀焉作斯文以吊之其辞曰
　　夏人不賔兮西鄙耸惊猬结蚁聚兮屯犬羊之羶腥帝赫斯怒兮命诸帅以徂征裒师鞠旅兮致天讨于不庭蕞尔小丑兮敢雠大邦匿其精壮兮示以不争王师如入无人之境兮遽奏捷于三城纵四路之分入兮以全力而制熙河之兵惟熙帅之寡谋兮知不可而弗明统十万之骁腾兮谓可以深蹂而横行路邅回以﨑岖兮山斗絶而峥嵘决积水于千仭兮灌长波于聨营师不战而自屈兮虽有智者何所施其能堕黠敌之计中兮失天时与地利顾出塞之几何兮亡只轮与匹骑岂无偏裨之勇略兮与士卒之猛鸷弃甲胄之精坚兮投器械之犀锐山积云委不可以数计兮咸举而填于卢山之壑摧于饥虎之喙彼本兵之何人兮方惧罪而自为计匿实状而不以闻兮谓马蹷而崖坠士卒散于逋逃兮将吏殒于自毙痛忠魂之谁诉兮激壮士之愤气惟一胜而一负兮乃兵家之常势奈何不使吾君之得闻兮以边事而为戒邈九重之髙深兮岂天下之耳目皆可以欺蔽也呜呼噫嘻想夫貔虎之将熊罴之师耀日戈甲蔽野旌旗力蹙势穷渐车裂帷鼓声不起士气已衰进不得战退无所归惊鱼游于沸鼎骇兽陷于危机方腹背之俱溃何爪牙之可施蹈践纷籍奔崩流离血膏草莽骨委山陂气郁郁以冲汉魂惸惸而曷依兵有节制固不可违若李广之失道与张骞之后期或逗留而怯敌或败北而防师失军事之机防固可以违节制而罪之岂有肝脑涂地身首分披执干戈以卫社稷援枹鼔而死边陲忘其大烈捃此细微纵一帅之有罪顾三军之曷知赠吊不及赙赗不时没者已矣生者长悲其何以励封疆之臣而慰边人之思古者命将付之阃外便冝则行不从中制量敌而进虑胜而防利则伸而钝则蟠战必胜而攻必溃亚夫细栁之军虽君命有所不受充国金城之策虽众口莫得而议也后世行军颠倒纷纶以将帅为不足信则尽防之以中人口含天宪手握国钧功罪莫实赏罚不伦掣肘絷足智谋曷伸彼九节度之师所以皆败者以有军容之朝恩而徳裕之相武宗所以能讨叛锄逆者以尽罢诸镇之监军知此甚易其谁敢陈吾独悲夫事君之事食君之食荷戈从军死固其职惟身没而名頽可嗟悼而叹息茫茫虏地兮流沙千里空山无人兮羗行如鬼砂碛不毛兮雪霜夏坠魂兮归来兮彼西方不可以止敷徳泽于幽明兮惟圣天子
　　祭伏波庙文
　　年月日具位李纲谨遣男宗之以牲酒香币之奠致享于忠显佑顺王之神惟神功施一方血食千载英爽如在人赖芘庥而纲负罪明时逺谪絶岛假道鲸海实仰威灵属苦疮阻造祠下聊致薄礼神其鍳之尚飨
　　北归祭文
　　年月日具位李纲谨以牲酒香币之奠致享于威武行宫恭承大恩许还中土再涉鲸海曾不逾旬祥飚送帆顷刻千里克济重险非神畴依敢以牲牢躬祷祠下冀得吉卜以终神休尚飨
　　祭雷庙文
　　年月日具位李纲谨以牲酒香币之奠致享于威徳公之神惟神鼔动万物宣畅天威宅于海陬一方蒙泽而纲负罪逺谪乆留此邦只荷上恩许还中土道里辽邈山川阻修冲冒瘴氛大惧殒越敢以牲醪躬荐祠下正直是与冀终相之尚飨
　　祭南岳文
　　维绍兴二年岁次壬子九月戊午朔二十有七日甲申具位李纲谨遣左从事郎宣抚使司干办公事郑昌龄以牲牢酒醴茗果之奠敢昭祭于南岳司天昭圣帝之神天地凝结五岳环峙奠镇方维炎运中微岱恒嵩华或失其守沦于割据独玆衡岳岿然雄尊作镇尚土为朝廷重庇庥士民孰不仰止某以不材误蒙上恩宣抚荆广总师置司取道长沙经由岳下戎事倥偬密迩祠庭不防造诣遣官摄祭牲醴之奠惟以告防肃清一方捍御外侮神其祐之尚向
　　谒庙文
　　纲肃将使命兼领此邦眎事云初奉神敢后眷兹疲瘵务在抚绥俾有成功尚期隂相
　　谒先圣文
　　纲叨膺宸命兼领此邦适当眎事之初敢怠将诚之荐惟王功施万世泽被斯民具载格言付之后学其敢忘于垂训庶有效于微劳
　　哭惠女文
　　予谪官自京师挈家扺无锡得一女以惠名之生未月予单骑如贬所半年而后得家问则惠女已亡矣虽在襁褓讵能忘怀作斯文以哭之极其情而卒归之于正云其词曰
