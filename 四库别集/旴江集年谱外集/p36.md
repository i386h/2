<!-- { "loadSidebar": true } -->
知郡职方执事觏伏以新进俗儒乐游贵富之门者莫不有求也或崇饰纸笔以希称誉或邀结势援以干荐举或丐禄粟之余以免困饿或借威柄之末以欺愚弱奴言婢笑情状百出上之人以其求之私也作为关键唯恐拒之之弗絶耳其间虽为有道义而来者亦多以是疑之疑之不释则所以待之之礼与众无异故好古洁廉之士拂衣逺遁羞与荐绅相闻者可胜道哉觏小人世宅田野上天哀怜以古人之性授之读书属文务到圣处其言周公之作孔子之述盖多得其根本汉以来诸儒曲见芜说颇或击去以此著书数万言矣不幸少年缪计屡乞乡举求而不得祗自秽污今兹行年三十余固知非矣方将削迹尘路屏居林薮张皇本心洗涤外虑未明者明之未备者备之使三代之道珠连玉积尽在掌上所大愿也若夫毁誉用舎计之已熟誉邪惟天下自誉之觏不求誉也用邪惟天下自用之觏不求用也懐奸攫利所弗忍闻头断胷裂直气不死故常望形势之涂而不欲一举趾以趋进于其中诚恐以常人疑之以常人待之则游河蹈海不足洒耻近者访旧吴越彷徉而归窃承明公以儒学吏术作镇于此因念今二千石当古诸侯之位而觏幸得尺寸地在治下为居人苟复耿介自异不能一至门左以谢仁政则失所以事邦君之礼輙敢策羸马袭敝衣以贻阍人羞伏惟明公听其言察其意知其非有求而来者则觏也可无悔矣不宣觏再拜
上慎殿丞书
知郡殿丞执事觏伏以佩有青幨有彤生善杀恶为天之工斯士之甚通策无马呼无僮衣麻食菽于山之中斯士之甚穷于戏以势言之则弗类以道言之则无间故吴公之治河南而贾谊荐陈蕃之守豫章而徐穉礼风流未逺学者称之今兹请谒敢以借口窃念觏郡之衣冠家也数十年来禄禀中絶天恤私门不惜中和一点气造为蕞尔之微躬生年未几不憙他习惟文惟学如哺如乳媚于耳目贯于心胷蚤夜专一其乐无筭胜冠以还盖有成矣其或刮简含墨骋骛文苑金无矿坚玉无璞顽寻英取华所向皆得至于仁义之渊礼乐之源顾尝吞吐尧舜掲厉商周先代诸儒或有惭德虽州郡龃龉莫肯闻荐而缙绅先生当名路者多赐赏激谓非凡人以此自信若当大任且贫且贱不怨不悔上事老母旁无昆弟乞钱为食来往江湖零丁孤苦积有年矣今者窃向明公以贤人之业仕圣王之时激昻朝着指取郡寄惟兹桑梓輙枉旌斾虽壶浆之迎曽未至止而爱民之誉乐善之称随风北来袭满人耳此诚有志之士剖堙郁祈顾遇之秋林泽虽广岂敢伏窜谨与诸生犇问羁靮前之所陈固失谦让但以涡沈俗间幸遇明哲不能自言谁为言者郊次烦猥非敢愿见视事之后惟赐接纳乃问乃听验其所有苟复碌碌与常儒同则面欺之罪委于吏议可也不宣觏再拜
上杨屯田书
知郡屯田执事窃以唐有天下垂二十世明皇文治之盛也而燕公佐之宋有天下今数十年真宗文治之盛也而文公佐之二公之才相似其遇时得君树功立业亦复不异然燕公既没而均垍从伪陨其家世文公既没而执事之名籍甚当代其故何哉愚以为至忠大节抑奸与正王家所頼天鬼所信惟文公有焉传曰：君子善善也长恶恶也短善善及子孙恶恶止其身以文公之贤其后世固当得志矣况执事聪明多识刚中能断为儒有学术歴官有政绩盖如孔子之后而生伋文中之后而生勃宜夫士大夫服膺之弗暇也觏草野之人未得仕进顷因薄逰毎听髙义前年冬龙图髙平公在会稽尝以尺书来召且言执事监郡留意讲学促令见之属以穷愁多故辨装不早及其至彼则执事西行且数日矣高平公一见深以小人不得侍坐于长者为叹羇旅之心悔恨多矣昨者还乡窃闻车骑布惠兹土且以水陆之逺才数百里敢求宁居以咈所愿谨正衣缨来伏宾位恭惟执事之明必有所以待之之道矣生平志业未敢自陈苟赐从容当稍布于左右轻犯明哲伏深媿畏不宣觏再拜
上聂学士书
省判记注学士执事伏以哲人既没礼乐失其师而竒衺战之雅正大溃遗音旧器残破畧尽典经所志什不存一儒其服者莫肯蹔寄目于其间将何以格天神召和气阴阳之错行风俗之不修职此故也吾王以一统之大再造圣法与民惟新爰募儒林俾言大乐诏下之日有识慰抃然古道废乆能者谁何执事才兼万人心照亿载声音之道蚤所详明因与一二君子专制其事歴时未几改作大备谅已韵茎英之哑起韶夏之僵后夔足蹈于幽墟师旷耳倾于鬼部朝之鸿硕畴敢措辞觏江南贱夫行年二十八矣唯学古憙事其志焰然窃闻朝家兴复治世之作第恨其身不获齿廷臣之末得以升太庙侍圎丘听八音之发不徒破堙郁洗邪辟抑以观先圣王所以应天感人其法度何如也所懐未果嗟愤何极虽然姑愿一拜先生之容侧聆至言以辨大方因以卜已道之臧否幸亦多矣昨始至都下盖曾候问仆人然卒未克吐其区区今兹是用有言于左右执事其亦少留意乎觏尝以明堂者古帝王之大事也而去圣乆逺规模莫见周礼考工记大戴礼盛德篇礼记月令室个之说参差不齐繇汉及唐老师大儒各执一经相为矛楯有国者不知所以裁定遂使布政之宫缺而不立虽有作者皆取临时处置非复先王之法象觏谓周礼大戴礼礼记皆圣人贤人之所作述不宜輙有乖异反复思念则三家所指制度果同但立言质略意义弗显训传之士泥文太过遂成派分故尝挟而正之决而通之不以文害辞不以辞害意三家之说坦然大同堂室之度靡所回惑的的然如见成王周公享帝视朔朝诸侯于其上因作明堂定制图一道并序约五千言非执事牵古知变不牵于世俗之论则不能以别此书然恐计府少暇重以烦暑未逮熟观之谨先以所著潜书十五篇野记二篇礼论七篇尘秽几上试加一览可粗见其存心苟不以菲薄而弃之时因休沐曲赐甄问则当奉法宫之议铺陈于席次然后足以尽其才谓其善则荐之可也誉之可也其未至者则教而成之固儒师之职耳羇旅贫困无纸墨佣写之资止于具草本而已伏惟仁贤畧其常礼而鉴其苦心幸甚幸甚不宣觏恐惧再拜
上叶学士书
省判学士执事觏生江楚间始数岁窃习其家书见晁董公孙之对问决科皆所以发天人之秘而弥缝国家之务汉往而唐联几百祀虽治乱相变而异人时有其称得士之盛者率由是道及稍长乡先生敎以速化之术则谓当今取人一出于辞赋曰：策若论姑以备数因歴观场屋得隽者诚皆声病靡靡之文而已借有材之髙识之通以禄仕故不敢放其絶足越邪径而趍大道腐儒愞笔喜幸多矣私心愤疾往往窃垂义士之涕将恐古道萎絶不能复萌芽至年十六时闻礼部奏贡士之可者赐第于殿廷所得多当世豪俊而执事之五策实流行于天下募其本而观之则审刑政之会达权利之变将以富国便人而纳之于礼义良今日之急务而众贤之所未知者也其辞典而赡其意正而通洋洋乎古人之风复归于笔下觏虽不肖用是感激窃喜嚣譊流宕中亦有贤士大夫毅然执戈刜滛辞而遵理道者重遇主上之明有司之公擢致髙等足以风四表而移士心矣自时而后积十余年游目于书肆则熟执事之文采侍坐于先进则饱执事之治声窈然如望梧桐之宫听鳯凰之鸣徒知其谐和中律噰噰盈耳而云雾隔之终不克一见其容状不意今兹旅食都下而执事方在省局门墙伊迩有请见之路是用上问兴居以适所愿昔人有言曰：唯贤知贤小人不敢自称道顾可以当执事之知乎伏念觏草茅匹夫受性不甚鲁唯其心志耿耿不忍自溺于流俗为学必欲见根本为文必欲先义理晨夜探劚力尽弗已而州郡不肯荐乡党不见称年近三十陨获日甚昨者因谓京师忠贤所萃策试亡私奔走西向将觊觎其万一未及弛担而贡举已罢矣羇栖辇毂两经晦朔亲老食尽又当归宁踽踽而来恓恓而返士林不鉴其道有位不知其名背仕进之门而复入于寒饿之水火此亦烈夫好义所宜惜之也生平为文谨择其二十四篇写成一册及所著明堂定制图一道并序草具其副尘诸左右莅事之暇时赐观览足知觏心之所存焉冐黩威重伏增惭怖不宣觏再拜
上李舎人书
修撰舎人执事洪惟天之清地之淳矞云膏露所禀无几甘泉紫芝仅承其余是故其正气也升之则为神降之则为贤神所以造万物贤所以治万物其致一也贤人之业莫先乎文文者岂徒笔札章句而已诚治物之器焉其大则核礼之序宣乐之和缮政典饰刑书上之为史则怙乱者惧下之为诗则失徳者戒发而为诏诰则国体明而官守备列而为奏议则阙政修而民隠露周还委曲非文曷济禹益稷皋陶之谟虺之诰尹之训周公之制作咸曰：兴国家靖生民矣自周道消孔子无位而死而秦嬴以烈火刼之汉由武定晚知儒术至今越千载其间文教一盛一衰大抵天下治则文教盛而贤人逹天下乱则文敎衰而贤人穷欲观国者观文而可矣吾君接三后之遗烈对皇天之骏命身居九清横制四海犷俗庭而兵革偃年榖丰而礼让作太平盛事渐而无颣繇是下明诏戒文弊抑末世之流宕复先王之炳蔚方内豪杰翕然承风援毫者悉本三代游谈者羞闻五霸始自荐绅逮于韦布尽雍雍如也虽然羽者必有鳯毛者必有麟文章之囿则宗主存焉伏惟执事以大臣子知圣人道策名天阶从事册府竒辞髙识日新又新润色之任拾取如芥诚将辅君政而主师教四三皇而七六经固蒸人之宗主而学者之指南也窃念觏家于江表生而嗜学诵古书为古文不敢稍逗挠行年二十八未获荐用于时谤讟益多穷困益甚怳然自疑其业之非是輙敢决正于左右未知蓍蔡之仁肯锡之一言哉谓之是则区区姓名当由此而显谓之非则齿少气盛犹足以改习然则谓执事为文章宗主而指南于学者良不虚矣生平为文谨采其二十四篇写成一册及所著明堂定制圗一道并序草具其副辱诸侍者演畅多暇一赐观览千万幸甚千万幸甚薮泽庸微干犯崇贵曷任畏罪不宣觏再拜
上宋舎人书
