<!-- { "loadSidebar": true } -->
　　臣恭惟陛下嗣位之初诏防丁宁皆为寛民力而下台谏侍从置局讲究而臣犹以为民穷未捄何也诚以裁抑细微或蠲空张之数而已议结局未有以称明诏大慰民望也臣来自逺方不知朝廷之费宫掖之奉嵗当几何以所亲见则天下之力竭于养兵而莫甚于江上之军故毎欲省赋朝廷以为可则版曹以为不可版曹以为可则总领所以为不可总领所欲以为可矣奈何都统司不可也陛下亦熟念之欤则以都统司谓之御前军马虽朝廷不得知总领所谓之大军钱粮虽版曹不得与故也于是乎中外之势分而职掌不同事权不一施行不専矣职掌不同则彼此不能以相谋事权不一则有无不能以相济施行不専则前后不能以相守故虽欲寛民力其道无繇且夫承平闗陜已行之久中兴韩岳未罢之前养兵亦甚盛矣而不见其不足诚在今日稍仍旧贯使都统司之兵与向者在制置司时无异总领所之财与向者在转运司无异则中外为一体中外一体则寛民力可得而议矣凡事断之而有异论勿断可也行之而有后患勿行可也往者元祐至于宣和尝罢新法矣则有绍述之说起而为梗靖康至于绍兴尝用兵矣则有讲和之说起而为梗故上之号令相反而不能定下之朋党相倾而不能合若夫寛民力谁独无是心哉断之而无异论行之而无后患莫过此者而何疑不决陛下诚断之则今之大臣皆足以立纲陈纪二三大臣诚推行之则今之人才皆足以受令承教方当年谷屡丰邉鄙不耸失此闲暇后将何及诗云譬彼舟流不知所届臣不胜拳拳
　　是日上殿方奏臣不肖蒙恩为郎幸得赐对上云卿去国几年朕欲见卿久矣读劄子至寛民力上曰莫急于此只为处置难奏云臣第三劄子是处置大略容欵曲敷奏天顔甚喜读劄子毕褒奨再三奏容下殿谢恩上云且说话闻卿在永嘉从学常数百人奏臣无所长只与士子课习举业过蒙清问不胜悚惧上云知卿学问深醇著书甚多朕欲一见可尽进来奏臣岂敢著书不过讲说举子所习经义何足仰尘乙夜之览上云经说更好但随所有进来奏臣来自逺外乍对清光已逾平生之望又蒙睿慈曲垂褒谕令进所习经说顾臣何人遭逢如此然臣委是目下未有成藁以应明诏容臣守官之暇收拾编録候成次第奏乞投进欲望圣慈特赐寛假上云防撰得几巻即逐旋进来不妨又奏在廷儒臣多是前进臣一旦入朝便敢僣越投进文字以此终是踧踖未安上连声云不妨不妨
　　辞免除秘书少监
　　准尚书省劄子三省同奉圣对冒陈臣除秘书少监兼职依旧窃惟【阙三字】自古所重自非时望不在此选假如循次而进亦以待【阙四字】　之人伏念某学术空疎重以衰惰视今同进为日又浅上之不应遴选之科下之不与久劳之数乃因赐对有此越擢若遂冒昧安受不辞则是哆然弗揆敢当嘉奨此所以须至恳陈不容以官小例无辞免为辞重念某顷縁衰惰尝申祠请寻趣奏事遂留为郎乃以重违成命黾勉效职则今日之辞情实可察伏望特赐敷奏早回误恩以安愚分
　　转对劄子
　　臣顷蒙恩赐对尝奏三劄上陈一艺祖以得民心受天命窃以为推行艺祖在人未泯之泽实在今日诚不自意一介僣论偶契圣聪奨予备至以臣区区之愚犹以前説未毕复为陛下诵之盖艺祖之后天命复集于夀皇圣帝爰暨陛下恭惟陛下以艺祖之子孙而修艺祖之故事此天意也不识陛下自信足以济此欤抑自视过谦而尚疑其难欤以臣考见肇造之业其道甚易知甚易行何者艺祖治大而不治细任逸而不任劳大抵惩五代丛脞之失再立朝廷以还君道君道得则朝廷正朝廷正则天下理愿陛下勿疑其难也臣请条一二切于当今之务者以备采择以上书人文字令知制诰防详升降以闻此建隆二年十月诏书也以次对章奏下尚书省参详可施行者以闻此建隆三年九月诏书也且夫中外论建非近臣面对则逺臣封事皆所以通下情禆治道也而其患不在于壅蔽则在于谗嫉今也以逺臣封事之言付之制诰则有舍人院任其责矣以近臣面对之言付尚书省则有尚书省任其责矣以为可聴者斯聴之不可聴者勿聴则聴者无特异于众之嫌不见聴者无见遗于上之恨是谓不以主断废羣议而无壅蔽谗嫉之患人主所自择毋过台省长官耳此道岂不甚易知甚易行哉伏覩陛下践阼以来不信近习而信外廷不聴游言而聴公论亦既深得艺祖之意矣然间者上自侍从台谏下至百执事或临遣郡国之臣对扬敷奏多见嘉纳人人自以为得上意且行其言而章往往不下他所指挥动亦留滞廷臣惑焉且陛下不信近习不聴游言必无壅蔽必无谗嫉或以为方崇清静之化厌于多事而不加省或以为陛下自去冬违豫以来圣意常有不释然者于是务自寛大而不暇省二者皆妄窥测也臣独自思念未有以艺祖故事上彻冕旒之聴者陛下其始自今凡中外论建一以建隆诏书从事不唯君道得而朝廷正亦足以解廷臣之惑不亦美乎由此言之若法艺祖但见其易未见其难则臣所陈推行艺祖在人未泯之泽皆非偶然尝试之说可以次第举矣臣不胜至愿


　　止斋集巻二十
　　钦定四库全书
　　止斋集巻二十一　　　　宋　陈傅良　撰奏状劄子
　　转对论役法劄子
　　臣不肖顷以备员郎官蒙恩赐对尝奏三劄专论民力之困然熈宁以来生财之害粗及梗槩未敢悉数而玉音嘉奨至于再三退切感激遭际如此继今可以毕其说矣今者适充转对之员敢以奏劄数内免役一项先为陛下诵之而因究役法之庶几采择以救斯民于不胜其病之后所谓免役钱者本以恤民使出钱雇役而逸其力也自罢募户长而取其钱今总制【熈宁五年罢十年以其雇钱别桩管绍圣三年再雇建中靖国元年再桩管绍兴元年起发九年罢十年六月拘收入总制窠名】罢募壮丁而取其钱今总制【熈宁七年罢十年以其雇钱别桩管绍兴十二年十月拘收入总制窠名】罢募耆长而取其钱今总制【熈宁八年罢十年以其雇钱别桩管绍兴五年起发九年罢十年九月拘收入总制窠名】而又以三分弓手雇钱【建炎元年增置弓手二年民户役钱更增敷三年以阙　　　三年罢绍兴五年三月拘收入总制窠名】一分寛剰钱【崇寜二年封桩四年罢政和三年再封桩绍兴五年起发九年罢十年六月拘收入总制窠名】尽总制而又以罢虞候重禄钱【宣和三年陈亨伯奏罢五年拘收充籴本乾道四年拘收入总制窠名起发】罢诸州曹官当直散从官雇钱【宣和五年拘收充籴本】罢学事司人重雇钱【宣和五年拘收充籴本】宣和籴本之类尽总制至于官户不减半役钱【建炎二年起催绍兴五年起发乾道二年六月拘收依经总制赴南库】在京吏禄在京官员雇人钱【在京吏禄毎嵗下淮南两州十二路起一万四千五百贯政和元年毎路量添五百贯在京官员雇人钱绍圣元年立一万贯为额于十四路起发政和四年毎路量添三百贯】之类又令项起发则免役钱之在州县者日益少而役人无禄者众矣夫使民出钱募役而逸其力未为非良法也而反取其钱以赡他用既取其钱以赡他用则必且白着而役法不得不壊何谓役法壊今天下州县之胥皆浮浪之人而乡村催科专责之保正长是也以州县浮浪之人行遣公事蠧民诚甚然未易改也臣不暇论若夫乡村保正长任催科之责破家荡产者往往而是独奈何弗救乎且夫保正长催科非役法也以保甲法乱役法而行之也臣请言役法与保甲法之异
　　臣谨按熈寜四年八月十一日行免役以乡村第一等人户分为甲乙丙丁戊五等第二第三等人户分为上中下三等第四第五等人户分为上下二等耆长于第一第二等户轮充一年一替如本村上等人户数少即更于第三等内从上轮充壮丁于第四第五等二丁以上轮充半年一替户长于第四等召募有人丁物力者充一税一替此役法也
　　臣又按熈寜三年三月九日行保甲凡十家为一保选主户有心力者一人为保长五十家为一大保选主户最有心力及物力高者一人为大保长十大保为一都选主户最有行止心力材勇为众所服及物力最高者一人为保副保正此保甲法也
　　役法者五等簿是也保甲法者鱼鳞簿是也五等簿者以通县计之自第一至第几以其户强弱各自为簿鱼鳞簿者以比屋计之自第一都至第几都不以其户强弱并为一簿各自为簿即第一等之中虽有强弱要不失于上户第二等之中虽有强弱要不失于中户以其力略相等故其役均并为一簿即或一都之中适多强户则歇役之日长或一都之中适多弱户则歇役之日短或一都之中适皆弱户则于其中不得不推排一二以为强户则无复歇役之日以其力相殊絶故其役不均此甚较然矣方行保甲但以讥察盗贼而已与免役初不相闗熈宁七年始以保丁充甲头催税而耆户长壮丁之属以次罢募利其雇钱而封桩之法起矣元丰遂着为令以甲头同大保长催科
　　元丰赋役令诸乡村主户毎十户至三十户轮保丁一人充甲头并须同大一保催租税常平等钱嘉祐以前未有此令
　　元祐匆匆复旧随即纷更绍圣二年二月详定所言乡村毎一都保保正副外大保长八人其保丁轮充甲头皆最下户人既不服事率难集按大保长各二年替宜以都保租税输二人分一税一替而罢甲头于是催科悉用大保长矣由此言之大保长催科尚非王安石之旧特章厚为之也今士大夫固耻言安石之为人乃若章厚则指为罪魁皆知其残忍不恤敢于斵丧祖宗深仁厚泽之意而独世守其刻薄之遗术以为成宪臣实未喻万古役法一王安石能改之章厚能力行之方今仁圣在上宰辅极天下之选而贤俊满朝矣谓为无人能斟酌损益以通其变臣亦未喻且今之困民力诚非一事而役害最大中人之家破荡相继有以仁圣在上宰辅极天下之选而贤俊满朝如此乃坐视斯民最大之害持章厚所为者若出于三代之旧而不敢议有輙议者不过付之有司检坐见条申严行下以塞人言臣尤未喻也陛下加悯元元甚于赤子诚不以臣不肖妄论成宪下臣此章令侍从台谏而下推究其所自来而杂议之要不以保甲法乱役法虽未足以尽寛民力实大恵矣臣不胜拳拳
　　封事【绍熈三年十一月】
