<!-- { "loadSidebar": true } -->
　　旁批：㈠中△汲江水，上品到山家，陆羽《茶经》：“其水，用山水上，江水中，井水下”。则缺字疑似为品。

　　

　　偶成四首

　　文何为小技，理有未全明。妙在无夸靡，悠然写性情。

　　勺泉常澹泊，五味捴调成。埀老方知此，讥予必后生。

　　八珎罗水陆，五采绣文章。美矣孰无好，用之非可常。

　　古今天地运，昼夜日星光。何必惊人眼，相看共乆长。

　　清河追钴鉧㈠，老牧歩潮州。全气有虞子，余风挹静修。

　　居然成典雅，正不在雕锼。更有神交处，渊源泝鲁邹。

　　愽学草庐翁，还存荆陆风。欧黄皆后出，绳墨是良工。

　　南土文华盛，中州景慕同。九原不可作，我亦老江东。

　　旁批：㈠钴鉧，钴姆潭，在永州。柳宗元为作《钴鉧潭记》。

　　

　　三月二日晟生朝赋诗

　　上已前一日，生辰愿百龄。乾坤幸赋质，昼夜必研经。

　　戴礼承髙躅，韩文挹逺馨。分阴尤可惜，修业寄幽庭。

　　

　　送汪一初归淳安二首

　　地虽邻险要，天独厚仁贤。兵革十年乆，祖孙三世全。

　　雀桥云出水，雉岭雨肥田。已遂南归计，令人一黯然。

　　继粟养君子，倚闾烦老亲。家山频入梦，泮水再逢春。

　　人傍緑阴去，沙明锦色新。清名留省闼，时至道还伸。

　　

　　送林彦明回括兼简刘伯温胡仲渊

　　为客二千里，离家五六年。词垣开省掖，宾席拥楼船。

　　巢水栽花地，苍山种粟田。归心何浩荡，执手重留连。

　　伯也温如玉，仲兮清比渊。悬知佳会近，烦以逺音传。

　　同郡成三杰，懐人共一天。赞兴邦国业，幸有主君贤。

　　

　　哭胡通甫参政【名大海】

　　歩战劳江北，仁声诵浙东。妖兵生肘腋，行路尽哀恫。

　　列祀忠臣庙，无惭古将风。青油戎幕在，虎旅气仍雄。

　　

　　哭王用和郎中【名恺姑孰人】

　　苖顽迷逆顺，草窃陷忠贤。寂寞金华省，凋零緑水莲。

　　有儿同死难，无路得生旋。建业南城外，伤心指墓田。

　　

　　苦斋二首【为章三益宪佥赋】

　　先生于此乐，举世最难堪。坚守心无变，方知味转甘。

　　檗皮冰共嚼，熊胆剂能谙。大任从天降，勤劬弃宴酣。

　　襄阳有髙节，涑水更清修。愈病思良药，劳生遂逺猷。

　　匏瓜縁筱架，橄榄共茶瓯。见说斋中叟，年来蔗境逰。

　　

　　病后

　　饮水味吾易，秋江亦让清。寒初身欲蛰，病后髪重生。

　　乞米亲书帖，淹葅㈠未满罂。髙天风露洁，庭菊晚含英。

　　旁批：㈠淹葅，腌菜。

　　

　　送薇【园中紫薇发枝，宿枿五月芲开，尽八月乃已，相对日乆，惜其凋瘁，作诗送之。】

　　敢依华省地，未结玉堂邻。树石借余韵，夏秋常一春。

　　故添荒境丽，似掩老夫贫。时物还迁变，临风感慨新。

　　

　　自适

　　艾炷干尤焫，蓍茎老益神。病多踈世故，欲寡乐吾真。

　　秋祀邻賖酒，晨炊婢析薪。掩书休目力，枸杞荐茶新。

　　

　　秦淮寓舎

　　官乆忘羇思，门幽类隐居。牺圗天地象，鲋壁㈠帝王书。

　　秋径霜前菊，朝盘雨后蔬。西风吹短鬓，归梦鴈来初。

　　旁批：㈠鲋壁，孔鲋，秦末儒生，孔子后裔，秦相李斯始议焚书之事，孔鲋收其家中书藏于祖堂旧壁中，自隐于嵩山。

　　

　　习静

　　双闼晓来辟，一天秋气清。雨溪分砚水，风木厌瓢声。

　　习静调冲气，耽书老此生。上官询近候，词组对真情。

　　

　　晚晴

　　江上秋阴薄，晚风生树颠。髙尘卷苍霭，归鸟度青天。

　　牧马平芜野，捕鱼斜日船。千村新稻熟，茅屋起炊烟。

　　

　　自乐

　　广大者天地，中间着此身。道从无意得，心与太初邻。

　　咽息灵龟饱，随时尺蠖伸。歩行驺从逺，林叟或相亲。

　　

　　逺意

　　谁谓羲农古，朝朝眼底人。青天不改色，沧海几扬尘。

　　静看松梢月，孤吟石洞春。年余不饮酒，掬水味偏淳。

　　

　　寄孔佥宪二首

　　骢马出门早，天清霜满林。有官簮白笔，无欲贱黄金。

　　爱此双溪月，知人一寸心。同僚得佳士，来聴杏坛琴。

　　元凯㈠春秋癖，愚溪钴鉧逰。遗文照千古，之子逼前修。

　　别乆思刮目，忧来独倚楼。倚楼人不见，江雨鴈声秋。

　　旁批：㈠元凯，晋杜预。

　　

　　寄人二首

　　灯照秋蛩壁，帷开白鹭车。溪山逺天末，消息近来踈。

　　慷慨安邉策，公平考绩书。郊行勤问俗，欢意动茅庐。

　　暇日费吟思，新霜添鬓华。还期大雅作，颇厌晚唐葩。

　　未雪梅千树，纔晴月满家。登楼寻八咏，应咲昔人夸。

　　

　　寄题清髙亭【为章三益赋】

　　不受尘所浊，应无物与齐。一天秋月爽，千嶂晓云低。

　　汲水瓢堪饮，乗风杖独跻。超然胸次逺，境胜畅幽栖。

　　

　　夜归

　　黄昏出华省，禁鼓起髙城。孀妇邻西泣，栖乌枝上惊。

　　一窓疎雨响，半夜薄寒生。感客不成寐，凄风廐马鸣。

　　

　　龙湾舟师二首

　　江水西南急，楼船十丈髙。英王今自将，甲士气俱豪。

　　天阔云帆展，龙光掣寳刀。缤纷过鹦鹉，呼吸息鲸涛。

　　周郎战赤壁，楚羽刎乌江。江汉为南纪，相将入大邦。

　　龙骧迷雪浪，翼以万艂艭。士马环城处，婴儿系组降。

　　

　　自效

　　出入兵戎里，挥毫代执戈。病余身易老，日短事偏多。

　　山月出青霭，江风生白波。心专圗报效，才薄愧蹉跎。

　　

　　鳯池

　　秋冷鳯池波，凭栏照影皤。乾坤渺无际，老觉此身多。

　　霜雪浮青壁，江湖梦緑簔。干戈何日罢，玉烛四时和。

　　

　　癸卯九月二十一日作

　　立冬前一日，雷电蛰虫惊。雨气蒸人暖，潮头触岸平。

　　君王敬天变，宰相访民生。获稻筑场圃，千村正望晴。

　　

　　立冬

　　乍寒冬气应，此日电雷收。风力生东北，天兵泝上流。

　　忆君亲沐雨，愧我已重裘。只待青天霁，聊寛下土忧。

　　

　　懐友

　　霜月清无际，溪山翠满庭。英风击蛇笏㈠，标致换鹅经。

　　一自东南去，千岩草木青。知心人渺渺，添我鬓星星。

　　旁批：㈠击蛇笏，宋祥符中，龙图阁待制孔道辅佐幕宁州，以笏击蛇，碎其首。事见田况《儒林公议》。

　　

　　霜露

　　霜露应时降，年年生客愁。长懐旧茔域，不得省松楸。

　　落日青山逺，凄风老涕流。萦心皆国事，无暇为身谋。

　　

　　冬初

　　木落山多石，霜严水不潮。一时何凛凛，两鬓易萧萧。

　　惊鹊巢难穏，冥鸿路已遥。街头新㈠炭贵，冷室意无聊。

　　旁批：㈠新同薪。

　　

　　寒夜

　　书几残灯在，房栊清夜徂。髙鸿呌云冷，明月照人孤。

　　银箭遥传漏，红金不到炉。拥衾纔瞑目，飞梦满江湖。

　　

　　免咎

　　旧帙丹黄昧，新齑碧緑淹。藉茅期免咎，咽李恐伤廉。

　　病退仍求药，神清少食塩。每逢同志语，相勉律身严。

　　

　　释疑

　　人喜闻人过，我唯攻我疵。狐冰疑自释，鱼水乐相知。

　　官府新文积，邉城逺檄驰。长沙言切直，前汉赖扶持。

　　

　　遣愁

　　黙守此心定，仰看孤月明。忧来多为国，老去岂偷生。

　　将校乗时奋，乾坤有日清。新霜寒太骤，旧絮晓来轻。

　　

　　闻上江消息二首

　　义旗西指鄂，不战沛仁恩。拓地荆襄汉，降王祖子孙。

　　米塩通泽国，圗籍会辕门。全据长江险，亰陵势愈尊。

　　归义诸文武，随军到里闾。城池今异代，妻子复同居。

　　全国兵家尚，安民治体初。英雄平海宇，仁厚是权舆。

　　

　　寄丰叔良二首

　　见说郊居好，行吟野趣多。溪鱼罾上活，山鸟酒邉歌。

　　雪屋炊红米，秋江老翠蛾。几回时序换，奈此别离何。

　　阿咸九月到，寄我尺书看。尽日不释手，空江频倚栏。

　　乡山微雨外，客梦一窓寒。遥想林泉胜，无忧寝食安。

　　

　　寄钱彦良二首

　　离羣忆乡里，知子歴艰难。博士官三考，空斋食一箪。

　　江风吹鬓湿，竹雪照衣寒。清气相酬酢，新诗正耐看。

　　垆亭旧时月，两地照分离。岁乆无音信，人来每问知。

　　蟂矶㈠息烽火，鸥渚净涟漪。县郭茅茨宻，遗民喜得师。

　　旁批：㈠蟂矶，朱国祯 《涌幢小品蟂矶》：“ 芜湖江心有矶，矶上有祠，祠 孙夫人，曰 蟂矶 ”。

　　

　　寄潘章甫二首

　　每懐文学掾，絶类玉堂仙。家有双峯记，书经五世传。

　　风揺秋案烛，露洗晓池莲。古巻存庐舎，无时不诵弦。

　　捴角真英物，回头已壮龄。文生新句语，动合旧仪刑。

　　腊雪松梅在，朝盘菽粟馨。圣模勤玩索，吾老重叮咛。

　　

　　寄示从子旻二首

　　旧居数椽屋，昔别八经霜。兵后琴书少，城南畎亩荒。

　　家传存朴素，兄老喜安康。乆病吾衰矣，唯期汝自强。

　　东郭多佳阜，西风息战尘。故家丘陇在，经乱树为薪。

　　岁乆羇人逺，霜寒节序新。无由亲拜扫，怅望泪沾巾。

　　

　　寄示马甥希穆

　　昔当童冠日，从我乆留连。转首二十载，游心先后天。

　　别来踈戚里，怅望旧山川。遥想寒窓夜，躭书不爱眠。

　　

　　寄陈一飞

　　月朗荷芲屋，秋香桂子林。相违三隔岁，未得一论心。

　　巾笥应蔵藁，书籝不贮金。欲思黄鹄举，当惜白驹阴。

　　

　　省中夜直

　　长廊羣掾散，从者煑茶供。寒雨连深夜，清灯照瘦容。

　　明生白雪壁，响度顺风钟。松火炉中烬，神清睡不浓。

　　

　　读易

　　理自无形着，辞因有象陈。冰霜寒闭野，天地暗回春。

　　位衍生生数，蓍存七七神。吾心如脗合，何物不弥纶。

　　

　　阿墉二首

　　阿墉方四岁，学诵五言诗。头耸骨如角，情锺翁所竒。

　　候门迎马到，哭妹感人思。夜夜灯前看，寛懐有此儿。

　　时时思祖母，啼向素帏前。近者吾衰甚，闻之涕泫然。

　　一心期汝长，八世嗣家传。幸有书巢在，成才望老天。

　　

