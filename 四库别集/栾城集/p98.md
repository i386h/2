<!-- { "loadSidebar": true } -->
　　【论边防军政断案宜令三省密院同进呈札子】

　　臣窃见大理寺审刑院旧制，文臣吏民断罪公案并归中书，武臣军员军人并归密院。而中书、密院又各分房，逐房断例，轻重各不相知，所断既下，中外但知奉行，无敢拟议。及元丰五年，先帝改定官制，知此积弊，遂指挥凡断狱公案，并自大理寺、刑部申尚书省，上中书取旨。自是断狱轻重比例，始得归一，天下称明焉。自元丰七年十月八日奉圣旨：“应缘保甲事元系枢密院指挥取勘，及保甲司乞特断公案，令大理寺定断，刑部勘当申院。”元四年六月十八日又奉圣旨：“禁军公案内流罪以下，情法不相当而无例拟断合降特旨者，令刑部申枢密院取旨。”今年七月十三日又奉圣旨：“应系枢密院降指挥，下所属体量根究取勘者，候奏案到，令枢密院取旨。”十月四日又奉圣旨：“应官员犯罪公案，事干边防军政，文臣令刑部定断，申尚书省，武臣申枢密院。”臣窃详前件五项条贯，不唯断狱不归一处，其间必有罪同断异，令四方疑惑，失先帝元丰五年改法本意。兼事干边防军政，文臣归尚书省，则虽枢密院本职，必有所不知，武臣归枢密院，则自节度使充经略安抚，有所废黜，虽三省亦有不得知者。事之不便，莫大于此。臣今欲乞依先帝改法之旧，应断罪公案并归三省，其事干边防军政者，令枢密院同进呈取旨而已。如此则断狱轻重，事体归一，而兵政大臣，各得其职，方得稳便。取进止。

　　【乞优恤滕元发家札子〈元五年十月。〉】

　　臣伏见故龙图阁学士、前知太原滕元发，昔事先朝，早蒙知遇。方群臣争以财利求进之秋，元发独能守正，时献谠言。先帝取其大节，虽任用进退不一，而卒蒙保全。近者朝廷知其可用，复还旧职，擢置河东。元发亦能裁损极边冗戍，为国惜费，颇有成效。今不幸身亡，子弱家贫，已蒙圣恩，特加赙赠。欲乞检会近例，差破人船津送丧柩骨肉，直归苏州，俟有葬日，仍令本州量事应副。元发有弟申，从来无行，今元发既死，或恐从此凌暴诸孤，不得安居。缘元发出自孤贫，兄弟别无合分财产，欲乞特降指挥，在京及沿路至苏州以来官司，不许申干预元发家事，及奏荐恩泽，仍常切觉察。取进止。

　　【荐王巩札子】

　　臣伏以方今人才衰少，求备实难，凡有所长，皆当不废。臣伏见右承议郎王巩，生于富贵，志节甚坚，好学力文，练达世务。昔熙宁之初，宰臣王安石用事，屡欲用巩。巩自知守正不合，拒而不从，每上书言事，多切时病。吴充、冯京，器其为人，尝与议及国事。及王、蔡确执政，李定、舒为御史，将倾充与京，故起大狱，广加罗织，欲以次及二人。巩由此得罪，南行万里，三年而归，刚气不衰，言事如故。时二圣临御，司马光当国。巩复预光议论，光极喜之，言之朝廷，擢任宗正寺丞。方复欲进用，而巩狷介疾恶，为众所忌。适会光物故，众人捃其微过，因而排之，遂至今日。臣窃悲光平日所荐，今皆布列朝廷，而巩独连蹇不遇，罢官者再。凡巩之所长，皆士人之所难能，而其所短，多暗昧不明，或少年之所不免。前知扬州谢景温，与巩共事，尝上章明辩其冤，则爱憎之言未可偏信。臣备位风宪，区区之意，每欲为陛下掇拾遗材，以备任使。与巩游从最旧，知其所长。伏乞陛下洗濯瑕疵，稍加录用，必能上感恩造，临事捐躯，以报万一。取进止。

　　【论禁宫酒札子】

　　臣窃见有司近以在京酒户亏失元额，改定宗室外戚之家卖酒禁约，大率从重。谨案嘉旧法，亲事官等卖酒四瓶以上，并从违制断遣，刺配五百里外本城，其余以次定罪，皇亲临时取旨，仍许人告提两瓶以上，赏钱十贯止。及熙宁法，每卖一斗，杖八十，一斗加一等，罪止杖一百。许人告捕，一斗赏钱十贯至百贯止。及元四年，所定刑赏，与熙宁同，而有告无捕。及今年十一月六日、十二月十八日敕，刑从嘉，而赏从熙宁，既兼用两重，及并行告捕，仍许入沽贩之家，而取旨之法，兼及本位尊长。是以此法一行，人情惊扰。臣窃惟有司所以立此法者，止为酒户亏额而已。酒户亏额，但户部财利一事耳。今既兼取前后重法，施于沽贩小人足矣。臣访闻宗室之间，颇有疏远外住之人，以窘乏之故，或卖酒自给。今既许人入其家捕捉，小人无知，以捕酒为名，恣行凌辱，何所不至。兼逐位尊长，爵齿并崇，多连宗子，而卑幼犯酒，不免取旨。若取旨而不行，则虽取何益。若遂有行遣，窃恐圣意必不欲如此。故臣愚见，以为当去尊长取旨之法，仍不许捕捉之人入皇亲宅院。如此许行，颇为酌中。伏乞特降指挥，速行改定。取进止。

　　贴黄：臣所言事干宗室，欲乞圣意裁定。如可施行，更不出臣此章，只作圣旨批降三省。

　　【论冬温无冰札子】

　　臣伏见前年冬温不雪，圣心焦劳，请祷备至，而天意不顺，宿麦不蕃，去冬此灾复甚，而加以无冰。二年之间，天气如一，若非政事过差，上干阴阳，理不至此。谨案常燠之罚，载于《周书》，而无冰之灾，书于《春秋》。圣人之言，必不徒设。臣谨推原经意而验以时事，惟陛下择之。盖《洪范》庶徵：则时燠，豫则常燠，谋则时寒，急则常寒。之为言明也，豫之为言舒也。故汉儒释之曰：“上德不明，暗昧蔽惑，不能知善恶，无功者受赏，有罪者不杀，百官废礼，失在舒缓。盛夏日长，暑以养物，政既弛缓，故其罚常燠。周失之舒，秦失之急，故周亡无寒岁，而秦灭无燠年。”今连年冬温无冰，可谓常燠矣。刑政弛废，善恶不分，可谓舒缓矣。臣非敢妄诋时政以惑圣听，请为陛下具数其实。然事在岁月之前者，臣不能尽言，请言其近者：凡有罪不诛者七，无功受赏者四：陆佃为礼部侍郎，所部有讼，而其兄子宇，乃与讼者酒食交通，狱既具，而有司当宇无罪。此有罪而不诛者一也。石麟之为开封府推官，与诉讼者私相往来，传达言语，狱上而罢，更为郎官。此有罪而不诛者二也。李伟建言，乞回夺大河，朝廷信之，为起大役，费用不赀，今黄河北流如故，涨水既退，东流淤填，遂成道路。臣屡乞正伟欺罔误国之罪，不蒙采纳，任伟如故。此有罪而不诛者三也。开封府推官王诏故入徒罪，虽该德音，法当冲替，而诏仍得守郡，至今经营差遣，迁延不去。此有罪而不诛者四也。知祥符张亚之，为官户理索积年租课，至勘决不当偿债之人估卖欠人田产，及欠人见被枷锢，而田主殴击至死，身死之后，监督其家，不为少止。本台按发其罪，而朝廷除亚之真州，欲令以去官免罪。此有罪而不诛者五也。孙述知长垣县，决杀诉灾无罪之人，台官有言，然后罢任，虽行推勘，而纵其抵欺，指望恩赦。此有罪而不诛者六也。秀州倚郭嘉兴县人诉灾，州县昏虐，不时受理，临以鞭扑，使民相惊，自相蹈籍，死者四十余人。虽加按治，而知州章衡反得美职，擢守大郡。此有罪而不诛者七也。近日差除户部尚书以下十余人，其间人材粗允公议者，不过二三人，其他多老病之余及执政所厚善耳。臣与僚佐共议，以为不可胜言，是以置而不论，独取其尤不可者杜常、王子韶二人论之，然皆不蒙施行。夫杜常在熙宁间，谄事吕惠卿兄弟，注解惠卿所撰手实文字，分配五常，比之经典，及其所至谬妄，取笑四方。其在都司，希合时忱、任永寿等旨意，施之政事，前后屡为台官所劾，兼其人物凡猥，学术荒谬，而置之太常礼乐之地。命下之日，士人无不掩口窃笑。此无功受赏者一也。王子韶昔在三司条例司，谄事王安石，创立青苗、助役之法。臣时与之共事，实所亲见。及吕公著为御史中丞，举为台官。公著以言新政罢去，而子韶隐忍不言，先帝觉其奸妄，亲批圣语，指其罪状。自是以来，士人不复比数。但以善事权要子弟，故前后多得美官，今又擢之秘书，指日循例当得侍从。公议所惜，实在于此。此无功而受赏者二也。张淳资才凡下，从第二任知县擢为开封司录。曾未数月，厌其繁剧，求为寺监丞，即得将作。又不数月，令权开封推官。意欲因权即真，迤逦迁上。此无功而受赏者三也。丁恂罢少府簿，经年不得差遣，一为韩维女婿，即时擢为将作监丞。此无功而受赏者四也。其因缘亲旧，驰骛请谒，特从常调，与之堂除，以至除目猥多，待阙久远，孤寒失望，中外嗟怨者，尚不可胜数。凡上件事，皆刑政不修，纪纲败坏之实也。大率近岁所为，类多如此。譬如天时，有春夏而无秋冬，万物虽得生育而不坚成。天之应人，颇以类至。宜指挥大臣，令已行者，即加改正，未行者，无踵前失，勉强修饬，以答天变。臣伏见去年，岁在庚午，世俗所传，本非善岁，徒以二圣至仁无私，德及上下，故此凶岁化为有年。然事有过差，犹不免常燠无冰之异。由此观之，天地虽远，得失之应，无一可欺。若更能恐惧修省，戒饬在位相勉为善，则太平之功庶几可致也。臣备位执法，实欲使陛下比隆尧舜，无缺可指，无灾可救，是以区区献言，不觉烦多。死罪死罪。取进止。

　　【论雇河夫不便札子】

