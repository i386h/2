<!-- { "loadSidebar": true } -->
　　鄮山先生周姓讳容字茂三浙之宁波府鄞县人也曾祖某祖某父某先生少卽工诗常熟钱侍郞牧斋称之谓如独鸟呼春九钟鸣霜所见诗人无及之者录其诗于吾炙集国难后弃诸生放浪湖山世多方之徐渭非其伦也先生以布衣诗人名顾其素心原不肯以山泽臞夸篇什者卽其捄徐御史心水一事要非东西京人物不尼语此先生未知名时首为御史所识揄扬不啻口出海氛四起多掠资粮于内地御史一日游山庄为土兵突至缚之去窴平西将军王朝先营索饷数万不得囚水牢中亲友莫敢赴先生故常来往海上诸营多相识者挺身往请之朝先握手道故遽释御史归而部下大哗谓是必周生受赇故来请或力而拘或蹔而免将军乃为秀才欺邪朝先故武人忽发怒下先生狱榜掠之先生不屈赖座客方君伯吕万君旋吉百方营护而沈阁学彤庵亦以为言伯吕等再请之得放还然先生足由是躄尝自笑曰吾今且为半人因别署甓翁呜呼由其报知已者观之而其君臣父子之闲可知也先生踪迹遍天下所至皆有诗于浙最厚查方舟于山右则申凫盟傅靑主于江右则王于一于闽则许有介于山左则于公冶纪伯紫丧乱而后尝尽薙其髪为僧矣未几以母在返初服晩年巳倦游适有以非意干之者乃复出门时里中史侍郞立斋官于京招先生往巳而有博学鸿儒之辟朝臣争欲荐之先生以死力辞次年卒于京邸生于明万歴已未某月某日卒于康熙己未某月某日得年六十有一初娶金氏亦工诗乙酉之秋方产女七日喧传土寇入城先生欲奉亲岀避而堂上徘徊不前孺人知之曰以吾故使舅姑濒于危不可然吾亦岂可辱乃为素罗之歌引罗自经婢急解之虽未绝然已困不能起时人叹其义烈再娶梁氏合葬于某村子宛春先生所著有春酒堂诗集十卷文集四卷诗话一卷乃其手定之稾其生平秘惜之作多付之火囚鹿岛时着滃志一卷以纪时事今亦不传先生有一仆甚义先生卒时或欲以兼金贿仆取其集以去仆固执不可先生最工书亦喜画飮酒数斗不乱诙谐闲作辄倾一座丁亥游闽有以千金属一事者挥去弗顾太原阎征君百诗尝曰鄮山吾家白耷山人之俦而诗过之雍正癸丑宛春寄予书京师以余杭孙海门所作传乞予表阡忽忽六年未及掇稾予罢官归宛春来请益力且言海门之文不工然予文岂敢谓其必传耶其赞曰先生之节不愧遗民浮海急难几困波臣岀其余事乃作诗人我铭其阡以慰后昆

　　○耕岩沈先生续志

　　少读南雷前辈所撰沈征君志爱其文顾不知其有志而未葬也蹉跎至今六十七年犹未葬征君之孙兆符以卖画游江湖闲语及之卽流涕尝曰先公生平重至性每展转以应朋友之急其在甲申以前不可胜纪甲申以后尚多有之昆铜先生殉节暴骨雨花台后适有石埭令姚六康介人求见先公曰若能为我瘗昆铜殊胜于见我也六康亟召昆铜弟予以葬资而其弟中饱其金先公复贻六康书卒葬之兰溪令李沧苇饷百金先公故不受达官一丝粟时适欲葬故人乃以其半为葬费而以其半坎而埋之先公之于朋友如此而今何如矣犹忆二十年前吾友长兴王豫者志节士也曾闻而悲之为书以吿浙中好事之士谋裒金以成此事而不克今王豫亦死予官京师有以宁国守来见者予将属之及见其人则俗吏也恐言之亦无补乃止及归而予连遭先人之变不暇念及此去年之江都闻临川李阁学持节试白下予渡江访之欲今檄下有司为助而临川病甚弗能及因叹麦舟高谊如斯之难吾辈徒手之苦赋诗一章志慨迨返棹江都朱上舍重庆见予诗而叹曰曾有如耕岩先生者而忍听其一棺浅土耶吾力虽薄当为任之予狂喜亟下拜时已岁暮予归浙东今年重庆以书来促予束装共赴宣城而兆符馆于桐乡予乃使人邀之同行顾重庆亦贫其里人马曰璐闻之致金为助而仁和赵昱故前此王豫所致书属之者也亦以书来且助金遂以某月某日卜葬于某原勒南雷之文于石纳诸圹中而予续纪其葬之岁月于后兆符曰予年十八以先公志石乞铭南雷拜谒床下犹忆南雷深衣幅巾须眉庞古流涕哭于寝门之外南雷之文行天下且三易枣棃矣而先公至今始克归黄土悲夫

　　

　　鲒埼亭集外编卷七 鄞全祖望绍衣

　　碑铭（四）

　　○翰林院编修初白查先生墓表

　　初白先生之墓方侍郞灵皋为之志其弥甥沈生廷芳复请表于予犹忆初应乡举时谒先生于湖上时方学为古文先生见之喜谓万丈九沙曰此刘原父之词也年来学殖荒落惭负先生期许之意然而知巳之感又曷敢辞先生名嗣琏字夏重别署查田改名愼行字悔余别署初白浙江杭州府海宁县人明顺天府尹某之五世孙赠兵部主事某之曾孙兵部主事某之孙赠翰林院编修某之子先生少受业于姚江黄氏与讲会然所长最在诗浙之诗人首朱先生竹垞其嗣音者先生曁汤先生西厓实鼎足至今浙中诗派不出此三家自先生未通籍诗名闻于禁中顾垂老不第康熙壬午圣祖东巡守以泽州陈公荐驿召至行在赋诗随入京诏直南书房明年特赐进士出身改翰林院庶吉士授编修时公族子升以宫坊久侍直宫监无以别之呼先生曰老查南书房于侍从为最亲望之者如峩眉天半顾其积习以附枢要为窟穴以深交中贵人探索消息为声气以忮忌互相排挤为干力书卷文字反束之高阁苟非其人卽不能容而先生疏落一往辰入酉出岸然冷然或应制有所撰述立卽呈稾先生非有意先人顾不能委曲周旋同事于是忌者思去之乃以武英殿书局需人荐充校勘官稍外之也圣祖故眷先生谕书成仍侍直在局二年而竣再入直不数月忽有特旨免侍直归院先生遂以病乞假院长揆公留之迁延一年先生请益力竟归先生长子克建成进士最早后三年先生次弟嗣瑮继之为翰林又三年先生入馆又三年嗣廷继之克建亦入为刑部其时查氏庭前有连桂之瑞门戸鼎盛而先生片帆归里萧然如老诸生角巾野褐徜徉湖山当事希得一见田父遇之时相尔汝克建卒官先生益无意人世巳而大难作阖门就逮先生怡然抵京自陈实不知本末诸大臣共讯亦喟然曰彼固敝屣一官者也其弟仕京相隔辽阔宁复知之倘以此株连不亦枉乎乃共以其情上闻世宗亦雅悉先生高节特令释之幷其子嗟乎先生之掉首于要津者乃其所以脱身于奇祸也诗人云乎哉先生所注苏文忠公诗五十二卷搜罗甚富施王二家不足述也敬业堂集四十八卷已行于世晩年所作者不预焉乃为之诗以勒之诗曰

　　世皆集菀吾独集枯靑山独往保兹故吾人亦有言何不竞进岂知明哲置身安隐

　　○杭州府钱塘县敎谕左丈江樵墓幢铭

　　江樵先生姓左氏讳臣黄字纪云浙之宁波府鄞县人也国初吾乡诸老先生以古文有盛名于天下者莫如姜编修湛园次之为万五河管村而先生古文更出其上忽而精悍劲峭如孙可之忽而回翔纡余如曾空靑楼大防忽而生涩如吴渊颖从心变化不名一家顾湛园管村皆游京洛京洛之元老输心推挹以是得出入承明未央之庭并参明史馆务而先生落落穆穆不求人知其气力无由达于庙宁亦遂无有物色之者先生口吃其为人疏散任本色威仪率畧最重名节虽先辈不肯少寛假尝以周征君鄮山未谢酬应累讽之一日谐之曰商容易代受宁王表闾之宠赴谢镐京道逢伯夷劝其改姓信有之乎征君笑而谢之然不以为忤也其后征君之子宛春乞予铭征君之阡深以先生此言为憾予谓征君大节终不媿于遗民而先生不失为诤友并可传也累试布政司老而得荐北应计车仇侍郞沧柱在馆中自度是年必入春闱亲过之屛左右问所欲言先生嘿不答次日侍郞赴锁厅犹留关节一纸戒家人待左相公至密与之先生闻之卒不往侍郎在闱搜索先生文甚苦及拆卷乃知先生文固在本房然已置下选矣叹曰平生浪说古战场此之谓耶先生晩以选人之籍司敎钱塘寒毡索莫不改其乐弟岘任广西学使有赀甚哆先生不肯一分润也所著有江樵集藏于家先生之子如晦尝乞予铭予未及铭而如晦死后十年始铭之其词曰

　　不逢杨意肯学王维老我布褐洁我儒衣试看墓下带草离离

　　○顺天府丞提督学政鹿亭胡公神道碑铭

