<!-- { "loadSidebar": true } -->
　　巫峡盘涡晓黔阳贡物秋丹砂同陨石翠羽共沉舟羇使【去声】空斜影【一作景】龙宫【一作居】閟积流篙工幸不溺俄顷逐轻鸥【此章记夔江覆舟之事　黔阳之贡经于巫峡丹砂翠羽八贡之物空斜影侧身落水閟积流没入深渊矣舟逐轻鸥篙工以脱身为幸也　旧以空斜影为使者怅快于斜日之下此説不然玩诗意先叙砂羽之坠继叙羇使之亡末则幸篙工之不溺耳于篙工加一幸字知使者为不幸矣　江赋冲巫峡以迅激又盘涡谷转　一统志重庆府彭水县自三国至唐皆名黔阳县随置彭水县为黔州治所又唐以黔江县属黔州　唐志黔阳嵗贡廾砂等物本草丹砂久服通神明不老轻身神仙能化为汞衍义云出辰州蛮峒老鸦井者最良　左传陨石于宋五　尔雅注翠鹬似燕绀色生郁林汲塜周书王会解苍梧翡翠所以取羽邹阳书积羽沉舟　王僧孺诗翠枝结斜影　徐陵寺碑夜动龙宫十洲记南海有龙绡宫　海赋茫茫积流　刘孝威诗循汀俄顷回】
　　竹宫时望拜桂馆或求仙姹【陟嫁切】女凌波日神光照夜年从闻斩蛟剑无复【扶又切】防犀船使【去声】者随秋色迢迢独上【上声】天【次章讽当时求仙之妄　竹宫桂馆借汉比唐姹女凌波言丹砂已落江水神光照夜言宫中犹望成仙此见其誙妄也且方士既神竒其説何独无斩蛟之剑照水之犀以解此水厄乃至身罹覆舟而沓然上天乎朱注使者即指方士一辈　旧以上天为还朝非是閟积流魄沉水也独上天魂升天也杜臆云帝未必升天而使者已独上天矣讥之也　汉礼乐志正月上辛用事甘泉圜丘昏祠至明夜常有神光集于祠坛天子自竹宫而望拜百官侍祠者数百人皆肃然心动焉师古曰竹宫去坛三里　郊祀志公孙卿曰仙人好楼居于是上令长安作飞廉桂馆甘泉作益夀延夀观使卿持节设具而神人师古曰飞廉桂馆二舘名　参同契河上姹女灵而最神得火则飞不染垢尘顾注汉真人大丹诀姹女隐在丹砂中谓砂中有汞也　洛神赋凌波微歩　郊祀志宣帝筑世宗庙神光兴于殿旁如烛状武帝纪祭后土神光三烛　吕氏春秋荆人佽飞得寳剑渡江中流两蛟绕舟几没佽飞防剑斩蛟乃得济　晋书温峤宿牛渚矶水深不可测世云其下多怪物峤遂燃犀角照之须防见水族覆火竒形异状　宋王微咏赋秋色隂兮白露商　陆机诗迢迢造天庭　呉越春秋羣臣上天欧冶死矣】
　　送李功曹之荆州充郑侍御判官重【平声】赠【旧编在夔州诗内】
　　曽【音层】闻宋玉宅每欲到荆州此地生涯晚遥悲【一作通】水国秋孤城一柱观【去声】落日九江流使【去声】者虽光彩青枫逺自愁【上四公欲往荆州而悲悲在于淹留下四李独往荆州而愁愁生于孤寂一悲一愁冩出两地情懐极其凄切　此地指夔水国指荆一柱九江俱在荆州　水经注宜城城南有宋玉宅玉邑人隽才辩给善属文而识音渚宫故事庾信因侯景之乱自建康遁归江陵居宋玉故宅宅在城北三里故其赋曰诛茅宋玉之宅穿径临江之府　顔延之诗水国周地险　夏书过九江至于大别　晋曲池歌一朝光彩落　阮借诗上有枫树林逺望令人悲】
　　送王十六判官【此亦夔州诗年次难考】
　　客下【去声】荆南尽君今复【扶又切】入舟买薪犹白帝鸣橹已【一作少】沙头衡霍生春早潇湘共海浮荒林庾信宅为【去声】仗主人留【上四送王之荆下叙欲往之意　唐书肃宗至徳之后中原多故襄邓百姓两京衣冠尽投江湖荆南井邑十倍于初乃置荆南节度使以统之鹤注是时蜀避崔旰之乱故客下荆南俱尽也　才白帝而忽沙头犹云朝发白帝暮江陵此十字句法春来水发故潇湘如海主人指王先到其地即为地主矣旧注江陵呉船至泊于郭外沙头方舆胜览沙头市去江陵地五十里　邵注荆南荆州以南荆州府古名江陵衡山在衡州府潇湘在岳州府岳在荆以南衡在岳以南　尔雅疏衡山一名霍山赵次公曰皮日休以霍之本地自在夀州作霍山赋中云自汉之后始易吾号而归于衡公此所云衡霍乃是衡山故与潇湘作对庾信宅见上章】
　　别崔潩因寄薜据孟云卿【原注内弟潩赴湖南幕职　姑从黄鹤入大厯元年】
　　志士惜妄动知深【陈作深知】难固辞如何久磨砺但取不磷缁夙夜听忧主飞腾急济时荆州遇【一作过】薛孟为【去声】报欲论【平声】诗【上六送崔赴幕末二兼寄薛孟　逺注崔必好静不出湖南幕主知而辟之故有起二句三四承首句讽其硁硁独善五六承次句劝以汲汲有为　何劭诗志士惜日短　左传磨砺以须　听忧主聴其忧国之语】
　　【王嗣奭曰此诗与九巻送窦九归成都同一机局夭矫顿挂唐律所无窦本有才朂之以苦节崔能洁已勉之以济时意若相反合之始为全人此见公明体逹用之学】
　　寄杜位【原注顷者与位同在故严尚书幕　姑依鹤注编在大厯元年冬　陈注此诗称恵连前守嵗诗称阿戎则位为公从弟明矣唐世系表公为征南十三代位与济为征南十四代或据此遂疑位为从侄误矣世表未可信也】
　　寒日经檐短穷猿失木悲峡中【一作筵】为客久【一作恨】江上【一作并】忆君时天地身何在【一作往】风尘病敢辞封书两行【音杭】泪霑洒裛新诗【寒日穷猿对景有感为客久承穷猿忆君时承寒日五六申客久之况七八申忆君之情　杜臆漂流天地既无定在憔悴风尘病又奚辞凄凉之况真堪流涕　穷猿失木乃叹无家可归或云偒严武之亡非也武在日公已辞回草堂矣淮南子猿狖颠蹶而失木世説穷猿奔林岂暇择木裛新诗手裛纸上泪也】
　　立春【诗云巫峡寒江系夔州所作依朱氏入在大厯二年】
　　春日春盘细生菜忽忆两京全盛【一作梅发】时盘出高门行白玉菜传纤手送青丝巫峡寒江那【平声】对眼杜陵逺客不胜【平声】悲此身未知归定处呼儿觅纸一题诗【上四忆两京春日下四感夔江春日　杜臆通章只是一个悲意人但知其悲一身之飘泊而不知其悲两京之萧索也对春盘生菜忆及两京盛时今老客峡江则两京失其□而身亦失其居矣悲曰不胜包身世无穷之感　三四分承盘菜而意却贯穿菜经纎手玉盘传送二句倒叙那对眼谓那能对眼归定处谓欲归两京尚无定处也摭言晋李鄂立春日命以芦菔芹芽为菜盘相餽贶四时寳镜唐立春日春饼生菜号春盘　黄生注生菜韭也欧公归田録杨六年为文务避俗语门生摘其徳迈九皇之句讽之云未知何时得买生菜以九皇音近韭黄也按诗言青丝指韭良是东坡诗渐觉东风斜峭寒青蒿黄韭试春盘　谢灵运诗两京愧佳丽　公居杜陵而家在洛阳故两京春盘皆所尝食　庄子高门悬薄无不走也此指贵戚之家旧引三辅黄圆未央宫中高门殿误　传经也古诗纤纤出素手】
　　【朱瀚曰细生菜不成语次聨分承盘菜稍窥工部家法其奈才腐何宋元诗人或未尽深知杜法不害其为可传正以其才思出羣耳那对服是何语不胜悲亦熟调第七乃率句结语益无頼矣】
　　江梅【鹤注当是大厯二年春作若三年之春公将下峡不当云巫峡郁嵯峨矣　赵曰此咏江边之梅也如在岭曰岭梅在野曰野梅官所种者曰官梅后人见梅便谓之江梅误矣】
　　梅蘂腊前破梅花年后多絶知春意好【一作早】最奈客愁何雪树元【一作能】同色江风亦自波故园不可见巫岫郁嵯峨【此见江梅而有感也客愁二字乃全首之眼　梅占春意景物自好而反动客愁者葢见腊前映雪年后飘风花开花谢都非故园春色是以对巫岫而添愁耳　陆机诗云山郁嵯峨】
　　庭草【鹤注当是大厯二年作诗云轻过屡供尚无放舟出峡之期也　张协诗庭草蒌以緑】
　　楚草经寒碧庭春入眼浓旧低收叶举新掩巻牙重【平声】歩履宜轻过开筵得屡供看花随节序不敢强【丘两切】为容【上四形容草色下致怜惜之意　寒碧春浓地暖故也叶举牙重入眼浓矣　杜臆云旧叶之低垂者今收而乍举新牙之掩伏者今巻而重出此将旧低新掩畧读是也朱注将低收掩巻连説非是　后四句杜臆作代摹庭草之词人若怜而勿践得以屡供筵前倘爱花而见弃亦不敢强为容色以媚人君子之交盖如此萧子范诗节序亦徂炎　诗谁适为容老子夫惟不可识故强为之容】
　　愁【原注强戏为呉体　黄生注皮陆集中亦有呉体诗乃当时俚俗为此体耳诗流不屑效之杜公篇什既众时出变调凡集中拗律皆属此体偶发例于此曰戏者明其非正律也杜臆胸有抑郁不平之气而以拗体发之公之拗体诗大都如是　翫诗意当是大厯二年春夔州作】
　　江草日日唤愁生巫【一作春】峡泠泠非世情盘涡鹭浴底心性独树花发自分明十年戎马暗南【一作万】国异域宾客老孤城渭水秦山【一作川】得见否人今罢【音疲】病虎纵【平声】横【上四叙夔州景物触愁之端下四忆长安时事致愁之故　杜臆愁人心事触目可憎如江草新生却谓唤起愁思巫峡中流却谓不近人情盘涡鹭洛本自得也疑其有何心性独树花发此春意也谓其只自分明愁出非常故情亦反常耳下文所云真异常之愁也　戎马南国前此势不可归客老孤城目前身不可归人病虎横将来时不可归托身无处愁难自遣矣　南国指洛阳孤城指夔州渭水秦山指长安人罢病民力竭虎纵横暴敛亟也　王维桢曰楚辞春草生兮蒌蒌王孙游兮不归此即首句意公诗清渭无情极愁时独向东即次句意　班偼伃赋房防虚兮风泠泠朱翰曰泠泠乃细流水声恐与峡水不合　伏知道诗桃花隔世情水回曰涡　前汉卢绾传陈豨招致宾客　杨素诗孤城絶四隣　韩非子士民疲病于内　记孔子曰苛】
　　【政猛于虎张璁曰时京兆用第五琦十一税法民多流亡是即虎也】
　　【黄生曰此因不得归秦沉忧英冩无端对物生憎皆是愁人实歴之境草生花发水流鹭浴皆唤愁之具下三句特变文言之耳愁从中来微物之故则亦强戏言之而已】
　　【胡应麟曰老杜呉体但句格拗耳其语如侧身天地更懐古回首风尘甘息机落花游丝白日静鸣鸠乳燕青春深实皆冠冕雄丽宋人作拗体者若永叔沧江万古流不尽白鸟双飞意自闲文潜白头青髩有存没落日断霞无古今尚觉近之鲁直黄流不解涴明月碧树为我生凉秋蜂房各自开戸牖蚁穴或梦封侯王自以平生得意遍读老杜拗体未尝有此等语独盘涡浴鹭底心性独树花发自分明稍类然亦杜之僻者而黄以为无始心印天下几人学杜甫谁得其皮与其骨其鲁直之谓哉】
　　王十五前阁防【黄鹤编在大厯二年春以诗有楚岸春台句也　前有送王十五扶侍诗】
　　楚岸收新雨春台引细风情人来石上鲜鲙出江中邻舍烦书札肩舆强【丘两切】老翁病身虚俊味何幸饫儿童【上二前阁春景三四王君宴防下序始终欵曲之情杜臆以隣舍而致札迎舆见其殷勤又且饫及儿童见札中并招其子　邵注防州古楚地故云楚岸　此指阁下石台陆云诗遣情春台托荫寒水　鲍照诗留酌待情人　七发鲜鲤之鲙　世説王献之乗平肩舆径入顾辟疆园　陆云答车安茂书东海之俊味肴膳之至妙】
　　崔评事弟许相迎不到应【平声】虑老夫见泥雨怯出必愆佳期走笔戏简【顾注当时大厯二年春在夔州西阁作　邵注崔评事公之表弟】
