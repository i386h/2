<!-- { "loadSidebar": true } -->
　　秋生阆苑【见闺秀序】方编胜国之春秋月冷瀛洲【唐纪太宗选房杜等二十八人为学士时谓之登瀛洲】正辑前朝之纪载抚昔贤之往迹光景恒新睠独行之留芳音徽未沫下稽家乗上览史宬【説文宬屋所容受也】忠贞殉节半由阃德之同心贞妇贻谋定衍箕畴于奕世【书】仙雏接翅知为西母之禽桂子骈枝识是嫦娥之树【见瀛台序】于今为烈自古而然呉母徐太夫人者前壬戌进士福建巡抚谔斋公之冡妇而前癸未庶吉士介子先生之淑配也孺人浙水名门语溪望族【嘉兴志崇德县有语溪一名语儿泾又名御儿按崇德以避年号今易石门县】家多凤子宁夸薛氏河东【见逸斋序】派出驹王【见憺园赋】尽説徐公城北【见庵序】里名崇让牙幢绣防之家【按李义山有崇让宅诗详孟太母启牙幢见皇士序绣防见看奕赋】坊号光延【见雪持序】粉碓铜沟之宅【见铜雀赋】而乃嬿婉明经柔嘉习礼【诗】髫龄赋菊【见鞠存启】羣已奉为女宗【列女传宋鲍仕衞三年而娶外妻其妻不妬养姑愈敬宋公表其闾曰女宗】早嵗铭椒【见瑞木赋】本无关乎姆教【见昭华序】爰夫待字【见纳姬序】以暨初笄【见贞女序】风诗咏之子于归易彖演家人之吉一灯佐读用成夫子之名百两宜家善得尊嫜之志抑有感焉所尤难者虽溷裙笄之列思在古人纵居纨绮之俦身通大义吊屈原于楚泽便知嬃女之贤【见雪持序】懐聂政于韩郊即慕姊嫈之行【见纳姬序】曾闻书册娥乃移山【见徐母序】讵学寻恒偏恤纬【见归田序】固已防为少女气感风云【见徐母序】城是夫人情关家国者矣【见刘太母序】愧明季之不纲【汉灵帝纪鸿图不纲西园成市】致鸿都之失守【见存庵序】文鸯匹骑云绕成都【见琴怨序按魏志文钦子鸯尝乗匹骑防阵冲骁勇絶伦】青犊千羣飇驰京室【详孟太母序】时则庶常公甫簉皇途初登仕版鸿骞乍遘【见禹平序】豨突何堪【见玉岩序】凄凉马角【见观槿序】誓排阊阖以呼天【见雪持序】缥缈龙髯【见孝威序】矢坠虞渊而捧日【淮南子日薄于虞泉是谓黄昏魏书崔昱少时梦上泰山两手捧日狄仁杰赞取日虞渊洗光咸池魏征传徴少时梦捧日】﨑岖东下琐尾南还【诗】寻一旅之终摧【左传有众一旅】况孤城之嗣没五溪路阻【见竹逸序】标铜柱以何时【见商尹序】八阵图空【见悬圃序】返锦城而奚日【成都记孟后主于城都城上种芙蓉如锦因名锦宫城一云锦宫】愿为袁粲【见琅霞序】窃附臧洪【臧洪传洪字子源守东郡为袁绍所执不屈杀之张超尝曰子源天下义士洪尝复陈琳手书其畧有曰足下徼利于境外臧洪投命于君亲】愤飞疏勒之泉【见归田序】怨塞黎阳之土【见实庵序】鸡陂夜夜【见艺圃序】翻为化鹤之乡【见存庵序】萤苑年年【后补注】竟作啼鹃之路【见孝威序注】怆何如乎悲可知也斯时也抚军方解组岩疆孺人适从亲官舫船过茘浦【平乐府志茘浦在修仁县】忽传庾信之难归【见素伯序】幡出榕城【见银台序】或报王琳之不返【见素伯序】封霁云之断指聊代刀环【唐书张巡守睢阳尹子竒围之巡令南霁云犯围而出乞师于贺兰进明见其无出兵意因囓落一指以示进明曰霁云既不能达主将之意请留一指以示信归报座中皆为泣下】慰徐淑以遗言勉支井臼【见闺秀序】孺人则靡笄一恸城欲全頽【见贞女序】截髪长号【列女传犍为相登妻名度嫁登一年而寡守令呉原欲妻之度引刀截发乃止】石思立化【见海棠赋】银泷雪浪冀追伍员之忠防【见银台启】碧澥黄泉希蹈曹娥之孝迹【见贞女序】誓为鲛妾诉薄命以啼珠【见茹蕙序】拟作寃禽毕微躯于填海【见无忝序】宁烦再计亦又何求既而舅姑正色付以诸郎童穉牵裾怜其尚小遂踌躇而饮血终慷慨以旌心【见佳山序】是则杞梁有媍未能逾此哀离【见贞女序】湛母无夫不足方斯悱恻者矣【晋阳秋日陶侃之父丹娶新淦湛氏女生侃丹早逝】若乃乡关倾覆庐舍漂摇盼堂前之旧燕去向谁家【见玉岩序】问膝下之新雏归于何党【见贞女序】仆惭李善【后汉书李善本李元苍头元家俱疫死惟孤儿续始生数旬而赀财千万诸奴欲谋杀续分其财善潜负续逃亡及长为理旧业光武闻其行诏拜善及续并为太子舍人】友乏王成【见贺周序】并无潼乳之资【见寿徐序】絶少餦餭之计【详索饼启】秋芦讵絮【见集生序】畴衣任昉之儿【梁书任昉素清贫卒后其子西华冬日着葛帔练裙刘孝标乃着广絶交论讥其旧交】春笋非粮【续晋安帝纪豫州刺史司马尚之为桓将冯该所攻仓储稍竭是时芦笋时也尚之指笋曰且噉此足解三日将士离心遂败庾信为慕容宁碑春笋非粮】难饲叔敖之子【见竹逸序】而孺人则殚厥恩勤俾其成立机边织作春无嵗以非秋帐底咿唔昼无时而非夜以至最怜庭竹只欲成斑【见憺园赋】不忿园葵居然似锦【陆游诗锦子葵花买上原】孙鸾罢舞永无临镜之期【见亓山序崔颢诗鸾镜埋尘罢晓妆】荀鸭空温长断薫香之日【见天石序】皈心干竺【见佳山序】托命金仙【详灵岩碑】可不谓书之青史泣甚羊碑【见梧月序】弹入氷弦【见海棠赋】凄逾帝瑟者乎【王子年拾遗记黄帝使素女鼔庖犠氏之瑟鼔五十弦满座悲不能已后破为二十五弦注素女方术之女补史记神农作五弦之瑟按五弦十五弦小瑟也二十五弦中瑟也五十弦大瑟也】葢孺人之称未亡人也【见叶母序】才二十六嵗其抚藐诸孤也【见翼王序】歴三十七年母以兼师怙而加恃【诗】此双驹汗血【补注天马歌霑赤汗兮沫流赭】所以并起于南天而一树琼枝【见璿玑赋】尤见先栽夫北阙也某等与青坛兄秋风雁塔【见银台序】或附齐年夜月龙池或称同馆【内翰林志院内有龙池】芸阁防书之暇【见澹庵序】获聆贤母之芳风花砖珥笔之余畧悉高门之盛事【唐李程传程字表臣北防前阶有花砖道冬中以日影及八砖为入直之候程性懒日过八砖乃至号八砖学士】兹当腊月小春适遘华筵六袠桃开蓬岛星妃设帨之辰【见寿阎序】菊满金屏月姊称觞之候【见憺园赋】人间节孝行看表双阙以乌头【补注】天上褒嘉伫见降九重之紫綍【礼】伏冀彩毫才子【见看奕赋】惠以琼瑶肜管文人【诗】编之珠贝【见璿玑赋】庶使赤城霞起【见尺牍序】长开四照之花【见寿阎序】将令绛县春生【见寿阎序】永秀万年之草
　　征孟太母王太夫人六十寿言启
　　葢闻莲开华井【见鞠存启】峰头留玉女之盆【见刘太母序】桃熟层城澥畔筑瑶姬之馆【桃熟见徐母序淮南子昆仑山有层城九重瑶姬玉女居之】西池王母【见素伯序注穆天子传王使造父为御西巡狩见王母于瑶池十洲记昆仑山有瑶池阆苑并见彭太翁启注】胸悬五岳之图【见银台启】南极夫人【见叶母序】名冠十洲之籍【见银台启】歴数兴王之日必资褒鄂之勲【见观槿序】恒开积庆之家【易】定借钗笄之助醴泉万斛滙自璿源【白虎通醴泉者美泉壮如醴文苑英华郑璘诸王诗云璇源分正玉叶衍灵根】美玉千重生由琼圃于今为烈自古而然兹启孟太夫人者三韩孟聿修之祖母而川陜总督忠毅公之淑配也巍峩甲第系本乌衣【见少楹序】清绮门楣支分紫塞【见海棠赋】昔者齐姜宋子家号上流【诗】顾媍潘姨人称右族【顾媍见闺秀序潘姨补注】乌石兰乐陵着姓【庾信集有周冠军公夫人乌石兰氏墓志铭】步陆孤呉地名闺【见寿季序】俱不足以俪此风华均其焜燿者矣太夫人之归我忠毅公也年甫十四葢奉我
　　太宗皇帝之谕防云乍委文禽【见贞女序】宫中助聘才鸣彩雁【诗雝雝鸣雁】天上催糚【见牛叟序】时则忠毅公贰我秋官副兹都綂亳都将建未离负鼎之年【见佳山序】姬箓方兴犹在钓璜之日【尚书大传太公钓磻溪得玉璜于鱼腹中刻曰姬受命吕佐之报在齐】太夫人则黾勉庭除绸缪牖户江头鸭緑【舆志鸭緑江在东方朝鲜国西北唐太宗征高丽耀兵于此】便为濯锦之川【见园次序】峪口鸦青【见天章序】即是采桑之陌【见闺秀序】聿襄骏业克缵鸿名洎乎
　　真人当璧
　　圣主膺圗丰沛羣豪萧相国功名第一【见归田序】南阳诸将邓仲华谋略无双【邓禹传禹杖防追光武扵邺由是为帝任使】属九域之初平尚庶顽之未靖斯时也峩峩雪栈逺道三千【皇舆考巴西栈道千里通于蜀汉并详下】杳杳金城提封百二【韩子虽有金城汤池非粟不可盐铁论秦地金城于里汉高帝纪田肯贺上曰秦形势之国也带河阻山悬隔千里持防百万秦得百二焉苏林注秦地险固二万人足当诸侯百万也汉刑法志提封万井注举其封内之总数也】葭萌关内【史记货殖传秦破赵诸迁虏处葭萌括地志葭萌关马谡守此】杜鹃之剰垒何多【蜀志昔有姓杜名宇王蜀号曰望帝宇死化为子规鸟蜀人闻子规鸣曰是我望帝也许慎説文望帝淫其相妻慙亡去为子巂鸟蜀人闻之皆起华阳国志鱼鳬王后有王曰杜宇称帝教民务农更名蒲卑会有水灾其相开明决玉垒山以除水患遂禅位隐西山时适二月子鹃鸟鸣故蜀人悲焉巴亦化其俗而力农农时先祀杜主】麦积山边【巩昌志秦州积麦山状如麦积称秦地林泉之冠】陈宝之遗仓不少【见天篆序】公孙述正凭陵于劒阁路梗褒斜【后汉书公孙述字子阳扶风人也王莽时为导江卒正更始立述恃其地险众附遂自立为帝蜀都赋公孙跃马而称帝劒阁见无忝序史记天水陇西栈道千里无所不通惟褒斜绾毂其口西京赋右界褒斜陇首之险注南口曰褒北口曰斜】姚弋仲犹崛强于秦州烽迷汧渭【弋仲见子厚序注秦州见实庵序注汧渭见子厚序汉书伍被曰倔强江淮间】公于顺治初年膺川陜总督之命爰乃慷慨陈师纠桓鞠旅【诗】西平回纥【见雪持序】烟消徐福之船【见观槿序】东铲姜瓖【补注】雾散张超之市【见观槿序】他若铜颈铁额之辈【见商尹序】畴能兔脱于林间【孙子兵始如处女后如脱兔】以及赤眉青犊之伦大半鱼游于釜底【光武纪邓禹进説于帝曰今山东未安赤眉青犊之属动以万数注贼号后汉书张婴诣张纲降曰某等若鱼游釜中】凡忠毅公廓清耆定之功皆太夫人左右劻勷之力屡援枹鼓【见邺园启】以戎旃罕御貂襜而亲韎韐【诗】溉来黛椀只用传餐卸得红褠【广雅江南人士以巾褠为交际盛服】惟思立帜【见悬圃序】城上起夫人之号【见刘太母序】军中得娘子之称【唐纪平阳公主嫁柴绍引兵七万与秦王定京师号娘子军】既而忠毅公勚以忘身忠偏致命旗摧麾下星殒营门【晋阳秋有星赤而芒角自东北西南流于诸葛营中俄而亮卒】夫人则明驼千里蹀躞还乡【杂记明驼千里脚谓驼卧屈足而腹不着地为漏明者最能逺行也宋乐府躞蹀青骊马】寡鹄一军【见贞女序】间关赴阙维时
