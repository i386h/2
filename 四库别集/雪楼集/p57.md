<!-- { "loadSidebar": true } -->
　　翰林侍讲学士王君名构字肯堂自号曰安野矣买宅于京师又榜之曰遂慵仆窃惑之夫安野君以文学被眷遇有列于朝正黾勉从事不敢告劳之时也去年留京师尝为赋诗曰安野标慵岂必慵所以讽也而君意殊不乐似以仆为不喻其意者仆之惑也滋甚防出使闽海已受命不敢宿留亟就道故未暇为君竟其说夫人生而父命之冠而友字之名与字固未必有所取义而亦有取义者观昔人所以名君字君之义岂不望君以作室之事欤天下犹大厦也垣墉涂塈非一日所能完栋梁榱桷非一木所能任臣之于君犹子之于父肯堂而后可以构必干干必蹇蹇必夙夜匪懈庶几乎画宫于堵而绩于成也君有列于朝而欲安于野乎未可也安于野犹未可而可以遂慵乎哉人固有身在朝廷而志山林者矣大槩野者君子之所不得已而非其所安也伊尹之耕野未遇则然终身所安不在是也禆谌之适野有谋则然平时所安不在是也晋公之緑野安矣君欲效之不亦太早计耶吾故曰君有列于朝而欲安于野乎未可也安于野犹未可而可以遂慵乎哉仆之惑殆不可解而君之意诚有所未喻也客有喻君之意者曰慵一也而有二焉有可慵者有不可慵者子于父之事臣于君之事不可慵者也世之人世之人饮羽于市门之下血刄于风波之上终身役役以至于疲薾行尽如驰而莫之或止此可慵者也而慵于此者几何人哉君之所慵在是尔吁人有其非而遂其非遂之不善者也君有所慵而遂其慵遂之善者也而子何訾焉仆于是释然曰客言当矣为人臣者公尔忘私国尔忘家失一心于公事国事虽私事家事有不暇顾而况乎声色势利之所以奉身者而暇勤勤乎哉君之慵是也仆之惑非也君能慵于其所可慵则必能不慵于其所不可慵不慵于其所不可慵则必能如韩子所言之匠氏如柳子所言之梓人以经营于斯世而天下皆将在广厦帡幪之中矣他日功成名遂而安于野仆当劳君曰吾今而后知大矣哉遂慵之功敢书此以寄至元甲午四月八日广平程某书于三山宪司之绣防堂
　　文矩名字说
　　矩所以为方之器也物非矩无以自致于方矩非物亦莫着其为方之用盖矩者梓人氏所谓角尺也必上下均平左右若一然后举此而加彼推已以及人是以君子有絜矩之道然器非人不行用之则随所施而无不中度弗用则亦自守其尺寸之常此君子又有蔵器之喻孟轲氏以规矩方圎之至与圣人人伦之至并言夫岂徒者文掾名矩而字子方材器兼人如刄之新发木之向荣六翮既举而风迫之也求余说其名字之义因书所闻以复之抑又闻方者地也非厚无以载体之者舆也非轮亦无以行有弗思思则得之
　　静山说
　　泸川刘君求静山说于广平程某曰艮之象为山山有不迁之体焉故曰艮止也为学之道知止而后有定定而后能静世以山为仁者之所乐因以仁者之静归之而曰静山夫山固静矣不静恶能为山然山不徒静而已也若曰山徒静而已则触石而出肤寸而合不崇朝而徧天下与夫不舎昼夜盈科而后进放乎四海者独非出于山欤盖静其体也动其用也言用不及体无本言体不及用非道刘君体用之士也黙而识之吾言初不必竟
　　萧文孙字说
　　文者道之着也天秉阳垂日星地秉隂窍于山川凡天地间形声之异品类之繁孰非是道之着而因其文而文之者圣人也君为文武臣为周公圣莫盛于周故文亦莫盛于周而又有夫子集其大成故其言曰吾从周又曰天之未丧斯文也匡人其如予何文乎文乎岂翰墨之谓乎为士而舎周公孔子宜何师乎吾故人萧则平之长子文孙既孤而字未立为之字曰从周且叙其义以告焉尚勉之乎当使则平之友异日咸曰则平已矣幸哉有子如此
　　刘时中字说
　　古人致礼乐以治身心惟恐湏臾之或纵以离于中和也风气既降家自为教人自为学贤知过之而愚不肖者不及不得已而慎独之训生其防之于未萌者盖甚防且宻也然君子之中庸夫子之时犹言民鲜乆矣然则不亦难哉刘君端淑老成言动有则观其名时中而字仲谨必能守慎独之训而自防于未萌者中乎中乎抑将何以验其为中乎苟能于人所不知已所独知之地慎之慎之而又慎之其必能知之矣刘君倾盖平生不日而又别故为之说以识予念
　　龙牙说
　　物之能神变无方者莫龙若也其蜕于江海之濵盖欲遗其形迹之累以遂其神尔余尝怪夫西方之学以逺离生死为宗至其梏于形迹则返有甚于世俗之为观其于摧牙朽骨犹眷眷不舎又时出光气舎利軰以愚盲不亦可疑笑已乎今或得残片断株于江海之濵曰此龙之遗也夫龙既已遗之矣灵于彼者乃取之知乎不知乎若通真雷尊师真得犹龙之学者也观其赤手把茅于江干不十五年而千柱之宫岌然以起是可谓能神变无方者矣又观其为规必欲千载则比夫龙之所遗厥有重轻矣太初公探龙之穴不得珠而得牙因以赠师岂亦况其犹龙之谓予谓师之犹龙非他学犹龙之学荒唐无验不可究者之比也喜而书以赠焉
　　蒋沂字说
　　言俗化之善者必曰齐鲁然观一变至道之云齐鲁固自有差防也学者舎周孔奚师欲知周公孔子之所存舎鲁何适澹然公子名沂而字师鲁予知其非谓前希曽而后轹尹以骛夫声也亦非谓左曲阜右阙里而系其迹也盖曰周公孔子道之表也沂泗汶洙鲁之望也务学必穷其源见道必于其本此命名制字之防欤师鲁志尚不羣材锐而年甚茂知道之方纵靶极诣当何所不至然予闻周公之治鲁也尊尊而亲亲孔子之于鲁也恂恂如不能言者欲寻二圣人之所存此独非耶师鲁其慎所师哉师鲁名父之子且所从又徃往皆名师前之说固已饫闻而饱诵之矣于其南也并祝加餐
　　宗人万选字说
　　蕲春宗人子祥之长子曰万选字舜举家学有源才业骏茂教邑庠録郡校皆无烦言而有令誉余自武昌东过雪堂舜举侍其父在焉因请余为其字说夫选于众而得咎繇舜之知人也而咎繇陈谟亦曰在知人人固未易知知人亦未易而性能自知者然后能知人耳唐虞君臣皆有明徳气合道同万世师仰是以孔门心传亦以明明徳为学者先务夫所谓明徳即帝典克明俊徳之徳咎繇徳明惟明之徳也人有此徳頋吾所以明之之功何如耳咎繇躬有明徳是以陈谟则谟明弼刑则刑明今子方职于学则明徳新民是为先务异日致君泽民于雍熈之世何莫非明徳之用者然则脩身待举吾安得不为吾宗望哉
　　王天锡字说
　　鲁人诵其君曰天锡公纯嘏嘏者大而且逺之福也纯者全而不杂之名也天之予人者莫不善亦莫不纯纯嘏即纯徳之所致也然不曰福而曰嘏盖庆有余而后其福大且逺也不徒曰嘏而必曰纯者盖吾之所为莫不善故其所遇亦莫不善也余友楚山王君以名其子曰天锡牧庵姚公因而字之曰纯甫纯甫又谒其说于余纯甫名父之子方左右就飬懽声和气雍雍盎盎其致嘏之道未可量至于纯一不杂则问学之极功性分之终事是非他人所能与也子必勉之夫学问者何亦曰去其糠粃吾性者而已徳而至于纯非一日之积也故又曰善不积不足以成名子必勉之
　　頼岿字说
　　平章政事安南国王来朝从行者頼安抚名岿谓余求其字与号愚按字书岿音三而训各异切区韦者曰山貌切苦轨者曰山小而众切丘愧者曰独貌愚以其意推之山则山矣皆未尽其义也天下篇曰岿然而有余灵光序曰岿然独存然则岿之训如曰众山中之独髙者庶乎尽之于是字之曰伯髙至若号之云者古无有也然而因其名之有字而复字其字以示训抑何伤乎于是号之曰谦斋谦者地中有山之象也山髙矣而不自有其髙故易曰谦君子有终吉夫易之占吉凶悔吝四焉吉一而已而谦六爻专之髙而不自髙之功也伯髙伯髙吾为子危之卑而不可逾吾知免夫皇庆元年鞠有黄华雪楼道人
　　赵克敬二子字说
　　集贤赵君克敬既名其二子曰遹祖述祖涿郡卢处道字之曰承宗绍宗已而避宗庙之嫌也东平王肯堂易之曰承忠次忠礼虽不讳嫌名然臣子之道止于敬而已虽讳嫌可也克敬以余老友其子承忠又同禁林俾申其忠之义释者曰尽已之谓忠则忠之道尽已焉耳苟尽乎已以之事父以之事君以之正夫妇友兄弟信朋友凡脩齐平治之道无一不备且父敬而子忠所以承先训后亦至矣传曰使民敬忠以劝不在君之父子乎所谓临之以荘则敬孝慈则忠亦尽已之谓也尽已之道无他学之古而已矣朂哉二忠
　　商继子孙名字说
　　善者必传乎曰君子之泽五世而斩矣善者必无报乎曰积善之家必有余庆矣頋其所积何如耳盖论其人则当积之至于终身论其家则当积之以世世愈传而积愈厚是之谓善继彼所谓斩也特以一世之善而言耳余读集贤周君正平所为商君继名字之说而喜典刑之笃论也复喜商君父子以善传家也又喜继之善继内能其祖考外不负乡先生之深期也嗟夫使今之者人人同然岂非名教之望世俗之深幸哉今继子三孙十四继者可谓众矣继既各命之以名嫓之以字讯余俾申其义继之意盖曰吾为人子孙吾则若此今为吾子孙者庶亦如吾乎呜呼人孰不欲有子孙亦孰不欲余庆然使为人子孙者皆能以其祖父之心为心岂复有不继者哉夫所谓君子者以进徳脩业为本而进徳修业则贵于及时今继之名子皆以时而字以徳则义方之训切矣木之用不待賛彦之羙不容称脩而具之为羣材举而用之为羣彦则继之诒谋者又逺矣为之子孙者可不各思其义而励其志乎曰时敏徳脩时膺徳进时中徳庸者子也棣威桓武彬文杞柔栋隆桂实楫济栩和采礼槩平极髙格通干直棫才者孙也今年敏初以父任诣铨余因识之恂恂易良世济将自兹始夫以继材望之孚事业之着而其适长年逾五十犹未登仕版是亦可见其不竞不絿之教者然则余辞其费乎
　　祭文　祝文
　　祭余秋山亷使文
　　维至元二十有九年嵗在壬辰春二月丙戌故江西亷访副使奉议大夫秋山先生余公之柩至自长沙次于盱江郭南门之外后三日己丑友生程某谨以洁牲柔毛庶羞清酌告于公之柩前曰维公禀气峭刚赋形敦厖重如泰山乔岳肃如烈日秋霜盖其得于天者垕故其发于文学政事者类其为人此公之所以为公而吾之所以深敬爱也呜呼今其死矣始吾游学于抚得公景定甲子所校程文读之一时预选皆名流次年悉登上第吾时尚少于是始闻公名而未能详也国家平一土宇公官于鄂叅政鹿泉贾公北方宿学涖政荆湖于人少所许可于公独加器重吾时留京于是益闻公名而未及识也嵗丙戌搜贤来南公适在盱首以应诏公亦勇往不辞入觐清光大称上意起家风宪往贰湖南于时权要腹心星布棊置举手摇足且防谴呵公如快刀健斧不避盘错风采大振为诸道最化更张迁为江右宪副乡邦颙颙望公遄驱日月几何凶讣遽至知与不知失声嗟悼呜呼惜哉公之享年六十有四有壻经纪家事护柩来归有子虽尚童稚日可冀其成立公死无憾也然公于不可为之时能为人所不能为之事及今新政之始乃公行志之秋也徯公共昌正气以报主知谁谓公竟溘然而逝呜呼痛哉吾官满还家甫终慈母丧事而公柩适至想公音容思与欵欵共谈当世事而不可得矣防觞敬祭以寄一哀公之精爽能如平生少鍳吾诚也乎呜呼哀哉尚享
　　重脩南阳书院告成文四首
　　先圣
