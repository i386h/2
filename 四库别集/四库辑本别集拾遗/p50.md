<!-- { "loadSidebar": true } -->
 【《永乐大典》卷七千三百二十二「郎」字韵，页十四下引「吴泳鹤林集」。(藏上海图书馆)】 
　　高稼朝散郎制
敕：具官某。往岁鞑虏犯关，握兵之将，与扞敌守圉之臣，望贼而溃，闻风而委去者肩相摩，地相属也。尔以儒生守洋川郡，当贼马驰突。无尺兵在手，乃能结聚居民，保于境上，率将士，同复汉沔，可谓仁而勇矣。当在封赏之科，而反贻吏议，朕为之怃然。甄元阶，往其祗服。可。
 【《永乐大典》卷七千三百二十二「郎」字韵，页十五上引「吴泳鹤林集」。(藏上海图书馆)】 
　　刘必端复朝散郎制
敕：具官某。昔盗起京西，光化守臣弃城遁。时富弼欲置之法，范仲淹欲薄其罪。我仁祖竟从仲淹议，至仁也。尔昭武之罪，实类于此。矧经赦宥，可不以元阶耶？惟一乃心，毋贰其遇。可。
 【《永乐大典》卷七千三百二十二「郎」字韵，页十五上引「吴泳鹤林集」。(藏上海图书馆)】 
　　宋明远朝散郎制
敕：具官某。粮道不继，蜀师所以还；籴谷既丰，羌人弗敢动。二事古人所难。尔之不称其职，是过也。既以过而劾，复以能而。朕于尔明远夫亦何心之有？可。
 【《永乐大典》卷七千三百二十二「郎」字韵，页十五上引「吴泳鹤林集」。(藏上海图书馆)】 
　　马光祖复朝散郎制
敕：具官某。昔晁仲约为高邮守赂贼，弼欲重其罚，仲淹欲薄其罪。盖仕于边州者，议法有时而不同也。尔守高邮，恪谨侯度，师不夙饱，亦欲以廉律之，难矣。然一眚何能掩大德耶？还尔元阶，服吾新命。可。
 【《永乐大典》卷七千三百二十二「郎」字韵，页十五上引「吴泳鹤林集」。(藏上海图书馆)】 
　　邵该赠承奉郎制
敕：具官某。三衢密迩畿甸，顷者愚民盗弄棘矜于山谷间。尔以大冠黄绶里居淳安，乃能捐家赀以募兵，参军议以励众，劳于王事，致殒元身。则饰终之典，朕何爱焉。增秩五阶，可谓异数。岂徒贲于幽穸，亦以劝于将来。可。
 【《永乐大典》卷七千三百二十二「郎」字韵，页十八下引「吴泳鹤林集」。(藏上海图书馆)】 
　　朱应之特授儒林郎制
敕：具官某。海濒盗起，干我王略。尔海康一尉耳，乃能奋躬鏖击，擒贼奴而献之幕府，亦可谓奇功矣。进升一级，以劝百劳。可。
 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　锺鉴特授儒林郎制
敕：具官某。逆全煽乱，士大夫不能臣死城郭封疆者多矣。尔一簿领耳，无尺兵在手。乃能防羝角之突，以护边藩；夺马口之麦，以饲王旅。岂不贤于扞城之夫也哉？始循华阶，嗣有醲赏。可。
 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　赵汝举特授儒林郎制
敕：具官某。黄绶大冠，追捕盗贼，汉尉职也。曩者唐石之民，犷悍弗友，弄兵山谷间。尔尉于建阳，能亲率隅总。取凶渠而生致之，亦可谓不旷厥职矣。特升一秩，以为趋事赴功者之劝。可。
 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　陈端章特授儒林郎
敕：具官某。黎人不共，俶扰海道，频年于兹矣。尔以琼州户曹，乃能深入其阻，训之话言，一矢不驰，卒致耆定。忠信无邦而不可行也。晋登二阶，以劝百吏。可。
 【《永乐大典》卷七千三百二十二「郎」字韵，页二十下引「吴泳鹤林集」。(藏上海图书馆)】 
　　王维特授儒林郎制
敕：具官某。班超一布衣耳，能辑和塞上之士；柳浑一书生耳，能谙晓军戎之情。金陵留守臣韡，谓汝起自儒家，习知军务。调和将卒，曲尽其情。则是兼二长而为一人也。特华二阶，以望游幕。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　诸葛琰特授儒郎制
敕：具官某。观远臣以其所为主。当七闽之寇，弄兵于山谷篁竹间，温陵以南为之震动。尔于东北隅，提督队伍。器备兵精，卒能式遏。真德秀曹白其事，则尔之忠勤亦可嘉矣。姑进一阶之华，以伸六载之郁。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　杨明远授儒林郎制
敕：具官某。尔有行有文，吏而华者也。方东朝庆寿七十，戚畹内外，锡命加恩，同与祥风流转，讵可遗汝耶？特升二资，往服嘉命。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　任公迂降授儒林郎制
敕：具官某。善吏不能为治，自汉然也。尔为诸侯上幕，旅力既愆，不能察吏之偷，致逋饷所。经赋计臣，以庸谬闻，此则徒善之过也。镌官一阶，盖存体统。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　万忱降授儒林郎
敕：具官某。鬻契之令，自嘉佑始。尔为州从事，而奉部刺史之檄，再三辞焉，涉避事矣。其上一阶，往其循省。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　庄述降授儒林郎制
敕：具官某。常平仓，汉法也。盗用欠少者有罚，唐制也。尔丞肃山，实掌庾事。而启封擅用积斛，以百数计。非镌一秩，何以示惩。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　赵弼降授儒林郎制
敕：具官某。挟铜之禁，殃民甚矣。大者连艘入海不之问，小者一镪之利必索也。神之不澄，而责幕府之渗漏，岂理也哉！然以言上人。尹自引退，汝不能无过也。姑削一阶，以示弹压之体。可。
 【《永乐大典》卷七千三百二十二「郎」字韵，页二十一上引「吴泳鹤林集」。(藏上海图书馆)】 
　　赵崇吕降授儒林郎制
敕：具官某。朕闻「麟之趾，振振公子」，言其信厚如祥麟也。尔宝玉之亲，出佐幕府。不以信厚着，而以不才称。解组既归，百谪呈露。昔人以去后见思为美，而今乃使人指摘其瑕于其后，是得为贤公子哉？褫职罢官，以警谖慝。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】
　　张先之降授儒林郎制
敕：具官某。思不出位者，《易》之诫；职思其居者，《诗》之箴。尔饷台一属吏尔，分司淮安，于州郡自不相统属。而乃挞吏淫刑，凌蔑州将。甚至黄堂官吏，皆趋而避之。其得无妄作之愆乎？镌秩罢官，尚曰中典。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵悃夫降授儒林郎制
敕：具官某。吏捕盗及七人者有赏，令甲也。尔为常德纠掾，狱有湖贼，防闲不密而乃逸其人，乌得不议罚欤？一阶之镌，薄乎云尔。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵希絜降授儒林郎制
敕：具官某。丞位高而逼，以嫌不任事，固非也。然职思其外，越受民词。而因以为利焉，则过矣。镌秩罢官，尚曰轻典。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　赵时恪降授儒林郎制
敕：具官某。汉奏罢酒酤，而盐铁官不与，盖安边足用之本，不可废也。长山盐场，累政课入亏度。谗者谓笼地以归私室，汝实致之。夫地献于未解褐之前，额亏于已去官之后，汝得不执契券以自明欤？姑镌一秩，稍存风宪之体。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　沈先庚降授儒林郎制
敕：具官某。司寇参军专掌鞠劾，不得预帑廪之事，雍熙诏旨也。尔典狱通州，不靖共尔位，而占领仓事，因以为利焉。岂祖宗设官初意哉？姑镌一秩，为侵官者之戒。可。
 【《永乐大典》卷七千三百二十二「郎」字韵，页二十一下引「吴泳鹤林集」。(藏上海图书馆)】 
　　丘鳞降授儒林郎制
敕：具官某。刑之颇类，狱之放纷，国侨所也。尔出宰建宁，有狱户之寄，而无审克之心。人命所系，不可言误也。误至于再矣，则岂容佚罚哉？其降一阶，以谢百里。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　戴宗昭降授儒林郎制
敕：具官某。狱，人之大命也，凡丽于辟者，必加敬谨，而况一命以上哉？尔为郢城纠掾，折狱不良，桁扬榜楚之苦，施及鹖弁，不堪其虐，遂殒厥身。尔得无淫刑之过乎？姑镌一阶，尚曰轻典。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　陶永降授儒林郎制
敕：具官某。古之教者，师严而道尊，今则宽且慢矣。尔永横经滁阳，齿宿年邵。弗能模楷多士，易于威仪。祀之日且崇饮无度，其能免人之嘲议欤？镌一秩罢官，尚可退省。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　沈端仁降授儒林郎制
敕：具官某。狱，人之大命也。兰溪人有狱，罪其父而复孥其子，是可悯者。尔为审究官，不能察之，又曲法以内之，寃民何赖焉？其罚一阶。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　袁宜中降授儒林郎制
敕：具官某等。晋有偷石头米百万斛，而治督监者，人以为寃。尔宜中一法曹掾尔，武陵仓储几何，而部刺史以侵盗告，弊固不免也。而盗之名，何忍加汝哉？各镌一阶，退自三省。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　赵时晔降授儒林郎制
敕：具官某。若石洪为河南从事，吏治民宽，考功为天下第一。尔为会稽上幕，不知钤吏爱民。而乃规求羡余，以希进用。是所谓图利于大夫，而私便其身者也，岂不有负祝规耶？特上一阶，以警官慝。可。
 【《永乐大典》卷七千三百二十二「郎」字韵，页二十二上引「吴泳鹤林集」。(藏上海图书馆)】 
　　朱梦应降授儒林郎制
