<!-- { "loadSidebar": true } -->
注「一名籁」：袁本、茶陵本「籁」下有「汉书曰元帝为太子嘉褒所为洞箫颂令后宫贵人皆诵读之」二十四字。
注「宣帝时」：袁本、茶陵本无此三字。
注「帝太子体不安」下至「皆诵读之」：袁本、茶陵本无此六十三字。
注「其竹圆异众处」：袁本、茶陵本无此六字。
注「王逸楚辞注曰干体也」：袁本、茶陵本无此九字。
注「罕稀也」下至「竹之末也」：袁本、茶陵本无此十六字。
注「言竹生其旁故欹侧不安」：袁本、茶陵本无此十字。
注「言竹生敞闲之处又足乐也」：袁本、茶陵本无此十一字。
注「后土地也」下至「不易其贞萃也」：袁本、茶陵本无此二十字。
注「言风萧萧」下至「谓江回曲也」：袁本、茶陵本无此十五字。
注「言江之流注灌溉其山也」：袁本、茶陵本无此十字。
注「吕忱曰波水涌也」：袁本、茶陵本无此七字。
注「字指曰磕大声也」：袁本、茶陵本无此七字。
翱翔乎其颠：茶陵本「翱」作「??」。袁本校语云善作「翾」。案：「翾」乃「??」之误也。「皋」别体作「睪」，故「翱」别体作「??」耳。尤以正字改之，遂与二本校语不合。舞赋「若??若行」仍未改。
抱朴而长吟兮：案：「朴」当作「朴」，注引苍颉篇「朴，木皮也」，可证。否则，尚有「朴」「朴」异同之注，而删削不全耳。
注「蝉饮露而不食」：袁本、茶陵本无「露」字，是也。
处幽隐而奥庰兮：案：「庰」当作「屏」。袁本云善作「庰」。茶陵云五臣作「屏」。各本所见皆非。赋作「屏」，善以「屏」字本不训「蔽」，故取「庰」字为注。正如思玄赋「坐太阴之屏室兮」也。说在彼下。
注「说文曰屏蔽也」：案：「屏」当作「庰」。各本皆误。所引?部文也。正文改「屏」为「庰」，而复改此注「庰」为「屏」以就之，大非。思玄赋注亦可证。
注「竹密貌」：袁本、茶陵本无「竹」字，是也。
注「字书??猭兽逃走也」：袁本、茶陵本无此八字。
注「言审视竹之本体清而不讙哗也」：袁本、茶陵本无此十三字。
注「言得谥为箫」下至「岂非蒙圣王之厚恩也」：袁本、茶陵本无此十九字。
注「一云夔」下至「学琴」：袁本、茶陵本无此十三字。
注「尔雅曰镂锼也」：袁本、茶陵本无此六字。
注「广雅曰眼珠子谓之眸」：袁本、茶陵本无此九字。
注「言冥生之人」下至「在于音声」：袁本、茶陵本无此二十三字。
注「字林曰吻口边也」：袁本、茶陵本无此七字。
注「司马相如赋曰又猗狔以招摇」：袁本、茶陵本无此十二字。
注「?与顄刘」：袁本、茶陵本「刘」作「同」。案：二本最是。陈云「刘」字衍，非也。
注「气出迅疾也」：袁本、茶陵本无「气出」二字。
猎若枚折：陈云「猎」当作「擸」，注同。袁本云善作「猎」。茶陵本云五臣作「擸」。今案：善注「猎声也」，未见必用「擸」字。广雅一条又本非善注，此为善「猎」、五臣「擸」无疑。陈欲以五臣改善，殊非。
注「声或浑沌不分潺湲」：袁本、茶陵本无「声或」二字，「潺湲」作「之貌」。
注「或复其声模无似枚之折也」：袁本、茶陵本无此十一字。
注「诗曰伐其条枚」：袁本、茶陵本无此六字，有「枚折似枚之折也」七字。
注「广雅曰猎折也」：袁本、茶陵本无此六字。
注「恐惧也」：袁本、茶陵本无此三字。
注「声迭荡」：袁本、茶陵本无此三字。
注「广雅曰娆奇也」：袁本、茶陵本无此六字。
注「言声漂结而去」：袁本、茶陵本无「声漂结而去」五字，「言」属下句首。
注「言声之慷慨如壮士」：袁本、茶陵本无此八字。
注「声之细好也」：袁本、茶陵本无「声之」二字。
注「字林曰悁含怒也」：袁本、茶陵本无此七字。
注「自放纵」：袁本、茶陵本无此三字。
注「吕氏春秋曰伯牙」下至「齐侯袭莒是也」：袁本、茶陵本无此一百五十六字。
注「杞梁妻叹者」：案：「杞」当作「虬」，观下文可见。茶陵本误同。袁本「杞」上有「范」字，盖改「虬」为「杞」而两存，又误「虬」为「范」耳。
桀跖鬻博儡以顿顇：袁本、茶陵本云善无「以」字。案：此尤以五臣乱善也。寡妇赋注引此正无「以」字，亦其一证。
注「复惠复黠慧也」：袁本、茶陵本无此六字。
注「埤苍曰彷徨犹仿佯也」：袁本、茶陵本无此九字。
故闻其悲声：案：「闻其」二字当作「为」。袁本作「其为悲声」，云善无「其」。茶陵本云五臣有「其」。此既以五臣乱善，又误去下「为」字，添上「闻」字，乃误中之误也。
注「说文曰」：袁本、茶陵本无此三字。
注「歔欷悲也」：袁本、茶陵本无此四字。
注「埤苍曰腲腇肥貌」：袁本、茶陵本无此七字。
注「尔雅曰蟋蟀」下至「今蝍??也」：袁本、茶陵本无此二十七字。
注「说文曰喘疾息也」：袁本、茶陵本无此七字。
注「状声之状也捷武言捷巧」：袁本、茶陵本无此十字。
注「郑德曰跇度也」：袁本、茶陵本无此六字。
注「又云波急之声」：袁本、茶陵本无此六字。
注「言箫中次诗」下至「尚有余音也」：袁本、茶陵本无此十四字。
注「相击之貌」：袁本、茶陵本无「相击之」三字，「貌」属上句末。
舞赋

并序。按周礼，舞师、乐师掌教舞。有兵舞，有干舞，有羽舞，有旄舞。吕氏春秋曰：尧时阴气滞伏，阳气闭塞，使人舞蹈以达气。舞者，音声之容也。
舞赋
　　傅武仲范晔后汉书曰：傅毅，字武仲，扶风茂陵人也。少博学。建初中，肃宗博召文学之士，以毅为兰台令史。少逸气，亦与班固为窦宪府司马。早卒。
　　楚襄王既游云梦，使宋玉赋高唐之事。高唐赋序曰：楚襄王与宋玉游于云梦之台，望高唐之观。王曰：试为寡人赋之。将置酒宴饮，谓宋玉曰：云梦，薮名，在南郡华容县。高唐，观名。此并假设为辞。「寡人欲觞群臣，何以娱之？」左氏传曰：栾盈觞曲沃人。杜预曰：饮酒于曲沃。玉曰：「臣闻歌以咏言，舞以尽意。尚书曰：歌咏言。孔安国曰：歌咏其义，以长其言。毛苌诗序曰：言之不足，故嗟叹之；嗟叹之不足，故咏歌之；咏歌之不足，不知手之舞之，足之蹈之。说苑曰：声乐易良而合于歌情，尽舞意。是以论其诗，不如听其声；谓言之不足，故咏歌之。听其声，不如察其形。谓咏歌之不足，故手舞足蹈也。言不如视其舞形。郑玄注乐记曰：宫、商、角、征、羽，杂比曰声，单曰音。激楚结风，阳阿之舞，张晏曰：激楚，歌曲也。列女传曰：听激楚之遗风。结风，亦曲名。上林赋曰：邬、郢缤纷，激楚、结风。文颖曰：激，冲激，急风也。结风、回风，亦急风也。楚地风既自漂疾，然歌乐者犹复依激结之急风为节。楚辞曰：宫庭震惊，发激楚兮。淮南子曰：夫足蹀阳阿之舞。又曰：歌采荑，发阳阿，郑人听之曰：不若延露以和。非歌者拙也，听者异也。高诱曰：阳阿，古之名倡也。材人之穷观，天下之至妙。噫，可以进乎？」孔安国尚书传曰：噫，恨辞也。郑玄注礼记曰：噫，弗寤之声。王曰：「如其郑何？」乐记曰：郑、卫之音，亡国之音也。恐其同于郑舞，当如之何？楚辞曰：二八齐容起郑舞。王逸曰：郑国舞也。玉曰：「小大殊用，郑雅异宜，韩诗曰：舞则纂兮。薛君曰：言其舞应雅乐也。弛张之度，圣哲所施。礼记，孔子曰：一张一弛，文、武之道。是以乐记干戚之容，雅美蹲蹲之舞，礼记曰：干戚羽旄谓之乐。郑玄曰：干，楯也。戚，斧也。武舞所执也。毛诗小雅曰：坎坎鼓我，蹲蹲舞我。一本或云旌旄之舞。礼设三爵之制，颂有醉归之歌。礼记曰：君子饮酒也，礼三爵而油油以退。郑玄曰：油油，悦敬貌。毛诗鲁颂曰：振振鹭，鹭于飞，鼓咽咽，醉言归，于胥乐兮。夫咸池六英，所以陈清庙、协神人也。乐动声仪曰：黄帝乐曰咸池，颛顼乐曰五茎，帝喾乐曰六英。宋均曰：能为天地四时六合之英华也。毛诗曰：清庙，祀文王也。尚书曰：八音克谐，神人以和。郑卫之乐，所以娱密坐、接欢欣也。礼记曰：郑、卫之音，乱世之音。余日怡荡，非以风民也，其何害哉！余日，听览之余日也。怡荡，怡悦放荡也。尔雅曰：怡，乐也。毛诗序曰：风，教也。王曰：「试为寡人赋之。」玉曰：「唯唯。」
