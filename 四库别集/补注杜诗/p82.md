<!-- { "loadSidebar": true } -->
　　我丈时英特宗枝神尧后【洙曰神尧唐髙祖也】瑚市则无【洙曰瑚至珍也非市中所有之物】騄骥人得有【赵曰騄耳与骐骥穆天子八骏中有之故曰人得有】早年见标格秀气冲星斗【洙曰剑埋扵丰城而气冲星斗之间言不可掩也】事业富清机【苏曰曹顔逺思友诗精义测神奥清机发妙理】官曹正独守顷来树嘉政皆已传众口艰难体贵安冗长吾敢取【洙曰言扵艰难之际能脱略细务也苏曰汉文帝冗长中似人者亦可采取赵曰凡物之剰者为冗长长去声陆机文赋今言为政本分之外其如物之冗长者吾不取之】区区犹厯试炯炯更持久讨论实解颐操割纷应手【洙曰前汉匡衡曰匡説诗解人颐注使人笑不能止也赵曰庄子得之于心应之扵手】箧书积讽谏宫阙限奔走【赵曰虽有谏书之多积满朝箧而身则限不能造宫阙也又诗曰骏奔走】入幕未展材【洙曰材一作懐梦符曰右按晋史郄超在桓温幕下谢安在外望见超曰郄生可谓是入幕之宾也】秉钧孰为偶【洙曰钧钧衡也诗秉国之钧言作相】所亲问淹泊泛爱惜衰朽【赵曰论语泛爱众如殷仲文云广筵散泛爱遂以为朋友之呼矣】垂白辞南翁委身希北叟【洙曰马融传论得北叟之后福淮南子北叟失马人皆吊之北叟曰此何讵不为福居数月其马将骏马而归人皆贺之对曰此何讵不为祸家富马良其子好骑堕而折髀人皆吊之对曰此何讵不为福居数年胡夷大入丁壮者皆控而战塞上之人死者十九此独以跛之故父子相保也赵曰前汉项籍使范増説项梁云南公称曰楚虽三户亡秦必楚注云南公南方之老人也北叟出班固幽通赋云北叟颇识其倚伏则指塞上之翁为北叟也旧注引淮南子遂輙塞上之翁为北叟不知事则用淮南子而塞翁失马字则班固也】真成穷辙鲋【洙曰辙中之鲋呼庄周求斗水之活】或似丧家狗【洙曰孔子世家累累如防家狗】秋枯洞庭石风飒长沙栁髙兴激荆衡知音为囘首【赵曰水落石出所以为枯也洞庭长沙荆与衡皆相连之地师曰治闻记拂林国出珊瑚生水底大船载铁网下水取之骐骥騄耳天下之良马二物不可多得喻李公人所希有曹顔逺思友诗清机发妙理公有机谋故能建立事业又能守官忠正所亲言李与杜同出陶唐氏南翁甫自称言寓居荆南也北叟塞翁也甫委身之穷达希慕乎北叟洞庭长沙皆荆南之地知音为回首言有所思扵李也】
　　别董颋【大厯三年作】
　　补注【鹤曰诗云穷冬急风水逆浪开船难盖云董自岳阳泝汉水而之邓也当在大厯三年作诗又云老夫缆亦解公是时亦有适潭之期矣】
　　穷冬急风水逆浪开帆难士子甘旨阙不知道里寒【洙曰急扵养父母故不知道里寒】有求彼乐土【洙曰诗适彼乐土】南适小长安【赵曰光武纪注曰小长安故城在今邓州公今诗言逆浪开帆若在潭州言之逆浪则往衡州而南矣】补注【鹤曰小长安当是指邓后云汉阳岘首乃适邓之所经行也】别我舟檝去觉君衣裳单素闻赵公节兼尽宾主欢巳结门闾望无令霜雪残【赵曰赵公必知邓州也董以甘旨之阙离母而往邓故用母主事齐王孙贾之母谓贾曰汝朝出而晩来则吾倚门而望无令霜雪残则属其早归也】老夫缆亦解【苏曰山涛帖曰子防日挂席东下老夫得风亦解缆矣人别宜慎重】脱粟朝未餐【梦符曰右按前汉公孙传食一肉脱粟饭师古曰才脱粟而巳不精凿也】飃荡兵甲际防时懐抱寛【苏曰王逸少曰懐祖不来寒食俯至天气晴明不见容貌使吾防时寛此懐抱】汉阳颇宁静【洙曰汉阳军也在岳阳】岘首试考槃【郑曰岘胡典切山名在襄阳县东十里洙曰诗考槃在涧赵曰岘首在襄州与邓州相近公因董君之往邓故语及之】当念着白帽采薇青云端【洙曰管宁不应州郡之辟尝着白帽赵曰公尝有云白帽应须似管宁考之本传云尝着皂帽而杜佑通典作白帽岂今国志误邪采薇则四皓之亊也师曰孝子荐其甘旨董以甘旨有阙急于奉亲故不知道里之寒小长安乃武都也明皇幸蜀后改为西京故云小长安或曰阳县有小长安故城在今邓州南阳郡西汉阳军在岳阳甫以此地宁静欲寄居之故云试考槃考槃成其乐也】补注【希曰管宁传虽云着皂帽而南史和帝纪百姓皆着下屋白纱帽故云又见寄峡州刘使君诗】
　　奉送魏六丈佑少府之交广【大厯三年作】
　　【郑曰海南郡】补注【鹤曰诗云遇我苍梧阴按苍梧山在道州今云隂当在潭岳公大厯四年自岳之潭而今诗又云解帆嵗云暮戎马闇天宇则是三年在岳州作是年八月九月吐蕃冦邠州虚州京师戒严故云若四年则无外夷之变】
　　贤豪赞经纶功成空名垂子孙不振耀【洙曰一云子孙没不振】歴代皆有之郑公四叶孙【洙曰郑公徴也】长大常苦饥【苏曰安谅长大常苦饥寒负薪拾黍未尝不带书暇即诵习后以三传驰名】众中见毛骨犹是麒麟儿【赵曰嵇绍谓其友曰琅邪王毛骨非常殆非人臣之相宝志见徐陵谓曰此儿天上石麒麟也】磊落正观事致君朴直词【洙曰郑公在正观时多所献替新史言犯顔正谏议者谓虽贲育不能遇】家声葢六合行色何其微【洙曰谓佑行色不称家声也庄子孔子説盗跖归遇栁下季曰今者车马有行色】遇我苍梧阴【郑曰舜葬处】忽惊会面稀议论有余地公侯来未迟【赵曰苍梧桂州之地古诗主称会面难庄子曰刃有余地】虚思黄金贵【洙曰一作遗】自笑青云期【赵曰贵当作遗方在贫困之中故思以黄金馈之青云期言贵达如在青云之上自笑其期之逺也】长卿久病渴武帝元同时【洙曰蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如赵曰此魏佑病而能文不如相如之遇也师曰虚思黄金贵言黄金不足羡也自笑青云期以卑宦为可哂也甫有渇疾故自比相如相如虽遇武帝官亦不甚显也】季子黑貂敝得无妻嫂欺【洙曰苏季子未用黑貂裘敝又出游数嵗大困而归兄弟嫂妹妻妾皆窃笑之】尚为诸侯客独屈州县卑南游炎海甸【赵曰言其为少府也】浩荡从此辞【洙曰之交广也师曰炎海即南海甸谓郊甸浩荡逺貌】穷途仗神道【洙曰正也】世乱轻土宐【师曰言避乱而轻去乡土也】解帆嵗云暮可与春风归出入朱门家华屋刻蛟螭玉食亚王者【洙曰洪范惟辟玉食】乐张游子悲【赵曰以其为客也】侍婢艳倾城绡绮轻【洙曰一作烟】雾霏掌中琥珀钟行酒双逶迤新欢继明烛梁栋星辰飞两情顾盼合珠碧赠扵斯【梦符曰右按博雅碧瓐玉也司马相如子虚赋锡碧金银赵曰言珠碧则交广之所有也】上贵见肝胆下贵不相【洙曰一作见】疑心事披写间气酣达【洙曰一云逺】所为错挥铁如意莫避瑚枝【洙曰石崇传崇与王恺争豪武帝毎助恺尝以瑚树赐之髙二尺许枝柯扶疏世所罕比恺以示崇崇便以铁如意击之应手而碎恺既惋惜崇曰不足恨乃命左右悉取瑚树髙三四尺者六七株】始兼【洙曰一作无】逸迈兴终慎宾主仪【赵曰虽气之豪迈而宾主之仪不可不慎也师曰负此逸兴要在慎宾主之仪斯能全其交如甫之扵严武不慎其仪防为武所杀故甫以是戒之】戎马闇天宇呜呼生别离
　　别张十三建封【大厯四年作】
　　补注【鹤曰诗云相逢长沙亭当是潭州大厯四年作建封尝为徐州节度朝觐京师赋朝天献夀诗】
　　尝读唐实录【师曰实录国史也】国家草昧初【洙曰未治之初也】补注【鹤曰唐艺文志今上实录二十巻敬播顔撰房龄监修贞观实录四十巻许敬宗撰又有皇帝实录三十巻公所读者其此故知草昧时事】刘裴建首议龙见尚踌躇【师曰初髙祖镇太原刘文静裴寂首建议劝帝举大事帝犹未允赖秦王赞之遂起兵故曰龙见尚踌躇】秦王拨乱姿一劒摠兵符【洙曰拨乱谓拨开其乱也汉书拨乱反正汉髙祖持三尺劒取天下】汾晋为丰沛【洙曰汾晋唐公故乡喻若汉祖之丰沛也】暴隋竟涤除宗臣则庙食【洙曰汉以萧曹为宗臣子羙以裴刘比萧曹故曰宗臣庙食配享扵庙也】后祀何疏芜【赵曰以子孙之不显达也】彭城英雄种宜膺将相图尔惟外曾孙倜傥汗血驹【洙曰建封刘文静外孙也汗血驹天马种倜傥言其不羇之才】眼中万少年用意尽崎岖【洙曰少年虽众用意无若建封者】相逢长沙亭【洙曰长沙潭州】乍问绪业余【洙曰绪业世绪所业也】乃吾故人子童丱聨居诸挥手洒衰泪仰看八尺躯内外名家流风神荡江湖范云堪结交【洙曰梁书范云初与髙祖遇扵齐竟陵王子良邸又尝接里闬髙祖受禅云尝侍防髙祖谓临川王宏等曰我与范尚书少亲善申四海之敬今为天下主此礼既革汝宐代我呼范为兄二王下席拜与云同车还尚书省时人荣之云好节尚竒专趣人之急少时与领军长史王咳善畡亡扵官舍贫无宅居云乃迎丧还家躬营唅敛】嵇绍自不孤【洙曰嵇康与山涛结神交康临诛谓其子绍曰山公在汝不孤矣师曰甫得建封可以嘱托其子故曰嵇绍自不孤】择材征南幕【洙曰杜预为征南将军】潮落回鲸鱼载感贾生恸【洙曰贾谊吊屈原文彼寻常之汗渎兮岂能容吞舟之鱼横江湖之鳣鲸兮固将制扵蝼蚁】复闻乐毅书【洙曰乐毅为燕伐齐燕惠王疑之使骑刼代毅毅畏诛遂降赵惠王遗毅书且谢之毅亦报书焉夏侯见其书以为知机合道以礼终始赵曰既为幕客而主人不礼之故如鲸鱼之去落潮矣得无激昂恸哭欲有陈于朝廷而又有与主人絶之书乎】主忧急盗贼师老荒京都【洙曰人君方以盗贼为急忧师久无功故曰老】旧丘复税驾【赵曰言主忧臣辱之时勉建封之必往无止息于旧丘也】大厦倾宜扶君臣各有分管葛本时须【赵曰管仲于齐诸葛亮扵先主君臣相契皆定分也又勉建封之行矣】虽当霰雪严未觉栝柏枯【洙曰言不以嵗寒变易也禹贡杶榦栝柏】髙议在云台【洙曰见图画在云台注】嘶鸣望天衢【赵曰以骏马比之可以致逺也】羽人扫碧海功业竟何如【洙曰十洲记言蓬莱山在碧海之中水皆碧色故曰碧海言当此之际建功业者如羽人扫碧海难为功尔赵曰羽人神仙也以其飞腾如有羽毛焉楚辞仰羽人扵丹扫碧海以言其无一尘一芥之汚也盖澄清天下之譬乎以建封为羽人其所望之深矣】
　　人日寄杜二拾遗【上元二年蜀州刺史髙适作】
　　【赵曰适于肃宗时为李辅国毁短下除太子詹事未防蜀乱出为彭州刺史又迁蜀州】补注【鹤曰公大厯五年追酬诗序云往居成都时髙任蜀州刺史人日见寄诗自枉诗已十余年则此合在上元元年作然上元元年人日公未有草堂殆是二年人日作而寄之】
　　人日题诗寄草堂【洙曰草堂在浣花溪上】遥怜故人思故乡【洙曰故人谓甫也故乡谓长安也】栁条弄色不忍见梅花蒲枝空断肠【洙曰空一作堪】身在南蕃无所预【洙曰南一作逺赵曰南蕃指甫寄居荆楚之地无所预言不预朝政也】心懐百忧复千虑今年人日空相忆明年此日知何处【洙曰此一作人】一卧东山三十春岂知书劔与风尘【洙曰与一作老风尘言盗贼起也】龙钟还忝二千石【赵曰龙钟行不进貌二千石谓其为蜀州刺史也】愧尔东西南北人【洙曰孔子曰也东西南北之人也则以孔子厯聘比杜公矣赵曰按集甫有诗曰甫也东西南北人故也】
