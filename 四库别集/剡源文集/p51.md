<!-- { "loadSidebar": true } -->
　　人才之升降观于风俗之巧拙验于器物之真滥盖有其用至微而所闗甚重若此章觚哉之叹是也觚以角为之或用之于饮或用之于书大抵取有棱角不杌为便今者觚名虽存觚制不古于事未大害也夫子反覆形于嗟恻不置此岂为一觚发哉窃甞思之吾徒鸡鸣而起日入而休凡托于居处饮食衣裘翰墨交际动作之间脩名而责其实恐无一可合于古惟偷安目前苟且防裂不暇思及耳偶一思之有不愓然汗下者乎学校所以讲习道艺之区今所讲者何道所习者何艺坐斯席也想斯名也安乎否乎古之人皆躬耕而食惟仕者以禄耕为其劳于治事力不能自耕也今一名为儒则弃耒耜离阡陌终日不知何劳而仕者之劳复何所为乎衣本以蔽体厚之以御寒短之以便事华之以致饰严之以成礼惟儒者得服寛博逢掖今严华短厚与寛博逢掖混然杂居亦有知其然乎李斯程邈之学兴人以科斗大篆为古今则又以李斯程邈为古是字书不可知也离骚河梁之体作人以国风雅颂为古今则又以离骚河梁为古是词学不可知也推之于官名于仪礼于日用常行诸事种种岂得皆与古合而吾持巳处物憧憧然皆如暮夜游昏雾中投坑堕井不可自保何望目槃杅几杖之铭耳珩璜琚瑀之音面相警为圣贤哉故夫子之叹非叹于一觚殆忧风俗之变将至于如此也且夫子不独于觚然也叹拜下叹麻冕叹先后进礼乐叹借马阙文不啻屡拳拳焉以风俗之将衰在夫子尚不能如何不过私忧隠虑而巳吾徒则又何説惟当精攷而谨修之存之于心持之于身或可传之于书告之于其人其人万一有知其説者逢可为之时得以渐而正之风俗犹有望也
　　子曰回也其庶乎屡空　一章
　　人资质虽甚髙苟饥寒衣食之不给则十有八九难乎其为贤学问虽不深使生理有以养其心亦未至遽然流于不肖此论本止为中人以下发夫子之门人最聪明者莫如顔渊其次子贡今也平居商略二子而乃有屡空货殖之叹何耶呜呼此不可以小事观也洪范曰凡厥正人既富方谷谷之为言善也且既谓之正人安有必待既富而后为善葢先王之时天下无甚贫之民惟贤者在髙位有俸禄采地之厚始得以言富惟既富而所以居富者斯有道矣顔渊之时井法虽壊窃意犹有壊之不尽者故庄周言其有郭外之田五十亩郭内十亩固非皆寓言也但支持有所不赡而时时不免空乏耳夫子于此叹其居穷守约之操箪瓢饮食天乐内足泊然不以外物累其灵台此与陈蔡絶粮而弹琴自如者何异其曰庶乎者盖引之以自近也至若子贡之货殖先儒以为未能防情于丰约夫未能忘情于丰约则是其中已为货殖所累惜一金与贪万钟同一不化天之命人如是而贵如是而贱如是而贫如是而富此理谁不能知惟安之为难彼冉求季路軰地位髙人几等夫子亦甚贤之然见其昏昏于辞受去就之间仕不择地食不择粟谴怒之极惟取其名敎最不可容者攻之未甞以货殖为责其以货殖责子贡殆爱子贡之深期子贡之逺欲其至于顔子之屡空而巳顔子未甞多言言则中理子贡惟多言而屡中故出于亿度在同门中亦不见其比今人见夫子一抑一扬遂疑子贡不得齿于顔子之列又谓处饥寒逆境为小节皆未深考也
　　子罕言利与命与仁
　　利者四德之一命者天之所以赋于人仁者人之所以为心圣人何以靳于言哉曰利非君子之所急其罕言之是也至于命至于仁亦若是焉葢夫性理之学其体也在于心传而不可以耳受其用也在于躬行而不可以言説今姑无论夫子时夫子没夫子之道湮塞晦昧者数百年赖孟子明之孟子没又湮塞晦昧者千有余年赖濂洛周程以来诸儒明之方诸儒之未明也人人以性理为难言而不敢言故讲学者必尊所闻读经者必阙所疑推贤敬古风俗朴厚而真修实践之意常逾于议论之表自诸儒辩析既精记录亦繁字义无所窒于心胸谈柄无所滞于唇舌向也白首老生之不能谕者三尺童子类能言之可谓家游夏人舒向而渊源根柢有不暇计矣以此推之圣人所以罕言者岂非虑其弊之将至此哉区区以空虚倚席于斯亦既再岁愧无所发明以称答父子兄弟之意切愿间暇之时有惑相订有益相告取五经诸子之遗言隠义虽易通而非尽解者常常质难传曰毋勦説毋雷同如利一也孟子之所非与周易之所取何以异命一也脩身之所俟与岩墙之所避何以殊仁一也司马牛之所难与管仲之所近何以别不徒求之又从而绸之不徒获之又从而赜之朝夕复熟彼此浸润庶几修辞存诚致知格物不无肤寸之益诸君子以为何如
　　祭如在　一节
　　祭之以礼难言也其礼之所以然不可以不知也惟知其礼之所以然而鬼神之状隂阳之故皆了然于胸中而祭可言也此章祭如在谓祭先祖时也祭先祖如先祖之存脉络相通精神相接此易言也祭神论祭外神若天地社稷山川五祀之类脉络何以相通精神何以相接此难言也古之人食则祭先炊饮则祭先酒马祭马祖田祭田祖以至捍大灾卹大患有功于国有德于民者举不遗其祭今且静而思之人惟不知恩义则巳耳稍稍知有恩义则凡有力于我者岂能忘之厥初生民风气朴野不但拙于防患患亦未生不但略于息争争亦未有洎乎争鬬患作人且不免与禽兽相食先后圣贤相继出而忧之于是乎有管摄有拯助有敎导又知夫人之衣食居处生息于宇宙之间一物必资一物之力资其力者必懐其感懐其感者必图其报此祭祀之所由始也笾豆诚陈尸祝诚设登降赡仰若将临之周旋倾听若将语之精神安得而不接血脉安得而不通乎至若吾夫子之恩之德开吾人耳目洗吾人肠胃易吾人心胸续吾人命脉隆于天地深于父母又当何如其感何如其报丁祀在迩誓戒有言谨为诸君诵所闻而诸君省焉















　　剡源文集巻二十五
　　钦定四库全书
　　剡源文集巻二十六　　　元　戴表元　撰讲义
　　孟子曰子路人告之以有过则喜　一章
　　善者天理之总名人人有之人人有之而有不能有之者心不在焉故也心于善者不但能有巳之善又能有人之善不但能有人之善又能与人同其善心不在于善者人巳两失之矣今且以此章三节逐一防绎子路人告之以有过则喜是取人之善以去已之不善犹未免于有不善惟能去其不善斯美矣此贤者事也禹之闻善言而拜是喜人之善与巳相契虽有人巳之分而同于为善比子路相去甚逺此圣人事也至舜则善与人同舍巳从人乐取诸人以为善一人之身而耕稼陶渔之类亦取于人而能之取于人以为善则人益劝于为善是与人为善者也舜禹俱大圣人不宜分别就吾党今日所学且论子路子路在孔门最为多过初见时气象麤暴可掬从游虽久而鼔瑟言志侍侧之顷威仪应对每见讥斥后来出仕党季氏为衞輙平生本末无一合于正理不知闻过而改者何事想见其为人纯诚信勇但有所闻知其不善随即羞悔不敢复作故能日克用厉薰摩浸灌陶写濡染而卒成大贤而称其可为百世之师也今人随群而趋逐队而处一般浮沉一般容悦故终身不见有过又或位髙齿长则人方誉之权隆势盛则人方惮之真见有过亦无人言荡者夺于外驰鄙者安于近务幸人不言偃然以为人事不过如此尊卑相承前后相袭耳不闻善言目不见善事既以误巳复以误人悠悠兀兀坐成凡庸此皆子路之罪人也哉
　　曲礼曰毋不敬俨若思安定辞安民哉
　　曲礼者先儒以为委曲説礼之事虽是委曲説礼此起初一章却是礼家大纲目处毋不敬者礼以敬为本戒人常常警畏不敢放纵怠惰俨若思者人思事时顔面必端荘俨恪持敬者其貌亦当如此也安定辞者人之发言不可轻躁必审定其是使之穏当无有后悔方可出口安民哉者言人能行此三节不但可以自安而见于政事亦可以安民也总而论之其目三曰貌曰心曰言其纲一曰敬心在于敬则貌与言皆在于敬心不在于敬则貌与言皆不能无失也世之儒者多言心属内貌言属外既分别为二遂以为敬当主于心而巳一戏笑过差一谐谑失节未害于道殊不知心是貌言之根苗貌言是心之枝叶未有枝叶有病而根苗无伤者故其始不过小不敬而其终也卒防于大不敬不可不察衞武公之诗曰善戏谑兮不为虐兮韩退之则直云张而不弛非文武之道夫文武之道岂使人谓戏谑可为者耶春秋之时一执玉惰一受脤不敬一行人失辞识者知其年夀禄位之修短尚书传洪范五事一曰貌二曰言所闗顺逆休咎尤如影响犹是古人告戒流传常法如此今人所以不然者葢缘常情以礼为拘束禁制之物强而持之令人血气不畅筋骸不舒此不知理者之论吾党试以曲礼此一章玩味而习复焉心常常不敢放纵容貎常常端荘不敢轻于戱笑言语常常谨重不敢易于谐谑但见气象详和身心安乐今日为生徒则礼行于学校而为贤生徒为子弟则礼行于家庭而为贤子弟它日为人师长为人僚佐则礼行于州里邦国而为贤师长贤僚佐推而大之无往而不冝无为而不顺其效岂不章章可暏哉
　　大畜象曰天在山中大畜君子以多识前言往行以畜其徳
　　物之大莫如天而山能藏之以此言学何学不充以此言徳何徳不具又大畜之卦内干外艮干者健也艮者止也人之学行于内能健则无间断不一之病于外能止则无浅躁轻出之悔皆大畜之义也易卦本不专为一端而发此象既取君子多识前言往行以畜其徳为辞于义亦不为小矣前言者自圣经贤传及载于简书闻于谈论之善者皆是也往行者古人立身行事可闻可法者皆是也今之君子所以不如古人者多是自倚其聪明才智师心而行据已而发其天资纯美者或能暗合义理无大差谬而思之不周讲之不熟反致祸患其他强敏者强敏而失矜骄者矜骄而失苛细者苛细而失迟重者迟重而失惟多识前言往行则念念有蓍事事有轨范平时或得于考究或闻于讲明耳濡目染心领意会今日积一善明日积一善日日积之以至无所不通无所不悟如富人多藏货物而不妄用如深山大泽草木生之寳藏兴焉而不见其运动一旦临是非据利害剖析无不中节施行无不合宜此大畜之所以为美也按大畜以艮上九一爻为主而初九言有厉利已九二言舆脱輹九三言利艰贞六四言童牛之牿六五言豮豕之牙皆以止而不行为无灾尤有吉庆至上九始言何天之衢亨象曰道大行也言畜多而至此始可行也人不多畜其学问徳行而速于欲行其志者可不为戒哉周礼天官冢宰以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民
