<!-- { "loadSidebar": true } -->
　　年月日门生长洲祝允明谨斋祓诣门顿首再拜上书恩师天官尊先生大人合下允明窃惟天之赋物也各以类就而不能无纯驳贵贱于其间必有精英杰特之气凝之乎沈实之地发之乎显赫之所使之卓拔雄立表仪当时于是驳且卑者得以援攀投附由末以赴本然后纯且贵者以全其类而责塞此天之意也故圣如周公孔子不能已于握哺启发之勤非知夫士之果不若我而姑为尔也知天之吾责者其意如此吾惟惧夫勤勤之未至以违天也夫焉得自已繇二圣人以来天不乏赋若责膺是者亦往往能承之虽未至周孔其意可知已其在于今则先生其人乎自三数十年来海内之称文献冠领者必曰四明杨氏矣由先文懿公而下専明经之门擅儒林之场联络甲乙之科勲华着朝列膏馥被衿佩煌煌延延絫数十公天下之士耳震霆目日月云烝而川趋也今先生道真中腴学泽外滂扬歴清贯简切皇眷乃以天官宰衡之任兼司司成成贤之典官人迪士总存而交委之所谓著者益着被者益被士茍不聋瞽谁不归也而小子之幸则逾其望也倍矣小子东南之下材也夙受先训缪班士列弱冠不自量辄复操管舒觚学为词章以此妄为大人君子所与进然而质陋力谫志劣气局竟不能勉闯髙明之域而日趋丛污方媿憾自艾之余分不能従荐绅先生之后属者归学省执业堂馆伏幸先生进而教之谆勤不已葢于是而所谓踰望之倍者不一二数焉始隠伏茅荜时仰先生之风如企古人以为此生得一识侍为不负愿也乃今一旦而遂之则其幸也何如遂之幸矣而又获立函丈隅末号为弟子以不失素心之依归其幸也复何如依归幸矣而又获盛节懋爱之临被不以泛众视之而特赐垂收曲挽之不已悃悃焉传道受业解惑至于再至于三则其为幸岂不愈越恒品而莫之与京欤夫莫京于其幸而思其报塞者阔焉漠焉恍不知其乌在此所以易幸以惧而不能已于陈说焉先生曰子之资也已良允明自察而见其蒙昏蹇连后于时彦当人一已百之间耳而胡以当先生之期乎此以惧易幸一也先生曰吾之知子也甚蚤时犹在少弱吾已叹为鲜及矣允明自察而见其荒落钝退蹜蹜如循回视昔日已自甚逺求及夫人葢大难矣而矧曰敢先之乎此以惧易幸二也先生曰子为大叅之孙武功之外孙而太仆之甥养而成者厚矣允明自惟朴遫之质幸出附于内外文献之宗而其洿下不振愚不肖如此也愧天怍人死不之塞而复何以哉此以惧易幸之三也先生曰始吾在史馆见所叙上武功遗事者赏之询而知为子笔谓武功之有孙也继望子来以显而屡失之后喜子举于乡庆吾王先生之得人已复寂然毎春试辄従榜録觅子名而不得知其滞矣允明于是而知先生之爱之笃至若是而将焉酬之此以惧易幸之四也先生曰比岁之闻则或谓子崇饮夫过必勿惮改行必求副文名必欲协实年弥长则见弥定子必力勉之允明于是则有惶赧战栗而不敢文也昔也少妄欲达志建业而不可得则孤茕凡懦之质不能自固或有托酣宴以陶神情者兹焉循辙检迹其敢迷先师之丕训违先生之仁教明也敢不自厉此以惧易幸者五也先生曰天之美气精英杰特者不徧赋间锺于是而吾得之则其珍贵希鲜亦重矣必也思所以保惜自重如天之重之也斯为不弃天命于乎先生之伺不肖至于如是此则不肖以惧易幸之六而兢怂顾虑不能自已之尤者矣盘题绅书敢队夙夜嗟夫天之赋物有纯驳贵贱而必以类也久矣纯贵者玉玉琢而文石従佩用成瓦砾者逺矣纯贵者楩梓楩梓立而微材集巨室完榛棘者逺矣先生仪玑衡柱明堂佛仔皇极小子固驳贱甚窃愿别瓦砾辞榛棘遂厥狂简其望至矣琇莹梲楔脱可斤凿卒幸先生与进而终之允明惕息惕息死罪死罪
　　
　　答人劝试甲科书
　　
　　陈义垂省词厚意丰戢佩良益凡国之章数弥髙者荣弥大官之位守弥要者志弥达此众情所识无须劝也且张弧之初期于破鹄岂待衔筈方拟发留恶有足闯棘场乃议进退斯不伺智者而后定也縁夫道以时迁事以势异审而従违乃可称智天下之务求在得之得在行之必然者也如使求之而无方得之而不易行则竟亦空耳何以徒劳为哉求甲科之方所业是也今仆于是诚不能矣漫读程文味若咀蜡拈笔试为手若操棘则安能与诸英角逐乎挟良货而往者纷纭之场恒十失九况枵槖钝手本无所持乌有得理斯亦不伺智者而后定也又况年往气瘁支体易疲寒辰促晷安能任此剧劳哉牕几摹制尤恐弗协时格矧于茍且求毕宁能起观劳而罔功何必强勉此所谓求之之无方也故求而弗得弗若弗求借使以幸得之尤患行之不易足下教云得且未必遑及于行临事而思循次而作固不为晩曷其滞乎嘻人岂不自知古语云人各有能不能若是者非余所能正斯谓也又曰昔既累干今曷中沮茍希野逸胡不夙隠乎夫行已以义制义以时故一鸿而盘陆异一雉而举集殊春苗夏菽随候而蓻又何拘乎又曰然则曷不遂行遯夫不仕无义度力而趋乗田委吏莫非王臣如曰徇放逸之曲懐猎髙尚之浮誉岂吾心哉近世有既举于乡而不会试者语人曰始谓求贤而待若防窃故不复为闻者髙之仆窃非焉夫场屋之规何必亲歴始知如必亲之一场已识当不复入奚伺终试乎今既得而托辞焉是所谓掩耳盗钟将居其实矫其声以它规也是以一世眩而名利归之既而以殊典起天官率成宪授以举人之秩而退此实铨衡之得朝廷之大公也仆可以效尤乎又曰臣之事君劳而不怨中外之劳亦畧等耳舍此就彼将何居乎夫朝署之责隆忠効谏行则绩弘而知不任不任者踬亲民之政狭簿书钱谷则泽小而职易勉易勉者克识非大昧宁不辞踬而趋克乎仆也上不敢如鬻熊次不能为嵇康下又不得如袁甫者乎哉嗟乎去就自有合宜之节难乎识尤难乎执能识而执存乎智者仆不敢以智居而求免于愚何不可乎庶几酾一流于滔滔噤澌鸣于羣响幸循其分焉尔宁矫激邪诚感爱懋友道之隆然而斯言亦仆之诚也幸诚察而信之仆又岂敢以山巨源伤公之义也哉
　　
　　衔遇
　　
　　提督山西学校事按察贰使湖南曽公昔以御史按南辅允明窃蒙教焉然其蒙之也葢曰公之道之行徳礼之被学术文华之敷达闻见之而得师焉譬犹睹日月而愿光明观山水而朂仁智风雨霜露发于天而物自生成无必面命而已益矣一旦斧节下临蓬茅允明惕然出肃奉以入公接之以殊礼与之以温辞儌以髙贤大君子者为待望焉于时邦人耸观以为公之异政而祝允明也荣允明曰此不足为公异允明不敢以荣也有不胜其惧者焉夫自圣贤抑已下人式闾吐握寻常事耳后来人品鲜髙道解风薄据长人之地者傲玩以自贤挫物以为能因谓此也异有如公焉脱畧名位周揽遐末铺沧溟而县宥坐采葑菲而撷刍荛以是行之而自慊夫岂勉强以为之者与是故有不为武王无武王不式哲有不为周公无周公不延士不为公而已矣有公之道何有于斯乎举所足而行之其道之一端焉耳奚其异然而允明则非此人也其奚以胜之不胜而荣乃将挠而为辱故惧焉非不荣异遇繇惧以夺荣不敢居也或曰然则何以弭惧以塞遇也曰是不敢云报黙厉而已矣青阳肇辰万彚以条兰莽惟钧使允明可礼则公得矣不可礼则允明失矣得恒在公故曰非异非荣而独惧焉然则衔感陈诵则无容已方春之条其有喙翼者讙鸣而跃翔焉故言不可已也葢曰公之道武周之道也无所不至而独一端乎允明之不肖且蒙之而况其它乎世且泰公当大行若周公之相武王也则予言可昌矣或者识而退己而公自畿郡守迁今位后益莫可量仲氏先生贰守吾郡允明复辱为子孙无几拔佥河南宪司政比行允明因敢録昔语献之冀为闻于公葢又曰公之道昔此之狭乃今之广众人之异乃公之常而允明之惧乃天下之荣若幸也
　　
　　示续
　　
　　自吾以上二世单传汝若终鲜兄弟则三世矣同曾祖之族即麟之儿有二人麟既不肖二孺漂落逺外亦终当收之此外无一人矣吾家以善积望乡郡迨二百年仕显相袭天之佑荫过厚吾等侥幸踰分多矣独惟枝叶单薄殊为可戚吾既已老所望于汝倍于他情乃复弥甚将若之何此固自天意人不与力然予年至此际西岫髙而羲轮下曷胜惘惘之懐也作好官建勲名固是门户大佳事要是次义只是不断文书种子至要至重茍此业不坠则名行自立势必然也大率今人处世唯应随所赋质成就得一二可名于人便是不忝其祖足为孝人善士要必实成无恶于志乃始是了葢立志固要髙尤贵乎实不必过甚开口圣贤也毎言及先公前后积累至于吾身却顾委担息肩独尔茕茕未始不心折气沮吾壮强贫苦斥弛濩落使其时不幸死则一荒逸无成之鬼耳晩暮粗立门墙支拄世业素日所立文业成名聊以持之下见先人最是一作善之心直献于皇穹后壌塞空神明吾能之也尔盛年幸猎华膴伟业谹声皆可基致然切勿失祖宗以来传家仁厚本子及方册行墨间也此予素衷因念嗣息遂言及此嗣息事吾既无不用情者至如祷祈弓韣以降思欲无不为之今尚未遑尝研观古人论议凡求昌后必以阴徳为冠务方以此镌切膓膈亦未得下手处不胜焦烦与尔天性之切沥髓莫喻偶少暇笔此伺遇便且聊写致之缺一字
　　
　　答张天赋秀才书
　　
