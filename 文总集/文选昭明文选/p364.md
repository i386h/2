<!-- { "loadSidebar": true } -->
    惟有宋五年月日，湘州刺史吴郡张邵，沈约宋书曰：张邵，字茂宗，吴郡人也。恭承帝命，建旟旧楚。贾谊吊屈原曰：恭承嘉惠兮，俟罪长沙。周礼曰：州里建旟。郑玄毛诗笺曰：谓州长之属。陆机高祖功臣颂曰：旧楚是分。访怀沙之渊，得捐珮之浦。楚辞曰：怀沙砾而自沈兮，不忍见之蔽壅。又曰：捐余玦兮江中，遗余珮兮沣浦。弭节罗潭，舣舟汨渚。楚辞曰：路漫漫其悠远，夕弭节而高厉。汉书曰：乌江亭长舣舡待。如淳曰：南方人谓整舡向岸曰舣。乃遣户曹掾某，敬祭故楚三闾大夫屈君之灵：王逸楚辞序曰：屈原与楚同姓，仕於怀王，为三闾大夫。 
    兰薰而摧，玉缜则折。语林曰：毛伯成负其才气，常称宁为兰摧玉折，不作蒲芬艾荣。管子曰：夫玉折而不挠，勇也。礼记，孔子曰：君子比德於玉焉，缜密以栗，智也。郑玄曰：缜，緻也。物忌坚芳，人讳明洁。坚芳，即玉及兰。刘熙孟子注曰：白玉之性坚。蔡邕度尚碑曰：明洁鲜白珪。曰若先生，逢辰之缺。贾谊吊屈原文曰：嗟若先生，独离此咎。楚辞曰：悼余生之不辰，逢此世之匡攘。温风怠时，飞霜急节。温风长物，飞霜杀物也。周书曰：小暑之日温风至。京房占曰：三月建辰风衰怠。桓麟七说曰：飞霜厉其末，梠风激其崖。 
    嬴琇遘纷，昭怀不端；嬴，秦姓；琇，楚姓。王逸楚辞序曰：是时秦昭王使张仪谲诈怀王，令绝齐交。又使诱怀王请与俱会武关，遂胁与俱归，拘留不遗，卒客死於秦。大戴礼曰：太子处位不端，受业不敬，此属太保之任也。谋折仪尚，贞蔑椒兰。史记曰：楚怀王既绌屈平，秦乃令张仪事楚。秦昭王欲与怀王会，欲行，屈平曰：秦不可信。王问子兰，兰劝王行。秦因留怀王。王逸楚辞序曰：同列大夫上官靳尚妒害其能，共谮毁之。楚辞曰：椒专佞以慢谄兮，极又欲充夫佩纬。王逸曰：椒，大夫子椒也。楚辞曰：余以兰为可恃兮，羌无实而害长。王逸曰：兰，怀王之少弟，司马子兰也。身绝郢阙，迹遍湘干。郢，楚都也。毛苌诗传曰：干，崖也。比物荃荪，连类龙鸾。韩子曰：连类比物，见者以为虚而无用。荃荪，香草也。王逸楚辞序曰：善鸟香草，以配忠贞；虬龙鸾凤，以讬君子。 
    声溢金石，志华日月。金石，乐也。金曰锺，石曰磬。吴越春秋，乐师曰：君王之德，可刻之於金石。史记太史公曰：屈原蝉蜕於浊秽，以浮游尘埃之外。推此志也，与日月争光可也。如彼树芳，实颖实发。毛诗曰：实发实秀，实颖实栗。望汨心欷，瞻罗思越。吴质答东阿王书曰：精散思越。藉用可尘，昭忠难阙。周易曰：藉用白茅，何咎之有？夫茅之为物薄，而用可重也。左氏传，君子曰：风有采蘩、采蘋，雅有行苇、泂酌，昭忠信也。 
    【祭颜光禄文一首】颜光禄即颜延年也
    ※王僧达 
    维宋孝建三年。沈约宋书曰：孝建，孝武年号也。九月癸丑朔十九日辛未，王君以山羞野酌，敬祭颜君之灵： 
    呜呼哀哉！夫德以道树，礼以仁清。尚书曰：树德务滋。孔安国曰：树，立也。清，明也。惟君之懿，早岁飞声。思玄赋曰：盍远迹以飞声。义穷机彖，文蔽班杨。机彖，谓周易。班，班固；杨，杨雄也。郭璞三仓解诂曰：杨音盈，协韵。性婞刚洁，志度渊英。楚辞曰：鲧婞直以亡身兮。婞，犹直也。登朝光国，实宋之华。班固汉书述曰：弱冠登朝。蔡邕陈太丘碑曰：纡珮金紫，光国垂勋。国语，季文子曰：吾闻以德荣为国华。韦昭曰：为国光华。才通汉魏，誉浃龟沙。汉书曰：龟兹国王治延城，去长安七千四百八十里。尚书曰：被于流沙。汉书，李陵歌曰：经万里，度沙漠。说文曰：北方流沙。服爵帝典，栖志云阿。言服爵虽依帝典，而栖志实在云阿，言高远也。管子曰：将立朝廷者，则爵服不可贵也。张华励志诗曰：栖志浮云。清交素友，比景共波。共波，犹连波，以喻多。气高叔夜，严方仲举。叔夜，嵇康字也。司马彪续後汉书曰：陈蕃，字仲举，汝南人也。出为豫章太守，性方峻，不接宾客。逸翮独翔，孤风绝侣。郭璞游仙诗曰：逸翮思拂霄。广雅曰：风，声也。流连酒德，啸歌琴绪。汉书，班伯曰：式号式謼，大雅所流连。刘灵有酒德颂。毛诗曰：啸歌伤怀。琴绪，绪，引绪也。 
    游顾移年，契阔燕处。何敬祖杂诗曰：惆怅出游顾。毛诗曰：死生契阔。春风首时，爰谈爰赋。秋露未凝，归神太素。列子曰：太素者质之始。明发晨驾，瞻庐望路。毛诗曰：明发不寐。心凄目泫，情条云互。李陵诗曰：仰视浮云驰，奄忽互相逾。凉阴掩轩，娥月寝耀。姮娥掩月，故曰娥月。周易、归藏曰：昔常娥以西王母不死之药服之，遂奔月，为月精。微灯动光，几牍谁炤？衾衽长尘，丝竹罢调。揽悲兰宇，屑涕松峤。楚辞曰：涕渐渐其如屑。古来共尽，牛山有泪。晏子春秋曰：景公游於牛山，北临其国，流涕曰：若何去此而死乎！艾孔、梁丘据皆泣，唯晏子独笑。公收泪而问之，晏子曰：使贤者常守，则太公、桓公有之；使勇者常守，则庄公有之。吾君安得此泣而为流涕？是曰不仁也。见不仁之君一，谄谀之臣二，所以独笑也。非独昊天，歼我明懿。毛诗曰：彼苍者天，歼我良人。以此忍哀，敬陈奠馈。苍颉篇曰：馈，祭名也。申酌长怀，顾望歔欷。呜呼哀哉！范晔後汉书曰：刘陶上疏曰：喟尔长怀，中篇而叹。　




