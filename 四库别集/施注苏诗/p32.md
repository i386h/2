<!-- { "loadSidebar": true } -->
　　【禅宗正脉道塲山如讷禅师证道于此故名王注何山以何锴读书得名故有髙人读书夜达旦句杜诗碧瓦朱甍照城郭鹤知夜半注见四巻和刘道原】
　　赠孙莘老七絶
　　嗟予与子久离羣耳冷心灰百不闻若对青山谈世事当须举白便浮君
　　【浮白出刘向说苑注见一巻和刘长安诗吴都赋出蹑珠履动以千百里防巷饮飞觞举白】
　　天目山前渌浸裾碧澜堂下看衔舻作堤捍水非吾事闲送苕溪入太湖
　　【寰宇记湖州安吉县天目山髙万六千丈父老云欲度难及避水灾天目海陵山为第一水经注浙江水出吴兴郡于潜县北天目山山极髙峻崖岭竦叠西临后涧山上有霜木皆是数百年树谓之双凤林按王存九域志湖州南至杭州界首十五里故天目山于寰宇记则系之湖州于水经则系之于潜而于潜虽属杭州盖与湖接境也舆地志苕溪一源自天目一源自独松岭合浮玉山水至吴兴入太湖又见四巻宿余杭法喜寺注】夜来雨洗碧巑岏浪涌云屯绕郭寒闻有弁山何处是为君四面竟求看
　　【寰宇记弁山在乌程县一名卞山山石莹然如玉】
　　夜桥灯火照溪明欲放扁舟取次行暂借官奴遣吹笛明朝新月到三更
　　三年京国厌藜蒿长羡淮鱼压楚糟今日骆驼桥下泊恣看修网出银刀
　　【骆驼桥唐垂拱元年造以形似骆驼背名之刘禹锡诗骆驼桥上苹风起鹦鹉杯中若下春杜诗出网银刀乱】乌程宿稻袭人香酿作春风霅【音闸】水光时复中之徐邈圣毋多酌我次公狂
　　【寰宇记古乌程能醖酒故以名县又指酒为乌程张协七命乃有荆南乌程豫北竹叶韦昭呉録乌程下若酒有名舆地志若溪在长兴县南溪南曰上若北曰下若村人取下若水酿酒醇美胜云阳若溪亦作箬溪盖长兴故属乌程也霅溪在湖州府城霅者以众流合集为义凡四水曰苕溪前溪余不溪及北流水通谓之霅溪一曰四水荡激时霅然有声故名魏志徐邈为尚书郎时科酒禁而邈私饮至于沉醉校尉赵达问以曹事邈曰中圣人达白太祖太祖甚怒鲜于辅进曰平日醉客谓酒清者为圣人浊者为贤人耳竟得免后文帝见邈问曰颇复中圣人不对曰昔子反毙于阳谷御叔罚于饮酒臣嗜同二子不能自惩时复中之西汉盖寛饶字次公为司平恩侯许伯入第丞相已下皆贺寛饶东乡特坐许伯自酌曰盖君后至寛饶曰无多酌我我乃酒狂丞相魏侯笑曰次公醒而狂何必酒也】
　　去年腊日访孤山曾借僧牕半日闲不为思归对妻子道人有约径须还
　　莘老葺天庆观小园有亭北向道士山宗说乞名与诗
　　春风欲动北风微归鴈亭邉送鴈归蜀客南游家最逺吴山寒尽雪先晞扁舟去后花絮乱五马来时賔从非惟有道人应不忘抱琴无语立斜晖
　　【汉制太守驷马其有加秩中二千石者乃右骖故以五马为太守美称南齐柳元伯之子五人皆领郡五马参差于亭故殷文圭云柳氏亭邉参差五马】
　　至秀州赠钱端公安道并寄其弟惠山老【一作惠山山人】
　　鸳鸯湖邉月如水孤舟夜榜鸳鸯起平明系缆石桥亭惭愧冒寒髯御史结交最晚情独厚论心无数今有几寂寞抱闗叹萧生耆老执防哀扬子怪君顔采郤秀发无乃迁谪反便美天公欲困无奈何世人共抑真疎矣毗陵髙山锡无骨陆子遗味泉氷齿贤哉仲氏早拂衣占断此山长洗耳山头望湖光泼眼山下濯足波生指傥容逸少问金堂记与嵇康留石髓
　　【南湖纪畧鸳鸯湖名南湖在府城南其禽多鸳鸯故名一曰两湖相丽若鸳鸯然五代时湖东有烟雨楼今存王注髯御史指钱安道也安道髯而为御史故云汉萧望之传霍光秉政王仲翁与萧望之等数人皆召见吏民当见者先露索去刀兵两吏挟持望之独不肎聴自引出曰不愿见于是光不用望之而仲翁至光禄大夫望之署小苑东门仲翁出入传呼甚宠顾谓曰不肎碌碌反抱关为望之曰各从其志扬雄传雄为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主而雄三世不徙官及莽时以耆老久次转为大夫按黄门郎掌守门户故执防潘岳诗执防疲扬王注毗陵常州也髙山惠山也陆子陆羽也羽善煎茶次第水品以无锡惠山寺石泉为第二包吉赠刘尊师诗晓漱琼膏氷齿寒世说孙楚曰所以枕流欲洗其耳许迈遗羲之书自山之南至临安多有金堂玉室仙人芝草左元放之徒在焉神仙传王烈入太行山忽山破石裂青泥流如髓烈取食之如饴余半与嵇康凝而为石烈叹曰叔夜志趣非常而不遇命也】
　　秀州报本禅院乡僧文长老方丈
　　万里家山一梦中吴音渐已变儿童每逢蜀叟谈终日便觉峨睂翠扫空师已忘言真有道我除搜句百无功明年采药天台去更欲题诗满浙东
　　【洞天记峨睂山在嘉州系第七洞天又天台赤城山髙一万八千丈周回五百里在台州天台县】
　　王复秀才所居双桧二首
　　吴王池馆遍重城奇草幽花不记名青盖一归无觅处只留双桧待升平
　　【晋书孙皓时钱塘湖开或言天下当太平青盖入洛时皓以问陈训训曰臣止能望气不能达湖之开塞退而告其友曰青盖入洛将有舆榇衔璧之事寻而呉国亡】
　　凛然相对敢相欺直榦临空未要奇根到九泉无曲处世间惟有蛰龙知
　　【通鉴中丞李定御史舒亶论轼自熙宁以来作为文章怨谤君父陛下发钱以本业贫民则曰赢得儿童语音好一年强半在城中陛下明法以课试羣吏则曰读书万巻不读律致君尧舜终无术陛下兴水利则曰东海若知明主意应教斥卤变桑田陛下谨盐禁则曰岂是闻韶解忘味尔来三月食无盐其他触物即事应口无非以诋谤为主上不得已从其请逮轼赴台狱诏定与知谏院张璪御史何正臣舒亶等杂治之鍜链久之不决且多引名士必欲寘之死太皇太后谓帝言小人忌才中伤捃至于诗其过微矣宜熟察之而呉充申捄甚力会王安礼亦以为言帝曰朕固不深谴也王珪复举轼咏桧诗曰根到九泉无曲处世间惟有蛰龙知今陛下飞龙在天轼欲求之地下之蛰龙不臣孰甚焉帝曰彼自咏桧尔何预朕事促具狱贬黄州团练副使按公诸诗前后作于熙宁间坐诋谤就逮则元丰二年也因注双桧诗并摭于此】
　　宋叔达家听琵琶
　　数弦已品龙香拨半面犹遮凤尾槽新曲翻从玉连锁旧声终爱郁轮袍梦回只记归舟字赋罢双垂紫锦绦何异乌孙送公主碧天无际鴈行髙
　　【杨妃外传开元中中官白秀贞自蜀回得琵琶以献其槽以逻逤檀为之温润如玉光明可鉴有金缕红纹蹙成双凤以龙香板为拨弦乃拘弥国所贡緑氷蚕丝也郑愚津阳门诗玉奴琵琶龙香拨玉奴太真小字白乐天琵琶行千呼万唤始出来犹抱琵琶半遮靣欧阳诗杜彬琵琶皮作弦自从彬死世莫传玉连锁声入黄泉玉连锁今曲名广林记王维微时为岐王所知将应举王令作琵琶新曲引至公主家维自弹主问何曲曰郁轮袍也主大爱之是年遂为举首太平广记李生者其舅卢有道术谓李生曰求得善箜篌者令侍饮生视箜篌上有朱字云云中辨江树天际识归舟后李生妻陆长源女乃所见于舅家者问有何能曰善箜篌取而视之朱字宛然紫锦绦见张说琵琶赋傅琵琶赋序故老云汉送乌孙公主念其行道思慕使知音者作马上之乐以方语目之故名琵琶释名推手前曰琵引手郤曰琶】

　　施注苏诗巻五
　　钦定四库全书
　　施注苏诗巻六
　　宋　苏轼　撰
　　施元之原注
　　武进邵长蘅删补
　　诗四十九首
　　【时通守钱塘作施注缺今补】
　　元日次韵张先子野见和七夕寄莘老之作
　　得句牛女夕转头参尾中青春先入睡白发不遗穷酒社我为敌诗坛子有功缩头先夏鼈【公自注见玉川子】实腹鄙秋虫莫唱帬垂緑无人脸断红旧交懐贺老新进谢终童袍鹄双双瑞腰犀一一通小蛮知在否试问嗫嚅翁
　　【月令孟春之月昏参中旦尾中杜牧赠赵嘏诗今代风骚将谁登李杜坛卢仝月蚀诗北方寒被蛇缚藏头入殻如入狱又寒夏鼈一种味且当以其肉充臛罗隠蜘蛛赋序蜘蛛秋虫也致身罗网间欧阳词舞余帬带緑双垂元稹莺莺序其脸断红而已李白忆贺监诗稽山无贺老汉书终军传军字子云年十八选为博士弟子后为谏大夫死时年二十余故世谓之终童汉西域传赞明珠文甲通犀翠羽之珍盈于后宫注通犀中央色白通两头小蛮白乐天妾已见五巻李林宗字直木尝谓乐天为嗫嚅翁】
　　正月九日有美堂饮醉归径睡五鼓方醒不复能眠起阅文书得鲜于子骏所寄古意作杂兴一首答之【杭州图经有美堂在郡城吴山嘉祐二年梅挚出守杭仁宗赐诗首章云地有湖山美因以名堂】
　　众人事纷扰志士独悄悄何异琵琶弦常遭腰鼓閙三杯忘万虑醒后还皎皎有如辘轳索已脱重萦绕家人自约饬始慕陈妇孝可怜原巨先放荡今谁吊平生嗜羊炙识味肎轻饱烹蛇啖蛙蛤颇讶能稍稍忧来自不寐起视天汉渺阑干玉绳低耿耿太白晓
　　【韩退之诗数杯浇肠虽暂醉皎皎万虑醒还新汉书游侠传原涉字巨先或讥涉曰子本吏二千石之世结发自修以行防推财礼让为名何故自放纵为轻侠之徒乎涉应曰子独不见家人寡妇邪始自约饬之时意乃慕宋伯姬及陈孝妇不幸一为盗贼所污遂行淫失知其非礼然不能自还吾犹此矣顔师古注陈孝妇者其夫当行戒属孝妇曰汝善养吾母孝妇曰诺夫死孝妇养姑愈谨其父母欲嫁之孝妇固欲自杀父母惧遂使养姑淮南太守以闻朝廷髙其义号曰孝妇韩南食诗我来御魑魅自宜味南烹惟蛇旧所识实惮口眼狞又食虾蟆诗彊号为蛙蛤于实无所较余初不下喉近亦能稍稍谢朓诗玉绳低建章曹子建乐府北斗阑干】
　　次韵荅章传道见赠
　　竝生天地宇同阅古今宙视下则有髙无前孰为后达人千钧弩一弛难再彀下士沐猴冠已系犹跳骤欲将驹过隙坐待石穿溜君看汉唐主宫殿悲麦秀而况彼区区何异一醉富鶢鶋非所养俯仰金奏髑髅有余乐不博南面后嗟我昔少年守道贫非疚自从出求仕役物恐见囿马融既依梁班固亦仕窦效矉岂不欲顽质谢镌镂仄闻长者言婞直非养夀唾面慎勿拭出跨当俛就居然成懒废敢复齿豪右子如照海珠网目疎见漏宏材乏近用巧舞困短袖坐令倾国容临老见邂逅吾衰信久矣书絶十年旧门前可罗雀感予烦屡叩愿言歌缁衣子粲还予授
