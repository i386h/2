<!-- { "loadSidebar": true } -->
　　榆次公既卒且葬二十有八年矣子三畏为南京刑科给事中而奉其母太孺人杨来居无何太孺人卒予往吊给事袒括号恸拜且祈曰先君之卒也三畏幼愚且贱铭志未备兹以母丧还将卜日合葬于榆次公墓惟先生哀而赐之铭予教国学于给事有一日之雅弗克辞按状榆次公讳岑字万峯姓崔氏家世蠡人曾祖显祖甫仪皆弗仕考讳翔举乡荐为含山儒学教谕公承家学继举于乡游太学大司成称其文以示多士士从游者众居父丧墓庐讲学不倦数上春官弗第就选为榆次令邑大徤讼难治公剸裁无留事以其余力饬学校公署圯敝者一新之督诸生程课亲为讲说训诱学者日起征虏大将军师出境上车徒数万张甚虓虎公从容酬给蒭糗资犒接济有方阖境倚以为安治榆五年惠立威振旁近诸邑罔不贤榆次公者然公性介特英迈自负以蹇直事上官上官即非礼遇之不为屈既有违言则慨然叹曰是不可以巳耶即日谢事归蠡其后榆次人勒石作去思碑又述公治绩汇为录传焉公卒于正德丁卯九月二十四日享年五十有二二子长三聘次三畏乡举第五人进士甲科出宰大谷考最擢今官授勑命赠公文林郎封母为太孺人太孺人温慎俭勤克称内助卒于嘉靖甲午八月三日享年八十孙男四孔登孔跻孔升孔愚女三适某某孙女三亦各许聘士族铭曰 
　　崔世廸德业治经博曰职训端范刑公生刚明思奋升再仕弗耀后乃兴爰有苞羽翔　帝庭如源斯潴流瀯瀯铭勒玄石扬芬馨 

　　○适斋简先生墓志铭 

　　适斋简先生今大理丞腾芳之父也大理为御史按汴擢令官念先生年高过家欲留侍先生屡趣之曰往哉共职图报无以我为念也于是大理不得巳乃行独居京师甞郁郁增疾乃今讣至先生之卒嘉靖九年五月三日也年七十有七大理解官归将以年月日葬某山之原而属嵩志诸墓嵩姻也其奚以辞谨按先生讳成字缉典以字行临江新喻人曾祖讳某祖讳显汉考讳应梦皆隐德弗仕先生少颖异过人弱冠即为乡塾弟子师端严谨重甲中人争延致之久之弗乐羇束弃去携赀一涉荆吴之境间遇奇胜篇咏逸发巳而辄复还曰适意而巳岂必穷所至为快哉先生尝自谓少无他兄弟未卒所业结屋东园督诸子绩学其间外槛两芝继生人以为瑞大理夙禀英特造诣闳肆先生固心伟之曰是当成吾志巳而大理果领乡荐报至众贺芝不虚生先生曰未也巳而举进士宰石首黄冈二县巳而召为台有貤封之典先生皆预策之如所期焉初大理令石首迎先生就养弗许语之曰洁巳行端恕人量广审思事得作善福兴兹而有能为养大矣故大理所历有善状以清白著称超副九列为时能臣先生之教也先生自奉甚朴服无华章室靡媵侍至族里周恤加厚抚外氏之孤匡厥孱坠赖有立焉元配黎氏同邑步溪望族有贤行封孺人继配闵氏子长即大理霄腾芳也次县学生霖次秋芳女适敖周翰先生博通书史旁及山经地志阴阳琴卜之学善以时日卦例定事休咎毫发不爽凡先生之行出大理所自述又得太史欧君崇一所著状皆合予乃为铭曰 
　　惟意之为适匪以好游惟义之为训匪禄养是谋嗟若人兮好修其藏兹丘兮铭以阐其幽 

　　○拙斋袁翁墓志铭 

　　分宜异时其俗朴其人淳庞故多寿考拙斋翁虽既老出入里门必步乡饮礼请不数赴优老恩例受冠带非其好被服布素鲜绮不肯一御子孙不能强也嘉靖乙酉正月四日以寿终年八十有五云翁讳璋字宗鼎姓袁氏其先自宁州西山徙分宜入国朝族始大号车田袁氏高祖讳子芳生彦明彦明生象贤领永乐丁酉乡荐象贤生正理翁父也翁生而敦重不逐群儿戏十岁丧母鞠于祖母夏侯氏夏尝语人曰昌吾家者其此子乎君外朴而中慧遇事剸析有条善治生身致殷富虽岁居月积而施舍裒益相为流通识度恢阔铢两不数数较然计所获乃倍他人数数较铢两者少时父遣之治粟于庄令取遗利自殖翁卒事无纤毫私曰吾兄弟何可背之人有急难周之恐后里中贫窭待以举火胔骼暴露掩葬尤众兄子二人早世翁尽力经纪其丧而抚其遗孤皆有立其笃于义如此然匪以学盖天质也初娶黄氏继夏氏并有妇德子一人曰怡太学生予少则与太学君同邑校因始识翁翁以冢孙应枢求婚于予先祖尚书公曰袁翁令德长者可弗诺诸即主聘焉应枢今选贡礼部孙男六人次应兰应蕙应槐俱邑学生次应桐应芩女适陈相黄干曾孙男四锐镗钦镐于是翁葬县西昌田墓木拱矣予尝许为铭久未执笔也应枢屡奉父命以请嗟乎德人云亡不可作矣向之朴者日以浇靡叙次翁事而系以铭庶几以识予之慨慕云尔铭曰 
　　世竞利以雠兮吾视嬴而弗取世狥侈以忲兮蹇独安此素履嗟哉拙翁敦朴自躬如璞未斵有美在中厥丘崇隆厥木荟葱厥来多祉施于孙子 

　　○安处士墓表 

　　江之南有遗佚之士常州无锡堠村瑞安君嘉靖十三年闰二月癸丑终于里第明年二月乙酉葬于胶山葬之日四方来观骈轸接舻溢于涂川子裕州大夫遣使告哀乞辞留都于是琢石纪德揭于新阡云君讳国字民泰其先黄姓高祖叔英来继于安明善氏则是族之本也父讳祚娶司马氏温国文正公之裔是生君君体质丰硕仪止详华开朗之识发乎髫丱年弱冠为州闾所服兼览群籍靡不寻畅恭巳饬行爱众亲仁微密俭清晦而不耀由是月旦高于乡评究其所立可谓好礼尚志伟出不群者矣君初承世基夙号殷裕既自崛起大振原田莓莓囷仓峩峩锡山之稼如茨如云父殁后不数年富侔封君矣然君志轨先民而不规近俗之陋气凌物表而希播百代之风是故知贵勤以食力也故考林泽省农时佃夫穑人出不息之米以相其役知捐财以植义也故恤惸嫠赈穷乏焚劵盈庭蠲租二万石养无告之老知礼义以阜俗也故辟门延师号曰义塾以教里之子弟知景行以崇哲也故饬李忠定张中丞之祠知利济以广惠也故甃通商之磴凿溉旱之渠发浚塘之粟知笃亲以尚厚也故抚犹子之孤赈舅氏之落赗业师之葬其它义行不可殚述初尚书西蜀李公廵抚东南讲求水利时浚白茆塘方牵作舍之谋屡怵盈庭之议及得君指画方畧举替合宜劝惩有法民勇趍事迄于成功公大喜恨相见之晚寇发海岛中丞伍公延君至幕下策多咨焉事平伍公言于朝爰有银牌之锡君雅负经略志存烝人俾获用世厥所建立又岂少哉君尝言曰昔人足迹半天下而吾不出环堵亦吴人巳尔乃北游燕蓟攀银山望天寿抵居庸观日岱宗视礼孔林巳而泛大江蹑匡庐循襄汉以憩于武当又道荆溪登龙池涉震泽穷搜天目诸山乃东至海上掠钱塘探禹穴窥天台鴈宕而还游各有图纪之诗君所为诗即事畅怀高远清逸自成一家言然则遗物超俗可覩于斯矣君誉闻遐逖所至达官重卿虚馆授粲文人骚士云附景从或以为江南大豪不知深慈乐易敬让以得也方将攀逸驾于洪厓骋遐辔于关洛凌宇宙以高挹跨烟云以长遨享龄五十有四遘病而卒闻者慨惜焉君有子七人如山举进士甲科入选中秘出领方州如盘如石如京如冈如陵如某皆竞爽隽茂过庭受试学有造就予以岁丙戌典教国庠如山来立馆下温敏而有文虽长膏纨不见盈侈之色雍雍恂恂有足异也因抚之而叹曰兰生谢庭玉产昆囿其有自乎巳而观故相邃翁太宰龙湾廖公尚书二泉郡公凤山秦公往与君相善咸有论撰炳炳可考于是慨然痛君以远志卓行溘然沦亡徽美弗述后将曷传缅怀高踪式表幽隧用贻于后之有识者云尔其铭曰 
　　于惟安君禀气淑灵含和匿耀避迹岩扃眈艺乐术贯究典坟振屐云岳弭棹兰津坡山之幽桂树丛生婆娑讴吟遗忽世缨鸣瑟在御谈扇犹新鸿仪零谢觌德无因怀哉永思刻石纪文身殁名流亿载永芬 

　　○汪处士墓表 

　　汪处士歙州潜川人也家世以赀雄曾祖彦实祖仕贤考永德高尚弗仕皆以义闻处士益振其先君之业能不私其财以赒乡里岁饥所活甚众尝制枲着之衣千袭以散施贫民夷佛岭之道凿石筑亭以便行者率族众建祠祀先多行义事而罔德色潜川之人称焉蚤年商游齐鲁有鬻息女者处士以金买之既而母子相携恸哭不忍去处士恻然归其女而置金不问民饥无所得食则赴水自湛处士亟募篙工拏舟拯之义声震一时齐鲁之人称之如潜川焉处士享年八十有四终于家其远迩茕独穷窭之人皆曰汪公亡吾无所告依而生讼争弗决者曰安得汪公在一言即涣然释矣其兴慕弗忘如此处士讳相字以辅别号澹庵生宣德乙卯十一月三十日其卒以正德戊寅十二月十九日配张氏有贤行二子曰柳曰橚孙男四文柯太学生文珝文管文玠俱郡学生予往读少傅王文恪公所著澹庵说谓处士春秋八十而有童孺之色曰近古之息心人也既巳得翁之为人同寅潘公歙人也又亟道翁善弗置呜呼处士以一布衣而能施泽于人假令有官秩膺民社寄其不能忧人之忧泽之所及不尤广耶而世有官秩膺民社寄者视民之穷非惟弗加恤又从而厉焉则如处士者其可不表以为后劝耶系之铭曰 
　　汪自越国肇封于唐勋在王室德庇其乡繇宋历元芗火严祀玺勑金书昭于世世惟公之姓硕大延蕃其来者远如流有源孰散其藏而弗自有载其休声以遗永久惟公懋德寔大其门寿岂令终诜诜子孙倬哉潜川百室攸萃为善有后惟汪公是视 

　　○耕隐刘处士墓志铭 

　　处士讳暹字景晖刘姓本泰和株林与前史部尚书刘崧同出南唐学士某之裔祖世明徙家万安石洲遂称为石洲刘氏六传曰明德者仕元为廉访司知事于处士为曾祖祖讳彦达以易经魁江西乡试仕终府学教授父讳善庆正统己未进士官至刑部员外郎娶郭氏生君兄弟三人而君最季发未植即失父母独与二兄居父吏廉寡遗赀君推财听兄无所校兄泉仕为桂林府同知君念家督在巳乃不为举子学学为诗甚溺探搜古籍名家句解节会久之放意敷词往往不落世调可览诵又喜读史研核今往兴衰治乱之故间出巳见置论褒损且慕许由善卷严陵之为人沨沨寓遐心焉刘氏世以节缩筑富君尤朴啬自善故产着益丰然顾义而尚懻忮其女兄有子曰萧晅少孤危君取鞠于家为置婚还其夺业竟得存女兄后性喜客随具治食为娱酒酣辄诵先世遗文召诸孙及他子弟听之自伤早孤遇祖考愍忌必变服泣奠绝弗修浮屠事厌风水阴阳拘忌之说每曰郭景纯乃不自保其躬葬经何可信也世谓笃论平生绝迹城府终身不诖吏议自号耕隐人亦呼为耕隐先生云君素鲜疾病嘉靖丁酉九月三日微不适遂终于正寝生景泰甲戌年八十有四配萧氏继配颜氏子男三长椿早世仲梅青田县学训导季杞封文林郎龙溪知县孙男五长天球次天授举进士初令龙溪入为刑部主事次天赐天职天简将葬刑部以文林公之命具处士行实乞予铭其言曰先祖有善弗扬不孝无是而称之之谓诬不肖不敢陷于斯二者其友陈进士昌积称引克合可征为之铭曰 
　　菑也可以秉获潴也可以远注揭揭处士植义务滋有蓄弗施吾见其孙执宪而文是将大其门乎 

　　钤山堂集卷第三十一 

　　●钤山堂集卷第三十二 

　　墓志铭（十三首）　墓表　传 

　　◆墓志铭（十三首）　墓表　传 

　　溧阳徐夫人墓表 
　　封太淑人王氏墓碣铭 
　　太淑人栢氏墓志铭 
　　淑人王氏墓志铭 
　　封太淑人李氏墓志铭 
　　封恭人秦氏墓志铭 
