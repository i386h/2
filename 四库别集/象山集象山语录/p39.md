<!-- { "loadSidebar": true } -->
　　问知人古所难以尧之圣其知鲧葢审及四岳请试之犹不敢必汉高祖亡命崛起亦不知书其得天下殆有天命初非尽出其智谋然其于知人亦异矣张良授书老父为他人言不省而帝能聼之陈平韩信楚不能用而帝用之至告吕后以后日将相之任掇挤其才能殆若权度虽善论人物者未必逮此世见其言之符契遂谓其得异书前知其事者非也顾不知高祖果何以能之邪文帝世称贤君儒者之论往往以为优于七制贾生慷慨言事帝抑不用世以为非不知生独以其壮鋭不更涉姑少抑之以老其才耳贾生姑不论当时之才岂独止生邪然匈奴大侵邉数四帝不能堪至御鞍讲武拊髀求将逺想廉颇李牧乃为冯唐所惭则平日所以收罗人才者可知矣武帝号雄才大畧然终其身无一名宰相快心胡越取前世红腐之粟贯朽之钱而空之至于海内虚耗户口减半轮防之诏终亦自悔悼而已未闻有一人能开悟之者岂当世独无其人耶是又不可以厚诬也知人固所难而为天下以人为本使终于不能知则天下亦终不可为矣尧以不得舜为己忧舜以不得禹臯陶为己忧臯陶曰在知人又曰知人则哲能官人岂可以终不知之邪知人则必有道矣愿并与汉三君论之
　　问逄防杀羿孟子曰是亦羿有罪焉廋公之斯追子濯孺子子濯孺子知其获免曰尹公之他端人也其取友必端矣论学取友必入学七年而后可责然自其一年辨志则所辨者即其事也取友之事亦有不得不论者矣自非圣人安能毎事尽善人谁无过如以其行之有过事之不善而遂絶之则是天下皆无可教之人矣逄防思天下惟羿为愈已然后萌杀羿之心将何以使羿能逆知之而不教之耶必以为不可知则子濯孺子未尝识廋公之斯而能知其端人何也所谓端人果何如其端而知之者果何如其知之也二三子其详言其本末而备论之亦群居之大益也
　　问书称尧舜禹臯陶皆曰若稽古记称仲尼祖述尧舜宪章文武傅説告高宗曰事不师古以克永世匪説攸闻所贵乎圣人者以其寛洪博大无自用自私之心其所施设必有稽考祖述理固然也然所谓稽考祖述者果独取其自用自私之心而然耶亦其事之施设必于古有所考而后能有所济也如曰事必于古有所考而后能有济则如网罟耒耜杵臼弧矢舟楫栋宇棺椁书契皆上世所无有而后世圣人创之而皆能有济何耶若曰是事之小者因时而创制至其大者则必有所师法而后可则如尧传天下不与子不与在朝之大臣举舜于匹夫而授之果何所师法邪尧传舜舜传禹禹独与子而传以世此又何邪汤以诸侯有天下孔子匹夫而作春秋此事之莫大焉者而皆若此无乃与稽古之説戾乎且均之为事亦安有大小之间邪今之天下所谓古者有尧舜有三代自秦而防厯代固多而其昭昭者曰汉曰唐其君之贤者甚众事之施设葢有不胜其异今朝廷有祖宗故事祖宗故事尚且不一今欲建一事而必师古则将安所适从如必择其事之与吾意合者而师之无乃有师古之名而居自用之实乎若曰吾择其当于理者而师之则亦惟理之是从而已师古之説无乃亦持其虚説而已乎二三子其详考而偹论之问中庸称舜隠恶而尚书载其受终廵狩之后独汲汲于明刑自四罪而放之流之窜之殛之无乃与隐恶之意异邪孔子自言为政以徳又曰道之以徳齐之以礼又曰政考正也季康子问杀无道以就有道何如对曰子为政焉用杀子欲善而民善矣宜不尚刑也而其为鲁司冦七日必诛少正夘于两观之下而后足以风动乎人此又何也夫子曰徳之流行速于置邮而传命汤徳足以及禽兽而不行于葛伯必举兵征之又东征西征不已必十一征而天下服周世世修徳莫若文王而不行于崇必再驾而后防至伐阮共伐宻须伐玁狁伐昆夷葢未始不以兵何邪七国用兵争强攻城取地如恐不及而孟子乃逰于其间言深耕易耨修其孝弟忠信之事曰仁义而已曰仁者无敌曰强为善而已矣曰可使制挺以挞秦楚之坚甲利兵曰齐王犹反手耳曰天下莫不与也其説傥可信乎愿究其説而悉言之毋畧
　　问高宗得傅説以梦文王得吕望以卜置相重事而梦卜是信可乎洪范稽疑谋自乃心卿士庶人而后及卜筮大舜命禹必曰朕志先定询谋佥同鬼神其依筮协从梦卜似非圣贤所宜専信者高宗之知傅説文王之知吕望其必有不止于梦卜者矣傥可得而考乎鲍叔言管仲齐威公用之徐庻言诸葛孔明蜀先主用之威公先主岂惟人言是信邪管仲与威公雠也而至于一则仲父二则仲父先主既见孔明虽闗张之爱将不能间至曰孤之有孔明犹鱼之有水也观此则二君二臣之所以相知者果不苟矣其相知之处果安在耶诸君其并言之将以观其所蕴
　　问古者八嵗入小学十五嵗入大学小学教之射御书数大学之道则归乎明明徳于天下者今教童稚不过使之习字画读书稍长则教之属文读书则自孝经论语以及六经子史属文则自诗对至于所谓经义词赋论防者不识能有古者小学大学之遗意乎若曰今之教人者不必如古惟使之能为文应有司程度可以取科第而已则窃有疑焉幼所诵书长必知其意义及其作文则所谓题目者又皆出于古书则必能言其义而后式可成也如孝经首章所谓立身行道论语首章言学而时习之孟子首章言何必曰利亦有仁义而已不知果何如而立身何如而行道所学所习果何道何业利与仁义何如而辨若此等类今之为文者果有不必知之者乎若曰今之教人者与古大异言之于口笔之于纸施之于场屋者不必有其实巧与勤者斯可矣然亦不废仁义忠信之道两者并行不相悖不识有是理乎夫仁义忠信之道古人汲汲学之犹惧有间今悉力从事者初不在是而曰自能不废则是今人才质过古人逺矣不然则是父诏其子兄语其弟友朋之羣居相与从事者皆为欺为伪相驱入于罟擭防穽也而可安乎诸君幸详考偹究而精言之常得其实而后可问夫子讲道洙泗论语所载问仁者不一又曰子罕言仁如陈文子令尹子文之所为皆世所难得而不许以仁如子贡子路冉有之徒皆不许以仁岂仁之为道大而非常人所能遽及耶审如是则所谓罕言者是圣人之教人常秘其大者而姑以其小者语之也且以子路子贡冉有皆门人之高弟其所自立者皆足以师表百世令尹子文陈文子皆列国之贤大夫非独当时所难得人品如此葢亦古今天下之所难得也然而犹皆不足与于仁则今日之学者宜皆絶意于仁不当复有所拟议矣今世读书者未有不先论语自童子而已诵习之矣不识学者毎读至言仁处果可置而不思乎亦可试思而不必其遂知之也今世又以科举取士苟其题之言仁者又将累累而言之其为诬欺无乃已甚乎诸生方将从事于圣人之学近世言仁者亦众而持罕言之説以排言仁者亦众故愿与诸生论之
　　问天之生物自足以供一世之用天之生才亦犹是也古之兴王未尝借才于异代而后世常患人才之不足或者归咎于科举以为教之以课试之文章非独不足以成天下之材反从而困苦毁壊之科举固非古然观其课试之文章则圣人之经前代之史道徳仁义之宗治乱兴亡得丧之故皆粹然于其中则其与古之所谓学古入官学而优则仕者何异困苦毁壊之説其信然乎否也人才之不如古其故安在抑果未尝无才而独上之所以取而用之者未至邪愿有以究其説






　　象山集巻二十四
　　钦定四库全书
　　象山集巻二十五　　　　宋　陆九渊　撰诗
　　少时作
　　从来胆大胸膈寛虎豹亿万虬龙千从头收拾一口吞有时此辈未妥帖哮吼大嚼无毫全朝饮渤澥水暮宿昆仑颠莲山以为琴长河为之万古不传音吾当为君宣
　　闻莺
　　百喙吟春不暂停长疑春意未丁宁数声緑树黄鹂晓如笑从前着意听
　　莺
　　巧啭风台急管清逾石涧回溪好去枝枝惊梦无人心到辽西
　　晚春出箭溪【二首】
　　晴云冉冉薄斜晖春静衡门半掩扉风入墙头丹杏晚高枝频飐乱花飞
　　又
　　长蹊窈窕晴沙暖緑树交加细草香归去不縁吾兴尽月明应得更褰裳
　　子规【六言】
　　柳院竹斋茅店云芜风树烟溪听彻残阳晓月不论巴蜀东西
　　蝉
　　风露枯肠里宫商两翼头壮号森木晚清啸茂林秋
　　赠化主
　　学佛居山林往往仪状野道人翩然来礼节何尔雅职事方惽惽言论翻洒洒安得其颠公材岂云寡
　　踈山道中
　　村静蛙声幽林芳鸟语警山樊纷皓葩陇麦摇青頴离懐付西江归心薄东岭忽念饥歉忧翻令发深省
　　鹅湖和教授兄韵
　　墟墓兴哀宗庙钦斯人千古不磨心涓流积至沧溟水拳石崇成泰华岑易简工夫终久大支离事业竟浮沈欲知自下升高处真伪先须辨只今
　　挽石子重
　　古重百里长寄命谋托孤今以京秩授糜至无贤愚州家督版帐殿最视所输况乃积久宿负堆文符老奸乗仓皇隂拱为师模民穷敛愈急吏饱官自癯天子为焦劳宵旰思良图高选部使者庶使徳意敷石君在荐剡闻者皆欢愉不知何方民凋瘵迟君苏君丞固安日歳旱当蠲租县白如故事守怒牢睢盱赖君争之力意得所请俞揭数授里正俾后不可渝又尝宰尤溪吏辈初闚首以财匮告欲辟侵民途君乃治税籍蠧穷根株简易以便民上下交相孚民自不忍负岂复烦催驱闗征且损数孰谓儒术迂使家得此人黄屋何忧虞惜哉不及用重使吾嗟吁
　　挽张正应
　　海门昼夜吼奔雷却立呉山亦壮哉前殿神仙三岛邃正门阊阖九天开玉阶恭授大官赐象简亲承御墨回多少箪瓢蓬瓮士输君留宿两宫来
　　和黄司业喜雪
　　畴昔诗囊未破悭琼瑰益自倍枵然才华甘落诸公后诚实徒居野老前腊雪晚成春雪早梅花静对雪花妍从今长作丰登瑞廪庾家家赡九年
　　游湖分韵得西字
　　命驾不辞春径泥少蓬高防帝城西物非我辈终无赖书笑防庄只强齐天入湖光随广狭山藏云气互高低谁怜极目茭蒭里隠隠苍龙卧古堤
　　和杨廷秀送行
　　学麄知方耻为人敢崇防貌蚀诚真义难阿世非忘世智不谋身岂悮身逐遇寛恩犹得禄归冲腊雪自生春君诗正似清风快及我征防故起苹
　　送徳麟监院归天童和杨廷秀韵【二首】
　　尽道吾庐登陟难上人得得到相看莫言无物堪延待也有茶浇舌本干
　　又
　　闻説淮民未免饥春头已掘草根归羡君稛载还山去要挟星郎大字诗
　　送勾熈载赴浙西盐
　　平分浙江流东境浮海角其民仰鱼盐久已困征麦禾与桑麻耕锄到墝埆往歳比不登场圃几濯濯荒政劳庙谋振廪闻数数饥羸不待饱共感君泽渥仁哉覆育恩所恶吏龌龊教诏弥谆谆听受秪藐藐何知国与民足已肆贪浊流离且未还已复事椎剥按察殊未曾圣主独先觉重贻宵旰忧顾盻求卓荦君固岷峨英懐抱富荆璞迩来奏对语朝阳鸣鷟鸑锵然厯帝聪简记谅已确外台适虚席妙选出亲擢此节岂轻受委寄重山岳除音九天下众论靡瑕驳揽辔首越山青萍方在握送君无杂言当不负所学
　　题慧照寺
　　春日重来慧照山经年诗债不曾还请君细数题名客更有何人似我顽
　　赠画梅王文显
　　子作寒梢已逼真不须向上更称神由来絶艺知音少只恐今人过古人
　　简朱干叔诸友
　　利名风浪日相催青眼难于世上开何事诸君冐艰险杖藜来入白云堆
　　书刘定夫诗轴
