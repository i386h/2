<!-- { "loadSidebar": true } -->
　　夫人讳某河南洛阳人也祖某父太师柱国公魏室丧乱经纶夷阻周朝建国匡赞揖让图牒帝系即有内外之亲分别山河仍为舅甥之国【周尉迟逈传逈字薄居罗代入也其先魏之别种号尉迟部因氏焉父俟兠尚太祖女昌乐大长公主生逈及纲逈尚魏文帝女金明公主孝闵践阼进位柱国大将军详崇传】夫人容范端庄仪型淑令六义观德南国有夫人之诗【诗序鹊巢夫人之德也园君积行累功以致爵位夫人起家而居有之德如鸤鸠方可以配焉详宗庙歌】八卦占爻东方有少女之位【见步陆孤氏铭】姆母习言【礼记内则女子十年不出姆教婉娩听从注言语容貌也】公宫教业【见宗庙歌】箴管线纩【见听防衣】佩帨茝兰【礼记内则或赐之佩帨茝兰则受而献诸舅姑】年十有三出适仪同拓防竞衣其翟服既得宗妇之仪【左传哀姜至公使宗妇觌用币非礼也详宗庙歌】乘其鱼轩还从列国之礼【见报赵王】摽梅三实无阙其时【诗摽有梅其实三兮摽有梅男女及时也】夭桃九华能修其政【诗桃之夭夭灼灼其华序桃夭后妃之所政也不妒忌则男女以正婚姻以时国无鳏民也易通卦验惊蛰大壮初九桃始华不华食库多火】某年某月册拜廻洛县君母金明公主【魏地形志夏州领金明郡注真君十二年置】魏文帝长女春则帝女采桑【山海经宣山上有桑名曰帝女之桑】秋则王姬筑馆【见辛威碑】夫人出入主家【汉东方朔传董偃与母以卖珠为事偃年十三随母出入主家】遨游戚里【诗以遨以游详春赋】濯龙园苑【见咏画屏风】长门宫殿【见辛威碑】既而膏腴美疢【左传臧孙曰美疢不如恶石夫石犹生我疢之美其毒滋多】华茂伤年【陆机乐府容华随年落】沉痼牀帐【见哀江南赋】蒸离寒暑【诗载离寒暑】三世之术无乏于医门【礼记医不三世不服其药详郑氏铭】百草之本徒穷于药性【礼记月令仲夏聚蓄百药汉游侠传楼防父世医也防诵医经本草方术数十万言】建德三年五月七日亡春秋三十日西河女子值九节之菖蒲东海妇人得三山之芝草【未详尚瑗曰列仙传汉武帝上崧髙忽见仙人王兴问之曰吾九疑人也闻中岳有石上菖蒲一寸九节食之可以长生故来采之】无由再遇悲矣如何即以其年十月十五日塟于京兆之北原筮告辰【见慕容寜碑】丘陵啓奠【礼记檀弓既封主人赠而祝宿虞尸既反哭主人与有司视虞牲冇司以几筵舍奠于墓左】西临织女【疑作神女】之庙【方舆胜览神女庙在巫山县治西北二百五十步有阳云台】南望湘妃之坟【见罗氏铭】呜呼哀哉乃为铭曰
　　父曰帝师【见疑咏懐】母曰王姬【见辛威碑】车服不系【见崇传】江汉无思【见窦氏铭】是生令淑观礼敦诗【未详左传却縠説礼乐而敦诗书　忠柱曰曹植洛神赋羌习礼而明诗】声超宋子德茂邢姨【见纥豆陵氏铭】继世盛德思贤克举奠雁迎门【礼记昏义子承命以迎主人拜迎于门外壻执雁入揖让升堂再拜奠雁】濡苹实爼【见宗庙歌】奉盥如事【见郑氏铭】移茵即序【旧旧仪皇后媫妤乗辇余皆以茵四人舆以行】春氷浴蚕【王子年拾遗记东海员峤山有氷蚕长七寸有鳞角以霜雪覆之始为茧其色五防织为文锦入水不濡入火不燎】秋机秉杼【见和赐曹美人】帝乡近亲帝城近臣【见贺娄慈碑】濯龙亲戚【见咏画屏风】平阳主人【汉东方朔传帝姑馆陶公主号窦大主近幸董偃上称为主人翁详崇传】金波廻月【见马射赋】玉相临春【诗金王其相】弄玉凤凰【见春赋】昌容紫草【见陪驾】自此千年无人得道【见竹杖赋】舜华荣耀【见纥豆陵氏铭】飘零何早渭水北原【见和字文内史】平陵故园【见思旧铭】才通谷口既望寒门【见祀圆丘】吁嗟此地去矣归魂【宋玉招魂云魂兮归来】孟冬十月【吴越春秋孟冬十月多霜雪】长松九年【未详案水经注西河隂山王莽之山寜也隂山东麓南水东北与长松水合】亲宾掩泪【江淹别赋亲宾兮泪滋】凄怆何言
　　周骠骑大将军开府仪同三司冠军伯夫人李氏墓志铭
　　夫人讳某陇西狄道人也【汉地理志陇西郡领狄道县】周有柱史夫子以之犹龙【史记老聃姓李氏名耳字伯阳为柱下史孔子适周将问礼于老子曰今见老子其犹龙乎】汉有将军宛城以之输马【见马射赋】复有西入上书仍为秦国之相【李斯传斯楚上蔡人也西説秦王卒用其计尊主为皇帝以斯为丞相】东向问计即是韩王之师【见步陆孤氏铭】父宜使持节大将军南北二华州刺史顺阳郡公【魏地形志华州注太和十一年分秦州之三山澄城白水置北华州注太和十五年置东秦州后改治杏城隋书荆州舂陵郡湖阳县注后改置顺阳郡】魏武皇帝之长舅也【北史魏孝文七男传文昭皇后生广平文穆王懐孝武帝纪帝讳脩字孝则广平文穆王懐之第三子也母曰李氏】穰侯魏冉居咸阳之宫【秦穰后传穰姓魏氏名冉昭王舅也昭王即位以冉为将军卫咸阳】成都王商借明光之殿【见和乐仪同】语其贵戚差足拟伦【孟子有贵戚之卿礼记拟人必于其伦】论其退让彼多慙德【见纥豆陵氏铭】夫人防而聪敏蚤闻令淑彤管有美【见窦氏铭】贤才见称【诗序闗雎乐得淑女以配君子忧在进贤不潘其色哀窈窕思贤才而无伤善之心】弄其纸笔惧失诸兄之意【魏志甄后少喜书常用诸兄笔砚】翦其髫龄畏伤王母之心【后汉皇后纪和熹邓皇后太傅禹之孙也后年五嵗太傅夫人爱之自为翦髪夫人年髙目瞑误伤后额忍痛不言曰难伤老人意耳】年十有一出适骠骑大将军开府仪同柴烈【无傅莫考】烈以上将颁朔【汉刘歆集周衰天下不颁朔鲁歴不正】中台受任【见司马裔碑】军国忠勤规模繁总夫人辅佐君子【见段永碑】言容匡赞増耀三星钦明四德【见宗庙歌及司马裔碑】授巾沃盥有谨于事姑防织停机无忘于训子【见郑氏铭】保定二年册授大夏县君【魏地形志河州金城郡领大夏县注皇兴三年改为郡后复属】既以夫尊【见司马裔碑】又云子贵【见窦氏铭】乃迁顺阳改郡君夫人之邑或用乡名【后汉皇后纪诸皇女皆封郷亭公主仪同乡亭侯】小君之号多从夫秩【礼记郊特牲妇人无爵从夫之爵】典册光临足称荣宠本有风气之疾频年増动畧多枕卧【见崔訦碑】飞之散遣疾无徴【见游仙】画龙之符留年不验【未详案宗懔荆楚嵗时记正月一日帖画鸡于户上挿桃符其旁百畏之】以今建德四年三月日薨于馆舍春秋四十九即以其年八月日塟于长安之洪渎原神光离合尚在河湄【见步陆孤氏铭】云气徘徊犹归楼下【见灯赋】呜呼哀哉乃为铭曰
　　上书秦相立功汉将【见马射赋】陇水分流秦川遥望【见哀江南赋】秋陆俗勇【后汉律厯志日行北陆谓之冬东陆谓之春南陆谓之夏西陆谓之秋】金行地壮【见贺娄慈碑】广武军中【见步陆孤氏铭】安平河上【未详】妻者齐也【后汉蔡邕月令问答妻者齐也惟一适人称妻其余皆妾】谓嫁曰归【见元氏铭】三星夜照【见司马裔碑】百两朝飞【见步陆孤氏铭】褕狄有典容礼无违【见宗庙歌】台庭等秩侯服同衣子奉母仪夫闻家政七族承和九闺连庆纷帨恭肃【礼记内则妇事舅姑左佩纷帨】温清孝敬【见郑氏铭】杼秉秋成蚕随春令【见尉迟氏铭】年华未落【楚辞及容华之未落】电影先过【晋陶潜诗一生复能防倐如流电惊】徒餐日气【真诰欲得延年日出二丈正面向之口吐死气鼻噏日情】空饮天河【见哀江南赋】星凋玉井【天官书注正义曰参左足入玉井中及全火守皆为起兵】月揜金波【见马射赋】虞渊落日【见郑氏铭】薤露哀歌【见拟咏懐】寂寞虚奠【见尉迟氏铭】荒凉象设【檀弓孔子之丧公西赤为志焉饰棺墙置翣设披周也设崇殷也绸练设旐夏也】幽陇封【未详】重泉蚁结【檀弓子张之丧公明仪为志焉褚幕丹质蚁结于四隅殷士也】秋色凄怆松声断絶百年何防归于此别













　　庾开府集笺注巻十
