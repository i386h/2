<!-- { "loadSidebar": true } -->
　　臣等凖勅差详定贡举条制者伏以取士之方必求【一作责】其实用人之术当尽其材今教不本于学校士不察于乡里则不能覈名实有司束【一作求】以声病学者专于记诵则不足尽人材此献议者所共以为言也臣等参考众説择其便于今者莫若使士【一作人】皆土著而教之于学校然后州县察其履行则学者脩饬矣故为学制【一作立学】合保荐送之法夫上之所好【一作设法】下之所趋也今先【一有举字】策论则文辞者留心于治乱矣简其【一无此字】程式【一作试】则闳博者得以驰骋矣问以大义则执经者不专于记诵矣【一本其诗赋之未能自肆者至此所谓尽人之材者也在此下】故为先策论过落简诗赋考式问诸科大义之法此数者【一有皆字】其大要也其诗赋之未能自肆【一作新】者杂用今体经术之未能亟通者尚依旧科则中常之人皆可勉及矣此所谓【一作为】尽人之材者【一无此字】也其【一有它字】通礼一有司之所习及【一无此九字】州郡封弥誊録进士诸科帖经【一作填帖】之类皆细碎而无益者一切罢之凡其所为【二字一作为法者】皆申之以赏罚而劝焉如此则飬士有素【一作业】取材不遗【一有为治之本也五字】苟可施行望赐裁择
　　文忠集巻一百四
　　钦定四库全书
　　文忠集巻一百五
　　宋　欧阳修　撰
　　奏议第九
　　諌院
　　论讨蛮贼任人不一劄子【庆厯四年】
　　臣尝患朝廷虑事不早及其临事草草便行应急仓皇常多失误昨湖南蛮贼初起【一作动】自升州差刘沆知潭州授龙图阁学士令专了蛮事沆未到湖南又差杨畋作提刑又令专了蛮事畋未到续后又差周陵为转运使令专了蛮事周陵差勅未到又自朝廷遣王丝安抚令专了蛮事王丝方在路又自淮南遣徐的徃彼令专了蛮事不惟任人不一难责成功兼此数人一时到彼不相统制凡于事体见各不同使彼一方从谁则可若所遣皆是才者则用才不在【一作必】人多若遣不才虽多适足为害此臣所谓临事仓皇应急草草之失也今刘沆自守方面不可动杨畋周陵自是本路不可动徐的于数人中最才又是朝廷最后差去可以专委责成其间惟有王丝一人在彼无用可先抽回近闻【一作观】丝有奏请欲尽驱荆南土丁徃彼捉杀臣曽谪官荆楚备知土丁子细若果如此则必与国家生患朝廷已不从之然丝处事可见矣若丝到彼黙然端坐并无所为一任徐的等擘画则丝在彼何用自可召还若以其身是台官出禀朝命耻以不才黙坐于中强有施为窃虑的等不能制丝又州县畏丝是朝廷差去从其所见误事必多【一有臣字】尚恐大臣有主张丝者遂非偏执曲庇于丝不欲中道召回彰已知人之失防其不才之耻未肯抽囘即乞谕徐的专了贼事只令丝至一路州军遍行安慰讫即速还庶不败事取进止
　　论湖南蛮贼可招不可杀劄子【同前】
　　臣风闻杨畋近与蛮贼鬭敌杀得七八十人首级仍闻入彼巢穴夺其粮储挫贼之锋増我士气畋之勇畧固亦可嘉然朝廷谋虑事机宜思乆逺窃恐上下之心急于平贼闻此小防便形虚喜不能镇静外示轻脱其间二事尤合深思一曰不待成功便行厚赏二曰谓其可杀更不肯招苟或如此则计之大失而事之深害也今湖南捕贼者杀一人头赏钱十千官军利赏见平人尽杀平人惊惧尽起为盗除邓和尚李花脚等数十【一作大】头项外其余随大小成火者不可胜数今畋所击只一洞所聚已二千余人于二千人中杀七八十人是二十分之一其余时暂鸟散必湏复集臣见自古蛮蜑为害者不闻尽杀湏是招降昨縁邵饰等失信于黄捉鬼遂恐更难招诱今若因畋小胜示以恩威正是天与招服之【一有时字】机不可失也若令畋自作意度招取大头项者因此小胜传布防声其余诸处结集者分行招诱借此声势必可尽降旬日之间湖南定矣若失此时渐向夏热以我所病【一作病暑】之兵当彼惯习水土之贼小有败衂则彼势复坚不惟为害湖南必虑自此贻朝廷忧患今于未了之间便行厚赏则诸处廵检捕贼官等见畋获赏争杀平人而畋等自恃因战得功坚执不招之议朝廷亦恃畋小胜更无招辑之心上下失谋必成大患其杨畋等伏乞且降勅书奬谕授与事宜俟彼招安便行厚赏今湖南贼数虽多然首恶与本贼絶少其余尽是枉遭杀戮逼胁为盗之徒在于人情岂忍尽杀惟能全活人命多者则其功更大仍乞明説此意谕与杨畋其赏典乞少迟留庶合事体取进止
　　再论湖南蛮贼宜早招降劄子【同前】
　　臣风闻湖南蛮贼近日渐炽杀戮官吏锋不可当新差杨畋鋭于讨击与郭辅之异议不肯招降又王丝去时朝廷亦别无处分虑丝到彼与畋同谋葢蛮贼止可招携卒难剪扑而畋等急于展効恐失事机今深入而攻则山林险恶巢穴深逺识者皆知其不可若以兵外守待其出而击之则又未见其利也葢以蛮所依山在衡州永州道州桂阳监之间四面皆可出冦若官兵守于东则彼出于西官兵守于南则彼出于北四面尽守则用兵大多分兵而邀之则兵寡易败此进退未有可击之便也今盘氏正蛮已为邓和尚黄捉鬼兄弟所诱其余山民莫徭之类亦皆自起而为盗窃闻常宁一县殆无平民大小之盗一二百火推其致此之因云莫徭之俗衣服言语一类正蛮黄邓初起之时捕盗官吏急于讨击逢蛮便杀屡杀平人遂致莫徭惊惶至此以此而言则本无为盗之心固有可招之理然欲诸盗肯降必湏先得黄邓昨邵饰等初招黄捉鬼之时失于恩信致彼惊逃寻捕获之断其脚筋因而致死今邓和尚等若指前事为戒计其必未轻降如云且招终恐难得必湏示以可信之事推以感动之恩若得黄邓先降其余指麾可定今深入而攻既不可待其出而击之又不可且杀且招又不可以臣思之莫若罢兵曲赦示信推恩庶几招之可使听命臣亦广询南方来者云我若推信彼不难招邓和尚等大则希一班行其次不过殿侍足矣正蛮叛者得一团主之名亦足矣莫徭之类使安耕织而歳输皮粟得为平民乃彼大幸不徒足志而已今若击之不已则其为害愈深况渐近夏暑南方燀湿士卒不习水土湏虑死伤仍恐廹之大急则潭郴全邵诸寨向化之蛮皆诱胁而起则湖南一路可为国家之忧臣欲乞速令两府大臣深究招杀之利害共思长策决定庙谋若迁延后时致彼猖炽不幸官吏频遭杀害则朝廷之体难为屈法而招彼以其罪既多必恐不能自信则兵乆未解害未有涯伏望圣明断之在早取进止论水洛城事宜乞保全刘沪等劄子【庆厯四年】
　　臣近风闻狄青与刘沪争水洛城事枷禁沪等奏来窃以边将不和用兵大患况狄青刘沪皆是可惜之人事体湏要两全利害最难处置臣闻水洛城自曹玮以来心知其利患于难得未暇经营今沪能得之则于沪之功不小于秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成衅隙其间利害臣请详言国家近年边兵屡败常患大将无权今若更沮狄青释放刘沪则不惟于狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然后诱而服从乃是党留诸族畏沪之威信今忽见沪先得罪帯枷入狱则新降生户岂不惊疑若使翻然复叛则今后边臣以威信招诱诸族谁肯听从不惟【一作特】水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功垂就而中道获罪遂无所成则今后边将谁肯为国家立事此其不便三也臣又闻水洛之戍虽能救援秦州而湏借渭州应副今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应副则水洛必湏复失其不便四也縁此之故遂移青于别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先宻谕狄青曰沪城水洛本有所禀非是擅为役众筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然后宻谕沪曰汝违大将指挥自合有罪朝廷以汝于水洛展効望汝成功故谕青使赦汝责汝卒【一作办】事以自赎自水洛功就则又戒青不可因前曽异议坚执不脩惟幸失之遂已偏见今后水洛缓急尤湏极力应副万一小有踈失则是汝挟情故防之必有重责如此则水洛之利可成蕃户之恩信不失边将立事者不懈大将之威不挫苟不如此未见其可葢罪沪既不可罢水洛城又不可沮狄青又不可事闗利害伏望圣虑深思取进止
　　再论水洛城事乞保全刘沪劄子【同前】
　　臣伏见朝廷近为脩水洛城事虽已差鱼周询等就彼相度风闻周询近有奏来为水洛蕃族见狄青枷取刘沪等因致惊骚周询却乞将帯沪等徃彼以此足验刘沪能以恩信服彼一方朝廷必知水洛为利而不欲废之非沪守之不可然沪与狄青尹洙已立同异难使共了此事臣谓必不得已宁移尹洙不可移沪尚虑议者必谓不可因小将而动大将今若但移洙而不动狄青即不是特移大将矣若却移路分更升差遣或召拜他官苟不类前后因事移替之人即不是因沪被移矣如此则于洙无损于沪获全其功于边防利便三者皆获其利若曲为尹洙狄青却将立功将校轻沮则其害有三大凡文武官常以类分武官常疑朝廷偏厚文臣假有二人相争实是武人理曲然武人亦不肯服但谓执政尽是文臣递相党防轻沮武士况今沪与洙争而沪实有功効其理不曲若曲罪刘沪则沿边武臣尽鼓怨怒其害一也自有西事以来朝廷擢用边将极多能立功効者絶少惟范仲淹筑大顺城种世衡筑青涧城沪筑水洛耳臣亦闻三者惟沪尤为艰辛是功不在二人之下今若曲加轻沮则今后武臣不肯为朝廷作事其害二也沪若不在水洛则蕃族【一作部】恐他人不能绥抚【一有蕃部二字】别致生事则今后边防永不能招辑蕃部【一无此二字】其害三也今三利三害其理甚明但得大臣公心不于尹洙曲有党庇则不与边防生患此系国家利害甚大伏望圣意断而行之取进止
　　论陈留桥事乞黜御史王砺劄子【同前】
