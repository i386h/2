<!-- { "loadSidebar": true } -->
　　泉山一方高，其高能几何？不能千尺耳，罗浮之丘阿。罗浮自海□，万丈突巍峨；以顶等高卑，未知孰为多。此山系望远，地位累坡陀；此山可远望，紫气腾冲和。望之已可爱，而况来登歌？即事既已高，万丈如吾何？ 
　　
　　　　 
　　
　　芝南篇赠徐子有序 
　　
　　　　　夫芝南何谓者也？侍御徐子远卿自谓也。夫芝南者，芝山之南也，徐子居焉，故芝之言其德也，南以言其方也。何以言其方也？言阳方也、言离明也。何以言阳方、言离明也？阳且明者，天地之生德也，君子之德，法乎天地焉也。芝不世出，君子不世有，故以比诸君子。是故芝之懿有三焉：德具五行，色具五彩，香具五臭。是故以本者尚其德，以象者尚其色，以香者尚其臭。尚其德，故君子务本焉；尚其色，故动容中礼焉；尚其臭，故百世流芳焉。君子有此三者，故其阳德与天地合，天地氤氲，万物化醇，天下皆如在芝兰之室矣。作芝南篇。 
　　
　　上上甘泉山，邂逅逢使君；邀与酌甘泉，意气香袭人。云生浙水深，家住芝山南；君子秉明德，馨香发幽岑。幽岑以韬光，明德在离方；氤氲塞宇宙，烨熠何皇皇。一年昔三秀，五百昌期缪；阔哉何寥寥？绝无而仅有。灵根入厚地，孤光映穹昊；藏心美灵根，疾徐应心手。心手皆自然，忘助一无作；问何为灵根？此根何处讨。 
　　
　　九月十一日将从瓜洲渡江游焦山阻风 
　　
　　涉江访焦山，焦山在目前；风伯有何意？而使不济焉。不济命乎而，遗予不尽思；如彼隐德者，缄藏极神机。草木与崖石，处处皆吾益；草以观我生，石以砺予力。 
　　
　　访焦山焦公隐居处 
　　
　　吾闻焦先生，避地来隐沦；不受天子召，变名匿其身。当时如弃灰，后世如席珍；固此一人耳，美恶异等伦。遗祠依古剎，寂寞江海滨；因思乘桴叟，敻绝真天人。安得从之游？究竟所未闻。 
　　
　　雨登茅山上宫遂宿道院二首 
　　
　　云塞前无路，徐行乃有通。不知转忽间，脚踏最高峰。我衣湿寒云，我袖飘天风。三茅皆失色，万象归玄同。玄同夫何如？吾以观无穷。望山山可怜，到山已忘山。问我到山意？此意亦忘言。忘言是忘我，安知山为大？山上不属山，空中一鸟过。 
　　
　　赠少司寇潘石泉年兄先生赴召入京 
　　
　　甘泉於石泉，本性同气味；合是清者流，异派为兄弟。石泉别甘泉，白日飞黄去；手持三尺法，五色云生处。愿酌石下清，为世洗冤滞；非但洗冤滞，洗彼眼中翳。 
　　
　　经宪俞子奏最上京诗以送之名有孚 
　　
　　秋江秋水清，秋空秋月明；肃肃霜台客，水月随之行。明月照子襟，清江渥子缨；况值清明时，皇路无险倾。清心以明德，劳谦有终吉；佝偻走循墙，家庭有遗则。於己无胜心，於物无德色；何以上功最？谦者德之益。 
　　
　　赠倪考功迁任少参之两浙 
　　
　　伯氏乘骢騋，从我游金台；红尘白日翳，易水悲风回。爱弟青云器，新参紫薇治；到家奏埙箎，歌啸致予意。 
　　
　　偶笔答白川子张秋官嘉秀 
　　
　　东方有白水，西方有黑水；天地有玄黄，安得有二体？白水亦是川，黑水亦是川；同是润下性，万善无二根。谁来叹逝川？谁来此观澜？白日白川子，可以洗心言。 
　　
　　送仪制顾郎中迁山东佥事 
　　
　　仪制本清吏，积弊颇厘革；吾志在邦礼，尔明赞予力。以礼达诸刑，伐柯不远则；尝闻伯夷典，可以折民忒。五刑属三千，依伦以立极；以兹协於中，配命在天德。 
　　
　　赠项精膳迁抚州太守 
　　
　　吾爱项平父，居然受道姿；自惭立达者，欲人人得知。之子有至性，谦虚吾不疑；畏利人称怯，避权时或嗤。昔在四司僚，今乘千里车；朱轮入抚境，为拜两贤祠。两□□为谁？崇仁与金溪；其人死不亡，履地当思齐。 
　　
　　赠医士叶子新还维扬诗有序 
　　
　　　　　叶子子新鼎者，姑苏人也，少游於江湖之间，以访医道。得师朱进卿氏，又得杨介诚氏。及遇蒋卿实氏，舍其学而求闻正学焉。或曰：「夫正学求仁也，医学仁术也，子以正学为体、以医学为用，不可乎？」生之言曰：「夫元气完全，何用於补？去其害元气者尔。」甘泉子闻之曰：「甚矣！生之言，似吾合一之学也。天理完全，何用於益？去其害天理者尔。」乙未仲冬(秒)[杪]，予陡病痰厥，几危，亟以苏合丸下之。然火时作，时医治之，罔效益剧。秋官高子公敬闻之，以叶生自扬来视疾，加药三服，痰下数升，疾乃渐愈。於其还也，赠以是诗。 
　　
　　叶生自蒋氏，作用出岐黄；手持百药匕，捷下回真阳。造物何小儿？令我病张皇；痰火炎昆仑，面赭手足僵。二陈与四物，时医执其常；之子自扬来，视脉为剂量。如彼大将谋，应变无定方；多谢瓜蒌子，洗我醒血肠。邪涎下数升，正气乃一张；浃旬水火济，冷焰发辉光。因兹悟神理，报之合一章。 
　　
　　泉翁大全文集卷之四十四 
　　
　　文集 
　　
　　门人江都沈珠等校刊 
　　
　　五言古诗 
　　
　　过滁州感旧作奉胡时振崔来凤二太仆田叔禾太守兼示二孟生 
　　
　　遵涂出滁阳，望望琅耶山。昔日阳明子，相期共跻攀。寂寞卧山房，共话儒释言。何期念载下，复此同诸贤。俛怀丰乐地，壮心与盘桓。冥搜醉翁处，窥潭有龙蟠。醉翁醉亦得，蟠龙不可乾。 
　　
　　送大司徒王舆浦先生三载考绩之京丙申二月七日 
　　
　　澄澄舆浦水，水清人亦清；照见公廉慎，照公勤物刑。委身事明主，三事特一生；执此行报政，无愧天日明。 
　　
　　赠唐西洲司徒转北部有序 
　　
　　　　　少司徒唐公西洲先生，吾省望也。予忝与三十年交，义不浅，於其奉诏转北部也，情见乎辞，辞而长言之，得六韵古诗以赠之。爱西洲嘉号偶与予居之邻乡同也，因以托兴焉。 
　　
　　君居西洲西，我居东洲东；东西永相望，中有一水通。君行北极北，我将南极南；南北本同天，何用悲商参？行矣怅予望，望绝继以音；音书宜慰我，慰我停云吟。 
　　
　　赠南阳节推陈君羽伯之任诗 
　　
　　才华映青春，行年初向立。手持郡尉符，泝江胡汲汲。闻经诸葛墟，为访卧龙室。何以开诚心？何以广忠益？满堂方燕笑，勿使向隅泣。 
　　
　　送吴纯伯奉诏归侍养宫保白楼翁 
　　
　　吴子秀延陵，拜疏还亲庭；出门姓字显，归家仁孝成。上堂事二养，下帷读六经；孝以顺其亲，仁以成其身。身亲非二致，致孝本自仁；我语无征信，君家有大人。 
　　
　　赠宁州吏目王君策宜兴人 
　　
　　昔泝荆溪澜，登歌南岳山宜兴山名。今见荆溪子，令我心飘然。之子南岳秀，官卑五马后；南岳何必高？壁立有孤操。 
　　
　　题橘园野仙卷为医士叶新鼎 
　　
　　种橘不种杏，杏多人病多。橘井有天泉，汲者来自歌。寄语野仙子，此泉同大罗。 
　　
　　有瑞堂诗有序 
　　
　　　　　有瑞堂者，姚江致政沈臬佥先生肯构厥考所遗之堂也。堂适成而有花瑞焉：曰桃，则两实而并蒂；曰菊，则一蒂而两花；曰葵，则七花而共蒂；曰鸡冠，则日肖形逼真而峨乎岌然伟观也。是故桃以瑞夫美实也，菊以瑞夫逸德也，葵以向日、以瑞忠也，鸡冠以瑞武、以斗邪也，夫是谓之有瑞，此堂之所以名也。曰：「然则斯瑞何瑞矣？」甘泉子曰：「瑞臬佥公静养以植，众善和德之应也。瑞其有子澧、文澜以峨豸冠衣绣斧之贞也；瑞其奕世进士祖子孙显受荣恩，将以求於无穷也。」是故甘泉子闻而瑞之以诗，以广德瑞焉云尔。 
　　
　　有瑞复有瑞，有瑞在虞周。气机一相感，谁辩瑞所由。邈兹千载下，同气如相求。下瑞以形化，上瑞与天侔。洋洋鉴湖水，中有沈隐侯。闲开有瑞堂，遶堂花遭周。三葩出并蒂，桃菊葵同休。鸡冠峨似豸，正色莫与俦。君子秉明哲，奕世绍箕裘。阴阳须合德，奇偶会神谋。达观大化内，天地其同流。嘉靖丙申五月端阳日 
　　
　　赠东莞地官正郎李惟肖希说三载考满之京有作 
　　
　　平生子李子，昔会在长乾。世态与时变，旧盟终不寒。试问何能尔？恒性若存存。远迹沧洲外，沈冥白云端。廿年策天府，三载在郎官。报政朝天去，嗟嗟行路难。丙申五月十九日 
　　
　　题李仲谦昆仲程门立雪图 
　　
　　亭亭高明家，廓然似吾庐；吾庐夫何如？天下之广居。立门对两生，无乃游杨欤？闻有立雪贤，雪深三尺余。伊川不可作，举世无师儒；两生侍立门，又如濂溪徒。闻有吟弄姿，清风满八区；世无无极翁，谁传太极乎？太极在予心，风雪皆真吾；收之还灵府，请君卷此图。 
　　
　　登九华 
　　
　　爱鱼数临渊，安知网罟愆？爱山见山好，安知上山难？山高高无极，步步如升天。有如入大道，疾徐无所先。无先即高步，造诣何超然？俯视众山小，洒落如云烟。特立在中峰，邈矣坐忘言。 
　　
　　中亭诗有序 
　　
　　　　　中亭者，九华中峰之亭也。夫一阴一阳，刚柔合德，是之谓「中」，圣人之道也。亭在中峰，中峰在湛子中堂之后。嘉靖丙申八月二十六日，池州太守陆子所默冈赞予登九华而堂适成，景青阳施子观卿大观登绝顶，乡进士南陵汪子道夫、穷其最胜石上，憩於中峰，人人快乐，汪子慨然为作石亭於其上，湛子名之曰「中亭」，作诗镵於崖石，以示来者。 
　　
　　逍遥上九华，洒落山中央。中央在何处？山水围书堂旧名「书堂记」。中坐得中心，中道靡狷狂。有如诣道者，广大极高明?。幸逢贤郡主，导我从施汪。施子撰杖履，凌空步中冈。道夫起中亭，倒影临天光。昊天及明旦，游衍共出王。人人有泰山，毋曰让未遑。我诗?崖石，千秋永不忘。 
　　
　　过柯双华侍御山居有序 
　　
　　　　　予游九华，往返两过柯双华侍御家，见阳明子诗，以为未见双峰，予以能会双峰之道，即是双峰，何必更见双峰？双峰今为双华也，因次韵焉。 
　　
　　如我爱双峰，到眼心会景；爱此峰下人，苗秀方实颖。云开山露光，云合山色屏；开合如我心，对之心数省。 
　　
　　醒老亭诗 
　　
　　谁能名醒老？阳明独名之；醒老何以名？举世醉如泥。大醉天地昏，小醉丧威仪；安得独醒者？哺糟啜其醨。一醒撤人机，再醒撤天机；天人既已撤，天地同无为。天岂去此哉？先训有家遗；种秫不种林，秫解忘忧时。 
　　
