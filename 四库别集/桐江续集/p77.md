<!-- { "loadSidebar": true } -->
　　天之所以畀于我者岂独我有之人有之物亦有之岂独圣人贤人有之虽愚不肖之小人亦有之中庸曰天命之谓性此专指天所赋而言曰率性之谓道此兼指人与物所得而言曰脩道之谓教此则专指圣贤之所以异于凡人庶物而言由夫天之所赋人与物之所得者观之则天所与无不公人与物所受无不同故曰岂独我有之人有之物亦有之岂独圣人贤人有之虽愚不肖之小人亦有之如将由夫圣贤之所以异于凡人庶物者观之则情欲之累为桀纣蹠蹻始有而不终有气质之偏为禽鱼草木仅有而不全有若圣与贤气质清明情欲净尽于是独能有夫凡人庶物之不终有且不全有者也鸣呼性也道也固有之有也同有也至于脩以为教而性存道备则岂非保有之有而独有者也此赵氏有有堂之所以作欤吾尝患乎世俗之士素所固有失亡澌尽而无遗余非所当有经营搜抉而不知纪极煽门户之势焰辟田畴之膏腴南金明珠美玉丽锦以肆侈奢法书名画古匜珍鼎以崇玩好戎鑚李核崇鬭萍虀钟乳三千胡椒八百殊不知此皆外物也暂聚者必忽散乍来者必倐去一旦莫之能守则烟消灰灭甚者骨且朽而名尚臭孰与夫秉彛物则固有此天保而有之黠鬼所不能矙大盗所不能夺者哉孔子曰季氏富于周公又曰齐景公有马千驷此世俗所谓有也孟子曰人皆有怵惕恻隠之心又曰大人者不失其赤子之心者也此吾党君子所谓有也然则此赵氏有有堂之所以作欤抑又闻亡而为有圣门以为戒有若无曾子以是美顔子赵氏名弥忠学甚博文甚竒而不自耀年与予皆将七十而能以谦下人予尝为作问道亭记今又为记斯堂干下离上卦曰大有有则有矣良贾深藏有而若无不亦善之善者也若夫有名万物之母老氏之所谓有有物无形本寂寥释氏之所谓有近理乱真皆不合于古圣贤之言寘勿论可也
　　不老堂记
　　古今人情不甚相逺好之极爱之至则必有过美溢褒之辞古尧舜以上皆年百余歳彭铿年八百余歳李耳年二百余歳而后世谓上寿百二十谓七十者希然则诗所谓永锡难老俾尔昌炽俾尔耆艾万有千歳眉寿无有害其无乃相与为欺欤曰不然君臣父子夫妇兄弟朋友之间下事上卑奉尊以其恻怛忠厚之心形为祝賛愿望之语故诗六义有颂焉者此也易所谓原始反终精气防魂则万古不易之定理道德经曰物壮则老又曰死而不亡者寿其言天地能长久非羽流所谓不死者也庄子非全书列子乃伪书亦皆言死生寿夭未尝言世有不老不死之人至列仙传黄庭经真诰等作始谓人可不老不死五代王建据蜀道士王乔者伪撰灵寳度人经以惑世始谓枯骨成人髪白再黒齿落复生龙汉开皇之年敷落郁罗之天妄注缪释谩诞诈谖【缺】世之愚人以钟吕为不老不死而飞升者饶之德兴董君守成儒者也介其邑人李君重魁来亦儒者也求予为不老堂记且谓苏文忠公为董君毅夫櫽括陶靖节归去来为长短句者即其五世祖儒者也而以不老名堂则似乎舍儒而从老氏且陶苏二词曰神仙不可期曰神仙知在何处皆有寓形宇内之叹斯堂也无乃遂以神仙为实有而欲学之乎曰非是之谓也昔朱文公以诗辞胡籍溪刘共父在朝之招有浮云舒巻万古青山之句胡五峯闻之疑其有体无用为赋青山不老出云雨洗尘埃之句意葢取诸此耳山体也云用也分二诗味之文公之意主乎处五峯之意劝以出合所谓万古不老四言味之则体定而用殊山有不可变之色士大夫虽有可行之时终必有不可移之节此之所谓不老者山色不与时而少变也非彼数息服气辟谷饵药养内外丹炼隂阳神以求夫延年益算而不老者也董自号晓峯居士无复日五色梦以不老之娯自娯而亦不知老之将至取先生君子所云我今忘我兼忘世及一川风雨要人看者引壷觞自醉而浩歌焉亦足以为一代之豪哉
　　棣华堂记
　　易之初画一阳竒一隂偶为两仪其再画也为四象四象之上又画焉老阳加竒而加偶老隂加偶而加竒少阳加竒而加偶少隂加偶而加竒是为干兊离震巽坎艮坤而八卦成説者以乾坤为父母兊离震巽坎艮为六子而有长男中男少男长女中女少女之分由是言之盈天地之间父生母育凡圆顶方趾横目而为人者皆吾之兄弟也而况九族五服之内所谓兄弟者乎由曾髙祖父以及已而至子孙曾仍云来其沿无穷其初一人之身也犹之卦六十四出于八八出于四四出于二二出于一万有不齐之初一而已矣君子知此之所谓一者则可与处兄弟之间矣杭新城之罗氏自防阳徙由汉及唐末而谏议大夫给事中名隠字昭谏以风节诗章显闻于时又十世生梦孙梦孙生胜祖胜祖生子二卯成文寳卯成生一子天锡文寳生三子应龙应新应卿今四又生八新城祖业累世不分卯成今年七十有六主其家事文寳甞为别邸杭城徃来憇息仕为迪功郎两浙制凖乙亥之变归镇乡邑罄蓄储赈隣里平生尚义嗜善乐施防逋年五十七而卒应龙与予文字交谓家有堂曰棣华请予记其说于壁是诗也兴而兼比或以为文武治内之雅或以为周公作则成王时或以为召穆公作则宣王时诗有作有述有颂古诗之先后不可必攷卾不韡韡之义以况兄弟之上覆下承则不可不讲或谓卾不二字当作蕚附大抵以谓花与蒂之相附弟必顺承其兄兄必防覆其弟安乐相辑睦患难相扶持不特大而有天下者当然小而有一家者亦莫不当然也虽然论其华蕚不若论其本根植物之在地也何必棠棣根本固则华叶茂唐风有枤之杜曰其叶湑湑其叶蓁蓁亦所以兴兄弟枤杜也棠棣也焉有不深培其本根而能责望其流行发见之茂盛者乎予甞谓人生而皆有孝弟之心管蔡之失为一时私见所蔽耳今之教子弟者不必人人皆为硕儒要当从师取友通古今识道理化气质屏物欲使皆知乎万物之所由生同乎一气一家兄弟子孙之所以众出乎一人之身则虽或纎微击触有乖离析异之萌亦自然有所不忍矣噫嘻此岂非务学读书为根本之谓欤同田为富分贝为贫罗氏之后尚世永保之
　　辅徳庙碑
　　祀天郊祀地社祀祖祢庙天地之神坛而不屋人之神则屋之屋之则曰庙所以聚其气以凝其神也周公明堂以文王配上帝天与人皆以庙祀之自此始古天子诸侯大夫士庙有差三代功臣与食太庙未有特以一夫而立庙者也蜀人徳诸葛野祭犹不轻庙唐狄相使江南仅存夏禹呉泰伯季扎伍员庙自张许行节义庙睢阳韩栁以文章守庙潮栁由唐入宋多援此比而江南之庙大不胜其多有司不欲违人心而许之庙然以未命之士未壮之年一旦形亡气存赫厥威灵奔走半天下则莫若翊应助顺正烈广灵周侯庙祀之盛者也侯杭州新城县人世家緑渚讳防字仲伟母夫人感金蛇浴金盆之祥生于宋淳熈十五年戊申三月四日以嘉定四年辛未四月朝徽州婺源五显王庙卒年二十四侯像方巾緑袍劲髯脩眉巨鼻耸目魁岸瑰硕或依凭或示现或托梦寐众尊为神祈谷响应五显王者其五方五行之英气欤始以九月二十八日降神四月八日庆佛诞者走庙下无虑百万众侯之神实先后之端平二年乙未饶州徳兴县有请以侯辛夘歳于本县祁门隂捍常山草冦旗甲金鼓恍惚云际乃后所在疫而祷旱而祷雨而祷虎害火灾而祷祷辄应始封翊应将军嘉熈元年丁酉两淮制置大使赵葵奏边境清赖神力别封防国忠翊大将军二年戊戌许新城县照徳兴县已封称翊应将军新旧庙又明年庚子县令黟汪绩为记淳祐四年甲辰徽州请加封为翊应侯寳祐二年甲寅下新城县赐勑额曰辅徳庙五年丁巳加封助顺为四字侯咸淳七年辛未加封正烈为六字侯十年甲戌加封广灵为八字侯建炎旧制神祠灵应赐额封侯自二字至八字止侯自崛兴亘古所罕有先是侯之犹子宗智者于开庆元年己未陈乞周氏子孙主庙事僧指南蠲洁葺修如婺源灵顺庙式尚书符报可宗智竭赀再造斯庙穹殿杰阁亢爽髙闳疲二十年之力独门庑犹旧大元混一靡神不依中书右丞杨公镇生长杭梦有感捐金成宗智志华缔一新鸠工至元十六年己卯扺癸未告成侯之孙逢吉介邑人罗应龙请回实録其事回谓顔子二十九蚤死配飨宣圣徳也邓禹二十余封侯为云台四七之首功也侯禀天地异气享年仅逾弱冠而能以其方寸之不朽为五显王丞弼与顔徳邓功比隆神矣哉侯卒之百一十三年大徳庚子再改斯文碑之乃歌緑之渚三章歌之曰
　　绿之渚兮浣侯衣青厥蟾兮神所依未壮而逝兮匪夭白首者拜兮莫之敢非潮来兮潮往侯朝出游兮夜归侯昔家兮今庙奠椒醑兮神其我釂兮绿之渚子陵在上兮子胥下羊裘孔乐兮防夷犹怒勾呉炎汉兮俛仰今古侯之愿兮天不违保我民兮靡兵靡饥水无蛟蜮兮山无防豹有苹有芷兮歳其报彭殇共尽兮孰尽而神不死者心兮幻者身雨八荒兮先我桑梓我刋此石兮百世之史
　　余干州学记
　　大县升州以民多也县学升州学以士多也自元贞二年丙申始饶之余干既升州州学置教授一员自延平祝君宜孙始民多则户口盛故州置守重其名以临之士多则风俗美学置教授者亦所以重其名而以己之所知教乎人以己所闻授乎人乃风俗之所由关则其所任尤有所重而不轻者矣夫升与降为对而实宜副其名升州置守其名重于旧矣户口有降而无升可乎此为民父母者之责也学置教授亦名重于旧矣风俗不升而或降可乎此为民师表者之责也此循名责实者之议所以不容己也余干风俗何如哉三代而下人物议论惟诸葛孔明张柬之范文正公韩忠献公张忠定公赵忠定公有伊周之风明道似顔子伊川似孟子而南轩张宣公似明道晦庵朱文公似伊川张忠定公卒于是邦其临戎有范文正之劳而不计孔明之利钝赵忠定生于是邦其立君有韩忠献之功而不幸乃有如柬之之寃死张忠定有子宣公如明道如顔子而尝侍养于是邦赵忠定有友文公如伊川如孟子而尝讲学于是邦此余干风俗之所以盛也祝君为教授之明年大徳改元丁酉夏具学事本末俾愚为记且其言曰县升州匪以荣州官县学升州学匪以荣学官名升则实当与之俱升州官当思所以养其民而升其户口学官当思所以训其民而升其风俗是邦也两真相两真儒无以加矣而又何升学者而欲遽为两真相两真儒未易及也阶而升焉得为斯四大老之事业问学亦可矣然则将欲为四大老其又何阶南溪柴公中行之风节嘉定去国外补痛诋权史不屈双峯饶公鲁之性理石洞纪闻等书有功考亭不少此其阶也学旧在琵琶洲厉掲良难绍兴壬戌令杜师旦迁于羊角山之左租入歳石二百余厄湖潦七八载祝君枵植仆防门论堂斋庑先贤之祠小学之序一时改观以至掲扁牓铸祭器罔不一新逮秋冬又修宣圣庙楹栋瓦甓丹垩焕然州官六员赖张主扶持之力甚至爵位姓氏见题名记此不具书工费间架之数不枚书虽然余干风俗甲天下愚粗能言之矣山水登临之美甲东南记不一言及之何欤曰乐山者见其静乐水者见其动登所谓养正堂而懐前脩遨所谓笔峯亭而览絶景刘长卿张祐钱希白杨大年之诗具在学者能之是亦余事进于斯道则祝君当举由求赤防言志之章相与订之


　　桐江续集巻三十六
