<!-- { "loadSidebar": true } -->
　　淑字阳源，陈郡阳夏人，晋丹阳尹豹少子，为彭城王义康军司祭酒。免，补衡阳王义季右军主簿，临川王义庆卫军谘议参军，迁司徒左西属。出为宣城太守，入补中书侍郎太子中庶子，迁尚书吏部郎。出为始兴王浚征北长史。南东海太守。还为御史中丞，迁太子左卫率。元凶入弑，并见杀，赠太常。孝武即位，赠侍中太尉，谥曰忠宪公，有集十一卷。
　　◇秋晴赋
　　是月也，声晷合，朝夜分，霆收耀，虹戢文，炎都褰埃，寓涤氛。曳悲泉之凝雾，转绝垠之严云。（《艺文类聚》三，又《初学记》三引两条。）
　　◇王情赋
　　解蕴麝之芳衾，陈玉柱之鸣筝。（《文选》江淹《别赋》注，又江淹《望荆山诗》注。）
　　◇桐赋
　　越众木之薰徇，胜杂树之藻缛，信爽以弱枝，实裹素而表绿。若乃根荑条茂，迹旷心冲，贞观於曾山之阳，抽景於少泽之东，被籍兮烟霞，怀兮星虹，仪丹丘之瑞羽，栖清都之仙宫。（《艺文类聚》八十八。）
　　◇谢中丞章
　　窃惟此职昭赞，实预损益，必须兼□威正，刺骨穷文，使权家勋族，不敢藉强而侮物。戚门右姓，不得称雄以掩众。昔傅咸治职，臣僚戢惧，孙宝移疾，卿尹皆怠。（《御览》二百二十六。）
　　悬法象魏，先政甸卫。（《文选》陆亻垂《石关铭》注。）
　　◇防御索虏议
　　臣闻函车之兽，离山必毙；绝波之鳞，宕流则枯。羯冠遗丑，趋致畿甸，蚁萃螽集，闻已崩殪。天险岩旷，地限深遐，故全魏戢其图，盛晋辍其议，情屈力殚，气挫勇竭，谅不虞於来临，本无怵於能济矣。乃者燮定携远，阻违授律，由将有弛拙，故士少斗志。围溃之众，匪寇倾沦，攻制之师，空自班散，济西劲骑，急战蹴旅，淮上训卒，简备靡旗。是由绥整寡衷，戎昭多昧，遂使潞子入患，伊川来扰，纷殄姬风，泯毒禹绩，腾书有渭阴之迫，悬烽均咸阳之警。然而切揣虚实，伏匿先彰，校索伎能，谲诡既显。绵地千里，弥行阻深，表里踬亥，後先介逼。舍陵衍之习，竞湍沙之利。今虹见萍生，土膏泉动，津陆陷溢，┲祸氵存兴，刍稿已单，米粟莫系，水宇衿带，进必倾，河溢扁固，退亦堕灭。所谓栖鸟於烈火之上，养鱼於丛棘之中。
　　或谓损缓江右，宽缮淮内。窃谓拯扼闽城，旧史为允，弃远凉土，前言称非。限此要荒，犹弗委割。况联被京国，咫尺神甸，数州摧扫，列邑歼痍，山渊反覆，草木涂地。今丘赋千乘，井算万集，肩摩倍於长安，缔袂百於临淄，什一而籍，实慊氓愿，履亩以税，既协农和。户竞战心，人含锐志，皆欲赢粮请奋，释纬乘城。谓宜悬金铸印，要壮果之士，重币甘辞，招摧决之将，举荐板筑之下，抽登台皂之间，赏之以焚书，报之以相爵，俄而昭才贺阙，异能间至。
　　戎贪而无谋，肆而不整，迷乎向背之次，谬於合散之宜，犯军志之极害，触兵家之甚讳。咸蓄愤矣，佥策战矣，称愿影从，谣言缗命。宜选敢悍数千，骛行潜掩，偃旗裹甲，钳马衔枚，桧稽而起，晨压未阵，旌噪乱举，火鼓四临，使景不暇移，尘不及起，无不禽铩兽慑，冰解雾散，扫洗噍类，漂卤浮山。如有决漏网，逡窠逗穴，命淮、汝戈船，遏其还迳，兖部劲卒，梗其归途。必翦元雄，悬首麾下，乃将只轮不反，战无旋矣。於是信臣腾威，武士缮力，缇组接阴，な析联响。
　　若其伪遁瀛涨，出没无际，楚言汉旆，显默如神，固已日月蔽亏，川谷荡贸。负塞残孽，阻山烬党，收险窃命，凭城借一，则当因威席卷，乘机芟剿，汴、泗秀士，星流电烛，徐、阜严兵，雨凑云集，蹶乱桑溪之北，摇溃瀚海以南，绝其心根，勿使能植，衔索之枯，几何不蠹。是由涸泽而渔，焚林而狩，若浚风之舞轻箨，杲日之拂浮霜。既而尉洽荷掠之馀，望吊纲悲之鬼。然後天行枢运，举烟升，青盖西巡，翠华东幸，经启州野，举无遗策，俾高阙再勒，燕然后铭。方乃奠山沉河，创礼辑策，阐翟炎昊之遗则，贯轶商夏之旧文。
　　今众贾拳勇，而将术疏怯，意者稔泰日积，承平岁久，邑无惊赴之急，家缓馈战之勤，阙阅训之礼，简参属之饰，且亦荐采之法，庸未艹既欤。若乃邦造里选，攉论深切，躬擐尽幽，斩带寻远，设有沉明能照，俊伟自宣，诚感泉雨，流通金石，气慑飞、贲，知穷苴、起，审邪正顺逆之数，达昏明益损之宜，能睽合民心，愚睿物性，登丹墀而敷策，蹑青蒲而扬谋，上说辰鉴，下弭素言，足以安民纾国，救灾恤患。则宜拔过宠贵之上，褒升戚旧之右，别其章，荣其班禄，出得专誉，使不禀命，降席折节，同广武之请，设坛致礼，均淮阴之授。必有要盟之功，窃符之捷。
　　夷裔暴很，内外侮弃，始附之众，分艹伐无序，蛊以威利，势必携离，首顺之徒，靡然自及。今涞绎故典，土缨，翦焉幽播，折首凶狡。是犹眇者愿明，痿之思步，动商遄会，功终易感。劫晋在於善觇，全郑实寄良谍，多纵反间，汩惑心耳，发险易之前，抵兴丧之术，冲其猜伏，拂其嫌嗜，汩以连率之贵，饵以析壤之资，罄笔端之用，展辞锋之锐，振辩则坚围可解，驰羽而岩邑易倾。必府鬲土崩，枝干瓦裂，故燕、乐相悔，项、范交疑矣。
　　或乃言约功深，事迩应广，齐圉反驾，赵养还君，尽舆诵之道，毕能事之效。臣幸得出内层禁，游心明代，泽与身泰，恩随年行，无以逢迎昌运，润饰鸿法。今途有遗镞，虿未息蜂，敢思凉识，少酬闳施。但坐幕既乏昭文，免胄不能致果，窃观都护之边论，属国之兵谟，终、晁之抗辞，杜、耿之言事，咸云及经之棘，犹阙上算，烛郛之敬，裁收下策。自耻懦木，智不综微，敢露昧见，无会昭采。（《宋书·袁淑传》。）
　　◇与始兴王浚书
　　袁司直之视馆，敢寓书於上国之宫尹。日者猥枉泉赋，降委弊邑。弊邑敬事是遑，无或违贰。惧非郊赠之礼，觐飨之资，不虞君王惠之於是也，是有懵焉。弗图旦夕发咫尺之记，籍左右而请，以为胥授失旨，爰速先币。曾是附庸臣委末学孤闻者，如之何勿疑。且亦闻之前志曰，七年之中，一与一夺，义士犹或非之。况密迩旬次，何其裒益之亟也。藉恐二三诸侯，有以观大国之政。是用敢布心腹。弊室弱生，砥节清廉，好是洁直，以不邪之故，而贫闻天下。宁有昧夫嗟金者哉。不腆供赋，束马先璧以俟命，唯执事所以图之。（《宋书·袁淑传》，始兴王浚尝送钱三万饷淑，一宿复遣追取，谓使人谬误，欲以戏淑。淑与睿书。）
　　◇与何尚之书
　　昨遣问，承丈人已晦志山田，虽曰年礼宜遵，亦事难斯贵，俾疏、班、邴、魏，通美於前策，龚、贡、山、卫，沦惭乎曩篇。规迨休告，雪涤素怀，冀寻幽之欢，毕（栖）玄之适，但淑逸操偏迥，野性瞢滞，果兹冲寂，必沈乐忘归。然而已议途闻者，谓丈人徽明未耗，誉业方籍，傥能屈事康道，降节殉务，舍南濒之操，淑此行永决矣。望眷有积，约日无误。（《宋书·何尚之传》，元嘉二十九年，致仕，於方山，著《退居赋》以明所守，而议者咸谓尚之不能固志，太子左卫率袁淑与尚之书。）
　　◇游新亭曲水诗序
　　离榭修幕，陵隧坡阜，镳容旆彩，镳野丽云。（《御览》三百五十八。）
　　◇真隐传
　　鬼谷先生，不知何许人也，隐居韬智，居鬼谷山，因以为称。苏秦张仪师之，遂立功名。先生遗书责之曰：「若二君岂不见河边之树乎，仆御折其枝，波浪荡其根，上无径尺之阴，身被数尺之痕。此木岂与天地有仇怨，所居然也。子不见嵩岱之松柏，华霍之檀桐乎，上枝干於青云，下根通於三泉，千秋万岁，不受斧斤之患。此木岂与天地有骨丹哉，盖所居然也。（《艺文类聚》三十六，《御览》五百十，并引《真隐传》）
　　◇吊古文
　　贾谊发愤於湘江，长卿愁悉於园邑，彦真因文以悲出，伯喈史而求人，文举疏诞以殃速，德祖精密而祸及。夫然，不患思之贫，无苦识之浅。士以伐能见斥，女以骄色贻遣。以往古为镜鉴，以未来为针艾。书余言於子绅，亦何劳乎蓍蔡。（《艺文类聚》四十。）
　　◇鸡九锡文
　　维神雀元年，岁在辛酉八月己酉朔十三日丁酉，帝颛顼遣征西大将军下雉公王凤西中郎将白门侯扁鹊，咨尔浚鸡山子，维君天姿英茂，乘机晨鸣。虽风雨之如晦，抗不已之奇声。今以君为使持节金西蛮校尉西河太守，以扬州之会稽封君为会稽公，以前浚鸡山为汤沐邑。君其只承予命，使西海之水如带，浚鸡之山如砺，国以永存，爰及苗裔。（《艺文类聚》九十一，引袁淑《诽谐记》）
　　◇劝进笺
　　浚山侍郎丁鸿、舍人凫亭男梁鸿、郎中苏鹄死罪。伏惟君德著朝野，勋加。故天王凤皇，特锡位封，令凤鹊等在柏外，愿时拜受，不胜欣豫之情，谨诣栖下以闻。（同上。）
　　◇驴山公九锡文
　　若乃三军陆迈，粮运艰难，谋臣停算，武夫吟叹。尔乃长鸣上党，慷慨应邗，崎岖千里，荷囊致餐，用捷大勋，历世不刊，斯实尔之功也。音随时兴，晨夜不默，仰契玄象，俯协漏刻。应更长鸣，豪分不忒。虽挈壶著称，未足比德，斯复尔之智也。若乃六合昏晦，三辰幽冥，犹忆天时，用不废声。斯又尔之明也，青脊隆身，长颊广额，尾後垂，巨耳双磔，斯又尔之形也。嘉麦既熟，实须精面，负磨回衡，迅若转电惠我众庶，神获荐，斯又尔之能也。尔有济师旅之勋，而加之以众能，是用遣中大夫闾丘骡加尔使衔勒大鸿胪班脚大将军宫亭侯，以扬州之庐江、江州之庐陵、吴国之桐庐、合浦之珠庐封尔为中庐公。（《艺文类聚》九十四，《初学记》二十九，《御览》九百一引袁淑《诽谐集》。）
　　◇大兰王九锡文
　　大亥十年九月乙亥朔十三日丁亥，北燕伯使使者豪册命大兰王曰：咨惟君禀太阴之沈精，В群形於元质，体肥盾而洪茂，长无心以游逸，资豢养於人主，虽无爵而有秩，此君之纯也。君昔封国殷商，号曰豕氏，叶隆当时，名垂於世，此君之美也。白螭彰於周诗，涉波应乎隆象，歌咏重於人口，经千载而流响，此君之德也。君相与野游，唯君为雄，顾群数百，自西徂东，俯喷沫则成雾，仰奋鬣则生风。猛毒必噬，有敌必攻。长驱直突，阵无全锋，此君之勇也。（《初学记》二十九，《御览》九百三。）
　　◇常山王九命文
　　及至图身失所，羁勺人间，驯缨服制，惟意所牵。登楹而遨，均梁而眠，拾摭遗馀，恣口所便。（《初学记》二十九，《御览》九百十。）
　　◎袁觊
　　觊，淑兄子，为武陵太守。
　　◇临终与兄觊书
