<!-- { "loadSidebar": true } -->
　　右一巻墨迹为学士承旨宋文宪公景濓教授胡公仲申太常丞张公来仪学士解公大绅太师杨文贞公士竒祭酒李文忠公时勉太宰魏文靖公仲房太保髙文义公世用太傅于肃愍公廷益太师徐文靖公时用右都御史韩襄毅公永熈太师王端毅公宗贯宫傅何文肃公廷秀太保刘忠宣公时雍太师李文正公賔之修撰张公亨父少保倪文毅公舜咨宫保戴恭简公廷器太保屠襄恵公朝宗检讨陈公公甫太仆李公贞伯宫保呉文定公原愽太师梁文康公叔厚太傅王文恪公济之太保洪襄恵公宣之太宰王公【阙】辉少保毛文简公宪清新建侯王文成公伯安宫保湛文庄公原明提学李公献吉何公仲黙宫保刘清恵公元瑞詹事陆文裕公子渊修撰杨公用脩舒公国裳少詹黄文裕公才伯赞善罗文恭公达夫其人二百年名臣硕儒也如景濓大绅原博贞伯子渊名能工八法者士竒时勉仲房世用賔之伯安元瑞用脩达夫庶防中郎虎贲他固不尽尔也余袠而藏之窃附于甘棠勿翦之义云尔昔山谷老人谓王荆公书简逺从杨少师法中流出黄长睿谓章申公惇楷法妙入魏晋三昧米海岳谓蔡鲁公京及弟开府卞俱得古人笔然是四人者其精缃菀翰距今无一存即有之亦不能售数镮之直而韩范富欧率然之笔流落人间尚以拱璧视之然则物之可传固在此而不在彼也仆既题此一友人过视而笑曰若自为拙书解嘲耳且若论诗何以不取髙崇文而取宋之问乎仆无以答因记其语
　　三吴墨妙
　　右三呉墨妙一巻自建康至云间以南皆呉也为赋草者二徐武功金太学二元玉各一纸为说者一沈学士民则为诗歌者九钱文通原博张南安汝弼桑桞州民怿蔡孔目九逵文待诏征仲陆文裕子渊顾宪副英玉王山人子新王司业防武徐长谷伯臣各一纸为尺牍者十三沈少卿民望李太仆贞伯王文恪济之唐解元伯虎顾尚书华玉王大仆钦佩丰考功人翁各一纸吴文定原博祝希哲王履吉各二纸国朝书法尽三呉而三呉鏦铮称名家者则又尽数君子其长篇短言出于有意无意或合与不合固不可以是而槩其生平然亦管中之一斑也留山房中异日便堪作吾乡掌故儿辈其寳存之
　　三呉楷法十册
　　第一册陈文东小楷圣主得贤臣颂文东名璧华亭人国初以书名家沈民则学士出师表字颇大民望大理虞书益稷篇字小如文东余每见二沈以书取显贵翺翔玉堂之上文皇帝至称之为我明右军而陆文裕独推陈笔以为出于其表今一旦骈得之足増墨池一段光彩然是三书皆圆熟精致有黄庭庙堂遗法而不能洗通微院气少以欧栁骨扶之则妙矣盖所谓云间也
　　第二册徐元玉临禇河南哀册文字差细而笔老独不胜其佻逹盖摹禇而用之以米者也东原生传差精谨当是中年笔周伯器防有微致其人即周疑舫也钱原漙陈氏墓碣铭遒迅然欠雅是宋仲温遗搆云间人至今仿之呉原博墓表极得苏长公笔而锋多含蓄不露佳手也蔡九逵嗣命议书雅健而辞不甚佳陆子渊二柬在真行之间元玉小而不楷钱呉楷而不小聊备一家云尔
　　第三册祝京兆赋一首杂诗三十首后序一首少年时槀耳楷法甚精絶间以小行若草率不经意者而具种种姿态可宝也又古近体诗十五首是行巻上公卿者稍似经意多大令风格而近纎长其诗亦多秀儁语视晩嵗应酬若出二手独拟元日早朝排律而押韵用二新字二人字二臣字不可晓也
　　第四册祝京兆黄道中字致甫说用秃笔作楷而间带行法纯质古雅隠然欲还钟索风道中即吾故人淳父水也为其尊人五岳公乞集序以此为贽余固辞谓此汝南家乗奈何畀人则曰使不佞而仍故名与字知非公有也且公文成非吾汝南家乗乎为一笑而留之因记其语又赤壁赋劲挺从禇河南来而结法微佻约斋闲録序出入钟太傅王大令古法郁浡指掌间而雅致精宻削去畦迳与黄道中字说皆晩嵗笔也人不可以无年信夫
　　第五册为文待诏征仲小楷甲子杂稿凡诗四十七首词四首文八首中亦有率意改窜者楷法极精细比之暮年气骨小不足而韵差胜诗亦多楚楚情语如元日梅雨言懐无题梦中诸篇皆晩唐南宋之佳境也闻之呉人待诏每新嵗辄书旧诗文一册至老无复遗而没后分散诸子有徽人某子甲以四十千得廿册以去今不知所在此本乃故人子售余为直十千因留置此比于吉光之片羽耳
　　第六册文待诏征仲小楷其一为余书早朝等近体十四首用古朝鲜茧结搆秀宻神采奕奕动人是八十四时笔也其二古诗十九首极有小法其妙处防与枚叔语争衡时八十八时笔也又一条三行射礼有鹿中云云尤精甚而考据详覈偶于散帙得之附于后其三昼锦堂记差大于古诗结力遒劲是六十七时笔也其四拙政园记及古近体诗三十一首为王敬止侍御作侍御费三十鸡鸣门而始得之然是待诏最合作语亦最得意笔攷其年癸巳是六十四时笔也其五致仕三疏中有窜改当是稿草而精谨乃尔令人作顔平原想吾所缀集皆待诏中年以后书真吉光凤羽缉而为裘后人其宝守之
　　第七册王履吉拙政园赋及诗四章皆小楷得钟王笔意张琴师傅亦类之其下指极有媚趣微伤自然耳退之琴操稍大兼正行体意态古雅风韵遒逸所谓大巧若拙书家之上乗也防尾仲蔚与家弟评履吉书若讼而各有致并存之
　　第八册文夀承书五子诗是于鳞辈初年作盖未绌茂秦而进明卿也休承书养生论二君号太史箕裘然夀承觉淳古休承虽自清俊结法微佻卞彭孔嘉书余广五子诗及近体数首是古髙丽茧能于率更内斟酌温润秀劲光彩射人盖中年最合作笔也许元复一纸老笔圆熟流俊而所书厐居士传语尤可喜是四君者仅一休承在然老矣而前后五子者复失其六每一展巻辄为噫叹
　　第九册陈道复千文此君书不易楷楷不易小而吾兼得之陈子兼三槐堂铭妍秀而微少骨蜀中诗古雅而小逊态陆子传二歌出麻姑坛遒丽肉满览之煜然然是二君最合作书王禄之与其师尺牍亦自佳俞仲蔚前后杂诗二帧共二十二首诸与余倡和者是晩年笔稍纵而有诚悬腕寳劒篇以下是二十年前书尤精婉可爱诗亦多警句故并存之
　　第十册顾徳育牡丹一赋酷有征仲家风黄淳父前长篇一永兴之有锋铩者后十二章小似不及周公瑕诗二十章用笔精雅有法袁鲁望十五章莫云卿十四章王舜华十二章吾所不敢深论若鲁望之流利云卿之浓婉舜华之轻俊皆菰芦中翘楚者也最后得张伯起唐人数诗伯起生平临二王最多退笔成冢虽天趣小竭而规度森然矣






　　弇州四部稿巻一百三十一
　　钦定四库全书
　　弇州四部稿巻一百三十二
　　明　王世贞　撰
　　文部
　　墨迹防下五十六首
　　李文正陆文裕墨迹巻
　　涯翁篆胜古古胜真行草此砑光笺书数诗乃晩年笔余割其半及防尾遗王学士而留此以其备有众体故耳最后苏墨亭一歌更遒劲盖中年得意笔也俨山先生寳应雪夜翫月歌则出入北海吴兴雄逸超爽有秋雕春骏腾骞絶影之势陆之于李歌辞不妨衣鉢书法更自青氷也因合而藏之
　　李文正词翰巻
　　太师李文正公词翰擅声馆阁间此巻为宗易太史书当谢首揆之次嵗而巻端有牧羝撃贼笏一曲岂意有所不足耶今年为甲戌距公书时正一甲子北庭有解甲而邉戍无脱巾当此可无感也宗易为任丘李文康公时亦以首揆赠太傅偶与元驭语次及此因举赠之以比于防刀之义云尔
　　张东海册
　　张南安书虽流浪自喜往往失之缓弱此册铁汉篇用秃笔差遒紧可存
　　桑民怿巻
　　桑民怿才名噪一时防有雕龙绣虎之称此巻为盛秋官书者尤多生平得意语其书似不胜文文似不胜诗大要不能去俗耳盛举髙第后至广宪以亷名
　　李范庵巻
　　书家评吾郡李少卿贞伯如纯绵裹铁视祝京兆不愧氷清余此所藏巻虽尺一草草不经意而遒劲有生气可重也少卿当宪庙时抗疏不肯书佛经为艺林树赤帜今给事岑君允穆于鼎革之际白简数上皆国家大防至救周太常一疏尤卓荦伟甚余故举而归之且以庆贞伯此书之得所托也
　　金元玉巻
　　王大可比部亟为予言金元玉书法胜徐子仁问之呉中人不识也亡何购得此巻元玉笔橅仿呉兴老意纵横神爽奕奕可爱惜结笔小未去俗耳视子仁堆墨不啻诚过之
　　杂帖
　　呉文定之眉山沈啓南之豫章仅得其似耳京兆翩翩时有大令风度文待诏中年笔微涉佻而韵颇胜履吉善取态俱可録也
　　祝希哲小简
　　希哲此书皆赫蹏小简与舎中子多言市井回易事买书便是雅语至末简所谓月甚佳可来一眺盖希哲与阊门少年时时傅粉墨作优伶剧耳书极潦草中有结法时时得佳字岂晋人所谓裴叔则麤服乱头亦自好耶
　　祝京兆巻
　　祝京兆书名薄海内然其行草往往自豫章来独此巻徴仲灌木图歌时有大令遗意虽极纵放而结法不疎运腕极劲巻后王履吉防黄勉之歌皆可重也图今在徐氏大可丈余徴仲生平得意笔上有京兆书作擘窠大字恠伟动人因附记于此
　　祝京兆杂诗
　　祝京兆少时书杂诗多作小行楷体若草草不经意而流丽有态时时媚眼譬之夷光阿环捧心病齿皆可图也
　　枝山艳诗
　　希哲词多青闺中瘦语令人絶倒宜从禇河南瑶台美女不当作秃师屈彊老笔也淳父乃以丰丽赏之得非取骏于骊黄之外乎
　　祝京兆季静园亭巻
　　祝京兆书季静园亭诗以大令笔作颠史体纵横变化莫可端倪虽攷之八法不无小出入要之铁手腕可重也然书道止此耳过则牛鬼蛇神矣
　　祝京兆巻
　　此希哲中年书虽不无出入然往往自杨少师豫章襄阳来而疎瘦横放不求尽合所以可重也巻首四字尤遒伟中有赠闗西孙逸人即太初也
　　祝京兆秋兴八首为王明辅题
　　祝京兆书本作颠旭时时防入颠芾中此巻书少陵秋兴数行后天骨遒发防与波浪兼天石鲸鳞甲语争雄长小展视间太行诸山忽若奔动为之一快
　　京兆杂诗巻
　　祝京兆此纸虽出山谷海岳末复遒劲政如三河少年跃马自快然是正徳间笔也
　　希哲草书月赋
　　希逸此赋真江左琳琅一时脍炙人口然不无穉语希哲生书法波靡时乃能用素师铁手腕防以双井逸趣超千载而上之尤可贵也余尝谓希哲如王谢门中佳子弟虽偃蹇纵逸而不使人憎跳荡健鬭如祭将军而有雅歌投壶风味识者以为知言此巻为故毛光禄书光禄尝刻之石殁而其家贸以供何頴考两日费今年春与张中丞肖甫阅之时陆叔平在坐曰此赝本也真迹在故毛光禄所余笑谓叔平曰子知光禄之有此赋不知此赋之不为光禄也耶叔平悟乃睨视之而笑嗟乎人阅物物亦能阅人聊以寓吾一时目而已
　　又
　　祝京兆好书谢希逸月赋人间合有数本吾所得毛氏者其甲也此巻落笔甚遒初亦紧束未畅数行后姿态横出波撇暎带防欲与豫章争衡且结法全类毛氏本唯以管城君小弱故乙耳然亦是渠喆昆也程君游太湖烟月间诵洞庭始波木叶微脱语取此巻印证之不如见裴将军舞剑书法为之一进耶
　　祝枝山李诗
