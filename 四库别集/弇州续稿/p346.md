<!-- { "loadSidebar": true } -->
　　呜呼子与其在秋蚤乍有异传使我心捣曽未翼日媺音贻好豁然若释若还重寳仲冬之月归自避言匿迹惊声忽闻叩门苕霅之间其讣腾喧嗣孤竖奚袒跣崩奔余始怛割既而中疑得非秋乎又未几时中表陆生至自江西杯酒犹接遽尔告暌呜呼天耶夺我三益伯玉有言子所矜式唯于鳞朝而元美夕于鳞已矣子复长隔忆在西曹子诗已成忽涤往诣尽汰浮名惠而好我携手同行诗匠开元文轨西京子之旧侣或挽或笑其它异趣或呶或召子如弗闻拊膺髙蹈譬渇遇饮辞晦获曜吾侪小人哓哓嚣嚣子探骊珠祢而弗骄醍醐之柔靡所不调薄夫为敦鄙心用消游士失职其寒栗斯子握大杼衣之被之岂唯苦寒亦复调饥子为大灊是餔是糜贝锦之虞得子而誉回车之恸得子而路刺渝踵接响应景慕来则麋集去亦狼顾子之通籍垂三十年亥步所穷东西南天春与雨偕秋与霜还左图右书其中萧然呜呼子与六十岂夭其惜子者百岁犹少被紫纡金藩伯岂眇其祝子者三事犹小忽尔文星遽陨微垣奄然万巻戢之一棺绮疏月沈蕙帷霜寒洪都迢迢蠡水漫漫生人之戚莫若陨身余不甚戚谓子不冺荣名在口千秋若新岂乏黄耉与土并陈生人之穷莫若无后余不谓穷谓子不朽微言在耳听者如旧岂乏孙枝忘彼先胄余所急者归子孤坟且与余仲鸠子遗文余所恨者知己沈沦踽踽凉凉何心独存宗生之逝余困饘槖及讣于鳞哀谗并作迨闻子音萋菲方铄词人阳九余遘差薄然是三子死而非死余虽后死乃絶生理既忌丘壑复惭朝市子芬众口余秽人耳哭于鳞诗字千二百老而才尽非子是惜抚棺一恸聊表余臆霅溪咽流天目萎色呜呼伤哉呜呼痛哉
　　
　　再祭子与文
　　
　　呜呼岁聿云暮氷霜凄其菰城之东君始大归埋玉其中千秋永暌无以慰君七尺丰碑树之隧傍过者式之文人无行为世所訾是故表君玉质金徽文人无用为世所窥是故表君南奠东绥文人无命为世所悲是故表君不朽其期君有篇章如星日垂不以时隆不随代卑二三友生肺附胆依人谁不悉畴用赘为凡我告君岂为君知不昧者心不冺者辞昔酹于鳞其言仅期我春哭君溪流已澌山河结惨水瘁草萎归而一疾几遂不支穷冬畏途妇挽儿追岂不尔思室是逺而爰因树碑附陈一巵存有神交没则神驰呜呼哀哉尚飨
　　
　　祭宋廷尉望之文
　　
　　呜呼孜孜奉国知无不为古人有之窃以为疑孜孜奉国知无不言古语有之窃不谓然公为名令为名御史惠声直声洋洋世耳迨乎藩臬毁誉叅之虽三折肱号为良医入佐冋牧以逮廷平密勿赞襄功在无形帝睠南顾汝往开府唯予喉咽唯予肺腑公持三尺提衡百城墨吏惴避赤单讴迎余皇蔽天一鼔而窜精镠檿丝皇褒有灿凡有所知不敢藏臆凡有所为不敢爱力其位愈显其功愈髙萋菲生焉众睊用劳留棘之迁似右而左公实嚣嚣无所不可君明臣直是以求伸伸我者君抑我者臣抗彼言路如触乳虎虽莫我龁愈坚厥怒譬陟崇冈大明光光其下蒙雾跬武迷阳帝曰毋害实干城尔姑即而家以需特起公之归来左书右图岂其邑邑而遽告殂呜呼丈夫盖棺始定直道古心良法微行试令青蝇为公吊客昔驳公疏谓公强愎试再读之何如贾陆一死非欠百身曷赎公昔留棘实后予除临欲荐予而竟踌躇谓子虽才谗尚罔极今者强起果罹兹厄公之知予胜予自知我今悲公公悲不悲千里缄词奏之繐幕恩江絶流阳山折崿呜呼哀哉尚飨
　　
　　祭姚府尹文
　　
　　呜呼公长台端世皇之中出入周秦绣斧■〈马聂〉騘白简所上屡回重瞳蔼然春滋以剂霜风逮乎晩节西臬东藩长为县官拊循元元禔躬若卑峻道则尊凛然秋霜以剂春温京兆之政匪循赵辙扫去苛烦务循简切偃蹇诸贵婆娑九列抗手青门缨羁绶绁箬水洋洋与泌俱清杜门却扫课仆长耕前矩后规左准右绳守令师之曰乡先生公之在台余郎西署杯酒再亲如豁云雾乡郡匪遥浮沈异路分首垂白飞书表素公之二子璧合芝骈美秀而文白眉最贤数枉扁舟访余娄川尔汝之契实托忘年覩寿者相谓岁当百徐子长逝公亦归息木稼峰颓显智同厄审公之讣吊徐始得徐几一恸老泪欲枯尚有余酸以赴公庐炮肉荷笾浊醪瓠壶侑以兹文公茹之乎尚飨
　　
　　祭华学士文
　　
　　呜呼我师江湖萃灵金玉其相盖三十而受书藜阁四十而徊翔玉堂五十而戢身志养聊为德于一乡又二十八年而始游东岱又六年而始归北邙其魄则与大坠而俱奠其神则偕元气而并翔一往者鲜令之风标而不磨者隽永之文章令子既象其贤闻孙载绍厥芳墓树文范之碑里表通德之坊虽哀师之宋玉亦何必仰天而问巫阳効临穴之一悲姑以寓夫心丧
　　
　　祭陈封君文
　　
　　呜呼公年七十既壮而康志虑淳明体骨坚强穆如清风蔼若春阳有子而贤伯曰元方初典雄州三辅之望入丞夏卿谋谟孔臧帝嘉厥源庭诲乃章文镠辅腰朱绂斯皇棫全楚材若柱若梁桃李之阴覆及公墙公志甚怿而气亦扬用是耆指其庆莫量干旄溢填羔鴈成行忽尔仙游譬被朝霜贺者在途哭者在堂彷佛闻歌万年之觞玉醴余尊化为椒浆福善岂为人命靡常贞所惜者老成凋亡公如不亡其神洋洋或俯而歆或升而翔尚飨
　　
　　祭王封君宫詹文
　　
　　呜呼地昃天倾大美弗圆生人之趣时或阙焉公擅其嬴造物所専七尺长躯其腹便便龎眉修髯丰辅隆权嶷若断山静若湛囦望之俨如即之温然素封之业植自任樊公享其成行德匪艰出肄成均籍甚豪贤丹穴双雏日升霞骞以官官公温纶自天被紫横金乃朱其颜望为大人又若神仙庭布羔鴈巷咽旌旃守相弭耳待公一言公有献纳而无居闲太原之宗厥指累千是煦是育俾糜颠连申以义方弗纳于愆艺菊东篱栏药圃田伯解玉堂仲辞豸绣归而侍养委蛇左右五福畴伦三乐备遘云胡美疢纒绵僝僽百身曷赎万方莫救人不释然公实龎茂将等松乔而仅中寿公不释然二子■〈亩犬〉畆苍生望霖屯膏未究呜呼宁复如公侃侃謇直而指必依厚宁复如公崇跻九列而服■〈执上目下〉犹旧宁复如公河润九里而不矜其有宁复如公游寳藏府而双振其褏宁复如公处江湖而练朝典如世胄宁复如公谢子墨而谈术如悬溜是以宗惜蓍蔡乡追典刑虬峰陨岳牛女摧星一识含辛闾左涕零惟余与公里闬同生公推长年余忝先登自解郧帅事公以兄处则接席出必聨乘我饮公餔各出所能晩与伯子受歃师盟视公季父叚服趋庭我心则降公让未应若小子懋忝伯同升公抚以子或礼以朋自公之疾实乖寝兴公疾小损余匕为増前是三夕坐而几慿谓余不腆交非世情焉覩起色杯酒沈冥德音琅琅余耳犹停惝恍化鹤汗漫骑鲸生死各天欲哭吞声爰胪瑶席爰荐清酤陈我巵辞慰公千古为贤者父为仙者祖皇纶旦夕隃于衮黼郡国流芬衿绅腾■〈此上夕下〉然此世荣曷足多吐有甍岿然易仙之府导师金箆其光烛路不昧本来即复而所毋若世愚博作黄土尚飨
　　
　　祭封少司马双塘汪翁文
　　
　　呜呼惟汪代为歙鼎族其指不亿惟伯父惟懿亮夷真比于周家以本发迹中播于盐弗爱厥息爰砺我镞丰我筴选而荐之有司亦既佹获乃曰浅用我于武而弗我悉我其舍旃穆卜于双塘之室厥室伊何丹灶是容客有羽衣翁眸遽青顾谓所知彼岂廷我黄金可成是以太夫人佐之勤而槖卒弗盈伯子玉立为国司绳上若曰予一人所冯推本原始夫是以十五载而三锡金紫仲食伯勋超补胄子翁如弗闻也者曰毋废我耒毋润我屋毋表我里鹿裘箨冠狎步甽畮酺醩醊醨陶然而已伯子赞宥旦夕三事而弃其司马以请将二老人之系用弗宁于位上谓铨宰毋夺司马志惟孝惟忠予所偕毗伯子言旋以耕代禄躬为子职仲砥于学以志代物翁志乃怿广谼之中太和融之逺迩奓之此欲界耶而有仙都之宫于宿为弧于乔为松伯也冥鸿又若卧龙仲九苞其彩而汗血其骢以此旦夕胡厯弗绵以此汤药胡恙弗痊而太夫人溘焉以先甫三周而翁亦遂厌人间夫此人间翁何厌焉岂生理之遒尽将天期之不可邅呜呼伯父惟小子贞获齿荐于司马惟司马实覆露我而又勤诲我遂波及于小子懋是掖是假俾捧盟盘于社小子贞兄司马而弟仲子以逮懋左提右挈思树风雅俯仰天地其和调弥寡翁之履顺靡所不哿窃所深虞疚此存者呜呼黄之山抵■〈山羲〉双塘之水弥弥所不迹往而已神驰絮酒鸡炙跪而椷词不朽之托将任之丰碑也哉
　　
　　祭郭叅政文
　　
　　呜呼天有神气欝欝嘉隆谁为吐之乃笃我公公自小官已着竒节如彼太阿飞霜截霓凶渠伏莽日夜伺间公发其私举宗诛窜万姓之愤摅于一旦蘖妖闰位点我常伯公持其衡削黄冠籍千秋之诬剖于顷刻公惟不言言则朝阳公惟不为为则秋霜雕鹗横空或若鸾翔虎豹在山亦着麟祥入丞考功苞苴逆避出佐江藩单赤思庇岂以莼鲈而动归讣千里之壮时托老骥佥曰公卧毋遂暖席天子夙夜待公司直公亦曰然天生我才衡门之泌岂足饱哉尚书尺一旦夕且下而胡造物竟不公假易箦之际■〈立乞〉然如生或佐胥涛策鞭风霆或登武丘控驭金精忌者鼔唇贤者疾首彼徒翩翩孰掣其肘人有公快公无人负惟贞与懋起自胥靡公臾新沓以尘荐启处者出者谷有余耻唯昔射策公偕锡爵虽登要清雅非中乐时藉公强以起余弱而公已矣税驾幽阍吾侪小人何心偶存岂无狥知岂无感恩芜语椒浆聊用招魂呜呼哀哉尚飨
　　
　　祭刘子成中丞文
　　
　　呜呼吾与子别垂三十年青门之饯竟成各天追昔云司与子周旋寒夜篝灯于鳞在焉子出子诗及于鳞篇各揜姓名杂之他编谓余毋问以意选旃予始寓目遂拈子诗次于鳞篇且乙且疑子之沾沾溢于须麋予谓毋尔前若涟漪子稍沈深毋乃庶几其次匪驯而多振竒意非于鳞其孰能之子始大惊起拜定交呼酒酒我少妇视肴淫诵冥搜昼尔于宵予有淮役逮乎趣朝子时睅目版筑分劳叹此竭蹷所得岂饶幸毋外我为我解嘲曽未几何分符贵阳三苗率从五服用章帝睠东顾肃此江防再锡玺书银钺绣裳卷千铎矟収三余皇立剪蒿莱坐起夷疮嗟予伏苫子笃不忘绨袍一袭银钩数行天道靡恒忽荣忽枯子中萋菲予起菰芦岁癸在酉获报襜褕其又二载叨领郧符子使丐言铭先大夫状自吴生其文甚都谓子所痛于鳞冥途生则羡予及徐与吴自是邮筒一再往还予之纳节归卧弇山忽有信闻来自间关余为吐哺喜动于颜不得子书乃传讣言精神沮消涕泪汍澜命酒忘杯舍筯告餐见者切怪惟有长叹子之诗章与子勋名虽未终究可以汗青吴生状之余志及铭复何憾哉光施九京所不悉者与子交情陈碑未勒絮酒徐生张旐甫发素车范卿予独非夫次且屏营矫首南云愀然寄诚呜呼哀哉尚飨
　　
　　祭曹甥比部文
　　
