<!-- { "loadSidebar": true } -->
　　诏问曰：「南宫侍中等闻雌鸡化为雄，尾头毛已似雄，头尚未变」。臣闻凡鸡为怪，皆貌之失也。其传曰：「貌之不恭，是谓不肃，时则有难祸」。孝宣帝黄龙元年，未央宫辂轸中，雌难化为雄，不鸣无距。是岁元帝初即位，将立妃王氏为后。至初元元年，丞相史家雌鸡化为雄，冠距而鸣。是岁封后父禁为平阳侯，而女立为皇后，王氏之宠始盛。至哀帝晏驾，后摄焉政，王莽以后兄子为大司马，由是为乱。昔武王伐纣，曰「牝鸡司晨，惟家之索」。《易传》曰：「妇人专政，国不静。牝鸡雄鸣，主不荣」。夫牝鸡但雄鸣，尚有索家、不荣之名，况乃阴阳易体，名实变改！此诚大异。臣窃以意推之，头为元首，人君之象也。今鸡一身已变，未至于头，而圣主知之，访问其故，是将有其事而不遂成之象也。若应之不精，政无所改，头冠或成，为患兹大。敬慎威仪动作之容，断取御改兴政之原，则其救也。夫以匹夫颜氏之子，有过未尝不知，知之未尝复行。《易》曰：「不远复，远悔，元吉。（本集，又《续汉·五行志》一引两条，又《后汉·蔡邕传》注引《续汉志》两条，又《後魏·崔光传》。）
　　诏问曰：「践阼以来，灾眚屡见，频岁日蚀地动，风雨不时，疫疠流行，劲风折树，河洛盛溢」。臣闻阳微则日蚀，阴胜则地震，思乱则风，貌失则雨，视暗则疫疠流行，简宗庙则水不润下，河流满溢。明君臣。正上下，抑阴尊阳，修五事于圣躬，致精虑于从御，则其救也。（本集《续汉·五行志六》注补）
　　诏问「星晨错谬」。臣窃见荧惑变色，入太微西门，太白正昼而见。臣闻荧惑示变，人主当精明其德，则有休庆之色。又以非其月令尊宿，法当君臣出端谋。戒不臣。太白当昼而见，是阴阳争明，强国弱，弱国强，皆有失政。又失道而见，见为嬴长，侯王不荣。荧惑主礼，太白主兵。谨礼事，治兵政，审察中外之言，申明门户守御之令，以杜渐防萌，则其救也。昔宋景公小国诸侯，三有德言，而荧惑之退舍。（本集）
　　诏问曰：「连年蝗虫至冬蛹，其咎安在？」邕对曰：「臣闻见符致蝗，以象其事，《易传》曰：「大作不时，天降灾，厥咎蝗虫来」。「河图秘徵篇」曰：「帝贪，则政暴而吏酷。吏酷，则诛深必杀，主蝗虫。」蝗虫，贪苛之所致也。息不急之作，省赋敛之费，进清仁，黜贪虐，分损承安，屈钅句省别藏，以赡国用则其救也。《易》曰：「得臣无家」。言有天下者，何私家之有？（本集，《续汉·五行志》三，又注补，又《后汉·邕传》注引《续汉志》，又《艺文类聚》一百。）
　　诏问：「南宫平城门内屋、武库屋及外东垣屋各损坏」。（《五行志》作「前後顿」坏。）臣愚以为，平城门，正阳之门，与宫连，郊祀法驾所从出，门之最尊者也。武库，禁兵所藏；东垣，库之外障，国家之本兵也。变此二处，异于瓦屋。《易传》曰：「小人在位，上下咸悖，厥妖城站内崩」。《潜潭巴》曰：「宫瓦自隳，诸侯强凌主。「《易传》曰：「昔一柱泥，故法弃，其咎宫室倾圮」。此皆小人在显位，诸侯强凌主之渐。臣意请率由旧章，黜小人以尊上整下，去暴悖之愆，以变柱泥弃法之咎，则其救也。洪范传》曰：「六作见，若时共御，帝用不羞，神则不怒，五福乃降，用彰于下」。
　　（本集《续汉·五行志》一。）
　　又诏特问：「比灾变互生，未知厥咎，朝廷焦心，载怀恐惧。每访群公卿士，庶闻忠言，皆各括囊迷固，莫肯建忠规阙。以邕博学深奥，退食在公，故特密问，宜披演所怀，（《文选·任彦天监三年策秀才文》注引《范书》作「宜披露得失」。）指陈政要所先后，勿有依违顾忌，以经术分别，早囊封上，勿漏所问」。臣邕伏唯陛下圣德允明，深悼灾咎，德音恳诚，褒臣博学深奥，退食在公，特垂访及，非臣蝼蚁愚怯所能堪副。斯诚输写肝胆出命之秋，岂可以顾患避害，使陛下不闻至戒哉。臣邕顿首死罪，伏思诸异各应，皆亡国之怪也。天于大汉，殷勤不已，赤帝之精，辅或未衰。故屡出妖变，以当责让，欲令人君因以感悟，则危可为安，凶可作吉。假使大运已移，岂有谴告哉！春秋鲁定、哀公之时，周德已绝，故数十年无有日蚀，此为天所弃故也。至于今者，灾眚之发，不于他所，远则门垣，近在寺署，其为鉴戒，纷降目前，欲使陛下豁然大寤，可谓至切矣。幸陛下深问，臣敢不尽情以对！虹堕，雌鸡化，皆妇人奸政之致也。自即祚已来，中官无地逸窜，而乳母赵娆，贵重赫赫，生则赀藏侔于天府，死则丘墓逾越园陵，两子受封，兄弟典郡。过事既已，续以永乐门吏霍玉，依阻城社，大为奸邪，盗宠窃权，侮惑之罪，晚乃发露。虽房独治畏慎疏贱妄乃得姿意，事必积浸，然後成形，虹集庭，雌鸡变化，岂不谓是。今日道路所言纷纷，复云有程大人者，（案程璜用事宫中，所谓程大人也。见《陈球传》）察其风声，将为国患。宜高其堤防，明设禁限，深惟赵、霍，以为至戒。且侍御于百里之内而知外事，诚当穷治。何缘闻之，所以令安之也。又前诏书实核以玉气势为官者，逾时不觉，司隶校尉岑初考彦时，裁取典计教者一人缀之，如玉渚所戒，成不朝可知，而还移州。释本问末，论者疑太尉张颢与交贯，为玉所进，暗昧已成，非外臣所能审处。如诚有之，近者不治，无以正远，倾邪在官，当有所惩。光禄勋姓璋，所在尤名贪浊，九列之中，岂宜有此！牧守数十选代，既不尽由本朝，反有异辈，无以示四方。圣意勤勤，欲流清荡浊，扶正黜邪，不得但以州郡无课而已。长水校尉赵玄、屯骑校尉盖升，并叨时幸，其实已足，其富已甚，当以见灾之故，为陛下先群臣早引退，以解《易传》所载小人在位之咎。伏见廷尉郭禧，敦庞纯厚，国之老成；光禄大夫桥玄，聪达方直，有山甫之姿；故太尉刘宠、闻人袭，宠忠实守正，袭悃忄刚直，并宜为谋主，数见访问。夫宰相大臣，君之四体，优崇委重，任用责成，纳其英虑，优游访求，以尽其情，相待以礼，相引见论议，当因其言，居位十数年，当此之际，尚俭约，崇经艺，浮轻之人，不引在朝廷，浅短之书不干于目，贵戚敛手，中外悚忄栗，莫敢犯禁，不独得之于迫没之三公也。《春秋》之义，以贵治贱，远间亲，小加大，引在六逆。陛阶增则堂高，辅位重则上尊，不宜复听纳小吏，雕琢大臣也。取图写赞，厉以颠沛，群臣惨惨，忧惧自危，非典衡之道。夫忧乐不并，喜戚异方，畏灾责躬，念当专一，精意以思变，则上方巧技之作，鸿都篇赋之文，宜且息心，以示忧惧。《诗》云：「畏天之怒，不敢戏豫」。天之戒诚不可戏也。宰府孝廉，士之高选，不可求以虚名，但当察其真伪，以加黜陟。近者每以辟召不慎，切责三公，孝廉杂揉，试之以文，而并以书疏小文，一介之技，命臣下超取选举，众心不厌，莫之敢言。群公尚先意承旨，以悦郎吏舍人，闲职长吏，便宜促行，谁敢违旨。至于宰府，孝廉颠倒，下开托属之门，上违明王旧典，无益于德矣。臣愿陛下强纳忠言，忍而绝之，侧身踊跃，思惟万机，以答天望，以导嘉应。圣朝既自约厉，以身率人，左右近臣亦宜戮力从化。人自抑损，以塞咎戒，则天道亏满，鬼神福谦，久高不危，常满不逸，群公之福。诸侯凌主之戒，不可不察也。臣邕愚赣，感激忘身，敢触冒忌讳，手书具对。夫君臣不密，上有漏言之戒，下有失身之祸。臣敢漏所问，愿寝臣表，无使尽忠之吏，受怨奸仇。（本集，《后汉·蔡邕传》，又袁宏《后後·纪二十四》。）
　　◇戍边上章
