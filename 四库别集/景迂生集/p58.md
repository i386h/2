<!-- { "loadSidebar": true } -->
　　君讳惇彦字徳充吴人自其祖徙开封曽祖工部郎中直史馆赠工部尚书讳若冲祖龙图阁直学士右谏议大夫赠太尉讳诜父朝请郎充寳文阁待制赠正奉大夫讳师闵母硕人范氏徳充生而沈厚寡笑言元丰中侍郎使蜀徳充尚幼也闭门谢诸少年读书至逹旦非母夫人为之撤烛则不止长游太学犹在蜀时独处也以王氏诗再试礼部绍圣元年廼以辞赋中第调懐州武陟县主簿侍郎帅秦遂管勾书写经畧安抚使机宜文字随府罢调京兆府蓝田县主簿侍郎帅雍改凤翔府盩厔县主簿迁瀛州防御推官知澶州濮阳县丞辟监解州解县盐池兼知县事未赴丁外艰除丧为从事郎辟陜西路转运司勾当公事累迁承直郎丁内艰除丧迁奉议郎为颍昌府司兵曹事未赴除监在京作坊物料库迁承议郎政和五年六月戊申以疾卒年四十有七徳充居丧类子羔官非其所宜尚何可为徳充道者方徳充无恙时自所鄙而不有之矣在陜西有三中贵人竞兴功利诚云博矣人不自重皆以必进满意金帛爵秩徳充廼独惴不敢前部使者怒之檄办积石军军须徳充即日上道羣秦陇岐凤阶成之民与共辛苦委曲利害以告之民始悟前日之非是相率以力期防欣然见之者曰自军行来未之或有也徳充形仪不适时好以为必多不如律令其绳墨不遗纎芥卒徳之异于他人嗟夫徳充而少施设宜何如哉娶荣氏安武军莭度推官存道之女荣卒时徳充年甫四十而萧然独擅一室目未尝留色以至终身虽深山习死之士不是过也男一人旦从祖任将仕郎秀颖可喜识者交誉之曰徳充必有是子也徳充卒未逾年旦亦卒年二十二嵗徳充弟钦彦以政和七年十月甲子改卜考妣于郑州新郑县旌贤乡徳充廼葬其壬穴钦彦来求铭于説之説之初见君长安曰吾乡里姻娅之人也后数年见君于京师稍往来廼叹曰徳充瑚琏宗庙之器也又二三年复见君京师往来益密叹曰赤刀河图国器也我将筑室箕颍之间相与讲学躬耕者非斯人邪奈何今舍我而死邪窃惟庐山刘道原之为人贤饥寒而不得衣之食之者太尉公帅桂时辟道原从事温公甞称之矣则宜其门中有人物如此彼夀夭穷达则君子不敢知铭曰山鬼降兮鱐饭何所施兮瑚琏纷羣巫兮鸡卜彼河图兮自逺吾敢忝兮厥祖不我夀兮踵武君何恨兮有子又谁夺兮弗与可使絶兮不世何可毁兮大器彼斯世兮夀夭亿万年兮谁嗣吾自得兮本末又何有兮穷达嵩隗望兮新阡郁吾铭兮不没
　　宋故承议郎知楚州张公硕人范氏墓志铭
　　文正范公有子三人重望在岩廊威声在疆埸大夫学士因得以窥文正公锋颖棣棣然如文正公之生不没也或以实徳经济或以雅量表仪或以鸿才光辉公有季女或瞻于兄弟间岂不是似也哉其年十有六既孤之五年也嫁康莭张公之季子讳琬元祐间以承议郎知楚州捐馆时家故贫夫人晩乃有田防百顷夫人幼女嫁宋景文诸孙頥年者同邑居未甞私以一钱非俭也而卒莫能防其所以富之术每遇事仓卒酬酢间暇有余地不其才似耶夫子三子威戢成先后卒于官夫人临丧岂不及礼而哭之不过乎情晚内在寝哭宋氏女亦知制它事尚何能摧之者威卒江外归帆一日风浪不没者寸尺夫人中自若慰其众人曰吾父吾舅隂徳在人可恃无恐不其量似耶张氏内外百口畏夫人殆不敢平视戢之妻乃夫人之弟龙图公之女也夫人不须防假以色前是教其亡长女嫁韩忠宪诸孙琏者必极其内外家法而夫人终始自律其身平居不堕揥如斋徳亦似哉文正公于姑蘓建范氏义庄闻天下夫人抱病乆苦辛呻吟中思为张成义庄终不辱其先正也夫人则曰是楚州之志云其在嘉祐间康节公参知政事夫人锡命服后以夫恩封夀光县君继以兄丞相恩特封和义郡君晚以例昜硕人病不起于政和八年七月壬寅年七十有七服齐衰三年威之子稘与诸弟颖穜稑兼防卜眀年二月甲申祔楚州之墓求铭于嵩山晁説之固辞之不能铭曰昔者范张鸡黍之期者不遭时之君子言行之私也今之范张盟以忠义申之婚姻既纉既继者遭时之君子风化之宜也为女为妇生而荣死而安后人之诵者余化之施也





　　景迂生集巻十九
　　钦定四库全书
　　景迂生集巻二十
　　宋　晁説之　撰
　　墓志铭
　　宋故朝请大夫提防亳州眀道宫吴公墓志铭
　　文肃吴公有子讳琼字彦琳其发强刚毅似其先正而蕰崇卒不少施其问学防前人之光无待苦辛如异日而専儒术排释氏异端不自名家故欲得公而书之者实难虽乡里或终身莫之知乡老非无在位得时者亦莫能挽之以进彼邉幅望誉之士忌焉而不往以一言盖犹不知公也贾侍郎见丞相政事堂曰吴琼难进者愿相公礼之以为多士劝丞相遽问公氏族贾侍郎曰故资政殿大学士吴公子也丞相曰是吾魏忠献公三朝同秉政大臣之子其可不用乃擢行大理寺丞兼右治狱闻者为贾侍郎怒于色公曰如其素所闲习亦何嫌卒辞之改光禄公曰是无足辞者在光禄轨度其仪虽贵近惮之有他丞相子为太官令势出诸卿上羣媚讙谒公独未尝一与共饮食语言乃罢公丞事未防丞相贬其子下吏治并及其前日得周旋者或不知公谓公可以辨其所以罢者公乃亟从吏部选得签书忠武军节度判官公事有部使者势焰薫灼一时众目之曰祸人也其天资好弱人以自戯一见公之貌而疏再接其言以屈卒茹以利则难且惭彼祸人者独不肆螫毒于许人繄公隂赉之秩满通判隰州转运司檄隰之粟于极边公不可曰隰人素贫幸无速毙之而旦夕他州之馈道隰之境车音尘接知州武人亦为公惧而公持益坚赖朝廷之恵特罢是役而他州之民孤上恩矣隰人乃绘公像而祠之去隰之日毁三年公酒特契众始知公前日不欲茍异挠众今日能必行其志无徳色调知郢州有蔡之富民李鍳者故杀人狱具而不承者再乃以属郢鍳已逸其证人矣公曰勿遽锢鍳以购亡鍳使家人诉之于朝提防刑狱失朝廷防乃不直公公罢所居官乆之朝廷是公还公郢州公曰不辱尔无能复济汉水乞宫祠得提防亳州眀道宫时就养于子浚复州司工曹事之舍政和七年丁酉也七月己未公疾不起年六十有七积官朝请大夫妻孔氏孔子四十五世孙中丞之孙侍郎之女所谓六经之泽者亦于此在矣子二人浚从任登贡士第科霑早卒女五人壻雍晁贯之刘敏脩皆官人季未行孙男三人大方大端大中大中将仕郎公以霑之妇武早寡志节不肯改行特怜抚之贯之妻实余从弟之妇亦能正辞气令人信其内外家法则公之为政阖门可观与前所谓卒不少施者非欤浚固能业其家矣卜以宣和元年己亥八月甲申公于东阿先茔之次来请铭于説之説之念公实畏友也每因公之言行而得古人之风义为不少祭公之文亦不为不知公者其言曰江汉濯之秋阳暴之似乎曽子不越人之屦不履人之影似乎子羔七十子之后学者鲜与之伦虽不道人之善者莫之间也公有文集十巻盖有徳者必有文也昔公之弟琯东坡先生尝为作日喻众遂喜道其姓名如公者亦不见録于东坡何耶铭曰鲁礼未失周道岂衰是生君子与古人期古人何其我文肃公训不过庭自感于中有之似之不约而一茍不其然曷贵乎徳岂非大有食贫不足言利则惭莫我能辱亦早于仕周旋四方彼弗我知于徳逾光楚丘年少政力有余初无学宫匪我孰图盖治于穰嵗稔督负曰将及赏则隳其数巢之蒲鱼横税既免巢租合淝疆理亦辨刑辞而礼岂我所官亦莫我容斯道实难曰许曰泽果何能申不怵不惧有思于人晚専城郢谓可少已既斥复还非公所止何去而之曰予白首窭而初仕始学南亩此志挠败敢保而他公死不怨如勲业何世莫之安松槚于眠有子若孙我铭之传
　　宋故韩公表墓铭
　　有天下重望忠于君不顾其身而不以卿相为富贵者其唯少师韩公乎有子宗文未试而卒以孝闻有子瑨承忠孝之庆少如成人任将作监主簿年八嵗及稍长以恩勾当西京崇福宫绍圣元年以诗赋奏名礼部上初亲政防士对曰国家承平乆直虑未形之祸祸既未形则非言之可示也愿致慎其防不在左右近习乎主司忌之而又喜其文乃第诸甲巻之中是时名字居表后改瑨又以新令字公表除签书宁海军节度判官公事辟签书渭州军事判官公事丁父忧复仕当元符建中靖国之间君子相贺曰吾时也公表用为正言司諌则可否则中秘书可两宰相有违言卒以自祸也知人才而弃之不用公表乃通判保州作娱山亭以自处焉属知无极县嵩山晁説之为之记代还乞管勾亳州眀道宫满始从吏部选得通判宿州受代复乞管勾南京鸿庆宫满复从吏部选通判邓州尝叹曰専城则弱不能顾贰能者亦可以少过矣乎待次乆将行朝廷除通判邓州者昜公表颍昌府待次众谓颍昌殆若韩氏之邑也前后治声踵武为之甚昜亦有甚难公表则人无以誉毁之受代乞提防杭州洞霄宫无防何诏悉罢庶官之领宫祠者乃例至京师甫数日即还许曰吾将老矣宣和三年春小疾遂以朝奉大夫致仕时已筑别第为清静之所布裘事香火杜门特不废赋诗闰五月甲子中夜命其子冕曰吾死求埋铭于晁以道其敛以僧衣棺窆之制以僧律出韵语六非诗非铭非搢绅学士之所与知者又命律师诵戒律三稽首席右胁以卒年五十有三是年十有一月冕亦卒弟琯以明年正月朔旦葬公表及冕于灵井世墓之次悉不敢防遗令俾説之铭之呜呼韩氏一门内外韦数百而不同其于公表则一也尊者之礼或为公表降焉卑者师公表则又称之曰兴家之良也公表恭于所事至于勤力疲而不已礼在财贿者视万金犹一钱也其自奉也薄食味甚于寒人上世之产辞之虽文房之珍亦不顾一切给用无毫髪长物殆不知天地间孰为彼己也其于朋友则信矣然寡交逰不过海内数人恂恂然唯恐其为不善使不得友斯人若前日时与物并流而泾渭不杂也哀女子于门而同寒异温也要是简而礼者也广而俭者也柔而不犯者也能言而能不言不可亲而不得以疎者也油然如将可越而终不可及者也或亲且旧从游终身而莫能器之况近臣上防所荐之言岩廊云霄不接之势可得而举之乎惜也逝矣余亦何言哉虽然甚乎其诗之类也珪璧含辉肄逺之士则曰似谢康乐近则似韦苏州不知亲其大父之自也世徳于是而在其可泯不传乎必有旁罗逺搜以帙之者母江邻防舍人之女妻章丞相郇公之孙二女一既嫁而卒一尚幼章卒时公表年三十嵗未有子公卿多欲女之公表不可吾族兄无咎自视其女之才地谓公表必不我辞乃亦谢之曰方有独往之愿也不复纳室且人生当玉帛自陈无用人幅之铭曰周室不竞孰共其守王曰韩氏尔其昌阜我家日偷尔唯用旧韩肖王言百世令胄宋则忠宪当天下昼一门八龙少师用未究有子有孙长孙是茂既滋其徳不俾而夀旧章何观廊庙何觏乃知不亡髙出嵩岫我斯铭之以觉不朽
　　宋故太孺人阮氏墓志铭
