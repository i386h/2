<!-- { "loadSidebar": true } -->
　　【与少室李拾遗书】   
　　（诸本室下有山字，李下有渤字。今从蜀《苑》、《新书》。此书作于元和三年，公时尚为博士。据《新史》，渤有传，字浚之，刻志于学，隐少室。元和初，户部侍郎李巽，谏议大夫韦况，交章荐之，诏以右拾遗召。于是河南少尹杜兼，遗使持诏币，即山敦促。渤上书谢：“昔屠羊说有位三旌，禄万钟，知贵于屠羊，然不可使妄施。后贱贾也，犹能忘己爱君；臣虽欲盗荣，以济所欲，得无愧屠羊乎？”不拜。洛阳令韩愈遗书云云。渤心善其言，始出家东都。每朝廷有缺政，辄附章列上，即此书也。然公尝为河南令，而未尝为洛阳令，史之误，类如此。以公之集，考史之载，其差误盖不止此云耳。此书虽不见于正集，而史载之，则知《外集》之文，亦未可轻议其非也。渤元和九年起为著作郎，太和中，终太子宾客。）   
　　十二月某日，愈顿首。（或无此八字。）伏承天恩，诏河南敦谕拾遗公，（拾遗公，《新书》作遗公，篇内并同。）朝廷之士，引颈东望，若景星凤皇之始见也，争先睹之为快。方今天子仁圣，小大之事，（小大，《举正》作大小，恐误。事，或作士。）皆出宰相，乐善言，如不得闻。自即大位已来，于今四年，（宪宗以永贞元年即位，至今四年，即元和三年也。）凡所施者，无不得宜。（者，或作为。凡所施者，《新书》作“凡所出而施者”。）勤俭之声，宽大之政，幽闺妇女，草野小人，（草，或作山。人，《新书》作子。）皆饱闻而厌道之。愈不通於古，（愈，或作某。於，或作于。）请问先生，世非太平之运欤？（或无世字，非作匪。《新书》作“兹非太平世欤”。）加又有非人力而至者，年谷熟衍，符贶委至。若干纪之奸，不战而拘，强梁之凶，销铄缩栗，迎风而委伏。其有一事未就正，自视若不成人。（《新书》无自字。视，或作是，非是。）四海之所环，无一夫甲而兵者。（而，作与。）若此时也，（若上或有未有字。）拾遗公不疾起，与天下之士君子，乐成而享之，斯无时矣。   
　　昔者，孔子知不可为，而为之不已，足迹接于诸侯之国。（或无足迹字，）即可为之时，自藏深山，牢关而固距，即与仁义者异守矣。想拾遗公冠带就车，惠然肯来，舒所蓄积，以补缀盛德之有阙遗，（或作遗阙，《新书》无有、遗二字。）利加於时，（利下或无加字。加於，《新书》作加于。）名垂于将来，踊跃悚企，倾刻以冀。（倾，或作顷。）   
　　又窃闻朝廷之议，必起拾遗公。使者往若不许，即河南必继以行。（或无即字。）拾遗征君若不至，必加高秩，如是则辞少就多，（则，或作即，《新书》无则字。）伤于廉而害于义，拾遗公必不为也。善人斯进，其类皆有望于拾遗公；拾遗公倘不为起，使众善人不与斯人施也。（或无使字。也，或作者。今按：此句疑有误。）由拾遗公而使天子不尽得良臣，君子不尽得显位，人庶不尽被惠利，其害不为细。（人庶，或作庶人。）必望审察而远思之，（而下或有长字。远，《新书》作谛。）务使合于孔子之道。幸甚！愈再拜。   
　　【答刘秀才论史书】   
　　（刘秀才或云名轲，字希仁，集中不他见。公是时为史馆修撰，刘作此书以勉之。柳子厚有与公《论史官书》曰：“前获书言史事，云具《与刘秀才书》，及今乃见书稿，私心甚不喜”云云。反复论辨，皆以公为不肯任作史之责，则柳所见，即公此书也。李汉自谓“收拾遗文，无所失坠”，乃逸此篇于正集之外，岂以其尝为子厚所辨驳而遂弃欤？或问张子韶曰：“退之与《刘秀才论史书》，言作史不有人祸，必有天殃。子厚以书辟之，其说甚有理。退之所论似屈。”子韶曰：“此亦退之说得未尽处，想其意亦不专在畏祸，但恐褒贬足以贻祸，故迁就其说，而失之泥，宜为子厚所攻。”）   
　　六月九日，韩愈白秀才。（或无此九字。或作“某月日，韩愈白，刘君足下”。）辱问见爱，教勉以所宜务，敢不拜赐。愚以为凡史褒贬大法，《春秋》已备之矣。（为，或作谓。）后之作者，在据事迹实录，则善恶自见。（或复出“实录”二字。见下或有矣字。）然此尚非浅陋偷惰者所能就，况褒贬邪？   
　　孔子圣人作《春秋》，辱于鲁、卫、陈、宋、齐、楚，卒不遇而死；齐太史氏兄弟几尽；（或无氏字。《左传》襄二十五年，太史书曰：“崔杼弑其君。”崔子杀之，其弟嗣书而死者二人。南史氏闻太史尽死，执简以往，闻既书矣，乃还。）左丘明纪春秋时事以失明；（司马迁《报任安书》曰：“左氏失明，厥有国语。”）司马迁作《史记》，刑诛；（《汉书》：天汉二年，李陵降匈奴，迁盛言陵忠，武帝以迁诬罔，下迁蚕室。）班固瘐死；（和帝永元初，洛阳令种兢以事捕固，固死狱中。洪庆善云：“瘐音愈，囚以饥寒死也。”今本误作疲，或作瘦，或作废，皆非是。）陈寿起又废，卒亦无所至；（寿字承祚，仕蜀为观阁令史，遭父丧，有疾，使婢侍药，乡党以为贬议。后以母忧，母遗言葬洛阳，寿遵其志，又坐不归葬，竟被贬议。）王隐谤退，死家；（隐字处叔，晋太兴初，官著作郎，为虞预所斥，竟以谤黜，归死于家。）习凿齿无一足；（凿齿，字彦威，襄阳人，以脚疾（居里巷。）崔浩、范晔赤诛；（浩字伯深，后魏人，著《国书》三十卷。太武帝太平真君十一年，以罪夷其族。晔字蔚宗，宋人，删众家《后汉书》为一家之作。文帝元嘉二十二年，谋反伏诛。赤或作“赤族”二字。）魏收夭绝；（收字伯起，著《后魏书》一百三十卷。北齐后主武平三年卒，无子。夭或作天。）宋孝王诛死。（孝王事高齐，为北平王文学，撰《关东风俗传》三十卷。周大象初，预尉迟迥事，诛死。）足下所称吴兢，（兢撰《梁》、《齐》、《周》史各十卷，《陈史》五卷，《隋史》二十卷，天宝八载卒于恒王傅。）亦不闻身贵，而今其后有闻也。（或无今其字，或无其后字。）夫为史者，不有人祸，则有天刑，岂可不畏惧而轻为之哉！   
　　唐有天下二百年矣，圣君贤相相踵，其余文武之士，（士上或无之字。）立功名跨越前后者，不可胜数，岂一人卒卒能纪而传之邪？（能上或无复出卒字。《司马迁传》：“卒卒无须臾之间。”颜曰：“促遽之意也”。）仆年志已就，衰退不可自敦率。（或无就字。敦率，犹敦勉也，或作敢为，或无此二字。今按：此二字，恐有脱误。）宰相知其无他才能，不足用，（他上或无无字。）哀其老穷，龃龉无所合，不欲令四海内有戚戚者，猥言之上，苟加一职荣之耳，非必督责迫蹙令就功役也。（就下或有其字。）贱不敢逆盛指，行且谋引去。（且，一作自。）且传闻不同，善恶随人所见。（传闻，或作传云闻见。）甚者，附党憎爱不同，巧造语言，凿空构立善恶事迹，于今何所承受取信，而可草草作传记，令传万世乎？（或无乎字。）若无鬼神，岂可不自心惭愧；（自心上或有可字，非是。或无心字。）若有鬼神，将不福人。仆虽，亦粗知自爱，实不敢率尔为也。   
　　夫圣唐钜迹，（或无圣字。）及贤士大夫事，皆磊磊轩天地，决不沉没。（《文苑》决下有必字，又云蜀本作“落落掀天地”，而无必字。又按：“决，或作决地，或作抉地。”今按：古潮本，轩亦作掀，而无必字。盖因柳子厚书云，所云“磊磊轩天地者，决必沉没”，故诸本或误加必字耳。今从《柳集》作轩，从潮本去必字。）今馆中非无人，将必有作者勤而纂之。（将必或作必将。）后生可畏，安知不在足下？（或脱“不在”二字。）亦宜勉之！愈再拜。   
　　【与大颠师书】   
