<!-- { "loadSidebar": true } -->
　　顷捧来示，欲以要事为托；本应闻命速行，何敢作态迟缓！但弟知此系无他事，盖实欲嘱以住社执笔事也。弟素性偷闲，本来守拙；故在家撰文则乐，住社执笔则否。不特眠食有以自由，亦且啸歌可以自得：其厚糈丰饷，非所求也。前日所以允社中暂往者，因来信迫切，言陈君患痈颇重、杨君归祭甚急，社中乏人经理云云。弟月受社金，敢不分劳！现杨君不日将到，陈君疾愈已来；弟确实愿在家仍旧以一半精神教读、一半精神撰文耳。若五月初旬亦拟到墩逍遥，立候光耀；既可与诸君畅叙，且可向报社纵观。住社之事，实谢不敏。伏维见原，不胜为荷！
　　·与林君（己亥）
　　前日茅斋一叙，论文之余，继以棋、酒，畅畅何如乎！仆与汝南谈经史古今、与仙根谈骈俪歌行、与钝庵谈诗古文辞，皆极快意；杯中吐气、耳畔生风，不减曹景宗之饮生黄獐、宋景文之效庖羊羔也。今汝南已宿草，仙根又遁；钝庵再去，风雅寂寞，伤如之何！得阁下霏霏玉屑，不减前辈风流；恍佛犹见当年焉。
　　论儒行，莫如汝南；若仙根，浮华耳。钝庵未知若何？以意揣度，操持当非仙根比，惟天才须让仙根：高步至博，雅亦不让也。
　　·与及门傅重辉书（辛丑冬）
　　前月夜间遇旗后人陈木森，年方十八。云被人诬陷入狱，系台北多时；释出无赀，归途苦远；家有老母，门无少弟；须到山城，始有亲友。聆之令人凄恻！故仆与蔡君念淙为之从邮附信陈家，仆资以银角、蔡资以旧衣；仆亦恐其言有未实，故未敢多赠。特给一信，俾其沿途南返，向贵处告贷。倘若非台南人，断无故行数十里，向贵处贷数百钱之事。又恐其流荡习惯，则不必定为南人；亦有时而到贵地，故为限以三日。今阁下得仆所付他之书，已在所限十余日之后，自可不必给他；即给他，亦不必重叠若斯。况其言又与仆书中不符，则其人、其言皆在不可信之例矣。此一串青蚨，未免供老荡子唱「莲花落」也。但此亦小可之钱，亦属小可之欺；而阁下勇于为善之心、急于賙人之谊，即此而具，则量莫大焉。以后凡有类于此者，仍须依此而行，不可有改。盖受欺之事小，救人之功大；宁可以为善蒙受欺之名，断不可以受欺沮为善之心！惟阁下自能体此意，不必多赘。
　　·与家韫岩孝廉书（壬寅）
　　鱼雁之违，倏忽三载；然此心无时不念兄处也。前所惠二信，皆有捧入。但到时均隔二、三月之久，弟以信滞若此，因之懒于寄信；疏忽之罪，维吾兄曲宥焉！
　　弟自世变以来，家庭间亦顿形变态；盖既不能得故国之名以亢宗、又不愿谋外国之利以炫俗，视韩王孙钓竿、苏季子敝裘，相去无几。故自日本据台之明年，即时萌分爨志；惟戊戌、己亥二年砚入较丰，始不复言。迨去年庚子，砚田又啬，报馆笔资又被亏欠；家兄遂决然与弟分析，弟亦慨然听之。先人所遗，约略分出；其中琐碎鄙情，总有不堪悉言之处。先人之业归其掌管，弟今所拥者数百卷之书籍、所食者数百金之利息、所藉者十余生徒之修脯；以此度日自足，亦觉万石君之贵、千头奴之富不与易耳。然家兄儿子长大，有恃无恐；弟则幼子弱息，事事皆一身自任，不免有时尘状■〈亻孔〉偬。每欲为兄一道衷曲，惮于缕述，故辄中止；若约略裁答一纸浮词，又同外人，不如不寄之为愈也。
　　弟于酬世文字，年来不着一字；惟歌诗则时为之。有漳州邱菽园孝廉托新竹王君征题图咏，为题三图；一图借名陈君，其知弟与否，弟未知之；未稔兄知其人否？
　　·与邱菽园（壬寅）
　　比维岳嵩闻望，湖海襟怀；元龙之楼百尺，杜陵之厦万间。遥企之余，神往无已！弟鹿鹿风尘，蛩蛩海岛。沈炯韬晦，有怀通天；杜坦伧荒，无途归晋。比之吾兄故国人物、中华阀阅，区以别矣。
　　日前并拜双函，如获五朵；虚誉之施，不胜赧受！但所托友竹向尊处抄录海内题图之诗，不见寄来；渴怀仍未有已也。尊着「五百石洞天挥麈杂录」，末谂竣雕否？如寿梨枣，敢乞惠赐一部；使桓谭得珍子云、太玄，将异域亦有升庵遗笔焉。其题图之作，自觉美不胜收。敢请择五古、七古之尤者，命侍史代录付下；则因茂伦渊鉴以广识，海内名人见所未见、闻所未闻，何快如之！
　　翘首天南，惠我好音！
　　·三约诗会不果赴，戏与峻堂（癸卯）
　　前日复上一封，渴待回音。乃望眼欲穿，洎此十四夕始下羽檄，即期以诘朝就道；教弟办装无及。是阁下楸枰约客牋，乃阁下重关逐客令也；与夫司马穰苴故刻师期以误庄贾头颅，何以异乎！比之旧时棘战，明是大宗师特出缩脚题，以窘英雄入彀耳。若立法取威之始，欲治弟以屡次逗遛觞政之罪，立即发黑龙江墨君边充当苦差，固当俯首，对簿无辞。或稍缓宽典，量予薄罚，即家中使受金谷酒数，俾得效命文行，则后月风鹤少警，亟应首告奋勇，故将军即投袂往矣。此倾肝胆，无任悚惶！
　　·代施某呈「观会日记」小启（甲辰）
　　赛会之事，所以开民智、格物理，萃天下之精英，而拓寰海之见闻也。故泰西各学，莫不有会：士有文学会、农有农业会、商有商务会、工有工艺会，以至天文、舆地、光、电、化、重、测算、医、绘、机、运、渔、植种种俱各有会。而联小会以成大会、合数会以成广会，则莫要于博览会；其初英国行之于伦敦，其继法国行之于巴里，其后奥国行之于维也纳、美国行之于纽约、行之于费里地费，日本行之于东京。近年则英再举于爱尔兰、美再举于芝加科、法再举于巴里，于是日本今年再举于大阪。某为海外民，于此事不无矮人观场之叹！
　　蒙厅长某公殷殷诱掖，谓施姓为海外豪族，不可无人以游于其国；遂汲引某以与于斯游。所过名山大川、所阅珍禽奇兽、所见穷巧极工、所历风土民情，寓之于目而会之于心；某不敏，窃恐有得辄忘，因遂笔之于策而成斯记。博雅者，将视为兔园册耶、獭祭簿耶、鼠璞编耶！然某以渺焉一身逐队观光，穷三岛九道八十六国之胜，为地三千余里、为时四十余日；覼缕笔陈，积成寸帙，窃以为「东京梦华录」不是过也。是为启。
　　·与王箴君（丙午）
　　昨见台北报文内有「食文字报」一条（报为箴所作，盖欲游扬其兄也），将仆与蔡纨裤并列，未免蹧蹋人甚。因令兄惠来「诗话」数部，又频道近日窘况；以友谊，故特与诸君共为微薄之赠。报中何以单指仆一人？味其意，若以为有酬于友竹者；然实未尝付诗往也。
　　况前话于仆，谓「各体精工」，亦是常语；实则仆平日虚声尚不止如所云。尚存有诸公手评，略可充汝南月旦者。如陈文騄太史「四县观风卷」，则评为歌谣似白香山、论议似王景略；孙传衍太守（「四县观风」）则评为策论追踪贾、苏，赋颂抗手班、扬（原评甚长有八百余字）。弱冠时，蔡嘉瑴二府则评云：『童军此才，定是景星、庆云』（此评亦颇长）；罗太尊大佑场中评；亦谓『诗有仙韵』。其余诸公，尚多尔尔。此虽前辈宽奖，未可据为定评，然而友朋谀词，尽可作骈牳观矣。中年以后，回视虚名，尤不值一吷！前夜遇梅樵君，亦与为令兄谋馈贫粮；今见此报文与激扬风雅之心大相刺谬，行作谢■〈艹沦〉闭口矣。
　　·与王则澍
　　海天万里，胡、越一方。每念友朋，辄觉神伤；况为十年不见之故人也！昨得温陵双鲤，俨见春风一面；何快如之！
　　读来书，知去年遭郭有道之忧，令人不胜哀怛！恨波涛遥阻，音讯鲜通；未获效孙威直之执素绋、徐孺子之进生刍耳。吾兄因是而有浮海之心，想亦大丈夫不得志于时者之所为；所谓「余马欲东，安能郁郁久居此乎」！但中国虽已废科目，虽即轻读书，终是彼都台笠之风，去人不远；决远胜外国之学同溲勃、道在屎溺也。弟与兄暌违甚久，契阔已多；兄倘能来，正如空谷之中，忽闻跫跫足音，有不喜同天降者耶！书中谓弟近况颇佳，此言误矣！沈礼明之沦河北、王深宁之寄甬东，岂肥遯时乐饥地哉！台湾以章甫为文身、以衣冠成裸国，兄决不可不作前度刘郎，一驰域外之观。然若遂以为菟裘计，则其事良左！此间悉索敝赋，杼柚其空。在地之人民，已苦无遗利；来游之客子，安望有余润！况旧时素封家，半以绅士辈为津筏；纵甚悭吝之人，一主东道，自莫敢不供其扉屦。今则时迁地易，九儒仅居十丐之上。彼族之官吏，每以读书为无职业之人，载之户籍，明用稽查；今且悬之禁令。此境此情，何堪回想！弟在此地，非不欲笔耕而墨织；无如举国之人，皆以通译音为奇材，而以通诗书为废材，更从何处求徒侣乎！一二村夫子咿唔度日，每须向所属官厅恳求许可，百不获一；而又限之以短晷，束之以异例。有时官雇之教员一出，辄来踞上坐，肆嘲骂；真真牛溲、马渤之不如矣。以吾兄宿学多文，若来此间，弟要当与兄之亲友预谋位置，别开生面；勿使与乡学究争一日之长，则进退自绰绰然有余地。然闻兄在西岑，馆膳有百余金，弟方企羡之不胜；而兄乃厌之，欲求于海外。岂果东方之人以西方为佛国，而西方之人又以东方为佛国也耶！兄试拭目而俟，弟他时若不作杜坦归晋、温峤过江，将有如此水！
　　●文选（四）
　　诗话
　　·诗话
