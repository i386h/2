<!-- { "loadSidebar": true } -->
　　大王有功徳于此土之人茍有雨之忧无不祷于大王其祷之也则无不昭答如影响之随至斯民之心归之如父母信之如蓍蔡者有年于此矣间者上天降灾阳愆隂伏嘉生百物不蒙滋润熹等乃大速乱于厥祷祠之事罔克专于大王懈惰弗防咎由熹等而使千里之民田畴涸枯禾稼槁悴今其甚者有若燔灼矣虽并走羣望恳祈备至而云气将交旋即解驳焦然不能有肤寸之合秋阳益骄燥烈殊甚物之蒙害日以益深若自今以往三日不雨则千里之民所恃以为生者荡析无余而无以为食其老弱将转乎沟壑而死少壮者将散而为贼盗以争其旦夕之命其祸乱之至岂有所极哉失今不捄三日之后大王虽顾而哀之不可拯已故熹等私窃计议以为莫若奔走归诚请命于大王之祠下大王若哀其迫切赦其前愆有以惠绥之则三日之内熹等斋宿以俟休命三日而不应则是大王终弃絶之熹等退而恐惧以待诛殛不敢复进而祷矣恭惟大王阖辟造化一雨之恩盖其余事诚有意哀此千里之民则愿无爱而亟为之熹等之愿也拜伏于庭不胜哀叩恳切之至谨告
　　广佑庙谢雨文
　　天乆不雨苗之秀而将实者秋阳暴之日以憔悴田将无以为收人将无以为食大命近止罔或不忧我父子兄弟是用夙夜不遑啓居更相告语奔走罗拜于祠之庭而请命焉君王顾哀昭答如响祷之明日甘泽沛然昼雨宵零越五六日而未艾岗陵渐润草木蕃滋孰是嘉生而不丰好徳宏施普恩大泽深夫岂可以言报顾无以自致其拳拳率脩故常只荐苹藻惟君王降佑歆享则斯人之愿也
　　丰利侯祈雨文
　　熹多病不才滥尸郡寄修政不徳以干隂阳之和自秋以来天乆不雨早稻虽已收成而晚田不免告病吁嗟之祷徧于羣望而嘉泽未应风日益高气日益寒云既合而复离禾既秀而不能有以实也朝兢夕惕不遑啓居惟侯聦明乆食兹土雨之柄惟厥攸司日者虽已致祠惧或不能蠲洁以达诚意欲躬走谒又恨符印之守不克以前谨遣某官奔告祠下而熹只率僚吏拜送于门西望叩头再拜以请惟侯哀矜赐之一雨以卒终嵗之惠则岂惟吏之不良获免于戾而邦人父子实蒙其休所以报事侯者其敢有懈也
　　祈雨文
　　间以旱灾奉诏致祷阅月逾时雨不可得稻之早熟者什失八九而吏之所以为礼乐与辞者亦既竭矣欲取水湫渊罢祠祀而专力乎人事之备则又念夫稻有晚出而未就者不能无冀幸于万一于是感叹愤激不能自己躬诣灵湫而冀于有神请复与神为三日之期以聴休命惟神受职帝庭降食兹土以福其人为事今人之急如此神若弗闻亦何神哉若三日不雨雨而不周且浃于四封惟天聦明吾恐神之不得安其室神尚聴之毋忽
　　秋报祝文
　　春祷秋报国有令典嵗虽不登而有司不敢废亦不敢以怠比者徧祷于神神非不加贶于民也直后时而蒙休者浅尔爰陈嘉荐敬修常事神其顾歆益惠我民
　　祈晴文
　　东土之民荐罹水旱其幸免于沟壑者指二麦以救朝夕之急而又相与戮力事农以冀有秋其得失之筭死生系之非常嵗比也乃今天雨不休湖水泛滥小麦之未收者亦既折腐不得以食而新苗未立水没其颠又将无复西成之望吏民忧惧术无所施惟神威灵作镇兹土其必以顾而哀之汛扫浮隂锡以晴霁则神之惠也民之幸也熹等滥将使指实分顾忧敢不齐祓再拜以请惟神鉴之谨告【禹庙云王威神在天降食兹土】
　　谢晴文
　　乃者以水潦之灾有祷于神蒙神之休开廓氛翳使麦收稻植人得逭其沟壑之忧既有日矣熹等敢不躬拜祠下跪荐牲酒以答灵贶惟神歆顾终此大恩赉以丰年驱其厉鬼俾我民复得以遂其有生之乐则神之赐于兹土为无穷其食于兹土为无愧
　　祈雨文
　　吏既不徳无以媚于上下以召和气而福斯人其所以布主恩救民命者罔不惟神之依故熹往者尝輙有请于神而亦既受其赐矣然方是时霖潦之灾独环越百里之间为然若今之旱则自浙河以东为州者七无不告病捐瘠之民凛然日有狼顾之忧乃不齐祓奔走以告于神其将安所归命敢叩祠庭顿颡屏息以俟嘉应惟神幸哀怜之谨告
　　漳州谒先圣文
　　维绍兴元年嵗次庚戌四月甲申朔二十七日庚戌具位朱熹谨以清酌之奠敢昭告于先圣至圣文宣王熹緫髪闻道白首无成兹荷误恩复叨郡寄涖事之始载见祠廷永念平生恒焉内疚尚蕲啓佑俾度其心毋悖所闻以速大戾谨告
　　刋四经成告先圣文
　　敢昭告于先圣至圣文宣王先师兖国公先师邹国公熹恭惟六经大训炳若日星垂世作程靡有终极不幸前遭秦火煨烬之厄后罹汉儒穿凿之谬不惟防词奥防莫得其传至于篇帙之次亦复殽乱遥遥千载莫觉莫悟惟易一经或尝正定而熹不敏又尝考之书诗而得其小序之失参稽本末皆有明騐私窃以为不当引之以冠本经圣言之上是以不量鄙浅輙加绪正刋刻布流以晓当世上以具告熹病卧不能拜起谨遣从事敬奉其书以告于先圣先师之廷神灵如在尚鉴此心式相其行万世幸甚谨告
　　谒高东溪祠文
　　惟先生刚方之操鲠切之言一视险夷至死不变所谓一世之伟人非独一乡之善士也熹敬仰高风为日既乆又幸尝得执笔编列祠事而今日之来获拜堂下则于隠忍回互之讥若有愧焉炷香酌酒敛衽陈词伏惟先生之灵有以鉴之谨告
　　又谒高东溪祠文
　　谨以释奠之明日致祭于东溪先生高公惟公志节坚高议论英发不容何病至死弗渝顾我颛蒙旧劳向往肇兹明荐庶激懦贪谨告
　　谒李龙学祠文
　　绍兴之初公在迩列力辟和议见忌权臣出守此邦治行亦着竟以谗口去郡卧家人懐其忠建此遗烈熹愚不肖获奉余规永惟先人实同声气载瞻劒履感慨増深敢荐馨香尚祈昭鉴谨告
　　谒三贤祠文
　　谨以释奠之明日致祭于唐相国常公四门助教欧阳公高州刺史周公闽自唐世始有华风惟尔三贤实为首倡称思未泯延及于兹报事之防吏不敢废谨告
　　谒端明侍郎蔡忠惠公祠文
　　惟公忠言惠政着自中朝筮仕之初尝屈兹郡嵗时虽乆称思未忘厥有遗祠英灵如在熹虽不敏实仰高风涖事之初敬修礼谒谨告
　　谒崔綂领祠文
　　惟侯忠存报国勇不谋身厥有遗祠英灵如在我来伊始稽率故常敢荐肴觞用伸悼叹谨告
　　谒诸庙文
　　国家受天明命奄有万方分职任功幽显无间熹奉制勅来抚漳民永惟明灵实同忧寄涖事之始只款防祠敢竭愚与神为誓修身奉法节用爱人熹虽至愚不敢不勉敺除疫疠时节雨非人所能是乃神职吏有不吏神得而诛神或不神则又奚咎肴羞在列馨香发闻惟神聦明鉴此心曲
　　谒社禝文
　　社禝之神实司民命故先王之法以民为贵社稷次之而牧民者其重不得班焉肆我国家稽古立制使凡为守令者始至则亲谒于其祠所其所以爱民敬神之意厚矣熹恭承圣诏来守此邦式举旧章尚祈昭鉴谨告
　　准即位赦祭神文
　　新天子端命帝庭光临大寳敷锡海内咸与惟新防命有司式稽旧典岳只川后若古帝王义士忠臣悉严祀事庶臣分土职在布宣奉醪羞致祠下惟神鉴格歆此徳馨永佑我民以对休命
　　谒修道州三先生祠文
　　维绍熙五年嵗次甲寅八月【阙】日【阙】谨【阙】遣学生迪功郎道州寜逺县尉冯允中致祭于濓溪先生周公明道先生程公伊川先生程公于皇道体沕穆无穷羲农既逺孔孟为宗秦汉以还名崇实否文字所传糟粕而已大贤起之千载一逢两程之绪自我周翁清潇之原有严貌象欲觌无因徒有怅望吏以毁告闵然于出金少府往佐其功爰俾诸生敬陈一酹先生临之有赫无昧尚飨
　　修三闾忠洁侯庙奉安祝文
　　惟神为国上谋遭谗放逐行吟憔悴厥有离骚懐沙自沈勇赴兹水遗祠锡号帝有愍书吏惰不供神用弗宇乃今修奉亦既讫功敢馔灵神敢陈椒醑惟神降鉴永奠厥居
　　沧洲精舍告先圣文
　　维绍熙五年嵗次甲寅十有二月丁巳朔十有三日己巳后学朱熹敢昭告于先圣至圣文宣王恭惟道綂逺自羲轩集厥大成允属元圣述古垂训万世作程三千其徒化若时雨维顔曽氏传得其宗逮思及舆益以光大自时厥后口耳失真千有余年乃曰有继周程授受万理一原曰邵曰张爰及司马学虽殊辙道则同归俾我后人如夜复旦熹以凡陋少蒙义方中靡常师晚逢有道载鑚载仰虽未有闻赖天之灵幸无失坠逮兹退老同好鼎来落此一丘羣居伊始探原推本敢昧厥初奠以告防尚其昭格陟降庭止惠我光明传之方来永永无斁今以吉日谨率诸生恭修释菜之礼以先师兖国公顔氏郕侯曾氏沂水侯孔氏邹国公孟氏配濓溪周先生明道程先生伊川程先生康节邵先生横渠张先生温国司马文正公延平李先生从祀尚飨
　　归新安祭墓文
　　一去乡井二十七年乔木兴懐实劳梦想兹焉展扫悲悼増深所愿宗盟共加严防神灵安止余庆下流凡在云礽毕霑兹防酒肴之奠惟告其精爽如存尚祈鉴享
　　又祭告逺祖墓文
　　维年月日逺孙熹谨率侄某侄孙某等以酒果告于逺祖二十一公制置府君祖妣杜氏夫人之墓惟昔显祖作镇兹邦开我后人载祀乆逺封茔所寄奉守弗防他人有之莫克伸理兹用震怛吁于有司乡评亦公遂复其旧伐石崇土俾后弗迷即事之初敢谢其谴谨告
　　焚黄文
　　日者天子始见上帝于泰坛颁庆宇内凡有列于朝者皆得追荣其先以广孝治故我皇考班通九列而皇妣号比郡封圣泽所加幽显咸赖熹愚不肖乆深不泊之悲祗奉制书徒切哀陨谨以清酌时羞涓日以告伏惟恩灵对此休命谨告
　　又焚黄文
　　日者天子始郊颁庆宇内熹以职秩得从大夫之后故我亡室锡号有加恭奉制书俯仰悼叹惟尔有灵尚克嘉之谨告
　　又焚黄文
　　新天子端命帝庭钦承天序敷锡有位咸得追荣其先有司承诏遂以皇考赠中大夫之命来告于第慈顔永隔余五十年祗对宠光感涕何极谨因祭嵗恭奉制书拜手以告而熹不肖继忝从班大飨之恩复膺锡命肆我皇妣爰及故嫔亦得扳联并受祭泽丝纶异数行即荐陈尚期恩灵歆荷亡斁谨告
　　又焚黄文
　　恭惟先君天赋异质孝友之行足继前修雅健之文追古作者爵夀弗称陨于半涂施及后人叨被宠禄追荣七命始列从班而先夫人亦膺显号厚徳之报不其在兹并命帝庭玺封防检賛辞褒异视昔有加唯是音容日荒日逺生我劳瘁追养靡从祗奉命书舍爵以告涕泗摧咽不知所云尚飨
　　又焚黄文
　　君以辛亥郊恩始受大夫妻之号及今飨赉予忝近列而君之号又躐进焉念昔相从惟艰惟悴君能勤力相我实多岂意莫年宠荣狎至君之季子亦被赏延而君不少须是可悲已奉奠致诏君其聴之尚飨
　　又焚黄文
　　熹赖遗训窃位于朝获被庆恩追荣祢庙亦有年矣比以钩党废锢忧畏过深以故及今始克祗奉命书以告于寝庙惟我皇考洞视今古靡有遗情陟降如存尚克歆此丕显休命顾熹衰頽年迫告休使我皇考未跻极品而先夫人亦未克正小君之号流根之报无复后期永念及兹痛恨何极仰惟慈防俯鉴愚尚啓后人不日昌大熹瞻望恩灵不胜感慕摧咽之至谨告
　　赠官告皇考文
