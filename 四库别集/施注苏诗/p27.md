<!-- { "loadSidebar": true } -->
　　兽在薮鱼在湖一入池槛归期无误随弓旌落尘土坐使鞭棰环呻呼追胥连保罪及孥【公自注近屡获盐贼皆坐同保徙其家】百日愁叹一日娯白云旧有终老约朱绶岂合山人纡人生何者非蘧庐故山鹤怨秋猿孤何时自驾鹿车去扫除白髪烦菖蒲麻鞵短后随猎夫射弋狐供朝晡陶潜自作五栁传潘阆画入三峰图吾年凛凛今防余知非不去慙卫蘧歳荒无术归亡逋鹄则易画虎难摹【列子昔者梦为人仆数骂杖挞无不致也眠中啽呓呻呼彻旦息焉周礼小司徒之职以比追胥以令贡赋杨子纡朱懐金唐李泌传肃宗在灵武泌入议国事出陪乘舆众指曰着黄者圣人着白者山人也因赐金紫荘子天运篇仁义先王之蘧庐也止可一宿而不可以久处孔稚圭北山移文蕙帐空兮夜鹤怨山人去兮晓猿惊风俗通鹿车窄小裁容一鹿晋刘伶传常乗鹿车神仙传九疑仙人见武帝云闻有石菖蒲一寸九节可以服食郤老故来采耳杜子美丈人山诗扫除白髪黄精在又述懐诗麻鞋见天子荘子说劔篇曼胡之缨短后之衣汉张骞传堂邑父善射穷急射禽兽给食晋陶潜着五栁先生传以自况潘阆观华山诗髙爱三挿太虚回头仰望倒骑驴魏野诗从此华山图帐襄更添潘阆倒骑驴郭縁生述征记华山有三直上数千仞古诗凛凛嵗云暮淮南子蘧伯玉年五十而有四十九年非何者先者难为知而后者易为改也荘子则阳篇蘧伯玉行年六十而六十化未尝不始于是之而卒诎之以非也未知今之所谓是之非五十九非也后汉马援传戒兄子严敦书曰効龙伯高不得犹为谨敕之士所谓刻鹄不成尚类骛者也効杜季良不得防为天下轻薄子所谓画虎不成反类狗者也公乌台诗话误随弓旌落尘土坐使鞭棰环呻呼以讥讽朝廷新法行后公事鞭棰之多也追胥保伍罪及孥百日愁叹一日娱以讥讽朝廷盐法收坐妻子移乡法太急也嵗荒无术归亡逋鹄则易画虎难摹意取马援言画鹄不成犹类鹜画虎不成反类狗言嵗既饥荒我欲出竒画赈济又恐朝廷不从乃似画虎不成反类狗也】
　　再和
　　东望海西望湖山平水逺细欲无野人疎狂逐渔钓刺史寛大容歌呼君恩饱暖及尔孥才者不闲拙者娱穿岩度岭脚力健未厌山水相萦纡三百六十古精庐出游无伴篮舆孤作诗虽未造藩阈破闷岂不贤摴蒱君才敏赡兼百夫朝作千篇日未晡朅来湖上得佳句从此不看营丘图知君箧椟富有余莫惜锦绣偿菅蘧穷多鬬险谁先逋赌取名画不用摹
　　【唐王维传维善画山水平逺云势石色绘工以为天机所到汉百官表武帝元封五年初置部刺史掌奉诏条察州景帝中二年更名郡守曰太守唐百官志武徳元年改太守曰刺史汉曹参传相舍后园近吏舎吏舎日饮歌呼参闻乃反取酒张坐饮大歌呼与相和白乐天诗歴想为官日无如刾史时欢娱接賔客饱暖及妻儿杭州图经附郭二邑所管寺院内钱塘二百七十仁和六十五合三百三十五所外七邑不与焉晋陶潜传王问其所乗荅云素有脚疾向来篮舆亦足自反乃令一门生二儿共举至州元稹杜甫墓志诗人以来未有如子羙者李白尚不能歴其藩翰况堂奥乎博物志老子入胡作摴蒱宋髙祖纪桓曰刘毅家无儋石之储摴蒱一掷百万南史栁恽传武帝尝曰分其才艺足了十人韩退之赠崔立之诗朝为百赋犹郁怒暮作千诗转遒后汉张衡思赋回志朅来从谋获我所求夫何思名画録李成工山水营丘人也世号李营丘韩退之画记独孤生申叔者始得此画而与余弹棊余幸胜而获焉明年至河阳座有赵侍御者见之慼然进曰噫余之所手摹也】
　　游灵隐寺得来诗复用前韵
　　君不见钱塘湖钱王壮观今巳无屋堆黄金斗量珠运尽不劳折简呼四方宦游散其孥宫阙留与闲人娱盛衰哀乐两须臾何用多忧心郁纡谿山处处皆可庐最爱灵隐飞来孤乔松百丈苍髯须扰扰下笑栁与蒲髙堂防食罗千夫撞钟击鼓喧朝晡凝香方丈眠氍毹絶胜絮被缝海图清风徐来惊睡余遂超羲皇傲几蘧归时栖鸦正毕逋孤烟落日不可摹
　　【钱塘记唐元和中议筑塘防海塘始开募致土石一斛与钱一千来者如云旬月而塘成因名钱塘五代史吴越世家钱氏自唐末有国兼有两浙防百年宋兴俶朝太祖厚礼遣还国太平兴国三年诏俶来朝俶举族归于京师国除王子年拾遗记后汉郭况庭中起髙阁置衡石其上以秤量珠玉阁下有藏金窟列武士卫之刘禹锡泰娘歌斗量明珠鸟传意晋宣帝纪王凌曰凌若有罪公当折简召凌何苦自来帝曰以公非折简之客故耳十三州记灵隐山青岩晋咸和中有僧登之叹曰此是中天竺国灵鹫山之小岭不知何年飞来晋殷浩传松栢之姿经霜犹茂蒲栁弱质望秋先零释氏要览唐显庆中王防使西域至维摩示疾之室遗址叠石为之防躬以手板縦横量之得十笏故号方丈风俗通织毛褥谓之氍毹三辅黄图武帝温室殿规地以賔氍毹杜子美北征诗海图折波涛旧绣移曲折天吴及紫凤颠倒在短褐晋陶潜传甞言髙卧北牕之下清风飒至自谓羲皇上人荘子人间世伏羲几蘧之所行终而况散焉者乎注几蘧古圣君名毕逋注见三巻陪欧阳公燕西湖】
　　戏子由
　　宛丘先生长如丘宛丘学舍小如舟常时低头诵经史忽然欠伸屋打头斜风吹帷雨注靣先生不愧旁人羞任从饱死笑方朔肎为雨立求秦优眼前勃豀何足道处置六凿须天游读书万巻不读律致君尧舜知无术劝农冠盖閙如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旂旄重楼跨空雨声逺屋多人少风骚骚平生所慙今不耻坐对疲氓更鞭棰道逄阳虎呼与言心知其非口诺唯居髙志下眞何益气节消缩今无几文章小伎安足程先生别驾旧齐名如今衰老俱无用付与时人分重轻【宛丘注见前巻史记孔子世家孔子长九尺有六寸人谓长人而异之曲礼君子欠伸撰杖屦潘安仁秋兴赋劲风戾而吹帷荘子外物萹室无空虚则妇姑勃豀心无天游则六凿相攘南史梁元帝之败尽焚图书曰读书万巻犹有今日唐沈全交嘲诮词评士不读律博士不寻章韩退之诗致君岂无术自进诚独难班固西京赋绂冕所兴冠盖如云韩退之送穷文太学四年朝虀暮盐又赠张籍时吾老嗜读书余事不挂眼晋职官志州郡置刺史别驾治中从事唐地理志杭州余杭郡秦始皇本纪作前殿阿房上可以坐万人下可建五丈旗庾信小园赋风骚骚而树急天惨惨而云低世说王弼见何晏自説注老子防意晏多所短不复作声但应喏喏史记赵世家简子曰诸大夫朝徒闻唯唯杜子美贻栁少府诗文章一小伎于道未为尊公乌台诗话任从饱死笑方朔肎为雨立求秦优意取东方朔传侏儒饱欲死及滑稽传优旃谓陛楯郎我虽短幸休居言弟家贫官卑而身材长大所以比东方朔陛楯郎而以当今进用之人比侏儒优旃也读书万巻不读律致君尧舜知无术是时朝廷新兴律学轼意非之以谓法律不足以致君于尧舜今时又专用法律而忘诗书故言我读万巻书不读法律盖闻法律之中无致尧舜之术也劝农冠盖閙如云送老虀盐甘似蜜以讥讽朝廷新差提举官所至苛细生事发摘官吏惟学官无吏责也弟辙为学官故有是句平生所慙今不耻坐对疲氓更鞭棰是时多徒配犯盐之人例皆饥贫言鞭棰此等贫民轼平生所惭今不复耻矣以讥讽朝廷盐法太急也道逄阳虎呼与言心知其非口诺唯是时张靓俞希旦作监司意不喜其为人然不敢与争议故毁诋之为阳虎也】越州张中舍夀乐堂【熙寜五年签书公事太子中舎张次山字希元创建张建康人号能吏】
　　青山偃蹇如髙人常时不肎入官府髙人自与山有素不待招邀满庭戸卧龙蟠屈半东州万室鳞鳞枕其股背之不见与无同狐裘反衣无乃鲁张君眼力覻天奥能遣荆棘化堂宇持颐宴坐不出门收揽竒秀得十五才多事少厌闲寂卧看云烟变风雨笋如玉筯椹如簮强饮且为山作主不忧儿辈知此乐但恐造物怪多取春浓睡足午牕明想见新茶如泼乳
　　【后汉厐公传居岘山之南未尝入城府汉张禹传忽忘雅素注素故旧也卧龙山在越州汉匡衡传富贵在身而列士不誉是有狐白之裘而反衣之也韩退之荅孟郊诗规模背时利文字覻天巧荘子渔父篇左手据膝右手持颐以聴维摩经心不住内亦不住外是为宴坐不断烦恼而入湼槃是为宴坐能如是坐者佛所印可三国志厐统传今抜十失五犹得其半任彦升让吏部表拔十得五尚曰比肩晋书王羲之曰正頼丝竹陶写常恐儿辈觉损欢乐之趣荘子天运篇名公器也不可多取茶苑汤少茶多则乳靣聚】
　　姚屯田挽词
　　京口年来耆旧衰髙人沦防路人悲空闻韦叟一经在不见恬侯万石时贫病只知为善乐逍遥郤恨弃官迟七年一别真如梦犹记萧然瘦鹤姿
　　【建康实録孙权于朱方筑城因京岘山谓之京镇又因门谓之京口晋习凿齿着襄阳耆旧传汉书韦贤传邹鲁谚曰遗子黄金满籝不如教子一经石奋传景帝曰石君及四子皆二千石乃举集其门因号万石君少子庆为相諡恬侯后汉东平宪王传显宗诏曰日者问东平王处家何等最乐王言为善最乐其言甚大副是要腹矣王仲宣赠蔡子笃诗风流云散一别如两白乐天诗病瘦形如鹤】
　　送岑著作【岑著作梓州人名象求字岩起时以提举梓州路常平还蜀故诗云惟应故山梦随子到吾庐】
　　懒者常似静静岂懒者徒拙则近于直而直岂拙欤夫子静且直雍容时巻舒嗟我复何爲相得欢有余我本不违世而世与我殊拙于林间鸠懒于冰底鱼人皆笑其狂子独怜其愚直者有时信【平声】静者不终居而我懒拙病不受砭药除临行怪酒薄已与别泪俱后防岂无时遂恐出处踈惟应故山梦随子到吾庐
　　【李白送蔡山人诗我本不弃世世人自弃我诗召南鹊巢疏云鸠拙于营巢礼记月令鱼上冰盖未解冻之时鱼于冰下自藏也许慎说文砭以石刺病也】
　　吉祥寺赏牡丹
　　人老簮花不自羞花应羞上老人头醉归扶路人应笑十里珠帘半上钩
　　【晋谢安传羊昙尝因石头大醉扶路唱乐不觉至西州门杜牧之赠别诗春风十里扬州梦巻上珠帘总不如】
　　吉祥寺僧求阁名
　　过眼荣枯电与风久长得似花红上人宴坐观空阁观色观空色即空
　　和刘道原见寄【刘道原事见第三巻送道原归觐南康诗注】
　　敢向清时怨不容直嗟吾道与君东坐谈足使淮南惧归去方知冀北空独鹤不须惊夜旦羣乌未可辨雌雄庐山自古不到处得与幽人子细穷
　　【后汉郑传从马融受业毕辞归融喟然曰郑生今去吾道东矣魏志郭嘉传刘表坐谈客耳汉汲黯传淮南王谋反惮汲黯曰黯好直諌守节死谊至说公孙如发防耳左传冀之北土马之所生韩退之送温造序伯乐一过冀北之野而马羣遂空淮南子鸡知将旦鹤知夜半诗小雅具曰予圣谁知鸟之雌雄王注先生诗案云以讥当今进用杂乱无分别也】
　　和刘道原咏史
　　仲尼忧世接舆狂臧谷虽殊竟两亡吴客漫陈豪士赋桓侯初笑越人方名髙不朽终安用日饮无何计亦良独掩陈编吊兴废牕前山雨夜浪浪
