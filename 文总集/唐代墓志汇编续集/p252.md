<!-- { "loadSidebar": true } -->
唐故清河张公合墓志铭并序张氏之先，轩辕黄帝之苗裔，罗公之胤族。黄帝时，蚩尤作乱，遂诏罗公设筹策以讨妖，纷计沉模而殄凶，□公名既重，遂封南阳郡，因为氏焉。因官逐俸，为魏郡人。皇祖讳伸；词峰蕴异，德行崇清，孝悌成家，徽猷可庆。皇考讳用，字元用；天资间器，儒行深沉，抱冰雪於心怀，含冲鬲於情腑，量如沧沼，德厚丘岑，爱育慈弘，规模远著。岂图天不＊遗，锺祸早日，享龄六十有七，於咸通六年五月廿五日，终於私第。先夫人高氏，始结婚罗，同牢合卺，不幸芳年，早归泉壤；再娶熊氏，夫人笄年礼嫔，恨孤鸾之失影，独守空闺；俪质温柔，习曹家之诫；风仪轨范，不异娅姜。何期疾构瘿缠，秦医颇救，享年七十有九，乾符四年四月二十六日终於私第。嗣子三人：长曰行准，次曰行俨，幼曰行存。每号天而进涕，泣血绝浆，摧毁形容，贯五情而荼切，昊天罔极，莫报劬劳。今遇良辰，玄堂再启。幽重闭，非麻姑而颇穷；泉路冥深，变桑田之莫究。神＊一闭，永隔幽明，窀穸既期，佳城以备，即於乾符四年冬孟月旬有二十七日葬於冠氏县东北二十五里先茔之右平原，礼也。其坟势西俯长途，接燕魏之广陌；东近枯津，连屯河而遐杳。犹恐陵移谷改，海变成田，以刊贞石，故彰厥美。词曰：
张公，家重儒林，玄堂一闭，幽路冲深。冥冥蒿里，垄树风吟，千终永世，幽邃难穷。
（录自《隋唐五代墓志汇编》江苏山东卷第一册）
№乾符０１９
【盖】
大唐故吴府君墓志铭
【志文】
唐故盐州监军使正议大夫行内侍省内府局令员外置同正员上柱国赐紫金鱼袋吴公墓志铭并序　前摄广州南海县令朝议郎试太常寺协律郎宗昌邺撰公讳全缋，字修己，无肇之清风，自史汉为贤哲之领袖，迄於盛唐，讵可殚叙。公即濮州濮阳郡之望也。曾祖赐绿、富平镇监军使、朝议郎、行内侍省内府局令、上柱国，讳晏，璋雅器，礼乐冲和，声振寰中，韵清寒。祖义昌军监军使、正议大夫、行内侍省内仆局令、上柱国、濮阳县开国男、食邑三百户、赐绯鱼袋，讳亻品，衔命护戎，训齐军旅，貔貅歌暮，克著至公。烈考西川监军使、银青光禄大夫、行内侍省内常侍、上柱国、赐紫金鱼袋，讳庸，奉诏安边，堤封肃谧，施於有政，备见事能，至咸通三年二月卅日傅拜荆南监军使。理道周通，器惟沉邈，倾心向国，尝慎四知。至五年正月十九日，改授汴州监军使。亟承分寄，累护雄藩，贞洁有闻，峻节无侣，勋名素重，意切悬车，不俟考终，一心求退。到阙之俊，便尚投簪，屡献乞骸，方遂□致政。渥恩虽允，宠泽犹深，乃褒赠右监门卫将军、濮阳郡开国公，食邑二千户。赏延旌劝，冀展念功，益地之封，以彰高道，实乃轩裳焕然，谓其斯盛矣。三公即坤维将军之长子也。公道合天聪，气苞岳德，抱江海之量，秉松篁之操，文彩既彰，达於圣听。以大中元年十一月廿六□，特恩赐绿、拜将仕郎、行内侍省内府局丞、上柱国、充内养。宣扬密命，氵位事推能，立志竭诚，播腾中外。至四年五月五日，属羌戎拒捍，纷扰边陲，纵兴偏师，犹轸宸虑。公奉命太原，宣节度使及监军取沙ヌ军一千骑救接淮安镇。
宣帝以公怀韬钤之略，有减灶之机。上令监阵，取胜讨除。公天纵长材，神与筹算，不逾半岁，大破羌徒。至十二月卅日，遂加奉义郎阶，将酬骤胜，用奖挟，增级既崇，皆因事绩。洎五年，又以威州围逼，革命道途。二月廿二日奉恩旨往回中运粮，应接军士。公素藏心计，义勇冠时，战不劳师，馈无暂阙，士免忧虞之患，将雄尽＊之心，不日倒戈，以歼其寇。遂加承奉郎阶，乃优茂绩也。又届七年，差随上枢元内侍充判官，往南山、盐、夏等一十余镇及七关等道巡边制置，时机夙蕴，卓荦异能，洁白无瑕，秋潭澈底，永清沙漠，长启塞关，规制有方，上美其最。至十一年三月廿二日，遂赐绯鱼袋，充殿前高班，仍加承义郎阶，日奉纶言，尝观睿旨。至咸通元年十二月廿五日加内府局令，至二年十月六日加朝散大夫。宠因官业，荣及崇阶。至六年四月廿一日，懿宗皇帝知其守道，表以贞廉，慎择其能，以付重任。持迁阁门使，位显清途，声华自振。一人注待贤之赖，百辟怀钦奉之诚。咸谓当仁矣。至七年四月十一日，改授武德副使。公纬望宏才，藉能缉理，颇有条贯，改旧唯新。至八年九月六日，拜秦州监统，致边无烽燧之虞，野鼓皆之化。至十一年八月廿二日，除毡坊使。职司虽简，尤藉英材。其年十月十八日，迁如京使。供市无亏，清通辨事。至十二年三月廿四日，赐紫金鱼袋、拜东都功德使。鹏翼既张，势腾霄汉，心尚优＊，不贵重权。至十三年七月十日，除盐州监军使，加正议大夫。後受代归阙，遂息志怡神。四大增耗，日加微恙，沉こ渐极，俄迫逝波。药饵无瘳，大夜难驻，时光若烛，生殒孰知。五德奄於夜台，四通坠於朝露。以乾符□年岁滩季夏月廿五日薨於上都来庭坊，即今之私第也，享龄六十。亲戚恸哀，邻为停杵。公先娶夫人李氏，不终年寿，先奄夜台。次娶夫人刘氏，天假令德，神奉贤仪，守节苹蘩，松贞可并，结缡禀训，今恨孤飞。公有嗣子四人：长曰彦方，文林郎、行内侍省掖庭局宫教博士、赐绿；从事矣恭俭於心，义推让果。次曰彦球，登仕郎、行内侍省掖庭局宫教博士、上柱国、赐绿；职系王庭，位同寮采，鹤仪独立，迥秀风姿，夙备三端，四科克萃。次曰彦钊，次曰彦及，并蕴材器，孝敬修身，时羡四龙，茂英秋菊，雁序飞鸣，而偕佐辅，咸以泣血，兴言方。以乾符三年十一月廿九日龟筮从吉，遂窆於京兆府万年县川乡南姚村，附皇父母之宅，礼也。呜呼！玄壤深邃，陵谷孰知，以镌贞珉，乃纪芳徽。其词曰：
公之懿绩，国之良臣。机筹莫测，器业弥真。几朝承宠，数岁荣身。惟清与直，忧寄当仁。材超杞梓，端比松筠。入侍出护，皆立忠勤。苦心辅国，采服安亲。呜呼一剑，鸾失其宾。痛哉风烛，遽殒哲人。记之于诔，永闭松＊。
朝议郎试太子中舍人骑尉李慕谦书并篆盖潘骈刻字（录自《隋唐五代墓志汇编》陕西卷第四册）
№乾符０２０
【盖】
　无。
【志文】
唐故苏氏墓志铭并序夫人苏氏，武功郡人也，今为润□□德县人矣。□□□□□□夫人妇德有□，□□无□□□归于杨氏之门。以乾符五年九月□三日，终于私第，春秋五十五。
有子二人，女三人，并□哀泣血。其年九月廿五日葬□□□乡阿育王山西南原，礼□。恐山谷改移，故刊砖记。铭　曰：
嗟乎夫人，四德备身，勒铭於纪，万古千春。
（泰州博物馆藏石）
№乾符０２１
【盖】
安乐郡孙府君墓志铭
【志文】
唐故乐安郡孙府君墓志铭并序彭城刘彦谦奉述府君姓孙氏，讳绥，其先周文王少子康叔之後，本贯青州乐安郡。初随祖过江，止润州丹阳县，後避兵徙居广陵焉。祖＊，烈考伦，皆高道不仕，世为逸人。
府君绍缮宗嗣，承训礼婚会稽虞氏。夫人四德具美，令淑播闻，颈剖明珠，不徵兰梦。育男三人，□□保持。长曰宝，婚清河张氏；仲曰志，娶颍川陈氏；季曰□，□□阳汤氏；皆高援名族，明奉箕帚，各有孙息。府君平生深仁厚义，长者有余，虽贸易往来，而与物无贲，冀□椿寿，福庆子孙。奈何亲懿方洽，孝善当时，三乐之康年，遭二竖之致疾，伏枕逾月，百药不瘳，圆灵匪仁，纤我尊德，乾符五年十月五日属纩於扬州江阳县会义坊之私第，享龄八十有一。当其岁戊戌十月癸亥廿三日乙酉，以桑梓隔越，将迁窆於当县城东权创北道化坊茔内。地东西八步，南北十四步，松贾呜呼，生为达人，终而得地。三男皆娶，数孙长成，环泣营葬，生死终礼。惟夫人糟糠义重，偕老有违，垂白孤孀，恨乖同穴。悲风殒涕，高月低□，云树惨凄，寒泉呜咽，丘山虽失，中馈弥□，虑龟蓍昧贞，故刊玄石，其铭云：
圆虚毓人良与贤，生厥世兮如逝川。惟我父兮福庆返，寿过荣兮三乐全。孝子孝孙俱潸然，嗟夫人兮亦尊年。龟有语兮蓍有言，下玄堂兮城东阡，崇封兮虚丘圆，孤月悲，长地仙。
（周绍良藏拓本，扬州博物馆藏石）
№乾符０２２
【盖】
失。
【志文】
大唐故朝议大夫行内侍省内府令员外置同正员上柱国赐紫金鱼袋王公墓志铭并序前普州普安县主簿文林郎萧能撰夫以连移西序陶而禀阴阳，天地欲秋而叶先坠，乃春秋之义也。呜乎！盛族乔裔，百代难穷。自汉而为太霸焉。公挺特令灵，芳香迥秀，＊哲妃子，葺林识略。有如韩白之比，由是美德旌贞，金石不朽者欤！公讳公操，字，襄阳太原郡人也。曾祖志用，朝议大夫内侍省内府局令上柱国赐绯鱼袋。公荦荦奇特，倜傥忠贞，奉公洁白，立身不群。大中皇帝以此嘉尚。□一稔中夏而赐绯鱼袋，充端陵使。以恭勤夙夜，至十四年盛夏，加阶文林郎。至咸二岁冬，始加登仕郎，五年末夏首加儒林郎。六年季夏，皇帝以黔中地连外蕃，不专信节察，而创监军。公即首任也。三年间公以廉慎公清，处众为美，俾陬戎敬服□。九年中春，＊可、昆明并诸部落共献章，而达于阙下。上悦其事，便加朝散大夫，兹岁夏首，更加朝请大夫。十三年中冬赐。十四年春初，加朝议大夫。公咸以抚绥有方，屈已而能安辑。蛮蜒顾义尚献款输诚，犹善服也。乾符二年中夏，上闻公有变通之材，遽除灵台镇监军。公以规矩戎引，私无纤毫。王事一心，孜孜不怠。乾符五年壬戌月辛亥日薨於来庭坊私第。蓍筮宅兆，癸亥月庚寅，日葬於郑村，即公先代之茔域也。夫人家传令淑，椒兰有闻。有子二人，长曰存礼，将仕郎行内侍省掖庭局宫教博士员外置同正员上柱国。掖闱奉职，雅量深诚，好武重文，伺时而仕要。次子可度，文林郎行内侍省掖庭局宫教博士上骑都尉。识度有闻，道明利物。呜呼！锺此大祸，内外闻惜，痛如刀刺。虑桑田改□天□营黄，犹朱英□，□景不驻，逝水东延。□期抡材，杞梓奚振？乾坤不容，忠烈□训。
门代□□，□□□□，延津剑沉，□□断□。日月遄流，风烛旋尽，丹翩幡，哀鸣乌殒。呜呼隙影！志何□□？（录自《隋唐五代墓志汇编》陕西卷第二册）
№乾符０２３
【盖】
失。
【志文】
