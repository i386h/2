<!-- { "loadSidebar": true } -->
　　【三司盐铁判官度支员外郎集贤校理王益柔可兵部员外郎制】

　　敕某：任贤使能，而继之以黜陟，先王之所以治，未有改此者也。尔惟贤，故序于校雠之职；尔惟能，故列于会计之官。稽状有司，法当增位。其迁一等，以懋尔劳。可。

　　【太常博士充集贤校理同修起居注判三司度支句院钱公辅可祠部员外郎制】

　　敕某：序功黜陟，邦法有常。尔文章博美，行义纯洁，施于政事，又以材称。会课进迁。盖维常法，往祗厥位，其亦懋哉。可。

　　【国子博士朱延世可虞部员外郎制】

　　敕某：尚书虞部掌天下之山泽而修其时禁。郎官职事虽废，而官名犹贵于时，非历试而有劳，即不得以在此位。若尔之洁廉畏慎，盖知所以自保矣。其愈懋哉。可。

　　【比部员外郎郑伸可驾部员外郎制】

　　敕某：尔勤敏谨洁，以修厥官。会课有司，当得迁位。司舆之副，其往懋哉。可。

　　【都官员外郎许遵可职方员外郎制】

　　敕某：尔进以艺文，而兼通律令之学，故于为吏，常以才称。第课有司，当得进位。祗予新命，厥往懋哉。可。

　　【都官员外郎陈汝羲可职方员外郎制】

　　敕某：审官之法，吏有劳而无罪，至于三岁，则迁位一等，亦所以劝也。尔文学政事，有称于世，久更任使，会课当迁。往服宠章，愈其思励。可。

　　【都官员外郎章俞可职方员外郎制】

　　敕某：尔以艺文之学，政事之材，所更滋多，皆有善最。三载考绩，法当进迁。往践厥官，愈其思勉。可。

　　【韩绎可职方员外郎制】

　　敕某：三岁一迁，审官驭吏之常法也。然非智谋忠力能举其职事者，亦何以称此哉？尔缵德善之庆，而以艺文自奋。施于吏政，强敏有声。膺此宠荣，其知勉矣。可。

　　【都官员外郎刘牧可职方员外郎制】

　　敕某：朕置使者以察诸路，而选才士以佐之。尔行义智能，比见称述。往其职事，会课当迁。懋勉厥勤，以称官使。可。

　　【都官员外郎王易知可职方员外郎制】

　　敕某：尔久于试用，常以才称，出守一州，可有为矣。而有司会录，当得进官。往既厥心，以祗予训。可。

　　【屯田员外郎谢景初可都官员外郎制】

　　敕某：《周官·司士》“三岁则稽士任，进其爵禄”，而方今审官之法用焉。尔名臣之子，操行修洁，文学政事，有称于时。审官序劳，当以时进。往践尔位，厥维懋哉。可。

　　【屯田员外郎何世昌可都官员外郎制】

　　敕某：尚书之实多废矣，而郎位尚为朝廷所重。尔艺文操行政事之材，推举进迁，以至于此。出佐州治，论功应条，改序中行，往其祗服。可。

　　【屯田员外郎陈安道可都官员外郎制】

　　敕某：士夫奉法循理，以共厥服，至于三岁而无咎罚，其可无进迁之法以慰勉之哉？尔艺文起家，而行义修饬，比更器使，实以才称。往服宠章，愈其思勉。可。

　　【屯田员外郎晁仲约可都官员外郎制】

　　敕某：褒善录勤，朝廷之政。尔清明敏达，士类所称，典治一州，风政弥劭。有司序绩，当得进迁。往服宠章，愈其思勉。可。

　　【屯田员外郎唐可都官员外郎制】

　　敕某：尔艺文行治，进有可称，为郎尚书，三年于此矣。职事之最，法当进迁。愈其懋功，以封新命。可。

　　【屯田员外郎林大年可都官员外郎制】

　　敕某：士之有为者，岂必庆赏而后劝哉？然黜陟者励世之通法，而为天下者所不能废也。尔被文蓄德，从政有声。会课当迁，序官一列。往其励勉，膺此宠荣。可。

　　【太常博士胥元衡可屯田员外郎制】

　　敕某：仕于朝廷者，有劳而无罪，至于三岁，则迁位一等，所以明有劝也。尔名臣之子，行义修饬，以才自奋，从政有称，往服宠章，愈其思勉。可。

　　【太常博士李处厚可屯田员外郎制】

　　敕某：尔政事之材，艺文之学，洁身慎行，皆以有称。试请利权，是亦烦使。序功录最，当得进迁。列职南宫，往其祗服。可。

　　【比部员外郎吕元规可驾部员外郎制】

　　敕某：褒善录勤，邦有常法。尔护军籴，将边漕，悉心营职，才见称。会课序迁，往其祗服。可。

　　【吴充转官制】

　　敕某：士之好德乐善而无求，则爵赏有不足以劝焉，而爵赏固不废乎无求之士。尔文章行义政事之实，士友之所服，朝廷之所称。朕方试尔于外，以观尔为，而审官上尔岁月之劳，法当迁位一等。此虽不足以为尔劝，而亦天下至公之法，不可以废者也，往其懋承之哉。可。

　　【刘敞转官制】

　　敕某：褒善录最，朝廷至公，况吾迩臣，在法当陟。具官某，文章博美，政事详敏，心通道德之意，躬率仁义之行。久于侍从，实允询谋；付以方维，又能镇抚。甄序乃绩，进迁厥官。朕命惟休，往其祗服。可。

　　【刘觉等转员外郎制】

　　敕某：官所以制禄位之等，职所以叙才分之宜。视职之废举与行之失得，而下上其官，此吾为天下立法以废置赏诛之大体也。尔持其行而无失，修其职而无废，三年于此矣，不可以徒置也，宜有赏焉。序进一官，往钦乃服。可。

　　【王伯恭转官制】

　　敕某：方今仕于朝廷者，率三岁而一迁，论者患其不足以劝功。然日月久矣，能祗慎不怠，免于罪悔，则亦宜有以褒嘉，此朕所以使尔得迁之意也。士之为义，盖有常心，何必利焉，然后知劝？可。

　　【王允转官制】

　　敕某：尔能诵先王之言以得禄位，施于有政，又以才称。丞于殿中，岁月久矣。博士之选，儒者所宜。以为尔官，其往祗载。可。

　　【李正臣转官制】

　　敕某：《书》曰：“钦哉钦哉！惟刑之恤哉！”此吾所以建审刑之职，而择取智能之士，以为详议之官。尔以艺文起家，又能明习法令，靖共厥位。有伐当迁，姑使序于太常，而仍其覆谳之事。往为审克，以称钦恤之意。可。

　　【刘叔宝转官制】

　　敕某：士之修身慎行，宣力四方，岂皆以取爵禄之报哉？盖其志有以谓义当如此。然而爵禄必稽行治劳烈而加焉。今吾序进尔官，以有积功之实，义不可以无报也。在尔自为，则欲知夫义当如此，而无志乎宠利，然后可以事君。往其勉哉，尚有终誉。可。 
　

　




　

　
●卷五十一
◎外制
　　【枢密院编修周革转官制】

　　敕某：语曰：“前事不忘，后事之师也。”今吾枢密之府，自祖宗以至于今，不啻百年。捍患持危应变之大计，与夫将相论议之臣，密谋要策，有补于世者，皆具在此。而文书贸乱淆杂而无纪，亦何以待后事乎？故择能臣使序次焉。而尔以才称，实当其任。今迁尔位，唯是勉哉。可。

　　【屯田员外郎任迥等加勋制】

　　敕某等：朕获休享于神，而嘉与在位，同其福禄。尔等并由材选，列在郎位，相时厘事，能励厥勤，甄序有差，往其祗服。可。

　　【张慎修等改官制】

　　敕某等：士之选于吏部者多矣，以貌以言而取，吾皆不足以得之。此吾所以推耳目之任，而付之刺举之臣，使各察其所部而以贤才告上。今尔等从政于外，而为刺举者所称。故吾召见于庭，而秩以省寺之官。往其勉思所以事君，无使称尔者受不任之咎。可。

　　【徐师回等改官制】

　　敕某等：《诗》曰：“不解于位，民之攸。”盖吏能夙夜不懈于其职事以无过失，然后民得以服勤，而有劝功乐业之意。吾所以制为禄位以待天下之吏、以时论其功状而进退之，凡以为民也。尔等并列于朝，而久于其职。序迁尔位，惟是勉哉。可。

　　【磨勘转官制二道】

　　敕某等：有司考尔等之伐阅，而扬尔等于朝廷。朕亲览焉，皆应迁法。夫命官赋禄之事，朕非轻之也，维以章有德，序有功。名在审官，则三岁而一迁，亦维以闵夫职事之劳，而勉之尽力。尔等勿谓名器之可计日以自取也，而无报上之意焉。可。

　　【二】

　　敕某：虞以九载黜陟庶官，周以三岁诛赏群吏，其为法异，而劝沮之意同。尔之积功，实应迁法。序进厥位，维以劝能。《书》不云乎：“德懋懋官，功懋懋赏。”尔则善也，朕何爱焉。可。

　　【明堂宗室加恩制】

　　敕某：朕既肆祀于明堂，而大赉以布神之福。尔列名属籍，序位内朝，肃雍在庭，克相百事，以差受宠，其往懋哉。可。

　　【皇侄孙左屯卫大将军登州防御使世永改陇州防御使制】

　　敕：朕永惟太祖皇帝德加于后世博矣，而诸孙爵位莫有显者，甚非所以叙九族承宗庙之意也。具官某，躬率德义，克承厥休，方将营卫之屯，而领兵防之任。其正使号，称朕志焉。可。

　　【皇侄右卫大将军蕲州防御使从古登州防御使制】

　　敕：朕选于近属，以治亲亲。唯贤与能，宜在此位。具官某，躬率德善，自昭于时，以选摄事，久勤不懈。其迁使号而正其职服之名焉，往践宠荣，愈思慎毖。可。

　　【皇侄曾孙太子右内率府率令磋右千牛卫将军制】

　　敕某：治天下自人道始，而以治亲为先务。尔序于属籍，率履不违，迁率东宫，十年于此矣。进践禄次，往其钦承。可。

　　【郑穆太常博士制】

　　敕某：士之著籍审官者，虽在疏逖，犹三岁而一迁。又况以才被选，有职事于禁门之内者哉？嘉尔言行，发闻于世。膺此恩典，往其钦承。可。

　　【钱衮太常博士制】

　　敕某：太常，古宗伯之官，而博士掌其掾法，增损因革，皆合于事。久而不失先王之礼意，然后可以为能，其任固已重矣。今虽职废，而非文学出仕则不得以名官。尔以叙进而膺此选，其尚能勉以求称哉。可。

　　【集贤校理周豫太常博士馀如故制】

　　敕某：籍于审官之士，虽身在外，有司会其伐阅，岁满辄迁。况于以才进选，而列职秘近者哉？尔维俊良，膺此恩典。往其祗励，以服宠荣。可。

　　【杨南仲太常博士制】

　　敕某：尔文学艺能，见称于世。服官惟谨，克以有劳。丞于太常，是谓华选。迁秩博士，往其钦哉。可。

　　【姚原道太常博士制】

　　敕某：尔以艺文出仕，而才见称。备任远方，有劳当录。博士之选，往其钦哉。可。

　　【晏崇让太常博士制】

　　敕某：尔名臣之子，行义修饬，能以艺文自奋，而于职事有劳。序迁厥官，其往祗服。可。

　　【刘温太常博士制】

　　敕某：尔丞秘书三年矣，故稽尔功状，秩于太常。尔行义才能，有称于世。无曰官小，往其钦哉。可。

