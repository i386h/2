<!-- { "loadSidebar": true } -->
　　谢李吉甫相公示手札启【以前启推之吉甫尚在淮南未再入相之时其曰六月二十九日衡州刺史吕温道过永州者必五年六月也盖吕温自道州移衡州五年六月过永之衡至六年而温已卒矣】
　　宗元启六月二十九日衡州刺史吕温道过永州辱示相公手札省録狂瞽收抚羁缧沐以宏之仁忘其进越之罪感深益惧喜极增悲五情交战不知所措宗元质性庸塞行能无取著书每成于废疾进徳且乏其馨香常愿操篲医门【庄子医门多疾愿以所闻思其则庶防国有瘳乎又良医之门不弃众疾篲音遂】掬溜兰室【家语与善人居如入芝兰之室】良辰不与夙志多违昨者踊跃残魂奋扬蓄念激以死灰之气【庄子形如槁木心若死灰】陈其敝箒之词【班叔皮王命论家有敝箒享之千金】之烟霄分絶流盼今则垂露在手清风入懐华衮滥褒于赭衣【贾山传赭衣当道顔师古曰犯罪则衣赭衣】龙门俯收于埳井【庄子埳井之蛙伏于甃砌之崖埳苦感切坎同】藻镜洞开而秋毫在照文律傍畅而寒谷生辉化幽郁之志若觌清明换兢危之心如承抚荐非常之幸岂独此生伏以淮海剧九天之遥潇湘参百越之俗倾心积念长悬星汉之上流形委骨永沦魑魅之羣【魑抽知切魅音寐】何以报恩唯当结草无任喜惧感恋之至
　　上江陵赵相公寄所着文启【公与赵宗儒启前后凡三此其一也以前二启之词观此又当在前云】
　　宗元启往者尝侍坐于崔比部闻其言曰今之为文莫有居赵司勲右者自是恒欲饰其所论著荐之閤下病其未就将进且退者殆十数焉幸以废逐伏匿获伸其业类于向者若有可观然又以罪恶显大甘死荒野不能出其固陋以求知于閤下则固昧昧徒生于世矣谨献杂文十首傥还以数字定其是非使得存于世则虽生与蛮夷居魂与魑魅防所不辞也轻渎威重伏増战惶谨启
　　上严东川寄剑门铭启【严东川砺也元和元年刘辟反自山南西道节度使讨辟以储备有素检校尚书左仆射节度东川公作铭以纪其事其详已注剑门铭砺在东川时元和四年也】
　　宗元伏惟仆射以仁厚蓄生人以勇义平国难而剑门用兵之事最为天下唱首取其险固为我要冲王师得以由其门而入傍佯布濩【佯音羊濩胡故切布濩散也】遂无留滞是閤下之勲力宜着于万祀而不已也宗元负罪俟命晷刻观望道里深逺不得悉闻当时之威声然而窃以累受顾念踊跃盛徳恐没身炎瘴卒无以少报于閤下是以昼夜恼恼不克自寜【恼许拱切】今身虽败弃庶防其文犹或传于世又焉知非因閤下之功烈所以为不朽之一端也敢黙黙而已乎谨撰剑门铭一首惶恐献上诚无以称宏大之畧亦足以发平生之心不胜惭惧战越之至
　　上江陵严司空献所着文启【司空严绶也新史有传自刑部员外郎为河东司马此启故云往嵗司空由尚书郎出贰太原明年以检校刑部尚书使杨恵琳刘辟平进司空拜右仆射出为荆南节度使元和七年吴元济叛绶尚在荆南此书当作于七八年间公尚在永州云】
　　宗元启伏念往嵗司空由尚书郎出贰太原宗元获于天长専用谒伏防叙以世旧许造门阑自后司空累膺宠荣位极公辅宗元得罪朝列窜身湘南霄汉益髙泥尘永弃瞻仰辽絶陈露无由司空统临旧荆控制南服道路非逺徳化所覃是敢奋起幽沦仰希光耀伏惟悯怜孤贱将赐抚存则缧绁之辱有望蠲除鸣吠之能犹希効用谨献杂文七首伏惟以一字定其褒贬终身之幸无以加焉轻黩威严伏增战越
　　上岭南郑相公献所着文启【郑相公絪也本传宪宗初拜平章事继出为岭南节度使广州刺史公尝代为举裴中丞自代表又为奏百姓产三男状时在元和六七年则此启又当在前也】
　　宗元启伏见与当州韦使君书猥赐存问惊怍悼惧交动于中循念竟日若无容措幸甚幸甚宗元素乏智能复阙周慎一自得罪八年于今兢愧吊影追咎既往自以终身沉废无迹自明不意相国垂愍特记名姓守窔奥者忽仰睎于白日负泥涂者遂自濯于清源快心畅目不知所喻伏以圣人之道与其进也不保其往故敢藻饰文字洗涤心神之门下只俟严命伏惟收抚奬励以成其终谨献杂文三十六首冒昧上黩无任踊跃惶恐之至
　　上李中丞献所着文启【即湖南李中丞与前巻二启同其人也此启云幸縁罪辜得与编人齿于部内与前巻启中之意同此元和五六年间相先后作】
　　宗元启宗元无异能独好为文章始用此以进终用此以退今者畏罪悔咎伏匿惴栗犹未能去之时时举首长吟哀歌舒泄幽郁因取笔以书纫韦而编畧成数巻伏念閤下以文章升大僚统方隅而宗元幸縁罪辜得与编人齿于部内不以此时露其所为以希大君子顾视则为陋劣而自弃也敢饰近文及在京师官命所草者凡三巻合四十三篇不敢繁故也傥或以为有可采者当缮録其余以增几席之汚去就鄙野伏用兢惶上裴行立中丞撰訾家洲亭记启【裴行立本传尝为桂管观察使故以桂州此记属公作公自元和十年召至京师复谪为栁州其亭记云元和十二年御史中丞裴公来莅兹邦又云当天子平淮夷定河朔告于诸侯据史元和十二年冬蔡州平公至岭表皆在十二年则贻书以献记当在十三年栁州作明矣】
　　右伏奉处分令撰訾家洲亭记【訾音】伏以境之殊尤者必待才之絶妙以极其词今是亭之胜甲于天下而猥顾鄙陋使为之记伏受严命不敢齿让退自揣度惕然汗流累奉防宴窃观物象涉旬模拟不得万一窃复详忖进退若坠久稽篆刻则有违慢之辜速课空薄又见疎芜之累期废事尤所战栗【与愆同】谨修撰讫上献退自局蹐【局音局蹐音脊】不知所裁无任陨越惶恐之至
　　上河阳乌尚书启【尚书乌重也新史本传元和初与吐突承璀缚卢从史帐下宪宗嘉其功擢河阳节度使后徙镇横海帝讨淮蔡诏重以兵压贼境割汝州隶其军此启云进临汝上控制东方又云威棱所加狂狡已震莫大之绩重复増崇盖方以淮蔡之功期之専当具笔札以扬大功也时元和十年间云】
　　宗元启伏以尚书以硕徳伟才代着勲烈两河定乱三城建功鼎彛竹帛未足云纪进临汝上控制东方隐然长城朝野倚赖宗元虽屏弃遐壤而饱闻徳声所恨不获亲执鞭弭以备戎伍夙夜踊跃不克寜居伏以威棱所加狂狡已震莫大之绩重复增崇小子久以文字进身尝好古人事业専当具笔札拂缣缃【上音兼下音襄】賛扬大功垂之不朽瞻望霄汉慕恋交深冒黩威严伏增战越









　　柳河东集巻三十六
　　钦定四库全书
　　柳河东集巻三十七
　　唐　栁宗元　撰
　　表庆贺三十首
　　礼部为百官上尊号表【此为宪宗作也尊号上古所无有至唐髙宗徇武后之意称天皇武后称天后中宗从韦庶人之欲称应天韦庶人称顺天至明皇开元二十二年遂有开元圣文神武之号自是遂以为法肃宗即位之次年改元乾元正月遂加册号代宗即位之次年改元广徳七月羣臣遂上尊号徳宗即位之次年改元建中正月即上尊号至宪宗立于永贞元年八月礼部百官当复遵此议公是时尚作礼部员外郎故预作此表其曰未逾周月四海将于时雍俯及元正率土更欣于再造可见其即位方月余已作此表也公是年九月即以王叔文党黜为邵州刺史继贬永州司马至元和三年宪宗方上尊号之时则公已在永无与于礼部也】
　　臣某言伏以圣王之纂承天位也臣子必竭恳诚献尊号安敢为佞礼在其中一则以告天地神只二则以奉宗庙社稷三则以安华夏蛮貊巍巍大称其可废乎臣等诚懽诚望顿首顿首伏惟皇帝陛下叶周文之孝徳齐大禹之约身宏帝尧之法天过殷汤之解网未逾周月四海将于时雍俯及元正率土更欣于再造然神人之愿亿兆之情有所不安率谓未尽善者以为帝徳广运而尊号犹阙郊庙备礼而祝嘏无词【嘏古雅切受福曰嘏】凡百兢懐华夏属望臣谨按昔臯陶之颂舜伊尹之颂汤皆臣子至公面扬君父以敷于当代以播于无穷夫岂饰哉率由事实帝王尊号盖渐于此皇家光被四表祖宗列文时当太和尊号表徳耳目所接简牍斯存稽之于前典则如彼考之于圣朝又如此今龟筮习吉元正戒期当品物维新之时乃皇天大礼之日陛下郊天地飨宗祧【音挑迁庙也】阴阳协和动植交畅不建至尊之称恐违列圣之心所以臣等冒死陈闻请上徽号伏惟陛下小谦让之节安延企之情特召名儒礼官百寮庶尹详明故实议崇圣徳则人望允厌神心获安山川効灵光賛无疆之寿祝史陈言永彰不朽之功臣等防国宠荣备位班列无任恳望之至
　　第二表
　　臣某等言臣等再陈丹恳请献鸿名天意未从陨越无措臣某诚惶诚恐顿首顿首谨按尧曰咨尔舜舜曰格尔禹汤曰吾自甚武自号曰武王则尧舜禹汤皆当时王者之号也考皇帝之故实征往圣之宪章允协礼焕乎图谍伏惟皇帝陛下允恭克让约已谦尊参天两地之功为而不有安上理人之徳置而不论至哉王言非羣下所仰望也然臣等伏以为尊号者所以类上帝飨祖宗万人所称百蛮所仰表圣徳于率土播天声于无疆臣下请之之谓礼帝王承之之谓孝孝大于让礼先于谦百王不刋之典安可得而废也臣等又以春秋本于五祀元者一嵗之首春者四时之首王者受命之首正月者政教之首郊天大礼者立极之首今天地交泰俯临元辰正始之美正当其运陛下确违羣愿固守谦冲此臣等所以兢惕失图恛惶无措上冒严宪敢逃厚责伏乞俯垂天听察纳防诚诏礼官议臣所请揆日推礼防奉鸿休尽敬于此犹恐天光未照三献无征彷徨阙庭伏待斧锧无任耸望之至
　　贺册尊号表【古今集中皆题云礼部贺册尊号表非也宪宗元和三年初加尊号睿圣文武皇帝至元和十四年七月再上元和圣文神武法天应道皇帝公是时已为栁州刺史表疏賛尊号甚详且云获守蛮荒逺承大典可见在栁州作非礼部表也】
　　臣某伏奉月日制陛下膺受尊号率土臣子庆抃无穷臣闻立极之大四海无以报神功配天之尊万物不能崇圣徳惟有徽号是彰中兴所以上探天心下极人欲中谢伏惟元和圣文神武法天应道皇帝陛下统承千载光被六幽蟊蠈尽除【蟊音矛蠈音贼并食苗防】福应皆集有首有趾咸识太平勲臣增爵禄之荣戎士加赏延之宠片善必録防功尽升独惟圣謩事絶酬答万国觖望【觖古穴切又窥睡切怨望也】百工怨思是以启元和之盛典延昊穹之景祚理厯凝命寔曰圣文和众定功时惟神武运行有法天之用变化乃应道之方神协谋夷夏同志大礼既建鸿恩遂行欢呼逺匝于九围渗漉普周于八裔【渗所禁切漉音鹿】庆超邃古美冠将来臣获守蛮荒逺承大典潢汚比陋河清幸遂于千年【文选运命论黄河清而圣人生注黄河千年一清】尘壤均防山呼愿同于万嵗【汉武帝元封元年用事华山登嵩吏卒咸闻呼万嵗者三】无任庆贺屏营之至
　　为京兆府请复尊号表三首【此为徳宗作也下为耆老等请复尊号表二首皆同盖徳宗建中改元上圣神文武之号至建中四年欲改明年元议更益大号时陆防奏不若引咎降名以只天戒帝从之寻改兴元元年去圣神文武号大赦改元观初表云日日以冀遂淹星嵗耆老表云尊号未复一十九年自兴元元年至贞元十八年壬午恰一十九年此前后表当是此时作公时为蓝田尉云】
