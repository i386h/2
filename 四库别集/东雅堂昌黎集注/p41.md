<!-- { "loadSidebar": true } -->
　　竹亭人不到新笋满前轩乍出真堪赏初多未觉烦【或作繁公律诗不重用韵】成行齐婢仆环立比儿孙验长常携尺愁干屡侧盆对吟忘膳饮偶坐变朝昏滞雨膏腴湿骄阳气候温得时方张王【庄子所谓王长其间是也并去声读公与刘梦得蒲萄诗皆用张王字】挟势欲腾鶱见角牛羊没看皮虎豹存攒生犹有隙散布忽无垠讵可持筹筭谁能以理言纵横公占地罗列暗连根狂剧时穿壁羣强几触藩深潜如避逐【一作世】逺去若追奔始讶妨人路还惊入药园萌牙防大覆载莫偏恩已复侵危砌非徒出短垣身宁虞瓦砾计拟揜兰荪且叹高无数庸知上几番短长终不校先后竟谁论外恨苞藏密中仍节目繁暂须廻歩履要取助盘飱【或作餐盘飱寘璧左氏语】穰穰疑翻地【穰上声】森森竞塞门戈矛头戢戢蛇虺首掀掀妇懦咨料防【料音聊一或作聊量也张湛列子序且将料简世所希有者】儿痴谒尽髠侯生来慰我【或作意】诗句读惊魂属和才将竭呻吟至日暾【日或作欲楚词九叹日暾暾其西舍亦可以日入言也　暾他昆切】过鸿沟【公从裴晋公平蔡元和十二年八月入汴过鸿沟作也汉四年刘项割鸿沟以西为汉以东为楚地在荥阳东南二十里此下皆随裴晋公伐蔡诗】
　　龙疲虎困割川原亿万苍生性命存谁劝君王回马首真成一掷赌乾坤
　　送张侍郎【张贾时自兵部侍郎为华州刺史阁本作侍御非】
　　司徒东镇驰书谒【元和十年正月加宣武节度使韩为司徒】丞相西来走马迎【元和十二年七月以宰相裴度为淮西宣慰处置使】两府元臣今转密一方逋冦不难平
　　赠刑部马侍郎【马总时副晋公东征】
　　红旗照海压南荒徴入中台作侍郎【中台或作台中非是】暂从相公平小冦便归天阙致时康
　　奉和裴相公东征途经女几山下作【或无奉字女几山在河南府福昌县三十四里白乐天云晋公出讨淮西过女几山下题诗云待平贼垒报天子莫指仙山示武夫而公此诗和云】
　　旗穿晓日云霞杂【云一作红杂作集　今按对偶及文势当从诸本】山倚秋光劒戟明【洪庆善云以我之旗况彼云霞以彼之山况我之劒防诗家谓之廻鸾舞鳯格】敢请相公平贼后暂防诸吏上峥嵘
　　郾城晩饮奉赠副使马侍郎及冯李二员外【或无奉字冯李谓冯宿李宗闵也阁本冯宿时以都官李宗闵时以礼部并从征　郾音偃】
　　城上赤云呈胜气眉闲黄色见归期幕中无事惟须饮即是连镳向阙时【説文云镳马衔也　镳补骄切】
　　酬别留后侍郎【或无酬字蔡平命马总为留后】
　　为文无出相如右【司马相如也汉武帝櫂居左右常召相如视草】谋帅难居却縠先【僖二十七年左氏晋文公作三军谋元帅赵襄曰却縠可　却音隙縠音斛】归去雪销溱洧动【溱洧二水名溱在河南洧在郑】西来旌斾拂晴天
　　同李二十八夜次襄城【李正封也】
　　周楚仍连接川原乍屈盘云垂天不暖尘涨雪犹干印绶归台室旌旗别将坛欲知迎候盛骑火万星攒同李二十八员外从裴相公野宿西界
　　四靣星辰着地明散烧烟火宿天兵不闗破贼须归奏自趂新年贺太平
　　过襄城
　　郾城辞罢过襄城颍水嵩山刮眼明巳去蔡州三百里家人不用逺来迎
　　宿神招李二十八冯十七【下或有驿字汝州有神驿台按九域志开皇初建李谓正封冯谓宿也】
　　荒山野水照斜晖啄雪寒鸦趂始飞夜宿驿亭愁不睡幸来相就盖征衣
　　次硖石【诸本硖作峡今陜县也地理志可考】
　　数日方离雪今朝又出山试凭高处望隐约见潼闗和李司勲过连昌宫【或作李二十八司勲无过字速昌宫在河南寿安县之二十九里按志高宗显庆三年置然落句云云疑为明皇所作而元微之连昌宫辞大防咏明皇帝或云开元中曽葺之耳公从晋公平淮西回过夀安而作】
　　夹道踈槐出老根高薨巨桷压山原宫前遗老来相问今是开元几叶孙
　　次潼闗先寄张十二阁老使君【张贾　潼闗在华州华隂县界张阁老即华州刺史国史补云両省相呼为阁老】
　　荆山已去华山来【史记黄帝铸鼎荆山下荆山在汉冯翊懐德县华山太华也在华隂县】日出潼闗四扇开【出或作照扇或作靣】刺史莫辞迎候逺相公亲破蔡州廻【亲或作新】
　　次潼闗上都统相上【都统谓韩也　馆本无此篇闗下或有头字一本在雨中寄张籍喜诗后】
　　暂辞堂印执兵权尽管诸军破贼年冦盖相望催入相待将功德格皇天
　　桃林夜贺晋公【元和十二年十二月壬戌以裴度守本官赐上柱国晋国公丙子以右庶子韩愈为刑部侍郎考其年十二月丙辰朔壬戌则其月七日度以其月十六日方至自蔡则前除命盖在公未入朝之前故公诗夜贺晋公于桃林桃林在陜之灵宝县云】
　　西来骑火照山红夜宿桃林腊月中手把命珪兼相印一时重叠赏元功
　　送李员外院长分司吏都【李员外正封也】
　　去年秋露下羇旅逐东征今嵗春光动驱驰别上京饮中相顾色送后独归情両地无千里因风数寄声晋公破贼回重拜台司以诗示幕中宾客愈奉和【或作晋公自蔡州入觐途中重拜云云愈因和之】
　　南伐旋师太华东天书夜到册元功将军旧压三司贵相国新兼五等崇鹓鹭欲归仙仗里熊罴还入禁营中长慙典午非材职【或作识蜀志谯周曰典午忽兮典司午马也白乐天自江州司马还朝再出亦曰昔徴从典午】得就闲官即至公
　　独钓四首【钓或作酌坐厌亲刑柄为刑部侍郎时作】
　　侯家林馆胜偶入得垂竿曲树行藤角平池散芡盘【芡音俭】羽沈知食驶【或作快或作駃】缗细觉牵难聊取夸儿女榆条系从鞍
　　一迳向池斜池塘野草花雨多添栁耳水长减蒲芽坐厌亲刑柄偷来傍钓车【坐厌方作厌坐云厌与偷为一义坐亲刑柄来弄钓车为一説公诗多此体　今按坐厌与偷来为对亦自亲切又况坐厌乃常用之语韦苏州云坐厌淮南守此类极多方从误本更为曲説不知语意之拙澁也】太平公事少吏隐讵相賖
　　独往南塘上秋晨景气醒露排四岸草风约半池萍鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染棃顋【广信晁氏旧藏印本能作棱亦作液一云山谷所定】逺岫重叠出寒花散乱开所期终莫至日暮与谁廻
　　枯树
　　老树无枝叶风霜不复侵腹穿人可过皮剥蚁还寻寄托惟朝菌依投絶暮禽犹堪持改火【论语鑚燧改火马融曰周书令有改火之文春取榆栁之火夏取枣杏之火季夏取桑柘之火秋取柞槱之火冬取檀槐之火一年之中鑚火各异木故曰改火也】未肯但空心
　　元日酬蔡州马十二尚书去年蔡州元日见寄之什【马十二总也元和十三年元日有诗寄公次年元日公以此诗酬之】
　　元日新诗巳去年蔡州遥寄荷相怜今朝纵有谁人领自是三峯不敢眠【峯或作冬方从唐本云华岳有三峯唐人守华者皆谓之三峯守盖公西归经从之路马诗必有所序述今不可得而详也　今按此诗并题皆不言经由华州所作方説既无所据又三峯不敢眠亦无文理今当阙之以俟知者】
　　咏灯花同侯十一【或作同侯十一咏灯花侯十一喜也雪浪斋日记云此诗极似少陵】
　　今夕知何夕花然锦帐中自能当雪暖那肯待春红黄里排金粟【诸本黄作囊何逊诗金粟襄搔头蜀人史彦升曰黄里排金谓额闲花钿也又沈约宋书汉制乗舆翠盖黄裹所谓黄屋也诸本多引汉纪注实此义　今按汉制黄屋与此诗文意不同疑史説误】头缀玉虫更烦将喜事来报主人公【一作翁】
　　祖席　前字【旧注云以王涯徙袁州刺史而作按旧纪涯刺袁州元和三年四月也公时在东都故曰祖席洛桥边此诗前后注文旧本无之蜀本亦然又或二题前字秋字上皆有得字】
　　祖席洛桥边亲交共黯然野晴山簇簇霜晓菊鲜鲜书寄相思处杯衔欲别前淮阳知不薄【阳本作南洪本作阳云用汲黯薄淮阳事以后诗有淮南字随笔以误也】终愿早廻船
　　秋字
　　淮南悲木落而我亦伤秋【而或作今】况与故人别那堪羇宦愁荣华今异路风雨苦同忧莫以宜春逺【宜春即袁州也】江山多胜游【公自题此二诗后云両诗何处好就中何处佳何处恶】
　　送郑尚书赴南海【郑尚书名权有序在集】
　　番禺军府盛【番禺今之广州番音潘禺音愚】　欲説暂停杯盖海旂幢出连天观阁开衙时龙戸集【龙戸采珠戸也南海亦谓之蜑戸】上日马人来【后汉马援讨蛮以数十人留于象林所铸铜柱下南蛮呼为马留人见新史南蛮传】风静鶢鶋去【左氏祀爰居国语海鸟曰鶢鶋　鶢音爰鶋音居】官廉蚌蛤廻【东汉孟尝为合浦太守珠复还】货通师子国【师子国在南海中】乐奏武王台【武或作越汉传尉佗自称南越武王】事事皆殊异无嫌屈大才
　　答道士寄树鸡【树鸡木耳之大者东坡和陶诗曰黄菘养土羔老禇生树鸡】
　　软湿青黄状可猜欲烹还唤木盘廻烦君自入华阳洞直割乖龙左耳来【栁子厚龙城志茅山道士呉绰采药于华阳洞口见一儿手把三珠戯于松下绰从之奔入洞中化为龙以三珠塡左耳中绰斸其耳而失其珠又冯贽云仙録天罚乖龙必割其耳】左迁至蓝闗示侄孙湘【汉时依上古法朝列以右为尊故谓降秩为左迁蓝闗即秦之峣闗在今蓝田县青琐高议云湘字清夫公侄也落魄不羁公勉之学乃笑作诗有能开顷刻花之句公曰汝能夺造化开花乎湘遂聚土覆盆良久曰花已发矣举杯乃碧花二朶叶间有小金字乃诗一聨云云横秦岭家何在雪拥蓝闗马不前公未晓诗意湘曰事久可验公后贬潮阳途有一人冒雪而来乃湘也湘曰公忆花上句乎乃今日事也公询地名即蓝闗再三嗟叹曰吾为汝成此诗云云酉阳杂爼亦载是事独不载湘名然公逸诗有徐州赠族侄云自言有竒术探妙知天工意亦若□是事岂湘果有出世之学耶笔墨闲録云此诗仁且有礼非志仁义者不能也】
　　一封朝奏九重天夕贬潮州路八千【州一作阳元和十四年公为刑部侍郎上表极諌佛骨事帝大怒将抵死持示宰相崔羣裴度羣度力言愈忠愿少寛假以来谏诤帝稍解乃责潮州刺史】欲为圣明除弊事肯将衰朽惜残年【欲或作本肯将作岂将又作岂于朽或作暮惜一作计】云横秦岭家何在雪拥蓝闗马不前【拥或作揜　今按此诗于暮计揜四字皆不如今本之胜】知汝逺来应有意好收吾骨瘴江边【左传蹇叔曰余收尔骨焉】
　　武闗西逢配流吐蕃【唐志武闗在商州商洛县之东公谪潮州自蓝田入商洛于武闗西见作】
　　嗟尔戎人莫惨然湖南地近保生全【地近或作近地】我今罪重无归望直去长安路八千
　　次邓州界
　　潮阳南去倍长沙恋阙那堪又忆家心讶愁来惟贮火【惟一作谁】眼知别后自添花商顔暮雪逢人少【前汉沟洫志引洛水至商顔下注商山之顔譬人之顔额也】邓鄙春泥见驿賖【邓鄙字见左威公九年】早晚王师收海岳普将雷雨发萌芽
　　题临泷寺【临泷韶州县名公前泷吏诗具述其详】
