<!-- { "loadSidebar": true } -->
　　一重诏令臣闻君者主令者也臣者行君之令而致之民者也君不主令则无威臣不行君之令而致之民则无法斯大乱之道也臣看得旧规凡各衙门章奏奉旨有某部看了来说者必是紧关事情重大机务有某部知道者虽若稍缓亦必合行事务或关系各地方民情利病该衙门自宜参酌缓急次第题奏至于发自圣衷特降勅谕者又与泛常不同尤宜上紧奉行事乃无壅葢天子之号令譬之风霆若风不能动而霆不能击则造化之机滞而乾坤之用息矣臣窃见近日以来朝廷诏旨多废格不行抄到各部槩从停阁或已题奉钦依一切视为故纸禁之不行令之不从至于应勘应报奉旨行下者各地方官尤属迟慢有查勘一事而十数年不完者文巻委积多致沉埋干证之人半在鬼箓年月既逺事多失真遂使漏网终逃国有不伸之法覆盆自苦人懐不白之寃是非何由而明赏罚何由而当伏望勅下部院等衙门凡大小事既奉明旨须数日之内即行题覆若事理了然明白易见者即宜据理剖断毋但诿之抚按议处以致躭延其有合行议勘问奏者亦要酌量事情缓急道里逺近严立限期责令上紧奏报该部置立号簿登记注销如有违限不行奏报者从实查叅坐以违制之罪吏部即以此考其勤惰以为贤否然后人思尽职而事无壅滞也伏乞圣裁
　　一核名实臣闻人主之所以驭其臣者赏罚用舎而巳欲用舍赏罚之当在于综核名实而已臣每见朝廷欲用一人当事者辄有乏才之叹窃以为古今人才不甚相逺人主操用舍予夺之权以奔走天下之士何求而不得而曰世无才焉臣不信也惟名实之不核■〈扌东〉择之不精所用非其所急所取非其所求则上之爵赏不重而人懐侥幸之心牛骥以并驾而俱疲工拙以混吹而莫辨才恶得而不乏事乌得而有济哉臣请略言其槩夫器必试而后知其利钝马必驾而后知其驽良今用人则不然称人之才不必试之以事任之以事不必更考其成及至偾事之时又未必明正其罪椎鲁少文者以无用见讥而大言无当者以虚声窃誉倜傥伉直者以忤时难合而脂韦逢迎者以巧宦易容其才虽可用也或以卑微而轻忽之其才本无取也或以名高而尊礼之或因一事之善而终身借之以为资或以一动之差而众口訾之以为病加以官不乆任事不责成更调太繁迁转太骤资格太拘毁誉失实且近来又有一种风尚士大夫务为声称舎其职业而出位是思建白条陈连篇累牍至核其本等职业反属茫昧主钱榖者不对出纳之数司刑名者未谙律例之文官守既失事何由举凡此皆所谓名与实爽者也如此则真才实能之士何由得进而百官有司之职何由得举哉故臣妄以为世不患无才患无用之之道如得其道则举天下之士惟上之所欲为无不应者臣愿皇上慎重名器爱惜爵赏用人必考其终授任必求其当有功于国家即千金之赏通侯之印亦不宜吝无功国家虽嚬笑之微敝袴之贱亦勿轻予仍乞勅下吏部严考课之法审名实之归遵照祖宗旧制凡京官及外官三六年考满毋得槩引复职滥给恩典须明白开具称职及常不称职以为殿最若其功过未大显著未可遽行黜陟者乞将诰勅勲阶等项酌量裁与稍加差等以示激劝至于用舎进退一以功实为凖毋徒眩于声名毋尽拘于资格毋揺之以毁誉毋杂之以爱憎毋以一事槩其平生毋以一眚掩其大节在京各衙门佐贰官须量其才器之所宜者授之平居则使之讲究职业赞佐长官如长官有缺即以佐贰代之不必另索其属官有谙练故事尽心官守者九年任满亦照吏部升授京职高者即转本衙门堂上官小九卿堂官品级相同者不必更相调用各处廵抚官果于地方相宜乆者或就彼加秩不必又迁他省布按二司官如叅议久者即可升叅政佥事乆者即可升副使不必互转数易以滋劳扰如此则人有専职事可责成而人才亦不患其缺乏矣此外如臣言有未尽者亦乞勅下该部悉心讲求条例具奏伏乞圣裁
　　一固邦本臣闻帝王之治欲攘外者必先安内书曰民为邦本本固邦宁自古虽极治之时不能无戎马疆埸之患唯百姓安乐家给人足则虽有外患而邦本深固自可无虞唯是百姓愁苦思乱民不聊生然后内贼外患乘之而起葢安民可与行义而危民易与为非其势然也恭惟皇上嗣登大寳首下蠲恤之诏黎元忻忻方切更生独昨岁以元年蠲赋一半国用不足又邉费重大内帑空乏不得已差四御史分道督赋三都御史清理屯盐皆一时权宜以佐国用之急而人遂有苦其搜括者臣近日访之外论皆称不便縁各御史差出目睹百姓穷苦亦无别法清查止将官库所储尽行催解以致各省库藏空虚水旱灾伤视民之死而不能赈两广用兵供饷百出而不能支是国用未充而元气已耗矣臣窃以为天之生财在官在民止有此数譬之于人禀赋强弱自有定分善养生者唯撙节爱惜不以嗜欲戕之亦皆足以却病而延寿昔汉昭帝承武帝多事之后海内虚耗霍光佐之节俭省用与民休息行之数年百姓阜安国用遂足然则与其设法征求索之于有限之数以病民孰若加意省俭取之于自足之中以厚下乎仰惟皇上即位以来凡诸斋醮土木滛侈之费悉行停革虽大禹之克勤克俭不是过矣然臣窃以为矫枉者必过其正当民穷财尽之时若不痛加省节恐不能救也伏望皇上轸念民穷加惠邦本于凡不急工程无益征办一切停免敦尚俭素以为天下先仍乞勅下吏部慎选良吏牧养小民其守令贤否殿最惟以守已端洁实心爱民乃与上考称职不次擢用若但善事上官干理簿书而无实政及于百姓者虽有才能干局止与中考其贪污显著者严限追赃押发各邉自行输纳完日发遣发落不但惩贪亦可以为实邉之一助乞再勅下户部悉心讲求财用之所以日匮者其弊何在今欲措理其道何由今风俗侈靡官民服舎俱无限制外之豪强兼并赋役不均花分诡寄恃顽不纳田粮偏累小民内之官府造作侵欺冐破奸徒罔利有名无实各衙门在官钱粮漫无稽查假公济私官吏滋弊凡此皆耗财病民之大者若求其害财者而去之则亦何必索之于穷困之民以自耗国家之元气乎前项催督御史事完之后宜即令回京此后不必再差重为地方之病其屯盐各差都御史应否取回别用但责成于该管抚按使之悉心清理亦乞勅下该部从长计议具奏定夺以后上下唯务清心省事安静不扰庶民生可遂而邦本获宁也伏乞圣裁
　　一饬武备臣惟当今之事其可虑者莫重于邉防庙堂之上所当日夜图画者亦莫急于邉防迩年以来边患日深邉事久废比者屡蒙圣谕严饬邉臣人心思奋一时督抚将领等官颇称得人目前守御似亦畧备矣然臣以为敌势方盛强不一创之其患不止但战乃危事未可易言须从容审图以计胜之耳今之上策莫如自治而其机要所在惟在皇上赫然奋发先定圣志圣志定而懐忠藴谋之士得效于前矣今谭者皆曰吾兵不多食不足将帅不得其人臣以为此三者皆不足患也夫兵不患少而患弱今军伍虽缺而粮籍具存若能按籍征求清查影占随宜募补着实训练何患无兵捐无用不急之费并其财力以抚养战斗之士何患无财悬重赏以劝有功寛文法以伸将权则忠勇之夫孰不思奋又何患于无将臣之所患独患中国无奋励激发之志因循怠玩姑务偷安则虽有兵食良将亦恐不能有为耳故臣愿皇上急先自治之图坚定必为之志属任谋臣修举实政不求近功不忘有事熟计而审行之不出五年敌可图矣至于目前自守之策莫要于选择邉吏团练乡兵并守墩堡令民收保时简精锐出其空虚以制之敌即入犯亦可不至大失此数者昨虽已经阁部议行臣愚犹恐人心玩愒日乆尚以虚文塞责伏乞勅下兵部申饬各邉督抚务将前事着实举行俟秋防毕日严查有无实效大行赏罚庶沿邉诸郡在在有备而敌不敢窥也再照祖宗时京营之兵数十万今虽不足尚可得八九万人若使训练有方亦岂尽皆无用但士习骄惰法令难行虽春秋操练徒具文耳臣考之古礼及我祖宗故事俱有大阅之礼以习武事而戒不虞今京城内外守备单弱臣常以为忧伏乞敕下戎政大臣申严军政设法训练或每岁或间岁季冬农隙之时恭请圣驾亲临校阅一以试将官之能否一以观将士之勇怯有技艺精熟者分别赏赉老弱不堪者即行汰易如此不惟使辇毂之下常有数万精兵得居重驭轻之道且此一举动传之逺近皆知皇上加意武备整饬戎事亦足以伐强敌之谋销未萌之患诚转弱为强之一机也伏乞圣裁

　　论邉事疏【张居正】

　　昨该辽东廵抚张学颜等报称敌兵二十余万谋犯辽东前哨已到大宁请兵请粮急于星火至于上厪圣虑面谕臣等敌人猖獗深以为忧此时臣等已即面奏暑月非敌骑狂逞之时料无大事请寛圣懐今据蓟镇总兵官戚继光掲称诸路已久解散时下正议掣兵及臣等使人于宣府宻探西路青巴图动静则其人一向在巢住牧未尝东行辽东所报皆属边军诳赏之言絶无影响数日以来更不闻消息矣臣等因此反切忧虑夫兵家之要必知彼已审虚实而后可以待敌可以取胜今无端聴一讹传之言遽尔仓皇失措至上动九重之忧下骇四方之聴则是彼已虚实茫然不知徒借聴于传闻耳其与风声鹤唳草木皆兵者何异似此举措岂能应敌且近日敌情狡诈万一彼常以虚声恐我使我惊惶疲于奔命乆之懈弛不备然后卒然而至措手不及是在彼反得先声后实多方以误之之策而在我顾犯不知彼已百战百败之道他日邉臣失事必由于此故臣等不以敌之不来为喜而深以邉臣之不知敌情为虑也兵部以居中调度为职尤贵审察机宜沉谋果断乃能折冲樽俎坐而制胜今一闻奏报遂尔张皇事已之后又寂无一语徒使君父日焦劳于上以忧四方而该部以题覆公牍谓足以了本兵之事耳臣等谓宜特谕该部诘以敌情虚实之由使之知警且秋防在迩蓟辽之间近日既为虚声所动征调疲困恐因而懈怠或至疏虞尤不可不一儆戒之也臣等愚见如此伏惟圣明裁断施行

　　论决重囚疏【张居正】

