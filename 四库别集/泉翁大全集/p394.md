<!-- { "loadSidebar": true } -->
　　无逸者，无懈惰荒宁之谓，即敬也。所也者，犹言乎居也。所无逸者，犹言乎居敬也，犹召诰之言乎王敬作所也，起居食息动静语默无时不居於此焉。尧舜禹汤以来，历代帝王之学，相传心法之要，尽在是矣。其知稼穑艰难，知小人之依，乃其由中而发勤民之实心，见於行事者耳。是故有此无逸之学，然后有此勤民之事。若无此实学，则亦无此实心，无此实心，则亦无此实事矣。故下文引殷三宗、周文王之勤恤於民者，由其有严恭寅畏、不敢荒宁、不侮鳏寡之心，徽柔懿恭之德，皆无逸之学以为之本。右进讲章疏略 
　　
　　夫圣人之德业皆原於性情，常人之性情莫切於喜怒，请试以喜怒明之。孔子曰：「不迁怒，不贰过。」箕子曰：「无有作好，遵王之道。无有作恶，遵王之路。」夫喜怒好恶统乎天，故其存神之妙与天地合，斯之谓盛德。是故心存而喜，则喜纯乎理，而天下之心同喜；心存而怒，则怒纯乎理，而天下之心同怒。故古之圣帝明王，一好足以劝天下之善，一恶足以天下之恶，是故不赏而民劝，不怒而民威，故其过化之神与天地准，斯之谓大业。右圣学疏略 
　　
　　所谓修乎在己者，收敛精神是也。夫二气储精而神生焉，夫精神者，天敛之以生物，地敛之以成物，圣人敛之以生盛德而成大业，帝得之以为帝，王得之以为王，人物得之以为生育昌。易曰：「夫乾，其静也专，其动也直，是以大生焉。夫坤，其静也翕，其动也辟，是以广生焉。」解之者曰：「不专一则不能直遂，不翕聚则不能发散。」故专一翕聚以为发生遂成之本，天地之道然也。五行二气藏於冬也，故春得之以为生，夏得之以为长，秋得之以为成。故闭藏者，所以为生长收成之本，四时之运然也。夫天地四时且然，而况於圣人乎？而况於万物乎？是则天地四时之所以为天地四时，帝王之所以为帝王，圣人之所以为圣人，万物之所以为生遂，在收敛精神而已耳。夫精神者，敛之则全，用之则散，故目多视五色，则精神散於五色；耳多闻五声，则精神散於五声；心多役於百为，则精神散於百为。是以古之圣帝明王慎之，以保惜其精神焉而不敢散。故帝舜曰：「臣作朕股肱耳目，予欲左右有民，汝翼。予欲宣力四方，汝为。予欲观古人之象，日月星辰、山龙华虫、作绘宗彝、藻火粉米、黼黻絺绣，以五采彰，施於五色作服，汝明。予欲闻六律五声八音，在治忽，以出纳五言，汝听。」是帝舜之制作图治也，但示以欲为之志，而以耳目股肱之用托之於臣，而使翼为明听焉。大舜不自劳役，以散其精神，保养而爱惜之，以为出治之本，化育之原，是亦体天地四时专一翕聚闭藏之道，万物发育之理也。右收敛精神疏略 
　　
　　尝闻之：进贤能退不肖者，明主之大道；进以礼，退义者，人臣之大节。大臣与新进之士同礼而异义，同礼也，故其进必以正，异义也，故其退必以时。窃惟臣之义，前有不忍遽退而犹迟迟以退者三，今有所宜必退而不可以不退者三。何谓前有不忍遽退而迟迟以退者乎？前此亲友或有谓臣者曰：「用舍行藏，孔孟家法。今子虽居大位，食厚禄，然当可为之时，而不遂一有所为焉，则子何不早自退去乎？」臣应之曰：「乌得为此背君之言？且今之时与孔孟之时不同，孔孟之时在列国，犹且皇皇汲汲，畏天悲人，其去父母犹曰『迟迟吾行』；今天下一统，亿兆一君，去则背君无义，是犹去父母而将入於夷狄矣。况我圣明登极以来，一以人言而起臣废，复翰林院编修经筵讲官，二升臣为本院侍读，三升臣为南京国子监祭酒，四升臣为南京吏部侍郎，五转臣为礼部右侍郎，六升臣为本部左侍郎，七升臣为南京礼部尚书，八升臣为今职，九不准臣引年致仕，十则臣考满例七十，不引复矣，犹蒙圣恩著臣复职，十一不准臣以人言乞休，其可谓舍臣而不用臣乎？」此臣所以前有不忍遽退而犹迟迟者一也。前此或有谓臣者曰：「子在孝庙、武庙两朝，曾十有九年家食，若将终身焉矣。今何为濡滞不去？是贪位慕禄也，是千泽也。」臣应之曰：「彼一时，此一时也，此千载一时也。臣自少读书史，见有英明特出之君，则恨不生於其时而与辅成其治。今幸伏遇圣明乾刚独断，雷厉风行，兴礼作乐，厘正千古之谬，超越百代之王，诚大有为之君，不世出之圣也。孔子曰：『如有用我者，期月而已可也，三年有成。』宋儒程颐言於哲宗曰：『若问如何措置三年有成，臣即陈三年有成之事。若问如何措置期月而已可，臣即陈期月之事。』斯理也，臣尝感宋朝不能一问而采行焉。今幸天纵圣明，足以优为之，而时贤相足以辅成之，臣犹幸望其清光而助其下风焉。」此臣所以前有不忍遽退而犹迟迟者二也。臣又闻之：古有为知己死者，诚见天下知己之难，故不靳一死也，况於君父至尊至亲者乎？臣尝进圣学格物通一百卷矣，则蒙圣旨：「览所编集，足见用心。书留览。」钦此。又尝进天德王道疏矣，则蒙圣旨：「览奏，足见纯正有本之学，朕知了。」钦此。又尝进古小学测九卷，其间首言辅养太子之道矣，则蒙圣旨：「览所进小学，具见忠爱。书留览，礼部知道。」钦此。又中外恭传圣德不弃遗乎旧臣，顾问屡下，及乎疏远。是臣之孤立无所因援，亦与受照於日月之明，而仰荷乎天地之德，尤宜感恩而思报，异於寻常万万者也。诸葛亮曰：「鞠躬尽瘁，死而后已。」诚有感於知遇也。臣虽已老，不堪鞭策，然其未死之心亦若此而已矣。此臣所以前有不忍遽退而犹迟迟者三也。何谓今有所宜必退而不可以不退者乎？夫人情之好恶在於异同，人事之祸福原於好恶。昔人有言：「道学二字，宋朝之人假以击去善类者也。」顾臣何人敢冒此名？圣明何朝，可起此事？盖缘臣自少言语拙讷，则有似乎寡默；不善戏谑，则有类於矜庄；遂蒙妄加以道学之名，而放达之士或疾之如雠。臣非不知触时忌讳，则凶则穷，追逐时好，则吉则通也，盖臣之禀性大有不能然者。及臣为祭酒，不肯随时但以收班拨历，循秩升官，则为推祖宗监规而发明之，名曰圣谟衍，以教人学周公仲尼之道，如圣祖垂训诸生云者。臣不随俗学，将仁义礼智等名言止以供作文字，则曰：「从古圣贤名言，皆教人随处体认天理功夫也。」则欲监生讲明而见於体行，不过日用常道而已矣。臣悲为俗学者教人以举业，非祖宗以道德成贤之意；而谈圣学者，又专教人德业而弃 
　　
　　祖宗以举业兴贤之法。臣则兼教之，以德业举业合一进修，其书名曰二业合一训，即古先王德行道艺之遗意焉，使所养即所用。凡若此者，类非窈冥难知之说也。及臣升任南礼右侍郎，则旧日生徒犹来就问，臣性又不能拒人，则有类於自立门户，而道学之名，好为人师之名，遂不可辞。唐韩愈所谓众且妄推之者如此，臣之本意实非敢冒此名也。臣升南京礼部尚书，至则署於门曰：「绝口不言底事，闭门深谢诸生。」盖避此忌讳也。臣之性质，既不能和光同尘，臣之德薄，又不能早自韬晦，以招尤谤。古言三人成虎，三报投杵，臣窃惧焉。此臣今所以宜必退而不可以不退者一也。语曰：「陈力就列，不能者止。」臣蒙圣明知遇，黾勉十有六年，殊无分寸之劳，可裨圣治，扪心反己，尸位素餐，死有余愧。此臣今所以宜必退而不可以不退者二也。古之壮而仕，老而休，礼也。今臣年七十有二矣，蒲柳无复茂之质，老马非识路之材，又素有痰疾，往往复发，发而且剧，剧则欲绝而复平。狐狸之微，尚知首丘，古之高人，必思归山枕石而死。臣非敢以高人自比，然亦每以狐死自念。兴言及此，自弃明时，不胜[呜]咽。此臣今所以宜必退而不可以不退者三也。右三乞归田疏略 
　　
　　天讨第四皆献纳之言 
　　
