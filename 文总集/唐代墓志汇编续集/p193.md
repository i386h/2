<!-- { "loadSidebar": true } -->
呜呼！冠冕清高，为关中茂族。曾钧，皇驾部员外郎；祖怡然，皇左赞善大夫；烈考讳巡，皇绛州录事参军。公始佩Δ，颇立志概，不由师资，一举明经上第。
既会常调，判入高等，受太子正字。属先大夫持纲诖误，坐贬建溪。公固辞旨命，愿侍南行，迫尊严不听，遏留守任。由在京辇，日诣天门，引文陈恳，誓雪沉冤。
雨晦风飘，初鼓则至，沥血启词，志摧金石。凡卅日，执政始为信览。方明造化之权，特徙荥阳郡司户。乃率弟凝、凭＊牒迎觐，穷陆及淮，会丧车次岸，天夺荥阳之禄寿，神负冯翊之孝诚。茹毒泣血，护返先茔。服阕，转京兆府咸阳县主簿。秩满，叙虢州录事参军。未经考，丁太夫人忧，善居丧制，毕，奉归。释礼，拜大理评事。两衔制命，连按大狱，酌三尺而出没萧章，览片言而涵泳由也。
天颜悦可，宰执欣遇，竟孤直道，守任三周，累假主簿，拔为院长。庶务攸举，首尾相承，卿僚景向，为刊贞石。辞满，换同州录事参军，迎风虽惧，立法稍难。
会刺史薨位，新命刑部侍郎徐公晦为郡。奸徒逆设诡词，迎路盈耳。徐公未察细之间，署公假掾。凡历多难，徐公大晤，乃牒举公复位。曰：直如朱弦，洁若白玉。噫！疑抑何愤於未详，昭洗用嘉乎末鉴。复位七日，风毒微伤，郁郁中怀，仓卒不讳。公始童，与仲弟安邑县主簿凝切差道义，同业异时，逦迤登第，名问相磨，婚官相次，伯俸仲任，仲俸伯专。叔弟凭、季弟澌，自幼及成皆所教。
指绳其懈，剧严师之叩胫；申其爱加，仲海季江之甚怀。辉映士林，孰云凋落。
所以凝等痛加於人一等矣。夫人范阳人河南府功曹卢後己女，先公十四年而殁，寓窆於河中府解县近郊。遗孤本余，年始十二，自禀天性。凝等竭奉襄事，卜其年五月五日启解县殡，陪公裳帷，以其月廿三日归葬於京兆府万年县洪固乡胄贵里先茔。未，宜也。安邑以中规忝迹门栏，猥命裁述，铭曰：
名以学成，仕由父人。刊正宫局，笑谈俯拾。邦甸乃由，公望愈休。肃彼虢略，自我督邮。旋命棘寺，迥出谠议。迩辖左辅，左辅善地。河惭行己，罔忝厥位。正道浸徵，公实泣之。冒锋突刃，倏坠忽危。惩谪奸蠹，孜孜。竟郁中道，不通伟□。霜霰□殒，兰艾亦摧。瞑目已矣，伤心何哉。先茔坟国，封树参差。令善无负，芳馨其垂。
西岳处士崔中规撰（录自《隋唐五代墓志汇编》陕西卷第四册）
№大和００３
【盖】
大唐故吕夫人墓志铭
【志文】
大唐故东平郡吕氏夫人墓志铭并序　前右领军卫兵曹参军吴弘简撰呜呼！花始春，可惜大夜，有期难保，即东平吕氏来嫁於陇西李协律，交未三载，大和元年六月十日卒于夫之家崇化里之私第，享年廿有五，曾祖敏，州洛郊县令。祖仲逸，王府谘议。父亻免，光禄寺丞。虽位末高而名已著，可谓世禄之家而令胤不坠矣。夫人事姑每严於父母，主馈实勤於宾客，恤下无阻於仆妾，不其盛欤？奈何福不臻而寿太促。绵县寝疾，执姑之丧，哀不自胜，毁瘠而殁。以其年七月廿二日将葬於长安县南姜村舅姑之茔后，权也。育一女，字越娘子，年才过周，嘤嘤染疾，保育於父之手，及衰，抱之而哀无节矣。惧其迁变将勒石云。铭曰：
天地降祸兮何不仁？妇姑同殁兮未浃辰。生养高堂兮竭节，殁侍玄台兮终身。
堑平原兮荆棘生，穴厚地兮狐兔邻。惧将变于陵谷，纪淑行於贞砥。
（录自《隋唐五代墓志汇编》陕西卷第四册）
№大和００４
【盖】
陶氏墓志
【志文】
唐卢龙征马使游击将军守左武卫大将军赐紫金鱼袋曹朝宪故夫人太原陶氏墓志铭并序陶氏之兴，其来远矣，史传备著，谱谍昭彰，略而不书，盖从简易。皇考岸，高道不仕，乐志林泉，以文会友，择德为邻，阅礼敦诗，恭俭庄敬。夫人即府君长女。年在初笄，适兹令族。罄礼则以奉舅姑，秉谦卑用和娣姒，竭哀祭而敬宗庙，极工巧而组纟川玄黄。於戏！夫人德契周诗，道光女史，埙篪合韵，琴瑟和鸣，举案梁鸿之妻，贤明柳惠家室，断织教子，闻夫徙邻，继美前贤，垂裕来史。
将军愿恪孤高，刚直立操，少垂雅誉，宿负忠贞，历佐五主，四拜武官，挺身於清白之间，抗词於难犯之地。夫人作配君子，合卺结缡，垂四十春。动无措容，言未越礼。将军待之喜愠未形，宾敬无异。三女淑慎，二适他门，六行三从，播闻遐迩。虽趋善训，得非＊门之诫焉。何图彼苍不，歼我淑媛。春秋五十七，大和元年九月三日终於幽都县来远坊私第。将军身限公事，不睹临终，痛悼子真悲奉倩。以其年十月三日兆叶良辰，蓟城东南八里会川乡从善村东北原，礼从权也。有子一人曰楚瑗，年未成立，茹毒衔哀，杖而後起。恐年代绵远，芳懿无闻，见命非才，刊勒贞石。铭曰：
爰有淑女兮妇德早彰，作配君子兮几变炎凉。和鸣缱绻兮宾敬如初，不终偕老兮先掩玄堂。独守孤坟兮夜伴明月，万古愁烟兮松柏青苍。
前檀州司兵参军宝少文撰（录自《文物》一九九二年第九期《北京近年发现的几座唐墓》）
№大和００５
【盖】
失。
【志文】
故左神策军护军中尉兼左街功德使特进行右武卫上将军知内侍省事上柱国沛国公食邑三千户赠开府仪同三司刘公墓志铭并序　将仕郎守宋州宁陵县尉王叔撰皇唐十有四圣，自邸第诛内虐之前月，护左神策军中尉特进沛国公寝疾薨於万年来庭里之私宫。先帝辍朝，近臣出次，五营凄怆，七萃兴悲。於时宝历二年冬十一月廿八日也。大忠贞出於俊贤，功业资乎明哲。往者穆皇不涅，储副未安。
公时身在内庭，职居近密，捧重离於黄道，引少海於青宫。一有元良，遂登大麓，授彼武卫，总兹和门，休勋耿光，伟操弥劲。宜哉！公姓刘氏，讳弘规，兼以字称，京兆云阳人也。其本炎灵胄胤，彭城冠族。曾祖讳，皇朝同州白水县令。
祖讳信，梁州汉川府折冲。考讳英，左武卫翊府中郎将。咸有惠词，而无爽德。
公即郎将府君之第二子也。学识该博，风神警拔，有君子之仪表，蕴人伦之纪纲，经武体文，知微达变，讲贯乎诗史，研味乎精华。爰自壮年，至於知命，累授大官之秩，亟升朝右之荣，克昭茂功，无忝厥位，故能德辉於外，诚动於中，五月渡泸，万里通，谕蛮陬如反掌，定巴徼如拾遗。出护方隅，诘诛暴慢；入居近密，翊赞雍熙。斩单于妖乱之兵，降淮左逋诛之寇。洎训齐北落，总统师门，位亚元侯，权侔上将。谦和内恕，无回天转日之讥；周慎温恭，有下车数马之对。
历职自天威军副使监翰林，ヘ左右神策，兼两街功德副使。两监河东，一护淮南，一内飞龙，再掌枢密。改内庄宅鸿胪礼宾等使，迁左神策军护军中尉、左街功德使，历官自内仆局丞、内府奚官等局令，内寺伯、内给事、内常侍、内侍省少监、右监门卫将军，封彭城县子，进封沛国公，食邑三千户。门列森戟，筵皆贵宾。
迁左监门，乃授特进、右武卫上将军，皆忠贞之所致也。公本名湛然。宪宗嘉其勤绩，赐名弘规，用旌殊奖。惟公处贵不骄，居宠思约。自总兵中卫，佩玉趋朝，常以止足为心，每以挂冠为意。东郊别业，种竹开亭，月忄晃琴轩，剪茅通径。
岂图鬼瞰於室，{任鸟}巢在门，爱君之志不渝，梦竖之灾俄及。春秋五十有二，呜呼哀哉！敬宗痛勋旧之沦亡，惜忠良之永逝，下诏褒慰，献欷者久之。赠开府仪同三司。以大和元年冬十一月十四日卤簿哀导，涂刍备物，葬於川西原，从新兆也。夫人密国夫人陇西李氏，同官镇遏先锋兵马使、太子宾客兼侍御史文告之女。玉质兰姿，柔嘉雄则，追和鸣於懿氏，哀书哭於敬姜。嗣子朝散大大、宫闱局令、彭城县开国伯、赐绯鱼袋行立，次子中散大夫、内给事、彭城县开国公、赐紫金鱼袋行深，次子朝散大夫、内府局丞、赐绯鱼袋行方，次子解褐赐绿行元，季子朝散大夫、内府局丞行宣等，并恪慎克孝，同寅叶恭，趋驰紫禁之中，宣导彤墀之下。追攀厚穸，号恸摧心。共切深长之思，永怀陵谷之变。俯命章志，勒铭佳城。其文曰：
昔在炎运，源流庆长，俊贤代兴，文武昭彰。山水之后，清风载扬，赫矣我公，勃焉高骧。单耀洪伐，︳谟允臧，才略纵横，德宇忠良。出入二纪，勤劳四方，三护大藩，两平遐荒。枢赞密勿，功勋煌，危疑既祛，日日重光。乃胙茅土，亦铭旗常，书戟在门，金印在旁。钩陈警卫，环列周防，宜恢永图，致彼大康。天夺何速，人恩痛伤，舟沉逝波，剑折雄芒。万乘轸悼，五营凄凉，诏赠上阶，即远崇岗。旁临素＊，下翳黄肠，雾郁丹，风悲白杨。于嗟封树，永代其昌！（录自《隋唐五代墓志汇编》陕西卷第四册）
№大和００６
【盖】
大唐故郑府君墓志铭
【志文】
大唐故朝议大夫试沔州司马荥阳郡郑府君墓志铭并序　前剑南西川节度衙推朝议郎试大理司直于君撰公讳溥，字元溥，其先荥阳郡人也，武公之後胤。洎汉末大司农迄周隋，冠盖相望，数百年间，勋华益振。高祖弈世载德，代有其人。曾祖先进，皇涪州刺史；祖文琮，云麾将军、守左卫将军；烈考，试监门卫长史；皆积仁储义，履历有光，竹帛旌贤，史不阙美。公即长史公爱子。立行昭晰，性惟简默，干蛊承家，清贞莅物，心思展骥，利刃＊犀，克佑藩筱，俄悲殄＊。以大和元年二月廿六日寝疾，终於兴道里私第，春秋六十三。於戏苦哉！以其年十二月九日归葬於长安县永寿乡姜尹村神禾原，礼也。夫人以移天之义，痛结寒泉，ヮ麻在躬，号慕陨绝。长子存占，文敬庙令；仲子存庾，吏部常选；季子左翊卫亲卫存蛰等；蓼莪在疚，哭无声，乐棘攒心，卫兹襄事。以君尝业文也，见命叙述。恐陵移谷变，丘坟不传，故勒斯名，用书厥美。其铭曰：
族茂荣盛，甲於庶姓，乐只君子，邦家之庆。司武佐戎，题舆比政，德弘道大，雅俗兴咏。越千百年，偶三五圣，以弼以辅，为龟为镜。降及司武，居中履敬，未叹□川，俄悲落景。嗣子孝思，泣血恭命，松阡牢落，高里遐永。卜龟兆吉，青乌叶庆，吁嗟郑君，於焉是竟。神京之阳，松柏苍苍，亿万斯年，其铭始彰。月吊青冢，风悲白杨，子子系孙，宜逢吉昌。
（录自《隋唐五代墓志汇编》陕西卷第四册）
№大和００７
【盖】
失。
【志文】
幼妹娥娘墓志娥娘，女之小字也。姓独孤氏。大和元年十一月廿三日夭於商州，以其未适他氏，故以字称。北齐行台尚书令临川郡王永业之八代孙，有唐尚书右司郎中赠工部侍郎□之孙，商州刺史充本州防御使密之次嫡女，刑部员外郎京兆韦灌之甥。
