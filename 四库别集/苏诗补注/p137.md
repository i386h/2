<!-- { "loadSidebar": true } -->
　　松风亭【名胜志松风亭在惠州学舎之东昔为嘉祐寺之故址】春风岭【张文潜明道杂志自新息县东门渡淮后入光州境皆大山峻岭其著者曰驴笑门限春风皆岭名也方舆胜览春风岭在麻城县治东岭上多梅故名】玉蕋【雍録玉蕋名郑花唐昌观玉蕋花长安惟有一株黄山谷名之曰山矾○按先生诗不过借此二字以形容梅花之白耳曹能始于惠州条下引先生此诗乃云松风亭有玉蕋花所谓痴人前不可说梦也】
　　附晁无咎次韵
　　霜晴十月玉溪村见梅早开客迷魂山阿若有人含睇跂望不到烟霄昏东南野寺通两径上下竹篱开一园落身麴糵盆盎里晨坐对花无酒温归来山月照玉蕋一杯竟卧东方暾罗浮幽梦入仙窟有屦亦满先生门欣然得句荔支浦妙絶不似人间言诗成莫叹形对影尚可邀月成三尊
　　【按朱紫阳有次韵三首非岭外所作故不附録】
　　再用前韵
　　罗浮山下梅花村玉雪为骨氷为魂纷纷初疑月挂树耿耿独与参横昏先生索居江海上悄如病鹤栖荒园天香国艳肯相顾知我酒熟诗清温蓬莱宫中花鸟使緑衣倒挂扶桑暾【公自注岭南珍禽有倒挂子緑衣红喙如鹦鹉而小自海东来非尘埃中物也】抱丛窥我方醉卧故遣啄木先敲门麻姑过君急扫洒【一本作洒扫】鸟能歌舞花能言酒醒人散山寂寂惟有落蕋黏空尊梅花村【名胜志飞来峰在罗浮山东南其下有梅花村隋赵师雄过此见羙人淡妆素服遂与共饮醉寐及醒乃在梅花树下惠州志载博罗陈少微住梅花村即此也】参横昏【容斋随笔今人梅花诗词多用参横字盖出栁子厚龙城録所载赵师雄事然此妄书或以为刘无言作其语云东方巳白月落参横且以冬半视之黄昏时参巳见至丁夜则西没矣安得将旦而横乎少防诗月落参横画角哀承此讹也惟坡云耿耿独与参横昏乃爲精当老杜天横醉后参盖初秋作也】
　　附晁无咎再次韵
　　幽闲合出昭君村芳洁恐是三闾魂无人岭上更儇好不与俗花名合昏苍官森出劒佩列甲夫宻裹旗枪园数株凌水欲仙去一笑向人如玉温火维草木百名字十月不冷常炎暾同心紫蒂宜上苑啄人虎豹如司门借令驿使能逺致要比桃李终无言岂惟千里共明月亦可千里同芳尊新酿桂酒
　　捣香筛辣入瓶盆盎盎春溪带雨浑收拾小山藏社罋招呼眀月到芳尊酒材已遣门生致菜把仍叨地主恩烂煮葵羮斟桂醑风流可惜在蛮村
　　捣筛【法华经好求药草色香羙味皆悉具足捣蒒和合与子令服】瓶盆【礼记盛于盆尊于瓶】小山明月【暗用淮南丛桂及天竺月中桂子事非泛设也】社罋【罗隠诗防待与君开社罋满船载月镜中行】
　　惠守詹君见和复次韵
　　已破谁能惜甑盆頽然醉里得全浑欲求公瑾一仓米试满庄生五石尊三杯夘困防家事万户春浓感国恩刺史不须要半道篮舆未暇走山村
　　詹守【惠州志詹范字器之建安人绍圣间知惠州时兵荒之后野多暴骨范取而掩之为丛冡焉】花落复次前韵
　　玉妃谪堕烟雨村先生作诗与招魂人间草木非我对奔月偶桂成幽昏闇香入户寻短梦青子缀枝留小园披衣连夜唤客饮雪肤满地聊相温松明照坐愁不睡井华入腹清而暾先生来年六十化道眼巳入不二门多情好事余习气惜花未忍都无言留连一物吾过矣笑领百罚空罍尊
　　偶桂【谓与桂为配也别本作挂者讹】松眀【本集有夜烧松明火诗见后】
　　【按诗人玉屑云东坡暾字三首皆摆落陈言古今人未尝经道者三首并妙第二首尤竒】
　　附晁无咎次韵
　　梅花落尽上饶村肠断子规啼月魂慰人独有白玉蕋不到窗前只醉昏坐罏环罋不举首浮花浪蕋空满园海山有客心似水挥麈自散炎洲温松风亭下亦如梦不见枝雪流初暾孙登一弦百韵足有山便足同苏门似闻对客但长啸独为此花终日言一篇尚可三致意听人酌去如衢尊江郊【并引】
　　惠州归善县治之北数步抵江少西有盘石小潭可以垂钓作江郊诗云
　　江郊葱昽云水蒨绚碕岸斗入洄潭轮转先生悦之布席闲燕初日下照潜鳞俯见意钓防鱼乐此竿线优哉悠哉玩物之变
　　归善县【元和郡县志汉博罗县地宋于此置归善县梁属梁化郡隋开皇十年废郡以属循州太平寰宇记秦汉龙川县地唐贞观九年省龙川入归善县移治白鹤峰之阳今属惠州城北有钓潭】玩物之变【系辞居则观其象而玩其辞动则观其变而玩其占】
　　詹守擕酒见过用前韵作诗聊复和之
　　箕踞狂歌老瓦盆燎毛燔肉似羌浑传呼草市来擕客洒扫渔矶共置尊山下黄童争看舞江干白骨已衔恩【公自注时詹方议塟暴骨】孤云落日西南望长羡归鸦自识村










　　苏诗补注巻三十八
　　钦定四库全书
　　苏诗补注巻三十九　翰林院编修查慎行撰古今体诗七十四首【绍圣二年乙亥在惠州作】
　　寄邓道士【并引】
　　罗浮山有野人相传葛稚川之也邓道士守安山中有道者也尝于庵前见其足迹长二尺许绍圣二年正月二日予偶读韦苏州寄全椒山中道士诗云今朝郡斋冷忽念山中客涧底束荆薪归来煮白石遥持一樽酒远慰风雨夕落叶满空山何处寻行迹乃以酒一壶依苏州韵作诗寄之
　　一杯罗浮春远饷采薇客遥知独酌罢醉卧松下石幽人不可见清啸闻月夕聊戱庵中人空飞本无迹邓守安【字道立时居罗浮道院见本集与王敏中尺牍中】
　　【慎按先生手书此诗石刻清啸闻月夕闻字作闲今从施氏本】
　　上元夜【公自注惠州作】
　　前年侍玉辇端门万枝灯璧月挂罘罳珠星缀觚棱去年中山府老病亦宵兴牙旗穿夜市铁马响春氷今年江海上云房寄山僧亦复举膏火松间见层层散策桄榔林林疎月鬅鬙使君置酒罢箫鼓转松陵狂生来索酒【公自注贾道人也】一举辄数升浩歌出门去我亦归瞢腾侍玉辇【癸酉上元侍晏楼上诗见三十六巻】
　　附子由次韵
　　谁怜东坡老独看南海灯故人隠山麓燕坐销牀棱人生大运中往返成废兴炎起爨下薪冻合瓶中氷赖有不变处寂如方定僧建城亦岩邑灯火髙下层头陀旧所识天寒髪鬅鬙问我何时来嗟哉谷为陵幸此米方贱日食聊一升夜行随众乐餔糟共腾腾
　　正月二十四日与儿子过赖仙芝王原秀才僧昙颖行全道士何宗一同游罗浮道院及栖禅精舍过作诗和其韵寄迈迨一首
　　防桥寻胜践脱屦欣小揭瘴花已繁红官栁尤疎细斜川二三子悼叹吾年逝凄凉罗浮馆风壁頽雨砌黄冠常苦饥迎客羞破袂仙山在何许归鹤时堕毳﨑岖食松黄欲救齿髪弊坐令禅客笑一梦等千嵗栖禅晚置酒蛮果粲蕉荔斋厨釜无羮野饷篮有蕙嬉游趁时节俯仰了此世犹当洗业障更作临水禊寄书阳羡儿并语长头弟门户各努力先期毕租税
　　赖仙芝【虔州布衣时从东坡游见诗话总】王原【字子直亦防州人号鹤田山人见年谱中】正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青帬少寡独居三十年矣感叹之余作诗记之
　　缥蒂缃枝出绛房緑隂青子送春忙涓涓泣露紫含笑熖熖烧空红佛桑落日孤烟知客恨短篱破屋为谁香主人白发青帬袂子美诗中黄四娘
　　嘉祐僧舍【危素东坡书院记绍圣二年三月公自嘉祐寺复迁合江楼四月复迁嘉祐寺】紫含笑【山中多含笑花见蒲涧诗自注】红佛桑【南方草木状朱槿花枝叶皆如桑叶光而厚树髙止四五尺自二月开花至仲冬其花深红色大如蜀葵上缀金色日光所烁疑若焰生】
　　龙尾【一作虎讹】石研寄犹子逺
　　皎皎穿云月青青出水荷文章工防忠义老研磨伟节何须怒寛饶要少和吾衰安用此寄与小东坡【公自注逺为人类予】
　　防【音俨草书势相连也】
　　赠王子直秀才
　　万里云山一破裘杖端闲挂百钱游五车书已留儿读二顷田应为鹤谋【公自注子直住鹤田山】水底笙歌蛙两部山中奴婢【苕溪渔隠丛话婢作隶】橘千头幅巾我欲相随去海上何人识故侯
　　王子直【即王原也同时又有王向亦字子直侯官人览者辨之】
　　【按苕溪丛话苏子瞻尝两用孔稚圭鸣蛙事如水底笙歌蛙两部山中奴隶橘千头虽以笙歌易鼓吹不碍其意同至于巳遣乱蛙成两部则不知为何物亦是歇后语盖用事宁与出处语小异而意同不可尽牵出处语而意不显也大是语病】
　　惠州近城小山类蜀道春与进士许毅野步防意处饮之且醉作诗以记适参寥专使欲归使持此以示西湖之上诸友庶使知予未尝一日忘湖山也
　　夕阳飞絮乱平芜万里春前一酒壶铁化双鱼沈远素剑分二岭隔中区花曾识面香仍好鸟不知名声自呼梦想平生消未尽满林烟月到西湖
　　铁化双鱼【南史林邑传日南夷帅范幼家奴尝牧牛于山涧得鳢鱼二化而为铁】慎按此诗施氏原本失载新刻本载续补下巻今考据时地移编于此
　　真一酒【并引】
　　米麦水三一而已此东坡先生真一酒也
　　拨雪披云得乳蜜蜂又欲醉先生【公自注真一色味颇类予在黄州日所醖蜜酒也】稻垂麦仰隂阳足器洁泉新表里清晓日着顔红有晕春风入髓散无声人间真一东坡老与作青州从事名
　　真一酒【本集寄建安徐得之真一酒法云岭南不禁酒近得一酿法用白麫糯米清水三物酿成玉色絶似王驸马家碧玉香白麫乃上等麫如常法起酵作蒸饼蒸熟后以竹篾穿挂风中两月后用每料不过五斗毎米一斗炊熟急水淘过控干细白麫末三两拌匀入瓮使有力者以手拍实按中为井子上广下鋭于三两末中预留少许糁盖醅面候浆水满其中以刀划破更炊新饭投之每斗投三升令入井子中以醅盖合毎斗入熟水两盌更三五日可得好酒六升日数随天气冷暖自以意之若天大热减去麴半两】稻麦隂阳【唐窦苹酒谱引春秋説题辞曰为酒据隂而动麦隂也黍阳也先渍麴而后投黍是阳得隂而沸乃成先生又有黍麦説云黍稻之出穗也必直而仰其熟也必曲而俯麦则反是此隂阳之辨也北方之稻不足于隂南方之麦不足于阳故南方无佳酒者以麴麦杂隂气也又况南海无麦而用米作麴耶今取舶上麫作麴则酒亦絶佳王鲁斋造化论麦受六阳之全故就实而昂稻分隂阳之半则未实而俯】
　　游博罗香积寺【并引】
　　寺去县七里三山犬牙夹道皆美田麦禾甚茂寺下溪水可作碓磨若筑塘百步闸而落之可转两轮举四杵也以属县令林抃使督成之
　　二年流落鼃鱼乡朝来喜见麦吐芒东风摇波舞净緑初日露酣娇黄汪汪春泥已没膝剡剡秋谷初分秧谁言万里出无友见此二美喜欲狂三山屏拥僧舍小一谿雷转松隂凉要令水力供臼磨与相地脉增隄防霏霏落雪看收麫隠隠叠鼔闻舂糠散流一啜云子白炊裂十字琼肌香岂惟牢九荐古味【公自注束晳饼赋馒头薄持起搜牢九】要使真一流天浆诗成捧腹便絶倒书生説食真膏肓
　　博罗【元和郡县志有博罗县九域志广南东路惠州领县四博罗县在州北四十五里】林抃【王氏旧注抃字天和】二美【承上文指麦禾也】
　　二【一作三】月十九日携白酒鲈鱼过詹使君食槐叶冷淘
