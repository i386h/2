<!-- { "loadSidebar": true } -->
　　某启适见钟检正世美言上舍吴师礼浙人也有文学节行欲为逢原壻彼极多人欲壻之而慕逢原节义故欲娶其女钟为人不妄吴亦有名故欲作书奉报乃得来书更请审择特起肯逺相过甚慰思渇老年待尽若复得一相见岂非幸愿今歳暑雨特甚多逃于北山平生未尝畏暑年老气衰复值此非常气殊为惫顿书不及悉千万自爱
　　与曾子山书
　　某启比闻上下呶呶何故人不患无材患韬晦之为难况州县之势固巳相辽郡若摧县易于拉朽此不可不知也冬寒千万自爱
　　与吴司録议王逢原姻事书
　　某启仲冬严寒伏惟尊体动止万福王令秀才近见文学才智行义皆高过人见留他来此修学虽贫不应举为人亦通不至大段苦节过当他恐二舅不欲与作亲久不得委曲不审尊意如何传闻皆不可信也某目见其所为如此甚可爱也未拜见千万乞保尊重
　　二
　　某启新正伏惟二舅都曹尊体动止万福向曾上状不审得逹左右否王令秀才见在江阴聚学文学智识与其性行诚是豪杰之士或传其所为过当皆不足信某此深察其所为大抵只是守节安贫耳近日人从之学者甚众亦不至絶贫乏况其家口寡亦易为赡足虽然不应举以某计之今应举者未必及第未必不困穷更请斟酌此人但恐久逺非终困穷者也虽终困穷其畜妻子当亦不至失所也渠却望二舅有信来决知亲事终如何幸一赐报也尚寒伏乞善保尊重





　　临川文集巻七十四
　　钦定四库全书
　　临川文集巻七十五　　　宋　王安石　撰书
　　与王逢原书七
　　与刘元忠待制书
　　与沈道原舍人书二
　　荅黎检正书
　　与丁元珍书
　　上杜学士言开河书
　　与马运判书
　　荅王伯虎书
　　荅段逢书
　　荅姚辟书
　　荅李参书
　　荅史讽书
　　上邵学士书
　　与王逢原书
　　某顿首逢原足下比得足下于客食中窘窘相造谢不能取一日之闲以与足下极所欲语者而舟即东矣间阅足下之诗切有疑焉不敢不以告足下诗有叹苍生泪垂之説夫君子之于学也固有志于天下矣然先吾身而后吾人吾身治矣而人之治不治系吾得志与否耳身犹属于命天下之治其可以不属于命乎孔子曰不知命无以为君子又曰道之将行也欤命也道之将废也欤命也孔子之说如此而或以为君子之学汲汲以忧世者惑也惑于此而进退之行不得于孔子者有之矣故有孔不暇暖席之说吾独以圣人之心未始有忧有难予者曰然则圣人忘天下矣曰是不忘天下也否之象曰君子以俭徳避难不可荣以禄初六曰拔茅茹以其彚贞吉象曰拔茅贞吉志在君也在君者不忘天下者也不可荣以禄者知命也吾虽不忘天下而命不可必合忧之其能合乎易曰遯世无闷乐天知命是也诗三百如栢舟北门之类有忧也然仕于其时而不得其志不得以不忧也仕不在于天下国家与夫不仕者未始有忧君子阳阳考槃之类是也借有忧者不能夺圣人不忧之说孟子曰伊尹视天下匹夫匹妇有不被其泽者若巳推而纳之沟中可谓忧天下也然汤聘之犹嚣嚣然曰我处畎亩之间以乐尧舜之道岂如彼所谓忧天下者仆仆自枉而幸售其道哉又论禹稷顔回同道曰乡邻有鬬者被髪缨冠而救之则惑也今穷于下而曰我忧天下至于恸哭者无乃近救乡邻之事乎孔子所以极其説于知命不忧者欲人知治乱有命而进不可以苟则先王之道得伸也世有能谕知命之说而不能重进退者有矣由知及之仁不能守之也始得足下文特爱足下之才耳既而见足下衣刓屦缺坐而语未尝及巳之穷退而询足下终歳食不荤不以丝忽妄售于人世之自立如足下者有几吾以谓知及之仁又能守之故以某之所学报足下
　　二
　　某顿首读所辱书辞见足下之材浩乎沛然非某之所能及问诸邑人知足下之行学为君子而方不巳者也惜乎某之行亟不得久留从足下以游及求足下所称满君者而见之所示藁副辄留传玩不审定复枉顾否不胜幸望也
　　三
　　某顿首逢原近巳附书亦得所赐教殊感慰唯逢原见教正得鄙心之所欲方欲请而已被防还都遂得脱此亦可喜也但今兹所除复非不肖所宜居不免又干溷朝廷此更増不知者之毁然吾自计当如此岂能顾流俗之纷纷乎不久到眞州冀逢原一来见就不知有暇否幸因书见报某止寓和州耳来眞唯迎亲老来视女弟既而归和俟命也冬寒自爱
　　四
　　某顿首被命使江东按刑狱事明日遂行欲至扬州宿留别乞一差遣切欲一见逢原幸枉驾见追只于丹阳奉切勿以事为解也它须靣陈此不详悉切见过专奉迟切切
　　五
　　某顿首自别逢原一得书遂不知行李所在伏计巳逹暨阳今此介往幸喻动止之详以慰思渴也居江阴果可以徙否某之势恐未能自脱于此矣辠衅日积而缺然无友朋之救此寤寐所以怵惕而不知所为者也逢原不知可以游番乎番亦多士可以优游卒岁试思之也人还一报余自爱重
　　六
　　某顿首得手教承尚在江州思企何可胜言某昨到金陵怱怱遂归番冬末须一到金陵不知逢原此行以何时到江阴今必与吴亲同舟而济但到金陵莫须求客舟以往否近制船难为谋自金陵至润只一两程到润则求舫至江阴亦易矣某处此遂未有去理如孙少述丁元珍曾子固尚以书见止不宜自求便安数溷朝廷它人复可望其见察者乎辠衅日积而不知所以自脱足下安以为我谋哉配兵不习水事甚善但计今之势如此等事皆不可与论说不知足下意以为当如何施行幸试疏示更有所闻悉望见教所至幸望留意访以所不逮也至冬末到金陵欲望逢原一至金陵见访不知可否私心极有事欲靣谒切试思之幸能一来为惠大矣
　　七
　　某顿首逢原足下方欲作书而得所赐书尤感慰唯逢原所以教我得鄙心所欲出者穷僻无交游所与议者皆不出流俗之人非逢原之教我尚安得闻此方力求所欲但未知何时得耳及冬春之交未得脱此冀相遇于江寕不审肯顾否承教许如此当可如约也但不谋润居何也江阴岂不可留乎若在润则相遇尤易耳配卒事须靣叙乃悉余更有所闻悉望见教今世既无朋友相告戒之道而言亦未必可用大抵见教者欲使某同乎俗合乎世耳非足下教我尚何望于他人切无所惜也冬寒自爱
　　与刘元忠待制书
　　某启久阻濶岂胜向往继奉手诲勤勤恳恳尤荷眷念承欲求宫观方主上躬亲庻政求才如不及之时人臣虽有邪心安能有所轩轾谓宜黾勉以俟休命不须如所喻也无縁靣晤幸深思鄙言而巳炎溽为时自爱
　　与沈道原舍人书
　　某启辱手笔感慰又复冬至投老触绪多感但日有东归之思尔上聦明日隮然流俗险肤未有巳时亦安能久自困苦于此北山松柏闻修雅説巳极茂长一两日令俞逊往北山因欲渐治垣屋矣于道原欲略布所懐
　　二
　　某启久不作书然思一相见极饥渴也近因歙州叶戸曹至此论及説文因更思索鸟兽草木之名颇为解释因悟孔子使人多识乃学者最后事也续当録寄道原何以淹留如此若道原有除吾甥当能一过江相见诸欲靣晤何可胜言此时四姐亦当可以一来相见矣未闲自爱
　　答黎检正书【侁】
　　某启前得所示熟读盖自秦汉以来所谓能文者不过如此窃以为士之所尚者志志之所贵者道苟不合乎圣人则皆不足以为道唯天下之英材为可以与此故欲以所闻告左右而尝为尊叔父道之足下闻之而遂自悔以足下如此之才而复之不逺又能如此此何所不至如某者衰久矣徒知思而巳尚何能有所补助乎辱书愧叹以不即见为恨飨寒自爱
　　与丁元珍书
　　某顿首过广曾欲作书遣人奉诇动止以有故亟归是以虽作书而不果遣辱教承知屡赐问然不得也亦尝附状何为皆不至乎曹振佳士巳为发令状如此人虽微元珍之教固不敢失况重以元珍之见喻乎前书巳报左右恐不到故复以闻求郡固且止甚荷见教然某之所请不为无辞若执政不察直以为辠则某何敢解免如欲尽其辞而然后加之辠则某事固有本末非今日苟然欲避烦劳而求佚也古者一道徳以同俗故士有揆古人之所为以自守则人无异论今家异道人殊徳士之欲自守者又牵于未俗之势不得事事如古则人之异论可悉弭乎要当择其近于礼义而无大谴者取之耳不审足下终将何以为仆谋哉秋冷自爱重之望冬间复到广州冀或一邀从者为境上之防不审可求檄来否耳不宣
　　上杜学士言开河书
　　十月十日谨再拜奉书运使学士閤下某愚不更事物之变备官节下以身得察于左右事可施设不敢因循苟简以孤大君子推引之意亦其职宜也鄞之地邑跨负江海水有所去故人无水忧而深山长谷之水四靣而出沟渠浍川十百相通长老言钱氏时置营田吏卒歳浚治之人无旱忧恃以丰足营田之废六七十年吏者因循而民力不能自并向之渠川稍稍浅塞山谷之水转以入海而无所潴幸而雨泽时至田犹不足于水方夏歴旬不雨则众川之涸可立而须故今之邑民最独畏旱而旱辄连年是皆人力不至而非岁之咎也某为县于此幸岁大穰以为宜乘人之有余及其暇时大浚治川渠使有所潴可以无不足水之患而无老壮稚少亦皆惩旱之数而幸今之有余力闻之翕然皆劝趋之无敢爱力夫小人可与乐成难与虑始诚有大利犹将强之况其所愿欲哉窃以为此亦执事之所欲闻也伏惟执事聦明辨智天下之事悉巳讲而明之矣而又导利去害汲汲若不足夫此最长民之吏当致意者故辄具以闻州州既具以闻执事矣顾其厝事之详尚不得彻辄复条件以闻唯执事少留聦明有所未安教而勿诛幸甚
　　与马运判书
　　运判閤下比奉书即防宠荅以感以怍且承访以所闻何閤下逮下之周也尝以谓方今之所以穷空不独费出之无节又失所以生财之道故也富其家者资之国富其国者资之天下欲富天下则资之天地盖为家者不为其子生财有父之严而子富焉则何求而不得今阖门而与其子市而门之外莫入焉虽尽得子之财犹不富也盖近世之言利虽善矣皆有国者资天下之术耳直相市于门之内而巳此其所以困与在閤下之明宜巳尽知当患不得为耳不得为则尚何赖于不肖者之言耶今歳东南饥馑如此汴水又絶其经画固劳心私窃度之京师兵食宜窘薪蒭百谷之价亦必踊以谓宜料畿兵之驽怯者就食诸郡可以舒漕挽之急古人论天下之兵以为犹人之血脉不及则枯聚则疽分使就食亦血脉流通之势也傥可上闻行之否
　　荅王伯虎书
　　辱书问以所疑如某者何足以语然圣人君子之行则尝闻于先生长者矣盖曰不辱巳不害人而巳不辱已所以为有义不害人所以为有仁若夫操至治之成法责备于叔世以自絶与以仁施其身以及其亲则皆圣人君子之所不为不知足下谓当如此否因出见过得复从容为左右道之
　　荅段逢书
