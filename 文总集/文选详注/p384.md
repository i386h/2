<!-- { "loadSidebar": true } -->
　　夫盛衰隆弊，理所固有；教之废兴，系乎其人。汉书，韩安国曰：夫盛之有衰，犹朝之必暮。礼记，哀公问政，子曰：文、武之政，布在方策。其人存，则其政举；其人亡，则其政息。愿法期于必凉，明道有时而闇。言法不可常愿，故期在于必薄；道不可常明，故有时而或闇。以谕盛衰废兴，抑唯常理也。孔安国尚书传曰：愿，悫也，娱万切。左氏传，浑罕曰：君子作法于凉，其弊犹贪。杜预曰：凉，薄也。故世及之制，弊于强御；言诸侯世及而盛强，其弊在于强御而难制也。毛诗曰：曾是强御。厚下之典，漏于末折。言封建踰礼而为害，其漏在于末大而本折也。周易曰：剥上以厚下安宅。左氏传，楚子问申无宇曰：国有大城何如？对曰：郑京栎实杀曼伯，宋萧亳实杀子游。由是观之，则害于国末大必折，尾大不掉。杜预曰：折，折其本也。侵弱之舋，遘自三季；言诸侯秉权而王室侵弱，斯乃遘自三季也。班固异姓诸侯王表序曰：秦患周之败，以为四夷交侵，以弱见夺，于是削去五等。杜预左氏传注曰：舋，瑕隙也。国语，郭偃曰：三季王之亡，宜也。韦昭曰：季，末也。三季王，桀、纣、幽王也。陵夷之祸，终于七雄。言七雄力政，而王道因之陵夷。汉书，张释之曰：秦陵夷至于二世，天下土崩。东京赋曰：七雄并争。昔者成汤亲照夏后之鉴，公旦目涉商人之戒，夏后之鉴，即殷鉴也。毛诗曰：殷鉴不远，在夏后之世。尚书曰：尔唯旧人，尔丕克远，省尔知宁，王若勤哉。孔安国传曰：目所亲见，法之又明之也。文质相济，损益有物。春秋元命苞曰：王者一质一文，据天地之道，天质而地文。论语，子曰：殷因于夏礼，所损益可知也；周因于殷礼，所损益可知也。物，礼物也。故五等之礼，不革于时，封畛之制，有隆焉尔时，吕氏春秋曰：等步亩封畛，所以一之也。小雅曰：封畛，界疆也。岂玩二王之祸，而闇经世之筭乎？二王，谓夏、殷也。经世，已见李萧远运命论。固知百世非可悬御，善制不能无弊，而侵弱之辱，愈于殄祀，土崩之困，痛于陵夷也。家语，孔子曰：文、武之祀，无乃殄乎？汉书，徐乐上书曰：何谓土崩？秦之末叶是也。人困而主不恤，下怨而上不知，此之谓土崩。是以经始权其多福，虑终取其少祸。毛诗曰：经始灵台。吴越春秋曰：大夫种善图始，范蠡善虑终。贾逵国语注曰：权，秉也。尸子曰：圣人权福则取重，权祸则取轻。非谓侯伯无可乱之符，郡县非致治之具也。故国忧赖其释位，主弱凭其翼戴。左氏传，王子朝告于诸侯曰：王居于彘，诸侯释位，以间王政。又叔向语宣子曰：文之伯也，翼戴天子，加之以恭。及承微积弊，王室遂卑，新序曰：及定王，王室遂卑。犹保名位，祚垂后嗣，左氏传曰：名位不同。班固汉书序曰：后嗣承序，以广亲亲。皇统幽而不辍，神器否而必存者，岂非置势使之然与？东京赋曰：怨皇统之见替。郑玄论语注曰：辍，止也。老子曰：天下神器，不可为也，为者败之。
　　降及亡秦，弃道任术，史记曰：商鞅见秦孝公，谓景监曰：吾说君以帝王之道，君曰：吾不能待。吾以强国之术说君，君大悦。惩周之失，自矜其得。言惩周以弱见夺，自矜以力灭周也。寻斧始于所庇，制国昧于弱下，弱下之术，前王所弃，秦以为是，故谓之昧焉。左氏传，宋昭公将去群公子，乐豫曰：不可，公族，公室之枝叶也，若去之，则本根无所庇荫矣。葛藟犹能庇其本根，故君子以为比，况国君乎？此所谓庇焉而纵寻斧也。贾逵国语注曰：寻，用也。国庆独飨其利，主忧莫与共害。国语曰：晋国有庆，未尝不怡。史记，范雎曰：主忧臣辱。虽速亡趋乱，不必一道，毛苌诗传曰：速，召也。颠沛之衅，实由孤立。毛诗曰：人亦有言，颠沛之揭。毛苌曰：颠，仆也；沛，拔也。揭，见根貌也。汉书曰：汉兴，惩戒亡秦孤立之败也。是盖思五等之小怨，忘万国之大德，毛诗曰：忘我大德，思我小怨。知陵夷之可患，闇土崩之为痛也。周之不竞，有自来矣。左氏传，郑石?谓子囊曰：今楚实不竞，行人何罪？又，叔孙曰：叔出季处，有自来矣。国乏令主，十有余世，左氏传，治区夫曰：为乏令主。杨雄连珠曰：古之令主，所以统天者不远焉。尔雅曰：令，善也。然片言勤王，诸侯必应，论语，子曰：片言可以折狱。左氏传，狐偃言于晋侯曰：求诸侯莫如勤王也。一朝振矜，远国先叛。公羊传，葵丘之会，齐桓公震而矜之，叛者九国。震之者何？犹曰振振然。矜之者何？犹莫若我也。何休曰：震矜，色自美之貌。故强晋收其请隧之图，暴楚顿其观鼎之志，左氏传，晋侯朝王，王享醴，命之宥，请隧，弗许。曰：王章也，未有代德而有二王，叔父之所恶也。又曰：楚子伐陆浑之戎，遂至于雒，定王使王孙满劳楚子，问鼎之大小轻重焉。杜预曰：示欲逼周取天下也。岂刘项之能窥关，胜广之敢号泽哉？汉书，沛公自武关入秦。又曰：羽至函谷关，使当阳君击关，羽入至戏。又曰：胜广为屯长，行至蕲西大泽乡，胜自立为将军，广为都尉。借使秦人因循周制，虽则无道，有与共弊，覆灭之祸，岂在曩日！曩日，谓土崩之祸也。
　　汉矫秦枉，大启侯王。班固汉书表曰：藩国大者，夸州兼郡，可谓矫枉过其正矣。毛诗曰：大启尔宇，为周室辅。境土踰溢，不遵旧典。东京赋曰：规摹踰溢。尚书曰：旧典时式。故贾生忧其危，朝错痛其乱。汉书，贾谊曰：夫树国固必相疑之势，下数被其殃，上数爽其忧，甚非所以安上而全下也。又，朝错曰：请诸侯之罪过，削其支郡，不如此，宗庙不安也。是以诸侯阻其国家之富，凭其士民之力，阻，恃也。势足者反疾，土狭者逆迟。六臣犯其弱纲，七子衢其漏网。汉书，贾谊曰：大抵强者先反。及淮阴王楚最强，则先反；韩信倚胡，则又反；及贯高因赵资，则又反；陈狶兵精，则又反；彭越用梁，则又反；黥布用淮南，则又反；卢绾最弱，最后反。然谊言八而机言六者，贯高非五等，卢绾亡入匈奴，故不数之。汉书曰：景帝即位，朝错说上，令削吴，及书至，吴王起兵诛汉吏二千石以下。胶西、胶东、淄川、济南、楚、赵亦皆反也。皇祖夷于黥徒，西京病于东帝。皇祖，高祖也。南都赋曰：皇祖止焉。史记曰：淮南王黥布反，高祖自往击之，布走。高祖时为流矢所中，行道病。史记曰：荆王刘贾者，不知何属。高祖立贾为荆王。淮南王黥布反，东击荆。贾与战，不胜，走富陵，为布军所杀。汉书曰：贾称从兄，而机以为皇祖，盖别有所见。杜预左氏传注曰：夷，伤也。楚汉春秋曰：下蔡亭长詈淮南王曰：封汝爵为千乘，东南尽日所出，尚未足黔徒群盗所邪！而反，何也？然黥当为黔。汉书曰：吴王濞反，削吴会稽、豫章郡，书至，起兵反。以袁盎为太常，使吴，吴王闻盎来，知其欲说，笑而应曰：我已为东帝，尚谁拜？不肯见盎。是盖过正之灾，而非建侯之累也。矫枉过其正，已见上文。周易曰：利用建侯行师。然吕氏之难，朝士外顾；宋昌策汉，必称诸侯。汉书曰：吕产、吕禄自知背高皇帝约，因作乱。朱虚侯使人告兄齐王，令发兵西，太尉勃、丞相平为内应，以诛诸吕，齐王遂发兵。又曰：吕后崩，大臣迎立代王。郎中令张武曰：以迎大王为名，实不可往。宋昌曰：群臣议非也。内有朱虚、东牟之亲，外畏吴、楚、淮南、琅邪、齐、代之强，故迎大王，大王勿疑也。逮至中叶，忌其失节，割削宗子，有名无实，天下旷然，复袭亡秦之轨矣。汉书曰：诸侯小者淫荒越法，大者睽孤横逆，以害身丧国。故文帝采贾生之议分齐、赵，景帝用朝错之计削吴、楚。是以五侯作威，不忌万邦；新都袭汉，易于拾遗也。五侯，已见鲍明远数诗。尚书曰：臣作福作威，害于而家，凶于而国。汉书曰：封王莽为新都侯。袭，犹取也。汉书，梅福上书曰：昔高祖举秦如鸿毛，取楚如拾遗。光武中兴，纂隆皇统，而犹遵覆车之遗辙，养丧家之宿疾。言光武犹遵师前汉之失也。晏子春秋，谚曰：前车覆，后车戒也。尚书曰：卿士有一于身，家必丧。仅及数世，奸轨充斥，尚书曰：寇贼奸宄。轨与宄古字通。左氏传，士文伯让子产曰：以政刑之不修，寇盗充斥。卒有强臣专朝，则天下风靡，强臣，谓梁冀之属也。楚辞曰：世从俗而变化，随风靡而成行。一夫纵衡，则城池自夷，岂不危哉！一夫，谓董卓也。汉书曰：纵，恣意。衡，古横字。
