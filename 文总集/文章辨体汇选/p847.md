<!-- { "loadSidebar": true } -->
　　六一居士初谪滁山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万巻集録三代以来金石遗文一千巻有琴一张有棋一局而常置酒一壶客曰是为五一尔奈何居士曰以吾一翁老于此五物之间是岂不为六一乎客笑曰子欲逃名者乎而屡易其号此庄生所诮畏影而走乎日中者也余将见子疾走大喘渴死而名不得逃也居士曰吾固知名之不可逃然亦知夫不必逃也吾为此名聊以志吾之乐尔客曰其乐如何居士曰吾之乐可胜道哉方其得意于五物也太山在前而不见疾雷破柱而不惊虽响九奏于洞庭之野阅大战于涿鹿之原未足喻其乐且适也然常患不得极吾乐于其间者世事之为吾累者众也其大者有二焉轩裳珪组劳吾形于外忧患思虑劳吾心于内使吾形不病而已悴心未老而先衰尚何暇于五物哉虽然吾自乞其身于朝者三年矣一日天子恻然哀之赐其骸骨使得与此五物偕返于田庐庶几偿其夙愿焉此吾之所以志也客复笑曰子知轩裳珪组之累其形而不知五物之累其心乎居士曰不然累于彼者已劳矣又多忧累于此者既佚矣幸无患吾其何择哉于是与客俱起握手大笑曰置之区区不足较也已而叹曰夫士少而仕老而休盖有不待七十者矣吾素慕之宜去一也吾尝用于时矣而讫无称焉宜去二也壮犹如此今既老且病矣乃以难强之筋骸贪过分之荣禄是将违其素志而自食其言宜去三也吾负三宜去虽无五物其去宜矣复何道哉熈宁三年九月七日六一居士自传

　　一是居士传【郑思肖】

　　一是居士大宋人也生于宋长于宋死于宋今天下人悉以为非赵氏天下愚哉尝贯古今六合观之肇乎无天地之始亘乎有天地之终普天率土一草一木吾见其皆大宋天地不复知有皇帝王覇盗贼诸蛮介于其间大宋粹然一天也不以有疆土而存不以无疆土而亡行造化迈厯数母万物而未始有极焉譬如孝子于其父前乎无前后乎无后满眼与父与天同大宁以生为在死为不在耶又宁见有二父耶此一是之所在也未死书死誓其终也故曰死于宋一是者何万古不易之理也由之行则我为主天地鬼神咸聴其命不然天地鬼神反诛之断古今定纲常配至道立众事自天子至于庶人一皆不越于斯茍能深造一是之域与天理周流明而不惑杀之亦不变安能以伪富伪贵刍豢之居士生而弗灵几沦于朽弃长而明始感父母恩异于他人父母恩非数可算性爱竹嗜餐梅花又喜观雪遇之过于贫人获至寳为恱不饮酒嗜食菜荐饭得菜欣然饭速尽有招之者拒而不从决不妄以足迹及人门癖于诗不肯与人唱和懒则数岁不作一兴动达旦不寐作讽咏声辞多激烈意诗成章数髙歌輙涙下若不能以一朝自居毎弃忘生事尽日遂幽闲之适遇痴浊者则急去之多逰僧舍兴尽即飘然惬懐终暮坐不去寡与人合间数月竟无至门者独往独来独处独坐独行独吟独笑独哭抱贫愁居与时为仇雠或痴如哆口不语瞠目髙视而僵立众环指笑良不顾常独逰山水间登絶顶浩歌狂笑气润霄碧举手掀舞欲空其形而去或告人以道俗不耳其说反嫌迂谬率耻与之偕破衣垢貌昼行呓语皇皇然若有求而弗获坐成废物尚确持一是之理欲衡古今天下事咸归于正愚又甚众人宜乎举世之人不识之有识者非之识之识其人不识其人非识也能识一是之理则真识一是居士矣奚以识其精神笑貌然后谓识一是居士也与故作一是居士传

　　铁笛道人自传【杨维桢】

　　铁笛道人者会稽人祖闗西出也初号梅花道人会稽有铁崖山其髙百丈上有蕚緑梅花数百植层楼出梅花积书数万巻是道人所居也泰定间以春秋经学擢进士第仕赤城令转钱清海盐皆不信其素志輙弃官将妻子逰天目山放于宛陵毘陵间霅中云间山水最清逺又自九龙山渉太湖南泝大小雷之泽访缥缈七十二峯东抵海登小金山脱乌巾冠铁叶冠服褐毛寛博手持铁笛一枝自称铁笛道人铁笛得洞庭湖中冶人缑氏子尝掘地得古莫耶无所用镕为铁叶筒之长一尺有九寸窍其九进于道人道人吹之窍皆应律竒声絶人世江上老渔狎道人时时唱清江欵乃道人为作回波引和之仍自歌曰小江秋大江秋美人不来生逺愁聴笛海西流又歌曰东飞乌西飞乌美人手弄双明珠九见乌生雏城中富贵人闻道人名多载酒道人所幸闻笛道人为一弄毕便卧遣客即客不去卧吹笛自如也尝对客云笛有君山古弄海可养蛟龙可呼非钧天大人不发也晩岁有同年者以遗才白于上用玄纁物色道人于五湖之间道人终不起道人性疎豁与人交无疑二虽病凶危坐不披文则弄札翰或理音乐素不善奕画谓奕损闲心画为人役见即屏去至名山川必登髙遐眺想见古人风节旷迈非常人所能测也与永嘉李孝先茅山张伯雨钖山倪镇昆阳顾瑛为诗文友碧桃叟释臻疑归叟释现清容叟释信为方外友其文有惊世者有三史统论五千言太平纲目二十策歴代史钺二百巻诗有琼台曲洞庭杂吟五十巻藏于铁崖山云赞曰有美人兮冠铁叶之弮弮服免褐之跹跹雷浦之濵兮铁崖之颠噏阴呼阳兮履坤戴干万窍不作兮全籁于天其漆园之傲吏兮缑山之逰仙也耶

　　白牛生传【明宋濂】

　　白牛生者金华潜溪人宋姓濓名尝骑白牛往来溪上故人以白牛生目之生躯干短小细目而疎髯性多勤他无所嗜惟攻学不怠存诸心着诸书六经与人言亦六经或厌其繁生曰吾舍此不学也六经其曜灵乎一日无之则冥冥夜行矣生学在治心道在五伦自以为至易至简或笑其迂生曰我其迂哉我若迂孟子则迂之首矣生好着文或以文人称之则又艴然怒曰吾文人乎哉天地之理欲穷之而未尽也圣贤之道欲凝之而未成也吾文人乎哉或求学文生曰其孝弟乎文则吾不知也生不肯干禄或欲挽之使出生曰禄可干耶仕当为道谋干之私也生安于义命未尝妄有所为或疑其拙生曰我契以天不合以人是乃巧之大者拙乎哉生慕孔颜之乐如聆钧天之乐如获褭蹏之金言及之手足舞蹈不已或以为狂生曰吾能知之恨未能允蹈之奚其狂生幼多疢常行服气法或诮其欲久生生曰盗跖甚夭颜子甚寿子知之乎或人不答生曰窃阴阳之和以私一已服气矣运量元化节宣四时服气乎生虽贫喜色常溢眉宇间或诘之生曰吾内足乐也内既足乐无人非无鬼责得亦乐失亦乐我何忧哉生御恶衣觕馔安之或虑其诈生曰锦衣与卉服虽异暖则一糟核与淳熬固殊饱则均何诈为生不贵贵人不贫贫人或尤其无别生曰贵自贵尔于我何加焉贱自贱尔于我何损焉生遇物以诚三尺之童莫之敢欺或讥其同生曰我道盖如是同不同弗知也生不享外神唯事其先甚谨或谓其报本耶生曰非惟报本也以气感气吾先以之外人何预哉生多读台衡贤守慈恩诸家书或谤其偏生曰我虽口之未尝心之也何其偏生当情意调适輙悬特磬于簴亲击以铁籈瞑目侧耳而聴自以为达制乐之原或笑之生曰此篑桴土皷之遗声也五音繁会则末矣生好着屐登山遇境胜处注目视弗释或恶其癖生曰吾于峦容川色见三代之精华不忍舍也生年四十有六髪无白者日坐一室中澄思终日或执笔立言动以圣贤自期其中之所存者人固莫能识也适有画史貌生之骑白牛者生大笑以为得其真故自疏其事如左曰白牛生传云

　　文章辨体彚选巻五百四十三

　　●钦定四库全书

　　文章辨体彚选巻五百四十四

　　（明）贺复征 编

　　○传十七【家传】

　　大传【明李梦阳】

　　传曰号贞义公者不知何里人也而赘于扶沟人王聚王聚以洪武三年归军于蒲州已又自蒲州徙庆阳于是贞义公从如庆阳乃王聚不欲尽徙于庆阳而以其弟王三公守扶沟而世居扶沟大岗北兵之起也贞义公战于白沟河死于是公有二男子纔数岁会又失母故不述其父闻之父老曰贞义公盖长者也然卒不免于难云贞义公二子其后皆冐王氏以赘故是时又垜阳氏田氏为一户而一户四氏然予闻白沟河之役于时粮道絶人煮马革食及啖骡马溺已又尽杀其骡马食之又人相食积尸盖若山丘焉庆阳卫有曰王指挥者统治其军时亦死之
　　往先君谓梦阳曰贞义公没时处士公盖八岁云是时母氏改为他氏室而公乃因不之他氏食零零俜俜往来邠宁间学贾为小贾能自治生后十余岁而至中贾云宁州有李媪者窃瞷公异之乃因妻以女而公初不知为同姓闻之长老曰处士公任侠有气人也即少时而好解推衣食衣食人于是闾里人皆多处士公处士公顾愈谨治生日厚富有赀郡中人用赀无问识不识皆与赀于是郡中人亦无不多处士公处士公载盐过闾里与闾里门斗盐及载菜即又与闾里菜率岁散盐菜数十车于是闾里率岁不复购盐菜而俗谓善人为佛处士又治佛因号曰佛王忠于是佛王忠之名盖郡中矣长老曰处士之死则以田氏予退而问先君先君挥涕曰往田氏为仇家者杀处士怒赴愬行于是仇家大惧乃使郡中诸豪长来行百金间不解而仇家故大有财势可使官及处士赴愬至官置不理反久系处士于是处士益发愤怒病且死仰天呼曰天乎予何罪竟死狱中是时无问识不识咸切齿仇家故长老至今语曰讼事无天盖伤处士云耳然予闻处士葬时有地理家张生指其地曰此必有后岂不谓天道哉
　　军汉公则嗜酒不治生好斗鸡走马试剑即大仇醉之酒輙解顾反厚年八十余竟无疾卒
　　主文公处士公子讳刚称王刚为卫主文好气任侠有父风处士公不喜厚富蓄会暴卒出榖钱家又多不还以故日侵贫至家徒四壁立于是人窃笑李氏主文公于是痛哭往来里门骂窃笑李氏者曰若真以李氏无人耶骂且行卒无应者而止则抚二弟背哭曰若即一不树立我不能为若兄主文公尝以事至京师有羡赀乃尽买学士家言并厯数家归训其二弟二弟卒各擅其业主文人頳面须髯然为人强力使气常勒里中子弟主办事子弟无敢后里中置酒有主文公主文公不至毋敢先饮敬惮矣而军汉公在军中乃私劵我产绐其直酒之人即持劵来收我产主文公怒不言苐砺利刃然色常在持劵人持劵人觉之走主文公乃怃然曰咍此奴走矣已复大骂跳伏地死劵者乃大惧呼天曰天天宁主文生不愿得产直顷之主文苏劵者乃卒不敢复言直矣主文公夜出龙泉道见巨人长数丈以疾卒
