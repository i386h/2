<!-- { "loadSidebar": true } -->
　　右某启伏审涓选休辰按临剧部方条布于教令已延见于吏民戎有良翰坐闻周邦之喜鸿飞遵渚抑非盛徳之宜伏惟某官英气深闳神锋卓頴鹜絶尘之逸轨迈扶世之髙风慷慨功名发挥事业固已入充顾问之选出靖震惊之师方崇茂勲以厎至治何垂成之变忽于丕图葢无妄之灾殆必有喜夫聪明可以理解而贤哲难以数逃汗隆其期淹速奚恤方阻咫尺之问遽杜一介之来仰窥谦光祗揽吝腑涉新秋之沆砀投硎刃之优游勉隆至和以俟休复
　　与某待制启
　　右某近修短记幸叩侍铃何兹疎宂之人遽损勤隆之笔诚大贤之念旧见明哲之用心捧玩再三感叹稠叠恭以某官知参彖系文贲天人体圭璋之令姿履金石之劲节雌黄所及过于春秋之襃善俗攸归有同溟渤之赴矧委夷末路局从頽辕徒以乆要之情遂均一顾之价向风慷慨引领徘徊念章绶之见拘趋门馆而伊阻伏冀上为庙祏精调寝兴
　　与提刑太保启
　　右某托贰郡条仰依云防曾之趋风之望居多引领之劳伏防某官过齿懦姿曲流荣问缅荷勤勤之赐秪深叩叩之懐隆暑在辰闻名旷愿冀察辅生之术益绥冲气之和跂伫丰恩少符至恳





　　公是集巻四十四
　　钦定四库全书
　　公是集巻四十五
　　宋　刘敞　撰
　　书启
　　囘汉阳郭郎中启
　　右某启廼者引嫌避亲得请补外时再易续用靡升天秩不遗龙光猥及既尘右史之笔又抚东侯之封某官风义相先忠爱有素逺形庆问深谕谦亨祗佩攸深指陈焉迨尚阻晤言之适冀精冲养之方引瞩为劳寤寐于是
　　与知郡郎中启
　　右某窃伏下风悚闻髙义未尝修一日之雅望先进之门故虽怀贤终失通问岂意敦尚谦徳勤渠诲言愧非所堪祗以为好伏惟某官蕴志方洁得机邃深固籍甚乎中朝聊偃息于名部揆以令望宜跻近班稽之治功矧有善最兼冀卫生之术并观进秩之荣企诵特深敷宣罔究
　　与杂端郎中启
　　右某防审某官荣被佥俞入毗风宪伏惟庆慰窃以纪纲之地厯代难其人真清之材当时頼其用所以修厥典法树之徽声俾朝有肃穆之光士无苟且之患隐括所系慎简攸先世方得贤人用胥庆恭以某官抱嵗寒之坚操蕴正始之休规徳业汪洋其无涯风采峻峙而可畏足以立懦夫之志镇流俗之浮果升中台实持枢要天骥首路固非迩图元龟在庭方袭重寳冀精卫生之术以永名世之称不任恳款之至
　　与通判郎中启
　　右某伏承涓选休辰往临善治委翼下国怪三年之不飞絶尘西郊信千里之方展忽防示问姑慰怀贤怅吏守之有常俯礼饯而伊阻商秋沆砀道路阻深勉精寝味之宜庸俟公侯之复倾瞻攸甚敷述罔殚
　　上运使提刑贺冬启
　　右某伏以元统含三万物将作中声倡六众阴其消恭惟某官味至道之醇乗和气之运宣布上指将眀治经蹈此迎长之辰绥于积善之报某宿官有局修庆无縁瞻望旌麾不任欢欣之至
　　谢馆职启
　　右某启今月某日防恩授前件官充职者虎闱引籍骤望清光璧府观书遽参华列皆极盛朝之选岂伊寒士之宜承诏若惊荷防弥重窃以右文遘运躬圣抚辰优游太平阐绎洪业储思天人之际垂精道徳之渊上稽汉仪下袭唐旧开辟儒馆表章圣涂长育英材宾礼贤俊将使辨邦国之典参礼乐之司整齐百家是正六艺固当得纯学硕闻之杰博物不覊之雄内副详延外慰观望今垂缨戴绂而羞管晏者继踵搢笏修绅而希稷契者比肩渊源之所渐风流之所及杂防并出雍容相推自以绳契以来河洛而下厯选列辟之盛参稽信书之传语才为难于斯莫盛若度长絜大询事攷言必得其尤以充厥位使获耀日月之炎垂虹蜺之光庻防増辉本朝洵美顾问岂宜使庸庸之介玷济之昌实不中声道所深忌如某者智非语上材仅及中少无闻达之求长有防愚之蔽浸寻壮齿汩没下流悼世守之或隳激懦衷而求晋嵗不我与防成从事之迷斐然成章犹及进取之望备能书于乡老辱下第于太常自以天机不深学殖方落幸得陪士大夫之后愿不过掾功曹之微岂意奏技中宸程衡乙览许夀王之智以谓少双擢平津之文乃居第一虚名浮实浩宠逾涯参叙廷中之平分贰方面之守孤生薄祜罔极遘凶魂离干而仅存性遁天而将灭隙驹骤逺仕版复还手泽尚存箧书已废亲欢不洎风树弥哀姑上里仁之庐秪索长安之米推恩给笔奏颂得览内省骫骳之辞仰尘清闲之燕分甘投削理絶觊觎而誉生不虞惠出非望加秩青宫之属庀职道家之山荣耀赫然声徽籍甚夫澼洸贱技鬻万户之封纬萧薄资私千金之富物情攸畏天幸实多此葢伏遇某官股肱大猷陶冶庶俗推毂晚进持衡化源且聚精防神属图治世之具故拔十失五以广得人之风底是空疎冒干东照斯诚大贤旷度盛徳至诚仰蹈嘉鱼之规俯循菁莪之乐举此错枉其谁不欣岂伊懦夫独享丰泽固当师平眀之理饰固陋之心带钩佩衡以自修守法诵数而聪事义不假器言无隐情庶以小磬策名之方次酬匠物之赐过此以往未知所裁
　　永兴到任谢隣路启
　　右某启某过膺朝綍擢侍经帷仍委使符来临雍部内惟鄙仆之质私计便安之宜就阴寡尤处逺无竞省技能之至短顾荣幸之实多此葢某官推毂众材提衡清议假阳秋之丰润垂虹蜺之末光义均同升爱忘所短矧复土宇相错柝声交闻袭岂弟之风流聆中和之成颂亦足以祓饰固陋优游绪余驰慕之深启处寜舍伏冀上为眷倚精调寝兴
　　扬州到任谢上启
　　朝廷欲治未尝轻长人之权郡国甚微亦皆有分土之寄然则宜得智力肃给器能周通上足以奉宣诏恩下可以表率方面岂伊浅薄辄误简求伏惟某官登翊圣期恢张王纪乐育人物因材而措之宜熈成天工授方而效以事将使懦质有资昌时昔汲黯之忠不难淮阳而眷眷于李息萧侯之节非疎平原而汲汲于本朝【此下原本缺】
　　谢知制诰启
　　右某启防恩授前件职者望卑而宠厚能薄而选优内视缺如自量幸甚窃以三代之盛溢于诗书两汉之隆布在史册虽上徳独茂时文日新亦有代言之臣谋谟于内秉笔之士发挥于朝是以坟典粲然若日星之华制度焕乎有金玉之丽兹体甚大惟贤之求而况皇图寖昌妙虑臻极鼓天下者悉独运于神化居廷中者举絶望于清光将使少窥渊源进赞名命声教所被八荒其同训辞之传万世无斁则宜得当代之杰絶人之材练达古今发眀贯变矕秀龙虎垂光虹蜺庶防相如视草之工子产润色之美若时述职可以无慙如某者禀生颛防执艺迂浅径从诸儒之末窃售一日之长譬犹射非前期难以称善中铸者跃冶或以为不祥然且玷甲乙之科借交游之宠通籍省户飞缨蓬山出入舆卫之间编摩简牍之记虽复自强已非其宜岂可参法从之严直右垣之秘此葢某官乐兴善类出于至诚欲斵雕轮囷以成大辂之用驱策偃蹇而效秋驾之奇故俾懦姿遂肩荣选夫力不能进则虽任鄙有絶膑之忧精非所堪则虽顔生有皓髪之变然而僶俛奏技徘徊就官葢上答天施之隆次酬已知之厚过此以往未知所裁
　　与扬州知府启
　　右某困于期防之文藐在僻陋之国颠瞑乎从政愦眊而无奇故虽当世之贤平生所慕犹疎竿牍之问徒仰云汉之髙岂优游迩隣敦尚风义欲收一日之雅固枉八行之音伸纸慨然终夕如接矧以某官秉彛迪哲成徳镇浮绩醇醇以为文濯暠暠以为白汉武之称严助海内少双扬雄之叙子渊天下鲜俪固将大用必愿自珍倾跂之深敷陈非究
　　与新知府启
　　右某伏审前旌已临近县万夫耸跂方有来慕之謡永道倭迟喜闻坦履之吉即期趋见増剧欢心
　　与知府先状启
　　右某伏审前驱俯临近县某以摄符节之重守筦籥之严不得趋诣路傍瞻望马首无任欣欢悚仄之极
　　与陜府知府待制启
　　右某伏审受剖圭之封典分陜之命函谷天险包二周以为雄甘棠颂声厯千嵗而复见仰惟盛徳实髙当时恭以某官素履镇浮清规格物挺中和之正气腾肤敏之徽声顔氏知防固超殆庶之品王祥正始不在能言之流入侍清闲出屏方面虽千里之地非所以极其贤抑万夫之雄必有以观其政昔尧用四岳命为三公周之诸侯入掌六事葢有故实炳然风声矧兹济世之才必踵弼予之典望加保摄以副倚毗
　　与参政侍郎启
　　右某窃覩邸报伏审某官光被制书毗参邦政伏惟庆慰恭以某官挺中和之正气蕴康济之逺猷世袭徽名佥若令望曩者席斗枢之宥密筹帝命之深严不如子房天子每称其英杰乃命申伯朝廷屡委以藩垣然而畴咨允归众望乆觖亟下赞元之命果先当世之贤郑国缁衣遂彰于前烈杨公清徳弥着于后来诗书所称简牍所载实増辉于有国岂多让于昔人升平之期跂足而俟某早繄钧铸亲遘逢昌虽私颂于得臣终莫谐于趋贺瞻望符照卑情不任欣踊之极
　　与枢密侍郎启
　　右某伏审循览异方还奏北阙推股肱之隆眷抚边徼之羣黎翕如阳春涣若时雨奋壮士之鋭气挫狂冦之先心威畅不毛徳厚无极固神明之所劳惟启处而益寜恭以某官文茂经天器深镇国勤皇王之本务输社稷之元忠动合人心言垂世范以渊衷之简佑与苍生之具瞻宜正保衡允作霖雨矧方叔自镐还履上卿晋公视师旋拜真相推故事而眀白况时望之佥同敢冀上为倚毗益绥祉福
　　与知府龙图侍郎启
　　右某近者某官析圭分国秉节抚封弭驾近藩便时珍馆哀尝僚之忧困矫流俗之沈浮屡枉顾临深形悯恻魂去干而已乆神还观而暂新及闻涓选休辰延见诸吏念当奉牋以修庆因使以问安礼节寖荒情意莫属岂谓曲迂英念特贬诲音身先匹夫固非小人之望义动君子益见大雅之风捧玩以还感激并集窃惟裂壤千里虽防润于京师观政万夫实稽用于廊庙倚毗有素图任叵量伏冀俯践时和仰绥天祐
　　上副枢密侍郎启
　　右某伏念恪居官次逖逺符阶虽涵咏洪钧之间而寂寞沧海之上伏惟赞襄宥密翕受祯祥恭以某官蕴圣相之姿有人杰之量文章尽于经纬功业着于谋猷陟降庙堂镇安社稷运筹于枢机之内覃化于宇宙之中上所同心民实受赐尚虚玉堂之拜未専金铉之司卿士积具瞻之诚众庶郁迓衡之望固当伊匪爰正弼谐敢冀上为宗祧益绥福履
　　囘王屯田启
　　右某启猥从大夫之后乆闻长者之风不以言轻辄陈公举遽烦谢记过谕谦辞尚阔晤言宜精绥履自余感戢曷既裁名
　　与知府龙图侍郎启
　　右某伏审陟冬卿之贰抚天党之封简照便蕃休誉充洽窃以某官惇大深博直清昭融自结渊中之知厯居方面之任敏以布政静以镇浮序阀阅之髙稽闻望之重乆宜处常伯之列赞大钧之和果膺宠章亟更剧镇然而専地千里未能以摅妙蕴之精树风一方不足以观逺驭之略伫升鼎席甫慰民謡敢觊上为倚毗倍寜寝膳
　　与知县著作启
　　右某伏审光被诏函宠升中秘相君荐士风烈耸闻公朝进贤声实自称方剧欣欢之恳忽迂巽与之文仰服周勤曷胜铭镂伏惟某官神锋秀达智局闳深政术自将民誉已试宜升尤异之最以结钦眀之知辟书始闻嘉庆爰下谅逺到之叵测抑渐褒之有开更希保和庸副驰咏
　　与知县殿丞启
