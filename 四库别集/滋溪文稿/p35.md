<!-- { "loadSidebar": true } -->
　　君祖考塔塔儿台，国初帅军民诣界河北，迎谒太祖，有勑赐名侈捻虎者，命导太师国王南伐，累官龙虎卫上将军、易州崇宁军节度使，行川州元帅府事。考禔，初袭父官，充北京路总管，佩金虎符。历尹真定、彰德、济南诸郡，卒官嘉议大夫、河北河南道提刑按察使，有名当世。三子：长陕西行台治书侍御史某，次同知息州事某，季即君也。祖妣李氏，妣刘氏。配崔氏，真定路治中德昭之女，有贤行，中外姻族以为表仪，追封宜人。子男二人：杞，承事郎、黄州路麻城县尹；构，不仕。女二人：长适汴梁路总管李经；次适御史中丞董守简，铠之母也。读书明大旨，治家有礼法，知求金石之文以彰其亲，贤矣哉。孙男三人：烋、勋、烈。女一人，幼。
　　呜呼，古之人盖有不仕者矣，或全身以避地，或矫俗以干名，孰能安于义命之正，审于出处之宜，以求合乎中庸之道者欤，若静修先生刘公，不可尚已。而乌君者，能忘富贵声利之欲，知慕高尚澹泊之乐，其胷中所蕴，亦岂一时之人所能窥其万一乎！是宜序次行事，揭于其墓之原。铭曰：
　　委质为臣，隐约善身。出处虽殊，仁心则均。国之四维，礼义廉耻。进不由道，何以曰士。君退于家，惟志之求。善以及人，而心休休。卓哉刘公，君学是企。凛凛高风，闻者兴起。

　　△焦先生墓表 

　　先生姓焦氏，讳悦，字子和。祖考恩，金季自怀之武陟徙真定。考德义，以孝行闻于乡。先生弱不好弄，端重如成人。始入乡校，即知向学，师弗烦于训诲。稍长，从藜轩吴君游，吴君明经，先生讲求诚意正心之学，若有所得。自是一言一行皆求合乎矩度，同游者敬而畏之，不敢狎侮焉。
　　我国家初定中土，取士之制未遑，仕者悉阶吏进。先生迫于亲命，俾习律令，夜则读书，或达旦不寝。尝与同郡安君熙讲说六经之旨，伊、洛诸儒之训，莫不究其精微，一时朋友皆自谓弗及也。久之，辟州佐史，未几谢去。又辟为郡掾曹，数月辞归。盖先生持身廉正，不乐随俗俯仰，以故退休于家。
　　奉亲之养，温凊甘旨尽其职。执亲之丧，衰麻哭泣合乎理，三年不宿于内，君子以为难。家庭雍睦，虽盛暑必具衣冠以见子孙，子孙亦皆缉学修行。先生弟恒早亡，其妻赵氏守节自誓，朝廷特表异之，皆先生之德有以化之也。岂惟家人化之，而乡闾亦知景仰焉。先生尝曰：「学者将以行其学，学焉而弗践履，何以学为哉！」故昼之所行夕则书之，其不可书者则有所不为也。乡之先进若翰林王文恭公、恕斋安先生咸器重之，燕南部使者复以宪府掌书荐，亦辞不就。中台御史表其学行可为人师，遂授真定郡学官。先生勉起就职，训诱谆谆，唯恐不至，而学者亦乐闻其说。岁余不出，号其居曰兑斋，家事不复关白，咏謌诗书以佚老焉。享年七十有二，至元三年丁丑夏六月壬辰卒，是月丁酉葬郡城之北大安乡游家里。先生之妣王氏、邹氏，配赵氏。子男二：镇，先卒；次埜。女适稾城尉刘景祖。孙男二：立本，治进士业；次习耕。女一，幼。
　　昔先参政府君与先生交雅厚，其为掾曹盖同就辟。先府君擢掾河东，先生赠言曰：「君行我止，岂非命乎！」盖安于义理类此。先生既卒六年，天爵之官鄂省，拜谒墓下，埜以墓表为请。夫以先生潜德笃行，当上太史，垂范后世。顾惟晚学，岂足以发其万一，然不可以无言也。先生始学为诗，即有理趣，其诗百余首，诗讲疑一编，并藏于家。铭曰：
　　充乎其若虚，确乎其若愚。敛之归藏，渊乎自如。奉亲居丧，执礼弗渝。我述潜德，以表诸幽墟。百世之下，尚征其为齐鲁质行之儒乎，噫。

　　△濮州儒学教授张君墓志铭 

　　吾乡有愽洽岂弟之士曰张君，讳在，字文在。其学自六经、百家、太史之籍，先儒笺疏、传注之书，兵家、族谱、方言、地志与夫万里海外蛮夷异域荒怪之说，靡所不览，既久而能不忘。屏居闾里，环堵萧然，聚书万卷，诵习校雠，风雨寒暑不辍也。宾客学子经过从游，有问辄应，愈叩而愈无穷，然亦未尝以自矜也。其为人和平乐易，孝于宗亲，蚤失其父，独奉母氏。家虽固穷，自奉清约，养生事死，必称于礼。与朋友交，克尽诚欵，气和色温，怡然不忍相违也。人或犯之，置而不问。闻人之善，称道不已。人苟有过，未始一语及之。呜呼，可谓愽洽岂弟之士矣。
　　君世真定稾城人，幼时尝侍诸父宦学他邦，闻见日广。年二十余，始还真定，又从乡先生侯君受业。大参王文恭公休政家居，君恒往来听言论于左右，所学益大以肆。延佑初元，诏郡县宾兴多士，有司以君应诏，遂以春秋中其科。明年春，试礼部，下第。时贡举初兴，试者锐于一得，既而被黜者哗言不公，至作謌诗讥诋主司。君即日束书而归，曰：「是吾所学未至也。」朝廷方崇尚斯文，作兴士气，凡与计偕者授以校官有差，君得真定儒学正。具训诸生，恳恳不倦。初成均制登歌乐以祠孔子，至是郡国悉仿为之。古乐废已久，宪司求能通制度音律者，共议属君。君乘传诣余杭，稽图制器，审音协律，数月完归。春秋释奠，必奏其乐，铿锵之音，升降之节，观者悚然，思见隆古之盛矣。
　　国家既以文艺取士，士之进也不杂，于是人人思奋于学。而中州老师存者无几，后生或无从质问，闻君善教，来学者益盛，经其指授，多中科名。君既明习春秋，以贡举唯许用左氏、公羊氏、谷梁氏、胡氏之传，然四家言义互有异同。君比辑其合于经者为四传归经，以授学徒。江南三行省每大比士多至数千人，而考官必得硕儒士方厌服。至治癸亥，御史中丞曹公伯启监试浙省，以书币延君，遂偕宣城贡公奎、江宁杨公刚中、长沙欧阳公玄考试其文。及礼部取士，浙省得人居多。
　　泰定间，故翰林待制彭公寅亮屡荐君多识故事，宜居史馆，不报，及循资调濮州教授，泊然赴官，振举学职。山东学子远近至者常百余人，君昼则分经讲贯，夜则课习程文，久之疾作。或劝君宜少休，则曰：「教吾职也，敢以疾辞乎。」犹讲说如平时，而疾益剧矣。以至顺二年四月廿八日卒于官舍，年五十六。濮之官吏及诸儒生共割俸出财，为治棺椁，僦车载之，归葬其乡。
　　君曾大父某不仕。大父玉，承事郎、永年县尹。父君铎，上都留守司掾。妣颜氏。娶罗氏。子男二人：务本，治进士业；立本，尚幼。是岁六月十日，葬君稾城县张家原。里人国史院编修官杨俊民以状征铭其墓，天爵自总角时从亲来京师，间归乡里，辄与君游，每获多闻之益。尝嘉君之贤而竟不果显闻于时，悲夫，故为之铭。铭曰：
　　维古于学贵多识，匪衒才华蕴为德。猗欤张君资挺特，笃师古训废寝食。典学校文临郡国，多士鼓笥乐矜式。神于君子寿何啬，石着铭章示无极。

　　△故静观处士刘君墓碣铭 

　　刘氏世家上饶，唐季有讳迪者仕于鄱，徙居鄱之清溪。六传曰宇，宋庆历二年登进士第，官至秘书丞。其弟曰定，皇佑五年举进士，官至尚书吏部侍郎，皆有誉闻于世，为郡望族。君讳传，字芳伯，秘丞六世孙也。曾大父咸。大父元芝，宋迪功郎。父孔昭，母胡氏。君少学于家庭，迪功府君教诲甚严。君读书清苦，日记千言。
　　前至元时，江东部使者柳城姚公炖按行至鄱，鄱之名士黎君廷瑞、吴君存偕迪功府君同往造谒，君操几杖以从。姚公爱其颕慧，命题赋诗，君援笔立成。姚公嘉叹，期以远大。迪功府君居常训子孙曰：「吾家世习诗礼，盖三百余年，汝曹勉旃，无坠先业。」君感励奋发，遂穷五经，尤深于易，推明程、朱之传，复辑诸儒之言以辅翼之，又辑大学、中庸要语以授学者。名既着闻，江浙、湖广两行省提学官各以校官起之，俱不就。延佑天子宾兴多士，鄱之郡守首以君名应诏。君曰：「吾之所学果能合于主司之好乎？」自是深居不出，聚书数千卷，讨论皆造其极，郡人争具礼币延致于家塾而师法焉。君有弟曰仁，曰仪可，各以所学分教乡邑，朔望来归，深衣巍冠，诸子侍列，一家父子兄弟以道义相切劘，若师友然，视声利泊如也。
　　君晚年独喜为诗，雍容冲雅，五言诸作深得陶、韦之体。佳时令节，杖屦徜徉清溪之上，萧然若与世相忘者。中台御史列荐其行，集贤院臣表以静观处士之号焉。君室程氏前三十年卒，终不复娶。或问其故，则曰：「独不闻曾参之事乎！」
　　后至元六年二月某甲子，君以疾卒，享年六十有三。子男曰贞。孙女尚幼。某年月日卜葬君于鄱之和风南乡苦塘原，以程氏祔。既葬，门人程与权来请铭，其言曰：「鄱自昔为文物之邦，迩年乡之老成若黎君、吴君皆相继沦谢，今君又亡，吾党后学小子将何所考德而问业焉。」余感其言，为之铭曰：
　　清溪涟漪，可以乐饥。刘氏来居，世笃诗书。遭时易代，历年三百。诗书之传，独有遗泽。溪水之清，可以濯缨。咨尔云仍，尚保幽贞。

　　△张文季墓碣铭 

　　张君讳纲，字文季。家居京师，以清修博雅闻于时。卒不仕，终其身。当至元、大德间，民庶晏然，年谷丰衍，朝野中外，号称治平。公卿大夫，咸安其职。为士者或退藏于家，优游文艺，乐以终日，而世亦高仰之。此其承平人物之美，后世不可及矣。
　　君资高爽，佩服儒素，读书而不求官，治生而不谋富，稍有赢余，即购鼎锺彝器、法书秘画，真收伪黜，日得日奇。明窓棐几，布列展玩，作而喜曰：「古人不可见矣，流风余泽是尚有可稽焉。」人欲传观，亦不甚惜。或以遗文古事求质于君，君考订辩说，皆有援据可征，非妄言以自诡者也。君处家雍睦，动以礼法自持，斋居深静，竹树茂密，无世俗嚣纷之杂。间为歌诗，亦多清婉可喜。久之，遂显名京师。当路者欲荐用之，君不屑也。一时名公硕儒东平张公孔孙、高唐阎公复、汲郡王公恽、柳城姚公燧、涿郡卢公挚、济南刘公敏中皆倾盖与君友，休旬令节相帅诣君 【 「诣君」原作「诸君」，据李氏钞本、适园本、徐刻本改。】 焚香煮茗，鸣琴觞酒，翛然娱乐，京师之人相传以为盛事。
