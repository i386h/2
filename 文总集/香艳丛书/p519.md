<!-- { "loadSidebar": true } -->
　　乾隆间吾乡闺嫒之能诗者，无过素心老人。遇亦最苦，妇孺皆能详其事。素心名琛，字德瑗，瓯香先生（友）曾孙女，月溪先生（遇）孙女，澳门郡丞良臣之女也。早寡，以节终。有《疏影楼稿》，已梓行。闽中女士家有其书，林樾亭先生为之传，足以传素心矣。传曰：“节妇幼聪慧，能诗，工书画。随父宦粤，许字同里何元祥之次子燧隆。何故巨家，饶于赀财，海舶往来诸夷岛贸易，遇风覆舶，赀尽没，其家遂贫。元祥之妻早卒，乃挈其长子光年及媳，旅食于吴，而使燧隆就婚于粤。时乾隆壬申，节妇年二十有二。燧隆素有劳瘵疾，日从事医药，居二年卒。节妇欲以身殉，为父母所持，不果。庚辰父罢官归，节妇随夫柩归里，何氏已无宅，仍依父母以居。会光年有子，立其次子铎为嗣。未几，父母偕没，节妇益困。所居许氏宅东垣外小楼一间，一蓬头老妪，应门执爨，庭植梅竹，自扁其楼曰“疏影”。日焚香观书，间展纸作画，自题小诗其上。先时节妇画，工花鸟草虫，至是乃专写梅竹，及寒菊数枝，具苍辣疏古之致。诗亦直摅胸臆，不藻饰规橅以为工。其‘素心’之号，亦自是始着也。今湖北布政使陈公，贵州布政使汪公，广东琼州府福公，先后官闽，其夫人皆耳节妇名，相与礼重，结为文字相知。及去，皆厚资之，故节妇藉以自给。辛卯，元祥卒于吴，又数年，光年父子相继死，铎亦旋夭。节妇乃大恸曰：‘吾所以忍死三十年，徒以翁及嗣子耳。今俱已矣，姑之柩权厝荒山，已四十年，翁柩复在吴，谁当为营抔土者？’因出所资赠余金，买地治具，驰书于吴，促其姒扶翁柩归，与姑合葬。又为燧隆治冢，而虚其右穴以自待。土石之费不足，则尽鬻衣钗图书之属，以成之。葬之日，髽绖登山，哭踊复土，仅茕茕一弱妇，匠役及山旁居人聚观，交口称叹。有为之陨涕者，既复念祭扫无人，邱陇终不可保，则写梅竹一幅，系以一诗，赠山人刘长宜，而托之守墓。有‘竹梅聊当子孙贤’语，见者哀之。于是节妇年五十九矣，善病，时起时卧，即诗画亦不常作云。”论曰：“许氏代以诗画仕宦显其家，七世同居，闻于朝，遂获邀御制诗，及御书扁额之褒。节妇之于诗画，固濡染者深，而其能持大节，亦无愧义门世范哉。余尝从容语今巡抚徐公，欲为之请旌，且谋置嗣。节妇闻之愀然曰：‘吾宁不抱不祀之痛哉！顾何氏子姓凌替，孰可嗣者？且吾为何氏妇，不及事吾姑，翁复远客于外，吾未尝致一日之养，又不能抚孤子以成，偷生视息，愧憾多矣，尚奚足邀朝廷盛典乎？亟为吾谢大人。’及闻余将为之传，则又曰：‘吾即死瞑目矣！’呜呼！是尤可悲也已！” 
　　 
　　林氏　　 
　　林氏，莆田人，有《贺黄莘田先生重宴鹿鸣诗》云： 
　　丹桂花开六十秋，振衣又到广寒游。 
　　嫦娥细认曾相识，前度人来竟白头。 
别出手眼，为一时所传诵。 
　 
　　吴荔娘　　 
　　吴荔娘，莆田人，秀才陈蔚之妾。早卒，有《兰陂剩稿》。《随园诗话》云：“莆阳有吴荔娘者，庖人之女也。性爱洁，而能诗，陈豹章聘为旁妻，未三年卒，豹章为写其《兰陂剩稿》。有《春日偶成》云： 
　　眬瞳晓日映窗疏，荏苒光阴一枕馀。 
　　深巷卖花新雨后，沿门插柳嫩寒初。 
　　莺儿有语迁乔木，燕子多情觅旧庐。 
　　那用踏青郊外去，芊芊草色满阶除。 
又《咏牡丹》句云：‘国色日来描不得，世人空自费胭脂。’又《题吴兴女士严静甫墨竹》句云：‘我为丹青先比较，此君风韵却输卿。’皆从题外设想，运笔自是不凡。” 　　 

　　卷二　　 
　　黄淑窕　　 
　　黄姒洲，为莘田先生爱女。莘田先生寿登八十，重宴鹿鸣，吾乡先辈以诗贺者，名篇甚伙。同时闺秀亦有作，姒洲一律，为时传诵，实不愧为香草斋后人也。诗云： 
　　人间一第比登天，谁识天仙又地仙。 
　　接席簪裾多后辈，称觞儿女也华颠。 
　　姓名千载标真诰，恩礼三朝宠大年。 
　　韵事如斯关掌故，讵徒家庆谱新编。 　 
　 
　　黄淑畹　　 
　　纫佩为莘田先生次女，与姒洲同承庭训，于诗工力尤深。杭堇圃《榕城诗话》只录其《题杏花双燕图》二绝句，此外佳什尚多。如《春阴》云：“朱户半扃人语碎，粉廊回合鸟声多。”《残月》云：“坐久不知更漏尽，满天凉露湿轻纱。”《梅花》云：“风定月斜霜满地，西廊人定一声钟。”又云：“只恐笛声吹落去，不如移入胆瓶看。”《刺桐花》云：“最好斜阳云外透，绿阴墙角簇猩红。”皆清丽可喜。而《游鼓山》句云：“负郭磳田春水绿，隔江画舸夕阳红。”尤堪入画也。　 
　 
　　游合珍　　 
　　游合珍为黄姒洲女，莘田先生之外孙女也，亦能诗。有《贺外祖重宴鹿鸣诗》云： 
　　松筠标格鹤精神，白发簪花作瑞人。 
　　六十年来典型在，新嘉宾拜旧嘉宾。　 
　 
　　林琼玉　　 
　　林琼玉亦莘田先生外孙女，早寡，以节受旌。《闺秀正始集》云：“琼玉为女史黄纫佩女，绰有外氏家风。”《寄许德瑗表姊》云： 
　　疏影楼头问起居，迩来诗思复何如。 
　　知君多为梅花瘦，我比梅花瘦有余。 
与素心老人，可称同调。　 
　 
　　廖淑筹　　 
　　廖寿竹为林来斋先生女，出继廖氏，归礼部郎许雪村先生（均），陈留令月溪子妇也。《闺秀正始集》称其随舅官陈留时，会官署灾，先拥护其小郎小姑，而后及其子。夫卒归里，困踬无以为生，乃写花竹以自适，课子孙读书。有“清时弦诵重，廉吏子孙贫”句，为世传诵。廖寿竹有《渡仙霞岭》句云：“地虚编竹补，山断借云连。”写景维肖。其《贫甚遣儿子东游诗》云： 
　　先人长物本来无，只抱遗经付阿奴。 
　　清白儿孙今至此，衰年看汝作饥驱。 

　　羞涩言词未易陈，二三君子是周亲。 
　　何妨悬磬频频说，汝父贫交有几人。 
令人酸楚，不忍卒读。　 
　 
　　林瑱　　 
　　侯官林瑱，字自芳，为天玉广文之妹，归谢廷诏。早寡，以节孝受旌。陈秋坪先生云：“孺人有诗数十章，五十年来未尝问世。今年近七旬，白发皤皤，身受旌典，嗣子善垂《始裒集》以示人，人亦始知谢家妇之能诗也。”今按所刻名《自芳偶存》，后附《哭夫文》一首，读之酸鼻。《病中答琳芳三妹》云： 
　　舒绣窗前别，归来病已缠。 
　　几番分药饵，空复费金钱。 
　　莲子心同苦，梅花骨自坚。 
　　抱疴吾久耐，劝尔莫忧煎。 
友爱之情，溢于楮墨。又《端阳感赋》云： 
　　屈骚读罢读曹碑，吊古心怀往事悲。 
　　难得千秋成案在，忠臣孝女没同时。 
亦见思致。　　 

　　林蕙圃　　 
　　林蕙兰，侯官人，归黄明经（汉章）。余久闻黄明经之室人蕙圃能诗，明经只为余诵其《灯下怀母氏》一首云： 
　　母生我廿年，我离母两月。 
　　可怜咫尺间，便如天壤阔。 
　　梦寐不能忘，嗟嗟及明发。 
　　遥知此时情，孤灯照白发。 
盖亦深于天性者。惜未获读其全稿也。　 
　 
　　郑徽柔　　 
　　郑徽柔，字静轩，建安人，固安令善述女，兖州守荔卿先生（方坤）之姊也。母黄氏昙，亦能诗，归陈日贯，早寡，以贞寿得旌表，有《芸窗寒响集》。静轩与黄莘田先生为中表亲，故集中有《贺莘田表弟重宴鹿鸣诗》云： 
　　手执异人斫桂之玉斧，足踏大海驾柱之鳌头。 
　　路傍观者互啧啧，是何惨绿年少真风流。 
　　中年作宰不称意，牛刀小试高人羞。 
　　拂衣归里且却扫，溪山诗酒此外更何求。 
　　以兹葆光养性享大寿，须眉如雪明双眸。 
　　朝廷有诏待国老，大袍都纻杖则鸠。 
　　与新郎君旅进退，重听鹿鸣之呦呦。 
倜傥不凡，可以想见其才调矣！　 
　 
　　郑翰莼　　 
　　郑翰莼，建安人，字秋羹。承其父新蘩令石幢先生（方城），及叔父荔乡先生之教，以通诗礼名家，归山阴令林培根先生（其茂），以内政佐其循声。早寡，自课其二子，皆有令名称于世，即樾亭、香海二先生也。所著《带草居诗集》、《画荻编》，尚未梓行。有《归舟次建安》二律云： 
　　风木有馀恨，音容都渺茫。 
　　绿痕缘旧壁（绿痕书屋为先君宴息处，手书扁额犹存），墨渖胜残香。 
　　遗照三年泪，虚廊五夜霜。 
　　凄凉今日返，不见出扶将。 

　　往事同棋局，吾生类聚萍。 
　　关山多阻隔，亲故半凋零。 
　　去棹波偏急，浇愁酒易醒。 
　　谁知别后意，哀雁落寒汀。 
神韵苍凉，是玉台中别调。培根先生令山阴，不名一钱。去官后，家计萧条，但剩残书两簏而已，而太安人处之恬如。《墓春感怀》云：“几有残书堪课读，家无长物不知贫。”又《送春》绝句云： 
　　残春委地恨无涯，狼藉谁怜旧绮霞。 
　　不忍看他零落尽，为伊细细护根芽。 
如此襟期，林氏之兴，宜其未有艾矣。　 
　 
　　郑镜蓉　　 
　　郑镜蓉，字玉台，建安人，荔乡先生之长女，归陈文思，为文安令衣德子妇。早寡，以节终，得旌表。有《垂露斋集》、《泡影集》。荔乡先生一门群从，风雅蝉联，膝前九女，皆工吟咏。长即镜蓉，次云荫，字绿苔。三青苹，字花汀。四金銮，字殿仙。五长庚，阙其字。六咏谢，字凌波，又字林风。七玉贺，字春盎。八风调，字碧笙。九冰纨，字亦未详。九人中惟冰纨未嫁而殇，长庚诗无可考，余则人人有集。荔乡先生守兖州时，退食余闲，日有诗课，拈毫分韵，花萼唱酬，有《垂露斋联吟集》。自古至今，一家闺门中诗事之盛，无有及此者。近人撰《闺秀正始集》，但云先生四女能诗，所登又仅玉台、花汀两人诗，殆未之详考耳。　　　　王渔洋《秋柳》诗，当时闺秀和者至数百家，惜无好事者为之编辑成书。吾乡郑玉台亦有和作云： 
　　遗愁何处写诗魂，节序惊心白板门。 
　　斜日寒塘留故态，秋风凉露即啼痕。 
　　长条有意萦归舫，暮色无端黯别村。 
　　为惜当时眉样好，临风惆怅与谁论。 

　　蝉吟蛩怨到微霜，蘸影长堤水半塘。 
　　苦调惯依迁客笛，嫁衣久叠女儿箱。 
　　祗今摇落人悲宋，犹忆萧寥赋学王（王粲有《构赋》，余丙寅岁途中亦作《衰柳诗》）。 
　　未必陈根多委露，春来依旧簇花坊。 

　　砧杵声中正授衣，良辰回首是还非。 
