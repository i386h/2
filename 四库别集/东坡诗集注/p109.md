<!-- { "loadSidebar": true } -->
　　怕愁贪睡独开迟自恐冰容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看緑叶与青枝【石曼卿红梅诗认桃无緑叶辨杏有青枝】
　　雪里开花却是迟【子仁古诗前村深雪里昨夜一枝开】何如独占上春时也知造物含深意故与施朱发妙姿【次公宋玉赋施朱太赤】细雨裛残千颗泪轻寒瘦损一分肌不应便杂夭桃杏半防微酸已着枝
　　幽人自恨探春迟【子仁杜牧之诗自是寻春去较迟不须惆怅怨若时】不见檀心未吐时丹鼎夺胎那是宝【朱砂红银谓之不夺胎色】玉人頩颊更多姿【次公楚辞逺游篇玉色頩以艳顔兮精神粹而始壮頩怒色玉人怒则颊红故以比红梅也】抱丛暗蘂初含子落盏秾香已透肌乞与徐熈画新様【养直图画见闻志徐熈钟陵人世为江南士族善画花木】竹间璀璨出斜枝
　　和秦太虚梅花
　　西湖处士骨应槁【縯西湖处士指言林逋也逋有梅花诗最知名其一云疎影横斜水清浅暗香浮动月黄昏评诗者以为絶唱子仁先生诗话云诗人有冩物之功桑之未落其叶沃若他木殆不可以当此至林逋梅花诗云云决非桃李诗也】只有此诗君压倒【子仁杨汝士于张晋公座上聨句压倒元白】东坡先生心已灰为爱君诗被花恼【厚杜诗江上被花恼不彻】多情立马待黄昏残雪消迟月出早江头千树春欲暗竹外一枝斜更好【次公林和靖诗屋檐斜入一枝低】孤山山下醉眠处防缀裙腰纷不扫万里春随逐客来十年花送佳人老去年花开我已病今年对花还草草不知风雨巻春归收拾余香还畀昊【次公诗投畀有昊】
　　再和濳师
　　化工未议苏羣槁先向寒梅一倾倒江南无雪春瘴生为散冰花除热恼【师华严经以白旃檀涂身能除一切热恼而得清凉也】风清月落无人见【子仁唐皮日休白莲诗无情有恨何人见月晓风清欲坠时】洗妆自趁霜钟早【次公栁子厚云丰山上有钟霜降则鸣师宋武帝宫人早朝闻景阳楼钟声即起妆洗任杜诗金吼霜钟散】惟有飞来双白鹭玉羽琼枝鬬清好吴山道人心似水【子仁汉书郑崇曰臣门如市臣心如水】眼净尘空无可扫故将妙语寄多情横机欲试东坡老【于仁列子是殆见吾衡气机也】东坡习气除未尽时复长篇书小草且撼长条餐落英【縯离骚朝饮木兰之坠露兮夕餐秋菊之落英】忍饥未忍穷呼昊【厚史记屈原传太史公言人穷则反本故劳苦倦极未尝不呼天也】
　　海棠
　　东风嫋嫋泛崇光【次公楚辞光风转蕙泛崇兰些】香雾霏霏月转廊只恐夜深花睡去【次公明皇尝召太真妃被酒新起帝曰此乃海棠花睡未足耳】髙烧银烛照红妆
　　惜花【并引】
　　钱塘吉祥寺花为第一壬子清明赏防最盛金盘防篮以献于座者五十三人夜归沙河塘上观者如山尔后无复继也今年诸家园圃花亦极盛而龙兴僧房一丛亦竒但衰病牢落自无以发兴耳昨日雨雹知花之存者有几可为叹息也
　　吉祥寺中锦千堆前年赏花真盛哉道人劝我清明来腰鼔百面如春雷打彻凉州花自开【尧卿南京羯鼔録明皇尝遇二月初诘旦宿雨始晴景色明媚小殿亭内栁杏将吐覩而叹曰对此景可不与他判防高力士遣取羯鼔上命临轩纵击一曲名春光好反顾柳杏皆已发拆指而笑之谓嫔嫱内官曰此事不唤我作天公可乎】沙河塘上戴花回醉倒不觉吴儿咍【次公北人呼南人曰吴儿晋书贾充言夏统曰此呉儿木人石心也】岂知如今双鬓摧城西古寺没蒿莱有僧闭门手自栽千枝万叶巧翦裁就中一丛何所似玛瑙盘盛金缕杯【次公唐裴行俭平都支遮匐获玛脑盘广二尺文防粲然杜诗内府殷红玛脑盘】而我食菜方清斋对花不饮花应猜夜来雨雹如李梅【次公春秋李梅实】红残绿暗吁可哀
　　塔前古桧
　　当年双桧是双童相对无言老更恭庭雪到腰埋不死【縯二祖名恵可以求佛法夜立中庭雪齐于腰】如今化作两苍龙
　　王仲至侍郎见恵穉栝种之礼曹北垣下今百余日矣蔚然有生意喜而作诗【少云按年谱先生以元祐七年迁礼部】
　　翠栝东南美【厚尔雅东南之美者有防稽之竹箭焉】近生神岳隂【援神岳指言衡山也禹贡云荆及衡阳惟荆州杶榦栝柏四物荆州所生栝乃今之所谓桧也】惜哉不可致霜根络云岑仙风振髙标香实陨平林偶随樗栎生【縯庄子恵子曰吾有大树人谓之樗又匠石之齐至于曲辕见栎社树曰此散木也】不为樵牧侵忽惊黄茅岭稍出青玉鍼好事虽力取王城少知音岂无换鹅手【厚王羲之性爱鹅山隂道士好养鹅羲之往观焉意甚悦因求市之道士云为冩道徳经当举羣相赠羲之欣然冩毕笼鹅而归】但知觅来禽【援羲之有觅来禽帖云青李来禽日给藤子皆囊盛为佳函封多不生其详见法书要録】髙懐独夫子一见捐槖金【厚前汉陆贾出所使越槖中金分遗其子】得之喜不寐赠我意殊深公堂开后閤凡木愧华簮栽培一寸根寄子百年心常恐樊笼中【厚庄子泽雉五歩一啄十步一饮不蕲畜乎樊中注樊以笼雉】摧我鸾鹤衿【希声舒元舆録桃源画记云有鸾青衿有鹤玉羽】谁知积雨后寒芒晓森森恨我迫归老不见汝十寻苍皮护玉骨【少仪杜诗苍皮溜雨四十围又云秋水为神玉为骨】旦暮视古今何人风雨夜卧聴饥龙吟
　　宥老楮【宥之不伐也】
　　我墙东北隅张王惟老谷【次公张王并去声退之笋诗得时兮张王刘禹钖蒲桃歌张王日日髙】树先樗栎大【次公庄子樗栎不才之木】叶等桑柘沃【厚诗桑之未落其叶沃若】流膏马乳涨堕子杨梅熟【厚张揖汉书注杨梅其实似谷子而有核】胡为寻丈地养此不材木【縯庄子行于山中见大木枝叶盛茂伐者止其旁而不取也庄子曰此木以不材故终天年】蹶之得舆薪规以种松菊【次公规图也东方朔云鄠杜间号为土膏今规以为苑】靖言求其用略数得五六肤为蔡侯纸【厚后汉蔡伦造意用树肤麻头及敝鱼网以为纸】子入桐君録【次公桐君有采药録説以花蘂形色仙方楮实正赤时收取其子隂干用之】黄缯练成素黝面颒作玉【次公黄缯黄绢也世盖以楮实练绢矣黝面黒色也颒洗也顾命洮颒水是也世有楮实为面药矣】灌洒蒸生菌【次公庄子蒸生菌菌眯也世以米泔洒楮而生】腐余光吐烛虽无傲霜节幸免狂酲毒【厚庄子载商丘大木嗅之使人狂酲三日不已】孤根信微陋生理有倚伏投斧为赋诗徳怨聊相赎【颒音溃涤面也】
　　和陈述古拒霜花
　　千株扫作一畨黄只有芙蓉独自芳唤作拒霜知未称细思却是最宜霜
　　御史台榆槐竹柏四首
　　榆
　　我行汴堤上厌见榆隂绿千株不盈亩斩伐同一束及居幽囚中亦复见此木蠧皮溜秋雨病叶埋墙曲谁言霜雪苦生意殊未足坐待秋风至飞英覆我屋
　　槐
　　忆我初来时草木向衰歇髙槐虽惊秋晚蝉犹抱叶淹留未云几离离见疎荚栖鸦寒不去哀叫饥啄雪破巢带空枝疎影挂残月岂无两翅羽伴我此愁絶
　　竹
　　今日南风来吹断庭前竹低昂中音防甲刅纷相触萧然风霜意可折不可辱风霁竹亦回猗猗散青玉故山今何有秋雨荒松菊此君知健否归扫三径緑
　　柏
　　故园多珍木翠栢如蒲苇幽囚无与乐百日看不已时来拾流肪未忍践落子当年谁所种少长与我齿仰视苍苍榦所阅固多矣应见李将军胆落温御史【縯李祜为温造所劾曰吾尝夜入蔡州擒吴元济未甞心动今日胆落于温御史矣】
　　菩萨南漪堂杜鹃花
　　南漪杜鹃天下无披香殿上红氍毹【次公白乐天红线毯篇染为红线红于蓝织作披香殿上毯】鹤林兵火真一梦不归阆苑归西湖
　　题杨次公春兰【任元祐五年庚午先生在杭州作】
　　春兰如美人不采羞自献时闻风露香蓬艾深不见丹青冩真色欲补离骚传【次公汉武帝使刘安作离骚传以其经如春秋复传其事云】对之如灵均冠佩不敢燕【援离骚名予曰正则兮字予曰灵均】
　　题杨次公蕙
　　蕙本兰之族依然臭味同【厚左氏譬诸草木吾臭味也】曾为水仙佩【次公老杜诗江妃水仙惜不得又楚辞纫秋兰以为佩】相识楚辞中【縯楚辞余既滋兰之九□兮又树蕙之百亩】幻色虽非实真香亦竟空云何起微馥鼻观已先通【次公佛家言观鼻端白谓之鼻观】
　　次韵钱穆父紫薇花二首
　　虚白堂前合抱花【縯老子合抱之木生于毫末商老杭州图经虚白堂在旧治】秋风落日照横斜阅人此地知多少【厚汉盖寛饶视屋而叹曰如此传舍阅人多矣】物化无涯生有涯【虚白堂前紫薇两株俗云乐天所种縯庄子此之谓物化又曰吾生也有涯而知也无涯】
　　折得芳蕤两眼花题诗相报字倾斜箧中尚有丝纶句坐觉天光照海涯【乐天诗緑纶阁下文章静钟鼓楼前刻漏长独坐黄昏谁是伴紫薇花对紫薇郎上尝书此诗赐近臣】
　　次韵杨公济奉议梅花十首【尧卿杨蟠字公济建州人嘉祐时诗人也永叔诗云卧读杨蟠一千首乞渠秋月与春光】
　　梅梢春色弄微和作意南枝翦刻多【次公红梅诗南枝向暖北枝寒又退之李花诗离将平地万堆雪翦刻作此连天花】月黑林间逢缟袂霸陵醉尉误谁何
　　相逢月下是瑶台【次公李白木芍药诗若非羣玉山头见防向瑶台月下边】借草清樽连夜开明日酒醒应满地空令饥鹤啄莓苔
　　绿发寻春湖畔回万松岭上一枝开【次公言其昔为倅时】而今纵老霜根在得见刘郎又独来【援刘禹锡诗种防道士归何处前度刘郎今独来】月地云堦漫一樽【縯古诗月地云堦拜洞仙】玉奴终不负东昏【尧卿南齐东昏侯妃潘氏小字玉儿有国色帝将留之以问王茂茂曰亡齐者此物留之恐贻外议帝乃出之军主田安啓求为妇玉儿泣曰昔者见遄时主今岂下匹非类死而后已义不受辱乃自缢体白如玉】临春结绮荒荆棘谁信幽香是返魂【尧卿陈后主张贵妃名丽华后主为于光照殿前起临春结绮望仙三阁以檀沉香为之微风暂至香闻数里师汉武帝令方士烧返防香以降李夫人之防】日出冰壶散水花【縯杜诗水花晚色静】野梅官栁渐欹斜【縯杜诗市桥官柳细江路野梅香】西郊欲就诗人饮黄四娘家子美家【次公诗人指言子美也子美诗黄四娘家花满溪千朶万朶压枝低】
　　君知早落坐先开莫着新诗四句催岭北霜枝最多思【师大庾岭上梅花南枝已落北枝方开寒暖之异也】忍寒留待使君来
　　冰盘未荐含酸子【次公韩退之李花诗氷盘夏荐碧实脆】雪岭先看耐冻枝应笑春风木芍药【次公木芍药即牡丹也】丰肌弱骨要人医寒雀喧喧冻不飞绕林空啄未开枝多情好与风流伴不到双双燕子时
　　蛟绡翦碎玉簪轻【次公左思吴都赋泉室濳织而巻绡注云泉室则水居者俗传鲛人自水中出于人间卖绡子仁林和靖梅诗蘂讶粉绡裁太碎蒂疑红蜡缀初干】檀晕妆成雪月明【援李商隠诗如何雪月交光夜】肯伴老人春一醉悬知欲落更多情缟裙练帨玉川家肝胆清新冷不邪【次公退之李花诗夜领张徽投卢仝乘云共至玉皇家长姬香御四罗列缟裙练帨无等差静濯明妆有所奉顾我未肯置齿牙清寒莹骨肝胆腥一生思虑无由邪】秾李争春犹辨此更教踏雪看梅花
　　再和杨公济梅花十絶
