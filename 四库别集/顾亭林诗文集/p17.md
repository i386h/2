<!-- { "loadSidebar": true } -->
　　崇祯十四年二月辛亥，贼陷汝州，知州钱君死之。君讳祚征，字君远，其先吴越王裔，居池之青阳。国初迁于莱，为掖县人。君七岁出嗣其从叔父一夔为之子，事其嗣大母杜氏如其父母。大母之党有烦言，君言于大母，施予诸姻属甚周，以是大母安之。中天启元年举人。大母终，哀毁如父丧。署恩县教谕，三年，除汝州知州。汝为流贼出入孔道，又有土贼聚至万人，依山为巢，百姓苦之。君至，则简乡勇衙兵得千余人，佯为城守计。忽夜半开门出，从间道踰山谷，步行抵其巢，贼方纵酒不为备，急击，大破之。君策贼众难尽诛，乃释其俘招之，仍令民千家立一寨，有警相救。贼屡失利，其头目鲁加勒等遂诣州降。南召、登封诸贼闻之，亦来降。君简其骁健，送军门效用，余给牛种遣之。汝人少休。君守汝三年，多善政。及是年正月，贼陷河南府，遂犯汝州。君斩麾下之言款贼者以狥，率兵婴城固守。贼攻城，君中流矢，力疾乘城督战数日。二月庚戌，大风霾，贼以火箭射城上，城上发炮应之，风逆火反，楼堞尽焚。贼乘之入，君被执，大骂不屈，被击仆地，加以炮烙，一宿死。年四十七。弟祉征，从子青，仆十余人皆死，无一还者。巡抚臣高名衡以闻，奉旨下部议恤，未覆。子大受，县学生。痛父节未表于先朝，惧后世之没而无传也，乃质言其事以告于余而为之状。

　　○吴同初行状 

　　自余所及见，里中二三十年来号为文人者，无不以浮名苟得为务，而余与同邑归生独喜为古文辞，砥行立节，落落不苟于世，人以为狂。已而又得吴生。吴生少余两人七岁，以贫客嘉定。于书自左氏下至南北史，无不纤悉强记。其所为诗多怨声，近西州、子夜诸歌曲。而炎武有叔兰服，少两人二岁；姊子徐履忱少吴生九岁，五人各能饮三四斗。五月之朔，四人者持觥至余舍为母寿。退而饮，至夜半，抵掌而谈，乐甚，旦日别去。余遂出赴杨公之辟，未旬日而北兵渡江，余从军于苏，归而昆山起义兵，归生与焉。寻亦竟得脱，而吴生死矣。余母亦不食卒。其九月，余始过吴生之居而问焉，则其母方茕茕独坐，告余曰：「吴氏五世单传，未亡人惟一子一女。女被俘，子死矣！有孙，二岁，亦死矣！」余既痛吴生之交，又念四人者持觥以寿吾母，而吾今以衰绖见吴生之母于悲哀其子之时，于是不知涕泪之横集也。生名其沆，字同初，嘉定县学生员。世本儒家，生尤夙惠，下笔数千言，试辄第一。风流自喜，其天性也。每言及君父之际及交友然诺，则断然不渝。北京之变，作大行皇帝、大行皇后二诔，见称于时。与余三人每一文出，更相写录。北兵至后，遗余书及记事一篇，又从余叔处得诗二首，皆激烈悲切，有古人之遗风。然后知闺情诸作，其寄兴之文，而生之可重者不在此也。生居昆山，当抗敌时，守城不出以死，死者四万人，莫知尸处。以生平日忧国不忘君，义形于文若此，其死岂顾问哉？生事母孝，每夜归，必为母言所与往来者为谁，某某最厚。死后，炎武尝三过其居，无已，则遣仆夫视焉。母见之，未尝不涕泣，又几其子之不死而复还也。然生实死矣！生所为文最多，在其妇翁处，不肯传；传其写录在余两人处者，凡二卷。

　　○书吴潘二子事 

　　先朝之史，皆天子之大臣与侍从之官承命为之，而世莫得见。其藏书之所，曰皇史宬。每一帝崩，修实录，则请前一朝之书出之，以相对勘，非是莫得见者。人间所传止有太祖实录。国初人朴厚，不敢言朝廷事，而史学因以废失。正德以后，始有纂为一书附于野史者，大抵草泽之所闻，与事实绝远，而反行于世，世之不见实录者从而信之。万历中，天子荡然无讳，于是实录稍稍传写流布，至于光宗而十六朝之事具全。然其卷帙重大，非士大夫累数千金之家不能购，以是野史日盛，而谬悠之谈徧于海内。苏之吴江有吴炎、潘柽章，二子皆高才，当国变后，年皆二十以上，并弃其诸生，以诗文自豪。既而曰：「此不足传也，当成一代史书，以继迁、固之后。」于是购得实录，复旁搜人家所藏文集奏疏，怀纸吮笔，早夜矻矻，其所手书，盈床满箧，而其才足以发之。及数年而有闻，予乃亟与之交。二子皆居江村，潘稍近，每出入，未尝不相过。又数年，潘子刻国史考异三卷，寄予于淮上，予服其精审。又一年，予往越州，两过其庐。及余之昌平、山西，犹一再寄书来。会湖州庄氏难作，庄名廷鑨，目双盲，不甚通晓古今。以史迁有「左丘失明，乃着国语」之说，奋欲著书。其居邻故阁辅朱公国桢家，朱公尝取国事及公卿志状疏草命胥钞录，凡数十帙，未成书而卒，廷鑨得之，则招致宾客，日夜编辑为明书，书冗杂不足道也。廷鑨死，无子，家赀可万金。其父胤城流涕曰：「吾三子皆已析产，独仲子死无后，吾哀其志，当先刻其书，而后为之置嗣。」遂梓行之。慕吴、潘盛名，引以为重，列诸参阅姓名中。书凡百余帙，颇有忌讳语，本前人诋斥之辞未经删削者。庄氏既巨富，浙人得其书，往往持而恐吓之，得所欲以去。归安令吴之荣者，以赃系狱，遇赦得出。有吏教之买此书，恐吓庄氏。庄氏欲应之，或曰：「踵此而来，尽子之财不足以给，不如以一讼绝之。」遂谢之荣。之荣告诸大吏，大吏右庄氏，不直之荣。之荣入京师，摘忌讳语密奏之，四大臣大怒，遣官至杭，执庄生之父及其兄廷钺及弟侄等，并列名于书者十八人皆论死。其刻书鬻书，并知府推官之不发觉者，亦坐之。发廷鑨之墓，焚其骨，籍没其家产。所杀七十余人，而吴、潘二子与其难。当鞫讯时，或有改辞以求脱者，吴子独慷慨大骂，官不能堪，至拳踢仆地。潘子以有母故，不骂亦不辨。其平居孝友笃厚，以古人自处，则两人同也。予之适越，过潘子时，余甥徐公肃新状元及第，潘子规余慎无以甥贵稍贬其节，余谢不敢。二子少余十余岁，而予视为畏友，以此也。方庄生作书时，属客延予一至其家，予薄其人不学，竟去，以是不列名，获免于难。二子所著书若干卷，未脱藳，又假予所蓄书千余卷尽亡。予不忍二子之好学笃行而不传于后也，故书之。且其人实史才，非庄生者流也。

　　○歙王君墓志铭 

　　王君以崇祯十四年卒。后三年国变，王君之子玑流寓于吴，又一年而不孝始识王生，因以知王生之人与其世德之概。与王生交一年，而王生以状请铭，不孝以母未葬，弗敢作也。又一年，卜葬，葬有日，而王生复来请铭，不孝不获辞而铭之。君讳时沐，字惟新，其先歙之泽富人。在唐曰秘阁校正希羽，十七传至名关者，避元乱徙而东，为龙溪始祖，又八传至于君。君大父讳福凤，始业行盐，父讳正宠，承其业，以至于君。君以其故不克读书。然君虽业盐，而孝友、急公好施，有远见，能自树，乃过于世之君子。若所云事其慈母与父妾尽礼，而友爱弟时洸终其身，则其孝友也。祖墓之木为不肖者伐，且鬻其旁地，君为捐金赎之；泽富有宗祠，君重作之龙溪，其急大义也。叔正完客杭而病，曰：于我葬；外舅卒，遗孤一人，曰：于我长；其它恤人穷，振人困多类是，是其好施也。同事欲因君请院司据西龙为盐窝，君止之，无何，并抵罪，西龙商独免，其有远见也。好从士君子而耻谒贵人，邑有司欲宾之，不就，其能自树也。凡此皆余之所信于王生者也。君享年六十有七，娶朱氏，子四：长玑，杭州府钱塘县学生员，次文秩，次文秋，次文杞。孙六，曾孙二。以卒之年十二月甲子，葬于其里象山之麓。盖王氏中世为商，而通经义思用之天下者，自玑始。自君之没而家益落，玑遂走京师，历蓟，抵宁远，观列边之大势。每以大计干当事者，不用，转客东莱，而闻京师之变，哭先皇帝于莱山之阳。驰至南都，而公卿又无下士者，遂僦居于吴，着信书一编以示余，而为之太息焉。此固宋之遗臣所隐晦而不敢笔之书者也。而王生之不挠于时若此，其抱济物之才，而发愤于大义又若此，非世德之遗而能然乎！铭曰：不知其人视其子。子为信人为节士。呜呼君兮永宅此！

　　○山阳王君墓志铭 

　　往余在吴中，常郁郁无所交，出门至于淮上，临河不度，彷徨者久之，因与其地之贤人长者相结，而王君起田最与余善，自此一二年或三四年一过也。王君与余同年月生，而长余二十余日，其行事虽不同而意相得，凡余心之所存，及其是非好恶无不同者。虽不学古而闇合于义，仁而爱人，乐善不倦，其天性然也。生八岁而孤，事母孝，事其兄恭，其居财也有让。少为帖括之学，及中年，遂闭户不试。家颇饶，每受人之负，折券不较，以是其产稍落，而四方宾客至者，未尝不与之周旋。当余在太原，而余友潘力田死于杭，系累其妻子以北。少弟耒年十八，孑身走燕都，介余一苍头以见王君。王君曰：「我固闻之。宁人尝与我言，潘君力田，贤士也，不幸以非命终。而宁人之友之弟，则犹之吾弟也。」迎而舍之。比其归也，则曰：「家破矣，可奈何！吾有女年且笄，将壻子。」间二年，耒遂就昏。王君与耒非素识也，特以宁人之友故，而余在远，弗及为之从臾也。每为余言：「子行游天下二十年，年渐衰，可已矣！幸过我卜筑，一切居处器用，能为君办之。」逡巡未果。而别君之日，持觞送我大河之北，留一宿，视余上马，为之出涕，若将不复见者。乃明年，余遂有山东之戹，而海、岱以南地大震，君亦为里中儿所齮龁，意不自得。又明年六月庚午，君卒。惟君生平以朋友为天伦，其待余如昆弟，而余以穷戹蹇连，无能申大义于诈愚凌弱之日者。以十九年之交，再三之约，而不获与之分宅卜邻，同晨共夕；其终也，又不获视其含敛，而抚其遗孤，吁，可悲矣！君讳略，字起田，淮安山阳人。家清江浦之南，卒时年五十七。娶方氏，子一，宽。将以卒之某年某月某日葬于某地之先茔，而子婿耒以状及宽书来，是不可以无铭。铭曰：少而孝，长而恭。好礼而敦，乐善而从。为义勇而与人忠。胡天不吊，而降此鞠凶！士绝弦，人罢舂。以斯铭，告无穷。

　　○富平李君墓志铭 

