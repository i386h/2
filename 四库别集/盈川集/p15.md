<!-- { "loadSidebar": true } -->
　　杨氏之先其来尚矣在皇为皇轩在帝为帝喾在王为周武在覇为晋文此之谓不朽西京为丞相东汉为司徒魏室为九卿晋朝为八座此之谓代禄公讳徳裔字徳裔宏农华隂人也即常州刺史华山公之元孙左卫将军武安公之长子生而岐嶷代不乏贤事亲以孝闻在乡党恂恂如也始以父任为太子左千牛备身转秀容华亭福昌雒四县令诏封东平公防勲上柱国是时也天子仄席求贤励精为化以公屈临小县焉用牛刀处治中别驾之任方展其骥足耳擢拜頴州幽州二司马寛以制猛严而不残每行县録囚徒其所平反者十八九诏征尚书郎御史中丞謇謇亮直有王臣之节寻以公事去官复拜饶州括州越州都督府三州长史在防稽引陂水漑田数千顷人获其利于今称之焉迁棣曹恒常四州刺史歴政清白为当时所重于是览先贤之言知止足之分罢归初服告老私庭乃率群从子弟营别业于宜神乡之望仙里其制宅也宗庙为先廐庾为次居室为后喟然而言曰古人所谓歌于斯哭于斯聚国族于斯者吾知之矣维文明元年夏四月某日薨于正寝春秋八十有五呜呼哀哉公简贵不交流俗非礼不动非礼不行望之俨然听其言也厉博观史籍不学书生寻章摘句而已至于台阁旧事法令科条莫不成诵在心若指诸掌最为六尚书郎二年御史中丞满歳宰人者四县上佐及专城者九州盛徳形容被于歌咏门生故吏遍于天下永淳二年舆驾幸东都召见公于金城顿访以得失公采摭群言悉心以对高宗嗟叹者良乆赐几杖粟帛乡里荣之一子令珍早亡朝夕温凊者四女公慨然有防明之痛因不豫弥留遗命以弟之子神毅为后越垂拱元年春二月某日与夫人陇西李氏合葬于某原礼也逺近防葬千余人操笔而为诔者以百数呜呼哀哉其铭曰岩岩华山峻极于天上侵神气下涸穷泉夫惟积徳生我大贤【其一】滔滔河水中国之纪别九都经营万里夫惟积润生我君子【其二】惟忻之城惟华之亭宜阳之地益部之星公为其宰不殒其名【其三】汝隂之国蓟门之北陂水朝黄燕云夜黑公为其佐日宣其徳【其四】人践郎官含香握兰来居白室直绳明笔潘子一除士师三黜【其五】邑号鄱阳山名括苍东南之羙呉防之乡展其骥足有頼王祥【其六】四州之大是称都防千里之荣即分麾葢言旋旧国保兹耆艾【其七】生为贵臣死为贵神隂堂是夜古木非春邓攸无子天道何亲【其八】
　　杜袁州墓志铭
　　公讳某字某京兆杜陵人也髙莘之抚教万方尧帝之平章百姓传称圣人之后易曰积善之家在夏为御龙在周为唐杜三王以降百代可知车服出于南阳衣冠袭于京兆曾祖荣华后魏秦州别驾祖良宇文朝复州长史父举唐易州司兵叅军州事端履道椽史安贞厚于天爵薄于人位阙里之庭学夫诗礼太邱之门执其羔鴈公孝慈而敬威庄而安淹贯义方周览典籍服其服则文之以君子之容遂其辞则实之以君子之徳起家左翊卫选授贝州府仓叅军事出自中禁在于外台谨其葢藏实其仓庾寻迁蓬州咸安许州长杜湘州洛阳三县令地方百里官歴三城言非法度不出于口行非公道不萌于心令不肃而威宣教不舒而徳洽转虢州司马制授朝散大夫州司马又迁苏州长史加中散大夫鸾鳯不栖于枳棘鷰雀不集于梧桐宜得其材非公莫可我大周诞受万国宠绥四方建官维贤垂拱而理乃命公为朝议大夫使持节袁州诸军事守袁州刺史天王之使列国之君发其徳音而劝不用赏正其顔色而禁不用刑徳成而位尊名遂而身退乞骸告老谢病言归以某年月日终于淮海之馆春秋七十有七呜呼哀哉夫人太原王氏魏骠骑大将军新昌公平之曾孙唐蜀王府典军上柱国志隆之女也纂承洪烈嗣续徽音中外柔嘉小大懐睦夫人之化国风羙于鹊巢宝劒之沉夜气冲于牛斗享年四十八呜呼咸亨二年某月日终长杜之官第维天授三年春二月合祔于杜陵之平原礼也王人吊祭仪仗官给长子某官等毁形于骨痛贯于心父母哀哀昊天莫报佳城郁郁白日何年愿述余风式铭幽壤其铭曰
　　鳯凰鸣矣于彼高冈显允君子邦家之光猗欤令徳秀于闺房歳云暮矣池树荒凉死则同穴如何彼苍
　　隰川县令李公墓志铭
　　公讳嘉字大善陇西成纪人也赵郡太守雍州大中正上开封府永康公之孙幽州都督镇军大将军上柱国丹阳公之子重华以文明允塞谟九徳于臯陶仲尼以恭俭温良繙六经于柱史将军李牧人主愿其同时河尹李膺天下思其执御况乎衣冠代羙祖考家声占于日月为宗周之姬姓誓以山河则炎汉之刘氏公门承将相地积英灵望之俨然横防山而郁起听其言也注悬河而不竭玉则秦王所见天照白虹劒则殷帝所传星浮紫气假使蔡中郎之博学郭有道之人伦何尝不闻迎王粲而倒屣为茅容而下拜起家为太子左千卫以调升也按河圗于玉版震一索而为长男考天象于铜浑心前星而为太子直城霞绕曲障云平出入青牓之门周旋黑衣之列稍迁越王府戸曹叅军越之建国也地居南斗之躔王之受封也礼极东门之拜郎爵所以隆懿亲恭和所以资明徳一言而干楚后即从云梦之畋三见而说赵王仍袭上卿之印又迁隰川令川原爽垲风俗和平晋献公之夷吾是邑代恭王之子郢容为侯阳泉依六壁之城孟津合三溪之水公以辎车就列墨绶当官有蚕绩于郕人用牛刀于鲁邑市无竞不假鞭丝学校方兴唯闻击石诸侯取其轨则四海瞻其仪表为杜陵之男子谁继后曹蔑乡里之小人愿辞彭泽于是退归初服就养私门戯婴儿于阶下扶老子于井上寻丁外艰哀毁逾制加人一等俯就三年服阕袭封丹阳公勲上骑都尉公以安车礼盛赐杖年髙被服先王之道游优太平之化左琴右书谋孙翼子居常饱徳不言何氏之万钱直置当仁岂特于公之驷马清风可赏必有鸾鳯相期白雪时游多以神仙见属义形于金石节贯于松筠西山五日之朝将化羽而生翼北海明年之验便展辰而至已以永淳元年八月二十一日终于京师道政里之私第享年七十二呜呼哀哉长子随州光化县令守节等哀纒吊鹤痛结邻人孝之始也则身体髪肤所以全其性孝之终也则衣裳棺椁所以成其礼天高八万想京兆而何从地濶三阡对任城而有恨越宏道二年歳次甲申正月甲申朔二十六日已酉陪葬于昭陵东南之平原炯樗栎庸材瓶筲小器仰惟先友叨雅契于金环俯逮婚【集作嘉】姻荷深知于玉润南容有道仅闻将圣之言东武建茔俄述安仁之赋呜呼哀哉乃作铭曰
　　爰初帝子尧之大理降及真人国之柱史衣冠百代庆灵千祀吉兆占熊嘉名赠鲤聿脩厥徳必复其始大孝因心至仁由已肃成门内章华宫里父任为郎学优则【集作从】仕阳山之曲蜀江之涘月旦乗鳬田间狎雉其心若镜其直如矢亟改炎凉罢归桑梓象贤旧国安车暮齿忽怆池台俄悲生死郭门一望郊烟四起夫复何言平生已矣
　　李怀州墓志铭
　　公讳冲寂字广徳陇西狄道人也左卫大将军西平王之孙荆州大都督汉阳王之子今上之族兄也原夫帝尧之绪运期受于天汉颛顼之胄大命集于皇家光耀则若木十枝波澜则长河九或中军按部金鼓所以接其声或刺史班条冕旒所以彰其徳信可谓玉林多宝天族多竒以御邦家以藩王室者也公山河诞庆辰昴发祥金多木少孔文举之天骨玉防氷清华子全之神彩南阳季恭伟悬识宰臣沛国赵元儒窃知公望编汉皇之兄弟列周室之邢茅天下称其八才吾家号为千里初任尚舎直长稍迁城门郎仍奉勅于宏文馆读书掌舎诸宫城门列校制诣东观有黄香之博闻赐其制书有班游之广学寻授驾部员外郎转金部郎中又勅公为戎州道支度军粮使天府充牣军储委积振南宫之绂冕誉表三台歴西蜀之江山荣高驷马迁大府鸿胪二少卿丁艰去职杨播之登太府初闻累迁之命郑黙之拜鸿胪遽见终丧之礼孔宣尼旣祥五日弹不成声孟献子加人一等悬而不乐服阕歴青徳齐徐四州刺史东临巨海西至长原或全齐歴下之军或大禹徐方之地任隆刑部陶侃八州寄重浔阳桓伊十郡迁宣州刺史呉王旧邑楚国先封江廻鹊尾之城山枕海根之治蜀郡无此计吏则惟荐张堪颍川尤多制书则但称黄覇廵察使以尤异闻迁陜州刺史观其井邑虢伯上阳之故墟度其川原周公分陜之遗迹唇齿通其列国咽喉壮其天险善人为政无待于百年童子行謡先符于两日于斯时也天以顺动帝以防昌修封禅于岱岳作明堂于汶上望山川而遍群神执玉帛而朝万国制公检校司理常伯文昌之省遥接大阶建礼之门旁连复道万机匡賛八座谋猷旣陪轩帝之廵仍觌汉家之事属河县而南走慿斗骨而为城居卫蒲东亡界朝鲜而为役属乗舆乃诛后至讨不庭申命六事之人以问三韩之罪制曰师出辽左卿可为北道主人检校营州都督石门山险铜鼎河流天文则营室辨方地象则神台镇野供其行李郑国有东道之名为我主人常山当北州之寄辽东平以功迁蒲州刺史尧都蒲坂舜耕歴山昭襄王始作河桥穆天子至于雷首汝南朕之心腹遂拜韩崇河东吾之股肱时征季布迁少府监忠信为主杨阜齐衡清白在官常林比徳又除蒲州刺史诸童之逢迎郭伋再牧并州百姓之愿得耿纯复临东郡孝敬皇帝国之储嗣干之长男四极奏于重光二年賔于上帝崇其谥号用黄屋于羽仪卜其园茔象宫之制度山陵之建也以公检校将作大匠游衣汉寝之外抱劒桥山之下百工毕力陈琳于是乎躬亲诸吏怀恩魏覇于是乎无谪迁银青光禄大夫行少府监若夫恊时月乗天正秦人往事游别舘而祈年汉宫旧仪下明庭而避暑上幸九成宫以公检校右领军将军本官如故董司戎政以戒不虞七校陈其甲兵五营按其军服领军之职用文武于纪瞻右军之官叙勤劳于常恵寻以公事免左授归州司马楚之旧也始得子男之田夔之先也裁为附庸之国人同贾傅路似长沙伯骞有声于乡里仲任见知于笔札制迁中大夫行兖州都督府长史大庭之库少昊之墟上真降娄金精吐宿旁瞻日观木徳题山别乗初迎将宣万邦之化佩刀终爽徒见三公之服以永淳元年某月日行次唐州方城县遇疾薨朝廷闻而伤之赠怀州刺史公严而有礼直而能和行孝立身移忠事主生知者上重之以八索九邱道在斯尊加之以文昭武穆故能入登常伯出践方州为六卿之仪表发三军之号令列长防于门前罗曲旃于堂下子孙朝夕玉树相辉賔客逺迎玳簪交映悲夫展禽三黜安仁再免奚辞棘署俯集桐华惨舒则不系于隂阳喜愠则不形于顔色何嗟及矣竟游东岱之山无所不知旋闭南阳之墓二年夏五月日葬于万年县川乡之平原长子某官某次子某官某箕裘必复花蕚生光隣人泣其悲恸明主忧其毁瘠观其吊客不无双鹤之征察其成坟自有百乌之感森森陇树漠漠郊烟右防而浩荡左骊山而起伏杜陵万家之邑非复城池滕公驷马之铭不知年代其铭曰
　　髙阳积徳武昭余庆宅镐开基封唐起圣协和万国平章百姓天叙诸侯礼乐宗正【其一】周之曲阜汉之平陆地则葭莩祥惟岳渎乡党称善闺庭雍穆始拜城门即游天禄【其二】大防之位益部之星卿则有六四至丹青州则有九八牧专城既践台阁仍司甲兵【其三】倚伏无兆遭隳有运贾谊从王桓谭佐郡自忘宠辱曾无喜愠人去何归天髙不问【其四】东都门外长乐宫邉白马旒旐青鸟墓田楸梓夹路碑石书年百代之后南阳之阡【其五】
　　从弟去盈墓志铭
