<!-- { "loadSidebar": true } -->
　　夫帝王大礼，巡狩为先；昭祖扬祢，封禅为首。是以自古革命受符，未有不蹈梁父登泰山，刊无竟之名，纪天人之际者也。故司马相如谓有文以来七十二君，或顺所繇于前，谨遗迹于後。太史公曰：「主上有圣明而不宣布，有司之过也。」然则元功懿德，不刊梁山之石，无以显帝王之功，布生民不朽之观也。语曰：当君而叹尧、舜之美，譬犹人子对厥所生而誉他人之父。今大魏振前王之弊乱，拯流遁之难危，接千载之衰绪，继百世之废业。始自武、文，至于圣躬，所以参成天地之道，纲维人神之化，上天报应，嘉瑞显祥，以此往古，其优衍丰隆，无所取喻。至于历世迄今，未发大礼。虽志在扫尽残盗，荡涤余秽，未遑斯事。若尔，三苗堀强于江海，大舜当为东巡之仪，徐夷跳梁于淮、泗，周成当止岱岳之礼也。且昔岁破吴虏于江、汉，今兹屠蜀贼于陇右。其震内溃，在不复淹，就当探其窟穴，无累于封禅之事也。此仪久废，非仓卒所定。宜下公卿，广纂其礼，卜年考时，昭告上帝，以副天下之望。臣待罪军旅，不胜大愿，冒死以闻。（《晋书·礼志下》《宋书·礼志三》）
　　◇合肥移城议（青龙元年）
　　既示天下以弱，且望贼烟火而坏城，此为未攻而自拔，一至于此，劫京刂无限，必以淮北为守。（《魏志·满宠传》）
　　◇郊议
　　《曹腾碑文》云：「曹氏出自邾。」（《魏志·蒋济传》注。案：直称曹腾当是裴所追改。）
　　魏非舜後，而横祀非族，降黜太祖，不配正天，皆为缪妄。（《魏志·蒋济传》注）
　　◇遗卫臻书
　　汉祖遇亡虏为上将，周武拔渔父为太师。布衣厮养，可登王公，何必守文，试而後用。（《魏志·卫臻传》）
　　◇难郑玄注祭法
　　郑玄注《祭法》云：「有虞以上尚德，郊祖宗，配用有德。自夏以下，稍用其姓氏。」济曰：「夫虬龙神于獭，獭自祭其先，不祭虬龙也。骐ら白虎仁于豺，豺自祭其先，不祭骐虎也。如玄之说，有虞已上，豺獭之不若邪？」（《魏志·蒋济传》注）
　　◇答何晏夏侯玄叔嫂服难
　　《记》云：「小功无位，是委巷之礼也。子思哭嫂有位，盖亦谓知礼。制礼者，小功当有位也。然则嫂叔服文，统见于经而明之，可谓微而著，婉而成章也。」（《通典》九十二）
　　◇三州论
　　（黄初五年，车驾幸广陵，济表水道难通，又上《三州论》以讽，不从）
　　淮湖纤远，水陆异路。（《水经·淮水注》）
　　◇蒋子万机论
　　谨案：《隋志》杂家，《蒋子万机论》八卷，蒋济撰，《旧唐志》同，《新唐志》作十卷，《直斋书录解题》作二卷，《称馆阁书目》十卷五十五篇，今惟十五篇，非完书也。至明而二卷本亦亡。焦《国史经籍志》以八卷入儒家，以二卷入杂家，虚列书名，又误分为两种，不足据。今从《群书治要》写出三篇，益以各书所徵引，定著一卷。嘉庆乙亥岁四月朔。
　　◇政略
　　夫君正之治，必须贤佐，然后为泰。故君称元首，臣为股肱，譬之一体，相须而行也。是以陶唐钦明，羲氏平秩，有虞明目，元恺敷教，皆此君唱臣和，同亮天功，故能天成地平，咸熙于和穆，盛德之治也。夫随俗树化，因世建业，慎在三而已：一曰择人，二曰因民，三曰从时。时移而不移，违天之祥也；民望而不因，违人之咎也；好善而不能择人，败官之患也。三者失，则天人之事悖矣。夫人乖则时逆，时逆则天违，天违而望国安，未有也。
　　◇刑论
　　患之巨者，狡猾之狱焉。狡黠之民，不事家事，烦贷乡党，以见厌贱；因反忿恨，看国家忌讳，造诽谤，崇饰戏言，以成丑语；被以叛逆，告白长吏，或内利疾恶尽节之名，外以为功，遂使无罪并门灭族，父子孩耄，肝脑涂地，岂不剧哉！求媚之臣，侧人取舍，虽于啖君，孤已悦主，而不惮也。况因捕叛之时，无悦亲之民，必获尽节之称乎！夫妄造诽谤，虚书叛逆，狡黠之民也；而诈忠者知而族之，此国之大残，不可不察也。
　　◇用奇
　　或曰：「官人用士，累功积效，以次相叙，明主之法，忠臣之节尽矣。若拔奇求异，超等逾第，非臣之事也。」应之曰：「顾当忧世无奇人，傥有又不能议耳，明法忠节，未必已尽也。自昔五帝之冠，固有黜陟之谟矣，复勤扬侧陋；殷有考诚之诰矣，复力索严穴；西伯有呈效之誓矣，复旁求鱼钓；小白有督课之法矣，复遽求囚俘；汉祖有赏爵之约矣，复急追亡信。若修叙为明法，拔奇为非事，是两帝三君非圣哲，而鲍、萧非忠吏也。然则考功案第，守成之法也；拔奇取异，定社稷之事也。当多事之世，而论无事之法；处用奇之时，而必效一官之智。此所以上古多无严之国也。是以高世之主，成功之臣，张法以御常人，厚礼以延奇逸，求之若不及，索之若骨肉，故能消灾除难，君臣同烈也。曩使五主二臣，牵于有司，束于修常，不念畴谘，则唐民「康哉之歌」不作，殷无高宗之号，周无殪商雅颂之美，齐无九合功，汉歼于京索而不帝矣。故明君良臣，垂意于奇异，诚欲济其事也。使奇异填于沟壑，有国者将不兴其治矣。」
　　「汉元帝为太子时，谏『持法太深』，求用儒生。宣帝作色怒之云：『俗儒不达不足任。』乱吾家者太子也。据如斯言，汉之中灭，职由宣帝，非太子也。乃知班固步骤盛衰，发明是非之理，弗逮古史远矣。昔秦穆公近纳英儒，招致智辩，知富国强兵。至于始皇，乘历世余。（当有「业」字或「威」字。）灭吞六国，建帝号，而坑儒任刑，疏扶苏之谏，外蒙恬之直，受胡亥之曲，信赵高之谀，身没三岁，秦无噍类矣。前史书二世之祸，始皇所起也。夫汉祖初以三章，结黔首之心，并任儒辩，以并诸侯，然後罔漏吞舟之鱼，民朴谨，天下大治。宣帝受六世之洪业，继武昭之成法，四夷怖征伐之威，生民厌兵革之苦，海内归势，适当安乐时也。而以峻法绳下，贱儒贵刑、名，是时名则（旧校云：「名则二字似衍。」）石显弘恭之徒，便僻危险，杜塞公论，专制于事，使其君负无穷之谤也。如此，谁果乱宣帝家哉？向使宣帝豫料柱石之士，骨鲠之臣，属之社稷，不令宦坚秉持天机，岂近于元世栋桡榱崩，三十年间，汉为新家哉？推计之，始皇任刑，祸近及身；宣帝好刑，短丧天下。不同于秦，祸少者耳。」
　　◇已下篇名缺。
　　许子将褒贬不平，以拔樊子昭而抑许文休。刘晔难曰：「子昭拔（《御览》作「发」）自贾竖，年至耳顺，退能守静，进不苟竞。」济答曰：「子昭诚自幼主至长，容貌完洁，然观其齿牙，树颊胲，吐唇物，自非文休之敌也。」（《三国志·庞统传》注，《世说·品藻》篇注，《御览》三百六十七）
　　许文休者，大较廊庙器也。而子将贬之。若实不贵之，是不明也；诚令知之，盖善人也。（《三国志·许靖传》评注）
　　许文休东渡江，乃在障气之南。（《文选·广绝交论》注）
　　张翔字元凤（《三国志·许靖传》评注）
　　黄帝威四盗。（《北堂书钞》十三。据《御览》疑当作「四道」）
　　黄帝之初，养性养民，不好战伐。而四帝各以方色称号，交共谋之，边城日惊，介胄不释。黄帝叹曰：「君危于上，民安（疑有误。）于下；主失于国，其臣再嫁。厥疾之由，非养寇邪？」今取（疑作「处」。）民萌之上，而四道亢衡，递震于师于是遂（疑有脱。）师营垒，以灭四帝。向令黄帝若不龙骧虎变，而与俗同道，则其民臣亦嫁于四帝矣。（《御览》七十九）
　　夫虎之为兽，水牛之为畜，殆其兵矣。夫虎，爪牙既锋，胆力无伍。至于即豕也卑，俯而下之，必有扼喉之获。夫水牛不便速，角又乔竦，然处郊之野，朋游屯行，部队相伍，及其寝宿，因阵反御，若见见（此字未见，疑有误。）虎抵角，牛希见害矣。若用兵恃强，必鉴于虎；居弱必诫水牛。可谓攻取屠城（当有误。）而守必能全者也。（《御览》二百七十一）
　　夫兵者，变化之物，而迁移倚伏之事也。或守法而得用。故知兵者，性知者也；用兵者，性能用之也。（《北堂书钞》一百十三）
　　知兵之将，国之衡（《北堂书钞》作行。）主，民之司命，古者重之，（以下《书钞》未载）。後世无逮焉。吕望虽智，孙武虽骁，乐毅虽贤，白起虽武，齐之天齐朽骨，吴之麋骇消骼，燕之田单腐肉，岂可其糟粕，复得生而使之哉？固当出我民之最，择其智勇之长者，用其修，略其短也。（《北堂书钞》一百五十，《御览》二百七十三）
　　虽有百万之师，临时受敌在将也。（《长短经·将体》，《御览》二百七十三）
　　秦穆公伐晋，及河，将军劳之醪唯一锺，蹇叔乃曰：「一丕可以投河而酿也。」穆公乃一醪投河，三军者（下缺，陈本作「皆取饮之」，《北堂书钞》一百十五）
　　士有一飧而倒戟，义所驱也。（《御览》三百五十三）
　　鱼丽鹅、鹳之阵，金金鼓鼓，节数进退之事，什伯所职也。（《北堂书钞》未改本一百十七）
　　夫土地者，百姓之所蹈也，殊无两形之政矣，而谈者强为之异体也，云「地者都大之名，土者细属之号」，乃《国语》一句之言，及《龟旁》之说，有地数五，五谓地为明壤，彼而是之，据令共视焉。何者谓土哉？天宁州国，宁有有地无土、有土无地之处乎？（《北堂书钞》未改本一百五十七）
　　庄周妇死而歌，夫通性命者，以卑及尊，死生不悼，周不可论也。夫象见死皮，无远近必泣，周何忍哉！（《初学记》二十九，《御览》八百九十）
　　《礼记》「嫂叔无服」，误据《小功章》娣、姒、妇三字，嫂叔之文也。古者有省文互体，言弟及兄并嫂矣。娣姒者，兄弟之妻相名也，盖云夫之昆弟。昆弟之妻相与，皆小功者。（《通典》九十二）
　　项羽若听范增之前策，则平步取天下也。（《御览》八十七）
　　语曰：「两目不相为视。」昔吴有二人共评主者，一人曰好，一人曰丑，久之不决）。二人各曰：「尔可求入吴目中则好丑分矣。」士有定形，二人察之，有得失。非苟相反，眼睛异耳。（《御览》三百六十六）
　　圣不独立，智不独治，神武之王，亦须佐辅。（《御览》四百一）
