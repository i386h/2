<!-- { "loadSidebar": true } -->
　　泰山之西南麓有宋天书观，大中祥符年间建。后废为碧霞元君之宫，前一殿奉元君。万历中，尊孝定皇太后为九莲菩萨，构一殿于元君之后奉之。崇祯中，尊孝纯皇太后为智上菩萨，复构一殿于后奉之。乃更名曰圣慈天庆宫，而按察使左佩玹为之碑。宫成于十七年之三月，神京沦丧，即此月也。窃惟经传之言曰：「为之宗庙，以鬼享之。」又曰：「为天子父，尊之至也。」孔子论政必也正名。昔自明太祖皇帝之有天下也，命岳渎神祇并革前代之封，正其称号。而及其末世，至以天子之母，太后之尊若不足重，而必假西域胡神之号以为崇，岂非所谓国将亡而听于神者耶？然自国破以后，宗庙山陵之所在，樵夫牧竖且或过而慢焉，而此二殿独以托于泰山之麓，元君之宫，焚香上谒者无敢不合掌跪拜，使正名之曰皇太后，固未必其能使天下之人虔恭敬畏之若此。是固大圣人之神道设教，使民由之而不知者乎？其与宋之托天书以夸契丹者，相去远矣。以其事为国史之所不及载，故序而论之，俾后之人有以览焉。

　　○裴村记 

　　呜呼！自治道愈下而国无强宗，无强宗，是以无立国，无立国，是以内溃外畔而卒至于亡。然则宗法之存，非所以扶人纪而张国势者乎？余至闻喜县之裴村，拜于晋公之祠，问其苗裔，尚一二百人，有释耒而陪拜者。出至官道旁，读唐时碑，载其谱牒世系，登陇而望，十里之内邱墓相连，其名字官爵可考者尚百数十人。盖近古氏族之盛，莫过于唐，而河中为唐近畿地。其地重而族厚，若解之柳，闻喜之裴，皆历任数百年，冠裳不绝。汾阴之薛凭河自保于石虎、苻坚割据之际，而未尝一仕其朝。猗氏之樊、王举义兵以抗高欢之众，此非三代之法犹存，而其人之贤者又率之以保家亢宗之道，胡以能久而不衰若是？自唐之亡，而谱牒与之俱尽。然而裴枢辈六七人犹为全忠所忌，必待杀之白马驿而后篡唐。氏族之有关于人国也如此。至于五代之季，天位几如弈碁，而大族高门，降为皂隶。靖康之变，无一家能相统帅以自保者。夏县之司马氏举宗南渡，而反其里者，未百年也。呜呼！此治道之所以日趋于下，而一旦有变，人主无可仗之大臣，国人无可依之巨室，相率奔窜，以求苟免，是非其必至之势也与？是以唐之天子，贵士族而厚门荫，盖知封建之不可复，而寓其意于士大夫，以自卫于一旦仓黄之际，固非后之人主所能知也。予尝历览山东、河北，自兵兴以来，州县之能不至于残破者，多得之豪家大姓之力，而不尽恃乎其长吏。及至河东，问贼李自成所以长驱而下三晋之故，慨焉伤之。或言曰：崇祯之末，辅臣李建泰者，曲沃人也。贼入西安，天子临朝而叹。建泰对言：「臣郡当贼冲，臣请率宗人乡里出财百万，为国家守河。」上大喜，命建泰督师，亲饯之正阳门楼。举累朝所传之御器而酌之酒，因以赐之。未出京师，平阳、太原相继陷，建泰不知所为。师次真定，而贼已自居庸入矣。此其人材之凡劣，固又出于王铎、张浚之下， 【 二人皆唐末宰相，统师出讨而败绩者。】 而上之人无权以与之，无法以联之，非一朝一夕之故矣。乃欲其大臣者以区区宰辅之虚名，而系社稷安危之命，此必不可得之数也。周官：「太宰以九两系邦国之民，五曰宗，以族得民。」观裴氏之与唐存亡，亦略可见矣。夫不能复封建之治，而欲藉士大夫之势以立其国者，其在重氏族哉！其在重氏族哉！

　　○齐四王冢记 

　　自青州而西三十余里，淄水之东，牛山之左，大道之南，穹然而高者，四大冢焉。郦道元水经注曰：「水南山下有四冢，方基圆坟，咸高七尺。东西直列，是田氏四王冢也。」余考田氏之称王者五，而王建迁于共以死，所谓四王，则威、宣、愍、襄是矣。威、宣二王当齐全盛之日，其厚葬固宜；独是愍王杀死于莒，齐之七十余城皆已为燕，田氏之绝而无主者五年，而田单以一邑之兵，一战破燕，收数千里之地，而迎王子于城阳之山中。其时君臣新立，人民新定，死者未吊，伤者未起，反故王之丧于莒而葬之，其制不少杀于威、宣二王之旧。吾是以知襄王之孝，田单之忠，而三代以下之为人臣子者莫能及也。吾尝考地理之志，有周厉王之墓，在霍州东北。王流于彘，卒且葬焉。宣王即位而未之能复也。诗人志之曰：「韩侯取妻，汾王之甥。」厉王也而谓之汾王，刺宣王也。故厉王称汾，而愍王不称莒也，是襄王之孝也。或曰：厚葬，非礼也。子奚取焉？曰：此常论也。乃齐之二王既以为故事矣。宋元公告其群臣，请无及先君，而仲几不可，又况于处变之日乎？然则后之人君，不幸而遇国家之变，其如齐之襄王，其如周之宣王，请择于斯二君者。

　　○五台山记 

　　五台山在五台县东北一百二十里，西北距繁峙县一百三十里。史照通鉴注曰：「五台山在代州五台县，山形五峙，相传以为文殊示现之地。」华严经疏云：「清凉山者，即代州鴈门五台山也。岁积坚冰，夏仍飞雪，曾无炎暑，故曰清凉；五峰耸出，顶无林木，有如垒土之台，故曰五台。」余考昔人之言五台者过侈，有谓：环基所至五百余里；有谓：四埵去中台各一百二十里，东埵为赵襄子所登，以临代国；南埵为帝尧遭洪水系舟之处；北埵夏屋山，后魏孝文驻跸之所；西埵天池，隋炀帝避暑之龙楼凤阁者，皆太广远而失其实。惟今山志所言五台者近是。北台最高，后人名之叶斗峰。有龙湫，其东二十里为华严岭。又东二十里为东台，上可观日出，其东为龙泉关路。自北台而南二十里为中台，其巅西北有太华泉。又西十五里为西台，其西迭嶂数十里，北有秘魔崖，东南有清凉岭，惟南台稍远，去中台可五十里。五峰周遭如城，其巅风甚烈，不可居。而佛寺之大者五六皆在谷中，其地寒不生五谷，木有松无柏，亦有民人以樵采射猎为业。在古建国时当为林麓之地，中代以下，而吾人之逃于佛者居焉，于是山始名而亦遂为其教之所有。然余考之：五台在汉为虑虒县，而山之名始见于齐。其佛寺之建，当在后魏之时，而彼教之人以为摄摩腾自天竺来此，即居是山。不知汉孝明图像之清凉台在雒阳而不在此也。余又考之，北齐书但言：突厥入境，代忻二牧马数万匹在五台山北柏谷中避贼。隋书但言：卢太翼逃于五台山，地多药物，与弟子数人庐于岩下，萧然绝世，以为神仙可致而已。至唐书王缙传始言：五台山有金阁寺，铸铜为瓦，涂金于上，照耀山谷，费钱巨亿万。缙为宰相，给中书符牒，令台山僧数十人分行郡县，聚徒讲说以求货利，于是此山名闻外夷。至吐蕃遣使求五台山图，见于敬宗之纪，而五代史则书：有胡僧游五台山，庄宗遣中使供顿，所至倾动城邑。又书：五台山僧继颙为刘承钧鸿胪卿，能讲华严经，四方供施多积蓄以佐国用。五台当契丹界上，继颙常得其马以献，号「添都马」。元史则书：武宗至大二年，二月癸亥，皇太后幸五台山。三月己丑，令高丽王随太后之五台山。英宗至治二年，五月甲申，车驾幸五台山，庚寅，禜星于五台山。夫以王缙之为相，庄宗、武宗、英宗之为君，其事亦可知矣。然此皆山志所不载，问之长老，亦无有知其迹者。此在三四百年之间，而不能记述已如是矣，而况于摩腾之始来，文殊之示现乎？其山中雨夜时吐光焰。易曰：「泽中有火革。」深山巨壑无佛之处亦往往有之，不足辨。呜呼！韩公原道之作，至于「人其人，火其书，庐其居」，而李文饶为相，能使张仲武封刀付居庸关，而不敢纳五台之逃僧。盖君子之行王道者，其功至于如此。而吾以为当人心沈溺之久，虽圣人复生，而将有所不能骤革，则莫若择夫荒险僻绝之地，如五台山者而处之，不与四民者混，犹愈于纵之出没于州里之中，两败而不可禁也。作五台山记。

　　○拽梯郎君祠记 

　　忠臣义士，性也，非慕其名而为之。名者，国家之所以报忠臣义士也。报之而不得其名，于是姑以其事名之，以为后之忠臣义士者劝，而若人之心何慕焉，何恨焉。平原君朱建之子骂单于而死，而史不着其名；田横之二客自刭以从其主，而史并亡其姓。录其名者而遗其晦者，非所以为劝也。谓忠义而必名，名而后出于忠义，又非所以为情也。余过昌黎，其东门有拽梯郎君祠，云：方东兵之入遵化，薄京师，下永平而攻昌黎也，俘掠人民以万计，驱使之如牛马。是时昌黎知县左应选与其士民婴城固守，而敌攻东门甚急。是人者为敌舁云梯至城下，登者数人，将上矣，乃拽而覆之。其帅磔诸城下。积六日不拔，引兵退，城得以全。事闻，天子立擢昌黎知县为山东按察司，佥事丞以下迁职有差。又四年，武陵杨公嗣昌以巡抚至，始具疏上请，邑之士大夫皆蒙褎叙，民兵死者三十六人立祠祀之。而杨公曰：「是拽梯者虽不知何人，亦百夫之特。」乃请旨封为拽梯郎君，为之立祠。呜呼！吾见今日亡城覆军之下，其被俘者，虽以贵介之子，弦诵之士，且为之刈薪刍，拾马矢，不堪其苦而死于道路者何限也！而郎君独以其事着。吾又闻奢寅之攻成都也，一铳手在贼梯上，得间向城中言曰：「我良民也，贼以铁索系我守梯，我仰天发铳，未尝向官军也。今夜贼饮必醉，可来救我。」官军如其言，夜出斫营，火其梯，贼无得脱者，而铳手死矣。若然，忠臣义士岂非本于天性者乎？郎君之祠且二十余年，而幸得无毁，不为之记，无以传后。张生庄临，亲其事者也，故以其言书之。

　　○复庵记 

　　旧中涓范君养民，以崇祯十七年夏自京师徒步入华山为黄冠。数年，始克结庐于西峰之左，名曰复庵。华下之贤士大夫多与之游，环山之人皆信而礼之。而范君固非方士者流也。幼而读书，好楚辞诸子及经史，多所涉猎，为东宫伴读。方李自成之挟东宫二王以出也，范君知其必且西奔，于是弃其家走之关中，将尽厥职焉。乃东宫不知所之，而范君为黄冠矣。太华之山，悬崖之巅，有松可荫，有地可蔬，有泉可汲，不税于官，不隶于宫观之籍。华下之人或助之材，以刱是庵而居之。有屋三楹，东向以迎日出。余尝一宿其庵，开户而望大河之东，雷首之山，苍然突兀、伯夷、叔齐之所采薇而饿者，若揖让乎其间，固范君之所慕而为之者也。自是而东，则汾之一曲，绵上之山，出没于云烟之表，如将见之。介子推之从晋公子，既反国而隐焉，又范君之所有志而不遂者也。又自是而东，太行、碣石之间，宫阙山陵之所在，去之茫茫而极望之不可见矣。相与泫然，作此记，留之山中。后之君子登斯山者，无忘范君之志也。

　　○贞烈堂记 
