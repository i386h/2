<!-- { "loadSidebar": true } -->
　　谏诤知无补迁移分所当不堪匡圣主只合事空王龙象投新社鹓鸾失故行沈吟辞北阙诱引向西方便住双林寺仍开一艸堂平治行道路安置坐禅牀手板支为枕头巾阁在墙先生乌几舄居士白衣裳竟岁何曽闷终身不拟忙灭除残梦想换尽旧心肠世界多烦恼形神久损伤正从风鼓浪转作日销霜【佛经云此生死无休已如风鼔海浪又云烦恼如霜露彗日能消除】吾道寻知止君恩偶未忘忽蒙颁凤诏兼谢剖鱼章莲静方依水葵枯重仰阳三车犹夕会五马已晨装去似寻前世来如别故乡眉低出鹫【疾僦切】岭脚重下虵冈【庐山冈名】渐望庐山逺弥愁峡路长香炉峯隠隠巴字水茫茫瓢挂留庭树经收在屋梁春抛红药圃夏忆白莲塘唯拟捐尘事将何荅宠光有期追永逺【晋时永逺二法师曽居此等】无政继龚黄南国秋犹热西斋夜蹔凉闲吟四句偈静对一炉香身老同丘井心空是道场覔僧为去伴留俸作归粮为报山中侣凭看竹下房会应归去在松菊莫敎荒
　　赠康叟
　　八十秦翁老不归南賔太守乞寒衣再三怜汝非他意天宝遗民见渐稀
　　鹦鹉
　　竟日语还黙中宵栖复惊身囚缘彩翠心苦为分明暮起归巢思春多忆侣声谁能拆笼破从放快飞鸣京使回累得南省诸公书因以长句诗寄谢萧五刘二元八吴十一韦大陆郎中崔二十二牛二李七庾三十二李六李十杨三樊大杨十二贠外
　　雪压泥埋未死身每劳存问媿交亲浮萍漂泊三千里列宿参差十五人禁月落时君待漏畬烟深处我行春瘴乡得老犹为幸岂敢伤嗟白发新
　　东城春意
　　风輭【乳兖切】云不动郡城东北隅晚来春澹澹天气似京都管随宜有杯觞不道无其如亲故逺无可共欢娱木莲树生巴峡山谷闲巴民亦呼为黄心树大者髙五丈涉冬不凋身如青杨有白文叶如桂厚大无脊花如莲香色艳腻皆同独房蕊有异四月初始开自开迨谢仅二十日忠州西北十里有鸣玉谿生者秾茂惜其遐僻因题三絶句云
　　如折芙蓉栽旱地似抛芍药挂髙枝云埋水隔无人识唯有南賔太守知
　　红似胭脂腻如粉伤心好物不须防山中风起无时节眀日重来得在无
　　已愁花落荒岩底复恨根生乱石闲几度欲移移不得天敎抛掷在深山
　　种桃杏
　　无论海角与天涯大抵心安即是家路逺谁能念乡曲年深兼欲忘京华忠州且作三年计种杏栽桃拟待花
　　新秋
　　二毛生镜日一叶落庭时老去争由我愁来欲泥谁空销闲岁月不见旧亲知唯弄扶牀女时时强展眉
　　龙昌寺荷池
　　冷碧新秋水残红半破莲从来寥落意不似此池边
　　听竹枝赠李侍御
　　巴童巫女竹枝歌懊恼何人怨咽多蹔听遣君犹怅望长闻敎我复如何
　　寄胡饼与杨万州
　　胡麻饼样学京都面脆油香新出炉寄与饥馋杨大使尝看得似辅兴无
　　感樱桃花因招饮客
　　樱桃昨夜开如雪鬓发今年白似霜渐觉花前成老丑何曽酒后更颠狂谁能闻此来相劝共泥春风醉一场
　　东亭闲望
　　东亭尽日坐谁伴寂寥身绿桂为佳客红蕉当美人笑言虽不接情状似相亲不作悠悠想如何度晚春
　　画木莲花圗寄元郎中
　　花房腻似红莲朶艳色鲜如紫牡丹唯有诗人能解爱丹青写出与君看
　　和李沣州题韦开州经藏诗
　　既悟莲花藏须遗贝叶书菩提无处所文字本空虚观指非知月忘筌是得鱼闻君登彼岸舍筏复何如
　　九日题涂谿
　　蕃草席铺枫叶防竹枝歌送菊花杯明年尚作南賔守或可重阳更一来
　　即事寄微之
　　畬田澁米不耕鉏旱地荒园少菜蔬想念土风今若此料看生计合何如衣缝纰【篇夷切】纇【力遂切】黄丝绢饭下腥咸白小鱼饱暖饥寒何足道此身长短是空虚
　　题郡中荔枝诗十八韵兼寄杨万州八使君
　　奇果标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝惊树防妆深于红踯躅大校白防榔星缀连心朶珠排耀眼房紫罗裁衬殻白玉裹填瓤【女良切】早岁曽闻说今朝始摘尝嚼疑天上味嗅异世间香润胜莲生水鲜逾橘得霜胭脂掌中颗甘露舌头浆物少犹珍重天髙苦渺茫已敎生暑月又使阻遐方粹液灵难驻妍姿嫩易伤近南光景热向北道途长不得充王赋无由寄帝乡唯君堪掷赠面白似潘郎
　　留北客
　　峡外相逢逺樽前一会难即须分手别且强展眉欢楚袖萧条舞巴趣数弹笙歌随分有莫作帝乡看重寄荔枝与杨使君时闻杨使君欲种植故有落句之戯
　　摘来正带淩晨露寄去须凭下水船映我绯衫浑不见对公银印最相鲜香连翠叶真堪画红透青笼实可怜闻道万州方欲种愁君得吃是何年
　　和万州杨使君四絶句
　　竞渡
　　竞渡相传为汨罗不能止遏意无他自经放逐来憔悴能校灵均死几多
　　江边草
　　闻君泽畔伤春草忆在天门街里时漠漠凄凄愁满眼就中惆怅是江蓠
　　嘉庆李
　　东都绿李万州裁君手封题我手开把得欲尝先怅望与渠同别故乡来
　　白槿花
　　秋蕣【试刃切】晚英无艳色何因栽种在人家使君自别罗敷面争解回头爱白花
　　望郡南山寄行简
　　临江一嶂白云闲红绿层层锦绣斑不作巴南天外意何如昭应望骊山
　　和行简望郡南山
　　反照前山云树明从君苦道似华清试听肠断巴猿叫早晚骊山有此声
　　种荔枝
　　红颗珍珠诚可爱白须太守亦何痴十年结子知谁在自向庭前种荔枝
　　隂雨
　　岚【卢含切】雾今朝重江山此地深滩声秋更急峡气晓多隂望阙云遮眼思乡雨滴心将何慰幽独赖此北牕琴
　　送客归京
　　水陆四千里何时归到秦舟辞三峡雨马入九衢尘有酒留行客无书寄贵人唯凭逺传语好在曲江春
　　送萧处士防黔南
　　能文好饮老萧郎身似浮云鬓似霜生计抛来诗是业家园忘却酒为乡江从巴峡初成字猿过巫阳始断肠不醉黔中争去得磨围山月正苍苍
　　东楼醉
　　天涯深峡无人地岁暮穷隂欲夜天不向东楼时一醉如何拟过二三年
　　寄微之【时微之为虢州司马】
　　髙天黙黙物茫茫各有来由致损伤鹦为能言长剪翅缘难死久搘【防而切】牀莫嫌冷落抛闲地犹胜炎蒸卧瘴乡外物竟闗身底事谩排门防系腰章
　　东楼招客夜饮
　　莫辞数数醉东楼除醉无因破得愁唯有绿樽红烛下蹔时不似在忠州
　　醉后戏题
　　自知清冷似冬淩每被人呼作律僧今夜醉醺罗绮暖被君融尽玉壶冰
　　冬至夜
　　老去襟怀常濩落病来须鬓转苍浪心灰不及炉中火鬓雪多于砌下霜三峡南賔城最逺一年冬至夜偏长今宵始觉房栊冷坐索寒衣托孟光
　　竹枝词四首
　　瞿塘峡口水烟低白帝城头月向西唱到竹枝声咽处寒猿闇鸟一时啼
　　竹枝苦怨怨何人夜静山空歇又闻蛮儿巴女齐声唱愁杀江南病使君
　　巴东船舫上巴西波面风生雨脚齐水蓼冷花红簇簇江蓠湿叶碧凄凄
　　江畔谁人唱竹枝前声断咽后声迟怪来调苦缘词苦多是通州司马诗
　　酬严中丞晚眺黔江见寄
　　江水三回曲愁人两地情磨围山下色明月峡中声晩后连天碧秋来彻底清临流有新恨照见白须生
　　寄题杨万州四望楼
　　江上新楼名四望东西南北水茫茫无由得与君携手同凭栏干一望乡
　　答杨使君登楼见忆
　　忠万楼中南北望南州烟水北州云两州何事偏相忆各是笼禽作使君
　　除夜
　　岁暮纷多思天涯渺未归老添新甲子病减旧容辉乡国仍留念功名已息机明朝四十九应转悟前非
　　闻雷
　　瘴地风霜早温天气候催穷冬不见雪正月已闻雷震蛰虫虵出惊枯草木开空余客方寸依旧似寒灰
　　春至
　　若为南国春还至争向东楼日又长白片落梅浮涧水黄梢新栁出城墙闲拈蕉叶题诗咏闷取藤枝引酒尝乐事渐无身渐老从今始拟负风光
　　感春
　　巫峡中心郡巴城四面春草青临水地头白见花人忧喜皆心火荣枯是眼尘除非一杯酒何物更闗身
　　春江
　　炎凉昏晓苦推迁不觉忠州已二年闭阁只听朝暮鼓上楼空望往来船莺声诱引来花下草色勾留坐水边唯有春江看未厌萦砂绕石绿潺湲
　　题东楼前李使君所种樱桃花
　　身入青云无见日手栽红树又逢春唯留花向楼前看故故抛愁与后人
　　巴水
　　城下巴江水春前似麴尘软砂如渭曲斜岸忆天津影蘸新黄栁香浮小白苹临流搔首坐惆怅为何人
　　野行
　　草润衫襟重沙干屐齿轻仰头听鸟立信脚望花行暇日无公事衰年有道情浮生短于梦梦里莫营营
　　送髙侍御使回因寄杨八
　　明月峡边逢制使黄茆岸上是忠州到城莫说忠州恶无益虚敎杨八愁
　　奉酬李相公见示絶句【时初闻国哀】
　　碧油幢下捧新诗荣贱虽殊共一悲涕泪满襟君莫怪甘泉侍从最多时
　　喜山石榴花开【去年自庐山移来】
　　忠州州里今日花庐山山头去年树已怜根损斩新栽还喜花开依旧数赤玉何人少琴轸红缬【胡结切】谁家合罗袴但知烂熳恣情开莫怕南賔桃李妬
　　戏赠萧处士清禅师
　　三杯嵬峩防机客百衲头陀任运僧又有放慵巴郡守不营一事共腾腾
　　钱虢州以三堂絶句见寄因以本韵和之
　　同事空王岁月深相思逺寄定中吟遥如清净中和化只用金刚三昧心【余早岁与钱君同习读金刚三昧经故云】
　　三月三日
　　暮春风景初三日流世光隂半百年欲作闲游无好伴半江惆怅却回船
　　寒食夜
　　四十九年身老日一百五夜月明天抱膝思量何事在痴男騃女唤秋千
　　代州民问
　　龙昌寺底开山路巴子台前种栁林官职家乡都忘却谁人会得使君心
　　答州民
　　宦情抖擞随尘去乡思磨销逐日无唯拟腾腾作闲事遮渠不道使君愚
　　荔枝楼对酒
　　荔枝新熟鸡冠色烧酒初开琥珀香欲摘一枝倾一盏西楼无客共谁尝
　　房家夜宴喜雪戏赠主人
　　风头向夜利如刀赖此温炉輭锦袍桑落气熏珠翠暖柘枝声引管弦髙酒钩送盏推莲子烛泪粘盘垒蒲萄不醉遣侬争散得门前雪片似鹅毛
　　醉后赠人
　　香毬趂拍回环匼【遏合切】花盏抛巡取次飞自入春来不同醉那能夜去独先归
　　初除尚书郎脱刺史绯
　　亲賔相贺问何如服色恩光尽反初头白喜抛黄草峡眼明惊拆紫泥书便留朱绂还铃阁却着青袍侍玉除无奈娇痴三岁女绕腰啼哭觅金鱼
　　留题开元寺上方
　　东寺台阁好上方风景清数来犹未厌长别岂无情恋水多临坐辞花剩绕行最怜新岸栁手种未全成
　　别种东坡花树两絶
　　三年留滞在江城草树禽鱼尽有情何处殷勤重回首东坡桃李种新成
　　花林好住莫顦顇春至但知依旧春楼上明年新太守不妨还是爱花人
　　别桥上竹
　　穿桥迸竹不依行恐碍行人被损伤我去自慙遗爱少不敎君得似甘棠
　　发白狗峡次黄牛峡登髙寺却望忠州
