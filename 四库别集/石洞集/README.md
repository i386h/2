<!-- { "loadSidebar": true } -->
《石洞集》　（明）叶春及


钦定四库全书 

　　集部六 

　　石洞集 

　　别集类五 

　　明 

　　提要 

　　臣等谨案石洞集十八巻明叶春及撰春及字化浦归善人嘉靖壬子举人官至户部郎中事迹附见明史艾穆传是编首载应诏书五篇共二巻史所谓授福清教谕上书陈时政纚纚三万言者是也次载恵安政书十二篇其官恵安知县时作共五巻次公牍二巻次志论二巻为所修县志之论用鄂州小集例也次诗二巻其第十九巻目録作崇文榷书而注一缺字其曽孙论跋语谓此书奉旨所刋板藏部署不得而见盖有録无书者也春及为学宗陈献章治绩为当时第一艾穆官四川廵抚时春及为宾州知州尝举以自代所著政书井然有条朱彛尊称其诗宗杜陵不落程邵门户故音节亦殊清亮文章差近平直而亦明畅惟作令时符帖具载不遗颇伤丛碎耳至其在郎署时因遣使至日夲遂上言请多方购求古文尚书是又误信欧阳修日夲刀歌不核事实者矣 

　　乾隆四十六年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　石洞集巻一 

　　（明）叶春及 撰 

　　○应诏书一 

　　上书疏 

　　福建等处承宣布政使司福州府闽清县儒学署教谕事举人臣叶春及谨奏为应诏上书事嘉靖四十五年十二月二十六日恭遇皇帝陛下嗣登寳位衍旧恩弘新化斥方士罢祠醮召录建言得罪之臣止织造采买崇俭黜奢省内府上供亲自勉以厚天下缩监局之赢以赋边陲蠲兵工之逋以赡氓隶减田租议刑狱除不急之官惩不肖之吏决资格越拘挛不爱髙爵厚禄以待豪杰之士哀怜百姓困于盗贼典兵蔽葢御史论而治之诏到原籍广东惠州府归善县臣从吏民之后奔走伏听莫不欢欣踊跃举手呼万岁葢髯垂鼎水虽弓剑难攀而国有圣君自讴歌胥戴也诏又曰其凡可以正士习纠官邪安民生足国用等项长策仍许诸人直言无隐臣又欢欣踊跃举手呼万岁葢士习不正故官邪官邪故民生不安民生不安故国用不足此二帝所以咨嗟而求三王所以强勉而图也陛下同之矣非大圣人孰能轸念于斯者乎虽然君譬表也君譬盂也影之敧正在表水之方员在盂则自古记之矣治本之端乃在陛下臣窃不胜犬马心奉诏四事加以端治本为纲五各列其目著书三万余言端治本之目曰崇圣学曰广圣知曰励圣治曰用忠言曰谨终始凡五正士习之目曰重师儒曰敦行实曰置特科曰迭饩廪曰兴社学凡五纠官邪之目曰决资格曰清仕进曰审举劾曰御尊卑曰择将帅曰正刑礼凡六安民生之目曰结民心曰较赋税曰均里甲曰修军政曰制驿传曰去盗贼凡六足国用之目曰省费冗曰辟土田曰理屯盐凡三目通二十有五昧死奏闻材质椎戅学识謭芜臣则知矣但念少养于学长举于乡廪之复之又续食之奚啻中人数十家之产退不能力农以奉公上荷殳以备行伍进不能效寸尺之劳竭涓埃之报此所以日夜腐心惕然而内惧也况值圣作之昌期际物覩之嘉会处清问之盛朝怀自献之微悃是以忘区区之愚附九九之义干进好名非臣志也今谨将所著书昧死开坐惟陛下俯赐观览焉 

　　端治本（凡五篇） 

　　崇圣学 

　　臣闻物有至物人有至人至物则麟鳯是已至人则圣人是己夫至人而不离于人则圣人者人人能之也皆天之所生者也同是人而谓之至人则圣人者非人人能之也必天之所厚者也天子者其天之至厚至厚者乎何以明其然也五都之豪智必豪于五都而五都之人俛首下之矣十室之长才必长于十室而十室之人交臂事之矣天子者四海之所共尊兆民之所共仰者也虽有儁杰莫不臣妾则其才智必厚于天故曰天子者其天之至厚至厚者乎是故臣之于其君也不徒曰上也曰圣上也于其君之言也不徒曰旨也曰圣旨也岂虚哉诚有所易能矣肇自生民以来君之圣者莫盛于尧舜故孔子序书首于唐虞所以为万世帝王立极也今陛下首出庶物君临万邦此天固有以厚陛下矣令出而率土归心仁施而敷天颂徳此天固将以圣陛下矣履圣人之位躬圣人之资舍尧舜何适哉此臣之所以愿陛下矣夫人皆信其近而疑其逺易其近而难其逺何则逺者所不见也由尧舜而来三千余年逺矣持物而数之自一而千自千而三瞬息而毕然则尧舜亦瞬息间之帝王耳岂逺不可为哉且其为圣不过曰钦曰恭曰精一而已陛下胡不自近而求之敬一箴者先帝作圣之功而尧舜传心之灋也由今而上亦三千年间之典谟矣何待逺求书曰别求闻由古先哲王又曰祗遹乃文考绍闻衣徳言此之谓也故臣愿陛下学必希圣希圣必灋尧舜灋尧舜必从事于敬一夫一者何也纯一于理之谓也一念理矣间之以欲则二一时理矣间之以欲则二能敬则可一矣敬者无内外无动静无逺近无久暂无大小无众寡无敢慢者也是心之本体也夫人不可不敬而天子为急何者执缶者趋执玉者伛执愈重则敬愈至也天子之所执者天之命也人之心也宗社之枢而家国之柄也天命之去留在敬人心之向背在敬宗社之安危在敬家国之存亡在敬可不敬乎故曰天子为急夫人不可不敬而天子为难何者攻之者众也臣闻天子以一人之身享万乘之乐终日之间其杂沓而前者非歌钟狗马之娱则姣治娴都之色也非精荧诡异之观则便嬛婉佞之态也夫心者易动而欲者易攻以易动交易攻则悬旌不足喻矣故曰天子为难虽然急则有矣曰难未也天理人欲迭为胜负敬胜百邪非虚言也以敬为急则不见其难见其难者未急焉耳故臣愿陛下急于敬一敬则一一则无欲无欲则静虚动直而圣学成矣是故心之未感敬以养之理与心涵一物无所容也几之方萌敬以察之心与理游一隙无所乗也根于其心发于其政出乎其身加乎其民恪乎若大祭之承也凛乎若六马之驭也大廷敬矣而尤严于深宫燕处之时羣臣敬矣而尤谨乎亲昵暬御之习自一言一笑一出一入之间以至于一刑一赏一用一舍之际莫不纯乎天理而絶乎人欲焉尊居九重而常周四海之虑心存一日而常怀万世之图事似无虞而常为有备之戒无有内外动静无有逺近久暂无有大小众寡一以贯之敬之至也如是可以修已可以安人可以安百姓可以育万物可以位天地诸福之物可致之祥莫不毕至而圣学终矣箴曰君徳既修万邦则正天亲民怀永延厥庆光前垂后绵衍蕃盛此之谓也夫人君莫不欲圣而恶愚然而不能去逸而事敬何哉是未得敬之乐也夫敬非拘挛烦苦之谓也心本至舒而理亦无滞纵之则一毫无所踰执之则一毫无所劳故钦而曰安恭而曰温必安而后可以言钦必温而后可以言恭其体固如此也人君惟不得其从容之趣而徒见其检束之形是以遂便于放逸之趋而愈失其凖绳之正此圣学之所以不明而得失之间非细故矣且夫天之所以厚于我者圣人之所必承也帝王之佐韦布之人亦有天之厚者惟其敬而承之是以修身于内成名于外道徳之美垂于无穷若皋陶伊傅周孔之徒是也而况陛下乗天之位得天之隆敬以修之所谓登髙而呼闻者逺矣此臣之所以为陛下愿之也孟子曰人皆可以为尧舜古之君子惟其得天而为之是以至于尧舜而无难然则尧舜者亦在为之而已夫 

　　广圣知 

　　臣惟三代而下圣王之学不明世之俗儒遂以学为呫毕之能而治为法令之具当其学也不出于编简之中及其治也不知有学问之益此其弊起于求之太浅是以至于支离决裂而不相入彼以呫毕足以尽学故于治不必讲求以法令足以为治则不复以学为事亦宜也圣王之学何止于此是故其道相须而其功不可间夫圣王之学何学也所谓大学是也其道在于格物致知诚意正心修身齐家治国平天下是天子士大夫之所共也有家国天下之责则家国天下之人无一日而不与吾相亲吾之知意心身无一日而不与家国天下之人相接如此则所以究切其意之善恶心之邪正身之修否家国天下之理乱以格至天下之物而致极吾心之知者可一日间哉自昔圣人莫不以知为大用是知也炯乎其心周乎其物通乎其古同乎其人古人之知见于诗书即吾心之知一而己今人之知形于言论即吾心之知一而已合古人今人之知而为一心则能格终日感遇相亲相接之物而为一体物无不格则知无不致如是乃可以君临天下易曰知临大君之宜吉言知之为贵矣昔者商之髙宗亮阴三年恭黙深思葢久而未有发也羣臣迟之谏曰知之曰明哲明哲实作则以为率其所知亦足以为治尔矣髙宗不敢也求得贤人傅说置之左右与之朝夕讲论修已治人敬天灋祖之道是以施徳行政天下咸欢商道灿然复兴列为三宗后世称颂至今不絶岂非夙夜不懈亲贤学古之所致哉今陛下明哲纯茂可为尧舜而亮阴恭黙偶同髙宗左右之臣未闻承颜色吐辞说陈帝王之业考仁圣之风以称陛下不自圣之意欲使率所知以为治此臣之所大惧也事未有法祖而愆者也昔我太祖髙皇帝当放牛归马之时投戈讲艺之际即开礼贤馆与宋濂刘基章溢辈日相论议仁宗昭皇帝又建弘文阁于思善门之左学士杨溥领阁事侍讲王进编修杨敬博士陈继辈日侍燕闲备顾问此万世所当法也臣愿陛下追髙宗之轨法我祖之烈就便殿之旁复弘文之阁选文学道艺贤良方正之士充讲读官更畨入直以内阁大臣领之视朝之暇即幸阁中使之互进前说逺而黄虞近而唐宋上而谟训下而章疏靡不讨论审几谨独之方制情矫偏之术家国仁让之机闾阎乐利之化好恶公私之实用人理财之法靡不研穷意有所会则熟复不忘兴有所发则翰墨时御尽其大而不遗于细使俗儒不得相抵必能裨益圣知恢张圣治此髙宗之所以嘉靖殷邦也然臣闻之人之于事其有所好者必有所适者也人君之于嬖幸呫嗫娈婉终身而不可解岂以忠义盛而闻见博哉诚适之矣举动自由形迹无阂此适所从生也士大夫师慕圣贤忠义非微也诵法先王闻见非尠也人君见之必改容临之必以敬等威所制手足易至于不夷礼灋所防情意易为之不洽故常有严惮之心焉君既安于逸而惮其臣臣亦拘于灋而惮其君彼此相惮上下之不交则由此之故矣且经筵者岂非国家之盛典哉御史在前执法在后剑戟环列弓矢森罗数武而行宿构而诵惴惴然恐失尺寸而错行墨尚安能有所献纳于灋度之外哉至于日讲仪虽稍畧心亦未孚即臣下有踧踖之形而主上之不免严惮可知矣此之不适则惟适之求何怪哉臣尝观于唐虞之世君臣之间何其安舒而自得也称名之际予汝两忘拜善之余形神俱化都俞吁咈欣喜愉怿此明良之盛也陛下诚能嘉慕唐虞解削烦苛等威虽辨而崖岸不形礼法虽明而肝胆毕露开心见诚欢然相得有以恱其下而乐为之君使讲读之官亦得安神定气荡然肆志有以罄其能而忘其不肖疑必问问必明知必言言必尽表里洞达上下宣畅如此则博闻秉义之臣亦不失优游泮涣之趣自见其可适而不见其可惮见其可好而不见其可恶寒暑不能间政事不能妨陛下圣知将日游于髙明矣况人君之知惟在所养接士夫之时多则亲近幸之时少天机日深睿知日出又非特讲习之功也惟陛下加意焉 

　　励圣治 

