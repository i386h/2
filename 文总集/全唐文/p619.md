<!-- { "loadSidebar": true } -->
    故夫子之道，消息乎两仪；夫子之德，经营乎三代；岂徒小说？荩有异闻。夫亭之者莫如天，藉之者莫如地，教之者莫如夫子。且沐其亭而不识基道，则不如勿生；荷其藉而不由其德，则不如勿运：故曰消息乎两仪者也。夫博之者莫如文，约之者莫如礼，行之者莫如夫子。且会其文而不扬其业，则不如勿传；经其礼而不启其致，则不如勿学。上代有以焯序，中代有以宗师，後代有以丕训：故曰经营乎三代者也。噫！唐虞之美，不必至是，赞而大者，进圣君也；夏桀之恶，不必至是，挤而毁者，激庸主也；伊尹之忠，不必至是，演而数者，勉诚节也；赵盾之逆，不必至是，抑而书者，诛贼臣也。至若论慈广孝，辅仁宠义，职此之由。於是君臣之位序，父子之道明，朋友之事兴，夫妇之伦得：虽朗日开觉，膏雨润黩，和风清扇，安足喻哉？借如九皇继统而政醇，七圣同年而道合：虽事业广运，而理济一时。未有薄游大夫，僻居下国，德敷既往，言满方来。庙食列邦，不假手於後续；君长万叶，必归心於素王：若此之盛。是以腾跨百辟，孤绝一人，曷成名可称？取兴为大者已。
    我国家儒教浃宇，潍戾天，伸吏曹以追尊，建礼官而崇祀，侯褒圣於人爵，尸奠享於国庠。是用大起学流，锡类孝行，敦悦施於万国，光覆弥於允宗。三十五代孙嗣褒圣侯遂之字藏晖，洎族贤元亨等：或专门硕儒，罔坠於绪；或馀波明哲，克扬厥声。相与合而谋曰：“夫墟墓之地，《礼》曰自哀；听颂之树，《诗》云勿翦：一则遇事遗爱，一则感物允怀，矧乎大圣烈风，吾祖鸿美，故国封井，旧居川岳欤？宜春悚神驰魄，膝行膜拜，陈斋祭，奠严词，树缭垣以设防，刊丰石以为表。”衮州牧京兆韦君元字（阙二字）王国周亲，人才懿德，明启风绩，休有名教；长史河南源晋宾字光国，贤操孤兴，清节相远，纳人以礼，成俗於师；司马天水狄光昭字子亮，相门克开，雅道踵武，闻义必立，从事可行；录事参军东海徐仲连，功曹成阳荩寡疑，仓曹太原王道淳、宏农杨万石，户曹博陵崔少连、宏农杨履元，兵曹太原王光超、范阳张博望，法曹安定皇甫忄全、东海于光彦，士曹荣阳郑璋，参军事博陵崔调、扶风窦光训、河东裴、陇西李绍烈（阙四字）仪传（阙一字）南阳樊利贞，曲阜县令雁门田思昭，丞河刘思廉，主簿吴兴施文尉、清河晏宏楷等，宦序通德，儒林秀士，升堂睹奥，游圣钦风，佥同演成，共经始。其辞曰：
    元天阴骘，大明虚镜。神不利淫，物将与正。凡曰投艰，在此逢圣。吞沙荐虐，轩黄底定。襄陵兆灾，夏禹文命。周道失序，夫子应聘。删诗述史，盛礼张乐。雅颂穆清，训词昭灼。片言一字，劝善惩恶。诱进後人，启明先觉。六顺勃兴，四维偕作。元功济右，至道纳来。首出列圣，席卷群才。大名震耀，广学天开。蒸尝匝，诵习穷垓。帝念居室，以光寿宫。建侯於嗣，环封厥中。孙谋不泯，祖德斯崇。刊圣烈，克广休风。
    ●卷二百六十三
    ☆李邕（三）
    ○楚州淮阴县婆罗树碑
    观厥好德存树，爱人及乌，有情不忘，虽小可作：夫施及者也；则有宗庙加敬，墟墓增悲，睹物可怀，比事斯广：此触类者也。矧通感灵变，元符圣迹，根柢净土，硕茂佛时，烛金山之秘影，联玉毫之殊相。至若泥日法会，茶毗应身，妙有双树之，光覆僧之众，安可混曜散木，比列清林，议上茅之挺生，喻坚固之神造者也？
    婆罗树者，非中夏物土所宜有者已。婆娑十亩，映蔚千人，密幄足以缀飞飚，高盖足以却流景，恶禽翔而不集，好鸟止而不巢：有以多矣。然深识者虽徘徊仰止，而莫知冥植；博物者虽沉吟称引，而莫辨嘉名。华叶自奇，荣枯尝异随所方面，颇徵灵应：东瘁则青郊苦而岁不稔，西茂则白藏泰而秋有成，惟南匪他，自北常尔。或季春肇发，或仲夏萌生，早先丰随，晚暮俭若。且槁茎後吐，芬条前秀，差池旬日，奄忽齐同。无今昔可殊，非物理所测，古老多怪，时俗每惊：巫者占於鬼谋，议者惑於神树。证圣载，有三藏义净，还自西域，逮兹中休，信宿因依，齐戒瞻叹，演夫本处，徵之旧闻。原其始也，荣灼道成之际；究其来也，摧藏薪尽之馀。或森列四方，或合并二体，常青不坏，应现分荣；变白有终，示灭同尽：昔与释迦荫首，今为群生立缘。夫佛病从人，大慈感故，树萎因物，深悲理然。化能分身，半枯即是；心有合相，後茂还齐；宜其表正圣神，灵贶品汇，以变见一摄，而称赞十方者也。
    淮阴县者，江海通津，淮楚巨防，弥越走蜀，会闽驿吴，七发枚乘之邱，三杰楚王之窟，胜引飞辔，商旅接舻。每至同云冒山，终风振壑，宦子惕息，槁工疚怀，鱼贯迤其万艘，雾集岔於层渚：莫不膜拜围绕，焚香护持，复悔多尤，回祈景福。於是风水相借，物色同和，挂帆启行，方舳骏迈，浮山掘起而疏，庆云乱飞而比峰。虽电影施鞭，夸父杖策，罔可喻其神速，曷云状其豁快者哉？州牧宗子名仲康，广孝惟家，大忠形国，播清政以主郡，仪古式以在人，知微知彰，有礼有乐；别驾扶风窦公名诫盈，盛门贵仕，懿德令名，利用以厚生，明略以营道，上交上谄，下交不黩；司马宗子名景，虚受贤交，用柔克，退遂中律，先後自公，且观麟定之诗，未宏骥子之任；邑宰清和张公名松质，藐自稚节，忽乎博闻，始於能赋而彰，中於成器而立，牧人通急，徇物合权，威肃摄於神明，慈惠安其父母，岂伊政理？自有才名：莫不净虑一乘，追攀八树，叹徙植而多感，惟化生而永怀，大启上缘，率心檀施。硕德道晖寺主道元、上座道绚、都维那昙一等，皆妙觉圆常，什门上首，痛金棺而既往，骇坚林而在兹。乡望司徒元简、戴元景、王元、张仁艺、王怀俨、刘元隐、沈信详等，夙悟大师，深入真际，勤行进力，护供庄严。杨州东大云寺法师希元，广派法流，固柢德本，戒行有以镇浮俗，利言有以诲蒙求，既凭藉於众心，亦谋明於独得，是标灵迹，建丰碑。其词曰：
    政化之理兮甘棠犹存，宝乘之妙兮婆罗是敦。钦厥道成兮八相克尊，感乎示迹兮一归可门。与佛合缘兮荣落同时，炊尔化生兮感变谁思？休徵咎徵兮伺察不欺，流俗莫识兮绵旷惊疑。上人西还兮觏止增悲，发皇灵应兮坚固在兹。方国传闻兮想象凄其，回首正信兮顶礼护持，优昙千年兮曷足议之？
    ○郑州大云寺碑
    恭惟黄屋者，异唐尧之大雅，精舍者，曷释迦之广乘“将以示崇高。宏诱进，俾夫壮丽加於四海，瞻仰摄於群情，酌言永图，即理一贯矣。大云寺者，郑国慈缘之所建也。观其肇允枚卜，爰适底居，所感弥多，光灵滋茂，固以星晷上宪，人统下稽，执天物之大中，合元宫之妙相，岂止宅丰壤，盘石州，厦屋云阴，沙门玉立而已？於是象设巨丽，法供魁殊，尊容神，灵眷所仗，则有宝座莲动，现身金光，不同於凡，复归於静。至使弥留咸华，远人孔殷，香馔比肩，花荩击毂。一心不起，则从愿应如；二见无物，则随施逾疾：故能飞名胜，出福履，嘉祥昭升，累朝发宏历圣。
    粤我高祖神尧皇帝俟时登庸从观兴感，再驾尚轫，五转欲承，凤难（疑）云，龙睇霄极，驰睿想於幽赞，祷法力於大雄，创建漆象一躯，植净根也。洎我高宗天皇大帝缵祖匡业，继明德辉万流澄瀛，八风叶律，齐致功於化造，将有事於岱宗，道由是邦，言念兹者，寺中留绣像一帧，实也。丁厥则天皇太后奉遗托孤，与权改物，母仪霸迹，阃政神器，追惟乾荫，永动皇情，明启度门，宣游觉路，降绣像一铺，广也。借如崇建塔宇，附丽朝阙，凭县官之力，散王府之财，中使相望，匠人经始，则有之矣。未或介在草泽，僻居里闾，发皇明於日中，落宠锡於天上，有如此之盛者也。日者通庄载堙，缭垣式遏，门途弗敞，面势匪宏，浮□在天，虾蟆蚀月，具瞻者渴高明之叹，归止者愤翳郁之心。
    寺主俗姓李氏名婆谛，陇西姑臧人也。发趣如因，弥入禅寂，虽独得断相，而同人有为。陈诣府庭，移牒省闼，引仍旧之直，矫易恒之枉，申报旷祀，奔走宣劳，终於讼贞，成我道胜。是以颓墙堙堑，焚莱平场，广途褰开，曾构踊出，嶷若当阳，豁若捷径。洛师之道，荡胸泠然，决渠荥波之水，所谓形便，得装严具行李，荣观郡邑景矣。长史河东柳冲府君，道融至和，性与元德，从蝎谱，游刃翰林，推毂演成，誓言同事，是刊厥懿，岂伐於功？其词曰：
    郑之法宇兮在城一隅，大雄应感兮休徵有殊。累圣克念兮象设三铺，佛身圆对兮神光发图。奉灵胜兮至自彼都，面势推隔兮颓垣朽株。南望不及兮郁然坐拘，观者伫眙兮愿履夷途。硕德感发兮执心匪渝，岂用历纪兮兹事敷？刻石传懿兮表此亨衢。
    ○岳麓寺碑
    夫天之道也，东仁而首，西义而成，故清泰所居，指於成事者已；地之德也。川浮而动，岳镇而安，故耆以居，取於安定者已：兹寺大抵，厥旨元同。是以回向度门，缠於郭右，仰止净域，列乎岩巅，宝堂岌で於太虚，道树森捎於曾堵，无风而林壑肃穆，不月而相事澄明。化城而真，梵天犹俗，名称殆绝，地位尝高者，不其盛欤？
