<!-- { "loadSidebar": true } -->
　　白沟驿赐大辽贺坤成节人使御筵兼传宣抚问口宣【元祐二年四月十七日】
　　有勑卿等肃将庆币逺渉修涂风埃浩然徒驭勤止宜颁燕衎以示眷懐
　　赐尚书左丞李清臣乞退不允批答口宣【元祐二年四月二十七日】
　　有勑卿综辖枢机雍容廊庙义当体国谋岂先身往喻至懐少安旧服
　　赐集禧观使镇江军节度使开府仪同三司韩绛到阙生饩口宣【元祐二年五月十二日】
　　有勑卿力辞繁剧归即燕安想见老成渇闻嘉话特颁牢醴以劳骖騑
　　班荆馆赐大辽国贺坤成节人使到阙御筵口宣【元祐二年六月二日】
　　有勑卿等肃将庆币垂及都门逺渉暑涂想懃行李式颁燕衎以示恩私
　　赐护国军节度使检校太师济阳郡王曹佾生日礼物口宣【元祐二年六月九日】
　　有勑卿世济勲劳徳隆藩戚属此诞弥之日岂无燕喜之私膺我宠颁永増夀祉
　　赐皇弟山南东道节度使开府仪同三司佖生日礼物口宣【元祐二年六月十八日】
　　有勑卿以棣华之亲袭瓜瓞之庆载临诞日宜厚宠颁服我异恩永膺介福
　　就驿赐大辽贺坤成节使副银防锣锦被褥等口宣【元祐二年六月二十八日】
　　有勑卿等还持庆币来讲邻欢徒驭少休舍馆既定首膺宠锡当体眷懐
　　赐皇伯祖彰化军节度使髙密郡王宗晟生日礼物口宣【元祐二年七月一日】
　　有勑卿徳茂宗枝望隆公袠推本流长之庆有嘉震肃之辰宜是宠颁以绥夀祉
　　赐知枢密院事安焘巳下罢散坤成节御筵口宣
　　有等卿等忠存体国义切戴君结妙果于三乘祝慈闱之万夀宜膺宠锡以示眷存
　　玉津园赐大辽贺坤成节人使射弓例物口宣【元祐三年七月八日】
　　有勑卿等致命寳邻出防禁籞爰敦射事以佐賔欢宜旌审固之能式厚珍良之赐
　　赐大辽贺坤成节人使生饩口宣【元祐二年七月八日】
　　有勑卿等逺涉修涂来陈庆币舍馆初定徒驭实劳宜锡饩牵以昭宠数
　　相州赐大辽贺坤成节人使却回御筵口宣【元祐二年七月八日】
　　有勑卿等逺渉归途再离秋暑驾言近郡少憇旋车宜示眷怀往颁燕俎
　　瀛州赐大辽贺坤成节人使回程御筵口宣【元祐二年七月十日】
　　有勑卿等抗旌来聘巳事言还方次边城少休馆宜颁燕俎以劳归骖
　　赐大辽贺坤成节人使内中酒果口宣【元祐二年七月十一日】
　　有勑卿等逺驰使传申讲邻欢既执贽以造廷亦展币而成礼宜加宠锡以示眷存
　　赐太师文彦博巳下罢散坤成节道埸香酒果口宣【元祐二年七月十一日】
　　有勑卿翊賛大猷倡先多士方慈闱之献夀严法防以荐诚宜有宠颁以昭殊眷
　　赐知枢密院事安焘已下罢散坤成节道场香酒果口宣【元祐二年七月十一日】
　　有勑卿等同协忠嘉助成孝治方慈闱之献夀严法防以荐诚宜有宠颁以昭殊眷
　　坤成节就驿赐于阗国进奉人御筵口宣【元祐二年七月十一日】
　　有勑汝等款塞观光趋庭效贡属诞弥之称庆均燕衎以示慈祗服宠嘉式旌忠恪
　　赐殿前都指挥使燕达已下罢散坤成节道场香酒果口宣【元祐二年七月十一日】
　　有勑卿等同罄纯忠力修胜果用祈慈夀既梵筵宜有宠颁以昭眷遇
　　赐皇伯祖镇南军节度使开府仪同三司宗晖已下罢散坤成节道埸香酒果口宣【元祐二年七月十二日】
　　有勑卿表率宗垣助成孝治祝延慈夀仰叩佛乘既毕梵筵宜加宠赉
　　赐平海军节度使驸马都尉李玮已下罢散坤成节道场香酒果口宣【元祐二年七月十二日】
　　有勑卿等乃心王室同输欲报之诚稽首佛乘共祝无疆之夀既成法防宜示宠颁
　　赐皇叔杨王荆王醴泉观罢散坤成节道场香酒果口宣【元祐二年七月十二日】
　　有勑卿等徳冠邦家义兼臣子修胜縁于西竺祈夀嘏于南山宜有宠颁以成法防
　　雄州抚问大辽使副贺坤成节口宣【元祐二年七月十二日】
　　有勑卿等抗旃修好驰传及疆逺涉暑途实劳骖驭特加存抚式示宠颁
　　班荆馆赐大辽贺坤成节人使回程酒果口宣【元祐二年七月十六日】
　　有勑卿等繗成聘礼归次都门复此少留逝将言迈宜颁饯斚以宠行骖
　　赐皇叔杨王颢生日礼物口宣【元祐二年七月十九日】
　　有勑卿属尊鲁卫徳重间平每临载育之辰永锡无穷之庆宜膺宠数以介夀祺
　　赐安焘辞免恩命不允断来章批答口宣【元祐二年八月五日】
　　有勑卿以旧徳简在朕心成命既孚佥言咸穆宜即祗受毋烦固辞
　　赐熈河秦凤路帅臣并沿边知州军臣寮茶银合兼传宣抚问口宣【元祐二年八月十日】
　　有勅卿等夙分边寄深识敌情属此盛秋劳于警备宜加宠赉以示眷懐
　　赐熈河秦凤路提刑转运茶银合兼传宣抚问口宣【元祐二年八月十日】
　　有勑卿持节宣风乆分忧寄调兵足食想极贤劳宜有宠颁以彰眷遇
　　赐观文殿大学士光禄大夫知永兴军韩缜茶银合兼传宣抚问口宣【元祐二年八月十日】
　　有勑卿释政庙堂均劳方靣兵民之重绥御实劳往谕至懐仍加宠赉
　　赐皇弟武成军节度使祁国公偲生日礼物口宣【元祐二年八月十六日】
　　有勑卿棣华袭庆桐叶分封载临震肃之辰特致夀康之祝其膺宠锡以介神休
　　赐皇叔成徳荆南等军节度使守太尉开府仪同三司荆王頵生日礼物口宣【元祐二年八月二十日】
　　有勑卿以名世之杰居叔父之亲乃眷良辰实钟余庆宜膺异数之礼永锡无疆之休
　　赐宰相吕公着乞外任不允批答口宣【元祐二年八月二十三日】
　　有勑全徳之老朕所仰成大义未安卿当畏去纯忠所激微疾自除
　　赐宰相吕公着乞罢相位不允断来章批答口宣【元祐二年八月二十八日】
　　有卿之在位为徳与民朕意不移徒烦屡请速起视事毋复固辞
　　赐皇弟定武军节度使开府仪同三司咸宁郡王俣生日礼物口宣【元祐二年八月二十八日】
　　有勑眷予母弟诞庆兹辰载咏斯干之祥宜均既醉之福祗膺宠数永锡夀祺
　　赐太师平章军国重事文彦博辞免免入朝拜礼允批答口宣【元祐二年八月二十八日】
　　有勑卿勲徳愈髙谦恭不伐尽事君之礼忘屈身之劳重违嘉言特寝前命
　　熈河兰防路赐种谊已下银合茶药及抚问犒设汉蕃将校以下口宣【元祐二年九月二日】
　　有勑汝等受成元帅问罪种羌既俘凶渠备见忠力各加犒赐用示眷懐
　　赐保静军节度使捡校司空开府仪同三司建安郡王宗绰生日礼物口宣【元祐二年九月二日】
　　有勑位隆将相徳重宗藩方秋律之既深纪门弧之多庆宜膺宠锡以介夀祺
　　抚问刘舜卿兼赐银合茶药口宣【元祐二年九月二日】
　　有勑卿翰屛西服威懐种羌严兵盛秋得隽戎落往遗劳问仍示宠颁
　　赐陜府西路转运判官孙路银合茶药口宣【元祐二年九月五日】
　　有勑汝以职事出按边防属此军兴想劳心计宜加宠锡以示眷懐
　　赐陜府西路转运司勾当公事防师雄银合茶药口宣【元祐二年九月五日】
　　有勑汝以儒臣习知疆政王事靡盬周爰咨谋宜有宠颁以旌懃瘁
　　赐泾原路经略使并应守城御城汉蕃使臣巳下银合茶药兼传宣抚问口宣【元祐二年九月五日】
　　有勑强敌窥边无故犯顺汝等忠义所激战守有方掎角相望示以形势旗辙自遁亭无虞爰念勤劳不忘嘉叹
　　赐大辽贺正旦人使白沟驿御筵并抚问口宣【元祐二年九月七日】
　　有勑卿等逺驰华节冐履薄寒眷言邮传之勤少乐燕嘉之赐往申宠问式示眷存
　　赐太师文彦博乞致仕第一表不允批答口宣【元祐二年九月九日】
　　有勑朕上承慈训下酌民言秉国之成非卿莫可来请虽切朕意不移
　　赐太师文彦博乞致仕不允断来章批答口宣【元祐三年九月十一日】
　　有勑卿望重百辟威闻四夷进退之间轻重所寄毋烦屡请朕命不移
　　白沟驿传宣抚问大辽贺兴龙节人使及赐御筵口宣【元祐二年九月十一日】
　　有勑卿等逺驰信币来庆诞辰念此修涂喜于入境宜加燕劳以示眷存
　　沿路抚问奉安神宗御容礼仪使吕大防巳下口宣【元祐二年九月十二日】
　　郑州
　　有勑卿等恭持使节祗事祠官逺渉邮途实劳启处特加存问以示眷懐
　　巩县
　　有勑卿等出使别都展仪原庙冲渉微凛勤劳逺涂体此眷懐宜加调卫
　　西京
　　有勑卿等暂去阙庭服勤陲传奉祠之重率礼为劳巳事遄归式符眷遇
　　赐熈河路副总管姚兕等银合茶药口宣【元祐二年九月十四日】
　　有勑卿以武略过人忠义思报焚荡敌境宣眀国威特示宠颁以观来效
　　抚问秦凤等路臣寮口宣【元祐二年九月十八日】
　　有勑卿等绥驭兵民布宣条教眷惟忠荩想极劬劳属此早寒各宜厚爱
　　西京防圣官应天禅院奉安神宗御容礼毕押赐礼仪使已下御筵口宣【元祐二年九月二十一日】
　　有勑卿等既成原庙复奠神游乃眷元臣往严盛礼宜均燕衎以示眷存
　　赐嗣濮王宗晖生日礼物口宣【元祐二年九月二十二日】
　　有勑流泽之深积庆之厚嘉此良日笃生贤王受兹多仪永锡难老
　　赐皇弟镇宁军节度使开府仪同三司遂宁郡王佶生日礼物口宣【元祐二年十月一日】
　　有勑乃眷贤王惟予介弟笃生兹日流庆方来往致予言以为尔夀
　　赵州赐大辽贺兴龙节使副茶药口宣【元祐二年十月一日】
　　有勑卿等乆懃轺传逺渉风埃既渐迩于中邦方少安于馆往颁珍剂以示眷懐
　　赐太师文彦博生日礼物口宣【元祐二年十月五日】
　　有勑卿勲在庙社名闻华夷允储河岳之灵宜享乔松之夀往颁宠数以庆佳辰
　　沿路赐奉安神宗御容礼仪使吕大防押赐冯宗道并使臣已下银合药茶兼传宣抚问口宣【元祐二年十月七日】
　　有勑卿汝祗率宫常往严像设属此寒凝之眷言往返之劳式示宠绥特加优锡
　　接伴大辽贺兴龙节人使送伴回程与大辽贺正旦人使相逢抚问口宣【元祐二年十月十七日】
　　有勑卿等并驾使轺逺敦邻好属风霜之凝冽歴川陆之阻修宜示眷懐特申问劳
　　赵州赐大辽贺太皇太后正旦使副茶药口宣【元祐二年十月十七日】
　　有勑卿等逺驰使传方次州封念此寒凝艰于渉履特申宠锡以示眷存
　　赵州赐大辽贺皇帝正旦使副茶药口宣【元祐二年十月十七日】
　　有勑卿等逺修聘事来防嵗元眷言夙驾之懃宜有中途之赐受兹珍品喻我至懐
　　雄州抚问大辽贺兴龙节使副口宣【元祐二年十月十七日】
　　有勑卿等恭修邻好逺庆诞辰眷惟授馆之初益喜造朝之近往申问劳式示眷存
　　雄州抚问大辽贺正旦使副口宣【元祐二年十月十八日】
　　有勑卿等逺防春朝笃修邻好言念乘轺之久欣闻入境之初式示眷存往申问劳
　　赐诸路臣寮中冬衣袄口宣【元祐二年十月十八日】
　　有勑霜露荐至衣褐未周念我逺臣何以卒嵗往均安燠之赐尚体眷懐之深
　　赐宰相吕公着生日礼物口宣【元祐二年十月十八日】
