<!-- { "loadSidebar": true } -->
　　奉化陈氏妇以贞节称者五人初陈元娶竺氏生子侗而元卒竺氏年才二十二义不再适后三十三年卒侗娶璩氏生子瑞泰二人侗亦以疾夭璩氏年二十六后五十八年卒瑞娶王氏生子通甫一人而瑞复夭王氏年三十后五十五年卒通甫娶楼氏楼氏甫笄归于陈至二十六而寡父母欲夺其志泣曰吾不幸夫死吾忍死吾夫而事人乎且前吾三世皆守节以终不可至吾而变使吾不得从夫于地下非妇也父母乃止其姑王氏年老楼氏事之尤谨姑卒敛葬率如礼今年六十有二矣子四人长养才次养心次养吾次养贤养才娶楼氏生子孟雍孟熙而养才遇疾楼氏求善药治之不愈方卒时楼氏年二十八越今十四年矣而所守如其姑云
　　贝先生曰余读易上经首乾坤下经首咸恒乾坤为父母之道咸恒为夫妇之道也夫妇之道终身不可变者故以恒次咸不易之谓恒不己之谓恒此恒为能久也其五六之爻曰恒其徳贞妇人吉象复申之曰妇人贞吉从一而终也是知恒处于贞贞固妇道之当然矣是以记礼者必始于谨夫妇而三从之义备见于篇凡夫存而顺其夫不幸夫没而不再适者不足怪也三王以降隂教不行礼义隳废有一人焉克尽其道则皆以为卓行莫不动色书之盖天下之守义者鲜特举此以为劝世变可知矣抑尝上下数千年间自共姜以下未及泛举若白公之妻贞姬曰忠臣不借人以力贞女不假人以色曹世叔之妻令女曰仁者不以盛衰改节义者不以存亡易心呜呼若二人者其徳可谓恒而贞者乎四明之陈氏一门五世皆能不贰其守如砥柱壁立千仞为妇为母何愧于贞姬令女耶虽其天性之美异夫闾阎习音乐工文辞之女轻于失身者而家法相传教之有素可见也其诸孙协和为国子生能歴道其实因合而为传使观风者尚有以采之而上于朝以旌其节岂不有补于名教哉
　　国子学明德堂之东偏置贲鼓谨昕夕升降之节及有事于学则鼓焉礼也乃为之铭曰
　　冒以鱓宻乎外而虚中汝之寂也与土奚择其应神而远通鼓于戎而成列鼔于役而劝工惟贲径四而修八故在乐为大配金钟而西东有镗其声击之逢逢冠带如云惟汝之从警昕夕之二时严一陟而一降或燕而壶或射而同勿爽其节敢告瞽蒙
　　存善堂铭
　　易曰一隂一阳之谓道继之者善也成之者性也孟子曰性善盖易原其流行之始故先言善后言性孟子即其赋予之同故先言性后言善其理一而己矣笠泽沈茂卿氏扁其堂曰存善知善之当存则知恶之当戒者乎西白金公来乞铭乃为之铭曰
　　吾尝观场师之木也必封其本而上参乎天良农之治田也必树嘉谷去稂莠而至有年嗟善之在人者茍无场师农父之智恒戕贼而弗全郑卫之音簧吾耳燕赵之艳蒿吾前肆行无觉既汰而顚故贵夫君子之学存乎中不为物迁我涂孔我宅孔安是居是由无失其本然庶积之而后丰庸讵非后昆之庆百世其延










　　清江文集巻十二
　　钦定四库全书
　　清江文集巻十三　　　　　明　贝琼　撰金陵集
　　思勤斋铭
　　国子生桑懋以思勤名斋求余一言申其义至于三四无倦色余惟唐韩子进学解曰业精于勤荒于嬉行成于思毁于随所以诲夫人也其游箴曰余少之时将求多能早夜以孜孜余今之时既饱而嬉早夜以无为所以惩诸已也懋尚以韩子之诲诸人者为勉以其惩诸己者为戒可与进学矣因为之铭曰
　　木愿为材人愿为贤人胡不学以游以盘譬彼立枯望其参天其学何如如行无退思故不昏勤故不怠惟思与勤进学之功业日以广徳日以崇在昔圣人纯亦不己未得则忧既得而喜矧余小子弗聪弗明墨卿司训用戒其荒
　　跋赵文敏帖
　　吴兴赵文敏公少学山谷书后学钟繇又以古今莫过于二王遂极力攻之至其晚年所进骎骎龙跳虎跃之妙盖得之心而应之手不待观公孙劒器而至此也论者谓其集众体之大成亦岂过与此帖乃与其侄某者时为儒学提举犹未除山谷气韵也吁公一代伟人博学而多艺非特翰墨之仿钟王而己余素不善书获观真迹于五十年后三复敛衽
　　跋王逸老书八仙歌后
　　凡艺始于学而卒于悟学而工不若悟之神此张旭观公孙大娘舞劔器遂进于草书也宋王逸老亦以草书名世先人守中处士尝藏二纸于家余少时尚及见之后为好事者持去今张宗儒来京师以所书杜少陵饮中八仙歌示余盖尤豪宕有法真有旭之悟者乎李白诗称懐素飘风骤雨落花飞絮之态虽非白作亦曲尽怀素之变者余于逸老亦云
　　书杏林生意图后
　　右杏林生意图钱颙为姑苏陶友谅作也观其依山屋数楹而坡石之外树数百株髣髴花开高下芳红烂紫与日光霞气参错不啻游匡庐间过董仙人之所居也其生意油然可见矣然生意敛之至宻不容一粟鬯而逹之弥乎天地杏林特其一耳盖一元之气流行四时则有无穷之生意而物之生者亦无穷焉人徒观夫方春之时雨露所及者虽隂崖絶岛或芽或枿或苞或蕚以为否极而通而生意之充塞莫不发荣滋长如此又恶知氷雪之际苦寒折胶华者既敛实者既脱如千兵万马鏖大漠之野而亦未尝无生意焉此造化不巳之机也今医以生意属之杏林者盖举小以着大且言其术足以利物充其虚而起其惫为能复天地之生意而死者以苏功有补于造化之不及者与吁董仙人之时食其杏而夀者几千人矣后世之医固未至于奉之神茍欲儗其治人而全乎天年其设心岂不仁矣哉此余深嘉友谅之为人而又喜命名之意深逺也故书以贻之
　　跋耕渔图
　　右南溪耕渔图刑曹郎中堵文明所作赤城吴仲谦之隐居也筑堂若干楹背隂而靣阳有山北自鹧鸪之脊蜿蜒南迤以属其居而三屿平冈旁列左右凤山龙山掖两隅而特起如僎价焉堂瞰大溪百顷可俯而鉴其南则紫凝翠屏危插天半西距寒明二岩三十里赤城桐栢皆在其东北起伏向背四顾类城郭状天台之胜殆尽于此桃李敷荣松竹交防不啻秦人之武陵溪世莫得而知者图之位置亦曲尽逺近之势矣仲谦于是治沃饶之地率童奴耕其中溪又多大鱼时渔以给朝暮故以耕渔自号复求余为之说余惟耕之与渔皆事之细者而豪杰之士穷而在下者恒托之为名若伊挚之耕于莘野耕而显也遂开有商六百年之王业鹿门之厐徳公则隐而耕矣吕尚钓于璜溪渔而显也为周之师而封东海若桐江之严光则隐于渔矣或论其为伊吕者难为厐与严者易又恶知遇时而成功者固非常人之所及而守节以抗世者孰能过于二人哉今仲谦肆志佳山水间非求显如伊吕盖欲附鹿门之厐桐江之严而同其高也余恐才名闻于时且将应聘而出不得遂溪南之乐于异日而贻田翁溪友之所讥不若去耕与渔混乎田翁溪友以泯其迹之愈焉因书其说以谂之仲谦必有会于心者矣洪武六年嵗在癸丑冬十月国子助教檇李贝琼书于时习斋
　　跋马文璧云林隐居图后
　　昔余客云间与今抚州太守秦溪马侯文璧居相近志相合未始一日相违焉文璧工画山水能兼董北苑米南宫笔法视今人蔑如也读书之暇往往托兴豪素三吴人以重价购之尝为余作云关晓度髣髴游青城大白间而位置神气若出造化不见其为巧而巧自形焉兵变之余东西散处洪武三年文璧以召至京师遂有抚州之命后二年余继起为国子助教相望千有余里六阅霜暑求如向之在云间时穷日夜为乐何可得耶儒者詹明初自西江来文璧贻余近诗读之恍然如梦明初且言其耳聪目明公退不辍笔但发少白耳乃出隐居图相示观其山之若有若无而高下云气戎戎疑欲飞动如天之将雨玉女曝衣也下有伏流曲折小桥横卧桥外人家皆草屋荆扉前后古木不根著者数十株殆无刻画视南宫未可优劣巳复题其左亦有归老之志焉余久思林壑即其诗画而益増感慨第窃禄于朝未能引疾而退耳然老不任事亦何能为耶徒使龙湫虎穴之盟久寒而【阙】　　也因言以志余之心使山灵有知尚无拒于他日云
　　释奠解
