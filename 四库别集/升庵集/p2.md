<!-- { "loadSidebar": true } -->
　　有木诡容在勾之东脩梯盘壤巨榦撑空閟华青帝垂实工蓐收传绀屏翳旉红子穿皮茁房殊卉丛肤无纎蠧腹育飞虫有夫不名占诸义弓曰硕果不食在剥之坤宫荒经所漏而鼍仙未者欤炎皇未尝而左赋始崇者与烜比景灌菵露果星烛叶云布楠榴相思为党邻平仲君迁为朋故君子识之是曰古度
　　石赋
　　石海错也荀子书名紫砝郭璞赋注曰石砝今方言为龟脚本草谓之决明此虫也而类草毎春则生华一名紫防字亦从草谢客诗所称紫防春流也江淹有赋未尽体物故为重构传诸博物云
　　江之腴石之华南溟育东海家流吐叶应节扬葩水妃缨佩渊客簪查珠蛤胎月锦孕霞孰与紫防名品骈嘉谁抽鼍仙之藻以泳龙伯之涯耶
　　蚊赋
　　有物于此孕于丹鷏氏于白鸟育于朱陵殷于丰草翾翾以作状以成象昭昭以相避防防以相向阁阁椓椓据以为营郁郁彬彬窃以为名霡霂雨丰隆混声贞女弃骼壮士挫精公子不知筮诸灵蓍灵蓍曰针之喙肤之利利在三宵羣嬉羣嚣醉血不醳疾毙于掌防蓍颂喻寡徴诸玉瓦玉瓦曰仙防聚粮苇之鄊伏鼈攸戕利距森张何彼皇皇不见肃霜瓦辞难读讯诸射覆射覆大夫曰烟火其屯镫烛其喜焦螟以为巢蠛蠓以为使芸而来零栗而逝秋风夕起斯害也巳公子喻矣是曰蚊理
　　后蚊赋
　　余暇之日戯为蟁赋或谓规规兰陵之体未尽蟁之典也夫言生于智智者不藏书事起于言善言不引事而昔人有防鬼祭獭探瓶记珠者良亦苦矣余也窽闻习懒直取之胸臆而已叙之于纸为后蟁赋
　　邃古史皇剏奎画兮曲脚旁低【古文賛蚊脚旁低鹄头仰立】垂物则兮諡曰齧民【苍颉曰蚊齧民虫也】昭凶徳兮炎后品物世匮资兮虿尾虺首罔攸遗兮唶尔蜎化【通俗文蜎化为蚊】百靡宜兮扰龙仪鳯于帝庭兮嗟尔有生胡营营兮禁鼃去枭着周经兮胡尔利防独无惩兮圭纪正炯弗昧兮丹良为羞【大戴记丹鸟羞白鸟注丹鸟丹良也白鸟蚊也】欣絶彚兮鼇戴山抃圣播迹兮使尔负山【庄子使蚊负山】谅何力兮谓尔有睫【列子焦螟巢于蚊睫】奚谁攘兮防窱琅疏竞来徃兮谓尔有臂【庄子虫臂防肝】奚谁怳兮明潜宵征侣罔两兮旅蜚成市仙孺惕兮【续列仙传吴猛事】聚响成雷藩侯栗兮【中山王事】障尔熛尔徙宜疾兮蟁不能辩对以臆兮肖翘蠕动生以息兮俶诡妍宁有极兮血国三千彼货殖兮【扬子货殖曰蚊血国三千使将疎饮水褐博设齿然也】曷云不惨噆有国兮赤口烧城烦言啧兮积毁销骨疮痏结兮楚组齐帷畴其隔兮赤燧頳熛罔有慑兮命曰人蟁理可说兮惟虫能虫各以类兮厥以恒性贱剖贵兮人蟁不惩虫何罪兮百尔君子无庸喙兮
　　思友赋寄杨用修【附】　　　　　　夏邦谟
　　何繁思之纠结兮中闷瞀以罔休昼屡飡而调饥兮宁膳饩之匪羞梦杂糅以恍惘兮曼旅夜之悠悠息壅翳其烦促兮心震荡而若浮气欝欝以填臆兮泪荧荧而涨眸志沉抑而慊慊兮魂离散而难收罹颠踬以厄穷兮兹迁逐于海陬哀芜城之卑湿兮古濞广之所都形孑孑而窘束兮窃滞此其穷途览芳菲之变化兮恒感物以増愁兽求曹而踯躅兮鸟失侣而啁啾矧离索之凄恻兮顾寂歴而无俦謇廓落而防寞兮阻容与以优防极兄弟于四海兮伟旷士之徽猷人固各有所志兮焉深浅其相侔岂不语洽而貌泽兮惟知心之难求慨仲身之多纇兮得鲍叔而摅幽侨札相感于倾盖兮或献纻而缟酬仰尼父之礼瑗使兮慕赠处于囬由世重陈雷之懿行兮况以胶漆之相投王贡出以类聚兮庆廉义以为畴古固敦斯轨躅兮余于是之敢偷伐木兴刺于鸟鸣兮谷风以弃予为仇张陈隙以反目兮萧朱卒牉然其相矛悲夫人之昧昧兮胡纎介而成訧喟断金之日逺兮惧丽泽之皆流时矫首以遥望兮云木之相樛夐山川之蔽亏兮邈传置之迥脩月辉辉而照夜兮霜棱棱以惊秋风萧萧而振树兮雨汩汩以沉丘情缥缈以怏悒兮然侘傺而夷犹懐孤愤以纡欝兮邅廻肠而优柔嗟百歳之易迈兮胡欢寡而多忧当其羣嬉而愉乐兮宁知愁苦而淹留欲剪迹而横逝兮非弱质之所优欲荡志以怡恱兮畏淫肆之为尤固自厉其不豫兮惟静黙之相攸庶尚友于古人兮考徃则以臧谋
　　泛水杂体
　　临逺水兮极云海之茫茫齐桂楫以击汰望萝筌以揺艎扣榜歌以流喝抚流景以徜徉沿三岛之赤岸泝九曲之沧浪咏吴趋兮渺阊阖激楚奏兮懐潇湘三翼青翰重英朱轨倚通川之长薄陶小春之迟晷霞绚粲兮朗悬波澹淡兮不起语海童兮烟之浔招渔人兮芦之碕睇翠防趋緑水攀紫虈折素芷发清言析理陈古风歌正始忽白日之西匿留情懽兮未巳指回塘以分背视星汉之空明何余心之寥廓感越乡之羁情闻马融之长笛听谢傅之哀筝翔寒蛩而写怨聆归鸿而寄声且曰芳岁歇兮芳夜防旅逰倦兮旅懐殚偕美人兮擕手聊逍遥以盘桓
　　戯作破蚊阵露布
　　非烟女将行烛姬兵敬奉堂宣式遵阃命破蚊阵于乙夜收鷏防于寅筹不惮宵征即陈露布窃惟蜎化之孽元匪贞虫之羣似鸭似鹅乆贻害于羊罗防夹如虎如豹曾煽虐于甓社淮津血国三千睫巢亿万饥方柳絮妄学阿香之声饱类樱桃僣拟炎官之色胄系孑孑敢偷郁郁佳名防实茸茸擅据阁阁要地扰仙逰之梦栩栩难成妬文苑之思便便奚用如花越女嚬蛾撩乱锦窓似柳张郎挫精儤直灵殿投间抵隙乘暗幸昏啑玉肌而齩花貌犹作娇鸣刻香骨而露芳筋未偿奸志率其不逞实繁有徒恶冠蚤蜂尝药之经恐漏罪浮鼃蝈待旦之术已穷夙稽诛于金神不早降于青女某等扫除贱役箕帝防能躬纠贯鱼手戡閦蠧虽出火攻之下防亦效羽被之先登灰钉须臾嗤负山之何力格防少选谅逰台之岂还俾丈人怡神丙枕无展转反侧之虞偕女君合子宫叶熊罴蛇虺之兆好音时遣薰风送欣忭曷胜捷书夜奏清昼同驰闻敢后

　　升庵集巻一
　　钦定四库全书
　　升庵集巻二　　　　　　　明　杨慎　撰丁丑封事
　　奏为请驾还宫事近者车驾北出都门百里之外经日未还臣等闻之踯躅惊惕皇皇无依先期一日道路相传有此消息莫究来歴不知虚实臣等窃料陛下圣明必无此事道路所言或是虚传故不敢辄以风闻上渎天听今者百官不奉朝夕四门不纳敷奏辅臣逺追于郊卿寺列次于门居而不知其忽行行而不知其所止则是道路所传者非虚而圣心之欲为此行者非一日矣臣尝闻之君人者无轻举无妄动非无事之游故设兵而后出幄称警而后践墀张幄而后登舆清道而后奉引遮迾而后转毂静室而后息驾若轻举妄动非事而游则必有意外之悔今皇天所付之中国在陛下祖宗所传之神器在陛下两宫之孝养在陛下臣民之覆庇在陛下奈之何其不重且慎也夫以匹夫之防适百里之外尚且囊衣裘以御寒暑佩弓刀以防盗贼陛下暴衣露盖栉风沐雨曾不顾惜此臣等之所未解也中外意向陛下非不知台谏章疏陛下非不览然而必欲坚为此行者岂谓边境有山川之美物产之饶军容之盛田猎之乐乎臣等谓此逆旅之观非崇高之所事也又岂谓敌骑侵犯我疆埸冦掠我人畜宜耀我威武以饬我防守乎臣等谓此将帅之责非警跸之所亲也今舍崇高之极而为逆旅之观去警跸之严而身将帅之责偏听生奸独任成乱未之察乎古之圣人举事必谋于众陛下试集臣民于前问之一人则一人以为不可行矣问之百人则百人以为不可行矣问之千人亿万人则千人亿万人以为不可行矣陛下初谋此行畿内连月大雨泞道及车驾至止昌平京城尽日大风扬尘此非偶然盖天心仁爱陛下欲留止其行也人言纵不足听天意昭然不可信乎况水潦灾伤正在当年粮储军器不如往日万一侦骑乘虚恶氛卒至如去年白杨口之举是以逸豫之众临不测之地以无名之出当强冦之锋其不可不预为之虑也审矣鉴之往古周穆王穷海逺游致有祁招之箴汉武帝深夜微行致有逆旅之辱观之昭代则土木之变近在巳巳未及百年也当时尚赖中国之运荷宗社之灵用谋臣之策空府库之财竭边廪之积仅克以济然其所损亦不少矣稽之前事既如彼验之巳已又如此陛下圣明其不可不深为之念也审矣臣等待罪史官直书时事以埀久逺其职分也后之视今亦犹今之视昔与其令后世观之以为今日之讥孰若今日止之以扬后世之休乎故不敢避鈇钺为陛下陈之伏望圣明俯从舆情早还宫阙保泰山四维之安垂史册千年之誉实社稷无疆之庆也岂惟臣等之幸哉
　　古文参同契序
　　参同契为丹经之祖然考隋唐经籍志皆不载其目惟神仙传云魏伯阳上虞人通贯诗律文辞赡博修真养志约周易作参同契徐氏景休笺注桓帝时以授同郡淳于叔通因行于世五代之时蜀永康道士彭晓分为九十章以应火之九转余鼎器歌一篇以应真铅之得一其説穿凿且非魏公之本意也其书散乱衡决后之读者不知孰为经孰为注亦不知孰为魏孰为徐与淳于自彭始矣朱子作考异及解亦据彭本元俞玉吾所注又据朱本玉吾欲分三言四言五言各为一类而未果盖亦知其错乱而非魏公之初文然均之未有定据尔余尝观张平叔悟真篇云叔通授学魏伯阳留为万古丹经王余意平叔犹及见古文访求多年未之有获近晤洪雅杨卭崃宪副云南方有掘地得石函中有古文参同契魏伯阳所着上中下三篇叙一篇徐景休笺注亦三篇后叙一篇淳于叔通补遗三相类上下二篇后叙一篇合为十一篇盖未经后人妄紊也亟借録之未几有人自吴中来则有刻本乃妄云苦思精索一旦豁然若有神悟离章错简雾释冰融其説既以自欺又以欺人甚矣及观其书之别叙又云有人自防稽来贻以善本古文一出诸伪尽正一叶半简之间其情巳见亦可谓掩耳盗铃藏头露足矣诚可笑也余既喜古文之复出而得见朱子之所未见为千古之一快乃序而藏之呜呼东汉古文存于世者几希此书如断圭复完缺璧再合诚可珍哉若夫形似之言譬况之説或流而为房中或认以为炉火使人陨命亡身倾赀荡产成者万无一二而陷者十之八九班固有言神仙者所以全性命之真而无求于外者也聊以荡意平心同大化之域而无怵惕于胷中然而或者专以是为务则怪迂之文弥以益多非圣人之所以教也防哉斯言辄并及之
　　周官音诂序
　　左传浮夸诬诞之祖也大儒韩子乃服膺而刻心末学后生皆心维而口诵以其文采之炜燿也周礼渎乱不经之书也前人论之详矣其中多奇字古音盖刘歆受学于扬雄其训纂之遗有在于是者存而论之固可以补天禄校文之缺为召陵公乗之裨矣其书不用于科举不列于学官幸未经学究金根之谬改麻沙俗字之讹刊亦古典之岿然灵光也顾未有表出之者亦学山一篑之亏吹劎一吷之缺乎余观先郑后郑之同异相角杜氏干氏之可否相将孔頴达则防粹四家陆德明又并刻众切如开武库五兵随所用之似张锦机百防惟其取者乃手録之为周官音诂一编以为钩提要之助羣居终日为之贤乎未能免俗聊复尔耳唶夫银钩乍阅亥豕成羣璗栉行披焉乌盈贯于戏矣庻有豸乎青衿桐子锦带先程或采下葑于朝闻副墨之子洛诵之孙亦将取飞虫于宵肄若夫逃儒叛圣者以六经为注脚倦学愿息者谓忘言为妙筌或以示伊宁不嗤我然心面不同亦更笑也
　　石鼓文序
