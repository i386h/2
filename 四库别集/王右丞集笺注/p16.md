<!-- { "loadSidebar": true } -->
成读诸家所刻右丞诗集，惟刘须溪评本为最善，然其中亦往往杂以他人之作，如钱起、卢象、崔兴宗诸公所赋，皦然明白者，亦乱厕其间，况其他乎。洪迈辩《游春词》等三十首，为王涯所作，而诸本俨然犹载集中，虽其诗亦佳丽可诵，较之鱼目混珠，珷玞乱玉，大有径庭，然究非摩诘本来面目矣。若《文苑英华》、《云溪友议》、《冷斋夜话》、《诗人玉屑》、《乐府诗集》等书所载右丞诗章，有集中所不载者，而别书又以为某某所作，疑不能定也，存之惧其乱真，因别汇为一卷，谓之外编，以明非刘氏所较集内之诗故耳。盖亦存而不论之意，至于分泾渭之殊流，别淄渑之异味，于声调体格微似之间，而辨正其某首为真，某首为误，则请以俟淹雅之君子。
卷之十六赋表八首
白鹦鹉赋
若夫名依西域，族本南海。
同朱喙之清音，变绿衣于素彩。于，一作“而”。
惟兹鸟之可贵，谅其美之斯在。鸟，《文苑英华》作“禽”。
尔其入玩于人，见珍奇质。
狎兰房之妖女，去桂林之云日。
易乔枝以罗袖，代危巢以琼室。两“以”字，《文苑英华》俱作“于”。
慕侣方远，依人永毕。
托言语而虽通，顾形影而非匹。而，《唐文粹》作“之”。
经过珠网，出入金铺，单鸣无应，只影长孤。
偶白鹇于池侧，对皓鹤于庭隅，愁混色而难辨，愿知名而自呼。愿，《文苑英华》作“每”。明心有识，怀思无极。无，《文苑英华》作“何”。
芳树绝想，雕梁抚翼。
时嗛花而不言，每投人以方息。
慧性孤禀，雅容非饰。
含火德之明辉，被金方之正色。
至如海燕呈瑞，有玉筐之可依；筐，《文苑英华》作“笥”，《唐文粹》作“筐”。山鸡学舞，向宝镜而知归。宝，《文苑英华》作“瑶”。
皆羽毛之伟丽，奉日月之光辉。羽毛，《文苑英华》作“毛羽”。
岂怜兹鸟，地远形微。
色凌纨质，彩夺缯衣。
深笼久闭，乔木长违。闭，一作“闲”，非。
傥见借其羽翼，与迁莺而共飞。其，《文苑英华》作“于”。
成按：《文苑英华》载《白鹦鹉赋》凡三首：第一即右丞作，第二不著姓氏，第三郝名远作，皆于题下注云，以容日上饰孤飞色媚为韵，而本集无之。又第一、第二并止赋五韵，缺余三韵，岂当时之制，虽限八韵，亦听士子为盈缩耶？
贺古乐器表
臣维言：伏见今月七日中书门下敕牒道士申太芝奏称：伏奉恩旨，令臣往名山修功德。去载六月二十日，于南海葛洪居处，至诚祈请，中夜恍惚见一老人，云是茅山罗浮神人，常于七曜洞来往。昔曾九疑山于桂阳石室中藏天乐一部，岁月久远，变为五野猪，彼郡百姓捉获，汝可往取献皇帝。每祈祭，但依方安置奏之，即五音自和，天仙百神，应声降福，所求必遂，寿命延长。臣奉神言，即往桂阳寻问百姓，云：天宝二载，村人常见有五野猪，逐之便走入石室，就里寻觅，化为石物五枚，众共惊异。臣取以扣之，音律相和，与神人言不异，今将奉进者。
臣闻阴阳不测之谓神，变化无方之谓圣，惟神与圣，感而遂通。伏惟开元天宝圣文神武应道皇帝陛下，居皇建之极中，得混成之大道，奉先天之圣祖，玄化协于无为；育率土之群生，至仁侔于阴骘。然尤精意不倦，圣祀逾崇，遍礼群仙，思祜九服。故得庞眉皓发，遥同入昴之人；真诀玄言，来告驭风之客。栖身七曜，以俟唐尧；藏乐九疑，不传虞舜。留兹石室，思献玉墀。凭野豕以呈形，表洞仙之属意。且神物思变，古亦有之：龙跃平津，实为宝剑；凫飞叶县，空余素履。器非上品，人才下仙，犹能精诚聿修，神变浚若；况殊庭致贶，天老效祥，愿授至尊，以享上帝。亦既考击，动谐律吕，《韶》、《濩》惭其九奏，《云》、《咸》失其八音。翠凤入于洞箫，殊非雅韵；朱鹭传于鼗鼓，敢比仙声。天地同和，神祗降福。无穷之寿，永抚宝图；无疆之休，以康庶绩。实由至德斯感，大道玄通，神人亲告于休征，灵仙不秘其空乐。稽之古昔，实未见闻。臣等限以留司，不获随例抃舞，不任踊跃喜庆之至。
贺玄元皇帝见真容表
臣维言：伏见中书门下奏：上党郡奏启圣祖大道玄元皇帝玉石真容、主上圣容。今月十五日，三元齐开光明，其日戌后，道士陈希玉等十三人同朝礼，见内殿有光，非常照耀，及开殿门，其光弥盛，满堂如昼，久之方散。其时检校官及押官等皆共瞻睹者。臣闻仙祖行化，真气临关；圣人降生，祥光满室。固知仙圣必有景光。伏惟开元天地大宝圣文神武应道皇帝陛下，大道为心，上元同体。挟风云之质，敬想犹龙；写日月之仪，钦承大象。仍回旧邸，以奉清都。真容圣容，既明四目；照殿照室，忽类三光。蕊宫自明，初谓上天无夜；桂殿如昼，还疑就日而朝。琪树韬华，瑶池夺映。实由陛下弘敷本际，大启玄宗，明君润色于真源，圣祖和光于帝载。表文明之在御，六合以清；知临照之无疆，亿载多庆。臣等限以留司，不获随例抃舞，无任踊跃喜庆之至。
贺神兵助取石堡城表
臣维等言：伏奉中书门下牒：伏见绛郡太平县百姓王英杞状称：去载七月，于万春乡界，频见圣祖，空中有言曰：“我以神兵助取石堡城。”当时具经郡县陈说，并有文状申奏讫。今载正月，又于旧处再见云：“我昔于梓州威洞造一龛尊像，在独坐山东北，公成山左侧，年代已远，其处倾陷，像在土中，可报吾孙，令人往取，斯乃苍生之福，国祚无疆者。”近奉进止，差直省往彼求觅。昨见梓潼郡奏称：去年某月二十六日，郡县官吏并道士、父老、百姓等一千余人，与直省李万德依此寻求，其日诸山尽皆晴朗，惟公成山上云雾暗合，遍寻不知所在。遂结坛斋戒，祈请经宿，至二十七日辰时，有五色云见于雾合之处，遂即分人子细寻觅，乃见山半腹有少土倾处，其上竹树，非常蒙密，并见一石角出土一寸，便穿掘深三尺已来，乃是一石龛，龛中有尊像一，左右真人六，并师子、昆仑各二，遂以水洗沃，仪相俨然，事实吐符，并如真诰。其石龛重大，非人力所能运转，今于龛上造屋宇，便差精诚道士三人，专修香火供养，谨画图奉进者。
臣闻玄德升闻，与至降监，必锡灵贶，彰厥有成。不秘祥符，昭其克享。伏维开元天地大宝圣文神武应道皇帝陛下，以道理国，以奇用兵，先天而法自然，终日不离辎重，故得仙君居九霄之上，屡降中州；圣祖在千古之前，还临后叶。视之不见者今见，听之不闻者今闻。仍敕神兵，以助王旅，天丁力士，潜结鹳鹅；星剑云旗，暗充貔虎。遂歼逆命之虏，果屠难拔之城。加以言必有征，德无不报，指尊像之所在，为宝祚之休征。周流六虚，言于晋而验于蜀；混成一气，出于有而入于无。未达斋心，初迷三里之雾；既符真气，俄成五色之云。山腹洞开，仙容俨若，万物今睹，千劫未逢。昔河启绿图，绿，顾本作“箓”，非是，今校正。山输玄女，尚谓得天之助，藏为受命之符；况真诰人闻，圣容神造。照临下士，不住大罗之天；保佑群生，爱启小有之洞。实感明主缩地而来，岂比汉时乘空而去？元后钦崇之福，远至迩安；圣祖昭报之心，天长地久。臣等限以留司，不获随例抃舞，不胜踊跃喜庆之至。
门下起赦书表
伏奉制书如右：好生之德，洽于人心；奉天之时，以行春令。体元作则，惟圣裁成。伏惟乾元大圣皇帝陛下，道凝庶绩，功深广运。极孝敬于至诚，致雍和于允穆。狭其祝网，陋彼画衣，宁失不经，况乎轻系。大赦戮余之罪，益宽流宥之典。人谓无冤，何如舍而不问；杀而有礼，岂若至于无刑。加以亲减庶羞，无祭肺之膳；下除冗食，赡餬口之人。买椟设□，藏彼无归之骨；岁取亩收，本乎盍彻之税。巨猾止于一恶，贫人免于十夫。思折券者，宽其暴征；尝书勋者，贳其宿负。道德齐礼，成其有耻之心；悔咎思愆，开其自新之路。道之一变，将使彼屋可封；守在四夷，庶夫外户不闭。风俗忠厚，礼让兴行，六府孔修，万代永赖。臣等忝居门下，不任凫藻抃跃之至。
谢除太子中允表
臣维稽首言：伏奉某月日制，除臣太子中允。诏出宸衷，恩过望表，捧戴惶惧，不知所裁。臣闻食君之禄，死君之难。当逆胡干纪，上皇出宫，臣进不得从行，退不能自杀，情虽可察，罪不容诛。伏维光天文武至圣皇帝陛下，孝德动天，圣功冠古，复宗社于坠地，救涂炭于横流。少康不及君亲，光武出于支庶。今上皇返正，陛下御乾，历数前王，曾无比德。万灵抃跃，六合欢康。仍开祝网之恩，免臣衅鼓之戮。投书削罪，端袵立朝，秽污残骸，死灭余气。伏谒明主，岂不自愧于心；仰厕群臣，亦复何施其面。跼天内省，无地自容。且政化之源，刑赏为急。陷身凶虏，尚沐官荣；陈力兴王，将何宠异！况臣夙有诚愿，伏愿陛下中兴，逆贼殄灭，臣即出家修道。极其精勤，庶裨万一。顷者身方待罪，国未书刑，若慕龙象之俦，是避魑魅之地。所以钳口，不敢萌心。今圣泽含弘，天波昭洗。朝容罪人食禄，必招屈法之嫌；臣得奉佛报恩，自宽不死之痛。谨诣银台门冒死陈请以闻，无任惶恐战越之至。
谢集贤学士表
朝议大夫试太子中允臣惟稽首言：伏奉今月十八日敕，令臣充集贤殿学士。擢及无能，恩加非望，抃跃惭惧，不知所裁。且谓之集贤，非贤莫集，固当宣其五德，列在四科，逖听众推，方纡圣鉴。臣抽毫作赋，非古诗之流；挟策读书，无专经之业。伏维陛下，文思超前哲之后，书契逾画卦之君，龟图不能比其词，龙甲不足究其义。闻相如在蜀，畏不同时；征枚乘于齐，惜其已老。急贤之旨，欲赐追锋，如臣不才，岂宜滥吹。将何以编次漆简，刊定石经。东堂赋诗，将招不成之罚；北面待诏，必无善对之才。以荣为忧，席宠知惧，无任感恩踊跃战越之至，谨诣延英门陈谢以闻。
谢御书集贤院额表
臣维言：伏奉今月某日圣札题集贤殿御书院额，捧戴抃舞，不知所裁。窃以先圣微言，前王令典，所以兴行礼义，训正人伦。顾逆胡凶顽，不识经籍，恣行毁裂，有甚焚烧。伏维陛下御极统天，功成理定，愍其坠简，旁搜古壁，发求书之使，置写书之官。于是九流百家，韦编缃帙，烂然虎观，盛彼鸿都。加以亲重儒门，将为教首；俯题金榜，自运银钩。龙凤翔于烟云，日月照于天地。曾无以谕，谁敢强名。况夫方丈之书，七分入木，仲将虚为白首，羲之枉在墨池。将使率土之人，知陛下宠兹书府；普天之下，敩陛下敦彼儒风。政化之源，实始于此。臣忝编次漆简，刊校石经，载光载辉，诚欢诚喜。
卷之十七表九首
为薛使君谢婺州刺史表
