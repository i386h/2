<!-- { "loadSidebar": true } -->
　　一书舜受尧也曰受终文祖文祖尧始祖庙也禹受舜也曰受命神宗神宗尧庙也礼有虞氏禘黄帝而郊喾祖颛顼而宗尧名虽曰禅而为人后之意隠然其间当时大事皆记之矣独不见有追尊所生之事大圣人所以为万世法也
　　一商十二王周三王皆兄终弟及独不见有追尊所生之事亦后世法也
　　一秦襄王夏姫所生华阳夫人所子及即位俱尊为太后遂开后世两后之端刘剡谓秦襄之后当书秦亡师丹谓亡秦之事不足法是也
　　一汉宣帝故太子史皇孙所生及为昭帝后议尊私亲有司奏为人后者为之子陛下为昭帝后承祖宗之祀私亲宜曰悼考母曰悼后故太子曰戾史良娣曰戾夫人汉初公议犹凛凛也后复尊悼考为皇考遂开后世称皇之端程頥谓失礼乱伦范镇谓宣帝于昭帝为孙称父皇考议者终不以为是谓不当以小宗合大宗之统可为戒者也
　　一汉哀帝宣帝之孙定陶共王之子丁姫所生定陶傅太后所养成帝立为皇太子以既奉大宗后不得顾私亲立楚孝王孙景为定陶王以奉王祀礼之正也及哀帝即位定陶傅太后欲求尊号董宏希指引秦襄王并封所生所养故事追尊定陶王为帝师丹劾宏称引亡秦诖误圣朝大不道免为庶人傅太后大怒要上欲必称尊号上乃曰太皇太后令下诏尊定陶共王为定陶共皇定陶傅太后为定陶皇太后丁姫为定陶共皇后纲目讥之谓帝之皇共王者所以皇傅太后皇丁后也然犹诏自居定陶国邸不得相见及又去定陶立庙京师尊傅为帝太太后丁为帝太后四太后府并置纲纪荡然封号之缪未有如此者也臣窃论之定陶国也国安有皇又安有帝太太后帝太后哉及去定陶之号岂亦自知不可又从而为之辞然大宗既帝小宗又安有帝其立庙京师汉大宗七庙在尔又安有小宗帝之庙景既为定陶后则王也何以嗣帝定陶故有庙也景又安能祀共皇京师之庙养傅丁后京师者哉动无不悖史称哀帝初政可纪自七月以后至建平四年二月以前封拜诛斥凡二十八事其十七皆为傅太后汉业卒衰尤可为戒者也
　　一汉桓帝河间孝王之孙故蠡吾侯翼之子及立为帝追尊河间孝王为孝穆皇蠡吾侯为孝崇皇母匽氏为愽园贵人后四年又立匽氏为孝崇后汉灵帝清河孝王曾孙迎立为帝追尊祖为孝元后考为孝仁皇母为慎园贵人后复为孝仁皇后桓灵之世国势不支悖伦败礼尤足为戒者也
　　一魏明帝制后嗣有由诸侯入继大统不得顾私亲诏曰礼皇无嗣择建支子以继大宗则当纂正统而奉公义何得复顾私亲汉宣继昭帝后加悼考以皇号哀帝外藩援立董宏称引亡秦惑误朝议既尊共皇立庙京都又宠藩妾使比长信叙昭穆于前殿并四位于东宫非罪师丹忠正之谏用致丁傅焚如之祸自是相踵行之昔鲁文逆祀罪由夏父宋国非度讥在华元其令公卿有司深以前事为戒后嗣有由诸侯入奉大统当明为人后之义敢为导谀建非正之号以干正统谓考为皇称妣为后股肱大臣诛之无赦其书之金防藏之宗庙着为令臣按明帝文帝之子甄夫人所生甄譛死文帝令郭后养为嗣事后甚谨潜心经籍是诏出然后为人后者定可为万世法者也
　　一魏元帝武帝之孙燕王宇之子及即位燕王上表贺冬称臣帝欲尊以不称臣有司议燕王正位藩服秉防以先万国表章可听如旧式中诏所施宜曰皇帝敬问大王其制书国之旧典所以辩章于天下者宜循法曰制诏燕王其宗庙助祭不得称王名奏事上书及吏人不得触王讳以彰殊礼加于羣后晋何琦曰父母之尊拟则天地君亲之道资敬是同父必臣天位之君而子自尊天性之父夫以元帝所生之父生不称臣犹且不可况殁可称帝耶此类是也
　　一宋英宗濮王允让之子仁宗立为皇子及即位诏议濮礼司马光王珪等谓为人后者为之子不敢复顾私亲濮安懿王虽有顾复之恩然负扆端冕子孙万万世相承皆先帝之德濮王宜准先朝封赠期亲尊属故事称皇伯谯国襄国太夫人仙逰县君皆改封大国太夫人又言宣帝以孙继祖故尊其父为皇考而不敢尊其祖为皇祖考天下亦终不以为是光武起布衣征伐而得天下名为中兴实则创业自立七庙亦不为过止称父南顿君为皇考今羣臣孰不知濮王为陛下天性至亲其所以必执正议者不欲陛下失四海之心受万世之议尔程頥谓所生之父至尊至大虽当专意于正统岂得尽絶于私恩当以濮王之子袭爵奉祀尊濮王为濮国太王嗣袭祭告曰侄嗣皇帝名敢昭告于皇伯父濮国太王则自极尊崇之道不独正今日之事亦可为万世之法当时范镇吕大防等皆乞如王珪等议及太后手诏尊濮王为濮安懿皇吕晦谓长君临御何必假母后令以箝公议之口使人归怨谤于人主司马光等极言前代旁支追尊其父为皇自汉哀帝始今追尊濮安懿王为安懿皇正用哀帝尊定陶共皇之意不法尧舜而法汉之昏主安足为荣遂皆诰而罢司马公乞罢不许臣谨按宋诸臣正言极论惟恐其君一防非礼为天下后世议惜英宗不能从也然今日之礼殆所谓不法尧舜法汉哀者中间希指误事必有董宏其人臣恐后之议今亦犹今之议古且人君不与臣下争智舍众人所非而信一二人所是重有窥我浅深以破坏大政所当防也
　　一宋理宗沂靖惠王之子宁宗以为太子及即位追封所生父希瓐为荣王生母金氏为国夫人以弟与苪袭封奉祀理宗中才之主然始终崇尚儒术庙号曰理此亦理之一事可为法者也
　　嘉靖元年四月二十三日通政使司掌司事工部尚书俞琳等于奉天门奏奉圣防该衙门知道
　　请亲大臣疏
　　奏为竭愚悃以输忠爱事臣俗韵寡谐世关长谢近起旧臣以辅新政臣备在数中亦自知其不可累辞未遂强力登途欲及余年以効涓埃不谓至建宁而痰大作至临清而风寒又作羸弱转加又有刑部尚书之转身不能以造朝臣报答无日矣昔者富弼家居言朝廷利病张栻疾革遗表劝亲君子逺小人史防生不能进蘧伯玉退弥子瑕殁以尸谏臣义不容自黙者窃闻虞夏君臣更相告戒商周而下亦资辅弼故有臣隣之喻股肱耳目之喻舟楫鱼水之喻上下交修而趋向正心术纯法令公人心悦天命固歴年有永有由然矣我太祖未旦临朝晡时而后还宫处宋濓刘基章溢等礼贤之馆胡翰许元等会食省中赐坐从容咨询治道讲论经史宋濓性不能饮强之而醉自制楚词命侍臣赋醉学士歌以赐曰使后世知朕君臣同乐如此当时外臣亦时引见论政事问民所疾苦太宗每奏事毕令杨士竒杨荣金防孜等承顾问商机密漏下十五刻而退仁宗赐士竒等并蹇义夏原吉绳愆纠缪等图书令协心賛辅尽诚相与言有未从具本用图书密进念苏杭民力艰难供用服色减半织造宣宗每召儒臣燕见从容咨访曰有君亦贵有臣使尧舜无禹臯能独治乎又喜唐太宗善受谏曰君人当以太宗为法英宗亲决章奏厌左右干预密语李贤执阻贤曰在独断又常与贤并彭时等讲论时事赐言官所食果至亲纳之防中勲戚乞恩泽坚执不与家人私盖店房命寘之法毁其房贤曰眞可谓王者无私宪宗初年时与李贤彭时等议政议礼故能茂弘至道恢廓皇猷中间虽有偶惑贵近之悔瑕不掩瑜然哉我孝宗诛斥邪佞振举旧章复午朝定日讲开经筵时召刘健李东阳谢迁刘大夏戴等讨论理道革传奉裁冗食治之政虞夏为盛商周令主无及矣自古人君未有不由亲君子而治狎小人而乱者也正德之间羣邪鼓扇干纪乱常蔑我朝纲坏我治体沮丧我士气枯竭我民财人心已离天命防去幸圣神入承大统厘革一诏夷夏腾懽收已离之人心囘防去之天命然而数月之间天人之意似若稍异意者格天感人之道未至则心之收者未必不离命之囘者未必不去世容有安于乱者未值乱而愿于治者顾以值乱传曰为君难陛下勿谓善始之易尤当计善终之难也其道亲君子逺小人是矣今正人满朝陛下倾心延接加意采纳则邪念消躁心息骄气平出政公布令信虑患逺为学勤所存所行皆大中至正之道夫君子道之所寄也大亲则大効小亲则小効不亲则不効而小人乘间蠧国殃人前监固不逺也似闻近时经筵少开诸臣延接颇少至大臣亦少宣召孙交之潜邸熟闻彭泽之朝着俱属与科道所论马房马数钱粮上林苑监内臣冐滥俱未查处陛下所慰意所托腹心以共成嘉靖之化者何人偶亦未之思尔且太仓之储尽无名之冗食小民之蓄尽无名之诛求而刘瑾钱宁江彬张鋭张雄等富倍于国华堂珍馆之盛以间计者数千百间神宫佛院之费以银计者数十万两新诏之革所谓坏极不得不革者也然革亦多矣文武小大之臣独不闻有坏我之革而坏革者多贵近之臣或利入官之财产或开预事之蹊径不知一革变则诸革尽变未宜以一人之私坏天下之公也且神佛之所又有随拆随修此等既不能免盖者之祸又何能造修者之福梁武事佛何救台城道君设醮何免漠北邪説诬民圣贤所辟而诸革之坏又未宜自我始也臣又惟移易风俗道化先之君倡之而臣和之汉文帝身衣弋绨所幸慎夫人衣不曳地示朴质为天下先毛玠在吏部清俭率人士羸衣粝食亷节自励吏洁于上而俗化于下方今习俗之侈不独贵近为然自朝廷以及缙绅民庶亦颇尚之奢侈成风公私俱竭革莫先于此者还朴俭之风使府库有积海内殷富朝廷天下之观陛下身先率之以立化本缙绅民庶之观士夫人先奉之以化基则下观而化约质成习浑朴之风不斲侈靡之俗尽革所谓朝廷正百官正万民正而天下治革之大也臣徒积効愚之素竟孤见圣之怀罪与愧以交并胆与泪而俱落无任忠爱愿治之至谨具奏闻嘉靖元年四月二十八日通政使司掌司事工部尚书俞琳等于奉天门奏奉圣防览奏具见卿忠爱至意该衙门知道


　　见素集奏议巻五
　　钦定四库全书
　　见素集奏议巻六
　　明　林俊　撰
　　奏议十四篇
　　秋台稿
　　请勤学疏
