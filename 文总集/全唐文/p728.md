<!-- { "loadSidebar": true } -->
    ○授张绍贞尚书右丞制
    门下：朝议大夫守益州大都督府长史持节剑南节度支度营田副大使知节度事兼采访处置使摄御史中丞上柱国张绍贞，中积温惠，外形严肃，通才应物，妙理为心。亟践方州，咸推课最，爰施密命，且寄专征。而纪纲一台，弥纶百事，缺官斯久，选众尢难，宜辍南辕，用右辖。可尚书右丞，散官、勋如故。
    ○授宋鼎尚书右丞郭虚已尚书户部侍郎制
    门下：纪纲一台，爰资右辖；弥纶五教，必择亚卿。通议大夫尚书刑部侍郎借紫金鱼袋宋鼎，雅操贞规，为律人之器；朝议大夫守尚书工部侍郎上轻车都尉郭虚已，通才敏识，有成务之能。并文行相资，公忠自达，履周行而有裕，在历官而必闻。柯叶不移，芳声可久，宜允副於朝选，俾递迁於省闼。鼎可守尚书右丞，虚已可尚书户部侍郎，散官各如故。
    ○授崔翘尚书右丞制
    门下：司会之府，尤重於纪纲；举能而官，必慎於名器。大中大夫守河南郡太守本道采访处置使上柱国崔翘，文儒缵业忠（阙六字）为徇公之节。历官滋久，更事亦多，南省缺员，中朝选旧，宜取才於揽辔，更驰名於握管。可守尚书右丞，散官如故。
    ○授李林甫兵部尚书制
    门下：缉熙九法，董正六师，必在具瞻，以宏兼领。金紫光禄大夫户部尚书同中书门下平章事上柱国成纪县开国男李林甫，宗盟有庆，王国生才，明德为章，懿文成范。事君之节，贯忠贞於四时；应物之诚，调惠和於一气。爰立作相，以期於理，不仁斯远，丕绩用彰。而诘禁制军，安人和众，是为邦政，深期汝谐，俾谋猷於七兵，仍启沃於三事。可兵部尚书，馀如故。
    ○授裴宽户部尚书制
    门下：敬敷五教，保息万人，缺官而择，副相惟允。通议大夫检校御史大夫上柱国赐紫金鱼袋裴宽，器识高明，风规端肃。謇谔之用，累鸷鸟而莫当；操割之能，断犀革而何有。亟登台阁，尝拥旌旄，礼乐为从政之文，德刑是戢兵之武。虽地卿所掌，实伫通才，而天宪唯艰，尚资兼领。宜曳尚书之履，仍纡大夫之印。可守户部尚书兼御史大夫，散官勋赐如故。
    ○授裴敦复刑部尚书制
    门下：六卿分职，朝选犹难；三典佐王，邦寄尤重。朝议大夫守河南尹摄御史大夫持节江南东道宣抚招讨处置使上柱国赐紫金鱼袋裴敦复，深沈伟量，磊落宏才。识无不通，俎豆兼於军旅；行有馀力，文学资於政事。顷者巡抚江徼，肃清奸宄，大叔之谋，既能止盗；穰苴之法，亦在安人。功实简心，赏宜超等。委之刑柄，俾践白□之司；锡以身章，更增金印之秩。可银青光禄大夫守刑部尚书，勋赐如故。
    ○授陆景融吏部侍郎制
    门下：小宰之官，久虚其位，至公之用，唯才是举。守尚书左丞陆景融，璋成器，礼乐为文，刚亦不吐，柔而能立。恬淡之性，足以抑退浮华；徽明之识，足以激扬淹滞。类能而使，佥议允属，俾澄清於九流，期风俗之一变。可守吏部侍郎，散官勋如故。
    ○授李彭年吏部侍郎制
    门下：综彼天秩，晋於邦家，易人之举，选众尤难。尚书兵部侍郎李彭年，人望时秀，雅才清识，德以全诚，文而致用。操必割之器，遇时事无前；持不转之心，在公庭难夺。必能敷求名实，底慎铨衡，宜辍七兵之务，俾修九流之法。守尚书吏部侍郎。
    ○授韦陟吏部侍郎达奚中散大夫礼部侍郎制
    门下：冢卿宗伯，均国和人，乃立其贰，非才莫可。正议大夫行尚书礼部侍郎权知吏部侍郎上柱国彭城县开国男韦陟，明断一坚，纯钢百炼；中书舍人权知礼部侍郎上骑都尉达奚，忠公淑慎，白三复。各推邦直，皆擅词雄，峻节弥高，清标不杂。顷膺时事之委，深得选贤之称。如有所试，已副於佥谐；必也正名，宜光於并拜。陟可吏部侍郎，可中散大夫守礼部侍郎，勋封各如故。
    ○授张均兵部侍郎制
    门下：六官之任，夏卿尤重；贰职之选，时望惟属。正议大夫行尚书户部侍郎上柱国燕国公赐紫金鱼袋张均，才略经通，文词济美。修身自达，擅鸿陆之羽仪；莅事无难，有龙泉之断割。累拜省闼，弥彰器用，芳兰可久，垂棘重归。宜允副於佥择，俾增修於旧政。可行尚书兵部侍郎，散官勋封如故。
    ○授李彭年兵部侍郎制
    敕：朝议大夫守太仆少卿上柱国赵郡开国公李彭年，清和禀识，博雅为文，坚贞怀匪石之心，果断有弗刂钟之利。夏卿之亚，岁调方殷，缺官而择，至公斯在。宜副才难之选，将观试可之能。可权判兵部侍郎事，散官如故。
    ○授韦济户部侍郎制
    敕：朝散大夫守京兆少尹奉明县开国男韦济，衣冠吉士，文雅清才，蕴忠信於身谋，传孝友於门德。明而克允，遇理必通；刚则近仁，临事能断。自升华省，迨佐神州，皆有令名，咸归雅望。地官之亚，朝选尤难，我其试哉，无替厥命。可试尚书户部侍郎，散官封如故。
    ○授韩户部侍郎专判度支制
    门下：周有地官小司徒，佐敷五教；魏置度支尚书，以济军国之用。政有馀地，然可兼之。正议大夫行尚书右丞韩，惟先臣左右列祖，格於皇天，济美之盛，中朝所重。好学师古，洁其清纯，文不流放，言无枝叶。素练成式，用推至公，所更之任，事可垂远。久司台辖，尝亦官人，奸吏无窜其情，群才各序其位。今户版不实，地征未均，每岁经费，以之匮竭。乃者命使以总领，且非典故；择郎以专掌，又虑权轻。归於有司，期在折衷。昔杜元凯之处斯职，内以利人，外以救边，法可施行者五十馀条，以资当时之急。委注烦重，宜熟计之。可行尚书户部侍郎专判度支，散官如故。主者施行。
    ○授李等兵部郎中制
    敕：朝议大夫行兵部员外郎李等，清才雅器，人望时英，咸以令名，光於俊选。自膺推择，久效弥纶，宜甄满岁之勤，俾进为郎之秩。可依前件。
    ○授李知止等司封员外郎制
    敕：至公之用，本无偏党，惟善斯拟，岂隔亲疏。四从叔前京兆府奉天县令上柱国知止等，咸有人才，见推公族，秉惟清之操，兼致远之资。朕每精念同盟，不勤於德，当悬右职，以观其徒。先委宗卿，精为内举，量能二行，历载逾时。名数则多，升闻盖寡，倘膺是选，谅在得人。固可擢以清要，行於台阁，将观志於七子，冀齐名於八人。宜各悉心，伫闻成绩。可依前件。《书》不云乎，“九族既睦，平章百姓”。盖由内而理外，必自近而及远，凡我懿戚，可不慎欤？违道慢常，义无私於王法；谨身励节，恩岂薄於他人。期於率先，励我风俗，深宜自勉，以副明言。
    ○授李岫司勋员外郎制
    敕：朝议郎行京兆府司录参军上柱国李岫，训禀《诗》、《礼》，才称英妙，既博艺而能文，亦谨身而励节。疆场决胜，是赖於台臣；爵服懋功，宜及於允子。虽让为德主，父则固辞；而赏以恩延，国有恒典。俾增章绂之宠，仍在神仙之地。可朝散大夫行尚书司勋员外郎，勋如故。
    ○授张博济户部员外郎制
    敕：朝议郎行河南府司录参军张博济，心和识远，艺博词优，清白承於教忠，通明达於从政。顷在河洛，备闻纪纲。郎官选俊，雅望修归，时宰避亲，良才久滞。宜膺特命，俾践剧曹。可尚书户部员外郎，散官如故。
    ○授章仇兼琼主客员外郎制
    敕：殿中侍御史章仇兼琼，雅有坚操，尝怀远图，义不辞劳，忠能尽节。顷逾沙碛，能正纠绳，兴国利於悬车，振朝威於绝漠。甄其绩用，宜迁礼阁之荣；寄以澄清，仍受宪臣之任。可尚书主客员外郎，馀如故。
    ○授杨仲昌吏部员外郎李岩兵部员外郎制
    门下：左司员外郎杨仲昌、朝散大夫户部员外郎李岩等，雅才明识，敏行能文，修身怀止水之清，应物有操刀之利。并膺时选，所谓人英，宜迁礼闱之秩，更展剧曹之用。仲昌可吏部员外郎，岩可兵部员外郎，散官各姑故。
    ○授刘绎虞部员外郎制
    门下：朝散大夫行河南府仓曹参军关内道度支判官上柱国彭城县开国侯刘绎，绪业清华，行能修饬，表通明於吏迹，持雅正於公心。幕府徵才，久闻成效，星台列位，宜膺俊选。可尚书虞部员外郎，馀如故。
    ○授王敬从御史中丞充京畿采访使制
    门下：肃我具寮，谓之秉宪，贰於次相，必也任贤。中书舍人上柱国王敬从，雅量深远，周才博远，修德行於身谋，致文词於国用。自居近密，颇历岁时，忠公尽於掌纶，淑慎形於削藁。必能执其绳准，正彼简书。宜拜三独之雄，且膺八使之选。可中散大夫御史中丞，仍充京畿采访处置等使，勋如故。
    ○授萧谅御史中丞充京畿采访使制
    门下：副相之亚，朝纲允属；缺官之举，时选修难。鸿胪少卿萧谅，直道有恒，澄心不挠。果断之用，操利器於笔端；通明之识，置烦文於度外。所历清要，必闻声实。将求独坐，更伫兼才，斯正色於准绳，俾生风於台阁。可御史中丞充京畿采访处置等使。
    ○授萧隐之御史中丞仍充东京畿采访等使制
    门下：列彼三独，儆於百寮，选众为人，举能斯在。中大夫检校大府少卿东都和杂等使护军萧隐之，敏行深识，贞标雅器。性与公清，宁欺於暗室；才优决断，岂避於盘根。自任以长府，委之平杂，备闻坚正，深叶和均。将寄朝纲，允副人望，宜赞贰於南宪，俾肃清於东都。可行御史中丞，仍充东京畿采访处置使兼充和市和籴使，散官勋如故。
    ○授吕周等侍御史制
    敕：行殿中侍御史吕周等，体资忠厚，器蕴通明，能兼饬吏之文，更有过之之实。并膺明选，克振朝纲，宜展才於草议，俾迁荣於执法。可依前件。
    ○授李常殿中侍御史制
    敕：朝散大夫行河南府陆浑县令李常等，坚白持操，通明效官，彰吏迹於神州，著公方於近县。秉宪之职，惟方是与，俾谐佥议，用肃具寮。可依前件。
    ○授蒋冽等监察御史制
    敕：朝议郎行大理评事蒋冽等，修身有裕，从事惟明，标丽则於文场，效公清於吏道。方期远致，必藉兼才，宜膺刈楚之求，俾叶持绳之寄。可依前件。
    ○授姚闳监察御史等制
