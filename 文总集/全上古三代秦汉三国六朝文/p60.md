<!-- { "loadSidebar": true } -->
　　◇改葬傅太后及丁姬诏（元始五年）
　　因故棺为致椁作冢，祠以太牢。护谒者获《汉书·外戚·定陶丁姬传》）
　　◇封师丹为义阳侯诏（元始五年）
　　夫褒有德，赏有功，先圣之制，百王不易之道也。故定陶太后造称僭号，甚悖义礼。关内侯师丹端诚於国，不顾患难，执忠节，据圣法，分明尊卑之制，确然有柱石之固，临大节而不可夺，可谓社稷之臣矣。有司条奏邪臣建定称号者已放退，而丹功赏未加，殆缪乎先赏后罚之义，非所以章有德报厥功也。其以厚丘之中乡户二千一百封丹为义阳侯。（《汉书·师丹传》）
　　◇诏赐免马宫策（元始五年）
　　太师大司徒扶德侯上书言：「前以光禄勋议故定陶共王母谥，曰妇人以夫爵尊为号，谥宜曰孝元傅皇后，称渭陵东园。」臣知妾不得体君，卑不得敌尊，而希指雷同，诡经辟说，以惑误上。为臣不忠，当伏斧钺之诛，幸蒙洒心自新，又令得保首领。伏自惟念，入称四辅，出备三公，爵为列侯，诚无颜复望阙庭，无心复居守府，无宜复食国邑。愿上太师大司徒扶德侯印绶，避贤者路。」下君章有司，皆以为四辅之职，为国维纲，三公之任，鼎足承君，不有鲜明固守，无以居位。如君言至诚可听，惟君之恶，在洒心前，不敢文过，朕甚多之，不夺君之爵邑，以著「自古皆有死之义，其上太师大司徒印绶使者，以侯就第。（《汉书·马宫传》：莽以太皇太后诏赐宫策。）
　　◇出平帝媵妾诏（元始五年十二月）
　　皇帝仁惠，无不顾哀，每疾一发，气辄上逆，害於言语，故不及有遗诏。其出媵妾，皆归家得嫁，如孝文时故事。（《汉书·平纪》）
　　◇令安汉公居摄诏（元始五年十二月）
　　盖闻天生众民，不能相治，为之立君以统理之。君年幼稚，必有寄托而居摄焉，然后能奉天施而成地化，群生茂育。《书》不乎？「天工，人其代之。」朕以孝平皇帝幼年，且统国政，几加元服，委政而属之。今短命而崩，呜呼哀哉！已使有司征孝宣皇帝玄孙二十三人，差度宜者，以嗣孝平皇帝之后。玄孙年在襁褓，不得至德君子，孰能安之？安汉公莽辅政三世，比遭际会，安光汉室，遂同殊风，至於制作，与周公异世同符。今前辉光嚣，武功长通上言丹石之符，朕深思厥意，云为皇帝者，乃摄行皇帝之事也。夫有法成易，非圣人者亡法。其令安汉公居摄践祚，如周公故事，以武功县为安汉公采地，名曰汉光邑。具礼仪奏。（《汉书·王莽传》上）
　　◇封刘嘉为师礼侯诏（居摄元年）
　　惟嘉父子兄弟，虽与崇有属，不敢阿私，或见萌芽，相率告之，及其祸成，同共雠之，应合古制，忠孝著焉。其以杜衍户千封嘉为师礼侯，嘉子七人，皆赐爵关内侯。（《汉书·王莽传》上）
　　◇封孔光孙等（居摄元年）
　　故太师光虽前薨，功效已列。太保舜、大司空丰、轻车将军邯、步兵将军建皆为诱进单於筹策，又典灵台、明堂、辟雍、四郊，定制度，开子午道，与宰衡同心说德，合意并力，功德茂著。封舜子匡为同心侯，林为说德侯，光孙寿为合意侯，丰孙匡为并力侯。益邯、建各三千户。（《汉书·王莽传》上）
　　◇进封莽二子及兄嘴动（居摄三年）
　　进摄皇帝子褒新侯安为新举公，赏都侯临为褒新公，封光为衍功侯。（《汉书·王莽传》上）
　　◇册罢董贤（元寿二年六月）
　　间者以来，阴阳不调，灾害并臻，元元蒙辜。夫三公，鼎足之辅也。高安侯贤未更事理，为大司马，不合众心，非所以折冲绥远也。其收大司马印绶，罢归第。（《汉书·董贤传》：哀帝崩，莽使谒者以太后诏即阙下册贤，即日与妻皆自杀。按《平纪》载太皇太后诏曰：大司马贤年少不合众心，其上印绶罢即此册约文。）
　　◇策免彭宣（元寿二年七月）
　　惟君视事日寡，功德未效，迫於老毛昏乱，非所以辅国家，绥海内也。使光禄勋丰册诏君，其上大司空印绶，便就国。（《汉书·彭宣传》：哀帝崩，莽白太后策宣。）
　　◇策王莽为安汉公（元始元年正月）
　　汉危无嗣，而公定之；四辅之职，三公之任，而公干之；群僚众位，而公宰之；功德茂著，宗庙以安，盖白雉之瑞，周成象焉。故赐嘉号曰安汉公，辅翼於帝，期於致平，母违朕意。（《汉书·王莽传》）
　　◇策遣龚胜邴汉（元始二年六月）
　　惟元始二年六月庚寅，光禄大夫、太中大夫耆艾二人，以老病罢。太皇太后使谒者仆射策诏之曰：盖闻古者有司，年至则致仕，所以恭让而不尽其力也。今大夫年至矣，朕愍以官职之事烦大夫，其上子若孙若同产、同产子一人。大夫其修身守道，以终高年。赐帛及行道舍宿，岁时羊酒衣衾，皆如韩福故事。（《汉书·两龚传》：哀帝崩，王莽秉政。胜与太中大夫邴汉俱乞骸骨，於是王莽依韩福故事，白遣胜、汉策。）
　　◇策安汉公九锡文（元始五年五月）
　　惟元始五年五月庚寅，太皇太后临於前殿，延登，亲诏之曰：公进，虚听朕言。前公宿卫孝成皇帝十有六年，纳策尽忠，白诛故定陵侯淳於长，以弥乱发奸，登大司马，职在内辅。孝哀皇帝即位，骄妾窥欲，奸臣萌动，公手劾高昌侯董宏，改正故定陶共王母之僭坐。自是之后，朝臣论议，靡不据经。以病辞位，归於第家，为贼臣所陷。就国之后，孝哀皇帝觉寤，复还公长安，临病加剧，犹不忘公，复特进位。是夜仓卒，国无储主，奸臣充朝，危殆甚矣。朕惟定国之计，莫宜於公，引纳於朝，即日罢退高安侯董贤，转漏之间，忠策辄建，纲纪咸张。绥和、元寿，再遭大行，万事毕举，祸乱不作。辅朕五年，人伦之本正，天地之位定。钦承神，经纬四时，复千载之废，矫百世之失，天下和会，大众方辑。《诗》之《灵台》，《书》之《作雒》，镐京之制，商邑之度，於今复兴。昭章先帝之元功，明著祖宗之令德，推显严父配天之义，修立郊）宗祀之礼，以光大孝。是以四海雍雍，万国慕义，蛮夷殊俗，不召自至，渐化端冕，奉珍助祭。寻旧本道，遵术重古，动而有成，事得厥中。至德要道，通於神明，祖考嘉享。光耀显章，天符仍臻，元气大同。麟凤龟龙，众祥之瑞，七百有馀。遂制礼作乐，有绥靖宗庙社稷之大勋。普天之下，惟公是赖，官在宰衡，位为上公。今加九命之锡，其以助祭，共文武之职，乃遂及厥祖。於戏，岂不休哉！（《汉书·王莽传》上）
　　◇与成帝书
　　前所道尚未效，富平侯反复来，其能默乎？（《汉书·叙传》）
　　◎定陶傅太后
　　后，河内温人。少为上官太后才人。元帝为太子，得进幸，及即位，立为婕妤，生定陶恭王，进号昭仪。恭王生哀帝。时成帝无子，征立哀帝为皇太子。及即位，尊为恭皇太后，寻尊为帝太太后，后又更号为皇太太后，称永信宫。
　　◇诏丞相御史遣傅喜就国
　　高武侯喜无功而封，内怀不忠，附下罔上，与故大司空丹同心背畔，放命圮族，亏损德化，罪恶虽在赦前，不宜奉朝请，其遣就国。（《汉书·傅喜传》）
　　◎孝成许皇后
　　后，昌邑人。宣帝许皇后从弟嘉之女。元帝时选为皇太子妃。成帝即位，立为皇后，专宠无子。鸿嘉三年，坐姊谒等祝诅后官有身者事发，废处昭台宫，寻徙长定宫。后九年，坐姊靡事赐死。
　　◇上疏言椒房用度
　　妾夸布服粝食，加以幼稚愚惑，不明义理，幸得免离茅屋之下，备后宫扫除，蒙过误之宠，居非命所当托，ㄜ秽不修，旷职尸官，数逆至法，逾越制度，当伏放流之诛，不足以塞责。乃壬寅日大长秋受诏：「椒房仪法，御服舆驾，所发诸官署，及所造作，遗赐外，家群臣妾，皆如竟宁以前故事。」妾伏自念，入椒房以来，遗赐外家，未尝逾故事，每辄决上，可覆问也今诚时世异制，长短相补，不出汉制而已，纤微之间，未必可同。若竟宁前与黄龙前，岂相放哉？家吏不晓，今壹受诏如此，且使妾摇手不得。今言无得发取诸官，殆谓未央宫不属妾，不宜独取也。言妾家府亦不当得，妾窃惑焉。幸得赐汤沐邑以自奉养，亦小发取其中，何害於谊而不可哉？又诏书言，服御所造，皆如竟宁前，吏诚不能揆其意，即且令妾被服所为不得不如前。设妾欲作某屏风张於某所，曰故事无有，或不能得，则必绳妾以诏书矣。此二事诚不可行，唯陛下省察。宦吏忮亻艮，必欲自胜。幸妾尚贵时，犹以不急事操人，况今日日益侵，又获此诏，其操约人，岂有所诉？陛下见妾在椒房，终不肯给妾纤微内邪？若不私府小取，将安所仰乎？旧故，中宫乃私夺左右之贱缯，及发乘舆服缯，言为待诏补，已而贸易其中。左右多窃怨者，甚耻为之。又故事以特牛祠大父母，戴侯、敬侯皆得蒙恩以太牢祠，今当率如故事，唯陛下哀之！今吏甫受诏读记，直豫言使后知之，非可复若私府有所取也。其萌牙所以约制妾者，恐失人理。今但损车驾，及毋若未央宫有所发，遗赐衣服如故事，则可矣。其馀诚太迫急，奈何？妾薄命，端遇竟宁前。竟宁前於今世而比之，岂可邪？故时酒肉有所赐外家，辄上表乃决。又故杜陵梁美人岁时遗酒一石，肉百斤耳。妾甚少之，遗田八子诚不可若是。事率众多，不可胜以文陈。俟自见，索言之，唯陛下深察焉。（《汉书·外戚传》下：孝成许皇后常宠於上，后宫希得进见，上无继嗣。於是省减椒房掖廷用度，皇后乃上疏。）
　　◎班婕妤
　　婕妤，楼烦人。班固之祖姑。成帝初，选入后宫，拜婕妤。鸿嘉中，求供养太后长信宫。
　　◇自悼赋
