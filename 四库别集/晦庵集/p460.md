<!-- { "loadSidebar": true } -->
　　示喻福公令孙好学之意甚慰鄙懐昨择之书来亦尝及此遗书中间编得草本未曽写净兼亦止是记得诸公行事大畧若欲究其学问根源则不如读其所着之书为有益也伊川先生多令学者先看大学此诚学者入徳门户某向有集解两册纳呈福公其间多是集诸先生説不若且看此书其间亦有少未安处后来多改动旦夕别写得当寄去换旧本也
　　陈公令孙之字谓何幸批报近思录亦好看烦并为説达之也
　　林井伯
　　承喻诸贤肻来之意尤以愧荷但指挥至今未下闻有阳操两可而隂实力沮之者此虽两郡贫民之不幸然使区区之愿不讐则亦拙者无穷之恨也蔡周诸君虽未识之然既为贤者所称已笔之于简矣惠安文字此正以臬事之故不敢数与之通问无由可致力也某前月脚气大作两旬然后愈又苦臂痛中间小愈今复大作作字如此它况可知它不可意者甚多已专人求去矣
　　林井伯
　　某衰病发歇不常医者以为风气非脚气似亦有理此数日来却幸小定然亦未敢自保也经界之命虽下然已后时恐妨农功未敢下手又不免费分疏尚恐有避事饰词之责然亦无可奈何也学古之荐昨得帅书尝语及此公论所在人无异词也简卿文字极荷不外但某平生畏人来讨文字亦自守不敢求知之戒不敢以其所贱者施之于人故未尝敢作此等书如学古亦只是自首荐之未尝为转求也千万见亮为幸
　　林井伯
　　某去秋今春两次大病今夏第三女子得疾疗治惊忧凡百余日竟不可救老懐伤痛不可堪忍病躯缘此愈见衰弱奄奄度日无复生意江西之除虽感圣恩然形神如此岂复更堪仕宦已申省恳辞矣万一未遂临期须力请以得为期也通老所言极荷畱念成都事已报过未知果如何若真有此可谓疎脱幕府诸人亦不得为无过矣择之去住不知如何正恐子直亦不自安也
　　林井伯
　　录示气诀极荷畱念不知曽试如此行持否効验果如其説否然尚有一二处未尽晓异时须面扣也福公书来亦説不成为三山之行可见审重之意又防寄惠武夷长句平易宏深真有徳者之言也欲作书和韵附此便致谢以雩字韵险揑合未成且俟后便恐因见次问及幸为道此意也
　　赵帅进职因任可喜但闻开湖事都下亦颇纷纷人之多言亦可畏也
　　林井伯
　　某忧苦杜门卜葬未定忽叨収用之恩顾此私计实有未便已力恳辞势必得之此间筑室之举作未及一已觉费支吾甚悔始谋之不审也临漳纷纷后来又不止此薄徳缪政累及僚友深以自愧师中必已归到前日便人尚未回也彼中诸朋友喜各安佳便遽事冗未及上状各烦致意赵卿文字未得下笔前日被潘恭叔来守乃翁志铭畧为草得一两纸便觉便旋白浊梦寐不寜此岂治笔砚之时哉永嘉林复以墨来见观其所制颇似可用求书南逰因附以此朋旧间恐有可为可誉处幸畧道意已深喻之不敢有望于贤者矣郡侯好事或使知之亦佳
　　林井伯
　　闲中何以阅日想不废探讨之功伏腊之计不至入思虑否来春当复为一出计否风波渺然未知所止泊也某去年不甚病今春乃大作防不能起廖子晦到此见之经由相见必当语及也今幸且能吃饭读书然眀年便七十矣来日能复防何不知不觉辊到此穷极处亦可笑也余干乆不得书今年为黄子由徐子宜触动机闗又复飜腾一上未知何时得平静也仁里诸贤想各安佳草堂想论著不辍今年病中看性理文字不得仅繙得一二小小文书有未识来歴处欲质所疑而不可得殊乡往也师是兄弟为况如何师中想非乆赴官矣履之亦相聚否别后所进何业也
　　林井伯
　　某今年顿觉衰惫异于常时百病交攻支吾不暇服药更不见效只得一两日静坐不读书则便觉差胜但魔障未除不容如此两日偶看长编至燕云事便觉胷次扰扰如在当时庙堂边境之人甚可笑也闽中一嵗而防三隽皆未老而遽化近又闻子约之防贬死异乡尤足伤悼想闻之亦为怅然也郑公得请奉祠归享甲第之盛想不复以当世为念矣自其开府之初得一通问后恐踪迹累人不敢再遣今却不可不致书輙有一缄外题只纳左右处幸擕见面纳之免思忧虑渠向书来亦只封与詹元善盖恐人之知之也
　　赵子钦【彦肃】
　　友人林井伯文轩之从子也今往赴省因过余干劳苦故人之在难者其义甚髙到都下不欲参学以避时论欲得一僧舍安泊数月不审能与致力否渠知识自多但难于见人故欲且得僻处潜伏耳
　　方若水【壬】
　　承喻深悉贤者才业如此及此未为世用之时加意讲学勉力职事以修其在我者至如士民荐举之类亦当有以禁之勿令复出不知它人如何如某乆居闲处见此等无非迎合以是心常恶之当官处遇有此等或察其情有奸弊即系治之不少贷也别帋所喻三先生祠记多事不暇作兼长泰设此似亦无谓也县学文字适此扰扰未暇详阅要之此等粗合有司程度足矣学者须令此外识得一用心处乃有益耳旧课新诗及啓皆善但四六须更看前辈欧王曽苏所为乃佳然亦不足深畱意也大学近改两处及未印间改之为善其它民间利害当就州府理防龙溪事亦不足深计渠固未尝喻及也程帖已领白杜本后防有记眀道一二事并附入亦佳
　　大率诸义皆伤浅短铺陈畧尽便无可説不见反复论辨节次发眀工夫读之未终已无余味矣此学不讲之过也大率鬭揍已字太多反失正意据题意则治已字轻以仲尼字重轻处只消拂掠説过不必如此装得太重也











　　晦庵别集卷二
　　钦定四库全书
　　晦庵别集卷三　　　　　　宋　朱子　撰书
　　方耕道【耒】
　　所示劄藁备见勤恳之意至诚感动理必可伸但未晓其名色不知所论为己眀白与未耳防事亦不审其曲折若如前书所喻欲以不加桎梏之类为感动之术则在我者诚亦有以取之矣大率天下事循理守法平心处之便是正当如盗贼入狱而加以桎梏棰楚乃是正理今欲废此以诱其心欲其归恩于我便是挟私任术不行众人公共道理况恩既归我怨必归于他人彼亦安得无忿疾于我耶此等事病根不浅顷它时面见更于源头理防耳眀道先生记彭中丞语云吾不为它学但自幼即学平心以待物耳此言可念也信笔及此深愧率易然以老兄乐于闻过勇于徙义必不以为怪也桂林春来未得书不知为况如何求归不获甚可念程簿得安其职幸甚许宰书已领矣所喻不敢为乆安计在邑一日且料理一日事甚善至所谓不为乆计者亦须决定去得如其不然即此言反为害矣
　　方耕道
　　前书所布当蒙深察既不欲宻之又不欲公言而发之杯酒之余恐尤未安以愚意观之既为辟客即非泛泛属官之比有所见闻正当宻言之耳但亦当斟酌是否量度时宜使有益于主人而无伤于事体乃为尽善若一言不契即欲忿然引去以为髙则吾不知其説矣千万幸聴此言盖非独老兄一身之得失实吾道兴衰所系切告详思此言有深味不可草草看过也暇日读何书易传恐宜熟观且虚心玩味未可便容易领畧亦不须更立新説且只看他圣贤处事详缓曲折处不要作书读且只作事看也皇甫文仲甚不易得老兄所以箴之者甚善闻渠亦甞相劝真得朋友之道矣吾人之意岂是欲耕道为容説媕阿之计只是要得是当耳寛猛之説前书已具言之更告畱念令弟书来甚佳大慰乆别之懐欲别上状雪中手冻不能办又急欲遣人南轩安信只附此见区区凡百且劝贤兄寛以耐事逺方既难得朋友兄弟便兼切偲之责凡事仔细商量为佳也
　　方耕道
　　昨承书知所苦増进不胜惊忧既稍苏惺莫已旋向安矣偶按事天台奏乆不报此必有掩蔽聪眀党防奸恶者以此畱滞多日欲讨少钱物奉助医药而不可得今逐急那得五十千遣去老兄且加意寛心将息不必过虑令兄伯华不及别书想且相照管恐耕道病倦遣去钱物幸为检入也
　　方耕道
　　昨日遣书匆匆不尽意比想体中益佳健矣人参三两恐客中或阙用今遣致之幸视至迫遽不及详布郑景眀【昭先　以下景眀之孙至家藏】
　　某老懒不堪比复大病今虽小愈犹未复常已上投闲之请度嵗交或可归卧故山矣承以职业颇为当路所知甚善甚善更在勉力讲学使知益眀而行益修则固不患人之不已知矣
　　郑景眀
　　示喻读书未能无疑固应如此然且渐就易晓处求一入头下手功夫且读且行则乆之自有见矣
　　郑景眀
　　太湖保伍施行有绪乃为强豪所挠败深可叹惜官府不足倚赖如此子厚之不能安居固宜然迁徙重事不可草草已屡作书劝之矣小人凌上之风渐不可长能为风晓邑大夫有以正之乃县道政事所当然非独为子厚计也
　　郑景眀
　　往来颇谈佳誉更宜勉力随事及人亦逺大之基也破贼受赏果应功令亦复何嫌府公寛厚想不至有沮难但恐吏辈过有邀求为可憎耳某恳辞除命毕防已不得请但临漳经界报罢已引愆俟罪势必不成行也
　　杨生道夫乡居托芘甚幸闻其懦弱颇为人侵侮或有不得已之恳幸稍左右之今时外县例以无讼为美政善良不无受弊此不可不知也
　　朱鲁叔　　【以下莆阳方楷家藏】
　　荐书不知竟可得否彼中诸公都无书来固不容效力然亦知自信之笃想不以此忉忉也向所附去文字官事之余一日岂不看得一两段未説要得十分通彻但时时得此浇灌心胸亦须有得力处也南海乐章乃今庙中祭享时所用之乐或云其谱乃唐朝所颁与今世俗之乐不同故欲得之耳只问寻常主行祭事吏人便可得之只録其篇章名号次第便中寄及幸也【闻説曲名皆连环也】
　　○学古
　　某忽被镌免之命想已见报矣罪大责轻固无足言而累及知友殊使人愧恨蔡季通经由治下恐道间不免有所烦凂幸以某故少加照瞩渠于此事本无所预殊可念也士俊推官想以乡里之旧自能周旋更不致书然语次亦幸宻喻之也
　　○学古
　　闻郡中此来纷纭殊甚缪政致此夫复何言但累及诸贤例为羣小所辱令人不平耳新史君到事当自定但不知龙溪事竟如何耳少恳有纸万张欲印经子及近思小学二仪然比板様为经子则不足为四书则有余意欲先取印经子分数以其幅之太半印之而以其余少半者印它书似亦差便但纸尚有四千未到今先发六千幅便烦一面印造仍防对勿令脱版乃佳余者亦不过三五日可遣也工墨之费有诸卒借请已恳髙丈送左右可就支给仍别借两人送至此为幸借请余钱却还尽数为买吉贝并附来然须得一的当人乃佳不然又作周升矣昨亦已恳髙丈为根究此人不知如何库中墨刻亦各烦支钱买纸打十数本内献夀仪及永城学记多得数本不妨献夀仪要者更多也恐印不办即续发来不妨但吉贝早得御冬为幸耳
　　所印书但以万幅之太半印经子其余分印诸书平分看得防本此无版数见不得多少也临行时令库中刻一书目如已了幸寄来也
　　方耕叟【耒　方之泰家藏】
　　耒敬问改过行已之方愿先生赐之一二言使耒自此得朝夕从事于斯口诵心维知所敬畏庶防前奸之不复迩其亦古人盘铭书绅之义云耒拜禀
　　夫子有言弟子入则孝出则弟谨而信泛爱众而亲仁行有余力则以学文其言虽约然在耕叟今日改过修已之方莫切于此耕叟勉旃它未有以告也五月十四日某书
　　皇甫文仲【斌　以下文仲之孙防家藏】
