<!-- { "loadSidebar": true } -->
　　若夫干灵鹤【一作鹊】防之端地辅龙骖之始慿紫都而授厯按丘而命纪凤毛钟桂阃之祥麟角灿椒庭之祉縁朱【集作驰緑】轩于九域振黄麾于万里抗芝馆而星罗擢兰宫而霞起则有皇慈雾洽圣渥天浮庭分玉禁邸瞰金楼翦鳬洲于细栁披鹤籞于长楸啓鱼钤而分帝术授虹璧而控神州拥黄山于石磴泄灞于铜沟列瑶而送燠辟银牓而迎秋君王乃排青幌摇朱舄戒鹓舆静鸾掖绕震廊【集作霞吐】而转歩傃云阡而纵迹啸陈客于金牀命淮仙于桂席翔翠防于云甸迎箫吹于凤驿伫灵匹于星期眷神姿于月夕于时玉绳湛色金汉斜光烟凄碧树露湿银塘视莲潭之变彩见【集作睨】松院之生凉引【集作分】惊蝉于寳瑟宿兰燕于瑶筐緑台兮千仭赩楼兮百常拂花筵【集作房】而惨恻披彩序而徜徉结遥情于汉陌飞永睇于霞庄想佳人兮如在怨灵欢兮不【集作未】扬促迳【疑】悲于四运味遗歌于七襄于是虬檐晩静鱼扄夜饰忘帝子之光华下君王之顔色握犀管展【集作撰】鱼牋顾执事招仲宣仲宣跪而称曰臣闻九变无津三灵有作布元气于浩荡运太虚于寥廓辨河鼓于西壖下【集作降】天孙于东堮循五纬而清黄道正三卫【集作衡】而澄紫落海人支石之机江女穿针之阁鄙尘情于春念拟仙契于秋诺于是光清地岊气敛天标霜凝碧宙水莹丹霄跃麟轩于雾术褰斾羽【一作翠羽集作羽斾】于星桥征赤螭而架渚漾青翰而乗潮停翠梭兮巻霜縠引鸳杼兮割【集作削】氷绡举黄花而乗月艶笼黛叶而巻云娇抚今情之【集作而】恨促指来绪而伤遥既而丹轩万【一作黄】拱紫芳千【一作朱】籥仙御逶迟灵徒扰弱风惊雨骤烟回电烁娲皇召巨【集作迁冀】野之龙庄叟命雕陵之鹊驻麟驾披鸾幕奏云悬【集作和】泛霞酌碧虬玉室之馔【集作馆】白兎银台之药荷【集作莎】叶赪鲛芙蓉青雀上元锦书传寳字王母琼箱荐金约防襻鱼头比目缝香缄燕尾同心缚罗帐五花悬珉砌百枝然下芸帱而昵枕弛兰服而交筵托新欢而宻勿懐往眷而潺湲于是羁鸾切镜旅鹤惊悲侵玉履念起金钿俨归装而容曳整还盖而迁延洞庭波兮秋水急关山晦兮夕雾连谓河汉之无浪似参商之永年君王乃背彤砌陟室冲想自闲神情如逸痛灵妃之稀偶喜【集作嘉】沉思之可毕荆艶齐升燕佳竝【集作姬牙】出金声玉貌蕙心兰质珠栊绮槛北风台绣户雕南向开响曳红云歌面近香随白雪舞来掩清琴而独进凌绛树而轻回卢女黄金之椀张家碧玉之杯奉君王【集作且奉君】于终夕夫何怨于良媒俄而月还西汉霞临东沼鳬氏鸣秋鸡人唱晓玉关控鹤琼林飞鸟君王廼驭风殿而长懐俯云台而自矫矜雅范而霜厉穆冲衿而烟渺迎十客召三英香涵蔗酎吹肃兰旌娃馆踈兮緑草积欢房寂兮紫苔生耸词锋于月径【集作殿】披翰薮于云扄方絶元凯而髙视岂与梁楚而骈声










　　文苑英华巻二十二
　　钦定四库全书
　　文苑英华巻二十三　　　宋　李昉等　编嵗时三
　　七夕赋一首　　　悲清秋赋一首
　　秋宵读书赋一首　仲冬时令赋三首
　　大傩赋一首　　　天道运行成嵗赋二首
　　七夕赋　　　　　　　　　阙　名
　　若夫铜仪改候金气迎辰惊飞灰于素管送流水于清旻聴凉风之唳响视秋露之凝津月苍苍而上桂风萧萧而吹筠歩广庭而延竚仰层汉而驰神惟暮序之灵匹仰良宵而展防息龙杼于仙机驾羽桥于浅濑耀九微之华彩澄八极之氛霭俨翠凤以翔镳举丹蜺而振斾笼雾縠于雕辇叠云花于绮葢舟容裔于水濵驾逶迤于烟外若乃仙娥侍毂玉女承騑嬴箫后唱洛鼓前挥褰九霄之云幄曳五色之霞衣佩摇星而玉振扇掩月而纨飞陵紫宫而沉景轥黄道而腾晖始徘徊而好宻契方阻而情违怅此夕之行尽恨前秋之未归恡宵光之不驻晨露之将晞于是蚪水移箭鱼闗惊钥槎客河低针楼月落分一筵于俄顷解双袂于今昨河汉忽其无梁秋期杳其无度衘别绪而惆怅对离居之寂寞思纒绵于晓鸡情顾盼于归鹊浩长歌于耿介吊孤影其焉托歌曰悲莫悲兮离别长怨莫怨兮私自伤敛横波而向秋野垂玉筯兮沾罗裳歌响既毕恍然如失独盈盈兮一水间空望望兮三秋日
　　悲清秋赋　　　　　　　　李　白
　　登九疑【一作嶷】兮望清川见三湘之潺湲水流寒以归海云横愁【一作秋】而蔽天余以鸟道计于故乡兮不知去荆吴之几千于时西阳半规映岛欲没澄湖练眀遥海上月念佳期之浩荡【一作】懐燕而望越荷花落兮红【一作江】色秋风嫋嫋兮夜悠悠临穷溟以有羡思钓鳌于沧洲无脩竿以一举抚洪波而增忧归去来兮人间不可以托些【一作此】吾将采药于蓬丘
　　秋宵读书赋　　　　　　　王延龄
　　独夜寥寥兮清我素襟践艺城兮游遨书林观先王之行道见古人之同心羲农之精微兮含隂吐阳周孔之奥秘兮神入鬼出有礼乐经邦之化有徳刑御人之术虽兴风而致理或因文以防质借如助筑于涧垂钓在川梦来而所象方得繇啓而其贶必甄何风云之防感而君臣之道全谟明弼谐开物成务仪在楚而何辱隗得燕而何遇起之来兮而长平不守季之入兮而武闗非固将吉凶之由人伊存亡之有数若乃大夫西都之佳赏公子南皮之胜瞩将军之尽阁【疑作閤】天半卫尉之凉防水曲驰香车与寳马纎罗及美玉玉馔金觞暮不归妙舞清歌防方续何贵幸之斯甚为欢娱以自足上【疑作士】有窜江濵兮不用首河梁兮永辞长门幽絶恨欲死掖庭一去还无期黄鸟嘤嘤兮野花落白露瀼瀼兮邉草衰此时但能登髙而逺望孰云不肠防兮泪如丝夫以聪明正直维神之假有才无位奚其为者行莫过于顔曾文莫先于班贾空兢兢于人世竟蹉跎于物下能育其寳则宜无屯不与其命何生此人仗雄劒以激愤一欲问夫苍旻夜如何其夜已防闲琴牢落坐南端流月朣朣兮素华满银釭煜煜兮清光寒于是开中轩矖晴盼天敞朗兮北斗何髙云依微兮南山可见银河既已倾玉窻又以【疑作已】眀哀鸿嗷嗷兮空际逺坠叶纷纷兮林外轻已而羣感互兴众念相积怜稚顔兮何暮对流年以自惜徒见其生也杨柳繁华为我春不知其死也松槚幽泉为我夕何恃俊于祢衡何恸穷于阮籍贞璞垢兮岂不洁幽兰无人兮终自芳黄绶従来兮非所愿白云逶迤兮满山自得长歌太平事胡为扰扰风尘间
　　仲冬时令赋【以题为韵】　　　　叔孙观
　　干知大始变化惟众白日贞辉以着乎运行素月亏盈以纪乎孟仲隂既往而阳受暑既骤而寒送影长而土圭可测气肃而玉律潜中若乃摇落既谢戚戚无悰霜雪凝凌以戒节天地闭塞而成冬羲和在兹敬授人时周之正则建子为首冬之夜则问如何其北斗阑干乗招摇而直子堂在座则【疑】羣后以聼词冬之日可爱闻乎鲁史一之日觱发着乎豳诗其神冥厥徳在水其器闳奄事官有司植珪以絓【疑】椟乗辂以载旗顺物以终乃安其性因宜制节用必克正使夫有为而天下御正无事而天下分定先王以之狩田孝子以之温凊万人以之休息羣辟以之殷聘一以眀国家之盛再以昭诵事之令夫惟败度起功逆时兴务重其徭役急彼征赋动众不随其物宜驭人不以其寛裕灾异必降申【一作甲】已之气乗【一作乖】疠疾必行哭泣之哀聚则知邦国兴否噫时令之可惧
　　第二【同前韵】　　　　　　　　萧　昕
　　嵗杪星穷时临月仲冥气肃黄钟律中北陆隂凝西成物众观四郊而息老朝万国而来贡于是我皇乃亲帅百辟观隙三农整六军以耀武肆大阅于仲冬然后乃即太庙建旗事神率礼抚俗观诗斥声色以不御守和平而自持山泽从宜候飞霜而校猎川源有秩因涸冻而沉祠谨门闾而守法慎盖藏以应期斩木阳崖采周官于是月藏冰隂室咏豳诗于此时然后受计郡国大颁锡命祭必先贤室惟行庆驾铁骊以轨物居堂而布政因宜制变必酌于古文授时乡方乃行乎夏令尔其谋猷克臧备物必具饬王政之礼戒土功之务天地既贞隂阳乃裕苟愆伏之必节岂雪霜之是遇故当北辰正而众星拱东海深而百川赴既一人而作哲惟四方之所注抚空懐以自怜媿扬雄之作赋
　　第三【同前韵】　　　　　　　　张钦敬
　　粤若大君光宅海内文思开帝王之洪绪振皇纪之纲维敷化布和设眀堂以聼政发祥储祉坐宣室而受厘有典有则念兹在兹负扆恭已凝旒肃祗享防必依乎是月寒暑不易乎斯时若乃睦以神人施乎政令铺恵泽以流渥鼓薰风而入咏日月惟朗星辰克正调厯数之璿衡叶乾坤之寳命况乎阳气告始豳歌御冬惟时是恤维政之雍穆堂以敷化感黄冠以劳农命鲁史之登防式书云物审周官之有祀时命秩宗于是恒宪聿修旧章遐布饬盖藏之是宻警门闾而必固一以永宁各知攸措涤噐物之疏奄厘氷池之凝沍休力役省征赋养国中之鳏寡罢官守之尸素是使风雨丕【疑】顺曾不爽于丰年霜露以时谅匪僣于歳暮抚三五之遐轨案道徳之平裕方见与羲农而比崇岂直等成周之景祚而已顾慙眇质叨承选众神仙作尉非汉氏之称梅孝友承家媿诗人之歌仲谬昌言于圣徳岂縁情而有中
　　大傩赋【以命有司送寒气肃京室为韵】　　　乔　琳
　　嵗惟大傩国着成命有以焉尔请言其政夫四气平分三光交映登防眡祲必书于云物象魏悬章式陈于时令是以一人垂拱万方同庆者也且傩之为义其来自久实敺厉以名之于谄神而何有若乃率旧典于有司上士下士左之右之或嚣声以作气或诡貎以呈姿示以直道扬乎傩词何四象之能行岂神眀之见斯【一作期】则有侲童丹首操缦杂弄舞服惊春歌声下鳯夜耿耿而将尽【一作昼】鼓喧喧而竟送行防北斗已落于严城坐待东风方期于解冻皇帝御寝殿正冠侍臣济济宫妓忻大礼之斯展觉轻隂之尚寒肃肃穆穆南面而防则知天不荐瘥同殄妖气勿休之瑞吾既闻于方册强死之魄彼其宣于骄意面禳有相【一作四】向之礼堂赠有无方之事虽殊途而异观可同归而一致徒观其执戈扬盾黄金四目其视眈眈其威肃肃将前驱以戒道必唘行而分逐国人称之曰当今日月既明乾元以亨福穰穰兮共苍生恩湛湛兮莫与京恩既湛兮傩人出春王正兮粤翌日愿吾君兮千万寿保巍巍兮唐之室
　　天道运行成嵗赋【以题为韵】　　　张　贾
　　稽元气之成嵗察时运于上其始也黄钟之律中其终也招摇之星旋不见而彰斯强名以称道无为而化故易知以成干隂阳推以在位日月贞其所躔运之而五行不息成之而四序罔愆万物被仁咸遂性以生植圣人取则将设教以昭宣于以体和而配徳于以奉时而后天厥惟至化寔资造天以黙运其时后以财成其道形于变化知否极而受通着以始终见物壮而终老故天道之不紊必惟【疑】命之有分俾隂阳以周环同圣神而广运原夫为功不宰为道永贞成之以肃杀煦之以发生节乃嵗经在一寒而一暑气为物母自无名而有名且居髙而济下谅无迹而能行天地以和于焉运泰徳刑既备然后功成岂止配五纬而定数叶三辰而为正是知天有常规道有彜制谐一徳以佐主通四时而辅嵗至仁所感思歌造化之功测管以窥宁究天人之际
　　第二【同前韵】　　　　　　　　潘孟阳
