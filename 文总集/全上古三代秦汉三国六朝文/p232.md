<!-- { "loadSidebar": true } -->
　　汝南陈伯敬，行必矩步，坐必俨然，目有所见，不食其肉。（《书钞》一百四十五，《御览三百九十三，又八百六十二》）
　　伯鱼之生，适有馈孔子鱼者，嘉以为瑞，故名鲤，字伯鱼。（《御览》九百三十五）
　　俗云乱如蕴者，粪除不洁草介，集众[疑]火就烧之，谓之蕴。言其烟气，取其希有淆乱。（《御览》八百七十一）
　　镰刀自[疑「刈」]葵，积刍尧之效。（《御览》七百六十四）案：里语：「厚哉鲍、管，探肠案腹不清，然尚不盥。何共财而生喜怒也？」（《御览》三百九十五）
　　刻苇伤盗为枪。（《御览》三百五十四）
　　耳珠曰。（《书钞》百三十五，《御览》七百十八）
　　火斗曰尉。（《广韵》八《未》）
　　织毛褥谓之氍毹。（《广韵》十《虞》）
　　丸毛谓之リ。（《御览》七百五十四。以上四条，疑出服虔《通俗文》。）
　　笈，学士所以负书箱，如冠籍箱也。（《御览》七百十一题云「《风俗记》」）
　　颜色厚取顾眄，所以亲密。（《文选·嵇叔夜赠秀才入军诗》注）汝南主簿应劭议，宜为旧群讳。论者皆互有异同。（《三国·吴志七》注云「事在《风俗通》」。）彭城孝廉张子矫议云：「若君臣不得相袭作名。周穆王讳满，至定王时有王孙满。厉王讳胡，庄王之子名胡。」（《意林》）
　　谨案：律者，法也。《皋陶谟》虞始造律。萧何成以九章。此关诸百王不易之道也。时所制曰令，《汉书》「著于甲令」。夫吏者，治也。当先自正，然后正人，故文书下如律令，言当履绳墨，动不失律令也。（《文选·陈琳檄豫州文》注，《艺文类聚》五十四，《御览》六百三十八作「故承宪履绳，动不失律令也？）


卷三十八
◎应劭（六）
　　◇风俗通义（三）
　　《易·噬嗑》为狱，十月之卦，从犬言声，二犬亦所以守也（《意林》云：」「狱字，二犬字言，无情状，犬亦得之。」与此所引小异。）廷者，阳也，阳尚生长。狱者，阴也，阴主刑杀。故狱皆在廷北，顺其位。《诗》云：「宜犴宜狱。」犴，司空也。《周礼》，凡万民之有罪过，未离于法者，桎梏以上，坐诸嘉石，役诸司空，令平易道路也。（《御览》六百四十三）
　　《周礼》，三王始作狱。夏曰夏台，言不害人，若游观之台，桀拘汤是也。殷曰里，言不害人，若于闾里，纣拘文王是也。周曰囹圄。囹，令；圄，举也。言令人幽闭思愆，改恶为善，因原之也。今县官录囚，皆举也。（《意林》，《御览》六百四十三）
　　自辛为自辛，令其辛苦忧之也。秦皇谓自辛字似皇，故改为罪。（《意林》《御览》六百四十一）
　　囚，遒也，言辞穷情得，以罪诛遒也。礼，罪人置诸圜土。故囚罪人，置诸圆土，故囚字为口中人，此其象也。（《意林》，《初学记》二十，《御览》六百四十二）
　　械，戒也，所以警戒，使为善也。桎，实也，言其下垂至地，然后吐情首实。（《御览》六百四十四）
　　顷者廷尉多墙面而苟充兹位，治书侍御史不复平议，谳当纠纷，岂一事哉！里语曰：「县官漫漫，冤死者半（《御览》二百二十六，又四百九十六）。」昔在清平之世，使明恕君子哀矜折狱，尚有怨言，况在今时耶？（《意林》上承「里语」三句）
　　百里奚为秦相，堂上作乐，所赁浣妇自言知音，呼之，搏髀援琴，抚弦而歌者三。其一曰：「百里奚，五羊皮，忆别时，烹伏雌，炊з，今日富贵忘我为。」其二曰：「百里奚，初娶我时五羊皮，临当别时烹乳鸡，今适富贵忘我为。」其三曰：「百里奚，百里奚，母已死，葬南，坟以瓦，覆以柴，舂黄藜，扼伏鸡，西入秦，五皮，今日富贵捐我为。」问之，乃其故妻，还为夫妇也。（《乐府解题》，《书钞》百二十八，《御览》五百七十二）
　　司农黄昌为蜀郡太守，得所失妇，便为正室，使后妇下之。（《通典·礼》四十九虞议引，又八十九）
　　河南平阴庞俭，本魏郡邺人，遭仓卒之世，失亡其父。时俭三岁，弟才襁抱耳，流转客居庐里中，凿井得钱千余万，遂温富。俭作府吏，躬亲家事，行求老苍头谨信属任者，年六十余，直二万钱，使主牛马耕种。有宾婚大会，母在堂上。酒酣，陈乐歌笑。奴在灶下助厨，窃言：「堂上母，我妇也。」客罢，婢语次，说老奴无状，为妄语，所说不可道也。穷诘其由。母谓婢，试问其形状。奴曰：「家居邺时，在富乐里宛西。妇艾氏女，字阿横。大儿字阿嶷，小儿曰越子。时为县吏，为人所略卖。阿横右足下有黑子，右腋下赤志如半栉。」母曰：「是汝公也。」因下堂相对啼泣，儿妇前为汝公拜。即洗浴身见衣被，遂为夫妇如初。俭子历二千石、刺史七八人。时人为之语曰：「庐里诸庞，凿井得铜，买奴得公。」子孙羞之，言我先人初居庐里者，兄弟二人，家买奴，得公尔。（《艺文类聚》三十五，《御览》百八十九，又四百七十二，又五百，又八百三十六）
　　蜀郡任嘉，年三四岁时，父腾为诸生，于汉中就师。有盗贼，道路断绝。蜀亦覆没，转客长沙，为州郡吏。后嘉为长沙太守，腾为奏曹掾，默知嘉实其子也。嘉母语次谓嘉曰：「奏曹任掾，则汝父也。但差老耳。」嘉曰：「天下岂独蜀有一任？夫人何以老更生邪意？」母曰：「咄！我守养汝，数十年嫌讥，岂以垂没，更失计哉！顾实真父，不可弃捐。」后嘉问掾：「声音何类太守？何州里邪？」掾曰：「本犍为武阳人，蓬转流宕到此。」母察审谛，又识左车前赘，因出抱持，对之流涕。嘉自拔榻，欷哽咽。（《御览》二百五十九）
　　陈留太守泰山吴文章，少孤，遭忧衰之世，与兄伯武相失。别二十年后，相会下邳市中，争计共斗。伯武殴文章，文章欲报击之，心中忄妻怆，手不能举，大自怪也。因投杖于地，观者咸笑之。更相借问，乃亲兄也。相持涕泣。观者复曰：「兄校弟不得报兄。向者所笑，乃其义也。」（《御览》五百十六，又八百二十七）
　　汝南周霸，字翁仲，为太尉掾。妇于乳舍生女，自毒无男，时屠妇比卧得男，因相与私货易，裨钱数万。后翁仲为北海相，吏周光能见鬼，署为主簿，使还致敬于本郡县，因告光曰：「事讫，腊日可与小儿俱上冢。去家经十三年，不躬尝。主簿微察知，相先君宁息，会同饮食忻娱否。」往到于冢上，郎君沃酹，主簿俯伏在后，但见屠者弊衣蠡结，踞神坐，持刀割肉。有五时衣带青墨绶数人，彷徨阴堂东西厢，不敢来前。光怪其故。还至，引见。问之，乞屏左右。起造于膝前，白事状如此。翁仲曰：「主簿出，勿言。」因持剑上堂，问妪：「女何以养此子？」妪大怒曰：「君常言儿体质声气喜学似我。老公欲死，为作狂语！」翁仲具告之曰：「祀祭如此。不具服，子母立截。」妪辞穷情竭，泣涕具陈其故。时子年已十八，呼与辞决，曰：「凡有子者，欲以承先祖。先祖不享血食，无可奈何。」自以衣裘僮仆车马迎取其女。女嫁为卖饼子妇，后适安平李文思，文思官至南阳太守。翁仲使养从弟子熙，为高邑令。神不歆非类明矣，安得养他人子乎？（《意林》，《御览》三百六十一，又八百八十三）
　　将作大匠陈国公孙志节有苍头地馀，年十七，情性聪慧，仪状端正，工书疏。志节为户曹史，令地馀归取资用，因持车马亡去。到丹阳，自云姓王名斌，字文高，遂留为诸曹史，志节拜扬州刺史。郡选曹，衣冠子弟皆出斌下，乃用之。斌乞屏左右，叩头涕Д曰：「斌即明使君地馀地。」斌后为苍梧太守。（《艺文类聚》三十五，《初学记》十九，《御览》五百）
　　杨范，字文瑞，齐人。齐、宋之乱，母在贼中。采椹，藏于地，夜取之进母。如是非一。忽于地中得米十斛，上有字云：「米十斛，赐孝子杨范，以资给母。」（《御览》四百十一）
　　汝南王叔汉，父子方，出游二十余年不还。叔汉作尚书郎，有人告子方死于汝南，即遣兄伯三往迎丧，叔汉即发哀，诏书赙钱二十万。既而子方从苍梧还，叔汉诣阙，乞纳赙钱，受虚妄罪。灵帝诏将相大夫会议之。博士任敏议云：「凡人中寿七十，视父同侪亡，可制服也。子方在远，人指其处，不可验也。罪不可加焉。」诏书还钱，复本官。（《意林》）
　　济北李登为从事史，病，得假归家，延期。后被召，登自嫌不甚羸瘦，谓双生弟宁曰：「我兄弟相似，人不能别，汝差类病者，代我至府。」宁曰：「府君太严，得毋不可？」登曰：「我新吏耳，无能识者。我自行见主，必死。」宁诣府，主不辨。后为人所言，事发觉，遂杀登。（《御览》六百三十四）
　　陈留张伯喈，弟仲喈妇炊于灶下，至井上谓伯喈曰：「我今日妆宁好不？」伯喈曰：「我伯喈也。」妇大惭愧。其夕时伯喈到更衣，妇复牵伯喈曰：「今旦大误，谓伯喈为卿。」答曰：「我故伯喈也。」盖亲密莫过夫妇，然尚如此，况于初未相见，而责先识之乎！（《御览》三百九十六，又四百九十二。《艺文类聚》三十二云：「有张伯偕、仲偕兄弟，形貌绝相类。仲偕妻新妆竟，忽伯偕至，乃戏问曰：「今日妆饰好否？」伯偕应之曰：「我伯偕也。」妻乃趋避之。须臾，又见伯偕，犹以为仲偕，告云：「向大错误。」伯偕曰：「我故伯偕也。」）
　　陈留有富室公，年九十无子，取田家女为妾，一交接即气绝。后生得男。其女诬其淫有儿，曰：「我父死时年尊，何一夕便有子？」争财数年不能决。丞相邴吉出上殿决狱云：「吾闻老公子不耐寒，又无影。」时岁八月，取同岁小儿俱解衣裸之，此儿独言寒。复令并行日中，独无影。大小叹息，因以财与儿。（《意林》，《御览》三百八十八，又八百三十六）
