<!-- { "loadSidebar": true } -->
　　若圣与仁吾岂敢空言犹足慰虚生明开教劝用常道永使子孙持善名此日贻谋情未显他时受赐事非轻庶几此意流天下天下何由不太平
　　不善吟
　　悲哉不善人禀此凶戾徳非唯败人家又能败人国
　　多事吟
　　多事招忧多疑招闷多与招吝多取招损
　　处身吟
　　君子处身宁人负巳巳无负人小人处事宁巳负人无人负巳
　　观性吟
　　千万年之人千万年之事千万年之情千万年之理惟学之所能坐而烂观尔
　　观物吟
　　居暗观明居静观动居简观繁居轻观重所居者寡所观则众匪居匪观众寡何用
　　答和吴传正赞善二首【并寄髙阳王十三机宜】
　　洛阳城里一愚夫十许年来不读书老去情懐难状处淡烟寒月映松疎
　　乐静岂无病好贤终有心争如自得者与世善浮沈
　　是非吟
　　是短非长好丹非素一生区区未免爱恶爱恶不去何由是非爱恶既去是非何为
　　洗心吟
　　人多求洗身殊不求洗心洗身去尘垢洗心去邪淫尘垢用水洗邪淫非能淋必欲去心垢须弹无琴
　　见物吟
　　见物即讴吟何尝曽用意闲将箧笥诗静看人间事
　　力穑吟
　　春时耕种夏时耘耨秋时收治冬时用受雨露不愆既苖既秀水旱为灾尚罹其咎
　　六十六嵗吟
　　六十有六嵗畅然持酒杯少无他得志老有此开懐往往英心动时时秀句来尚收三百首自谓敌琼瓌
　　寛猛吟
　　寛则民慢猛则民残寛猛相济其民自安
　　小道吟
　　艺虽小道事亦系人苟不造防焉能入神
　　得失吟
　　人有贤愚事无巨细得不艰难失必容易
　　薫莸吟
　　善恶之间薫莸可究近薫必香近莸必臭
　　好恶吟
　　恶死好生去害就利天下之人其情无异
　　嵗暮吟
　　此情人不知亦尝叹迟暮虽则叹迟暮柰何难分付此情人不知亦尝叹迟久虽则叹迟乆柰何人不受
　　安分吟
　　轻得易失多谋少成徳无尽利善无近名
　　由聴吟
　　由聴而失以聴为賔而今而后何复信人
　　诗画吟
　　画笔善状物长于运丹青丹青入巧思万物无遁形诗画善状物长于运丹诚丹诚入秀句万物无遁情诗者人之志言者心之声志因言以发声因律而成多识于鸟兽岂止毛与翎多识于草木岂止枝与茎不有风雅颂何由知功名不有赋比兴何由知废兴观朝廷盛事壮社稷威灵有汤武缔构无幽厉欹倾知得之艰难肯失之骄矜去巨蠧奸邪进不世贤能择隂阳粹美索天地精英借江山清润揭日月光荣收之为民极着之为国经播之于金石奏之于大庭感之以人心告之以神明人神之胥悦此所谓和羮既有虞舜歌岂无皋陶赓既有仲尼删岂无季札聴必欲乐天下舍诗安足凭得吾之绪余自可致升平
　　诗史吟
　　史笔善记事长于炫其文文胜则实丧徒憎口云云诗史善记事长于造其真真胜则华去非如目纷纷天下非一事天下非一人天下非一物天下非一身皇王帝霸时其人长如存百千万亿年其事长如新可以辨庶政可以齐黎民可以述祖考可以训子孙可以尊万乗可以严三军可以进讽諌可以功勲可以移风俗可以厚人伦可以美教化可以和疎亲可以正夫妇可以明君臣可以赞天地可以感鬼神规人何切切诲人何谆谆送人何恋恋赠人何懃懃无嵗无嘉节无月无嘉辰无时无嘉景无日无嘉賔樽中有美禄坐上无妖氛胷中有美物心上无埃尘忍不用大笔书字如车轮三千有余首布为天下春
　　演绎吟
　　万事入沈吟其来味更深虽然曽过眼须是更经心过眼未尽见经心肯尽寻尽寻能得见方始是真金何者是真金真金入骨沉饱曽经煆炼足得不沈吟到手何须眼行身敢放心放心然后乐天下有知音何者谓知音知音只在心肝脾无效验钟鼓漫搜寻既若能开物何须更鼓琴来仪非为凤只是感人深何者谓来仪来仪意不低有身皆衎衎无物不熙熙一国若一物四方犹四支巍巍乎尧舜何得而名之
　　史画吟
　　史笔善记事画笔善状物状物与记事二者各得一诗史善记意诗画善状情状情与记意二者皆能精状情不状物记意不记事形容出造化想像成天地体用自此分鬼神无敢异诗者岂于此史画而巳矣
　　好胜吟
　　人无好胜事无过求好胜多辱过求多忧忧辱并至道徳弗游不止人患身亦是仇
　　治心吟
　　心亲于身身亲于人不能治心焉能治身不能治身焉能治人
　　吾庐吟
　　吾亦爱吾庐吾庐似野居性随天共淡身与世俱疎遍地长芳草满床堆乱书自从无事后更不着工夫
　　人灵吟
　　天地生万物其间人最灵既为人之灵须有人之情若无人之情徒有人之形
　　过眼吟
　　纷纷过眼不须惊利害相磨卒未平伎俩虽多无实效聪明到了是虚名温凉寒热四时事甘苦辛酸万物情除却此心皆外物此心犹恐未全醒
　　灾来吟
　　灾自外来犹可消除灾自内来何由支梧天人之间内外察诸
　　内外吟
　　目耳鼻口人之户牖心胆脾肾人之中霤内若能守外自不受内若无守外何能久
　　名利吟
　　重之以名见人之情厚之以利见人之意情意内也内重则外轻名利外也内贱则外贵
　　名实吟
　　内无是实外有是名小人故矜外无是名内有是实君子何失
　　性情吟
　　君子任性小人任情任性则近任情则逺
　　丁宁吟
　　人无忽略事贵丁宁忽略近薄丁宁近诚
　　疑信吟
　　人无轻信事无多疑轻信招衅多疑招离
　　治乱吟
　　君子小人亦常相半时止时行或治或乱
　　有时吟
　　龙不冬跃萤能夜飞小人君子而皆有时
　　忠厚吟
　　小人斯须君子长久斯须倾邪长久忠厚
　　穷冬吟
　　十二月将终还惊嵗律穷藏水方北陆解冻未东风草昧徒寻緑花梢强覔红探春春不见元只在胷中
　　知非吟
　　今日已前事知非心可凭虚言安足道实行又何矜无药医衰老有诗歌圣明纵然时饮酒未肯学刘伶
　　冬至吟
　　冬至子之半天心无改移一阳初起处万物未生时酒味方淡太音声正希此言如不信更请问庖牺
　　头白吟
　　头白巳多时况能垂白髭不如犹甚幸窃比未全衰润屋虽无镪承家却有儿敢言贫净洁似我亦应稀
　　谈诗吟
　　诗者人之志非诗志莫传人和心尽见天与意相连论物生新句评文起雅言兴来如宿构未始用雕镌
　　绳水吟
　　水能平而不能直绳能直而不能平安得绳水为人情而使天下都无争
　　刑名吟
　　君子多近名小人多近刑善恶有异同一归与任情
　　隂阳吟
　　阳行一隂行二一主天二主地天行六地行四四主形六主气
　　人事吟
　　人有去就事无低昂迹有疎密人无较量能此四者自然久长
　　内外吟
　　衣冠严整谓之外修行义纯洁谓之内修内外俱修何人不求
　　衣冠不整谓之外惰行义不修谓之内惰内外俱惰何人不唾
　　盛衰吟
　　克肖子孙振起家门不肖子孙破败家门猗嗟子孙盛衰之根
　　死生吟
　　学仙欲不死学佛欲再生再生与不死二者人果能设使人果能方始入于情赏哉林下人不为人所惜哀哉公与卿重为人所惑
　　生日吟
　　三万五千日伊予享此身当时才作物此际始为人久负隂阳力终亏父母恩一杯为夀酒床下列儿孙
　　时事吟
　　时之来兮其势可乘时之去兮其势遂生前日之事兮今日不行今日之事兮后来必更
　　时久则患生事久则生患相仍人何以宁
　　不知吟
　　不知隂阳不知天地不知人情不知物理强为人师宁不自愧
　　水火吟
　　水火得其御交而成既济水火失其御焚溺可立至不止水与火万事尽如此只知用水火不知水火义
　　中原吟
　　中原之师仁义为主仁义既无四夷来侮
　　喜欢吟
　　尧夫喜饮酒饮酒喜全真不喜成酩酊只喜成微醺防醺景何似襟懐如初春初春景何似天地才絪纭不知身是人不知人是身只知身与人与天都未分
　　所感吟
　　人生无定凖事体有多端客宦危疑处家书仔细看可憎忧险阻方信喜平安男子平生事须于论定观
　　行止吟
　　时止则须止时行则可行时行与时止人力莫经营
　　太平吟
　　太平时世园亭内丰稔嵗年村落间情味一般难状处风烟草木尽闲闲
　　探春吟
　　草色依稀緑花梢隠约红一般难道説如醉在心中
　　不出吟
　　冬夏逺难出止行南北园如逢好风景亦可至三天【西行至天街二百步北行至天津三百步东行至天宫四百步】
　　击壤集巻十八
　　钦定四库全书
　　击壤集巻十九　　　　　　宋　邵雍　撰不善吟
　　不良之人禀气非正蛇蝎其情狼其性至良之人禀气清明金玉其性芝兰其情
　　不同吟
　　君子之人与已非比闻善则乐见贤则喜小人之人与巳非恶闻善则憎见贤则怒
　　得失吟
　　时难得而易失心虽悔而何追不知老之巳至不知志与愿违
　　痛矣吟
　　痛矣时难得悲哉道未传今年年巳尽明日是明年
　　嵗除吟
　　半百已华颠如今更皓然自知为士子人讶学神仙风月难忘酒云山不着钱行年六十六明日又添年
　　笔兴吟【熙宁十年】
　　窻晴气和暖酒美手柔软兴逸情撩乱笔落春花烂
　　影论吟
　　性在体内影在形外性徃体随形行影防体性不存形影安在影外之言曽何足怪
　　忧喜吟
　　大喜与大忧二者莫能寐二者若能寐何忧事不治
　　窥开吟
　　物理窥开后人情照破时一身都是我瘦了又还肥物理窥开后人情照破时能将函谷塞只用一丸泥物理窥开后人情照破时正如携寳剑切玉过如泥物理窥开后人情照破时渇多逢美酒病后遇良医物理窥开后人情照破时能将一个字善解百年迷物理窥开后人情照破时情中明事体理外见天机物理窥开后人情照破时可嗟兼可唾堪鄙又堪嗤物理窥开后人情照破初不堪将劝诫止可与嗟吁物理窥开后人情照破前止堪令执笔不可使持权物理窥开后人情照破休止堪初看望不可久延留物理窥开后人情照破时欲知花烂漫便是叶离披物理窥开后人情照破时有权能处置更狡待何为物理窥开后人情照破间敢言天下事到手又何难
　　喜欢吟
　　平生喜饮酒饮酒喜轻醇不喜大段醉只便微带醺融怡如再少和煦似初春亦恐难名状两仪仍未分
　　贵贱吟
　　系自我者可以力行系自人者难乎力争贵为万乘亦莫之矜贱为匹夫亦莫之凌
　　措处吟
　　在未定之时当难处之地方事之危疑见人之措置
　　费力吟
　　事无巨细人有得失得之小心失之费力
　　不老吟
　　人无不老理日有再中时不老必无也再中应有之
　　代书寄陈章屯田
　　执别而来二十春忽飞书意一何懃四方岂是少贤士千里犹能思故人世态见多知可否物情谙久识疎亲我今老去甘衰朽无补明时卧洛濵
　　长短吟
　　君子喜淳诚小人喜欺罔淳诚嵗时长欺罔日月短
　　迷悟吟
　　君子改过小人饰非改过终悟饰非终迷终悟福至终迷祸归
　　正性吟
　　未生之前不知其然既生之后乃知有天有天而来止物之性君子践形小人轻命
　　幽明吟
