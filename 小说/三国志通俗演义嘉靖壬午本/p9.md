<!-- { "loadSidebar": true } -->
　　卓收军下寨，聚众商议。卓曰：“吾观吕布，非常人也。吾若得此人，何虑天下哉！”帐前一人出曰：“主公勿忧。某与吕布同乡，足知其人勇而无谋，见利忘义。凭三寸不烂之舌，说吕布拱手来降主公，可乎？”卓大喜，观其人，乃虎贲中郎将李肃。卓曰：“汝去说吕布，以何而进？” 肃曰：“某闻主公有名马一匹，号曰‘赤兔’，日行千里。须得此马，更用金珠，以利结其心，吕布必反丁原，来投主公也。”卓问李儒曰：“此言可乎？”儒曰：“主公欲取天下，何惜一马！”卓欣然与之，更与黄金一千两、明珠数十颗、玉带一条。

　　李肃骑了赤兔，带二匹从马，三个人投吕布寨来。伏路军人围住，肃曰：“可报与吕将军知道，故人来见。”军士报入帐中来。肃与布曰：“贤弟别来无恙？”布半晌，思想不起，问曰：“足下果何人耶？”李肃曰：“乡中故人，何故失忘？某乃李肃是也。”布下拜曰：“乡兄，久不相见，见居何处？”肃曰：“仕于汉朝，见任虎贲中郎将之职。闻贤弟匡扶社稷，不胜之喜。有良马一匹，日行千里，渡水登山，若履平地，名曰‘赤兔’。李肃不敢乘坐，特来献与贤弟，以助虎威。”布听罢，便牵过来，果然那马浑身上下，火炭般赤，无半根杂毛；从头至尾长一丈；从蹄至项鬃高八尺；嘶喊咆哮，有腾空入海之状。吕布见了大喜。史官有四句诗，单道赤兔马。诗曰：

　　奔腾千里荡尘埃，渡水爬山紫雾开。

　　掣断丝缰摇玉辔，火龙飞下九天来。

　　布谢肃曰：“兄与此龙驹，布将何报之？”肃曰：“某为义气而来，岂望报乎！”布置酒相待。酒酣，肃曰：“肃与贤弟少得相见，令尊多曾会来，此马亦不可说。” 布曰：“兄醉矣。”肃曰：“何以知之？”布曰：“先父弃世多年，安得与兄多会？” 肃大笑曰：“非也。某说今日丁刺史。”布惶恐而言曰：“在丁建阳处亦出于无奈。” 肃曰：“贤弟有擎天架海之才，而四海孰不惧怕？功名富贵，如探囊取物，何言无奈而在人之下乎？”布曰：“布欲大展其能，恨不逢主。” 肃笑曰：“‘良禽相木而栖，贤臣择主而佐。’青春不再，悔之晚矣。” 布曰：“兄在朝廷，观何人为世英雄？”肃曰：“某遍观大臣，皆不如董卓。董卓为人，礼贤敬士，宽人厚德，赏罚分明，终成大事。”布曰：“某欲从之，恨无门路。”肃取金珠玉带列于布前。布惊曰：“何为有此？”肃令叱退左右，告布曰：“此是董刺使久慕贤弟之德，特令某送礼物以献。赤兔马亦董公所赠也。” 布曰：“董刺史如此见爱，某将何礼报之？”肃曰：“如某之不才，尚加为虎贲中郎将；公若到彼，贵不可言。”布曰：“恨无功可往报之。” 肃曰：“功在反手之间，弟不肯为耳。”布沉吟久曰：“兄长少待，容吾到军中杀了丁原，引军归董刺史，若何？”肃曰：“但恐贤弟不能为耳。”布提刀便起，径到军中。

　　丁原秉烛观书，当见提刀而至，丁原曰：“吾儿来，有何事故？”布曰：“吾乃当世之大丈夫也，安肯为汝子乎！”丁原曰：“奉先何故心变？”布向前，一刀砍下丁原首级，大呼左右：“丁原不仁，吾已杀之。肯从吾者在此，不从者自去！”军士散其太半。

　　布提首级见肃。肃又曰：“某当先去报主公，来接将军。”布一面收军。肃报董卓。卓置酒去迎吕布，布献了丁原首级。卓下马，携手入帐中。卓先下拜，曰：“卓今得将军，旱苗而得甘雨也。”布纳卓而拜之，曰：“布今弃暗投明，愿以父事之。”卓大喜，重赏李肃。是日，以金甲锦袍赐布，畅饮而散。董卓又得吕布并带来军马，其势越大，乃自领前将军事，封弟董旻为左将军、鄠音户侯，封吕布为骑都尉、中郎将、都亭侯。

　　初，李儒荐蔡邕曰：“伯喈非常人也，若主公用之，大事可就。”卓使人徴之，邕托疾不起。卓怒曰：“我能灭人九族，犯者无素休。”人报邕，邕急往。卓拜邕为祭酒，甚相敬重，恩赐不少。三日之间，周历三台，先补侍御史，又转侍书御史，迁尚书。迁为侍中。

　　李儒劝卓早定废立之计。卓次日于省中设宴，会集公卿，令吕布将甲士千余，侍卫左右。是日，太傅袁隗与百官皆到。酒行数巡，卓按剑曰“大者天地，次者君臣，所以为治。今上皇帝暗弱，不可以奉宗庙为天子。吾依伊尹、霍光故事，废帝为弘农王，立陈留王为君。汝大臣意下如何？” 群臣惶怖，莫敢对。座上一人应声而出曰：“太甲不明，伊尹放之；昌邑有罪，霍光废之。今上富于春秋，有何不善？汝欲废嫡立庶，欲为反耶？”众视之，乃中军校尉袁绍也。卓大怒，叱之曰：“竖子！天下事在我！我今为之，谁敢不从！汝视我之剑不利也？”袁绍亦拔剑出，曰：“汝剑虽利，吾剑岂不利也！”两个在筵上敌对。性命如何，且听下回分解。 

废汉君董卓弄权
　　卓欲杀袁绍，蔡邕止之曰：“事未有定体，不可妄杀。”袁绍手提宝剑，长揖百官而出，悬节东门，上马奔冀州而去。卓与太傅袁隗曰：“汝侄无礼太甚，吾看汝面，不杀之。废立之事，其意若何？”隗曰：“太尉见者是。”卓曰：“敢有阻大议者，以军法从事。”大臣震动，皆云“一听遵命。”宴罢，卓召侍中周毖音庇、校尉伍琼、议郎何顒问曰：“袁绍此去若何？”周毖曰：“废立大事，非人所及。袁绍不达大体，恐惧故出奔，非有他志也。今购之急，势必为变。袁氏树恩四世，门生故吏遍于天下，若收豪杰以聚徒众，英雄因之而起，山东非公之有也。不如赦之，拜为一郡守，则绍喜于免罪，必无患矣。”蔡邕曰：“某不使主公杀袁绍者，正为此也。袁绍好谋无断，不足为虑耳。加之一郡守，以收民心。”卓大喜，即日差人拜绍为勃海太守。史官论曰：

　　袁绍志大智小，好谋无决，色厉胆薄，不能就朝堂诛卓，反长揖而去，得一郡守而喜，谬之甚也！

　　董卓权重，群臣见者皆栗然。九月朔，请帝升嘉德殿，大会文武，不到者斩。是日，群臣皆列于班次，卓掣剑在手曰：“少帝暗弱，全无威仪，不可以掌天下。今有郊天册文，可宜宣读。”李儒读册曰：

　　孝灵皇帝不究高宗眉寿之祚，早弃臣子。皇帝承绍，海内恻望，而帝天资轻佻，威仪不恪，在丧慢惰，哀如故焉；凶得既彰，淫秽发闻，损辱神器，忝污宗庙。皇太后教无母仪，统政荒乱。永乐太后暴崩，众论惑焉。三纲之道，天地之纪，而乃有厥，罪之大者。陈留王协，圣德伟茂，规矩邈然，丰下兑上，有尧图之表；居丧哀戚，言不以邪，岐嶷之性，成周之懿。休声美誉，天下所闻，宜承洪业，为万世统，可承宗庙。废皇帝为弘农王。皇太后还政。应天顺人，以慰生灵之望。

　　李儒读册已罢，卓叱左右：“扶少帝下殿，解其玺绶，面北长跪，称臣听命。”少帝号哭，百官惨惨然。卓呼太后去服候敕，太后哽咽，群臣含悲。阶下一大臣愤然高叫曰：“贼臣董卓敢为欺天之谋，而废贤明之主，不若与之同死！”挥手中象简直击。董卓大怒，喝武士簇下，乃是尚书丁管。丁管骂不绝口，卓命牵出斩之，至死神色不变。

　　卓请陈留王登殿，群臣皆呼万岁。礼毕，卓令扶何太后并弘农王于永安宫，随侍又有唐妃及宫女二人，月给食粮，诸臣下毋得辄入，违者灭三族。可怜少帝四月登基，至于九月被董卓废之。卓所立陈留王协，表字伯和，灵帝中子，即献帝也，九岁即位。董卓为相国，赞拜不名，入朝不趋，剑履上殿。封黄琬为太尉，杨彪为司徒，荀、爽为司空，韩馥为冀州牧，张邈为陈留太守，张资为南阳太守。时年庚午岁，改为初平元年。

　　何太后与少帝、唐妃困于永安宫中，日夜优叹，衣服饮食，尽皆缺少。帝泪下不曾干，偶见双燕飞入庭中，帝遂吟诗一首。诗曰：

　　嫩草绿凝烟，袅袅双飞燕。洛水一条青，陌上人呼羡。

　　远望碧云深，是吾旧宫殿。何人仗忠义，写我心中怨！

　　卓时常使宫女探听动静。是日获得此诗，来呈于卓。卓曰：”刘辨休矣！怨望故作此诗，杀之有名矣。”唤李儒带武士十人来杀少帝。帝与母何后正在楼上嗟叹，宫女报李儒至。帝大骇。儒执鸩酒与帝曰：“春日融合，董太师特上寿酒。”少帝泣曰：“何相逼如是也？”儒曰：“寿酒无疑。”太后曰：“既云寿酒，汝当先饮。”儒怒曰：“汝母子特不饮耶？”呼左右持短刀白练于前，曰：“寿酒不饮，可领此二般。”唐妃跪告儒曰：“妾身代帝饮酒，愿相公可怜母子性命。”儒叱曰：“量汝何等，可代王死？”儒举杯与何太后：“你可先饮？”后捶胸大骂何进无礼之贼，勾引董卓入京，致有今日之祸。儒催逼帝，帝曰：“容某与母作别。” 大恸而作歌曰：

　　天地易兮我何安？弃万乘兮退守藩。

　　为臣逼兮命不久，势将去兮空泪潸音山！

　　唐妃抱帝，亦作歌曰：

　　皇天将崩兮后土颓，身为帝姬兮命不随。

　　生死异路兮从此毕，奈何茕音穷速兮心中悲！

　　歌罢，相抱而哭。李儒喝曰：“太尉立等回报，汝等俄延，望谁救耶？”何太后大骂：“国贼董卓，逼我子母，皇天岂祐汝耶！”手指李儒：“汝等助纣作业之徒，必当族灭！” 李儒大怒，双手捽住太后，直撺下楼。少帝楸住李儒衣服，唐妃向前搅做一团。儒唤武士绞死唐妃；以鸩酒灌杀少帝。史官有诗曰：

　　太后飞身坠玉楼，唐妃素练系咽喉。

　　君王服毒皆身丧，汉室江山自此休。

　　儒还报卓，卓命拖出城外埋之。

　　自此每夜入宫，奸淫宫女，夜宿龙床，禁庭公主，尽皆淫之。常引一军出城外，前行到阳城，时当二月，村民社赛，男女皆集，引军围住，尽皆杀之，掠其妇女财物，收万千余件，都装在车上，悬头千余颗于车下，连轸还都，先报董太尉杀贼，大胜而回。各城门外焚烧其头，以妇女财物尽散与宿帐军士。

　　越骑校尉伍孚，字德瑜，见卓残暴太甚，群臣战栗，莫敢言者，惟有伍孚于朝服下披小铠，藏短刀，候董卓入朝。孚迎到阁下，掣出短刀，直刺卓。卓气力大，两手驱住；吕布便入，揪倒伍孚。卓问曰：“谁教汝反？”孚瞪目大叫：“汝非吾君，吾非汝臣，何反之有？汝乱国篡位，罪恶盈天，今是吾死之日，故来诛奸贼也！恨不车裂汝于市朝，以谢天下！” 董卓大怒，命吕布将出剖剐之。骂不绝口。后史官有诗曰：

　　汉末忠臣说伍孚，冲天豪气世间无。

　　朝堂杀贼名犹在，万古堪称大丈夫！

　　董卓自此出入，常带披甲武士，前后围绕。

