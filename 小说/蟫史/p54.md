<!-- { "loadSidebar": true } -->
    二师怒，以剑劈兽脑，其物遂失。身堕下泉无底穴，丹田不温，三昧火一缕将绝，欲自脱则力不胜，呼灵官力士听令。闻隔数重垣答曰：“弟子辈不能入，犹师之不能出也，奈何？”二师遽窘，有两介士以火炬迎，词曰：“冰海夜叉，奉寡君命，接二仙长。”遂从之入。历三阙乃至，主者鞠躬迓阶下，入殿中，二师稽首，答拜就坐，始恧然问曰：“吾两人忝列上真之班，罔知积气之府，君司何界？国斯泉也！”主者俨恪对曰：“昔东北地陷，置尾闾之幽宫，先君世居南离，官火正，以大风氏幼子，穴垣窃火药物，攻玉京子童孙，误碧城之曲阑，灾及向讹门，天帝震怒，戮二子，治火药失守之司，夺职徙冰海，赖先天孕火中，刚性勿坏，迨谪限既满，复官离宫，寡人其冲嗣也。以封不以窜，摄治冰海，又千有余岁矣。”二师仰视殿梁，高悬昊天上帝敕旨，爰稽拜诵之：

    北幽阱大荒，厥坐冰狱。是高品上宰，流宥之渊，前历职狱臣，均期满还秩。兹水官臣熙，以尔臣□，侍养青宫，协理幽政。冰天作劳，懋绩攸艰，锡帝师辞，朕罔时，尔其歪丕绍世德，寅宾逋贤，肆宏明命，授尔水虞，颁瑞凝北后，往钦哉。

    二师诵毕，复拜曰：“君位望殊高，德宜遍物，更乞何术，以脱幽囚？”主者未及答，一峨冠吏言曰：“客非奉帝谴者，来无定，去亦何常。此邦之人，非能解脱者也。”未几，木兰突入，谓二师曰：“幸也，□后之宫，可以税驾。二师虽金石之精，在冰海六时，销烁尽矣。就狱则可寄三日，逾时又必请命于帝廷也。”相与谢主者出，木兰曰：“连尾生畏木而不畏火，奈何以金石二火，引其端乎？”遂

    化老楂，三人共乘之。尾生方指挥梅之徒，横掠汉营，自以两火蛇，绕斛斯、贺兰二侯之身。贺兰以所佩剑斩蛇，不能断。噩青气斫斛斯之蛇亦然。二师化捕蛇者擒之，乃海船两棕绳耳。大喝曰：“阿连敢为暴于天朝大臣耶？尊师当不宥尔！”立咒诸兵械，一时化邓林。尾生曰：“狡狯者不足以□喝我也。”自刺其两胁，喷黄水如涌泉，如雨，洒林木皆为破斧缺，贼兵大进。木兰呼其所化楂制尾生，且咒曰：

    木虽枯，能克火。物至愚，岂敌我。我受东皇符，尔证下泉果，连兮连兮可不可。

    尾生大惊，弃梅遁去，自投冰狱焉。解鱼见贼将败下城阙，奔还大营呼：“汉将援我。”其身为符所隐。闻声而不见面。神策兵以为妖也，抽矢射之，贯臂而形见，皆骇告曰：“此中丞之解郎也！”余抚军闻号来视，鱼死尚不瞑。抚军泣曰：“鱼儿不死于贼而死于兵，天何报之酷耶？”命掘坎埋之。抚军呕血数升，左右扶归帐中卧。二侯以神策兵进剿，木宏纲曰：“贼危迫，必窜红毛。请以二百人驾五艇探之。”贺兰曰：“勇哉！奇功以让木老矣。”木将自去。贺兰率噩青气进岛城，擒斩殆尽。梅谓连珠儿曰：“汝仙父败矣，全城屠矣；我曷归耶？”珠儿问曰：“海邦孰与我者？”梅曰：“红毛先有书来，许为外应，投彼何如？”珠儿曰：“速易元帅服，为估客装，则可以济也。”梅从之，拉珠儿同渡，辞曰：“某庐江墨守之子，浪游从逆，为海内所不容。仙父既亡，岂宜复溷尘世，请以他生逐连氏矣。”乃赴海死。

    梅自杂商贾中，扬帆出海，风便三日，竟达红毛。谒国王，仍循岛民礼。国王曰：“本欲以师来会，汝严将军却之。今遁逃寄迹，非久计也。国有别澳，置战槛数十，水卒千人，元帅其驻彼，以为后图若何？”梅叩头谢曰：“是则更生之年，复旦之日矣。敢以死报。”国王命卫士送之去，其大臣谏曰：“欧阳东野二生之盟言，洞达天地，王何以背之？而纳叛人！”国王曰：“非背盟也，俟中原有一介至，缚而授之耳。”俄传木镇至，国王下殿迎入。木问曰：“王得毋以故镇之来，为已迟也。”国王曰：“早则无益，且亦不宜，此其时矣。请执之以献。”木曰：“执之固王之明，故镇坐殿中以待，意未可安也。”遂偕往，至别澳中。梅贼方踞坐巨舰，简舟师。木跃入□之出，以所束藤带反接之。梅叹曰：“吾不幸出雀罗，入鸿网矣。”木辞红毛国王，驾五艇还鸡笼城。斛斯闻已获渠魁，与贺兰迎至岛门，皆为木贺。木再拜曰：“天子受俘，元戎解甲，国之大事也。某何劳耶？”斛斯戚然曰：“大功已成，而余君垂尽，桑从事之占繇，针道人之切脉，郦天女之禳星扶气。皆谓末如之何？此时薤露将歌，罪囚无须执讯。献于王所，木老宜任斯役，如京师也。”

    于是木以练卒十二人自随，护槛车进发。二侯还视余君，疾甚革，张弓、求旃，率相向哭泣。余君张目小语曰：“顷入一舟，拥皋比一人南面坐，自称卯金王者，旁坐三人，则仆与斛斯侯。及泉门老节相也。共拈四题赋诗，王者得空仓云：

    曾是干斯庆，而公忽患贫。

    无谋贻鼠子，有诏贬蛇神。

    垣坏延今雨，梁空接古尘。

    风云护储日，庚癸诺何人。

    仆得废冢云：

    人多长暮感，坟少百年称。

    谁向松阴吊，纷从陇首登。

    老狸眠不得，故鬼哭何凭。

    太息桓司马，空传石椁能。

    侯得覆舟云：

    胆向千帆破，魂随五两飞。

    怪鸱号逝影，馁鬼出危机。

    但觉一壶贵，宁知三老非。

    百年从水葬，得食见鱼肥。

    节相得断杖云：

    疑君过刚折，老至倩谁扶。

    霹雳来飞动，蛟螭化有无。

    自维艰步屣，只许息团蒲。

    灵寿铭犹在，摧残失故吾。

    诸君审之，四题皆不祥。而仆赋冢，其遂亡乎？斛斯侯曰：“即我覆舟云云，亦甚惨戚，中丞君若有不讳，我固将继之。但节相断杖之词，又悲于我，其皆谶欤？然卯金王者，乃救我之刘老师也。拈题之意，引人于空，殆示之极耳。”弓与旃，皆点首涕泣。

    噩青气持泉门急递入呈，斛斯贺兰二侯展阅毕，大惊悼曰：“杖果断矣，国事将若之何？”余君呼使诵之曰：

    仆以枕上喘息，闻岛中捷音。三城已收，两孽就殄。是朝廷之用威，而将士之用命。于以刻凿大鼎，祭告百神。倬前光，丕继烈，岂虚誉哉！公等于时集勋，奕祀不朽，仆生与有荣，死亦可无憾矣。方军兴旁午，不戒于口味，食大鱼而甘之，属餍者三日，已乃梦神告曰：嗟尔奎武，误食龙脯，疮在心，斯人终古，觉而掌背一物，如黍渐大，裂为安榴，医者塞户，参药剂其中，刀针削其表，非惟无益，又加害焉。日下三四刻，殆不可息影人世，呜呼！仆死矣。公等勿悲。设仆不死，而大旗落日，戴罪如山。恐马革裹尸之贤，诃责无已时矣。佐垂死谢。

    诵毕，斛斯恸曰：“鳌柱倾，龟鉴坏，悠悠苍天，明明我祖，不遗一老相，而夺万夫防乎？”诸幕士皆哭。抚军气色忽黯，呼贺兰曰：“仆不赋独行，鬼道亦得御李君矣。忆与侯渡海，天女呼风，今日同渡不同归者，独仆一人耳，悲痛哉。”一恸血喷竭而逝，求旃、张弓，自为之殓，两侯以下俱衣缟。索暧孙、吉隐裔，以乡兵扫穴功册进。斛斯命弓缮奏，陈军中善后机宜，并抚军死王事状。其二日，忽木宏纲挈一首级自投，斛斯骇，问之。叩首答曰：“某以十二人解梅贼进发，昨夜渡海，猝遇交人南还之艇，贼以番语呼救，艇渐集，某令拨柁还岛，折帆不便，风倒曳船近贼艇。贼乘我舟，十二人力战死，梅贼破槛车出斗，某争斩之，悬头腰带下，乘三板船奔还赴营也。然木某今日死已太晚，余抚军尝生我者，悲其仙蜕，愿为之骖。”左手掣刀自刎，头颈尽断，军中无不下泪者。烛生与木兰入帐请曰：“岛事已蒇，乞还黔营，恐彼中棘手也。”二师亦言曰：“以数测之，黄苗未易平，甘君或将赴豫州，援石中丞于寿春耳。”有顷，甘总帅书至，斛斯展之：

    鼎策蔡小武，相持数月，贼虽不敢逞，我亦无以翦灭此也。滇粤调兵，奉命增二万，以之补苴死亡，可用者十不及六七。今岛事闻将凯旋，朝廷命鼎以帐中士驻豫东境，援寿春。而荡平黄苗，仍属之麾下。郭张许史之军，仍犄角受节制。鼎部署苗务，未敢不尽心，愿麾下无轻言剿，以老小武之锐师，无轻言抚，以成小武之狡志。其针砭二师，及天女郦仲离，仍留护黔营，以济妖乱。桑从事见还，希赐垂照，鼎临发飞达。

    赍书者为邬郁，烛生自辞二侯，与木兰二师作别，将偕邬郁走豫东境，谒甘君。邬郁曰：“总帅将赴寿州，与石中丞议兵略，从此由闽入浙，达江南寿州，道亦便也，何必走赣州，由楚之豫乎？”烛生然之。渡海抵泉门，入福州，其制置使新莅，为陇西公，知桑为甘君从事，遣□迎之入幕府。烛生拜见陇西公曰：“昔脱我于□罕回贼中者，甘总帅也，见从事如晤主人矣。”问：“女将龙木兰，及小军使矩儿，皆在豫营否？”烛生答以矩儿在豫，木兰留黔辅斛斯侯。陇西公设宴以待。将入席，朝廷颁诏书至，陇西公接读云：

    王师克岛，叛民之殃，而赤子之庆也。所俘五从贼，磔于市，形皆犬与豕。而二贼首，皆具人面目，亦悬十日后尘之。承平数十纪，妖孽滋生，凡人及犬豕，都非复寻常戾气，太史之占星月，于往年而知之。一人之身，饮食嗜好，足以流宇内灾害，况举错枉直，能召阴阳水火之变。久之罔不为盗贼兵戈，将士告功，枯骨盈壑，省躬不及，朕实悚之。兹以平岛勋，晋尔斛斯贵闽国公，贺兰观漳南郡公，赠尔李舜佐太傅，余述祖尚书，存没四臣，共模像置祠，香火岛上。噩青气授循州都督，即赴镇。针砭道者，并封号定岛真人。郦仲离晋封太乙真妃，仍参赞军略。一体模像建三真祠，桑授京兆府长史，张弓授汲郡丞，求旃授太仆丞。俱留幕聘，教谕索暧孙吉隐裔，各以五品衔判浙大郡。又甘鼎援寿春，尔臣贵臣观，协征黄苗，依鼎所立军政，朕将刮目以观厥成焉。夫兵兴五年，非宜黩武之日，顾狐兔肆害，终为城社忧，所当熏穴塞径，掩捕不遗其力者也。年月日兵部奉谕，飞羽颁告。

