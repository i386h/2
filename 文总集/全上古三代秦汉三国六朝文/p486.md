<!-- { "loadSidebar": true } -->
　　其二曰：「昔伊尹去夏入商，陈平委楚归汉，书功竹帛，遗名后世，世主不谓之背诞者，以为知天命也。臣昔为曹氏所见交接，外托君臣，内如骨肉，恩义绸缪，有合无离，遂受偏方之任，总河北之军。当此之时，志望高大，永与曹氏同死俱生，惟恐功之不建，事之不成耳。及曹氏之亡，后嗣继立，幼冲统政，谗言弥兴。同侪者以势相害，异趣者得间其言，而臣受性简略，素不下人，视彼数子，意实迫之，此亦臣之过也。遂为邪议所见构会，招致猜疑，诬臣欲叛。虽识真者保明其心，世乱谗胜，馀嫌犹在，常惧一旦横受无辜，忧心孔疚，如履冰炭。昔乐毅为燕昭王立功於齐，惠王即位，疑夺其任，遂去燕之赵，休烈不亏。彼岂欲二三其德，盖畏功名不建，而惧祸之将及也。昔遣魏郡周光以贾贩为名，托叛南诣，宣达密计。时以仓卒，未敢便有章表，使光口传而已。以为天下大归可见，天意所在，非吴复谁？此方之民，思为臣妾，延颈举踵，惟恐兵来之迟耳。若使圣恩少加信纳，当以河北承望王师，疑心赤实，天日是鉴。而光去经年，不闻咳唾，未审此意竟得达不？瞻望长叹，日月以几，鲁望高子，何足以喻！又臣今日见待稍薄，苍蝇之声，绵绵不绝，必受此祸，迟速事耳。臣私度陛下未垂明慰者，必以臣质穿仁义之道，不行若此之事，谓光所传，多虚少实，或谓此中有他消息，不知臣质构谗见疑，恐受大害也。且臣质若有罪之日，自当奔赴鼎镬，束身待罪，此盖人臣之宜也。今日无罪，横见谮毁，将有商鞅、白起之祸。寻惟事势，去亦宜也。死而弗义，不去何为！乐毅之出，吴起之走，君子伤其不遇，未有非之者也。愿陛下推古况今，不疑怪於臣质也。又念人臣获罪，当如伍员奉己自效，不当徼幸因事为利。然今与古，厥势不同，南北悠远，江湖隔绝，自不举事，何得济免！是以忘志士之节，而思立功之义也。且臣质又以曹氏之嗣，非天命所在，政弱刑乱，柄夺於臣，诸将专威於外，各自为政，莫或同心，士卒衰耗，帑藏空虚，纲纲毁废，上下并昏，想前后数得降叛，具闻此问。兼弱攻昧，宜应天时，此实陛下进取之秋，是以区区敢献其计。今若内兵淮、泗，据有下邳，荆、扬二州，闻声响应，臣从河北席卷而南，形势一连，根牙永固。闻西之兵系於所卫，青、徐二州不敢彻守，许、洛余兵众不满万，谁能来东与陛下争者？此诚千载一会之期，可不深思而熟计乎！及臣所在，既自多马，加诸羌胡常以三四月中美草时驱马来出，隐度今者可得三千余匹。陛下出军，当投此时，多将骑士来就马耳。此皆先定所一二知。凡两军不能相究虚实，今此间实羸，易可克定，陛下举动，应者必多。上定洪业，使普天一统，下令臣质建非常之功，此乃天也。若不见纳，此亦天也。愿陛下思之，不复多陈。」
　　其三曰：「昔许子远舍袁就曹，规画计较，应见纳受，遂破袁军，以定曹业。向使曹氏不信子远，怀疑犹豫，不决於心，则今天下袁氏有也。愿陛下思之。间闻界上将阎浮、赵楫欲归大化，唱和不速，以取破亡。今臣款款，远授其命，若复怀疑，不时举动，令臣孤绝，受此厚祸，即恐天下雄夫烈士欲立功者，不敢复托命陛下矣。愿陛下思之。皇天后土，实闻其言。（《吴志·胡综传》）
　　◇太子宾友目
　　英才卓越，超逾伦匹，则诸葛恪；精识时机，达幽究微，则顾谭；凝辨宏达，言能释结，则谢景；究学甄微，游夏同科，则范慎。（《吴志·孙登传》注引《江表传》）
　　◎是仪
　　仪字子羽，北海营陵人，本姓氏，以孔融嘲改。初为郡县吏，後依刘繇，避乱江东，繇败，徙会稽。权嗣位，征典机密，拜骑都尉，从袭荆州，拜忠义校尉，迁裨将军，封都亭侯，守侍中。黄武中迁偏将军，进封都乡侯，复拜侍中，迁尚书仆射，领鲁王傅，卒年八十一。
　　◇领鲁王传上疏
　　臣窃以鲁王天挺懿德，兼资文武，当今之宜，宜镇四方，为国藩辅，宣扬德美，广耀威灵，乃国家之良规，海内所瞻望。但臣言辞鄙野，不能究尽其意，愚以二宫宜有降杀，正上下之序，明教化之本。（《吴志·是仪传》）

卷六十八·吴六
◎虞翻
　　翻字仲翔，会稽馀姚人。太守王朗以为功曹。孙策平会稽，复为功曹，出为富春长，州举茂才、汉召为侍御史，司空曹公辟，皆不就。孙权以为骑都尉，徙丹阳泾县。後屡忤指，徙交州，十余年卒，年七十。有《周易注》九卷，《周易集林律历》一卷，《国语注》二十一卷，《论语注》十卷，《老子注》二卷，《太玄经注》十四卷，集三卷。（案：《隋志》以翻属后汉，今考翻卒在权称尊号之后，宜编入吴。）
　　◇上书吴主权
　　陛下膺明圣之德，体舜禹之孝，历运当期，顺天济物，奉承策命。臣独舞，罪弃两绝，拜贺无阶，仰瞻宸极，且喜且悲。臣伏自刻省，命轻鼠雀，性毫厘，罪恶莫大，不容于诛，昊天罔极，全宥九载，退当念戮，频受生活，复偷视息。臣年耳顺，思咎忧愤，形容枯悴，发白齿落，虽未能死，自悼终没，不见宫阙百官之富，不睹皇舆金轩之饰，仰观巍巍众民之谣，傍听钟鼓侃然之乐，永陨海隅，弃骸绝域，不胜悲慕，逸豫大庆，悦以忘罪。（《虞翻传》注引《翻别传》曰：「权即尊号，翻因上书。」云云。）
　　◇奏上《易》注
　　臣闻六经之始，莫大阴阳，是以伏羲仰天县象，而建八卦，观变动六爻为六十四，以通神明，以类万物。臣高祖父故零陵太守光，少治孟氏《易》，曾祖父故平舆令成，赞述其业，至臣祖父凤为之最密。臣先考故日南太守歆，受本於凤，最有旧书，世传其业，至臣五世。前人通讲，多玩章句，虽有秘说，於经疏阔。臣生遇世乱，长於军旅，习经於χ鼓之间，讲论於戎马之上，蒙先师之说，依经立注。又臣郡吏陈桃梦臣与道士相遇，放发被鹿裘，布《易》六爻，挠其三以饮臣，臣乞尽吞之。道士言《易》道在天，三爻足矣。岂臣受命，应当知经！所览诸家解不离流俗，义有不当实，辄悉改定，以就其正。孔子曰：「乾元用九而天下治。」圣人南面，盖取诸离，斯诚天子所宜协阴阳致麟凤之道矣。谨正书副上，惟不罪戾。（《吴志·虞翻传》注引《翻别传》）
　　经之大者，莫过於《易》。自汉初以来，海内英才，其读《易》者，解之率少。至孝灵之际，颖川荀号为知《易》，臣得其注，有愈俗儒，至所说西南得朋，东北丧朋，颠倒反逆，了不可知。孔子叹《易》曰：「知变化之道者，其知神之所为乎！」以美大衍四象之作，而上为章首，尤可怪笑。又南郡太守马融，名有俊才，其所解释，复不及。孔子曰：「可与共学，未可与适道。」岂不其然！若乃北海郑玄，南阳宋忠，虽各立注，忠小差玄而皆未得其门，难以示世。（《吴志·虞翻传》注、《御览》三百九十九并引《虞翻别传》）
　　◇奏郑玄解《尚书》违失事因
　　臣闻周公制礼以辨上下，孔子曰「有君臣然后有上下，有上下然后礼义有所错」，是故尊君卑臣，礼之大司也。伏见故征士北海郑玄所注《尚书》，以顾命康王执瑁，古「月」似「同」，从误作「同」，既不觉定，复训为「杯」，谓之酒杯；成王疾困凭几，洮为濯，以为瀚衣成事，「洮」字虚，更作「濯」，以从其非；又古大篆「□」字读当为「柳」，古「柳」、「□」同字，而以为昧；分北三苗，「北」古「别」字，又训北，言北犹别也。若此之类，诚可怪也。玉人职曰：「天子执瑁以朝诸侯，谓之酒杯；天子面，谓之瀚衣。」古篆「□」字，反以为昧，甚违不知盖阙之义。于此数事，误莫大焉。宜命学官定此三事。又马融训注亦以为同者大同天下，今经益「金」就作「铜」字，诂训言天子副玺，虽皆不得，犹愈於玄。然此不定，臣没之后，而奋乎百世，虽世有知者，怀谦莫或奏正，又玄所注五经，违义尤甚者百六十七事，不可不正。行乎学校，传乎将来，臣窃耻之。（《吴志·虞翻传》注引《翻别传》）
　　◇追与客书
　　仆闻虎魄不取腐芥，磁石不受曲针，过而不存，不亦宜乎。（《吴志·虞翻传》注引《吴书》）
　　◇与丁固同僚书
　　丁子贱塞渊好德，堂构克举，野无遗薪，斯之为懿，其美优矣。令德之后，惟此君嘉耳。（《吴志·虞翻传》注引《会稽典录》。山阴丁览，字孝连，为郡功曹，守始平长。览子固，字子贱，孙休时为左御史大夫，孙皓即位，迁司徒。）
　　◇与徐陵书
　　元大受上卿之遇，叔向在晋，未若于今。（《吴志·虞翻传》注引《会稽典》。太末徐陵，字元大，为零陵太守，时朝廷俟以列卿之位。）
　　◇与士仁书
　　明者防祸於未萌，智者图患於将来，知得知失，可与为人；知存知亡，足别吉凶。大军之行，斥候不及施，烽火不及举，此非天命，必有内应。将军不先见时，时至又不应之，独守萦带之城，而不降死战，则毁宗灭祀，为天下讥笑。吕虎威欲径到南郡，断绝陆道，生路一塞，案其地形，将军为在箕吞上耳，奔走不得免，降则失义，窃为将军不安，幸熟思焉！（《吴志·吕蒙传》注引《吴书》）
　　◇与所亲书
　　诸象敦仁，则天活物。比蒙清论，有以保分。恶积罪深，见忌殷重。虽有祁老之救，德无羊舌解释难冀也。（《吴志·诸葛瑾传》）
　　◇与某书
　　此中小儿，年四岁矣，似欲聪哲。虽虾不生鲤子，此子似人，欲为求妇，不知所向。君为访之，勿怪老痴誉此儿也。（《御览》四百九十，又七百三十九）
　　◇与弟书
　　长子容当为求妇，其父如此，谁肯嫁之者？造求小姓，足使生子。天其福人，不在旧族。扬雄之才，非出孔氏之门。芝草无根，醴泉无源。家圣受禅，父顽母嚣，虞家世法出痴子。（《御览》五百十一）
　　有数头男皆如奴仆。伯安虽痴，诸儿不及。观我所生，有儿无子。伯安三男，阿思似父，思其两弟，有似人也。去日南远，恐如甘蔗，近杪即薄。（《御览》九百七十四）
　　◎朱治
　　治字君理，彤阳故鄣人。灵帝时为县吏，察孝廉，州辟从事。孙坚以为司马，行都尉。献帝初行督军校尉，太傅马日辟为掾，迁吴郡都尉。建安中领吴郡太守。孙权统事，表为九真太守，行扶义将军。黄武初封毗陵侯，拜安国将军，徙封故鄣。
　　◇说孙贲
