<!-- { "loadSidebar": true } -->
　　臣闻：仲尼之称管仲曰：“夺伯氏骈邑三百，饭蔬食，没齿无怨言。”又读《蜀志》，其言诸葛孔明迁李平、殛廖立，及孔明既死，而此二人皆哭泣有至死者。臣每读书至此，未尝不嗟叹古人之不可及，而窃愍今世之不能也。夫为天下国家，惟刚者能守其法，而公者能以刚服天下。曾子曰：“士不可以不弘毅，任重而道远。”天下者，天子之天下也。赏罚之柄、予夺之事，其出于天子，本无敢言者。惟其不公，故有一人焉，受戮而去，虽其当罪，而亦勃然有不服之心。而上之人虽其甚公于此，而亦畏其不服，而不敢显然明斥其罪。故夫天下之不公，足以败天下之至刚，而天下之不刚，亦足以破天下之至公。二者相与并行，然后可以深服天下之众。臣尝窃悲唐季五代之乱，外有执兵强忿之臣，威盖天下，而以其力内胁天子。天子不敢辄忤其意。意有所不悦，则其上下不能自保。当此之时，人主务为安身之政，不敢以其刚心而守其公事，此其势不得不然耳。方今海内治安，外无诸侯之虞，而内无执政之患。然臣切观之于政令刑赏之际，常若有所畏而不敢自必者。此其故何也？夫朝廷之臣，无罪而留，有罪而黜，此为臣之常也。故其有罪，以为当黜，则官必削；以为不当黜，则无故而置之外地，犹为不可也。今有罪而推之于外，反从而增其爵秩，是将以为赏耶？为刑耶？是不可得而知也。盖曰：“姑以镇抚其耿耿之意。”彼其失为近臣而去也，虽赐之千金，而犹有所慊然于其心。且天下之罪人，而皆欲满其所怀，则为天子安可以有所刑戮哉？然而事之所不平者，又非特如此也。黜之者一人，则必有折而辨之者一人，以为黜者之有所不悦乎其辨之者也，而使与之皆黜。夫此二人，其罪果谁在乎？以其言而黜人，亦以其言而黜之，是为黜者报仇耳。是以天下虽无强臣之灾，而臣下窃揣天子之心，皆有所持而邀之，此其弊始于执之不刚，而成于守之不公矣。朝廷之事，臣安得知其有所不公者？然窃怪每有所除，吏民间莫不切切口语，以为此谁人之亲戚故旧而得之者；每有所措置，亦莫不以为此谁人之所欲而行之者。使上之人，凡果如此，则宜乎人之受罪而不服，而吾亦不敢以加于人也。《诗》云：“人亦有言，柔则茹之，刚则吐之。唯仲山甫，柔亦不茹，刚亦不吐。不侮鳏寡，不畏强御。”夫人惟能不侮鳏寡也，而后能不畏强御。臣故曰：惟无私者能以刚服天下，此其势然也。且夫古之为君者，有所大乐，而今世不知也。人君之乐，非乐夫有天下，而乐得与天下去恶而奖善以快吾志。今使天下有不义之臣，诛之不获，而又从而尊之。尊之不足以为悦，而又从而黜其所怨，以慰其盛怒。此二事者，夫岂为君之乐哉？盖事有所不可并从，而欲不可以皆得。今夫人之有所私爱而不公者，是亦人之所乐焉耳。然其为乐，有所害于为君之乐，是以不若弃彼而全此也。且事之利害，有知之而患不可为者，有患不之知而可行者。今欲洁然无私而行吾法之所至，有罪而黜而无所姑息，使天下皆知赏之为赏，罚之为罚。此非有所勤苦而难成者，而顾患不肯为夫管仲、孔明，惟其为之而已矣。

　　○第三道

　　臣闻天下有无穷之才，不叩则不鸣，不触则不发。是以古之圣人，迎其好善之端，而作其勉强之气，洗濯磨淬，日夜不息，凡此将以求尽天下之无穷也。夫天下譬如大器焉。有器不用，而置诸牖下，久则虫生其中。故善用器者，提携不去，时濯而溉之，使之日亲于人而获尽其力，以无速败。有小丈夫，徒知爱其器，而不知所以为爱也。知措诸地之安，而不知不释吾手之为不坏也。是以事不得成，而其器速朽。且夫天下之物，人则皆用其形，而不求其神也。神者何也？物之精华果锐之气也。精华果锐之气，其在物也，烨然而有光，确然而能坚。是气也，亡则物皆枵然无所用之。夫是气也，时叩而存之，则日长而不衰；置而不知求，则脱去而不居。是气也，物莫不有也，而人为甚。《孟子》有言曰：“人之日夜之所息，与平旦之气，昼日之所为，有以梏亡之矣。梏之反覆，则其夜气不足以存。”夫夜气者，所谓精华果锐之气也。天下乱，则君子有以自养而全之；而天下治，则天子养之以求其用。今朝廷之精明、战阵之勇力、狱讼之所以能尽其情、而钱谷之所以能治其要、处天下之纷纭而物莫能乱者，皆是气之所为也。盖古者英雄之君，惟能叩天下之才而存之，是以所求而必从，所欲而必得。汉武帝、唐太宗国富而兵强，所欲如意，而天下之才，用之不见其尽。当其季年，元臣宿将，死者太半，而新进之士，亦自足以办天下。由此观之，则天下固有无穷之才，而独患乎上之不叩不触，而使其神弛放而不张也。臣窃观当今之人，治文章，习议论，明会计，听狱讼，所以为治者，其类莫不备有，而天下之所少者，独将帅武力之臣。往者，天下既安，先世老将已死，而西寇作难。当此之时，天子茫然反顾，思得奇才良将以属之兵，而终莫可得。其后数年，边鄙日蹙，兵势日急，士大夫始渐习兵，而西夏臣服。以至于今又将十有余年，而曩之所谓西边之良将者亦已略尽矣。而天下之人，未知谁可任以为将，此甚可虑也。夫天下之事，莫难于用兵，而今世之所畏，莫甚于为将。责之以难事，强之以其所畏，而不作其气，是以将帅之士，若此不可得也。盖尝闻之，善用兵者，虽匹夫之贱，亦莫不养其气，而后求其用。方其未战也，使之投石超距以致其勇，故其后遇敌而不惧，见难而效死。何者？气盛故也。今天下有大弊二：以天下之治安，而薄天下之武臣；以天下之冗官，而废天下之武举。彼其见天下之方然，则摧沮退缩而无自喜之意。今之武臣，其子孙之家往往转而从进士矣。故臣欲复武举，重武臣，而天子时亦亲试之以骑射，以观其能否而为之赏罚，如唐贞观之故事，虽未足以尽天下之奇才，要以使之知上意之所悦，有以自重而争尽其力，则夫将帅之士，可以渐见矣。

　　○第四道

　　臣闻天下之患，无常处也。惟见天下之患而去之，就其所安而从之，则可久而无忧。有浅丈夫见其生于东也，而尽力于东，以忘其西；见其起于外也，而锐意于外，以忘其中。是以祸生于无常，而变起于不测，莫能救也。昔者西汉之祸，当文、景之世，天下莫不以为必起于诸侯之太强也。然至武帝之时，七国之余，日以渐衰，天下坦然，四顾以为无虞。而陵夷至于元、成之间，朝廷之强臣实制其命，而汉以不祀。世祖、显宗即平天下，以为世之所患，莫不在乎朝廷之强臣矣，而东汉之亡，其祸乃起于宦官。由此观之，则天下之患安在其防之哉？人之将死也，或病于太劳，或病于饮酒。天下之人见其死于此也，而曰必无劳力与饮酒，则是不亦拘而害事哉？彼其死也，必有以启之，是以劳力而能为灾，饮酒而能为病，而天下之人，岂必皆死于此！昔唐季五代之乱，其乱果何在也？海内之兵，各隶其将，大者数十万人，而小者不下数万，抚循鞠养，美衣丰食，同其甘苦而顺其好恶，甚者养以为子，而授之以其姓。故当是时，军旋之士，各知其将，而不识天子之惠，君有所令不从，而听其将。而将之所为，虽有大奸不义，而无所违拒。故其乱也，奸臣擅命，拥兵而不可制。而方其不为乱也，所攻而必降，所守而必固。良将劲兵遍于天下，其所摧败破灭，足以上快天子郁郁之心，而外抗敌国窃发之难。何者？兵安其将，而乐为用命也。然今世之人，遂以其乱为戒，而不收其功，举天下之兵数百万人，而不立素将，将兵者无腹心亲爱之兵，而士卒亦无所附著而欲为之效命者。故命将之日，士卒不知其何人，皆莫敢仰视其面。夫莫敢仰视，是祸之本也。此其为祸，非有胁从骈起之殃。缓则畏而怨之，而有急，则无不忍之意。此二者，用兵之深忌，而当今之人，盖亦已知之矣。然而不敢改者，畏唐季五代之祸也。而臣窃以为不然，天下之事，有此利也，则必有此害。天下之无全利，是圣人之所不能如之何也。而圣人之所能，要在不究其利。利未究而变其方，使其害未至而事已迁，故能享天下之利，而不受其害。昔唐季五代之法，岂不大利于世？惟其利已尽而不知变，是以其害随之而生。故我太祖、太宗以为，不可以长久而改易其政，以便一时之安。为将者去其兵权，而为兵者使不知将。凡此皆所以杜天下之私恩而破其私计，其意以为足以变五代豪将之风，而非以为后世之可长用也。故臣以为，当今之势，不变其法，无以求成功。且夫邀天下之大利，则必有所犯天下之危，欲享大利而顾其全安，则事不可成。而方今之弊，在乎不欲有所摇撼，而徒得天下之利，不欲有所劳苦，而遂致天下之安。今夫欲人之成功，必先捐兵以与人。欲先捐兵以与人，则先事于择将。择将而得将，苟诚知其忠，虽举天下以与之而无忧，而况数万之兵哉！昔唐之乱，其为变者，非其所命之将也，皆其盗贼之人，所不得已而以为将者。故夫将帅岂必尽疑其为奸，要以无畏其择之之劳，而遂以破天下之大利，盖天下之患，夫岂必在此也？

　　○第五道

