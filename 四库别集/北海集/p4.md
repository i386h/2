<!-- { "loadSidebar": true } -->
　　勅具官某彭门当淮楚要冲之防承兵火伤残之余井邑丘墟闾阎埃烬尔能收合离散保守城隍经画有方忠劳显著载嘉乃绩褒进厥官兼傧赞之荣名领抚绥之重寄益殚尔力以称朕恩可
　　责授平海军节度副使李税可与复旧官除户部尚书留建康府掌户部钱斛官物及分劈钱物应副本府镇江府太平州驻劄军兵制
　　勅地官掌邦赋之繁最称剧部常伯居从班之首实资辅臣稽考国朝之旧章防用庙堂之故弼庶图宿望以重厥官具官某器博而用周才高而识逺被道皇之眷遇已更践于六卿膺渊圣之简求亟延登于二府谋谟尽美功烈未终属兴祸于狄人或归尤于使指继从迁谪久乃辩明召自遐陬对于行殿惜才猷之尚壮念风绩之素闻其还省计之崇尽复文阶之峻昔萧何居国常足食于军中而刘晏笼财不收民于赋外维恃耆哲无愧古人方师徒留戍于江津念馈饷实资于心计勉济中兴之业岂防旧德之劳往体朕怀奚烦多训可朝请郎新除中书舎人季陵可除徽猷阁待制知临安府制
　　勅乃者长江失守敌骑南凌爰及钱塘亦陷蹂躏念戎马之退徒委空城而兵火之余尚多失业肆择循良之牧得予侍从之英具官某学贯圣言才周世务处米盐之宻明既析于秋毫当盘错之时刃亦防于余地顷从纶阁丐领真祠式资尔雅之文方复代言之任属吴江之谋帅辍禁掖以抡才佥曰汝宜勉为朕往仍还近职以示宠章载念浙江重罹戎冦烟尘甫熄益脩御敌之方井邑新残务致安民之应亟逥驿骑往慰吾人可徽猷阁直学士通议大夫知庆阳府王似可差知成都府制
　　勅自顷中州云扰外冦日滋眷惟井络之区独保劔门之险肆求良牧以惠逺人具官某赡智通方周才济物垂绅鸣玉久聨侍从之班分阃析符屡典藩宣之寄顷更方面实莅庆阳羌戎绥服其风声吏士畏安其教令念威边乗塞虽资方叔之壮猷而化俗使民更借文翁之善政其易梦刀之任勿辞叱驭之勤勉尔令图寛予忧顾可
　　端明殿学士朝奉大夫同签枢宻院事周望可除中大夫同知枢宻院事制
　　勅入则总枢机之任以制胜于庙堂出则宣军旅之威以折冲于戎敌膺此艰难之托属予魁垒之臣不有褒隆曷昭眷倚具官某直方而不挠庄重而有谋将命出疆数冒干戈之险奉辞伐罪克申鈇钺之诛忠信弗渝勲劳备着进举本兵之务俾防近辅之聨惟着意以方深顾循名而未称宜深位次以正官仪眷吴防之要津扼敌人之要路王师在戍姑授印于军中巨冦即平还运筹于幄内安危所系中外维均益既乃心无忘朕训可
　　朝散大夫充徽猷阁待制知镇江府充两浙西路安抚使叶焕降授朝散郎制
　　勅膺师帅之托莫尚于循良制方面之雄尤先于镇静苟辜委遇宜抵谴诃具官某夙有能名疑堪剧任为徙帅藩之寄俾增州牧之权弗能慎重以济功乃尔狂踈而生事请不待报辄募兵于他邦用非其人几召乱扵属邑顾京口要冲之地正江津备御之秋轻率若斯设施何赖聊举黜官之罸用惩失职之愆往讼前非尚图后効可
　　叶焕可落职提举亳州明道宫制
　　勅西清次对之聨是为近侍京口抚绥之任实控要津傥公议之靡容岂非才之宜处具官某术踈而果志浅而狂尝更践于剧烦或推称其风力遂膺选择往备藩宣进书殿之名越持从槖徙帅垣之节增重守符期镇理之可能肆要求而拂拒顾未闻于治状忽继览于弹章宿负隐愆既犯士夫之清议轻谋妄作徒传中外之笑端初无忧国之诚何望折冲之効盖获利则怀自营之计将脱身而为微罪之行原情信然明罚奚逭收还禁职黜领真祠姑从邦宪之常薄示守官之戒益思厥咎毋遂尔非可
　　神龙卫四厢都指挥使明州观察使熈河兰鄜路经略安抚使知熈州刘锡可除捧日天武四厢都指挥使制
　　勅朕注意将臣分忧边镇建旟就道已谐谋帅之求出綍疏恩申贲临戎之宠具官某性资英毅智蕴深沈风俗西山勇烈称万人之敌家声塞外威名折千里之冲自励材猷荐膺任使入备周庐之卫出图方面之勲践履既深勤劳滋久爰进军权之次式增阃寄之雄慨念疆陲比多凋敝抚循里俗实资守土之良绥附羌夷宜讲和戎之利务农积粟蕃马练兵共守卫于中原期削平于外冦副予所望时乃之休可
　　朝散郎上官悟除秘阁修撰制
　　勅具官某朕以冦氛弗靖国步犹艰乃眷京都未还警跸实赖居留之寄寛予忧顾之勤以尔学有家风才堪用世邦畿千里既倚重于皇华君门九重复兼劳于管钥载畴忠力岂吝宠光进陞论譔之华益近禁严之选尚期勉励嗣有褒迁可
　　朝请郎监察御史林之平可除右司员外制
　　勅具官某文昌万微所防而都司分纠六聨维时官曹最为要重非学足以知治体识足以达时变不在兹选以尔奋繇儒术列属宪台庀事逺行克中机防载嘉才谞宜有褒迁进畴尔能俾从宰士勉佐尔长以举厥官尚有宠章待尔成绩可
　　徽猷阁学士通奉大夫卢法原可除户部尚书制
　　勅朕躬乘艰运志靖中原永惟戎旅之繁虑孰先于军食乃眷版曹之重职实总于邦财敷求其人俾共厥事歴选列辟得吾旧臣具官某心计精明器资宏博才济剧烦而不露刃游盘错而有余典选天官士克称于平允守藩坤服人咸咏于中和久叹滞淹肆从収召其上三年之最还居八座之崇慨念烟尘逺弥防县帑廪虚而干戈未戢生灵困而征役不休足食足兵正方今之急务知取知予思在昔之良规顾如汝能无愧前比往钦朕命尚懋尔庸可
　　朝请郎吴安国可除考功员外郎制
　　勅具官某朕裁中都之员而台郎为重推择之慎顾岂异时比哉尔以经术甲贤科以材能使絶域进预握兰之选尝居考绩之司出部郡符未谐士论其还故秩以续前功勿辞朱墨之勤用稔搢绅之誉可
　　起复中散大夫试户部侍郎李迨可除显谟阁待制江淮荆浙发运使制
　　勅朕惟狄难犹炽方尝胆以思雠王师再行政张頥而待哺维时漕挽之寄必资强济之才式图近臣以庀厥事具官某吏能敏捷心计精明事朕军中盖有潜藩之助餽师海上肆升从槖之华既登贰于地官实委成于邦计属敌兵之将退顾粮道之尚艰众且思琦国方仰晏宜易西清之职往持大将之权维江湖淮浙之间困盗贼兵革之苦因功利而求宠固尔不为贪富强而劳民岂朕所欲其善经于调度以共济于艰难尚既乃心毋防斯训可
　　宣抚处置使司主管机宜文字张宗元可除工部贠外郎依旧张浚下主管机宜文字回日供职制
　　勅具官某朕以夷狄外逼冦贼内侵注意枢臣出宣威令庶几氛祲克就清夷尔辍自奉常往从军务资其婉画经畧畿西犷悍革心咸思効顺畴尔之绩宜在宠嘉擢位台郎仍参机幕待终乃事还践厥官益吐奇谋尚有褒秩可







　　钦定四库全书
　　北海集巻四　　　　　　宋　綦崇礼　撰制
　　中奉大夫直龙图阁知温州卢知原治状有闻可特除右文殿脩撰制
　　勅具官某昔汉宣中兴以为太守吏民之本数变易则下不安故二千石有治理效輙以玺书勉厉增秩赐爵用表章之人以竞劝汉世良吏于斯为盛朕甚慕之以尔剸剧有余临民不扰永嘉假守阅时即多蔼然治声达于予聴俾陞华于书殿式增重于守符朕方久郡将之权以图厥绩尔其先国家之急勿防乃私益观政事之修庸副吏民之望防俾前美独尊昔人可
　　枢宻直学士通议大夫知渭州席贡可除徽猷阁学士知遂宁府制
　　勅朕闵烦边均逸便藩眷于耆艾之臣宜厚宠光之数具官某通材济务宿望映时分阃析符屡易帅垣之寄垂绅鸣玉歴更法从之聨惟久赖于折冲乃尚淹于乗塞式加优礼少憩贤劳殿东蜀之名邦进西清之禁职羽仪近侍既仗于老成师帅逺民更资于恺悌往敷惠政庸称朕懐可
　　从政郎充环庆路经畧安抚都总管司主管机宜文字陆贲可改宣教郎再任制
　　勅具官某尔以阀阅如格应改京寮而铨曹之法当身诣选顾庆阳帅幕方借尔才特俾就迁仍留旧任勉佐尔长图称异恩可
　　中散大夫行大理少卿王依可除大理正卿制
　　勅具官某廷尉天下之平职当守正大理人命所系戒在深文茍非其人可与兹选以尔处心忠恕用法详明久更践于刑官屡决平于疑狱体钦恤哀矜之意得重轻寛急之中进列正卿是为因任昔释之居职时无寃民日知理囚议无死法予欲胜残而止杀尔其据正以持平往率乃僚期继前轨可
　　朝请郎赵子泰可除司封贠外郎制
　　勅具官某天官郎属最号名曹而主爵之司尤为清简非时望士不在选抡以尔好学有称律身无过允为宗支之秀久任州县之劳省荐鹗之屡闻俾握兰而就列往底宠命益励才猷可
　　朝散郎充徽猷阁待制提领水军沿江措置制使胡舜陟为前知庐州日因郡盗孙琦攻城守御有劳可特转一官授朝请郎制
　　勅朕注意良翰分忧大邦有社有民既获保安之効懋官懋赏可忘旌劝之规乃眷劳臣宜加褒典具官某性仁而勇气侠而儒直节忠言耸宪台之风采壮猷宏议伟从槖之论思顷图师帅之良尝倚藩宣之重念彼淮右鞠为盗区惠政洽于一方亲如父母威声闻于四境畏甚神明驱豺虎以遐奔奠金汤而自若载嘉徃绩申进文阶朕方畴其守土之功付以保江之责因能而任堪事何疑惟尔慨然有为及此时哉勿失继有殊宠伫观厥成可
　　朝奉郎直龙图阁刘棐可除礼部员外郎制
　　勅具官某春官职典礼文之事而郎曹兼掌牋奏号南宫舍人异时词臣多此途出推择之慎顾岂他官比哉以尔问学该通文词敏丽常防聨于宰属益明习于宪章顷从外迁稍稽召用宜举赐环之命俾归列宿之司维此小仪亦其已试属乱离之未定将典故之是咨勉行所知以俟褒擢可
　　朝散郎权都大同主管成都府等路茶马赵开可除直秘阁制
　　勅具官某自昔中秘之府豪英所羣寓直其间时谓髙选非显有勤绩不轻假人以尔干局敏强性资忠厚逺将使指克以才称其从芸阁之游式重皇华之寄益思竭尽嗣有宠褒可
　　朝请大夫提举淮东茶盐饶伯达可除直秘阁制
　　勅具官某自防秋以来日虞冦暴监司郡守之吏望风辄去不得保其官守者多矣尔将命淮左实司煮海之利经营乃事独如平时体国宣劳灼知忠荩升华芸阁用酬尔勤益图饶羡之方以佐军须之急可
　　朝奉郎权知唐州赵尚之可除直秘阁制
　　勅具官某昔在李唐中叶盗起而嗣虢王巨嗣曹王臯皆以宗室子守藩讨贼立功当世书名史册朕甚多之以尔出自天枝长于吏治歴典剧邑咸有能声假守泌阳初无难色谕降叛众之官与俱大臣以闻良用嘉叹陞华内阁式奬忠勤勉建功名追继昔人之美以副所期可
　　奉直大夫知防州王浚明可除直秘阁制
　　勅具官某乃者胡马南侵尘暗江淛而海陵居中能自保守士民安赖朕甚嘉之内阁华资儒林荣选肆以命汝用劝厥劳益图扞御之方嗣有宠褒之典可
　　张鼎可除度支贠外郎兼权户部仓部贠外郎留建康府制
　　勅具官某朕躬巡江次留戍要津维时军食调度之繁宜资心计精明之士以尔践更中外绰着材猷擢置郎闱俾司计务非众不可以守险非财不可以聚人欲师徒之有功在供饷之无乏勉佐尔长往寛朕忧尚有宠章待尔成绩可
　　朝请大夫尚书都官贠外郎韩右可除金部员外郎留建康府制
