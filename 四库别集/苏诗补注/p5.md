<!-- { "loadSidebar": true } -->
　　江上有微径深榛烟雨埋﨑岖欲取别不见又重来下马未及语固巳慰长懐江湖渉浩渺安得与之偕南井【曹学佺名胜志泸州江安县在州西南一百二十里有县市有井市宋置南井监在县东北水经注巫溪水径北井县西东转厯其县北井南有盐井井在县北故县名北井葢蜀盐皆井出北井置县南井置监率因产盐得名也】任遵圣【东都事畧任孜字遵圣眉山人以学问气节雄乡里名声与苏洵相上下仕至光禄寺丞○按遵圣曽为平原令故称为长官先生诗有平原老令更可悲之句见本集】
　　附子由作【栾城集原题云泊南井口期任遵圣】
　　期君荒江濆未至望已极朔风吹乌裘隠隠沙上立愧余后期至先到犯寒色既泊问所如归去巳无及系舟重相邀雨冷途路湿
　　过安乐山闻山上木叶有文如道士篆符云此山乃张道陵所寓二首【第二首一本作重过安乐山】
　　天师化去知何在玉印相传世共珍故国子孙今尚死满山秋叶岂能神
　　真人巳不死外慕堕空虚犹余好名意满树写天书安乐山【元和郡县志泸州合江县旧名安乐县安乐山在县东八十里县取名焉】木叶丈如篆符【入蜀记黄牛庙后丛木似冬青而非莫能名者落叶有异文似符篆叶叶不同】慎按汉书建安二十年曹操破张鲁定汉中鲁祖父陵顺帝时客于蜀学道鹤鸣山中三国魏志张陵客蜀学道鹄鸣山造作符书以惑百姓葛洪神仙传张道陵沛国人学长生之术入蜀住鹄鸣山太平寰宇记鹤鸣山在蜀州晋原县西北七十九里张道陵登仙之所鹤与鹄古人通用按以上诸书皆谓道陵寓鹤鸣山不云在安乐山也王象之碑目安乐山有唐髙宗时刘真人藏经碑黄山谷云刘真人名珍字善庆安乐山乃真人飞升之所邓绾吏隐阁记亦谓安乐山世传隋开皇中刘珍先生登真之地曹学佺名胜志山有天符叶树一夕大风雨防去后得于容子山叶如荔枝而长上有文如虫篆或以为刘真人仙迹据此数说则安乐山仙迹乃刘善庆非天师也先生舟行过山下一时所闻出长年三老之口恐未必得其真故为考证如此
　　渝州寄王道矩
　　曾闻五月到渝州水泊长亭砌下流唯有梦魂长缭绕共论唐史更绸缪舟经故国嵗时改霜落寒江波浪收归梦不成冬夜永厌闻船上报更筹
　　渝州【十道志渝州南平郡古巴国也元和郡县志剑南道东川节度所辖东至鱼复西连僰道北接汉中南极牂牁是其界也刘璋分巴郡自垫江以下为永宁郡先主又以固陵为巴东郡于是巴郡分而为三梁武陵王于巴郡置楚州开皇九年改为渝州因渝水为名东北至涪州水路三百四十里太平寰宇记属山南西道崇宁中改恭州范石湖呉船録所谓恭州即渝州也后以光宗潜邸始陞府名重庆】王道矩【一本矩作祖爵里失考】
　　入峡
　　自昔懐幽【一作清】赏今兹得纵探长江连楚蜀万派泻东南合水来如电黔波绿似蓝余流细不数逺势竞相参入峡初无路连山忽似龛萦纡收浩渺蹙缩作渊潭风过如呼吸云生似吐含坠崖鸣窣窣垂蔓绿毵毵冷翠多崖竹孤生有石楠飞泉飘乱雪怪石走惊骖絶涧知深浅樵童忽两三人烟偶逄郭沙岸可乘篮野戌荒州县邦君古子男放衙鸣晚鼔留客荐霜柑闻道黄精草丛生绿玉篸尽应充食饮不见有彭聃气冬犹暖星河夜半涵遗民悲昶衍【公自注孟昶从此入觐王衍亦蜀王】旧俗接鱼蚕板屋漫无瓦岩居窄似庵伐薪常冐险得米不盈甔叹息生何陋劬劳不自惭叶舟轻逺泝大浪固尝谙矍铄空相视呕哑莫与谈蛮荒安可住幽防信难妉独爱孤栖鹘高超百尺岚横飞应自得逺飏似无贪振翮游霄汉无心顾雀防尘劳世方病局促我何堪尽解林泉好多为富贵酣试看飞鸟乐高遁此心甘
　　入峡【呉船録发泥碚村六十里至恭州自此入峡大抵西川至东川风土已不同至峡益陋矣】合水【经水江水又东北至巴郡江川县涪水汉水合水宕渠水合南流注之】黔波【呉船録黔水自黔江来合大江江涛黄浊黔江乃清冷如玻璃其下悉是石底自成都至此始见清江】州县【本集与荆州王兵部书云自蜀至楚过郡十一县二十有六】鱼蚕【欧阳忞舆地广记三代以前蜀君曰蚕丛曰伯雍曰鱼鳬曰杜宇曰开明相继王之】
　　附子由作【按栾城集入峡诗在巫山庙之前葢误以瞿塘为入峡也令依呉船録编附渝州诗后】
　　舟行瞿塘口两耳风鸣号渺然长江水千里投一瓢峡门石为戸郁怒水力骄扁舟落中流浩如一叶飘呼吸信奔浪不复由长篙捩柂破濆旋畏与乱石遭两山蹙相值望之不容刀渐近乃可入白盐最雄高草木皆倒生哀呌悲猿猱白云缭长袖零落如飞毛缅懐洚水年惨蹙病有尧禹益决岷水屡与山鬼鏖摧冈转大石破地防洪涛巉巉当道山斩截肩尾销峭壁下无趾连峰断修腰破处不生草上不挂鸟巢水怪不尽戮下有龙与鳌辽哉千万年禹死遗迹牢岂必见河洛开峡斯已劳江上看山
　　船上看山如走马倐忽过去数百羣前山槎牙忽变态后岭杂遝如惊奔仰看微径斜缭绕上有行人高缥缈舟中举手欲与言孤帆南去如飞鸟
　　数百羣【马思赞云起句用少陵隔河见胡骑倐忽数百羣二语杜是正面此是譬喻所谓夺胎换骨法也】
　　附子由作
　　朝看江上枯崖山憔悴荒榛赤如赭暮行百里一回头落日孤云霭新画前山更逺色更深谁知可爱信如今惟有巫山最秾秀依然不负逺来心黔中【一本作涪州】得山胡【公自注善鸣出黔中】
　　终日鎻筠笼回头惜翠茸谁知声防防亦自意重重夜宿烟生浦朝鸣【一作吟】日上峰故巢何足恋鹰隼岂能容黔中【元和郡县志巴之南鄙秦黔中地蜀先主以为涪陵郡武徳元年立涪州在蜀江之南涪江之西元方舆胜览涪州自思州之上费溪发源经五十八节名滩方至黔州溉凡五百余里与蜀江防于涪州之东九域志涪州属防州路东至忠州三百五十里○按涪州古巴国汉涪陵】
　　附子由次韵
　　山胡拥苍毳两耳白茸茸野树啼终日黔山深防重啄溪探细石噪虎上孤峰被执应多恨筠笼仅不容
　　留题仙都观
　　山前江水流浩浩山上苍苍松柏老舟中行客去纷纷古今换易如秋草空山楼观何峥嵘真人王逺隂长生飞符御气朝百灵悟道不复诵黄庭龙车虎驾来下迎去如旋风抟紫清真人厌世不回顾世间生死如朝暮学仙度世岂无人飡霞絶粒长辛苦【一作苦辛】安得独从逍遥君冷然乘风驾浮云超世无有我独行【一作存】
　　仙都观【水经注平都有天师治道书号为平都福地太平寰宇记平都山汉隂长生白日升天于此二十四化之一也道藏有平都山仙都观记二巻注云山在忠州隂长生成仙处舆地纪胜仙都观在鄷都县平都山唐建宋改景徳观又名白鹤观叚文昌脩平都观记云平都最高顶即汉时王逺隂长生二真人蝉蜕之所舆地碑目仙都观有二仙公碑李防撰二仙铭薛湜撰俱景龙二年立号白玉碑百川学海治平末东坡泊舟仙都观下道士持隂长生石刻金丹诀就质真坡曰不知也然士大夫过此必以请乆之自有知者○按治平末先生方在凤翔任焉得泊舟观下或误以嘉祐为治平尔】仙都山鹿
　　日月何促促尘世苦局束仙子去无踪故山遗白鹿仙人巳去鹿无家孤楼怅望层城霞至今闻有游洞客夜来江市呌平沙长松千树风萧瑟仙宫去人无咫尺夜鸣白鹿安在哉满山秋草无行迹
　　白鹿【老苏公诗序云至鄷都县将游仙都观见知县李长官云固知君之将至也此山有鹿甚老而猛兽猎人终莫能害将有客来游鹿輙夜鸣故尝以此之而未尝失余闻而异之乃为作诗○按嘉祐集不载此序亦无诗霏雪録所载与此畧同方舆胜览景徳观前鹿麂时出没林间与人狎自平都西去一里树林丛宻者白鹿山也景徳观即仙都观注见上首】
　　江上值雪效欧阳体限不以盐玉鹤鹭絮蝶飞舞之类为比仍不使皓白洁素等字【欧阳公原作载聚星堂雪诗后】
　　缩颈夜眠如冻龟雪来惟有客先知江邉晓起浩无际树杪风多寒更吹青山有似少年子一夕变尽沧浪髭方知阳气在流水沙上盈尺江无澌随风颠倒纷不择下满坑谷高陵危江空野濶落不见入戸但觉轻丝丝沾裳细看若【一作巧】刻镂岂有一一天工为霍然一挥徧九野吁此权柄谁执持世间苦乐知有防今我幸免沾肤肌山夫只见压樵担岂知带酒飘歌儿天王临轩喜有麦宰相献夀嘉及时冻吟书生笔欲折夜织贫女寒无帏高人着屐踏冷冽飘拂巾防真仙姿野僧斫路出门去寒液满鼻清淋漓洒袍入袖湿靴底亦有执板趋堦墀舟中行客何所爱愿得猎骑当风披草中咻咻有寒兎孤隼下击千夫驰氷煮鹿最可乐我虽不饮强倒巵楚人自古好弋猎谁能往者我欲随纷纭旋转从满面马上操笔为赋之
　　【朱翌倚觉寮杂记东坡雪诗青山有似少年子二句葢用皮日休云世无用贤人青山生白髭意也】寒液满鼻【束晢饼赋冬猛寒清晨之防涕冻鼻中霜凝口外】
　　慎按子由次韵病中大雪诗追述江上值雪事则子由当亦有作今栾城集失载
　　严顔碑【公自注在忠州顔即巴郡太守事见蜀志张飞传】
　　先主反刘璋兵意颇不义孔明古豪杰何乃为此事刘璋固庸主谁为死不二严子独何贤谈笑傲碪几国亡君巳执嗟子死谁为何人刻山石使我空涕泪吁嗟断头将千古为病悸
　　忠州【元和郡县志后汉巴东郡唐贞观八年改忠州】
　　附子由作
　　古碑残缺不可读逺人爱惜未忍磨相传昔者严太守刻石千载字巳讹严顔平生吾不记独忆城破节最高被擒不辱古亦有吾爱善折张飞豪军中生死何足怪乘胜使气可若何斫头徐死子无怒我岂畏死如儿曹匹夫受戮或不避所重壮气吞黄河临危闲暇有如此览碑慷慨思横戈屈原塔【公自注在忠州原不当有碑塔于此意者后人追思故为作之】
　　楚人悲屈原千载意未歇精魂飘何处父老空哽咽至今沧【一作苍】江上投饭救饥渇遗风成竞渡猿呌楚山裂屈原古壮士就死意甚烈世俗安得知眷眷不忍决南賔【旧本本作賨讹】旧属楚山上有遗塔应是奉佛人恐子就沦灭此事虽无凴此意固巳切古人谁不死何必较考折名声实无穷富贵亦暂热大夫知此理所以持死节南賔【太平寰宇记山南东道忠州南賔郡理临江县梁大同六年立临江郡后魏改临州唐武徳二年分武宁置南賔县属临州天寳元年改南賔郡忠州即南賔也刻本俱讹作南賨賨者巴蜀贡赋之名非地名也】屈原碑【舆地碑目临江郡有屈原碑九域志亦引之】
　　附子由作【栾城集原注在忠州】
　　屈原遗宅秭归山南賔古者巴子国山中遗塔知防年过者迟疑不能识浮图高絶谁所为原死岂复待汝力临江慷慨心自明南访重华颂孤直世人不知徒悲伤强为筑土高岌岌
　　望夫台【公自注在忠州南数十里】
　　山头孤石远亭亭江转船回石似屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影高伶俜
　　望夫台【名胜志南山即翠屏山在忠州城对岸山中有朝真岩望夫台】
　　附子由作
　　江上孤峯石为骨望夫不来空独立去时江水拍山流去后江移水成碛江移岸改安可知独与高山化为石山高身在心不移慰尔行人逺行役竹枝歌【并序】
