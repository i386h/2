<!-- { "loadSidebar": true } -->
　　宋硕儒竹洲先生吴文肃公家休寜商山其子孙率能守故业而藏其遗编至于今弗坠若雷亨君则亦一人焉君间以耕读自名其壻曰荪田程陆来请一言记其事予谢再三曰耕读之说古矣乡先逹若秋崖师山二公所以为吾人发其义者尽矣余复何言哉陆请之不置则告之曰夫凡世之以耕而读者为士之常乎则因有偃然以孰为夫子讥之者矣有毅然以不如老农拒之者矣夫若是则将恶乎从而后为得哉是或一道也荷莜丈人有激之词而夫子所以荅樊迟者陋其志也岂谓稼之真不可学哉岂谓后稷阿衡之不足法哉所处之地其所值之时有宜不宜尔君以诗礼之胄而生治世获与击壤载芟之人诵先王之诗书礼乐有生于畎亩以耕读自名宜哉陆又进曰君少涉江湖今老矣伉俪无恙子孙有成且年皆六十矣仆将以是寿之何如曰可也耕读之乐又何间乎若郄缺之相敬龎公之遗安率见録于古之人为美谈则吴君夫妇聮徳偕老而以是寿之不亦善乎或以为郄与龎公皆贫而耕读者君富人也不得拟之然予闻君虽富而尚义秉礼思自好以副文献之后君子人也夫若是安知其追而与之同耶然则君之寘意于耕读者固将兢兢然杜其侈靡之习警其非僻之念不特勤其身又将以示法子孙尔岂必服袯襫如东皋之农而后谓之耕乎事铅椠如兎园之士而后谓之读哉陆起拜曰是诚得吴君之所以自名者且如先逹之说未始不有发也请识于堂使后来者有考焉

　　李源书院记

　　李源书院在祁门邑东五十里今徽郡儒学生李汛彦夫之所剏置也李氏世居李源因姓其地源之人多业儒至彦夫尤力学有声场屋其志盖不止此也乃于所居之西百举歩辟地为楼十二楹购古今圗籍其上东西两庑各八楹廰事十二楹花卉之属咸以位置前凿小渠引活水其间种竹数百竿又前为碧照亭亭下随地凿两半月池蒲栁交翠墙外引水环之为桥以通徃来者涧上曰镜山万木森然下照水中蔚有殊意亭因以名亭右有圃圃中为莲池结草亭以供吟眺此书院之大凡也彦夫以其父景瞻君尝给田二十畆资其学不敢私作仓二储粟以膳其族子弟之可教者同志徃还亦取给焉彦夫以尝学于予也来请记其事予观天地间无适非道亦无适非学学者徒溺于常骇于所不可及其去道逺矣水哉之叹鸢鱼之察庭草川花之乐夫岂逺于事而有所谓道哉诵说之与弦歌藏修之与游息一也动静交养显微不二知道体之流行者无一不备于已而大伦大法初不外是岂非善学者哉事占毕假聃竺而曰我学在是斯胡子之所谓非杂即陋者也或曰无适非学固也然必有所从入敬者入道之枢也今骤语夫道之大者而遗敬岂初学事耶此大不然敬者主一之谓非终日危坐之恭而力不得自安者也当弦歌而弦歌当息游而息游取足以制吾情养吾气缜宻而不拘优柔而不踈夫然后见诸诵说藏修者可以精义焉可以育徳焉积之恒而居之深理既穷而词亦逹其于道也几矣此善于持敬者也彼以冥晦入息为非敬者非也敬何适而可离哉彦夫之书院美矣所以广其考君尚学之心而为其族人子弟计逺矣予恐来者疑其多临观之乐而歉于専心壹志之功故语之以此他日以所学起而取大科跻显仕未足侈也知道在天地间无一不切已而不敢溺于常骇于所不可及俾其学足以淑身而用世使人称曰是真紫阳夫子之乡人其始无负于斯院也夫其亦无忘于斯言也夫

　　重修仁王院记

　　我髙庙混一初尝命官考正祀典而释老二氏之宫获存者视前代不啻十之一二若徽之休寜计其额几以百数而获存者四焉其严如此然又私以谓当时亦姑欲损之云尔废者何咎存者何功比勘休寜故志而后知令甲之非出于适然者也休寜所存者四焉其一为仁王院在县北二十五里其乡安乐其山万松盖自唐咸通六年释惟谅者始干符中释道渊号正觉子悟国师始请于朝得赐额曰护国仁王之院宋寳佑三年释绍坚撤其弊而新之胜国元统中释静恵上智广铣者以抚衢及徽郡僧官前后住兹山值岁旱祷而雨至正中连旱邑人汪教谕一麟两奉檄祷立雨迹此观之则当时所以存而不废者庸非出于斯乎自洪武以来院日就圯天顺中释徳善再起新之屋宇増崇像设又严亦多出于乡人好善乐施者之助然未有纪之者今嗣释明道恐久而迹湮乃诣南山勾予记夫佛学之得失与祀法之应否在先正已详不必论予独见天下释子之宫多据名山故佛乘其灵多显迹为其徒而食其所出者多材士否则亦苟然而已盖山灵有等差而佛与其徒随之为髙下殆亦出于理之所有者非欤若仁王之佛恒主兹山出云雨以泽吾民于艰食之秋功载郡乘其存而不废固宜若惟谅绍坚与徳善者居其地食其所出其材率皆足以有为吾人或难之者其仆而屡兴也亦宜或者闻予言以为佛一也而丝棼之山川着于祀法而参之以佛无乃舛于礼乎是殆不然佛犹龙焉龙固有能变化兴雷雨以泽物者亦有豢于人而为其所醢者仁王之佛殆所谓龙之泽物者欤佛犹尸焉古者夏郊以董伯为尸周公祀岱岳以召公为尸尸固无常也仁王之佛殆可以为山之尸者欤或者以予言为然曰子之说不独可以幸一邑之为佛者因书以畀明道俾刻之庶后来之人嗣其业享其成知兹院出于髙庙所不废而着之令甲者其意主于济岁拯民而已凡乡人预有劳费于兹役者悉附名石阴

　　静轩记

　　婺源汪君坤字文厚以静名其藏修之轩盖顾名思义而求副其父师之教也不鄙予授简俾发其意将掲之以自警焉予闻圣人于易之干明圣人之学于坤示贤人之学其义广且大矣然坤之道可一言而尽曰静焉尔履霜而不忽含章而不露括囊而不言内直而外自方美中而文自见戒其亢争而利在永贞大抵多静之义宜文厚之有取乎此而奉以周旋也欤虽然坤至柔而动也刚至静而徳方疑静不足以尽坤之义而学之偏胜也奈何是大不然动静不可相无而静者动之基也静有所养而不昧然后见于动也有所恃而不舛乌有置其心于纠纷胶轕之中而可以酬酢事变者哉故周子曰主静程子以性静为善学学者乌可不首事于静耶静之何如必从事于中庸之戒谨恐惧大学之诚意慎独体之以柔而济之以刚方至于徳成而业修则所谓贤人之学而其积之也厚矣由是其行可以不疑其出可以有终其处可以无咎其含弘可以成物其余庆可以裕其后之人谓其非静乎得之而克有是哉文厚勉之汪世居婺源浯溪本越公之后至文厚之髙大父春坊司直贞一先生为国初名臣盖有志于圣贤之学者文厚之父赠监察御史宗煴府君生四子其长子成都太守文灿公复以忠言直道有声于时盖文厚于父兄间得相师友靖重简黙思淑其身以世其家如此予子埙实太守之倩故于文厚亲且稔而记不以辞

　　休寜县荪溪程氏忠壮会记

　　我先世祖陈将军忠壮公以御菑捍难保境全民之功在令甲则有祠在子孙则有会会之在休寜若荪溪程氏其一焉会之约岁轮一人为之首以孟春望前二日忠壮始生之辰合族人为位于家行奠献礼礼毕序长幼饮福而散盖自其族之讳浩逺者始浩逺之子参亨又将申定规立常贮为逺圗而具其事以记请夫祀之有会莫知其所从起然易萃之象曰王假有庙用大牲吉彖曰萃聚也会因放于萃之义而为之者欤礼立春祭先祖儒先曰立春之祭以祫祫合也会固有近于礼之所谓祫者欤祫之名通于诸侯及大夫而先祖之祭又伊川夫子以义起则忠壮之会行于孟春固起于义而非所谓僣者欤然则聚一族之精神以假祖考摄众志岂徒豆笾之洁丰饮食之充溢而已哉是必有大焉者矣覩先祏之巍巍后胤之蛰蛰与其勲猷徳业文章节义之表表见于谱而有光于忠壮者何如哉诵其言踵其迹俾出者为闻人处者为良士与诸族相高庶斯会之无忝也不然会之名虽佳而其实则藐焉未之有闻亦何取乎会哉谱忠壮十四世孙澐唐御史中丞歙州都知兵马使中丞三世孙迪宋休寜簿云二子长大公讳硕次察公讳照同居邑之山斗硕生行仁行仁生诸四再居荪溪而浩逺去诸四则十六世矣成化中予作统宗谱会者四十四房山斗子孙自祖其所自出而荪溪以事不克会故泰亨奉其所藏至正谱请订于予予订之良是因续其派以合于山斗畀谱一编而又记其忠壮之会如此呜呼世之人方寳田籍重逋劵或致礼于非族之祀徼福于老子释氏之宫醵金鸠廪日遑遑而不为恠也其有能究心力于世谱先祀若荪溪程氏者亦何可多得哉因并书之以告后来者其受谱之详别见予所识云

　　筠谷幽居记

　　朱君彦荣所居休寜城北松萝门下折南以西草径盘回树林阴翳而竹尤盛盖虽迩阛阓而不闻喧当藴隆而不知暑因题其屋之楣曰筠谷幽居予时访君辄坐语终日曰此非逸人隠士之所乐以终老者耶君一日过山中请记予谢不能不可曰予之先世曰篁墩子之所常居曰南山竹院又近得竹林清溪上善居竹者宜莫如子矣请必无辞则告之曰竹之为物所以排风云傲雪霜比节君子为昔贤之所爱而咏叹者不容赞矣赞之徒见其赘尔亦何足以轩轾君竹哉君之先出宋侍郎子渊之后尝获观其所受诰牒及赐塟处规制岿然更代犹存盖徽国文公实同所出而侍郎显髙宗朝与韦斋相后先今所居犹宋第也阀阅相承不替益隆过之者尤相指曰此侍郎家也顾君不以此相矜诩欿然若不及享园林之胜而名之筠处城郭之中而号之谷生轩冕故家有轮奂之美而于所居命之幽其髙情逺识萧然有逸人隠士之风而不与驰骛者竞是诚宜记哉昔文公所居有云谷谷之中有竹坞皆杖履所经为藏修息游之地其见于记于诗者可征也然则所谓谷与筠者君家固有之有之而不副其实焉可乎视筠之节以励已视谷之虚以受人视居之幽以习静而逺俗若是者以勖君何如君起谢曰可矣予从子垲委禽朱氏故予得与君游嘉其志而记之又从而歌之歌曰有緑者筠荫斯谷兮彼居之人媚幽独兮又歌曰有深者谷蔽之筠兮孰与之居彼幽人兮君闻之喜而击节和之三终遂命侍史书寘之壁

　　壶天秋月记

