<!-- { "loadSidebar": true } -->
　　　　　　《文体明辨序说》「表」类：「按字书：『表者，标也，明也，标着事绪使之明白以告乎上也。』古者献言于君，皆称上书。汉定礼仪，乃有四品，其三曰表，然但用以陈请而矣。后世因之，其用寖广。于是有论谏，有请劝（劝进），有陈乞（待罪同），有进（进书，如唐萧颖士《为陈正卿进续尚书》、宋窦仪《进刑统》之类是也）、献（献物），有推荐，有庆贺，有慰安，有辞（辞官）、解（解官，如晋殷仲文《解尚书表》是也），有陈谢（谢官、谢上、谢赐），有颂理，有弹劾（汉诸葛亮有《废李平表》），所施既殊，故其词亦异。」

〔六〕　「执异」，表示不同意见。

〔七〕　范注：「《说文》：『章，乐竟为一章，从音，从十。会意。』假借为彰。『彰，彰也。』《广雅释诂四》：『彰，明也。』经传多以章为之。」《注订》：「《礼记乐记》：『文章，章之也。』注：『尧乐名也，言尧德章明也。』此假借义。」

〔八〕　《训故》：「《诗》：倬彼云汉，为章于天。」按此见《大雅棫朴》。郑笺：「云汉之在天，其为文章，譬犹天子为法度于天下。」朱注：「章，文章也。」

〔九〕　黄注：「《（周礼）考工记》：画缋之事，赤与白谓之章。」

〔一○〕范注：「《说文》：『表，上衣也，从衣从毛，会意。古者衣裘以毛为表。』假借为标。《管子君臣》篇上：『犹揭表而令之止也。』注：『表，谓以木为标，有所告示也。』《荀子儒行》篇：『效有防表。』注：『表，标也。』《史记留侯世家》：『表商容之闾。』《索隐》引崔浩曰：『表者，标榜其门里。』《释名释书契》：『下言于上曰表，思之于内，表施于外也。』」《文选》卷三十七《表上》李善注：「表者，明也，标也。如物之标表，言标着事序，使之明白，以晓主上，得尽其忠，曰表。三王已前，谓之敷奏，故《尚书》云『敷奏以言』是也。至秦并天下，改为表，总有四品：一曰章，谢恩曰章；二曰表，陈事曰表；三曰奏，劾验政事曰奏；四曰驳，推覆平论，有异事进之曰驳。六国及秦汉，兼谓之上书，行此五事，至汉魏以来，都曰表。进之天子称表，进诸侯称上疏，魏已前天子亦得上疏。」

　　　　　　《玉海》卷二百三《辞学指南》「表」类：「表，明也，标也，标着事序，使之明白。三王以前，谓之敷奏。秦改为表。汉群臣书四品，三曰表。（注：不需头，上言臣某言，下言诚惶诚恐，顿首顿首。左方下附曰：某官臣甲乙上。）阳嘉元年，左雄言孝廉先诣公府文吏课笺奏，又胡广以孝廉试章奏，然则章表试士，其始此欤？」

　　　　　　徐炬《事物原始》「表」类：「尧咨四岳，舜命九官，并陈词不假书翰，则敷奏以言，章表之义也。汉时有章表奏驳四等，盖汉制也。《苏氏演义》曰：表者白也，以情旨表白于外也。」

〔一一〕《校证》：「旧本俱无『于』字。谢、徐、何校补『于』字，黄本补『于』字，案《御览》正有『于』字；王惟俭本此句作『言德见仪』。」《训故》：「《礼记表记》记君子之德见于仪表者。」范注：「《礼记表记》正义引郑《目录》云：『名曰《表记》者，以其记君子之德，见于仪表。』」

〔一二〕《校注》：「《淮南子本经》篇：『天地之大，可以矩表识也。』高注：『表，影表。』《史记司马穰苴传》：『先驰至军，立表下漏待（庄）贾。』索隐：『立表，谓立木为表，以视日景。』《诗墉风定之方中》：『揆之以日。』毛传：『揆，度也；度日出入，以知东西。』孔疏：『此度日出入，谓度其影也。』」《斟诠》：「度量日影之长，从以计时辰之仪器曰表，即俗称日晷。」「
器式」，用作标志的器具。

〔一三〕范注：「取诸此，此，指『赤白曰章，揆景曰表』二物。」

　　　　　　以上为第二段，叙汉朝定上书为章、表、奏、议四品，并释其名义及区分。

按《七略》《艺文》〔一〕，谣咏必录〔二〕；章表奏议，经国之枢机；然阙而不纂者，乃各有故事，而布在职司也〔三〕。

〔一〕　范注：「刘歆撰《七略》，班固本之述《艺文志》。」

〔二〕　《斟诠》：「《七略》有《诗赋略》，著录各家赋及歌诗等，《汉志》仍之。」

〔三〕　《校证》：「『布』字原脱。《御览》『而』作『布』，谢、徐校『而』下补『布』字，今据改正。」《校释》：「《御览》『
而』作『布』是。」

　　　　　　《校注》：「按此文之意，盖谓书奏送尚书者，则藏于尚书；送御史者，则藏于御史；送谒者者，则藏于谒者也。」

　　　　　　《注订》：「『各有故事，而在职司』云者，是释上文『阙而不纂』之故，指《七略》《艺文》所忽，是以下文即言『前汉表谢，遗篇寡存』。」

　　　　　　斯波六郎：「盖彦和之意谓汉之章表奏议，从故事由其职司保管，简直不属刘向之校中秘书之内，亦未著录《七略》、《艺文志》之中。」

　　　　　　《斟诠》：「故事，谓归例成规。」

　　　　　　陈书良《文心雕龙校注辨正》：「职司应指九卿中之御史大夫。《前汉书百官公卿表序》：御史大夫『有两丞，秩千石。一曰中丞，在殿中兰台，掌图籍秘书，……受公卿奏事，举劾按章。』是御史大夫专管章表。谣咏流传民间，易失，故须辑录；章表藏于御史，不易失，故不须辑录。东汉亦然，故称故事。『各』，乃就谣咏与章表言。……『而在职司』之『而』，为转折词，乃言谣咏、章表『各有故事』，而章表在职司。」

前汉表谢，遗篇寡存〔一〕。及后汉察举，必试章奏〔二〕。左雄奏议，台阁为式〔三〕；胡广章奏，天下第一〔四〕；并当时之杰笔也。观伯始谒陵之章〔五〕，足见其典文之美焉〔六〕。

〔一〕　范注：「感遇谢恩，无当政要，故前汉谢表，彦和时已寡存篇。」

〔二〕　《后汉书顺帝纪》：「阳嘉元年十一月辛卯，初令郡国举孝廉，限年四十以上，诸生通章句，文吏能笺奏，乃得应选。」

　　　　　　《后汉书左雄传》：「阳嘉元年……雄又上言：……请自今孝廉，年不满四十不得察举，皆先诣公府，诸生试家法，文吏课笺奏。」察举，指令郡国举孝廉等。笺奏，即指章奏。

〔三〕　梅注：「《后汉书》：左雄掌纳言，多所匡肃，每有章奏表议，台阁以为故事。」按此见《左雄传》。

　　　　　　《后汉书仲长统传》：「光武皇帝……矫枉过直，政不任下，虽置三公，事归台阁。」李贤注：「台阁，谓尚书也。」王先谦引王鸣盛曰：「汉世官府不见台阁之号。所云台阁者，犹言宫掖、中秘云尔。……以公府与台阁并称，所谓宫中府中也。盖尚书令、尚书仆射与尚书，皆宦者与士人迭为之。」

〔四〕　梅注：「胡广始察孝廉，至京师，试以章奏，安帝以广为天下第一。」按此见《后汉书胡广传》。范曰：「据此传，则安帝时孝廉亦试章奏。」

〔五〕　范注：「胡广，字伯始。本传谓其作《官箴》四篇。其余所著诗、赋、铭、颂、箴、吊及诸解诂凡二十二篇，不言有章，其文亡佚无考。」

　　　　　　《注订》：「胡广本传载广着《百官箴》凡四十八篇，及诸解诂凡二十二篇云，谒陵之章未详。」

〔六〕　「典文」谓典章文辞。

昔晋文受册，三辞从命〔一〕，是以汉末让表，以三为断〔二〕。曹公称为表不必三让〔三〕，又勿得浮华〔四〕。所以魏初表章，指事造实〔五〕，求其靡丽，则未足美矣。

〔一〕　《训故》：「《春秋左传》：晋文公城濮之役，作王宫于践土。王命内史叔兴命晋侯为侯伯，曰：王谓叔父，敬服王命以绥四国，纠逖王慝。晋侯三辞从命，曰：重耳敢再拜稽首，奉扬天子之丕显休命。受策以出。」按此见僖公二十八年。「册」，《御览》作「策」。「三辞从命」，见前「敢当丕显」句下引《左传》文。

〔二〕　范注：「《北堂书钞》『设官』部引应劭《汉官仪》：『凡拜，天子临轩，六百石以上悉会，直事卿赞，御史授印绶。公三让然后乃受之。』据此可知让表亦以三为止。」《校注》：「《蔡中郎集东鼎铭》：『乃诏曰：「其以大鸿胪乔玄为司空。」拜稽首以让。帝曰：「俞。往！」三让，然后受命。』又《西鼎铭》：『乃制诏曰：「其以光禄大夫玄为太尉。」公拜稽首曰：「臣闻之，三让莫克或从，臣不敢辟。」』并『三让为断』之证。」

〔三〕　《校证》：「冯本、汪本、畲本、梅本、王惟俭本《御览》『必』作『止』。」按元刻本亦作「止」。

　　　　　　《校释》：「范文澜注引操上书让增封曰：『臣虽不敏，犹知让不过三。』则以『不过』为是，当据改。」

　　　　　　《注订》：「『止』，别本作『必』字，误。三揖、三让、三礼，于古为常，『不必』云者，是为不辞。曹操语见《艺文类聚》五十一载操建安元年上书让增封曰：『臣虽不敏，犹知让不过三。所以仍布腹心至于四五，上欲陛下爵不失实，下为臣身免于苟取。』所谓『至于四五』，即『不止三让』，『爵不失实』及『免于苟取』等意也。」

〔四〕　《三国魏志武帝纪》：「庚子，王崩于洛阳。」注引《魏书》谓操「雅性节俭，不好华丽，后宫衣不锦绣，侍御履不二采，帷帐屏风，坏则补纳，茵蓐取温，无有缘饰」。

〔五〕　郭注：「指事造实，犹今言据事直陈。」

至于文举之荐祢衡〔一〕，气扬采飞〔二〕；孔明之辞后主，志尽文畅〔三〕；虽华实异旨，并表之英也〔四〕。琳、瑀章表，有誉当时；孔璋称健，则其标也〔五〕。陈思之表，独冠群才〔六〕。观其体赡而律调，辞清而志显，应物制巧〔七〕，随变生趣，执辔有余，故能缓急应节矣〔八〕。

〔一〕　《训故》：「《魏略》：孔融《荐祢衡表》：窃见处士平原祢衡，淑质贞亮，英才卓跞。任座抗行，史鱼厉节，殆无以过也。」

　　　　　　孔融《荐祢衡表》见《文选》卷三十七。李善注：「范晔《后汉书》曰：孔融，字文举，鲁国人也。幼有异才，性好学，举高第，拜御史，历官至将作大匠，迁少府。曹操既积嫌忌，奏诛之，下狱，弃市。」

　　　　　　《后汉书文苑列传》：「祢衡，字正平。……少有才辩，而气尚刚傲，好矫时慢物。……融亦深爱其才，衡始弱冠，而融年四十，遂与为交左，上疏荐之曰云云。」

