<!-- { "loadSidebar": true } -->
    我高祖、太宗化隋为唐，奄宅区夏，包举四海，全付子孙，其何事哉，彼昏盈而我劳劬也。明皇承之，能大其业，六戎八蛮，莫不贡奉，由是庶尹弛政，庶吏弛刑，视人不勤，视盗不谨，燕寇勃起，洞无藩篱，六十有七年，兵革大试，其何事哉，据安逸而易萌渐也。逮我圣父，勤身披攘，斩断诛除，天下略定。曾是幽、冀，赐予怀来，荷赖景灵，丕训不坠，环岁之内，二方平宁。粤予何功，时帝之力，而卿大夫猥以大号，加予眇身，让於四三，益甚其请。皇太後始闻其事，欢然慰心。慈旨丕临，臣诚上迫，祗受典礼，懔乎予怀。尚念昔者七十二君，莫不升中庆成，自以为尧舜莫已若也，然而不为尧舜之行者，来代无传焉。朕尝推是为心，不欲名浮於实。今卿大夫谓我文武孝德矣，其将何道以匡予？予其兢兢业业，日慎一日，慕陶尧、虞舜之行以自勉，思文武宪章之道以自勤。予苟不思，无忘纳诲。於戏！溢美之名，既不克让，润物之泽，夫何爱焉？可大赦天下。
    自长庆元年七月十八日昧爽已前，罪无轻重，咸赦除之，惟故杀人并官典犯赃，不在此限。应左降官及流人未经量移者，宜与量移近处。有左降官流人本因犯赃得罪者，宜依今年正月三日制处分。京畿诸县及庶支、盐铁、户部负欠，各疏理放免有差。应经战阵之处，所在州县，收瘗遗骸，仍量事与椟，兼以礼致祭。李师道吴元济自绝於天，并从诛戮，念其祖父尝事先朝，坟墓所在，并不得令人擅有毁废。爱人本於省赋，虽在必轻，国用出於地财，又安可阙？令淮蔡并山东率三十馀州，约数千里，颁赐或逾於钜万，给复有至於连年，应河北等州给复限满处置，宜委所在长吏审详垦田，并亲见定数，均输税赋，兼济公私，每定讫所增加赋申奏。其诸道定户，宜委观察使、刺史，必加实审，务使均平，京兆府亦宜准此。其百司职田在京畿诸县者，访闻本地多被所由侵隐，抑令贫户，佃食蒿荒，百姓流亡，半在於此，宜委京兆府勘会均配，务使公平。其京兆百姓属诸军诸使者，宜令各具挟名敕下京兆府。一户之内，除已属军使，馀父兄子弟，据令式年几合入色役者，并令京兆府明立籍簿，普同百姓，一例差遣。频年已有制敕处分，委京兆府举明旧章，条件奏闻。刑狱所系，理道最切，如闻比来多有稽滞，一拘囹圄，动变炎凉，自今已後，宜令御史台切加访察，每季差御史巡囚，事涉情故，或断结不当，有失政刑，具事由奏闻。其天下州县，并委御史台并出使郎官、御史兼诸道巡院切加察访。近边所置和籴，皆给实价，如闻顷来积弊颇甚，美利尽归於主掌，善价不及於村闾，或虚招以奉於强家，或广僦用资於游客，若不严约，弊何可除？宜委度支精择京西、京兆应供粮军并和籴院官及营田水陆运使，切加访察，仍作条疏检辖，速具奏闻。应停诸道年终勾并，不许刺史上使，并录事参军，不得擅离本州，委御史台切加纠举。内外文武见任并致仕官，赐官爵有差。神策六军、金吾、威远、皇城将士，普恩之外，各赐勋三转。大长公主、公主、嗣王、郡主、县主，神策六军、金吾、威远、皇城等诸军将士，统军以下兼将士等，长行立仗及守本军本管者，各赐物有差。鸿胪、礼宾院应在城内蕃客等，并节级赐物。阴山贵女，来迓天孙，会王明庭，克劝盛典，念吾妹之将远，於礼宾而宜加，其回纥公主别有赐物。摄侍中读宝户部侍郎平章事杜元颖、中书侍郎平章事崔植各加一阶。撰册文官与一子正员。奉册、奉宝绶、书玉册、书宝官各加两阶，进宝绶、进册、中进、中严、外辨、礼仪、赞导、押册、押宝绶、舁宝册官各加一级。其馀应职掌行事官并写制书官、太常修撰、仪注礼官并内定行事中使，三品已上赐爵一级，四品已下加二阶，仍并赐勋两转。镌造玉册并填坟、金字、造宝、装宝官等，各赐五十段。尊师重傅，有国常经，李逢吉、韦绶、薛仿、丁公著等，普恩之外，各加一阶，如已至三品、四品者，赐爵一级。天下百姓九十已上，委所在长吏量加存恤。孝子顺孙，义夫节妇，先以旌表者，亦量加优恤。五岳四渎，名山大川，并自古圣帝明王忠臣烈士，各令所在，以礼致祭。
    ○论裴延龄表
    臣某言：臣昨二十五日宰臣伏宣圣旨，以陆贽败官罪状，不可书於诏命。陛下慈仁爱人，恩宥愚直，仍令後有所见，得以上闻。臣忝职谏司，不胜大幸。臣等前所上表，言陆贽等得罪之由，起於谗构，此皆延龄每自倡言，以弄威宠。及奉宣示，奸诈乃明。陆贽久在禁垣，复典枢要，今之谴责，固出圣衷。窃以李克励志┰人，勤身奉职，惠爱之化，洽於细微，顷以公事之间，与延龄相敌，未贬之月，延龄亦以语人。谗构之端，群情是惑。臣闻大臣之体，出於谗辞，安可持密勿之言，为忿怒之柄？朝廷侧目，远迩摇心，百官素不能亲附延龄者，屏气私门，不知自保。陛下圣德下照，物无所遗，岂独厚於一夫，而乃薄於天下。伏惟发诚谨中官，备问闾里，有言延龄无罪，李克有过，臣实微眇，敢逃天诛？李克覆族亡家，於臣何害，事关大本，不敢自私。延龄奸计万殊，方司邦赋，必能公用财贿，阴结匪人，则他时之过，彰闻路绝。伏以贞观遗训，日经宸心，去其邪谋，以慰天下，幸甚幸甚。臣不胜恳迫之至。
    ○又论裴延龄表
    臣某言：间者陛下亲授臣以直言之诏，又命臣以言责之官。奉职以来，未尝忘死，誓将忠恳，上答造。窃以裴延龄亏损圣德，渎乱典章，逞其心欲，以蝥毒黎元，恣其苛刻，以动摇边鄙，弄陛下爵位，以公授私人，盗陛下威权，以诱胁忠善。贤愚注耳，朝野同辞，臣固不敢饰其繁文，再扰聪明。所以昼夜感愤、不能自宁者，以陛下执刑赏之柄，不僭在人，延龄狡诈公行，曾不为念。伏见去年十二月五日敕，度支讨管李配流播州，张勋配流崖州，仍各决六十。斯则延龄自快怒心，曲遂其状，陛下听之以诚，谓为当举，峻其所罚，用直群司。罪名及加，冤声大振。陛下深鉴其事，诏命中留，曾不旬朝，驰闻海内，使远方之人，疑陛下明有所壅，令无必行。奸以陷君，孰任其咎？傥二人独决延龄之手，死不得言，化理之失，岂不重乎？陛下常以登闻之鼓，置之於庭，必欲人情纤微，不滞於外。比来或事系度支，衔冤上诉，皆不即验问，尽付延龄。缧囚衣冠，攘夺孤贱，身不足偿其怒，家无以应其求，怨痛内缄，谁与为理？缴盈路，动而见拘，咫尺天门，不敢上诉。延龄之威益炽，疲人之苦日深。陛下以延龄为贤，言者皆妄，不若明白其罪，昭示万方。使延龄无辜，辨之何害？傥凶恶滋蔓，郁於人心，决之不时，所伤岂细？臣实寒心销肉，用是为忧。伏惟俯鉴众情，召臣问状，有一非据，罪在面欺。臣不胜迫切之至。
    ○献事表
    臣闻理乱之始，各有萌象，二者无门，在君上启之而已。所谓萌象，岂有他哉？容直言，广视听，躬勤庶务，委信大臣，使左右近习者不敢蔽疏远之臣庶，此理之象也。此而不理，万无一焉。大臣不亲，直言不进，抵忌讳者杀，犯左右者刑，与一二近习者决事於深宫之中，群臣莫得参筹画，此乱之萌也。此而不乱，亦万无一焉。是以古者人君即位之始，萌象未见之时，必有狂直敢言之士，抵忌讳，献危言。在上者苟或宥而容之，激而进之，则天下之君子望风而悦曰：“彼之狂而犹容於上，上之人其欲来天下之士乎？吾之道可以行矣。”其小人竦利而喜曰：“彼之直可以得幸於上，吾将直言以徼利可也。”由是天下之贤、不肖，各以所忠贡言於上，上下之志，霈然而通，得失之情，幽远必达，合天下之智，理万物之心，人人乐得其所，戴其上如赤子之亲慈母也，虽欲诱之为乱，其可得乎？臣故曰：“容直言，广视听，而不理者，万无一焉。”及夫进计者入而不出，直言者戮而不容，则天下之君子自谋於心曰：“与其言且不用而身为戮，吾宁危行言逊以保其终乎？”其小人择利而喜曰：“君之所恶者，拂心逆耳之言也，吾将苟顺是非以事之可也。”由是进见者草而不内，言事者寝而不闻，若此则十步之事，不得见也，朝廷之情不得闻也，而况於天下之大、四方之远乎？故曰：聋瞽之君，非无耳目也，盖左右前後者屏蔽之不使视听尔。此而不乱，其可得哉！
    昔太宗文皇帝初即位时，天下之人，莫有谏者，唯孙伏伽尝以小事特谏於上，文皇帝大悦，厚赐田宅以勉之。自是言事者惟惧乎言不直、谏不极，不能激文皇帝之盛意，曾不以触龙鳞、犯忌讳为不可矣。於是房、杜、王、魏之徒议可否於前，天下四方之人言得失於外，不四三年而天下大理。岂文皇独运聪明於上哉，盖亦群下各尽其言，以宣扬发畅於天下也。且夫乐全安而恶戮辱，古今之情一也，岂独贞观之人，轻犯忌讳而不恶戮辱哉？盖文皇激而进之之功也。喜顺从而怒謇犯，亦古今之情一也，岂独文皇甘逆耳而怒从心哉？盖以顺从之利轻，而危亡之祸大，无穷之业重，而奉巳之事微，思为子孙垂不朽、建永安之计也。为後嗣者，其可顺一朝之意，而轻用文皇之天下乎？
