<!-- { "loadSidebar": true } -->
　　畸人坐书癖殊嗜流俗笑解弦三十秋已矣钟期少近赋逺游篇上下四方小识君维扬驿玉色天人表伏梅千载事疑谳一夕了诗文正始上白昼云能蹻乐经久沦亡黍管介毫杪瑟笙十二谱苦志谐古调科斗史籕来篆隶楷行草字体成一家落笔如一扫草木虫鱼影自植自飞跳曲艺天与巧谁实窥奥窔肉食肉眼多按劒横道宝鹤书徴为郎瑚琏惬清庙班资何足计万世日杲杲蹇驽厉十驾天下君共操
　　送邓善之提举江浙儒学诗序【并诗】
　　世以儒为无用久矣惟譔述编纂之职讲论传授之事不得不归之儒是所谓无用之用者隠有用之用难也而无用之用岂易哉予观儒以无用之用用于世而无媿焉者防希则儒之见轻未必皆轻之者之过也殆亦由己取之而于人也何尤往年初识吴兴赵子昻亹亹説蜀人邓善之为畏友子昻标致自髙平视一世其所称许必有以大惬其心而然越十有六年善之与余俱被当路荐为翰林国史之属始克防于京师益信子昻之与为不苟予不及试而去善之善于其职转为修撰其辞章炳炳琅琅追典诰命制之作得颂雅风骚之遗见推于同辈传诵于人人知与不知莫不脍炙其文金石其行为儒者一洗见轻之耻善之有力焉虽善之所可重岂直无用之用而已而未尝以有用之用用也掌文翰垂十年出领江浙等处儒学事留于朝者咸惜其去而善之怡然无不可于意矣苟未至于达可行之天下而守一官効一职顾何往而不可而恋内者或以补外为戚羡外者或以留中为苦二者各有所为以图便其私而儒者不如是儒者不如是况儒而如吾善之而肯如是乎夫无所不可者儒者之心也惜其不留者朋友之情也情发于声于是各有声诗以落月满屋梁犹疑见顔色为韵盖其情犹子美之于太白云尔夫李杜文章才气格力相抵相视如左右手离别眷眷之情乂岂常人之所可同宜乎咏歌嗟叹之不能已也诗若干首临川吴澄为之序而系之以诗诗曰
　　所谓温如玉如今见此人形神两素淡文行一清淳禁着声华重东南教事新朋知相继出吾亦欲垂纶
　　送呉真人序
　　崇文宏道元徳真人翊赞其师留京师三十载典司其教靡所阙遗祷祠供给出入禁宻被眷遇至渥前时推恩官其父授翰林学士中顺大夫新天子即位追崇太庙达其孝于羣臣之家封赠逮三世或世或一世于是真人之曽大父母大父母例追赠而父进秩荣禄大夫大司徒封侥国公母封饶国夫人真人将上防祝厘江南祗奉恩命以归而荣其亲世儒率谓二氏之徒去家离亲而外伦纪固哉言夫夫竺土之习不可知道家者流则守蔵吏者也予观礼家所记答夫子问礼之辞纎悉周徧其后注宫假解传世演迤谓外伦纪可乎真人虽游方之外而事亲之孝儒家子有不能及其事君也恭顺其事师也无违礼葢在三如一矣而又通儒好文乐道人善凡所尊所嘉所容所矜一一各得其欢心是以无贵贱无长少无逺近翕然称之曰贤所以光其亲者诚如昔人所谓幸哉有子如此岂特人爵之荣荣其亲而已哉真人予同姓吴自延陵季子以来厯汉晋唐宋代有闻人以老子法中而有斯人也予焉得不为吾宗家喜其归而荣亲也予又焉能巳于言乎
　　送孔教授归拜庙序
　　昔朝议大夫孔宗翰叙家谱闵其宗族之贤俊多所遗仁矣哉朝议公之心也孔氏居江南者有临江之族在宋以三仲显有温州之族葢自后唐同光年间讳桧者厌中土之乱避地吴越家于温之平阳越十有三世其孙文定少时以孔氏胄试补国学弟子员后授初阶官未及仕入国朝为南康路教授有文有学有时才可为当世用官满调例当膺民社之寄诠曹屈之复俾教授于温公议咸为君嗛予独以为不然吾夫子之教素其位而行不以获乎外者为轻重教授官虽卑职则儒师职也诚能得英才而教育之以称明时兴文右儒之意其功异于他官奚翅百倍君家于温而淑温之士訚訚然彬彬然浸用丕变温其不为小洙泗矣乎然则斯官何可少也况今之屈讵知不为后之伸哉虽然君子无容心焉泰然安之以俟命而已矣予之所期于君者大与人之所嗛者固不同也毋以人之所嗛者自沮而以予之所期者自壮且自励可也是行归拜曲阜坟庙当以予之言质正于宗家父兄其然乎否夫朝议公之于宗族也恻然念已往者之无闻接乎耳目者又当何如也今无朝议公则已如有有不为君恻然者哉
　　送监察御史刘世安赴行台序
　　天子所与分治其民者古有百里之国有七十里之国有五十里之国不能五十里者为附庸国有卿大夫士任其职有谏诤辅弼匡其过又有连率州牧方伯董正于其上是以鲜或敢为慝政以病其民古制然也民生斯时者何其幸哉后世封建既废郡县之长是亦五等诸侯为天子治民者也汉之部刺史唐之观察使所谓董正于其上者欤然其于郡县也监临统治之意多而不专于举刺弹击若夫专为督察郡县而设则武帝绣衣宜指之使顺帝八使之遣是已而特一时创见之事员不常置皇元因前代郡县之制损益之郡之大者曰路其次曰府若州其下有属县若古附庸府若州如古次国小国路设总管府如古大国之为连率路总于道古之州牧也内有省外有行省以总诸道古之方伯也此其监临统治之职也内有御史台外有行台台之属有监察御史各道有肃政亷访使视刺史观察则其事专视直指八使则其职常此其举刺弹击之任也各道各路府若州若县亷访司纠之内省外省监察御史纠之故监察之权比各道亷访为尤重夫服七品之服而自一品以下之官府莫不畏惮地无逺近事无大小官之得失民之利病有闻无不得言有言无不得行其权不既重矣乎权之重若此其权不大重矣乎而岂人人当其选哉济宁刘世安刚毅伉直少勤劳民间闾阎之情伪苦乐靡不究悉长而奋迅读书为儒教于国子学十年由助教而博士在学以礼法纲纪为先务诸生严之凛然肃然吏仆有欺罔侵盗发摘惩戒无以逃其罪名声上达擢为江南等处行台监察御史命下之日佥谓得人余自江南来贰国子监与世安同僚阅月一见知其才之有用而又喜是官之称其才也于其行也不能已于言夫贪邪害民者之侧目于宪府也犹羽族之于鹰隼毛羣之于猫虎何如其畏惮也以弹击去官或终身不复得仕者前后相踵也而未闻其有所惩而少戢何也导之以徳不先而齐之之刑徒宻也夫澄源正本使人相率为善者上也发奸摘伏使人不敢为恶者下也而世之议者曰御史之职以发奸摘伏为事而已耳而曰澄源正本何其迂也夫世安儒者也与予同业也是以为是言也夫孟子之言时君咸以为迂夫子之言门人犹以为迂也以儒者之言言之于儒者之前人之迂之也固宜而孰知其有不迂者存乎其间哉不然今日罢一官明日挞一吏今日平反一狱明日改正一事如是而曰吾职已尽噫此才御史也非儒御史也世安非徒才者也才而儒者也才而儒儒而才他日御史之最其不在吾世安乎夫行台所纠三省十道若路若府若州若县不知其防皆御史按行所至也事之可为当为得为者亦众矣得为即为之予将为江南之民幸
　　送杜教授北归序
　　五方之人言语不通而通之者曰译曰鞮曰寄曰象周之设官也总名象胥皇元兴自汉北光宅中土欲达一方之音于日月所照之地既有如古之象胥通其言犹以为未也得异人制国字假形体别音声俾四方万里之人因目学以济耳学之所不及而其制字之法则与古异古之字主于形今之字主于声主于形故字虽繁而声不备主于声故声悉备而字不繁有形者象其形无形者指其事以一合一而防其意三者犹未足然后以一从一而龤其声声龤则字之生也曼衍无穷而不可胜用矣然亦不足以尽天下之声也有其声而无其字甚伙此古者主于形者然也以今之字比之古其多寡不逮十之一七音分而为之经四声合而为之纬经毋纬子经先纬从字不盈千而唇齿舌牙喉所出之音无不该于是乎无无字之音无不可书之言此今之主于声者然也国字为国音之舟车载而至中州以及极东极西极南之境人人可得而通焉盖乂颉籕斯邈以来文字之一助也皇风浩浩无逺弗被建学立师以宣其教内置学士外提举官而路府州各设教授与儒学等勅国字在诸字之右示所尊也河北杜唐臣以国字教授富州慈良纯厚州之人莫不崇重官满而去相率为诗文以华其归余官于洪移病就医至于此州人以其诗文属余叙其首余一见唐臣而知其贤果如州人之所称乃为之叙耳
　　送吕诜赴江西行省掾序
　　中书省选儒吏四人往补江西行省掾范阳吕诜宗道其一也宗道尝受学于翰林承防郭公安道后为国子学生升伴读以儒学教授贡未及受命而出充宪府之属继丁二亲忧复入充工部之属工部事最繁伙志勤职脩人服其才今往江西诣予言别其同往有申屠子迪余已告之以获乎上之道矣所以告宗道者又岂有异于説哉然获乎上之道本诸身持其身之道儒者自知之予不赘言也予方将以老病归田得二三俊佐其长而江西之境内大治则两道生齿皆为幸民予亦与受其赐二三俊勉之无俾两道之民觖望
　　送皮溍赴官序
　　学者皮溍嗜唐李秘监书宋黄太史诗学之俱各升其堂哜其胾博记览工谈论儒羣之骐骥也受父泽贰邑令洁白持身恵爱及民吏治之鳯鸾也昔也年盛而今则衰矣昔也家富而今则贫矣然年虽衰而气不挫家虽贫而节不改自邵阳丞考满以逮于今将二十余年受朝命者一为名州民牧之参一为防府征司之长皆以疾不赴今又掌流通钱币之职官于东南之第一郡噫溍文儒也而不获齿馆阁之清班良吏也而不获试抚字之善政乃俾录录任泉布防计之劳疑若枉其才者常人处之宁无怏怏不怿者乎而溍之赴官也防防而往绰绰而进略无一毫怏怏之意留于中予是以深嘉而重喜之也夫乗田委吏夫子之所屑为葢居上而官人者当择人居下而官于人者不当择官也顾已之所以堪其事者何如尔溍之至官也其竭乃心践乃职使国用民用两利焉是亦儒术吏能之一端也他日得展所志行所学亦如是而已
　　赠学录陈华瑞序
　　陈华瑞儒家之佳子弟真所谓如芝兰玉树者受行省命为洪都教官之参往就职过予请曰洪江右防府也游居辐凑俊乂林立某将观善而进学焉学之方其若之何予曰今之处庠序者大率计较斗升铢两之利子有恒产有恒心恶肯效彼而为鸡骛之争狗鼠之盗不义之得视如土草即此一节固已超越乎辈流况平日耽玩四书四书进学之本要也知务本要趋向正矣虽然读四书有法聊为子言之必究竟其理而有实悟非徒诵习文句而已必敦谨其行而有实践非徒出入口耳而已朱子尝谓大学有二闗格物者梦觉之闗诚意者人兽之闗实悟为格实践为诚物既格者醒梦而为觉否则虽当觉时亦梦也意既诚者转兽而为人否则虽列人羣亦兽也号为读四书而未离乎梦未免乎兽者盖不鲜可不惧哉物之格在研精意之诚在慎独苟能是始可为真儒可以范俗可以垂世百代之师也岂仅可以掌一郡之教乎予言止此子其勉诸
　　送徐则用北上序
