<!-- { "loadSidebar": true } -->
　　易乘驿传兼剖菟符险要之地唯荆襄并资控御浅陋之邦如曹郐复托按临阻与前驱敢忘先贽恭惟某官羣绅之望万乘所知太微星间盖储祥之已久祝融峯下欲养晦以诚难【长沙志衡山七十二峯最大者五芙蓉紫盖石廪天柱祝融而祝融为最髙韩诗衡岳千仭起祝融一峯髙诗遵养时晦】贤者受任于天苍生思被其泽且往者屈也来者伸也道实将行【易系辞往者屈也来者伸也屈伸相感而利生焉】茍刚则吐之柔则茹之政奚以立独禀清明如神之气能扬耿介拔俗之风肃然外台强此中国三组堂据上流之胜久着最声一览亭俯众山之卑弥增壮观襟带有相聨之势转输皆已试之规仍建崇牙来宣江汉【诗江汉之浒王命召虎来旬来宣】更陞华秩寓直蓬莱在一人之眷甚隆恐四辈之召非逺【唐太宗召马周未至遣使者四辈敦趣】所言利国宜管仲之不足为以道相君惟孔子则所愿学某素无肖似叠有际逢龙坂同登尝忝英游之旧【文选蹈其阃国如升阙里之堂入其奥隅谓登龙门之坂王勃啓鹏飚既接仰云迳而将趋龙坂可登指星台而有望】雁门逺戍载依使节之光【苏秦传南有碣石雁门之饶注雁门山在燕代西】听易地之荣除动属城之驩舞有若小侯事大府惟谨奉承不以公法废私恩尚期全防诚悰所萃拙呐难宣
　　贺京西柴运使【宋京西转运司治在襄阳府】
　　奏最雄藩升华边部驰六辔于秦京之道风采凛然把一麾于楚甸之门波润多矣贺成宫而未果贤从事之先临【东坡集温词曲尽贤于十部之见临】恭惟某官学饱禄渠【天禄石渠二阁皆萧何所造藏入闗所得秦人图籍至成帝又于此藏秘书焉详见第三巻】气横穹礴【尔雅穹苍苍天郭璞曰天形穹窿然司马相如封禅书自颢穹生民注颢穹皆谓天也荘子旁礴万物】谓吾君可与为善际遇诚难凡他人所不敢言摅陈益壮其立朝何九虎之足畏其去国虽万牛而莫回【危巽斋啓方万牛挽而首不回孰明其智乃六鼇去而山为动始识其忠】不鄙薄淮阳之民要增广茹陂之泽【晋志建安中魏武以刘馥为扬州刺史广屯田脩芍陂茹陂七门吴塘诸堨以溉稻田公私有积】茂庸粲着宠数亟颁因其恢恢之材畀以皇皇之节声名出叔子之上经理得诸葛之遗岂惟狱讼财赋之繁率归兼总乃若訏谟方略之妙合与前筹【杜诗暮齿借前筹】某猥自佐州强令守塞懵未知终焉之计【杜诗吾道卜终焉】幸甚接隣哉之封且餽有双鱼之廑何珍可报念城无十雉之固唯芘是依【公羊传注天子之城千雉髙七雉公侯百雉髙五雉子男五雉髙三雉又立板而堵五堵而雉百雉而城禽经雉上无丈鷃上有尺上言飞而上也雉上能丈故计丈曰雉】
　　贺史丞相进书加恩【自注系进吏部条法总类并百司吏职补授法转金紫光禄大夫进封鲁国公按宋史嘉定六年春三月有司上嘉定总脩吏部条法总类时史弥逺为右丞相】
　　玉陛奏书金章进秩整齐吏治率循萧相之规【曹参传参代何为相国举事无所变更壹遵何之约束】侈大国封式显鲁公之拜【公羊传封鲁公以为周公也周公拜乎前鲁公拜乎后生以养周公死以为周公主】告庭异数贺野同词恭惟某官学洞圣几道跻民极再世而登辅弼伟勲阀之相辉【弥逺父浩孝宗朝宰相】百辟之仰宗师正朝纲而不紊社稷赖以安固乾坤为之清夷方循名责实之政行【欧文当循名责实之时故任怨特多于前辈】宜撮要剪繁之事举念铨综权衡之地名器所闗【唐吕大一答吏部移牒眷彼吏部铨综之司六典优者擢而升之否则量以退焉所以正权衡明予夺抑贪冒进贤能也乂宋璟为吏部尚书铨综有叙】凡刀笔筐箧之流劳能必叙【贾谊传俗吏之所务在于刀笔筐箧而不知大体注刀所以削书札筐箧所以盛书】昔者纷纶而盈几【井丹传五经纷纶井大春张嘉贞传功状盈几】今焉纂辑以成编帝深叹嘉公实典领流渥衍户租之邑【萧何传食邑八千户】开圻重儒服之邦【荘子君子有其道者未必为其服也为其服者未必知其道也何不号于国中曰无此道而为此服者其罪死于是鲁国无敢儒服者详见前】以答秉成之功以昭垂后之宪【尚书以垂宪乃后】且画一法与天下而共莫匪至公虽正二品居朝廷之尊未为特美【宋制正二品光禄大夫】故家有者不日见之某冒处骑头阻瞻鸱尾遐冲可折皆由制胜于庙堂边最蔑闻只合放归于田里尚兹冗食悉自隆恩贺雷知院进书转官【宋史宁宗嘉定元年以雷孝友知枢宻院事兼参知政事】
　　奏篇中禁【杜诗诏许辞中禁韦述诗脩丈中禁起】进秩迩聨粉泽成一王之典章宜膺褒显权衡定百王之法式允大参持吏品以清朝佥斯穆恭惟某官奥学上下乎千载懿文佐佑乎六经式契圣明进都丞弼【东方朔传都卿相之位注都居也】当洗兵交河之后道以庇民【六韬文王问散宜生卜伐纣吉乎曰不吉将行之日雨辎车太公进曰是非子所知也祖行之日雨辎重车是洗濯甲兵也曹唐诗沧海寒波絶洗兵野客丛谈吴曾漫録曰杜诗有洗兵马末云安得壮士挽天河浄洗甲兵长不用説苑武王伐纣风霁而乘以大雨散宜生谏曰此非妖与王曰非也天洗兵也仆观梁简文诗洗兵逢骤雨送阵出黄云裴行俭碑云洗兵诺真之水刷马草心之山皆有洗兵之语所谓挽天河语子美之前罕闻张説诗贯索挽河流】在执政畏岩之中心乎体国更张善化综核羣材虽云列爵之有差每念繁文之无统非通儒为之折衷【韵防衷踄仲切折衷平也史记折衷于夫子折断也衷当也贡禹传微夫子之言则无所折衷】则巧吏得以并縁【薛宣传酷吏并縁为奸】笔削既公【礼乐志笔则笔削则削】纲目自正典选者持此以镜鉴试补者用此以甄升成编甫彻于前旒宠数亟加于次辅房谋杜断共裁定于信书【杜如晦传天下新定台阁制度宪章文典率二人讨裁毎议事帝所龄必曰非如晦莫筹之及如晦至卒用龄防盖如晦长于断而龄善谋两人深相知故能同心济谋以左右帝】萧规曹随伫增光于揆席【扬雄传夫萧规曹随注言萧何始作规模曹参因而从之】某逖闻命綍喜动心旌在天一方曾莫与清朝之贺【文选良友逺别离各在天一方杜诗我行山川异忽在天一方贾至诗各在天一方】有地千里其敢孤大造之恩【左传秦师克还无害则是我大有造于秦也】
　　贺章同知除参政【宋史嘉定二年以章良能同知枢宻院事进书后除参政】
　　擢自中枢【司马光行文彦博制仍冠中枢】列于次辅由建隆开东西府实处儒英【五代防要后梁革唐氏宦官之开平中命敬翔为使始更用士人续防要枢宻院与中书对持文武二柄号为二府建隆元年以魏仁溥吴延祚为枢宻使赵普为副使参政为东府枢宻院为西府】逮元丰置左右丞预闻政本【绩防要元丰改官制议者欲废枢宻归兵部神宗曰祖宗不以兵柄归有司故専命官统之互相维制不从然以枢宻聨职辅弼非出使之名乃定置知院同知院二人】成宪具在有徳乃升恭惟某官社禝所依文武之特【韩诗英英桂林伯实惟丈武特】为明主建长治之防识妙神蓍在清时成更化之功音谐庙瑟根于所学之纯正位乎本朝而安强一堂坐运于甲兵四塞稀鸣于桴鼔凡兹制胜之道属我基宥之臣入捧丝纶赞调鼎鼐五戎八蛮虽已宾服【韩文五戎八蛮之在荒服之外者皆已宾贡天变时变昆虫草木之妖皆已消息】五风十雨纵极顺成【易飞太平之世五日一风十日一雨此休征时若之应】想坐退思艰之时犹轸若纳沟之虑使草木无不遂性则日月可与争光持此茂勲永居端揆某托身造化倾耳拜除瞻望清明无复到钧天之所【列子穆王及化人之居以为清都紫微钧天广乐帝之所居详见前】奉行寛大其敢负玉州之民【荆门军隋开皇唐武徳中皆名玉州】激此懦衷冩之柔牍
　　贺郑大諌
　　显膺诏旨擢首言司由御史五月而迁信非常典凡侍臣三日必諌况是専官【杜牧行卢吉左拾遗制太宗三日不谏必责侍臣】聿登正直之贤具孚中外之望恭惟某官气凌山岳节贯氷霜盖鲁君子非器之可名宜汉人主必冠而后见【汲黯传丞相宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此】巍然正色革彼邪心豸角分辉如横榻步趋之相继龙顔开霁喜伏蒲风采之犹存直进长于七人用肃清乎百辟与天子辩是非宰辅争得失人所至难使朝廷关轻重社稷系安危公其可舍伫闻刻赞前对【阙一字】除某谬绾鱼符【唐车服志髙祖颁银菟符后改铜鱼符以起军旅详见第三巻】阻瞻乌防【旧唐书栁仲郢自拜諌议后每迁官乌必大集于升平里庭树防架皆满五日乃散诏下不复集家人以为】谅耳目到重湖之外罔不照知念门戸在一障之间唯当固守【荆门亦曰荆戸】
　　贺金正言
　　枫宸涣号蒲省晋班由真御史为真諌官既极选除之妙【萧钧传永徽中为谏议大夫争盗库财死罪曰囚罪诚死恐天下闻谓陛下重货轻法任喜怒杀人帝曰真谏议也李景伯传景龙中为谏议大夫中宗宴侍臣酒酣各命为廻波词或以谄言媚上或邀丐谬宠至景伯独为箴规语以讽中书令萧至忠曰真谏官也】欲正君心以正天下益摅献纳之忠国是有归朝佥斯穆恭惟某官抱负所学震耀于时挺孤秀以不移撷众芳而自饰早登翘阁结韦平父子之知晚立要津展尧舜君民之术不易居者风霜之任【通典御史台后周曰司宪属秋官府隋及唐曰御史台门北辟取隂杀也御史为风霜之任弹纠不法百僚震恐官之雄俊莫之比焉】所难犯者雷霆之威【唐薛归登传裴延龄得幸德宗欲以为相补阙熊执易疏论之疏成示寮友薛归登惨然曰愿寄名雷霆之下君难独当】见谓敢言何妨易命廷议而莹氷玉将坐寝于邪谋帝用以补山龙实有开于伟业某髙官莫侣小牍是脩闻诸在野之言【左传闻诸道路不知信否】敬致得人之贺【东都事畧江公望除左司谏谏争有体朝野称为得人】想正色立轩墀之上无逺弗知虽孤身堕障塞之间有恃何恐【左传何恃而不恐韩文若防之止水恃以无恐】
　　贺石殿院
　　辍从谏列擢置台端【通典唐侍御史号台端人称之曰端公详见前】六豸相辉久着峨峨之望【宋天禧元年始置言事御史六员】一雕初击载扬肃肃之威国本以强朝佥斯穆恭惟某官耀名于世储宝自天跨海湄于一息之间壮图逺矣【説文水草交为湄释名湄眉也诗居河之麋与眉同李白大鹏赋六月一息至于海湄欲翳景以横翮送髙天而下垂】贯嵗寒于千仞之表正色依然简在清衷峻登言路欲近而朝廷逺而诸夏皆出于至正惟进其君子退其小人所关为不轻是宜超锦绣之班【元稹诗荣班聨锦绣諌纸赐牋縢】又复总风霜之任将整齐宪纲之既毕【傅咸中丞箴执宪之纲】则运转魁柄以何难羣颈胥延上志已定某在官有守进贺莫参虽一障未保于头颅尚能自力顾千里不逃于目睫或照此心【列子察其目睫之间而得其情史记如目之见毫毛而不见睫也】
　　贺倪察院
