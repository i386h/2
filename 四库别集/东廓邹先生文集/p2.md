<!-- { "loadSidebar": true } -->
幼清之子珣，通经好义，始为谱以合其族。珣之子治率其族以遗稿登诸梓。予之卧山中也，治以文请。既而比上京师，南来广德，犹未有以复也。而治之请益虔。则告之曰，子尝观医家之象人乎？自元首耳目鼻口四肢百骸心腹肾肠，举无不备者，所以察其经络，摄其总会，时其燥湿寒暑，而施其汤焫针砭，以保其身也。家之有谱，所以谱其家之经络总会而医疗之，以保其家而已矣。今子之兄弟，凡五十有五矣，子之子之列，凡八十有六矣，夫孰非凤山翁遗体之分乎？是固一人之身也。古之君子视其族也，如一身，固无弗仁于其族者；视天下也，如一族，故无弗仁于天下者。何也？气相通也。气之不通，则一膜之外且将痿痹而身病矣；一宫之间自为胡越而家病矣，况于天下之远乎！身之病者，汤焫针砭之可愈也。家与天下之病者，其何以药之？吾尝闻诸《西铭》矣，人人夙夜匪懈，以无忝所生，尊其高年，慈其孤弱，隆其贤能，而抚绥其颠连无告者，慈爱恻怛之情洞然四达，而不使害仁济恶者奸于其间，此联属天下、联属宗族之附子汤也。
凡凤山翁之孙子，其尚思拳拳服膺，以无负作谱之盛典乎。若祗以备其仪文，而略于爱敬之诚，譬诸象人之县，于市为门户，观美而已，其何以收医效之大成哉！治之昆弟甚文而志于礼，其诸子杲东彬彬向用矣。处则以是仁于族，达则以是仁于天下。使异时考德而论世者，于是编有稽焉，则予之言赖以有光矣。
南台便养诗序
王君纯卿之南台，将奉其母太孺人以养。诸君子厚纯卿者惜其别，而喜其得以将母也，从而咏歌之。颂祷箴规，沨沨然也。某受而读之曰，美哉古之风乎？其犹有责善之义乎？是固非弥文矣。古之论养者曰禄养，养必以禄乎？则三桓丰而子骞陋，猗顿肥而颜氏癯矣。养止以善乎？三釜之喜，列鼎之泣，固圣门之至情也。然则，如之何曰“禄之不以义，非所以养也”？以不义养亲，是以鸩毒也。禄之以义，则秉义以事君而显荣其亲，愈于菽水矣。故忠经曰，君子行其孝，必先以忠。竭其忠则福禄至，故得尽爱敬之心，以养其亲，施及于人。呜呼，其知所以养乎善以居其禄，禄以充其养。天下之养，其何以尚之？
纯卿赖其母氏之节，以升于朝，奉命四方，勃勃有誉处。天子方新治理，简修进良，受四聪四目之寄，以试于留都，而又得便养以报其亲，是固行孝先忠，以致福禄之时也。靖共尔位，好是正直。上以对扬明天子之耿光，而内以显亲于无疆。使读是诗者，因言以察其义，因事以考其成，曰：诸君之与纯卿式克以古道相处也。则是编之传，其于后有耀乎。
别司训杨质夫序
镇江杨质夫考绩将行，别于东廓山人。山人喟然曰：甚矣，岁之不我与也。予之获请于朝，以奉先大夫之养也，盖三年，而君始来。今君以九载之绩，孚于多士，书最于冢宰。而予之疏拙，日负于初心，进无以报国，而退无以显吾亲也。于君之别，能无廪廪已乎？
抑闻之，君子爱日，故仕则欲行其义，居则欲彰其道。以陶渊明之清节雅致，而犹感于荣木之憔悴。怛然内疚，以求不坠先师之训。质夫之弃我而去也，其尚脂名车，策良驹，以驰骤于道义之逵哉？义之合也，虽一命三釜，有誉于天下；义之诡也，则三旌万钟，适以为嗤笑之资。故夫安定之胡、泰山之孙，以校官显，中牟之鲁、密邑之卓，以县令显，而林甫、似道以宰相胙茅土，为世大僇。呜呼，百年之身，无智愚贵贱，一也。善用之，则磊磊落落，与日星争耿光。不善用之，则泯泯与蛇蚓等，可不慎哉！
质夫简静可爱，文僖靳公充道评其有西汉长者之风。释褐以为师，儒行有民社之寄，固安定中牟由此其选也。诗之训曰，“夙夜匪懈，以事一人”，忠以报国也；“夙兴夜寐，无忝尔所生”，孝以显亲也。予与质夫宜思交厉焉。异时别而复合，其庶有以相考乎。
赠州守眉山许君述职序
嘉靖乙酉冬十一月，州守许君若思入觐于天子。僚友陈彦明、周宗文征所以赠之者。予愧无仁者之实，其何以当之？
三载考绩，古述职之规也。今之州郡，视古侯伯。凡境内钱谷、狱讼、城池、学校、农桑，举昈户而栉编之，以课殿最。许君举进士，历外服，岁星将一周矣。以予之试吏事，又何以赞之？抑尝稽图牒、按吏民，广德虽僻，固高皇帝经营王业之始也。天造草昧，亲帅六师以临于州。州之父老壶浆以迎之。横山、祠山之间有龙章焉。四海底平，念从军馈运之劳，特轻税歛以优之。夫其亲冒矢石，有定天下之武；奎璧涣汗，有化天下之文；优恤根本，有保天下之仁。兹固圣子神孙所宜访求而继述者也。
天子方执金镜，以临明堂，大计群吏之治而诛赏之，岂系钱谷簿书是究是图？许君迩耿光而承清问，其尚以是对扬休命乎？明天子将效法烈祖之业而光大之，以丕冒于万邦，万邦其受赐矣。是故，效法于武，则诘戎兵，以戒不虞，无不周矣；效法于文，则崇儒纳谏，辑熙圣学，无不慎矣；效法于仁，则怀保小民，至于海隅日出，无不普矣，矧吾广德一垒之泽乎！
予赖君之教逾年于此矣，每秉烛剧谈，慨然有为德为民之志也。故举其先务，以为献君，其得无意乎！
贺伍郡守时泰平贼序
粤若大道之行，学术出于一，而文武之用敷诸成绩。及其隐也，学术出于二，而保大定功、和众丰财之教，郁而弗章。俊民用微，日奏于罔功。嗟乎，文事武备，却莱裔而比费人。如用真儒，万邦其宪之。俎豆军旅，孰谓果异方乎？兵法有之：以武为植，以文为种。文以视利害，辩安危；武以犯强敌，力攻守。于戏，几矣！
松滋伍侯某，博学通经，明于大较。守吉之三年，勤于庶狱庶慎，以星出入，隆儒术，饬兵卫，服其官如嘉。会属邑不静，亟掩渠魁，市诛之。郡告无虞。维是虔州之阻，控闽带广，贼负恃溪洞矫骜，为三省殃。天子历咨于二三臣，简命御史中丞阳明王公持节往镇之。至则檄侯襄戎事。侯符九邑，调吏民之良，编诸所教士伍，肄之刺伐坐作之法，刍茭糗粮，身与为劳。逸兵大会，谍贼抽众扼险，内壅水自卫。乃遣先登士，取间道刊其灌栵，鱼贯以上，遂披其阻，撇波而食。夜以计溃其堰，黎明鼓进之。贼愕眙失据，弗能支。执讯绥降，人用大康。不越时，振旅恺以入于郡。
安成尹徐君州考引侯德，以为往在嘉兴，破百战，遗孳于大江之滨，比守河南，盗戒不入境，逮于兹，懋树丕绩，其宜有辞于永世。守益曰，噫，兹儒者之武也，古之道也。敬述而为之诗曰：
皇矣神祖，集天寡命。列圣缵之，耿光丕觐。阻兹虔州，控广引闽。嚣众獝狘，探我天刑。帝谓中丞，汝惟义德，夷彼螣蟊，殖兹嘉稷。中丞谓侯，惟时笃  ，励相敉功，视臂于指。侯谓吏民，锻矛敿干。亲试之勇，疾徐桓桓。翼翼宵征，乃整乃暇。毕协赏戮，有经罔赦。诹俗握奇，士气蹻蹻。灌栵可刊，汍泉可涸。载刊载涸，捣其狡穴。若履平地，不见嶻嵲。逆魂错遌，交颈即诛。印图鐍勘，不爽龠铢。有潜于莽，哀吁无生。侯曰绥之，时亦天氓。德威交宣，皇猷孔昭。居人户歌，载途以谣。卒乘雍雍，宾御訏訏，大赉于郊，各宁而宇。彼其之子，世豢脂膏。暨厥列屯，待哺嗸嗸。孰知古道，亘古则同。师帅维吏，伍两维农。不有儒者，载胥无邦。肆予述之，以继泮宫。
贺徐郡侯士元序
吾尝核毁誉之情矣，仁人君子，其泽未必溥于众也，而儿童走卒訢然慕之。其贪婪悍鸷者，亦未必众被其毒也，而唾骂者如一口。甚矣，直道之在人心，无以异于三代也！
试举吾郡邑之长而评骘之。某也刚，某也廉，某也勤敏，虽所谪罚，帖帖无怨言。而某否者，则亲昵之徒，亦不敢掩覆之。是何也？善恶之相悬也。若馨香之于腥秽也。人之鼻苟不至于风邪之所壅塞，则望而别之矣。
竹冈徐侯士元，以儒起家，洁白自将，遂握宪节以正齐鲁之郊。其守吾吉也，抚其兵荒羸孱而休息之，欿然若不足。唐柱史虞佐察其治，曰：俭以养廉，其素履慎矣；静以镇躁，其政体和矣。具礼币以厉之安成俞尹夔暨诸文学，乐侯之蚤有誉于上也，而求以赞之。
昔周公之训曰：至治馨香，感于神明。明德之精华，神明犹歆之，而况于人乎。是以君子不患名之不令，而患德之不立。吾德腥矣，而欲人之不唾也，是以一手闭天下之鼻也。徐侯其勉之，惟日孜孜，无敢勉豫，以式弘周公之猷训，使与颖川渤海同芳。简策吉之民，其尚永有赖哉！
贺郡守东沂冯君序
卢龙李容之告于同川散吏曰：吾东沂冯君之守吴兴也，岁适大饥，召富民以高下出粟，乡各有济，济各有规，故饥而不害。时盗贼充斥，尤严戢捕之方，宽不急之征，禁巨室之攘夺，遂无犯命者。明年，秋大熟，乃崇祀以孝鬼神，兴学校以振士俗，梁城北冲突之水，以济病涉者。役成而民不劳。今年复饥，抗疏求蠲租以活民。巡按潘公特保留之，而清戎王公采民风以奖之，吾与僚友谋曰：非文不彰，非人不永，愿徼一言以昭示来者。
维吴兴古多良守，若谢安之简，陆讷、蔡杨之清，陶回之惠，谢览之肃，扬长孺之明，颜平原之教化。凡兹众善，典刑具存。东沂践其位，行其政，其孰御之！法其简，则民不扰矣。法其清，则民不窃矣。法其惠，则流亡归矣。法其肃则奸究迸矣。法其明，则吏蠹澄矣。法其教化，则士习孚矣。由是而祝于俎豆，镌于钟鼎，垂于简策，将与诸君子百世不可谖也。又奚赖于吾言乎？
寿都运王君天锡序
王君天锡刺永州有声，众谓在用矣。及考绩，得长芦都运之命。时，逆瑾方以利痛天下。君计之曰，长芦利窟也，吾以曲出之，则民吾危；吾以正出之，则吾身危。危吾民孰若危吾身；危吾身孰与勉之乎？即慨然乞归，优游秀溪之阳凡十有六年。年七十矣，而气力日充以壮。外孙欧阳秩求言以为寿，东廓山人曰：嘻，宜矣，君之寿也。世之冠掠吾民，以市富贵者，凝冰焦火，悲喜交运，而神明离其宅，如蜗之升壁，涎涸而速枯。君察时勇退，捐崇位丰利，敛精韫华，以全天和。诗不云乎？“永言配命，自求多福”，寿福之冠也。善矣，君之求福也。继自今，其益懋永言之功乎？ 
