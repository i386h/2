<!-- { "loadSidebar": true } -->
　　西风吹鴈几行秋一老河干理钓钩最是渔家双醉眼荳花棚下有孤舟 

　　○拟杨铁崖小游仙 【 四首】 

　　何年缑岭罢吹笙便领羣仙上玉京无限凤鸾相唱和浪传拔宅有鸡鸣 

　　其二 

　　东风又报海云生若木枝头海日明偃月似闻还许碏瑶华初见召飞琼 

　　其三 

　　羣玉峰头日欲徂西来瑶水拥蓬壶等闲海上三山客写作人间五岳图 
　　一入壶山岁月賖却从新局筭年华东公似爱饶仙骨乞与山头弄彩霞 

　　其四 

　　五色昙云拥佩珰云车随日下扶桑离来世界知多少个个人骑白凤凰 

　　○秋意回文 

　　红叶一翻牕映纱水涵新月满流霞风来自觉披襟快同伴相邀醉菊华 

　　○再纪梦 【 辛亥正月四日之夜】 

　　再入长安谒帝居十年空愧一囊糈如何清梦逡廵语不说曾陈董贾书 

　　○河桥步雨 【 二首】 

　　双鳬西下咏如虹细柳新蒲烟雨中此日重来晴更雨土花石发泣长风 

　　其二 

　　雨寒青蒻海云生帆落桥回一苇轻莫向大堤横画檝浪花十里乱蛙声 

　　○云中闻徐文江老师左迁留都 【 二首】 

　　胡天五月月如霜孤馆残灯夜未央却恠青蝇缘底事带来秋色满胡床 

　　其二 

　　暮雨潇潇度逐臣片帆南下鹧鸪新等闲莫弄白门月恐触蛾眉妬月人 

　　○望仙亭 

　　白笈青鞋兴味賖停鞭遥望五云车人传直北赤松里时有仙人弄彩霞 

　　○过城南 

　　绿阴初长薄罗秋斜月轻风荡小舟柳外差池冲絮燕似怜春色在枝头 

　　○陆家河 

　　鳅鱼夜穴河之浒乱水奔流横子午安得淇园万竿竹化作水属三千弩 

　　○雍城 

　　寂寞孤邹乱水涯古堤残垒几人家老农枯坐浑无事日看清风送浪花 

　　○八月朔日仍泊江口 

　　江南山色向人清八月风涛觉更平枯坐小窓无个事漫从三老筭归程 

　　○过石帆山 【 一名矾山】 

　　片帆初挂大江湾万里风轻指顾间南望渺茫青一点舟人停橹说矾山 

　　○快船谣 

　　帝城千里龙江驿江上如林马快船慎勿近前嗔内监朝来差出进时鲜 

　　○谒南禺暮道中 

　　绿鬓青衫白鼻騧少年同学几豪华风流澌□人琹尽忍见垂杨宿暮鸦 

　　○文渊阁封稿同张君一先辈 【 二首】 

　　云盘层阁拥飞龙共入天家第几重立簇两班投册子玉函金钥有黄封 

　　其二 

　　金马几年长避世楯郎终日羡群仙一囊正索长安米馆吏来呈笔札钱 

　　○送姜抑若城南读书 

　　掠罢云鬟画远峰自怜娇立许谁同夜来闻得官家信又选蛾眉入汉宫 

　　○琹碁台 

　　松风谡谡金徽冷坛月依依玉局闲似有涧泉操白雪可容樵斧烂青山 

　　○会仙府 

　　帝阍咫尺敞仙台琳札缤纷郁不开汉帝误传青鸟使半生东海觅蓬莱 

　　○白龙洞 

　　凤箫吹断白云封皛皛橘州第几重不是□花寒度马可知千尺玉蟠龙 

　　○集仙洞 

　　羣仙遥集紫霞坛碧落翩翩下王鸾脉脉寒泉滴不散拾来璆碧总成丹 

　　○太玄泉 

　　青丘老人开深藏螭髓麟脂片片香不须更挽河车水一歃玄泉百日精 

　　○辞岳 

　　清角犹疑闻帝阙碧箫何处觅仙踪回空千嶂寒空里片片轻云落雪松 

　　○晚过悬空寺大风雪 

　　苦忆悬空辨客尘不禁风色滞行人山灵为我拂云磴倍取桃花水面春 

　　○春日别同社友用刘子贞韵 

　　它乡物候意偏惊况是应刘别夜情鼓角声中眠不得邻鸡相伴下寒更 

　　○春醒 

　　年年几欲赋登檈醉里逄春意未休闻道山中千日酒十千应遣百年愁 

　　○戏为周振新作 【 二首】 

　　鬘云初结汉宫黄几曲新筝翠袖香不是兜罗弦不贯好■〈扌弃〉一顾认周郎 

　　其二 

　　闻说海棠花绽蹊不堪重续拟红题明年花里春如许尽脱鹴裘付酒奚 

　　○钱梅谷以御史过任丘 

　　豸冠南下日迷离山岳惊摧骢马嘶独忆弹丸栖凤地褰帷一问几遗黎 

　　○挽赵瞻严广文先生 【 五首】 

　　先生于同里过成山刘方瀛陆开仲诸君子雅称莫逆予间从诸君子悉先生即儿辈执经游先生门先生日发其蒙也盖子姓十余辈无不人人坐春风者先生携季子数千里外五年食水晶盐曾不戞戞予嘉其志介为诗悼之 
　　南鸿不断暮云飞问字人还风露微病褱詹詹乡语不知身是梦中归 

　　其二 

　　三千里外泛孤槎日倚寒云数暮鸦无限放魂招不得春风随意绕庭花 

　　其三 

　　载酒相欢缀胜游词坛无地觅风流短檠不熖炉烟袅应识孤窓一段愁 

　　其四 

　　白苹水满雨黄昏独齅寒梅未返魂此日湖南春草遍遥知孤阁忆王孙 

　　其五 

　　墙角孤檠泣晓潀仓庚随燕舞东风蹊成桃李春归去綘帐无人花自红 

　　○梦题杏林春宴图 

　　宫袍新绿柳含烟宝马香风逐晓鞯最是画梁春燕子双双飞舞杏花天 

　　○岳家湾望弘济桥有怀钱明府若木 

　　野棠小憩影婆娑万里桥头静不波夜向莲花洋上望横舟夹岸月明多 

　　○送李参伯光素年丈之太原 【 二首】 

　　最苦相逄罢酒卮甘泉烽火夜来时蒲枝艾叶关离绪不独并州有故思 

　　其二 

　　宝笈琼书拥上清蟠桃开遍玉华明一从丹灶烧铅后缑岭方吹子晋笙 

　　○阅邸报杂咏 【 十五首】 

　　阅邸报杂咏 【 辛酉】 

　　逃兵半赴西曹旧逃吏今看东向新经略朝来更请剑不知决意斩何人 

　　其二 

　　清辔廵方堪死报争教疆吏又生还新军莫讶无精甲暂借官人作面颜 

　　其三 

　　从容解佩牙厢井慷慨同缳都护堂待得汉关歌吹入莫愁无面入辽阳 

　　其四 

　　秋风吹水黄泥洼月傍关山夜听笳此去辽阳几百里谁云隔岸有黄沙 

　　其五 

　　风起沙飞三岔西玉关关外放□□边人不解东征意只道天朝弃旧黎 

　　其六 

　　次律应非应世材是谁推毂强登台夜来有客谈开铁未必降□是祸胎 

　　其七 

　　二月东风鴈字新喜从开铁略遗民帝书草就星先陨九地应怜报主身 

　　其八 

　　平生偏爱郭汾阳单骑犹堪向战场尽说野心不可结一时罗拜遍名王 

　　其九 

　　监军新驻小西平莫倚腹当数万兵北去孤城三百里不知犄角向何城 

　　其十 

　　走向长安卖宝鞘西京侠气未全抛市人莫浪搜名姓自有刀痕为解嘲 

　　其十一 

　　建炎谁更战符谁取壁团虹两自疑摇扇不堪当溽暑奋刀那可左降 【 宋邵宏渊李显忠事】 

　　其十二 

　　诘年辛苦结戎行白骨青磷古战场莫恠城中浑解甲得当仍复是辽阳 

　　其十三 

　　须知万里破长风莫向长安细论功学画从来先画鬼远人初手易为工 

　　其十四 

　　中元秋信月三更骑薄初寒陡欲生闻说圣人将御座一齐簇向里头行 

　　其十五 

　　长安门涌月轮西照影随人上御堤剑佩巳趋瑶水上云中犹自听鸣鸡 

　　○题畵 

　　柳外春风拥画桥奚囊携酒伴鱼舠江天二月烟如织点缀孤峰半未消 

　　○戏赠刘蒲阳 

　　文园似解白头吟夜雨孤灯半不禁自是玉台怜独卧不关别馆有琹心 

　　○题给谏寿母册 

　　草阁花明玉柳香对灯风雨夜鸣螀大人几许怜滂母不必垂鱼问北堂 

　　○莲花港分韵得浦口回船惜芰荷 【 三首】 

　　蒲月凌波生极浦菡蓞摇风浑欲语何处渔舟夜不归田田乱拂张鱼罟 

　　其二 

　　鸣榔纔办酒家钱一醉渔娃带月眠耐可西邻租吏闹踏翻门外打鱼船 

　　其三 

　　琉璃千顷涌纤阿夜永无风□作波一曲棹歌天欲雨却随明月点青荷 

　　○闻砧 【 四首】 

　　片月高城砧杵秋随风飞度殿西头九重正忆边州苦不独征西促赐裘 

　　其二 

　　万户秋风急挫针寒螀啼月鹊惊林恠来刀斗声中意半在深闺少妇心 

　　其三 

　　玉堂清寂露华稠夜漏沉沉月影流满月号寒衣不得万家砧杵为谁秋 

　　其四 

　　莎羽寒催万里衣秋声飒爽破重帏清砧不散流黄月捣尽霜华归未归 

　　○春怀感落花 【 九首】 

　　一片飞花上碧牕回风舞雪影幢幢枝头钿粉劳新燕花底金铃闹吠厖 

　　其二 

　　脉脉春怀更向谁故园别后杳无期蓬门不借东风扫怕有高轩破燕泥 

　　其三 

　　芳树分花散玉除承来团扇影徐徐春风亦解销香骨莫道凉飔妬婕妤 

　　其四 

　　闻道君王大破□三千逐队选名姝不知若个明妃似莫为千金误画图 

　　其五 

　　闻说天家养牡丹多从腊日报平安休看花落娇莺语便道皇州春色阑 

　　其六 

　　老枝结绿伴风烟莫道红销未可怜不信请看枝上月夜来犹自弄婵娟 

　　其七 

　　夕日红香带雨过祗缘一叶着庭柯枝头啧啧护儿鹊却恨枝头叶未多 

　　其八 

　　满天风雨拥娉婷国色朝酣半未醒双鹤不知春聚散啄残红粒日梳翎 

　　其九 

　　曾忆朝元供奉日杏花新马试春衫几看花老东风歃一任空梁燕语諵 

　　○忆江南梅花 【 二首】 

　　玉壶永泮浸斜晖独抱春寒昼掩扉记得凌风台畔路黄昏初带暗香归 

　　其二 

　　蓟门寒峭上元间水满河梁雪满山顿有亭前双玉色不随飞雪度江关 

　　○儿辈书来云天雨雹 【 丁卯】 

　　四月风电大雨永羣心应自识凌竞小儒莫便陈炎异麟凤频年有瑞征 

　　○坐丹白园废门有感 【 二首】 

　　园既废作屋矣门独在汪长倩曾题其褱行曰松菊主 
　　僻地初成丹白园紫荆花衬坐开尊祗今丹白随花老白发青山雨闭门 

　　其二 

　　庐人斵木声丁丁细雨微风选胜亭坐遍柳阴无个事□□初拥万山青 

　　○董茂才索诗题赠一绝 

　　翩翩雏凤紫庭賖五色文章照彩霞知尔家园窥未得年来开遍洛如花 

　　○秋日偕吕茂才陈太学饮寗年侄水亭 【 三首】 

　　芙蓉楼下□徘徊百道金光映日开返照花城翻锦绣环波石槛铺莓苔 

　　其二 

　　孤□□流混太清烟波渺渺抱重城西风莫卷枯荷尽醉客重来听雨声 

　　其三 

　　渔舠菱茨拥婆婆采采西风积渐多归棹满摇莲叶港鸣榔齐唱竹枝歌 

　　○出塞 【 三首】 

　　出塞 【 十日中后所作】 

