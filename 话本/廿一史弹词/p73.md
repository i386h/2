<!-- { "loadSidebar": true } -->
洛蜀朔，朋党兴，众贤相厄。（时羣贤以类相从，遂有洛党蜀党朔党之语。洛党以崇政殿说书程颐为首，颐门人左正言朱光庭等为辅；蜀党以翰林学士苏轼为首，殿中侍御史吕陶等为辅；朔党以尚书右丞刘挚及梁焘王严叟刘安世为首，而辅之者尤众。颐在经筵，每进讲，色甚庄，继以讽谏，轼谓其不近人情，深嫉之，每加玩侮。颐门人俱不平，其党互为攻讦不已。时熙丰用事之臣，退休散地，阴伺间隙，而诸贤不悟，乃各为朋党，以相訾议。  程颐注见后诸大儒句下。光庭，字公掞。刘挚，字莘老，东光人，谥忠肃。吕陶，成都人。安世，字器之，号元城先生，谥忠定） 
用调停，延匪类，二蔡章惇。（时熙丰旧臣争起邪说以摇在位，吕大防范纯仁患之，欲稍引用其党以平夙怨，谓之调停。  二蔡章惇注见下）
倡绍述，报私仇，端人贬锢。（侍郎杨畏上言：神宗更法以垂万世，乞早讲求，以成绍述之道。帝即询以故臣孰可召用，畏即疏章惇吕惠卿等，且言神宗建立法度之意，与王安石学术之美，乞召惇为相。帝乃复惇官，召为尚书左仆射，又召蔡京为户部尚书。惇专以绍述为国是，引用其党蔡卞等居要地，协谋朋奸，报复仇怨，时天下疾之，有二蔡二惇之謡，其一则安惇也。三省言元佑宰执吕公着司马光等，倡为奸谋，证毁先帝，变易法度，遂追贬着光及韩维傅尧俞孙固胡宗愈等，又安置吕大防刘挚苏辙梁焘范纯仁于岭南，贬刘奉世等以下三十人。又锢挚焘等子孙于岭南，一时端人正士，贬窜殆尽。  尧俞，字钦之。宗愈，字完夫，晋陵人，谥修简。奉世，字仲文）
废贤后，诋擅国，阴斥宣仁。（初，宣仁为帝立皇后因孟氏，语帝曰：得贤内助，非细事也。既而叹曰：斯人贤淑，惜福薄耳，异日国有事变，必此人当之。后刘婕妤有宠，与后有隙，会后养母为后祷祠，事闻，章惇阴附婕妤，与婕妤内侍郝随构狱，废后为仙师。帝后悔曰：章惇坏我名节。惇欲使林希典书诰，逞毒于元佑诸臣，且许以为执政，希久不得志，请甘心焉，凡元佑名臣贬黜之制，皆希为之，极其丑诋，至以老奸擅国之语，阴斥宣仁，读者无不愤叹。惇与蔡卞犹恐元佑旧臣一日复起，结郝随为助，媒孽宣仁常欲危帝之事，自作诏书，请废宣仁为庶人。向太后闻之，号泣谓帝曰：吾日侍崇庆，天日在上，此语曷从出？帝感悟，取惇卞奏就烛焚之，明日惇卞再具状坚请，帝曰：卿等不欲朕入英宗庙乎？抵其奏于地，事得寝。  太皇太后高氏，谥宣仁。圣烈皇后原居崇庆宫，高太后名滔滔）
无子嗣，弟端王，承家即位。（哲宗无嗣，及崩，向太后立皇弟端王佶。佶，神宗第十一子也。捷录曰：哲宗不善之积，已至乏嗣，虽承以贤者，犹惧不堪，况以浪子端王嗣之乎！）
宋徽宗，因巧弄，国祚凋零。（端王立，是为徽宗。帝轻佻，机巧多技，大兴土木，穷极淫乐，国势微矣）
仍用着，奸佞臣，蔡京王黼。（时蔡京夺职居杭州，供奉官童贯，诣三吴访书画奇巧，留杭月余，京与之游。贯附语言论奏于帝所，帝由是属意用京，复召为翰林学士承旨，寻以为尚书右仆射兼中书侍郎。制下之日，命曰：神宗创法，先帝继之，两遭变更，国是未定。朕欲上述父兄之志，卿何以教之？京曰：敢不尽之死。作相四月之中，焚元佑法，复新法，立党人碑，废孟后。其绍述熙丰，更甚于章蔡矣。王黼美风姿，有口辩，初以何执中荐，累官左司谏，后阴附于京，京德其助己，岁中三迁，后以为少宰，宠倾一时。与蔡京子攸得预宫中秘戏，或侍曲宴，攸黼则着短衫窄袴，涂抹青红，杂倡优侏儒中，多道市井淫媟谑浪语，以献笑取悦。后为少师太宰，竭天下财力以供费，官吏承望风旨，凡四方珍异之物，悉苛取于民，进帝所者，不能什一，余皆入于黼家。帝每宰京黼二人第焉）
更信任，阉寺辈，童贯师成。（帝信任宦者童贯，令置局制御器，于苏杭造作器用，曲尽其巧，牙角犀玉金银竹藤装画糊抹雕刻织绣诸色匠，日役数千，而财物所须，悉科于民。民力重困，复命监洮西军复湟州。又以为熙河兰湟秦凤路经略安抚制置使，后以领枢密院事。每春秋大燕，则坐于执政之上，日与宰相同班进呈毕，即自屏后入内，复易窄衫，与羣阉为伍。又封为广阳郡王。内侍梁师成，黠慧习文法，窜名进士籍中，累迁至河东节度使，遂加太尉。师成善逢迎，帝命处殿中，凡御书号令，皆出其手，多择善书吏习仿帝书，杂诏旨以出，外庭莫能辩。王黼以父事之，称为恩府先生。蔡京父子亦谄附焉，都人目为隐相）
铸九鼎，运花石，崇尊道教。（命方士魏汉津铸九鼎，及成，安于九成宫，帝受贺。初帝幸九成宫酌献，至北方宝鼎，鼎忽破，水流溢于外，人以为北方致乱之兆。帝垂意花石，蔡京讽苏州人朱勔密取浙中珍异以进，初致黄杨三本，帝嘉之，后岁岁增加，至是渐盛，舳舻相衔于淮汴，号花石纲。置应承局于苏州，命勔总其事，于是搜岩剔薮，凡士庶之家，一石一木，稍堪玩者，即领健卒直入其家，用黄封表识，指为御前之物。及发行，必撤屋抉墙以出。又篙工舵师，倚势贪横，陵烁州县，道路以目。方士林灵素言：天有九霄，而神霄为最高，共治曰府，神霄玉清王者，上帝之长子，号称长生大帝君，陛下是也。又有仙官八百余名，今蔡京即左元仙伯，王黼即文华使，郑居中童贯皆有名，而己即仙卿褚慧下降，佐帝君之治。时刘贵妃有宠，灵素以为九华玉真安妃，帝甚加宠信，赐号通真逹灵先生，作上清宝箓宫，帝自幸之，令灵灵讲道经。每设大醮，辄费缗钱数万，谓之千道会。道箓院册帝为教主道君皇帝，建宫观徧天下，托天神临降，造帝诰天书云篆，务以惑世欺众。加灵素元妙先生，张虚白通元冲妙先生，出入诃引，至与诸王争道，都人称曰道家两府，其徒美衣玉贪者几二万人。  崇宁三年铸九鼎，为殿名九成宫，中央曰帝鼎，北方曰宝鼎，东北曰牡鼎，东方曰象鼎，东南曰罔鼎，南方曰彤鼎，西南曰阜鼎，西方曰晶鼎，西北曰魁鼎。政和七年，又铸九鼎，各有名，置神霄殿，人但知九鼎，而十八鼎之名，惟闲居录纪之）
狐妖兴，黑眚见，怪异纵横。（有狐升御榻而坐，又黑眚见于禁中。初，元丰末尝有物大如席，夜见寝殿上，而神宗崩。元符末又见，哲宗崩。至大观间渐昼见，政和以来大作，每出若列屋推倒之声，形仅丈余，彷佛如龟，黑气蒙之，不大了了，气之所及，腥血四洒，或变人形，或为驴，多在掖庭及内殿，习以为常。人亦不大怖。又夷坚志载：宣和间禁中有物曰犭雷，块然一物，无头眼手足，有毛如獠，中夜有声如雷，禁中人智云犭雷来，俱扃户。徽宗亦避之。时或往诸嫔妃榻中睡，以手抚之，亦温暖。将晓，自榻滚下而去，罔知所在）
游市井，串花街，结心杨戬。
好风流，称浪子，专喜微行。（前神宗幸秘书省，阅江南李王图，见其人物，再三叹讶，继而生帝，所以文采风流，过李王百倍。及北狩女真，用李王见艺祖时典故，世谓帝即江南李王也。蔡攸言于帝曰：人主当以四海为家，太平为娱，岁月能几何，勿徒自苦。帝遂数为微行，时乘小辇，出入廛陌之中，市非娼家，无所不到。内侍杨戬，以逢迎得幸，尤垂意花石禽鸟，新作延福宫，皆为村居，野店酒肆，青帘于其间，自冬至后即放灯，至上元乃罢。踢球打弹，竞事风流。章惇尝言：帝浪子耳。一日，帝与王黼踰垣微行，黼以肩承帝趾，墙峻微有不相接处，帝曰：耸上来，司马光。黼应曰：伸下来，徽宗皇帝。君臣相谑乃尔）
民力穷，盗贼兴，宋江方腊。（睦州清溪民方腊，世居县堨村，托左道以惑众，时吴中困于朱勔花石之扰，比屋致怨，腊因民不忍，阴聚贫乏游手之徒，以诛勔为名，旬日众至数万，陷睦婺歙处衢杭庐等州。淮南盗宋江，以三十六人横行河朔，转掠十郡，官军莫敢婴其锋）
妇生髭，男子孕，灾异流行。（宣和初，都下有朱节，以罪置外州，其妻年四十，居望春门外，一夕颐颔痒甚，至明须出，长尺余，疎秀宛然男子，特诏赐度牒为女道士，居于家。盖人妖而女胡，胡犯阙之先兆也。又淮南民家儿四岁，自耳目下皆生髯，长寸余，其父入都持示人，日得数缗，人传曰于某处看胡儿，亦兆寇之警与。又有卖菜男子，孕而诞子。灾异迭见，皆为祸之谶也）
李良嗣，浮海来，起兵北伐。（时童贯复洮州，遂谓辽亦可图，请使辽以觇之。有燕人马植，仕辽，至光禄卿，行污不齿于人，贯使至卢沟，植谒见，自言有灭燕之策，贯载与俱归，易姓名曰李良嗣，荐诸朝。良嗣献策曰：女真恨辽人切骨，而天祚荒淫失道，本朝若自登莱涉海，结好女真，与之攻辽，其国可图也。议者谓祖宗以来，虽有此道，以其地接诸蕃禁，商贾舟船不得行，一旦启之，恐非中国之利。不听。会女真完颜阿骨打称帝，国号金，乃遣武义大夫马政浮海使金，约夹攻辽，预请燕云之地。金报书曰：所请之地，今与本朝夹攻，得者有之，本朝自取，不在分割之议。复遣良嗣使金，议夹取燕云，金主谓良嗣曰：金兵自平地松林趋古北口，宋兵自白沟夹攻，不然不能从。因使勃堇偕良嗣还，以致其言。帝使政报聘，书云：远承示书，致罚契丹，当如来约。已差童贯勒兵相应，于是以贯为抚军使，蔡攸为副使，勒兵十五万以应金。  洮州，今陕西临洮府洮州卫。卢沟，今北直卢沟桥，即桑干河。登莱，今山东登州府莱州府。古北口，今密云县东北百二十里）
郭药师，为向导，惹动番兵。（先是辽涿州留守郭药师，以涿易二州来降，帝礼遇甚厚，令同知燕山府事。后帝令童贯行边，阴察其去就，贯归为帝言：药师必能抗金，蔡攸亦力主之，谓其可倚，内地不复防制。至是金将粘没喝干离不分道入寇，陷澶蓟州，药师遂以燕山叛降金。干离不既得药师，益知宋虚实，因以为乡导，悬军深入矣。  涿州蓟州，俱属顺天府。易州，属保定府。擅州，今顺天府密云县）
粘没喝，下太行，大河失守。（金将粘没喝，引兵自云中南下，陷朔代州，进围太原。干离不复尽取燕山州县。帝乃召内侍梁方平帅卫士，屯于黎阳河北岸。金将迪吉补奄至，方平奔溃。河南守兵烧桥而遁，官军在河南者，无一人御敌。金人取小舟以济，旋渡旋行，无复队伍。金人笑曰：南朝可谓无人，若以一二千人守河，我岂得渡哉。  太行山跨连数省，据平阳府绛县志云：西北诸山皆其支脉，首始河内，北至幽州。云中，今大同府。朔州，属大同府。代州，属太原府）
