<!-- { "loadSidebar": true } -->
　　官不久任虽欲言治皆茍而已百弊皆生于不久任百利皆生于久任非可以言说尽也不必上考古制我髙皇之法三年一考六年二考九年三考然后考功司付文选司因其考语之髙下或平除或升一级或升二级间有紧急用人功业显著六年以后亦得超升若不再考而升者考功必诘之文选何所凭据而知其贤乎弘治以前皆遵行之旧事按察司官惟按察使升布政副佥鲜有升布政司者惟风力不着之人间以升之副使李隆升叅政见邸报泣曰我何负于其职而升此官乎遂致仕去布政司官亦鲜升按察司者至正徳中止因躁进无耻之士干求权幸而图速化吏部以其年资尚浅无可奈何或以佥事升叅议或以叅议升副使而祖宗之成法坏矣嘉靖初凡正德中弊政小大皆厘正之此系政之最大者不循其旧是祖宗百年之成法顾不能守而正德中一时之弊乃守之而不失以耳目之所见闻者朝邑知县刘道立成化十八年以进士除授中间两次考满并縁事之日至弘治五年十年余方行取为御史继道立者苏盘弘治五年以举人除授至弘治十五年一十年余考满去盘又循良吏也当是时上下相安盗贼不生地方无扰果园菜圃不设墙垣不设防守仓库充盈闾阎殷殖犹可想见其气象也自弘治十五年至今四十余年知县十五余人即今环数百邑库无百金之积村落之中在在室如悬磬催科之人昼夜号呌鸡犬亦不得宁也 
　　陜西防边之法考唐三城守之于河外上策也盖守之于河外则险在我而易为力守之于河南则险在虏而难为功也修夹道之墙时出精兵以搜套中策也其下策来则浪战去则坐守而已 
　　苏秦亦识天下之势不幸而不遇急于富贵而为合从非其本见也初学既成知周室易兴说周显王显王不能用次知天下惟秦强可辅之霸而说秦惠王惠王不能用然后说六国使合从非其本心也卒之杀身使显王用之则周之威令可复振秦惠用之则秦可霸而身可全 
　　人才可惜造就之难点污之易易之鼎以金铉玉铉象之金铉玉铉人所宝爱而珍护之人能爱才如爱铉其爱国之忠深矣古人九载黜陟幽明今制三年考察其法已密在外抚按事竣复有旌劾是又不时考察矣其所劾固有贪残之辈中间或小过或诖诬或谮谤或语言不合趋承未至以致黜退我国家以科目取士中其选者皆俊乂之器才识不大相远但习与不习耳习之于累年弃之于一旦以壮年有用之才终身闲废深可惜也夫旌异之典以待茂才异等论劾者以处元凶巨恶不可待考察之期者今所劾者果不可待考察之期乎圣人制刑多加寛恤惟鼎爻覆公餗其刑剭以其蔽九二之贤也剭族刑也不少假借圣人之意深矣 
　　天下之安危在斯民斯民之利病在县令最要官也当今之县令与前代不同汉唐宋之县令一体视之惟以贤否为髙下今则分为二途进士除者虽横行逆施上之人必曲为回护举贡除者一有过失即斥去至于接见称谓之间亦大不同进士官但能举职即得大典举贡官虽竭尽心力亦不能得间有得之者亦是通变趋时之士岂惟上人虽下民视之必有轻重进士官自少至老官至公卿举贡官鲜有十年者至方面官者絶少自非有志之士独立不惧自知日暮途远必为私家之计矣此虽非祖宗立法之意其势坚不可破决不能一即使二途并用年岁亦不可齐进士中式年未二十即授官举人虽二十中式坐监厯事听选三十以后方得选官岁贡虽二十补廪五十方得贡出六十以上方得选官前程能有几何不有以变通之如天下斯民何莫若多取进士每科千名乡试量其地方加之或三之一或四之一或五之一庶乎无偏无党而治可成矣 
　　正德三年六月中早朝拜伏既起御阶上有无名掲帖一本皆言刘瑾事上命锦衣卫查既而瑾传旨令百官至奉天门下跪候发落辰刻命堂上官起出已刻瑾出立门东翰林院官就东跪诉内监待翰林院官素厚岂肯如此瑾令起出御史宁杲诉于瑾曰御史等官素知法度岂敢如此此乃新进士所为瑾曰新进士与他有何相干你每把朝廷事件件坏了略加处置就都怨恨太祖法度你每不曾见岂不闻知瑾令百官皆起照旧站立看有掲帖处是何官太监黄公伟曰凡朝四品以上各照班次五品以下皆杂立丢帖之人岂肯复立于此亏了人瑾令复跪又点武士令各官家搜稿黄公曰他干此事虽妻子亦不得知岂肯留稿瑾已之此事若非黄公不惟扰害不知搜出何等无端事件为祸不浅时天暑日烈通无寸云微风僵者数人命拽出黄公忿曰你帖子说的都是为国为民事挺身出来死了也是好男子枉累别人瑾怒曰在外匿名帖子尚该死罪御前如此是何为国为民好男子如何不明白具奏皆入留太监李公荣监之李曰你们倒一倒众内使掷下氷瓜甚多李曰你们取食之瑾出李曰你们都跪着来了来了瑾见甚怒复入既而传出李公私宅闲住黄公南京闲住申刻旨出都拏送锦衣卫追究进士卢伸昏迷抬至锦衣卫监中不能容丢放院内是夜不知何时身死都人汹汹皆罢市初各官拏送锦衣时途中卖饭者皆争以饭逓送各官不索价明日瑾微闻帖子乃内人所为命军官丢下乃命各堂上将各官领出办事 
　　成化中万妃宠冠后宫弟万二权倾中外京师呼为万舅门达素贫不能自立万二微时通达妻官至锦衣卫指挥学士万安附为同族入内阁权宠异寻常吏李自省僧计晓皆以药术自省官至礼部侍郎晓称为法王佛子皆谒见无时晓以黄绒■〈糹索〉络左手于项揖公卿内臣止以右手曰左手有所用也万妃酷爱宝石京师富家多进宝石得宠幸赏赐累巨万内帑几为之空京师呼曰某宝石家某宝石家畏之也孝皇初自省等皆得罪宝石则追其原价入官各家破产不能偿 
　　正德中每免朝后司礼监诸珰至左顺门西面立各衙门说事如御门礼如吏部引复堂官北面跪说毕司礼监首珰云圣旨着复职鸿胪寺官赞云叩头起揖诸珰答揖如都察院引巡按说毕首珰云圣旨着东边的去礼如引复尚书杨公一清当谢恩至掖门顾随行主事曰既叩头便是朝廷之上不可揖司礼监不当答揖既相揖便不可叩头须如何处主事曰叩头礼不可不行不揖可也公曰正然 
　　都督韩公观提督两广初入境生员来迎观素不识生员见其巾衫异常人命刀手缚斩之左右曰此生员也观曰生员亦贼耳尽斩之朝廷闻之喜曰韩观善应变使其闻生员而止则军令出而不行矣岂不损威 
　　提督韩公观杀人甚多御史欲劾之一日观召御史饮以人皮为坐褥耳目口鼻显然发散垂褥首披椅后殽上中一人首观以筯取二目食之曰他禽兽目皆不可食惟人目甚美观前席坐每拏人至观命斩之不回首视已而血流满庭观曰此辈与禽兽无异斩之如杀虎豹耳御史竟不能劾 
　　都御史韩公雍才髙有智略提督两广令布按二司官皆行跪礼提学某曰提学官与军门无干请勿跪公曰提学既不行跪礼明日另见明早取应死罪人置之厢房命刽手曰待我言杀了汝等大声应之及提学来见既至堂甫揖下公大声曰拏下杀了众应之如雷提学以为杀已也不觉跪下二司官笑之曰不如昨日同跪无形迹也此可以警悻悻无实守者 
　　又公巡抚江西每对生员称说诗书时江西科目方盛生员私相谓曰巡抚千字文秀才耳安得称说诗书公闻之命提学送诸生来考以律吕调阳为论以闰余成岁为策诸生皆不能详公曰我们做秀才时读了百家姓便读千字文诸生如何连千字文也不知闻者絶倒此可以警浮薄之习 
　　于忠愍石国公各集纪载者皆实录但文之抑扬殊有未当二公皆有功于社禝非忠愍则天下之治乱未可必而分为南北则必然矣非国公之宣威敌未必遽退也其罪则皆有可言者当英庙北狩李实杨善出使奉迎不持一御衣不持一珠玉其意何如也此众情之所深愤英庙之所痛恨者遣使敌庭正兵部事忠愍委之不知可乎回銮之日入于南城此理义之至公无可言者宪庙已立太子而废之此国家之大事忠愍虽为兵部篁墩谓其以大司马兼行六卿之事隐然拜相之制当时何无一言及之乎当景皇帝病笃之时已出驾帖取楚世子继统王长史劝世子无行而止取藩王入嗣极大之事岂有内阁兵部不与闻乎而双溪乃谓景皇帝宾天之后廷臣必推戴英庙何谓也复辟之事当与天下共岂国公所当专为者哉忠愍之得罪得罪于英庙国公之有功有功于英庙至于废储取世子一节则其得罪非特英庙而已大司寇彭公作名臣录人以不录忠愍问彭公曰功之首也盖谓罪之魁此至当之论而国公之罪则恃宠骄纵知进而不知退知存而不知亡耳今忠愍祠于杭州嘉靖初南都言官谓当复国公之爵而祠之顾未施行此论于石者之所当识也 
　　霅川频洲云当今相业当以端毅王公为首称或问李西涯如何曰文学亦可观相业则槩乎未之闻也 
　　御史张公芹奏牍云李荣陈寛刘瑾张永魏彬数人性行不同而东阳皆得其欢心其结纳神奸诚不可测矣五泉子李西涯琢碑行云平生一字值千金忍使全篇俱椎凿 
　　双溪杂记云正德初韩忠定率九卿伏阙请刘瑾等八人下狱内则太监王公岳外则大学士刘公健合谋已得旨但是日天晩候明早即宣旨送出瑾等而瑾等不知也大学士李公东阳泄其谋于瑾瑾等始大惊时上御豹房二鼔环泣叩头于上侧且云待明日臣等不得见爷爷矣是夜以瑾为司礼监传旨云已发落矣遂成正德中之祸 
　　孝皇十八年不轻下诏狱锦衣乙丑主事李梦阳劾张鹤龄疏有云陛下待张氏者厚矣上震怒下梦阳锦衣狱中外汹汹莫敢言越数日上召大学士刘公健议事毕健从容请曰李梦阳不知胡大罪皇上怒之甚也上曰他无礼直呼皇后为张氏健顿首曰张氏指鹤龄非谓皇后也上曰人谓妇人为氏健曰此则不同昔汉人曰为刘氏者左祖宋人曰赵氏安而苗氏危盖谓刘家赵家也若曰张家天颜大悦即命出梦阳复其官（屈西溪云） 
　　弘治中孝皇中人命一巡按以公错棰一县丞后丞病死丞者中贵戚也丞子奏巡按棰死伊父下之都院当巡按不应上谳上怒甚召大学士刘公健曰巡按故勘丞死而法司当以杖罪何也刘顿首曰凡上司棰死人有三因公事如法责之邂逅致死谓之因公止应杖罪复职非法用刑致死谓之酷刑问罪为民因雠挟私致死始谓之故勘应抵命天颜怡悦谓刘曰朕看律未精几乎误人今后遇此等事卿须尽言孝皇从善如流且又导之使言虽尧舜莫加焉何圣如之（屈西溪云） 
　　崆峒密集云尚书韩忠定率九卿伏阙请刘瑾等下狱太监李荣密传旨已得允候明日即施行公等且退忠定公云恐未的李公云此朝廷大事我此膊项是铁叶裹着敢虚说次日复传旨已各打十五发落矣 
　　崆峒记云正德初刘瑾等八人擅权忠定韩公具疏率六卿请下八人狱伏阙不肯起太监李公荣谕意而忠定出明日召六卿入众惧叵测襄毅许公进同行至掖门里谓忠定曰不知汝疏中如何说忠定不答故拽履而后 
　　正德初刘瑾擅权肆虐流毒缙绅大则籍没其家小则杀其身公卿而下竦息战栗视之若雷电鬼神求希其意而不能测况敢与之讲议乎吏部尚书张公彩入朝始敢进言凡事于顺门讲议虐政多所中止然后六部效之中外之情始通佥事呉廷举劾瑾瑾讳其疏中以他事必欲致之死彩申救得免他如御史刘寓生等皆得生还复起御史刘毅以示前日枷号之为公凡此皆以术劝说之 
