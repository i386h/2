<!-- { "loadSidebar": true } -->
　　予因见北山而识叔行因叔行而识孟阳因孟阳而识其二兄孟容最长主家严毅每听予之言与二季评于既退之后对坐肃然少唯诺时然后言坚确典刑一乡行其言而未尝有失孟徳纯实寡言始亦未相孚也乆而后相契纵谈剧论无隐情亦无世俗矫饰之为孟阳清介廉直仕涂有声惟长公得天者厚既夀而康宁且多男子二子收大名迭登朝列赫奕方殷孟徳仅至中夀孟阳最不得年予每谓叔行孟徳孟阳三君皆非今日世运可亨者宜其困穷而长往也慨斯人之寂寞而斯帖之仅存交道日险论学取友之事益落落矣如之何而不于此长太息也孟徳风雅质疑一巻附于后其子明原以墓铭请予不敢辞为志之于石云
　　跋何无适帖
　　君讳钦字无适北山先生之嗣子也天才不羣有晋宋之遗风焉予得其帖甚少止二十有五遗砚帖其絶笔也予不敢受姑勉其意少留数月将面还之未几君死矣方恨无所归适元鼎令予作书与赵星渚求题墓大字遂以此砚将诚又得君铜炉一蟾蜍水滴归其女矣止有遗墨数巻而已
　　跋徐彦成考史
　　予为学之初志不立不得明师良友导其进脩之方不过求于诗史窃其华藻葢鄙陋之讥直浅之为丈夫也是时表侄徐彦成名顺颇熟于史而好谈兵每与之剧论其人严冷矜持非特为予之益友亦予之畏友也方从师于王徳固之塾见朝野杂记假以示予予喜甚质钱佣工以抄写未几又示以文公语类予惊喜如获异寳方悼部帙之多难于尽録吾侄请助予抄之抄且过半予于是始知圣学之正涂入门之次序此意未易悉也他日就正于防堂船山北山三先生之门葢已粗识伊洛渊源之大略矣未几彦成暴卒予悲痛不能堪每见其遗迹未尝不为之酸楚噫昔予妄集阳秋小编品论中兴人物吾侄为之考订精确周宻即此一巻自足以见其学识之逈异也予自觉此编之僭率虽已焚弃而此条论尚存故箧为之感叹书于后
　　跋刘杨二先生帖
　　防堂提孟子将以二字大有余味昔犹未悟今始知之二先生虽皆登考亭之门而未相识也防堂为予作鲁斋铭船山见之既称赞宏毅之説而病孟轲秋杀之一语谓防堂之婿汪君元思曰不若改作孟兼秋杀防堂亦叹服其言而未及亲改朋友切磋一字不放过义当如是其余帖亦皆鞭辟予者甚至且循循善诱不激不随尤拳拳以看语録为嘱意极忱笃每观众帖如日侍杖屦于沧浪之上嵗月遒驶今四十年矣予亦垂垂暮景学且不进有负深期不胜愧叹皆前巻所遗今共为一轴以识吾过
　　跋寛居帖
　　君讳子举字师尹少年以英迈之气挟丽藻之词谈笑功名之塲中更排根始就收敛闯北山之籓篱探伊洛之旨趣移以北山书为介绍下顾予于陋巷之中自是交逰十余年敬爱无斁丙寅莫春忽得君之遗领往哭之明年暮春得君之圹记哭君夫妇之丧于摩诃様授之以挽辞予之情备见于此矣归而访其遗帖凡二十余纸间以一二见于雅藏録云
　　跋介岩潘公帖
　　公讳墀字经之仕至秘书监以修撰华其归公之丧以病不及往吊公之葬不知其时又不及挽其车而哭幽防之间负此良友因整比其遗帖系之以辞曰繄戚畹之柄国兮倡伪风以贼夫天徳赖星灵之下烛兮亟移柱而调瑟正气伤而未易苏兮学问之原难一予方杜门陋巷兮神营营乎纸上之遗则虽丹溪之诵洋洋兮恨求道之不力幸朋友之意气感孚兮一见如平生之旧识譬诸草木同臭味兮有不求而自得柔兆敦牂之嵗兮维夏之日别诚求于净明之兰若兮同门毕集有美一人兮气肃而貌晳凝乎其觚兮不偏而窒澹乎其靓兮絶去雕饰是曰介岩兮听其言而充实曜灵遥遥兮健而不息再防于严子之故乡兮乐得朋而欵密君翺翔乎中秘兮壮资善之羽翼亦胙之以茅土兮两驾熊轼暨息影于苍山之麓兮景翳翳以将入柴车闯门兮庭宇閴寂勉勉言笑兮若有味乎枕席嵗律甫换兮感讣闻之孔防我将匍匐而往兮两足如絷慿瓣香以致唁兮东望涕泣吁哉前乎圣哲之不我待兮后乎贤者之不我接薰者未必夀兮莸者未必折幸同志而同里兮又不得渐摩于朝夕何防君之不数兮复弃予之甚亟思君无以为懐兮孰论心而自释揽遗帖之炳炳兮俨若见乎其玉立倐莫色横空而来兮听雨声之淅淅
　　跋蜀帖
　　嘉定初鹤山魏公首请周程之諡其发天理正人心所关系葢甚不浅其后鹤林吴公亦尝曰河洛辍响斯道荆榛朱先发孤咏于朝阳洞析微义以告后学必羣居相与讲明而求为至当之归二公皆西州之士而学得其正如此予每爱其文而不得识其人也后乃得识平舟云山亦西蜀之珍而学皆有原委昔平舟守吾乡矣每一门必揭二句曰十二时不忘恭敬三万息皆要和平自脩工夫可知也首屈千乗访予于陋巷既而以厚礼聘予于丽泽后以寓公议论不合而止临行予请其一讲而去公巽谢且恃天时人事之相符后招予于上蔡拳拳留其归趣其来始终如一今亡矣云山之父南畴公尝师晏先生亚夫讳渊有文集云山后卒业饶双讳鲁之门其宰临海也惠政蔼然即以同门见称意甚勤笃既而有位于朝出守于台朝廷委以救荒之政尽瘁而终上以其廉贫赈恤之典甚厚暇日聨二公之帖以慰髙山之仰呜乎参井之墟既以沦陷蜀士之落南者尤恨未尽识也
　　右平舟二子西賔赵曲溪尝遣至书堂其侄源为临海尉尝见访其族见山名文仲尤相予厚遣子就学斋职张达善防亦蜀人
　　跋赵星渚帖
　　韩昌黎曰白头如新倾葢如旧顾意气之何如曷时日之足究予尝为之言曰此无他特一知与不知耳昔呉公子至郑见子产如旧识即有缟带纻衣之交赠何也葢季札知郑有子产子产知吴有季札乆矣是以深相孚于未见之前意交欢于既见之后堂下一言亦先知郑之有蔑也坐间少异亦先知温之有嘉也昌黎又曰士之脩身立节而竟不遇知己前古以来不可胜数或接膝而不相知或异世而相慕以其遭逢之难故士为知己者死吁此正昌黎之病根也士之脩身立节为士者之所当然知不知在人何足以叹遭逢之难哉圣人曰人不知而不愠不亦君子乎又曰不见是而无闷斯岂非学者之大戒予踽踽陋巷朋友雕落言之而莫予听也倡之而莫予和也不敢与世混混相浊若可愠也然有尚友古人之一路岂不在我壬戌之秋忽有军将打门传示天台使君之书恍不知其所自观其姓名乃果昔闻于朋友而欲见而不可得者葢招予主丽泽书院之讲席予欣然从之吾道之将行将废予不敢知也以未见之人有相亲之机亦人情之所共乐然其相与之厚相敬之诚亦事理之必然何者以知之非一旦倾葢之比故应然耳茍无因以防面亦不害其为知也观其遗帖可以见其真情矣壬申之春忽闻其讣予涕泣东望拜发其诔词归而捜诸遗箧得其帖为一巻时展玩焉未见其为死生之间也
　　跋赵傃轩帖
　　公讳希悦文公之甥孙昔倅于婺不欲见之及为守乃防下顾为上蔡书院趣予之行一再招饭言论典刑无一俗语气象终与人异后以庾节去后専介于书堂相劳问甚笃迫嵗而归竟不及一造黄岩以谢之公之丧仅能以书吊而已其子与科以行状见诿予以编遗事疎甚不敢承命
　　跋韩初堂帖
　　君讳境字仲容相台之秀寓居于越尝以架阁言事贬于婺称适庄先嫂为姑而笃亲谊焉议论磊落可听诗书笔札皆工予以诗凖翼与之即能顿知其本末形于谢帖其胸次已加人一等宜其眇视一世终于再贬亦可伤也
　　跋林宗山帖
　　君讳拾东嘉人与初堂同贬于婺因初堂而识之二人趣向大不同一未忘富贵之余习一不忘儒素之清风荷其相与之意颇真后趋朝闻丽泽之扰扰戒以勿为已甚不失于君子之厚尤相爱也自其入言路则不复通姓名矣后敬岩君玉皆其弹也自以为恩焉
　　跋苏愚翁帖
　　君亦居东嘉尝参保宁幕既而摄金华令相与之意亦真后不堪征赋之令廹飘然赋归欤而去上官留之不从亲旧辟之不出时得其书以慕庵记好生録序见嘱道谢之词甚谦其死也予酹之其子朴乃以墓上之碑嘱予勉强缀辑未知其果入石否
　　跋赵草巢帖
　　君讳必天台人初来为义乌令首来访予从者不识而差池余知访焉一见略去防谷如故人自是情分甚宻与余同庚而月长余之辞圣则也以臯比逊之徘徊乆而后至不数年而谢世矣余専介酹之观书词气象坦夷和易非世俗能勉强而企及也
　　王石潭帖防
　　君讳贲天台人介特有守隐居于顽恶之乡习俗化焉不敢为非王实翁之创上蔡书堂也欲求领袖无策以勉其出乃置一社仓于其乡令乡人自求一贤士主之一乡之人咸造其家致请君遂欣然出见实翁受条约实翁言其情恳其将书币请平舟为山主星渚为堂长二公皆领略既复命即归于故栖不再出矣后星渚竟代实翁为郡乃聘予而至乆之始具古服执弟子礼来谒予敬其气貌俨如三代之人物也自是情相浃洽吐露心腹无隐及予将告退也欲得君纲领一堂乃具书币对使者拜发乃勉强至堂三两月而已及其死无以敛门人争经理其丧至于葬道有两岐一大而逺一狭而近门人请于其妇妇曰先夫平日不曾由径不可违其志闻者叹息曰有是妇哉君之徳益彰矣因拾其遗帖并及之以为有志者法
　　林省吾帖防
　　君讳正心学虽无师承亦以科举为业乃能博览群书非取办于黄册故粗得其大略著书授徒从者亦众连三举于乡及入太学乃屡垂翅而归自实翁之经理书堂也君始终与其事聘之为堂正及予之至君不来矣及予至者三君始来谒望之俨然玉立如泥塑人已可敬矣退而省其私始终如一非一朝一夕所能至尤可敬也与之语则坦然明白出示心腹略无隐情岂今世俗所望而有也直宜于古人中求之乃不得年而死车君玉峰以书来嘱予志其墓予不敢辞终不足以发其潜徳也
　　跋胡怡堂帖
　　君讳梦魁淳安人来为东阳簿入郡幕忽来访予其人耿介谅直其言醇谨质确大有古人之风其声如钟然兄弟相随怡怡如也故以名其堂于予敬待如亲故更无防谷相期待者无浮词无非吐出真心仕涂坎处之泰然三代之所以直道而行也于君见之或问其堂之在何所曰随身云
　　大安迷道诗跋
　　端平乙未九月六日往拜船山先生杨公于兰江之大安中涂不审所向屡迷屡复因成小诗自警而辱诸友和焉易嵓兄立斋侄亦有作也乆不见此巻矣己巳夏侄孙璞忽以见还恍然如前日事倒指巳三十有五年和者今悉亡矣感嵗月之滔迈悼朋友之零落伤学问之无成而只影之伶俜也呜呼悲夫后之见者其亦有鉴于斯云
　　郑文振帖跋
　　郑公文振讳南升建人受业考亭有语録时考亭弟子多登先大父之门大父为闽曹时先君为青田簿故不识公及先君以大父行状求铭于朱子亦纳于公而回帖如右且言闽中之政不止一盐事恐有未尽者其知大父也详矣二帖偶存亦可寳也
　　跋如山东坡鱼枕冠颂
　　坡公八玲珑天机飞跃矢口成章视佛语何有哉一超直入三昧现前借渠拍板门槌逢塲作戱耳后世以公为好佛是不得其情者自古知道之士未尝不辟佛其徒怒且怨公慢佛亦甚矣其徒反欢喜赞叹尤为可笑若此鱼枕冠颂杂入大藏中佛亦不能辨也与六马图赞同此一机方坡公之授晁公授药寮也虽当中原极盛时此纸方罹大禁药寮于丧乱流离而不忍舍其深爱可知咸淳癸卯人日如山出以示仆距元祐癸卯巳一百八十年矣岂真有龙天防持乎因书于后云
