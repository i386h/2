<!-- { "loadSidebar": true } -->
【铭文】魏故使持节大将军太尉公中山王之墓志铭」王讳熙，字真兴，河南洛阳人也。恭宗景穆皇帝之曾孙，仪同三司南安惠王」之孙，司徒献武王之世子。幼而岐嶷，操尚不群，好学博通，善言理义，文藻富赡，」雅有俊才。丞相清河王居宗作宰，水镜当时，特所留心，以为宗之子政。年未志」学，拜秘书郎中，文艺之美，领袖东观。迁给事中。王性不偶时，凝贞独秀，得其人，」重之如山，非其意也，忽之如草。是以门无杂宾，冰清玉洁，有若月皎云间，松茂」孤岭。见者羡其高风，望者人怀景慕。于是美誉彰于民听，休声播于远迩。延昌」中，以世嫡才明，袭封中山王。世宗晏驾，皇上龙飞，山陵严重，任属亲贤，拜」将作大匠。以秩宗儒棘，问礼所凭，徙太常少卿。俄以执戟近枢，琼机所在，迁给」事黄门侍郎，转光禄勋卿，黄门郎如故。寻以东秦险要，都会一方，宣风敷化，任」归维捍，拜使持节都督东秦州诸军事安西将军东秦州刺史。导德齐礼，先之」敬让，吏惮其威，民怀其惠。虽廉叔来暮之讴，公沙神后之歌，未之多也。熙平元」年，入为秘书监。区分百氏，九流粲然，刘向司籍，如斯而已。神龟之初，以东魏形」胜，镇控遐迩，邺守任隆，非王莫可，拜使持节都督相州诸军事安东将军相州」刺史。清风善政，弥美于前，路不拾遗，余粮栖亩。道无常泰，否运暂屯，正光元年，」奸臣擅命，离隔二宫，贼害贤辅。王投袂奋戈，志不俟旦，唱起义兵，将为晋阳」之举，远近翕然，赴若响会。而天未悔祸，衅起不疑，同义爪牙，受贼重饵，翻然改」图，千里同逆，变起仓卒，受制群凶。八月廿四日，与季弟司徒祭酒纂世子景献，」第二子员外散骑侍郎仲献，第三子叔献同时被害。唯第四子叔仁年小得免。」王临刑陶然，神色不变，援翰赋诗，与友朋告别，词义慷慨，酸动旁人。昆弟父子，」俱瘗邺城之侧。孝昌元年追复王封，迎丧还洛阳，赠使持节大将军太尉公都」督冀定相瀛幽五州诸军事冀州刺史，谥曰文庄王，增封一千户。二宫悲悼，亲」临哀恸，行路咨嗟，莫不挥涕。孝昌元年岁次乙巳十一月壬寅朔廿日辛酉葬」于旧茔。爰命史臣，勒铭泉室。其词曰：」宝箓凝图，五灵代纪，金行弛御，玄符继起。维祖维宗，乃疆乃理，腾周越汉，跨虞」迈似。赫赫景皇，本枝孙子，献武隆蕃，令问不已。猗欤君王，时维隽哲，玉润金」晖，霜明冰洁。兰芬月朗，渊鉴景彻，孤心独秀，怀贞秉节。敬让既敷，像而不设，惠」结甘棠，声徽往烈。诚深体国，闻难投戈，义感君子，赴者讴歌。捐躯逝命，死也靡」他，忠谟不遂，运矣如何。慷慨临危，咨嗟中圮，宿志既申，无惭昔士。赫弈宠光，名」芳图史，勒铭玄宫，式彰来美。北京图书馆藏拓
【志盖】阙
【铭文】魏故使持节车骑大将军仪同三司都督秦雍二州诸军事雍州刺史恭惠元公之墓志铭」公讳诱，字惠兴，河南洛阳人也。世载配天之功，家承从祠之业，洪」原迈于积石，层峰峻于阆风，斯固国史之所详，于斯可得而略也。」公降灵景宿，蕴气风云，殊异表于弄璋，崖岸耸于负剑，及田渔庠」塾之间，揜弋天人之际，耳目犹临万古，魂想若对千龄。初以王子」知名，召为散骑侍郎，在通直。朝拜青琐，暮践丹墀，事等丝纶，理兼」献替。公文辞内美，雄姿外烈。天子见必动容，特留眷赏。俄而春坊」高辟，妙选官僚，自非崇盛一时，无以对扬三善。乃除太子中舍人，」仍迁中庶子，又转卫尉少卿，从班例也。武都要害，控接攸绵，一人」荷戈，万夫莫向，连率之任，实俟令图。乃授公持节左将军，南秦州」刺史。乘传出关，褰帷入境，威刑具举，爱敬同归。百姓息肩，四民鼓」腹，不待期月，夷歌成章。属今上富年，权臣执政，其兄太尉虑社稷」之倾危，建义节于邺城。良规密谋遥相知和，忠图不遂，欻贻滥酷。」以正光元年九月三日薨于岐州，春秋卅七。捐珠之悲既切，罢市」之慕逾酸，虽复冤耻寻申，而松槚方合。诏追赠使持节车骑大将」军仪同三司都督秦雍二州诸军事雍州刺史都昌县侯，谥曰恭」惠公，礼也。粤孝昌元年岁次乙巳十一月壬寅朔廿日辛酉窆于」西陵。怨旋盖之难息，恨曲池之易平，缀清尘于既往，勒玄石于泉」扃。其词曰：」于穆君公，魏之宗室，结庆挺生，含章卓出。栖息琴文，流连道术，若」彼春芳，同兹秋实。言袭缨屣，来步轩墀，化成鸿羽，爱结龙姿。情切」储禁，绸缪宴私，讽谏有隐，探赜无遗。乃游卿寺，仍建旌旟，德随风」靡，泽与云舒。将隆国祉，驷马高车，忽降淫祸，归神大虚。冤申宠洽，」筮令龟从，?沓墙柳，铿锵鼓锺。风摇宿草，雾蔼寒松，年茂虽远，芳」彩终浓。北京图书馆藏拓
【志盖】阙
【铭文】魏故使持节侍中假黄钺太师丞相大将军都督中外诸军事录尚书事太尉公清」河文献王之志铭」王讳怿，字宣仁，河南洛阳人也。太祖道武皇帝之七世孙。高祖孝文皇帝之第」四子。生而雅有奇表，文皇特所钟爱。幼而聪悟，慧性自然。内明外朗之美，生知徇」齐之妙，固以拟叡高阳，同徽子晋。年方龆龀，便学通诸经。强识博闻，一见不忘。百氏」无遗，群言毕览。文华绮赡，下笔成章。升高睹物，在兴而作。虽食时之敏，七步之精，未」之过也。太和二十一年封清河郡王，食邑二千户。高祖晏驾，居丧过礼，泣血三年，」几于灭性。世宗之在东宫，特加友异，每与王谈玄剖义，日晏忘疲。王仪容美丽，端」严若神，风流之盛，独绝当时。温恭淑慎，动合规矩。言为世则，行成师表。澹然以天地」为心，?怒不形于色。拜侍中金紫光禄大夫。献纳维允，民咏时雍。迁尚书仆射。旧庸」熙载，彝伦攸穆。转特进左光禄大夫侍中司空公太子太师。鼎味燮谐，邦事修乂。今」上龙飞，增邑千室，进位司徒，侍中如故。缉兹八刑，光明五教。遂登太傅，领太尉公。居」中论道，总摄机衡。皇上富于春秋，委王以周公之任。秉国之均，纲维万务，理无滞」而不申，贤无隐而不举，政和神悦，讴咏所归。于是庶绩咸熙，百揆时序，四门济济，雷」雨不迷，我德如风，民应如草，辅政六年，太平魏室。虽伊尹格于皇天，周公光于四海，」拟道论功，未可同年而语。而运遘时屯，恶直丑正，衅起不疑，为奸凶所劫。神龟三年」岁次庚子，春秋三十有四，七月癸酉朔三日乙亥害王于位。遂隔绝二宫，矫擅威」柄，四海能言，莫不悲恸。咸以哲人云亡，邦国殄悴。自此灾旱积年，风雨愆节，岁频大」饥，京师尤甚。四方愤惋，所在兵兴，七镇继倾，二秦覆没，百姓流离，死者太半。于是」皇上慈忿，爰发皇太后旧独见之明，翦黜奸权，唯新时政。群寇稍清，阐明大礼。以」孝昌元年岁次乙巳十一月壬寅朔二十日辛酉改窆瀍西邙阜之阳。追崇使持节」假黄钺太师丞相大将军都督中外诸军事录尚书事侍中太尉公，王如故。加以殊」礼，銮辂九旒，虎贲班剑百人，前后部羽葆鼓吹，辒辌车一，依彭城武宣王故事。其黄」屋左纛，依汉大将军霍光故事。备锡九命，谥曰文献，礼也。皇舆临送，哀恸圣衷，」乃命史臣镌芳玄室。其词曰：」灵光蕴宝，运德应期，时乘利见，祥庆攸归。玄符纂箓，受命龙飞，于穆君王，胤圣重晖。」重晖伊何，皇家之镇，慧茂生知，睿隆周晋。响振金声，比德玉闰，既明且哲，温恭淑慎。」汪汪万顷，恂恂善诱，为而不恃，作而不有。量苞海岳，可大可久，启宇河坟，翼我」圣后。凝神独秀，秉一居贞，调风作相，轧坤载清。柔远怀迩，阐曜威灵，太平魏道，箫韶」九成。方介景福，永济黎蒸，孔言徒设，信顺无征。山颓为谷，酸感丘陵，巷哭市哀，万里」拊膺。礼均齐献，锡等桓文，峨峨銮辂，祖鬯氛氲。功成名□，盛典不群，鸿谟不朽，万载」垂芬。河南洛阳出土。见《考古》一九七三年第四期《洛阳北魏元邵墓》。
【志盖】阙
【铭文】魏故使持节仪同三司车骑大将军雍秦二州刺史都昌侯」元公夫人薛氏墓志铭」夫人讳字伯徽，河东汾阴人，尚书之玄孙，雍秦二州之曾」孙，河东府君之孙，尚书三公郎中之长女。灵源宝系，已详于」书契矣。夫人资芳贞敏，蕴彩淑灵，表卫姬之高风，诞宋子之」嘉称。伯祖亲西河长公主，以母仪之美，肃雍闺阃，常告子孙；」顾吾老矣，而不见此女。视其功容聪晓，足光汝门族。年七岁，」持所锺重，未尝径阿傅之训，已有成人之操。先考授以礼经，」一闻记赏，四辨居质，瞥见必妙。及长，于吉凶礼仪，靡不观综」焉。虽班氏闲通，蔡女多识，讵足比也。既和声远闻，实求之者」不一，常以相女而授，固未之许。恭宗景穆皇帝之曾孙，司」徒献武中山王之子，令望籍甚，无辈当时，昴昴千里，独步天」苑。钦重门冑，雅闻德音，乃申嘉娉，崇结伉俪。夫人时年廿有」七矣。于时元氏作牧秦蕃，夫人起家而居之。至使语及刑政，」莫非言成准墨。夫氏秉忠贞之概，逢淫刑肆毒。夫人痛歼良」之深冤，逝长龄于同穴。春秋年卅，以正光二年四月廿四日」于雍州邸馆薨。粤孝昌元年十一月廿日祔葬于洛阳西陵」旧茔。呜呼！兰熏既雕，月盈示魄，隐隐寒山，悠悠泉陌，令终如」始，徽音孔硕。其词曰：」开岳降祥，禀惠辰芳，沉渐云举，肃穆风光，●闻无昧，四德孔」彰，内?灵庆，外成克昌。克昌伊何，作范断机，祁祁妇道，夙夜」无违。笃生君子，载诞贤妃，金箱玉照，百代俞徽。北京图书馆藏拓
【志盖】阙
