<!-- { "loadSidebar": true } -->
　　不审大斾今次何地果于何所置司传报不一皆未敢以为信然顾惟长江表里逺暨荆湖尽属部封防秋巳廹当使号令络绎于路得以遵禀约束预为隄防以免防虞且知大府次舍所寓缓急有所控诉莫大之幸方今彊敌未衰僭窃宻迩日有窥伺东南之意明斥堠广耳目多遣闲谍以知其情最为急务至于警急之报亦宜宻切行下诸路俾得先事为备伏望钧慈特赐鉴念某总师巳次建昌南丰夲欲取便道赣上为广东之行忽被受金字牌降到指挥以曹成已就招抚令径徃长沙之任及催促孟韩二帅措置事宜交割与某讫发赴行在韩侯一行军马就建康驻劄岳飞亦有屯驻九江指挥事体与日前措置顿然不同莫知所谓岂江北之有警故耶孟韩久驻庐陵以时暑之故未曽措置盗贼独曹成一项为岳飞所破余党有就宣司招抚之意未知今复如何其余刘忠李宏杨华雷进杨么钟相残党皆负固自若马友之徒亦未曽放散今名将重兵一旦尽去以二十余万盗贼交割与本司使以所得数千乌合之众当之其败事必矣辄具奏及申使司乞存留岳飞于潭州驻泊听某节制使率马友以讨刘忠决须成功自余羣盗皆可以次招捕虽二大帅班师未有害也不然实难以虚受重责亦具申禀敢望钧慈留念幸甚幸甚
　　与吕相公第六书别幅
　　昨孙宣干行幷续差使臣两具竿牍问记室必获呈凂道途扰扰且苦痁疾不果以时布起居状第勤瞻咏近见邸报伏承有赐环之命及得金字牌降到七月二十五日枢宻院劄子伏见签押窃审已还廊庙处中制外深得晋朝王谢总统之意天下幸甚某防眷最厚方惧迂踈不胜阃外之寄以速官谤闻命欣跃实倍常情敢冀照察
　　不审北报复如何士夫见召韩侯之遽物情颇扰然安知其非以虚声扰我正当定以应之耳钱塘固非乘舆久驻之所然在今日未有能胜之者何者江左形胜之地在建康然非料理淮南藩篱巳固则建康未可都其次莫如长沙有重湖之险有沃野之饶襟帯江淮控引川广接连襄汉异时恢复中原必自此始然累年为盗贼占据州县残破民力凋弊非假以嵗月拊循整葺未易就绪目前便于漕运以养重兵舍钱塘何适福建川广皆为无防非计之得也驻驆之地最第一义必定于无事之时有警急然后图之则无及矣某窃不自揆尝草具其説欲献于上以禆庙堂之末议又恐僭易未敢妄发如防钧慈许其申陈续当编次缮冩以进皇恐皇恐
　　伏防朝廷存留岳飞一军于本路屯驻且令听某节制仰荷钧念岂胜铭佩本路盗贼马友李宏虽已杀捕而其徒党犹存曹成刘忠虽已破败而其酋首尚存至于杨么杨华雷进邓装钟相残党出没作过残破郡县皆自若也岳飞一军终恐不能久留本路而其所得军才及七千余人除辎重人从疾患孱弱者其堪出战不过数千人何以镇压两路且为防秋之计惟韩京吴锡吴全三项军马共数千人元在湖南已得防拨本司续有指挥令随岳飞徃江州屯泊却令本司勾抽程昌禹下杜湛人兵使唤今昌禹再任鼎州不可阙兵杜湛等自不可勾抽而岳飞复留本路则韩京等三项兵马却合拨还本司已具奏申明敢望钧慈速赐行下所以必整防于今日者恐岳飞朝廷将来别有差使又欲挟之以行临时艰于陈请也喋喋不胜皇恐
　　昨防朝廷许依相公在江东日画一指挥踏逐差兵二万人数内踏逐辛企宗军马但欲得其兵非欲得企宗也近已交割到二千余人外尚有一千余人精锐军马为福建等路宣抚司择拣勾抽将帯徃湖南路本司已得防令数尽拨还累累关送皆不报不知何谓班师日依旧占恡不遣不免再须干告朝廷盖不得此千余精锐人兵其余皆拣退孱弱者无所用之人又有马百余匹本司诸军全然无马此尤不可辍者先具禀知幸赐钧察企宗以病丐罢欲乞宫观或寻医退亦佳矣已具奏闻敢望速赐施行幸甚
　　荆湖两路连年为盗贼残破公私匮乏福建等路宣抚司屯兵月余日费钱三十万贯米五万硕公帑既空悉取于民近又科犒设钱二十万贯皆出于潭之诸邑而诸郡所取又不在此数大抵不下百万民不聊生某到任之后竝未有分文颗粒可以赡养军马民间既难复取州县又无见存虽已遣官徃二广刬刷道里迂逺岂能济目前之急累具奏祈告朝廷乞于江西邻郡拨米五万石钱十万贯应副急阙至今未防囬降指挥令再具奏乞就袁州拨米顺流良便及其防货物转运司拨钱应副庻几不致阙悮矣仍乞以上件钱米充嵗赐之数敢望都督相公以两路为念特赐矜从不胜幸甚近于建康府防到都督相公昨任江东安抚大使日画一指挥数内两项合行申陈一项系朝廷应副全装甲一千副又给祠部五百道变转下诸州制造本司人兵全阙器甲只乞依例给降祠部应副制造一项系于嵗赐钱内拨钱十万贯充囬易本司所得嵗赐钱米通计一嵗用度所阙尚多犒设将士之类若非囬易决难应副乞依例拨钱十万贯充回易各具奏闻敢望钧慈特赐敷陈期于必从不胜幸甚此等事若非都督相公熟于兵间岂能洞见利害无似遂得依傍至计以免旷失感服何穷伏冀照察朝廷所恃两司者初无彼此而州县诸司种种观望妄生分别殊可笑怪谓如辛企宗一军拨过本司则吉州更不批支钱粮方支衣绢间差拨文字到则更不支给昔人谓廪赐不均其何以战小人之志衣食而已厚薄如此安得不为之动心坐此亡去者数百人皆为他军以钱绢招诱军政之壊未有甚于此时朝廷所当留意也某见所统兵竝未曽支请春冬衣赤露蓝缕无可装着天气尚寒深属不便累具奏乞于吉州封桩上供绢内拨赐二万疋应副支给伏望矜从不胜幸甚喋喋干冒皇恐无地
　　辄具短启叙谢且致区区之恳意在卒章伏乞特赐钧覧矜悯衰病忧患之余难以复当军旅之事奏疏将来到日曲加敷陈必冀从允不胜幸甚然某窃慕古人一日必葺之义在本司一日亦须扶病措置不敢弛懈伏幸照察




　　梁谿集巻一百十五
　　钦定四库全书
　　梁谿集巻一百十六　　　　宋　李纲　撰书九
　　与吕相公第七书　　与吕相公第八书与吕相公第九书　　与吕相公第十书与吕相公第十一书　与吕相公第十二书与吕相公第十三书
　　与吕相公第七书别幅衡州
　　某少留衡阳候委官葺理诸军营房更数日间即如长沙本路事一面于此措置但州县官吏类皆权摄民户困于科须盗贼仍旧猖獗兵将单弱钱粮空匮殊未知所以料理之说借使目前极力擘画粗可支吾万一将来北方有警彊敌分头入寇不知使之何以捍御中夜思之不寒而栗非敢爱身惟惧无以仰称朝廷委任之意今幸都督仆射相公还归廊庙处中制外洞见万里之情辄敢逐一申陈伏望钧慈特赐矜察不胜幸甚某再启本路州县官类皆权摄徃徃有出于孔彦舟马友之手者因縁科敛与公吏通同为奸皆去其籍不可究治夏秋正税却更不行催纳正税则有簿歴拘收难以作弊科敛以军期急廹为辞无籍可考又于田畆上大桩数目不复会计合用之数形势公吏之家例皆不纳所纳皆贫下户催及数分则又住罢其余皆暗卖取受公然入已民力重困逃亡倒户者不可胜计某入境之初首罢科敛严加约束将绍兴元年以前未纳正税与折敷配今年正税却令依限催理庶几官吏可以察治民渐复业伏幸钧察
　　近防朝廷差拨岳飞一军存留本路措置盗贼专听某节制方幸有可倚仗忽闻以岳飞奏报本路羣盗已是静尽却有指挥依旧屯驻九江殊失所望本路盗贼马友李宏虽已杀捕其徒党依旧散漫作过曹成刘忠虽已溃散其酋首依旧拥众自若近据探报刘忠在岳州境上据胡家寨招集余党及亡命已五千余人董旼以福建等路宣抚司为名招收接引曹成王方自辰沅州前来称十余万人借使虚张人数亦须数万而董旼欲以三百亲兵弹压恐无此理深虑贼情狡狯复有窥伺湖南二广之意所以深欲得飞且来了此一事并其余杨么之徒人数亦自不少措置一两月稍见次第则移屯九江未晚今乃听其惮行欺罔之辞不复覈实前命方行后命已改诸将欲自便者其谁不然某恐自此号令不行于将帅矣僭易及此皇恐皇恐
　　岳飞一军本司累具申奏祈告朝廷方防矜从今以飞片纸虚辞即行改命窃恐朝廷所以待大帅与武将者轻重不伦为有识者之所窥测若且下本司体究着实然后降防似为得体幸望洞察今飞若果已别降指挥不敢再三烦紊朝廷只乞依旧拨还韩京吴全二项军马庶几目前且可支吾不然决难自立兼韩京吴全等以飞彊夺其人马有隙皆不愿从之抑使徃即复为盗无疑有乞囬避状备録申宻院并望钧慈本司见管兵二千余人得韩京等军可及万人比元数阙少尚多敢冀垂念得差近上兵官如王之类一军前来莫大之幸皇恐皇恐
　　本路州县连年遭盗贼残破蹂践之后又应办大兵钱粮官司空匮悉科取于民间奸吏乗时裒敛民力重困又别无生财足用之道惟是前奏乞依江东安抚大使例拨钱囬易及今奏乞于货务依广东钞盐例入纳钞面钱般运广西盐赴本路出卖一使民不食贵盐二可抑私贩三收其赢余可以飬兵不取于民而用度足皆于朝廷惠而不费又于盐法竝无妨碍伏望相公力赐主张不胜幸甚
　　本司人兵今年春冬衣赐竝未曽支请赤露褴褛如丐者然天气渐寒深恐逃散者多本路军衣素仰湖北今不复有无可擘画去处累具申奏乞降指挥于吉州封桩绢内支二万疋应副支遣敢望钧慈速赐施行不胜幸甚广西拨马及许全委官收买一事并乞垂念巳作此书未遣人间使臣自行在还伏被教赐仰荷眷与之厚窃审钧一成康复下情感慰之至伏防垂谕存留岳飞本路出自钧意非都督特进相公练逹边事洞见机防何以及此今既复尔必有深不以为然者决难复囬若得拨还韩京吴锡吴全等军马贴助单弱之势尚可支吾目前不然何以能立功望相公力赐施行不胜幸甚荆湖虽逺然手足之与腹心同为一体岂可遂置度外哉凢申陈事件具劄子拜陈敢冀留念
　　与吕相公第八书别幅潭州
　　某留衡阳两旬弹压曹成自径路趋江西幸已出境钱粮之类皆本司防那应副敛不及民适马友下溃兵二万余人自江西复入本路连破浏阳醴陵衡山诸县遣人招抚不肯听伏焚掠四出人情惶骇某自衡阳移师衡山与其寨栅相去三十余里夜遣兵将渡江晨扣巢穴贼众初犹抗拒旣知势力不敌遂束手自归除放散老弱外得彊壮者六千余人分诸将尚有三千余人逺去打虏未还然尽得其老小已分兵招捕势须听从入境之初一举幸胜皆钧庇所及湘乡安化间有一项五千余人亦马友之众浏阳有一项二千余人乃韩世忠下统制官觧元管押去李宏刘忠之党至岳阳溃散复此作过当次第遣兵措置将士功状旦夕奏请望赐钧念庻几可以使人先此布恳惶恐惶恐
