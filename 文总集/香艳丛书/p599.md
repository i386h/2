<!-- { "loadSidebar": true } -->
　　（宋）苏　辙（字子由，与兄轼同登进士，举制科，哲宗朝代轼为翰林学士，累拜尚书右丞，进门下侍郎。自绍圣初至崇宁再被谪贬，晚罢，嗣居许州，复大中大夫，致仕，自号颖滨遗老。卒追复端明殿学士，淳熙中谥文定，着有《栾城前集、后集》、《应诏集》。）
　　昭君村
　　峡女王嫱继屈须，入宫曾不愧秦姝。
　　一朝远逐呼韩去，遥忆江头捕鲤鱼。
　　江上大鱼安敢钓，转柁横江筋力小。
　　深边积雪厚埋牛，两处辛勤何处好。
　　去家离俗慕荣华，富贵终身独可嗟。
　　不及故乡山上女，夜从东舍嫁西家。（《栾城集》）
　　（宋）王十朋（字龟龄，乐清人。绍兴癸酉进士第一，孝宗朝累迁起居舍人，侍御史，吏部侍郎，历四郡守，以龙图阁学士致仕，谥忠文。着有《梅溪集》。）
　　昭君村
　　十二巫峰下，明妃生处村。
　　至今粗丑女，灼面亦成痕。（本集）
　　（明）侯方域（字朝宗，商邱人。生有异质，幼随父司徒公官京师，好言天下大计，为文若不经思，下笔千万言立就。着有《壮悔堂文集》、《四忆堂诗集》。）
　　王嫱故里（己卯归自京师作）
　　马首孤墙日暮云，烟陵霜草吊明君。
　　琵琶无补和亲策，帷幄空高报主勋。
　　腊尽龙城终汉社，春回雁塞竟青坟。
　　可怜不似中行说，死向王庭将一军。（本集）
　　（明）周　相（字大卿，号梅崖，宁波人。嘉靖癸未进士，知临川，历官副都御史，江西巡抚。）
　　明妃村
　　秋风吹草万林黄，青冢遥连漠北荒。
　　烟锁山眉颦翠黛，月临村口照宫妆。
　　天边沙碛冰霜苦，马上琵琶道路长。
　　总为汉宫深似海，千门寒日怨昭阳。（《甬上耆旧集》）
　　（明）沈一贯（字屑吾，鄞县人。）
　　句
　　夔子当年国，明妃此夕村。（《谈蜀中用兵》）
　　（明）杜　浚（字于皇，号茶村，原名诏，黄冈人。崇祯己卯副贡生，壬午赴北闱不利，见马阮用事，遂绝意仕进，侨居江宁北城之钟山，气象豪迈，不可一世，尤精于五律，着有《变雅堂诗文集》。）
　　王嫱故里
　　亦复当时戚里亲，花枝偏老（一作恼）汉宫春。
　　莫仇延寿仇娄敬，渠是和戎作俑人。

　　武皇遗策服单于，愿婿何心择彼姝。
　　犹自浪抛倾国去，前人伶俐后人愚。

　　掖庭入后众人同，下嫁休嗟妾命穷。
　　正怨伤心无一事，峨眉空老汉宫中。

　　毛生漫负丹青责，炎季空沦祸水波。
　　若写赵家双姊妹，画师功已敌萧何。
　　（国朝）段标麟（字□□，南宁人。康熙补行辛酉举人，历官滦州知州，曾知太湖，署望江，今两县俱祀名宦。着有《蠡屋集》。）
　　昭君故里次白氏女子壁间韵
　　丹青遗恨几时终，远嫁明妃绝域中。
　　环佩魂迷关路黑，琵琶泪染赐衣红。
　　君王无计留倾国，粉黛何人冠后宫。
　　独有千年余故里，落花啼鴂怨东风。（《滇南诗略》）
　　（国朝）陈元龙（字广陵，号干斋、海宁人。康熙乙丑进士及第，历官文渊阁大学士，谥文简。着有《格致镜原》、《爱日堂诗集》。）
　　明妃故里
　　汉宫遗恨不堪论，故里流传迹尚存。
　　玉质销沉埋紫塞，香魂归去近黄昏。
　　空余易水闻哀咽，难觅湘篁记泪痕。
　　落日停车凭吊处，长堤衰柳绕荒村。（本集）
　　（国朝）李　专（字知山，遵义人。乾隆中贡士。）
　　昭君村
　　空舲峡里近花晨，一线天低不见春。
　　肯信山川如此险，钟为窈窕竟无伦。
　　红颜兔颖描难肖，青冢龙沙怨未伸。
　　世代屡移遗迹在，琵琶休拨暮江滨。（《蜀雅》）
　　（国朝）恒　庆（字余堂，号梅村，满州人。乾隆朝由户部郎中官湖北督粮道。着有《怀荆堂诗稿》。）
　　昭君村
　　为有倾城色，无心贿画师。
　　一朝辞汉主，终古作阔（平声）氏。
　　青冢犹遗恨，芳名自不亏。
　　荒山余故里，过客醊清酏。（本集）
　　（国朝）吴嵩梁（字子山，号兰雪，江西东乡人。嘉庆庚申举人，以内阁中书官黔西州知州。着有《香苏山馆集》。）
　　王嫱湾
　　万古一琵琶，明妃别有家。
　　君心青海月，妾泪汉宫花。
　　备选名应早，酬恩计转赊。
　　苎萝天更远，谁见浣溪沙。（本集）
　　（国朝）陶　澍（字子霖，号云汀，安化人。嘉庆壬戌进士，由翰林官至两江总督，谥文毅、太子太保，入祀贤良祠。着有《印心石屋诗文集》。）
　　昭君村
　　薄雨匀山黛，村容上晓妆。
　　昭君浣纱处，溪水至今香。
　　波镜秋磨月，岩花晚破霜。
　　紫台应有梦，归佩绕郎当。（本集）
　　（国朝）姚　莹（字石甫，一字叔明，晚号展和，又以十幸名斋，自号幸翁，桐城人。嘉庆戊辰进士，出知福建平和、龙溪、台湾等县。丁忧归，服阕改江苏知县，擢高邮州知州，转淮南监掣同知，权两淮盐运使，升台湾兵备道，官至广西按察使。着有《东溟文集》、《后湘诗集》。）
　　秭归（昭君村屈原宅皆在归州北）
　　琵琶远嫁灵均放，词客年年吊秭归。
　　村下女儿不解事，蛾眉底事学明妃？（本集）
　　（国朝）谭锡洪（字丽原，南丰人。嘉庆间诸生。着有《梅臣诗存》。）
　　秭归吊明妃
　　秭归城下子规啼，万壑群山日又西。
　　墓草芊绵几回绿，人间还说女儿溪。
　　琵琶千载尚余哀，谁为招魂到紫台？
　　一样胡笳写悲怨，文姬重入汉关来。
　　（国朝）叶敬昌（字芸卿，闽县人。嘉庆己卯进士。）
　　明妃村
　　千年遗址楚云坳，绝代蛾眉绝塞抛。
　　万里伤心青冢草，春来合长旧衡茅。（《击钵吟》）
　　（国朝）许冠灜（字鹤舲，侯官人。道光壬午进士。）
　　明妃村
　　琵琶声彻紫台坳，万里乡心总未抛。
　　塞月昏黄毡帐冷，朔风吹梦到衡茅。
　　（国朝）李星沅（字子湘，号石梧，湘阴人。道光壬辰进士，由翰林官至陕西、江苏、云南巡抚，擢云贵、两江总督，加太子太保，授钦差大臣，办理广西军务，卒于军，谥文恭。着有《石梧诗文集》。）
　　昭君村
　　万里和戎不可论，家园回首隔荆门。
　　琵琶马上关山月，梦到香溪第几村？（本集）
　　（国朝）林　绂（字湘帆，侯宫人。）
　　明妃村
　　群山万壑隐蓬茅，紫塞西风梦故巢。
　　望断女媭砧畔月，秭归故宅近芳郊。

　　青粉墙高荫白茅，紫台一去等闲抛。
　　峡云江月凄清里，应有芳魂返故巢。（《击钵吟》）
　　（国朝）阮文藻（字领荣，号侯亭，安福人。道光壬午进士，官安徽宁国县知县。着有《听松涛馆诗钞》。）
　　昭君村（在归州东北四十里）
　　呼韩犹自畏乌孙，竟许和亲出玉门。
　　图画难传怜妾貌，掖庭先放见君恩。
　　阴山积雪埋荒冢，归峡香泉剩旧村。
　　生女不须频灼面（归州人以昭君为戒，生女即灼面令烂，且塞香泉，令无生美女），明妃还自汉屏藩。

　　卷十二　艺文（古今体诗）
　　（唐）常　建（开元中进士第，大历中为盱眙尉。着有诗一卷。）
　　昭君墓
　　汉宫岂不死，异域伤独（一作犹伤）没。
　　万里驮黄金，蛾眉为枯骨。
　　回车（一作军）夜出塞，立马皆不发。
　　共（一作愤）恨丹青人，坟上哭明月。（《全唐诗》）
　　（唐）白居易（见卷四）
　　青冢
　　上有饥雁号，下有枯蓬走。
　　茫茫边雪里，一掬沙培塿。
　　传是昭君墓，埋闭蛾眉久。
　　凝脂化为泥，铅黛复何有？
　　唯有阴怨气，时生坟左右。
　　郁郁如苦露，不随骨销朽。
　　妇人无他才，荣枯繁妍否。
　　何乃明妃命，独悬画工手！
　　丹青一诖误，白黑相纷纠。
　　遂使君眼中，西施作嫫母。
　　同侪倾宠幸，异类为配偶。
　　祸福安可知，美颜不如丑。
　　何言一时事，可戒千年后。
　　特报后来姝，不须倚眉首。
　　无辞插荆钗，嫁作贫家妇。
　　不见青冢上，行人为浇酒。（本集）
　　（唐）张　祜（见卷九）
　　赋昭君冢
　　万里关山冢，明妃旧死心。
　　恨为秋色晚，愁结暮云阴。
　　夜切胡风起，天高汉月临。
　　已知无玉貌，何事送黄金。（《全唐诗》）
　　（唐）杜　牧（见卷四）
　　青冢
　　青冢前头陇水流，燕支山上暮云秋。
　　蛾眉一坠穷泉路，夜夜孤魂月下愁。（《全唐诗》）
　　（唐）郑　嵎（字宾先，大中五年进士第，着有诗一卷。）
　　句
　　戎王北走弃青冢，虏马西奔空月支。（《津阳门诗》，《唐音戊签》）
　　（唐）贾　岛（字浪仙，范阳人。初为浮屠，名无本，来东都时，洛阳令禁僧午后不得出，
　　　　　　　岛为诗自伤，韩愈怜之，因教其为文，遂去浮屠，举进士，诗思入僻。当其苦吟
　　　　　　　，虽逢公卿贵人，不之觉也。累举不中第，文宗时坐飞谤，贬长江主簿。会昌初
　　　　　　　以普州司仓参军迁司户，未受命卒。着有《长江集》十卷，《小集》三卷。）
　　句
　　青冢骑回鹘，萧关陷吐蕃。（《寄沧州李尚书》）
　　（唐）刘　沧（字蕴灵，鲁人。大中八年进士第，调华原尉，迁龙门令。着有诗一卷。）
　　句
　　蛾眉一没空留怨，青冢月明啼夜乌。（《边思》）
　　（唐）张　乔（池州人。咸通中进士。黄巢之乱罢举，隐九华山。着有诗一卷。）
　　句
　　春风对青冢，白日落梁州。（《书边事》，《唐音戊签》）
　　（唐）胡　曾（见卷十一）
　　青冢
　　玉貌元期汉帝招，谁知西嫁怨天骄。
　　至今青冢愁云起，疑是佳人恨未消。（同上）
　　（唐）秦韬玉（字仲明，京兆人。中和二年得准勅及第，僖宗幸蜀，以工部侍郎为田令孜神策判官。有《知小录》三卷。）
　　句
　　黑山霜重弓添硬，青冢沙平月更高。（《塞下》，同上）
　　（唐）韩　偓（字致先，一作致尧，京兆万年人。龙纪元年擢进士第，佐河中幕府，召拜左拾遗，累迁谏议大夫，翰林学士，中书舍人，兵部侍郎。以不附朱全忠，贬濮州司马，再贬荣懿尉，徙郑州司马。天佑二年复原官，不赴。着有《翰林集》一卷，《香奋集》三卷。）
　　句
　　折钗伴妾埋青冢，半镜随郎葬杜邮。（《钱小玉家为番骑所虏》，同上）
