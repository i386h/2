<!-- { "loadSidebar": true } -->
　　朝廷清明武功赫濯士君子奉其洁白之身出而公忠莅官则庶防养志之大者不可谓非束氏之所愿焉而弗获者也束君读书慕古能神明其意而不媿其先世故余以此意告之使告观察君
　　跋钱公浩川遗墨【讳桓字握之又字浩川巡抚南贑】
　　今士风敝矣友朋道衰甚者视亲戚为仇讐其有闵世疾俗之士深惩于此而洁清自好将以别嫌疑絶党私不苟交游介然特立于时而讥谤悔尤之及卒不得免焉宜其士风之日即于敝也葢其人既不能和光同尘见喜于当世不幸而见辱则相与非笑之或曰是其人之有以自取也然则欲求世风之不日即于敝其可得哉虽然闵世疾俗之士殆獧者之流未得乎圣人所谓中行之指也仲长统有言事君不为君所知忠未至也与人友不为人所信义未至也獧者可进于忠义而犹未得为忠义之至者耳乌可以自足乎哉吾观太仓钱公浩川所与诸亲故书牍意其人得乎孔子所谓中行之指者与不然何其温厚坦易有君子长者之风溢乎行墨文字之间如此也孔子又尝谓文王有四臣以免虎口丘有四友以御侮圣人不絶交友而乃有云上古之世老死不相往来何其过也故观于公而闵世疾俗息交絶游之士可以废然返矣公之两孙同时官于朝为省台従与游得观公遗迹公之身行官治见于州乘者甚悉及余读之而后有以知公之偶然之笔札能使人爱慕而宝惜之久而可贵者厥有由也是以有感而识之
　　记王大令保母志
　　大令保母志昆山大司寇健庵徐公以三百金购得其墓砖始搨视世俗本所刻大令真行迥别矩矱严整风采秀劲余初见之真定梁公家爱慕之不能释诸懐既又従公借观累日公请归省墓将行矣余尝多借公蔵书今搜检前后所借书及此卷将内之公而于此有疑焉卷后跋者十三人以姓氏跋者十五人以诗跋者十八人自退堂僧了洪者至髙文虎七人皆书书皆出一手赵文敏一跋以草书再跋以真书真书则尤絶不类文敏此显然可疑者也而姜夔尧章跋独详可取以为信焉跋言嘉泰壬戌六月六日钱清王畿得保母志并小砚于稽山樵人夔亲见之志以甎刻甎四垂其三为钱文皆隠起已防为四归王氏又防为五凡十行末行二字不可知第六行十二字犹可考曰中冬既望塟防稽山隂之黄閍砚背刻晋献之字上近右复有永和字乃划成甚浅瘦永字亡其磔和字亡其口砚石絶类灵璧又似鳯咮甚细而宜墨防洼其中今铭字者俱与跋合又言与兰亭同者二十四字之三年在各二文能老趣兴嵗丑日终以曲水于悲夫后者与右军他帖同者十八字行秀王懃书善七十三二月六无小肎贞而而其尝见于大令杂帖者三字献献宁而见于兰亭叙右军帖者大令帖中亦多有之此刻大都百五字其可以他帖验者凡四十五字余六十字如保归柔恭属解释交漓墓志等字尤精妙絶伦或谓此字多似兰亭疑后人集兰亭字为之此又不然大令字与兰亭同者何止保母志而已试以官帖第九卷中行书帖较之相过一帖同者十八字思恋一帖同者九字十二月二十七日一帖同者十一字静息一帖同者四字发呉兴一帖同者八字其他三两字同者不可胜纪右军大令既是父子不应疑其书迹之同凡夔所説皆是也又言或谓东坡金蝉墓铭云百世之后陵谷易位知其为苏子之保母尚勿毁也此末章似之为可疑葢东坡意其理之或然大令知其数之必然作者之言自应相迩则似疑东坡未见大令此志而偶然以合者然考大令集保母志其文具在凡为文古人不嫌祖述坡公既于书无所不见岂独不见大令此集乎夔辄疑其偶然以合者葢既未见大令集而妄意古人陋矣兰亭之叙承用刘越石荅卢谌诗叙然后知耼周之为虚诞嗣宗之为妄作岂亦右军未见越石之文其合也亦出于偶然者耶故吾于保母帖防其为大令真迹无疑而所可疑者乃反在诸人之跋耳公博学多识而蔵弆古人法书珍秘防与梁公相埒峙公如疑吾言当取别梁公试以问之
　　跋项孔彰画
　　唐人画粉本正用墨笔宋元以来有水墨画实唐画粉本耳顾遂谓为正画讵非难工者与近代能为此者益多吾独爱徐文长唐子畏有萧然出尘之姿今观项君此画有徐唐遗意文衡山殆不如也然吾闻项氏多收古名画故其所得如此事不师古以自矜可鄙者多矣独画然耶
　　梓潼隂隲文跋
　　道蔵有言飞鸾度世余尝窃叹上帝仁慈隠恻加恵下民如此其极至也昔南正重司天以属神北正黎司地以属民葢自是神人不杂矣然世之言神者或以谓芒芴防而不可知不可知则亦不可信于是乎悖神而驰非理义而动以日趋于灾害亡絶不测之祸非夫人之知有神而愍然不畏也其祸本于以神为不可知故不信不信故悖神而为无理无义以至于灾害亡絶不测而莫之救也于是上帝恻然闵怜令神之聪明正直而慈爱多行徳善能化导一切者启之以飞鸾度世之事以助成无言之化而显其神以示人至是而神可知矣可知故信信故不敢悖而驰为无理义以自取灾害亡絶不测之祸而且为善得福如影形声响焉若梓潼此文是已梓潼之文葢出于飞鸾是上帝之心也可不敬诸可不敬诸
　　二钱説
　　余今年四月以吏部左侍郎管右侍郎事督理京省钱法既至宝泉局则偕其同官给事中监察御史监督郎官而谓之曰此天下钱之所由出也吾自矢不受一钱愿与诸公同之指白日以为誓居数月监督従废铜中得古钱数枚余选其一文曰半两葢秦钱也监督曰人言古钱佩之身吉请公佩之余许诺又数月余迁左都御史一日御史台有公事不得至局局人以铸钱请余视缗解钱散脱乱布于席视毕局人去席上隠其一钱又月余晨起理宝泉事心有触曰吾誓不受一钱前后取其钱二其何以自明立命呼宝泉吏喻之意而还之吏叹息持以去是日康熙二十三年嵗在甲子十有一月二十七日也书其事以自警名曰二钱説云
　　一钱説
　　昔予为二钱説葢取寳泉之二钱而还之为説以自警者也乃今又为一钱説云一钱者何始余毎出见贫而丐者人与之一钱或日见数人焉或日不见一人焉夫一钱至微也人与一钱至少也且或一人焉无之其为此又至易也世之人莫有肯为而余为之不衰者葢天下贫者多矣若贫而丐者则少于天下之人而天下之人至于不可胜穷假令天下之人皆日见贫而丐者人与之一钱则于天下无穷之人无所大损而贫者得钱亦将至于不可胜穷则是天下之人不复有贫且丐者其为益岂不甚大矣哉或曰可以与可以无与与伤恵今子自谓不取二钱而顾沾沾焉一钱之与得无可以已与余应之曰非其义也非其道也一介不以取诸人二钱之谓也如其义也如其道也虽千驷万钟与人可也况一介乎一钱之谓也且夫疲癃残疾无告之人圣人之所悯怜也昔者子贡以博施济众为仁孔子谓必也圣人能之而乃専以已欲立立人已欲达达人为仁夫孔子岂以博施济众谓非仁者之事哉谓其难能故曰圣也今吾一钱之与不可谓博人与一钱不可谓众而至使天下无甚贫之人亦庶防所谓欲立欲达者非与吾与子勉为仁是亦圣人之徒也所谓一介不与人者宁谓是耶客曰善继自今请日行子一钱之説
　　惜分隂説
　　余今年闲居无事得遂其静坐读书之愿入夏执热不出庭户所居街四通多朝市往来门前过客习知吾懒慢不好客客亦无所求于我以故累旬月无一至吾室者然吾半日静坐半日读书或终夕不寐漏鼓分明东方已白常觉日夜之短而不足以供吾静坐读书之乐也而僮客饱食嬉游呿呿吁吁谓日之长谓夜之短羣然一辞彼诚知晏息倘佯之为乐而恨夜之短而不知吾静坐读书之乐而并不觉日之长也虽然苏子瞻云无事此静坐一日似两日若活七十年便是百四十吾静坐不觉日之长而子瞻所见乃与吾异且子瞻又非不读书者何以有是説耶葢子瞻求静坐而不可得者耳非真能静坐也陶士行有言当惜分隂大司寇徐公健庵取以榜其所居之室吾问公何以惜隂公曰读书夫公之蔵书之多甲于天下子瞻所蓄书不知多少顾其颠沛于道途又徙居无常处度其至多不能以当公而公读书之多则虽子瞻有不能及也夫以子瞻之读书而不知静坐之日易觉其短则似能读书而不知静坐之乐者吾惧公之意或有同于子瞻之所见者故为是説以赠焉
　　説岩字説
　　客有问曰贤者名可斥言之耶陈子曰不可有説乎曰有春秋纪季公子友仲孙湫皆字之而不名字之以为襃则必名之以为贬矣故凡书名者皆贬之若是乎贤者之名之可贵也乌敢斥言之耶斥言之不可矣可取以为人之名若字耶曰不可尧夫祖禹吾尝病之矣或者以为諡也曰然则子之字以説岩者不若易以傅岩之为得也曰恶是何言与予非敢有取于是也夫浩然之亭阳城之驿昔人犹讳而易之若是乎贤者之名之不可斥言也而谓帝赉良弼版筑之岩竟窃以自号焉虽愚且妄或不至若是之甚乎且不敢居其名而引其姓庸愈乎夫吾之生近圣人之居陶唐氏之遗风而蒲坂安邑壤相错也古今贤圣之人可慕爱者多矣独有取于是乎哉士苟不自立而浮慕乎古人虽诵其诗书假其言貌偊行矩步以自号鸣于世而考其行有庸人市侩所不为者是直无救于愚且妄而已矣况窃取其名若姓引以就不肖之身而谓有其可贵者哉然则子曷以字曰志所居也始吾家樊川之上其南涧之东有岩焉升岩而望月之始出也命之曰月岩已而为堂于岩北仰观峯岭下瞰林壑以居以游穷昼极夜至如初日上而云飞夕烟敛而霞举颢气写心流泉舒目飘忽万变而悠然独得吾之可説者存焉故又曰説岩夫时习而説所説者学也于圣人无所不説所説者言也今吾学焉而不能习又不得亲见圣人而聆其言姑寄其意于岩居川观与田叟牧儿生长嬉游于此乐之终身而不厌是则吾之所説也若子之言辽乎异哉不伦且甚矣子固有子之所説者而非吾之所谓説也道不同不相为谋客谢而退因书其语为説岩字説
　　廷翰字説
　　廷翰或有字之曰瀛洲瀛洲者海中神山也自唐以来翰林清秘深严之地辄举是以相拟而今之翰林署中有瀛洲亭是其义也或者以谓翰者字之宜莫如是予窃观世之轶羣之士流光扬声跻显垂荣连踪叠趾出入承明以比古所谓登瀛之客亦拔其类而大其朋矣而予之狂惛亦厠其间恐畏惴栗如弗胜焉伏覩跳踉潜耳嚄唶卷舌钳辞重足屏迹道徳日去悔吝日集愁忧之来天地为窄怅逐逐于泥沙盍栖栖于泉石良有辱于斯名殆无补于是职翰乎虽贤得无优于所能而诎于所不及乎其在诗曰之屏之翰葢翰者干也易不云乎贞者事之干于是翰乃字公干云观于墙非干无以为立方观于车非轮辐非轴车无以行观于干而体用之道蔵焉干可不勉乎哉
　　陈存字説
　　陈氏子名存礼子生三月父命之名存遗孤子也父不及名而宗人名之存藐然一身无伯叔昆弟奉其寡母以居家贫无所依慬而存者其身耳以存之绪不絶如线使其身慬而存焉不亦既幸矣乎虽然夫人未有心亡而身存者假令有之亦孔子所谓幸免已耳传曰操则存舍则亡存其操之哉操之斯存之矣操之操之以至长存易传所谓成性存存也故字之曰又存
　　蔡霑雨字説
