<!-- { "loadSidebar": true } -->
　　雄叩头赐命谨至又告以田仪事事穷竟白案显出甚厚甚厚田仪与雄同乡里幼稚为邻长艾相爱视觊动精采似不为非者故举至之雄之任也不意迹污暴于官朝今举者怀赧而低眉任者含声而寃舌知人之徳尧犹病诸雄何惭焉叩头叩头又勅以殊言十五巻君何由知之谨归诚底里不敢违信雄少不师章句亦于五经之训所不解常闻先代輶轩之使奏籍之书皆藏于周秦之室及其破也遗弃无见之者独蜀人有严君平临卭林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财有千言耳翁孺梗概之法畧有翁孺徃数歳死妇蜀郡掌氏子无子而去而雄始能草文先作县邸铭王佴颂阶闼铭及成都城四隅铭蜀人有杨庄者为郎诵之于成帝成帝好之以为似相如雄遂以此得外见此数者皆都水君常见故不复奏雄为郎之歳自奏少不得学而心好沈博絶丽之文愿不受三歳之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠如是后一歳作绣补灵节龙骨之铭诗三章成帝好之遂得尽意故天下上计孝亷及内郡卫率会者雄常把三寸弱翰赍油素四尺以问其异语归即以鈆摘次之于椠二十七歳于今矣而语言或交错相反方覆论思详悉集之燕其疑张伯松不好雄赋诵之文然亦有以竒之常为雄道言其父及其先君喜典训属雄以此篇目颇示其成者伯松曰是县诸日月不刋之书也又言恐雄为太玄经由鼠坻之与牛场也如其用则实五稼饱邦民否则为抵粪弃之于道矣而雄般之伯松与雄独何徳慧而君与雄独何譛隙而当匿乎其不劳戎马高车令人君坐帷幙之中知絶遐异俗之语典流于昆嗣言列于汉籍诚雄心之所絶极至精之所想遘也扶圣朝逺照之明使君求此如君之意诚雄散之之会也死之日则今之荣也不敢有贰不敢有爱少而不以行立于乡里长而不以功显于县官着训于帝籍但言词博览翰墨为士诚欲崇而就之不可以遗不可以怠即君必欲胁之以威陵之以武欲令入之于此此又未定未可以见今君又终之则缢死以从命也且寛假延期必不敢有爱雄之所为得使君辅贡于明朝则雄无恨何敢有匿唯执事图之长监所规绣之就死以为小雄敢行之谨因还使雄叩头叩头

　　与葢寛饶书【王生】

　　明主知君洁白公正不畏强御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已乃欲以太古久逺之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之高踪而慕子胥之末行用不訾之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉唯裁省览

　　文章辨体彚选巻二百七

　　●钦定四库全书

　　文章辨体彚选巻二百八

　　（明）贺复征 编

　　○书四

　　辞隗嚣书【汉方望】

　　足下将建伊吕之业弘不世之功而大事草创英雄未集以望异域之人疵瑕未露欲先从郭隗想望乐毅故钦承大旨顺风不让将军以至徳尊贤广其谋虑动有功发中权基业已定大勲方缉今俊乂并会羽翮比肩望无耆耉之徳而猥托宾客之上诚自愧也虽怀介然之节欲洁去就之分诚终不背其本贰其志也何则范蠡收责勾践乗偏舟于五湖咎犯谢罪文公亦逡巡于河上夫以二子之贤勒铭两国犹削迹归愆请命乞身望之无劳盖其宜也望闻乌氏有龙池之山微陉南通与汉相属其傍时有竒人聊及闲暇广求其真愿将军勉之

　　与隗嚣书【申屠刚】

　　愚闻专已者孤拒諌者塞孤塞之政亡国之风也虽有明圣之姿犹屈已从众故虑无遗策举无过事夫圣人不以独见为明而以万物为心顺人者昌逆人者亡此古今之所共也将军以布衣为乡里所推廊庙之计既不豫定动军发众又不深料今东方政教日睦百姓平安而西州发兵人人怀忧骚动惶惧莫敢正言羣众疑惑人怀顾望非徒无精锐之心其患无所不至夫物穷则变生事急则计易其势然也夫离道徳逆人情而能有国有家者古今未有也将军素以忠孝显闻是以士大夫不逺千里慕乐徳义今茍欲决意徼幸此何如哉夫天所佑者顺人所助者信如未蒙佑助令小人受涂地之祸毁坏终身之徳败乱君臣之节污伤父子之恩众贤破胆可不慎哉

　　与隗嚣将牛邯书【王遵】

　　遵与隗王歃盟为汉自经厯虎口践履死地已十数矣于时周洛以西无所统一故为王策欲东收闗中北取上郡进以奉天人之用退以惩外夷之随机数年之间冀圣汉复存当挈河陇奉旧都以归本朝生民以来臣人之势未有便于此时者也而王之将吏羣居穴处之徒人人抵掌欲为不善之计遵与孺卿【孺卿邯字】日夜所争害几及身者岂一事哉前计抑絶后策不从所以吟啸■〈扌戹〉腕垂涕登车幸蒙封拜得延论议每及西州之事未尝敢忘孺卿之言今车驾大众已在道路吴耿骁将云集四境而孺卿以奔离之卒拒要■〈扌戹〉当军冲视其形势何如哉夫智者覩危思变贤者泥而不滓是以功名终申策画复得故夷吾束缚而相齐黥布杖剑以归汉去愚就义功名并着今孺卿当成败之际遇严兵之锋可为怖栗宜断之心胸参之有识

　　与杨广书【马援】

　　春卿无恙【春卿广字】前别冀南寂无音驿援间还长安因留上林窃见四海已定兆民同情而季孟闭拒背畔【季孟嚣字】为天下表的常惧海内切齿思相屠裂故遗书恋恋以致恻隐之计乃闻季孟归罪于援而纳王游翁謟邪之说【游翁王元字】自谓函谷以西举足可定以今而观竟何如邪援间至河内过存伯春【嚣子恂字】见其奴吉从西方还说伯春小弟仲舒望见吉欲问伯春无它否竟不能言晓夕号泣婉转尘中又说其家悲愁之状不可言也夫怨雠可刺不可毁援闻之不自知泣下也援素知季孟孝爱曾闵不过夫孝于其亲岂不慈于其子可有子抱三木而跳梁妄作自同分羮之事乎季孟平生自言所以拥兵众者欲以保全父母之国而完坟墓也又言欲厚士大夫而已而今所欲全者将破亡之所欲完者将毁伤之所欲厚者将反薄之季孟尝折愧子阳而不受其爵今更共陆陆欲徃附之将难为颜乎若复责以重质当安从得子主给是哉徃时子阳独欲以王相待而春卿拒之今者归老更欲低头与小儿曹共槽枥而食并肩侧身于怨家之朝乎男儿溺死何伤而拘游哉今国家待春卿意深宜使牛孺卿与诸耆老大人共说季孟若计划不从则可引领去矣前披舆地图见天下郡国百有六所柰何欲以区区二邦以当诸夏百有四乎春卿事季孟外有君臣之义内有朋友之道言君臣邪固当諌争语朋友邪应有切磋岂有知其无成而但萎腇咋舌叉手从族乎及今成计殊尚善也过是欲少味矣且来君叔天下信士朝廷重之其意依依常独为西州言援商朝廷尤欲立信于此必不负约援不得久留愿急赐报

　　与隗嚣书【窦融】

　　伏惟将军国富政修士兵怀附亲遇戹会之际国家不利之时守节不回承事本朝后遣伯春委身于国无疑之诚于斯有效融等所以欣服高义愿从役于将军者良为此也而忿悁之间改节易图君臣分争上下接兵委成功造难就去从议为横谋百年累之一朝毁之岂不惜乎殆执事者贪功建谋以至于此融窃痛之当今西州地势局廹人兵离散易以辅人难以自建计若失路不返闻道犹迷不南合子阳则北入文伯耳夫负虚交而易强御恃逺救而轻近敌未见其利也融闻智者不危众以举事仁者不违义以要功今以小敌大于众何如弃子徼功于义何如且初事本朝稽首北面忠臣节也及遣伯春垂涕相送慈父恩也俄而背之谓吏士何忍而弃之谓留子何自兵起以来转相攻击城郭皆为丘墟生人转于沟壑今其存者非锋刅之余则流亡之孤迄今伤痍之体未愈哭泣之声尚闻幸頼天运少还而大将军复重于难是使积痾不得遂瘳幼孤将复流离其为悲痛尤足愍伤言之可为酸鼻庸人且犹不忍况仁者乎融闻为忠甚易得宜实难忧人大过以徳取怨知且以言获罪也区区所献唯将军省焉

　　与刘龚书【蘓竟】

　　君执事无恙走昔以磨研编削之才与国师公从事出入校定秘书窃自依依末由自逺盖闻君子愍同类而伤不遇人无智愚莫不先避害然后求利先定志然后求名昔智果见智伯穷兵必亡故变名逺逝陈平知项王为天所弃故归心髙祖皆智之至也闻君前权时屈节北面延牙乃后觉悟栖迟养徳先世数子又何以加君处阴中土多贤士若以须臾之间研考异同揆之图书测之人事则得失利害可陈于目何自负畔乱之困不移守恶之名乎与君子之道何其反也世之俗儒末学醒醉不分而稽论当世疑误视听或谓天下迭兴未知谁是称兵据土可图非兾或曰圣王未启宜观时变倚强附大顾望自守二者之论岂其然乎夫孔丘秘经为汉赤制玄包幽室文隐事明且火徳承尧虽昧必亮承积世之祚握无穷之符王氏虽乗间偷簒而终婴大戮支分体解宗氏屠灭非其效与皇天所以眷顾踟蹰忧汉子孙者也论者若不本之于天参之于圣猥以师旷杂事轻自眩惑说士作书乱夫大道焉可信哉诸儒或曰今五星失晷天时谬错辰星久而不効太白出入过度荧惑进退见态镇星绕带天街歳星不舍氐房以为诸如此占归之国家盖灾不徒设皆应之分野各有所主夫房心即宋之分东海是也尾为燕分渔阳是也东海董宪迷惑未降渔阳彭宠逆乱拥兵王赫斯怒命将并征故荧惑应此宪宠受殃太白辰星自亡新之末失行算度以至于今或守东井或没羽林或裴回藩屏或踯躅帝宫或经天反明或潜藏久沈或衰微闇昧或煌煌北南或盈缩成钩或偃蹇不禁皆大运荡除之祥圣帝应符之兆也乱臣贼子徃徃错互指麾妄说传相坏误由此论之天文安得遵度哉乃者五月甲申天有白虹自子加午广可十丈长可万丈正临倚弥倚弥即黎丘秦丰之都也是时月入于毕毕为天网主网罗无道之君故武王将伐纣上祭于毕求助天也夫仲夏甲申为八魁八魁上帝开塞之将也主退恶攘逆流星状似蚩尤旗或曰营头或曰天枪出奎而西北行至延牙营上散为数百而灭奎为毒螫主库兵此二变郡中及延牙士众所共见也是故延牙遂之武当托言发兵实避其殃今年比卦部歳坤主立冬坎主冬至水性灭火南方之兵受歳祸也徳在中宫刑在木木胜土刑制徳今年兵事毕已中国安寜之效也五七之家三十五姓彭秦延氏不得豫焉如何怪惑依而恃之葛藟之诗求福不回其若是乎图谶之占众变之验皆君所明善恶之分去就之决不可不察无忽鄙言夫周公之善康叔以不从管蔡之乱也景帝之悦济北以不从吴濞之畔也自更始以来孤恩背逆归义向善臧否粲然可不察欤良医不能救无命强梁不能与天争故天之所坏人不得支宜宻与太守刘公共谋降议仲尼栖栖墨子遑遑忧人之甚也屠羊救楚非要爵禄茅焦千秦岂求报利尽忠愽爱之诚愤懑不能已耳

　　为幽州牧与彭宠书【朱浮】

