<!-- { "loadSidebar": true } -->
    郑君讳约，字某。元魏中书令周小司空金乡文公穆之七代孙，皇朝东都留守京兆河南尹福建观察使御史大夫懿公叔则之冢子。擢明经，调大原府参军，历兴平尉洛阳主簿。娶范阳卢氏，生二男未龆，二女未笄。春秋四十六，贞元十年四月八日，卒於东都尊贤里第。十有一月某日，从先君於万安山阳。哀哉！君事先大夫以闻礼为业，奉继太夫人以无违为志，孝也。地贵门高盖群从，外姻归之者如市，身为冢嫡，率以和气，煦其欢心，行也。不籍世资，自求於古，立也。馀力学文会友，艺也。前者先大夫出入贵仕，羽仪中朝，君仲父季父皆以令名列於清贯，赫奕高明之盛，莫之与京。既而季父陷於国雠，先大夫薨於遐裔，仲氏继殁於位，二夫人次夭於家。君与诸父兄弟，斩焉相从，藐尔相吊。曰：“昊天之不我恤也。”逮三年矣，柰何声未绝口，而君又往焉。於戏！积善馀庆之道信乎？何其於始也信，未及其终而欺继之。季弟纳，柔明而文，次迫当室，孔怀加等之外，似有怨且惧焉。谓员先公下宾，仲季之执，疏君景行，俾勒泉扃。铭曰：
    人生盛衰如朝夕，可叹繁华与凋落。高门冠盖者如云，一旦吊宾何寂寞。盛德之後仁所归，嗟嗟之子何福违。我从先君终此山，让厥嘉祥贻後昆。
    ○陆常尉崔君墓志铭
    崔君名泳，字君易，清河东武城人。皇朝刑部尚书赠太傅忠公隐甫之孙，河东少尹微之子。进士擢第，调同州参军陆浑尉。生四十有三年，以贞元四年冬十月景子卒於洛阳毓德里之第。丁酉，从先尚书少尹於此邱，礼也。崔族著明，洎忠公德如其谥，焯乎代之闻，见其所凭者厚矣。惟先王之乐，实祖考之世。及君子之所以为构为获者，加生知之力行之。故其事亲也，以无间言，无违志，无失色，无过行。其执丧也，视礼经有加等，而恶用吾情之叹，异夫古焉，其莅官也，才无不器，事至以锋，致理者以备群司，陟明者以充首赋。其会友也。以晏平仲久敬，子路无宿诺，植之为本，而游夏之艺文。向使锡厥永年，被之资仕，俾自家刑国，以及生人，未始涯也。呜呼！才长命短，古有之矣。君之所以堕诸公之泪使有馀恨者，方兄弟燕言之次，无分阴之疾，如寐如息，而不反焉。夫人范阳卢氏，令族美行，宜为君之伉俪。四子。男曰某，女孟仲季，未笄未弁。初河南府君祥逾月，夫人范阳县君违养，又祥逾月，君继夭。君长兄河南府司录参军溉，不胜其哀，乃至谓其身之存，不若君之没而无知也。当无穷之苦，如有知也，先人在焉。托我友生，铭其隧埏。词曰：
    有生有死，彭殇同致。德义为宗，嵩高匪贵。云收於山，曷为时雨。嗟我哲人，修邙之土。
    ○殇子穆若愚墓志
    穆若愚，唐秘书监新安公之孙，前御史中丞公之第五子。貌宜贵寿，神宜才艺，气宜淑哲。生七年而夭，痛莫如之！时诸父不天，方集荼蓼，一恸之外，且相谕曰：“老氏谓身为大患。然则人之生也，适与患并。男子既龀以往，患於是始。此子也，生无有生之患，没有无患之乐，然与大化潜契，旷然与太古为邻，齐彼彭聃，为归坯土，命也如何。”偃师首阳山之北原，吾祖宗之所宅。翌日迁於先府君之后。又翌日窆焉。贞元十一年六月二十五日，叔父员记。
    ○裴处士墓志铭
    唐贞元四年春正月，员太夫人惟杜氏西阶之事，命长子赞咨於家君，习於卜筮。展孝思於罔极，抒孔怀於同气。躬备如新之庶物，洎一日二人之具，授从父之弟凑，浮舟於河，启殡於淇。二月癸巳，舅氏奉我外王父朝城府君王母丰县君刘氏洎伯舅之丧至自卫。先是卜兆於偃师首阳山之北原。壬寅，迁朝城丰君归於贞宅，伯舅焉。伯舅讳浩，字某。皇朝并州石艾县丞文行曾孙，绛县令元度孙，魏州朝城令翔之第二子也。孝弟笃实，可移於事君；肃恭信顺，可施於有政。行成於进而名未之归，学优於用而禄未之及。夭宝末，天下乱，藏於卫州之别墅。昏氛四塞，豺虎狺狺，行无所从，退迫噬。殷忧不寿，发疾而终。时至德三年二月二日，春秋三十有五。夫人京兆韦氏，挈未童之孤孙是逃锋刃，保朝夕之不遑，而逾月之礼盖阙，乃於其所殡焉。我慈亲念羁魂之靡托者，心不忘痛，永言改葬，与大事俱，世道多故，坎Б未集。嗣子佐，馀力能学，含章而文，仕润州参军杭州司田，越在东南，计之靡及。夫人后元年弃养於润州官舍，将谋同穴。盖时趋道远，如佐之不至，且俟佐焉。然则夫人之家声美行，请让於来者之志。铭曰：
    呜呼！没而无知也，尽我慈亲之情，成尔孝子之志而已矣。如有知也，父母与子，相见泉隧，其乐融融，其乐泄泄。彼美家室，昔如琴瑟，他年令嗣元堂，使我长夜睹白日。
    ○嗣曹王故太妃郑氏墓志铭
    大唐贞元景寅岁秋七月己酉，荆南节度观察使户部尚书御史大夫江陵尹嗣曹王皋，奉先太妃荥阳郑氏之丧，归於先王赠尚书左仆射讳职之居，实洛阳邙山之原。先是皇帝使中谒者诏东京有司，备卤簿鼓吹洎祖载仪卫之物，且监视之。事之前日，嗣王有虞乎山壤泉隧，不常陵穴，乃以百世之後，贻厥来者之义，属於小生。
    太妃讳仲，字正和。恒州司兵文恪之孙，郴州司户休之子。郑之於百族也，如群岳之耸众山焉，溢於世间，事不待纪。太妃以礼之节为质，以乐之和为性。以《诗》之鹊巢采蘩小星殷雷、《易》之坤蛊家人为德，小大由之，且以其馀，施之於外。夫是以贤，子是以贵，以利於家邦。年十有四，归於公族。又十四岁，而先嗣王即世。王屋天坛之下，有别墅焉。太妃挈今之嗣王与女子子，洎夫族之叔妹未冠笄者，与本族凋丧之遗无告者，合而家之。居无生资，勤俭自力。仁以恤，智以图，使夫饥待我粒，寒待我纩，婚姻宦学蒸尝之礼，待我以时。嗣王年甫及笄，其所以导成慈训者，则以父严师教之道，兼而济之。於时天下晏然，而事有将乱之兆。太妃念嗣王之壮，必及经纶，不患不贞，患不更践，不患不闻先王之训，患不知下人之生，率以仲尼鄙事为教。及其长也，见其为龚、黄，见其为方、召，享其孝敬、勋荣、禄位三者日跻之报焉。呜呼！月望而亏，天之道也。以建中三年冬十月九日，遘疾薨於潭州官舍之寝，寿七十有二。
    嗣王奉丧归葬，达於南荆。国难方兴，天下否塞。朝廷倚宗周维城之固，加於郡帅一等。乃用鲁公伯禽有为之变，俾复其位。且使即其次而窆焉，嗣王衔恤奉诏，以战克，以攻拔，统江西，援江陵。其事墓也，如生平之养；其哀号也，执干戈者悲之。今兹龟筮叶谋，优诏惟允。议者或曰：“东南之镇，荆州为大。降寇仅灭，多虞未忘，遗羊杜之重，徇曾闵之节，越三千里执丧释位，谓安危何？”员以为嗣王之於朝廷也，曩竭之以忠；朝廷之於嗣王也，今遂之以孝。君臣家国之际，於是乎古无以逾。况其奉先之志，不可以夺，临下之政，必可以保。且用崇厥孝理，始於本枝，使为子者悦，事君者劝，以感人心，以顺天下。不然，何卒葬吊赠；天王之锡命，视於同盟，有加等焉。初湖南部将有王国良者，尝危疑负固，历年不下。嗣王为帅，恭太妃之教，以子召之。国良捧檄如归，抚之以信，其后入卫中禁，锡名维新。乃曰：“尔来之生，今日之宠，罔极之德也。”哀请赴葬，上嘉而许之。其执礼致慕，视於苫块，是以系之於篇。铭曰：
    抑抑母仪，禀训德门。来嫔王族，庆集宗臣。如彼崇山，应时出云。霈然作雨，泽润生人。裕我之蛊，启兹宠勋。匡戴中兴，为唐晋文。宜尔百禄，享兹万春。运夺其养，天胡匪仁。清洛之阳，修邙之阜。我归我居，我徒我友。维邙与洛，将安宅之相久。
    ○秘书监穆公夫人裴氏元堂志
    员不夭不死，先公弃背，迫先王制礼，免丧五月。太夫人河东郡太夫人以贞元十三年六月二十四日违养，又不孝不灭，以及龟筮远期。十月二十一日，孤子赞洎质、员、赏奉迁灵座，自东都归义里私第正寝归於偃师首阳山北原先公之居。第三子员，伏念常禀慈训，撰述前志。当时实闻不忍闻之命，俾继斯文，不敢不茹血吐迷，粗举大略。
    裴氏自汉魏以还，盖为天下著姓。外族之於本宗也。若泉有源，山有峰。披图按牒，可明徵矣。五代祖讳鸿琳，周易郡太守。高祖讳客儿，隋长平丞。曾祖讳文行，官皇朝并州石芝县丞。祖讳元度，绛州绛县令。父讳翔，魏州朝城县令。世以懿德令名，清风和气，昭穆授受，宜於家邦。太夫人则朝城府君之季女也。淳仁如天，博厚如地，精识如神，中节如时。少丧怙恃，长於季母诸姑。以孝友诚明，俾见懿慈有天性之答。所至家政，辄闻於未成人之年。洎有行君子，作配盛德。移内则之美，尽家人之义。居上齐下，视人以身主祭祀，以心为馨香，事宾客以手集中馈。先公厄於未济，困於屡空，太夫人以乐道为贵，肥家为富。先公初仕河朔，蹈难平原，太夫人以勤俭成清白，诚义佐名节。先公出入崇贵，间逢迁黜，太夫人居常以天不假易自警，处否以泰道自安。先公直道高义，不容於时，剥落当年，优游晚暮，太夫人始则以不磷不缁何忧何惧为韦弦焉，中则以不容何病然後见君子为埙篪焉，终则以施於有政是亦为政为琴瑟焉。
    先公孝以立家，仁以合族，太夫人辅佐之德，达於神明。员伯姑元夫人，高明纯至，不幸早孀，太夫人就养於堂，服勤以力，视色先意，主於无违。伯姑尝顾小子同气曰：“自吾归尔家，安尔母也。自忘孤寡，自忘长老，嘻嘻然如未笄之初，承欢於父母之前。夜梦吾先君，则为尔父，夜梦吾先夫人，则为尔母。岂尔父母乃吾宿世之父母乎？不然，何迷我心灵，发於梦寝者。”三十年如此。中外孤幼，以先公之禄为待哺待絮者，其来如归。太夫人所以衣服饮食之，盖有竭无倦，有不足无不均，有孤老幼之先，无亲疏厚薄之别。若乃甥姓群从之众，贤愚恭狠之差，太夫人用不愠不校，不欺不伐，积为至德，以妪煦之。不违直心而曲顺其理，不越中制而各厚其宜。是故寝我无私有常之化者，归我怀我，如服天地。岂无忮戾之性，我言之口，不忍以造次幽昧迁焉。员三从叔寂，感太夫人少长子爱之慈，以为生成罔极之重。及壮纳室，则先请於女氏之介曰：“吾嫂吾母也，苟能服事如姑，则为某妻，不者则否。”女氏许诺，然後贽币行焉。
