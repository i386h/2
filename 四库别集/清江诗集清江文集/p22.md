<!-- { "loadSidebar": true } -->
　　僧天然者玉山大姓刘氏子家素饶于赀悉弃弗有戒妻子事其母去从沙门之有道者学焉行甚苦戒甚严五台三竺之士咸以为不及数往来云间云间人喜而争致之筑庵数区处其徒而犹恶其嚣也曰吾恶用是累人哉遂去之今年秋持张观画一巻谒余秋泾观其崭然削而陗者为峰呀然虚而奥者为谷云气晻霭林木蓊郁不啻览千岩万壑之胜于香鑪玉笥间也乃指而言曰吾将寄吾于此覆茆而休则华榱藻棁弗与也蹑屩而游则朱轮驷马弗与也寓目有朝岚夕翠之变则楚腰卫颊弗与也倾耳有风篁瀑布之韵则哀丝豪竹弗与也木石为伍虎豹为侣人孰得而吾即耶先生幸名而记之予闻而异其人遂名曰岩壑深居而为之言曰大雄氏之教举天地万物纳诸无为学其道者非舍吾大欲从彼之所甚不堪鲜有能致之者天然豢于富贵之中而非素习寂灭苦空之説一旦说而慕之不有得于独觉之顷而能一生死齐得防外荣辱恶能超然无累如此然是道也所谓防千里陵嵌岩使其不信则不可入而防者恒蔽而不通惰者恒画而不进终不足以造其室以至于没其与物之无灵而老于空山大泽者相去何远哉天然有及于此则其性方启而不蔽也志方鋭而不画也其至殆不为难矣噫世之袭缁衣而自抵牾于道乃挟祸福之説以恐愚夫愚妇汲汲徼利如贾之趋市又何众与防若人之树立则大雄氏之教亦久熄而不振已他日当造所居与之反覆极论其所归使无辱于岩壑也于是乎书
　　炙背轩记
　　陇右邾君仲驭主华亭之邵氏义塾题所居之南荣曰炙背轩以书抵琼曰袭狐貉者不知有炙背之快有炙背之快者不知狐貉之至美当穷隂苦寒吾身犹蛇之紏而不得伸也吾口犹蝉之瘖而不得鸣也海日自东方出乃席而坐其隅光气所入倐焉外融而内鬯不啻醪之沃火之铄温风之嘘耳聪目明百体潜苏欣然商歌作金石声莫知其所以然者则天下有快于此乎然大明无私吾恶得而私哉天下固同此快也彼袭狐貉者惴惴不敢出闱闼假之醪而饮焉假之火而附焉曰是美至足矣又安知炙背之为快由是宋人欲献至尊而希其赏嵇康乃云虽有区区之意亦巳疎矣迨未之知也惟先生记之以成吾嬾余乃为之叹曰嗟乎溺于物者有无穷之欲得于已者有无穷之乐方海内兵争智勇之士各欲自衒以徼一时之富贵朝暮奔走于形势之途触风埃履水雪而未暇炙背如田夫野老者也仲驭独超然髙蹈虽王公之尊不能诎而致之且与田夫野老以炙背自适则其不溺于物而有得于已可知矣昔杜少陵在夔州西阁曝日见之于诗者可谓极其形容矣今仲驭之居亦少陵之西阁则炙背之快无适而不在焉余亦将从之相与坐谈兹轩之下而与天地间万物同被爱日之光岂非幸与是为记仲驭通经术善持论有司尝荐之春官赋诗清丽有法世多传诵云至正二十有四年岁在甲辰春二月既望檇李贝琼记
　　兰芳轩记
　　永嘉李至刚氏侨居钱唐城东辟室为游息之所树兰其前顔曰兰芳轩间求余为之记按兰与泽兰类紫茎赤节叶鋭而长古人恒刈而佩之刘次庄之注已详而黄太史又以一榦一花为兰一榦数花为蕙朱子从而辨之且言今所见者花虽有香而叶无气非可刈而佩者然亦不知古人所指为何物也由是观之天下之物其芳至槁而不变者莫过于兰而楚屈原著离骚以见志举而称之者不一则原之守比兰之芳已故其好脩自洁而朝夕不倦也则曰余既滋兰之九畹兮又树蕙之百畞及时俗之好谗而恶直不能容也则曰户服艾以盈腰兮谓幽兰其不可佩夫兰别于众草故不与时俱化而独芳君子别于小人故不与俗俱迁而独立使俱化而俱迁则芳委于臭腐而美沦于淫僻矣至刚之托乎兰其亦有原之志哉兰之是非固弗论也余闻至刚盖五先生之从子弟早有气节尝从武杜君清游二十余度江而北渉黄河览太华客寄京师落魄不偶而南归吴门一时将相皆欲屈而致之幕府至刚弗屑也然不能不病兰之弗艾若矣吁兰之香小夫孺子能知之至刚能不失其守如兰芳之不变余知必擢于等而蜚声天衢也于是乎书
　　小蓬台志
　　按东方朔三岛记蓬莱在东海东北周五千里禹乘蹻车曽抵其所秦皇遣徐福往求不死药至辄有风引帆而返俗疑其妄会稽为东南大郡旧称小蓬莱则以其地儗之也铁崖杨先生族出会稽而老于淞上即七者寮之东偏葺楼一所顔曰小蓬台示不忘越也台俯大川川别二支其一南流其一北折而东中滙为百花潭有三石梁跨川上南曰金鼇北曰銕龙东曰玉虹是淞之胜毕效于兹而为小蓬台所有江云海雨山红野绿举在几席之下则视会稽之蓬莱小大不同其超乎埃不啻真在三山云气中矣先生晨兴披鹤氅冠銕冠燕坐其上客至不下台好事者就见之相与髙谈大噱或出桃核杯酌酒酒半取銕笛作长短弄旁若无人观者以为谪仙人也夫蓬山四时皆春而小蓬台之春亦无尽小蓬台之春无尽则先生之乐又岂有尽耶于是命琼志之琼惟先生早擢髙第宰天台后去而客钱唐姑苏者久之州郡兵起往依元帅刘九九于建德九九败挈家东下淞之通守顾逖具舟檝迎之盖去会稽三十年而息于是非蓬莱而蓬莱也会稽受兵尤酷暴骨如莾千里萧条虽蓬莱而非蓬莱矣昔杜少陵放浪梁宋吴越后仕宗肃宗官至拾遗然流离顿踣之际由鄜入蜀东屯瀼西凡三筑草堂少陵没而天下称之先生之与少陵其迹同其趣同其文章之信于时同异时小蓬台将见摭于图志杜少陵之草堂何足侈哉于是乎书
　　緑隂亭记
　　过縠波桥东履碕嵌南折而西抗飞甍万竹间为緑隂亭中可坐六七客隐然有林谷趣方夏九州一火宅而亭之左右接叶云布日光亭午不到地可诵可可燕可弈羊角风至搴青舞翠虽崇桃昼积李缟夜恶有茂宻防翳如緑隂者哉予既登岚光清霁楼下憩是亭俯游鯈仰飞翼徘徊久之足以祛其烦而泄其愤顾奔走势利者不知有兹幽胜也因取至元间一时宗工仇山村王菊存李筼房曹梅南唱和緑隂词俾刻之亭上使游者览焉


　　清江文集巻五
　　钦定四库全书
　　清江文集巻六　　　　　　明　贝琼　撰云间集
　　古涧寒泉记
　　泉出于山正出曰滥泉县出曰沃泉穴出曰汍泉同出异归曰肥泉异出同流曰瀵泉此泉之大概也而天下之泉其名亦不一香鑪之瀑布与天台石门所出者尤其崩腾而雄悍者也余在钱唐时尝游西山之灵鹫有泉流幽涧中或隐或见者如线如蛇曲折而下赴其激石有声锵锵如琴筑之交奏珩璜之相触及憩春淙亭其东西合流注大壑浪然如骤雨之至雷震之薄如决银河自天而落也虽未及观瀑布之崩腾雄悍是亦西山之一竒矣方五六月赤日正中人皆坐大屋下行道者多暍死而泉之旁珠飞溅衣萧然如清秋松风谡谡相和肌肉为战而栗不知大暑之郁蒸也与客俯而掬卧而听日入忘返翌日至南山白莲峰观水帘而寺僧病游客之数塞以巨石而泉散落崖间无复所谓鸾鹤唳而蛟龙涎者盖不幸也后归黄湾并海之山皆无泉惟东山有乌龙泉北山有灵泉泉小不足观及来云间九山之麓亦不知有泉而沙门泽公楚兰者所居之室在钓滩之上泉防防出丛篁乱石中循除而流尤甚清冽可以析酲涤烦与春淙一矣因题曰古涧寒泉求予为之记遂举昔游之所见如此夫泉蓄之有本则其流也必远其及物也必广君子之务实者似之传曰原泉混混不舍昼夜盈科而后进放乎四海楚兰之于学必能法之而不息其不至于极不止也余他日尚当一寄幽赏于泉上为楚兰援笔赋之
　　万峰秋记
　　法忍寺之沙门敬梓山辟室为燕坐之所西江清凉尊者题曰万峰秋盖山之环其居者如青芙蕖万朶而朝岚夕翠之变接乎起居饮食之时其境湛以虚其气凄以劲其容惨以肃盖不待夫恢台既收白露先戒而山中之四时常秋也行人已去松声不断悲风生而猛虎啸素月出而清猿哀则有黙会于休而定定而悟者于是招虎溪以结社与鹊巢以为徒饮卓锡之飞泉分鸟残之霜柿可以外荣辱而一死生矣且复征予为之记无乃赘乎然予知梓山之所造已大雄氏之道本一而为其徒者岐而二之宗于禅者不假文字直以求心为要宗于教者以为行必先于知不然则造道之门孰从而入邪二家之相矛盾不啻水火而梓山始亦以禅之髙虚为难因居船子覆舟之所而取藏室之书及止观语录尽读之闭门谢客旁通博攷凡十余年及其老也一旦大契其旨于文字之外由是敛其华而反其本且病昔之纒于纷揉则其于道何如哉或乘小舟往来江上往往赋诗有贯休蜜殊之趣初非出于有意者后复置而不作人多邀而致之者辄辞不就其峻絶之行又如此予方嚣嚣然东西南北未知所届又安得遁于万峰相与埽白石览归云逍遥徜徉以成二老而忘世之风涛火宅邪姑举其説俾刻诸石云
　　虚白堂记
　　余闻金华多仙佛盖其山川之雄深必有异人之所托不可诬也若黄公晋卿之门人绣湖沙门皥公虚白者其佛之徒与虚白二十余泝江而西览匡阜于浔阳访道林于洞庭而公序以送之且壮其观乎博大之区而从有道者以证其真印之传属海内兵变遂留云间久之与余往来双璜溪上皎然如近氷雪莫得而浼也一日告余曰吾无一席之居随所寓而居焉而室之名曰虚白或讥其无室而名之是强名也然吾之为吾亦强名耳又况寓吾之室邪且不徒寓吾之室吾亦无也以其有而观之其在越则越为虚白之室其在吴则吴为虚白之室六合之内孰非室之大者乎先生幸记之余曰虚白既强名其室而余又申之以説则亦累于有而攻之者益炽矣然有不可已者夫白生于虚惟虚故白耳日月之明一照而四海白而坐闇室者不观其光故疑日月之所不及而不知其蔽于物也茍去其蔽则八洞洁昏夜皆白如积雪之相射落月之相通不待烛之以火而无不见焉岂非以其虚乎此一室也物之至虚者莫若心存之而神触之而通惟其珠玉文绣声色狗马之属所以内螙而外蛊者非一至虚之体于是昧而失之类乎木石之无灵而为昏为暴已必也去其内蠧而外蛊者如伐冦戎焉不使有一物之能蔽则天下之理昭晰森布虽居闇室不啻日月之中天虚而白也虚而白也者岂惟一室之近将充乎上下而俱白矣故其虚如谷廓焉可蓄其白如玉粲焉可烛其虚白之室乎抑亦虚白之心乎是为记
　　橘隐轩
