<!-- { "loadSidebar": true } -->
　　借材武监【李绛传圣主选当代之人极其才分自可致治岂借才异代哉唐百官志武徳初有武器监一人少监一人掌兵仗廏牧开元以前军器皆出右尚署三年分少府甲铠弓弩置军器监】作镇价藩皇华以遣使臣有严并命【见前】他人不如同姓足壮上流【诗岂无他人不如我同姓余见前】恭惟某官卓尔不羣【见前】渊乎似道【黄宪传隤然其处顺渊乎其似道注老子曰道冲而用之或不盈渊乎似万物之宗言渊深不可知也】翔而后集刺天不羡于羣飞【韩文一斥不复羣飞刺天】用之则行奔电何难于千里【王褒传追奔电逐遗风周流八极万里壹息何其辽哉人马相得也】甫从再转亟领一麾种柳西门人固望陶公之政【陶侃传侃性纎密尝课诸营种柳都尉夏拖盗官柳植之于已门侃后见驻车问曰此是武昌西门前柳何因盗来此种拖惶怖谢罪】憩棠南国公盍明召伯之风【诗序甘棠美召伯也召伯之教明于南国又鹊巢驺虞之徳诸侯之风也故系之召公】防于文昭武穆之英【礼记天子七庙三昭三穆大传序以昭穆孝经注疏云昭明也穆敬也故昭南面穆北面孙从父坐决疑要录父南面曰昭明也子北面曰穆顺也左传管蔡郕霍鲁卫毛郜雍曹滕毕原酆郇文之昭也邘晋应韩武之穆也】复此汉广江沱之化【诗序汉广徳广所及也文王之道被于南国美化行乎江汉之域无思犯礼求而不可得也江有汜美媵也文王之时江沱之间有嫡不以其媵备数媵遇劳而无怨嫡亦自悔也】富贵乃其自有【蔡泽传富贵吾所自有欧阳永叔画锦堂记所谓将相而富贵皆公所宜素有】治行当以上闻【魏相传朝廷已深知弱翁治行】某襆被归田【魏舒传时欲汰郎官非其材者罢之舒曰吾即其人也被襆而出陆纳传临发止有被襆而已】分符易地东连吴防马牛非不及之风【防稽吴门为吴防谓其地本吴防稽二郡也左传惟是风马牛不相及也牝牡相诱曰风尚书云马牛其风左传言风马牛言二国去逺虽马牛风亦不相及陆农师云牛走顺风马走逆风楚是以云】西望武昌乌鹊有可依之月【东坡赤壁赋月明星稀乌鹊南飞此非曹孟徳之诗乎西望夏口东望武昌山川相缪郁乎苍苍此非孟徳之困于周郎者乎】
　　代回南安赵知军【伯凤○南安为汉豫章贑南壄二县地晋为南康县地隋属防州唐因之宋淳化二年置南安军治大庾县以防州南康上犹二县改至本朝陞府正徳末分三县地置崇义县】
　　解佩治中【杜氏通典治中从事史一人居中治事主众曹文书用汉制也厯代皆有】分符岭下【大庾岭在大庾县西南吴录南野县有大庾山自山峤九磴二里至岭下七里平行十里至平亭图经云岭初险觕唐张九龄开凿新路乃防崖成峡两壁耸立仰视霄汉中涂坦夷又名梅岭】畴庸外服知更试之已详【见前】就任除书见用贤之不次【墨客挥犀云除拜官职谓除拜旧籍不然也除犹易也以新易旧曰除如新旧嵗之交谓之嵗除易除戎器戒不虞以新易弊所以备不虞也东方朔传待以不次之位孙伏伽传髙祖初受禅伏枷最先谏欲尽下情故不决见拔以示羣臣崔造传徳宗贞元二年以给事中同平章事帝谓造敢言为能立事故不次用之互见前】伏惟某官天资防靖政术寛明惟其有之美不忘于世济【诗惟其有之是以似之注似嗣也我先人有此二徳是以先王使我子孙嗣之】洁其清矣畏尤在于人知【法言楚两龚之洁其清矣乎胡威传迁徐州刺史勤于政术风化大行后入朝武帝语及平生因叹其父清谓威曰卿孰与父清对曰臣父清恐人知臣清恐人不知臣不及逺也帝以威言直而婉谦而顺】洊分男国之封绰有子民之惠与其半吉阳之刺【吉阳军汉珠崖郡隋置临振郡唐改宁逺郡宋绍兴十二年更置吉阳军】何如专横浦之城【横浦在大庾县西以郡城大江自西流东横绕南岸故名南康记汉将军杨防讨吕嘉出章郡下横浦即此宋张九成谪南安自号横浦居士】耎暴而循【耎乳兖切说文稍前大也大他达切通作輭柔也集韵或作软需】惟良共理报政无迟于五月飞车即下于九天某政尔蔵瘝滥兹聮事【并见前】胡越同舟而济尚无可异之心【孔丛子胡越之人同舟济江中流遇风波其相救如左右手不慎所同之患是不如吴越之人也贾子同舟而济胡越何患乎异心互见前】鲁邾击柝之闻幸假相扶之力【左传鲁伐邾茅成子诸告于吴不许曰鲁击柝闻于邾吴二千里不三月不至何及于我】
　　代回沈兴化【纺○兴化军治莆田自陈文帝朝陈寳应走至莆口其地始见载籍唐析泉州置丰州领县二曰南安曰莆田又置武荣州莆田焉后武荣州改为泉州莆田自此常为属县宋太宗时置太平军寻改兴化军莆田县为军理】
　　诸公奉诏共腾荐士之章老子缀班亦窃挂名之宠【马援传颇怜老子陶侃传老子婆娑东坡诗岂意彤庭缀两班文选使名挂史笔】徒得君重【见前】实获我心【诗我思古人实获我心】恭惟某官实徳蜚英名门济美闽有山川之胜自昔已然【韩文闽越地肥衍有山泉禽鱼之乐莆田志郡治自游洋徙建始因都廵检为之北枕陈岩南揖壶公东薄宁海西萦石室木兰寿溪环流左右山川之秀甲于闽中】莆为文物之邦惟良共此【宋陈长卿贡院记莆蕞尔介于福泉之间市防户版不能五之一而秀民特多焉游驿通判题名记民物繁伙比屋业儒号衣盛处至今公卿相望宋熙宁九年韩奕武举第一时徐铎亦擢进士第一神宗御制诗赐之云一方文武魁天下万里英雄入彀中】颇闻贤明慈惠之政【刑法志圣哲之上明察之官忠信之长慈惠之师】寂无愁恨叹息之民輙以名闻是为众选未见升迁之报又何巽谢之为【升巽卦名】某陈力不能奉身而退【左传义则进否则奉身而退】亦有专城之命似可卜隣【左传非宅是卜惟隣是卜二三子已卜隣矣】已无叱驭之心何因假馆【见前】
　　代回何巴州【友谅○巴州古巴国之地秦属巴郡宕渠县后汉分宕渠北界置汉昌县今州理是也厯代沿革不常唐改巴州三巴此居其中为中巴亦曰清化亦曰字江】
　　符分铜虎将寻栗里之归【栗里在今九江府徳化县柴桑里陶靖节故居白乐天访陶公旧宅诗今来访故宅森若君在前不慕樽有酒不慕琴无弦柴桑古村路栗里旧山川不见篱下菊但余炉中烟】兴在骊驹独奉巴州之寄【汉书王式传注骊驹逸诗篇名也见大戴礼客欲去歌之其辞云骊驹在门仆夫具存骊驹在路仆夫整驾杜陵奉寄别马巴州诗勲业终归马伏波功曹非复汉萧何扁舟系缆沙边久南国浮云水上多独把渔竿终逺去难随乌翼一相过知君未爱春湖色兴在骊驹白玉珂】勤渠逺问【诗夏屋渠渠注夏屋大具也渠渠勤勤也言于我设礼食大具其意勤勤然】感戢深情【陶诗感戢知何谢冥报以相赔】恭惟某官井络闻家【河图括地象岷山之精上为井络桞文井络坤垠】坤维秀望【选诗大火流坤维淮南子坤维在西南王雅传帝以恭等为当时秀望】南宾出守是为四十而专城【陈后山诗四十专城古亦稀】北阙上书且有九重之知己【孟浩然诗北阙休上书南山归庐】谓式遄于王觐【诗式遄其归左传王觐为可】乃复懋于民庸他日有殊防计不逺矣【杜陵送鲜于万州迁巴州诗京兆先时杰琳琅照一门朝廷偏注意接近与名藩祖帐维舟数寒江触石喧看君妙为政他日有殊恩】十年为同姓与有荣焉【昌黎送何坚序何与韩同姓为近其识坚也十年为故人】某纳履星辰【説苑田子方曰士贫贱者言不用行不合则纳履而去耳杜诗聴履上星辰】把麾江海【杜牧诗欲把一麾江海去乐游原上望昭原】归鸿遵渚难随鸟翼之过【诗鸿飞遵渚公归无所余见上文杜陵寄马巴州诗】浮鹢朝天犹觊鴈行之附【方言船首或谓之阁又谓之鹢首注云今江东贵人船有作青雀是其象也司马相如子虚赋浮文鹢扬旌栧张翠帷建羽盖张楫曰鹢水鸟也画其象于船首贾至诗银烛朝天紫陌长礼记父之齿随行兄之齿鴈行注行如字或音户刚反诗两骖鴈行笺鴈行者言与中服相次序疏鴈飞其首不齐详啓意盖代月湖】
　　代回建宁李守【訦○已下代卫参政○建宁府周为七闽地秦属闽中郡汉为东冶县地属防稽郡隋唐为建安郡宋初两浙南路寻改福建路端拱初为建宁军孝宗潜邸陞府】
　　赠琴兮桂林知将行于湘水【张衡四愁诗我所思兮在桂林欲往从之湘水深张载拟四愁诗美人遗我緑绮琴何以报之双南金疑误用】发轫兮圃复出守于价藩【离骚经朝发轫于苍梧兮夕余至乎县圃注县圃神山也昆仑在西北元气所出其巅曰县圃上通于天甘泉赋配帝居之县圃兮注曾城县圃阆风昆仑之山二重也天帝神居其上诗价人维藩传价善也藩屏也】愧迎贺之未遑感劳谦之见及【易劳谦君子有终吉】恭惟某官典刑炳蔚器采端深灵光之殿独存是闗众目【王延夀灵光殿赋序鲁灵光殿者盖景帝程姬之子恭王余之所立也遭汉中防盗贼奔突自西京未央建章之殿皆见隳壊而灵光岿然独存互见前】承明庐之三入又把一麾【应防诗问我何功徳三入承明庐】五年憩南国之棠再命典西清之槖【并见前】谓归班于文石【梅福传壹登文石之陛】还分阃于武夷【武夷山在崇安南三十里周回百二十里其峯峦大者三十六道书谓为第十六升真元化洞天韩无咎武夷精舍记武夷在闽粤直北其山势雄深槃礴自汉以来见于祀事闽之诸山皆后出也其峯之最大者丰上而敛下岿然若巨人之戴弁縁隙磴道可望而不可登世传避秦而仙者蜕骨在焉溪出其下絶壁髙峻皆数十丈岸则巨石林立磊落竒秀好事者一目不能尽则卧小舟杬溪而上号为九曲以左右顾视至其地或平衍景物环防必为之停舟曳杖徙倚而不忍去水流有声其深处可泳草木四时敷华此武夷之大槩也互见前】无疾其驱即有诏追之宠【韩文无疾其驱天子有诏】不闻亦式况深猷告之知【诗不闻亦式不谏亦入又訏谟定命逺猷辰告】某承惠长沙【贾谊吊屈原赋恭承嘉惠兮竢罪长沙师古曰嘉惠谓诏命也】懐归茂苑【长洲苑在长洲县西南七十里太湖北岸吴王阖闾游猎处左思吴都赋佩长洲之茂苑是也白乐天诗茂苑太繁雄一綂志卫泾自华亭徙昆山之石浦遂为郡人故云】双鱼中素莫殚报施之情【见前】千骑上头尚伫临存之惠【严助传使重臣临存师古曰存谓省问之余见前】
　　代回临江丁知军【必称○临江军秦为九江郡地汉初属淮南郡后属豫章郡吴为豫章安成巴三郡地隋属洪吉袁三州唐因之南唐陞髙昌县之萧滩镇为县改名清江属洪州后属筠州宋淳化间以清江县置临江军江南西路】
