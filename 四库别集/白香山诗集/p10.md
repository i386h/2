<!-- { "loadSidebar": true } -->
　　浔阳郊郭间大水歳一至闾阎半漂荡城堞多倾坠苍茫生海色渺漫连空翠风巻白波翻日煎红浪沸工商彻屋去牛马登山避况当率税时颇害农桑事独有佣舟子鼔枻生意气不知万人灾自覔锥刀利吾无奈尔何尔非乆得志九月霜降后水涸为平地




　　白香山诗集巻一
　　钦定四库全书
　　白香山诗集巻二　　　　　歙县汪立名编长庆集二【讽谕古调诗五言凡五十八首】
　　续古诗十首
　　戚戚复戚戚送君远行役行役非中原海外黄沙碛伶俜独居妾迢逓长征客君望功名归妾忧生死隔谁家无夫妇何人不离拆所恨薄命身嫁迟别日廹妾身有存没妾心无改易生为闺中妇死作山头石
　　掩泪别乡里飘飖将逺行茫茫绿野中春尽孤客情驱马上丘陇髙低路不平风吹棠梨花啼鸟时一声古墓何代人不知姓与名化作路傍土年年春艸生感彼忽自悟今我何营营
　　朝采山上薇暮采山上薇歳晏薇亦尽饥来何所为坐饮白石水手把青松枝击节独长歌其声清且悲马非不肥所苦常絷维豢豕非不饱所忧竟为牺行行歌此曲以慰常苦饥
　　雨露长纤艸山苗髙入云风雪折劲木涧松摧为薪风摧此何意雨长彼何因百丈涧底死寸茎山上春可怜苦节士感此涕盈巾
　　窈窕双鬟女容德俱如玉昼居不逾阈夜行常秉烛气如含露兰心如贯霜竹宜当备嫔御胡为守幽独无媒不得选年忽过三六歳暮望汉宫谁在黄金屋邯郸进娼女能唱黄花曲一曲称君心恩荣连九族
　　栖栖逺方士读书三十年业成无知已徒歩来入关长安多王侯英俊竞攀援幸随众賔末得厠门馆间东阁有防酒中堂有管弦何为向隅客对此不开顔富贵无是非主人终日欢贫贱多悔尤客子终【一作中】夜叹归去复归去故乡贫亦安
　　凉风飘嘉树日夜减芳华下有感秋妇攀条苦悲嗟我本幽闲女结髪事豪家豪家多婢仆门内颇骄奢良人近封侯出入鸣玉珂自从富贵来恩薄谗言多冢妇独守礼羣妾互奇衺但信言有玷不察心无瑕容光未销歇欢爱忽蹉跎何意掌上玉化为眼中砂盈盈一尺水浩浩千丈河勿言小大异随分有风波闺房犹复尔邦国当如何
　　心亦无所廹身亦无所拘何为肠中气郁郁不得舒不舒良有以同心乆离居五年不见面三年不得书念此令人老抱防坐长吁岂无盈尊酒非君谁与娱
　　揽衣出门行游观绕林渠澹澹春水暖东风生緑蒲上有和鸣鴈下有掉尾鱼飞沉一何乐鳞羽各有徒而我方独处不与之子俱顾彼自伤已禽鱼之不如出游欲遣忧孰知忧有余
　　春旦日初出曈曈耀晨辉艸木照未逺浮云已蔽之天地黯以晦当午如昏时虽有东南风力微不能吹中园何所有满地青青葵阳光委云上倾心欲何依
　　秦中吟十首【并序】
　　贞元元和之际予在长安闻见之间有足悲者因直歌其事命为秦中吟
　　议婚【按韦縠才调集作贫家女】
　　天下无正声恱耳即为娱人间无正色恱目即为姝顔色非相逺贫富则有殊贫为时所弃富为时所趋红楼富家女金缕绣罗襦见人不敛手娇痴二八初母兄未开口已嫁不须臾緑窗贫家女寂寞二十余荆钗不直钱衣上无眞珠几廻人欲聘临日又踟蹰主人防良媒置酒满玉壶四座且勿饮听我歌两途富家女易嫁嫁早轻其夫贫家女难嫁嫁晩孝于姑闻君欲娶妇娶妇意何如
　　重赋【按才调集作无名税】
　　厚地植桑麻所用济生民生民理布帛所求活一身身外充征赋上以奉君亲国家定两税本意在爱【一作忧】人厥初防其淫明勅内外臣税外加一物皆以枉法论奈何歳月乆贪吏得因循浚我以求宠敛索无冬春织绢未成疋缫丝未盈斤里胥迫【一作逼】我纳不许蹔逡巡歳暮天地闭隂风生破村夜深烟火尽霰雪白纷纷防者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮似云屯号为羡余物随月献至尊夺我身上暖买尔眼前恩进入琼林库嵗乆化为尘
　　伤宅【按才调集作伤大宅】
　　谁家起甲第朱门大道边丰屋中栉比髙墙外廻环累累六七堂栋宇相连延一堂费百万郁郁起青烟洞房温且清寒暑不能干髙堂虚且逈坐卧见南山绕廊紫藤架夹砌红药栏攀枝摘樱桃带花移牡丹主人此中坐十载为大官厨有臭败肉库有贯朽钱谁能将我语问尔骨肉间岂无穷贱者忍不救饥寒如何奉一身直欲保千年不见马家宅今作奉诚园
　　伤友【又云伤苦节士按才调集作胶漆契】
　　陋巷孤寒士出门苦恓恓虽云志气髙岂免顔色低平生同门【一作袍】友通籍在金闺曩者胶漆契迩来云暌正逢下朝归轩骑五门西是时天乆隂三日雨凄凄蹇驴避路立肥马当风嘶廻头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎【任公叔黎逢】
　　不致仕【按才调集作合致仕】
　　七十而致仕礼法有明文何乃贪荣者【一作贵】斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年髙须告老名遂合退身少时共嗤诮晩嵗多因循贤哉汉二疏彼独是何人寂寞东门路无人继去尘
　　【立名按八朝偶隽元和初杜佑为司徒年过七十犹未请老裴晋公时知制诰因髙郢致仕令词曰以年致仕抑有前闻近代寡亷罕由斯道盖讥佑也公此诗所指当与裴同盛为当时传诵厥后杜牧之每于公多不足语形之诗篇至托李戡之言极口诋诮文章家报复可畏如此宋祁不察据以论公过矣牧之佑之孙也】
　　立碑【按才调集作古碑】
　　勋德既下衰文章亦陵夷但见山中石立作路旁碑铭勲悉太公叙德皆仲尼复以多为贵千言直万赀为文彼何人想见下笔时但欲愚者恱不思贤者嗤岂独贤者嗤仍传后代疑古石苍苔字安知是愧词我闻望江县麴令抚惸嫠【麴令名信陵】在官有仁政名不闻京师身殁欲归葬百姓遮路岐攀辕不得归留葬此江湄至今道其名男女涕皆垂无人立碑碣唯有邑人知
　　【立名按麴信陵贞元元年鲍防下及第以六年作望江令容斋五笔迹其投石祝江祈雨文云必也私欲之求行于邑里惨黩之政施于黎元令长之罪也神得而诛之岂可移于人以害其嵗其为政盖可想见矣】
　　轻肥【按才调集作江南旱】
　　意气骄满路鞍马光照尘借问何为者人称是内臣朱绂皆大夫紫绶或【一作悉】将军夸赴军中宴走马去如云罇罍溢九醖水陆罗八珍果擘洞庭橘脍切天池鳞食饱心自若酒酣气益振是嵗江南旱衢州人食人
　　五【按才调集作五琴】
　　清歌且罢【一作停】唱红袂亦停舞赵叟抱五弦宛转当胷抚大声麤若散飒飒风和小声细欲絶切切鬼神语又如鹊报喜转作猿啼苦十指无定音顚倒宫徴羽坐客闻此声形神若无主行客闻此声驻足不能举嗟嗟俗人耳好今不好古所以緑窗琴日日生尘土
　　歌舞【按才调集作伤阌乡县囚】
　　秦城嵗云暮大雪满皇州雪中退朝者朱紫尽公侯贵有风雪兴富无饥寒忧所营唯第宅所务在追游朱门车马客红烛歌舞楼欢酣促宻坐醉暖脱重裘秋官为主人廷尉居上头日中为乐饮【一作一乐】夜半不能休岂知阌乡狱中有冻死囚
　　买花【按才调集作牡丹】
　　帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织笆篱防水洒复泥封移来色如故家家习为俗人人迷不悟有一田舍翁偶来买花处低头独长叹此叹无人谕一丛深色花十户中人赋
　　【立名按海虞冯班云白公讽刺诗周详明直娓娓动人自创一体古人无是盖出于小雅也】
　　赠友五首【并序】
　　吾友有王佐之才者以致君济人为已任识者深许之因赠是诗以广其志云
　　一年十二月毎月有常令君出臣奉行谓之握金镜由兹六气顺以遂万物性时令一反常生灵受其病周汉德下衰王风始不竞又从斩鼂错诸侯益强盛百里不同禁四时自为政盛夏兴土功方春勦人命谁能救其失待君佐邦柄峩峩象魏门悬法彞伦正
　　银生楚山曲金生鄱溪濵南人弃农业求之多苦辛披砂复凿石矻矻无冬春手足尽皴胝爱利不爱身畬田既慵斫稻田亦耘相携作游手皆道求金银毕竟金与银何殊泥与尘且非衣食物不济饥寒人弃本以趋末日富而嵗贫所以先圣王弃藏不为珍谁能反古风待君秉国钧捐金复抵璧勿使劳生民
　　私家无钱鑪平地无铜山胡为秋夏税嵗嵗输铜钱钱力日已重农力日已殚贱粜粟与麦贱贸丝与棉嵗暮衣食尽焉得无饥寒吾闻国之初有制垂不刋庸必算丁口租必计桑田不求土所无不强人所难量入以为出上足下亦安兵兴一变法兵息遂不还使我农桑人顦顇畎亩间谁能革此待君秉利权复彼租庸法令如贞观年
　　京师四方则王化之本根长吏乆于政然后风敎敦如何尹京者迁次不逡巡请君屈指数十年十五人科条日相矫吏力亦以勤寛猛政不一民心安得淳九州雍为首羣牧之所遵天下率如此何以安吾民谁能变此法待君赞丝纶愼择循良吏令其长子孙
　　三十男有室二十女有归近代多离乱婚姻多过期嫁娶既不早生育常苦迟儿女未成人父母已衰羸凡人贵达日多在长大时欲报亲不待孝心无所施哀哉三牲养少得及庭闱惜哉万钟粟多用饱妻儿谁能正婚礼待君张国维庶使孝子心皆无风树悲
　　寓意诗五首
　　豫樟生深山七年而后知挺髙二百尺本末皆十围天子建明堂此材独中规匠人执斤墨采度将有期孟冬艸木枯烈火燎山陂疾风吹猛焰从根烧到枝飬材三十年方成栋梁姿一朝为灰烬柯叶无孑遗地虽生尔材天不与尔时不如粪土英犹有人掇之已矣勿重陈重陈令人悲不悲焚烧苦但悲采用迟
　　赫赫京内史炎炎中书郎昨传徴拜日恩赐颇殊常貂冠水苍玉紫绶黄金章佩服身未暖已闻窜遐荒亲戚不得别吞声泣路旁賔客亦已散门前雀罗张富贵来不乆倐如瓦沟霜权势去尤速瞥若石火光不如守贫贱贫贱可乆长传语宦游者且来归故乡
　　促织不成章提壶但闻声嗟哉虫与鸟无实有虚名与君定交日乆要如弟兄何以示诚信白水指为盟云一为别飞沉两难并君为得风我为失水鲸音信日已疎恩分日已轻穷通尚如此何况死与生乃知择交难须有知人明莫将山上松结托水上萍
　　翩翩两鸟本是同巢燕分飞来几时秋夏炎凉变一宿蓬荜庐一栖明光殿偶因衔泥处复得重相见彼矜杏梁贵此嗟茅栋贱眼看秋社至两处俱难恋所托各暂时胡为相叹羡
　　婆娑园中树根株大合围蠢尔树间虫形质一何微孰谓虫至微虫【一作蛊】蠧巳无期孰谓树至大花叶有衰时花衰夏未实叶病秋先萎树心半为土观者安得知借问虫何在在身不在枝借问虫何食食心不食皮岂无啄木鸟觜长将何为
　　读史五首
　　楚怀放灵均国政亦荒滛彷徨未忍决绕泽行悲吟汉文疑贾生谪置湘之隂是时刑方措此去难为心士生一代间谁不有浮沉良时真可惜乱世何足钦乃知汨罗恨未抵长沙深
