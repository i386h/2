<!-- { "loadSidebar": true } -->
　　外间有一师，姓徐名绍之，状如狂病，自云为涂步郎所使。去三月中，忽云：「神语道巴陵王应作天子，汝使巴陵王密知之。」於是师便访觅休若左右人，不能得。东宫典书姓何者相识，数去来，师解神语，东宫典书具道神语，东宫典书答云：「我识巴陵间一左右，当为汝向道。」数日，东宫典书复来语师云：「我已为汝语巴陵左右，道因达巴陵，巴陵具知，云莫声但听。」又顷者史官奏天文占候，颇云休若应挟异端，神道芒昧，乃不可全信，然前後相准，略亦不无仿佛。且帖肆间，自大明以来，有「若好」之谣，於今未止。诏若百重章句，皆配以美辞美事，诸不逞之徒，咸云「必是休若」。休若且知道路有异音，里巷有「若好」之谣，在西已奇惧，致王敬先吐猖狂之言，近休休仁被诛，休若弥不自安，又左右多是不相当负罪之徒，恒说以道路之言，叩动之，相与唱云：「万民之心，属在休若。」感激其意。
　　寻休若从来心迹，殊有可嫌。刘亮问高次祖，汝一应识此人，当给休若。休若在东纵恣群下无本未，还朝被贬，爵位小退，次祖被亮使归，过问讯，大泣，语次祖云：「我东行是一段功，在郡横为群小辈过失，大被贬降，我实愤怨，不解刘辅国何意不作。」次祖启云：「刘辅国蒙朝廷生成之恩，岂容有此理。」推此已是有奇意。吾使诸王在蕃，正令优游而已，本不以武事，而休若在西。广召弓马健儿，都不启闻。又戾道明等，昔亲为贼，罪应万死，休若至西，大信遇之，乃潜将往不启京。吾知汝意谓休若处奉因事事何如，心迹既不复可测，因其还朝在第与书，事事诘诮於内，许密自引分，状如暴疾致故，差得於其名位及见子悉得全也。休若既是汝弟，使其狼心得申者，汝得守冶城边作太尉公邪？非但事关计，亦於汝甚切，汝可密白荀太妃令知。（《宋书·巴陵王休若传》，休若既死，上与骠骑大将军桂阳王休范书。）
　　◇报书
　　郑容有兄丧令成服，汝可令汝内人知之，再报休、休范二家内人知也。报。（《淳化阁帖》一）
卷十
◎後废帝
　　帝讳昱，字德融，小字慧震，明帝长子。泰始三年立为皇太子，泰豫元年四月即位，明年，改元元徽，在位五年，为其下杨玉夫等所弑。
　　◇即位遣大使巡省诏（泰豫元年六月）
　　夫兴王经制，实先民隐，方求广教，刑於四维。朕以茕眇，夙膺宝历，永言民政，未接听览，眷言乃顾，无忘鉴寐。可遣大使，分行四方，观采风谣，问其疾苦。令有弗民法，不便俗者，悉各条奏。若守宰威恩可纪，廉勤允著，依事腾闻。如狱讼诬枉，职事纰缪，惰公存私，害民利已者，无或隐昧，广纳刍舆之议，博求献艺之规。巡省之道，务令精洽，深简行识，俾若朕亲览焉。（《宋书·後废帝纪》。）
　　◇广荐举诏
　　夫寝梦期贤，往诰垂美，物色求良，前书称盛。朕以冲昧，嗣膺宝业，思仰述圣猷，勉弘政道，兴言多士，常想得人。可普下牧守，广加搜采。其有孝友闻族，义让光闾，或匿名屠钓，隐身耕牧，足以整厉浇风，扶益淳化者，凡厥一善，咸无遗逸。虚轮伫帛，俟闻嘉荐。（《宋书·後废帝纪》。）
　　◇诏蔡景玄（八月）
　　景玄表如此。故散骑常侍、中书监、左光禄大夫、开府仪同三司、乐安县开国伯兴宗，忠恪立朝，谋猷宣著，往属时难，勋亮帷幄，锡分壤，实允通诰。而恳诚慊诉，备彰存没，廉概素情，有洁声轨。景玄固陈先志，良以恻然。虽彝典宜全，而哀款难夺，可特申不瞑之请，永矜克让之风。（《宋书·蔡兴宗传》，兴宗遗令薄葬，奏还封爵，追赠後授。子景玄固辞不受，又奏还封表疏十馀，上见许，诏云，）
　　◇大赦诏（元徽元年正月）
　　夫缓法昭恩，裁风茂典，蠲宪贷眚，训俗彝义。朕临驭宸枢，夤制氓宇，式存宽简，思孚矜惠。今开元肆宥，万品惟新，凡兹流斥，宜均弘洗。自元年以前贻罪徙放者，悉听还本。（《宋书·後废帝纪》。）
　　◇申土断诏（八月辛亥）
　　分方正俗，著自虞册，川谷异制，焕乎姬典。故井遂有辨，闾伍无杂，用能七教克宣，八政斯序。虽绵代殊轨，沿革异仪，或民怀迁俗，或国尚兴徙，汉阳列燕、代之豪，关西炽齐、楚之族，并通籍新邑，即居成旧。洎金行委御，礼乐南移，中州黎庶，襁负扬、越，圣武造运，道一闳区，贻长世之规，申土断之制。而夷险相因，盈晦递袭，岁馑凋流，戎役惰散，违乡寓境，渐至繁积。宜式遵鸿轨，以为永宪，庶阜俗昌民，反风定保。夷胥山之险，澄瀚海之波，括《河图》於九服，振玉轫於五都矣。（《宋书·後废帝纪》。）
　　◇因旱下诏省刑（八月甲寅）
　　比亢序骞度，留熏耀晷，有伤秋稼，方贻民瘼。朕以眇疚，未弘政道，囹圄尚繁，枉滞犹积，夕厉晨矜，每恻於怀。尚书令可与执法以下，就讯众狱，使冤讼洗遂，困弊昭苏。颁下州郡，咸令无壅。（《宋书·後废帝纪》，又见《袁粲传》，「亢序」作「元序」，「夕厉晨矜」作「晨竞夕厉」，「困弊」作「瘐弊」。）
　　◇蠲改湘江二州征课诏（九月壬午）
　　国赋氓税，盖有恒品，往属戎难，务先军实，征课之宜，或乖昔准。湘江二州，粮运偏积，调役既繁，庶徒弥扰。因循权政，容有未革，民单力弊，岁月愈甚。永言矜叹，情兼宵寐。可遣使到所，明加详察。其输违旧令，役非公限者，并即蠲改，具条以闻。（《宋书·後废帝纪》。）
　　◇恤刘π诏（元徽初）
　　夫义实天经，忠惟人则。篆素流采，金石宣，自非识洞情灵，理感生极，岂有捐驱卫主，舍命匡朝者哉。故持节、镇军将军、守尚书右仆射、中领军鄱阳县开国侯π，思怀亮粹，体业淹明，弘勋树绩，誉洽华野。绸缪顾托，契阔屯夷，方倚谋猷，翌康帝道。逆蕃扇祸，逼扰京甸，援桴誓旅，奉律行师。身与事灭，名随操远。朕用伤悼，震恸於厥心。昔王允秉诚，卞壶峻节，均风往德，归茂先轨。泉途就永，冤逝无追，思崇徽策，式光史。可赠散骑常侍、司空、本官，侯如故，谥曰忠昭公。（宋书刘π传。）
　　◇通淹滞诏（二年四月）
　　顷列爵叙勋，铨荣酬义，条流积广，又各淹阙。岁往事留，理至逋壅，在所参差，多违甄饬。赏未均洽，每疚厥心，可悉依旧准，并下注职。（《宋书·後废帝纪》。）
　　◇禁侈费诏（五月）
　　顷国赋多骞，公储罕给。近治戎虽浅，而军费已多，廪藏虚罄，难用驭远。宜矫革淫长，务在节俭。其供奉服御，悉就减撤，雕文靡丽，废而勿修。凡诸游费，一皆禁断，外可详为科格。（《宋书·後废帝纪》。）
　　◇敦素约诏（三年闰三月）
　　顷民俗滋弊，国度未殷，岁时屡骞，编户不给。且边虞尚警，徭费弥繁，永言夕惕，寝兴增疚。思弘丰耗之制，以约素之风，庶亻待蓄拯民，以康治道。太官珍膳，御府丽服，诸所供拟，一皆减撒，可详为其格，务从简衷。（宋书後废帝纪。）
　　◇别敕李安民（元徽初）
　　九江须防，边备宜重。今有此授，以增鄢郢之势，无所致辞也。（南齐书李安民传。）
　　◇称太后令杀豫章王子尚
　　子尚顽凶极悖，行乖天理，楚玉淫乱纵慝，义绝人经，并可於第赐尽。（《宋书·豫章王子尚传》。楚玉，山阴公主也。）
　　◎顺帝
　　帝讳准，字仲谋。（《文选·褚渊碑》注引《宋书》作「仲谟」。）小字智观，明帝第三子。封安成王，历扬州刺史，都督扬、南豫二州诸军事、骠骑大将军。元徽五年七月，後废帝遇弑，奉迎即位，改元升明，在位三年，禅于齐，逾月死，年十三，谥曰顺帝纪。
　　◇约捐诏（升明元年）
　　露台息构，义光汉德；雉裘焚制，事隆晋道。故以检奢轨化，敦俭驭俗。顷甸服未静，师旅连年，委蓄屡空，劳蔽莫偃。而丹ぬ之饬，靡耗难訾，宝赂之费，征赋靡计。今车服仪制，实宜约捐，使徽章有序，勿得侈溢。可罢省御府二署。凡工丽雕镌，伤风毁治，一皆禁断。庶永昭宪则，弘兹始政。（《宋书·顺帝纪》。）
　　◇求贤才诏（九月）
　　昔圣王既没，淳风已衰，龟书永湮，龙图长秘。故三代之末，德刑相扰，世沦物竞，道陂人谀。然犹正士比毂，奇才接轸。朕袭运金枢，纂灵瑶极，负巡政，日晏忘疲，永言兴替，望古盈虑。姬夏典载，犹传缃帙，汉魏馀文，布在方册。故元封兴茂才之制，地节创独行之品。振维务本，存乎得人。今可宣下州郡，搜扬幽仄，В采乡邑，随名荐上。朕将亲览，甄其茂异。庶野无遗彦，永激遐芬。（宋书顺帝。）
　　◇授爵杨文度等诏（闰十二月）
　　茂赏有章，实昭国度，畴庸斯炳，载宣史册。督北秦州诸军事、宁朔将军、平羌校尉、北秦州刺史、武都王文度门乘辉宠，世荣边邑，忠果既亮，才劲兼彰。龙骧将军杨文弘肃协成规，躬提桴鼓，申棱百顷，席卷兰皋，功烈之美，并足嘉叹，宜膺爵授，以酬勋绪。文度可使持节、都督北秦雍二州诸军、事征西将军、刺史、校尉悉如故。文弘辅国将军、略阳太守。（《宋书·氐胡传》。）
　　◇诏谥王弘（二年）
　　夫途秘兰幽，贞芳载越，徽猷沈远，懋礼弥昭。故侍中、左光禄大夫、开府仪同三司敬弘，神韵冲简，识宇标峻，德敷象魏，道蔼丘园，高挹荣冕，凝心尘外，清光粹范，振俗淳风，兼以累朝延赏，声华在咏。而嘉篆阙文，猷策韬里，尚想遥芬，兴怀寝寤，便可详定辉谥，式旌追典。（《宋书·王敬弘传》。）
　　◇答齐王劾黄回诏（二年四月）
　　黄回擢自凡竖，夙负疵衅，贳以宪网，收其搏噬，虽勤效累著，而屡屠怀干纪。新亭背叛，投拜寇场，异规既扇，庙律几殆，幸得张敬儿提戈直奋，元恶受戮。及景素结逆，履霜岁久，乃密通音译，潜送器杖，氛克霁，狡谋方显。每存容掩，冀能悛革，故褒茅升爵，均荣勋宠，凶讠皮有本，险慝滋深，构诱敬儿，志相攻陷，悖图未遂，狼戾弥甚。近军次郢镇，劫逼府主，兼挟私计，多所征索，主局咨疑，便加捶楚，专肆暴慢，罔顾彝则。膺牧西蕃，徽贲惟厚，曾不知感，犹怀忿怨。李安民述任河、济，星管未周，贪据襟要，苦祈回夺。黩谒弗已，叨侈无度，遂请求御舆，僭拟私饰。又招萃贼党，初不启闻，伤风蠹化，莫此之甚。宜明绳裁，肃正刑书，便收付廷尉，依法穷治。（《宋书·黄回传》，齐王以黄回终为祸乱，上表，诏答。）
　　◇诏答王僧虔
