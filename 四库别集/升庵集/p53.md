<!-- { "loadSidebar": true } -->
　　嘉靖初给事中张翀上疏言时政中论学术不正一条有矞宇嵬之语上以此四字问内阁值慎在史馆即取荀子非十二子篇以复敬所蒋公喜曰用修之博何减古之苏颂乎近日之学谓不必读书考古不必格物致知正荀子所谓矞宇嵬者也
　　逍遥游
　　黄几复解荘子消揺游名义云消者如阳动而氷消虽耗也不竭其本揺者如舟行而水揺虽动也而不伤其内游于世若是唯体道者能之
　　野马
　　荘子野马注云日光尚未详悉按内典龙树大士曰日光着尘微风吹之旷野中转名之为阳焰愚夫见之谓之野马渇人见之以为流水
　　论衡
　　论衡孔子出使子路赍雨具子路问其故孔子曰昨暮月离毕他日孔子出子路请赍雨具孔子不听出果无雨子路问其故孔子曰昔者月离其隂昨暮月离其阳故不雨史记仲尼弟子传亦载此事而删除子路问其故以下数句葢文有以含蓄不尽为工者若荘子数九渊之目而止列其三列子书九渊具陈説尽则索然无味矣
　　坚瑕
　　管子曰攻坚则轫乗瑕则神唐宪宗欲平藩镇张靖以为先淮蔡而后恒冀周世宗欲平天下王朴以为先江南而后河东
　　盗竽
　　老子服文采带利剑厌饮食而资货有余此之谓盗竽韩非解云竽也者五声之长也竽唱则众乐皆和大奸唱则小盗和故曰盗竽今本误作盗夸与竽字相近而误也
　　阳鱎
　　説苑子贱为单父宰初入境见有冠葢来迎者子贱曰车驱之所谓阳乔者至矣阳乔鱼名不钓而来喻士之不招而至者也其鱼之形则未详按荀子曰鱎者浮阳之鱼也唐文粹宓子贱庙碑云岂意阳鱎化而为鲂乔从鱼为鱎字义乃全
　　捭阖
　　鬼谷子书有捭阖篇捭音摆捭之者开也言也阳也孟子所谓以言餂之也阖之者闭也黙也隂也孟子所谓以不言餂之也
　　迓鼓
　　宋儒语録今之古文如舞迓鼓人多不解为何语按元人乐府有村里迓鼓之名宋人乐苑有衙鼓格图官衙严鼓之节也衙讹为迓曲名村里迓鼓者以村里而效官衙其衣装声节必多可笑者以是名之语録云如舞迓鼓者谓无古人之学而效古人之言如村人学官衙鼓节也
　　戯妇
　　抱朴子疾谬篇云世俗有戏妇之法于稠众之中亲属之前问以丑言责以慢对其为鄙渎不可忍论或蹙以楚挞或系足倒悬酒客酗醟不知限剂至使有伤于流血踒折支体者可叹也古人感离别而不灭烛悲代亲而不举乐礼论娶者羞而不贺今既不能动蹈旧典至于徳为乡闾之所敬言为人士之所信宜正色矫而呵之何为同其波流长此敝俗哉今此俗世尚多有之娶妇之家新婿避匿羣男子竞作戯调以弄新妇谓之谑亲或褰裳而针其肤或脱履而规其足以庙见之妇同于倚市门之倡诚所谓敝俗也然以抱朴子考之则晋世已然矣歴千余年而不能变可怪哉
　　雉噫
　　扬子言孔子之去鲁曰不听政谏而不用雉噫者注雉噫犹歌叹之声梁鸿五噫之类也按家语孔子去鲁歌曰彼妇之口可以出走彼妇之谒可以死败优哉游哉聊以卒嵗此即雉噫之歌也唐文聆凤衰于接舆歌雉噫于桓子
　　三全【亢仓子格言】
　　导筋骨则形全剪情欲则神全靖言语则福全
　　六峜
　　管子虙羲氏作六峜以迎隂阳周人循六峜以明隂阳见轻重篇峜音计音义亦同葢计筭之义故引之以为轻重之证也范子有计然其人姓辛名文子因其善计算而精研故号曰计然又作研又作计倪汉碑亦作峜研
　　华实
　　后汉书引老子君子处其厚而不处其薄居其实而不居其华虞喜志林曰诸葛恪不纳吕岱十思之言乐春藻之繁华而忘秋实之甘口也又魏书云曹子桓【丕之字】采庶子之春华忘家丞之秋实庶子刘桢家丞邢颙也选诗春华与秋实庶子及家丞又陈书云总有潘陆之华而无园绮之实
　　杜伯射王下鄗
　　注引周春秋其文不悉按顔之推寃魂志亦引周春秋颇详文又竒玮今补载之周杜国之伯名为恒为周大夫宣王之妾曰女鸠欲通之杜伯不可女鸠诉之宣王曰恒窃与妾交宣王信之囚杜伯于焦其友左儒争之王不许曰汝别君而异友也儒曰君道友逆则顺君以诛友友道君逆则师友以违君王怒曰易而言则生不易而言则死儒曰士不枉义以从死不易言以求生臣能明君之过以正杜伯之无罪九谏而王不聴王使薛甫与司工锜杀杜伯左儒死之杜伯既死即为人见王曰恒之罪何哉召祝而以杜伯语告之祝曰始杀杜伯谁与王谋之王曰司工锜也祝曰何不杀锜以谢之宣王乃杀锜使祝以谢杜伯司工锜为人而至曰臣何罪之有宣王告皇甫曰祝也与我谋而杀人吾所杀者又皆为人而见奈何皇甫曰杀祝以兼谢焉又无益也皆为人而至祝亦曰我焉知之奈何以为罪而杀臣也后三年游于圃田从人满野日中杜伯乗白马素衣司工锜为左祝为右朱衣朱冠起于道左执朱弓朱矢射宣王中心折脊伏于弓矢而死
　　康节不信命
　　张横渠喜论命因问康节疾曰先生推命否康节曰若天命已知之矣世俗所谓命则不知也康节之言如此今世游食术人妄造大定数蠢子数托名康节岂不厚诬前贤












　　升庵集巻四十六
　　钦定四库全书
　　升庵集巻四十七　　　　　明　杨慎　撰呉越春秋
　　汉书赵晔撰呉越春秋晋书杨方亦撰吴越春秋今世所行晔耶方耶
　　史记
　　史记近无善本屡经翻刻愈益差讹葢苦为不知者妄改耳如韩信传此特匹夫之勇耳也耳下元有也字湏溪批云此耳也字异司马相如传文君已失身于司马长卿故倦防湏溪云巳失身于司马为一句长卿故倦防为一句今俗士不得其读于长卿下又添长卿二字失古人之意矣然俗士以帖括讲簏之耳目而欲窥雄深雅健之心胸无怪其然独可为一二好古之士道耳
　　穆王史记解
　　汲冡周书史记解一篇穆王命史臣戎夫歴陈古之亡国二十八君以为覆辙而鉴戒之朔望以闻又作甫刑之书以恤民聴祁招之诗而返国可谓改过不吝冥豫有渝矣亦贤矣哉司马迁周纪不着其事兹特表出之
　　经史相表里
　　苏老泉曰经以道法胜史以事辞胜经不得史无以证其褒贬史不得经无以要其归宿言经史之相表里也元儒山东云门山人张绅士行序定宇陈氏通鉴续编衍其说云史之为体不有以本乎经不足以成一家之言史之为体不有以本乎经不足以为一代之制故太史公之史其体本乎尚书司马公之通鉴其体本乎左氏朱子之纲目其体本乎春秋杜佑之通典其体本乎周礼惟易诗之体未有得之者而韩婴之韩诗外传邵雍之皇极演易可谓杰出矣○此论甚新余尝欲以汉唐以下事之竒奥罕传者彚之而以苏李曹刘李杜韩孟诗证之名曰诗史演说衰老无暇当有同吾志者
　　春秋国之鉴
　　说苑公扈子曰春秋国之鉴也宋神宗以司马光所编歴代君臣事迹赐名资治通鉴以此
　　古史考
　　谯周古史考以炎帝与神农各为一人罗泌路史以轩辕与黄帝非是一帝史皇与苍颉乃一君一臣共工氏或以为帝或以为伯而不王祝融氏或以为臣或以为火徳之主杨朱云三皇之事若存若亡五帝之事若觉若梦三王之事或隠或显亿不识一当身之事或见或闻万不识一目前之事或存或废千不识一至哉言乎予观近日刻国朝登科録洪武庚戌至甲子不知取士之科几开张显花伦金璹不知为何科大魁况考论洪荒之世乎
　　汉书列于纪年
　　汉书律厯志上元至伐桀之岁十四万一千四百八十年列子杨朱云伏羲至今三十余万歳二说既参差而路史及外纪其年代复与二家参差邵尧夫皇极数断以天地始终止十二万八千年以邵子之言参之汉书列子则天地之始终又两畨矣其孰为是邪善乎庄子之言曰六合之外圣人存而不论汉书列子之言诚荒唐矣邵子之言亦安知其的然耶存而不论可也
　　小司马索隐注误
　　司马迁既论商鞅刻薄少恩又读鞅开塞书谓与其行事相类卒受恶名有以也索隐曰开谓刑严峻则政化开塞谓布恩恵则政化塞今考其书司马承贞葢未尝见之妄为之说耳开塞乃其第七篇谓道塞乆矣今欲开之必刑九而赏一刑用于将过则大邪不生赏施于告奸则细过不失由是观之鞅之术无他独恃告讦而止耳故其治不告奸与降敌同罚告奸者与杀敌同赏此秦俗所以日坏至于父子相夷而鞅不能自脱也太史之言信不诬矣
　　太史公律书
　　太史公之为律书其始不言律而言兵不言兵之用而言兵之偃及言兵之偃而于汉文帝尤加详焉可谓知制律之时而达制律之意也
　　平凖书食货志同异
　　马廷鸾曰桑大夫均输之法大槩驱农民以效商贾之为太史公平凖令逺方各以其物贵时商贾所转贩者为赋而相灌输此说未明班固采其语云令逺方各以其物如异时商贾所转贩者而相灌输此说涣然矣葢添如异时三字是谓驱农民以效商之为也吕东莱尊迁抑固是以取书而不用志语然纪事之文惟贵明白是以通鉴取志语也
　　史评
　　太史公年表于帝王则叙其子孙于公侯则纪其年月列行索以相属编字戢而相排虽燕越万里而于径寸之内犬牙可接虽昭穆九代而于方寸之中鴈行有序使读者简便举目可详此其所以为快也
　　汉文
　　汉兴文章有数等蒯通隋何陆贾郦生防说之文宗战国贾山贾谊政事之文宗管晏申韩司马相如东方朔谲谏之文宗楚辞董仲舒匡衡刘向扬雄说理之文宗经传李寻京房术数之文宗防纬司马迁纪事之文宗春秋呜呼盛矣
　　老泉评史通
　　老泉评刘子史通云世称其详且博然多俚辞俳状史之纪事将复甚乎其所讥诮者唯子餗为差愈吁其难而然哉杨万里云知几史通毛举前史一字必呵尝得其所撰髙宗武后寳录而读之意其可拳石班马而臧获陈范也及观其永徽三年事则曰发遣薛延陀此何等语邪天授二年事则言傅防艺死矣至长夀二年遣使流人则曰傅防艺言之也防艺之死至是三年岂有白骨复肉而防魂再返乎古人目睫之论诚有味也二公之论当矣然子史通妙处实中前人之膏肓取节焉可也黄山谷尝云论文则文心雕龙评史则史通二书不可不观实有益于后学焉【刘子子餗作史例三巻】
　　汉末史屈笔
　　汉末之董承耿纪晋初之诸葛母丘齐兴而有刘康袁粲周灭而有王谦尉迥斯皆破家狥国视死犹生而歴代诸史皆书之曰逆将何以激扬名教以劝事君者乎古之书事也令贼臣逆子惧今之书事也使忠臣义士羞若使南董有灵必切齿于九泉之下矣
　　五代史
　　欧阳氏五代史誉之太过其实至云胜于史记此宋人自尊其本朝人物之言要其实未也史记自左氏而下未有其比其所为独冠诸史非特太史公父子笔力亦由其书防萃左氏国语战国防世本及汉代司马相如东方朔辈诸名人文章以为桢榦也五代史所载有是文章乎况其笔力萎靡不足窥司马迁藩篱而云胜之非公言也
　　二唐书
