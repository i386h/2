<!-- { "loadSidebar": true } -->
　　夫学，常知而已矣。曰：知而已，何择乎禅？曰：空知，禅也。知语知默，知进知退，通乎语默进退而知，不失其道，其圣矣乎！锡命曰：「所知不失其道，则能随机而顺应矣，非圣人其孰能与於此！」○民准曰：「所知不离乎道义，惟圣者能之。」○学心曰：「常知则本体立矣，心体乎物，则通乎行而知矣。」○邮曰：「知之云者，知其理也。空知者，常知常觉，非禅乎？」○肇乾曰：「禅家之知，以心知心也；吾儒之知，语默进退之理也，其惟圣人之学乎！」○天润曰：「自其心之灵明者谓之知，自其心之中正者谓之[理]。禅以理为障，故外道而空知。」曰：然则知焉耳矣！果无事於学问思辨笃行也乎？曰：奚为其然也？学问思辨，开其知也；笃行，恒其知也。锡命曰：「学问思辨以察见其本然之真知也，由此存存不息，便是行。知行元来分不得。」○民准曰：「此见知行合一之功矣。」○景星曰：「知行之合一，犹燃烛以照行也，其照行乃光明之体之灿然者也。」○学心曰：「心犹独，其光，知也，其照，行也。」○肇乾曰：「禅老则内照其心，不接人物去。吾儒学问思辨笃行，远矣！」○天润曰：「有所开则有知，无所开则无知。所开，知也；常开，笃行也；益信知行之无二也。」学至恒知天理焉，至矣。锡命曰：「言学以恒知天理为至，而异於禅之空知，分知行而二之者也。」○民准曰：「学觉天理而存存，斯恒知矣。开其知，恒其知，学之至矣尽矣。」○邮曰：「学至恒知，与理为一，所谓纯亦不已者也，斯其至矣。」○景星曰：「传云：﹃知者，众妙之门。﹄而行存乎其中矣。」○肇乾曰：「学问思辨笃行，觉存性之本体，学之至也。」○天润曰：「学知天理，难也；恒知天理，尤难也。此圣学之极功也。」○景星十一赞曰：「常知，知此者也。知也者，天之聪明而不滞於私，即天理也。学问思辨笃行，所以去其私复其体，以尽其全知之道也。」 
　　
　　内外第十一 
　　
　　易曰：「艮其背，不获其身；行其庭，不见其人。」止之道也。夫不获其身，必有获也；不见其人，必有见也。言有主也，夫然后能动静皆定而动静浑矣。锡命曰：「动静皆定，则内外两忘而有主矣。」○民准曰：「内外浑，学斯至矣。」○学心曰：「止者心体，动静皆止之理也，言天之理也。禹曰﹃安汝止﹄是也。必有获者，获天理也；必有见者，见天理也。内外两忘，澄然无事，天理见矣。此明文王之指，以防后世之学之流於禅也。」○邮曰：「动亦定，静亦定，必其中有主焉。主者何？天理是也。」○景星曰：「此又发明明道定性之蕴也。」○肇乾曰：「不获有获，乃真获也；不见有见，斯真见也；则动静一矣。」○天润曰：「惟能察见本体，则内外忘动静混而安汝止矣。」○景星十二赞曰：「有见，见此者也。一部易尽在是矣。」 
　　
　　人心第十二 
　　
　　夫人之心不能以无知觉，有知觉不能不动而为情，外物触其情而交焉，则不能不流，流而莫知所止，天理灭矣。物至知知，而心常生焉耳，锡命曰：「物至知知，则知所止而不过其则焉，其心常生而不死也。」○学心曰：「知止则止乎礼义，复之道也，又其次也。」○邮曰：「人之一心，生理在焉，不流不丧，生则恶可已也。」○景星曰：「物至知知，言有主也。有主则生生不息，不息则又与天为一，其天行健乎！」○天润曰：「蔽则良心死矣，故君子莫大於常生其心。」其天行健乎！锡命曰：「人心常生，天道常运，莫知所止。天理灭则人心死，若夫物至知知而心常生焉，其诸法天之行乎！」○民准曰：「君子自强不息，法天行健也，则此心常生而不死矣。」○学心曰：「本体不息，天行之健也。不息故常知觉，常知觉故物至知知而生理勃焉。」○邮曰：「人能自强不息而法乎天行之健，则何圣域之不可优入哉？」○肇乾曰：「常人之心，知觉逐物而失其性矣。圣人之心，本体惺惺，恒知其性，勃焉而流行。」○天润曰：「察见本体而存存焉，即天之健也，心之所以生也。」○景星十三赞曰：「人心即此者也。天道常运而不息，人心常动而不死，若死则非天理。然则察见天理，与天(阶)[偕]行，其惟圣人乎！」 
　　
　　养浩第十三 
　　
　　心无一物则浩然，锡命曰：「无一物者，言本体澄然，无一物之杂也。」○民准曰：「人心本浩然也，物以杂之则小矣。」○邮曰：「心之所以失其浩然之本体者，以有物欲挠之故耳。故曰：﹃心无一物则浩然。﹄」○肇乾曰：「见了自性，元无一物。」○天润曰：「心体至虚而不可量也，有主则虚。」无一物不体则浩然。锡命曰：「无一物不体者，言万物皆备於我也。」○邮曰：「无一物不体，则浩然之本体不亏矣。」○景星曰：「既曰：﹃心无一物﹄，又曰﹃无一物不体﹄，此言其虚实一体也，而非释氏之虚也，故浩然。○肇乾曰：「万事万物皆吾心性。」○天润曰：「心体至实而不可穷也，有主则实。」是故知无一物与无一物不体者，斯可与语性矣。锡命曰：「性即浩然之本体也。」○民准曰：「体用物我皆性分也。」○邮曰：「无一物者，无一毫物欲之累也。无一物不体者，性分所具之众物无一而不体焉，则性分尽备，醇乎其醇者也。」○肇乾曰：「体物不遗，可以语性。」○天润曰：「心体立而虚实同原，则真性见矣。心性原非二也。」夫惟无一物也，是以大生焉；惟无一物不体也，是以广生焉。锡命曰：「广大者，浩然之充塞也。」○民准曰：「善养其性，故充塞无间也。」○邮曰：「惟无一物，则虚明高朗而大生焉；惟无一物不体，则宽洪溥(慱)[博]而广生焉。」○天润曰：「此指出本体广大之由，以见其为浩然。」惟无一物与无一物不体也，是以流行生焉。锡命曰：「流行者，浩然之运用也。」○民准曰：「体虚而形实，斯流行而不息矣。」○学心曰：「大生焉，广生焉，流行生焉，此养浩之功之所至也。」○肇乾曰：「无物体物则天理流行。」○天润曰：「此指出本体无穷之由，以见其为浩然。」是故至广配地，至大配天，流行配四时，锡命曰：「其[体配天]地，其用配四时。」○民准曰：「妙两间而达四时，□□□体用备矣。」○邮曰：「宽洪溥[博]，故可以配地；高□□□，故可以配天；运行不息，故可以配四时。」○景[星曰：「此]体用之全也。」○肇乾曰：「广大流行皆吾性也。」○天润曰：「此指出本体功[夫]之大，以见其为浩然。」存神至矣。锡命曰：「言存养其浩然而至於□天地四时，则神不可得而测之矣，至矣，尽矣。」民准曰：「养浩然之气至於广大流行，其神矣乎！」○肇乾曰：「[神即]天理也。」○天润曰：「放之则弥六合，卷之则退藏[於密]，本体[之]神为之也。是故养浩莫过於存神。」○景[星]十四赞曰：「养浩，养此者也。唯太虚无物，唯太虚无[物]，故能物物。中庸曰：﹃视之而不见，听之而不闻，体物而不可遗。﹄是故太虚唯能体物，而广大流行具[焉]。为学至於广大流行具焉，其存神之功，其至矣乎！」 
　　
　　儒释第十四 
　　
　　儒有动静，释亦有动静。夫儒之静也体天，其动也以天，是故寂感一矣。锡命曰：「天者，吾性中天然自有之理也。静体天则其动自以天，自不分於感寂。」○邮曰：「有动有静，儒释一也。然动静皆率[於]吾性之天然，儒也，释则不然。」○景星曰：「儒者寂感皆天也。」○天润曰：「体天以天，心中正也，此所以动而无动，静而无静。」夫释之静也灭天，其动也违天，是故体用二矣。锡命曰：「静灭天则其动自违天，离体用而为二，皆其所必然者也。」○民准曰：「儒释不可同日而语也，观其所存所发可知矣。三节同。」○邮曰：「静而体天，至正也；[动]而以天，明达也。寂则至正而不动，感则明达而遂通矣。一寂一感，互为其根，曷有二哉？此儒之所以为儒也。」○肇乾曰：「释氏不见天理。」○天润曰：「灭天违天，心不中正也。」○故圣人体天地万物而无我，锡命曰：「言为性中天然所自有，此圣人所以体天地万物而无我，动静皆天也。」○民准曰：「圣人至公而无我，其量一天地也。」○学心曰：「浑然一体也，至公而至大也。」○景星曰：「周子所谓明通公普也。」○肇乾曰：「圣人尽性故体物。」释者外四体六根而自私。锡命曰：「圣人，形色天性也，以理。释者必外四体，绝六根六尘而[自]私，动静皆违，灭其天也。儒释之本原，其不同如此，[岂]止於毫厘之差而已哉？」○民准曰：「释者至私而[有]我，其量一沟壑也。」○学心曰：「一身无可奈也，至私[而]至小也。」○肇乾曰：「释者灭性。」○天润曰：「圣人之无我，释者之自私，由於心之中正与不中正也。是故心法不可不讲也。」○景星十五赞曰：「体天者，体此者也。儒者之学，体万物而无遗；佛氏之学，外四体而自病；其大小公私之辨判然矣。」 
　　
　　虚灵以察道之体，锡命曰：「虚灵而不察道之体则空。」○民准曰：「人心非虚灵则有物矣，[有]物则蔽矣，道体何在？」○学心曰：「察见道体则虚灵不滞於空。」○肇乾曰：「道体，天理也。」○天润曰：「言静而有养也。」应变以几道之用，锡命曰：「应变而不几道之用则滞。」○民准曰：「应变，权也，权而得中，道之用也。」○学心曰：「知几其神，则应变不滞[於]迹矣。」○肇乾曰：「道之用，天理也。」○天润曰：「言感而能通也。」兼虚灵应变而神之，天理得矣。锡命曰：「不空不滞，则兼而神之，而本然之天理得矣。得之者，非自外得之，我自有自得之也。」○民准曰：「时寂时感，各得其道，非人之所能为也。」○学心曰：「神而明之，体用一原，天之理也。」○肇乾曰：「神之者，一之也。」○天润曰：「合动静感寂而神之，本体见矣。神之者，神之也，勿忘勿助之间。」得天理者曰天人。锡命曰：「能全夫天之所以与我，非天人而何哉？」○民准曰：「人能体认乎天理者，天人之人也。」○邮曰：「人能全其天之所付，则亦天而已矣，故曰：﹃天之人也﹄。」○肇乾曰：「天理浑合。」○景星十六赞曰：「得天理者，得此者也。虚灵应变而皆本乎道，则寂感皆天也，动静皆神也，故曰天人，非人之人也。」 
　　
　　至要第十六 
　　
