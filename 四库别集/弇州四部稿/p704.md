<!-- { "loadSidebar": true } -->
　　三茅真君传后
　　关中王令赐绂自白光禄启常所来携光禄手刻三茅真君仙传伏读之即真仙通鉴所传而颇加详者也真君化迹显在名山纪之真诰与南真石函并炳烺耳目夫复何疑所恨门操觚之士不通史学猥加藻饰以召瑕攻竟成蛇足耳不佞请得而畧言之夫所谓百十二字宝号者受之天乎受之人乎受之天不过真诰所称而已受之人不过唐宋以后所封而已不应烦杂至此且袭北极文昌之纰漏也秦时封彻侯至少不过蜀应文信及始皇时王贲王离赵亥赵成冯毋择而已以李斯为丞相尚不得侯而何以有长平侯偃广信侯熹也战国有号无諡始皇不立諡何以又有长平恭侯也定録仲君以景帝戊戌生至武帝元朔元年举贤良拜五官中郎正按元年为癸丑仲君仅十五耳是岁虽下郡国举孝廉不闻举贤良也西汉官无所谓五官中郎其以上书拜郎中者主父偃三人耳不闻拜中郎也征和二年转太子太傅按是岁为癸丑戾太子反若在前则与少傅石德及宫臣皆从诛在后则不立太子设太傅也元凤元年拜破胡校尉武威太守是岁为辛丑时不设破胡校尉官保命季君以庚子生武帝建元三年举方正不就按是岁为癸卯君仅四岁耳又云游梁国为孝王上宾时孝王薨十余年矣宣帝地节二年自洛阳令转西城校尉是岁为甲寅君年已七十五然是时亦无西城校尉官也元帝即位仲君拜执金吾季君拜五更大夫转西河太守按是岁为初元元年癸酉仲君年九十五季君亦九十三不应尚之官借令九卿二千石有此寿俊人主必当旌异史必为立传亦不应寂寂乃尔且九卿年表执金吾为冯奉世无所谓仲君也亦不设五更大夫官大抵事者不当以其饰而恣为谈守儒者不必恶其饰而遂生谤取理而节可也长夏无事偶书于后以示王令倘可遗光禄小删之何如
　　桓真人升仙记
　　吾于丁卯秋中避迹法寺抽道藏翔字函小帙曰桓真人升仙记吾甚爱之因手书一通葢谓记内所称西蜀华葢山李桓仙君授觊金丹大药与飞歩隠身诸诀既成而诲之俾从陶隠居为门弟子披发跣足执锄为圃十二年吾当举之上帝诏升云天且谓陶有三是有四非所四非者其一注药饵方书杀禽鱼虫兽救治病其二好筭星度穷究天机潜厌鬼神言人休咎其三种植花木耕锄山林伐木匠屋自持声势亲近朝廷其四望想太重便希升仙创待仙楼造降真馆又谓陶雕琢文词劳神典籍穷究经防好述异事且求真不一潜神二门言菩提行脩西天记作往生文道释并脩则上帝未见用也觊如言而往果如期上升四非之说故余所甚契及后稍暇读其全文而鄙之以其沓拖猥杂殊无六朝风气而徧考诸藏有高道传云桓法闿字法舒不知何许人事隠居华阳馆十余年一日有二青童白鹤自空而下隠居欣然谓已当之童曰太上所命桓先生也隠居计门人无桓姓推执役者得法闿诘之曰常行黙朝之道亲朝上帝已九年矣隠居更欲师之法闿辞不许乃恳曰某于求道勤矣而尚淹世者非有过耶幸为访之法闿驾白鹤而升三日密降隠居室谓先生隂功着矣而所修本草以防虫水蛭之类为药利在人害在物以此小淹一纪乃解形当投蓬莱都水监此传乃道士贾善翔撰进成都李汝成驳之以隠居门董狐岂有异人居门下而不识者又得隠居墨迹南平王所造清隠馆即弟子桓法闿所居邵陵王又有隠居化后法闿犹存无先期上升之说而法闿受法高弟其非执役固明甚也据贾高撰传谓都水监之说为门弟子女真钱所预告者又攷隠居所着防通记则周太从定録赵丞得之南真夫人者都不言法闿也若此上升记絶似唐末宋初人所作其前载李桓命桓闿师隠居语尤诞妄且是时隠居尚存何得称贞白先生葢不知贞白为化后所赐諡也造伪书者赖有逗漏不尔令人头
　　书张天师传后
　　天师一传葢因世谱而作其牵合傅防不可言请得而条辨之其云和帝即位闻其有道以三品印绶征是时汉未有三品也征为太傅封冀县侯此又因卓茂事而传之者也太傅位三公上大邑通侯岂平世而遽及草野且此岂细事而史册之不载也神符所受能执笔一遥画而千万鬼众俱死又能使之活则一时西川之厉太上固頥指靖之而有余又何必纵之为害至极而假手天师制之也阳都之人多深山穷谷王法所不及施故天师以便宜摄之彼地即生齿亦不过数万耳何以有三万六千种外道也夫一画而能杀鬼太上实授之而又责其过当杀气秽空者又何也张鲁以汉中降魏封侯善终史传甚明而云不受封爵白日升天且曹子建著论称其时道术之士甚详而不及鲁鲁子衞隗俱无所谓奇术者而况上升也且岂有子女十余辈累代升天而无一纪者自晋世而昭成而椒而仲回而迥而符而子祥而通而仲常而光而顺而士元而脩而谌而秉一而善而季文而正随而干其寿高者皆百岁小亦不下九十何至乾曜召见之后子孙之寿皆与常人等葢前代系数不明而又少少则不得不以寿弥缝不明则可以影响故也大要与镇南而后其印劒符箓虽存而未必一一脩持其脩持者未必一一皆验至宋真宗之世颇好其事以故稍稍出而应之然亦无可以耸动者至宣政而虚静先生继先出其倜傥变幻君臣各相竞为文彩而其后人因之有世谱耶真诰虽时时称天师第呼之曰陵耳亦不甚重之
　　马明生隂长生传后
　　马明生隂长生其师弟皆以精诚得道而文彩焕发诗尤是汉晋间上乘语非余子所可及也
　　周紫阳传
　　紫阳真人周季通事尤伟奇第其一时所遇中岳须子衍门子赵陀子上衞君沙野先生甯先生淮南子成张子房李伯阳高丘子陶安君青精先生李子耳赵伯宣幼阳君司命君墨翟子司马季主刘子先谷希子王乔赤松九老仙都君合黎山皇人黄台万毕先生九气青童小真君龚仲阳之类多传记所着闻者恐未必不是理也又所谓中央黄老白元无英三君皆黄庭经内身中之神而传以为实且黄庭以晋世下传而季通为汉宣时人也夫其传季通自成耶抑为弟子所撰耶使季通自成之不当泄漏乃尔使出弟子撰岂能一一亲证若是窃谓紫阳此传及黄帝汉武王子登等篇于事非不无而为攻神仙之学所藻饰更使人有蛇足之叹
　　纯阳神化妙通纪
　　纯阳一百八化为道士苗善时编次要多傅防揑合而成者其灼然可信不能十之五也如第二黄粱梦觉乃即卢生遇邯郸吕翁事而小变之开元中人与文也第九化谓隠华山称麻衣道者以理参同防化陈希夷先生按希夷传称时与吕公往返而麻衣道者则僧服而相钱希白葢又一真也第三十四化与邵尧夫相质事尧夫生平语无所讳顾絶不及此又所谓吾一念动子便知之吾寂然子茫然此拾南阳国师残语也且尧夫惟能用加一倍法筭耳亦不能得他心通第三十六化徐神翁处踞坐侵吕惠卿仍作词喻之攷神翁传无此事唯曽对人云吕某与某曽一过耳其人稍得第五十三化垂虹桥题飞梁压水词是一寄士拟作第八十四化载推钱车入罐后又于东平遇之乃一幻术人江湖纪闻记之第九十九化言徽宗幸宝箓宫设醮云云当时有记之者甚详云林灵素开讲上听之讲毕而香炉下忽得一纸云捻土焚香事有因大都宜假不宜真云云然首句不言世上纷纷链汞银亦不载道人于上前以泥和成锭用猛火锻之霞光四出遂成真银锭锭上一诗如模铸也第其间却有至语不妨采翫
　　刘海蟾传后
　　海蟾子讳操字德成燕山人十六举甲科至上相为正阳钟离真人所度弃而学道初以为耶律时相攷【阙】耳所谓举甲科在唐而拜相则在守光然【阙】晋兵至城下其危如累卵何待正阳言之
　　而后悟第不知其时事势之迫若此守光【阙】猜忌若此何以能脱身去位出家而史之不载何也得非用事于刘仁恭父子当权寄而非真相也耶醉骑白驴五言一章佳甚宛有唐人风何防载其得道后陵轹神庙事尤奇
　　金莲正宗记后
　　金莲正宗凡七人重阳王真人生十二岁而丹阳马长真谭生二十九而广宁郝生三十一而玉阳王生三十六而长生刘生三十七而长春丘生四十八而遇纯阳真人得道五十二而与玉蟾和灵阳李同居二公皆有证悟者五十六而化长春丹阳长真五十七而化玉阳广宁五十八而化长生明年正月遂解形其后丹阳最先成道诸真亦以次成皆有神奇之迹而长春最晩成复屡失之末而遇蒙古太祖片言投遘胜残去杀全真之敎大行于天下无不知有所谓七真者大抵道家之有重阳犹释门之有达磨其前皆敎典而后乃为宗门长春于道稍平实岂所谓参也竟以鲁得之耶道门既曰性命双脩王马二公亦极论养气而遗身蚤逝又似不及命者长春临去以脾疾至卧团侧而化后又别无神奇此所不可解也
　　风庆防録后
　　长春丘真人见太祖于西域雪山之阳所面告者几三千言畧叙师传之防戒以大怒则伤身大喜则伤神大思虑则伤气而惓惓以节色欲为首傍及保国爱民用贤薄赋之事北人性颇好杀疑其枘凿而太祖乃叹赏不已呼为神仙锡以便宜金虎符领天下道敎夫以佛圗澄之神奇能海鸥石勒然亦危者数四而勒亦不能用其言长春何以得此于元祖耶一说长春能呪缾水生金莲花元祖是以信之攷谱传俱不载録者曰移剌楚材疑移剌或耶律讹也其官称侍臣昭武大将军尚书礼部侍郎元至至元后始有侍郎亦不属尚书省此恐误
　　又
　　后考湛然居士西征记颇称长春之短湛然即楚材别号也此移剌者当别是一楚材
　　又
　　丘长春道门之法嗣也其学实得之禅以片言悟蒙古太祖俾总领其敎而其徒不能尽贤往往侵占寺刹以为宫观或改塑三敎像以老子居中孔子居左释迦居右或皆侍立后四传而至所谓孟格皇帝用少林僧裕奏辨审得道士李志常等义堕焚化胡等经斥道士为僧者十七人还佛寺三十七所又至色辰皇帝再焚诸道经复僧寺二百三十七所塑像悉令改正而道敎屈矣昔冦天师谦之以符箓法佐拓拔世祖世祖因而尽废释氏僇僧人冦悔而欲谏之则无及矣呜呼其师为医弟子蓄毒以杀人师亦乌得无罪哉
　　手书鸾大师调气论畧与张仲慧
　　余考宣律师所着鸾法师传云有调气论著作郎王劭注之而徧访其本不得后阅道藏延陵先生集服气经得此一则为踊跃不寐昔人谓获古奇文奇事如获珍珠船恐亦亡以喻也此篇似非全书但其辞简质尔雅断非六朝以后人笔而末语四大不调由于二起凡气节量一任自然足洗搬运采炼之谬我昙阳师示张仲慧云太上无生其次达生其次贵生今此云但能不以生为生乃贤于养生也何后先之妙契乃尔故知世尊得菩萨道时得寂灭为乐一偈穷刼后成佛垂涅槃际为弟子言之不唐语也因书此一纸贻仲慧
　　书悟真篇三注后
