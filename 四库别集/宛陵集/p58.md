<!-- { "loadSidebar": true } -->
　　吾因迓劳适于郊憩亭舍日昃时羣辈外嚻曰火来【音罹】火来喔呼噫嚱出屋逺望西北之陲亘天接地混混赫赫不见端涯逡巡则赤埃赭雾突荡奔驰阳精失色白昼如晦号空吼穴扬砂走块众心惊惶广衢翳昧莫辨谁何执手相对其少顷也稍明故归人未宁兮相与而为队顺前者措足之不暇逆进者举武而愈退睇山川兮安陈趋城郭兮安在所可视者五六歩之内越翼日四方恬霁乾坤黯惨物色憔悴牛复马还絶衔鼻艸靡木折荚实坠禽鸟堕死泥满喙几案倾欹尘覆器民庐毁坏商车颠踬既而众曰此何景也伺彼往来兮问逺迩之所自或曰起浚都播许郑歴洛汭以及唐邓汉隋之地稽厥时厥状无与此土异未迨旬浃徳音遐暨是知本闻之不伪聊缀辞也若此言变咎则非愚者之能议
　　乞巧赋
　　孟秋七日夕户未扃余归自外见家人之在庭列时花与美果祈织女而丁宁乞天巧之付与恶心手之钝冥余既寝而弗顾又乌辨乎列星儿女前曰故事所传余千百龄何独守拙迷犹未醒遂起坐而叹曰吾试语汝汝其各听夫芒忽之间变而有气气而有形形而有生生而有灵愚愚慧慧自然之经赋已定矣今反妄营则何异髙山之木兮不能守枝叶之亭亭欲戕而为牺象兮利涂饰乎丹青且复天巧与人巧将不同也天孙又安得此而輙私天之巧者总阴阳运四时悬日月星辰而不忒其璇玑鼔雷风雨雪而不失其施生万物死万物而物得其宜此天之所以任大巧而不亏人之巧者非它直心口手足也心巧于虑口巧于词手巧于技足巧于驰亦各有极不可强为故虑之巧不过多智谋使尔多谋多智则精骛而魄离词之巧不过多辩言使尔多言多辩则鲜仁而行遗技之巧不过多能艺使尔多能多艺则艺成而迹卑驰之巧不过多履歴使尔多履多歴则速老而筋疲如是则吾焉用而乞之吾学圣人之仁义尚恐没而无知肯乞世间之轻巧以汨吾道而夺吾之所持吾决守此而已矣尔勿吾疑
　　思归赋
　　禄有可慕禄有可去何则移孝为忠曽无内顾则禄可慕而可据上有慈顔以喜以惧故禄可去而不可寓噫吾父八十母发亦素尚尔为吏敻焉遐路嗷嗷晨乌其子反哺我岂不如郁其谁诉惟秋之气至憀栗而感人日兴愁思侧睇江濵忆为童子当此凛辰百果始就迭进其珍时则有紫菱长腰红芡圆实牛心绿蔕之柿独苞黄肤之栗青芋连区乌椑五出鸭脚受彩乎微核木镂丹而成质素乳之棃赪壶之橘蜂蛹淹醝榠樝渍蜜膳羞则有防防野鴈泽鳬鸣鹑清江之膏蟹寒水之鲜鳞冐以紫姜杂以菱首觞浮茰菊俎荐菁韭坐溪上之松篁扫门前之桐栁仆侍不哗图书左右或静黙以终日或欢言以对友信吾亲之所乐安闾里其兹久切切余怀欲辞印绶固非效渊明之褊衷耻折腰于五斗盖自成人以及今未尝一日侍而称夀岂得不决去于此时将恐贻恨于厥后
　　鬼火赋
　　放舟于颍水之上夜憩于项城之野阴气四垂而雨微下左右望之若无覩者有光荧然明于水边人皆谓之鬼火吾独未为然焉噫谓鬼为无吾不敢谓之无谓鬼为有吾不敢谓之有但观韩氏之言旧矣曰鬼无形鬼无声既无声与形又安得此而明尝闻巨浸之涯百物皆能发光而吐辉又草木之腐亦能生耀而化飞尔知彼是而此非曰若电者因形乎因势乎苟因形因势则此何疑而弗及呜呼昔人有论电者阴阳之气相薄而成何须形势将就此妄名谓为物光可也谓为鬼火则吾不敢聴
　　鬼火后
　　吾既为鬼火赋客有谓余曰尝观旧说鬼火曰燐前人有述子何不信言未毕余遽辨曰尔不熟究吾旨耶吾岂忽而不知且闻兵死之血久而化之既云血化安有鬼为比夫艸木之腐固合其宜宜曰物光又岂为过此论确如牢不可破尚恐未然更聴吾言彼晔晔者胡可以烹煎彼荧荧者胡可以燠暄彼熖熖者胡可以炎上彼熠熠者胡可以燎原盖无此并蔓说徒繁客惭忸无辞而起余方掩乎衡门
　　鱼琴赋【并序】
　　丁从事获古寺破木鱼斵为琴可爱玩潘叔冶从而为赋余又和之将以道其事而寄其怀
　　为琴之美者莫若梧桐之孙枝夫其生也附崖石逺水涯阴凝其腋阳削其皮曽亡漫戾而沈实之韵资噫始其遇匠氏也有幸不幸焉故未得尽厥宜其于不偶若防于夷刳中刻鳞加尾及鬐宛然而鱼日击而椎主彼齐众之律令则声闻嚻尔而四驰粤有好事者朅来睨之取为雅器制拟庖牺徽以黄金以檿丝音和律调乃升堂室呜呼琴兮遇与不遇诚由于通窒始时效材虽甚辱兮于道无所失今而决可以叅金石之奏焉无忘在昔为鱼之日
　　针口鱼赋
　　有鱼针喙形甚小常乗春波来不少人竞取之一掬不重乎铢抄其为针也頴不能刺肌肤目不能穿丝缕上不足以附毉而愈疾下不足以因工而进补以口得名终亲技女大非脍材唯便鲊卤烹之则易烂贮之则易腐嗟玉色之可爱聊用实乎雕俎过此已往未知其所处
　　灵乌后赋
　　灵乌我昔闵尔之忠告人之凶遭人唾骂于时不容覆巢弹类驱逐西东余是时作赋以吊汝非乗尔困而责尔聪今也主人悟弹者去丰尔食于太仓置尔巢于髙树晨鸡不鸣百鸟争慕傍睨凤皇下窥鹓鹭尔于此时徒能縦苍鹰逐狡兎不能啄叛臣之目伺贼垒之去而复憎鸿鹄之不亲爱燕雀之来附既不我徳又反我怒是犹秦汉之豪侠逺已不称昵巳则誉夫然吾分足而已矣又焉能顾


　　宛陵集巻六十
　　钦定四库全书
　　宛陵集附録
　　送梅主簿归河阳序　　　　　　欧阳修
　　至宝潜乎山川之幽而能先羣物以贵于世者负其有异而已故珠潜于泥玉潜于璞不与夫蜃蛤珉石混而弃者其先膺美泽之气辉然特见于外也士固有濳乎卑位而与夫庸庸之流俯仰上下然卒不混者其文章才美之光气亦有辉然而特见者矣然求珠者必之乎海求玉者必之乎蓝田求贤士者必之乎通邑大都据其会就其名而择其精焉尔洛阳天子之西都距京师不数驿搢绅仕宦杂然而处其亦珠玉之渊海欤余方据是而择之独得于梅君圣俞其所谓辉然特见而精者耶圣俞志髙而行洁气秀而色和崭然独出于众人中初为河南主簿以亲嫌移佐河阳常喜与洛之士游故因吏事而至于此余尝与之徜徉于嵩洛之下每得絶崖倒壑深林古寺则必相与吟哦其间始则欢然以相得终则畅然觉乎薫蒸浸渍之为益也故乆而不厌既而以吏事讫言归余且惜其去又想夫潜乎下邑混于庸庸然所谓能先羣物而贵于世者特其异而已则光气之辉然者岂能掩之哉
　　注孙子序　　　　　　　　　　欧阳修
　　世所传孙武十三篇多用曹公杜牧陈皥注号三家孙子余顷与撰四库书目所见孙子注者尤多武之书本于兵兵之术非一而以不穷为竒宜其説者之多也凡人之用智有短长其设施各异故或胶其説于偏见然无出所谓三家者三家之法皥最后其説时时攻牧之短牧亦慨然最喜论兵欲试而不得者其学能通春秋战国时事甚博而详然前世言善用兵称曹公曹公尝与董吕诸袁角其力而胜之遂与吴蜀分汉而王传言魏之诸将出兵千里每坐计胜败授以成算诸将用之十不失一一有违者兵辄败北故魏世用兵悉以新书从事其精于兵也如此牧谓曹公于注孙子尤略盖惜其所得自为一书是曹公悉得武之术也然武尝以其书干吴王阖闾阖闾用之西破楚北服齐晋而伯诸侯夫使武自用其书止于强伯及曹公用之然亦终不能灭吴蜀岂武之术尽于此乎抑用之不极其能也后之学者徒见其书又各牵于巳见是以注者虽多而少当也独吾友圣俞不然尝评武之书曰此战国相倾之説也三代王者之师司马九伐之法武不及也然亦爱其文略而意深其行师用兵料敌制胜亦皆有法其言甚有次第而注者汩之或失其意乃自为注凡胶于偏见者皆抉去传以己意而发之然后武之説不汨而明吾知此书当与三家并传而后世取其説者徃徃于吾圣俞多焉圣俞为人谨质温恭衣冠进趋然儒者也后世之视其书者与太史公疑张子房为壮夫何异
　　上梅直讲书　　　　　　　　　　苏轼
　　某官执事每读诗至鸱鸮读书至君奭常切悲周公之不遇及见孔子厄于陈蔡之间而歌之声不絶顔渊仲由之徒相与答问夫子曰匪兕匪虎率彼旷野吾道非邪又何为至此顔渊曰夫子之道至大故天下莫能容虽然不容何病不容然后见君子夫子油然而笑曰回使尔多财吾为尔宰夫天下虽不能容而其徒自足以相乐如此乃今知周公之富贵有不如夫子之贫贱夫以召公之贤以管蔡之亲而不知其心则周公谁与乐其富贵而夫子所与共贫贱者皆天下之贤才则亦足以乐乎此矣轼七八歳时始知读书闻今天下有欧阳公者其为人如古孟轲韩愈之徒而又有梅公者从之游而与之上下其议论其后益壮始能读其文词想见其为人意其飘然脱去世俗之乐而自乐其乐也方学为对偶声律之文求升斗之禄自度无以进见于诸公之间来京师逾年未尝窥其门今年春天下之士羣至于礼部执事与欧阳公实亲试之诚不自意获在第二既而闻之人执事爱其文以为有孟轲之风而欧阳公亦以其能不爲世俗之文也而取是以在此非左右为之先容非亲旧为之请属而向之十余年间闻其名而不得见者一朝为知巳退而思之人不可以苟富贵亦不可以徒贫贱有大贤而为其徒则亦足恃矣苟其侥一时之幸从车骑数十人使闾巷小民聚观而赞叹之亦何以易此乐也传曰不怨天不尤人盖优哉游哉可以卒歳执事名满天下而位不过五品其容色温而不怒其文章寛厚敦朴而无怨言此必有所乐乎斯道也轼愿与闻焉
　　宛陵先生年谱序
　　宛陵梅先生以道徳文学发而为诗变晚唐卑陋之习启盛宋和平之音有功于斯文甚大欧阳文忠公知之最深既题其诗稿又序其集又序其所注孙子又铭其墓而哀之以文盖文忠公之知先生犹子房谓沛公为殆天授者是岂容赞一辞哉然昔之君子以言语文字为天下后世所贵重者必其出处语黙之际无或少悖于理而后能垂世而行逺此年谱之所为作也张君师鲁叔舆世为宛陵人着宛陵先生年谱余得而读之爱其词约而事备论覈而理明其多以欧阳子之书为据依已为得书之体至于辩魏泰邵博之厚诬使先生可作亦自喜后之人为能知巳者且尤有补于世教也抑又考之宋嘉祐二年诏修取士法务求平澹典要之文文忠公知贡举而先生为试官于是得人之盛若眉山苏氏南丰曾氏横渠张氏河南程氏皆出乎其间不惟文章复乎古作而道学之传上承孔孟然则谓为文忠公与先生之功非耶吾乡周丞相定着文忠公年谱学者赖之此书当与之并行宛陵文献于是足徴矣叔舆以余诵习欧阳子之书属叙而刻之不获辞谢为识巻末云
　　至元二年丁丑八月既望序　　　　庐陵刘性
　　墓志铭
