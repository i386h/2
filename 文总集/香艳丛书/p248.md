<!-- { "loadSidebar": true } -->
　　一日，自请于帝曰：“妾素有经纶之志，北玄冥氏，岁岁挟大风示威。妾虽孱，能御之。彼以栗，吾以温；彼以劲，吾以软。差足相胜，况久食大官，乘鄣自效，此其时矣。”帝曰：“相从久，未忍舍汝投荒也。”然母性时急时懒，不自持，悒悒请老。帝曰：“凡养者必有以用，日来遇汝厚，皇后亲率六宫，保汝长汝，寝不得安，食不得下咽。上林之树尽秃，而遽舍朕辞去。可乎？”曰：“固也，必有以报。然非独辞而已，将丐陛下一枝之稳，自相结聚，以基太平之业。且陛下血战数十年，涿鹿之功最大，及今制黼黻文章，光运中天，而妾亦得与禾公并耀功烈，不亦可乎？”帝曰：“然则，何计而可？”因进曰：“陛下柴望之馀，尽有馀束，愿断之，长尺有咫，置妾于颠，重累可三可四，妾愿尽吐胸中所有，团为雪宫，投之沸汤中，看有细而浮者，引之挂于轴，轴转不休，以尽为止。惟陛下所用，而妾残躯，或委粪土，或饲鸟兽，皆无所惜。”帝怃然从之。而皇后深念：“宫中充下陈者甚多，如母静而不喧，婉而不嬺，盘旋不噬，且互枕籍，不苦凌压，即好嚼，祗木叶树芽，无腥膻滋味之奉。一旦尽族糜烂，大可怜。”乃留十之一，置楮上。次日，生子累累，不知其数，又挟二翼，栩栩然飞。或曰：“此蛾眉也。行且惑人。”后疑之。然见其臃肿烟粉零落，度非帝所喜，置不与较而收其子藏之。曰：“此又来岁上林之蠹也。”于是洒扫宫内外，置酒酣宴行赏。 
　　而帝一日视朝，取轴，示群臣。大史院进奏：“夜来文星见，一经一纬，牵牛织女，指日渡河。”帝喟然曰：“昔■母常有此言，恨不留之，听其虞渊以殁也。”语未几，轴上发白光，贯斗，长经天，殿门外馨然有声，一神人冉冉而下，自称曰：“丝襄”。俯伏，衣皆浑锦无痕。奏状，请轴而观。曰：“此臣母家所毓也，以莹洁无颣为体，五色变化为用，衣被万方，包裹万汇为功业，而又归本于素。素者，质也。天，体也。君，道也。臣，道也。今陛下应昌期，开大素，臣请得受而络之，绪之。勤以杼，贯以梭，提以玉甲，覆以晴云，七日毕工以献。” 
　　如期，帝大集廷臣召入，捧几而上，时西域贡昆吾之翦，囗海进冰绢之助，女娲氏方炼补天之石。即以命之，随手而成。太阳在左，太阴在右，山龙华虫，各以次列。会南郊，帝斋宿，五鼓，起披之，上衣下裳，露冕执大圭肃拜，香气凝霭，洋洋临格。礼成，还宫肆赦，尽发余轴，赐丞相以下各有差。 
　　次日，两厢父老进，请分余缫祀为神，世世修职贡，许之。于是与后稷氏大会，议封爵。禾公曰“谷城君”，赐姓米。■母曰“锦城君”，赐姓文，秩比上公，禄万石。禾之弟曰“黍、麦、豆、稷、粟。”■之弟曰：“绵、葛、褐、苎、麻”，爵次之，禄五千石。其族散处四方皆遍，民得依倚出入。通祀于家，曰“司仓之神”，以多为贵，陈陈相因。而不者，一粒一丝无所著。议者或有不均之叹，乃二人实无趋避意。曰：“我为勤者所得，又其若惰者何？”于是众协然趋之。每岁大丰。而冠带衣履，独江南甲天下。 
　　禾公■母遍天下，自古及今缺一不可。古诗云：“粒粒皆辛苦。”又云：“多少工夫织得成。”世之暴殄天物者，当细读此文。 



　　〖注解■，忄＋蠡，luǒ。■（亻蠡）字之讹。王鏊有■母传，注蚕也，出荀子。按荀子赋论，有物于此■（亻蠡）■（亻蠡）兮，其状屡化如神。从亻，不从心。王文误。读如倮，谓蚕也。〗 


　　乔复生王再来二姬合传　清　李渔笠翁　撰 

　　乔王二姬，生前无名，皆呼曰“姊”。乔，晋人，即名晋姊；王，兰州人，即名兰姊。既曰无名，则何以有复生再来之号？曰死后追忆，不忍叱其小字，故为是称。一则冀其复生，一则喜其再来，皆不忍死之之词。犹宋玉之作招魂，明知魂不可招，招以自鸣其哀耳。 
　　岁丙午，予自都门入秦，赴贾大中丞胶侯，刘大中丞耀薇，张大中丞飞熊三君子之招，道经平阳，为观察范公字正者，少留以舒喘息。时止挟姬一人，姬患无侣，有二妁闻风而至。谓“有乔姓女子，年甫十三，父母求售者素矣。”盍往观之，予曰：“旅囊羞涩，焉得三斛圆珠？”辞之弗获。适太守程公质夫过予，见二妁在旁，讯曰：“纳如君乎？”予曰：“否”，具以实告。太守曰：“无难，当为致之。”旋出金如干，授二妁。少迟，则其人至矣。虽非殊色，亦觉稍异凡姿。盖纯任本质，而未事丹铅者。此女出自贫家，不解声律为何事，以北方鲜音乐、优孟衣冠，即富室大家，犹不数觏，况细民乎！ 
　　是日，有二三知己，携樽相过，命伶工奏予所撰新词，名“凰求凤”。此词脱稿未数月，不知何以浪传，遂至三千里外也。二姬垂帘窃听，予以聋瞽目之。非惟词曲莫解，亦且宾白难辨。以吴越男子之言，投秦晋妇人之耳。何异越裳之入中国，焉得译者在旁，逐字为之翻译乎！ 
　　次日诘之，曰：“昨夜之观乐乎？”曰：“乐。”予谓：“能解其中情事乎？”对曰：“解。”予莫之信。谓：“果能解，试以剧中情事，一一为我道之。”渠即自颠至末，详述一过，纤毫不遗。且若有味乎言之，词终而无倦色，予始异焉。再询：“词义则能明矣。曲中之味，亦能咀嚼否耶？”对曰：“有是音，有是容，二者不可偏废。容过目即逝矣，曲之余响，至今犹在耳中。是何以故，莫能自解？”予更异之，然信其初言，而终疑其后说。谓“声音道微，岂浅人能辨，必饰词耳。” 
　　乃彼自观场以后，歌兴勃然。每至无人之地，辄作天籁自鸣。见人即止，恐贻笑也。未几，则情不自禁。人前亦难扪舌矣，谓予曰：“歌非难事，但苦不得其传，使得一人指南，则场上之音，不足效也。”予笑曰：“难矣哉！未习词曲，先正语言。汝方音不改，其何能曲？ ”对曰：“是不难，请以半月为期，尽改俞音，而合主人之口。如其不然，请计字行罚。”予大悦。随行婢仆皆南人，众音噪噪，我方病若楚咻，彼则恃为齐人之传，果如期而尽改，俨然一吴侬矣。 
　　事之不期然而然者，往往不一而足。此时身已入秦，秦俗质朴，焉得授歌之人。适有一金阊老优，年七十许，旧肃王府供奉人也。主故无归，流落此地，因招致焉。始授一曲，名“一江风”。师先自度使听，复生低徊久之。谓予曰：“此曲似经过耳，听之如遇故人。可怪乎？”予曰：“汝未尝多听曲，焉得故人而遇之？”复生追忆良久，悟曰：“是已是已，前所观《凰求凤》剧中吕哉生初访许姬，且行且唱者，即是曲也。”予不觉目瞠口吃，奇奇不已。谓师曰：“此异人也，当善导之。”于是师歌亦歌，师阕亦阕，如是者三。复生曰：“此后不须善导矣。”竟自歌之。师大骇，谓予曰：“此天上人也，是曲授三十年，阅徒多矣，数十遍而微知一意者，上也。中人以下之资，数百遍尚难释口，不待痛惩切责，未能合拍，乃今若此，果天授非人力也。”斯言近实而未验，乃不三日而愚智判然矣。因当日随乘旧姬，与之同学，人一能之，已百之，犹不免于痛惩切责，以是知师言不谬，而此女洵非人间物也。由是日就月将，无生不熟。数旬以后，师谓“青出于蓝，我当师汝矣。”客有求听者，以罘罳隔之，无不食肉忘味。复生曰：“乐必埙篪互奏，鸟必鸳凤齐鸣，始能悦耳。兹以一人度曲，无倚洞箫和之者，无乃岑寂太甚乎？”予知此言为绛灌而发，以同堂共学者之非其伦也。 
　　未至兰州，地主知予有登徒之好，乃先购其人以待者，到即受之，不止再来一人，而再来其翘楚也。始至之日，即授以歌，向以师为师，而今则以复生师之矣。复生之奇再来，犹师之奇复生，赞不去口，而且乐形于色。谓：“而今而后，我始得为偕凰之凤，合埙之篪矣。请以若为生而我充旦，其余脚色，则有诸姊姊在，此后主人撰曲，勿使诸优浪然，秘之门内可也。”时诸姬数人，亦皆勇于从事，予有不能自主之势，听其欲为而已。 
　　岁时伏腊，月夕花晨，与予夫妇及儿女诞日，即一樽二簋，亦必奏乐于前。宾之喜者，友之韵者，亲戚乡邻之不甚迂者，亦未尝秘不使观。如金陵之方邵村御史，何省齐太史，周栎园副宪，武林之顾且庵直指。沈乔瞻文学，咸熟谙宫商，殚心词学，所称当代周郎也。莫不以小蛮樊素目之，他可知已。 
　　予于自撰新词之外，复取当时旧曲，化陈为新，俾场上规模，瞿然一变。初改之时，微授以意，不数言而辄了。朝脱稿，暮登场，其舞态歌容，能使当日神情活现。氍毹之上，如明珠煎茶，琵琶剪发诸剧，人皆谓旷代奇观。复生未读书而解歌咏，尝作五七言绝句，不能终篇，必倩予续，是即夭折之征。性柔而善下，未尝以听慧骄人，再来之柔更甚，尝以嘻笑答怒骂，殴之亦不报，有娄师德之风焉。声容较之复生，虽避一舍，然不宜妇而宜男，立女伴中，似无足取，易妆换服，即令人改观，与美少年无异。予爱其风致，即不登场，亦使角巾相对，执尘尾而伴清谭。不知者，目为歌姬，实予之韵友也。予数年以来，游燕适楚之秦之晋之闽，泛江之左右，浙之东西，诸姬悉为从者，未尝一日去身，而能候予之饥饱寒燠，不使须臾失调者，则二人之力居多。　　壬子冬，复生诞一女，以不善摄生致病，然素善讳疾，不使人知。其意无他，以予终岁浪游于外，知其疾，必阻之，恐作失群之鸟，不获偕行故耳。癸丑适楚，客于汉阳，病渐加而容不减，非惟不治药饵，仍以丝竹养生，因所耽在是，非此不足陶写性情也。越夏徂秋，稍有倦色，予始知而药之，奈世无良医，一二至者，皆同射覆，非曰寒，即曰疟，即曰中暑，总无辨其为痨者。病剧半载，从未恋榻，惟临终数日，始僵卧不起，前此皆力疾而行，仍施膏沐，同侪讯以故，答曰：“非不欲卧，恐以不起愁主人，徒扰文思，无益于病者。”时予方辑一家言之初集，未竟故也。言毕，即自焚香祝天，谓：“予得侍才人，死可无憾。但惜未能偕老，愿以来世续之。”又以此语嘱同辈，令勿使予知。诸姬中，惟与再来再密，临殁以女授之。属其抚育。凡人之死，未有不改形易视，或出谵语，渠自抱疴至终，无一诞妄之词，诀语亦无微不悉。死时面目，较生前觉好，含敛之物，悉经手检目视，倩人盥栉毕，乃终。予方恸悼不已，诸姬复以前言告，予益抚棺恸哭，不忍独生。  
