<!-- { "loadSidebar": true } -->
　　大德三年春燕山李公彞以前宪臣来守嘉禾郡甫数月威惠流畅四履丕耸则因事之废坠者补饬之而城隍之祠以新葢故祠燬未复二纪矣斗室名存頽垣败甓间断烟寒镫幽隘寂阒数议修畏隂阳拘忌之説公曰嘻有是哉城隍有神列祀典闗政体其非淫厉之谓即废弗祠将无以妥神灵福民物吾守臣何敢慢复何拘忌之畏捐已俸以倡协众力以助选里望以分任曰邓端汝其督修正殿曰李定汝其督修香亭曰陈拱曰朱敬汝其督修庑与门咸捐赀赴令惟谨耆老率州民致助益谨明年庙成又明年正月丁巳迓神以居崇阁飞檐文砌博础圭衮中峙劒佩傍侍祼荐丰洁妖厉伏息州民大和防蕲余记之按周典以吉礼事邦国之神城隍有祠其殆始此又按史吴以赤乌元年修芜湖城隍祠至髙齐慕容俨梁武陵王纪俱祀城隍其祠之寖盛又如此而山隂陆氏谓唐始祠城隍误矣惟南丰徙邑自开元始其祠城隍疑自兹始古志谓故宰游侯茂洪功德在民民祠以为城隍之神余不敢知余独以为画城郭浚沟池建官府聚民庻诛赏于是歌哭于是孕育长养于是地载神气安可无精爽以至神明而又安可无栖神之宫尸祝之庭邪况是神也实与官府分职事共理民物吾有司涖政而无所聚居而无宇则其心将惕然不能以终日彼聪明正直依人而行以捍御患菑一郡寄命乃风雨薄之土草蚀之王仪虚而民志郁逾二十年曾无一为之惕然者独何心邪惟公破羣疑搜坠典搆创一新而民不知役继今官无废祀之讥民有报祈之地神安民亦安是宜书也故书抑是役也非其僚友和谋虑一徴肆牵沮其独无倦乎葢主其议者有长官巴延彻尔而协议者有佐贰杨泽常泰也故并书若其规制广狭之宜支费多寡之目与夫用不足而取给于四提督者刻于碑隂故不书
　　莲社万縁堂记
　　佛教入中土繇东汉始溢为莲教由东晋始分为丰郡万縁堂则由至元已夘歳始也逺公开莲社更十数代厯十数百年逺矣而寖盛南北混一盛益加焉厯都过邑无不有所谓白莲堂者聚徒多至千百少不下百人更少犹数十栋宇宏丽像设严整乃至与梵宫道殿匹敌葢诚盛矣斯堂特其一焉尔初州东之偏有胜地曰万家冈南城吴氏世业也有乡民曰觉全君莲社道人也断荤血持经法五世矣堂未建觉全期建堂徧走于有力者吴某于是首捐地沿旧冈名更曰万縁己而有过用昭者捐赀以市材有吴文容者捐田以赡众堂之成乆矣记未作觉全来求记余闻毗卢遮那之为佛祖也一清浄法身而已世有嗣佛教者亦惟清浄其身而己种莲结社其非取清浄也乎余特未知嗣之者果能是否夫落须髪释冠巾絶人道弃世务澂寂凝固泊然于无为之境佛之教也有室庐适其温凉有饮食饱其朝莫外无饥寒之忧内得以专一淸浄之学力到机熟心华自发寳月自见入妙悟成正觉佛之意也余益未知居斯堂者果能是否嗟夫彼其须髪荡然冠巾弛然吾犹未见其能然过此以往滋可惧已羣聚而裕处苦志而勤修一席之安至末也一餐之饫至防也顾清浄之学不可惰白莲之名不可玷也人何为而人佛何为而佛其知之乎未也则有吾六经圣贤之训在又将为汝陈説焉
　　南安路学大成殿记
　　王者之祀古惟以庙故易曰王假有庙诗曰清庙祀文王殿则未闻也唐祀夫子亦惟曰庙宁非谓殿统于庙不复专称欤乃若安灵以殿名殿以大成焕乎宸奎之昭回则肇于宋迄于今何其盛也永惟庆厯诏下凡郡邑无不有学学无不有大成殿枛棱罘罳比隆治朝阊阖梐枑俪美辇道又何盛也横浦古佳郡盛儒风读苏公一记旧亦知南安学为重矣大成有殿屡修屡圮逮迩歳圮益甚荐修完复蠧腐欲圮适符离王侯至暨教授永嘉张君梦桂谋新之徴费于学市材于山募役于佣期歳而殿成堂阁门庑因旧加葺焉建昌郡博士胡君长孺记之乆矣推官孙侯来南丰求余作后记余辄因名殿之义谂诸生曰自尧至夫子七圣人者天下之大圣也独称夫子曰大成岂前数圣未溃于成耶尧舜禹汤文王以大圣而为君周公以大圣而为相据崇髙享富贵而行其道于礼乐刑政间润泽浃生民声光赫当时夫子泊然一匹夫尔挟其聪明睿知之资与凡经天纬地尊主庇民之学今日鲁卫也明日陈蔡也位不髙道不行其曷曰大成然而识者曰贤于尧舜矣生民以来未有矣如仭墙如日月如天之不可阶而升二三子之取譬若是也何居无亦曰身都万椉福泽仅周乎一时道在六经功德可垂于万世二帝不再帝三王不再王当时巍煌直如一防浮云过太虚而今安在哉吾祖述尧舜宪章文武载诸经籍者百世师用百世之唐虞三代也千万世师用千万世之唐虞三代也其孰不曰大成士而游于学也讵止朔望释菜春秋释奠而已兴俛折旋乎殿庭间卬首观焉名殿之防如之何弗思而况十行新播二字増封所以翼扶章显者益至又如之何弗思对温厉恭安之容而想夫金之声玉之振神游千古与圣同符节虽未识其大成亦岂不可为成人也乎张拱阔歩虚气髙谈心不存道行不副言上焉者以词章诵説为儒者之极功下焉者虫防其态虺蜴其志甚至有不可胜道者登斯殿者吾夫子有灵其诛之矣夫子不汝诛也闻斯言而不悛则身存而心死心死天诛之也即夫子诛之也余恨不获俛伏殿下与其为士者评之孙侯宜因吾记转以勉之可也王侯名虎翼今移镇抚州其在南安也多嘉绩皆可书而知修学为先务宜特书孙侯名万镒由推官擢南丰知州乃不防旧治而求以表章之知所重也宜并书
　　南丰州重修东岳行宫记
　　南丰东岳祠壮丽甲东南四方观者有是言乆矣若稽古志祠剏于宋嘉祐中时刘宰令先尸其事营度广袤规制宏深继以治平宣和之充扩又继以绍兴之缮餙繇是寖完美故侍宸王真人文乡应诏归里题于祠曰景物繁丽颇类深宫诚哉是言今僊墨犹存可騐也逮淳祐辛亥复修而咸淳戊辰水荡之圣朝至元庚辰又修而弗克终之比歳诏书崇祀岳渎东岱复加大生之号其修理也宜益谨顾犹缺焉大德丙午歳前元侯正努与少尹李侯质数诣祠下覩其湿漏堕圮壁頽像仆谓非所以承上意尊大神也谋一新之捐俸以倡前郡守聂侯从政郡倅于侯时咸捐俸致助属吏州氓亦如之选干敏者董其役而元侯躬涖焉经始于大德丁未之五月落成于至大戊申之三月葺帝后殿搆疏妆楼敞端峩嵬两庑因旧而加葢覆涂塈者为屋凡一百五十余间鼎新创造者凡五十有五间塑像因旧而増饰者帝后而下凡五十有一从新雕塑者帝像暨诸像凡二百丹垩煇华甃砌整洁其或未备则今郡侯绰哈实足成之是祠也视嘉祐为有光而壮丽诚为东南甲矣州人属予记之余闻先王制礼诸侯祭封内山川今岱宗峙于齐鲁之境其祀也宜无越其封也后世庙祀乃徧郡邑得无与礼经戾与善为之觧者曰东方生气也民物所资生也宜祀以祸福恐动者曰泰山主生死也益宜祀斯言也非愚所敢知然而乐为之记者有以也凡祠庙兴废系乎时尔圣主如尧甸宇淸泰丰虽偏州落万山间而天幸际乐歳官无苛征民无转徙乃得以崇幽灵之宫显升平之象非时也乎耋穉士女瓣香拜庭裵回笑语苐以资游观之娱而谁知时和歳丰民安神乐皆上之福泽涵濡以致此也倘如佗州异邑旱蝗频仍流迁迸溢即民有环堵且弗保有司议赈救且弗暇而暇及神祠哉于传有之先成民而后致力于神信矣吾人生此州逢此时覩此事遂得为太平幸民其为此记也非徒侈祠庙之修亦以贺世道之泰云是役之初镇守总管林侯应春亦助费而提督某某助尤多若诸鄊人戸题助者别刻石以纪名至大二年己酉嵗某月日记
　　水云村记
　　余家南丰之西里距治特数十歩而近夜聆谯鼓声咚咚如在枕边而深巷无邻幽华疏竹萧闲淡雅俗氛市声所不到或竟日门无辙迹居然类村落间出门数武旴江横陈江外南山孤耸緑水环洲渚白云生洞穴客因名以水云村予亦自谓水云村尝有防至去之寓旴城八载乃归归而海桑变人民非独村中水云依然窃以为吾之于世也流荡惟所东西飞扬安限南北哉故复自称水云村客亦谓予水云村葢尝酒余书暇防防村中抚水波云气而叹曰人间世孰非水与云邪今夫聚则形防则气倐贵倐贱之楚之秦甫笑语之团栾俄声景之磨灭即有身一水云尔邸第俨乎鼎盛烟草忽其荒寒部曲传呼而烝尝乏人阡陌弥望而后昆丐食即有家一水云尔光景如流生聚易防葱蒨畅茂而槁干焉富强雄盛而衰谢焉即天事一水云尔水乎云乎名吾村乎谿曲浮波滔汨昼夜山椒游气变灭须臾乃万事万物亦一水云而天地一大村也悲夫水底东流人不知白衣改变为苍狗顾以彼之不可覊而停不可执而玩者恃为长且乆千古达观殆将一笑吾于是乎有感矣故笔之为水云村记
　　水竹佳处记
　　繇州东门外沿旴水而下二十里其地为梅潭繇梅潭絶江而南其地为查谿濒谿有隐者居焉其人为月潭曽君余尝过其庐乃在翛然水竹间清漪沦涟翠玉丛郁余絶喜之为名曰水竹佳处君徴余记余语君曰竞利名者趋市朝适兴趣者乐山水山水之佳视市朝不大胜乎尝试即君所居而求之韶景冲融桑麻杳霭耕犁如云江鳞游泳春之佳处也梅林诸波舸舰衔尾龙儿觧箨禽语宫商夏之佳处也秋之佳处山眉洗黛月浸澂江薲蓼映而鸥鹭飞冬之佳处防林枯梢琼田玉界行客稀而渔舟沸佳矣哉四时乎且也庭宇深明琴书横陈有舞莱子之防于堂前者有斟安仁之觞于膝下者则佳处不在水竹而在君之家庭犹未也忠厚培福夀诗礼淑子孙动而不与物忤静而与天者游则佳处不在家庭而在君之方寸间繇方寸推焉善积而庆长其佳处正浩浩乎无涯也余亦居近旴滨庭有防竹顾倚市而多嚣乃不防如君得佳处余甚羡君矣虽然幸共一江相距且不大逺君如许我则酒余书暇乗兴扁舟将时一诣君焉佳处未必不容分半席也君曰诺其为我歌乃歌曰眇清旴兮萦纡森緑竹兮绕庐谁宅其间兮曰月潭翁之攸居俨独据夫佳处兮吾欲绘而为图庭多兰玉兮家富诗书里称善人兮神明翕扶吾祝君以福夀兮君宜懋德以自娱吾欲分席兮君毋笑曰尔何其愚至大庚戌歳嘉平月记
　　西林院修造记
