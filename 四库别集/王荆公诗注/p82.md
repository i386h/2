<!-- { "loadSidebar": true } -->
　　王逢原挽词【逢原名令广陵人累见前注公尝铭其墓】
　　蒿里竟何在死生从此分谩传仙掌籍谁有鬼修文【神仙传拾遗木公亦云东王父亦云东王公亦号玉皇君真僚仙官巨亿万计各有所职皆禀其命而朝奉翼卫故男子得道者名籍焉○白乐天诗但恐长生须有籍仙台试为检名看○鬼修文真诰卜商等为地下修文郎】蔡琰能传业侯芭为起坟伤心北风路吹泪湿江云【韩诗中郎有女能传业伯道无儿可保家中郎谓蔡邕琰其女也言逢原无子仅有女○扬雄传雄天凤五年卒侯芭为起坟丧之三年○令葬常州武进县】
　　葛兴祖挽词【兴祖名良嗣年四十余始以进士出仕州县余十年穷于无所遇以死公尝铭其墓云】
　　忆随诸彦附青云屋声名看出羣【兴祖当天圣嘉祐间兄弟皆以文有声赫然屡试进士角出其上】孙寳暮年犹主簿卜商今日更修文【孙寳传御史大夫张忠署寳主簿徙舍祭灶请比邻忠使所亲问今两府高士俗不为主簿子既为之徙舍甚説何前后不相副也兴祖卒于许州长社簿】山川澟澟平生气草木萧萧数尺坟欲写此哀终不尽但令千载少知君【介甫志兴祖墓追悼甚切】
　　王子直挽词
　　多才自合至公卿岂料青衫困一生【刘贡父作子直哀词亦云神峻清而骨单吾固亦以君为疑然则王之不为公卿亦自其骨相屯耳】太史有书能叙事子云于世不徼名【曽子固序吾友王氏兄弟曰回深父曰向子直曰冏容季皆善属文长于叙事深父尤深而子直容季皆能称其兄也○司马迁传自刘向扬雄博极羣书皆称迁有良史才服其善叙事理辨而不华质而不俚○扬雄不汲汲于富贵不戚戚于贫贱不修亷隅以徼名当世】丘坟惨淡箕山绿门巷萧条颍水清握手笑言如昨日白头东望一伤情
　　孙适挽词【曽南丰尝为适书墓见本集】
　　丧车上新垄哀挽转空山名与碑长在魂随帛蹔还【檀弓重主道也注始死未作主以重主其人也今人始死结帛为之谓之魂帛亦主道也】无儿漫黄卷有母亦朱顔俛仰平生事相看一梦间
　　处士葛君挽词
　　楚人黄歇地晋代葛洪家独【一作特】擅山川秀相承黻冕华猗君有清尚于世不雄夸令子能传业流光未可涯【据春申君所都乃故呉国即无锡惠山上有春申君庙疑此地近之或言黄州十五里许有永安城图经以为春申君故城非也○晋书葛洪丹阳句容人丹阳与无锡接近据此则黄州图经之误甚明○据洪祖系呉大鸿胪父伟晋邵陵太守洪位散骑常侍领大著作】
　　追伤河中使君修撰陆公三首【名经字子履】
　　文采机云后知名实妙年银钩工壮丽金薤富清妍【韩诗临风一挥手金薤垂琳琅谓文彩也非字画之谓】批凤多新贵凭熊数外迁空令猗氏监遗爱有良田【中书谓之凤池未见批字出处李藩为给事中制有不便就勅尾批却之给事属门下省不应言批凤也据齐高帝使江夏王学凤尾一字便工帝以玉麒麟赐之葢诸侯牒奏皆批曰诺诺字有尾若凤焉○汉制公列侯安车倚鹿较伏熊轼又杜牧诗曽经触虿尾犹得凭熊轩○九域志河中府猗氏以猗顿所居因为猗氏】
　　其二
　　皖城初得故人诗叹息龙媒踠壮时【言得诗未久陆巳亡储光羲诗君门峻且深踠足空夷犹】太史滞留终不偶中郎制作遂无施【太史公留滞周南不得与从事中郎制作谓蔡邕也邕为汉史以被诛竟不就】二千石禄今何有四十车书昔谩知【刘梦得诗谩读图书四十车年年为郡老天涯又醉酒一千日储书四十车又张华徙居书三十车】海曲冷云埋拱木延州空挂暮年悲【僖公三十二年尔何知中寿尔墓之木拱矣注云合手曰拱言其过老不可用○李白诗独挂延陵剑千秋在古坟又云悲来欲脱剑挂向何枝好】
　　其三
　　前旌一幅粉书铭行路知君亦涕零遂失词人空甫里谩留悲鹤老华亭【甫里谓防也华亭士衡也皆陆氏事】主张寿禄无三甲收拾文章有六丁【管辂言吾额上无生骨眼中无守精鼻无梁柱脚无天根背无三甲腹无三壬皆不寿之验乐天哭皇甫七诗多才非福禄薄命是聪明亦此意○退之诗平生千万篇金薤垂琳琅仙宫勅六丁雷电下取将异人记上元中道士王逺知善易知人死生祸福作易总十五卷于是一日雷雨风雾中一老人叱曰所泄者何在上帝命吾摄六丁雷电追取逺知惶惧据地旁有六丁人青衣巳捧书去矣○诗话云嘉祐初王文公陆子履同在书林日者王生一日见两公言自此十五年出将入相顾学士无背仕宦龃龉多难且寿不满六十官不至侍从皆如其言子履死家人梦云帝命同宋次道修官制凡吾平生所着职官书可尽焚之未几朝廷果修官制焉】归处仙龛应不逺新坟东见海山青【白公诗近有人从海上回海山深处见楼台中有仙龛虚一室多传此待乐天来】
　　悼慧休
　　休公遂不起难料复难忘玉骨随薪尽空留一分香【古诗易知复难忘○观音经一分奉多寳佛塔】
　　永寿县太君周氏挽词二首【周氏邓忠臣母也】
　　永寿开新邑长沙返旧茔金葩冷钿轴粉字暗铭旌薤久露难湿兰余风尚清庆钟知有在令子合升卿
　　其二
　　子引金闺籍身开石窌封【选诗缪通金闺籍成二年辟司徒之妻齐侯与之石窌】灵輴悲吉路象服俨虚容【诗君子偕老云象服是宜笺云象服谓揄翟阙翟也】楚挽虽多相莱衣不更缝谁知逝川厎剑自喜相从【莱衣老莱子戏防之服○退之集挽歌云凤飞终不返剑化防相从】
　　渊师示寂【公自题云殊胜渊师八十余因见访问之近来如何荅曰随缘而巳至示寂作是诗】
　　寄托荒山鬼与邻一生黄卷不离身【杜牧之诗窜逐空山与死同○参同契委时去害依托丘山循游寥廓与鬼为邻化形而仙沦寂无声○黄卷谓经巻】百年薪尽随缘去莫学缁郎更悮人【薪尽巳见上注○唐书崔父愼由晩无子遇浮图以术求乃生字缁郎及为相其季父濬唶曰吾父兄刻苦以持门户终为缁郎壊之】
　　吊王先生致
　　处士生涯水一瓢行年七十更萧条老妻稻下收遗秉稚子松间拾堕樵【诗小雅大田彼有遗秉此有滞穂注秉把也】虽有声名高后世且无饘粥永今朝穷魂散漫知何处甬水东西不可招【史记越王夫差于甬东贾逵注甬东越东鄙甬江东也韦昭曰勾章县东夹口外洲也据此则王君必越州人○刘得仁吊人诗云君苦为诗身到此氷魂雪魄巳难招】
　　哭张唐公
　　堂【一作棠】邑山林久寂寥属车前日驻鸡翘独凤随云雾【一作知何处】南陌空闻引葬箫【以下注阙】
　　宋中道挽词
　　文史传家学声名动帝除兰堂空作赋金匮不讐书胜事悲畴昔清谈想绪余吹箫索上去归国有魂车
　　葛郎中挽词二首
　　卷卷繐帷轻空堂昼哭声衣冠遗故物杯案若平生白马有悲送赤车非古行低徊九原日光景在铭旌
　　其二
　　蛮荆长往地湖海独归时旅榇蛟龙防铭旌雁鹜随此生要有尽何物告无期一片幽堂石公知我不欺




　　王荆公诗注卷五十
　　王荆公诗注补遗
　　古今体诗五首
　　车螯【俗本在次韵游山门寺望文脊山后】
　　海于天地间万物无不容车螯亦其一埋没沙水中独取常苦易卫生乏明聪机缄谁使然含蓄畧相同坐欲肠胃得要令汤火攻置之先生盘噉客为一空蛮夏怪四坐不论殻之功狼籍堆左右弃置任儿童何当强收拾持问大毉工
　　信陵坊有笼山乐官【俗本在次韵和中甫兄春日有感后】
　　万里山林姿羽毛何璀璀鸣声应律吕惟有知者爱都门市井儿谁翫汝文采应须锁樊笼勿受丸矰害致仕邵少卿挽词二首【俗本在永夀县太君周氏挽词二首后】
　　谢朓城中守梁鸿基下归素车驰吉路丹旐卷寒辉抚几虚容在瞻图实貌非无因置一酹空此叹长违
　　其二
　　杯酒防沟上纷纷巳十年音容常想见风迹每流传老去元卿位新开太守阡庆门当更大子弟固多贤
　　偶成
　　渐老偏谙世上情巳知吾事独难行脱身负米将求志勠力求田岂为名高论颇随衰俗废壮懐难值故人倾相逢始觉寛愁病搔首还添白发生










　　王荆公诗注补遗
