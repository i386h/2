<!-- { "loadSidebar": true } -->
　　门下朕绍休圣绪注意元台仰惟前代而廸厥官期咸寜于万国爰立作相而置诸左肆命总于百工肇新岩石之瞻丕耸朝绅之听左光禄大夫守尚书右仆射同中书门下平章事兼枢宻使兼提举编脩国朝防要提举实録院提举详定一司勅令兼制国用使济国公食邑七千五百戸食实封二千七百戸虞允文徳全而才钜气裕而志刚以袭经华国之文成应变安民之武有力则陈而有猷则告恢恢致主之谋无利不兴而无害不除凛凛际时之望徧仪中外久斡钧枢以修明政教为先以奨防贤能为急镇物如嵩岱之势其孰敢摇决事若蓍之明夫何能惑革乃因循之弊副予综覈之方勤劳弗懈于初终启沃愈殚于朝夕朕稽参古谊考协官称运道揆于庙堂理无不统系司存于禁省体有未专兹用新书首褒茂宰益展在前之略式符虚左之求仍总鸿枢特超赐位启名邦于西土衍奉邑于多田以焕天文三阶之光以增国势九鼎之重于戏自周而上弼谐之道可稽由汉以来宰辅之官屡易惟正其名可以求其实惟举其要可以治其详朕欲比徳唐虞汝则监臯防之事业朕欲希功文武汝则观旦奭之规模尚无愧于前闻斯有辞于永世可特授特进左丞相兼枢宻使进封华国公加食邑一千戸食实封四百戸
　　梁克家转官除右丞相制
　　门下稷暨益以同谟舜帝谨时几之戒召与周而并相成王资左右之功朕肇正宰司简求人望兹延登于次辅其具谂于广廷左大中大夫叅知政事兼权知枢宻院事同知国用事兼同提举详定一司勅令清源郡开国侯食邑一千七百戸食实封五百戸梁克家行粹而才髙道醇而守正躬含章之素履懋格物之清规忠以事君告嘉猷而无隠敏于应务断大事而有余自进位于疑丞每协恭于廊庙恢四维而励俗庶绩以图寜名实混淆汝则力裨于综覈事为苟且汝则宻賛于更张凛有名臣之风浸隆贤弼之望朕方精求至理思懋永图选众而举臯陶虽予之素定梦帝而赉傅说亦天意之使然防官制之遹新宜国成之对策同心辅政观二臣调爕之能经体賛元革三府辨章之号既端其本亦奋尔庸特超四等之阶诞昭优渥参斡万兵之柄滋厚倚毗肇开公社之封并衍国租之入若时异数实越彛章于戱祖宗闳逺之规朕方力绍今古弼谐之义尔则深知当正名求治之时任熙载亮功之寄进一言必曰顺天之道立一事必曰因民之情惟百官各得其宜则万务悉归于理勉思交饬允答具赡可特授左正奉大夫右丞相兼枢宻使进封清源郡开国公加食邑一千戸食实封四百户
　　淳二年
　　叶衡罢右丞相除知建寜府制【九月十六日】
　　门下守相入为公卿昔已遵于汉制揆岳出分牧伯今复用于周官惟中外之迭居盖始终之叅倚其敷明命以告治朝通奉大夫右丞相兼枢宻使东阳郡开国公食邑【阙】千【阙】百戸食实封【阙】百戸叶衡问学禔身忠清廸徳蕴应务防通之识负絶羣敏锐之才民人社稷之权屡宣劳于郡邑钱谷甲兵之问尝底绩于邦家既简朕知亦孚人望间辍别都之龠寝毗大政之原旋独秉于国均仍兼持于枢柄有乱臣而致治所资心徳之同康庶事以图寜正頼股肱之喜何仅更于期月乃祈解于繁机听还次相之印章宠畀初潜之组绶朕之待人者可谓至矣尔之报上者固宜如何于戯公台闗国体之重轻兹曲全于进退师帅系民情之休戚曾未替于恩荣勉图屏翰之庸思称君臣之遇可罢右丞相兼枢宻使依前通奉大夫知建寜府封食邑实封如故
　　淳三年
　　太上庆七十加恩制七道立后制一道伯圭制二道
　　崇信军节度使开府仪同三司提举临安府洞霄宫奉化郡开国公食邑【阙】千【阙】百戸食实封【阙】千【阙】百戸史浩加食邑一千戸食实封四百戸制【正月五日】
　　门下朕歴览汉唐之君备伸父母之敬奉玉巵于前殿或展未央之仪响鸾佩于后宫或行兴庆之礼虽云盛举曽不同时天敷佑于予家日交隆于荣养帝尧以康寜巽位春秋七十而无穷文母以圣善思齐甲子一周而未艾既并增于荣号复对举于夀觞遹成稀世之仪诞锡敷天之泽眷言旧相宜焕宠章具官史浩识量恢洪机神峻逺辅台时敏素号于博文翊我天飞首当于大任洊分帅阃久秩祠庭起儒绅而提斋钺之雄处乡社而被衮衣之贵予惟念旧人莫与俦是遵加地之文共对丕天之律于戏庆二亲之夀溥均海宇之湛恩增千戸之封独用宰司之故事盖礼之盛者泽必广而位之隆者荣亦殊尚忱念于眷懐以对扬于命数可保信军节度使开府仪同三司充万夀观使武功郡开国公食邑【阙】千【阙】百戸食实封【阙】千【阙】百戸郑藻进封荣国公加食邑五百戸食实封三百户制【五日】
　　门下亲其亲而为礼非徽号不足表无疆之休老吾老以及人非宠恩不足彰莫大之庆乃蒇事于一阳之复乃颁书于四序之元盛仪一行诚意两得于以兴臣子之敬于以广华夷之仁敷时褒章旌我懿戚具官郑藻受才通敏制行安和逮事祐陵绰有中朝之矩范被知太上蔚为异姓之表仪位愈贵而心愈恭年弥髙而力弥裕比陈玉册荣冕金蝉既显相于礼容仍摄承于使领盖特宠四朝之旧匪徒为百辟之光兹举庆条肆开公社于戏天地有域中之大朕方酬覆载之恩爵齿逹天下之尊尔寔预荣亲之宠兹为国家之志盛时乃帝王之所稀茂对洪休毋忘素履可
　　武泰军节度使开府仪同三司充万夀观使信安郡开国公食邑【阙】千【阙】百户食实封【阙】千五百戸曾觌加食邑五百户食实封三百戸制【五日】
　　门下朕粤稽列辟之盛畴越放勲之先徳既冠于百王年仍髙于五帝则天为大康衢形尔极之谣克逊允恭华封有圣人之祝孰追懿铄繄我慈皇比参订于师言庸肇称于钜典逮均庆赐可后旧人具官曾觌夙禀通才进逢亨运以辞章而被遇多歴嵗时居富贵而守谦久安闲适领节旄于蜀道总使范于祠庭肃尔多仪相予盛礼朔冬奉册缀三事以峩冠春日称觞粲万花而防弁宜畴多邑用溥醲恩于戏荡荡民无能名既丕扬于徳业皇皇事之壮观顾何吝于龙光惟上圣为能兼古今之徽惟至尊为能锡臣邻之祉往思只服勿替恪恭可
　　昭庆军节度使知荆南军府事提举学事兼管内劝农使充荆湖北路安抚使马歩军都总管兼本路营田使专一措置提督修城和义郡开国公食邑【阙】千【阙】百户食实封【阙】千【阙】百戸杨倓进封和义郡开国公加食邑五百戸食实封二百戸制【六日】
　　门下朕恪奉亲欢懋隆孝治问在朝问在野固莫测于尧仁得其位得其名当力扬于舜善乃练日时之吉具陈仪物之多既镂牒以增休羙之称又奉觞以笃延长之庆眷言藩服尝侍筹帷虽阻预于班庭顾可稽于诏爵具官杨倓恭勤自励明敏推优文昌参喉舌之聨右府效股肱之力追惟乃父夙简慈有如嗣子之才寖歴周行之选闻修庆典谅感隆知殿邦虽异于滞南存阙寜忘于拱北用锡诸公之履仍加多邑之腴于戏稀阔盛仪是谓万嵗一纯之遇便蕃异数足为五侯九伯之光尚只若于恩言益勉图于忠报可
　　武康军节度使捧日天武四厢都指挥使提举隆兴府玉隆万夀宫武功郡开国公食邑【阙】千【阙】百戸食实封【阙】千【阙】百户呉拱加食邑五百户食实封二百户制【六日】
　　门下朕纂中兴之运仰太上之功视黄屋以非心虽多辞无以纪冲虚之美因广成而得道虽巧歴莫能推平格之年姑率吁于众言庸铺张于大庆惟时将帅同国光荣具官呉拱世授一编身经百战当绍兴之盛际共武服者有年入则宣劳殿陛之间出则御侮封疆之外士多心恱予益汝知虽鼙鼓凝思已趣赐环之命而簮缨称夀莫陪鸣玉之班其推衍食之恩以作来朝之宠亶为幸遇实越常彜于戏五三六经载籍之传孰若今显号尊名之建万有千嵗眉夀无害亦惟尔大夫庶士之宜式遄六纛之驱庸对两宫之眷可
　　皇弟保康军节度使权主奉益王祭祀天水郡开国公食邑二千八百戸食实封八百戸加食邑五百戸食实封二百户制【九日】
　　门下朕诞受丕图躬行要道荷天地非常之况增庭闱有永之年日至扬徽得戊申之朔旦春元上夀逢甲午之刚辰孝弟发诸朝廷徳教加于百姓是敷成涣载锡近亲具官居中秀禀天支誉髙公姓弊时忱而自勉庸祗徳以日新缅维端献之贤王实乃厚陵之秀子于今三世有若诸孙日趍剑履之班坐拥节旄之贵曲成事即获预于荣观盘石数封肆并加于采地于戱一人有庆而兆民頼况同周室之宗盟九族既睦则万邦和盖本陶唐之徳化往绥尔禄尚逺乃猷可
　　昭庆军节度使致仕武功郡开国公食邑四千三百户食实封一千四百户刘懋加食邑五百户食实封二百户制【九日】
　　门下大徳必得其夀实天人相与之符贵老为近于亲亦今昔共由之道朕履至尊之寳位庆太上之修龄发册广朝霈恩诸夏乃眷里居之旧亶为妃族之英宜敷诏音用锡尔祉具官刘懋志尚清逸性资靖庄早叅戚畹之聨浸陟戎班之贵方华毂朱轮之骛起赤松黄石之思虽十五年无印组之縻寜居宠利然千万嵗上宫庭之夀实预荣懐是因庆泽之施特衍邑租之入于戏四代同归于上齿未始遗年二踈自乐于赐金是能知止往服旌嘉之命永为耋艾之光可
　　端明殿学士赵伯圭除安徳军节度使加食邑食实封制【二月六日】
　　门下朕观国朝之制重方镇之权外则神武折冲资兎罝心腹之助内则大宗维翰茂葛藟本根之功虽劳佚之或殊在蕃宣而则一兹仰承于慈训思益固于邦图首褒文武兼资之英盖得亲贤并用之意式是旧典扬于大庭端明殿学士朝奉大夫提举江西太平兴国宫天水郡开国侯食邑一千二百户赐紫金鱼袋赵伯圭良心秉于天资令徳由于世济简亷乐道逺追中垒之风恭俭好书夙慕献王之学示宗盟之楷则宣仕籍之勤劳出守天台河浃三呉之润久临鄞水海澄万里之波粤就燕闲弥髙誉处方借维城之畧盍稽换节之规矧秘殿通班寖极侍臣之髙选宜斋坛焕宠特隆元帅之多仪是用严阃制于阆中领祠官于洪井櫜兠防纛诞颁新命之华山川土田更广旧封之履于戏制节谨度者诸侯之孝恶盈好谦者君子之光髙而不危乃可长富贵之守卑以自牧斯能利邑国之征尚允蹈于圣言庸永彊于王室可特授安徳军节度使提举隆兴府玉隆万夀宫任便居住加食邑五百戸食实封二百戸封如故
　　立皇后谢氏制【八月十四日】
　　门下干健坤顺所以同尊乎太极阳刚隂相所以并育乎羣生朕上奉亲懽下敷民则念佐馂当施于东内而亲蚕未讲于北郊钦承圣父之诏音趣定长秋之位序是登硕媛庸告大廷贵妃谢氏恭俭而柔和静专而聪敏异表允符乎法相令仪夙本于良家蚤従藩邸之游盖禀庭闱之命大横应卜正惟窦后之来故劒可求孰若平君之旧自处四妃之首殆更一纪之余礼有脱簮賛我励精之政衣无曳地副予敦朴之心亦既宣内助之勤其可避中宫之选矧明扬于慈训仍申谕于辅臣谓众志之素孚宜徽章之亟举因乳保而依方进虽常従旧谱于汝南推源流而系谢安盍遂复华宗于江左兹诞颁于命数庸表庆于邦家翚衣加追玉之笄螭纽贲范金之寳于戏朕日奉帝尧之养后其思居汭之虞嫔朕时承文母之顔后必鉴嗣徽之周姒奉玉齍于祖庙则可以教四海之顺新彤管于女师则可以刑二南之风尚表正于宫闱永绥将于福履可
