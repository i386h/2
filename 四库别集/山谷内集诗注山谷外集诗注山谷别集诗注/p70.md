<!-- { "loadSidebar": true } -->
　　十年不见犹如此【自治平丁未同唱第至寜乙卯向十年矣山谷时在北京故称河上】未觉斯人叹滞留【司马谈六家指要云太史公留滞周南】白璧明珠多按劔【汉书邹阳传明月之珠夜光之璧以暗投人于道众莫不按劔相眄者】浊泾清渭要同流【杜诗浊泾清渭何当分诗泾以渭浊注泾渭相入而清浊异】日晴花色自深浅风软鸟声相应酬【唐杜荀鹤诗风暖鸟声碎】谈笑一樽非俗物【晋王戎与阮籍为竹林之游戎甞后至籍曰俗物复来败人意】对公无地可言愁【杜诗如渑之酒常快意亦如穷愁安在哉李白诗且须沽酒对君酌与尔同消万古愁】
　　戯答李子眞河上见招来诗颇夸河上风物聊以当嘲云
　　浑浑旧水无新意漫漫黄尘涴白鸥安得江湖忽当眼卧聴禽语信船流【杜诗汲多井水浑王荆公诗但有洛水流浑浑又江湖岂在眼昨夜梦汲涛】
　　和答李子眞读陶庾诗
　　乐易陶彭泽【陶潜字渊明为彭泽令】忧思庾义城【庾信子山封义城公集中有云攻许愁城终不破荡许愁城终不开闭戸欲遣愁愁终不肯去深蔵避愁去愁巳知人处】风流扫地尽【唐祝钦明授太子经帝与羣臣晏钦明自言能八风舞帝大笑卢蔵用叹曰是举五经扫地矣杜诗豪杰谁人在文章扫地无太白诗春光扫地尽碧叶成黄泥本出汉魏豹等赞上古遗烈扫地尽矣】诗句识余情往者不再作【檀弓云赵文子曰死者如可作也吾谁与归】前贤畏后生【论语后生可畏杜诗庾信文章老更成凌云健笔意纵横今人嗤防流传赋不觉前贤畏后生】君言得意处此意少人明
　　丙寅十四首效韦苏州【并序】
　　二月丙寅率李原彦深谢愔公静游百花洲适为游人所擅见拒于晨门因赋何人有酒身无事谁家多竹门可款之句行系马李氏园歩至广济僧舍谒宼忠愍莱国公祠堂用吏部诗韵作【据国史元丰元年二月丙午朔则丙寅乃二十一日山谷时在北京而谢师厚居南阳后篇夏眠起之什有腹便时蒙嘲之句又送朱贶中允宰宋城诗亦云邺王台邉春一空但有雪飞扬柳风我从南阳解归橐重帘复幕坐学宫当是山谷告假或因他故至南阳在冬春间耳今附于此○百花洲莱公祠堂皆在邓州】
　　雪霁草木动【月令草木萌动】春融烟景和嘉晨掩闗坐如此节物何同游得二子晤对不在多【诗云彼美淑姖可与晤言笺云晤对也】不知鞍马倦想见洲渚春清昼鎻芳园谁家停画轮【晋舆服志画轮章驾牛以防漆画轮毂故名曰画轮车】髙栁极有思向风招游人【退之诗杨花榆荚无才思此反而用之陶诗山泽乆见招】
　　渐嘉楼外花嘉赏亭邉柳作者归山丘【曹子建诗生存华屋处零落归山丘】今春为谁有千秋万嵗后还复来游否【原注云渐嘉楼阳夏谢希深作嘉赏亭范文正公作桓子新论云雍门周説孟尝君曰千秋万嵗后髙台既巳倾曲池又已平战国防楚王谓安陵君曰寡人万嵗千秋之后谁与乐此矣汉高纪千秋万嵗后魂魄犹思沛】
　　城南有佳园【王逆少帖云仆近修小园子殊佳致山简传诸习氏荆上豪族有佳园池】风物迎马首【左传惟子马首是瞻】但赏主人竹不饮主人酒【王徽之传吴中一士大夫家有好竹欲观之便出坐舆造竹下讽啸主入洒扫请坐徽之不顾将出主人乃闭门徽之便以此赏之】红日媚紫苔【沈休文诗賔阶緑钱满客位紫苔生】轻风泛春桞【楚辞光风转蕙泛崇兰】
　　三公未白髪【三公谓宼莱公花文正公谢希深也】十辈乘朱轮【杨恽家方隆盛时乘朱轮者十人】只取人看好何益百年身【杜诗长为万里客有媿百年身】但顾长今日清樽对故人【渊明诗但顾长如此躬耕非所叹】
　　江梅香冷淡开徧未全疎巳有耐寒蜨防飞上花须【杜诗随意数花须】今夜严城角肯留花在无【乐府诗集云汉横曲有梅花落本笛中曲唐大角曲亦有大梅花等曲今其声犹有存者】
　　我思五桞翁解作一生事得钱送酒家便静寻山寺念我还如此翁应会人意【渊明传云尝着五桞先生传以自况又云顔延之为始安郡过浔阳造渊明每往必酣饮致醉临去留钱二万与渊明渊明悉送酒家稍就取酒谢灵运诗还得静者便杜诗老来苦便静】
　　庭空日色静楼迥钟声迟【李义山诗地寛楼巳迥人更迥于楼】褐叟巳争席【左传旨酒一盛兮余与褐之父睨之庄子曰其往也舍者避席其反也舍者与之争席矣】驯鸦更不疑同来复同去竟别我为谁【退之诗遇酒旣酩酊君知我为谁】谢甥有逸兴李髯非不嘉【蜀志诸葛亮曰孟起当与翼德竝驱争先犹未及髯之絶伦逸羣也】苦思梦春草【南史谢惠连传族兄灵运甞思诗竟日不就忽梦见惠连卽得池塘生春草大以为工】醉狂眠酒家【杜诗李白一斗诗百篇长安市上酒家眠】斯游无俗物傲睨至昏鸦【俗物见前注杜诗云眼前无俗物又云有待至昏鸦此借以言谢之能诗而李之好饮也】
　　寺古老僧静亭阴脩竹多莱公作州日部曲屡经过众推识公面苍石眠绿莎【寇凖字平仲赠莱国公諡忠愍始为参知政事罢知邓州卢仝诗苍藓印我面雨露皴我皮此不嫌故我突兀防相知以言识公面者今惟苍石耳】
　　盛时众吹嘘【杜诗冯唐巳老聴吹嘘又兹理傥吹嘘李白诗故人东海客一见借吹嘘】谪去众毁辱不为公存亡幽兰春自緑欲书名相传安得南山竹【前汉公孙贺传云南山之竹不足受我词祖君彦代李密檄数炀帝十罪罄南山之竹书罪未穷此反用】
　　昔公调鼎实【周易鼎有实潘岳金谷集诗王生和鼎实】指顾九庙尊郡国富士马于今开塞垣【杜诗一寄塞垣深】谁能起公死为国守北门【守北门见前注宼公鎭大名日北使问公何以不在中书曰主上以朝廷无事北门鎻钥非准不可】出身世丧道【庄子曰世丧道矣道丧世矣世与道交相丧也李白诗世道日交丧浇风散淳源】解绶饥驱我【渊明乞食诗云饥来驱我去不知竟何之】杯中得醉乡【唐王绩有醉乡记】去就不复果岂为俗人言【司马迁书可为知者道难为俗人言也】逹人傥余可【贾谊鵩鸟赋逹人大观物无不可】
　　少小尚狷介【退之诗少小聚嬉戏】与人常不款【后汉光武幸章陵置酒作乐宗室诸母因酣悦相与语曰文叔少时谨信与人不款曲惟直柔耳今乃能如此】置身稍雍容遇酒辄引满【汉书序传引满举白陶渊明诗携壶接賔侣引满更献酬】自是鹤足长难齐凫胫短【庄子凫胫虽短续之则忧鹤胫虽长断之则悲】
　　催公静碾茶
　　雪里过门多恶客【元注云不饮者为恶客出元次山集中按集中有絶句云有时逢恶客注云非酒徒卽为恶客】春隂只恼有情人睡魔正仰茶料理【石曼卿诗巳为物象添诗瘦更被隂晴长睡魔晋王徽之传云卿在府曰乆比当相料理】急遣溪童碾玉尘【幽怪录橘中四老人云君输我玉尘九解乐天诗茶新碾玉尘】
　　用前韵戏公静
　　偶逢携酒便与饮【渊明九日无酒适太守送酒便饮醉而归】竟别我为何等人【退之归彭城诗遇酒卽铬酊君知我为谁】月龙团不当惜长卿消渴肺生尘【司马相如传常有消渴疾卢仝诗渴心归去生尘埃】
　　对酒歌答谢公静
　　我为北海饮【后汉书孔北海云座上客常满樽中酒不空】君作东武吟【鲍明远乐府有东武吟】看君平生用意处萧洒定自知人心【定自晋人语也世説王敦曰家兄在郡定佳又谢太傅曰定自佳定自佳】南阳城边雪三日愁阴不能分皂白【晋天文吉廋翼书曰此天公愦愦无皂白之徴也】推轮涴蹄泥数尺【退之朝贺归诗绿槐十二街涣散驰轮蹄又赠元十八何人识章甫而知骏蹄踠魏武苦寒行曰车轮为之摧】城门昼开眠贾客移人僵尸在旦夕谁能忍饥待食麦【左传成十年晋候梦大厉觉召桑田巫巫言如梦公曰何如曰不食新矣又曰晋侯欲麦使甸人献麦将食张如厠陷而卒此借使】身忧天下自有人【白乐天诗退身江海应无用忧国朝廷自有贤】寒士何者愁塡臆民生正自不愿材【晋谢安传正自不能不尔退之祭子厚文凡木之生不愿为材】可乘以车可鞭防【列女传老莱子妻云可食以酒肉者可随以鞭捶可授以官禄者可随以斧】君不见海南水沈紫栴檀碎身百錬金博山【本草沈香门白檀树出海南又云眞紫檀旧在下品又云扶南国人言众香共是一木根是栴檀节是沈水叶是藿香胶是薫陆选诗昔为百链刚汉故事诸王出閤赐博山香炉李白诗博山炉中沈香火】岂如不防斧斤赏老大絶崖霜雪间投身有用祸所集【庄子匠石归栎社见梦曰云云且予求无所可用乆矣几死乃今得之为予大用使予也而有用且得有此大也耶】何况四达之衢井先汲【尔雅四达谓之衢庄子直木先伐甘井先竭】昨日青童天上囘手捧玉帝除书来【列仙傅有青童君诗仙邢氏有青童去撅南山木野客来寻北帝经王莽传是时争为符命封侯其不为者相戏曰独无天帝除书乎此借用】一番通籍清都阙【列子穆王以为清都紫微帝王之居乐天诗只恐长生须有籍仙台试为检名看又平生同门友通籍在金闺刘禹锡诗金门通籍眞多士黄纸除书每日开】百身书名赤城台【毛诗如何赎兮人百其身续仙传司马承祯身居赤城名在丹台芽君传云治赤城山】飞升度世无虚日怪我短褐趋尘埃顾谓彼童子【退之秋懐诗顾谓汝童子置书且安眠】此何预人事【晋谢传子弟亦何预人事而正欲使其佳】但对清樽卽眼开一杯引人着胜地【世説新语曰王衞军云酒正自引人着胜地杜诗胜地初相引徐行得自娱】传闻官酒亦自清径须沽取续吾瓶南山朝来似有意【王徽之云西山朝来致有爽气】今夜傥放春月明
　　种决明
　　后皇富嘉种【楚辞橘颂云后皇嘉树橘徕服兮】决明着方术【本草决明子注云俗方惟以疗眼也道术时须】耘锄一席地【老杜种莴苣诗序云理小畦种一两席许诗云破块数席间荷锄功易止】时至观荗密缥叶资芼羮【内则芼羮注云芼莱也又云雉皆有芼注云谓菜酿也】缃花马蹄实【缃谓浅黄色本草注云生子作角实似马蹄俗名马蹄决明】霜丛风雨余簸簸场功毕【国语单襄公过陈川不梁野有庾积场功未毕】枕囊代曲肱【本草决明子盛以囊作枕治头风明目】甘寝听芬苾【庄子云孙叔敖甘寝乗羽而郢人投兵诗苾芬孝祀】老眼愿力余【战国防赵王曰秦之攻我也不遗余力矣】读书眞成癖【晋杜预传时王济有马癖和峤有钱癖武帝谓预曰卿有何癖对曰臣有左传癖刘轲上座主曰岁月悠乆寖成书癖】
　　同世弼韵作寄伯氏在济南兼呈六舅祠部
　　山光扫黛水挼蓝【卓文君眉黛如远山色乐天乐府忆江南云春来江水緑如蓝又春池戏李郎中直似挼蓝新汁色与君南院染罗裠】闻説樽前惬笑谈伯氏清修如舅氏济南萧洒似江南屡陪风月干吟笔【北史隋文令李德林作诏复郑译爵高颎戏谓译曰笔干】不解笙簧醉舞衫只恐使君乘传去拾遗今日是前衔【汉髙纪云乘传诣洛阳乐天诗十年不改旧官衔唐陈子昂杜甫皆左拾遗岂比之二子耶】
　　伯氏到济南寄诗颇言太守居有湖山之胜同韵和【济南卽齐州李公择自滑州通判知鄂徙湖又移齐】
