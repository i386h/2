<!-- { "loadSidebar": true } -->
　　刘恭宣伐蜀食尽而还刘毅欲以重法绳之何无忌谓不宜以私憾伤至公毅乃止
　　韦叡攻破六合俘获万余所获军实无私焉
　　朱修之都督荆州出镇之日秋毫无犯计在州之日燃油及私牛马食官谷草以私钱六十万偿之
　　牙谨破江陵收其府库珍寳得宋浑天仪梁日晷铜表魏相风乌铜蟠螭砆玉径四尺围七尺及诸舆辇法物以献军无私焉
　　李靖破萧铣号令静严军无私焉
　　臣读吴子曰贪而忽名可货而赂若冦恂张辽类能进此
　　论曰荀彧称曹操秉至公服雄杰大畧也曹公一世之英虑无遗防谋不再计至于大畧服众特本于至公而已然则背公营私贪多务得者岂足以训乎



　　钦定四库全书
　　北海集巻三十八　　　　宋　綦崇礼　撰兵筹类要
　　器识篇【志大意广附】
　　臣尝谓士之致逺先器识不充其器而能大有为者未之有也故吞勍敌着洪烈者以器度凝逺为先
　　冦恂名重朝廷时人以为有宰相器
　　曹仁数有功魏祖器其勇略以为议郎都骑
　　先主以周公瑾为器量广大万人之英
　　徐庶见先主先主器之
　　先主见厐统与谭大器之以为治中从事
　　刘琦深器诸葛亮谋自安之术
　　诸葛恪名盛当世孙权深器异之
　　温峤奉表元帝辞防慷慨举朝属目帝器而佳焉应詹以学艺文章称何邵见之曰君子哉若人大将军刘宏请詹为长史谓之曰君器识宏深后当代老子于荆南矣
　　罗宪公亮严整武帝以为有才畧器干宪荐蜀人常忌杜轸史氏以为西国之良器
　　王猛器度雄逺有佐时之志猛谓权翼曰皇甫真固大器也
　　姚防神眀器宇孙防之俦而雄武过人
　　冯道振累立战功于梁自谓少文常慕周勃之器量韦叡雅有旷世之度
　　羊侃寛度有器局
　　侯莫陈頴有气量风神警发为时辈所推
　　杨素少有大志髙祖器之
　　宇文宪气识不凡文帝以为重器
　　张守珪迁幽州果毅刺史卢齐卿器之引与共榻坐谓曰不十年子当节度是州为国重将
　　王忠嗣与上论兵应对蠭起帝器之曰后日尔为良将王彦章骁勇有力梁晋争天下为勍敌彦章心常轻晋王谓人曰亚子鬬小鸡儿耳何足惧哉
　　臣读孙子曰善战者之胜无智名无勇功故其战胜不忒若冦恂曹仁器宇宏博类能进此
　　论曰航不桨舆不轮兹器也必极其量然后可以致用况君子之大器乎当百万之锋而未尝动色驱百万之众若使一民殆非浅识狭中者足以办此昔仆固懐恩诱诸蕃十万入冦郭子仪曰无能为也李守贞以死士数千人夜入军营刘词曰不足惊也向非宇量宏廓志先定而才有余者曷臻是哉
　　志气篇
　　臣尝谓将以志为主以气为辅志藏于神而为气之帅气藏于肺而为体之充茍气不足以发志志不足以运气则何以勇冠三军而威振邻敌故曰功崇惟志又曰志至焉气次焉知此则知所谓大勇矣
　　陈胜曰燕雀安知鸿鹄之志
　　项羽曰书足记姓名而已劒一人敌不足学学万人敌耳
　　马援曰丈夫为志穷当益坚老当益壮
　　班超曰丈夫无他志畧犹当立功异域
　　张奂曰丈夫处世当为国家立功边境
　　邓艾少有志气乡里所重
　　朱晖早有气决年十三道遇羣贼防劒前曰财物可取诸母衣不可得今日朱晖死日也贼笑其小壮其志遂赦之
　　杜预曰徳不可以企及立功立名可庶防也
　　刘琨少负志气闻祖逖被用与亲故书曰吾枕戈待旦志枭逆虏常恐祖生先吾着鞭
　　祖逖与刘琨共被同寝中夜闻荒鸡鸣蹵琨觉曰此非恶声也因起舞逖琨并有英气中宵起坐相谓曰四海鼎沸与足下当相避于中原耳
　　诸葛亮抱长啸人问其所志但笑而不言
　　王濬开廓有大志
　　尹纬少有大志每覧书至宰相立勲之际常辍书而叹宗慤曰愿乗长风破万里浪
　　蒯恩舍刍叹曰大丈夫弯弓三石奈何充马士
　　吉士瞻少有志气吴苞劝以经学因诵鲍昭诗云儒陋守一经未足识行藏拂衣不顾
　　周文育见兄周舍请制名字命兄子宏逊教之书计宏逊冩蔡邕劝学及古诗遗之文育曰谁能学此取富贵但有大槊耳
　　李安仁少有大志尝拊髀叹曰三将五校何难之有来防儿好立竒节诵诗至击鼔其镗舍书叹曰大丈夫在世当如是防为国灭贼以取功名
　　于谨好孙子兵书或劝之仕者谨曰州郡之职昔人所鄙台鼎之位须待时来吾所以优游乡邑聊以卒嵗耳李靖曰丈夫要当以功名取富贵何至作章句儒马燧辍防叹曰方今天下有事丈夫当以功业济四海岂老一儒哉
　　马璘观马援传曰使吾祖功业坠于地乎
　　史称耿恭慷慨多大畧有将帅才
　　司马懿有竒节多大畧
　　唐彬每慷慨志在立功
　　李充少慷慨有英畧
　　长孙晟精武艺多竒畧
　　贺若弼慷慨有大志
　　李恭沉敏有逺识
　　王忠嗣雄毅有武畧
　　王僧辨习兵书善骑射慨然有大志
　　梁仅有勇气常慷慨好立功
　　辛谠年五十不肯仕慨然有济世意
　　叚秀实沉厚能断慨然有济世意举眀经秀实曰搜章摘句不足以立功乃弃去起宅开路欲使容长防旛旗黄碣为闽将轩然有志尚同列有假其笔者曰是笔他日断大事不可假
　　来瑱畧知书尚名节崖然有大志
　　臣读吴子曰志在吞敌者必加其行列若马援班超类能进此
　　诸葛亮既防冀城顔色愀然有吞魏之志
　　羊叔子既建三城志气慨然有并吞之志
　　周访宣力中原志平河洛
　　刘雍因蕃戎畏慑慨然有复河湟志欲以灭胡平蜀为己任言论慷慨
　　臣读孙子曰乱而取之若诸葛亮羊叔子类能进此诸葛亮自比管仲乐毅
　　钟防时人谓之子房
　　崔浩自比张良
　　元崇祖自比韩白
　　刘湛自比管葛
　　刘信自比韩信
　　吴眀彻以英雄自许
　　宇文忻以韩白卫霍为未足多尚
　　曹景宗读穰苴乐毅传放巻叹曰丈夫当如是
　　臣读孙子曰胜可为也若诸葛亮崔浩类能进此孔融志大才踈见败于袁谭史称文举之志足以动义槩而忤雄心
　　萧惠开才踈意广起乱于蜀土至都见眀帝曰非臣不乱非臣不平
　　臣读孙子曰不知彼不知己每战必殆若孔融萧惠开其败以此
　　论曰天下无不可为之事志强气専则为之而成故奕虽小数一累其志则不能以胜况戎事乎武王克纣之功尚父实维鹰扬播诸乐舞则曰发扬蹈厉太公之志也夫功有小大未能不因于志兹记礼者所以推本而归美欤


　　钦定四库全书
　　北海集巻三十九　　　　宋　綦崇礼　撰兵筹类要
　　忘身篇
　　臣闻夫子言杀身成仁孟子言舍生取义夫仁者爱人故恶人之害之义者循理故恶人之乱之然则以仁义用兵者奚身之计乎
　　司马穰苴将受命之日忘其家临约束忘其亲援桴皷之急忘其身
　　马援曰男儿当要死于边野以马革裹尸还尔何能卧床上死儿女子手中耶
　　孟冀曰谅为烈士当如此矣
　　晋及楚战张侯曰自始合而矢贯余手及肘余折以御左轮朱殷岂敢言病
　　赵简子克郑于铁赵简子曰吾伏弢呕血皷音不衰今日我上也
　　吴苏讨张歩飞矢中其股以佩刀截之而左右莫知祭遵讨洪农贼弩箭中其口洞出流血而叱战不已周瑜御曹公流矢中胁自典行营士众激扬
　　马超讨郭援为飞矢所中乃以囊其足而战斩援周访击张彦流矢折其齿词色不变转战尤力
　　张归覇为流矢所中防矢反以射贼一发而毙
　　侯安都攻留异为流矢所中血流至胯而容止不变麾军攻城
　　王难得収京师矢着眉肤死鬭不已
　　关羽为流矢所中左臂隂雨常痛伸臂而医刮骨去毒流血满盘言笑自若
　　毛寳征苏峻中箭贯髀彻鞍使人蹋鞍防箭血流满鞍奔船洗疮复战贼乃退
　　张从简尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜其毒而从简言笑自若
　　臣读吴子曰必死则生若穰苴马援类能进此
　　纪信以项羽围汉于荥阳信曰事急矣臣请诳楚可以间出信乃乗王车黄屋左纛曰食尽汉王降楚皆呼万嵗之城东观以故汉王得与数十骑出西门遁羽见纪信问汉王安在曰已出矣羽烧杀信
　　孙坚为董卓军所攻坚与数十骑溃围而出坚常着赤罽帻乃脱帻令亲近将祖茂着之卓争逐茂故坚从间道免茂困廹下马以帻冠间烧柱骑围数重觉是柱乃去
　　来歙击公孙述将王元蜀遣刺客刺歙未死驰召盖延延悲哀不能仰视歙叱延曰虎牙何敢然今使者中刺客无以报国故呼巨卿欲相属军事而反效儿女子涕泣乎虽刃在身不能勒兵斩公耶延収泪强起受诫歙自书表投笔抽刃而絶
　　伏隆为张歩所执遣间使上书曰愿以时进兵无以臣隆为念若今没身冦手以父母昆弟长累陛下帝召其父湛流涕以隆奏示之后为歩所杀
　　秦伯南与魏祖攻讨魏祖为冦所追伯南开门援之冦问太祖所在答曰我是也遂害之
　　厐徳讨关羽汉水暮溢徳与诸将避水上隄羽乗船攻之徳被甲持弓箭不虚发部曲欲降矢尽短兵接战谓督将曰吾闻良将不怯死以茍免烈士不毁节以求生今日我死日也为羽所得立而不跪羽谓欲以为将不早降何为徳骂羽曰孺子何谓降也寜为国家鬼不为贼将为羽所杀
　　周处讨齐万年孙秀知其将死谓可以老母辞处曰忠孝之道安得两全梁王彤促令速进而絶其后继絶矢尽处按劒曰此是吾效忠授命之日何退之为我为朝廷大臣以身狥国不亦可乎遂力战而没
　　杨公则屯领军府登楼望战城中遥见麾盖纵神锋弩射之矢贯胡床左右皆失色公则曰虏防中吾脚谈笑如初
　　于谨当魏末羣盗蜂起谨解诸国语乃单骑入贼中示以恩信于是西鄙酋长欵附
　　杨素击突厥贼越逸令其骑稍后于是亲将两骑并降突厥二人与虏并行不之觉也其顿舍未定后期掩击大破之
　　秦叔寳从秦王讨王世充等三盗未尝不身先锋阵前无坚对有骄将鋭士跃马挺鎗刺于万众中后稍趍疾尝曰吾长戎马间歴二百余战数重创出血且数斛安得不病乎
　　杜伏威与陈棱战棱军射中其额伏威怒曰不杀汝矢不防驰入棱军获所射使防箭已斩之
　　张士贵破反獠太宗闻其冐矢石先登劳之曰尝闻以忠报国者不顾身于公见之
　　叚秀实以笏击朱泚郑覃谓杀身利社稷未有如秀实者帝恻然为罢朝加赐禭
　　李光弼与史思眀战纳刀于靴曰战危事吾位三公不可辱于贼万有一不防当自刎以谢天子
　　周文尽鋭攻髙懽懽走追骑至亲信都督尉兴庆曰王去矣兴庆腰百箭足杀百人兴庆矢尽而死
　　王彦章被擒荘宗使人慰谕彦章谢曰臣与陛下攻战十余年今兵败力穷不死何待且臣受梁恩不能报岂有朝事梁而暮事晋生何面目见天下之人乎又遣眀宗谕之彦章病疮卧不能起顾眀宗曰汝非邈佶烈乎我岂茍活者遂见杀
　　臣读吴子曰师出之日有死之荣若纪信秦伯南类能进此
　　论曰魏绛以军事有死无犯为敬子思以袵金革死而不厌为彊古之人所以执雉冠鹬凿防门施素垩歌虞殡具含玉非恶生而乐死也感激忠义不得不然惟不顾其生所以胜敌而全其生欤
　　忘家篇
