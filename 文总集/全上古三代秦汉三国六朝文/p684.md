<!-- { "loadSidebar": true } -->
　　或曰：「吴蜀唇齿之国，蜀灭则吴亡，理则然矣。」夫蜀盖藩援之与国，而非吴人之存亡也。何则？其郊境之接，重山积险，陆无长毂之径；川厄流迅，水有惊波之艰。虽有锐师百万，启行不过千夫；船舻千里，前驱不过百舰。故刘氏之伐，陆公喻之长蛇，其势然也。昔蜀之初亡，朝臣异谋，或欲积石以险其流，或欲机械以御其变。天子总群议而谘之大司马陆公，陆公以四渎天地之所以节宣其气，固无可遏之理，而机械则彼我之所共，彼若弃长技以就所屈，即荆扬而争舟楫之用，是天赞我也。将谨守峡口以待禽耳。逮步阐之乱，凭保城以延强寇，重资币以诱群蛮。于时大邦之众，云翔电发，县旌江介，筑垒遵渚，襟带要害，以止吴人之西，而巴汉舟师，沿江东下。陆公以偏师三万，北据东坑，深沟高垒，案甲养威。反虑迹待戮，而不敢北窥生路，强寇败绩宵遁，丧师大半，分命锐师三千，西御水军，东西同捷，献俘万计。信哉贤人之谋，岂欺我哉！自是烽燧罕警，封域寡虞。陆公没而潜谋兆，吴衅深而六师骇。夫太康之役，众未盛乎曩日之师；广州之乱，祸有愈乎向时之难，而邦家颠覆，宗庙为墟。呜呼！人之云亡，邦家殄悴，不其然与！
　　《易》曰「汤武革命顺乎天」，玄曰「乱不极则治不形」，言帝王之因天时也。古人有言曰「天时不如地利，」《易》曰「王侯设险以守其国，」言为国之恃险也。又曰「地利不如人和」，「在德不在险」，言守险之由人也。吴之兴也，参而由焉，孙卿所谓合其参者也。及其亡也。恃险而已，又孙卿所谓舍其参者也。夫四州之氓非无众也。大江之南非乏俊也，山川之险易守，劲利之器易用也，先政之业易循也，功不兴而祸遘者何哉？所以用之者失也。故先王达经国之长规，审存亡之至数，恭己以安百姓，敦惠以致人和，宽冲以诱俊之谋，慈和以给士民之爱。是以其安也，则黎元与之同庆；及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷而固其土宇。麦秀无悲殷之思，黍离无愍周之感矣。（《吴志·孙皓传》注。《文选》，《晋书·陆机传》，《艺文类聚》十一。）

卷九十九
◎陆机（四）
　　◇五等论
　　夫体国经野，先王所慎，创制垂基，思隆後叶。然而经略不同，长世异术。五等之制，始于黄唐，郡县之治，创于秦汉，得失成败，备在典谟，是以其详可得而言。
　　夫王者知帝业至重，天下至广。广不可以偏制，重不可以独任；任重必于借力，制广终乎因人。故设官分职，所以轻其任也；并建伍长，所以弘其制也。于是乎立其封疆之典，裁其亲疏之宜，使万国相维，以成盘石之固；宗庶杂居，而定维城之业。又有以见绥世之长御，识人情之大方，知其为人不如厚己，利物不如图身；安上在于悦下，为己存乎利人。故《易》曰「悦以使人，人忘其劳。」孙卿曰：「不利而利之，不如利而後利之利也。」是以分天下以厚乐，则己得与之同忧；飨天下以丰利，而已得以之共害。利博而恩笃，乐远则忧深，故诸侯享食士之实，万国受传世之祚。夫然，则南面之君各务其政，九服之内知有定主，上之子爱于是乎生，下之礼信于是乎结，世平足以敦风，道衰足以御暴。故强毅之国不能擅一时之势，雄俊之人无所寄霸王之志。然後国安由万邦之思化，主尊赖群后之图身，譬犹众目营方，则天网自昶；四体辞难，而心膂。盖三代所以直道，四王所以垂业也。
　　夫盛衰隆弊，理所固有，教之废兴，系乎其人，原法期于必谅，明道有时而暗。故世及之制弊于强御，厚下之典漏于末折，侵弱之衅遘自三季，陵夷之祸终乎七雄。昔成汤亲照夏后之鉴，公旦目涉商人之戒，文质相济，损益有物。然五等之礼，不革于时，封畛之制，有隆尔者，岂玩二王之祸而暗经世之算乎？固知百世非可悬御，善制不能无弊，而侵弱之辱愈于殄祀，土崩之困痛于陵夷也。是以经始获其多福，虑终取其少祸，非谓侯伯无可乱之符，郡县非兴化之具。故国忧赖其释位，主弱凭于翼戴。及承微积弊，王室遂卑，犹保名位，祚垂後嗣，皇统幽而不辍，神器否而必存者，岂非事势使之然欤！
　　降及亡秦，弃道任术，惩周之失，自矜其得。寻斧始于所庇，制国昧于弱下，国庆独飨其利，主忧莫与共害。虽速亡趋乱，不必一道，颠沛之衅，实由孤立。是盖思五等之小怨，亡万国之大德，知陵夷之可患，暗土崩之为痛也。周之不竞，有自来矣。国乏令主，十有馀世。然片言勤王，诸侯必应，一朝振矜，远国先叛，故强晋收其请隧之图，暴楚顿其观鼎之志，岂刘项之能窥关，胜广之敢号泽哉！借使秦人因循其制，虽则无道，有与共亡，覆灭之祸，岂在曩日！
　　汉矫秦枉，大启王侯，境土逾溢，不遵旧典，故贾生忧其危，晁错痛其乱。是以诸侯其国家之富，凭其士庶之力，势足者反疾，土狭者逆迟，六臣犯其弱纲，七子冲其漏网，皇祖夷于黔徒，西京病于东帝。是盖过正之灾，而非建侯之累也。然吕氏之难，朝士外顾，宋昌策汉，必称诸侯。逮至中叶，忌其失节，割削宗子，有名无实，天下旷然，复袭亡秦之轨矣。是以五侯作威，不忌万国；新都袭汉，易于拾遗也。光武中兴，纂隆皇统，而由遵覆车之遗辙，养丧家之宿疾，仅及数世，奸宄充斥。卒有强臣专朝，则天下风靡，一夫从冲，而城池自夷，岂不危哉！
　　在周之衰，难兴王室，放命者七臣，干位者三子，嗣王委其九鼎，凶族据其天邑，钅正鼙震于阃宇，锋镝流于绛阙，然祸止畿甸，害不覃及，天下晏然，以安待危。是以宣王兴于共和，襄惠振于晋郑。岂若二汉阶闼暂扰，而四海已沸，嬖臣朝入，九服夕乱哉！
　　远惟王莽篡逆之事，近览董卓擅权之际，亿兆悼心，愚智同痛。然周以之存，汉以之亡，夫何故哉？岂世乏曩时之臣，士无匡合之志欤？盖远绩屈于时异，雄心挫于卑势耳。故烈士扼腕，终委寇雠之手；中人变节，以助虐国之桀。虽复时有鸠合同志以谋王室。然上非奥主，下皆市人，师旅无先定之班，君臣无相保之志，是以义兵云合，无救劫杀之祸，众望未改，而已见大汉之灭矣。
　　或以「诸侯世位，不必常全，昏主暴君，有时比迹，故五等所以多乱。今之牧守，皆官方庸能，虽或失之，其得固多，故郡县易以为政。」夫德之休明，黜陟日用，长率连属，咸述其职，而淫昏之君无所容过，何则其不治哉！故先代有以兴矣。苟或衰陵，百度自悖，鬻官之吏以货准才，则贪残之萌皆群后也，安在其不乱哉！故後王有以之废矣。且要而言之，五等之君，为己思政郡县之长，为吏图物。何以徵之？盖企及进取，仕子之常志；修己安人，良士所希及。夫进取之情锐，而安人之誉迟，是故侵百姓以利己者，在位所不惮；损实事以养名者，官长所夙慕也。君无卒岁之图，臣挟一时之志。五等则不然。知国为己土，众皆我民；民安，己受其利；国伤，家婴其病。故前人欲以垂後，後嗣思其堂构，为上无苟且之心，群下知胶固之义。使其并贤居政，则功有厚薄，两愚处乱，则过有深浅。然则八代之制，几可以一理贯；秦汉之典，殆可以一言蔽也。（《晋书·陆机传》，又《群书治要》三十引孙盛《晋阳秋》。）
　　◇演连珠（五十首）
　　臣闻曰薄星回，穹天所以纪物；山盈川冲，后土所以播气。五行错而致用，四时违而成岁。是以百官恪居，以赴八音之离；明君执契，以要克谐之会。（《文选》，《艺文类聚》五十七。）
　　臣闻任重于力，才尽则困；用广其器，应博则凶。是以物胜权而衡殆，形过镜则照穷；故明主程才以效业，贞臣力而辞丰。（《文选》）
　　臣闻髦俊之才，世所希乏；丘园之秀，因时则扬。是以大人基命，不擢才于后土；明主聿兴，不降佐于昊苍。（《文选》，《艺文类聚》五十七。）
　　臣闻世之所遗，未为非宝；主之所珍，不必适治。是以俊之薮，希蒙翘车之招；金碧之岩，必辱凤举之使。（《文选》）
　　臣闻禄放于宠，非隆家之举；官私于亲，非兴邦之选。是以三卿世及，东国多衰弊之政；五侯并轨，西京有陵夷之运。（《文选》，《艺文类聚》五十七。）
　　臣闻灵辉朝觏，称物纳照；时风夕洒，程形赋音。是以至道之行，万类取足于世；大化既洽，百姓无匮于心。（《文选》，《艺文类聚》五十七）
　　臣闻顿网探渊，不能招龙；振纲罗云，不必招凤。是以巢箕之叟，不眄丘园之弊，洗渭之民，不发傅岩之梦。（《文选》）
　　臣闻鉴之积也无厚，而照有重渊之深；目之察也有畔，而视周天壤之际。何则？应事以精不以形，造物以神不以器。是以万邦凯乐，非悦锺鼓之娱；天下归仁，非感玉帛之惠。（《文选》，《艺文类聚》五十七。）
　　臣闻积实虽微，必动于物；崇虚虽广，不能移心。是以都人冶容，不悦西施之影；乘马班如，不辍太山之阴。（《文选》）
　　臣闻应物有方，居难则易；藏器在身，所乏者时。是以充堂之芳，非幽兰所难；绕梁之音，萦弦所思。（《文选》）
　　臣闻智周通塞，不为时穷；才经夷险，不为世屈。是以凌飚之羽，不求反风；耀夜之目，不思倒目。（《文选》，《艺文类聚》五十七。）
　　臣闻忠臣率志，不谋其报；贞士发愤，期在明贤。是以柳庄黜殡，非贪瓜衍之赏；禽息碎首，岂要先茅之田。（《文选》）
　　臣闻利眼临云，不能垂照；朗璞蒙垢，不能吐辉。是以明哲之君，时有蔽塞之累；俊之臣，屡抱後时之悲。（《文选》，《艺文类聚》五十七。）
　　臣闻郁烈之芳，出于委灰；繁会之音，生于绝弦。是以贞女要名于没世，烈士赴节于当年。（《文选》）
　　臣闻良宰谋朝，不必借威，贞臣卫主，修身则足。是以三晋之强，屈于齐堂之俎，千乘之势，弱于阳门之哭。（《文选》）
　　臣闻赴曲之音，洪细入韵；蹈节之容，俯仰依咏。是以言苟适事，精粗可施，士苟适道，修短可命。（《文选》）
　　臣闻因云洒润，则芬泽易流；乘风载响，则音徽自远。是以德教俟物而济，荣名缘时而显。（《文选》，《艺文类聚》五十七。）
　　臣闻览影偶质，不能解独，指迹慕远，无救于迟。是以循虚器者，非应物之具；玩空言者，非致治之机。（《文选》）
　　臣闻钻燧吐火，以续汤谷之晷；挥翮生风，而继飞廉之功。是以物有微而毗著，事有琐而助洪。（《文选》）
