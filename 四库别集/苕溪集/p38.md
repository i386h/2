<!-- { "loadSidebar": true } -->
　　灵曰归与京子之原州演迤而纡余若顾吾而欲留山周卫而丛集若旗旄之导乎前骑卒之拥于后与乡坐而拜者兹青乌氏之卜与曰君所自择也惟永宁以福于而子孙


　　苕溪集巻四十九
　　钦定四库全书
　　苕溪集巻五十　　　　　宋　刘一止　撰墓铭
　　宋故太孺人朱氏墓志铭
　　太孺人朱氏吴兴乌程人故宣教郎同郡范君贲之室也朱吴兴名族仕为秘书丞未老而休官以经术教授弟子号乡先生讳临者太孺人之大父也以文章论议受知裕陵为中书舍人讳服者太孺人之世父也太孺人之考讳形与诸季皆以学问名于乡稍不偶輙弃去庐于先生墓之傍曰玲珑山薙草植木畦田圃桑以业其家以乐其身终焉太孺人自幼承家范蹈壸则惟俭惟勤米盐靡宻布帛纺绩之类习闻而熟见之人或闻之能焉人以是律范氏之家益勤弗懈食不二羮胾非有賔客外姻不御绮縠义所当为惟恐居后宣教君二妹在室太孺人始至斥奁槖与之为求良配俾克成家已而宣教君登进士第太孺人从之官勉之奉公不以家事丝髪稍累其心不幸宣教君早世以其丧归纲纪内外小大秩秩春秋之事无阙焉太孺人生一男二女初长女议择配未决太孺人曰吾异时尝一见沈秀才其人当贵议无以易此盖先枢宻沈公与求也未几沈公游太学取巍科为名进士旋遇真主歴三院御史中执法吏部尚书遂参大政知枢宻院事言聴谏行为时名臣于是乡党伟太孺人之识以为竒男子不过也男曰桐太孺人励之以学寒暑不废尝曰吾自奉薄陋有良士益友可以辅吾儿者日击鲜躬调芼以进不敢有所惮桐嗜学不得志于科举乆之沈氏甥固请以先公遗泽奏封太孺人并桐补官任右迪功郎前监浙西安抚司囘易库幼女适右文林郎严州桐庐县丞王棣孙男二曰好徳好问孙女三太孺人以绍兴十五年六月十三日卒于正寝享年七十有二以其年九月十八日塟于乌程县澄静乡大正坞祔宣教君之域太孺人性明果临终不乱后事皆自处画桐奉治命惟谨方当弃时色忧惧如死灰昼夜不解带者阅月余毎见而怜之既以铭见属且闵闵焉惧其母之懿不传也余其忍辞铭曰
　　惟妇徳　　　先俭勤　　　自厥初
　　袭清芬　　　律而家　　　裕乃身
　　中嵗　　　茹苦辛　　　乆弥励
　　志克振　　　尚遗泽　　　溢后人
　　宋故孺人钱氏墓志铭
　　孺人钱氏湖州乌程人曽祖文友祖宗泽父咏皆隠徳不仕孺人适同郡右承事郎致仕沈君巽之以其子长卿仕通朝籍遇宗祀霈恩与其夫俱受封长卿奉孺人之官江左比还里舍而孺人遽得疾卒实绍兴十二年七月癸夘也享年六十有五以十四年三月庚申塟于归安县广固乡因山之原初闾里未知教子弟为学也孺人谙长卿頴异相其夫督教之不惮寒暑既授之书且约以礼义言动小愆与肄业弗勤则痛惩之俾悔伏乃已凡就学亲师友负笈游亰师赀费虽广不少靳未几长卿驰声太学登进士甲科于是里人始荣之而叹孺人之识非凡女子比也始王氏娣亡承事君弟妹皆幼稚孺人身任之爱育如已出及长为营婚姻异时生理尝中防孺人出奁槖佐治之或告之曰独不为子女地耶且沈氏殖产固在也孺人曰不然吾失奁槖而使吾夫兄弟保故业无贸田宅之羞与私已财而速圯其家计孰逺迩闻者韪之性严简治壸内事率有轨则勇于为义不见所难嫁孤女之无归者五人邻家有急悉其力周之有赖以脱难者遇妾媵有恩媵生女欲不举孺人疾走拯之垂溺且责防视爱均诸子虽族党不见其有嫡庶之异疾既革闻长卿乞以所应迁秩易五品服章宠贲其母朝廷从之命书且至强起笑语曰吾平生无几求今有子起家恩再及亲志愿毕矣男六人长卿左通直郎前差充两浙西路提举常平司主管官静觉为浮屠武卿干蛊次卿清卿墨卿业进士女四人长适王择友次吴洋次徐樵次方迪功郎新授严州分水县尉兼主簿倪称孙男三符简防余未名孙女四尚幼长卿有志节甚敏而文尝召试馆职其言颇右善类虽不偶人以为直执孺人丧尽礼将负土以塟衰服造余门累然深墨拜且泣曰吾母有日墓隧之文古人所重长卿不敢易也敢以累子余谢不敏然不得辞铭曰女子之行　　如兰在室　　虽馨莫闻
　　有伟其积　　不有巳私　　以裕我家
　　字孤恤邻　　厥志则遐　　人孰无儿
　　不曰有子　　天岂我私　　我躬受祉
　　泽其鼎来　　子又有孙　　刋此铭诗
　　训于里门
　　宋故魏国太夫人向氏墓志铭
　　故和众辅国功臣太傅防国镇安保静军节度使杨国公赠太师谥武僖刘公讳某之室曰向氏以绍兴二十一年十二月四日薨于赐第之正寝明年五月十九日塟钱塘之排山合祔于太师公之域其子尧佐以书抵一止曰吾母既塟矣隧未有铭敢以为请一止昔者尝侍太师燕席且从向氏伯仲游稔夫人懿行矧一代名将相之家声实昭人于纪述无愧所不敢辞惟向氏其先河内人后家于开封自汉晋以来屡有闻人然未克光大至我朝秦文简公讳某始相真宗皇帝翊赞太平功徳甚盛流泽演迤溢于孙子是生钦圣宪肃皇后夫人文简五世孙钦圣之侄孙也以故定国军节度观察留后追封秦王谥康懿讳经者为大王父以故检校少保保平军节度使开府仪同三司充中太一宫使汉东都王赠太师讳宗囘者为王父以故朝议大夫通判河中府讳子章者为考夫人生十二嵗以后恩封济阳郡君朝议以其有异相择所宜适时太师从父鲁公镇西陲居幕府中年少英特资貌粹温甚武且文朝议一见伟之以夫人归焉刘氏族大且显皇姑葛氏性严介有家法不以色假诸妇夫人若寠人子执礼益恭姑特贤之太师父子以威名雄陜右国家倚之隠如长城其后遭时多艰执戈卫社多立竒绩仕通显夫人勉以忠孝不絶于口毎言国恩举手加额者三故太师礼之如賔赖之如良友朋每奉命专征不顾其家内外数百口合屯营部曲室家无虑数千万繄夫人是赖建炎中敌入江浙太师以御管副使镇江州留家江西时防盗四起摽掠旁近部曲惶践少自安夫人劳之曰尔等无恐防至我躬见之彼知吾家必不敢肆暴也而防至知太师营旋即散去绍兴三年太师军他阳明年大敌窥江诏全师控乌家渡敌退防勲上以夫人能相其夫绥靖部曲致士卒无返顾効死克敌加封魏国夫人仍月赐汤沐赀如内职太师三辞不获命尝入见上面谕曰夫人相家子又钦圣近属非他人比继称贺慈宁宫太后顾曰夫人习气不凡柔嘉可则一时命妇咸歆艶之凡疏封者十晋康秦楚润蜀等皆所封之地晚以二子登朝籍进封魏国太夫人享年六十有三夫人端懿淑茂寡笑与言不见愠喜壸政甚修中外井井相春秋之事视涤濯羞簠簋斋荘待旦御族党信且厚有疾病不克扶持与贫不能嫁娶丧者斥赀财与之所赖以济者甚众视妾媵若巳子疑妬之念不萌于胷中忿恚之色不形于顔貌薫然慈仁有犯已者初若不闻人自愧服平居励其子以学俾从贤士游且曰贤者非礼意不辱虽有甚费不靳也故其子咸有可观文行彬彬好古惇雅缙绅称焉奉夫人孝谨嵗时胜赏方舟安舆頥指办具人谓夫人虽不登上夀而雍容闲居之乐无所恨焉男四人曰克臣武徳郎閤门宣赞舍人早卒曰尧佐右承议郎直敷文阁赐紫金鱼袋曰尧仁右宣议郎直敷文阁赐紫金鱼袋曰尧勋右宣议郎早卒曰球右承务郎女四人宁国军承宣使浙东路副都总管满温卿右承议郎通判筠州军州事吴希祥右承议郎宗正丞张宗元其婿也其一未嫁铭曰
　　向望河内　　名人间出　　自我文简
　　始大赫奕　　流泽演迤　　于后有溢
　　是生明徳　　光俪宸极　　国有父母
　　家有壸则　　侃侃夫人　　是训是式
　　归嫔钜公　　曰惟太师　　太师奕代
　　镇于西陲　　智畧纵横　　且文且武
　　隠如长城　　实固吾圉　　逮时艰虞
　　执戈卫主　　凛然向敌　　身先其旅
　　闻命引道　　寘家江浒　　盗发四旁
　　小大惴惧　　屯营室家　　我则恩之
　　効死固守　　防敢叛擕　　克相君子
　　懋以忠赤　　寅奉其先　　苹藻是职
　　侈泰矜夸　　不见于色　　斥其余帑
　　拯难扶疾　　以询其子　　必时名儒
　　文行彬彬　　左琴右书　　水有方舟
　　陆有安舆　　嵗时胜赏　　欵欵舒舒
　　汤沐之封　　十更名国　　始终哀荣
　　孰与伦匹　　排山几防　　将相之阡
　　过者下车　　铭在墓前
　　宋故左中奉大夫致仕文安县开国男食邑三百户王公墓志铭
