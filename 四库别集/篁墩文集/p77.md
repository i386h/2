<!-- { "loadSidebar": true } -->
　　圣天子之嗣大统也赫然思法祖以宏至治去邪进贤贱货贵徳而辟諌争之途庶政一新小大之臣无不思自进于图回展布之列而大理左寺副汪君守贞上疏乞归省江南或者疑之以问予予曰不然君亲无偏重随其势之缓急而致隆则善于忠孝者也守贞之考君既不幸而祖母寿九十有一母寿七十有五盖自其擢第时获分禄以为飬评事时获貤封以为荣然不克燎黄冢上称庆膝下且二母年髙日薄西山势无急于此者能偃然无所愓于其中哉徃时朝官非十年不得请假自宪考推尊圣母易六年归省为着令今上隆孝治以率天下而守贞获先与焉岂非知所缓急者哉守贞家新安自唐越国公之后聚处婺源大坂以忠孝相传凡七百年以经术发身于近时者后先相望若守贞之从叔希颜副宪八闽大有声称不乆当进于朝列族叔文粲弟从仁皆以御史直道而被黜于郡县计今次第收召矣然则图回其谋议展布其才猷以辅今上始初清明之治在汪氏不为无人固不以守贞暂归而加少也守贞行哉鳙溪之上展墓之余彩服登堂举酒为寿亲邻毕集二母乐之心益休体益康虽百岁无恙可也私情既尽趣装还朝与诸父昆弟殚忠于盛时以答圣天子教孝之恩意为桑梓光是诚知缓急人矣守贞之弟侄举于乡者数人曰玺与予弟有子女姻娅之好曰俨曰星皆予主考所得士曰嵩亦善予而程汪世戚又不但今日而已故予乐守贞之归祛问者之疑序以赠之

　　赠推府李君之任徽州序

　　弘治改元之春吏部始取成化丁未科进士请于上而官之如令维时髙邑李君相儒得徽州府推官凡徽州之人仕京师者例有赠言以致其私而予承乏词林最乆例必见诿不得以鄙朴辞焉则谂于众曰李公以诗举于乡而上礼部其得于诗教必深其逹于政也必易进于大廷又尝取天下事极言之上自庙堂下及民隠悉无所讳避天子亲第之以为进士然则徽州一郡耳推官郡之下佐所理者一郡之刑耳李君出其中之一二固足以号能官惊服其吏民亦何俟于人言独以君先世出河北中占籍辽东而吾郡僻江南山中民风土俗或有所未谙请为君一言之可也夫徽州者程朱之故乡而朱子之言曰山峭厉水清激食其土以生者不能不过刚喜鬬然君子务以其刚为髙行竒节尤以不义为羞故其俗难以力服而易以理胜此数语者殆不易之论也而过刚喜鬬之言后世遂以为口实夫徽州之讼虽若繁然争之大要有三曰田曰坟曰继其它嵬琐固不足数也其所争或更大吏不决或积数岁不决若诚健矣而其情则有足谅者焉田者世业之所守坟者先体之所蔵继者宗法之所系虽其间不能不出于有我之私然亦有理势之所不可已者君子于此尽心焉则徽州之刑清而讼简也过半矣夫以力服人者私也以理服人者公也以公灭私虽以之听天下之讼将得其平而况一郡哉然则朱子之言固学者之法守而官徽州者益当服膺而勿忽之也哉令推官有成绩者必召入补御史御史盖分听天下之讼者也李君以经术发身观政于刑部益稔于徽州徽州之人当延颈企躅以大被其洗寃泽物之惠而俟其绩之成召之下耳不敢淹君子之辙于山中以自幸也

　　白太夫人六十庆序

　　宫保尚书赠少傅南宫白恭敏公以进士甲科歴四朝出入中外显有文武之儁功为时名臣然家政一出于夫人枣强孟氏公不以自累也在当时公卿间率称白氏为有英配暨公之没夫人教育其五子率能以材武继戎功以髙文取及第或待次于国学家塾之间四女之归亦多取里之俊乂及朝之勲戚内外僮仆各职其职而莫敢逞视恭敏时益偹以严盖凡后公而兴者又相率称白氏为有智母于是夫人寿六十矣计其壮年翟冠霞帔三受荣封入朝太后及中宫数沾恩赐迨其老也享文武之禄飬而端居自适于髙堂大第之间有孙男女十四人环侍膝下竞爽玉立人莫不为太夫人荣艶歆慕不已然太夫人终不以贵自髙以有自足以妇业母功之过人者自多也是岂常情之可及哉古者诸侯积行累功而致爵位率夲于内助之徳故鹊巢采苹诸诗首召南以为训而洪范五福寿莫先焉然攸好徳其夲也夫徳既崇矣则寿益増福益厚而福泽益宏以长皆理之必然者若太夫人非其人与走之先尚书襄毅公与恭敏同举进士晩为同僚若异姓昆弟然故走于公之子锦衣镔太史钺上舍铨与其二季铳钫数还徃为通家每岁时拜太夫人于堂窥其徳容则充而腴听其教言则质而章窃仰叹曰寿征如是矧今六十伊始将阶此而踰七望八以驯致乎期頥之域黄髪儿齿岿然无恙使人因太夫人而思恭敏公之所遗与其诸子之所由成且未艾者有所观法焉又岂直一家之庆而已安乡伯张公之子恂公壻也以仲春花朝莭旦为太夫人悬帨之辰将合诸亲长为寿而张公来属文以道称觞者之意走不获辞

　　奉使赠言序

　　奉使赠言一巻诸缙绅大夫以饯尚寳卿李君士钦者也士钦世家南阳邓州故少保吏部尚书兼华盖殿大学士赠太师文逹公长子性明爽喜问学无纨绮之习其才识可以与大政当剧任顾欿然安其职分以躐进为羞乐交一时贤人君子以自益而贤人君子爱重之视文逹公在时尤甚盖以门第入官谨操持负誉望者士钦为称首使命一出而获赠言如是其富有以哉士钦之奉使也实以今天子嗣位吿祭淮渎及唐郑二宗藩天恩汪濊香币有严齐祓一心以逹圣天子之敬命然后便道还邓州扫文逹公之墓以展孝思退而饮燕其宗族父老以修婣睦公私交尽勿淹其行使人于天子禁近之臣故家文献之后歆其荣叹其知礼岂不益有副于诸君子之厚望哉古之人有过里门下车者矣有俾县令负弩矢先驱者矣其贤不肖固士钦之所悉无俟乎云云虽然士钦老成人也当宪宗时常持节一使于楚再使于代皆称旨不愆于礼度其何有于今兹之行哉予于文逹公为馆甥且门人也于士钦爱莫助之而特引作者之意如此

　　太叔父三处士士熈甫寿七十庆序

　　弘治纪元之三月二十九日维我太叔父三处士士熈甫初度之辰于是处士之寿七十矣内外宗戚以其日维暮之春天气和适最宜于老者之起居咸举酒称庆而小子不肖逺仕京师不能操几杖侍宾客恒歉然于中不能已然窃自庆我太叔父之获寿如是而未有发其所以寿者则序其事以附致称庆之私于万一自先髙太父昌佑府君生丈夫子二人其长为先曾太父征君其次为曾太叔父尤溪府君最友爱不幸征君当洪武中以诖误北迁河间尤溪府君以才谞自奋当永乐初仅获官尤溪县幕盖吾家之中阨如此征君两子其长为先太父尚书公尤溪三子其季为吾太叔父尚书两子其长为先少保襄毅公其次为先叔父明威使君则吾家中更一再显矣自成化以来处于家显于仕者多已下世而吾太叔父岿然独存端居自适耳目聪明为一族之冠太叔父两子曰彦英君彦华君皆襄毅公诸弟而能卓然有余力亢其宗增辟其田园鼎新其居第加葺其先世之祠墓以求不失文献之传于是吾太叔父心益怡体益健乐其子之能飬而不知阅世之乆至于四百二十有余之甲子未艾也然小子闻之齿者四代之所尚而有虞氏主于贵徳徳者寿之基也惟我太叔父秉性淳朴渉猎书史丁家之阨而志不隳际家之兴而心不矜尝再至两京一入八闽持身有义接人有礼迨其暮年韬晦里门又庶几古者退靖髙洁之士此其寿之所以过人而非偶然幸得者欤太叔父之配孺人出西门汪氏以巨家之裔来归于程今年寿七十有二聨徳偕老于一堂可以播之声诗见之图绘传之子孙使有所企慕观法而力于徳善者当谨俟于后来岁一为之祝其踰八望九而茂臻于上寿之域増辉于统宗之谱岂非一家之盛事哉小子何知輙以芜词颂长者之行而忘其尘渎之咎观者恕之而取其诚焉可也

　　送礼部司务方君南归序

　　礼部司务方君良弼谢事还新安将行为其部之长贰及僚吏者慨然太息以不能上书还君为已责宪台諌院之持公议者怃然谓君未可去而去之何居从君逰者索然以为诵业请益将孰从而为之所同乡而宦处于京师者惘然以为劝导规正与夫庆吊徃还之莭将孰从而为之倡盖凡有一面之雅于君者率依依然有不忍遽别之心则相过而质于予予曰不然君子之出也犹处也不特以其富贵利逹夸诸人而已方君之出也最晚其学最深练逹而不迂和易而不回故于事不为则已为必有益于公家有益于人已将意其明扬显擢在旦夕或长一郡佐一藩其为益且有大焉忽以去吿故闻者骇留者愧相知者惜之不已如此然君则岂以得失荣辱为戚欣者哉屏山练水之间昔人之所谓佳胜者不改也既壮而出未老而归舍轩冕之累而得林泉之乐比之据髙享大名不称徳虽权势可以动一时而为人所指目者其所得孰多孰寡孰强孰劣将不有能辨之而为上之官箴下之语柄者乎君所居在歙岩镇出汉黟侯逺有端绪至君益思亢其宗而人亦孚君之行也乆则凡有情事之未睦礼文之未周者必将于君乎决之后生小子未底于有立者必将执经问难于门下以君为归郡县大夫有兴道善俗之事亦将咨君以自辅中朝巨公行部过郡询吏治而察民隠者亦将廉君而进之吾又知夫君子之处也犹出也亦不特其嬉逰逸豫便其身之私图而已虽然诸君子赠言之意则岂止于是哉古人有言留不尽之巧还造化留不尽之福遗子孙若方君则诚后于世之巧者矣然君二子师旦师夔俊爽聪悟学业并进挺挺乎有扬芳迈迹之风识者谓君食其报而未尽者天将于是乎发之推此以俟则巧者岂能夺而强有力者岂能遏之哉予承乏史官尝于君有姻娅之好然序其事而不以为嫌者亦非特有私于君也

　　阳湖八景诗序

