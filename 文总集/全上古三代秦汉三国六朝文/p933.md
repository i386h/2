<!-- { "loadSidebar": true } -->
　　臣闻历集周邦，徽音充嗣，气淳汉国，沙麓发祥。昔在上代，业隆胙远，未有不敷阴教以阐洪基，膺淑庆以载圣哲者也。伏惟淑媛，柔明内昭，徽仪外范，合灵初迪，则庶姬仰耀；引训蕃阃，则家邦被德。民应惟和，神属惟社，故能诞锺睿躬，用集大命。固灵根於既殒，融盛烈乎中兴。载厚化深，声咏允缉，宜式谐旧典，恭享极号。奉尊号曰皇太后，宫曰崇宪。（《宋书·文帝路淑媛传》，淑媛生孝武帝，随世祖出蕃。世祖入讨元凶，淑媛留寻阳。上即位，遣建平王宏奉迎，有司奏。）
　　◇奏不应致拜太传
　　圣旨谦光，尊师重道，欲致拜太傅，斯诚弘兹远风，敦阐盛则。然周之师保，实称三吏，晋因於魏，特加其礼。帝道严极，既有常尊，考之史载，未见兹典。故卞壶孙楚，并谓人君无降尊之义。远稽圣典，近即群心，臣等参议谓不应有加拜之礼。（《宋书·江夏王义恭传》，世祖即阼，进位为太傅，上不欲致礼太傅，讽有司奏。）
　　◇奏请议殄寇告二郊
　　刘义宣、臧质，干时犯顺，滔天作戾，连结淮岱，谋危宗社。质反之始，戒严之日，二郊庙社，皆已遍陈。其义宣为逆，未经同告。舆驾将发，丑徒冰消，质既枭悬，义宣禽获，二寇俱殄，并宜昭告。检元嘉三年讨谢晦之始，普告二郊、太庙。贼既平荡，唯告太庙、太社，不告二郊。礼官博议。（《宋书·礼志》三，孝建元年六月，八座奏。）
　　◇奏议殇及无後庙祭
　　东平冲王彦稚无後，唯殇服五月。虽臣不殇君，应有主祭，而国是追赠，又无其臣，末详毁灵立庙，为当他。（《宋书·礼志》四，孝建元年七月，有司奏，又见《通典》五十二。）
　　◇奏裁诸王车服制度
　　车服以庸，《虞书》茂典；名器慎假，《春秋》明诫。是以尚方所制，禁严汉律。《江夏王义恭传》作「汉有严律」。诸侯窃服，虽亲必罪。自顷以来，下僭弥盛。（《传》作「降於顷世下僭滋极。」）器服装饰，乐舞音容，通於王公，达於众庶。上下无辨，民志靡一，今表之所陈，（《传》作「义恭所陈」。）实允礼度。九条之格，犹有未尽，谨共附益，凡二十四条。听事不得南向坐，施帐并沓。蕃国官正冬不得跣登国殿，及夹侍国师令及油戟。公主王妃传令，不得朱服。舆不得重杠。（传作冈）。鄣扇不得雉尾。剑不得鹿卢形。槊不得孔雀白。（《南史》作「白笔」。）夹毂队不得绛袄。平乘诞马不得过二匹。胡伎不得彩衣。舞伎正冬著衣，不得庄面蔽花。正（《传》作「装面」，无「蔽花」正三字。）冬会不得铎舞、杯半舞。长乔伎、透狭舒、丸剑、《传》作长透狭舒剑、博山伎、缘大童枝、升五案伎。《传》作「博山缘大童升五」，案：无三「伎」字。自非正冬会奏舞曲，不得舞。诸妃主不得著兖带。（《传》、《南史》作「绲带」。）信幡，非台省官悉用绛。郡县内史相及封内官长，於其封君，既非在三，罢官则不复追敬，不合称臣，正宜上下官敬而已。（《传》无「正上敬」三字，但作「宜止下官」而已。）诸镇常行，前後不得过六队，白直夹毂，不在其限。刀不得过银铜为装。（《传》「和」为「饰」。）诸王女封县主、诸王子孙袭封王王之妃（《传》作「袭封之王妃」。）及封侯者夫人行，并不得卤簿。诸王子继体为王者，婚葬吉凶。悉依诸国公侯之礼，不得同皇弟皇子。车舆不得油幢，轺车不在其限。（此二句《传》作一句，云「非轺车不得油幢」。）平乘舫皆平《传》《南史》作「平乘船皆下」。两头作露平形，不得拟象龙舟，悉不得朱油。帐钩不得作五花及竖笋形。（《传》无下六句）若先有器物者，悉输送台臧。书到後二十日期，若有窃玩犯禁者，及统司无举纠，并临时议罪。（《宋书·礼志》五，孝建二年十月，江夏王义恭、竟陵王诞表改革诸王车服制度。凡九条，上因讽有司增广条目，奏云云。又见《江夏王义恭传》，又见《南史》十三。）
　　◇奏请议殷祭
　　依旧今元年十月，是殷祠之月，领曹郎范泰参议。依永初三年例，须再周之外殷祭，寻祭再周来二年三月。若以四月殷，则犹在衤覃内，下礼官议正。《宋书·礼志》三，孝建元年十二月，有司奏。
　　◇奏请议郊祠灌献
　　今月十五日南郊。寻旧仪，庙祠至尊亲奉，以太尉亚献，南郊亲奉，以太常亚献，又庙祠行事之始，以酒灌地，送神则不灌。而郊初灌，同之於庙，送神又灌，议仪不同，於事有疑。辄下礼官详正。（《宋书·礼志》三，孝建二年正月庚寅，有司奏。）
　　◇奏改郊庙乐名
　　宋承晋氏，郊庙之乐，未有名称，直号前舞後舞，有乖古制。（《通典》一百四十七，建武二年，有司奏，案：宋无建武年号，当是「孝建」之误。）
　　◇奏为皇后父服
　　故散骑常侍、右光禄大夫、开府仪同三司义阳王师王偃丧逝。至尊为服缌三月，成服，仍即公除。至三月竟，未详当除与不。又皇后依朝制服心丧，行丧三十日公除。至祖葬日，临丧当著何服？又旧事，皇后心丧，服终除之日，更还著未公除时服，然後就除。未详今皇后除心制日，当依旧更服？为但释心制中所著布素而已？勒礼官处正。（《宋书·礼志》二，孝建三年三月，有司奏，《通典》八十。）
　　◇奏定副车
　　案汉胡广、蔡邕并云古者诸侯贰车九乘，秦灭六国，兼其车服，故王者大驾属车八十一乘。尚书、御史乘之，最後一车，悬豹尾，法驾则三十六乘。检晋江左逮至於今，乘舆出行，副车相承五乘。（《宋书·礼志》五，孝建三年五月，有司奏。）
　　◇奏请议皇子出後告庙
　　皇子出後，检未有告庙先例，辄勒二学礼官议正，应告与不，告者为告几室。（《宋书·礼志》四，孝建三年五月，有司奏。）

卷五十九
◎阙名（二）
　　◎有司（二）
　　◇奏请议王子出後告庙临轩
　　朗先嗣营阳，告庙临轩。检继体为後，旧不告庙临轩，下礼官议正。《宋书·礼志》四，大明元年六月，诏以前太子步兵校尉祗男歆绍南丰王朗，有司奏。
　　◇奏请议南郊值雨
　　今月六日南郊，舆驾亲奉，至时或雨，魏世值雨。高堂隆谓应更用後辛。晋时既出遇雨，顾和亦云宜更告。徐禅云：晋武之世，或用丙，或用己，或用庚。」使礼官议正并详。若得迁日，应更告庙与不？（《宋书·礼志》三，大明二年正月，有司奏，又见《通典》四十二。）
　　◇奏请议皇后为父服基
　　故右光禄大夫王偃丧，依格皇后服期，心丧三年，应再周来二月晦。检元嘉十九年旧事，武康公主出适，二十五月心制终尽，从礼即吉。昔国哀再周，孝建二年二月，其月末，诸公主心制终，则应从吉。於时犹心衤覃素衣二十七月乃除。二事不同。（《宋书·礼志》二，大明二年正月，有司奏。）
　　◇奏请议殷祭无事於章后庙
　　皇代殷祭，无事於章后庙。高堂隆议，魏文思后依周姜原庙袷，及徐邈答晋宣太后殷荐旧事，使礼官议正。（《宋书·礼志》四，大明二年二月，有司奏。）
　　◇奏余齐民孝行
　　收贤旌善，万代无殊，心至自天，古今岂异？齐民至性由中，情非外感，淳情凝至，深心天彻。跪讯遗旨，一恸殒亡。虽迹异参柴，而诚均丘赵。方今圣务彪被，移革华夏，实乃风淳以礼，治本惟孝。灵祥归应，其道先彰，齐民越自氓隶，行贯生品，旌闾表墓，允出在兹。（《宋书·余齐民传》，大明二年有司奏。）
　　◇奏请议太子妃建旒
　　斩草日建旒与不。若建旒应几旒，及画龙升降云何？又用几た。（《南齐书·礼志》下，大明二年，太子妃死，建九旒，有司又议。）
　　◇奏请议太子妃灵还在道设祭
　　穆妃卒哭後，灵还在道，遇朔望当须设祭不？（《南齐书·礼志》下，有司奏。）
　　◇奏请议停祭
　　来七月十五日，尝祠太庙章皇太后庙，舆驾亲奉，而乘舆辞庙亲戎，太子合亲祠与不？且今月二十四日，第八皇女夭。案礼，宫中有故，三月不举祭，皇太子入住上宫，於事有疑。下礼官议正。（《宋书·礼志》四，大明三年六月，有司奏。）
　　◇奏请议庙祠有故迁日
　　四时庙祠，吉日已定，遇雨及举哀，旧停亲奉。以有司行事，先下使礼官博议，於礼为得，迁日与不？（《宋书·礼志》四，大明三年十一月，有司奏。）
　　◇奏南郊亲奉仪注
　　南郊亲奉仪注，皇帝初著平天冠，火龙黼黻之服。还，变通天冠，绛纱袍，庙祀亲奉。旧仪，皇帝初服与郊不异，而还变著黑介帻，单衣即事，乖体。谓宜同郊还，亦变通天冠，绛纱袍。又旧仪乘金根车。今五路既备，依《礼》玉路以祀，亦宜改金根车为玉路。（《宋书·礼志》五，大明四年正月，有司奏。）
　　◇奏上封禅仪注
　　臣闻崇号建极，必观俗以树教；正位居体，必采世以立言。是以重代列圣，咸由厥道。玄勋上烈，融章未分，鸣光委绪，歇而罔臧。若其显谥略腾轨，则系缀声采，征略闻听。爰洎姬汉，风流尚存，遗芬馀荣，绵映纪纬。虽年绝世祀，代革精华，可得腾金彩，奏玉润，镂迹以钅熏今，镌德以丽远。而四望埋歌之礼，日观弛修封之容，岂非神明之业难崇，功基之迹易泯。自兹以降，讫於季末，莫不欲英弘徽位，详固洪声。岂徒深默修文，渊幽驭世而已。谅以滕非虚奏，书匪妄埋，击雨恕神，淳荫复树，安得紫坛肃祗，竹宫载伫，散火投郊，流星奔座。宝纬初基，厌灵命历，德振弛维，功济沦象，玄浸纷流，华液幽润，规存永驭，思详树远。
