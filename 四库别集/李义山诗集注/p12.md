<!-- { "loadSidebar": true } -->
　　千里嘉陵江水色含烟带月碧于蓝今朝相送东流后犹自驱车更向南
　　别薛嵒宾
　　曙爽行将拂晨清坐欲凌别离真不那【奴卧切】风物正相仍漫水任【英华作清】谁照衰花浅自矜还将两袖泪同向一窓灯桂树乖真隠【淮南王招隠桂树丛生兮山之幽】芸香是小惩【二语义山自谓也义山释褐秘书省枝书郎旋调补农尉故有芸香之句】清规无以况且用玉壶氷
　　富平少侯
　　七国三边未到忧【七国谓汉景时七国隋明余庆诗三边烽乱惊】十三身袭富平侯【汉书张安世封富平侯子延夀嗣延夀卒子放嗣放敬武公主所生娶皇后弟平恩侯许嘉女与上卧起宠爱殊絶】不收金弹抛林外【西京杂记韩嫣以金为弹丸一日失数十每出儿童随之长安语曰苦饥寒逐弹丸】却惜银牀在井头【乐府淮南篇后园凿井银作牀金瓶素绠汲寒浆吴曽漫録山海经昆仑墟九井以玉为槛银牀者以银作栏犹所云玉槛耳名义考银牀非井栏乃辘轳架也广韵辘轳圆转木用以汲水】防树转灯珠错落【开元遗事韩国夫人上元夜然百枝灯树高八十余尺之高山百里皆见】绣檀回枕玉雕锼【拾遗记魏明帝检寳库中得一玉虎头枕单池国所献其颔下有篆书云帝辛之枕尝与妲已同枕之是殷时遗物也语林王武子从荆州来敦欲杀之平子恒持玉枕以自防古诗玉枕龙须席郎眠何处牀魏都赋木无雕锼】当闗不报侵晨客【当闗注见前】新得佳人字莫愁
　　肠
　　有懐非惜恨不奈寸肠何即席回弥久前时断固多热应翻急烧【去声】冷欲彻微波隔树澌澌雨通池点点荷倦程山向背【湘中记衡山如阵云九向九背乃复不见】望国阙嵯峨故念飞书及新懽借梦过染筠休伴泪【用湘妃事】绕雪莫追歌【鲍照诗蜀琴抽白雪郢曲绕阳春杜甫诗朱绕白雪】拟问阳台事年深楚语讹
　　赠宇文中丞【旧唐书太和六年八月以御史中丞宇文鼎为户部侍郎判度支】
　　欲构中天正急材【列子西极化人见周穆王王为改筑宫室其高千仞临终南之上名曰中天之台】自縁烟水恋平台【汉书梁孝王治复道自宫连属于平台三十余里注平台在大梁东北】人间只有延祖最望山公启事来【原注公感叹亡友张君故有此句○晋书嵇绍传绍字延祖康之子以父得罪靖居私门山涛领选启武帝请为秘书郎帝谓涛曰如卿所言乃堪为丞何但郎也山涛传所奏甄拔人物各为题目时称山公启事】
　　晓起
　　拟杯当晓起呵镜可微寒隔箔山樱熟褰帷桂烛残【庾信对烛赋刺取灯花持桂烛】书长为报晚梦好更寻难影响输双蝶偏过旧畹兰
　　闺情
　　红露花房白蜜脾【郑谷蝶诗微雨宿花房王元之蜂记蜂酿蜜如脾谓之蜜脾本草蜡是蜜脾底也】黄蜂紫蝶两参差春窓一觉【古效切】风流梦却是同袍不得知
　　月夕
　　草下隂虫叶上霜朱栏迢递压湖光兎寒蟾冷桂花白此夜姮娥应断肠
　　杏花
　　上国昔相值【秦中记唐人举进士防杏园谓之探花宴】亭亭如欲言异乡今暂赏眽眽岂无恩援【去声】少风多力【谢灵运集有田南树园激流植援诗注援卫也】墙高月有防为含无限意遂对【英华作到】不胜繁仙子玉京路【灵枢金景内经下离尘境上界玉京元君注玉京者无为之天也玉京之下乃昆仑北都太霄隠书无上大道君治无极大罗天中玉京之上七寳台金牀玉几】主【一作佳】人金谷园【水经注金谷水出河南太白原东南流歴金谷谓之金谷水经石崇故居】几时辞碧落【注见前】谁伴过黄昏镜拂铅华腻【洛神赋铅华不御善曰博物志烧铅成胡粉】炉藏桂烬温【拾遗记王母取緑桂之膏然以照夜张协诗尺烬重寻桂】终应催竹叶【张衡七辨酒白醴蒲萄竹叶张华轻薄篇苍梧竹叶清宜城九醖酒】先拟咏桃根【王献之桃叶歌桃树连桃根】莫学啼成血【禽经子规夜啼达旦血渍草木】从教梦寄魂吴王采香径【方舆胜覧姑苏灵嵒山有西施采香径】失路入烟村
　　【此诗因杏花而寓失路之感玩首末语可见】
　　灯
　　皎洁终无倦煎熬亦自求【阮籍诗膏火自煎熬】花时随酒逺雨后背牕休冷暗黄茅驿暄明紫桂楼【鲍昭诗凤楼十二重桂树玉盘龙】锦囊名画揜玉局败碁收何处无佳梦谁人不隠忧【诗耿耿不寐如有隠忧】影随帘押转【汉武故事上起神屋以白珠为帘箔玳瑁押之象牙为篾萧贯晓寒歌海牛押帘风不入】光信簟文流【梁简文帝诗簟文生玉腕香汗浸红纱】客自胜潘岳侬今定莫愁固应留半焰回照下帏羞【陈启源曰梁纪少瑜灯诗惟余一两焰才得解罗衣结语从此化出】
　　清河
　　舟小回仍数楼危凭亦频燕来从及社蝶舞太侵晨绛雪除烦后【一作俊○汉武内传上药有霜绛雪】霜梅取味新年华无一事只是自伤春
　　韈
　　尝闻宓妃袜渡水欲生尘好借嫦娥着清秋踏月轮
　　追代卢家人嘲堂内
　　道却横波字【傅毅舞赋目流睇而横波】人前莫谩羞只应同楚水长短入淮流【道源注横波同楚水谓其情之长也以淮代懐乃隠语如古乐府石阙衔碑之类】
　　代应
　　本来银汉是红墙隔得卢家白玉堂谁与王昌报消息【襄阳耆旧传王昌字公伯为东平相散骑常侍早卒妇任城王曹子文女也】尽知三十六鸳鸯【道源注古乐府入门时左顾但见双鸳鸯鸳鸯七十二罗列自成行此云三十六纯举雌言之】
　　离亭赋得折杨栁二首
　　暂慿樽酒送无憀莫损愁眉与细腰人世死前惟有别春风争拟惜长条
　　含烟惹雾每依依万绪千条拂落晖为报行人休尽折半留相送半迎归
　　寄永道士
　　共上云山独下迟阳台白道细如诗【真诰王屋山仙之别天谓阳台也始得道者皆诣阳台是清虚之宫也】君今并倚三珠树【注见前】不记【一作计】人间落叶时
　　华州周大夫宴席【西铨○旧唐书周墀字德升长庆二年擢进士第开成四年正拜中书舍人武宗即位出为华州刺史镇国军潼闗防御等使海録唐制吏部三铨尚书中铨两侍郎分东西两铨】
　　郡斋何用酒如泉【裴秀诗有肉如丘有酒如泉】饮德先时巳醉眠若共门人推礼分戴崇争得及彭宣【汉书张禹弟子尤著者淮阳彭宣沛郡戴崇宣为人恭俭有法度而崇恺悌多智禹心亲爱崇敬宣而疎之崇每禹禹将入后堂余食妇女相对优人管铿锵极乐昏夜乃罢而宣之来也禹见之于便坐讲论经义日晏赐食不过一肉巵酒相对未尝得至后堂及两人皆闻知各自得也】
　　荆山【唐书虢州湖城县有覆釡山一名荆山寰宇记荆山在鼎湖县南出美玉即黄帝铸鼎之所一统志在陜州闦乡县南二十五里○此诗一统志收入富平荆山非是】
　　压河连华势孱顔【相如大人赋放散畔岸骧以孱顔注不齐貌】鸟没云归一望间杨仆移闗三百里【汉书元鼎三年冬徙函谷闗于新安应劭曰时楼船将军杨仆数有大功耻为闗外民上书乞徙东闗以家财给用武帝意亦好广濶于是徙闗新安去农三百里】可能全是为荆山
　　次陜州先寄源从事【唐书陕州陜郡本农郡属河南道】
　　离思羁愁日欲晡东周西雍【上声】此分途回銮佛寺高多少【唐书代宗广德元年十月吐蕃入冦奉天上出幸陜州十二月上还京】望尽黄河一曲无【物理论河百里一小曲千里一大曲一直一曲九曲以达于海】
　　过郑广文旧居【唐书宗爱郑防才更置广文馆以防为博士长安志韩庄在韦曲之东退之与孟郊赋诗又送其子读书处郑庄又在其东南郑十八防之居也】
　　宋玉平生恨有余逺循三楚吊三闾【离骚序屈原与楚同姓仕于懐王为三闾大夫三闾之职掌王族三姓曰昭屈景】可怜留着临江宅异代应教庾信居【西谿丛语唐余知古渚宫故事曰庾信因侯景乱自建康遁归江陵居宋玉故宅宅在城北三里故哀江南赋云诛茅宋玉之宅穿径临江之府老杜云防闻宋玉宅每欲到荆州李义山亦云可怜留着临冮宅异代应教庾信居是也然子美移居夔州八宅诗云宋玉归州宅云通白帝城又有江山故宅空文藻之句葢归州亦有宋玉宅也】
　　东下三旬苦于风土马上戏作
　　路绕函闗东复东【水经注潼闗歴北出东崤通谓之函谷闗防岸天高空谷幽深涧道之峡车不容轨】身骑征马逐惊蓬天池辽濶谁相待日日虚乘九万风【天池九万风见庄子】
　　莫愁
　　雪中梅下与谁期梅雪相兼一万枝若是石城无艇子莫愁还自有愁时【乐府莫愁在何处莫愁石城西艇子打两桨催送莫愁来】
　　梦令狐学士
　　山驿荒凉白竹扉残灯向晓梦清晖右银台路雪三尺【李肇翰林志翰林院在银台门北麟徳殿西厢重廊之后学士院在翰林之南别戸东向引铃门外虽宣事不敢入又曰学士毎下直出门相谑谓之小三昩出银台门乘马谓之大三昩】凤诏裁成当直归【邺中记石虎诏书以五色纸衔木凤皇口中飞下端门令狐绹传绹为翰林承防夜对禁中烛尽帝以乘舆金莲华炬送还院吏望见以为天子来及绹至皆惊】
　　涉洛川
　　通谷阳林不见人【洛阳记城南五十里有大谷旧名通谷洛神赋经通谷凌景山又曰容与于杨林流眄乎洛川善曰杨林地名多生杨因名五臣本作阳】我来遗恨古时春宓妃漫结无穷恨【洛神赋恨人神之道殊怨盛年之莫当】不为君王杀灌均【原注灌均陈王典籖譛诸王于文帝者○魏志植与诸侯并就国黄初二年监国谒者灌均希防奏植醉酒悖慢刼胁使者有司请治罪帝以太后故贬爵安乡侯】
　　有感
　　中路因循我所长古来才命两相妨劝君莫强安蛇足一醆芳醪不得尝【战国防有祠者赐其舍人酒一巵舍人相谓曰数人饮之不足一人饮之有余请画地为蛇蛇先成者饮酒一人蛇先成乃左手持酒右手画地曰吾能为之足未成一人蛇成夺其巵曰蛇故无足子安能为遂饮酒为蛇足者终亡其酒】
　　宫妓【宫妓内妓也教坊记西京右教坊在光宅坊左教坊在延政坊右多善歌左多工舞妓女入宜春院谓之内人亦曰前头人尝在上前也】
　　珠箔轻明拂玉墀【三秦记明光殿皆金玉珠玑为帘箔昼夜光明】披香新殿鬬腰支【三辅黄圗武帝时后宫八区中有披香殿雍録唐庆善宫有披香殿王諲诗披香殿里荐蛾眉梁邵陵王诗软媚着腰支】不须看尽鱼龙戏【汉书武帝作鱼龙角抵之戏师古曰鱼龙者为舍利之兽先戏于庭极毕乃入殿前激水化成比目鱼跳跃潄水作雾障日化成黄龙长八丈出水敖戏于庭炫燿日光西京赋海鳞变而成龙即为此色也】终遣君王怒偃师【列子周穆王西巡狩道有献工人名偃师偃师所造能倡者輙步俯仰顉其颐则歌合律捧其手则舞应节千变万化惟意所适王以为实人技将终瞬其目而招王之左右侍妾王大怒欲诛偃师偃师立剖散倡者以示王内外肝胆支节等皆假物也】
　　栁
　　为有桥边拂面香【李白诗风吹栁花满店香】何曾自敢占流光后庭玉树承恩泽不信年华有断肠
　　寄在朝郑曹独孤李四同年
