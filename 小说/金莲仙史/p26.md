<!-- { "loadSidebar": true } -->
世人之诟病玄宗也，动曰修仙成道，均属无稽之谈。今观《金莲仙史》，则朝代、地址、年月、姓氏，悉斑斑可考，岂尚不足谓为信史耶？《史》中所载仙踪道迹，不但一志苦修，尤须积功累行，言之极详。惟精微玄妙之处，在阅者各人自己心领神会，所谓可意授而不可以言传。虽云分派，实则同源。三宝五行，尤为切要。以言乎易，大道本平常，不在炫奇矜异；以言乎难，如转石上山，愈高愈险，跬步颠沛，前功尽弃。世人果能不忽其易则经久，不畏其难则坚定，庶几可与谈玄。

戊甲秋火道人以此《史》见授，嘱为梓行于世。予受而读之，觉妙绪泉涌，络绎不绝，有功于黄冠者流实非浅鲜。爰付梨枣，以供众觉，为后学之梯航。

光绪三十四年秋月，常宝子敬跋。
