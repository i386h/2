<!-- { "loadSidebar": true } -->
　　夏小正世以为夏书其书在大戴礼中传之者戴氏也郑康成为之注或曰卢辨注谓为郑氏非也颍川韩元吉氏尝以范太史家蔵旧本校定之然与故所传闗本讹舛不同会稽傅崧卿氏又据闗本而为训释实多所补正及考亭朱子集仪礼尊信小正而用之经其论定者旨益加明矣今括苍赵君复集诸家之说而为之解于是为尤详密者也以予论之小正之谓夏书不可无疑者孔子定书断自唐虞虞书以厯象日月星辰敬授人时为重事小正其遗法也孔子尝曰我欲观夏道是故之杞而不足征也吾得夏时焉及答颜渊以为邦曰行夏之时而作春秋用夏时以冠月其有取于夏时如此设小正诚夏书则在孔子所必取然而不与禹贡同列于百篇何耶郑氏谓夏时者夏四时之书其书存者有小正则以小正为夏书者郑氏也不信圣人而汉儒是信可不可耶礼记月令汉儒皆以为周公作而其中杂有虞夏商周秦汉之制殆汉末诸儒采吕氏十二月纪淮南子时则训等书为之耳大戴礼之有小正小戴礼之有月令乌知其非类耶或曰吕氏据夏小正以正四时或曰小正具十二月而无中气有应候而无日数至时训乃五日为候三候为气六十日为节因小正而加详也意者小正特出于月纪时训之前者耶是则以小正为夏书诚有可疑者也赵君之言谓郑氏以小正为夏书本无左验所纪昏旦中星与星之见伏率与月令月纪时训不合唐一行推以厯术知其实在夏时其为夏书无疑是又不然天虽高星辰虽远茍求其故则精厯数者悉所能考盖自上古以来天行日至星辰之次舍其度数无不可知况在夏后之世安知非精厯数者逆考而遡推之求其故以着于书亦岂可遂信之而不疑乎世以本草为神农之书素问为黄帝之书其果出于神农黄帝否耶本草素问不可必其出于神农黄帝月令不可必其出于周公则小正之为夏书予固不敢不致疑其间也惜乎赵君已不可作不得以予所疑者质之然君之为此书则既考核详而论辨密卓见絶识往往而是不其有可传者欤苐其真本及所著他书皆厄于兵而此书者乃其伯氏掇拾遗藁重所缮録章句字书之脱误不能无之览者择焉而已君讳友桂诜仲其字学行志业具载宋太史所为墓志兹故弗道而论予所疑者序其书焉

　　大学衍义补序【丘浚】

　　臣惟大学一书儒者全体大用之学也原于一人之心该夫万事之理而闗系乎亿兆人民之生其本在乎身其则在乎家其功用极于天下之大圣人立之以为教人君本之以为治士君子业之以为学而用以辅君是盖六经之总要万世之大典二帝三王以来传心经世之遗法也孔子承帝王之传以开百世儒教之宗其所以立教埀世之道为文二百有五言凡夫上下古今百千万年所以为学为教为治之道皆不外乎是曾子亲受其教既总述其言又分释其义以为大学一篇汉儒杂之礼记中至宋河南程颢兄弟始表章之新安朱熹为之章句或问建安真德秀又剟取经传子史之言以填实之各因其言以推广其义名曰大学衍义献之时君以端出治之本以立为治之则将以垂之后世以为君天下者之律令也然其所衍者止于格致诚正修身齐家盖即人君所切近者而言欲其举此而措之于国天下耳臣窃以为儒者之学有体有用体虽本乎一理用则散于万事要必析之极其精然后合之尽其大是以大学之教既举其纲领而复列其条目之详而其条目之中又各具其条理节目者焉其序不可乱其功不可阙夫茍缺其一节则既不足以成其用之大而体之为体亦有所不全矣然用之所以为大者非合众小又岂能以成之哉是知大也者小之积也譬则网焉网固不止乎一目然一目或解则网有不张譬则室焉室固不止乎一榱然一榱或亏则室有不具此臣所以不揆愚陋窃仿真氏所衍之义而于齐家之下又补以治国平天下之要也其为目凡十有二曰正朝廷【其目六】曰正百官【其目十有一】曰固邦本【其目十有一】曰制国用【其目十有一】曰明礼乐【其目六】曰秩祭祀【其目七】曰崇教化【其目十有一】曰备规制【其目十有六】曰慎刑宪【其目十有四】曰严武备【其目十有六】曰驭夷狄【其目九】曰成功化【其目一】先其本而后末由乎内以及外而终归于圣神功化之极所以兼本末合内外以成夫全体大用之极功也真氏前书本之身家以达之天下臣为此编则又将以致夫治平之效以收夫格致诚正修齐之功因其所余而推广之补其畧以成其全故题其书曰大学衍义补云非敢并驾先贤以取不韪之罪也臣尝读真氏之序有曰为人君者不可以不知大学为人臣者不可以不知大学而继之以为人君而不知大学无以清出治之源为人臣而不知大学无以尽正君之法是盖就其本体而言尔若即其功用而究竟之君臣所当知者则固有在也粤自古昔圣贤为学之道帝王为治之序皆必先知而后行知之必明其义行之必举其要是以欲行其要者必先知其义茍不知其义之所在安能得其要而行之哉故臣之此编始而学之则为格物致知之方终而行之则为治国平天下之要宫阙高深不出殿廷而得以知夫邑里边鄙之情状草泽幽遐不履城闉而得以知夫朝廷官府之政务非独举其要资出治者以御世抚民之具亦所以明其义广正君者以辅世泽民之术譬之医书其前编则黄帝之素问越人之难经后编则张仲景金匮之论孙思邈千金之方也一方可以疗一证随其方以已其疾惟所用之何如也前书主于理而此则主乎事真氏所述者虽皆前言往事而实専主于启发当代之君亦犹孔孟告鲁卫齐梁之君而因以垂后世之训臣之此编校之前书文虽不类意则贯通苐文兼雅俗事杂儒吏其意盖主于众人易晓而今日可行所引之事类多重复所修之辞不能雅典弗暇计也臣逺方下士叨官禁近当先皇帝在御之日首开经筵即缀班行之末亲睹儒臣以真氏之书进讲陛下毓德青宫又见宫臣之执经者日以是书进焉臣于是时盖已有志于是既而出教太学暇日因采六经诸史百氏之言思以补其阙也缮写适完而陛下嗣登大宝盖若有待焉者惓惓一念之忠傥为圣明所不弃焉未必无少补于初政之万一也

　　三礼考注序【罗伦】

　　先王之道不行于天下夫岂人心异于古哉上之所以为教下之所以为学非其道尔礼也者先王之所以为教也天之经也地之义也民之行也是故圣人则之以化成天下士有定习民有定志官有定守国有定制天下之治运于掌矣周衰坏于战国毁于秦穿凿附会于汉先王之典未坠于地者存什一于千百也宋大儒朱文公尝考定易诗书春秋四经以三礼体大未能叙正元临川呉文正公用继其志考周官以正六典以大司徒之半补冬官之阙盖取陈氏俞氏之论也以仪礼为经礼记为传盖取朱子之论也考三王而不谬俟后圣而不惑其公之志乎我朝东里杨文贞公曰吾邑康宗武受学于公元季兵乱书蔵康氏乱后郡人晏壁彦文从康之孙求得之掩为已作以公支言叙録考之逸礼八篇今存者六篇仪礼十篇今增者五篇传外又増曲礼八篇凡增十三篇又闻长老言文正晩年于此书欲复加考订不及临没授其意于孙当当尝为之而未就今此书增入礼仪率混淆无别决非当所为岂壁所增耶文贞之疑是矣伦尝因其言考之士相见义公食大夫义叙録用刘原甫所补今此书二义所补者皆出戴记叙録成于蚤年此不载年谱先后不可考而纂言之成明年公易箦矣其可征无疑也凡考注所取经若诸侯衅庙取诸大戴而小戴丧大记亦载之传若冠义等取诸小戴者纂言悉寘不録今此书增入若服义丧大记丧义祭法祭义学记乐记诸篇皆复出先后取舍矛楯特甚凡叙録所载若冠义昏义等篇编注精审文义粲然其余士相见公食大夫二义及所増十三篇者综彚混淆注释粗畧悉取陈氏集说中语割裂而补缀之可考也非公手笔无疑矣独其以曲礼补士相见公食大夫二义以丧义祭义等五篇补丧祭二礼之传传外曲礼八篇盛德言人君之礼入官言人臣事君之礼立孝言人子事亲之礼内则言女妇事父母舅姑之礼少仪言少事长之礼表记言揖让进退之礼而学记乐记为是书之终又与纂言不异其名篇取义似非后人所能及者疑公定其篇目未及成书临没授其意于孙当其谓是欤故后人因而窜入文贞所闻其诚然耶然与纂言不合又未可深考也公著述之功未有大于此者惜其书未及成而为后人所乱者如此且属伦校雠之乃访善本于临川文正之子孙已不知有是书矣书蔵康氏文贞所闻其亦然耶伦时卧病深山僻无书籍仲仁乃取通解注疏诸书旁证而订之使圣贤之遗经因是而传焉三公之用心亦可尚矣河南监察使何廷秀谓予曰沅州刘有年永乐初守太平府进仪礼逸经十八篇逸礼唐初已亡宋元大儒皆未之见有年何从而得哉然廷秀之言非妄也好古君子上请逸经继类成编传以戴记其不入传者从纂言所类别为记以附焉则先王之典庶乎无遗矣于戏礼仪三百威仪三千待人而行君子尊德性以立其体道学问以效其用如有用我执此以往文武之政其庶矣乎

　　礼记纂言序【王守仁】

　　礼也者理也理也者性也性也者命也维天之命于穆不已而其在于人也谓之性其灿然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周旋中礼矣后之言礼者吾惑焉纷纭噐数之争而牵制刑名之末穷年矻矻弊精于祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道德之衰仁义之失既已堕于空虚漭荡而世儒之说复外性以求礼遂谓礼止于噐数制度之间而议拟仿像于影响形迹以为天下之礼尽在是矣故凡先王之礼烟蒙灰散而卒以煨烬于天下要亦未可専委罪于秦火者僭不自度尝欲取礼记之所载扬其大经大本而疏其条理节目庶几噐道本末之一致又惧其德之弗任而时亦有所未及也间尝为之说曰礼之于节文也犹规矩之于方圆也非方圆无以见规矩之用非节文则亦无从而睹所谓礼矣然方圆者规矩之所出而不可遂以方圆为规矩故执规矩以为方圆则方圆不可胜用舍规矩以为方圆而遂以方圆为之规矩则规矩之用息矣故规矩者无一定之方圆而方圆者有一定之规矩此学礼之要盛徳者之所以动容周旋而中也宋儒朱仲晦氏慨礼经之芜乱尝欲考正而删定之以仪礼为之经礼记为之传而其志竟亦弗就其后吴幼清氏因而为纂言亦不数数于朱说而于先后轻重之间固已多所发明二子之见其规条指画则既出于汉儒矣其所谓观其会通以行其典礼之原则尚恨吾生之晩而未及与闻之也虽然后圣而有作则无所容言矣后圣而未有作也则如纂言者固学礼者之箕裘筌蹄也而可以少之乎姻友胡汝登忠信而好礼其为宁国也将以是而施之刻纂言以敷其说而属序于余余将进汝登之道而推之于本也故为序之若此云

　　五经臆说序【王守仁】

