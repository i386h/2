<!-- { "loadSidebar": true } -->
　　某尝言天下事非必大也苟得人则补天柱地之绩可以坐奏亦非必小也苟不得人则股疥胫癣之害不可以疾除闻者以为知言方倭夷之发难也旁海郡国膏野血川人莫能孰何朝议创列督府而一时秉钺大吏皆便文自营未有亶忠于国之忱越十余年海壖上下仅得扬之庙湾闽之平海两战克防差强人意以天下缨緌之众而遏乱捄时若斯其鲜者则得人之艰也夫东南得人与西北殊西北仰给帑储故独急于鹰扬之士若东南则自揭其民力而以图冦譬之治病攻伐蛊毒则重増尩羸非有秦越人之神技不可为也曩呉越挥金若灌漏卮民力坐惫然而内无潢池之警则以地力稍舒而民志尚固也若闽海则不然闽地虽腴而幅稍俭氓趋利不复覩害士或志急而喜族议方冦之攻兴化也有力家止募伉徤内捍私门而当关呼守陴隍即谇而弗应久之沿海兵民反为倭向而弄戈潢池者猋若惊波不可止以是闽省数易督抚而独成平海之防者则唯二华谭公与总戎戚公所谓有秦越人之神技者是也故谈者以东南得人尤难若夫得安闽之人则又难矣顷天子重念边隅下各大臣台省察举异才于时中外交举临海何公时公新除服即起家掌楚臬又不数月擢闽抚台盖异数云楚藩臬寮宷方伯刘公宪副毛公索言于某以为之赠徃某薄游建业时公居南省而南省称杰节敏才必首公比某典蜀学时公去成都已先擢柄文西粤矣然蜀士民颂公德政谓公当艰大防然不稍动咄嗟事办若操豪曺不择犀象缙绅中语属大事者亦必曰何公今某起病废又得侍公楚臬益知公之文武才猷脱頴轶尘亦天植使然至决狱亭疑称敏錬者公余事耳若公岂亦所谓秦越人再见者欤公之闽必能以神技先易其肺肠然后调飬尩羸针砭蛊毒无不可也则今独能安闽者孰与公贤而能诵公行事以相赠处亦孰与直核虽然以公文武才猷之殊匪独安闽已也
　　刻王太史诗序
　　予昔与友人论诗独珍神韵友人唯唯否否至或为论説相抵唯丹阳姜廷善潭州王少潜不予逆然神韵亦难言其上必有道君子之撰褐外而玉内又如稻麦食人无修醲溢味而非此弗生此岂可与妍色象矜名称者论哉其次则如陶谢王储崔孟李太白诸作咸飘飘有象外竒骤不蹑尘阓之气间渉世故亦无为艰难愁苦状盖物莫得而欺之者矣明作兴者若何仲黙髙陈诸子或庶防其次焉此亦未可为不知者语也王少潜徃不多为诗间作辄近仲黙既卒之七年廷善官大司成始获搜求凡若干首刻为小帙题曰王太史诗寄予山中而概言其少予忆与少潜宿金台西直门外古刹防梧坐月谈诗宛若昨朝今披读其帙追抚徃事未尝不凄然欲涕属者予自畎亩再奉命入楚渉湘复吊问少潜家因出是帙属朱令某刻诸潭示覧者廷善所谓得其一斑是也夫得其一斑以闚其全则少潜诗固非少也
　　湖广乡试録后序
　　主上执皇序尹天下阅四厯矣楚藩岁当比士考试官教谕黄某偕某等奉御史檄实典厥务故事某当叙诸简末无让方某之未被聘也闻楚山川甲天下已至望之祝融紫霄盘亘乎东南拂拭乎苍旻曽不得肆足而驰骋相与诵之何若是乎其崴嵬莫跻也江汉洞庭沐浴乎日月窟宅乎蛟龙曽不得正视而容与焉相与诵之何若是其防瀁无际也逾时戾楚廪廪祗役防敢怠佚既竣録其士之登等者九十人评隲其文缔观其意指其质厚驯雅不诡于训故者盖靡得详称云至其瑰伟俶傥不牵章句卓乎穷要眇而凿乎当日用浩乎括天地而确乎中物理绰乎其不畸于古而鞠乎可措于当时异时则可以桢榦王国腹心帝猷者盖不敢谓无人焉嗟乎此岂非山川风气使然哉不然何其与崴嵬防瀁相埒也虽然子多士固咸擅风气之胜者也借曰擅之遂囿之焉某知不然也夫风气之胜五方各殊自孟氏以后士囿风气以表树于天下岂独楚哉闻诸楚之先自祝熊肇封而神农舜禹之跸迹在焉盖古帝王之所从过化也厥后若倚相之慱物灵均之忠愤世世人口而或谓愽者溺文愤者逾中此又岂非囿于风气之左騐与子多士不闻若国之先达有周子者学圣人之道其足以陶风气以约于中者与虽然周子语道渊且闳矣然学圣要领则独眎以无欲之一语是故使人人无欲则天下家国可坐理矣风气曷足囿之何以明之夫士方伏草野业呫毕日啖不能重味岁衣不能十袭未尝不安且愉也一旦宅民之尊握势之便则虽列鼎不为厌虽雾縠不为华虽绮阁璇房不为适虽呉歈越唱不为豫其极不爲蠧乱不已则多欲之为害也子多士已与计偕行将宅尊握便有家国天下之寄矣自非无欲未见其能尊主芘民者也昔者伊尹道恊一徳功格于皇天世尝诵其勋烈冠古今而不知其不视不顾者则根荄固也嗟乎此无欲令甲也非周子所望斯人以志之者与子多士姑无索其渊且闳者亟欲报明天子不恧于股肱腹心请相朂于无欲之训敬书以竢
　　赠贺大方伯吾南刘公考迹序
　　予顷居江介见冈陇岩嵁诘屈崭防铲目刿心迄无燕豫衍之观属者以职事遍歴楚部涉云梦之泽骋坛曼之墟卒然遇之心夷神旷若接混茫遨太清知南维有大观也夫以江南轮广防千百里独得此此岂易遇哉徃予与今大方伯吾南刘公同乡书又同郡居相迩见公虽少绰然温懿若老成人其颡頩似春觌者咸醉心焉及予始登仕公已举进士为才大夫颀然称先达其不相值者三十年矣比嵗己巳予起畎亩典蜀学乃获附采末相见欢逾夙昔载炙德猷惇大体要澹若无事然纷挐靡密斤斤画一吏莫能奸裁大政决大议未尝一动声色楚连嵗大俭公斟酌赢缩裒益上下为民续命民以载宁两台承命察举异才特首公公亦未尝自见其能歆其德公遇人无猜肠不为甘词缛礼亦不以微文苛节督过于人以是人莫不安公为公出力恐后又明年公以左辖三年报政期至藩寮检庵李公劒湖顾公属予书曰方岳报政希觏也子不可无言予乃慨然叹曰嗟乎不履云梦不知公之大也曩分宜秉政倚铨为市公家巨阀相距数舍声相荅也使公少贬以叩阍户则已都华膴久矣而公独不然今天下幸无大憝士争自濯磨以懋绩猷然议政者喜缴绕近督责建事者竞镵刻尚表见辟诸一冈一峦不越诘屈崭防之竒非所以语于大观者也何则天下不患无可见之功惟非作而致功斯上功也天下不患无可书之名惟非要而树名斯令名也古之大臣以道事君次安社稷咸若瘝躬岂忍作且要哉有作且要则天下之元气且坐削矣奚功名足云方今或以诘屈崭防为竒而公独得其大公非江以南之云梦乎盖公自童已澡德家学夙志向道从州牧到今官介若抱冰故其神明内王不营而物综焉公所为本末固如此公虽不善伐将书其绩献上惟上仁圣公孤咸敦尚大体必为公书曰是能为国植元气者古有社稷臣某则近矣是恶可不在天子左右
　　湖广武举乡试録后序
　　直甞览观国制至文武科之继设未尝不翔首颂服也自三代后登儁罗材若我国家何其周与何其周与然生长南纪覩大江东西少有以鹰鸷士树魁磊之绩者而独楚之先则鬻熊吉甫传颂甚远厯汉底宋代有著称迨我神祖造鼎金陵则康廖二子首摧勍敌以是东南武事咸推先楚士当春秋时楚负其杰虎视肆夏汉称荆楚剑客竒材岂不谅哉今上登极之四年冬楚复当大比武士代廵燕野陈公饬纪督试其防检眎文场埓焉直获以监试式观得隽之盛爰受末简叙诸其后今夫国家不难罗材而难任材不难任材而难得材神祖圣宗创府创卫列爵置屯其育养世胄不可谓不腆今者继鹿鸣防大飨异时树牙振纛秉钺专阃其简用武臣不可谓不崇乃至向者倭夷内掠膏原血谷呉越佳丽猋为飞烬而佣师愞夫踆踆不敢出城口放一矢窜则畏影尾则怖形徃徃骈首委饥虎喙徒令儒绅士代以经武齐民既漕粟食兵乃又代荷戈而之死其极至借力象郡鬼国而未己若是者何也岂非罗材而不得其真与夫不得者非生靳之也人不习之繇也彼汉之嵩隽宋之飞锜咸当季运而成骏烈曷为际兹隆盛而将种寥閴若斯之至岂不亦悲乎尔诸材官良家子翩翩来也桥弓累砺镞鸣羽自视为中鹄搦笔操楮入经出史自名为成章若可雄今而盖昔也不知卒然敌遇其不为踆踆不出城口其必内能坐防为鬻熊外能奏公为吉甫子将然耶否耶虽然今天下果非无材也材生于习习兆于志志胚于忠故君子质有报国之忠然后能有致身之志有志矣则习精而智钜虽欲不为材不可得也子不闻霍去病深入阗顔致幕南无王廷岳武穆志复中原挫巨张席胜之敌彼岂皆幸至哉去病奋云匈奴未防何以家为武穆自为禆将已刻肌自矢尽忠此二君者谓成于忠志非与直所属尔诸材官及良家子首必笃忠志増益其所习廓之虑在天下命曰讦谟引之计及万世命曰远犹材哉材哉虽拜自献于司马晋而腹心帝庭可也若夫任材之道则固有握枢者存直奚云
　　奉赠刘抚公唐岩先生晋陟南少司空序
　　直之始至楚也三寮大夫交语直曰若非今刘抚公闾右者与若国虽名献纂纂然能保大删难若刘抚公者则亦不数数矣若知公治楚耶公治务振纪急民时时为民湔弊剔墨然惇体尚要洞悉隐曲不为苛防遇人温恭语出至诚造次批答一字画翼如也然未甞假人嚬笑难犯以私剸坚制变机决游刃之余而智出漏船之表所措设必为民永利不骛近名楚水国堤固楚命也楚无完堤民与鱼鳖游者余十年公至邉江汉各树堤计共千里费不征民且寓赈先是楚堤连遭涨壊自公筑牢甚防无涨故民得有秋时谓公造楚动天矣楚故兵弱公选将督练遂成劲兵公之为之又非若玃挐竞武者流一何其备德也又曰是奚足尽公曩公守嘉兴倭冦猝至矢死捍御创筑各邑城棊布墩台而嘉兴地竟全大吏督师啣公不赂已檄公领兵海上驱之虎口公顔色不变率师出城父老子弟蚁集号留遮不得行时大吏自怙能生杀人台臣以下靡若草矣忿公方最公未尝求解免人曰公不避倭夷易不怖大吏难古所谓铁人石心非耶公后十年三过嘉兴海民咸先期出逆最末愈众嗟嗟诚所谓备德也即若国岂多覩耶直聆其言逾嵗公提兵出讨土夷防其酋以归于时公已晋陟南大理卿寻又晋少司空诸大夫复语直曰公兼资文武类如此某等迪教防休将谋赠于若以若戆不阿若无以乡故辞直曰予言恶足有无虽然将曷逾诸大夫曩言哉夫古今人才非不希保大删难而难于备德昔者臯陶论官必凖于九德未尝及材智彼岂左材智弗尚哉诚以备德者所以孕真材酿钜智也故人知智之智材之材之为用而不知德之材智之尤为用也卫文公秉心塞渊騋牝三千甞试号于人曰尔能塞渊则马政蕃将孰信之乃不知塞渊之不独蕃马政也若公岂亦务为九德而塞渊其根抵与虽然豫章托崇山而明珠固不产浅渊也公之先自大司冦至端毅公忠孝衣德所从来远矣至公绳而大之虽吾乡果不数数覩也诸大夫曰若言未有加于公者谅哉戆不阿矣可以为赠
　　曹中丞诗集序
