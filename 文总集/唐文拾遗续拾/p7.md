<!-- { "loadSidebar": true } -->
    繁剧司阙官，有灼然要籍者，听牒选司，於应得官人内，据材用资历相当者先补拟。（《唐会要》七十五）
    ○选限期敕
    岭南及黔中参选吏曹，各文解每限五月三十日到省，八月三十日检勘使了，选使及选人限十月三十日到选所。正月三十日内，铨注使毕。其岭南选补使，仍移桂州安置。（同上）
    ○优复边州客户敕
    应客户有情愿属缘边州者，至彼给良沃田安置，仍给永年优复。宜令所司郎与所管客户州计会，召取情愿者，随共所乐，具数奏闻。（《册府》四百八十六）
    ○出身人给告牒敕
    诸色出身人铨试讫，应常选者，当年当色各为一甲，团奏给告牒。过百人已上分，不满五人附入甲。（《唐会要》七十五）
    ○诸蕃共为一甲敕
    诸蕃应授内外文武官，及留宿卫长上者，共为一甲。其放还蕃者，别为一甲，仍具形状年几，同为一奏。（同上）
    ○改注考校失错敕
    应授官考校，叙功累勋，有失错者，门下省详覆有凭，即为改注。（同上）
    ○禁容许附贯贡举敕
    诸州贡举，皆於本贯籍分信明者。然（後）依例，不得於所附贯便求申送。如有此色，所由州县即便催科，不得递相容许。（《唐会要》六十七）
    ○宏文等生依令式敕
    宏文、崇文生，缘是贵胄子孙，多有不专经业，便与及第，深谓不然。自今己後，一依令式考试。（《唐会要》七十七）
    ○诸道判官三年满限敕
    诸道采访使判官等，自今已後，并须首末经三年。其缘事故停，不得满年限者，承优节文，准开元二十四年二月十九日敕处分。（《唐会要》七十八）
    ○采访使入奏敕
    采访使等所资按部，恤隐求瘼，巡抚处多，事须周细，不可匆遽，徒有往来。宜准刺史例入奏。（同上）
    ○七道节度置木契敕
    平卢军、幽州、太原、朔方、河西、陇右、剑南等七道节度使，宜各置木契行勘。（同上）
    ○驸马阶仍借金紫敕
    官不滥升，才无虚受，惟名与器，不可以假人。左贤右戚，岂资於缪赏？驸马都尉从五品阶，受自先朝，颇亏前式。华甫降，紫艾先登，不循旧章，有紊彝典。宜遵古训，以革逾弊，俾九族无私，千官有叙。自今己後，驸马阶宜依令式，仍借紫金鱼袋。（《唐会要》八十一）
    ○殿最刺史敕
    刺史能否，郎官、御史出日，较量殿最，定为五等奏闻。考集日，考使与左右丞、户部长官重详覆类例，考限内录奏，以凭升黜。（同上）
    ○专知甲库敕
    尚书省内诸制敕库，及兵部、吏部、考功、刑部簿书景迹并甲库，每司定员外郎、主事各一人，中书门下制敕甲库，各定主书、录事已下各一人专知。周年一替，中间不得改移。（《唐会要》八十二）

    ●卷四
    ☆玄宗皇帝（三）
    ○禁婚部民敕
    男年十五，女年十三以上，听婚嫁。诸州县官人在任之日，不得共部下百姓交婚，违者虽会赦仍离之。其州上佐以及县令，于所统属官同。其定婚在前，居官在後，及三辅内官门阀相当情愿者，不在禁限。（《唐曾要》八十三）
    ○定户敕
    定户之时，百姓非商户，郭外居宅及每丁一牛，不得将入货财数。其杂匠及幕士并诸色同类，有番役合免征行者，一户之内，四丁已上，任此色役，不得过两人；三丁已上，不得过一人。（《唐会要》八十三）
    ○勘覆造籍敕
    自今已後，应造籍，宜令州县长官及录事参军审加勘覆。更有疏遗者，委所司具本判官长等名品录奏，其籍仍写两本送户部。（《唐会要》八十五）
    ○招诱户口敕
    检获招诱得户口应合酬者，其有课户，皆须待纳租庸，然後论功。（同上）
    ○归首人报采访使敕
    诸州应归首复业者，比来每至年终，皆当州县录奏。自今已後，宜令牒报本道采访使同勘。当道归首人，每州略单数同一状奏，仍挟名报所由。（同上）
    ○禁两都烧窑取土敕
    京、洛两都，是惟帝宅，街衢坊市，固须修筑，城内不得穿掘为窑，烧造砖瓦。其有公私修造，不得於街巷穿坑取土。（《唐会要》八十六）
    ○禁与诸蕃互市敕
    诸锦、绫、罗、谷、绣、织成绸、绢、丝、牦牛尾、真珠、金、铁，并不得与诸蕃互市，及将入蕃。金、铁之物，亦不得将度西北诸关。（同上）
    ○修两京城敕
    两京城皇城及诸门，并助铺及京城守把捉兵之处，有城墙若门楼舍屋破坏须修理者，皆与所司相知，并量抽当处职掌卫士，以渐修营。若须登高临内，即闻奏之。（同上）
    ○置常平仓敕
    关内、陇右、河南、河北五道，及荆、扬、襄、夔、绵、益、彭、蜀、汉、剑、茂等州，并置常平仓。其本上州三千贯，中州二千贯，下州一千贯。每籴具本利，与正仓帐同申。（《唐会要》八十八）
    ○赈给水旱敕
    诸州水旱，皆待奏报，然後赈给。道路悠远，往复淹迟，宜令给讫奏闻。（《唐会要》八十八）
    ○官钱取利敕
    两京行幸，缘顿所须，应出百姓者，宜令每顿取官钱一百千文作本取利充。仍令所由长官专句当，不得抑配百姓。（《唐会要》二十七）
    ○禁封家举放敕
    封家总合送入京，其中有别敕许人就领者，待州徵足，然後一时分付，徵未足闻。封家人不得辄到出封州，亦不得因有举放，违者禁身闻奏。（《唐会要》九十）
    ○食封以丁为限敕
    诸食实封，并以丁为限，不须一分入官，其物仍令出封州随庸调送入京，其脚以租脚钱充，并於太府寺纳，然後准给封家。（同上）
    ○封物就坊请颁敕
    亲王、公主等封物，宜随官庸调，随驾所在，送至京都赐坊，令封家就坊请受。馀食封家，不在此限。仍令御史一人及太府寺官检校分付，使给了牒。（同上）
    ○承袭实封敕
    诸王公以下食封薨，子孙应承袭者，除丧後十分减二，仍具所食户数奏闻。无後者，百日後除。诸名山大川及畿内县，并不封。（同上）
    ○百官月俸敕
    百官料钱，宜合为一色，都以月俸为名，各据本官随月给付。其贮粟宜令入禄数同申，应合减折及申请时限，并依常式。（《唐会要》九十一）
    ○给赐靺等国敕
    靺、新罗、吐蕃先无里数，每遣使给赐，宜准七千里以上给付也。（《唐会要》一百）
    ○太清宫行礼用朝服敕
    比太清宫行事官皆具冕服，及奏乐未易旧名，并告献之时，仍陈策祝。既非事生之礼，皆从降神之仪，且真俗殊伦，幽明异数，理有非便，亦在从宜。自今已後，每太清宫行礼官，宜改用朝服，兼停祝版，改为青词于纸上。其告献辞及新奏乐章，朕当别自修撰，仍令所司具议仪注奏闻。（《唐会要》五十）
    ○简择专知两推敕
    东西两推及左右巡使，皆台司重务，比来转差新人，数有改易，既不经久，颇紊章程。宜简择的然公正精练者，令始末专知，不得辄替换。若无缺失，至改转时，迟速间以为褒贬。（《唐会要》六十二）
    ○停御史充判官敕
    所置御史，职在弹违，杂充判官，诚非允当。其诸道节度使先取御史充判官者，并停。自今已後，更不得奏。若切须奏者，不得占台中缺。其本台长官充使者，不在此限。（同上）
    ○御史比类能否敕
    御史宜依旧制，黄卷书缺失，每岁委知杂御史长官比类能否，送中书门下改转日褒贬。（同上）
    ○禁私役幕土敕
    卫尉幔幕毡褥等，所由多借人，非理损污，因循日久，为弊颇深。爰及幕土，私将驱使，并广配充厅子、马子，并放取资。近今推问，事皆非缪。今後其幔幕毡褥等，辄将一事借人，并同盗三库物科罪。并使幕士与人张设，及自驱使，擅取放资，计受赃数，以枉法论。其借人及借与人等，六品已下非清资官，决放，馀听进止。仍委左右巡使常加纠察。（《唐会要》六十五）
    ○注授评事敕
    大理评事，今後子弟及至亲中有未历畿县者，不得注授。（《唐会要》六十六）
    ○恤赏入朝蕃客敕
    九姓、坚昆诸蕃客等，因使入朝身死者，自今後，使给一百贯充葬，副使及妻数内减三十贯。其墓地，州县与买，官给价直。其坟墓所由营造。（同上）
    ○举人箭垛敕
    自今以後，应试选举人，长垛宜以十只箭为限，并入第一院，与两单上；八只入第一院，两只入第二院，与一单上次上；十只不出第三院，与单上；十只不出第四院，与次上。馀依常式。（《唐会要》五十九）
    ○停武官番试敕
    习武入官，已经精简，随番更试，事颇为烦。其武官自今已後，因番试及过中书门下宜停。（同上）
    ○分赐胙肉敕
    祭必奉牲，礼有归胙，将兴施惠之教，以广神明之福。比来胙肉，所进颇多。自兹以後，即宜少进，仍分赐祭官及应入衙常参官厨共食（《唐会要》二十三）
    ○闰二月停服袴褶敕
    百官朔望朝参，应服袴褶，并著珂散，至闰二月一日宜停。自今以後，每逢此闰，仍永为常式。（《唐会要》二十四）
    ○从容朝参敕
    自今以後，每朔望朝时，于常仪一刻，进外办。每座唤仗，令朝官从容至阁门，入至障外，不须趋走。百司无事，至午後放归，无为守成，宜知朕意。（同上）
    ○太守谢表附驿敕
    比来牧守初上，准式附表申谢，或因便使，或有差官，事颇劳顿，亦资取置。自今已後，诸郡太守等谢上表，宜并附驿递进，务从省便。（《唐会要》二十六）
    ○寒食禁火敕
    礼标纳火之禁，语有钻燧之文，所以燮理寒燠，节宣气候。自今以後，寒食并禁火三日。（《唐会要》二十九）
    ○停用赤色敕
    近改旗帜为赤黄，以符土德。其诸卫队仗绯色者，宜令所司依内出黄色样，即造。其枪并用赤稠木，仍依本色，不须更染别色，长一丈四尺为限。其诸军职掌有先用火焰绯幡处，宜各依一样送付诸道，准此改换，先用赤色宜停。（《唐会要》三十二）
    ○听家畜丝竹敕
