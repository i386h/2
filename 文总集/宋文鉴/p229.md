<!-- { "loadSidebar": true } -->
　　呜呼穆伯长以明道元年夏客死于淮西道中友人苏叔才予美作诗悼之遣人驰吊之痛夫道不光予又次其一二行以鉴于世为文哀之先生字伯长名修防嗜书不事章句必求道之本原皆记士徒无意处熟习评论之性刚介喜于背俗不肯下与庸人小合愿交者多固拒之议事坚明上下今古皆可录然好诋卿弼斥言时病谨细后生畏闻之又独为古文其语深峭宏大羞为礼部格诗赋咸平中举进士得出身调泰州司法参军牧守称其才贰郡者恶之又尝以言忤贰郡者守病告贰者私黠吏使诬告先生受赂具狱聚左证后召先生使众参考之由是贬池州中道窜诣阙下叩登闻皷称寃会贰郡者死复受谴于朝后累恩得为蔡州参军先生自废来读书益勤为文章益根柢于道然耻以文干有位以故困甚张文节守亳亳之士豪者作佛庙文节使以骑召先生作记记成竟不窜士名士以白金五斤遗之曰枉先生之文愿以此为夀又使周旋者曰士所以遗者乞载名于石图不朽耳既而亟召士让之投金庭下遂俶装去郡士谢之终不受尝语之曰宁区区糊口为旅人不为匪人辱吾文也天圣末丞相有欲置为学官者耻诣谒之竟不得尝客京师南河邸中往往醉暮归逷地如不省持者夜半邸人犹闻其吟诵喟叹声因隙窥之则张灯危坐苦矉执巻亦出曙用是贷其资母丧徒跣自负榇成葬日诵孝经丧记未尝观佛书饭浮屠氏也识者哀怜之或厚遗则必为盗取去不然且病或妻子卒后得栁子厚文刻货之售者甚少逾年积得百緍一子辄死将还淮西遇病气结塞胸中不下遂卒噫吁天之厌文久矣先生竟以黜废穷苦终其身顾其道宜不容于今世然由赋数竒只常罗兵贼恶少辈所辱困其节行至死不变有孤懦且防遗文散坠不收伯长之道竟已矣乎初先生死梁坚自解以书走上党遗予欲访其文俾予集序之去年赴举京师厯问人终不复得一篇惟有任中正尚书家庙碑静胜亭记徐生墓志蔡州塔记皆平昔所为又不足成巻今舅氏守蔡近以书使存其家且求所着文字未至问作文哀之道不胜于命命不会于时吁嗟先生竟胡为
　　吊岳二生文【并序】　　　　　　　　　刘　敞
　　今年有诏州郡皆立学乃命处士有不受学者勿举之其受学者吏为设员程日夜不休有疾病庆吊辄书其日为后按眎当偿之满日如律令乃可与岳有两生自下邑辞其亲而来为博士弟子既久告归当渡洞庭时方大风不可渡两生畏失期而吏黜之遂渡溺死予悲其意而吊之其文曰
　　葢君子道而不径舟而不游所以为孝也彼洞庭之天险兮夫何二子之乘舟路幽昧以不顾兮委死生其若浮自古皆有死兮子独失身乎江流意有所恨兮而曽不得其由魂放荡而无归兮骨沉潜而不收父母悲于堂上兮妻子号乎中洲谅行险之来患兮信儌幸之为尤且使子而无学兮又安得此之忧是以君子溺名小人死利夸者没权贪夫踣势岂独二子兮吾又以悲于今之世竞进之为悦兮静退之为愚干禄之为敏兮守节之为迂一世之皆然兮固若人以丧躯昔重华之事叟兮躬秉耒乎厯山之下受帝禅之不喜兮夫孰欣于进取乘沅湘以南征兮吾知华之絶汝生泛泛而无名兮死惸惸而终古故君子审乎自得安乎幽贞道徳为爵仁义为荣不以贵故学问不以贱故自轻悠悠兮江波奈何乎二生
　　苏明允哀词【并序】　　　　　　　曾　巩
　　明允姓苏氏讳洵眉山人也始举进士又举茂才异等皆不中归焚其所为文闭户读书居五六年所有既富矣乃始复为文葢少或百字多或千言其指事析理引物托谕侈能尽之约逺能见之近大能使之微小能使之着烦能不乱肆能不流其雄壮俊伟若决江河而下也其辉光明白若引星辰而上也其略如是以余之所言于余之所不言可推而知也明允每于其穷达得丧忧欢哀乐念有所属必发之于此于古今治乱兴坏是非可否之际意有所择亦必发之于此于应接酬酢万事之变者虽错出于外而用心于内者未尝不在此也嘉祐初始与其二子轼辙复去蜀游京师今参知政事欧阳公修为礼部又得其二子之文擢之髙等于是三人之文章盛传于世得而读之者皆为之惊或叹不可及或慕而效之自京师至于海隅障徼学士大夫莫不咸知其名家有其书既而明允召试舍人院不至特用为秘书省校书郎顷之以为霸州文安县主簿编纂太常礼书而轼辙又以贤良方正策入等于是三人者表见于时而其名益重于天下治平三年春明允上其礼书未报四月戊申以疾卒享年五十有八自天子辅臣至闾巷之士皆闻而哀之明允所为文有集二十巻行于世所集太常因革礼一百巻更定諡法二巻藏于有司又为易传未成读其书者则其人之所存可知也明允为人聪明辩智遇人气和而色温而好为策谋务一出已见不肯蹑故迹颇喜言兵慨然有志于功名也二子轼为殿中丞直史馆辙为大名府推官其年以明允之丧归葬于蜀地既请欧阳公为其铭又请余为辞以哀之曰铭将纳之于圹中而辞将刻之冢上也余辞不得已乃为其文曰
　　嗟明允兮邦之良气甚夷兮志则彊阅今古兮辨兴亡惊一世兮擅文章御六马兮驰无疆决大河兮啮浮桑粲星斗兮射精光众伏玩兮雕肺肠自京师兮洎幽荒矧二子兮与翺翔唱律吕兮和宫商羽峩峩兮势方飏孰云命兮变不常奄忽逰兮汴之阳维自着兮暐煌煌在后人兮庆弥长嗟明允兮庸何伤
　　钱君倚哀词　　　　　　　　　　　　苏　轼
　　大江之南兮震泽之北吾行四方而无归兮逝将此焉止息岂其土之不足食兮将其人之难偶非有食无人之为病兮吾何适而不可独徘徊而不去兮眷此邦之多君子有美一人兮了然而瘦亮直多闻兮古之益友带规矩而蹈绳墨兮佩芝兰而服明月载而之世之人兮世悍坚而不答虽不答其何丧兮超彷徉而自得吾将观子之进退以自卜兮相行止以效清浊子奄忽而不返兮世混混吾焉则升空堂而挹遗象兮吊凝尘于几席苟律我者之信亡兮吾居此其何益行徬徨而无徒兮悼舍此而奚向岂存者之举无其人兮辽辽如晨星之相望吾比年而三哭兮堂堂皆国之英苟处世之恃友兮几如是而吾不亡临大江而长叹兮吾不济其有命
　　钟子翼哀词【并序】　　　　　　　　苏　轼
　　某年始十二先君宫师归自江南曰吾南游至防有隐君子钟君与其弟防从吾逰同登马祖岩入天竺寺观乐天墨迹吾不饮酒君常置醴焉方是时先君未为时所知旅游万里舍者常争席而君独知敬异之其后五十有五年某自海南还过赣上访先君遗迹故老皆无在者君之没葢三十有一年矣见其子志仁志行志逺相持而泣念无以致其哀者乃追作此词君讳棐字子翼博学笃行为江南之秀欧阳永叔尹师鲁余安道曽子固皆知之然卒不遇以没侬智髙叛岭南声摇江西防守曹观欲籍民财为战守备谋之于君君曰智髙必不能过岭无事而籍民民惧且走观曰如缓急何君曰同舟遇风秦越可使为左右手况吾民乎不幸而至于急则官与民为一家夫孰非吾财者何以籍为观悟而止防人以安其词曰
　　崆峒摩天章贡激石致两确髙深相临悍坚相排汹岳岳是故其民勇而尚气巧砻斵而其君子抗志厉节敏于学矫矫钟君泳于徳渊自澡濯贫不怨天困不求人老愈慤嘉言一发排难解纷已残剥吾先君子南游万里道阻邈如金未镕木未绳墨玉未琢君于众中一见定交陈礼乐曰子不饮我醪甚甘酾此浊览观江山扣厯泉石歩荦确先君北归君老于防望南朔我来易世池台既平墓木握三子有立移书问道过我数我亦白首感伤薰心殒涕渥是身空虚俯仰变灭过电雹何以寓哀追颂徳人诏后觉
　　哭李仲防词　　　　　　　　　　文　同
　　憯憭栗兮临清秋懐坌愦兮纷千忧拂其弭兮久复留念将焉适兮升髙丘问胡然兮予之思絙予心兮不解以缪谓遐阔兮愿如其宫怅西南兮川涂缅修已忽寤兮往尝此以计葢子之生于世兮期为已休万感芸然兮防予之中魄干漂溃兮索其若抽念子一去兮不可以复见顾子之于道兮尚胡为而此谋欲子似兮取友但寥寥兮安求孰识子兮子深当何人兮与侔彼徒以文行兮为子之髙其不为贱正体而贵余肱如刻画兮妄以累子纇神珠兮衅天球如子之末兮尚可以表世其不能究者兮彼又何尤已矣乎子之存兮在予忆子之疢兮将何时而可瘳敛予恨兮暮来归烟云飘萧兮奉子以愁
　　毗陵张先生哀辞【并序代吕侍讲作】　　　汪　革
　　毗陵有隠君子曰张先生孝悌修于家忠信行于友而声名闻于人达于逺近当世之钜公伟人莫不闻之有过毗陵而不造先生之门者人以为耻平居萧然自得凡世人之所趋而向者先生不一经意至接世俗而与之酬酢则无一毫不中节度人委之以事未尝以难易为解有造之者为设尊酒一笑相乐亦未尝不欣然也有劝之仕者推挽虽甚力终不应固非若前世隠遁之士事诡激甘槁薄臞悴于山砠水厓穷居独游使影响昧昧不闻于人然后为髙也而未尝崇饰小节要乡党宗族之誉自少力学于古书无所不窥而时发于为诗语皆清新出人意表其善于笔札天性也当世士大夫欲铭述其先人功德图不朽于后世者得先生书以为荣既壮长益放弃世事遂以终其身是可谓君子也已先生讳举字子厚用叔祖天章公昷之奏补郊社斋郎治平四年甲科调睦州青溪主簿先生初无意于仕又无兄弟之助独养其亲故力取科第以慰亲志既得又不忍舎朝夕之养而从禄于他郡朝奉君亦安于小官不汲汲于先生遂不赴青溪终其身人不能相吏后用近臣荐起为颍州学官复不就其后孙莘老胡完夫范淳夫及外台交荐其能苏子瞻亦数言于朝于是勅郡县以礼遣盖将用之也先生终不屈呜呼今死矣予以天章公婿自先生防时已异其为人而亲厚之先生亦喜从吾兄弟游及长且老凡四五十年间其相与之意益以笃有自东南来者先生未尝不导之以见予予与之书虽寸纸皆藏之故其死也予哭之尤哀曽祖秘给事中祖益之尚书郎父次道朝奉郎其先江南人给事为李氏不能用故亡随李氏入朝以直道受知于祖宗朝奉君仁孝慈祥兄死抚其孤犹已子不欲逺去屡以筦库请于朝终不大用于时先生之节盖朝奉君成就之为多词曰
　　维古制行必中庸兮出处用舍道之从兮降及末世戾不通兮首阳柱下更拙工兮山栖木茹初无庸兮鸟兽之羣乌可同兮伟哉先生蹈厥中兮达不苟进退不穷兮以仁为爵峻且崇兮禄虽不富义则丰兮忠信孝友施家邦兮载瞻眉宇心则降兮激贪敦薄助教风兮固非乱伦而洁躬兮惠泉辽绕山复重兮窅然其深如有容兮桂枝相缭蒨青葱兮先生之庐今一空兮目极东南涕沾胸兮伸之以词冩予衷兮
　　王升之诔【并序】　　　　　　　　　刘　跋
