<!-- { "loadSidebar": true } -->
　　吏部司务何君彦泽于私第作小轩植竹数竿竹下置鹤焉每时雨初霁清风徐来或明月正临白露微滴竹之植者皆姢好净秀而斯鹤也或俛而啄奋而舞戞然而长鸣彦泽狎而玩之其心有甚适者因名轩曰竹鹤之轩或者曰彦泽非隠者也其显仕乆矣彼洛阳之牡丹维扬之芍药岭南之孔翠其容色妖丽而文采绚烂足以恱乎目快乎心昔之显者盖常乐此矣若竹与鹤虽曰清雅絶尘然其声色臭味岂足为恱哉是固畸人逸士之所好也彦泽不彼之乐而此之好其亦异乎且君子可以寓意于物而不可留意于物昔之人有好鹤而致败好竹而取嘲者皆留意之过也彦泽于斯二者偶一寓意焉可矣而至以名其轩无乃留意于物乎此非所望于彦泽也解之者曰凡人之嗜好必以类知者乐水仁者乐山以其体之似也彦泽神清气和而襟度恬旷超然不累于俗竹与鹤盖似之是以好之非若卫赤之简贤王猷之傲物也且好恶人情之所有也顾所发何如耳晋王右军之清而好鹅陶渊明之达而好菊唐李白之雄放而好白鹇宋周子之贤而好莲花彼皆仕者也然不屑于富贵之乐而独好于此其意皆有所寓也彦泽盖亦若是矣若刘伶之于酒祖约之于财阮孚之于蜡屐乐之终身不厌则其情之蔽识之偏视彦泽所好其清浊相逺矣此何足以为病予友李公时勉闻之曰是庶乎彦泽之意哉予曰然则然矣而予所欲于彦泽者不止是孔子曰知者乐水仁者乐山亦资之以成德也不然则徒好而已诗淇澳三章皆以緑竹起兴美武公之德积而至于盛也鹤鸣二章皆以鹤鸣为比言诚之不可掩而人之不可不诚其身也皆大贤君子自修之实也彦泽宜加意于此哉夫天下之理无穷而学问之功亦贵于无已彦泽诚加之意焉则固大贤君子也于竹鹤之好非徒细娱而已矣李公曰子之言彦泽所乐闻也盍书以为记俾掲于轩之壁间而朝夕览观焉乃为书之
　　凝翠楼记
　　吉水陈袭祖居邑之住岐盖南唐门下侍郎乔之后七世祖恵卿仕宋官至迪功郎入国朝来袭祖诸父孟桓孟躬皆举进士孟桓为兰阳令孟躬三为郡博士至其侄素亦登进士第而自请为教官此其已显者盖衣冠之族也今年袭祖来北京而素亦自沙县教谕考绩来过予言曰住岐当山水胜处袭祖之家又据其胜然为冈阜之所荣抱林薄之所蔽亏不得以尽览焉于是作楼若干楹岿然出于羣屋之上凡山水之胜始可一览而尽得之盖鼇山在其南岐山在其东郁盘深秀歴四时之变而不改其色江自章贡来北经玉峡然后引而东蒋沙绵亘乎其西嘉木茂树挺入霄汉环而望之纡青缭碧浮蓝飞黛皆聚于此楼诚所谓竒观也惟江山之秀非楼无以尽其胜而兹楼之胜非文无以彰其美愿请记于先生予谓山水之可观者岂独住岐哉然而有显不显系乎其人之遇不遇焉昔栁子之居栁与永也二州佳山水州人多不知好于是铲荒秽开防茏发清泠披莽苍凡盖藏掩覆于千百年之乆者一旦皆轩豁呈露至于后世人得以知其美而遂观游之乐者以栁子故也岂非山水之幸哉兹楼得山川之秀而自袭祖作之其亦可谓幸也已虽然地以人而胜君子之善其地尤莫善于继其先侍郎仕南唐忠义之心炳如日月庶所谓立德者此陈氏之望也为子孙者当思有立以继之则山水之秀当益増非特一时之竒观而已故为之记使陈氏之子孙登斯楼者览之而思自励云
　　归来堂记
　　琼山教谕万载萧希曽既归老于家名所居堂曰归来之堂因其乡友刑科给事中郭君邦器属予记曰希曽以永乐甲午乡贡进士典教于闽中后复改琼其学足以教人而才行亦足以治人当路者累欲荐之然以其有疾不果希曽安于此职一不以介意既得请而归其心诚有以自乐也盖尝于其先庐之后构屋凡百楹而名堂曰荣恩今又别作堂以归来名之荣恩志其进归来喜其退也且地多佳山水鹅峯矗乎东云岭屹乎西夏山拱揖于前龙窝峻拔于后其冈峦之秀草木之茂烟云之变态清泉白石之流峙羽毛之类飞走而上下游人行侣樵童牧竖啸歌而徃来其中良田可以稼深池可以渔闲原隙地可以供桑麻蔬果凡养生之具皆不必外求喧哄尘杂之所不到希曽燕休于此堂固已嚣嚣然矣而外物之足乎心接乎耳目者又如此皆其所乐也予谓古之君子壮而仕以行其道及既老且倦矣则致其事而归仕有常禄归有常业是以进退自得也后之君子或以官为家故有溺而忘归或素乏常业而无以为归于是有贪位之讥窃禄之嫌我朝列圣以深仁厚泽涵育天下天下之人无无业之家仕者之老而倦也则不欲烦以政使归休于田里而无留禄之人此太平极盛之世也希曽进而享其荣退而遂其乐岂非君子之幸哉然君子之乐不徒乐也乐则形于言希曽必有以歌咏圣化发为治世之音后之人得观于此而圣朝之美着矣则归来之堂岂不亦与有耀哉故为之记
　　贞夀堂记
　　贞夀堂者何安成萧希进与弟希迁奉其祖母之堂也堂而名曰贞夀者何所以着其德而美其福也妇人之德非止于贞福亦非止于夀也而独以贞夀名者何盖举其重者名之也希进之祖懋广早世其父绍芳之生始数月祖母刘誓不改节抚育而教诲之绍芳年二十五与其配相继没希进兄弟皆幼又赖刘氏之德底于成盖年二十而寡长育其子孙逾乆而不变今年七十二矣此贞夀之所以名也昔之论女德者必先于柔顺柔顺者刚徤之对隂阳之义也而孔子于坤之彖则曰柔顺利贞贞者知正而固守之之谓予取以为则焉夫处闺门之奥有夫子之依柔顺诚德之美也一遇事变履危难而必曰柔顺焉将不至于委靡而茍从矣乎柔顺以处其常贞以处其变而后为女德之全方刘之为妇非不足于柔顺也及灾罹祸变萧之嗣续辟一髪而引千钧卒能殚心尽力以再造厥家非其志之正守之固毅然自任而不囘安能如是哉今年逾七十贞者之所宜也松栢之贞冒寒暑歴霜雪而柯不改叶不易由是而大百围阅千岁其理固应尔矣然则以贞夀名堂斯不亦称情也哉希进兄弟奉养于斯堂丰其服食调其起居而娱恱其志意者所以报德也亦可谓能孝也矣呜呼世之为妇不幸而早寡者何限然或去而之他至于覆人之宗絶人之嗣者有之未必非柔顺之过而贞不足也恒之辞曰妇人贞吉从一而终然则从一而终妇人之贞得吉之道也若之何其可忽哉故予记斯堂而反覆着之闻者亦将有感也夫
　　奉亲堂记
　　辛里谢氏于安成为故家复昌则谢氏之良也今年既七十矣其子贵祖等作堂以奉之朝夕侍左右顺适其起居承其顔色调其衣服饮食寒暖多寡之宜而其心懽焉族之贤者濵州学正利贞为名其堂曰奉亲之堂既而贵祖来北京求予文为记夫亲者子之所由有其身者也生成之德大矣譬如天地然不可得而名亦不可得而报也虽然岂敢忘哉天之生物不能有报者惟其无知也若人则异于物矣然求其报岂奉养所能尽哉而非奉养则无以致其情故奉养者乃所以报其万一焉耳矣夫人必本于亲而必奉养焉且犹不足以为报而有不能然者则谓之何哉盖亦草木禽兽而已矣君子奚取焉若贵祖者宜为君子之所重也昔尝闻之君子之事亲莫善于养志尤莫善于成亲养志者以其亲之心为心也是故敬其所敬爱其所爱致其所可欲去其所可恶不使少拂逆焉此之谓养志至若言必循理而无过言行必由道而无过行使人皆曰此君子之子也是与其亲为君子矣此之谓成亲养志固善矣而成亲其至也能如是则其奉虽薄而孝则大矣况又备物之称情也哉庶乎其可以少报也贵祖读书知道理且既能奉亲矣予欲勉其进于大也故述其说以为记
　　思敬堂记
　　思敬堂者恵安伯张君琮所居之堂也君贵戚大家其祖姑为仁宗皇帝圣后实生宣宗章皇帝是谓太宗文皇帝嫡长孙文皇帝定储副宣宗遂为皇太孙励志诗书缉熈圣学其朝夕左右辅翼賛襄必择天下之贤于是君之祖前恵安公以元舅之亲实当其选章皇帝躬尧舜之资居元良之任仁义道德沛然洽于天下虽圣性髙明有以致之而辅导弼亮之益盖公有矣上笃厚亲亲视戚里最重果贤且良则敬礼加焉夏之涂山殷之有娀周之任姒不能过章皇帝嗣大位推本母德之盛与舅氏毗辅之功遂进公为惠安伯而张氏之福禄荣名赫然无与比者公尝言于众曰吾幸以戚里之亲受文皇帝显命俾日侍皇太孙夙夜思所以报上者惟求之古人孟子谓非尧舜之道不敢以陈于王前此吾心之惓惓也众皆以为诚然公既即世朝廷念公之深复以君袭伯爵益増戚里之荣君慨然曰昔吾祖恭敬事上天下莫不闻今余庆遗泽复及于吾将何以为报哉吾闻之礼曰君子无不敬也敬身为大又曰敬德之聚也能敬必有德吾其益勉于敬乎乃以思敬名堂而属予为记君子修已以敬推之以安人安百姓而已焉此圣人之教大贤君子之所以自励也予岂有毫末加于是哉用是以为记俾书于堂之壁而日览焉庶几克绍先祖之志云
　　清溪沈氏祠堂记
　　监察御史沈珒奉其父兵部主事昪之言来告予曰沈氏先居湖州其后有文俊甫者徙居邑之南乍川则昪之曽大父也文俊甫生达之又自南乍徙清溪则昪之大父也大父好学聚书至万巻实生昪之父谷寳以文行称于乡洪武中举才能称疾不就自曽大父文俊甫以来惇本力穑而诗书之业未尝废家日以裕然而有不能释然者盖昔居湖时尝盛矣元季之乱兵燹相仍宗族离散丰堂广宇皆化为丘墟垅畆矣赖曽大父之智改弦而更张之歴世相承八九十年废者兴衰者盛今幸不失前时之望然谱牒亡失故旧凋丧水木本源莫可究报本追逺之诚亦莫之能尽此其所深慨也古之君子致严乎其先者莫重于祭而祭必有庙庙必有主后世庙非赐不得立虽卿大夫之贵有官以荣其身而无庙以祀祖考子孙虽欲自尽亦同庶人之荐而已矣惟吾先世实有令德以启佑后人故吾子琮珒遭遇圣明享禄位而昪防褒封之典今贵显者三人庆泽之敷遗厚矣岂敢自同于众庶而不思所以报哉乃于正寝之东拓地建堂以祀焉逺而不可考者末之何断自其可知者为之次以文俊甫始迁乍川为第一世达之又徙清溪为第二世谷寳积善成德以蕃育子孙而沈氏复大为第三世吾二兄虽有后然吾同气不忍违皆祔食若昪之妻之丧当祔亦举以祔焉此祠堂享祀之意也愿有记以示后夫庙之祀先尊祖睦族之大法也盖当享之日则所享者之子孙皆至焉尊卑疏戚秩然不紊伦理正恩谊笃而无忝于其祖斯所谓孝也沈氏之先统系无所于考幸有贤子孙相继出纉先德之传念世祀之重作祠堂具器用而以岁时备物行礼诚可谓笃于孝者矣今祠堂之制非若古之庙也而逮及庶民皆得享四代制虽简而祀则隆晦庵先生顺天理本人情而以义起也事合于义而尊尊亲亲之道行则何古今之间哉圣朝之治旌孝以劝忠仕之贤者必褒及其亲沈氏祖宗既立德于前子孙复善继于后则宗祀之光荣盛大岂有穷哉故为之记以勉其为后者
　　聚恩堂记
