<!-- { "loadSidebar": true } -->
　　国有邑，家有匣匮。货贿之用，我之利器。（《御览》七百十四）
　　◇丰侯铭
　　丰侯荒缪，醉乱迷逸。乃象其形，为礼戒式。后世传之，固无止说。（《御览》七百六十二）
　　◇箕铭
　　神农植谷，以养蒸民。箕主簸扬，糖秕乃陈。（《御览》七百六十五）
　　◇围棋铭
　　诗人幽忆，感物则思。志之空闲，玩弄游竟。局为宪矩，棋法阴阳。道为经纬，方错列张。（《艺文类聚》七十四）
　　◇金羊灯铭
　　贤哲勉务，惟日不足。金羊载耀，作明以续。（《艺文类聚》八十，《初学记》二十五）
　　◇权衡铭
　　夫审轻重，莫若权衡。正是权衡。正是正非，其唯贤明。（《御览》八百三十。案：《华阳国志》十中，和帝召作《东观》、《辟雍》、《德阳》诸观赋，铭《怀戎颂》百二十铭，著《政事论》七篇，帝善之。今搜辑群书，得八十四铭，其余三十七铭亡。）

卷五十一
◎杨震
　　震，字伯起，弘农华阴人，丞相安平侯敞玄孙。年五十，始仕州郡，辟大将军邓骘府。举茂才，四迁荆州刺史，东莱太守，转涿郡太守。元初中，征为太仆，迁太常。永宁初，代刘恺为司徒。延光二年，代刘恺为太尉。明年策免。卒年七十余。
　　◇上疏请出乳母王圣
　　臣闻政以得贤为本，理以去秽为务。是以唐、虞俊在官，四凶流放，天下咸服，以致雍熙。方今九德未事，嬖幸充庭。阿母王圣，出自贱微，得遭千载，奉养圣躬。虽有推燥居湿之勤，前后赏惠，过报劳苦。而无厌之心，不知纪极，外交属托，扰乱天下，损辱清朝，尘点日月。《书》诫牝鸡牡鸣，《诗》刺哲妇丧国。昔郑严公从母氏之欲，恣骄弟之情，几至危国，然后加讨，《春秋》贬之，以为失教。夫女子小人，近之喜，远之怨，实为难养。《易》曰：「无攸遂，在中馈。」言妇人不得与于政事也。宜速出阿母，令居外舍，断绝伯荣，莫使往来，令恩德两隆，上下俱美。惟陛下绝婉娈之私，割不忍之心，留神万机，诚慎拜爵，减省献御，损节征发。令野无《鹤鸣》之叹，朝无《小明》之悔，《大东》不兴于今，劳止不怨于下。拟踪往古，比德哲王，岂不休哉！（《后汉·杨震传》）
　　◇复诣阙上疏谏刘瑰袭爵
　　臣闻高祖与群臣约，非功臣不得封。攻城野战，弃身沙漠，降服百蛮不羁之虏，然后得受茅土。故经制父死子继，兄亡弟及，所以别亲疏，殊达庶，尊国体，重继嗣，防淫篡，绝奸谋，百王不易之道也。伏见诏书封故朝阳侯刘护再从兄瑰袭爵为侯。护同产弟威，今犹见在。臣闻天子不专封，封有功；诸侯不专爵，爵有德。今瑰无他功德，但以配阿母女既忝位侍中，一时之间，超至封侯，不稽旧制，不合经义，行人喧哗，百寮不安。臣诚知言与罪俱，辞与辜会，忝当台翰之任，故不敢不尽言之。陛下宜览镜既往，顺帝之则。（袁宏《后汉纪》十七，又《后汉·杨震传》）

　　◇谏为王圣修第疏
　　臣闻古者三年耕，必有一年之储，九年耕，必有三年之储，故尧之遭洪水，民无菜色。传曰：「国无三年之储，非其国也。」故丰年知礼，凶年减除。臣伏念方今灾害发起，弥弥滋甚百姓空虚，不能自赡。重以螟蝗，羌虏钞掠，二边震扰，战斗之役，至今未息，兵甲军粮，不能复给。大司农帑藏匮乏，殊非社稷安宁之时。伏见诏书为阿母兴起津城门内第舍，合而为一，连里竟街，雕修缮饰，穷极巧伎。今盛夏土王，而攻山采石，百姓布野，农民废业，其大匠左校、别部将作，合数十处，转相迫促，为费巨亿。周广、谢恽兄弟，与国无肺腑枝叶之属，依倚近幸奸佞之人，与樊丰、王永等分威共权，属托州郡，倾动大臣。宰司辟召，承望旨意，招来海内贪污之人，受其货赂，至有臧锢弃世之徒，复得显用。白黑溷淆，清浊同源天下讠哗，威曰财货上流，为朝结讥。臣闻师言：「上之所取，财尽则怨，力尽则叛。」怨叛之人，不可复使。故曰：「百姓不足，君谁与足？」惟陛下度之。（袁宏《后汉纪》十七，《后汉·杨震传》，合录成文。）
　　◇因地震复上疏
　　臣蒙恩备台辅，不能奉宣政化，调和阴阳，去年十一月四日，京师地动。臣闻师言：「地者阴精，当安静承阳。」而今动摇者，阴道盛也。其日戊辰，三者皆土，位在中宫，此中臣近官盛于持权用事之象也。臣伏惟陛下以边境未宁，躬自菲薄，宫殿垣屋倾倚，枝柱而已，无所兴造，欲令远近咸知政化之清流，商邑之翼翼也。而亲近幸臣，未崇断金，骄溢逾法，多请徒士，盛修第舍，卖弄威福。道路讠哗，众所闻见。地动之变，近在城郭，殆为此发。又冬无宿雪，春节未雨，百僚ㄡ心，而缮修不止，诚致旱之征也。《书》曰：「僭恒阳若，臣无作威作福玉食。」唯陛下奋乾刚之德，弃骄奢之臣，以掩讠夭言之口，奉承皇天之戒，无令威福久移于下。（《后汉·杨震传》）
　　◇救赵腾疏
　　臣闻尧、舜之世，谏鼓谤木，立之于朝；殷、周哲王，小人怨詈，则还自敬德。所以达聪明，开不讳，博采负薪，尽极下情也。今赵腾所坐，激讦谤语为罪，与手刃犯法有差。乞为作，全腾之命，以诱刍荛舆人之言。（《后汉·杨震传》，又见袁宏《后汉纪》十七，有删节）
　　◎杨秉
　　秉，字叔节，震中子。年四十余始应司空辟，拜侍御史，历豫、荆、徐、充四州刺史，迁任城相。桓帝即位，拜太中大夫左中郎将，迁侍中、尚书、光禄大夫，以梁冀擅权，称病去官。冀诛，拜太仆，主常，以争白马令李云事免。征拜河南尹，复坐事输作左校，遇赦拜太常，代刘矩为太尉。延熹八年卒，年七十四。
　　◇因风灾上疏谏微行
　　臣闻瑞由德至，灾应事生。传曰：「祸福无门，惟人自召。」天不言语，以灾异谴告，是以孔子迅雷风烈，必有变动。《诗》云：「敬天之威，不敢驱驰。」王者至尊，出入有常，警跸而行，静室而止，自非郊庙之事，则銮旗不驾。故《诗》称「自郊徂宫」，《易》曰「王假有庙，致孝享也」。诸侯如臣之家，《春秋》尚列其诫，况以先王法服，而私出游！降乱尊卑，等威无序，侍卫守空宫，绂玺委女妾，设有非常之变，任章之谋，上负先帝，下悔靡及。臣奕世受恩，得备纳言，又以薄学，充在讲劝，特蒙哀识，见照日月，恩重命轻，义使士死，敢惮摧折，略陈其愚。（《后汉·杨震传》，又见袁宏《后汉纪》二十一，有小异。）
　　◇上疏谏任左右除拜
　　臣闻先王建国，顺天制官。太微积星，名为郎位，入奉宿卫，出牧百姓。皋陶诫虞，在于官人。顷者道路拜除，恩加竖隶，爵以货成，化由此败，所以俗夫巷议，白驹远逝，穆清朝，远近莫观。宜割不忍之恩，以断求欲之路。（《后汉·杨震传》）
　　◇上言吏职
　　内外吏职，多非其人，自顷所征，皆特拜不试，致盗窃纵恣，怨讼纷错。旧典：中臣子弟不得居信秉势。而今枝叶宾客布列职署，或年少庸人，典据守宰，上下忿患，四方愁毒。可遵用旧章，退贪残，塞灾谤。请下司隶校尉、中二千石、二千石、城门五营校尉、北军中候，各实核所部，应当斥罢，自以状言，三府廉察有遗漏，续上。（《后汉·杨震传》，「延熹五年，秉代刘矩为太尉。是时宦官方炽，任人及子弟为官，秉与司空周景上言」。）
　　◇上言计吏宜绝横拜
　　三署见郎七百余人，帑藏空虚，浮食者众，而不良守相，欲因国为池，浇濯衅秽。宜绝横拜，以寒觊觎之端。（《后汉·杨震传》）
　　◇奏劾侯参
　　参取受罪臧累亿。柯男子张攸，居为富室，参横加非罪，云造讹言，杀攸家八人，没入庐宅。又与周郡诸生李元之官，共饮酒，醉饱之后，戏故相犯，诬言有淫慝之罪，应时捶杀。以人臣之势，行桀、纣之态，伤和逆理，痛感天地，宜当纠持，以谢一州。（《后汉·杨震传》注引谢承《书》）
　　京兆尹袁逢于长安客舍中得参重车三百余乘，金银珍玩，不可称纪。（《后汉·杨震传》注引谢承《书》）
　　◇奏劾侯览
　　臣案国旧典，宦竖之官，本在给使省闼，可昏守夜，而今猥受过宠，执政操权。其阿谀取容者，则因公褒举，以报私惠；有忤逆于心者，必求事中伤，肆其凶忿。居法王公，富拟国家，饮食极肴膳，仆妾盈纨素，虽季氏专鲁，穰侯擅秦，何以尚兹！案中常侍侯览弟参，贪残元恶，自取祸灭，览固知衅重，必有自凝之意，臣愚以为不宜复见亲近。昔懿公刑邴蜀之父，夺阎职之妻，而使二人参乘，卒有竹中之难，《春秋》书之，以为至戒。盖郑詹来而国乱，四佞放而众服。以此观之，容可近乎？览宜急屏斥，投畀有虎。若斯之人，非恩所寡，请免官送归本郡。（《后汉·杨震传》）
　　◇对尚书诘现任方突狱事
　　《春秋》不诛黎比而鲁多盗，方等无状，衅由单匡。刺执法之吏，害奉公之臣，复令得逃窜，宽纵罪身，元恶大憝，终为国害。乞槛车征匡，考核其事，则奸慝踪绪，必可立得。（《后汉·杨震传》）
　　◇使掾属对尚书诘劾侯览事
　　《春秋》赵鞅以晋阳之甲，逐君侧之恶。传曰：「除君之恶，唯力是视。」邓通懈慢，申屠嘉召通诘责，文帝从而请之。汉世故事，三公之职，无所不统。（《后汉·杨震传》，又略见袁宏《后汉纪》二十二）
　　◎杨赐
　　赐，字伯献，秉子。辟大将军梁冀府，除陈仓令，以病不行。司空举高第，迁侍中、越骑校尉。建宁初，迁少府、光禄勋。熹平中，代唐珍为司空，免。复拜光禄大夫，代袁隗为司徒，免。复拜光禄大夫。光和初，为三老，复拜少府、光禄勋，代刘为司徒，迁太尉，中平初免。寻封临晋侯，位特进，代张温为司空。卒。谥曰文烈侯。
　　◇蛇变上封事
