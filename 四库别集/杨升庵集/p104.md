<!-- { "loadSidebar": true } -->
后汉书三五步骤优劣殊轨注引纬书云三皇步五帝骤三王驰五霸蹶七雄僵○注德隆道用日月为步时事弥顺日月为骤勤思不已日月乃驰○陆子曰三皇垂策五帝繁手禹汤驰辕五霸覂驾六国摧辀 

护堰 

范文正公作滕宗谅墓志云与予同护海堰之役此护字下得古雅有出处古纬书洪水之役后稷办护注办治也护助也晋书羊祜卧护诸军汉官名有都护字说文护捄视也助也拥全之也 

君子立巳 

人足所履不过数寸然而咫尺之涂必颠蹶于崖厈拱抱之梁必沈溺于川渊者何哉为其傍无余地也君子之立已抑亦如之至诚之言人不必信至洁之行物或致疑皆由言行声名无地也若能开方轨之路广造舟之航则仲由之言信重于登坛之盟赵喜之降诚贤于拆冲之将矣此颜之推语予甞爱诵之或问吕居仁天下归仁如何居仁作韵语荅之曰面前径路无令窄径路窄时无过客无过客时径益荒眼前满地生荆棘黄山谷云面前路径湏常令宽路径窄则无着身处况能使人行也以上三言相符彼立巳于峻及离人而立于独者可以警矣 

王僧虔题壁 

王僧虔题尚书省壁云圆方行止物之定质注之不已则溢高之不已则栗驰之不已则踬引之不巳则逸是故去之宜疾当时嗟赏以比座右铭 

邮亭书壁 

程明道于邮亭见壁上书云要不闷依本分明道深然之曰若依本分便是君子也唐子西见邮壁书天不生仲尼万古如长夜亦名言也余于蜀栈古壁见无名氏号砚沼者书古乐府一首云休洗红洗多红在水新红裁作衣旧红番作里回黄转绿无定期世事反复君所知此诗古雅元郭茂倩乐府亦不载李贺诗云休洗红洗多颜色淡卿卿骋少年昨夜殷桥见封侯早归来莫作弦上箭视前诗何啻千里乎 

贞女正士 

刘执斋侍郎云贞淑之女固不厌于容华刚正之士亦何嫌于才羙斯名言也卫庄姜班婕妤何曾不丹华而靡曼颜清臣文信公何甞不丽藻而英辞贞滛在性不在色贾南风之短墨陈金凤之形陋其滛弥甚忠邪在性不在文李林甫之写弄麞安禄山之不识字其恶弥章 

劳薪 

王劭奏改火疏云昔晋师矌食饭云是劳薪所炊晋平公使视之厨果然车今传以为符朗事非也 

多物以幸有功 

许胤寄医尝云病与药值惟用一物攻之气纯而愈速今之人不善为脉以情度病多其物以幸有功譬之猎不知兔广原络野冀一人获之术亦疏矣一药偶得他味相制弗能专力此难愈之验也 

畜蛊 

隋书志云江南之地多蛊以五月五日聚百种虫大者至蛇小者至虱合置器中令自相啖因食入人腹内食其五脏死则其产移蛊主之家若盈月不杀人则畜者自踵其害累世相传不绝自侯景之乱杀戮殆尽蛊家多绝既无主人故飞游道路之中则殒焉今此俗移于滇中每遇亥夜则虫飞出饮水其光如星鲍照诗所谓吹蛊痛行晖也予亲见之 

治蛊方 

蛊毒在上则臤升麻吐之在腹则服欝金下之或合升麻欝金服之不吐则下宋李巽岩侍郎焘为雷州推官鞫狱得此方活人甚多见范石湖集 
【七十一卷】
杂类六 

【杂类六】
俞豹论诸葛
诸葛恪语 
孔明心如秤
何点 
张耀华
女巫 
丽骖 
苇交螺首 
不即丕
尸位 
强弱坚瑕 
虎斑绢
被褐衣锦 
筮短龟长 
白头而新 
宿诺宿问 
阿堵 
宁馨 
世说误字 
六么 
神荼 
纳音 
嗔目待明经
古碑有神物护持
欸唶 
詅痴符
薖轴 
珠声玊价 
蛮烟蜃雨 
因文立政 
分沙漏石 
小说 
女匽 
石烛 
过所 
慕容佳虏 
金沟铜池 
鲍姑艾
先郑后郑 
使者曰信 
太破赋
系表 
明昼晦阴 
天画 
一卷为?一条为则 
三澣 
灰钉 
韵语纪异物
境逆乐真  

太史升庵文集七十一卷 成都杨慎着　从子有仁编辑 后学赵开美校 

俞豹论诸葛 

辍耕录载俞豹论诸葛孔明忠于玄德而非忠于汉献以汉献尚在而玄德之立为不当也此说谬矣习凿齿曰惠公朝秦而子圉以立更始犹存而光武举号先主合议讨贼是宜速尊以奉大统民欣反正出覩旧物可谓识时之卓见豹盖亦未甞见此论也寡陋不学如此不自知而轻议大君子真可恶也陶九成取之亦轻薄子哉 

诸葛恪语 

诸葛恪语陆逊书曰以道望人则难以人望人则易张子厚云以众伐望人则易从其言本此 

孔明心如秤 

太平御览载诸葛孔明语云我心如秤不能为人作低昂唐朝曾投人启曰推诸葛之秤心负姜维之斗胆 

何点 

南史何点不入城府而性率到好独人物时人重其通号曰游侠处士然观豫章王嶷命驾造点点从后门遁去竟陵王子良曰豫章王尚望尘不及吾当望岫息心则亦甚介矣 

张耀华 

何恢有妓张耀华羙而有宠阮佃夫频求之恢曰恢可得此人不可得也佃夫曰惜指失掌邪遂讽有司以公事弹恢此亦与绿珠事相类 

女巫 

吕览楚之衰也作为巫音注女曰巫楚辞九歌巫以事神其女妓之始乎汉曰总章曰黄门倡然齐人归鲁而孔子行秦穆遗戎而由余去又不始于楚矣汉郊祀志祭郊畤宗庙用伪饰女妓今之装旦也其亵神甚矣 

丽骖 

王肃曰古者一辕之车夏后氏驾两马谓之丽殷益以一騑谓之骖周人又益以一谓之驷今按周人实兼用之故日騧骊是骖又曰城门之轨两马之力与 

苇交螺首 

夏后氏金行初作苇茭言气交也殷人水德以螺首慎其闭塞使如螺也周人木德以桃为梗言气相更也庄子曰插苇于户布灰其下童子入不畏而鬼畏之是鬼之智不如童子也今人元日以苇插户螺则今之门镮也桃梗今之桃符也 

不即丕 

古地名多有不字如春秋之不羔?火华不注史之不周不羙不耐山海经之不津不庭不其或曰不读作丕古无丕字不即丕也诗曰不显惟德不戢不难皆读作丕亦一说也 

尸位 

书云尸位诗云素飡啇君谓之荒饱吴起谓之枝官史云冗食又曰游手蝝蝗蟊贼下不在田矣 

强弱坚瑕 

啇君曰以强去强者弱以强去弱者强管子云攻瑕则坚者瑕攻坚则瑕者坚此用兵之法也为学之说亦然善问者如攻坚木后其节目是也 

虎斑绢 

后汉志襄邑岁献虎文衣即今彰德府虎斑绢也不为珍绮而古人重之何邪 

被褐衣锦 

吕览云办议而不可为是被褐而入衣锦而出孔明云违覆而得中犹弃敝屩而获珠玊盖古有此语羙改过也 

筮短龟长 

筮短龟长杜预注曰筮数龟象象长数短此瞽说也孔颖达云神以知来智以藏往是为极妙虽龟之长无以加此以至理而言卜筮实无长短盖亦知杜之谬而不敢矢?见之今按献公卜骊姬卜吉而筮凶卜人曰筮之辞所言理短龟之辞所言理长故下文遂引龟辞盖即立骊姬一事而非谓筮龟有长短也杜之纰缪类多如此 

白头而新 

汉书白头如新倾盖如故说苑作白头而新倾盖而故而如古字通用白头而新虽至老而交犹新倾盖而故谓一见而交巳故也作而字觧尤有意味 

宿诺宿问 

子路无宿诺宰我无宿问【大戴礼宰我云小子无宿问】 

阿堵 

晋书云王衍口不言钱晨起见钱堆床前曰阿堵近世不觧此遂谓钱曰阿堵可笑晋人云阿堵犹唐人曰若个今曰这个也故殷浩看佛经曰理亦应在阿堵中顾长传神曰精神妙处正在阿堵中谢安谓桓温曰明公何用壁后置阿堵辈是也凡观一代书湏晓一代语观一方书湏通一方之言不尔不得也 

宁馨 

馨字晋人以为语助辞王衍传何物老妪生此宁馨儿世说刘真长语桓温曰使君如馨地宁或斗战求胜王道与何次道语举手指地曰正自尔馨王朗之雪中诣王螭持其臂螭拨其手曰冷如鬼手馨强来捉人臂刘惔讥殷浩云田舍儿强学人作尔馨语合此观之其为语辞了然唐刘禹锡诗几人猛省得宁馨得晋人语意矣 

世说误字 

枯书转刻转谬盖病于浅者妄改耳如近日吴中刻世说右军清真谓清致而真率也李太白用其语为诗右军本清真是其证也近乃妄改作清贵兼有诸人之差谓各得诸人之参差近乃妄改差作羙声鸣转急改鸣作气义学改作学义皆大失古人语意聊举一二他不能尽 

六么 

古之六慱即今骰子也晋谢艾传枭者邀也六慱得邀者胜是知枭即骰子之么也曲名有六么序义取六慱之采 

神荼 

山海经云神荼欝垒二神人主执恶鬼风俗通作欝律陆法言集韵垒音律神荼者神舒也欝律者苑结也周代以荼为舒夏后荼公子荼是也沈休文曰欝垒者律也又为黑?欝黑?律王充云欝垒山?畏山?垒之类 

纳音 

干为天坤为地乾坤合而为泰德为父红为毋德红合而为东干为君支为臣支干合而纳音生此六十甲子纳音之说其详见路史余论梦溪笔谈南村辍耕录 

嗔目待明经 

宋人喭云焚香礼进士叹目待明经见东莱文集其徒讳之改嗔目作撤幙非也 

古碑有神物护持 

唐李邕书云麾将军碑已断裂在蒲城县正德中刘远夫御史謪为蒲城簿访出以铁束锢之复为完物饶州荐福寺碑为雷所惊而碎近日好古者取其碎裂合而卧树之犹可摹印简西峃为予言亲见许予摹寄一本尚未获也以二事占之古碑似有神物护持 

欸唶 

欸也唶也厄也皆叹辞如噫吁之类后汉书光武纪春陵有望气者曰唶佳哉欝欝葱葱商君书多用呃字欸与欸同史记范增曰欸孺人不足与图大事杨子法言或问王翦曰始皇方猎六国而翦牙欸史记用之于句首杨子用之于句末皆奇 

詅痴符 

和凝为文以多为富有集百卷自镂板以行识者多非之曰此颜之推所谓詅痴符也近日有一达官自刻其文且问于作者曰吾文何如古人或对曰一代之兴有一代之文故汉曰汉文唐曰唐文公之文可谓明文也盖讥其近于吏牍而其人不悟 

薖轴 

王元长曲水诗序沈冥之怨既缺薖轴之疾已消本考盘诗二句而会合之此李商隐灰钉之祖也文选英华求贤判云尽岸穴之英奇??忽濠梁之薖轴储光羲诗清言问薖轴惠念及沧浪用字又祖王元长也 

珠声玊价 

说文注引宋弘云淮水出琵珠珠之有声者声谓有名价也唐人文有珠声玊价之语本此 

蛮烟蜃雨 

岭南异物志云蛮烟蜃雨无别晨暮蜃蛟蜃也 

因文立政 

鸾刀贵割而声尚和利刃贵断而字从和易曰利者义之和也先王制器尚象因文立政如此 

分沙漏石 

郦道元水经注形容水之清澈云分沙漏石又曰渊无潜甲又曰鱼若空悬又曰石子如樗蒲皆极造语之妙 

小说 

说者云宋人小说不及唐人是也殊不知唐人小说不及汉人如华峤明妃传云丰容靓饰光明汉宫顾影徘徊耸动左右伶玄飞燕外传云以辅属体无所不靡郭子横丽娟传云玊肤柔软吹气胜兰不欲衣缨拂之恐体痕也此岂唐人可及晋书荀?日耳力?传云汲郡人不凖发冢得古文数百篇中载楚事一叚尤妙亦小说也惜不传耳 

女匽 

