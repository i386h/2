<!-- { "loadSidebar": true } -->
　　秋江吞天云拍水涛借西风抉不起断云分雨入江村囬首龙沙几千里澹庵老笔摇江声髣髴阿唐惨淡情千秋万古青山恨不见归舟一叶横
　　宋理宗缉熈殿砚
　　使君持送缉熈砚捷音才到山中人四十三年如电抹此砚曽经秋复春寂寞经筵劝讲臣诗酒宫中乐事新文章只数天中月万卷何曽笔有神
　　宋度宗熈明殿古墨
　　江南赐姓功臣李吾州奚生墨工尔江南赭尽吴山松吾州老树摇晴空君王防墨熈明殿不觉江头度白鴈刼火犹解爱庭珪吹送山家易水西松风含哀生砚滴似诉优游解亡国只今谁有哀江南寳气不受鹅溪缣早晚扁舟适吴越为君挥洒天门雪
　　金太子允恭墨竹
　　黒龙江头气郁葱武元射龙江水中江声怒号乆不防破墨挥洒余神功天人与竹皆真龙墨竹以来凢马空人间只有墨君堂何曽梦到琼华宫瑶光楼前月如练倒影自有河山雄金源大定始全盛时以汉文当世宗兴陵为父明昌子乐事孰与东宫同文采不随焦土尽风节直与幽兰崇百年图籍有萧相一代英雄谁蔡公防书纷纷少顔色空山夜哭遗山翁我亦飘零感白髪哀歌对此吟双蓬秋声萧萧来晚风极目海角天无穷【黒龙江见金史幽兰轩义宗死所汴亡张蔡公以金实録归遗山尝就公腃録此轴亦公得于汴之中秘者公之子仲仁持以求子诗故终篇及之】
　　白鴈行
　　北风初起易水寒北风再起吹江干北风三起白鴈来寒气直薄朱崖山乾坤噫气三百年一风扫地无留钱万里江湖想潇洒伫防春水鴈来还
　　渡白沟
　　东北天髙连海屿大行蟠蟠如怒虎一声霜鴈界河秋感慨孤懐几千古只知南北限长江谁割鸿沟来此处三闗南下望风云万里长风见髙举菜公洒落近雄才显徳千年亦英主谋臣使臣强解事枉着渠头污吾鼔十年鐡砚自庸奴五载儿皇安足数当时一失榆闗路便觉燕云非我土更从晚唐望沙陀自此横流穿一缕谁知江北杜鹃来正见江东青鸟去渔阳挝鼔鸣地中鹧鸪飞满梁园树黄云白草西楼暮木叶山头几风雨只应漠漠黄龙府比似愁冈更愁苦天教遗垒说向人冻雨顽云结凄楚古称幽燕多义烈呜咽泉声防余怒仰天大笑东风来云放残阳指归渡
　　过易州登西楼
　　秋气压山山欲摧西楼正有诗人来悲歌感慨聊一发万古抑鬰今崔嵬寕山为有瀛王台顽痴至今如死灰幽燕劲气老益壮北山飞翠来吾杯
　　登镇州隆兴寺阁
　　太行鳞甲摇晴空层楼一夕蟠白虹天光物色惊改观少微今在青云中初疑平地立梯磴清风西北天门通又疑三山浮海至载我欲去扶桑东雯华寳树忽当眼拍肩爱此金仙翁金仙一梦一千载腾掷变化天无功万象绕口恣喷吐坐令四海皆盲聋千池万沼尽明月长天一碧无遗纵我生感非象识此眼此臂将安庸海岳神光埋禹鼎人间诡态何由穷金天月窟尔乡国玉毫万丈须弥峰一杯径欲呼与语为我返驾随西风堂堂全赵思一豁江山落落吾心胷中原左界此重镇形势彷佛余兵冲歌舞遗台土花碧旗帜西山霜叶红乾坤割裂万万古乌鸢蝼蚁为谁雄滹水悠悠自东注落日明孤鸿
　　乙亥十月往平定早发土门宿故闗书所见
　　风烟全赵如平掌失脚山城梦犹想土门一缕汉时天万古行人为谁仰指似勍敌谈笑中为状羸仆忍寒强当年鼔角如可闻急着清吟和林响逺山宛欲来相迎近山留人屹相向或从井底忽登天倚伏巳能先想像平生爱山真恶防今日果为山所网昨朝爽翠拥脩眉最恨髙楼负清赏壮懐郁鬰闷欲絶安得凌风恣吾往天教石顶放一头驶若骅骝脱羁鞅山灵努力出竒供只恐先生驾虚枉万壑霜松动悲啸极目云烟埋【阙】北门形势防中原辨与奸雄増技痒太行横絶半九州留在平原几尘坱何人为我起六丁嵳峩尽隳天宇朗千年再挽神禹功恍若鸿流开四象
　　范寛雪山
　　老寛胷次无墨汁经营惨淡寒生须秦川名山古壮哉况复玉立千尺孤安得辰光满东壁试防龙烛昆仑虚赤尘鸿洞天为炉一丘一壑真吾卢眼中人物谁氷壶
　　灞陵图
　　防陵平生有诗境黄阁何物为清风郑五自知非相才猕猴枉画凌烟中作佣莫作诗家佣百为淡苦谁汝供古人星露尚有戒况是风雪来无穷防江明日蒲萄暖斜风细雨船头转门前暮雪吾不知坐上春风人未逺
　　赵生水墨虎
　　南山鬰鬰烟雾蒙北山落日薄幽丛先生眼花臂犹徤闻虎有真心愈雄声弦寄自黄芦东人言此是髙堂中仰天大笑出门去时危惨淡来悲风
　　仲诚家藏张蔡公石女剪制香奁絶巧持以求予诗
　　静华墨君天下竒陵川仙人为赋之遗山野史夸慧女万古春风蝴蝶词岂知此巧复絶代夜月静拂天孙丝梦云丝雨有形外郢斤庖刃无心时蔡公凛凛褒鄂姿诸郎画防清香诗香奁秀发亦余事诗人饥眼省见稀敲门青灯烂红碧布衾惊走恶睡儿破屋犹疑翠鲸怒短褐谁怜紫凤移东家徤妇把锄犂西家处女负薪归哀哀正念诛求苦对此无言空泪垂
　　张元帅寳刀
　　土不产金人气雄真人握鐡开鸿蒙不知此刀何所得风烟余烈来霜锋将军声名今蔡公酒酣过我歌彤弓持刀对公两竒絶眼中已觉江南空水波江声浩无穷朝砻夕淬天有工囬鹘徤儿戯天巧前身鐡精非凢庸紫烟熖熖天为红镔纹秀发青芙蓉寳镮摇落初开封四壁如着清水中天山积雪聚铓锷寒色直欲朱崖通摩挲神物三太息此行善保千年功
　　山行见马耳峰
　　近山豪士少羁检酒浇不下胷崔嵬逺山静女亦闲雅尚恨少有伤春懐乱山来聚争拱楫武卒侍婢皆凢材天知老眼不受尘路转忽睹双峰开双峰何年耸双耳叱之不动烦风雷今朝向我効神骏翠色欲逐神鞕来浮世浮名酒一杯我欲驾此观蓬莱只愁日暮三山上黄尘囬首令人哀
　　雪翠轩观太寕谷
　　吾家雪翠天下白银河无声月无色天闗不闭寒峥嵘箕尾晶英冻将折帝遣六丁下取将勑赐名轩换金碧初如紫霄蟠青云飞下人间作坚壁渐如扶桑六龙出万缕丹霞吹海立何人辨此女娲氏补天重炼苍苍石阳能兼隂今可知祝融若并冥国正教芜秽洗欲空谁为千年栋梁惜杀机如火出至微熖熖寕知有今夕轩中髙卧刘更生愿借余光照方册方册有道出黄虞今古煌煌天与极火耕明日千万斛酒瓮巳闻春雨滴不妨一饮尽羣山醉晕春生半天赤
　　雪浪石
　　邵家水陆说影象一物自可无垠沧浪仙人歌感应石中固有此理存老坡胷中如此几磈磊须得银河喷嘲嵩唾华天不嗔武夷赫怒张吾军偶从北海得生气竹石也爱风姿新我来正当秋雨霁一杯冥漠都门小珰好事如先臣坐令平地石生根渠家儿戯解忘国作诗一笑君应闻
　　烟霞观云巢松
　　盘柯盘屈今几时龙挛虎跛森英姿道人眼中无可怪一巢见饷吾何疑我所思兮颍与箕秋声潇潇吹送之清风一枝云一席松中之乐天不知灵台方寸有君节虚籁万古弦吾诗嵗晚相期君与我笑拊吾髯尽此巵
　　疡医诗卷
　　炼心如石补天缺炼心如泥补地裂白蟇正饱丹凤饥心能竹实亦能鐡乾坤疮痍今几年谁家药笼金石坚千金此方不一试云山注目秋风前
　　明河秋夕图
　　明河澹澹纵复横行云悠悠度疏星凤媒不来乌夜惊琼枝玉佩迟所托画中隐隠闻机声秋来秋去今犹古此恨不随天宇青昆仑西头风浪平辨我一舟莲叶轻浩歌中流击明月九原唤起严君平人间此水何时清
　　美人
　　美人姢姢秋水隔烟雾深沉防玉质目逐晴波去不归遥山只有行云碧碧云日暮心悠哉窓前一夜梅花开平生自信心如鐡一寸相思一寸灰
　　玉簪
　　春色醉人人未醒独怜月露秋零丁昭阳日影巧相避寸心未减寒泠泠只应得我一顾足为君小醉秋风亭莲兄君子菊弟隠何物处君君意肯玉簪玉簮谁与簪苍苔疎雨秋欲深
　　荆南送橘
　　江淮草木少生意今日佳果来何竒枯苗一溉自此见入手即有甘棠诗眼中风露潇湘姿我幽林千树思只恐江声撼吾枕相防对坐寒更迟
　　食笋
　　梦廽齿頬风萧骚幽姿不许霜松髙南来苍玊不盈束巳觉饮兴飜云涛诗家胷次自宜此尚嫌烟火须烹炰想像南风吹万竹箨龙正恐称寃号石盆养鱼心自苦仰羡鸜鸲云间巢眼中嵗旱土不膏长镵后虑山无毛退食归来北窓梦山巅朱凤声嗷嗷
　　王君奉命赈济彰徳过予求诗
　　十年监官穷到骨一簿武邑如登天巧宦纷纷日九迁白髪青衫独可怜昨朝读君阜民篇善察物情亦巳贤南郡饥民想更苦以君赈济非偶然驿传星驰乃尔急何暇载酒扬雄茅容问稼当有语野夫忧国愿豊年
　　送防长卿同知岳州
　　闻君得官岳楼去我梦巳落江湖滨天下先忧付公防江山之乐当年分荆湖一城百战得存抚安得人人君岳阳父老宜柏贺君是荆州旧幕宾【防荆州治称第一】
　　三月三日许天祥置酒东城
　　都门气习豪翩翩此君尊爼今宛然春色今年迟半月留待忽忽过寒节临流雅唱寻旧盟青眼青天对今夕横桥绮服丽人天苍苔坐我羲皇前花枝华髪两如许天意时晴一杯举安石起舞元龙歌苍生我竟如渠何
　　饮仲诚椰瓢
　　君家瓠落无所容江湖谁辨平生胷海南佳气乆郁塞灔滪似喜今相逢前年对酒面发红今年对酒气如虹江山万古骚人国跬步便与华胥通河间古儒病我拘闻我一饮喜气浓平生得意南湖张此意颇与河间同太古洼尊老无底一朝倾倒何由供醉乡千年有此客鸟歌蝶舞春蒙蒙醉翁之意不在酒宛如琴意非丝桐太和风境无酩酊洛阳楼阁髙玲珑泠然仙驭一杯水眼中渺渺无极翁西家伯伦瞽且聋东家醉死王无功酒中醒境渠未识冰壶秋月昆仑峯举杯唤月来胷中人间白日浮云空五岭山髙云几重朱崖灭没南飞鸿鹤翩翩何许操瓢径访眉山公【河间谓赵玉南湖谓仲实泠然仙驭一杯水见潘延之和茂叔忆濂溪诗洛阳楼阁尧夫空中楼阎事】
　　南溪行
　　老人耕牧南溪南南溪草浅牛所贪大孙擕书小擕酒青蓑为席树为庵以书教孙仍自读隔溪遥聴声諵諵牛眠树隂孙劝酒老人未醉意巳酣老人气髙躯干小面狭于髯森若杉年周甲子辰又浃世故十率八九谙早嵗精勤传世业口诵太素手防甘以艺发身宁乆屈安车徴起诏使监入为天子侍从臣龙沙万里尝陪鼎湖白云望不极招之归来山有岚身出梦闗渉觉境人间万有皆空函侍从之名不复记老人自署南溪衘呼儿来前双玉立曰我爱汝择所堪自我中年学读书方寸若有神明鍳活人之功岂不美一有不中中或慙青嚢秘封不展尘迹从此乃一芟读书力田两交进囷有所收心有函开此乐国自我始继而大之在汝男我今巳成齐变鲁汝等当为青出蓝东北一舍容城翁今年卧病家山岩其室虽迩人甚逺汝粮自褁簦汝担雪中欵段来叩门仆夫汗流扶酒甔侑尊有物随土产厥包杂进鸭与防饮剧谈发不自禁四隣惊走来窥探先生静黙如土钟叩之愈大声愈【阙】今朝音吐防河汉老人者谁开其缄斤之令去不复语兴亡万古手与谈空钩意钓不在棊澹然相对如禅龛老人思家不可留二儿扶归杖几叅腊醅开时鱼可脍相约载酒游溪潭
　　杂诗【二首】
　　先天漆砚诗【幷序】
　　予近得漆砚二刘文茂之所恵者象壁水而先天八卦周焉予遂名以别之且赋诗以答茂之云
