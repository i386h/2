<!-- { "loadSidebar": true } -->
　　君恩之所由纪命名之攸始犹以云磵戸隠约于长林嘉卉芳草杂逯于幽谷者铺叙摹画未罄其状尝考昔人云赋者古诗之流也又曰古人称不歌而颂谓之赋夫马融长笛王褒洞箫古人爱一物犹比拟赞诵被于简牍文必极美词必尽丽况余目营心画朝游夕处风雨晦明于此绸缪欣戚悲啸于此寄托习之也久述之也详爱之也深言之也长窃以平子归田未极隠沦之趣安仁闲居未穷林壑之观爰因胜地勒以雅辞赋曰伊龙眠之西隩歴峦岫之盘互乱溪流而浅涉指层岭而遥度经樵径之嵚崎偃松出而当路罗奇峰以四周簇青林而万树中有幽人邃馆居士衡门碧梧清沼萦带修垣桥贴波而曲折栁覆堤而偏反髙槐郁其菁葱榜双扉以赐金之园其西轩也斋名学圃古屋素题草縁堦而径仄梅入戸而枝低架茅宇以文杏葺圭窦以香泥所以鞠渊明之众子偕老莱之逸妻仓囷攸居井臼是宅女获男臧鸡栖豚栅库藏名酒防积嘉核荫桂丛而窅窔期以宴而以息其南轩也长廊委蛇暎日迎曦燠馆温室风静帘垂俯海棠之香国纷娇姹之奇姿弄脂妍而粉腻酣春日而迟迟乃其朱栏翠幕姚魏所家鞓红茜紫一捻名葩长安跨等身之树洛阳矜径尺之花亦莫不露湿烟霏散绮流霞瞻曲房之南隅压檀栾之脩竹筼筜万个琅玕千簇筠粉吹香纸窗分緑月落而影徧空庭雪压而声锵寒玉斗室生白来往天光乃敷棐几列胡牀拥乱帙凝清香蒲团挂壁笻杖倚墙攸宁攸芋以咏以觞盼逺松而延伫借柔荑而徜徉其东轩也则歴幽篁之宫入古梅之里苍干莫名糺枝难拟或昂藏而披云或支离而拂水或凌烟而乍垂或拂地而腾起挺新条以敷华积古苔而绣紫倘邓尉之可方伊罗浮之足齿虽瑚碧树之交柯亦难并乎斯美中则有堂名香雪楼称鹤背槛浮花气之端戸掩香光之内雪皑皑而千堆鸟鹤鹤而羣队庶可以蹑王乔之髙踪接洪崖之芳欬时则春回幽谷香动寒岑登楼遥瞩地僻花深玉田琼圃雪苑珠林神恍忽而震荡芳寒烈而来侵御文貂之紫绮抚阳春之素琴何方壶之不可复即惧斯乐之难任沿池而北桃溪横带深红浅白俯临湍濑夏至而緑阴繁春深而红雨霈纡石径于中央衬疎杨于水外迤北而北轩在焉前场后圃左冈右池峄桐垂荫下植将离或倚云而孤特或当堦而纷披水榭西构芳塘涟漪红蕖碧藕花叶参差鹭起而珠露倾蝉吟而香风吹又有芙蓉的烁栁丝歴乱疎枝密叶被于隄岸入春和而早荣当秋清而晩灿其地则羣峰回合襟带田畴岭緜亘而虚敞溪环折而深幽松屏冠于岩岫蔀屋隠于平丘烟云生而出没忽恍惚其不可求其室则南窗北牖延爽招凉碧纱外卷桃笙内张如艇斯泊枕藉沧浪如台斯屹云山苍茫裁芰荷以为衣摘莲实以为粮当炎曦之方驭喘黄犊于翳桑爱斯地之萧散微风起于曲廊却絺衣而不御挥纨扇而不扬实清景之可娱觉空山之夜良其周乎四轩者则有紫藤碧篠芳槿红兰或髙引而垂幄或密比而成阑循石磴而遥跻飞阁耸于北峦临杏圃而结撰盛春晖之绮观其亭则也红倚山曲江临水芙蓉溪亭在河之涘朱樱冠乎崇冈乔柯暎乎清沚循花溪而南征赖以憩乎游趾其圃则早韭百本晩菘一畦丹茄紫姜霜薤露葵子母余犀水陆蹲防寒匏并蒂甘菊连枝莫不葳蕤于北囿蔓衍乎东篱朝荷耡而可乐夜翦防而如饴其果则紫栗千房青梅百斛柿美乌椑棃甘大谷安石珍榴火齐赤玉西域蒲萄磊落盘屈何必移卢橘于江南走荔支于巴蜀其泉则觱沸如珠甘芳若醴潄灵石而常清沈丹砂而愈防既潆洄于堦下复潺湲于花底贮之为涤砚之池引之为灌蔬之水虽地狭而境偏信泉甘而土美先生之处此也谢轩冕逺尘嚣叹人生之形役悯机事之日劳惟白云之可怡誓栖息于临臯旷天地而睥睨何有乎蜾臝之与二豪爰因四序周乎四轩抱书携笈移琴挈尊逐花时之早晩量风日之凉温拥万轴于坐隅手一编而朝昬怀古人之可见接羲轩而道存尔乃葆光味腴崇简敦素息虑屏思纳新吐故惟万物之齐观常蔬水而自裕时则佳辰淑景日丽风和或蹋径草或倚庭柯或攀危磴或临素波珍禽啼而未歇锦鳞聚而遂多濯尘缨于磐石借文茵于浅莎翘首天地临风浩歌落花落叶伤如之何当其春雨一犂其耕泽泽麦覆西陇草回南陌鱼戏春水生鸠鸣杏花白先生乃服春衣振轻防循陇亩而劝农眺春云而自适迨夫秋潦澄清木落羣岫桕防色于寒初枫染丹于霜后千岩烂若披锦万壑殷如攒绣殊形异采不可殚究先生乃命巾车挈茶铛坐丹岩临赤城朱霞暎乎朝旭绛云弥于太清较四时之景物惟秋晩之莫京其游迹所至也则有寒潭澂碧石马当路飞泉媚笔皎若纨素带麓南村沿溪别圃脩篁隠衲子之宫茂树表贞臣之墓纵步屧之所如随攀涉而成趣噫嘘嘻四时之序有代谢九逵之轨无终全躬耕钓以自给甘笋蕨而长年慕彭泽之避世希香山之乐天侣春花与秋月休吾生之自然歌曰壑有涧兮山有岑白云度兮笼轻阴竹隖花田春似海板桥流水闭门深鸟隔树而闗嘤鱼唼藻而浮沈鱼鸟各无意聴我归来吟遥遥千载后何人知我心
　　双谿芙蓉赋
　　惟双谿之澄澈二水会于庭除出层峦而迢递经石堰而舒徐生芙蓉于夹岸涵秋露而分敷后岩桂而发采侣丹枫而锦铺其为色也艳而不妖丽而非侈叶铺翠幄柯临清沚质抗金风神含秋水每迎凉而先荣近严寒而未靡聫逺浦而搴芳毓千丛而霞起或朝淡而夕绯或初碧而乍紫或以并蒂呈华或以独秀为美或露滴而初开或风飜而乱绮或倚松如静女或临渊似君子西蜀号为锦城石卿称为仙史更有湘江异种厥名三醉初则蕊含浅黄淡质凝翠暮则一抹微红朱丝如织越三日而茜紫朱殷不可思议或先或后种非一类于是纵轻棹凌若耶放艇则晴霞一色回楫则弥望万花舟移而丛密影动而波斜晩蜂踌躇于寒蕊游鳞噞喁于晴沙其在晨露初晞花光如拭夕波方起景非一色或披衣而晨兴或流连于日晷任拟似之徒工非笔墨之所能测













　　文端集巻三十七
　　钦定四库全书
　　文端集巻三十八
　　大学士张英撰
　　笃素堂文集二
　　颂
　　圣学时敏颂【有序】
　　【臣】闻自古哲王既优于圣性必加以圣学葢精义微言备于往牒常经大法具有成规是以涵养徳性则典学宜先经纬世务则明理为要本仁祖义则古称先所以兴大业而跻盛治也恭惟
　　皇上躬上圣之姿赋天亶之哲虚怀向学本于性生自临御以来修释奠之上仪首崇学校举经筵之钜典靡间春秋所谓观乎人文以化成天下也臣英尝稽讲帏之制两汉以来已肇其端唐宋诸君详举其事汉宣帝诏诸儒讲五经同异于石渠阁光武每旦视朝罢数引公卿郎将讲论经理唐太宗聚四库书于文殿置文馆于殿侧选文学之士令更日宿直与之讲论前言往行宋太祖虽在军旅手不释巻尝谓李至曰人主当淡然无欲朕无他好但喜读书多见古今成败宋真宗始置侍读侍讲之官以双日御经筵以只日诏儒臣讲读宋仁宗置崇政殿説书又作迩英延义二阁以礼儒臣明代讲读之员甚备公卿执政多由之此皆汉唐宋明以来英君谊辟崇儒重学以兴起太平焜燿前纪者也然以方我
　　皇上昧爽聴政即御讲幄当宵衣旰食之不遑而延见必有常度复盛暑祁寒之不辍而精勤屡逾恒规研究于二典之学而道接唐虞殚精于四子之书而心传孔孟以古史为昭鉴而观考亭洓水之鸿编以性理为渊源而穷太极西铭之微义不更为超前古而迈百王哉且
　　温纶屡颁欲尽咨询之益
　　天顔下霁不辞覆讲之劳辨义则理析毫芒敷词则声振金石既横经虚受当
　　徳之深严更披巻澄怀御
　　懋勤之清晏百家罗列穷奥义于天人八法兼精间游心于翰墨斯其逊志勤敏真可谓博而有要精而能该者矣臣英自惭谫劣无似猥防
　　圣恩拔置讲帏俾侍从于细旃广厦之间数年于兹矣仰
　　圣学之崇髙觇
　　睿怀之冲挹言之难罄知之最亲愿殚愚忱敷扬实徳非敢为虚词溢美以自蹈贡谀之嫌也谨拜手稽首敬献
　　圣学时敏颂一章颂曰惟
　　皇天纵睿哲文明抚绥区夏覆冒函生万物斯覩百度惟贞仁符地载健比干行尧羮舜墙左规右榘铭日师汤惜阴追禹道徳之林仁义之府翺翔优饫错综参伍金华列席冠佩济跄发谟陈典源遡陶唐探河观洛道契轩皇春秋二仲修举有常日御万几心周九服扶桑衔照铜龙始旭六卿毕对旋临讲幄韦编在前
　　宸衷肃穆孔顔妙绪邹鲁微言治平之矩入徳之门六经啓籥诸子滙源探微月窟抉奥天根尚书肇起危微精一益赞天工箕陈皇极奭献旅獒旦书无逸宏纲大法
　　圣人惟则大易精义既法而奇羲文画象周孔属辞裁成万类囊括二仪开物成务
　　圣人惟师穷理于经征事于史兼陈法戒深参道揆义镜紫阳博综洓水网罗百代寻源索委
　　圣学弥广
　　圣志弥冲
　　温纶屡谕覆讲宜崇诸臣敬答恐劳
　　圣躬
　　帝曰俞哉斯道何穷辨析精微昭宣义蕴吐词为经发言成训炳炳琅琅金声玉振葑菲不遗刍荛不摈寒暑靡辍宵旰维勤内庭清昼缃帙如云搜罗图史研究典坟闗闽微义濂洛遗文讲贯之余游心藻翰虎卧龙翔奔会神腕掩映鑪烟缤纷玉案堂哉皇哉天章糺缦洪惟
　　圣学冠古烁今沧溟东岱莫并髙深天地为轨位育为心助流鸿化昭垂雅音自愧小臣谬随深殿日侍宸严数承清宴蠡测管窥亲闻灼见仰瞻
　　睿勤歴久靡勌惇史之职有媺则扬巍乎难名焕乎有章歴稽前牒谁与颉颃赓飏作颂垂示无疆
　　升平颂【并序】
　　臣窃惟自昔国家席累叶之鸿休抚守成之大业承平既久类必有非常之功以荡涤瑕秽而镇抚生民然后皇威遐鬯社稷尊安有泰山四维磐石苞桑之固焉在诗有之曰薄言震之莫不震叠在书有之曰其克诘尔戎兵以陟禹之迹方行天下至于海表夫以成康之郅隆犹以张皇六师为大训载于诗书信有征矣汉以兵力定七国文景之业弥光尤已事之着明者哉葢国家之有师旅征伐犹天地之有霜雪雷霆也非霜雪则万物烦嚣之气不肃非雷霆则四时堙郁之气不宣非师旅征伐则乱臣赋子无所詟服惩创而不敢肆故霜雪所以开阳春也雷霆所以啓晴霁也师旅征伐所以靖祲氛致太和也天地仁爱万物之心与圣人仁爱万民之心皆不得已而托之乎此者也我
　　国家自
　　世祖皇帝戡定大乱
　　皇上抚驭区夏以来待藩臣之恩良渥矣处之以重镇视之以心膂睦之以懿亲极之以髙爵显秩豢之以膏腴腆禄乃物太甘则自蠧兽久畜则思触富贵极而骄悍生骄悍生而反噬起平居则怙势席宠以荼毒朝廷逺方之赤子乃下尺一之
　　诏则环视而起一方作俑诸方应之以盗弄
　　天子之戈于潢池举平日
　　朝廷所封之疆土所属之将士所简阅之器械所赉予之金钱悉借以抗
　　天子之命据固阻险伏莽跳梁自非大奋我武以芟刈而薙狝之何以昭臣子万世之经而彰我
　　国家四征不庭之罚乃自始乱以来授钺
　　天宗分驰
　　禁旅虎臣四出鹰扬奋兴以渐次削平迄于今八载海内荡定昭明无纎芥根株之遗可谓盛矣臣窃念身依阙廷趋承
　　讲幄者五年
　　简侍近密者又四年其逺方兵威克捷之奇战胜攻取之略戈甲组练之华折冲陵轹之势【臣】虽不得而闻且见也若我
