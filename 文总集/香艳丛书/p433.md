<!-- { "loadSidebar": true } -->
　　曾将如意舞当筵，獭髓新调侧鬓钿。祗恐画图难省识，愁容不许似神仙。 
　　〖《拾遗记》：孙和悦郑夫人，常置膝上。和于月下舞水晶如意，误伤夫人颊，血流污裤，娇姹弥苦，自舐其疮。命太医合药，医曰：“得白獭髓，杂玉与琥珀屑，当灭此痕。”和乃命合此膏。琥珀太多，及差而有赤点如朱，逼而视之，更益其妍。诸嬖人欲耍宠，皆以丹脂点颊而后进幸。吴主潘夫人，父坐法，夫人输入织室。容态少俦，江东绝色，同幽者百余人，谓夫人为神女，敬而远之。有司闻于吴王，使图其容。夫人忧戚不食，减瘦改形，工人写其真状以进。吴王见而喜，惊以琥珀如意，抚案即折。嗟曰：“此神女也。愁貌尚能惑人，况在欢乐？”乃命雕轮就织室，纳于后宫。〗 
　　春院无声玉漏长，朝来媚寝侍君王。环榴台畔吹笙过，赚得罗衣百濯香。 
　　〖《拾遗记》：孙亮作琉璃屏风，甚薄而莹彻，每于月下清夜舒之。常与爱姬四人，皆振古绝色，一名朝姝，二名丽居，三名洛珍，四名洁华，使四人坐屏风内，而外望之如无隔。惟香气不通于外。为四人合一气香，殊方异国所出。凡经践蹑，宴息之处，香气沽衣，历年弥盛，百浣不息，因名曰“百濯香”。或以人名香，故有朝妹香，丽居香，洛珍香，洁华香。亮每出游，此四人皆与同舆席。来侍皆以香名前后为次，不得乱之。所居室名曰“思香媚寝”。潘夫人以姿色见宠，每以夫人游昭宣之台，志意幸惬。既尽，酣醉。唾于玉壶中，使侍婢泻于台下，得火齐指环，即挂石榴枝上。因其处起台名曰“环榴台”。时有谏者云：“今吴蜀争雄，还榴之名，将为妖矣。”权乃翻其名曰“环榴台”。〗 
　　重重瑞应奏江东，一样金螭刻镂工。宫女夜阑歌舞罢，高烧红烛照屏风。 
　　〖冯贽《南部烟花记》：吴主亮命工人潘芳作金螭屏风，镂祥物一百三十种，种种有生气，远视若真。一日与夫人戏，触屏，坠其一凤，顷之飞去。〗 
　　汗湿凉衫幕雨余，万年枝下看红蕖。偶从寒露台边过，欲乞迎风观里居。 
　　〖《太平御览》引《晋宫阙名》：华林园有万年树十四株，谢元晖诗：风动万年枝。潘岳《关中记》：晋帝作迎风观、寒露台，以避炎暑。〗 
　　芭蕉抽叶雨初浓，蛙吠华林上晓钟。并入宫莺惊破梦，绿窗髻子试芙蓉。 
　　〖《太平御览》引《晋宫阙名》曰：华林园芭焦三株。又引《晋书》：有蛙鸣于华林园，惠帝问左右曰：“为官乎？为私乎？”侍中贾充对曰：“在官地为官，在私地为私。”《酉阳杂俎?髻鬟品》：晋惠帝宫有芙蓉髻。〗 
　　水殿云房好护持，金羊到处少人知。红灯睡断秋霜影，不见青盐舐竹枝。 
　　〖《晋书?胡贵嫔传》：帝平吴之后，掖庭殆将万人。帝尝乘羊车恣其所之，宫人乃取竹叶插户，以盐汁洒地而引帝车。〗 
　　隔院银筝妙选夸，葡萄园外辗香车。几人绛缕添清泪，难话曾封系臂纱。 
　　〖《晋书?胡贵嫔传》：泰始九年，帝简良家子女以充内职，自择其美者，以绛纱系臂。《太平御览》引王隐《晋书》曰：武帝采诸葛冲等女五十余人入殿，赐采女食，皆忧不食。帝使缦帐杨后，曰：“可但人障，其中者，以绛纱系臂。”胡芳泣，左右止之，曰：“陛下闻之。”芳曰：“死且不畏，何畏陛下。”帝壮其言，故遂敬之。《太平御览》引《晋宫阙名》：洛阳有琼圃园，灵芝园。邺有鸣鹤园，蒲陶园，华林园。〗 
　　住遍新宫感岁华，怨风酸雨听宫鸦。贵嫔赋稿曾抄得，懒向秋深咏菊花。 
　　〖《晋书》：左贵嫔，名芬，兄思。少好学，善缀文，名亚于思。武帝闻而纳之，拜修仪，后为贵嫔。《太平御览?左贵嫔集》：有离思赋、相风赋、孔雀赋、松柏赋、芍药花颂、郁金颂、菊花颂。〗 
　　寒卸台城燕子回，嫩黄露叶长宫槐。内人晓起量红线，添却花阶日影来。 
　　〖《事文类聚》：晋魏间，宫中以红线量日影，自冬至后，日添长一线。〗 
　　春风夜绕护窗纱，几树寒香拂鬓斜。一自含章人卧起，满宫山额画梅花。 
　　〖《演繁露》：宋武帝女寿阳公主，人日卧含章殿檐下，梅花飘着额上，成五出之花，拂之不去，号为梅花妆。宫人皆效之。《太平御览》引《杂五行书》：宋武帝女寿阳公主，人日卧于含章殿檐下，梅花落公主额，上成五出花，拂之不去。皇后留之，看得几时。经三日，洗之，乃落。宫女奇其异，竞效之，今梅花妆是也。〗 
　　一枕珊瑚忆旧陪，竹林堂里裸身回。不知若个君恩重，置得山阴面首来。 
　　〖《南史?宋前废帝纪》：帝好游华林园竹林堂，使宫人裸体相逐。《宋书，前废帝纪》：山阴公主淫恣过度。谓帝曰：“妾与陛下，虽男女有殊，俱托体先帝。陛下六宫万数、而妾惟附马一人。事不均平，一何至此。”子业乃为主置面首，左右三十人。〗 
　　玉柄霜毛不住麾，皮衣闭阁却嫌迟。内人羡杀司风令，枕簟长来侍绣帷。 
　　〖《齐书?虞愿传》：宋明帝体肥，憎风，夏日常着皮小衣。拜左右二人为司风令史。风起方面，辄先启闻。《宋书?明恭王皇后传》：废帝即位，尊为皇太后。尝赐帝玉柄毛扇。〗 
　　葛笼灯前熨素衣，往来深殿锦绫稀。梦回听得龙舆过，御仗湘宫寺里归。 
　　〖《南史?宋武帝纪》：孝武大明中，壤上所居阴室，于其处起玉烛殿。与群臣观之，床头有土障壁，上挂葛灯笼、麻绳拂。侍中袁领盛称上俭素之德。《齐书?虞愿传》：宋明帝以故宅起湘宫寺，费极奢侈。以孝武壮严刹七层，帝欲起十层。不可立，分为两刹、各五层。新安太守巢向之罢郡还见，帝曰：“卿至湘宫寺来？我起此寺是大功德。愿在侧曰：“陛下起此寺，皆是百姓卖儿贴妇钱。佛若有知，当悲哭哀悯，罪高浮图，有何功德。”〗 
　　淡黄舞裤着还同，绿线丝牵越布篷。好忆梅根估客乐，龙船侵晓发江中。 
　　〖《文献通考》：估客乐，齐武帝之所载也。布衣时常游樊邓，登祚已后，追忆往事而作歌：“昔经樊邓夜，假揖梅根渚。感昔追往事，意满情不叙。”《丹铅总录》：帝作此曲，令释宝月被之管弦。帝遂乘龙舟，游江中。以红越布为帆，绿丝为帆，纤鍮石为篙足。篙傍悉着郁林布作淡黄裤，舞此曲，用十六人。〗 
　　芳林月转露华浓，一片晴云度远峰。多少深宫春梦里。晓风吹上景阳钟。 
　　〖《齐书?武穆裴后传》：上数游幸诸苑囿，载宫人从后。宫内深隐不闻端门鼓漏声。置钟于景阳楼上，宫人闻之，早起妆饰。〗 
　　飒飒梧桐一院秋，层台观内月如钩。金盘祀却天孙罢，正要穿针倚画楼。 
　　〖顾野王《舆地记》：齐武帝起层台观，七月七日宫中多登之，穿针以乞巧，谓之穿针楼。〗 
　　神女雕窗翡翠棂，夜来红蜡闭银屏。遥知玉寿飞仙帐，梦里风摇九子铃。 
　　〖《金楼子》：齐武帝内殿，则张杂色锦覆帐帐之。四角为金凤皇，衔九子铃。《南史?齐东昏纪》又纪：为潘妃起神仙、永寿、玉寿三殿，皆币饰以金璧。其玉寿中，作飞仙帐，四面绣。绮窗间尽画神仙壮严寺，有玉九子铃。外国寺佛面有光，相禅灵寺塔诸宝饵，皆剥取以施潘妃殿饰。〗 
　　夜深凉露浥金阶，鬓脚刚辞琥珀钗。明日看花芳乐苑，灯前试取绿丝鞋。 
　　〖《齐书?东昏侯纪》：潘氏服御，极选珍宝。主衣库旧物不复周，用贵市民间金银宝物，价皆数倍，琥珀钗一只，直百七十万。每游走，潘氏乘小舆，宫人皆露裤，着绿屏。帝自戎服，骑马从后。《南史?齐东昏侯纪》：又以阅武堂为芳乐苑，穷奇极丽。当暑，种树插叶系花，取玩俄顷。〗 
　　别筑神仙殿内行，绣栏四面卷帘旌。不愁贴地黄金尽，买得莲花步步生。 
　　〖《南史?齐东昏侯纪》：凿金为莲花以贴地，令潘妃行其上，曰：“此步步生莲花也。”〗 
　　麝壁香浓烛影迟，鸭■⑺初煮桂姜时。数枚玉律江南物，付与宫奴钿笛吹。 
　　〖《南史?茹法珍传》：宫中刀敕之徒，悉号为鬼。宫中讹云：“赵鬼食鸭■⑺，众鬼尽着调。”俗间以细剉肉糅以姜桂曰■⑺。《齐书?潘妃传》：帝与潘妃以江左古玉律数枚，悉裁以钿笛。〗 
　　柳枝初种未胜乌，阅武堂前酒细沽。年少宫娃刚选到，不梳双鬓已当垆。 
　　〖《齐书?东昏侯纪》：于苑中立店肆，与宫人奄竖市贩，而以妃为市令，自为市录事。有斗者，就潘妃罚之。自有所失，亦就妃受杖。又自坐店屠肉，潘妃当垆。百姓歌曰：“阅武堂前种杨柳，至尊割肉，潘妃沽酒。”〗 
　　华林礓石翠蒙茸，绝晓看花绕楚钟。闲豫南头元苑北，钱龙不见见铜龙。 
　　〖《南史?到溉传》：溉第居近淮水。斋前山池，有奇礓石，长一丈六尺。帝戏与赌之，并《礼记》一部。溉并输焉，未进。帝谓朱异曰：“卿谓到溉所，输可以送未？”敛板对曰：“臣既事君，安敢失礼。”帝大笑。其见亲爱如此。石即迎至华林园宴殿前。移石之日，都下倾城纵观，所谓到公石也。《南史?梁元帝纪》：帝与宫人幸元洲苑，见大蛇盘屈于前，群小蛇绕之，并黑色。帝恶之，宫人曰：“此非怪也，恐是钱龙。”帝敕所司即日徙数千万钱，镇于蛇处，以压之。《玉海》一百七十一：梁有闲豫池，池有龙影，五采。遂铸铜龙其上。〗 
　　皂帐清宵感翠玑，蟒蛇殿角语依稀。尚方记得颁新禁，莫绣黄罗兽锦衣。 
　　〖《南史?梁武德都皇后传》：后酷妒忌，及终，化为龙，入后宫通梦于帝，或现形，光彩照灼。帝体将不安，龙辄激水腾涌，于露井上为殿，衣服委积。常置银鹿卢金瓶，灌百味以祀之。故帝卒不敢置后。《南史?梁武帝纪》：天监十六年，敕太医不得以生类为药。公家织官文锦饰，并断仙人鸟兽之形，以为亵翦裁，有乖仁恕。《南史?梁武帝纪》：身衣布衣，木棉皂帐，一冠三载，一被二年。〗 
　　阿育回廊护静云，牺牲只合禁腥荤。他时若到长千寺，愿舍珍珠五色裙。 
