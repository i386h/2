<!-- { "loadSidebar": true } -->
　　重天富贵倚冰山，龙蛇不辨群无目。 
　　尸居气，杨司空，出群雄，李卫公。 
　　中原鹿，共驰逐。 
　　此也雄飞，彼也雄伏。 
　　海上豪定局，犹待东南角。 
　　王者师执拂，凝眸早已卜。 

　　长门怨 
　　〖隋炀帝建迷楼，后宫无数，多不得进御。有侯夫人者，忽自缢于栋下，臂悬锦囊。左右取进，得《自感诗》三首、《妆成诗》一首、《自伤诗》一首，皆情至之语，不忍竟读。帝反复伤感，亲往视其尸，犹色如桃花，乃厚葬之。选女中使赐自尽。〗 
　　国色难邀宠，幽宫只自怜。 
　　君恩诚已遍，妾命奈无缘。 
　　貌不因人妒，情能任弃捐。 
　　泪尽羞鸾镜，血枯啼杜鹃。 
　　悲莫悲于恩波相承不及泉。 

　　秀色餐 
　　〖隋炀帝幸江都。一日凭龙舟槛注视，见殿脚女吴绛仙，长黛柔肌，回异群辈，召幸焉。将拜婕妤，又因绛仙已嫁玉工万群，故已之，擢为龙舟首楫，号曰“崆峒夫人”。由是殿脚女争效为长黛。司官吏日给螺子黛五斛，内人尚多不给。帝常吟《持楫篇》赐绛仙，谓左右曰：“古人云‘秀色可餐’，若绛仙真可疗饥矣！”〗 
　　持短掉，持短掉，三千殿脚羞花貌。 
　　描长黛，描长黛，三千殿脚摹娇态。 
　　玉工有妇真玉人，秀可疗饥色可餐。 
　　谁将十斛波斯螺，勾出广陵新月痕。 
　　千载尚销魂，无怪当年看煞隋家风流之至尊。 

　　司花女 
　　〖隋炀帝游广陵，长安贡御车女袁宝儿，年十五，纤腰憨态，宠爱特厚。适洛阳进合蒂花，云“得之嵩山，坞中人不知名，采者异而贡之”。帝因赐名曰“迎辇花”。花香浓芬馥，惹袖移日不散，嗅之令人减睡醒酒。帝即以赐宝儿，号曰“司花女”。〗 
　　君王爱花花傍辇，美人司花花貌腼。 
　　十分春色满隋堤，第一迎銮一枝选。 
　　旭日临花花态憨，宿雨润花花半酣。 
　　司花亸袖花影移，司花垂肩花魂语。 
　　十里红搂晓风吹，风香怜护司花女。 

　　来梦儿 
　　〖炀帝荒淫，沉酣失度。每睡须侍儿韩俊娥摇动振耸，方得美睡，因呼俊娥为“来梦儿”。〗 
　　梦扬州，花月愁。 
　　梦巫峰，雨露浓。 
　　阿嬷梦蝴蝶，俊娥传羽翼。 
　　阿嬷梦蕉鹿，俊娥争角逐。 
　　呜呼！ 
　　迷楼月观胭脂冷，秋草雷塘梦未醒。 
　　泪零凄雨咽悲风，夜台无复姮娥影。 

　　女主昌 
　　〖武氏初为太宗才人，赐号“武媚”。贞观末年，太史占曰：“女主昌民间”。后高宗欲立为后，褚遂良谏，帝不听。许敬宗曰：“田舍翁岁收十斛麦，尚欲易妇。况天子乎？”帝遂决。后既立，与帝垂帘并听政，帝不能制。及高宗崩，后废庐陵王而自立，改国号为周。恣为淫秽，大兴杀戮。然见事明决，用人尽才，故虽女主当阳，不及于乱。时亦有负名望若狄仁杰辈咸翼戴之，恬不为耻。中宗返政，后人犹许以为返周为唐云。〗 
　　金轮御世仙根覆，阳消阴亢果杀戮。 
　　一时须眉变妇人，弹冠传粉真膏沐。 
　　咄哉武媚，若将男子拟尔匹。 
　　性残刻，前孟德。 
　　性狡淫，后海陵。 
　　尔立七庙，谁为尔添羽翼？ 
　　尔设五刑，谁为尔兴罗织？ 
　　朝闻告密反舌鸟，夕闻援救叩头虫。 
　　咄哉武媚，千古绝，一世雄。 
　　立后功，许敬宗。作帝力，狄仁杰。 

　　玉尺评 
　　〖婉儿，上官仪之女也，母梦人授玉杵而生。幼慧多才华，武后时没入掖庭。中宗反政，立为昭仪。驾幸昆明池，令诸词臣赋诗，婉儿登玉尺楼，评其次第。时沈佺期、宋之问各自负一时冠，未分甲乙，私语曰：“今日我二人次第定矣，毋得争。”是时众人诗之不佳者，尽随风飘落，盈覆玉阶，独沈、宋两人诗未下，各屏息以待。顷之，一币飞落，二人愕然，拾而视之，则沈句也。评曰：“二人诗实相颉颃，但沈诗收联怯，不及宋余勇可贾。”二人服其敏，各无辞而退。〗 
　　夫人负须眉，巾帼作座主。 
　　昆池夸量才，沈宋建旗鼓。 
　　卢耶骆耶羞同伍，临天下者韦与武。 
　　太平家，安乐府，纷纷鹰犬争门户。 
　　笔如龙，文如虎，有才无行无足数。 
　　嗟彼蛾眉玉尺亦轻取。 

　　楼东怨 
　　〖梅妃，姓江氏。年九岁，能诵二南，谓父曰：“我虽女子，期以此为志。”父奇之，因名之曰“采苹”。高力士使闽越，见其美，选归侍上，大见宠幸。妃性爱梅，所居悉植梅，遂号“梅妃”。及太真入宫，宠爱渐移。太真忌而智，妃性仁慈，柔无以胜，竟为太真谮，迁于上阳东宫。妃抑郁无聊，作《楼东赋》献上，倍极凄凉哀感。上览之，情动，惧拂太真意，不果复召。遣中使封珍珠一斛密赐妃，妃不受，题句返封。中有“何必珍珠慰寂寥”句，令使者进上。上命乐府以新声度之，号“一斛珠”。〗 
　　名花初入上阳宫，晴日含芳弄晓风。 
　　亭北沉香春烂漫，风风雨雨妒楼东。 
　　海棠开，江梅落。解语香，冰心薄。 
　　肥绿成阴瘦枝弱，空留月影伴楼东。 
　　吁嗟乎！寂寥难把珍珠却。 

　　马嵬坡 
　　〖杨妃，小字玉环，弘农华阴人。开元二十二年册为寿王妃。武惠妃薨，后宫鲜当意者，或言寿王妃之美。二十八年，使高力士取妃干寿邸，度为女道士，号“太真”。天宝四载，册为贵妃。进御之日，奏《霓裳羽衣曲》。是夕，授金钗钿合为定情焉。后通于安禄山，禄山出入禁中无忌。尝为洗儿戏，上知之，付之一笑。及禄山出镇范阳，举兵反，思至长安日，取贵妃为后。上幸蜀，驾至马嵬，六军不发，杀贵妃兄国忠，并索贵妃。上不得已，赐妃自尽。后至剑门，作《雨零铃》曲，皆悼贵妃也。〗 
　　君不见，五侯七贵联云骑，丞相门楣杖女弟。 
　　又不见，蛾眉淡扫风流姨，金门走马朝天帝。 
　　谁知乐极却生悲，半夜渔阳鼙鼓催。 
　　六军不发马嵬驿，始悔卵翼大腹儿。 
　　霓裳歇，羽衣裂，天子不能庇家室。 
　　仓皇割爱谋生拙，绝代红颜化黄土。 
　　行人莫叹马嵬路，前车试读《楼东赋》。 

　　朝天词 
　　〖太真第三姊虢国夫人者，在诸姨中尤为美艳。得幸于上，月给钱十万为脂粉资。虢国自矜艳丽，每出入禁中，常素面朝天，故杜甫有诗咏其事，志实也。赐第在宫之东南，与国忠、秦、韩相对。雕梁画栋，穷极奢侈。入朝恒与国忠并辔，人皆笑之。后因马嵬之难，死于乱兵焉。〗 
　　有女有女乘玉骢，扬鞭顾盼凤阙东。 
　　新妆堕马映旭日，内家导节上阳宫。 
　　上阳花放春如锦，一枝秾艳难与并。 
　　锦奁间道走奇兵，淡扫远山开新境。 
　　贵妃姊，天子姨。披香殿，进昭仪。 
　　汉家故事传轶史，九重雨露古无私。 
　　君不见朝天素面天颜喜，蛾眉妒煞玉环姊。 

　　西厢月 
　　〖莺莺姓崔，名徽，小字莺莺，号双文，博陵人也。偕母护丧归长安，及蒲东，适有叛兵掠蒲，因寓普救寺之西厢。同寓有张生者，与蒲将善，请兵护之，不及于难。其母甚德之，设馔宴张，令子女出拜。莺垂鬟接黛，双颊断红，光彩射人，张一见而惑焉。乃倩莺婢红娘，私通衷曲。红初难之，既因生情迫切，乃为持生所缀《春词》二首以投莺。久之，复携彩笺以示生曰：“莺所命也。”中有“待月西厢”之约。及期，生赴之，莺以礼责生，不及于乱，生怅然而出。逾数夕，生方独寝无聊，红忽捧莺而至，授生，绸缪永夕无一言。鸡鸣，红复促莺去，如是者几一月。生因赋《会真记》及诗三十韵以贻之。后生赴长安，文战不利，复贻书于莺莺。缄报之书累千言，情辞婉转，言与泪俱，无非怨生始乱终弃也。生每持缄以示友，故同时杨巨源为赋《崔娘行》。或曰《会真记》，乃元微之所作，盖托名于张云。〗 
　　西厢月，皎皎洁洁谁圆缺。 
　　三三五五千古悬，玉人绾就相思结。 
　　忆昔娇姿初束发，庭院深深阿母挈。 
　　十三学画眉，描取新勾月。 
　　十四学弹琴，斜抱云和月。 
　　十五学弄箫，吹彻碧天凉夜月。 
　　整待十七赋三星，钟冷无如夜气沉。 
　　光落墙东花动影，薄衫不禁露华侵。 
　　彩云散，香尘灭。 
　　人去西厢寂，阿谁问取旧时月。 

　　妾薄命 
　　〖霍小玉，故霍王女也。王没后，偕其母出居长安之胜业坊。时陇西李益负才名，以少年试天官，玉慕其风调而委身焉。定情之夕，若琼林玉树，互相激射。益此时，几疑身之入仙境矣。中宵玉忽流涕，恐后色衰见弃。益命侍儿牵帷执烛，援笔而书盟词，词甚恳切。及后益得官返乡，约之任迎玉，归家竟别娶卢氏女，逾年不通音问。玉抱恨成疾，恹恹将至不起。益复至长安，路过玉门，每迂道而避焉。忽一日，有豪士衣黄衫，策骏骑，挟益直达玉所。玉已征梦，梳洗而候，含眸视益不能出言，坐皆欷歔。顷之，豪士致酒肴，玉举杯酹地，谓益曰：“我为女子，薄命如斯。君是丈夫，负心若此。饮恨黄泉，皆君所致。”掷杯长恸而绝。后益寝处，辄见玉焉。岂玉尚不能忘情于李乎？〗 
　　君丈夫，妾女子。 
　　薄命之薄至于是，负心之负何若此？ 
　　中道弃捐巳可伤，郁郁奈何令人死。 
　　死者今已矣，生者恐难为情耳。 
　　十郎十郎须记取，怜取新人莫作故人视。 
　　天长地久从今始，妾薄命，君休已。 

　　燕子楼 
　　〖盼盼关氏，徐州张建封爱姬也。尚书没后，盼盼念旧不嫁，十余年独居一小楼，名曰“燕子”，因作诗以寓意焉。时白乐天见其诗，爱之，遂和其韵，又赠句以相讽。盼盼得诗读之，泣然下泪曰：“自我公逝，妾非不能死。恐千载以下，以我公重色，有从死之妾，伤公盛德也。”于是乃作诗答白。遂不食死。〗 
　　红楼飞燕子，九十逗春光。 
　　明霞方启户，美人正晓妆。 
　　蹁跹衔泥涂金屋，营窟不辞劳，朝夕双飞逐。 
　　春色去，楼外落花知何许，归燕啾啾犹恋主。 
　　楼中人，楼中燕，送热迎凉雨风楚。 
　　孤影单栖吾与汝，非吾与汝谁共语。 
　　嗟乎哉！ 
　　他日空梁落燕泥，残脂剩粉同埋处。 

　　惜黄花 
