<!-- { "loadSidebar": true } -->
　　注「谯周古考史曰」　何校「考史」作「史考」，是也。各本皆倒。
　　注「然后有官小史」　案：「官」下当有「师」字，「史」当作「吏」。各本皆脱误。
　　注「何其盛矣」　袁本、茶陵本「矣」作「也」，是也。
　　注「论语曰」下至「而食之」　袁本、茶陵本无此五十五字。
　　注「郑朗曰」　案：「朗」当作「朋」。各本皆误，此引萧望之传文也。
　　文选卷第四十三
　　
　　书下
　　与山巨源绝交书魏氏春秋曰：山涛为选曹郎，举康自代。康答书拒绝，因自说不堪流俗，而非薄汤、武。大将军闻而恶焉。
　　嵇叔夜
　　康白：足下昔称吾于颍川，吾常谓之知言。称，谓说其情不愿仕也，惬其素志，故谓知言也。虞预晋书曰：山嵚守颍川。嵇康文集录注曰：河内山嵚守颍川，山公族父。庄子曰：狂屈竖闻之，以黄帝为知言。然经怪此意，尚未熟悉于足下，何从便得之也？言常怪足下，何从而便得吾之此意也？前年从河东还，显宗阿都说足下议以吾自代，晋氏八王故事注曰：公孙崇，字显宗，谯国人，为尚书郎。嵇康文集录注曰：阿都，吕仲悌，东平人也。康与吕长悌绝交书曰：少知阿都志力闲华，每喜足下家复有此弟。事虽不行，知足下故不知之。言不知己之情。足下傍通，多可而少怪，言足下傍通众艺，多有许可，少有疑怪，言宽容也。周易曰：六爻发挥，旁通情也。法言曰：或问行，曰：旁通厥德。李轨曰：应万变而不失其正者，唯旁通乎？吾直性狭中，多所不堪，偶与足下相知耳。偶，谓偶然，非本志也。尔雅曰：偶，遇也。郭璞曰：偶，值也。间闻足下迁，惕然不喜，恐足下羞庖人之独割，引尸祝以自助，庄子曰：庖人虽不治庖，尸祝不越樽俎而代之。手荐鸾刀，漫平声之膻腥，毛诗曰：执其鸾刀，以启其毛。庄子，北人无择曰：帝欲以辱行漫我。高诱吕氏春秋注曰：漫，污也。故具为足下陈其可否。
　　吾昔读书，得幷介之人，或谓无之，今乃信其真有耳。幷，谓兼善天下也；介，谓自得无闷也。赵岐孟子章句曰：伯夷、柳下惠介然必偏，中和为贵。性有所不堪，真不可强。今空语同知有达人，无所不堪，外不殊俗，而内不失正，与一世同其波流，而悔吝不生耳。空语，犹虚说也。共知有通达之人，至于世事，无所不堪。言己不能则而行之也。太玄经曰：君子内正而外驯。庄子曰：与物委虵而同其波。周易曰：悔吝者，忧虞之象也。老子庄周，吾之师也，亲居贱职；柳下惠东方朔，达人也，安乎卑位。吾岂敢短之哉！史记曰：庄子名周，尝为蒙漆园吏。列仙传曰：李耳为周柱下史，转为守藏史。论语曰：柳下惠为士师。汉书曰：东方朔着论，设客难己位卑，以自慰喻。孟子曰：为贫仕者，辞尊居卑。又曰：位卑言高，罪也。又仲尼兼爱，不羞执鞭，子文无欲卿相，而三登令尹，是乃君子思济物之意也。庄子，仲尼谓老聃曰：兼爱无私，仁之情也。论语，子曰：富而可求，虽执鞭之士，吾亦为之。子张问：令尹子文三仕为令尹，无喜色；三已之，无愠色。旧令尹之政，必以告新令尹，何如？子曰：忠矣。所谓达能兼善而不渝，穷则自得而无闷。孟子曰：古之人穷则独善其身，达则兼善天下。又曰：柳下惠遗佚而不怨，厄穷而不悯。以此观之，故尧舜之君世，许由之岩栖，吕氏春秋曰：昔尧朝许由于霈泽之中，曰：请属天下于夫子。许由遂之箕山之下。张升反论曰：黄、绮引身，岩栖南岳。子房之佐汉，接舆之行歌，其揆一也。汉书曰：上封良为留侯，行太子少傅事。论语曰：楚狂接舆歌而过孔子。孟子曰：先圣后圣，其揆一也。仰瞻数君，可谓能遂其志者也。贾逵国语注曰：遂，从也。故君子百行，殊涂而同致，循性而动，各附所安。周易，子曰：天下同归而殊涂，一致而百虑。淮南子曰：循性而行，或害或利。论语谶曰：贫而无怨，循性动也。故有处朝廷而不出，入山林而不反之论。班固汉书赞曰：山林之士，往而不能反；朝廷之士，入而不能出。二者各有所短。且延陵高子臧之风，长卿慕相如之节，志气所托，不可夺也。左氏传，吴子诸樊既除丧，将立季札，季札辞曰：曹宣公之卒也，诸侯与曹人不义曹公，将立子臧，子臧去之，遂弗为之，以成曹。君子曰：能守节。君义嗣也。谁能奸君？有国，非吾节也。札虽不才，愿附于子臧，以无失节。史记曰：司马相如，字长卿，其亲名之犬子。相如既学，慕蔺相如之为人，更名相如。
　　吾每读尚子平台孝威传，慨然慕之，想其为人。英雄记曰：尚子平有道术，为县功曹，休归。自入山担薪，卖以供食饮。范晔后汉书曰：向子平隐居不仕，性尚中和，好通老、易。尚向不同，未详。又曰：台佟者，字孝威，魏郡人，隐于武安山，凿穴为居，采药为业。佟，徒冬切。史记，太史公曰：余读孔氏书，想见其为人。少加孤露，母兄见骄，不涉经学。性复疏懒，筋驽肉缓，头面常一月十五日不洗，不大闷痒，不能沐也。每常小便，而忍不起，令胞中略转乃起耳。又纵逸来久，情意傲散。简与礼相背，懒与慢相成，孔安国论语注曰：简，略也。言性简略，与礼相背也。而为侪类见宽，不攻其过。又读庄老，重增其放。放，谓放荡。故使荣进之心日颓，任实之情转笃。此由禽鹿少见驯育，则服从教制，长而见羁，则狂顾顿缨，赴蹈汤火，楚辞曰：狂顾南行。王逸曰：狂，犹遽也。虽饰以金镳，飨以嘉肴，逾思长林，而志在丰草也。毛诗曰：茀厥丰草。茀，甫物切。
　　阮嗣宗口不论人过，吾每师之，而未能及。至性过人，与物无伤，唯饮酒过差耳。庄子，仲尼谓颜回曰：圣人处物不伤物者，物不能伤也。李尤盂铭曰：饮无求辞，纔以相娱；荒沈过差，可不慎与！至为礼法之士所绳，疾之如雠，幸赖大将军保持之耳。孙盛晋阳秋曰：何曾于太祖坐谓阮籍曰：卿任性放荡，败礼伤教，若不革变，王宪岂得相容！谓太祖宜投之四裔，以絜王道。太祖曰：此贤素羸病，君当恕之。吾不如嗣宗之贤，而有慢弛之阙；资，材量也。又不识人情，闇于机宜；无万石之慎，而有好尽之累。汉书曰：万石君石奋，长子建为郎中令，奏事，事下，建读之惊恐曰：书马者与尾而五，今乃四，不足一，获谴死矣。其为谨慎，虽他皆如是。又曰：建奏事于上前，卽有可言，屏人乃言极切。至延见，如不能言者。好尽，谓言则尽情，不知避忌。久与事接，疵衅日兴，虽欲无患，其可得乎？
　　又人伦有礼，朝廷有法，自惟至熟，有必不堪者七，甚不可者二：卧喜晚起，而当关呼之不置，一不堪也。东观汉记曰：汝郁再征，载病诣公交车。尚书勑郁自力受拜。郁乘辇，白衣诣止车门。台遣两当关扶郁，入拜郎中。抱琴行吟，弋钓草野，而吏卒守之，不得妄动，二不堪也。危坐一时，痹必寐切不得摇，管子曰：少者之事先生，出入恭敬，如有宾客；危坐向师，颜色无怍。说文曰：痹，湿病也。性复多虱瑟，把蒲巴搔无已，而当裹以章服，揖拜上官，三不堪也。素不便书，又不喜作书，而人间多事，堆案盈机，不相酬答，则犯教伤义，欲自勉强，则不能久，四不堪也。不喜吊丧，而人道以此为重，己为未见恕者所怨，至欲见中伤者，言人于己，为未见有矜恕之者，而纔有所怨，乃至欲见中伤，言被疾苦也。虽瞿音句然自责，然性不可化，班固汉书惠帝赞曰：闻叔孙通之谏则瞿然。欲降心顺俗，则诡故不情，新序，卜偃谓晋侯曰：天子降心迎公。周书曰：饰貌者不情。亦终不能获无咎无誉如此，五不堪也。周易曰：括囊无咎无誉。不喜俗人，而当与之共事，或宾客盈坐，鸣声聒耳，杜预左氏传注曰：聒，諠也。嚣尘臭处，千变百伎，在人目前，六不堪也。心不耐烦，而官事鞅掌，机务缠其心，世故繁其虑，七不堪也。毛诗曰：或栖迟偃仰，或王事鞅掌。尚书曰：一日二日万机。又每非汤武而薄周孔，在人间不止，此事会显世教所不容，此甚不可一也。刚肠疾恶，轻肆直言，遇事便发，此甚不可二也。以促中小心之性，统此九患，不有外难，当有内病，宁可久处人间邪！又闻道士遗言，饵朮黄精，令人久寿，意甚信之；苍颉篇曰：饵，食也。本草经曰：朮、黄精，久服轻身延年。游山泽，观鸟鱼，心甚乐之。一行作吏，此事便废，安能舍其所乐，而从其所惧哉！
