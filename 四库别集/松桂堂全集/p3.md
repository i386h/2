<!-- { "loadSidebar": true } -->
　　原夫禅通疏仡炎帝轩皇迭主五候区画四方启中天之景烁辟邃古之鸿荒濯文明于昏垫奏府事于懐襄徳无间于夏后功尤髙于姒王按山川之故牒考禹贡之旧章熙鸿号于万防耿徽音于不忘彼其千岩雾列万壑星屯归墟海若衍脉昆仑四凟者百川之长五岳者众阜之尊逺近崇卑有道里之可考决排疏瀹有脉络之可论合之则四载之绩以着分之则九州之迹斯存若乃陶唐旧都冀州名境河为之川汾为之浸大陆为之薮恒霍为之镇析城则苕苕百雉底柱则亭亭千仞王屋则訬若翚飞太行则邈然云峻有吕梁孤岐壶口雷首之崚嶒有衡漳恒衞滱洚涞淇之萦映辽濡滹易夹碣石而南来孟津大伾歴覃懐而东定寔三面以距河临三州而标胜西为奥府是曰雍州擘金天之髙掌凿黄河之迅流溯积石以经始歴龙门之阻岍山者吴岳之表终南者地肺之邱荆岐则两山咸秩鸟防则二物同游惇物则连绵列岫猪野则苞衍平畴亦有漆沮澶漫沣汭沈浮同浊泾之湜湜入清渭之悠悠内控陇右兮西倾朱圉外接朔方兮析支渠搜南则荆河厥惟豫域风雨所和隂阳所集荥由济腾波从洛溢被以孟诸承之荷泽涧出渑池之南瀍出替亭之北熊耳孕于伊源陪尾枕于桐栢惟洛川之生冢岭呈神贶于九畴兼外方之号嵩髙集灵符于二室东则兖区济河所歴济以沮分河以灉出伏见者三在汶上陶邱之界播疏为九有马颊鬲津之迹鼓雷于泽所以无横流之虞泛舟于漯所以有织文之入他若专以山称者惟荆惟衡荆州是名专以水称者惟淮惟海扬州是征兼以山水称者华阳黒水之梁海岱及淮之徐据海距岱之青青则淄出莱芜潍出箕屋海濵广斥琅琊旷邈汶水浮航莱山作牧賔日驭兮嵎夷耸天门兮岱麓徐则沂因艾谷淮自胎簪东原髙壤大野卑涔彩翚羽畎嘉谷防隂孤桐生兮峄阪浮石产兮泗浔扬则三江为襟五湖为带震泽扼娄松之吭彭蠡承岷嶓之羽毛齿革之所生篠簜瑶琨之所萃揽竹箭兮如林栖阳禽兮斯在荆则江沱潜汉大别内方东陵坦迤三澨微茫原名敷浅水号沧浪跨七泽兮云梦括九江兮澧湘供菁茅兮上国纳箘簵兮三邦梁则江汉上游滥觞之地为源为流乃道乃艺径襃斜而桓是来旅蔡防而沬可治合黎流沙弱水之所循南海三危黒水之所至有银璆磬错之竒珍有熊罴狐狸之文罽观底绩于和人知成功之匪易于是旷观九野溥览八纮广轮异数流峙并呈融者为川渎结者为邱陵东西者其纬南北者其经有北境南境之别有北条南条之形北则河济为之宗而伊洛淮渭为之次南则江汉居其重而沱潜漾沔居其轻靡不通委输于巨海走筐篚于神京然后知圣人之功徳有以补天地之危倾故其心非不顺物土之性而洒沈澹灾一代之治功斯备非不公天下之有而以下奉上万古之分义攸明所以栉沐而胼胝劳神而殚精以随刋为疏导之窽防以封濬为赋式之权衡迄今规抚曩烈轨则前型披
　　皇图之式廓荷天衢之载亨察朝宗之大势审防同之凡情见夫同规而积气兮干枢何以永平振维而举络兮坤轴何以永成厚生而利用兮歌颂何以洽于风声则壤而弼服兮梯航何以逹于寰瀛益畇畇禹甸之疆理亦芒芒禹迹之方行探岣嵝之琼字兮扶宛委之瑶扃缅涂山之玉帛兮覩河洛之澄清能无景企兮圭之声教遐慕兮明徳之登闳
　　南郊赋
　　昭昭璿极乃眷
　　圣皇象纬辉煜图书亮章轨干度以顺则运璿枢而履长贲天哲于四表覃圣孚于八荒金绳緑册之秘龙图雀简之祥皆丁辰而逢吉咸滋大而寝昌自非寳箓洊申神符潜告介以纯禧熙之鸿号奚亶锡于苍穹用灵承于元造孰有感而不彰孰有祈而无报尔乃诏宗伯采儒臣肇吉礼脩明禋畅月谷旦至日良辰玉杓北指金翼南踆芸芳叶候葭动迎新举南郊之盛典答景况于高雯于时六宇澄鲜万象峻洁缇帟肃除坛壝俨设警鸡人而夜嘑严巾车而道迾弭灵蚪以挟轮戢翔螭而拥辙彯翠羽之葳防饰红葩之狎猎搴鳯盖以腾文捎虹旌以奋鬛飒回文而沛艾旋披云而嵽嵲绛幄青城彩旃綪筏哕哕鸾声锵锵玉节百辟卿士鹄跱而趋班三事上公骏奔而陪列田烛密而晓星稀仙佩鸣而曙钟彻
　　乘舆奉引霈然爰发乃辑粹想存清衷荐苍璧防元宫介圭杼首大裘巻龙升乎泰坛之上以即于圜丘之中抗雷鼓之节奏展云门之舞容韵孤竹之妙管絙空桑之雅桐眡鸡彞兮黄目涤牲驹兮锦幪撷玉禾兮仙阆采黒秬兮神嵩泲明水兮茅三脊芳萧兮烟九重逹幽馨兮郁以烈烛神光兮昭有融懿芬晃朗肹蠁丰隆配以
　　圣祖跻以
　　神宗显谟伟烈峻徳巍功恍对越而在上与峻极而侔崇既麟麟而炳炳亦肃肃而雝雝槱燎之事具举禋祀之礼告终然后澄虑储精渊渟岳嶷元扈总章瑶题璇室三灵降厘百神受职感硕麟兮双觡防卿云兮五色甘露如珠兮自零朱草不根兮自植悬象着明正祥翕赫恍忽无端溟涬何极盖
　　昊天者至尊泰一者贵神其号为耀魄其居为紫宸分曜于日月布秩于星辰有司中司命风雨之代序有寒暑水旱四时之递因所以权舆化育主宰洪钧拓基锡统凝福呈珍虽冲漠之无朕寔陟降之是亲故醴醍非不旨也而元酒是傧雕几非不丽也而素车是陈纂组非不美也而疏布是巾莞簟非不安也而蒲越是茵于以见大礼之不防至敬之无文惟寅清而敦朴兮乃可以交神明而上接于无垠若夫上辛祈谷四时迎气大雩有祷大享有祀灵威赤熛之殊招矩叶光之异名见于纬书事传于载纪非比秩于南郊岂同仪于
　　上帝至若寓驹泰峙权火甘泉卜基委粟营宅洛川显庆开元之世至道元丰之年亦有报本与反始非无玉帛与牲牷袭方士之譌说承礼家之尠传代有得而有失制有革而有沿有陟配献享之谬有同牢共食之偏有旷数岁而一举者有遣祠官而摄事焉岂如钜礼修明鸿仪详正举不旷时躬亲致敬二郊之兆域灿然万古之典章斯定可以孕育百王网罗千圣润色旧章甄陶前政迓贞观之休征膺昭回之显命巩瑶厯于丕基启瑞图于景运于是考庸世室受策介邱颁朔象魏施惠神州定三统之建稽五徳之畴明堂辟雍缉熙之化洽升中廵狩废坠之典修驰骤于仁义之林薮浸潭于道徳之源流含咀于艺文之精粹斟酌于儒雅之谘诹芳烈扇逺珍符阐幽祥风并翺和气与游被光华于四表垂厯服于千秋末臣扬扢于盛世用敢作颂以飏休
　　永年厯法赋
　　惟
　　圣朝之受命丽璇穹而凝极援神契之矞皇握干珍之翕赩三阶平而如砥五候循而勿失覩贞观之有符信灵承之是即顾乃
　　宸虑逺凝宅心旦明遑然如未逮凛乎其勿胜协之以五纪验之以庶征寓机缄于仪器研象数于规程抉元微于罔象曙幽遐于至精诏冯相保章之氏穷周髀宣夜之情启槖籥于铜浑兮振纲维于玉衡植土圭之崇表兮筦星球之奥扃吹葭灰于缇室兮量黍米于阳城登灵台以辨物兮仰峻极以揆形于是秘器成圆仪具巧思殚新推着微显咸该洪纤毕举则盈虚躔舎之常审嬴缩疾徐之度析分至启闭之经次寒暑晦明之序勾股则以三角法为精详交食则以十六求为叅互推凌犯则无时差气差之除按气朔则无里差岁差之误九道则黄赤回环四游则东西分布辨中星于昏旦之交建月令于摄提之部所以永命而祈天取新而去故粲粲兮合璧而连珠班班兮金章而玉蔀锡嘉名以永年介纯禧于
　　皇祚若夫禆灶梓慎之术甘公石氏之传景初承太和之旧邓平校洛下之偏一行垂声于大衍元嘉抗迹于承天王朴之钦天有凖守敬之授时不愆非有蠡管之合讵免舛谬之沿岂若斯厯蔚为典式推步有恒宿离不忒综六术于甲寅防五星于营室阐气母于炎帝颛皇运璿玑于尧天舜日探琼策而镜千秋兮可以卜世而卜年吹玉琯而调八风兮可以中吕而中律况夫睿圣临朝珍符景昭瑞苞于穹宇升景贶于层霄卿云烂兮北阙甘露降兮南郊吐荣光兮无际叶玉烛兮长调蓂荚迎辰兮无劳银箭鳯凰司正兮如听仙韶方履长于亿万斯年之厯数又何有于二千余载之殷遥
　　西山积雪赋
　　揽西山之胜概见冈阜之岧嶤敞丹梯之逺色挿苍霭之崇标皎积雪之在望凝余寒之未销漾清晖之水木澄旭于林臯助景物之萧旷増岩阿之泬寥昔之菡萏纷敷芙蓉竞秀朝爽迎人夕霏展岫掩映兮如花参差兮如绣翠微仙庭香山化城磵戸幽回峯峦杳冥玲珑兮琼闼窈窕兮云屛因髙就下嵌空封罅烂兮景粲兮照夜树青葱兮玉泉竹檀栾兮潭柘舞银海之虬龙展璚绡之图画吹云兮绘粉流光兮弄影璧拱兮珠聨辉山兮媚川逺而望之如瑶台月艳兮防飞仙近而即之如蓝田日暖兮生朝烟恍兮忽兮既似翠羽啁啾兮罗浮天髣兮髴兮又似夜光错落兮西昆颠当其遥空作霁翔乌方吐晃朗晴岚依微逺树缀霜叶而増妍防林鸦而可数及其夕阳在山悄然人境残虹散彩余霞流映带暝色而犹明耿寒光而不定戛仙籁兮无声委金波兮有情风飕飕而愈冷月澹澹而弥清绕南枝兮孤鹊警空山兮独鹤戢寒羽之差池感羇心之摇落鸟道兮谽谺烧防兮横斜狐兔凄迷于旷野猎火闪烁于平沙樵迳兮防絶墟烟兮明灭岩扉寂寂兮长扃萝磬泠泠兮相答乃有曳履幽人行吟骚客借草扶笻披榛振屐抽灞桥之秘思赓招隠之新什发逸响兮无穷托深情兮何极亦有连辉华省拄颊仙台玉珂晓度粉署辰来和阳春之丽曲骋梁苑之清才寄逺心于邱壑锵余韵于低回岂如璇题金屋髙居逺目澄辉兮送迎绛霄兮萦属抚轸兮幽兰兴歌兮黄竹揖神人兮藐姑探图书兮羣玉流
　　睿藻兮芳妍掞
　　天葩兮鲜缛所以凝华积素叠嶂层峦嵯峨天半缥缈云端挺千枝之琳碧拥万仞之琅玕掇琪花而不落拾瑶草而长寒皇州之丽瞩峙寳甸之竒观援柔毫而一写恍置身于蓬莱方丈白银宫阙之间
　　残菊赋【有序】
　　长安邸中有秋菊十数本嫣黄姹紫粲粲可观曽不几旬凋残殆尽夫菊贞艸也可以敌霜霰制頽龄而且岁晏孰华流芳易谢犹如此矣况其他乎江潭摇落桓司马见而伤心庭树婆娑殷东阳对之叹息以今揆昔有由然也爰濡毫而赋之
　　萧辰送燠朔气迎寒清霜夕厉浓露晨漙惜流光之欲莫见丛菊之初残当其金蕋方披琼苞未坼微颷荐凉鲜云漾碧振緑叶之葳蕤缀缃跗之秾密林下兮山家重阳兮试花缤纷兮佳色璀璨兮仙葩濯锦鳞于秋山笼绮日于朝华一枝两枝兮寒玉千缕万缕兮明霞白雪兮乍飞征雁兮南归峯回兮波属离忧兮纷触兰之秀兮清微菊之芳兮幽独懐佳人兮不忘寄相思兮空谷蓲蘛猗那为时几何繁香萎蔓紫飘柯同湘人之顦顇怨令节之蹉跎夫其抱性贞萋托根高洁耿耿孤芳亭亭晩节犹且悴似飞蓬衰如堕叶委三径之寒丛随众芳而销歇况乎蒲栁之质桃李之姿脩靡弱干荏苒柔枝能盛年之长保无妍华之早衰当氷霜之推挫恐零落之无时对残英而踯躅空怆悢于予思
　　梅花赋
