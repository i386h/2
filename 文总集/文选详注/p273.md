<!-- { "loadSidebar": true } -->
蜀志曰：建兴五年，亮率军北驻汉中，临发上疏。
出师表
　　诸葛孔明蜀志云：诸葛亮，字孔明，琅邪人也。时先主屯新野，徐庶谓先主曰：诸葛孔明乃卧龙也，将军岂欲见之乎？先主遂诣见之。及即帝位，拜为丞相。后主即位，十二年卒。
　　臣亮言：先帝创业未半，而中道崩徂。孟子曰：君子创业垂统。今天下三分，益州罢弊，此诚危急存亡之秋也。岁以秋为功毕，故以喻时之要也。冯衍与田邑书曰：忠臣立功之日，志士驰马之秋。然侍卫之臣不懈于内，忠志之士亡身于外者，盖追先帝之遇，欲报之于陛下也。遇，谓以恩相接也。史记，豫让曰：以国士遇我。诚宜开张圣听，以光先帝遗德，恢志士之气，汉书，谷永上书曰：王法纳乎圣听。庄子，盗跖曰：此父母之遗德也。不宜妄自菲薄，引喻失义，以塞忠谏之路也。方言曰：菲，薄也。郭璞曰：微薄也。宫中府中，俱为一体，陟罚臧否，不宜异同。毛诗曰：呜呼小子，未知臧否。何休公羊传注曰：否，不也。若有作奸犯科及为忠善者，宜付有司，论其刑赏，以昭陛下平明之理，不宜偏私，使内外异法也。
　　侍中侍郎郭攸之费祎于宜反董允等，楚国先贤传曰：郭攸之，南阳人，以器业知名。蜀志曰：费祎，字文伟，江夏人也。后主袭位，亮上疏曰：侍中郭攸之、费祎。然攸之与祎俱为侍中。又曰：董允，字休昭，后主袭位，迁黄门侍郎。此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益也。将军向宠，蜀志曰：向宠，襄阳人也，建兴元年为中部督，典宿卫兵，迁中领军。性行淑均，晓畅军事，广雅曰：畅，达也。试用于昔日，先帝称之曰能，是以众议举宠为督。愚以为营中之事，悉以谘之，必能使行阵和穆，优劣得所也。亲贤臣，远小人，此先汉所以兴隆也；亲小人，远贤士，此后汉所以倾颓也。先帝在时，每与臣论此事，未尝不叹息痛恨于桓灵也。桓、灵，后汉二帝，用阉嵳所败也。侍中尚书长史参军，此悉贞亮死节之臣也，蜀志曰：建兴二年，陈震拜尚书。又曰：诸葛亮出驻汉中，张裔领留府长史。又曰：蒋琬迁参军，统留府事。愿陛下亲之信之，则汉室之隆，可计日而待也。
　　臣本布衣，躬耕于南阳，说苑，唐且谓秦王曰：王闻布衣之士怒乎？苟全性命于乱世，不求闻达于诸侯。论语，子张曰：在邦必闻。又，孔子曰：在邦必达。先帝不以臣卑鄙，猥自枉屈，猥，犹曲也。言己曲蒙先帝自枉屈而来也。三顾臣于草庐之中，谘臣以当世之事。汉晋春秋曰：诸葛亮家于南阳之邓县。荆州图副曰：邓城旧县西南一里，隔沔有诸葛亮宅，是刘备三顾处。刘歆七言诗曰：结构野草起室庐。由是感激，遂许先帝以驱驰。赵岐孟子章指曰：千载闻之，犹有感激也。后值倾覆，受任于败军之际，奉命于危难之间，尔来二十有一年矣。裴松之蜀志注曰：案刘备以建安十三年败，遣亮使吴，亮以建兴五年抗表北伐。自倾覆至此整二十年。然则备始与亮相遇，在军败前一年也。先帝知臣谨慎，故临崩寄臣以大事也。蜀志曰：先主于永安病笃，召亮成都，属以后事，谓亮曰：君才十倍曹丕，必能安国，终定大业。若嗣子可辅，辅之；如其不才，君可自取。亮涕泣曰：臣敢竭股肱之力，效忠贞之节，继之以死。受命以来，夙夜忧叹，恐托付不效，以伤先帝之明。故五月度泸，深入不毛。蜀志曰：建兴元年，南中诸部并皆叛乱。三年春，亮率众征之，其秋悉平。汉书曰：泸水出銮柯郡句町县。史记，郑襄公曰：君王锡不毛之地，使复得改事君王。何休曰：硗埆不生五谷曰不毛。句，求俱切；町，庭冷切。今南方已定，兵甲已足，当奖帅三军，北定中原。尔雅曰：奖，劝也。庶竭驽钝，攘除奸凶，广雅曰：驽，骀也，谓马迟钝者。毛苌诗传曰：攘，除也。兴复汉室，还于旧都。此臣之所以报先帝而忠陛下之职分也。
　　至于斟酌损益，进尽忠言，则攸之祎允之任也。愿陛下托臣以讨贼兴复之效；不效，则治臣之罪，以告先帝之灵。责攸之祎允等咎，以章其慢。蜀志载亮表云：若无兴德之言，则戮允等以章其慢。今此无上六字，于义有阙，误矣。陛下亦宜自课，以咨诹足俱善道，察纳雅言，深追先帝遗诏。王逸楚辞注曰：课，试也。毛诗曰：载驰载驱，周爰咨诹。毛苌曰：访问于善为咨，咨事为诹。论语曰：子所雅言。南都赋曰：奉先帝而追孝。臣不胜受恩感激！今当远离，临表涕泣，不知所云。
文选考异
注「后主即位十二年卒」：茶陵本无「即位十二年卒」六字。此一节注，茶陵并五臣于善，袁并善于五臣，恐尤亦非其旧。
而中道崩徂：袁本、茶陵本「徂」作「殂」。案：此尤改之也。二本是，蜀志正作「殂」。
亡身于外者：袁本云善作「亡」。茶陵本云五臣作「忘」。案：各本所见皆非也，「亡」但传写误。何校「亡」改「忘」。蜀志正作「忘」。
注「桓灵后汉二帝用阉嵳所败也」：袁本无「用阉嵳所败」五字。茶陵本并善入五臣有之。尤所见同茶陵而误衍。
注「荆州图副曰」：袁本、茶陵本无「副」字，是也。
注「尔雅曰奖」：袁本、茶陵本「尔」作「小」，是也。
至于斟酌损益：茶陵本「损」作「规」，云五臣作「损」。袁本云善作「规」。案：蜀志本传作「损」，董允传作「规」。尤延之依本传改，不知乃以五臣乱善也。
责攸之祎允等咎以章其慢：何校云董允传所载与本传微不同，本传无「若无兴德之言」六字，作「责攸之祎允等之慢以彰其咎」。案：袁本所见善与尤无异，较本传但少「之」字，「彰」作「章」，「慢」、「咎」互易。其五臣则与本传同。茶陵本辄于正文依善注所引董允传添改，作「若无兴德之言则戮允等」云云，与注不相应，大误。且善但谓当有上六字，未尝欲并改「责攸之祎允」以下也，更属误中之误矣。
深追先帝遗诏：袁本、茶陵本无「遗诏」二字。案：蜀志有，尤延之依以校添也。此初刻仍无，与二本同。
臣不胜受恩感激今当远离：袁本、茶陵本无「激今」二字。案：蜀志有，尤延之依以校添也。此初刻仍无。

求自试表

魏志曰：太和二年，植还雍丘。植常自愤怨，抱利器而无所施，上疏求自试。
求自试表
　　曹子建
　　臣植言：臣闻士之生世，入则事父，出则事君。论语，子曰：出则事公卿，入则事父兄。事父尚于荣亲，事君贵于兴国。故慈父不能爱无益之子，仁君不能畜无用之臣。墨子曰：虽有贤君，不爱无功之臣；虽有慈父，不爱无益之子。夫论德而授官者，成功之君也；量能而受爵者，毕命之臣也。史记，乐毅报燕惠王书曰：察能而授官者，成功之君也。孙卿子曰：论德而定次，量能而授官，君子之所长也。尸子曰：君子量才而受爵，量功而受禄。故君无虚授，臣无虚受；王符潜夫论曰：故明王不敢以私授，忠臣不敢以虚受。虚授谓之谬举，虚受谓之尸禄。诗之素餐，所由作也。韩诗曰：何谓素餐？素者，质也。人但有质朴而无治民之材，名曰素餐。尸禄者，颇有所知，善恶不言，默然不语，苟欲得禄而已，譬若尸矣。昔二虢不辞两国之任，其德厚也；左氏传，晋侯假道于虞以伐虢，宫之奇谏曰：虢仲、虢叔，王季之穆也，为王卿士，勋在盟府。孙卿子曰：德厚者进，廉节者起。旦奭不让燕鲁之封，其功大也。史记曰：武王杀纣，封周公旦于少昊之墟曲阜，是为鲁公。又曰：周武王封召公奭于燕。
　　今臣蒙国重恩，三世于今矣。三世，谓文、武、明也。正值陛下升平之际，陛下，明帝也。孝经钩命决曰：明王用孝，升平致誉。沐浴圣泽，潜润德教，可谓厚幸矣。史记，太史公：成王作颂，沐浴膏泽。孝经曰：德教加于百姓。而位窃东藩，爵在上列，论语，子曰：臧文仲其窃位者与！汉书，中山靖王曰：位虽卑也，得为东藩。身被轻暖，口厌百味，孝经援神契曰：甘肥适口，轻暖适神。墨子曰：衣服之法，冬则练帛之中，足以为轻且暖。崔骃七依曰：雍人调膳，展选百味。目极华靡，耳倦丝竹者，爵重禄厚之所致也。郑玄礼记注曰：致之言至也。退念古之受爵禄者，有异于此，皆以功勤济国，辅主惠民。尔雅曰：济，益也。今臣无德可述，无功可纪，若此终年，无益国朝，将挂风人彼己之讥。毛诗，彼己之子，不称其服。是以上惭玄冕，俯愧朱绂。周礼曰：王之五冕，玄冕朱里。礼记曰：诸侯佩山玄玉而朱组绶。苍颉篇曰：绂，绶也。
