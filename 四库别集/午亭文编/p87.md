<!-- { "loadSidebar": true } -->
　　天朝洪福我侪实未见此清官也将军制抚交章论荐举卓异十九年春开府畿内去闽亦如前去楚时也驻节上谷郡邑吏望风争自濯磨求称公意会旱步祷时雨大沛禾麦重岐三穗民号曰于公穗立保甲申约束缉剧盗惩豪强政大修举所条上利病兴除前后数十事皆朝上夕报可语在奏疏中不具载二十年春督理孝昭皇后梓宫前诣
　　山陵过
　　阙请陛见
　　上久知公清忠着有勲劳闻公入见念其年老不胜歩命侍衞持席于午门中令少坐公拜谢坐少顷入见赐食并内帑金天闲马
　　御书手巻及
　　御制诗一章既数日
　　山陵还过
　　阙又
　　赐鞍马一匹葢自是
　　隆礼异恩不可殚纪是年冬请归葬母夫人得
　　俞防数日
　　命总督江南江西单骑孤装如赴罗城时方公之节制两江也初被
　　命即已亷得陋习数十事比至则掲之通衢数翦除豪吏大猾隠蠧旧神明洞察如亲至目覩墨吏日数十惊出见白髯伟躯长者辄胆落谓为公微行公亦数微行以实之檄郡邑条具便宜皆为兴举郡邑吏无不畏爱趋令南中风俗素侈丽厚自奉美服游冶闻公来公私皆争衣布褐布褐价腾贵而贱绮縠文绣公知人心渐即于善遂専用徳化诲导之凡文议爰书皆手自批勘第其甲乙以示褒贬自鸡鸣至夜分不休寝食为废或劝之少息辄曰吾非不知食少事繁养生所忌第吾受
　　国厚恩两江官吏多至千百何可尽劾耶所以为此者冀其见闻知警归于亷慎吾虽尽瘁国家所得不已多乎性善饮至是累月不一醉尝中夜苦饥索少米作糜不得遂笑而起视事达旦时上下贶遗都絶端午日遣视寮吏无敢以黍角诸节物相馈者童孺携金钱过市门交易而退无敢欺吏民安恬有歌笑而无管弦有醉饱而无羞错商旅辐辏闗市流通每一令出父老扶观有读之垂涕者公之清严忠直勤劳
　　国家利济民生者大较如此二十三年春被
　　命巡海还防理安徽江苏两巡抚印四月十八日晨起视事未出户疾作召诸司语不及家事端坐而逝至夜漏四十刻坐不敧倚顔色如生年六十有八将军都统寮吏来至寝室皆见牀头敝笥中惟绨袍一袭靴带二事堂后瓦瓮米数斛盐豉数器而已无不恸哭失声士民男女无少长皆巷哭罢市持香楮钱日至者数万人下至菜佣负贩色目番僧亦伏地哭尽哀公鞫狱多所平反衔恩者皆设位于家至是皆奉以来榇归士民数万人步二十里外伏地哭江干江水声如不闻公之得吏民之心江寜人谓数百年来无能如此者士民立祠于清凉山如黄州之赤壁云讣闻于朝
　　天子震悼祭卹有加已而
　　上东巡还谓内阁九卿詹事科道曰国家澄叙官方首重亷吏其治行最著者尤当优加异数以示褒扬故江南江西总督于成龙操守端严始终如一朕巡幸江南延访吏治博采舆评咸称居官清正为今古第一亷吏应加褒卹为内外大小臣工劝其详加议卹具闻于是集议加太子太保諡清端廕一子入监读书葢
