<!-- { "loadSidebar": true } -->
　　距数十武有一亭，中多石磴，女往择一少坐，而不知已先有人在，固翩翩一弱质书生也，虽布衣冠而丰神秀澈，顾盼不凡。女骤睹之余，窃惊其为非常人，出镜遥审之，益信。生见女，似讶其艳丽，然容益庄，视益正。女见生于造次颠沛之间，犹能以礼自持，益为心许。俄闻众声又沸，哄传贼至，亭内外之人皆奔。女独泣不起，曰：“甯死于是，不能行矣。”生前揖女曰：“卿家中人何在，岂已散失乎？”女哭应曰：“然。”生曰：“贼锋已逼，不可不避。余适乘骡来，系于亭下，请以代步，可乎？”女曰：“妾乘君行，断乎不可；妾则免矣，君将奈何？”生曰：“骡殊壮健，本可叠乘。况卿细骨轻躯，何嫌累赘。惟是男女授受不亲，虽周旋于患难之间，不敢不谨。”女两颊微酡，诘生姓名。生自陈为济南士族，姓卢，字雨人，因明经也。女忸怩言曰：“君曾娶否？”生曰：“未也。”女曰：“妾亦未字。如能援锤建负季芈故事，妾可从行；否则甯绝命于此亭。”生曰：“敢不如命？”遂与女互拜于亭中，解双鸳玉佩以贻女，曰：“即此以定百年姻好。”扶女登骡，己则一跃而上，振策疾驰，竟得出险。

　　旋闻贼已溃围走，城防解严，生偕女归，暂止于戚串家，探知女家俱无恙，使人往告，立迎女返。于是两家互遣媒妁，择吉成礼。是年生捷秋闱，明岁登进士第，遂入词林，不十载，官至方面。其为黎氏子者，自父没后，即以博倾其家，至无立锥地；而以婢学夫人者，亦早殒。惟莲舫则不知为何人，是怪是仙，竟莫能测。或曰，即居署楼之狐也。

　　胡姬嫣云小传

　　胡姬嫣云，小字媚珠，一曰宝儿。出自小家，松郡亭林镇人也。父馥堂，骁勇绝伦。充县衙缉捕役，境中宵小辈行鼠窃伎俩者，率畏之如虎，上官颇知其能，因是迁居郡城。时姬年才十二龄，喜服黑衣，人戏呼之为“黑阿宝”，或誉之为“黑牡丹”。稍长，容貌姣好，态度娉婷，善辞令，工修饰，益觉楚楚动人。碧玉年华，绿珠丰韵，见者几疑为神仙中人。比邻有徐氏子者，美姿容。年甫弱冠，尚未娶，同学少年率称为“城北徐公”，恒成群结队，偕作北里之游，游戏徵逐，殆无虚日。顾问柳寻花，眼中卒少所许可。一日，见姬艳之，叹为秋水芙蓉，非风尘中物。继访知姬家世，拍手欢跃曰：“此固易与耳。”因时馈物于姬父，遂相往来，如戚串焉。姬亦常出见不之避，目挑眉语，两相授意，遂为所诱，不能守室女箴，鸨合狐绥，缱绻倍至。姬父佯为弗知也者，不之禁也。轻薄子弟其防闲之疏，相率前来与姬通殷勤，姬亦时与目成。姬父固有烟霞癖，日需一金，悉取资于姬，时患不给。适新邑令来，甚讳盗贼，获即释放，不予赏钱，坐是贫困。久之囊橐益窘，几至断炊，一任姬作倚门买笑生活，以售紫霞膏为名，阴为招致，渐至出而侑觞佐觞政，为酒纠录事焉。章台北里间名噪一时。

　　萸庵退叟，风流广大教主也，管领莺花，平章风月，一经其品评者，无不出墨池而登雪岭。颇闻姬名而未之见也。甲申春间，遇之于汾阳酒徒座上，甚惊其美，询知为姬，益叹名之非可以浪得者。姬应对敏捷，善伺人意。叟特赏其慧黠，私叹曰：“天奈何既产名花，不自护惜，而任使之落藩堕溷哉！”酒罢更阑，斜月晶莹射帘角，叟欲偕众客辞去。姬特暗中牵裾留之，更烧银烛，独对红妆，瀹苦茗，陈佳果，絮话家常。因问：“顷间闻有太息声，其意岂在余身哉？必有所言。愿以教我。”叟曰：“卿此时年已及笄，不为幼矣。趁兹春花秋月，佳景良辰，亟宜放开慧眼，择人而事；恐一旦门前冷落，老大自伤，即欲从人亦不可得，岂不悔之已晚？慎毋以苦海中为安乐窝也。”姬甚韪其言，零涕垂膺，呜咽不能成语。自是姬遂物色人才，将依附雅流，为终焉之计。

　　会行郡试，士子云集，姬门庭如市，车马喧阗。有任公子者，南邑巨富也，以盐务起家，积资百万，亦以应试至郡中。生貌既韶秀，性又慷慨，喜挥霍，于花天酒地阅历深矣，视世之涂脂抹粉者，曾不足以当一盼。郡中蜂媒蝶使，咸仰其富，思从而染指焉，导之作狭邪游，少所当意，倦将返矣。忽有一人绳姬之美者曰：“胡宝儿，个中翘楚也，何为遗之，乃令以凡姿俗艳，溷贵人目哉？宜其抹煞一切也。”偕生往访，一见心倾，立即开宴于红梅阁下。姬曲意逢迎，百般献媚。酒三巡，歌三叠，色授魂与，意专注生；此时之生，神志益复颠倒，几不自由。宵深烛，送客留，遂订好焉。生爱姬刻骨，未匝一月，缠头之赠不可胜计。勾栏姊妹行中，无不妒形于色，喧传于处，几遍一郡。

　　郡有白面孙二者，剧贼也。飞走檐壁，捷于猿猱。密结游勇中有膂力者十余人，约夤夜集于姬家左右，开门纳之入，将橐括而甘心焉。宵半拔关，贼尽涌入。姬从睡梦中惊醒，贼已入房环立，秉炬若昼，露刃若霜。姬自帐中裸体跃出，叱曰：“勿惊公子！物任尔取。”一贼涎姬之美，并欺其弱，空前抱姬腰。姬手擘之，贼腕断矣。姬怒曰：“鼠辈何敢尔！不识胡家棒法耶？”遽扪得压帐木杆横扫之，贼俱披靡有退志。孙二笑曰：“尔曹素以勇力自诩者，今乃不能敌一弱女子，明晨将何面目见人？”众闻之，复前。姬持杆纵横挥击，悉中贼要害，有蹶而复起者，有匍匐遁走者。先是，臧获匿室暗陬，今见姬勇能制贼，俱出而鸣呼，街卒巡丁闻声毕集，邻人亦来相援，贼乃奔。姬始从容著衣，回视任公子，蜷伏如猬，觳觫之状可掬。姬曰：“公子受惊矣。妾不能早为捍卫，是妾之罪也。”生曰：“卿真今之女贲育哉！虽由帼而胜于须眉百倍矣。世上男子闻之，直当愧死。顾卿何从而具此勇力哉？”姬曰：“是皆妾父之所授也。妾能空手入白刃，十数幺么，何足见老娘手段哉！”因为生置酒压惊。生连浮三大白，曰：“快事！”于是郡中人皆知姬能，咸以技勇称姬。

　　此役也，独孙二未受创，衔姬刺骨，曰：“必有以报！”一夕，撤女房屋顶瓦，潜缒而下，取油浸豆布床前，而令其党大呼于庭曰：“有贼！”姬闻声遽起，纤足践豆滑甚，仆。孙二从上推巨石下，中姬背。姬瞥睹窦中有人垂首俯窥，知是剧贼，立举台上锡灯檠奋掷之，适中其面。姬亦跃登屋脊，举首四顾，而贼已如鹰隼逝。任公子于是不敢复宿姬家。逾数日，始缉知两次行劫者，皆孙二也，是夕受伤，竟眇一目。而姬胸背间作隐痛，伤疾亦自此伏矣。

　　旋赴沪上觅良医，得徐君古春治之，小愈，即辍药，由是食后辄咳，继以呕吐，病日增剧，而姬不自知也。乙酉二月，遇渤海生于申浦第一楼，惊鸿顾影，如旧相识，蹈隙往来，遂深投契，因之月底盟心，花间啮臂，遂密订白头之约焉。顾生庭训綦严，难以情告，乃于暮春赁西郊老屋数椽为藏娇地，载一舸以俱归，了三生之夙愿。

　　人方庆姬之得所矣，讵知鲽方盟而鸳鸯将拆，生之大妇，忽婴瘵疾，松郡颇鲜和缓，乃与妻妾谋，同往沪上，僦居城北寓庐，时于药炉茗碗间，翦烛联吟，擘笺觅句，或画眉帘底，或拥髻窗前，藉以消忧起疾焉。不意良缘虽缔，好事多磨，姬之祖母及母氏相继殒丧，扁舟往返于云间沪上，劳瘁悲伤，萃于一身，因兹缠绵床第，瘦骨支离，几成药店之飞龙，有类樊龙之单鹉。大妇又以药石无灵，卢扁寡效，竟至不起。姬独卧空房，闻生哀痛声，不胜抑郁，抚床长号，一恸而绝，距大妇之没，仅半日耳，年止二十有一。姬之没在长至前四日。渤海生以一时妻妾并逝，几不欲生，长夜寒灯，泪湿枕角，时与萸庵退叟缕谈愁悒，慨叹之声，与暮鸦咿哑之音相应。萸庵退叟曾为姬作无题四律，情致悱恻。姬而有知，亦可慰于九幽之下。

　　其一云：忆从识面暮春初，举止风流意自如。

　　十九年华沦幻体，两三竿竹蔽幽居。

　　红颜福薄应怜汝，白首缘悭莫诮予。

　　毕竟名花同爱护，游踪笑指七香车。

　　其二云：天生傲骨欠温存，误尔良辰酒一樽。

　　草窃骤遭沙叱利，花奴难遇墨昆仑。

　　剧怜豆蔻春含蕊，从此枇杷昼掩门。

　　鸾镜分飞缘底事，顿教姹女暗消魂。

　　其三云：榴花如火避嚣难，翠袖褊□怯影单。

　　白浪千层摇画桨，红尘十里据香鞍。

　　九霄回想喉音巧，百尺楼登眼界宽。

　　绮态轻盈堪艳羡，清风淡荡月团栾。

　　其四云：来小病似缠绵□，鼓□东游迹杳然。

　　偶种芙蓉开利薮，岂同松柏矢贞坚。

　　酒阑强欲饶清话，梦醒主知了孽缘。

　　多少黄金误交契，凭谁参透野狐禅。

　　噫嘻！姬之姿容靡曼，情性风流，固已超人一等；而境遇之艰，年寿之促，比之小玉小青诸姝，似尤过之。二十一年小谪红尘，正如石火电光，一刹那间耳。或谓姬自怨遇人不淑，吞阿芙蓉膏而死，则传闻之讹也。闻姬已葬于松郡北郭外，树石碣曰：“胡姬嫣云之墓”。埋香有冢，瘗玉堪怜。泾川琴溪子闻而惜之，以浊酒清泉，遥吊之梅花之下，曰：“此亦千载伤心人也！”

　　杨秋舫

　　陈心农，名文田，字亦秋，古越名下士也。少居会稽，擅山水之胜。家有园囿，泉石奇古，花木萧疏，楼台亭榭，曲折通幽。其读书处曰绿云窝，尤雅敞。高楼五楹，藏庋书籍，牙签玉轴，秘帙珍函，殆难胜数。先世本拥钜资，至生已少落，然犹甲一郡。生以应试赴杭州，僦居环碧山庄，固郡绅之别墅也。林树蔽亏，颇堪销夏。生于六月间先至，意盖在避暑也。既至，屏绝交游，日夕诵读。所居距荷池仅数十武，时正花开，清风徐过，芬芳远彻。

