<!-- { "loadSidebar": true } -->
    自余通籍，以至于归田，海内之文人墨卿，高冠长剑，连袂而游于虞山者，指不可胜屈也。百年之前，昆山周诗以言能诗精医，一长须肩行李，左贮古书医方，右贮茶灶食鼎，焚香扫地，幽居服食，死葬于孙氏之吾谷。五十年以前，金华吴少君孺子，自言不识字，赋诗辄令人起草，采古藤，玩清池，尝旬月不火食。侨寓丹井，有俗子訾其诗，持铁杖击之，逾墙而免。死葬锡山之邹氏。吾所闻高人逸民，此两人者。其庶几乎？以言、孺子之诗，皆不甚传于世，使人想像其流风于清泉茂林之间。后有知六长者，游于虞山，问六长之侨寓而征其诗，附于以言、孺子之后；斯亦虞山之美谭乎？刻成以示念台曰：余之所以题目六长者如此。 

    （戴初士文集序） 
    萧伯玉叙初士之诗，以宣州诸葛笔自况，谓二管之外，别无常笔以应柳诚悬之别求，不如初士之才，随地而出，予取予求而无不有之也。伯玉心折于初士，而厚自矜重其作，故其言如此。吾以为善言初士之诗文者，宜莫如伯玉。初士夙承家学，掉鞅词坛，感慨立节，千里颂声。世之予取予求，不啻如诸葛之笔，而其望而走集者，亦岂必皆右军、诚悬。假令厚自矜重，必待右军、诚悬而后畀之以善笔，譬之寻锦丈帛，非不盖丽，用以衣被天下，其可得乎？初士才气横溢，词源倒流，如喷泉之涌出，如龙气之腾上，袖可以代笔，发可以墨，三钱鸡毛笔可以纵横挥洒。葛洪有言：“庙堂之上，高文典册用相如；军书旁午，羽檄交驰用枚皋。”伯玉之与初士相为则两伤，偏至则双美。故曰：善言初士者，宜莫如伯玉也。虽然，伯玉亦闻诚悬之论笔乎？毫管甚佳，出锋太短，伤于劲硬。所要优柔，出锋须长，择毫须细。锋长则洪润自繇，毛细则点画无失。此善喻也。孔子作《春秋》，隐、桓之际则章。太史公亦曰：“藏之名山，传之其人。”盖宽饶、杨恽之徒，以语言文字得祸者，锋短而毫劲之故也。初士抱长沙、忠州之志，其言多指陈时政，流涕太息，其大指归于明主德、颂相业，以忠君忧国为能事。定交而求，易心而语，殆有得于锋长毛细之谕乎？他日高门省户，出入讽议，题薰风之诗，而效正笔之谏，置宣州二管于退冢，曰毛锥子安足用也？伯玉之所以相况者，又将何如？ 

    （《秋怀倡和诗》序） 
    钱塘卓方水作《秋怀诗》十七首，桐乡孙子度从而和之。二子者，高才不偶，坎失职，皆秋士也。读其诗，其襟期志气，如秋天之高，月之明，而水之清也；其摅英散馥，如白云之在天，而黄菊之始华也；其寥戾奔放，如朔雁之叫远空；而沉吟凄断，则蟋蟀之警机杼也。读之再四，徘徊吟咀，凄然泣下，信二子之深于秋也。方水不鄙余，抠衣而请益。余告之曰：子读韩退之之《秋怀》乎？叹秋夜之不晨，悼萧兰之共悴，此悲秋者之所同也。“清晓卷书坐，南山见高棱。归愚识夷涂，汲古得修绠”。此四言者，退之之为退之，俨然在焉，亦思所以求而得之乎？夫悲忧穷蹇，蛩吟而虫吊者，今人之秋怀也。悠悠，畏天而悲人者，退之之秋怀也。求秋怀于退之，而退之之秋怀在焉；求退之于秋怀，而退之在焉。则夫为二子者，自此远矣！退之不云乎！志乎古，必遗乎今，吾诚乐而悲之；夫志乎古者，未有不遗乎今；未有不遗乎今而能志乎古者也。今之人秋怀今也，二子之秋怀亦今也，吾愿二子之遗之也。吾诚与二子乐而悲之，且亟称其人以劝焉。 

    （重刻《东壁遗稿》序） 
    吴郡祝希哲序其表弟蒋秀才焘梦召记紫府琼台之事，与玉溪生传李长吉死时事合。长吉死七百有余年，其歌诗盛传于世。而焘之所存者，科举论策之文而已。微希哲，世几不知有焘。於戏！斯尤穷矣。玉溪生之传贺，感叹于世之才而奇者，帝独重之，而人反不重也。则所谓天上差乐者信耶？焘之所就，远不逮贺，而亦以作记召，帝之怜才也，殆有甚于昔耶？取士之法，诗赋举业代变，帝之所耆好，亦因时代殊耶？陆鲁望言：“攻诗者抉レ刻削，以暴天物，故天致之罚。”以言乎长吉诸人则可矣。焘攻举子业，未尝有抉レ刻削之能事，而帝不予之年，破胎杀卵，是天自为暴也，谁罚之耶？然焘不幸蚤死，获以其名配贺于七百余年之后，斯帝之所以私焘者耶？帝不右焘，而希哲能使其名立，文人之笔能与帝争耶？於乎！是皆不可得而知也。焘之从孙钅黄，字公鸣，重刻焘所著《东壁遗稿》，而属余序之，曰：“以永焘也。”公鸣有逸才，殆所谓奴仆命《骚》者，它日为楚《骚》序，列长吉与焘之事，呵问上帝，流传人间，则所以永焘者，或不尽乎此。 

    （钱集之遗稿序） 
    自唐玉溪生为《李长吉传》，载绯衣人召记白玉楼之事。后七百余年，而吴郡祝允明序其中表蒋焘秀才所谓召记紫府琼台者，与长吉死时略相类。余尝叙焘遗稿，以谓焘所业者，皆科举论策之文，何足以侔于长吉，而帝亦重之如是。岂帝之嗜好，亦与时下上耶！不然，则亦佛氏所谓宿习余因，固不可以一世论也。今年丹徒钱密纬氏以其子集之之遗文属余，余论而悲之。 
    集之之年，不能逮长吉，戛戛科举之业，以焚膏继晷之余，作为辞赋，故其所存者止于如此。然其于焘，则不啻过之矣。集之临终正定，泊然委世，无奇怪之迹，可称于世。然人之精英秀特者，必不为草亡木卒，与凡物澌尽，其为帝之所才，在玉楼紫府之间，宜无疑也。密纬肆力于辞赋，潘江陆海，沾丐一时。集之羁贯轩翥，海内艳称之以为王叔师、文考再见于世。叔师欲为《鲁灵光殿赋》，使文考就往图之，文考遂自为赋以献，叔师为之辍翰。使天假集之以年，其与叔师父子并称赋家，又何难哉？然余观文考少得恶梦，作赋以自厉，其词ㄈ诡，不合大道。而集之《证道》《幽览》之赋，《咏怀》《游仙》之作，旷然有一死生齐得丧之思，殆又非文考所可几及也。余所谓宿习余因，不可以一世论者，其又可知已矣。文考既殁，叔师之注《楚辞》，尤致意乎《天问》，殆亦有感于浮湘之故乎？密纬之才，不减叔师，其为《天问》若对之属，以悼集之，后世必有述焉，子其毋让。集之死后之一年，后人谦益为其序。 

    （郑圣允诗集序） 
    有明重熙累洽之朝，有读书修行之士，上应皇极四星，在帝左右者，司礼监秉笔太监任丘郑君是也。 
    君名之惠，字圣允，少负渊敏，与其友汤君盛、刘君时敏镞砺问学，厌薄内府沿袭典籍，以为讠叟闻固陋，有志于左氏、太史公、班固之书，久之而其学大成，肌劈理解，浸渍演迤，虽通人大儒，未能或之先也。朝夕禁近，自公退食，焚膏宿火，被服寒素，有古劳人良士之风。今年，余见之于请室，方翻阅三国以后诸史，朱黄俨然，雠勘错互，纂言纪事，州处部居。盖将荟撮其诏令文章卓然有用于世者，为论思献纳之助，而非徒以翰墨为能事也。君以其间出其诗集，盥肃拜，而请余为叙。君之诗，篇什甚富，所存者绝少，而余所见者尤少。崇祯元年，奉使中州，过岳忠武汤阴故里，感“文臣不爱钱，武臣不惜死”之语，流涕沾轼，赋诗以申意。己巳，虏薄城下，忧时爱国，赋今体诗八首。余读君集，于是数章者，回环吟咀，三致意焉。嗟夫！《小雅》《巷伯》之诗，其卒章曰：寺人孟子，作为此诗。夫子存而不削，以是为可以怨也。《春秋》列国卿大夫书名，独齐高、鲁季友书之曰子，传以为贤而子之也。然则《小雅》之存孟子，亦子之也。夫子固不以其寺人而不子之也。以《诗》与《春秋》之法取之，则汉之吕︹，后唐之张承业，本朝之怀恩、覃吉，其为夫子之所子，可知已矣。余序君之诗，大书于首简曰：寺人郑子，作为此诗。以附于《小雅》《春秋》之义。后之君子，诵其诗而论其世，其必慨然于余言也矣。丁丑九日序。 

    （士女黄皆令集序） 
    今天下诗文衰ň，奎璧间光气ホ然。草衣道人与吾家河东君，清文丽句，秀出西泠六桥之间。马塍之西，鸳湖之畔，舒月波而绘烟雨，则有黄媛介皆令。吕和叔有言：“不服丈夫胜妇人。”岂其然哉？皆令本儒家女，从其兄象三受书，归于扬郎世功，歌诗画扇，流传人间。晨夕稍给，则相与帘阁梯几，拈仄韵，征僻事，用相娱乐而已。有集若干卷，姚叟叔祥叙而传之。皆令又属杨郎过虞山，传内言以请序于余。 
    余尝与河东评近日闺秀之诗，余曰：“草衣之诗近于侠。”河东曰：“皆令之诗近于僧。”夫侠与僧，非女子之本色也。此两言者，世所未喻也。皆令之诗曰：“或时卖歌诗，或时卖山水。犹自高其风，如昔鬻草履。”又曰：“灯明惟我影，林寒鸟稀鸣。窗中人息机，风雪初有声。”再三讽咏，凄然诎然，如霜林之落叶，如午夜之清梵，岂非白莲、南岳之遗响乎？河东之言僧者信矣。由是而观，草衣之诗可知已矣。叔祥之序，荟卒古今淑媛以媲皆令，累累数千言。譬之貌美人者，不论其神情风气，而必曰如王嫱，如西施，如飞燕、合德，此以修美人之图谱则可矣，欲以传神写，能无见笑于周乎？癸未九月，虞山牧斋老人为其序。 


初学集卷三十四 
    ○序（七） 

（兵使慈溪冯公进秩督学福建叙） 
    崇祯丙子秋，虏陷昌平，畿南，诏征天下兵入卫。于是，苏松兵使冯公督其兵以行，抵济宁，虏退解严，有诏班师。而公旋奉新命，晋秩往督八闽学政。两台使者谓吴中不可一日去公，交章请留，而公以王言，不宿于家，旦夕治装行矣。吴淞副总戎许君念公共事之雅，乞余文以为贺。 
