<!-- { "loadSidebar": true } -->
　　予之南也过东昌，闻东昌顷者产麟，或随为见伤，遗骸经时不腐，如有生气焉。其事甚奇，感之为作嗟麟以归陈侯。 
　　
　　嗟麟兮！麟兮！胡为乎来哉！天精秀尔神，地质范其胎，闪烁三光焰，天马奔惊骇，毛色孕岳渎，嶙鳞波洄回。吾闻光岳完，东昌有楼台。阙里一丝绂，千古元经垂。西狩见折足，掩袂为伤哀，理长数何促，此事令人猜。美苗盎初茁，雨露须栽培，元气能产斯，元气莫养之。颜氏不长年，孔辙穷流离。陈侯治东郡，民物一柔怀。和气溢四境。神瑞为之来。尧文协諴和，麒麟游其陂。黄霸昔理郡，凤凰鸣喈喈。夫何此见伤，无乃元气为？旬时若生气，臭腐为神奇。异哉乎麟兮！感慨作此诗。癸巳九月六日。 
　　
　　虞山歌赠陈元习中丞抚南赣 
　　
　　虞山！虞山！乃在洞庭姑熟之间，遥遥东驰到海。截屼?而嵯峨，琴川浟浟以渟滀，扶摇清淑之气，郁积成衷和，是生魁奇俊特之士何其多！就中有如二陈者，元方季方宜同科。长公?历遍天下，身佩明月胸星罗，白眼向空思吁咈，开口不绝如悬河。又如银汉天上落，昆仑之水千流万折生层波。庖丁十牛中理解，八面应敌如君何！前年知命始添丁，联翩三凤过徐卿，始知有子万事足，岂能无官一身轻？迩来光禄席未暖，命抚南赣连漳汀，自古大才当大用，丈夫四海还经营。区区问我借聋盲，此去可作咨阳明。四省夹攻有遗策，狡兔三穴失其灵，不然亦有智将术，威风肃肃流先声。如以口舌代斧钺，胸中百万藏甲兵。弄兵之徒化赤子，归放牛马耕为农，洗兵於江湖，四省见永清，神武不杀方来庭。癸巳十一月一日 
　　
　　百岁歌堂有序 
　　
　　　百岁堂者，嘉兴崇德周氏之堂也。周君德茂讳文忠，孝友笃至，兄遭寇劫，则为以身急其难。母氏胡遘疾弗疗，则为吁天割股和药疗疾，疾即愈。若夫赈饥施棺，修桥引井，以仁义之泽及於乡人，载於县志者，不可枚举。寿跻百有三岁，未满百岁时，其孙埙构百岁堂以祝其寿。寿乃过之，每称寿，则子孙曾玄四代重列於前。甘泉子友其重孙黄门昆，昆盖志於仁者也，间以告甘泉子。甘泉子曰：「寿者，仁之符也。观周翁之 寿，可以知周氏之仁矣。若使天下皆如此寿，可以观斯世之仁矣。」感之为作此歌。 
　　
　　吾闻上古上寿万八千，中古一百六十年，而今上寿称百岁，万人有之号人瑞。宇宙之气将无同，今何为啬古何丰？始知元气在燮理，匪但气数而已矣。又闻上古至仁皇，可使世为仁寿乡。高明博厚乃悠久，悠久可以配无疆，民物以之不夭折，二仪五气延三光。自余一国及一家，积仁气象何其赊？敛时五福保寿康，神理不亏无沴邪。崇德德茂有周公，孝仁不愧古人风。有兄罹寇身急难，割股吁天天亦从，和药一歃母病起，感应之速如神功。始信古传仁者寿，一旦三回介春酒。三万六千九十日，花娆劝酒鸟音奏。人言寿域在此门，三代四代斑衣舞。贤孙肯构堂崔嵬，前人肯构后孝思。曾孙黄门我贤友，大公之世非天遣。安得四方此寿域？民物长养同熙熙，顿令此世还黄羲。 
　　
　　阅顾新山司徒考绩卷歌 
　　
　　群公赠公上考功，我来后公颂公功，赠公颂公似不异，彼功此功元不同。会计勤劳国计外，爱公真朴回浇风。近来士风愁倒澜，谁立砥柱中流中？安得如公千万辈，遍化天下为淳庞。 
　　
　　十二月十八日於穆玄庵所会限韵短歌行 
　　
　　初冬瀛洲在山西紫岩公作会，季冬瀛洲在山东玄庵公作会，倏忽万里非缩地，莫是乘云与御风？五十六十积阴功，福地大地为大同。玉堂兄弟共十人一时举会者，刘、许、严、穆、张、费、王、林、欧与水也，十洲共效玉皇忠。清都广乐与众乐，百妖千怪自神通。 
　　
　　甲午正月初七日於严介溪公所寓山池作瀛洲会是日会者八公分得七言长句体为八仙歌。 
　　
　　元日人日连晴明，三阳交泰阳道亨。毁规魄渊吐华精，瑞台八仙排云行。锡声鹤御风冷冷，琼琚玉佩空中鸣，冠盖闪烁如流星。主人自是爱敬客，拥帚下阶倒屣迎。恍闻异香生四座，华筵徐开孔雀屏。烹鲸炮凤煮麟髓，八珍水陆陈前庭。美酒近寄金华仙，玉露下浥来金茎，琉璃滴沥珍珠清。琼浆交迭玉糁美，渺然一山在池北，宛隔弱水如蓬瀛。鹓鸯宝鸭立洲渚，酒徒词客皆仙灵。试问主人为谁氏？无乃西蜀严君平。自言神降奎璧星，先时历历知前生。下无云鸟纪官名，亟谷传家许旌阳。育神灵宝来帝乡，暂出紫微司天仓。岁计出入为经常，紫岩前身是刘晨。天台来侍玉皇前，旧从日讲来经筵，亲受符玺统军民。姬公留后机务身，玄庵元是治仙官，清卿灵骨交天神，道流仙子出其门。愿公玄之而又玄，双修性命道义存。方山崔嵬张紫阳，帝命督储下玉堂，满期天粟盈仓箱，庸为时弊祛秕糠。钟石缩地如长房以其邻於会所。长安市上壶中藏，翰苑银台高穹苍，后与疲癃施药方。介立节介如逋仙，早读中秘游木天，苦辞司业参纳言，夙夜惟允天喉咽。贱子本住甘泉宫，别馆增城仍九重，天乙降精来地中。白业面壁烟霞东，陆沉金马二十冬，恭命三礼绝天通，凡骨未脱非仙纵。今夕何夕良会同，坐令玉烛回春风，酒阑云散月明空，他日莫须夸八龙。  
　　
　　介溪太宰画歌 
　　
　　南都太宰介溪公，手持一轴来春风，敛之初觉未盈把，张之屋壁屋增大。上有一鹤从天来，皤然四翁立地下，此图胡为挂我壁，使我恍恍累日神辟易。屋壁欲动，儿童骇走，走告一鹤，飞来堂上从四客。即令招之无所得，但见图中隐隐一翁举手鹤羽摇，一翁捧书鹤头朝，一翁仰视志凌霄，一翁俯目神寂寥。四人俨俨毛发动，睛光射人人发耸。似是四皓在商山，鹤书一召汉鼎重。动息弛张，仔细思量，共工怒触，不周山崩，天柱方折，地维亏张。於彼之时，女娲何必断鳌足？四人可使撑四方，永立四极寿无疆。 
　　
　　赠扬州太守侯君考绩之京 
　　
　　维扬郡侯子侯子，忠肝如铁心如水，政刑清简吏典壉劬?，鸟雀不庭如古寺。曩者薝簪笔忤相公，一挥折翼落泥滓。起来作郡气不挫，手笏犹能击朱泚。帝思颇牧正拊髀，君今报政逢其时。若蒙简任镇边陲，文能附众武能戡乱非君谁？ 
　　
　　寿大司成苇川陈先生七十华诞有序 
　　
　　　大司成苇川陈先生，往在翰林，独擅才名。又任直不与人款曲，独於水屡见推奖，人或忌之。先生以终养去，继而致仕，水不见者二十年矣。颇恨先生以高才自废，不及大用，然又慕其早脱世网，以逍遥於山水之间，未必不为得也。今年寿跻七十，方且慕学不倦，遣其子遴来白下相问。水喜之不胜，因作长歌寓归，以为寿筵侑觞之献，苇川公岂索我於言词者哉！ 
　　
　　苇川先生年七十，发始如艾眼如碧，扁舟上下只五湖，寻常城府亦不入。中年供奉金马门，气吞星汉摩青云。集贤学士多藉藉，亦有海鹤参鸡群。自是天星骯脏姿，长门白眼青眼稀。已闻世间鱼恶网，复道高树狂风吹。感慨犹如老女吟，故人族子为商参。时方争慕祝鮀佞，甘从吾好归山林。忆昔较文春棘围，於予旁经亦见知。自兹往往语门弟，如某乃尔同榜师。衔哀公北我奔南，程途相吊齐鲁间。八年蹲伏在草莽，再来不见公温颜。一从契阔二十年，致书兼喜有子贤。载读思过息机作，三夜梦语洞庭山。公今古稀我肩随，我在罗网公鸿飞。六十七十伯玉化，遣子下问不朽之道夫何为？答曰宇宙无终，莫知始终。万寿无疆，道与天同。回视彭殇，倏忽共隙光；无异槿花，须臾与蠛蠓。又何必区区慕广成子安期生，幻迹沧溟中。 
　　
　　马恒斋都督永奉部檄北上出饯道中口占短歌赠之 
　　
　　文武吉甫今马公，方古名将为将雄。文以附众武以戡乱随守攻，翕张呼吸生雷风。指麾戎马如手足，千人万人心一同。此行可请二长缨，左系天骄右叛戎。 
　　
　　奉贺沈太夫人上寿华诞侍御应阳之母夫人也 
　　
　　绣衣乘青骢，铁面飞霜风，试问谁氏子，圣善高门中。何以谓圣善？慈巽与贞俭。母范成子贤，子贤母益显。紫诰映春晖，珠翟明霞帔。子进寿觞为万舞，我歌万寿寿无涯。 
　　
　　寿丰城王逸轩七十一歌 
　　
　　王翁自昔河上逸，闭门闹市长不出。观碁世上似玉质，输嬴局面谁得失？壶里乾坤纔七日，世间甲子踰七十。已闻宣圣不踰矩，籛铿之十始得一。不然亦授王野术，面如丹砂眼如漆，步履乘风如老列，硬饼大肉真刀截，阳生腊后启寿筵。二阳三阳生相续，长庚天姥来献箓，满堂贺者皆仙客。麻姑不尽之天泉，金华老仙之玉液，主宾皆醉翁眼碧。瑶池之宴宴曾孙，王母不来来月屈，膝边更笑戏双雏，高低左右年六七，二雏会看生重孙，岁岁与翁开寿域。 
　　
　　送严介溪冢宰考满上京便道归钤山 
　　
　　龙江江上有龙眠，溪翁鞭龙上九天，腾踏白日何飘然，倏忽变态生云烟。须臾飞去玉皇前，玉皇为之开天颜，周旋唯诺於其间，留与云鸟司千官，慎莫贪看钤山云，钤山云起龙俱神。 
　　
　　寄寿舍亲何东麓先生七十华诞歌 
　　
　　接龙桥畔相江澳，江迎路转幽人屋。屋边百万寿琅玕，潭水潇潇九月寒。别业流杯近东麓，曳裾王门归濯足。晚年得子子能书，万事已足况其余。闻说古希开寿筵，因风寄赋南山篇。 
　　
　　寿两涯钱先生七十华诞歌有序 
　　
