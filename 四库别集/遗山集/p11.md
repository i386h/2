<!-- { "loadSidebar": true } -->
　　大河茫茫白连空，寒云迢迢度南鸿。汴梁高楼管弦里，成皋行人西北风。北风吹雪来，飘瞥卷孤蓬。异色变惨澹，元气开洪蒙。襄阳潮阳诗境在，掇拾物色真难工。青骡谁此游？望见知是南湖翁。南湖翁，少日肮脏今龙钟，犹能吐气万丈如长虹。闭门兀坐意不惬，要看银海翻鱼龙。宝华世界琼瑶宫，江山随翁入清雄。诗成仰天一大笑，飞花落絮春蒙蒙。郁郁梁宋郊，翁家出强宗。许与必豪右，收入等侯封。翁年十八九，弄笔学雕虫。叠取两解魁，隐隐何隆隆！一旦拂衣去，学剑事猿公。正隆适南征，匹马走从戎。墨丸磨盾鼻，意与江流东。紫微出东方，淮海亦来同。都将书与剑，田间就春农。仕宦不作邴曼容，醉乡自爱王无功。爰居从渠致钟鼓，野鹤岂合栖樊笼？南湖烟景多，鱼鸟亦从容。亦有两小船，纶竿插船篷。高亭出秀樾，窗户连青红。清飙随睡舆，暝色赴吟筇。门前车马来，日酿日不供。但苦佳客少，焉知清兴终？看翁《弃瓢诗》，调戏鸱夷老子如儿童。雄吞已觉云梦小，寒缩宁作书生穷。当年我得奉谈笑，昼夜肯放清樽空？东家西家不相从，南海北海不相逢。风流耆旧今谁似？惆怅相看是画中！

　　癸卯岁杏花

　　南州景气暖，杏花见红梅。读书山前二月尾，向阳杏花全未开。待开竟不开，怕寒贪睡嗔人催。爱花被花恼不彻，一日绕树空千回。牙牙娇语山樱破，稠闹成团稀作颗。小蕾从教绛蜡封，繁枝未要晴云裹。两月不举酒，半岁不作诗。更教古铜瓶子无一枝，绿阴青子长相思。今年闰年好寒节，花开不妨迟一月。“留船买鱼作寒节”，宋方舟先生李知几语。

　　题刘紫微尧民野醉图

　　苍苔浊酒同歌呼，白须红颊醉相扶。尧时皇质未全散，不论朝野皆欢虞。望云云非云，就日日非日。先秦迂儒强解事，极口誉尧初未识。尧民与酒同一天，此外更谁为帝力。仙老曾经甲子年，戏将陈迹画中传。山川淳朴忽当眼，回望康衢一慨然。不见只今汾水上，田翁鞭背出租钱。尧甲子年，仙人张果事。

　　赠答赵仁甫仁甫名复云梦人江表奇士也

　　我友高御史，爱君旷以真。昨朝识君面，所见胜所闻。江国辞客多，玉骨无泥尘。轩昂见野鹤，过眼无鸡群。想君夜醉浔阳时，明月对影成三人。散著紫绮裘，草裹乌纱巾。浩歌鱼龙舞，水伯不敢嗔。何意醉梦间，失脚堕燕秦？万世一旦暮，万里犹比邻。世无鲁连子，黑头万蚁徒纷纷。君居南海我北海，握手一杯情更亲。老来诗笔不复神，因君两诗发兴新。都门回首一大笑，袖中知有江南春。

　　下黄榆岭

　　北厓玄武暮，黕黑如积铁。东厓劫火余，绚烂开锦缬。就中岭头一峰凸朴奇，剩费寒云几千叠。摩围可望不可到，青壁无梯猿叫绝。林烟日射彩翠新，跬步疑有黄金阙。画工胸次墨汁满，那得冰壶贮秋月。直须潮阳老笔回万牛，露顶张颠挥醉帖。石门细路无涧泉，行人饥渴挽不前。辛苦黄榆三十里，岂知却有看山缘！

　　驱猪行黄台张氏庄作。

　　沿山莳苗多费力，办与豪猪作粮食。草庵架空寻丈高，击板摇铃闹终夕。孤犬无猛噬，长箭不暗射。田夫睡中时叫号，不似驱猪似称屈。放教田鼠大于兔，任使飞蝗半天黑。害田争合到渠边？可是山中无橡术？长牙短喙食不休，过处一抹无禾头。天明陇亩见狼藉，妇子相看空泪流。旱干水溢年年日，会计收成才什一。资身百备粟豆中，儋石都能几钱直？儿童食糜须爱惜，此物群猪口中得，县吏即来销税籍。

　　啸台感遇

　　裴回五岩上，浩歌弥激烈。望望蟾房翁，倒影乍明灭。地古足灵异，祠废余像设。子规夜啼山竹裂，老鹤乱踏枯松折。啸台音响杳不闻，荡荡青天一明月。荒山破瓦色，十步九洼叠，水泉出沮洳，一线仅不绝。翁乎何意留此居，可是他山无地穴？大道既下衰，日凿聪明开，玉从圭璋毁，木以青黄灾。天和散不留，去浪无东回。咄咄此老苍，肮脏仰怪魁。尧年生甲子，含德如未孩。标枝野鹿致足乐，火食屋居良所哀。史笔亦厚诬，何曾校计识与材！缠身正有一丈发，直以何物观形骸？大笑黄冠师金丹，羽化之说何从来？岂知大人先生独立万物表，太古元气同胚胎！不见今日孙公和，横绝四海隘九垓，嵇康养生安在哉！

　　水帘记异癸卯九月四日，同杜仲梁赋。

　　黄华绝境探未穷，道人曾约山樱红。镜台悬流不易得，世俗名取香炉峰。七年长路今一到，刺鲠欲满平生胸。岂知旱久泉脉绝，快意一濯无由供。神明自足还旧观，涌浪争敢徼灵通。何因狡狯出变化，胜概转盼增清雄。天孙机丝拂夜月，佛界珠网摇秋风。称奇叫绝喜欲舞，恨不百绕青芙蓉。银桥清凉颠，玉镜崧丘东。世外果无物，邂逅乃一逢。书生眼孔塞易破，勺水已复夸神功。东坡拊掌应大笑，不见蛰窟鞭鱼龙。

　　谼谷圣镫九月五日作。

　　金门寺前山突起，井底宝岩三十里。旧闻圣灯在山上，紫微侍郎宜不妄。山空月黑无人声，林间宿鸟时一鸣。游人烧香仰天立，不觉紫烟峰头一灯出。一灯一灯续一灯，山僧失喜见未曾。金绳脱串珠散迸，玉丸走柈光不定。飞行起伏谁控抟？华丽清圆自殊胜。北荒烛龙开晦冥，南极入地多异星。岂知心光毫相有真遇，物外恍惚终难凭。腐儒心魄为动荡，再拜中庭谢灵贶。何曾办作刘更生，下照乃辱春藜杖。昨朝黄华瀑流神所怜，今朝金门佛灯佛作缘。纷纷世议何足道？尽付马耳春风前。

　　食榆荚

　　露葵滑寒羊蕨膻，春榆作荚绝可怜。榆令人瞑何暇计，田舍年例须浓煎。箫声吹暖卖饧天，家人钻火分青烟。长钩矮蓝走童稚，顷刻绿萍堆满前。炊饭云子白，剪韭青玉圆。一杯香美荐新味，何必烹龙炮凤夸肥鲜！鼠肝虫臂万化途，神奇腐朽相推迁。梦中鸜鹆亦大乐，随意饮啄真飞仙。先生扪腹一莞然，此日何功食万钱？

　　李峪园亭看雨

　　龙山右胁松十里，细路蜿蜒绕龙尾。松林迫塞闷煞渠，北望玉泉疑井底。玉泉元自别一天，眼界廓廓无神川。金城百里才一俯，半尖浮图插苍烟。行行下绝巘，招提忽当眼，未到倦不胜，小憩遂忘返。玉泉一杯甘以洌，未须张陆夸冰雪。主人不在客不留，烈风崖下风飕飕。石头路滑马蹄怯，山雨未落云先愁。将军林园永安下，秋霁村墟绝潇洒。浓云压屋风打头，仅得羁衔脱疲马。只知龙山之神神更神，永安亦能撼诗人。晦暝变化千万态，画出风雨元非真。山灵亦愁归厚夜，半面时时见云罅。天瓢细洒供晚凉，不似草堂回俗驾。层阴一扫群峰出，一洗深青彻山骨。夕阳展放紫翠屏，只欠松梢一轮月。山中一石回万牛，况是一壑复一丘。不如一诗招将入南州，先生兴来时卧游。

　　游龙山

　　曩予尉大梁，得交此州雷与刘。自闻两公夸南山，每恨南海北海风马牛。老龙面目今日始□□□更信造物工雕锼。是时山雨晴，平田绿油油，并山凉气多，况得通深幽。山泉谷口出迎客，石罅戛击琳琅球。蜿蜒入微行，渐觉藤萝罥衣树打头。恶木拉颰栖，直干比指稠。石门无风白日静，自是林响寒飕飕。一峰忽当眼，仰看看不休。一峰一峰千百峰，虽欲一一顾揖知无由。金城偃蹇不得上，瑶瓮回合如相留。苔花万锦石，丹碧烂不收。天关守虎豹，武库开戈矛。小山随起随偃仆，独立千仞绝顶缥缈之飞楼。百花冈头藉草坐，潇洒正值金莲秋。亭亭妙高台，玉斧何年修？登高揽元化，快如鹰脱韝。山灵故为作开阖，巧与诗境供冥搜。白云何许来？纤丝弄轻柔，蓬蓬作雾涌，飘飘与烟浮。玉衣仙人鞭素虬，翕忽变化令人愁。须臾视六合，浩荡不可求。初疑陶轮比运甓，今悟夜壑真藏舟。劫石拂未穷，杞国浪自忧。断鳌立极万万古，争遣起灭如浮沤？快哉万里风，一扫天四周。谁言太始再开辟，日驭本自无停辀。举手谢山灵，就无清凉毫相非神羞。贱子贪名山，客刺已屡投。黄华挂镜台，天坛避秦沟，太山神明观，二室汗漫游。胸中隐然复有此大物，便可挥斥八极隘九州！玉峰有佳招，绝唱须一酬。为君探囊掷下珊瑚钩，白云相望空悠悠。异时华表见老鹤，姓字莫忘元丹丘。

　　醉中送陈季渊

　　寒食不数日，天气殊未佳。翩翩金门客，行行指龙沙。朝发忻城暮陇头，陇头地寒无草芽。拂云堆边春更晚，雪花茫茫扬白沙。纥干山高冻煞雀，榆叶离离小丛薄。爱君只欲苦死留，不道南飞何所乐。书生弓马能几何？乃今宝校金盘陀。孔璋文笔妙天下，《敕勒》不数阴山歌。向年赋奇雨，拥海驱云笔头注，快如怀素书布障，狂笑刘叉写《冰柱》。李汾王郁俱灰尘，天意乃在溵阳陈。舌吐万里唾一世，眼高四海空无人。残民假息仍疮痏，谁作东山谢安起？恨我不比长桑君，一月觞君上池水。眼中之人不易忘，谁作冰炭置我肠？衰颜明镜两寂寞，别意春江谁短长？但愿年年见颜色，与君连日醉壶觞。

　　送弋唐佐还平阳

　　我从商余之山过庵罗，闻君六经百家富研摩。会最上指冠巍峨，岂肯俯首春官科？覃怀变生十载后，我时避兵方北走。通家弋宋共有无，行辈许之为老友。晋州一书君肯来，握手大笑心颜开。春风著人不觉醉，快卷更须三百杯。鹤骨骞飞法当寿，况是丹房药镜留心久！昆仑神泉浸术芝，乞与余膏润衰朽。天府学士登瀛洲，松顶仙人垂直钩。爱君直欲抵死留，自言世事非所求。千古黄金矿中泪，不独卢同并马异。苏州韦郎交分深，香山白傅金玉音，借渠两诗写我心。相知非不多，但苦心不同。同心一人去，坐觉长安空。离愁何从生？生从情爱中。不见行路人？拂袖自西东。汾流滔滔兮日千里，青眼高歌吾老矣。宝丰山中有庵罗寺，唐佐尝从程内翰天益问学于此。

　　游泰山

　　泰山天壤间，屹如郁萧台。厥初造化手，办此何雄哉！天门一何高，天险若可阶。积苏与累块，分明见九垓。扶摇九万里，未可诬《齐谐》。秦皇憺威灵，茂陵亦雄材。翠华行不归，石坛满苍苔。古今一俯仰，感极令人哀。是时夏春交，红绿无边涯。奇探忘登顿，意惬自迟回。惜无赏心人，欢然尽余杯。夜宿玉女祠，崩奔涌云雷。山灵见光怪，似喜诗人来。鸡鸣登日观，四望无氛霾。六龙出扶桑，翻动青霞堆。平生华嵩游，兹山未忘怀。十年望齐鲁，登临负吟鞵。孤云拂层崖，青壁落落云间开。眼前有句道不得，但觉胸次高崔嵬。徂徕山头唤李白，吾欲从此观蓬莱。

　　付阿耽诵

