<!-- { "loadSidebar": true } -->
　　御制题倪元璐撰王铎制辞
　　适阅四库全书明倪元璐集制诰一其为侍讲王铎制词云追踪洛下迈迹临川决子鼎铉则犹蓍荚是以王铎为优于程颐王安石也又云朕既瓯覆子名发且有日鬭而铸锥则岂有及云云尤非君诰臣之体夫王铎本明季大臣至我朝复为大学士其身事两朝人品无足取乃元璐制词以为优于程颐是何语耶元璐在明季本东林党其从刘宗周黄道周逰尚能留心经济奏疏多切中时务国朝定鼎时即赐諡文贞实明季诸臣中矫矫者而其制词不免失体如此可见制诰之非美事也朕尝题董其昌自书告身云虞廷咨命周室诸诰皆君诲臣之言无所褒贬自唐始有制诰至于宋而其权益重夫权者上之所操文字虽空言而邪正荣辱是非所系綦重未可忽焉我国家一扫厯代陋习诚不可及文武各官制诰惟视其品之大小为髙下不过明训数语而止无所谓黄麻金匮登台持笔之事也即如宋之苏轼责吕恵卿词语人曰三十年作刽子今日方剐得一有肉汉吁是何言耶不几以九重之丝纶为一身之报复乎且为人子者孰不欲荣其亲今付权于知制诰入者主之出者奴之受荣者必感焉受辱者必憾焉即使正人君子知制诰尚不能无此弊而况苞苴谀墓门户于是乎别朋党于是乎兴为国家者亦何赖有此乎夫以万乗之尊下誉匹夫匹妇之贱本非政体甚且意为褒贬颠倒是非其流弊至不可胜言向既于题董其昌告身深切着明言之兹复申明其防益以见词臣视草行词之非美事而我国家一扫厯代陋习之为不可及也
　　乾隆四十九年十一月




　　钦定四库全书　　　　集部六
　　倪文贞集　　　　　　　别集类五【明】
　　提要
　　【臣】等谨案倪文贞集十七巻续编三巻奏疏十二巻讲编四巻诗集四巻明倪元璐撰元璐有儿易内外仪已着録初元璐官翰林时掌外制之词文章典雅为馆阁所宗其门人为刻代言选六巻长沙文震孟序之崇祯丙子以国子监祭酒归里裒辑所作名曰鸿寳应本华亭陈子龙序之壬午起官兵部侍郎明年擢户部尚书时事已亟不复作应制文字间取旧本重为刋定付其子防鼎庋藏之乾隆壬辰其元孙安世复编次重刻即此本也元璐少师邹元标长从刘宗周黄道周逰均以古人相期许而尤留心于经济故其擘画设施勾考兵食皆可见诸施行非经生空谈浮议者可比其诗文虽不脱北地弇州之旧格至其奏疏则详明剀切多军国大计兴亡治乱之所闗尤为当世所推重然当天崇之时君子小人襍遝并进元黄水火防怨相寻大抵置君国而争门户元璐独持论侃侃中立不阿故龃龉不得大用及壊乱已极始见委任而已无所措其手仅以身殉国以忠烈传于世而已此世所以重其人弥重其文也诗集颇多散佚如闻朝鲜堕一城七言律诗一首同众友范姬集白下避暑湖亭七言古诗一首又律句黄花古戌春难到枯树严闗雁不过狞石魏公偏娬媚轻烟吕相不糊涂等句皆载在施男笻竹杖中集中俱未収入葢偶未见男书欤乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　倪文贞集原序
　　鸿寳官翰林知制诰凡若干年得文若干首鸿寳之于文章其天性也所为制辞无一靡语无一滥语盖凛乎其王言焉复无一尘语无一勦语无一凡语又无一语不严且荘也海内想闻而欲见其全鸿寳靳然不出其门人王炳藜诸君坚请乃出之既又曰全则繁半则难为取舎余乃为选之评之欲使海内由一斑以窥全豹云尔而更叙次其目首防忠教天下之为臣子也斩首陷胷而天日为昭斯制词之所借光故以为冠也次赐环彰圣主风励之大权也人生显晦升沈有时命焉不失其正则君子之所自处也次功叙朝廷之所以昭劝醻也次恩覃国典也次考绩国课也随其职能而各有劝勉览者亦于斯稽官守焉斯鸿寳之制词匪丝纶是焕且经纬攸赖裁成辅相亦窥一斑何啻黼黻皇猷已哉因余所叙列而考其世定其品斯又当代人物之林矣赐进士及第礼部左侍郎兼东阁大学士长洲年友弟文震孟拜书
　　修其文而不足以明天下则不若蓬卷而处修其质而不嫓于天则不如椎髻而舂臯傅之为文以视天下皆蓬巻而处夷施之为质以视天下皆椎髻而舂信其言则泾舟之侧无有誉髦有嗿之田无有媚妇不信其言则貍斑与豹蔚争坐陇廉与娵孟同宫是两者説之无定者也亦有定説神农为帝不能使五谷贵于金玉尧禹佐之不能使疏幂尊于絺绣五谷贵于金玉疏幂尊于絺绣则土块掬饭皆为鼎烹人脯血杂揉于道矣故三家之子不能为金玉絺绣则必寳其糠覈鍼锥寳其糠覈鍼锥以为尊于金玉絺绣此亦恒情明主不诛必以为用其道可以治天下可使铅松不御金玉齐价是则大呰明王之所恶也故仁义者精微之产也礼乐者奥博之致也奥博精微着于心貌而施于文章在生者之身犹是疏幂五谷也而少见者多怪多怪者重创明主亦因之以为必屏圭璧荡金锡而后可为治于天下则是燧皇郤灶结绳复作也三家之子苟其才不至于作智不至于窥盗见人金玉絺绣则敛手屏气正容郤立退而视糠覈鍼锥虽无艶志亦有安色是石户之农所引避于庭坚涓成务光所霣心于莘野必使英娥挟刃以伺夷光胥靡感图以噪版筑则情虑不至古今絶类由斯而谈予见鸿寳则不复谈文章亦不复谈易岂为慢乎予之蓬巻而椎髻固已久矣崇祯壬午十一月弟黄道周识于縠水舟中
　　吾师鸿寳先生著述既富复集其单篇杂辞因人事酬对而为文者凡若干巻名之曰应本夫文之统系俶哉五经五经之中惟易礼春秋道专体一为圣贤之著书后世子史二部凡成一家言者皆源之至于诗书所载则触物而生讥颂因事而成治忽篇非连类义以情生虽理致宏深要亦应世之作也若夫易之有序论礼之存铭诔春秋之记书檄赞传成书之内时见散文乃知六经之书无多大半遇人事而作后世文人动皆有集按以经义未为离畔汉魏而降操觚之家著书日寡散文日繁盖道简而难言事烦而递起势使然也然未有如近世之蹖駮淫滥言不顾行者汗牛之文同于槁萚识者悼之原其流失有三端一曰论人之失夫元晏之序太冲中郎之碑有道苟非其人文不虚立近世缀文不别流品西蜀富人阳翟贾客元黄所至缃素斐然故使笔舌日轻无徴弗信其失一也一曰记事之失夫马班作史虽名公伟人纪其生平止书数事近世取悦家乗凡闾巷赘言井臼鄙语罔不饰彼蘧戚等于娵阳承祚伯起未至斯极其失二也一曰辨体之失夫序与论异防志与传殊科或简或繁各归典则近世惟务纷葩全无辨别序述文章而泛称徳行勒铭珉石而同于汗青其失三也此于古人矜好之意墙宇已堕何望其上应经防而仰窥圣域乎先生以英朗天挺之才宏逺多识之学应期名世作时君宗修辞立诚乃其余绪而奏对则轹董贾掌制则追典谟阐经则并游夏执简则俪南狐洵乎经纬之鸿裁也至于酬应之文尤非经意而辨雕所至已絶攀蹑今观集中所载投赠之雅莫非名徳褒美所及不滥平流使被辞者荣于山龙铨品者信于金石其论人也不亦严而正乎所书之事或系典章或切风教苟非懿徳无取连篇扬厉之中仍存直笔其记事也不亦简而覈乎圆规方矩因物异形南越北燕殊涂分轨能使口无当择之言篇无可通之制其辨体也不亦整而明乎盖先生之性博大易良推贤若不及奨拔后进不遗余力故辞章遍于宇内然其为文也无溢美无虚誉所由与世之作者殊矣今天子以枢府召先生方将升之百揆授以大政自此以徃机务烦积忧勤交赞即以暇日发为文章亦如臯谟説命姬文之七月召康之巻阿飏言人主而已恐交游知旧欲求先生之文而不易得则凡兹集所列当先生一言之重者顾不足幸而子龙备吏于越得侍先生左右晨提夕命者且三载又岂易遇哉壬午至后一日华亭门下士陈子龙题于语亭舟次
　　先公官翰林掌外制日久及门杨机部王二弥诸君刻巻轴鸿篇为代言选凡六巻一时馆阁翕然宗之及崇祯丙子先公以司成归里复裒辑生平酬应之篇都为一集曰应本其剞劂则陈黄门卧子任之刻甫竣而先公以佐枢环召旋筦计务日夜钩考兵食议节议生凡以碑志序记请者概谢絶弗答每顾语小子【鼎】大臣忧国之忧何暇以立言表暴乎然先公当退食时偶据几摊书则取旧刻防勘朱黄甲乙若以待异时刋削者【鼎】奉而庋诸箧衍殆戢戢如束笋无何剧盗躏都铜驼荆棘举先人手泽之贻悉散佚于兵燹煨烬中其存者裁什之三四尔年来诠次遗书乃复取旧所藏者敬加参校厘正缮写俟他日夀诸梓焉夫文章得失寸心自知朱晦翁谓庐陵环滁皆山起句本二十余字后乃链为五字李商老谓少陵桃花欲共杨花语自以淡墨改三字盖一言一字之间有老去渐细之境读前人集者必求其晚年定本岂直为陶阴焉马之譌已哉钞成因识其缘起如此男会鼎恭述














　　钦定四库全书
　　倪文贞集巻一
　　明　倪元璐　撰
　　制诰
　　原任吏部文选司员外郎赠太常寺卿周顺昌
　　制曰夫孤情之所独抗得死而成正气之所不徂造生弥永所以屈平嫉俗转快志于懐沙苌宏殒身遂飞华于化碧资其扶世宠以教忠尔具官某希圣得清择节取苦伍羞绛灌哭是贾生之才儿命融修骂亦祢衡之气当其出为从事入典铨衡并以晶心章其茂节会当龙亢驯致虫拚时则指鹿之恶浮于望夷出彘之威极于北寺来周罗吉箝网四张乔固膺滂梏相结焚原荡岳不可迩亲固有惧祸之夫闭门而拒岑晊知防之士筑室以拟袁闳而尔独持虎执獶冰汤席镬班荆悲咽尊酒豪摅侠亢左儒义依邹浩忍捐爱息以狥累孥本有荆轲湛族之心不止郈成分宅之德于是飞章告密槛车下徴而众乃成城吴防为沼至于焚香进食以礼御囚飞甓投竿而杀诏使鱼惊兽乱釡沸波翻讵止广汉被收吏民守阙鲍宣下狱生徒聚旛而已哉然而矶激难平虎骑不下卒不得脱以罹于凶而尔对簿不屈絶命弥雄虽复汉尉衔须唐臣嚼齿未有并其慷慨俪此从容者矣今捩轴既旋衮钺并设碑踣元祐大升公正之羣墓显汤隂恍见孤忠之气用特赠尔为某官锡之诰命国家谨严近寺培养人才而在旁之奸烈于二正嵗寒之节见彼前贤要以道极一时义激天下明兴以来一人而已呜呼学圣人之中宁存狂狷睹忠臣之报弥媿奸回
　　妻
　　制曰盖闻一徃之心不谋妻子亦有百折之气而牵帷防若夫彼则刑于此为顺正相期遂志并可流声其死也荣未亡何憾尔封宜人呉氏乃具官某之妻当其始盛多所中襄激庭谒小生之羞而抗赵映具墉视人伦之鉴以佐山涛至于钩党狱兴清流祸作而尔夫以不惧虎尾遂罹雉罗刘陶北寺之凶杨震西亭之惨将恐将惧惟汝惟予贾妻封髪已无开沐之期阮妇作糜永絶归还之望当斯之际不亦悲乎今忠邪既辨庶防小往而大来存逝何殊犹夫子绂而我佩是用封尔为淑人锡之诰命岂必相从已争光于日月虽乖偕老尚表度于山河
　　祖父
