<!-- { "loadSidebar": true } -->
    填毕，以付天民，词既清新，弹亦凄切。化醇属五人饮，总帅复与四人还酌化醇，并赐天民酒。置琵琶于几，立饮告尽。还献爵于主客，总帅谓烛生曰：“今兹之饮，何如鸭子澳中，定针墟上，吾与从事及二溜，行令作歌乎？”烛生曰：“前者令主乎俚，歌从其泛。今在师中，殊谨于纪律矣。”总帅曰：“尔时二溜，亦甚得雅趣。”呼常越沙明入，各酌数觥，复溯前兴。二人并举杯上总帅曰：“海滨会饮，弥罄其欢，帐下分醪，益荣所遇也。”季孙亦起酌曰：“万里桥边之对饮，不过两人，斯则泛五红莲，依一绿渚，叨陪雅集，靡佐肤功，鱼鱼鹿鹿之几年，转瞬已成今昔，始叹酒人陈迹，前不厌少，后不患多矣。”总帅酬之，化醇谓般曰：“始吾与弟宴于王宫，命儿歌集杜之四章以侑酒，何其豪也。乃今犹梦见之。”般大笑，各尽一觞。般又谓知古曰：“当噩王设醴以飨吾，师几以多言罪我。今则许我长居门下，不若噩之远隔天涯，愿捧一卮献耳。”知古笑曰：“王子擒吾而吾仍救王，两家之佳话，亦诸君下酒物也。”六人皆引满，总帅曰：“惜天女谢娘与两小将，赋诗于酉阳营中，而不与此黔州之饮，为少琵琶缘也。”五人皆散，化醇颓然，解衣就枕。庭前鼾息大作，不知何军人，呼葛琵琶问，应声曰：“醉矣，琵琶能令公死，何相聒耶？”化醇又呼曰：“我亦醉，何不往月下舞剑，请我观之，则皆醒矣。”寂不闻应声。乃自披衣起，持一鞭将为敲扑，洵醉景也。入琵琶卧所，灯影迷离中，挥鞭于床，只如无物，竟裸而力击，背触垣壁，有利锋刺脊下入尺余，呼痛遂绝。傍舍闻号惨者，则常越沙明也。约入视，中门逢葛琵琶，带酒奔出，竟不与通款。入房舍，灯细欲熄，挑之，见化醇卧地，血渍壁间，还报总帅。幕客偕至，玛知古曰：“其必为葛琵琶所害也？”越明以猝遇中门之形告，总帅曰：“何言之？”知古曰：“吾镜中密审葛天民非人，殆逦之豫让也。”总帅曰：“副参丧身而鼎不能救，岂非天夺其臂耶。”知古曰：“不终丧也，第二日可活。”乃舁置之室中而不殓。总帅率诸将士哭一昼夜。乐般则抚其尸而痛曰：“一兄间关跋涉，结吾于白苗寨中，乃弃置友昆，死刺客之手，悠悠者天，何勿以般代耶。”大恸出血。左右闻者，均有余哀矣。

    其次日，承随李节使返，闻军中哭声，急慰总帅曰：“天女已获副参之仇人，须更一人，救副参复活耳，愿勿悲。”总帅问被劫状，李节使曰：“落日而止宿，吾与进士行村径，见猎徒五人，喁喁有言，初不解何谓，旋出其腰际藤子，背缚吾两人，一呼号，则胁以短刀。被驱至山中，见其酋巢大树上，言语可辨，自称瑶王，教吾两人，各取百金赎其身。吾始以书寄炜及矩儿，以兵来救也。”总帅曰：“吾汉将岂败于瑶人乎？”承曰：“刺之则上树巅，射之则潜水底。故两勇将四女兵，皆无能胜策。及天女乐王子至，而瑶人尽走山谷中，得解吾两人缚也。”总帅曰：“彼二人犹在后，明副参安得便生？”李节使曰：“先以矩儿慕炜迷道不至，犷儿自援之，天女又与四女行，而获副参之刺客也。将尽今日返，欲执讯其事，而与军士弃之，最后活副参，以俟犷儿之术，天女虑之甚深。故先归报。”总帅转悲为喜，见木兰果以四女至，一卒牵葛琵琶颈，觳觫在后，请于总帅，勘问得实乃伏诛。玛知古谓总帅曰：“此妖虫，非常刺客也，天女执之，还自讯之”。总帅以付木兰，即如今，戒儿魔妗，无辄往持副参而哭，看吾治此仇贼也。”诘琵琶曰：“汝非副参之门客乎？悖逆之行，谁所使也。”琵琶泣曰：“某故鲜椰子之徒，以蜾属无远大志，荐其剑术，得入青苗宫中。为王侍从，君师既亡，家国如洗，嗟嗟行歌乞食，效江南李龟年耳。明副参悦某剑术，工琵琶，遽收之门下，忘乎深山引虎之戒，某乃欲得而甘心，然汉营多神人，此罪应不可逭。某何物，敢为大难，所以死即朽者，因某以醉落其胆，副参亦以醉浮其心，相薄而成斯乱也，斯不能无怨矣。”木兰曰：“妨主服极刑，古之制也。汝既误犯法，胡不自刺于副参之侧，而甘为我擒，天地之大，网疏不漏，乃作逃窜计耶。”琵琶又泣曰：“见天女，知无命也，亦欲亡命远□，而竹枝蟒呼之欲出，不跪而受缚，又何所为？”木兰命解其衣带，撒手震一雷，复本形为巨蝎盈丈，伏地不能动，呼儿袖剪刀，先断其两尾，右者僵，左者犹跳掷不已。碎切其身，如蒙鼓之革。木兰请悬蝎首，举烈火焚其碎皮。

    将夕，慕炜随矩儿至，惟不见犷儿，总帅出涕曰：“犷儿只今夕成活人功，而仍不返，岂副参之命蹇欤？”矩儿曰：“所以尚不返者，为儿两人断后故也，先是儿与炜迷路，忽至钺江边，两龙子狰狞，以甲士来袭，儿忆阿母之语，与炜立剩锦渡江，彼处又阻一水，乃乌蛮江也。中竖黑苗旗帜，知尚匿其地，所领罗施鬼国之众，皆非人质，儿与炜未识蹊径，转战而北走，反入深山，茫昧无计。犷儿使夜游神探得之，越百里奔救，儿两人将及汉界，而两龙子合乌蛮众来追者，不止千人。犷儿喜弄术，以一人斗，语儿两人先归报命也。”木兰告总帅曰：“乐王子再迟还一刻，副参殆不可为，儿魔妗不禁举哀矣。”

    化醇尸下，见一蝎由地出，径登枕，上头面，蝎翻身似欲刺死人鼻，而苦无尾。儿抽簪驱之，乃不见。木兰曰：“葛琵琶之魄，犹至此相报，则烦冤何时释乎？”地中若有人答曰：“非报也，命此物自释其冤也。”众大讶。木兰惊告曰：“乐王子从地中还矣。”乐般呼曰“儿速出，总帅今夕，念汝不啻百遍。”犷儿嘻嘻从地中起，手持一龙子头，命悬之，告总帅曰：“求援于乌蛮江之毒龙，渠命二子率龙宫甲士，邀击矩儿慕炜。儿探得信，挺身往救，仗吾师道法，役使鹳鹤数十，捕鱼之鸟数百，歼乌鬼无算，甲士多死亡，此头即毒龙少子也。副参将生，儿故追蝎魄，返顾刺鼻，以豁幽关耳。然尾已剪去，则无与为刺也。先所剪者在乎？”儿曰：“尾在左者，至是犹活。”犷儿曰：“急以箸取来。”乃仗剑咒曰：

    无几无几，神仙活人心，用尔死蝎尾。既能尾杀人，何难尾杀鬼。汝蝎有知曰唯唯。

    咒毕，其活尾自上跃，刺化醇鼻，出黑血如注。化醇始呼痛稍苏。犷儿曰：“副参之魂，已返其半，再以天女活谢娘之涎香治之，即如常也。”木兰颇羞涩。儿跪请之。携手入静处，吐以纳之腹，令其转吐纳焉。化醇咯出两死蝎，遂起，谢总帅及木兰。犷儿叹曰：“以一介之士，在三军之中，无端而甘酒嗜音，宜其亡也。岂徒变起萧墙，芒刺在背已哉！”人视其受刺处，稍坟起，若红豆一枚云。众军士告总帅曰：“乐王子所悬之小龙头，生烟雾飞去。”木兰曰：“悬之固未免亵也。”犷儿谢曰：“诚不知其刻划之非矣。”矩儿大笑曰：“兄自无心云，姊为欲落石。”乐般与化醇皆鼓掌曰：“此文星之所以为文也。”总帅询玛知古曰：“乌蛮江之毒龙，能知其去来乎？”知古曰：“吾早镜得之矣，斯役不寻常，当请天女偕行，侦探得实，别有所筹，非智力之斗也。其所自来，与所自去，恐骇人听，且置之，军中男女多不利者，惟治锻灶，可免于厄。”总帅疑惧交集，知古与木兰自出汉营，不言其处所。

    断兕精神又截蛟，奇勋终古纳书巢。

    事如黑白棋当劫，心有雌雄剑欲交。

    借问鸿归焉避弋，能从死不须包。

    半生挟策空弹铗，仁义门前若个敲。

    介根氏诠曰：

    麻，蝇也。病生于适口。葛琵琶，蝎也，灾甚于切肤。史氏于开筵之后，继以行刺，是非人心之变，直天道之常。盖腐儒足以致蝇，躁客足以召蝎，相因之理，有固然者。

    葛姓谐其声，琵琶名象其形。虿尾之毒，喻夫人之阴刻而钴利，当之者无得幸免，重则倾性命，祸妻孥；轻亦玷宗风，伤政曲。故清流之痛心疾首于葛琵琶也久矣。史特著其人焉。曰葛，则蔓延于平林，曰琵琶，则倾听于大部，此物此志，盈天地者，无戒之可忘，无防之不峻，矧其在军旅之间也。

    壁上观战，则极其雄；壁后置人，则极其忌。面壁者尽道于己，穿壁者借明于人。壁间而行刺，非夫人之所能为。以属之葛琵琶，所谓下流之人，众毁所归也。

    三代以前，无行刺之事。春秋乃有要离刺庆忌，专诸刺王僚，其术本于袁公越女剑客之宗。战国则聂政刺成而杀身，荆轲刺不成而亡国。秦则子房之骇政，客之刺几及皇；二世之诛高，君之刺遂及相。汉光武之年，岑彭来歙之戕害，刺来于强寇。唐宪宗之代，武元衡裴度之杀伤，刺起于叛藩。兹葛琵琶化生之虫，非侠客也。居刺之名，尔虫安乎？曰，葛老自行壁间耳，人无向壁间，逼吾已甚，吾曷为而刺之。更诘曰：“尔刺人，人必杀尔，自以为无患欤？”曰：“固也，人有杀吾之心，故视壁间；吾无杀人之力，急谋一刺，刺亦杀机也。人皆欲杀，吾尾尚存，吾之行刺，自以为能杀人矣。”而人之报复于葛老者，反在下风，何惧之有？昔剑士云：臣请以颈血溅大王衣。葛琵琶之风，将无近是，是当为葛老作佳传也。

 卷之十一　　酒星为债帅

    昏而能见，分野疑在曹耶瞽堕亦有声，流辉信由土。入饮醇之坐，本不攒眉瞽营避债之台，何为负腹。

    途中，木兰叩知古曰：“玛师所以镜毒龙者若何？”知古曰：“稽其始则甚不经，迄于今尚非无据。昔尧时九日射落，其乌投于虞渊，水沸尽赤，乌化为鱼，有龙食之而孕，生九种水怪，散入九州之奥区，此其最长者，具龙体而无其德，先戮于楚之次飞，继诛于陶岘之海山使者，其乖气蟠际上下，神灵勿为解释，历杀劫而毒益滋。近日由沅水徒乌蛮江，其二子均系螟蛉，遭天帝之罚而被斩者，乐王子戮其体而遗其魂，彼必来报，故吾于总帅前，不欲明言之。”木兰又叩曰：“究竟何如？”知古蹙然曰：“不死尚劳甲胄，徒费糗粮，犹小患也瞽死则褒国龀女，营州猪龙，乱国之妖，实胎于此。可胜虑欤！”因相与嗟叹。已抵江岸。木兰请知古息村店，而自寻龙窟。知古曰：“三日不以信来，吾必迁地矣。”

