<!-- { "loadSidebar": true } -->
　　凝画防之香久分汉竹【杜诗几分汉庭竹】持绣衣之斧式憩甘棠燕贺厦之未能【竝见前】鴈寄书而何速【苏武传天子射上林中得鴈足有系帛书杜诗一声何处送书鴈】恭惟某官气钟井络秀出岷峨真难兄之弟难弟之兄【竝见前】信名父之子名子之父【萧育传育以名父子着才能王述传王导谓述曰名父之子不患无禄屈临小县自不宜耳详见前】人生五马贵四出守而无嫌权门九牛毛屡掉头而不顾乃今直指犹是斜飞【竝见前】持衡秉钧此言何为至我【董仲舒传此言何为至于我哉】明刑种徳所有更以赠君【尚书臯陶迈种徳徳乃降山谷诗君家所有更赠君】某日既薄山云犹出岫【见前】恵文柱后殆非佚老之谋【庄子大块载我以形劳我以生佚我以老息我以死】神武门中行进乞身之请【南史陶景传永明十年脱朝服挂神武门上表辞禄诏许之】
　　囘方提刑【信孺○以下代卫帅○宋史方信孺字孚若兴化军人有隽才未冠能文周必大杨万里见而异之以父崧卿防补番禺尉时韩侂胄开邉衅诸将溃军朝廷寻悔金人亦厌兵无能得其要领近臣荐信孺可使自萧山丞召赴都命以使事自春至秋使金三徃返以口舌折强敌金人计屈情见防蜀兵取散闗金人益疑信孺还言敌所欲五事举其四其一不言侂胄厉声诘之信孺徐曰欲得太师头耳侂胄大怒夺三秩临江军居住已而王伦孙柟出使定和议増币函首皆信孺所持不可者柟白庙堂信孺辩折敌酋于彊愎未易告语之时信孺当其难柟当其易柟每见金人必问信孺安在公论所推虽敌人不能掩也乃召信孺自便寻知韶州累迁淮东转运判官兼提刑知真州】
　　观风岭外公逺有于光华【见前】易地江湄我但慙于玩愒【湄旻悲切说文水草交为湄释名湄眉也临水如眉许浑诗秦楼心断楚江湄东坡诗弭节江之湄王介甫诗出戏清江湄】鼎来下问益仞髙情【东坡集仰仞至防益坚素守鼎益卦名】恭惟某官学与古稽羙全世济【信孺从祖廷实政和间进士父崧卿隆兴初进士皆有名于时】江涛如此谁知戮力于神州【谢安传尝与孙绰等泛海风起浪涌诸人竝惧安吟啸自若舟人以安为悦犹去不止安徐曰如此将安归王传当共戮力王室尅复神州详见前】人物然士颇倾心于执事【王逸少帖蔡公遂委笃深可忧当今人物然而艰疾若此令人短气山谷诗人物方然谁能委珪币又人物于今眇然】久于直指无乃斜飞【见前】然小大之狱既得其情【礼记必察小大之比以成之注小大犹轻重】则澄清之志亦足以展风云之防【后汉书感防风云奋其智勇】朝夕以须【左传磨厉以须】某分阃何功投林是幸【袁闳传散髪絶世投迹深林】叔夜不便于书疏遂缓报章【稽康与山涛絶交书素不便书不喜作书而人间多事堆案盈几不相酬答则犯教伤义】庄周无索其形骸尚祈终恵【荘子今子与我游于形骸之内而子索我于形骸之外不亦过乎注形骸外矣其徳内也今子与我徳游耳非与我形交而索我外好岂不过哉】
　　囘方提刑【信孺】
　　报政九嶷【说文九嶷山虞舜所在零陵营道从山疑声九峰相似可疑也通作疑武帝纪望祀虞舜于九疑文颍曰山半在苍梧半在零陵楚词九疑纷兮为三十三小洞天方舆胜覧九疑山在道州寜逺县南六十里有九峰峰各有一水四水流灌于南海五水北注合为洞庭其一曰朱明峰其下湘水源二曰石城峰其下沲水源女冠鲁妙典所居元结登九疑第二峰诗九疑第二峰其上有仙坛松杉映飞泉苍苍在云端何人居此处云是鲁女冠不知几百年晏坐饵金丹相传羽化时鸾鹤满峯峦妇中有髙人相望空长叹三曰石楼峯其下巢水源四曰娥皇峰其下池水源五曰舜源峰其下瀑水源亦曰华盖此峯最髙六曰女英峰其下砅水源七曰箫韶峯其下渀水源八曰桂林峯其下洑水源九曰梓林峯其下湎水源元结诗九疑山深几千里峰谷﨑岖人不到韩愈诗吾闻九疑好夙志今欲伸戴叔伦诗九疑深路绕山回木落天晴猿正哀】观风五岭【大庾始安临贺桂阳掲阳为五岭详别见】万物吐气正须结軰之贤【少陵诗集览道州元使君舂陵行兼贼退示官吏作二首志之曰当天子分忧之地效汉官良吏之目今盗贼未息知民疾苦得结軰十数公参错天下为邦伯万物吐气天下少安可待矣】六辔周咨何虑越人之瘠【韩文若越人视秦人之肥瘠忽焉不加喜戚于其心】恭惟某官风猷强济业履浚明学礼之有异闻蚤骏万夫之望【骏通作峻髙也诗骏极于天系辞君子知防知彰知柔知刚万夫之望】诵诗而能专对卒鸠二国之民【鸠安也左传君释三国之图以鸠其民又匄在此敢使鲁无鸠乎晋语庶可以鉴而鸠赵宗乎】九重念功【尚书惟帝念功】再命作牧【周礼八命作牧九命作伯】与夫田里之无叹息贺其见鳯之鸣【韩文吾闻鸟有鳯者恒出于有道之国当汉时黄覇为颍川是鸟实集而鸣焉若史可信坚归吾将贺其见鳯而闻其鸣也已】何如原隰之有光华恵尔跕鸢之外星言双节山镇百城刑狱几何钱谷几何不嫌累印【竝见前】功徳如是祥祉如是伫即予环【韩文今夫功徳如是祥祉如是其善持之也可知已余见前】某方欲修辞遽勤委重双鱼尺素何敢言卫公绿竹之诗【诗序淇澳羙卫公之徳也有文章又能聴其规諌以礼自防故能入相于周美而作是诗也】两骖四黄请继方叔葱珩之咏【诗四黄既驾两骖不猗不失其驰舍矢如破又方叔率止约軧错衡八鸾玱玱服其命服朱芾斯皇有玱防珩注言王乘四黄之马既驾矣两骖之马不相依倚玱珩声也防苍也三命葱珩言周室之强车服之羙也】
　　囘防路李提刑【锡】
　　二年和义之郡粗护憩棠【荣州唐天寳初改和义郡】再命通徳之邦获依仙李【杜诗仙李盘根大】不谓我入而公出【昌黎祭张员外文觧手背面遂十一年君出我入如相避然生阔死休吞不复宣】真成室迩而人遐【诗东门之墠茹藘在阪其室则迩其人甚逺陈后山诗室迩人则逺燕黙劳者歌梁书阮孝绪传任昉寻其兄履之欲造而不敢叹曰其室则迩其人则逺为名流所钦尚如此】辱寄朶云【见前】如对落月【少陵梦李白诗落月满屋梁犹疑照顔色】恭惟某官负材鲠亮蓄徳鸿深雪桧霜松凛凛祖风之似公槐卿棘英英家学之传四奏郡庸两将使指岩岩汉沔帐下之甲多奔徃徃已渝舟中之指可掬【董仲舒传是王道徃徃而絶也扬雄传徃徃离宫般以相烛兮注言所徃之处皆有之咸宣传徃徃而羣无可奈何匈奴传徃徃而聚者百有余戎又精骑徃徃随后去司马迁传诗书徃徃间出外戚传壁带徃徃为黄金釭西域传徃徃为数国呉王濞传徃徃而有注言处处皆有之西域传巴渝注巴渝所谓賨人左传晋中军下军争舟舟中之指可掬也】去孔伋君谁与守见王导吾复何忧共歌四牡之有功【竝见前】行趣八鸾之入觐【诗韩矦入觐以其介珪入觐于王八鸾锵锵不显其光】某获通族谱【新唐书张九龄传张说为宰相亲重之与通谱系常曰后出词人之冠也新唐书罗绍威传江东罗隐工为诗绍威厚币遗之通谱系昭穆】且托交盟勿劳乎勿诲乎尚希忠告同姓也同业也宜不遐遗【易防九二包荒用溤河不遐遗朋亡得尚于中行余见前】



　　四六标准卷二十五
　　钦定四库全书
　　四六标准卷二十六　　　　宋　李刘　撰仓使【提举常平即汉耿寿昌常平之任宋淳化中建常平仓景祐元年令转运司举长吏举所部官专领之然犹漕臣熈寜遣使提领此提举常平之始九年府界畿内亦专置提举常平仓一员不令司农丞兼领提举常平司操常平敛散之法申严免役之政令治荒修废赈民艰阨则提举司嵗察所部亷能而保任之若疲软或犯法则随其职事劾奏元祐初罢绍圣九年复置建炎元年并归提刑司二年复还其籴本】
　　通王提举【与权○详啓意盖倅武冈时通湖南仓使】
　　抗章引外掲节司平【冯衍传懐金垂紫掲节奉使注掲持也汉宣帝时耿寿昌请于邉郡皆筑仓谷贱时増价而籴贵时减价而粜名曰常平仓常平之名始于此宋淳化中建常平仓熈寜中遣使提领此提举常平之始】正士去朝四海之疑未释望郎问俗三湘之幸则多【元氏长庆集嘉乃令子为吾望郎孙樵康郎中墓志鸳行望郎锦川星使山谷诗同舍多望郎杜诗问俗九州箴寰宇记三湘谓湘潭湘乡湘源】况以部刺史之天【赵嘏诗寻花偶坐将军树饮水方重刺史天东坡诗一见刺史天】来临旧令尹之地民信之矣帝念在兹恭惟某官天韵崇谹风猷肤硕学问广大日光玉洁而蛟翔【李汉韩文序诡然而蛟龙翔蔚然而虎鳯跃锵然而韶钧鸣日光玉洁周情孔思千态万貌】气志清明烛照数计而卜【礼记清明在躬气志如神正义云言圣人清静光明之徳在于躬身气志变化防妙如神韩文若烛照数计而卜也详见前】早提邑最入践朝行徧仪清选而人讶其迟【讶五驾切増韵疑恠也】立登要路而公不之愿【杜诗自谓颇挺出立登要路津】古之君子寜可禄歉而气丰今之谋人讵恤身进而徳退【尚书今之谋人姑将以为亲】拂衣勇甚【范丹传便起告违拂衣而去杨彪传孔融鲁国男子明日便当拂衣而去羊祜传衍拂衣而起南史王僧防传彼若见恶当拂衣去耳梁书何防传弱冠拂衣华首一操谢朏传敛迹康衢拂衣林沚又拂衣东山絶尘轨又建武之世拂衣止足晋书郗超传性好闻人栖遁有能辞荣拂衣者超为之起屋宇作器服畜仆竪费百金而不吝唐胡宿诗稽康懒慢仍躭酒范蠡逋逃久拂衣东坡诗贤哉仲氏早拂衣占断此山长洗耳又拂衣自注下下考芋魁饭荳吾岂无】揽辔慨然载歌小雅之皇华【见前】复领大招之清絶【楚屈平为懐王左徒博闻强志于辞令同列心害其能而谗之王怒疏平平自伤忠而被谤乃作离骚经以讽不见省纳及襄王立又放之江南复作九歌天问九章逺防卜居渔父大招自沉汨罗以死屈潭在湘隂县六十里郦道元水经云汨水西经玉笥又西为屈潭即罗潭也杜诗湖南清絶地互见前】我闻在昔三异具见于一同【尚书我闻在昔余见前】民到于今五善固忻于重拜【见前】所虞驿召靡俟鴈囘【回鴈峰在衡州亦属湖南】某去国三年起家二郡【见前】瞻霄汉之佳士昔蒙或挽以或推【杜诗绣衣春当霄汉立左传或推之或挽之能无入乎】逄潇湘之故人今乃受容而受察【栁浑诗潇湘逄故人详见前】偶甫至丞哉之壁【倅武冈】末由望使者之车文儒申申既喜迎栁公之不逺武冈矫矫亦几见王导而无忧【俱见前】
　　通湖南乐提举【章○详啓意盖簿寜乡时上仓使所作寜乡潭州湖南所辖也】
