<!-- { "loadSidebar": true } -->
    考数公之著称，多约传而立记。余不敏於登高，岂虚言而求备？敢直笔於亲睹，非偏誉於所嗜也。我小司空韦公曰述，职该艺府，才同史笔，茂族挺生，圣朝闻出。若乃阐异闻之旨，接片善之勤，则必忘疲吐握，不闲风尘。所谈而改观成市，所宝而增价为珍，小擅声於自我，大推美於其人。彼凡百而驰名，既往遇此公，而其德唯新，可谓千载一时，孤标绝伦矣，（韦述京兆人，尚书工部侍郎）。及乎验德力之工拙，知古今之优劣，余稽古而玩能，因假能而有说，匪徒姓名记录，面首超越，相质披文，虚空岁月者矣。是用相如慕蔺，抚新迹而忘怀，岂甘赐也望回，抱遐心而结舌，终冀乘时出处，备展名节，其或萃傅岩（锺绍京南康人，中书令光禄大夫，聚宝捐金，川流海纳），而会颍川，（家伯讳瓒，王司马，耽玩达旨，固求不匮），归右史（李造拂镜旁通，倾心善价），而入补阙，（席巽安定人，右补阙，心专务得，家业或遣）。祭酒（徐浩法则道存，徵求非利）翰林之寻绎（张怀兄弟怀瑰盛王府司马并翰林待诏俱好无厌，亦能臆断），乌台（潘履慎荥阳人，监察御史，克遵能事，采玩芳猷）粉署之敦阅（蔡希寂济阳人，金部郎中，习学润身，假借盈惬），欣给事之道宏（族兄绍，给事中志宏雅道，不倦虚求），仰议郎之区别，（家兄锐思穷源，增辉改观）。韩生委输（韩颍川人，给事中，委质虑远，推诚道博），滕子拥决，（滕歙州婺源县令，取舍若流，通利泉薮），张氏旁求（怀海陵人，皇鄂州司马，利无推斥，道在专精），陆家胥悦（陆曜吴郡人，卷缉馀芳，事穷前志）。释フ超彼岸，（东京福先寺僧良フ，新罗人，俗姓林氏，遇捐衣钵，逸冠侪流），梅仙行无辙（高志宜渤海人，同官尉，气合古风，利加能事），温播金声（温晁太原人，国子簿，悉心景慕，徒众博求），崔含冰洁（崔曼倩清河人，鄂县尉，浩汗继营，见如不及）。若惊除赵，（陈闳颍川人，陈王府长史；赵微明天水人。或志敦习学，或自悦古能，皆玩之无攵也）贾勇徐薛（徐守行东海人，监察御史；薛邕河东人，郎中。或推古招致，或究能ㄣ拔，并求这不已），关郭双奋飞（关伪陇西人，郭晖太原人，或规规耽好，或楚楚传写），潘袁两倾竭，（潘淑会稽人，袁明陈郡人，或披寻洽道，或耽籍乐贫）。簪缨布素，申道闲设，既辐辏而川流，并观光於後哲。速珠玉之无胫，可得略而言曰，长安则穆聿（聿咸阳庞店人，少以贩书为业，後至德中，因告计徵搜古迹，并强占石泉公家则天皇后所还书，功白身受金吾长史，改名祥，蹈险邀荣，乘危射利）、王昌（辽东人，词荒智役）导共源，叶丰（括州人，貌恭性僻）、田颍（长安人，志凡识滞）委共躯。必拾遗市骏，怀宝飞凫，洛最则杜福（河南人，论熟行巧）、刘翌（洛阳人，节苦心廉）穷弥固，齐光（河南人，道寡业微）、赵晏（河内人，智专别识）乐忘劬，（此四人者，洛阳贩书者），皆夸自动利，实繁有徒。《诗》不云乎匪斧？《语》有之曰反隅。若或徵数子之运用，甘千里之殊涂，则我鸡犬而无来无往，子衣裳而不曳不裾。成一家之憬彼，睽四海之友于（言通货利），事符道因，心与日新，几变灰律，涉历冬春。互为宾主，往返周秦，左翊吾兄，业穷幽远（名锡，同州别驾）。龙兴张揖，道契贞淳（与潘淑献书拜官，今任龙兴县尉），雅兴闭关以随扣，古风开卷以袭人。不然者，何穷独而恣怡悦，何市朝而贪隐沦（言尚往来）？众矣森然，往哲来贤，一朝而星罗入眼，百代而□披及肩。身已没兮若休，迹遗芳而可传，彼金印玉玺，丰碑货泉，虫篆制而八分闲矣，正隶兴而藁草行焉。不可量乎所睹，又何极乎备宣？若乃流誉前代，效绩当年，录军机而羽括鹰隼，述国命而发挥貂蝉，通亲友以感节，启咨谋以闻天。接武波委，嗣芳鳞连，则余不让於赋颂，敢分媸而别妍。恃乎幼好而晚知之至熟也，曲察而直言之无鬼者，将拭目而众别轻，言入掌而百忧写。尔其藤苔缣谷，衡理蜀幅，花麻黄绚，缁赭绀绿。沦压而迩蠹亡文，（蓄非其人，虽迩朝亦朽蠹），保持而远完缄卷，（处之得地，虽远古亦完全）。上智所以悬解，（直晓）中庸所以交战，（疑之）取迷伊他，贻笑鄙贱，则有鸟丝衤票首，紫玺露面，好丹时更，悲素色变。状元豹之雾隐，规雕虎之风扇，虽置水弥旬，移装屡遍，益深沈於直质，乃容易於览见。
    嗟乎！舍不疑於古疏，（高）取凭假於俗眩，（眩惑）诱浅情於末兴，肆凡赏而留盼。何其妄哉！宁知立法而亏真，作德而还淳，忘情是悦，代有其人，（言定是非）。必也易背以时，（时在正夏）受彩无欺，敏洽和之妙道，得润软之成规，（用面调，适候阴以成）。疏密苦乐，殊形异宜，（厚薄完蠹）上约下丰，始增末裨，（接上下前後例），沽将实名，位充合离（改折署榜馀地）。或附卷均端，足使其夷（薄而蠹者）；或鸣砧妥帖，然後呈姿。（厚而完者）。探寻源流，志逸肥遁，缉合翦截，躬劳不。明齐短长，暗结分寸，诚忽忽於或躁，祛忄良忄良之遗恨。至如虹萦丝带，鸾舞锦衤票，青闲绫文，出之衣表。檀心{辟黾}首，金映银络，舒囊貌妍，抚卷香作，多此饰类，又难详备（并言检讨装背也）。若乃见稀意欲，虽可弃而昆山片玉；玩久厌充，虽可宝而纨扇秋风。竞舍兹而易彼，夸视审而听聪，或芟秽於匿迹，或丧真於矜工。夥哉耳设，矣目穷，因既原乎识量，遂悬别其淹通，已分流而兹在，徒并骛而争雄（言申博易）。假使作伪心劳，乱真首出，眯目童幼，摧残纸笔。终令君子弃瑕以拔材，壮士断腕以全质，期补劳於得丧，励采葑於始卒。子猷之竹在焉，曷可无其一日（言务宏道）？夫喻大始於事卑，方崇极於类聚，况物著公器，赏推善主，异清折而非弓裘，岂孙谋而绍宗祖？抑如尧禅舜，舜命禹。道必贵乎声同，天无亲而德辅归可保於授受，靡自私而御侮。故知乖其趋者，同密戚而心捐；合其轨者，则举储而掌传。亮玉白之利末，望吾徒之义先（先言传付，後总乐成以终也）。至其罢琴闲堂，散帙虚牖，阅新连之卷轴，倾旧满之樽酒。畅怀古而遗形，荷逢时以濡首，炎凉所寄，偃仰无咎。烟积孤松，春过五柳，想薜萝而在眼，狎鸾凤而盈手。善邻得朋，知我益友，暗遗名利，卧度卯酉。遂志愿兮苟若斯，生可凭兮死不朽。虽金翠溢目，陶匏聒耳，徒涧色於多欢，实无阶於竞美。贤贤易色，勿药有喜，茅居食贫，陋巷饮水，誓将敦素业而毕矣，振清风而何已。辞曰：
    资乐道兮善莫大，佐无览兮寄所赖。芝兰满室兮遗美芳，朋友忘言兮古人会。想贤玩迹俨如在，史册悠悠几千载。
    ☆窦蒙
    蒙字子全，肃宗时试国子司业兼太原县令。
    ○题述书赋语例字格後
    吾第四弟尚辇君字灵长，翰墨厕张王，文章凌班马，词藻雄赡，草隶精深。平生著碑志诗篇赋颂章表，凡十馀万言。较其巨丽者，有天宝所献《大同赋》、《三殿蹴リ赋》，以讽兴谏诤为宗，以匡君救时为本。帝乃咨尔，可编荚书，中使王人，荣曜戚里龙章凤篆，宠锡儒门。及乎晚年，又著《述书赋》，总七千六百四十言，精穷旨要，详辨秘义，无深不讨，无细不闻。徵五典三坟，九邱八索，《诗》、《骚》、《礼》、《易》，文选词林，犹不尽所知。故别结语立言，曲申幽奥，一字一句，数义旁通。尚辇君学究天人，才通诂训，注解分析，皆凭史传。注有未尽，在此例中；意有未穷，出此格上。凡古今时哲，正文呼字，尊贵长老，各言其亲。或取便引官，或因言称爵，句则两字三字，五言四言，而於其以之间，或六或八，改时革命之际，举一相从，虑学者致疑，仍施朱点发，此则语之理例。别有《字格》存焉，凡一百二十言，并注二百四十句。且裒且贬，还同《谥法》。披文感切，抚已崩摧。手迹宛然，如向来之放笔；天才卓尔，成千载之分襟。考义铭心，言笑在目；一枝先折，痛贯肝肠；两眼先枯，哀缠骨髓。
    ●卷四百四十八
    ☆王涯
    涯字广津，太原人。贞元八年进士，又举宏词，累擢翰林学士，进起居舍人。元和中转工部侍郎，封清源县男，拜中书侍郎同中书门下平章事。罢相，守兵部侍郎。文宗朝为左仆射，以本官复同平章事，封代国公，拜司空，加开府仪同三司。李训谋诛宦官，事败，仇士良鞫涯笞令手书自诬同谋诛。昭宗天复初大赦，明其冤，追复爵位。
    ○瑶台月赋（以“仙家帝室，皎洁清光”为韵）
    素月宵凝，寒空迥彻，照琼树以增丽，焕瑶台而共洁。远而望也，浮皎之精光，近而察焉，带巍峨之积雪。美其清荧互映，绚练相鲜。洞玉砌以周设，对金波而正圆。层构参差，迥出林峦之表；光辉照烛，还同昆阆之前。睹重璧以发地，瞻百常之造天。乍动乍摇，难审诚意於众目；若明若灭，疑陟降於群仙。顾兔凄凉，崇台{穴叫}{穴条}，忄尔意骇，倏然魂悄。骈阶级以云矗，粲琼瑛之霄皎。徒引耀之可观，岂怀材之足表？若见仙阙，如游玉京；月映台而九天共霁，台照月而万里俱明。含水霰而逾洁，轶氛埃而更清，斯可能涤鄙夫之幽抱，畅达士之高情。皎皎寒光，悠悠清质，凝精以降，委照而出。出玩浮光而神竦，炫微辉而皆溢。视乎外，美清莹乎瑶华；鉴乎中，致斋庄於虚室。由斯可保，亦既有光。始激射以内照，忽飞腾而外扬。璧彩遥分，夺水壶以的的；桂华中映，同日观之煌煌。於是天地朗然，织埃不翳，九成由其直上，八表可以旁睨。将以象清都，朝玉帝。岂徒恣遐想，穷远睇？徘徊於台榭之间，怅望於蟾蜍之际而已哉。吟玩既久，规圆已斜，叹将倾於桂魄，思复搴於琼华。庶竭精於册府，宁远慕於仙家。
    ○辞免起复太宰表
    苫块馀生，已滨死所，丝纶涣号，俾复书班。敕使荐临，德音下逮，呼天号绝，抚已繁迷。中谢。伏念臣早偶家艰，专承母训，零丁孤苦，邈尔无依，鞫育提携，逮夫有立。夤缘际遇，玷冒高华；犬马之养未伸，风木之悲遽至。攀号泣血，摧踊殒心；仰赖圣神之恩，甫终窀穸之事。几筵是奉，坟土未乾；痛深陟屺之瞻，恨未及泉之风。敢谓宸衷念旧，优诏夺情。盖三年免怀，通丧者乃圣王之制；而逾月视事，变礼者岂治世之风？虽睿眷之殊常，岂私情之所忍？伏望陛下推孝思而锡类，谨宰柄以驭臣，念哀苦之方深，况衰疲之已甚。报亲日少，愿终制以为期；事国时长，尚捐躯而未晚。
