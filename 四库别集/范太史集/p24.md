<!-- { "loadSidebar": true } -->
　　右臣窃以论议之臣止言其理至扵知河事者则言其事今其理巳极为不可而其事又如前之所陈先帝所谓以道治水者言其理而已至扵以人事治水乃后世之先帝之所不取也昔尧知鲧不可使治水然而四岳请试鲧者岂固欲违尧意而害天下哉葢当时治水之人未有以易鲧而鲧必执其説以为水可堙塞而治故也仁宗时李仲昌欲塞商胡复横垅欧阳修极言不可执政不听修而听仲昌仲昌终以败事得罪以仁宗之明岂不知修可信而仲昌功必无成然而用仲昌者亦尧试鲧之意也熈宁初张巩宋昌言欲塞二股河北流神宗遣司马光等往案视光亦极言不可而巩等急扵有功才塞而复决泛滥大名恩徳沧永静五州军之境以神宗之明岂不知光可信而巩等功必无成然而用巩等者亦尧试鲧之意也夫前事不逺后事之师方今四方无虞西北宴然年谷稍稔民力稍纾若更休养数年庶几有太平之望唯息河役则中外无复一事岂可试一李伟必待如鲧及仲昌而后止也臣考之方册自古壅塞川渎必有祸败共工隳髙堙卑以致灭亡鲧堙洪水上帝震怒绩用弗成殛扵羽山周灵王欲壅谷洛太子晋深陈祸福以共鲧为戒梁武帝伐魏作浮山堰壅淮水以灌夀阳穷竭境内之力以争一州四月堰成而九月堰壊缘淮城戍村落十余万口皆漂入海怨毒盈扵逺迩古今以为无道今塞北流与堰淮何异且梁武以灌敌国今乃自困吾民而河之大又不比淮以此较之尤为不可凡论河役正如邉事搢绅之儒则言和戎介胄之士则言征伐今问儒者必欲息民若问水官必欲兴事欲塞河者是用兵之说也欲不塞者是息兵之説也彼水官之欲兴役如将士但知攻战而已朝廷岂可不审择利害而兴天下大役止以为此辈进身之资臣今虽无言责而有官守职在出纳通逹上下之情闻见如此不敢不言伏望陛下与大臣平章若审如众论有害无利即乞早罢河役以幸天下以福生民其修河司兵夫物料可就用修塞诸处决口委外都水使者渐理北流隄防如此则数路人心必安此乃管仲相齐桓公转祸为福之计也臣言狂愚伏乞少赐裁择

　　范太史集巻十七
　　钦定四库全书
　　范太史集巻十八　　　　宋　范祖禹　撰奏议
　　论大使臣持服状【元祐四年十二月十五日】
　　右臣近准枢宻院録白髙阳闗路兵马钤辖兼河北第六将杨永节为母亡乞解官行服续据本路都总管司奏乞不许本官解官行服所贵得人协力勾当奉圣防依髙阳闗路总管司所奏者臣检防元祐编勅诸武臣丁忧者若系小使臣及原是军班换授并见任管军或充缘邉路分总管钤辖都监知州县城都监寨主都同廵检虽系大使臣并不觧官其乞觧官行服者除缘邉任使奏候朝防外余并听臣窃以小使臣不觧官行服已损孝治之风朝廷恤小官非俸禄无以养不得已而未之改耳自大使臣以上官既升朝禄亦足养而縁邉任使亦不觧官其乞行服者又须奏候朝防帅臣因而奏留朝廷重违其请循例夺服唯狄咏是狄青之子帅臣为之奏请特许觧官当今缘邉无异内地帅臣遭丧者无不觧官自余将领寄任轻扵帅臣非有金革之事而无故夺其丧服全无义理若言借才则方今武臣常患员多岂至无人可使若恤其贫则在内地者均是人也何独扵縁邉恤之若以觧官为优恩必待如狄青之子然后许之则父母之丧无贵贱一也古者庶人有丧三年不从征役岂可仕至升朝以上而不使执亲之丧臣愚欲乞今后大使臣以上丁忧者虽系縁邉任使并觧官行服如遇有邉事即许本路奏留系自朝廷指挥庶使武臣皆知礼法有益风教而缓急借才亦不失金革从权之制如以臣言为然乞下有司修立
　　贴黄臣窃以夺服之礼本非古典祖宗时文武官尚少故因袭前代权制不许觧官今承平日乆吏员益多宜使人知礼教或遇有邉事借武臣宣力则夺其丧服亦可
　　乞夏国人使只从宻院指挥状【同日】
　　右臣近准枢宻院录白勘会夏国贺兴龙节及正旦人使过界及到延安府日月计程合至某日到京窃虑至时朝见不及并奉圣防令引伴官缘路量力蹉程须管扵某日到阙者臣窃以西戎陪臣朝贺阙庭自当奔走以赴期会若有稽缓责在有司今烦圣防催促行程非所以示朝廷之尊也臣欲乞今后夏国人使过界奏到只从枢宻院勘会日数举行催促讫奏知更不画降圣防庶扵事体为允
　　乞进徳爱身疏【二十三日】
　　臣伏见陛下嗣位以来端拱渊黙专意学问臣侍经席扵今累年陛下天纵生知圣徳纯茂接对臣下日日如一未尝小有差失此实上天眷佑皇家保育生民宗庙社稷无疆之福也恭惟太祖皇帝肇造区夏栉风沐雨削平僭乱以立子孙万世之基传之太宗至扵真宗遂致太平仁宗年十三即大位章献明肃太后安定邦家调防圣性是以四十二年之间徳泽深结扵民天下至今思慕不忘英宗自藩邸入继大统四海之内同心爱戴先帝励精求治宵衣旰食躬勤万事十有九年不幸早弃天下陛下年始十岁嗣登大位当此之时人心懔懔忧危万端幸頼太皇太后保佑扶持勤济囏难斥退凶邪登进忠良诏令所至百姓欢呼鼓舞数年以来中外晏安北狄西戎无不从顺此皆太皇太后之徳也臣不知陛下将何以报之臣窃思陛下所以报之唯在扵进徳爱身而巳陛下进徳则为太平髙世之主光显祖宗之烈发扬文母之训使天下之人皆欣然曰祖宗之徳太皇太后之力如此则岂唯皇天祖宗向佑陛下太皇太后亦不虚勤劳矣陛下爱身则无疾疢不贻太皇太后之忧武伯问孝孔子曰父母唯其疾之忧夫父母之忧莫切扵子孙之有疾疢他日陛下有子当自知之陛下若不进徳不爱身虽极四海九州之养亦未足为孝也臣自今秋闻外人言陛下扵后宫巳有所近幸臣初闻之不以为信数月以来传者益多或云巳有懐娠将诞育者言之所起必有其端臣诚至愚不能不惑故敢先事恳切言之陛下内承慈训外勤圣学方当只畏以事天地诚孝以奉宗庙思六圣之勤劳念帝业之囏难四方之人无不延颈举踵注目倾耳观听陛下徳业之光名誉之隆以想望太平陛下可不慎哉今陛下未建中宫而先近幸左右好色伐性伤扵太早有损圣徳不益圣体此臣之所甚忧也孔子曰君子有三戒少之时血未定戒之在色言人少时血未定而先伤伐根本则损夀考之福故君子戒之陛下今年十四岁而生扵十二月其实犹十三岁也此岂近女色之时乎陛下上承天地宗庙社稷之重守祖宗百三十年基业为亿兆之人父母岂可不爱惜圣体哉孟子曰事孰为大事亲为大守孰为大守身为大守身所以事亲也爱身所以爱天下也陛下上有太皇太后皇太后皇太妃休戚皆系扵陛下之一身岂可不爱惜圣体哉中庸曰君子之道本诸身未有不先爱身而可以进道也陛下方向学问躬儒术欲为尧舜禹汤文武成康之君尧舜禹汤文武成康之君未有不勤而成者也昔先帝年十五六讲学东宫一言一动天下传之是以多才多艺羣臣莫及今陛下圣学天下未有所闻而先以嗜欲闻扵天下此臣之所甚忧也陛下有上圣之性必行上圣之事有上圣之位必求上圣之名岂可不爱惜圣体哉方今羣臣之心万民之情正望朝廷如天圣以来所愿陛下法则仁宗而已祖宗天下百三十年如寳器之无缺陛下行纯徳备如美玉之无臣窃为陛下寳之惜之爱之重之陛下岂可不爱惜圣体哉臣闻仁宗未纳皇后以前未尝近幸后宫是以体康实在位最乆臣今观陛下怯恐不能如仁宗少时岂可不爱惜圣体哉前世人君多所经歴乃能周知天下之情今陛下生长深宫稼穑囏难未知也人之情伪未见也国家政事未习也六经圣人之言未尽读也前世兴亡之戒未尽阅也天下至大万事至众何所不闗圣虑岂可不爱惜圣体哉古人有言后宫盛色则贤者隐处佞人用事则诤臣杜口陛下春秋鼎盛方当崇经术迩端士敦尚素朴屏去纷华不宜先留意女色使天下失望以啓小人之心何则陛下如好徳则贤人皆动其心欲助陛下之徳而图天下治安故扵陛下有益陛下如好色则小人皆动其心欲奉陛下之欲而图一身富贵故扵陛下有损贤人进则治小人进则乱人君所好不唯系一身损益实系天下治乱不可不慎也陛下扵此二者将何择焉昔汉成帝自为太子时以好色闻其后逸欲无节终为汉室昏乱之主汉之基业由成帝而壊岂可不慎其细哉唐太宗欲纳郑仁基女魏征谏而止之宪宗时教坊使称宻诏选良家子纳禁中李绛上疏乃悉还之文宗没李孝本女入宫魏謩谏即出之古之忠臣爱君必拂其邪心防其嗜欲置君扵无过之地使天下莫得而非议也人君所爱莫切扵身人臣亦莫切扵爱君之身臣滥备劝讲以辅导圣徳为职懐此忧虑已二三年不能言扵未然致陛下已有声听流闻扵外此臣之罪也臣今若犹不言他日陛下或専意声色委权臣下纪纲壊乱政事荒僻使天下以陛下为逸欲之主则臣之罪岂可胜责虽悔恨万状何所及哉伏望陛下察臣之言専精一意强扵学问日新徳业无时逸豫事亲则思孝居处则思敬动作则思礼祭祀则思诚服用则思俭养民则思仁使人则思恕心则思道视则思正当食则思天下之饥当衣则思天下之寒陛下每思及此而强学不已则将以道徳为丽以仁义为美岂声色之可移哉惟陛下抑情制欲以爱养圣体为先则动植之类无不防福生灵幸甚臣不胜拳拳爱君之心干冒宸严臣无任惶惧俟罪之至
　　上太皇太后乞保防皇帝圣体疏【二十五日】
