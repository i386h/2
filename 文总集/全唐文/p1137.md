<!-- { "loadSidebar": true } -->
    陛下顷以边兵众多，转馈劳费，设就军和籴之法以小运，制与人加倍之价以劝农。此令初行，人皆悦慕，争趋厚利，不惮作劳，耕稼日滋，粟麦岁贱。向使有司识，重轻之术，宏久远之谋，守之有恒，施之有制，谨视丰耗，善计收积，菽麦必归於公廪，布帛悉入於农夫，其或有力而无资，愿居而靡措，贷其种食，假以犁牛，自然戍卒忘归，贫人乐徙，可以足食，可以实边。无屯田课责之劳，而储蓄自广；无徵役践更之扰，而守德益严。果能用之，足谓长算。既而有司隘吝，不克将顺，忘国家制备之谋，行市道苟且之意。当稔而顾籴者，则务裁其价，不时敛藏；遇灾而艰食者，则莫揆乏粮，抑使收籴。遂使豪家贪吏，反操利权，贱取於人，以俟公私之乏困，乘时所急，十倍其赢。又有势要近亲，羁游之士，或托附边将，或依倚职司，委贱籴於军城，取高价於京邑，坐致厚利，实繁有徒。欲劝农而农不获饶，欲省费而费又愈甚。复以制事无法，示人不诚，每至和籴之时，多支充直。穷边寒Ё，不任衣裘，绝野萧条，无所货鬻。且又虚张估价，不务准平，高下随喜怒之心，精粗在胥吏之手，既无信义率下，下亦以伪应之，度支物估转高，军郡谷价转贵，递行欺罔，不顾宪章，互相制持，莫可禁止。度支以苟售滞货为功利，而不察边食之盈虚；军司以所得加价为羡馀，而不恤农人之勤苦。虽设巡院，使相监临，既失纲条，转成囊橐。至有空簿帐，伪指仓，计其数则量亿万有馀，考其实则百十不足。巡院巧诬於会府，会府承诈以上闻，幸逢有年，复过无事，吞声补旧，引日偷安；若遇岁俭兵兴，则必立至危迫，灵武之事，足为明徵。臣故曰“蓄敛乖宜。”此之谓也。边之大事，在食与兵，今食则无储，兵则乏帅，谓之有备，其可得乎？
    近者缘边诸州，频岁大稔，谷籴丰贱，殊异往时，此乃天赞国家，永固封略之时也。而尚日不暇给，曾无远图，军府有歉食之词，穑人有悔耕之意，天赞而不受其利，农伤而不恤其穷，及凶灾流行，播植堕废，虽悔恨，事何可追？臣是以屡屡尘烦，所惜在此。顷请择人充使，委之平籴务农，陛下以理贵因循，未赐允许。又请乘时丰稔，边城加贮军粮有司以经费无馀，其事复寝。臣谬当任使，待罪枢衡，虽神武之谋，不资献纳，而职司之分敢忘忧虞？夙夜疚心，[B242]如焚灼，辄复效其鄙薄，庶或裨补万分。不劳人，不变法，不加赋税，不费官钱，不废耳目之娱，不节浮冗之用，唯於漕运一事，稍权轻重所宜，请为陛下致边军十万人一年之粮，以为艰急之备。陛下诚能听臣愚计，不受沮伤，百日之间，收贮总毕，转运常行之务，既无失於旧规；太仓岁入之储，亦不阙其恒数。图虑至熟，更无所妨，谨具扬扌上陈，惟陛下留意省察。旧制以关中王者所都，万方辐辏，人殷地狭，不足相资，加以六师糗粮，百官禄廪邦畿之税，给用不充。所以控引东方，岁运租米，冒淮湖风浪之弊，溯河渭湍险之艰，所费至多，所济盖寡。习闻见而不达时宜者则曰：国之大事，不计费损，故承前有用一斗钱运一斗米之言，虽知劳烦，不可废也；习近利而不防远患者则曰：每至狄成之时，但令畿内和籴，既易集事，又足劝农，何必转输，徒耗财赋。臣以两家之论，互有短长，各申偏执之怀，俱昧变通之术，其於事理，可得粗言。夫聚人以财，而人命在食，将制国用，须权重轻。食不足而财有馀，则弛於积财而务实仓廪；食有馀而财不足，则缓於积食而啬用货泉。若国家理安，钱谷俱富，黎蕃息，力役靡施，然後恒操羡财，益广漕运，虽有厚费，适资贫人。三者不失其时之所宜，则轻重中权，而国用有制矣。
    开元天宝之际，承平日久，财力阜殷，禄食所颁，给用亦广，所以不计糜耗，励赡军储至使流欲过言，有用一斗钱运一斗米之说。然且散有馀而备所乏，虽费何害焉？斯所谓操羡财以广漕运者也。贞元之始，巨盗初平，太仓无兼月之储，关辅遇连年之旱，而有司奏停水运，务省脚钱，至使郊畿之间，烟火殆绝，都市之内，馁殍相望，斯所谓睹近利而不防远患者也。近岁关辅之地，年谷屡登，数减百姓税钱，许其折纳粟麦，公储委积，足给数年，田农之有，犹困谷贱。今夏江、淮水潦，漂损田苗，比於常时，米贵加倍，庶匮乏，流庸颇多。关辅以谷贱伤农，宜加价籴谷，以劝稼穑；江、淮以谷贵民困，宜减价粜米，以救凶灾。今宜籴之处则无钱，宜粜之处则无米，而又运彼所乏，益此所馀，斯所谓习见闻而不达时宜者也。今淮南诸州，米每斗当钱一百五十文，从淮南转运至东渭桥，每斗船脚又约用钱二百文，计运米一斗，总当钱三百五十文。其米既糙且陈，尤为京邑所贱，今据市司月估，每斗只粜得钱三十七文而已，耗其九而存其一，馁彼人而伤此农，制事若斯，可谓深失矣。顷者每年从江西、湖南、浙江、淮南等道，都运米一百一十万石送至河阴，其中减四十万石留贮河阴仓，馀七十万石送至陕州，又减三十万石留贮太原仓，唯馀四十万石送赴渭桥输纳。臣详问河阴太原等仓留贮之意，盖因往年虫旱，关辅荐饥，当崔造作相之初，惩元罢运之失，遂请每年转漕米一百万石，以赡京师。比至中涂，力殚岁尽，所以节级停减，分贮诸仓。每至春水初通，江淮所般未到，便取此米入运，免令停滞舟船。江淮新米至仓，还复留纳填数，轮环贮运，颇亦协宜，不必每岁加般，以增不急之费。所司但遵旧例，曾不详究源由，迩来七年，积数滋广。臣近勘河阴太原等仓，见米犹有三百二十馀万石，河阴一县，所贮尤多，仓廪充盈，随便露积，旧者未尽，新者转加，岁月渐深，耗损增甚。纵绝江淮输转，且运此米入关，七八年间，计犹未尽。况江淮转输，般次不停，但恐过多，不虑有阙。今岁关中之地，百谷丰成，京尹及诸县令，频以此事为言，忧在京米粟太贱，请广和籴，以救农人。臣令计料所籴多少，皆云可至百馀万石。又令量定所籴估价，通计诸县贵贱，并雇船车般至太仓，谷价约四十有馀，米价约七十以下。此则一年和籴之数，足当转运二年；一斗转运之资，足以和籴五斗。比较即时利害，运务且合悉停。
    臣窃虑运务若停，则舟船无用，舟船无用，则坏烂莫修，傥遇凶灾，复须转漕，临时鸠集，理必淹迟，夫立法裁规，久必生弊，经略之念，始虑贵周。不以积习害机宜，不以近利隳永制，不贵功於当代，不流患於他时，虑远防微，是其均济。臣今所献，庶近於斯。减所运之数，以实边储，存转运之务，以备时要，其於详审，必免贻忧。旧例从江淮诸道运米一百一十万石至河阴，来年请停八十万石。运三十万石，旧例从河阴运米七十万石至太原仓，来年请停五十万石，运二十万石。旧例从太原仓运米四十万石至东渭桥，来年请停二十万石，运二十万石。其江淮所停运米八十万石，请委转运使於遭水州县，每斗八十价出粜，计以糙米与细米分数相接之外，每斗犹减时价五十文，以救贫乏。计得钱六十四万贯文，节级所减运脚，计得六十九万贯。都合得钱一百三十三万贯。数内请支二十万贯付京兆府，令於京城内及东渭桥开场和籴米二十万石，每斗与钱一百文，计加时估价三十已上，用利农人。其米便送东渭桥及太原仓收贮，充填每年转漕四十万石之数，并足馀尚有钱一百一十三万贯文，以供边镇和籴。臣已令度支巡院勘问诸军州米粟时价，兼与当管长吏商量，令计见垦之田，约定所籴之数，得凤翔泾陇宁庆坊丹延夏绥银灵盐振武等道良原长武平凉等城报，除度支旋籴供军之外，别拟储备者，计可籴得粟一百三十五万石。其临边州县，各於当处时价之外，更加一倍，其次每十分加七分，又其次每十分加五分，通计一百三十五万石，当钱一百二万六千贯文，犹合剩钱十万四千贯，留充来年和籴。所於江淮粜米及减运米脚钱，请并委转运使便折市绫绢纟绵四色，即作船般送赴上都。边地早寒，敛藏向毕，若待此钱送到，即恐收籴过时，请且贷户部别库物充用。本色续到，便令折填，其所贷户部别库物，亦取绫绢纟绵四色，并依平估价，务利农人。仍取度支官畜及车，均融船员般送，请各委当道节度及当城兵马使与监军中使并度支和籴巡院官同受领，便计会和籴。各量人户垦田多少，先付价直，立限纳粟；不愿粜者，亦勿强徵。其有纳米者，每米六升，折粟一斗，应所籴得米粟，亦委此三官同检覆，分於当管城堡之内，拣择高燥牢固仓窖等收纳封闭。仍以贮备军粮为名，非缘城守绝粮及承别敕处分，并不得辄有支用，待收籴毕，具所籴数并收贮处所闻奏，并报中书门下。总计贮备粟一百三十五万石，是十一万二千五百人一年之粮来秋若遇顺成，又可更致百馀万石。
    边蓄既富，边备自修，以讨则有赍，以守则可久，以加兵则不忧所至乏食，以敛籴则不为贪将所邀。恢疆保境者，得以遂其谋；蹙国跳军者，无所辞其罪。是乃立武之根柢，安边之本源，守土庇人，莫急於此。倾公藏而发私积，犹当悉力以务之，况今不扰一人，无废百事，但於常用之内，收其枉费之资，百万赢粮坐实边鄙；又有劝农赈乏之利存乎其间，此盖天锡陛下攘戎狄而安国家之时，不可失也。陛下诚能过听愚计，先聚军储慎择良图，更贞师律，蠢尔凶鬼，自当畏威。纵迷款塞之心，必无猾夏之虑，伏惟少留睿思，详小而明断之。其所停减运脚，臣巳与本司审细计料，并边镇分配和籴数及米粟估价等数，各得别状，条件分析，谨同封进，听进止。
    ●卷四百七十四
    ☆陆贽（十五）
    ○论缘边守备事宜状
