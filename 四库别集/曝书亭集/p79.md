<!-- { "loadSidebar": true } -->
　　右爵一铭二字曰祖丁在右柱外薛绍彭曰祖丁者商十四君祖辛之子也内有文作弓形中包六字不可辨识山阳张弨曰此商之酒器盖射者必继以饮诗言发彼有的以祈尔爵是也爵今存弨家弨字力臣精六书贫而嗜古賔至绕席皆尊彞敦卣之属昔欧阳子撰集古録借刘仲原父杨南仲诸子释文自力臣殁后虽有奇字为余释其文者寡矣
　　商父巳敦铭跋
　　父己敦一上圜下方崇一尺五寸唇广四尺厎二尺八寸腹受五升舟五尺四寸其文云靁其耳饕餮铭二字在腹盖商器也商人尚质作祭器以荐祖考犹以父称故鼎有父甲父乙父丁父己父辛父癸尊有父乙父丁父己父癸彞有父甲父乙父丙父丁父己父辛父癸卣有父乙父丙父丁父己父辛父癸爵有父乙父丁父戊父己父庚父壬父癸觚有父乙父庚觯有父己父辛斚有父丁甗有父乙父己鬲有父己盉有父丁父癸举有父己父辛盘有父辛匜有父癸然则敦以父己名固其宜已不惟是也有以祖名者尊之祖丁祖戊卣之祖乙祖丁祖庚祖辛爵之祖丙祖丁觚之祖丁甗之祖己匜之祖戊是也有以母名者卣与鬲之母乙是也他如世母辛兄丁兄癸妇庚子乙女乙孙己名得通于下铭辞不若周人之烦取足以纪行次而已岁在上章执徐春观于王公子士骏书斋椎拓而还装界于册
　　宋拓钟鼎款识跋
　　宋绍兴中秦相当国其子熺伯阳居赐第十九年日治书画碑刻是册殆其所集如楚公钟师旦鼎皆一徳格天阁中物也余或得之毕少董或得之朱希真或得之曽大中盖希真晩为伯阳客而少董时视盱眙场因摹款识十五种标以青笺末书良史拜呈以纳伯阳至今装池册内秦氏既败册归王厚之每款钤以复亝珍玩厚之私印且为释文疏其藏弆之所后转入赵子昂家子昂复用大雅印钤兼书薛氏攷证于后于时钱徳平柯敬仲王叔明陈惟寅均有赏鉴私印隆庆六年项子京获之寻归倦圃曹先生康熙戊申先生出示予予爱玩不忍释手先生属予跋之未果也辛酉冬予留呉下先生寓书及册复命予跋予仍不果改岁乃封完寄焉先生旣逝所收书画多散失久之是册竟归于予藏箧中十载宗人寒中嗜古见而爱玩之犹予之曩日也因以畀之每叹书画金石文铭心絶品恒纳诸炙手可热之人若秦防之贾师宪严惟中物之尤者悉归焉然千人所指其亡也可立而待曽不若山林寂寞之乡储藏可久则予托之寒中庶其守而勿失也夫册中所拓钟七鼎二十有一饮二爵六鬲四卣九敦四簠一甗二壶二刀一槃二镫一尺一汉器一中有荣次新手跋及书林羲叟公辅诸图记
　　周鼎铭跋
　　右周鼎铭一新城王吏部子厎见之焦山佛寺中俾程处士穆倩读之其文可辨识者七十有八字存其疑者八字不可识者七字吏部为长歌述之其弟礼部贻上和焉而摹其文授予三君者可谓好古之士矣昔欧阳永叔得古器铭必属杨南仲释其字南仲之言曰古文自汉世知者已希贾逵许慎辈多无其说而蔡君谟亦曰古之篆字或多或省或移之左右上下惟其意之所欲甚哉辨识之难也鼎铭词曰惠敢对扬天子丕显敷休其人莫考曰王格于周曰司徒南仲殆周初器也其曰立中庭按毛伯敦铭文亦有之薛尚功释为立而杨氏谓古立位同字古文春秋书公即位为公即立则是铭曰立亦当作位穆倩定为立从薛氏读也古之勲在王室者旣受之册归必铭其器论撰其祖父之德善功烈以明示后世如申伯召虎韩侯文侯锡予之盛诗书所载仅千百之一二而铭诸器者无穷盖不特齍盉医敦卣为然举凡锋矛刀劒莫不有铭自秦销金咸阳厉禁所至为段冶改煎殆不可胜数世徒惩秦燔诗书之祸不知销金为祸之益烈也呜呼三代之文自九经而外其得见于今者希矣顾神物显晦或有时复出惜乎又委之荒山梵宇中莫之宝惜徒令好古君子摩挱叹息之不已也鼎崇尺有三寸腹深八寸唇广一尺四寸其耳三寸礼部语予云
　　周司成颂宝尊壶铭跋
　　右周司成颂宝尊壶注以酒容一斛项腹均有铭按其文一百五十字可辨识者维三年五月旣死魄甲戌王在周康邵宫旦王格太室即位宰右颂入门立中庭尹氏受王命书王呼史虢【阙】册命颂王曰颂命汝官司成赐汝衣舄带赤芾朱黄銮旂鋚勒用事颂拜稽首敢对扬天子丕显【阙】休用作朕皇考龚叔宝尊壶用追孝蕲吉康颂其万年眉夀【阙】臣天子令终子子孙孙宝用此其大略也攷周辙未东王宫名著于载纪者不闻有康邵宫惟敦载吕大临考古图有王在周邵宫之文薛尚功释邵作昭盖惑于竹书纪年穆天子传西王母来賔昭宫之故吕氏定作邵今斯铭文甚显其为邵无疑椒举曰康有酆宫之朝冠以康者或康王所筑未可定尔太室者明堂中央之室书言王入太室祼是已司成分职不载于周官戴记文王世子篇大司成论说在东序侍坐者逺近间三席北海郑氏以为即周官司徒之属师氏而新安王氏駮其非谓世子国子之德业大司乐教之使成故名盖大司乐也二说均可通要之周官有是名矣铭称皇考龚叔敦称皇考龚伯二器疑出于同时尊壶今藏钱唐王太仆益朋家识者比于郜之大鼎燕之重器
　　周延陵季子劒铭跋
　　康熙九年冬十有二月偕嘉兴李良年呉江潘耒上海蔡湘过退谷孙先生蛰室出延陵季子佩劒相示以周尺度之长三尺腊广二寸有半重九锊上士之制也腊有铭篆文字不可辨合之韦续五十六体书无一似其曰季子劒者先生审定之辞云尔先生命四人聮句咏之诗成摹铭文于前俾书聨句于后装界为册藏之砚山书屋
　　南海庙二铜鼓图跋
　　广州波罗江上南海神庙铜鼓二大者唐岭南节度使郑絪出镇时髙州守林霭得之峒戸以献絪纳诸庙面阔五尺脐隐起罗布海鱼虾蟇等纹旁设两耳通体色微青杂以丹砂瘢其光可鉴小者杀大者五之一从浔州滩水涌出色纯緑杂以鹧鸪斑审视之隐隐若八卦画每岁二月上壬土人击以乐神民间有疾祷于庙亦击之考周官六鼓四金鼓人辨其声用籥章以土韗人以木革以冒之不闻范金也迨伏波将军平交阯诸葛丞相渡泸始铸铜为鼓流传三川百粤颇多岭南一道廉州有塘钦州有村博白有潭万州灵山文昌有岭取以名其地传闻鼓初成悬于广庭宰牲置酒子女緐防出金银钗叩之纳诸主者目曰都老有雠怨相攻则鸣鼓集众俄顷乌合蜀则凡鼓悉称孔明所遗其直易牛千头苖民得此雄视一方要其制无若南海庙中之大者至于金錞和鼓亦名錞于掌之鼓人见于春秋内外传先铜鼓有之郑康成谓圆如碓头大上小下乃宋聂崇义绘三礼图误悬以龙牀状若杯盂而宣和博古图一十九器不绘绳索以龙马虎蜼鱼栖凤山花镇之仰若井口是皆以下为上矣南齐始兴王鉴镇益州什邡人段祖获錞于以献史称髙三尺六寸六分围三尺四寸圆如筩色黒如漆甚薄上有铜马以绳悬马令去地尺余灌之以水又以器盛水于下以芒茎当心跪注錞于以手振芒则声如雷其释器差详窃思作錞本以和鼓度其形亦略似苐鼓穹其腰而錞削其下鼓蒙两面而錞去其厎铜鼔初铸必取二器折衷之蜀人所以名錞于鼓云尔鼓无铭乃俾画手缩为图书其后
　　汉尚方鉴铭跋
　　处士钟立获古镜于新塍市之西以百钱购之田父土蚀其半命工刮摩之晶光澄澈处士出以相示挂诸壁若月之烛霄汉也验其背铭辞曰尚方作镜真大好上有仙人不知老渴饮玉泉饥食枣镜省文作竟盖汉尚方鉴也汉宫阙有尚方掖门官制设尚方令丞待诏职属少府主作禁器物掌上手工作以宦者为之蔡伦之造纸及秘劒是巳自武帝好神仙宣帝亦信方士所制隋侯劒宝玉宝璧宝鼎皆尚方为之旣而刘更生献淮南枕中洪宝苑秘之方令尚方铸作事不验张敞上言请斥逺方士尚方待诏皆罢然则镜铭殆出方士作也宣和博古图载汉鉴一百有三尚方鉴居其四铭辞损益各殊古人制器不屑雷同若此处士曰有是哉既摹其铭遂装于册
　　书汉镜铭
　　金有时而烁惟镜巨室小家均有之故自汉以来制器间有存者衎亝所藏是镜盖汉时物也其铭作韵语曰乐无事日有喜宜酒食岂非知止不殆之君子为之乎
　　跋新莽钱范文
　　易贝为泉布师尚父立其法退而行之齐周官则泉府掌之景王分小大二品权其子母为利溥矣然仲尼之徒无道其事者利固孔子所罕言也新莽闰位特重钱法钱凡六品刀凡二品布凡十品旣而以刚卯金刀合刘氏文乃禁佩刚卯除刀钱以大钱小钱二品并行防民盗铸挟铜炭者入钟官其时鼓铸多故至今犹有存者若夫钱范窃疑排纂谱録图志诸家或未之见也岁在丁亥夏观于衎亝上舍小葫芦山书屋范形正方中央轮廓四其二有文曰大泉五十徧体青緑诗家所云活碧庶几近之上舍得之石门吕编修葆中案头古铜噐虽多当以此居第一矣
　　跋甘罗城小钱文
　　右钱薄而且小文止一字不可辨识下穿一小孔相传淮口有土阜土人目为甘罗城淮流变迁遗迹莫考有掘得此钱者名之曰甘罗钱殆鹅眼綖环榆荚荇叶之类此之谓幺钱幼钱也
　　景云观钟铭跋
　　景云观在修业坊见宋次道长安志钟铭睿宗景云二年所撰并书字体与顺陵碑文略似犹有八分遗意间杂篆法姿态横出妙品也由唐以来歴年旣久当时古迹髙台已倾曲池已平残碑断碣仅存千百之一而睿宗之书独留至今无恙钟虡不移亦事之希有者也
　　咸宁县唐冶金五佛像铭赞跋
　　唐自太宗崇奉释教凡索战之地轸念国殇破刘武周于汾州立济寺破宋老生于吕州立普济寺破宋金刚于晋州立慈云寺破王世充于邙山立昭觉寺破窦建德于汜水立等慈寺破刘黒闼于洺州立昭福寺征髙丽还于幽州立悯忠寺犹曰悼兵士死战而为之荐福不失发政施仁之一端迨武后窃位横征苛索増建佛寺匪一当是时勅春官尚书王攸宁充检校大像使于白司马坂冶金为像都下向风炼金铜成佛身者益多矣今咸宁县尚存五躯皆长安中所铸躯必有铭有赞作铭者三人韦均李承嗣姚元景作赞者二人髙延贵萧元眘吾乡曹侍郎洁躬遣人椎拓合装界成一册惜未经跋尾像设本末不得其详惟姚元景铭乃为光宅坊光宅寺造像而作攷唐防要仪凤二年望气者言此坊有异采掘石得舍利万粒因立为寺元景元之之弟也仕至潭州刺史见宰相丗系表
　　吴大安寺铁香鑪题名跋
　　曹生曰瑚好集金石文字从上元灯市购得铁香鑪识十纸以示余文称吴太和五年岁次癸巳七月己丑铸此香鑪收买铁仄钱打造计重一万二千斤安大安寺大殿上为国王吴主府尊令公十方万姓永充供养证因僧智铸鑪匠丘师立所云国王吴主者唐亡十二年吴犹不改天祐年号至杨行密次子隆演乃始建元第四子溥虽御文明殿即帝位国人犹称曰王而以主代帝也府尊令公者太和三年以中书令徐知诰为金陵尹也十国之主率多佞佛杨氏所有二十九州往往铸金刋石若升之兴化院江之开福院安国寺均有钟钟有铭见于王象之碑目若大安有寺金陵梵刹志不载然铭旣有拓本则兹器尚存无疑题名百人中有金一娘段二娘雷三娘魏四娘张五娘孙六娘金七娘戴十三娘丘六十娘杂之都勾当工人姓名中画字夭斜丁口无别夫为国以礼务使男女各正其位故授受不亲不杂坐不交爵不同巾栉椸枷言不出梱所以坊民闲其可逾乎窃国之主教民无术失礼制之防混冠衣于巾帼而民不知耻君子以为国非其国矣
