<!-- { "loadSidebar": true } -->
　　北平太守飞将军城南射猎天风昏射虎中石没羽箭至今石戴霜花痕萧闗昔日良家子结发从军动边鄙寂寞南山忆夜行霸陵亭尉醉呵止一朝飞盖来北平三边夜无刁斗声将军善射出天性射敌欲尽兼射生虎也腾伤上猿臂将军意气轻搏刺怒形威振万物伏精爽足可贯厚地我来访古卢龙傍广不逢时吾黯伤吹箫屠狗有异表时来起作诸侯王
　　食榆闗驿有老卒语世父侍御公令乐亭时事
　　下马食驿亭杯酒干欲去悯此人凋残停骖诘其故驿卒老记事洒泣跽而语此地古要冲车马繁徒御小县丁徭稀取足外协助乐亭籍民夫十人九饥仆当时陈县尹吾民赖调防走谒大府官抵掌借前箸庶人者在官定禄出邱赋枵腹事公家公事亦缪悮是时大府贤立为尹拜疏雇直余赀粮行役乃犇赴尹去民寒饥尹来有衣袴驿东古神祠尹至常此驻驿南荒沙碛是向乐亭路迩来四十年吾民思乳哺我闻驿卒言双泪零如雨尹吾先伯父宰木已拱墓县路邈难逾古祠在何处驰马往视之祠门日斜暮故额宛犹存戊寅字细署戊寅吾以降老大凛百虑酹酒再拜行春风吹独树
　　澂海楼观海
　　燕山蜿蜿如游龙东将入海陵虚空峦壑汹涌变形状腾波赴势随飞虹长城枕山尾掉海海楼倒挂长城外地坼天分界混茫山回城转横烟霭楼脚插入大海头巨灵触搏海怒流呼吸万里走雷电崭凿中涌堆山丘乍到魂虑忽变慴意象戃慌难寻求五岳拳石一粟九州小屿浮轻沤沧溟浩荡乾坤窄弱水流沙在咫尺扶桑弄影杳何处空青一线摇金碧却忆洪涛泛滥时苍茫神禹经营迹百川既导万穴归天呉海若安窟宅四海以内真弹丸秦还汉往如翻澜海月万古堆玉盘愿得一食青琅玕乗风破浪生羽翰我来手拍洪厓肩仰天大笑忘愁叹
　　出塞行
　　平沙漠漠虎迹髙春风萧萧马鸣号雕弓韔服箭在腰南登碣石东度辽江湖细琐不足数沧溟万里观云涛丈夫得时展壮畧坐拥爵印麾旌旄不然五岳及四海笑看珪珇如秋毫安得白首事文翰苦吟寂莫随蓬蒿新购龙鳞双寳刀雪华照地寒生毛佩之金镮紫锦縧酬恩未忍便归去且向沙塲看射雕
　　首山
　　塞外山益竒图经无其名土荒昧胜迹问之伤我情首山名颇佳三峰何峥嵘上有古时戍下有今时城南山如龙卧北山如象行中裂忽如凿漠漠春水生厓寺面怪石角立森从横林岨绣苔藓丹碧含晶英山川既盘郁风气亦髙闳太息炊烟稀沃野无人耕
　　宿十三山下
　　暝憩投孤烟野宿临大荒夜窓过虎豺青狐歗空梁摩挲玉函字凛凛置我傍精祷寡宵寐明发严晨装禹迹昧疏凿虞书分纪疆斋祓入神境王事肃有常岂敢惮险逺
　　皇命被宠光万灵应来格镇此枌榆乡
　　医巫闾山登览
　　我寻桃花洞花源寒蕊迟缥缈吕公岩遗迹不可追古松千年物下有无字碑黤惨积铁色石苔铜緑滋雕斲慨秦汉混蒙思黄羲灵风生两腋扶毂凌欹危羽节俨前导云旗纷后随神人展歆赐我金茎芝服之身力健延年以乐嬉
　　涂河行
　　拍天风滚边沙来乱石却走如崩雷马蹄摧裂车轮折涂河三日鸟飞絶野阴书昏对面疑猛虎在前何由知黄熊赤豹纷相追劝君早宿荒茅茨
　　入盘山至中盘寺望李靖庵絶顶诸胜迹顾念归路不得徧游为诗冩懐
　　我闻盘山七十二佛寺寺寺落花流水中古木分径延客入谷口往往闻微钟稍喜怪石堆磊砢位置天巧烦神工飞岩百尺下磵水谿流时带残香红山深日斜意惆怅车颠马仆何悤悤中盘崚嶒倦登陟山灵竒诡焉能穷卫公舞剑台最古磨厓勒石真豪雄天门中开飞鸟过巉巗峭壁双青铜絶顶塔轮照西日影落塞外随长虹我行荒徼困鞍马亲按唐垒寻遗踪春风血染边花赤夜雨苔生战骨空誓台草木莽岑寂将军片石青山崇此来探胜乐幽閴翻增惋叹愁心胷孤峰飘忽不可到还顾所歴烟蒙蒙归途草草罢游览他时蜡屐扶短笻
　　髙阳公生孙作歌
　　名家父子至宰辅汉有韦平宋韩吕髙阳吾师真天人风云接迹防龙武门地朝廷旧羽仪沙隄夙昔经行处西平有子生更竒两人并是麒麟儿长君娟静玉雪质次君矫厉鸾鹤姿仙李盘根久硕大谢家玉树恒华滋前年次君引鳯雏我公退朝清防娯锦筵绣茵红氍毹弹丝击鼓吹笙竽宾客合沓临交衢后堂髙会罗生徒今年长君懐明珠瑶环瑜珥嗟不如我公不乐胡为乎侧闻
　　圣主劳宵旰边机日奏明光殿庙谋胜算倚元公军檄诏书驻马办呜呼为臣既不易我公精忠日月贯所以当筵再三叹太平指日定戎行我公名与凌烟长一身常系安危望颔首儿孙笏满牀君不见裴晋公郭汾阳
　　八月十四夜月
　　五更雨作漏防歇凉风吹衣坐东阙正恐秋阴欺出日翻愁雨色碍行月骑马掖门雨细微黄昏茅堂灯火稀登楼髙云亦解駮晖晖月上古城角天寒野旷沙塲多呜呼奈此明月何
　　中秋夜王北山给谏见过有懐呉玉随孙惟一两编修
　　昔者与孙呉翫月城西亭萧萧天风来万里摇青冥寒空荡圜魄惊鸟羣悲鸣明镫曜曲房渌酒凄以清短歌易慷慨良时伤我情奄忽浮云驰踯躅东南征光景不可驻犇落如流星二子江湖芳顔坐凋零四海何寂寥独处思平生惟我与君子绸缪结至精遥夜命俦匹羽觞罗中庭清浅河汉流金波正泠泠濡翰发妙制朱弦激新声今日不为乐别后徒屏营
　　书湘北秋水渔父图
　　吾闻潇湘洞庭烟尘中沧洲不合容渔翁今之画图尚复尔孤舟寒林东逺峰青冥水云白秋树莽苍枫叶赤草木曾无战伐愁谿山欲老菰芦客李生雅好江海竒张颿鼓檝游何时且当结束事鞍马与子射猎南山陲
　　呉大理宅观菊行
　　自为燕山十载客轩窓寂莫无黄花今年何处花最盛走马来寻大理家九日传闻思一见人事经秋阻游宴十月向尽开未残天寒野阴飒霜霰小阑曲幕云锦张屏风隔花花低昻想君位次有深意宛然置我东篱傍坐中豪健富与王亦有两呉成清狂逡巡相视不欲去白日渐没冬夜长冬夜沈沈钟漏度镫火交横花影互不知雨雪空中多铜槃绛蜡销烟雾万防繁英岂等闲百罚深杯莫论数君不见去年花贵京城里朱门进花如流水今年花贱军兴时公侯边头征马嘶世间万事反覆俱如斯与君倾倒且尽花前巵
　　孙箨庵赠篆章歌
　　射州学士才力健上慕稷契羞管晏天生文采兼竒懐在于敬也徒然羡方寸之石珍南金篆刻变化穷古今怳然置我秦汉上熟视叹絶谁能禁想君拭石初经营意匠凿石石怒生弩张剑抜相盘蹙捉刀如笔刀从横自言工巧不贵物艺技那与流辈争忆交学士十载余太学释褐同时趋门前石鼓累累俱字势蝌蚪分锱铢我初开口恨诘曲学士发声如贯珠寳符玉玺今焉如丝纶手握承明庐太史大篆讶赑屭中郎石经纷鲁鱼天子今年开石渠校书同异罗诸儒今君请急何为乎吁嗟汝归形影孤古人恋阙忧江湖
　　题容斋所蔵画松
　　晓蹋掖垣松色浓宫树緑阴宫日红归来卧想西窗中西窓恰对西山峰雕阑玉磶纷璁珑碧云寺前双老松别久霜风应更长当时蜡屐曾同往几人云散与星飞只今惟有松涛响山径冥冥松有声苑松山松无限情急呼浊醪埽醉墨为作李侯松树行
　　立秋日子顾绎堂贻上湘北幼华过集
　　游子感时节含意难独立秋色萧条来西日忽已入风落庭草低雨过檐禽集髙月夕尚圜明星露犹湿兵出吟笳稀戍逺捣衣急良时今欲暮无为苦忧悒请看头上丝日夜不可戢危涂行潦深白驹愿维絷
　　九日同贻上湘北集城南水阁
　　髙阁峨峨凌寒空眼底城阙秋光浓襍木叶丹晩菊痩杯影遥度长天鸿残阳未敛浦烟积渚波细浪涵青铜明霞吹落山势动苍茫檐际闻悲风頫身愿接两羽翰探竒何必扶短笻
　　送张篑山归庐陵
　　秋阴匿景光凄凄增暮寒鸿雁应候起黄鹄临风翻髙飞览九州谁能铩羽翰念我同袍士矫矫青云端北风吹河梁车徒不可攀髙林集天霜大海激回澜君子抱亮节志士多苦顔
　　君恩当识察臣义择所安肉食等藜藿荣名配芳兰朂哉千嵗业离别何足叹
　　益咏堂歌【为宋玉叔先人作】
　　顿邱之野古台侧宋公几筵俨在兹杲日对峙霁云庙朱晖映射青霞祠宋公昔时治兹土摘擢奸良桑谷滋召去民若失慈母待公不来交涕洟我民立祀谨伏腊桂栋兰橑施华榱公来翠辂骖鸾螭流云前戒翼两旗朱衣仿佛灵风吹髙冠长佩纷陆离耉耋伛偻荐酒牺老巫起舞韶穉嬉进跪再拜前致词我民报事无尽期君不见南山松柏斧声悲不知何王陵蔓草萦累累野棠开落无寒食麦饭凄凉记嵗时又不见朱邑桐乡冡羊公堕泪碑千秋终古英灵在留与遗民作去思送宋茘裳观察赴成都因寄艾石方伯
　　当余束发负竒气草莽梦想英雄人黄尘走马京华道逆旅苍茫会有神片语交懽如故久更两王生夙所友【谓子底贻上】步屧春风日往还韦曲残花灞陵栁锦貂数付黄公垆剑歌萧条白日徂龙鸾之文奋竒响传观賔客争嗟吁才名旧压金华省画防清香辍朝请忽漫扁舟掉五湖轻鸥浩荡烟波冷盛世求贤重外台玉骢金络日边来隋堤杨栁蜀冈道驿楼官阁为君开呉洲楚乡去斜日西川在何处送逺秋风万里桥懐人暮雨三巴路津亭解缆彩云生防草汀花纷古情江帆笳鼔黄陵庙野戍旌旗白帝城君家吏事兼文藻伯氏并州吾旧好与君前后间清尘相逢为道相思老阿戎七嵗笔阵强草书大字森琳琅更烦传语寄一幅我欲擕之贡玉堂【艾石幼子七嵗能草书】
　　赠贾中丞
　　尚书竒玮姿腾踔万夫上徒步霄汉间谈笑躐卿相风云入髙懐眉宇展清旷自余韶穉年轰雷激犇放闻声慕执鞭拘牵屡惆怅当公抚豫还余获拜天仗相识交防下退朝觉神王
　　圣皇念才臣秦闗迫亭障
　　诏曰汝往哉厥绩今孰譲石经鲁壁余散缺乱纎纩七篇烂熳出炳如日星亮是时边陲静举事惬人望栈道细云连行旅色沮丧下临不测江中有鱼腹葬火攻出上防惨澹劳意匠此时又用兵通行得无恙余威动絶域猛气快所向今之新将军公之旧门将防颇尚善饭审琦加酒量城南独乐园红亭枕清漾彊健归林泉念时增恻怆同之乔山乡风义不可忘公言此宅舍身外即冗长乃知英雄人出处有殊状襍记公生平挂一恐失当他日尊酒间从容或细访
　　呉耕方翰林自其先世三为国学官诗
　　世祖临御日边隅宴无事向用文学臣豁达少拘忌曰惟严制科始进絶流弊南北上贤书
　　殿廷诏歴试晓风含元侧儒衣飘翩侍辇路细草菲抽毫发遥思漏鼓隔花外宫莺啭苍翠閤门下题目重瞳校文艺翰林冠南彦三试名不二虽匪一战霸十上徒顦顇至今春雨诗雅缛称经义
　　帝叹此竒才准以贡士例对防铜龙前
　　帝喜在髙第竟至越春官此人
　　上所置回首苍梧云往事横涕泗穣穣时会殊冉冉日月逝左迁学署丞经年独留滞朗吟百寮底脱略公卿势屈贾才见疎臯稷时所致吁嗟老郑防三絶今犹记朅来恵长謡风流郁清制上言陈
　　主恩下言引家世君之髙王父亦仕成均地是时贵生徒人文实振厉肃肃胄子行落落青衿意磨丹渍墨间闗国家大计名臣三数公皆先生髙弟逮君之王父先后清尘继缅懐庄烈时临雍步阶戺公班立馆下望见容状异顾问此何官厥官何姓字引坐黄幄右倾耳聆论议琅琅鲁颂音大吐儒生气锦绮出上方小臣前拜赐故知人重官初不以禄位君今绳祖武肯使声华替廼者
