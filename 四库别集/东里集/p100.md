<!-- { "loadSidebar": true } -->
　　吾邑尹子源涉猎书史知理道以才举今得福清河泊官翰林王修撰行俭在北京赠此序重同邑之义也之两人者皆与余久别余为之钟情虽子源今得蹔见而又将有数千里之别再见未知何日于情益当如何哉虽然离别常事士之仕也在慎所操以忠所事此子源今日之当务子是行必勉之也子之才讵止乎是然行逺必自迩登髙必自卑惟力乎巳者以待之耳庸书此于行俭之文之次为赠盖亦友人之义也
　　书东郭草亭宴集诗后
　　北京山川之嘉丽园池亭榭游玩之胜甲于四方城内外贵家富室髙甍大栋相聨属华筵盛集觞豆之珍娇艳歌舞之娱惟日不足然所相与同乐莫非志骛乎外者茍志适乎内有所弗屑矣鸿胪卿大兴杨君思敬每嵗季春之望必置酒防文儒于东郭之草亭自正统改元之嵗至今已未凡防者三与于斯者皆文学之名流极觞咏之雅致賔主洽欢适乎内而遗乎外京师若斯防者殆千百之十一见也非由鸿胪之难遇乎三四年间盍簮诸君子已有存没离合之不齐盖亦嘉賔之难同也嗟乎兰亭己矣后世所慕之者以文字存焉此东郭之集诸君子不容于无作也己未之集余以南归不及与鸿胪间出其诗若文属余题因附氏于末云是嵗六月三日
　　周氏世直堂后
　　国家之所恃与士君子之所以自立者正义直道耳不可一日忽忘者也凡世所谓故家者亦以其有作之于先又数有继之于后而岂富贵之谓哉周氏之先伟矣尚在其后之人引之勿替





　　东里续集巻十九
　　钦定四库全书
　　东里续集巻二十　　　　明　扬士竒　撰跋
　　衞生寳鉴
　　东垣李氏之徒罗谦甫辑衞生寳鉴廿四巻内药误三巻名方十七巻药象一巻医验三巻末附补遗一巻论伤寒中暑则后人所述此书精粹明备家不可以阙者吴中陈有戒寄惠此本故识而藏之
　　用药真珠嚢诗
　　澹庵杨公志仁君子也其事上以周孔之道而爱民为心尝坐累讼系闲暇无所用意则着此书盖甚有益学者昔文王演易羑里陆宣公谪居着方书圣贤处忧患未尝忘及人皆同此心吾观此书益重居位食禄之愧
　　防萃方
　　右拔萃方十九巻自鍼经节要至杂方通十九类元杜思敬集洁古东垣一传授以成此编君子论洁古医家之王道谓扶防元气为要也此编固在所重哉吾家市于书肆析为四册云
　　小儿医方一集【二首】
　　此书专为小儿医设凡四巻首巻陈氏痘疹方论后三巻皆钱氏药证吾所得者盖断简钱氏之说具存陈氏所述但存目録耳遂求诸医家録补于后然尝见朱丹溪格致余论极言二家得失盖谓钱氏之书备源流经络明表里虚实陈其活法使人触类长之可为无穷之用陈氏多用燥热间有偶中之效不思一偏之失故著论以为世戒吾既得此书遂附载朱说以告慈防者钱陈皆治小儿钱氏不持议论而用药至当陈氏论议虽好而用药多误人此编阎氏论治伤寒医家所不取用药者皆当知之
　　汤液本草二集【二首】
　　此本比后録于盛御医者脱误多矣宜对过増入亦有此本有之而盛本无之者皆当防对
　　此本録于盛御医胜于旧所録者多矣然二本互有详畧皆当防对增入旧録本有丹溪本草衍义补遗宜録于此此本虽无丹溪补遗然各条下间引丹溪之论又补遗中所未载者
　　东垣内外伤辨
　　右东垣内外伤辨苏州有刻板王守真得之以见惠者韩明善序云其说本内经而补仲景之缺盖为医者于究素问难经及越人长沙诸家之书之余宜必考于此
　　东垣用药真珠嚢
　　古之良医师审病之源明药之用故临病制方百发百中后世浅陋之医二者皆不能通如之何其有济也此书嘉惠后人其功博矣刻板在苏州余亦得之守真御史
　　东垣试效方
　　余患后疾歴数年更五六医皆不效而愈剧最后求治于蒋院判用文遂予秦芁白术圆未竟一剂顿愈既而并授此方曰此东垣试效方中所出也又从俞嘉言求得此书用之颇通医理见余此书甚喜以试无不效者盖得其论议之精故也世之庸医不能究病之源不知医之理守古方而不通愈差而愈逺夫岂无所自哉
　　朱氏三书
　　右格致余论局方发挥丹溪医按三书皆金华朱震亨彦脩着彦脩儒者同郡许益之髙弟有穷理之功于医得传授之正故所论极精所治多竒效其书近惟两淛为医者多用之然率秘之永乐乙未东宫殿下命刋印以赐中外广仁恩也余时侍经幄最初得赐云
　　医书
　　右医书二册有外科济隂劳损胎产惊风疮疹急救诸科胎产方屡试之屡效急救尤为切用逺乡僻地猝然有急患不得医药诚得此亦可少济也刻板在朝天宫
　　袖珍方
　　袖珍方四册余初至京师时得之邓尚忠长史分门别类古方无所不有茍不明隂阳表里虚实不谙脉证而惟执此则非徒无益固将有失焉览者不可以易也
　　三元延寿书
　　右三元延寿书朝天宫有刻板其间论清心寡欲饮食避忌之类皆民生日用不可无者吾得之刘渊然云
　　外科杂方
　　右外科杂方録于宗豫学士云皆经验者后有从余録之以试亦往往有验
　　外科精要
　　吾家旧有江陵十书内外科精义及此书于论外科之理及掲示治法至精且备不可忽也
　　秘传证治类方
　　此册及证治要诀皆得之御史陈嶷陈云戴原礼所辑虽未有考然论证集方秩秩具有条理
　　五运时行证治録
　　番昜胡秉常闲暇过余相与论五运时行受病脉证治法厥有造诣他日特书见遗故志而藏之
　　眼科源流一集【一首】
　　吾少时目覩孟坚兄以医眼往来龙泉万安二邑皆神其术迎致无虚月尝问其所从授葢此书也且语余云亦在熟之而巳近得之因识其説
　　近时医家书刻板多废往往出于庸人孺子之所抄録其谬误不可胜言殊可慨也
　　卫生易简方
　　此方礼部尚书胡源洁所辑于医家所用靡或不备仁民之心可谓溥矣夫医必究素难长沙诸书为本而防之近代洁古东垣丹溪之论虽不中不远此编极多良方如不识病源不明药性未可轻用
　　海底眼
　　右王鼒易卦海底眼附以何侁四言独步专用五行盛衰生尅制化论事之吉防休咎颇为有理视世俗杂以神煞论者远矣
　　书法正宗
　　右书法正宗一册士竒少时舅氏白水县丞陈孔立先生出以见教者也先生教人学书必谨法度曰不精眞楷不可以趋行草然先生为人卓荦不覊翛然绳检之外平生未尝作楷书而行书特佳士竒尝以质焉先生笑曰汝但为鲁男子不用说栁下惠也虽一时戱言要之至理不外是也谩志于此
　　书法三昧
　　书法三昧余初録于陆伴读既以与诸侄此本重録于朱舍人家余少未尝学书及与陆往还得尽窥其家所蓄书法甚富陆与余厚又为余言其意颇悉也余虽知之尝习之而讫于无成东坡云内外不一心手不相应不学之过非余之病乎曾南丰论羲之书亦精力所致非天成也葢凡艺虽有法非熟之则不精独书学哉陆名闿字伯阳高邮人朱名古字季宁昆山人皆有能书名
　　宋刘次庄法帖释文
　　右宋刘次庄法帖释文附以陈与义刋误余初録于武昌尹千户葢童子所写草草来京师重録之尹名升余客武昌时已七十余致仕闲居与余厚其为人慷慨豁逹有侠气好草书明四声等字之学自著书已板行喜賔客尤喜接儒者所居直黄鹤楼之北靣大别山江汉会其前鹦鹉洲带其左治隙地数十亩为园池作小亭其中杂植四时花卉烂然不絶而山川隂晴朝莫之景出于亭下者一望可数百里实据武昌胜处亭中嘉客无虚日余亦数日輙一往醉其间然自余去武昌尹亦往雷州以卒其地遂废因谩识此并及其人云
　　法书考
　　元盛熈明作法书考八巻首巻评品古书二巻述创字源流亦间及作字之法三巻至七巻皆论书法末巻附印章虞揭欧阳皆为之序学书者资于此亦庶几可以有得余録于中书舍人南昌陈古训
　　书史会要
　　书史会要松江陶九成编葢钞録史传及百家杂记所藏善书之人而为之者也其书无足取至纂述近事尤谬独书法一巻稍便初学耳此编庐陵王守真松江还以见遗者
　　碑目
　　中书舍人陈登思孝好聚古今石刻徧求博访志其所出之处以成此编余与用之皆録一本按此而索之亦屡有得惜乎其未能悉也
　　玉篇
　　玉篇一册考其图书云周阳侯世家葢吾族兄孟坚之书余得之賔畿弟賔畿得之萧子英子英孟坚内弟也孟坚多蓄书既死无子故遗书无为保藏悉散落不存尝诵刘长卿生子诗且免琴书与别人之句窃以为无后者之慨然今世儒之家子孙不肖往往取先人书籍及所为文章博易所好甚者用易酒食视弃之如弃土苴以防于不孝而为人所僇笑者吾见之多矣如此亦何贵乎其有后哉
　　广韵
　　广韵一册洪武庚午余市之其直五百文既为友人持去后十年复市之其直亦然凡今生民日用之物歴十年之久率增直十数倍独书无所增岂售书者其操心独亷哉抑好而求之者寡虽欲增而不能耶
　　北谿字义
　　此书陈北谿先生着先生名淳字安卿朱文公高弟也近刘伯埙贠外自闽归惠余二本遂以一寄稷子葢圣贤教人必先明理理明而后在我者有所持循而行之不差此编皆理之大而要者初学诚能熟复深究则本源端正无复有疑于其所行矣
　　韵会
　　欧阳永和在闽中寄惠此书凡五册于读书为文其助益多矣王介甫云人闲暇不若看韵书其有以哉
　　洪武正韵
　　洪武正韵我太祖皇帝命儒臣刊定之书一洗江左以来千载拘僻之陋而复诸古盛哉刻板在太学吾家所有总四册
　　五音集韵
　　右五音集韵三册礼部侍郎髙宻仪公所惠此书出北方学者不独于音韵易正亦可以多识字
　　汉隽
　　汉隽十巻天台林钺着隽以喻其味也刻本在象山县学余得之左司直郎王子沂
　　翰林要诀
　　眞书非古钟王以后上下率用之然亦有法昧者不能造其至陈绎曾述此所谓法也得其法茍非积功之熟亦徒然已曾子固言羲之所能亦精力自致非天成也一艺之学犹必知行两尽况从事古圣贤之学者哉吾得此编不欲閟故识此语以示来学
　　文选双字
　　宋苏易简为此编易简一代名人而用志于此荆公选唐百家诗已而叹曰费日力于此葢愧辞云况此编哉史志静得此以见示其之南京也恐累行李遂留于余家
　　兰亭乐毅【二体二首】
　　此兰亭石刻在蜀或云义门郑楷所刻余得之姑苏刘绍葢赵松雪所临者古人行书惟羲之此帖第一然学书者必工楷而后可以及行而松雪所临羲之楷书又乐毅第一故附此于后
　　右兰亭刻板在蜀或云蜀府伴读浦江郑楷家所刻余得之行人刘绍盖赵松雪所临者视北京临本笔气防胜又得北京乐毅帖于钱习礼检讨亦松雪临者颇佳遂附于后云
　　绛帖
　　此帖得之定国徐公宜珍袭之
　　不完绛帖
　　右不完绛帖数纸洪武庚午在武昌旅邸得于隣舍弊箧中纸墨已甚昏烂不忍弃也表为一巻视泉汝葢远过之
　　隂符经
　　隂符此刻在蜀府余得于本之书法清婉遒丽本之云相传为虞永兴书余以为宋人书岂蔡忠惠之笔乎当求识者而质之
　　元瑞鹤记
