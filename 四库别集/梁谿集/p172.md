<!-- { "loadSidebar": true } -->
　　句践以甲楯三千栖于防稽用范蠡大夫种之策行成于吴而卒报之越既灭吴范蠡泛五湖而遗书大夫种曰越王之为人长颈而乌喙可与共患难不可同安乐弗去且受祸种不用其言句践果杀之其后高祖既灭楚而韩信彭越黥布之徒皆就戮故有飞鸟尽良弓藏狡兎死走狗烹之喻嗟乎使可与共患难至于功已成而后有藏弓烹狗之喻亦何为而不可惟其处患难之中亦未必能共之此夫差之赐子胥以属镂而项羽之疑范増至于疽发背以死二臣死而国亦亡所以深可悲也夫
　　论裴行俭李晟行师
　　裴行俭出师暮已立营堑壕既周行俭更命徙高冈吏曰士安堵不可扰不听促徙之比夜风雨暴至前占营所水深丈余众莫不骇叹问何以知之行俭曰自今苐如我节制毋问我所以知也李晟之屯渭桥也荧惑守嵗久乃退府中皆贺曰荧惑退国家之利速用兵者胜晟曰天子暴露人臣当力死勤难安知天道邪夫营堑地卑则水所钟使无风雨则已万一有之必致沉溺之虞此行俭所以必徙而适与风雨防其曰无问我所以知者可谓能假天道以行其令矣天道逺而五星盈缩不常故晟惧复守嵗则我军不战而自屈其曰人臣当力死勤难安知天道者可谓能尽人事以致其节矣此固众人之所弗及也大将之术当如此
　　论社稷臣功臣
　　周勃亲入北军诛诸吕迎立文帝汉室以安而袁盎与文帝论其为人盎曰绛侯所谓功臣非社稷臣汲黯徒以质直好谏犯主之顔色而武帝与严助论其为人帝曰古有社稷之臣至如汲黯近之矣夫社稷臣主在与在主亡与亡方诸吕用事擅相王刘氏不絶如帯绛侯本兵柄弗能正其后大臣相与共诛之而适防其成功汲黯面折廷争所守者正毅然有不可夺之节至淮南王欲谋变独惮黯不敢发以谓説公孙辈如发防耳此固袁盎所以称勃为功臣而武帝所以称黯为近古社稷之臣也以勃为功臣则知陈平之亦功臣也以黯为近古社稷臣则知王陵之亦近古社稷臣也方高后欲立诸吕为王问右丞相陵陵曰高皇帝刑白马而盟非刘氏而王者天下共击之今王吕氏非约也使平勃等协力同辞以拒之则高后知有所惮必不敢王诸吕徐以策图之刘氏何患乎不安而平勃阿高后意皆曰高帝定天下王子弟今太后称制欲王昆弟无所不可者陵既废而诸吕皆王擅权握兵几乱天下其后高后崩平勃谋诛之至使郦寄绐吕禄而与之游矫节入北军使士皆左右祖以观其所向亦可谓危矣曷若絶之于早之为愈也故袁盎谓勃适会其成功而王陵之节宜与汲黯同固不待亊成而后见也唐高宗将立武昭仪为后褚遂良长孙无忌皆固执以为不可帝以问李勣曰将立昭仪而顾命之臣皆以为不可令止矣勣阿帝意答曰此陛下家事无须问外人帝意遂定无忌遂良逐而武后立其后唐祚几移然则无忌遂良固社稷臣而勣之奸岂非杖平勃之説哉或谓平勃从吕后而卒安刘氏与狄仁杰从武后而卒正唐室异世而同科此不然平勃亲与高帝之盟当诸吕术王时可止而不止其后乃以计灭之仁杰晩相武后以至诚感悟后意遂返中宗仁杰其为优欤
　　论郭子仪浑瑊推诚待敌
　　仆固怀恩诱吐蕃回纥数十万入寇郭子仪单骑见回纥于泾阳复脩旧好遂破吐蕃于灵台唐室以安而马燧信吐蕃尚结赞之辞为之请盟于朝徳宗命浑瑊防盟平凉而虏刼盟瑊仅以身免官属皆陷二者皆出于至诚而成败之势异何也子仪之智足以料敌而燧瑊不然故也夫子仪威信素为回纥所畏服懐恩以其死绐之故相与入寇及闻子仪之存固已愕咍而悔来矣当是时子仪之兵才万人而虏众数十倍力不敌非示以至诚不足以弭祸故子仪因其愿见从数十骑免胄而见之且与之饮食结旧欢回纥感动遂合力以击吐蕃以有灵台之功此非特至诚足以压之而智足以料之也彼尚结赞者其计以谓唐之名臣特李晟与燧瑊耳不去之必且为吾患故纵反间以动晟辞厚币因燧请盟以刼瑊而燧不以为疑盖燧徒知其能以至诚得徐守光而不知结赞之为诈故决信之若瑊者但以奉诏为恭而不能料虏之可否是皆诚有余而智不足独李晟谓虏不可盟徳宗弗用也既而三帅皆罢如结赞策自古智不足以料夷狄而一以诚待之未有不为害者也
　　论创业中兴之主
　　自古创业中兴之主必有包举天下之度运动天下之材其识虑规模英伟宏逺然后股肱心腹之臣得展尽底蕴因而翼之以成其功盖与继体守文之君一切资于辅相者不同高祖由布衣仗三尺劒破秦而与项籍争衡方其就封汉中也萧何追韩信之亡而荐之其言曰王欲长王汉中无所事信必欲争天下非信无可与计亊者顾防安决高祖曰吾亦欲东耳安能郁郁久居此乎遂以信为大将还定三秦与楚战于荥阳成臯京索间高祖军败脱身跳者屡矣而志不衰下马踞鞍问张良曰吾欲捐闗已东弃之谁可与共功者良言九江王布彭越韩信捐之此三人楚可破也高祖用其策卒破楚垓下其后陈狶黥布反高祖皆亲将以讨之天下既定命萧何次律令韩信申军法张苍定章程叔孙通制礼仪其识虑规模不亦英伟宏逺欤光武由宗室起南阳亲破寻邑百万之众既持节渡河﨑岖燕赵之间屡困而志益厉攻拔乐阳舎城楼上披舆地圗与群臣论所以定天下者其后征赤眉铜马之属皆身临行阵间破而降之既围隗于天水勑岑彭曰两城若下便可将兵南击蜀虏人苦不知足既平陇复望蜀后竟禽公孙述而天下遂定自陇蜀平知天下凋耗不复议兵总揽权纲明慎政体退功臣进文吏量时度力举无过事而海内治其识虑规模不亦英伟宏逺欤唐李翺常怪神尧太宗以一旅取天下而后世子孙不能以天下取河北及其甚也内为奸邪阉宦之所制外为强臣籓镇之所逼号令不出国门而卒至于亡此非独势之凌迟亦其不才使之然也犹之父祖起家广置田宅以遗子孙而子孙不才不足以守之昏于酒色惑于仆而良田美宅皆为有力者攘取而不知也饥寒逼于已而后知之盖亦晚矣可胜叹哉












　　梁谿集巻一百四十六
　　钦定四库全书
　　梁谿集巻一百四十七　　　宋　李纲　撰迂论三
　　论天下之势如奕棋　论李广程不识为将论主之明暗在赏刑　论元帝肃宗中兴
　　论志　　　　　　　论封建郡县
　　论方镇
　　论天下之势如奕棋
　　凡定天下者如奕棋之取势得势而奄有局中者多胜失势而求生邉隅者多败善任人者如奕棋之置子夫置子不定不足以胜敌而况于任人乎楚汉之相拒于荥阳成臯之间也高祖虽屡败而莫肯先退其后既割鸿沟羽引而南汉军乘之而楚遂亡曹操袁绍之相拒于官渡也操虽兵少粮乏而莫肯先退其后焚绍辎重绍引而北操军乘之而河北遂定故若高祖曹操者可谓能取势者也高祖用子房萧何韩信皆人杰而项羽有一范増不能用也曹操用荀彧张辽之徒谋无遗策而袁绍有一田丰卒憝而杀之故若高祖曹操者可谓能置子者也观四方之形势于一枰之上任人材之智巧于枯棋之间而天下不难定矣
　　论李广程不识为将
　　李广程不识之为将如陈遵张竦之为人李广行无部曲行陈就善水草顿舎人人自便不击刁斗自卫幕府省文书然亦逺斥未尝遇害程不识正部曲行伍营阵击刁斗吏治军簿至明军不得自便不识曰李将军极简易然虏卒犯之无以禁而士亦佚乐为之死我军虽烦扰虏亦不得犯是时汉邉郡程李俱为名将然程不识之治军兵家之常道也张竦愽学通达以防俭自守而陈遵放纵不拘操行虽异然相亲友遵谓竦曰足下讽诵经书苦身自约不敢蹉跌而我放意自恣浮湛俗间官爵功名不减于子而差独乐顾不优邪竦曰人各有性长短自裁子欲为我亦不能吾而效子亦败矣虽然学我者易持效子者难将是时遵竦俱以列侯为郡守名重一时然竦之行已士君子之常道也马援征交趾以书诫其兄子曰龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失吾爱之重之不愿汝曹效之效伯高不得犹为谨勑之士所谓刻鹄不成尚类鹜者也效季良不得陷为天下轻薄子所谓画虎不成反类狗者也吾于程李之为将陈侯之为人亦云
　　论主之明暗在赏刑
　　主之明暗国之兴亡观其赏刑则知之娄敬脱挽辂説高祖以都闗中即封以为奉春君其后欲击匈奴遣使觇之匈奴匿其壮士肥牛马徒见老弱羸畜使者十辈皆言易击复使敬往还报曰两国相击此宜夸矜见所长今往见羸弱此必欲伏竒以争利不可击也高祖以为沮军械系广武果有平城之围七日而后得解乃赦敬曰吾不用公言以困平城已斩先使十辈言可击者矣封敬二千户号建信侯客有韩生者亦説项羽以都闗中羽不能用一言不逊即斩之赏刑如此然则汉安得不兴而羽安得不亡也曹操征乌丸羣臣谏之不从引军出卢龙塞道不通堑山堙谷五百余里遂克之既还问前谏者厚赏之曰孤乘危以儌幸虽得之不可为常诸君之谏万安之计也是以相赏后勿难言而袁绍之南攻田丰説之曰曹操善用兵虽少未可轻也不若以久持之今决胜败于一战若不如志悔无及矣不从丰恳谏绍以为沮众械系之绍军既败谓左右曰吾不用田丰言果为所笑诸人闻吾败当相哀惟田别驾当幸其言之中也遂杀之赏刑如此然则操安得不兴而绍安得不亡也苏轼有言为明主谋而不中不惟无罪乃有赏为庸主谋而中赏固不可得而祸随之吾今乃知孟徳本初所以兴亡者真知言欤
　　论元帝肃宗中兴
　　晋自恵帝以来主昏于上政乱于下藩王拥权日相诛讨而王衍之流以清谈废事虚旷无心名重海内风俗大壊荡无纲纪于是刘元海聦曜石勒之徒锋起飚举陷河洛覆闗辅而二帝沈于虏廷唐自开元末明皇倦于机务酣适燕安内蛊嬖艳外委奸孽而林甫国忠相继秉政挻乱产祸妬贤嫉能固宠保身不复为国家虑于是禄山思明踵为叛乱陷河朔覆两都而乘舆防尘于蜀此二者皆夷狄包藏祸心乘间窃发以为中国难犹之一身暴得剧疾而不可支则必怙康强蔑调防耽嗜欲致耗乏故邪气得以乘虚深入而以疾作之日为受病之始岂理也哉然五季之乱神州天府鞠为冦盗之区虽忠臣志士发愤经略卒不能复则以元帝兴于江左故也安史乱唐盗据神器贼势鸱张而不数年间王师克复凶徒逆俦扫殄几尽则以肃宗治兵于灵武故也夫东南卑逺其兵剽轻而元帝由琅琊闻晋难渡江王导诸人相与定君臣之分持弱扶颠百度草创纠合诸镇协智毕力以抗勍敌仅能保守一隅虽有刘琨祖逖驱驰中原志卒不遂其后温裕因时电发复洛阳取闗中竟亦不能守也朔方形胜之地士马精强而肃宗起于灵武有郭子仪李光弼为之将帅张廵许逺守睢阳以扼江淮之冲其余方镇之兵起而讨贼者不可胜数遂能翦鲸鲵复故都以定天下则虽天时人事不同亦其所处之势使然东晋以区区踈属起江表披荆棘立朝廷有王导以为腹心有顾荣贺循纪瞻以从人望有郗鉴陶侃温峤之属以处方镇保绥东南捍御西北其后苻坚以百万之师入寇而谢安区处将帅以偏师破之晋之享国百有余年自今观之亦未易可轻也
　　论志
