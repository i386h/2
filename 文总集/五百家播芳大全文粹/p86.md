<!-- { "loadSidebar": true } -->
　　奏凯旋师奉圭入觐霭万口同声之誉被十行细札之书锦衣绣裳备三公之典册碧油红斾曕上相之风棱庆在一人重増九鼎恭惟某官道兼文武身任安危回日驭之再中斡斗枢而独运已断蚩尤之肩臂请枭袁尚之头颅思定中原誓平北冦奋身犯难栉风沐雨者五年决胜运筹折馘执俘者万计张尚父鹰扬之气挫敌人虎噬之心若堂上之兵不婴其锋则闗中之利己非我有顾猛虎在山之若此乃飞鸿遵渚之谓何爰命召公尚期疆理于南海降予伊尹又约左右于商王某夙倚门墙晚防陶冶假以两路召军之檄脱其一家垂死之躯岂期流落之余生复听遄归之新咏属以深居岩壑自逺光尘冯谖之出无车原宪之贫见肘蹇驴肯借尚吝于东家稚子归更迷于前路用莫趋于台席结转激于蓬心遐睇海鹤之姿共覩风云之防卫武公入相曽无菉竹之篇仲山甫永懐但诵清风之句
　　贺沈帅平海冦啓　　　　　　刘林宗
　　遣将受成选徒北伐先声所被肃静貔虎之威羣丑自擕即正鲸鲵之戮神灵慰恱民吏懽呼窃以宣力四方式重藩维之寄折冲千里欲观帷幄之谋不有隽功孰明妙畧执俘折馘有严帅阃之尊饮至劳旋大秩賔筵之礼暑风薫穆气象清明恭惟某官才为时生智因机显周邦召虎独髙江汉之诗唐室晋公宜有淮南之雅昨属方隅之谋帅宠膺召节以造朝亲奉玉音谓我圗于南土恭承天奬烦君重于淮阳自绀幰之来临肃黄堂而共理教条寛简民俗阜安乃航海之愚民乗止戈之暇日掠轻舟而及境鼓恶少以弄兵爰遣偏禆出平凶人被坚执锐方贾勇以争先振旅凯还忽成禽而归报缅想防书之上倚须显赏之行即奉明纶进持从槖非敢为侫也斯拱而俟之某率比备官亲闻盛事观鲁侯之在泮既覩献功夸公绰于中朝自知増气
　　贺陈宪平冦啓　　　　　　　戴　翼
　　螭防锡命龙节陞荣奏节至三喜悉平于羣丑论功第一宣峻陟于穹班涂咏交懽防治愈焕恭惟某官精神秋水谈笑春风暗合兵书料贼无如料敌指麾介士擒冦而必擒王筹防定于樽俎雍容之间号令行于赏罚严明之际风走十八滩之晓镜净潢池天回一十郡之春锄耕緑野防书来上朝论耸闻更生几百万之穷民冕旒喜动接武八十一之元士绣斧光増苐师中之锡未偿厥功必席前之问始究所学外劳如许寜淹原隰之载驰中召沓来行见朝廷之大用某身拘雷邑心绕霜台侧聆恩褒喜倍等伦合先驰于庆牍愧邈在于偏陬首用先生作栋梁此日发西江之轫不以下体采葑菲异时归东阁之钧
　　贺陈丞相从驾回啓　　　　　熊子复
　　伏审扈跸江畿亟扫穹庐之迹还辕呉防益恢岩庙之图折冲已赖于精神厉节方加于体貌当此春阳之骀荡谅有神明之防持窃以益赞禹而征苖致两阶干羽之舞尹相汤而伐夏并三朡寳玉之俘惟其佐有真儒所以动无强敌比属氊裘之侮肆陪銮辂之征图回皆中于事机宴衎遂平于乱畧相武王而肆伐既推尚父之谋震徐方而还归宜诵太师之烈恭惟某官才高帝赉望重民瞻四夷玩掌而敌固在于目中万巻蟠胸而语宁专于纸上坐筹汉帐子房首冠于三人从幸渭桥龄亲率于六骑凶渠既殄丑类皆奔乾清坤夷既致中原之定天旋日转暂随大驾之回成此钜勲归于真宰某猥驰原隰阻觌门墙还丰而作周官伫庆三公之拜画河而为晋土岂惟十部之降愿益展于壮猷用永扶于丕绪
　　贺秦少傅拜扫啓　　　　　　熊子复
　　伏以衮衣绣裳入视台阶之峻路车乗马出逰天堑之雄暂除隅坐之云屏真见还乡之昼锦谅惟次舍必有防持恭惟提省大观文少傅德嗣格天功参播物美由世济汉相特盛于韦平杰本地灵岳神间钟于申甫眷异代帝王之宅乃元台父母之邦干转坤旋踵山东之多相龙蟠虎踞控江左之上游谒告言归承恩拜扫昔相如乗使者之传而返蜀县令迎而先驱买臣懐太守之章而还呉邸吏惊而出拜矧由宰路暂省旧邦是宜列辟祖道之多诸侯迎之逺上恩给千骑荣自耀于三时高义散百金泽遂均于九族古今创见逺近耸闻胜伯禽封鲁之时止拜于后类山甫徂齐之日即遄其归某逺拘驰传之行莫展望尘之拜春华韶润夏篆安徐愿揽秀于山川还秉钧于廊庙
　　贺秦少傅拜扫啓　　　　　　熊子复
　　伏以肃秉孤篆祗扫祖茔戯斑衣而奉二亲少辍庭闱之乐赐锦袍而给千骑蔚为道路之光威容才出于日畿爽气预回于天堑时方春物之骀荡动有神明之防持恭惟提省大观文少傅望峻三阶勲弥九铉自孟至贤而作相乃家庆之流传生甫及申而有神本地灵之秀发贰槐庭而多暇眷梓里以言旋鳯翥鸾翔侈皇恩于寳轴龙盘虎踞覧王气于雄都纡命衮而拜丘园挥赐金而分宗族散宜生之廸教国人暂见于徃来仲山甫之遄归王命仍须于出纳某猥縻外计莫备先驱八叶方来已騐青乌之相六飞清出更防白马之迎骑火宵红锦衣昼耀愿精调于公餗用益副于民曕
　　贺叙复得宰啓　　　　　　　朱子真
　　近蠲药石复莅弦歌羣疑果亡清誉益着伏以某官奋身孤苦挺节端方未尝枉尺而直寻不欲曲学而阿世防衣兰膳叹胡广之无违白髪青衫惜冯唐之已老比捧毛生之檄来鸣子贱之琴志在真清俗有熈熈之乐事轻矫饰躬无赫赫之名拙微効于安仁蚩颇兴于卓茂果招贝锦輙挠汪陂方市虎之可疑殆樊蝇之遂入然流言固止于智而肤愬岂行于明旋闻核实之详悉辨凿空之妄玉虽磨而非磷金在链而愈精即墨之毁既消齐封可待中牟之化不陋素忝过从曾微引手之劳少解拾尘之谤喜而不寐空懐孟子之心名以益闻顾乏曹丘之力贬损重望亟相缄题礼逾分以非宜词过情而为愧因人成事敢贪毛遂之勲反国非功愿息屠羊之赏方如簧之既露谅匪石以弥坚何病不容为善最乐尚几御时之令益安事道之诚庶兰畹以滋芳俾萱堂而底豫






　　五百家播芳大全文粹巻二十七
　　钦定四库全书
　　五百家播芳大全文粹巻二十八
　　宋　魏齐贤
　　叶　棻同辑
　　谢除授啓
　　执政　　侍从　　朝官
　　除防政谢两府啓　　　　　欧阳永叔
　　宠兼忧而并至恩与愧以俱深叩让靡从抚循无措伏念某禀质孤懦赋识迂愚力微非致逺之材学陋无适时之用徒縁士类早借称扬幸防圣时过加奬擢既叨尘于侍从遂窃与于谋谟待罪枢庭顾无功而可畧备员政府用累日以叙陞岂惟致冦之虞奚逭旷官之诮此盖伏遇某官心存体国道广济时蔼庶政之交修必羣材而博取误加品目俾玷光灵虽愚拙之无知岂忘感励苟疲驽之可防尚兾涓尘鄙讷之诚敷陈曷罄
　　除枢副谢宰执啓　　　　　欧阳永叔
　　叨膺圣选俾贰枢庭涣命已行循涯匪称伏念某学非臻奥才不逮中仰属昌期猥尘膴仕抱孤忠而自许顾独立之易危窃比古人每常嗟其柔懦有志当世徒自愧于衰迟虽防励之愈勤信技能之奚取久尸厚禄进无补于高明屡乞方州冀渐谋于退缩敢期误宠谬及匪材此盖伏遇某官协赞大猷翊宣元化为时柱石持物权衡急于甄材过及庸品第坚一节力勉不能上酬聪睿之知次答陶镕之锡
　　除礼书谢宰相啓　　　　　　邵泽民
　　天府备员已甘罢遣春官列属复与选抡荷厚德之不赀抚微躬而增惧窃以亲见圣主实小臣之至荣骤迁美官岂后进之宜辱惟敷奏详敏可近穆穆之清光惟望实优隆则非琐琐之膴仕于斯二者苟无一焉是曰冒居岂所当得况先朝六官之制继周官百世之规睿圣嗣兴宏模尤大鸣銮振跸亲屈帝尊翥鳯翔龙每须天诏必求礼乐之士以为宗伯之联如某者朴散材菲葑下体假衣冠而获进恃门户之未衰处世何为若鳬鴈去来之数称名无取乏鸾鹄停之风猥被简知始从童丱才登仕版旋缀文阶起于苫块之中食以祠宫之禄俾赞浩穣获奉燕间尽出渊衷悉由宸翰天地之恩甚大草木之质弗堪况昨遂对扬躬承训饬谓大父享耆宠于晚节谓先子尽勤劳于此生戒之使世其家官之使卒其业顾未尝闻俎豆事岂可使与賔客言命出自天恩归有地此盖伏遇某官三朝大老一代真儒力运化枢深明治本故九鼎为之増重而多士所以知归致此微生亦干鸿造夤缘父祖履造门墙盖自初年不独今日某敢不勉修其职仰称所防庶几无襆被之羞或可効衔环之报过此以徃未知所裁
　　除户书谢两府啓
　　祗奉诏书入司邦计力微责重忧与愧并盖厚民莫急于理财而为国或难以节用天下太平为已乆海内生齿益以繁太平乆则浮费多生齿繁则资产薄其为纎悉至微之际尤难出入谨视之防故六曹之设而户部为剧司八座之重而地官为要职冝有通习该洽之妙选以副任用责望之至公如某者虽少壮精力之时犹不敢任此岂气血就衰之后固反易当之细思其由厥有所自兹盖某官大贤庇物厚德包荒隂为左右之容曲借齿牙之论故兹庸琐辱在收怜虽揣分量才粗识古人之志而辞难就易恐非国士之风顾于逊避之间莫知进退之所某戒途匪晚偃命而前叹中濶之岩瞻徒有门墙之恋冀早还于柄用永为邦国之光
　　除尚书谢左右史啓
　　防书秘殿乆冒隆名持槖禁涂载膺懋宠若为老退尚玷褒崇伏念某簿书小吏之材章句腐儒之学偶缘际防寖冒宠灵咎谪既盈忧患随至余年向尽膂力已愆故不待易箦之时冀早遂抽簪之愿事虽有故宠实非常方收身寄麋鹿之羣尚通籍厠鹓鸿之列兹盖伏遇某官行着民之表则文为国之光华昔号邑中黔今为柱下史眷言遗老久在穷途故因辞任之初曲借游谈之助采薇山上已无八公草木之惊听蛙池中而有两部鼔吹之乐其为欣荷曷可胜陈
　　除中书舍人谢宰执啓　　　　曾子固
　　赞为名命资讨论润色之工服在从官备诹度询谋之用属非常之兴运经不世之大猷方追三代之风以建一王之法其于讲求体要裁正典章出独断之渊深号积年之希濶所以训齐羣下播告四方非究极于人文曷宣明于上意矧防献纳尤谨选抡如某者识虑少通襟灵多蔽徒恐堕于先绪颇能味于经言有颛愚好古之心自知迂散无广博为人之学分甘弃捐矧齿髪之已衰困风波而且乆晚逄真主独赐误知取于寡与之中假以逾涯之宠俾专吏法非薄质之能堪遂掌训辞岂謏闻之可称况防名于要近预责实于论思揣已以慙瘝官可畏何缘致此固有由然此盖伏遇某官翼亮天功弥纶世务仁于接物每乐育于时材义在承君故旁招于众俊致此顽钝获备甄收惟殚许国之诚弥坚素志庶答知人之遇不在他门
　　除中书舍人谢宰执啓　　　　苏子由
