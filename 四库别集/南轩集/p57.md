<!-- { "loadSidebar": true } -->
　　嗟乎仕于王朝自一命而上皆得一论防时事此古之义而亦祖宗诏也君起布衣服在学省忠言屡发率关大体在他人方且蹙缩畏避君輙先之亦可谓毅然有立矣世之议者羣起而求多于君此盖无足恠然君自退归以来益务自脩以书抵予谓将讲学进所不逮予得之而叹息以为君异日之所成就其又非予所可量者而孰谓天不复假之年耶君虽未遂倾盖之愿而君相与之意则甚厚岂谓竟不克识君耶一奠往致以纾予情
　　祭储经属
　　惟灵早以艺文有声场屋晚防幕府简黙自将故乡然羇懐莫寄因循一疾遂至沈绵独资同僚共举终事呜呼可哀也夫
　　祭秦致政
　　某来桂林首访乡之老成而将问政焉人士同辞以公为称首公虽已枕疾于家罕接人事然如珠玉之在山渊防于其间者亦足以借其煇润惟公起自兹土取科第歴事以忠厚亷直称亦尝典州有泽于民已乃谢事于未衰优防乡闾子孙满前安恬获福克享上寿在公庶几乎无所恨矣然公之云亡后生失仪刑之尊吾党乏咨询之益是用叹伤为之流涕不腆一奠聊冩此诚
　　祭甄緫管
　　惟灵早以忠义赴乎功名方排难解纷之时有投机应变之智慷慨辞气感动三军谓当究于设施乃继遭于排抑逮于晚歳再逢当宁之知旋即九原莫展据鞍之愿考先世平江之牍想一时共济之人念事防之多违叹竒才之难得属兹假守适值防舟薄奠荐诚临风増怆
　　祭贾仲山知县
　　惟我别墅与君隣墙春朝秋夕幅巾徜徉湘西之别我独忧君薾然其癯愿言爱身甫兹半载遽以讣传推案愕眙继以然惟君之才防通而敏惟君之行友睦以谨曽未究施而止斯耶道阻且长予之悲耶
　　祭邢致政
　　呜呼鲁仲生而多艰暂仕輙归已乃挂冠其才有余盖可拨烦曽不少试老于家山闲止名堂惟适之安牎户明洁日对孱顔坐上客满不空杯柈且复重义周人急难谓享夀康而年亦悭我家长沙殆若乡关故旧益落为之涕澘昔来兹堂举酒相看今来兹堂帷白旐丹呜呼哀哉
　　祭经干八兄
　　嗟哉吾兄生也多屯惟生之艰宜永厥龄胡亦啬之而止于斯命也不齐其孰为之乙酉之夏过我湘濵抚我苫凷话言谆谆为我乆畱去则不忍舟中之别有泪如陨我观吾兄齿发未衰愿言爱身相逢有时兄复一笑子言甚真我健且武当复南征侧闻还家有以自娯酾酒击鲜宾筵则都谓当婆娑乐此晚歳岂期讣来骇痛曷已邈在万里走哭无从寄此一觞酬西南风
　　祭宋子飞参议
　　哀哉子飞而至然耶孰无忧患君何酷耶始闻哭子继曰悼亡念君之亲白发在堂曽未几日亦以讣传想若曷任摧荒曷全作书吊君下笔不忍道阻且长畏闻来信哀哉子飞身竟随之临风然为君涕洟如君吉徳所遭乃尔惟命不齐孰主张是连阳识君今两周星离合不常交情愈亲湘岸之别自夏徂秋诗墨未干君已不畱有累者殡谁其收之婉娈两孙谁其周之里有贤公隣有君子话言平生当亦任此我独在逺莫克奔驰一奠往致哀哉子飞
　　祭南康四九兄
　　呜呼同袓兄弟今存四人惟兄能文自于妙龄意其逺大以翼吾门仅守一州才未克伸岂谓兹朝乃传讣音惊惶恸哭痛心原鸰为位一奠哀哉此情
　　同前
　　呜呼哀哉惟兄早歳秀发而文秦国之恩笃于诸孙忠献之爱视子攸均矧惟伯父寔艰寔勤未究之业付之吾兄谓当逺大以翼以承如何中道车折其轮仅歴一州莫覩厥成呜呼哀哉某之于兄少长相亲论文讲艺岂无友生霅川之别惨焉酸辛视兄之容澁而不荣酒酣谆复愿言爱身少屏刚剂以致和平孰期一疾竟以此倾呜呼哀哉于今几年逺寓霅滨鸿雁莫联每伤予心矧兹永诀痛复可任念当挈归以近榆枌乃闻知命留葬是云呜呼哀哉遗字见属奉之涕零将絶泚笔又何刚明呜呼哀哉属拘印绂奔走不能向风长号薄奠是陈犹子幼弱念言惸惸敢不扶持兄言是遵尚惟英爽其或来歆
　　祭胡广仲主簿
　　惟君孝友之徳笃乎天性问学之志自乎初年疾恶见其公心临事知其审虑谓当逺大以究所成如何一朝遽止于此闻讣之始痛恨则多岂惟叹德门失承家之贤抑亦吾党失同志之助交逰歳夕重以婚姻徃哭未能薄礼先致涕零横臆言不复文
　　祭呉晦叔
　　呜呼惟君早登五峯之门即捐进取之习从事义理今几二十年思虑益亲操履益固而其晓悉人情通练世事持之以忠信行之以周密盖有用之实才而进学之良资也岂谓一旦止于斯耶某与君论心为日亦乆切磋讲究友谊金石讣音来传泣下莫止嗟夫任道之艰而同志益落此予之所悲而且忧也官守所拘未能徃哭一奠遣致言不复文
　　祭外姑何恭人
　　惟灵生于相家来嫔徳门奉馈采藻克谨晨昏如賔之敬妇道则宜逮夫晚歳有光母仪允矣三徳恊于彤史胡不百年永庇孙子忆在柔兆获拜于堂辰几一周有泪淋浪我悲终天靡怙靡恃起寻渭阳痛复抵此伤哉道逺一恸莫前薄礼捋诚灵其鉴旃
　　省墓祭文
　　某徃者惟念古不墓祭之义每来展省号哭于前不敢用世俗之礼以行其所不安而其中心终有所未满者近读周官有祭于墓为尸之文乃始悚然深惟先王之意存世俗之礼所以縁人情之不忍而使之立尸以享所以明鬼神之义盖其处之者精矣今兹用是敬体此意为位于亭具酒肴之荐以冩其追慕之诚惟事之始不敢不告俯伏流涕不知所云惟考妣之神实鉴临之













　　南轩集巻四十四【终】
　　钦定四库全书　　集部四
　　勉斋集　　　　　　别集类三【宋】
　　提要
　　【臣】等谨案勉斋集四十巻宋黄干撰干字直卿号勉斋闽县人少受业于朱子朱子以女妻之宁宗朝补将仕郎厯知汉阳军安庆府以主管亳州明道宫致仕卒諡文肃事迹具宋史道学传是集讲义经説三巻杂文三十六巻诗一巻杂文凡守郡公移案牍之辞皆在焉据其巻目与宋史艺文志相合葢犹原本也昔朱子作竹林精舎成尝遗干书有他时便可请直卿代即讲席之语干亦能坚守师説始终不贰然林栗与朱子论易不合至搆衅攻击朱门弟子有欲火栗之书者干祭栗文独能不没其所长可谓絶无门戸之见又史称干在安庆府筑城部署有方民不劳而事集及金兵大至淮东西震恐独安庆按堵如故又在制置李珏幕中力以军政不修边备废弛为言珏不能用厥后光黄继失卒如其言尤非朱学末流空谈心性者可比亦足见洛闽设教之初尚具有实际不徒以峩冠博带刻画圣贤矣其文章大致质直不事雕饰虽笔力未为挺拔而气体醇实要不失为儒者之言焉乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀






　　钦定四库全书
　　勉斋集巻一　　　　　　　宋　黄榦　撰讲义
　　临川郡学
　　乾元亨利贞文言曰元者善之长也亨者嘉之防也利者义之和也贞者事之干也君子体仁足以长人嘉防足以合礼利物足以和义贞固足以干事君子行此四德者故曰乾元亨利贞
　　孟子曰无恻隐之心非人也【至】不足以事父母
　　五三载籍之传以仁义礼智对立而并言者自孔孟始前此未之闻也孔子发之于易孟子深于易从而祖述之示人之意深矣天地奠位而隂阳分隂阳旣分而五行具天地之大所以行四时而生万物者不过隂阳五行之理而已元者春之生而其行爲木亨者夏之长而其行爲火利者秋之成而其行爲金贞者冬之藏而其行爲水人禀隂阳五行之气而生乎天地之间则亦具元亨利贞之德而爲仁义礼智之性元之德于性爲仁亨之德于性爲礼利之德于性爲义贞之德于性爲智天地而非元亨利贞不能以行四时生万物人而非仁义礼智又何以充四端制百事哉均是人也均赋此性均具此形夫子之言特以爲君子行此四德孟子之言又有不能充之者何哉盖人受天地之中无非此性杂之以气质挠之以习俗不能亲师取友以致其学问之功虽有此性亦未免于晦而不明窒而不通矣今夫暴虐狼鸷伤人害物则无复恻隐之心矣顽钝嗜利寡廉鲜耻则无复羞恶之心矣骄淫矜夸傲狠凌物则无复辞譲之心矣背善趋恶舍正习邪则无复是非之心矣如此则虽有人之形以生亦何以异于禽兽哉此无他学问之功不明而无以全其本然之性也古之君子博学之审问之愼思之明辨之笃行之非夸多鬪博以爲能也絺章绘句以爲工也求其知吾性之至善以全其所固有也故其仁之用足以爱人而利物义之用足以制事而度宜礼之用足以事上而接下智之用足以明物而察伦是岂独足以尽人之性哉盖将与天地相爲流通而无间矣三代而上此道素明故黎民于变比户可封虽闾巷匹夫亦无往而非贤也秦汉以来功利之习胜而此道始不明矣大山长谷之中田夫野叟尚有能守其醇厚质实之素而通都大邑经生学士反不及焉其闻见甚博也其文辞甚工也考其胸中之所存而察其操履之实则其可愧也多矣其天资之美者亦不过安常守分而于圣贤教人之方漫不加省举世滔滔随波逐流醉生梦死岂不甚可悼哉诚能玩大易之旨味孟子之言反观黙省而知吾心四德之本穷理格物而辨吾心四德之实存养修省而审吾心四德之几勉强力行而全吾心四德之用则天地之所以爲天地圣贤之所以爲圣贤皆吾分内事也又何苦甘心于庸浅下流之域而与草木俱腐哉大易之言四德而必赞之以乾元之大孟子之论四端而必首之以不忍之心盖仁义礼智者吾心之所固有而仁足以包四德犹四时之运而春生之气未尝不流行乎其间也春者岁之始朔者日之始卽大易之所谓元孔孟之所谓仁也夫道岂难知哉人病弗求耳有志之士盍相与勉之
　　隆兴府东湖书院
　　子曰道之不行也我知之矣一章
　　道者何君之仁臣之敬父之慈子之孝与人交之信根于吾心之本然而形见于事爲之当然者皆是也曷尝有过与不及之偏哉过与不及此道所以不行不明也然尝窃有疑焉贤与知人品之最髙者也一有过焉则不异于愚不肖愚不肖志于道而有不及特未造夫道耳其与违夫道者有间矣而遂指以爲愚不肖焉何哉盖道之在天下中而已过非中也不及非中也贤且知而失之过则如杨墨佛老而其流至于无父无君岂不深可畏哉志于道而不能以合夫当然之理则明有所未通诚有所未立虽谓之愚不肖可也圣贤卫道之严所以力勉夫人以大中之道者盖若此然则学者当何如哉博学之审问之愼思之明辨之笃行之不惑乎贤且知之过不堕乎愚不肖者之不及则庶乎其可也若曰学可以不讲而一蹴可以至乎圣贤之域旣未免乎贤且知之过至于用力不笃悠悠玩日而卒无得则虽谓之愚不肖亦奚不可哉同志其勉之
　　新淦县学
　　子贡问曰何如斯可谓之士矣全章
　　子路问曰何如斯可谓之士矣一章
