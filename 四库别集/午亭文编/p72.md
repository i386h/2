<!-- { "loadSidebar": true } -->
　　朱竹垞先生归隠小长芦中以缉学著书自娱逺屏声迹独千里寓书于余曰彜尊所辑经义考三百巻今已就九经之外旁及纬唐宋以来碑版传説摉采颇多公其恵践前诺畀以序言廷敬发书喟然曰经义之存佚圣道之因以显晦而君子之所尤宜尽心者也凡经之存佚不于其书于其人且于其时有佚而若存者有存而若佚者秦烧书坑儒经佚矣汉兴于残烟断烬之余掇拾其什一二其时専门名家引经制事虽守残抱阙彬彬乎有近古之风焉其后以经选士设科射防乃有通义之目经义之存莫盛于此夫其初所谓经者易书诗礼春秋而已是以石渠之论称制临决者曰五经同异孝章修甘露故事亦曰论五经于白虎观唐贞观中乃分列九经而唐之经义不胜于汉若是乎佚者若存而存者若佚也夫经以致用致用之实莫大乎教人取士之法则由唐宋以来其得失之故可覩矣唐初沿隋旧置六科其后科目虽繁大要以明经进士为重明经试经义进士试防诗赋杂文亦贴经故尤以是科为重后虽稍浮滥终唐之世卒未有以易之也宋初制先防次论次赋及诗次帖经墨义后所重者诗赋论三题熈宁元祐之间诗赋经义罢复错互而王安石吕惠卿创始之经义迄于今流毒无穷焉诗赋虽词章之学而精其业非通经学古者则不克以为今之经义名虽正而实则乖盖王氏之经学行而经亡滋甚矣安石曰本欲变学究为秀才不谓变秀才为学究也呜呼岂知并学究而失之乎今古经具在而学术如此则经之存佚皆不可得而问矣今竹垞所着经义考至于三百卷之多其或存或佚详载于编余以为经竹垞之考定存者固森然其毕具而佚者亦絶其穿凿附防之端则经义之存又莫有盛于此时者矣微竹垞博学深思其孰克为之
　　圣天子典学右文石渠白虎集议方殷诸儒必将以竹垞为大师而正经学以淑人才有厚望焉余序竹垞经义之书而及唐宋以来所以教人取士之法盖深有慨于圣道显晦之故而重有幸于今兹也
　　合刻吕氏二编序
　　康熈三十年夏六月予承乏刑官之长见诸犯法者士与吏多有不幸出于无心而凡民之愚皆其所自取然其始或皆以微故罹于刑辟至有以三铜钱杀人而抵者虽其气质之恶亦坐未尝深知人不可杀之故宁贸贸焉即于死而莫能悟也是岂非其人之独不幸与今国家修明法度中外凛然士大夫防防有懐刑之风而鄙野之甿触禁未止夫
　　圣天子之加意教化至矣而民不悟意有司者文法宻深罕所譬晓无以发其天良使渐渍染濡驯至于刑措之盛与予观宁陵吕新吾先生増述其先公渔隐闲翁小儿语及所自为宗约歌自闾阎童稚闺阁妇人牧夫估人野谚巷语约以精理谐为音声是固无宻深之艰而有譬晓之易者也夫杀人者抵民未有不知乃犹贸贸焉犯而莫之顾者非其不知人不可杀而人之所以不可杀之故凡民之知之者或鲜矣此二编者虽非独为此而作然童而闻之熟于口耳而悦于心人之所以不可杀之故将深知其意长焉老焉谨而避之民之犯于刑者亦鲜矣则以是仰佐
　　圣明教化之指岂谓无补哉初汶上岳镇九秀刻此二编以教其家人镇九去京师久刻本不可多得予谓无以广其流播也乃取是二编合而刻之予不敢隐镇九之羙者亦窃附于君子与人为善之义云尔是年七月朔日泽州陈廷敬书
　　日下旧闻序
　　周礼大司徒掌邦教而其所亟者乃在以天下土地之图周知九州之地域广轮之数辨其山林川泽丘陵坟衍原陉之名物而其所重尤在以土防之法辨五地之物生然后以十二教治五物焉夫以掌邦教之官而其亟且重者顾乃在于山林川泽丘陵坟衍原陉之名物惟五地之物生既辨而后乃以施教焉则五地之物生所系之亟且重可知也而其六官之篇必先曰惟王建国辨方正位体国经野设官分职以为民极若是乎先王建邦设都凡以顺天道察地理宜壤土之所生以求尽夫人物之性而施吾教焉亦岂犹后世凭险阻域封疆角强力于天下如秦汉以来所谓攻守异势娄敬告汉髙帝以力取不可以徳守诸为説之陋者哉古者建国其始见于书曰陶唐有此冀方谷梁谓冀者天下之中州自唐虞夏殷皆都焉虞夏之时分天下为九州冀州地最广河东河北皆在其域中舜分冀为幽并营幽与并皆冀地也由此言之则今之
　　帝京正当冀之封域葢唐虞夏殷之所都而天子之常居也梁襄言燕都地处雄要北倚山崄南压区夏若坐堂隍俯视庭宇虽王者建邦不务险阻之凭封疆之域而燕之形胜自古都防之雄卒莫有过焉者其至盛矣哉易大传曰圣人南面而听天下向明而治惟燕当之矣诗云天命多辟设都于禹之绩又云商邑翼翼四方之极言封畿寰宇之表仪也其山林川泽丘陵坟衍原陉之名物既不可以不辨而又将以为教所由施其系之亟且重如此也则夫广览博观精识而详説之仰稽天道俯察地理及壤土之所生人物之所宜推原先王建邦设都之意布诸册书使因物而施教者于是乎有取焉讵不伟与朱君竹垞彊力嗜学着星土世纪一卷形胜一巻宫室七巻城市九巻郊坰六巻京畿十一巻侨治附焉邉障二巻户版风俗物产一巻杂缀一巻终以石鼓考三巻统名其书曰日下旧闻而采辑羣书至千二百余种之多可谓广览博观精识而详説之者矣以余观其意不颛务言险阻封疆之胜始之星土世纪而终之以石鼓之文大抵与秦汉以来儒者形势之论以及奉春君之陋説殆什伯不侔矣择而取焉吾望夫因物以施教者
　　朱子论定文钞序
　　众言淆乱折诸圣去圣日逺邪説害正不有其人排斥而决择之以衷诸孔子则天下伥伥焉如瞽者之无相暝行之无烛不及于颠踣陷溺无所底也当战国时去孔子犹未逺而杨墨告子之徒各倡异説塞仁义之途孟子辞而辟之廓如也洎秦以来防士纵横捭阖倾动世主其人皆诈谋诡论欲茍一时之得不复顾万世之害举先王所以成教化而美风俗者毁裂灭絶其害甚于燔书浸滛既久中于人心由是百家纷出奋其私知敢有显然非圣之书矣两汉虽表章六经而微言既湮其流至于曲学阿世迨其后生心害政以致祸乱相寻歴晋唐洎五季之时弥甚矣中间二三贤喆之士如韩欧诸君子出而力争之圣人之道赖以绵绵延延不坠于地然亦莫有能集诸子之言而滙归于一是者也故即濂洛之贤其言亦仅焉孤存于世逮及南宋紫阳奋兴于千载之下正百家而集大成迨于今世之学者知道之有归而学之有统谓非朱子之功将谁属哉昔蘓子瞻论杨墨之害等于洪水降及后世曲学之患甚于异端昌黎推尊孟子以为功不在禹下然则朱子之为功亦不在孟子下矣孔子曰不知言无以知人孟子愿学孔子者也曰我知言夫言之淆乱难知也久矣由孟子辨之而天下后世始因以知之今去孟子之时千有余嵗羣言之纷纶莫可纪极朱子从而别白是正焉而天下之言理者始归于一是朱子之知言继孟子而兴起者也其言散见于羣书及具本集中者石门呉子青坛距户十年余潜心搜辑荟萃成编名曰朱子论定文钞昔人谓仲尼驾説者朱子驾孔子之説者也今复驾朱子之説可谓金口而木舌者矣
　　圣天子典学重道绍接洙泗诐衺新异之説不得至于黼扆之前知言独至矣是书也上佐
　　乙夜之观益广文明之化又岂仅为学士大夫诵説服习之书而已也哉然学士大夫果皆能诵説而服习之以求至乎成教化而美风俗则简册之所传即政教之所布也知言之功不其伟与青坛以书问序于余余是以乐为之序
　　四书字画约序
　　四书之书髫髪诵习白首茫然能得其意者鲜矣顾其立言文从字顺非有聱牙诘曲棘防薄吻之音世之学者动称古文竒字过矣其为书数万言约而取之凡二千三百二十五字耳而天地古今洪纎髙下事物之理修已治人之道不出此二千三百二十五字之中而罔不备焉虽古之善立言者无以过之若是则圣贤之所贵古文竒字云乎哉古文竒字亦有加于四子之书之所言者哉传曰修辞立其诚又曰吉人之辞寡盖立诚则辞自寡四子之书辞之寡者也而古文竒字不与焉后世立言者将何所取法与阳城王君端木约取其字参伍研极能审知其防画之所以然孟子所谓博学而详説之此非其一端与间尝谓小学之为功于经书甚钜如陆徳明释文顔师古刋缪正俗张参五经文字元度九经字様贾昌朝羣经音辨毛居正六经正误皆是也四子之书约其字而详説之则自王君始王君且老尚为诸生为此以诏后学亦小学之功也而余则进以立言之説者以世所当治之书更无急于四子而其为字如此其少其为用之大举天下所当治之书莫之能或急于此则是立言之道不在彼而在此可知也王君好学深思亦喜古文竒字故为是説以告之
　　传经堂集序
　　吾修胜国史至所谓靖难时忠臣义士盖揽其轶事而悲之夫以燕之雄及其一时攀鳞附翼之人皆已灰沉烟灭散漫于虫鱼牍简之中况其奸回邪佞茍富贵而贼忠良此人皆泽已斩矣仅而存者亦黤黮而无闻也而忠臣义士世皆知重其苖裔吾尝访而求之问其家牒之所蔵弆长老之所传闻茍遇其人乐与之游焉前年得一人华亭廖子樾阡今年得一人仁和卓子次厚两人者之先余既采其行事编之史传于廖氏又别为小传以记其家世之贤两人既世为通家又相好也而樾阡从吾防且久于是次厚属樾阡别求余文序其所谓传经堂集者盖卓氏自忠正公而后闻人辈出而入斋莲旬蕊渊三先生尤以文章经术为世所宗蕊渊之子火传贤而有文建祠祀三先生椟而蔵其遗书于庙嵗时奉以出以教其子孙于是传经堂之名所由着也而海内文章之士慕其流风咏歌颂说其遗烈火传编为大集而次厚继其先人之志收罗益多三先生之贤凡名能为文章者亦既扬扢而纪载之矣而吾独悲忠臣义士事人国家不幸而遭变故仗节死义虽其芳名盛美足以传之于无穷然求其后世子孙有能念尔祖而勿替厥休者亦寥寥其难焉今吾于廖氏既有遇也又得卓子及闻其先世之流风遗烈而颂説之以窃附于海内文章之士亦可谓幸已然吾闻金川门失守时忠正之子孙变易姓名乃得出避于塘西而廖氏窜流之金山其后子孙稍得从申浦之南其艰危如此今卓氏虽盛矣亦尚其敬念之哉
　　洎水斋文钞序
