<!-- { "loadSidebar": true } -->
　　哈宻地方终嵗不雨间有微雨沾土即止亦无雾露惟冬月有雪而毎年庄田丰熟无旱干之虑者以引雪山之水大者为渠小者为沟足资灌溉非如内地必仰借雨泽也又其地多暑往嵗有回子二百余人朕因噶尔旦事发令居杭州常念水土不同恐其不能耐热及回京时无一人疾病询之云哈宻土鲁畨之热更甚于杭州但土地髙燥有凉水可以觧暑杭州至三伏时则井泉河水皆温不能觧炎暑耳
　　谷穂变蚊
　　策妄阿喇布坦地方多种水田颇无旱潦之患惟或一年谷穂变蚊而飞撚视之为水或为血朕曽遣侍卫到彼亲见其事尝阅岭南异物志云岭表有树结实如枇杷每熟即拆裂蚊子羣飞土人谓之蚊子树此与谷穂变蚊之事相类程子曰天下之物必有对即此可见矣
　　土伯特
　　今之土伯特地方想即唐之回纥也徳宗时尝以公主妻之至今其地尚有下嫁时物以此考之知为回纥旧地无疑
　　石盐
　　石盐产于回子地方毎髙山罅隙处多有之崄峻不能至土人多用箭射取之色洁白眀朗略似水晶性温入火不爆者乃真可以疗病与中土之盐异又有红色石盐产于平地水泽中色微红可爱土人饮食用此不闻入药也
　　氷厚数尺
　　汉书有云积隂之处木皮三寸氷厚六尺后人未必深信不知近北极之地氷雪经冬夏不消结氷有至数尺厚者即今黒龙江以北皆是如此古人之言不为无因亦地土严寒之所使耳
　　察哈延山
　　黒龙江西有山名察哈延穴窍中白昼则吐焰晚则出火经年不熄近嗅之气味如煤其灰烬黄白色如牛马矢撚之即碎亦内地所未闻也
　　南无字义
　　佛经南无二字世人不知西域音义妄以私见穿凿注觧累帙盈篇究无一语归着朕尝问西土人知彼中以合掌稽首为南无音读如那摩故经典凡诸佛号皆有南无二字盖云稽首某佛也此说最简当因思毎见宋元人柬帖其致僧家者题纸尾云弟子某和南和南为顿首犹南无为稽首也
　　达发哈鱼
　　达发哈鱼黑龙江寜古塔诸处皆有之毎秋间从海而来衔尾前进不知旋退充积河渠莫可胜计土人竟有履鱼背而渡者
　　地絶处
　　黒龙江以北地方日落后亦不甚暗个半时日即出盖地之圆可知也近北极太阳与地平周掩无多也朱子云唐太宗收至骨利干置都督府其地夜易晓夜亦不甚暗盖地当絶处日影所射也又云通鉴说有人适外国夜熟一羊脾而天明此是地平之处日入地下而此处无所遮蔽故常光明以此知古人纪载皆有确据非好为新竒之说也
　　南方物性
　　南方梅杏桃李之类开花结实皆早于北方及至果熟或与北方同时或且有后时者其麦苗二月即已繁茂吐穂亦早宜乎成熟先于北方及较其收获之期南北防无大异即如野草初春虽已长成而结子必待秋令总之南方风土柔缓物性亦复相似故米面果实之属食之常难运化朕屡次南廵亲加体騐乃知之甚详彼土著者皆习而不察也
　　山海闗
　　山海闗澄海楼旧所谓闗城堡也直峙海浒城根皆以鐡釡为基过其下者覆釡歴歴在目不知其几千万也京口之鐡瓮城徒虚语耳考之志册仅载闗城为明洪武年所建而基址未详筑于何时盖城临海冲涛水激射非木石所能久固昔人巧出此想较之镕鐡屑炭更为竒矣
　　哈宻
　　哈宻古州近域其较内地甜羙体甚钜长尺许两端皆锐彼国中徧种之毎熟时人惟啖此以代谷食遂觉气体丰腴有逾平昔剖晒为脯芳鲜歴久不变自彼国臣服以来毎嵗常充供献中土始尝此味前此所未有也
　　三门砥柱
　　四十二年西廵过陜州观三门砥柱盖砥柱一山屹立河中禹凿之三穿使河出其间有似门状故曰三门也俗云南为门中为神门北为人门三门之险门为最唐开元时陜郡太守李齐物更凿砥柱以通漕烧石沃醯开山巅为挽路代宗时调巴蜀襄汉麻枲竹篠为绹以挽上陜运舟至今山上篾索深痕明显如指前人作为总非后人所能及也
　　雷声不过百里
　　雷电之类朱子论之极详无复多言朕以筭法较之雷声不能出百里其筭法依黄钟凖尺寸定一杪之垂线或长或短或重或轻皆有一定之加减先试之铳炮之属烟起即响其声益逺益迟得凖比例而后筭雷炮之逺近即得矣朕毎测量过百里虽有电而声不至方知雷声之逺近也朕为河工至天津驻跸芦沟桥八旗放炮时值西北风炮声似觉不逺大约将三百里以此度之大炮之响比雷尚逺无疑也
　　海鱼化麅
　　黒龙江一带地方毎冬令则有白项野麅从海邉来盈千累万不可胜数形比内地者微大肉亦肥但其味稍腥想海鱼化生之物故与山林所产不同月令云雀入大水为蛤雉入大水为蜃想此类乎
　　石鱼
　　喀尔沁地方有青白色石开发一片輙有鱼形如涂雌黄或三或四鳞鳍首尾形体具备各长数寸与今所谓马口鱼者无异扬腮振鬛犹作鼓浪游泳状朕命工琢磨以装砚匣配以松花江石诚几案间一雅玩也尝读水经注及酉阳杂爼言衡阳有石鱼山石具鱼体宛若刻画又池北偶谈述汧阳县有石鱼沟取石破之两两成鱼可以辟蠧故宋人石鱼诗云相传此石能辟蠧功在琅凾并玉储然未有如斯之纎悉克肖者也其与石俱生耶抑鱼之化如零陵之燕海南之蟹耶物理之不可全穷又如此
　　山气
　　海市见之于书人皆知之不知山峦之气亦然塞外瀚海早行春秋之际空濶之处望之亦有如城郭楼台者有如人物旌旗者有如树木丛生鸟兽飞舞者逺观景象无不刻肖逼视之则不见是皆山气之所融结可与海市并传也
　　秦达罕
　　秦达罕产于兴安外如索约尔济等地方即兎类也其形倍大肉味鲜洁春夏时毛色与兎略同至秋末冬初则变白如雪惟耳尖黒頴四时不改足上氄毛甚长盖彼地严寒非此则不足御冬毎当春二三月孳生二次今畜于热河山庄其毛色更变及孳生之时与在出产之地无异















　　圣祖仁皇帝御制文第四集巻二十六
　　钦定四库全书
　　圣祖仁皇帝御制文第四集巻二十七目録
　　杂著
　　康熙几暇格物编
　　雷楔
　　土鲁畨西
　　地球
　　理气
　　潮汐
　　沙蓬米
　　鲊荅
　　瀚海螺蚌甲
　　瀚海石子
　　青马
　　樱额
　　硭硝
　　木化石
　　泰山山脉自长白山来
　　黒龙江麦
　　本草药名
　　查克
　　葡萄
　　堪逹罕
　　汶上县分水口
　　诗文以命意为上
　　落叶松
　　土鲁畨地极热





　　钦定四库全书
　　圣祖仁皇帝御制文第四集巻二十七
　　杂著
　　康熙几暇格物编
　　雷楔
　　霹雳碪形质各殊随地而异今各防古瀚海沙漠等处尝拾得铜鐡或如鎗头或如箭镞锥刀之类者葢雷斧也雷书云雷斧铜鐡为之盛京乌喇诸地则皆石色微青黒而通明暎之莹如玻璃其在西洋者石色沉緑明澈无异此雷楔也博物志云人间往往得石形如斧刀名曰霹雳楔者是矣又有雷墨雷鑚雷锤不过以状异名要皆金石质也唐人小説谓玉门西有雷庙国人年年出鑚以给雷用是诚谬言夫雷火所至万物俱化斧楔乃雷气之所化耳其或金或石者随地气而使然也
　　土鲁畨西
　　土鲁畨在哈宻之西其地产西种最佳毎熟时人入
　　田必相戒勿语悄然摘之恣其所取皆完羙若一闻人声则尽坼裂无全者亦异闻也
　　地球
　　自古论厯法未尝不善总未言及地球北极之髙度所以万变而不得其着落自西洋人至中国方有此说而合厯根可见朱子论地则比之卵黄皆因格物穷理中得之后人想不到至理也
　　理气
　　宋儒论理气最好宋以前诸儒及后之学者毎好为注觧注则离觧则畔倒不如本文中细看或得其防一二若立自作之意湏读到极处然亦未必能也
　　潮汐
　　潮汐之说古人议论最多总未得其详惟朱子之说得其理朕到海邉如山海天津大江钱塘等处毎察来去之时与本土人询问大约皆不同所以将各处令人记时刻而亦不同后知泉井皆有微潮亦不凖时问及西洋人与海中行船者皆不同所以难明依朱子之言属月之盈昃其理甚确
　　沙蓬米
　　沙蓬米凢沙地皆有之鄂尔多斯所产尤多枝叶藂生如蓬米似胡麻而小性暖益脾胃易于消化好吐者食之多有益作为粥滑腻可食或为末可充饼饵茶汤之需向来食之者少自朕试用之知其宜人今取之者众矣
　　鲊荅
　　鲊荅之名见于陶九成辍耕録及李时珍本草第云产走兽腹中不知出蛇头及鱼腹者为贵其形色亦不等相传防古祷雨时投鲊荅于泉源或持咒或以手拨防輙能致雨朕细推其理盖泉源本灵异之地不受污秽以不防之物搅之是以致雨旧有烧蜥蜴【即云虎】祈雨之说亦即此意今人遇泉源未有敢轻防者无论南北皆然观此可以知致雨之故矣
　　瀚海螺蚌甲
　　瀚海一望斥卤无溪涧山谷而沙中往往见螺蚌甲防古相传云当上世洪水时此皆泽国也水退而为壅沙耳因思八卦之位坎居于北故天下水源大抵从北来孟子云洪水泛滥于中国言泛滥者指其委如此知其源必有所自矣大凢水性就下以东南为虚壑故古来西北泽区水汇见之史册者今考据地志已半为平陆且以几千里枯防而仍名曰瀚海意其本来必非即沙碛也洪水之说近似有理録之以补前人所未发
　　瀚海石子
　　瀚海沙中生玛瑙石子五色灿然质清而润或如榴房乍裂红粒鲜明或如荔殻半开白肤精防如螺如蛤如蝶如蝉胎厣分显眉目毕举三年刻楮之巧未能过也又有白质黒章若画寒林秋月雾岭烟溪以至拽杖山桥放牛夕照之景宛然化笔朕亲征厄鲁特时捡得数百枚赋形肖象奇竒怪怪莫可敷陈造化生物之巧一至此乎
　　青马
　　相传青马之种从海中来其性最良杜甫诗所谓安西都防胡青骢是也说文曰马青白色曰骢按史记天官书房星在东天驷近之故青色者多良马又白色属金金性坚乆故马白色者主夀此昔人贵青马所由来也
　　樱额
　　樱额果属也产于盛京乌喇等处古北口外亦有之其树藂生果形如野黒葡萄而稍小味甘澁性温暖补脾止泄鲜食固羙以之晒干为末可以致逺食品中适用处多洵佳果也今山庄之千林岛遍植此种毎当夏日则累累缀枝游观其下殊堪娱目不独秋实之可采也【查盛京志云樱额一名稠梨子实黒而澁土人珍之间以作面暑月调水服之可止防又查本草有楮李木髙者一二丈低者八九尺叶如李但狭而不泽子于条上四邉生生时青熟则紫黒色若五味子至秋叶落子尚在枝治水肿腹胀满除疝瘕积冷今关陜间时有之稠梨或即防李声讹也】
　　硭硝
　　前代禁止硭硝不令出口立法甚严不知口外颇多产硝之地喀尔喀厄鲁特地方有白色土熬之即为硝比中土所产更佳始知天下有用之物随地皆有初不以中外异也
　　木化石
　　黒龙江乌喇等处水极凉河中尝有木化为石形质与石无异而木之纹理及虫蠧之迹仍宛然未冺或有化石未全犹存木之半者以之磨砺刀箭比他石为佳又鹿角人骨亦能变石造物之巧种种化机非意想所能及也
　　泰山山脉自长白山来
