<!-- { "loadSidebar": true } -->
　　来告颖亮，敬挹无已。谦贬居心，深承非饰，此诚此旨，久著言外，况复造席舒衿，迂翰绪意，推情顾己，信足书绅。但今之所宜商榷，必以轻重相推。世惟多难，事属雕弊，四维忄匡扰，边氓未安，国家费广，府藏须备，北狄侵边，忧虞交切。宇内含识，尚为天下危心，相与共荷任寄若此，当可稍修廉退不？求之怀抱，实谓不可。了其不可，理无固执，且寇穷凶，势过原燎，衅逆仓卒，终古未闻，常时惧惑，当虑先定，结垒新亭，枕戈待敌，断决之策，实有由然。锋镝初交，元恶送首，总律制奇，判於此举。裂邑万户，登爵槐鼎，亦何足少酬勋劳，粗塞物听。今以近侍禁旅，进升中候，乘平随牒，取此非叨。济河昔所履牧，镇军秩不逾本，详校阶序，愧在未优，就加冲损，特亏朝制。奉职数载，同舟无几，刘领军峻节霜明，临危不顾，音迹未，奄成今古，迷途失偶，恸不及悲。戎谟内寄，恒务倍急，秉操辞荣，将复谁委？诚惟军柄所期，自增茂圭社，誓贯朝廷，匹夫里语，尚欲信厚，君令必行，逡巡何路。凡位居物首，功在众先，进退之宜，当与众共。苟殉独善，何以处物。受不自私，弥见至公。表里详究，无而後可。想体殊常，深思然纳。（《南齐书·褚渊传》，元徽二年，太祖既平桂阳，迁中领军，领南兖州，增户邑。太祖固让，与渊及卫军袁粲书。渊、粲答。）
　　◇答何昌寓书
　　追风古人，良以嘉叹。但事既昭晦，理有逆从。建平初阻，元徽未悖，专欲委咎阮、杨，弥所致疑。於时正亦谬参此机，若审如高论，其愧特深。（《南齐书·何昌寓传》）
　　◎张冲
　　冲字思约，吴郡吴人，宋南兖州刺史永从兄子。元嘉中辟州主簿，除盱眙太守，历尚书驾部郎、桂阳王征南中兵、振威将军、征西从事中郎、通直郎、武陵王北中郎直兵参军、长水校尉、宁朔将军、左军将军，加辅国将军，出为马头太守，徙盱眙太守，永明中，迁西阳王冠军司马、假节、青冀二州刺史。郁林即位，进号冠军将军。明帝即位，加征虏将军，徙南梁郡太守，除江夏王前军长史。东昏即位，出为建安王征虏长史、江夏内史，行郢州事，历持节南兖州、司州、郢州刺史，进征虏将军，封定襄侯。永元三年，距梁武于郢城，病卒。赠散骑常侍、护军将军。
　　◇乞断谷启
　　淮北频岁不熟，今秋始稔。此境邻接戎寇，弥须沃实，乞权断谷过淮南。（《南史》四十七《崔元祖传》）
　　◇报邓元起书
　　足下在彼，吾在此，表里之势，所谓金城汤池；一旦舍去，则荆棘生焉。（《梁书·邓元起传》）
　　◎明僧绍
　　僧绍字休烈，一字承烈，平原鬲人。宋元嘉中再举秀才，永光中，镇北府辟功曹，泰始末征通直郎，升明中征记室参军。齐受禅，征正员外郎，永明初征国子博士，并不就。
　　◇正二教论道士有为夷夏论者，故作此以正之。）
　　及闻殊论，锐言置家，有惧诬圣，将明其归，故先详正所证二经之句，庶可两悟幽津。
　　论称道经云：老子入关之於天竺维卫国。国王夫人，名曰清妙。老子因其昼寝，乘日之精，入清妙口中。後年四月八日夜半时，剖右腋而生。堕地，即行七步，举手指天曰：「天上天下，唯我为尊，三界皆苦，何可乐者。」於是佛道兴焉。（事在《玄妙内篇》，是汉中真典，非穿览之书。）正曰：「道家之旨，具在老氏二经；敷玄之妙，备乎庄生七章。而得一尽灵，无闻形变之奇；彭殇均寿，未睹无死之唱。故恬其天和者，不务变常，安时处顺。夫何取长生？若乘日之精，入口剖腋，年事不符，托异合说，称非其有。诞议神化，秦汉之妄，妖延魏晋，言不经圣，何云真典乎？
　　论称佛经云：释迦成佛，已有尘劫之数。或为儒林之宗，国师道士。（此皆《成实正经》，非方便之说也。）正曰：佛经之宗，根明极教，而三世无得，俗证觉道，非可事显。然精深所会，定慧有征於内；缘感所应，因果无妄於外。夫释迦发穷源之真唱，以明神道之所通也。故其练精研照，非养正之功；微善阶极，异殆庶自崖。道济在忘形，而所贵非全生，生生不贵，存存何功？忘功而功著，寂来而道常，出乎无始，入乎无终，靡应非身，尘劫非遐，此其所以为教也。
　　论曰：二经之旨，若合符契。正曰：夫佛开三世，故圆应无穷，老止生形，则教极浇淳。所以在形之教，不议殊生，圆应之化，爰尽物类。是周、孔、老、庄，诚帝王之师，而非前说之证。既关塞异教，又违符合之验矣。
　　论曰：道则佛也，佛则道也。正曰：既教有方圆，岂睹其同。夫由佛者固可以权老，学老者安取同佛？苟挟竞慕高，撰会杂妄，欲因其同，树邪去正，是所乃学非所学，自漏道蠹，只多不量，见耻守器矣。
　　论曰：其入不同，其为必异。各成其性，不易其事。又曰：或昭五典，或布三乘。教在华而华言，化夷而夷语。又曰：佛道齐乎达化，而有夷夏之别，正曰：寂感遂通，在物必畅，佛以一音，随类受悟。在夷之化，岂必三乘？教化之道，何拘五教？冲用因感，既夷华未殊，而俗之所异，孰乖圣则，虽其入不同。然其教自均也。
　　论曰：端委绅，诸华之容也；翦发缁衣，群夷之服也。正曰：将求理之所贵，宜无本礼俗，沿袭异道，唯其时物。故君子豹变，民文先革，颛孙膺训，丧志学殷，夫致德韶武，则禅代异典，后圣有作，岂限夷华？况由之极教，必拘国服哉。是以系其恒方，而迷深动踬矣。水陆既变，致远有节，舟车之譬，得无翩乎？而刻船守株，固以两见所归。
　　论曰：下弃妻孥，上废宗祀，嗜欲之物，咸以礼伸，孝敬三典，独以法屈，悖德犯顺，曾莫之觉。又曰：全形守祀，继善之教也；毁貌易性，绝恶之学也。理之可贵者道，事之可贱者俗。正曰：今以废宗祀为犯顺，存嗜欲以申礼，则是孝敬三典，在我为得，俗无必贱矣。毁貌绝恶，自彼为鄙，道无必贵矣。爱俗拘旧，崇华尚礼，贵贱迭置，义成独说，徒欲蠹溺於凡观，岂期本理於圣言邪？
　　论曰：泥洹仙化，各是一术，佛号正真，道称正一，一归无死，真会无生。正曰，侯王得一而天下贞，莫议仙化，死而不亡者寿，不论无死。臆说诬滥，辞非而泽，大道既隐，小成互起，诚哉是言。其诸诬诡谤慢，欲以苟济其违，求之圣言，固不容讥矣。今之道家所教，唯以长生为宗，不死为主，其练映金丹，餐霞饵玉，灵升羽蜕，尸解形化，是其托术，验之而竟无睹其然也。又称其不登仙，死则为鬼，或召补天曹，随其本福。虽大乖老庄立言本理，然犹可无违世教，损欲趣善，乘化任往，忘生生存存之旨。实理归於妄，而未为乱常也。至若张葛之徒，又皆离以神变化俗，怪诞惑世，符咒章劾，咸托老君所传，而随稍增广，遂复远引佛教，证成其伪，立言舛杂，师学无依，考之典义，不然可知。将令真妄浑流，希悟者永惑，莫之能辩，诬乱已甚矣。
　　客既悉於佛老之正，犹未值其津，今将更粗言其隅，而使自反焉。夫理照研心，二教两得，乃可动静兼尽，所遇斯乘也。老子之教，盖修身治国，绝弃贵尚，事止其分，虚无为本，柔弱为用，内视反听，深根宁极，浑思天元，恬高人世，浩气养和，失得无变，穷不谋通，致命而俟，达不谋己，以公为度。此学者之所以询仰馀流，而其道若存者也。安取乎神化无方，济世不死哉？其在调霞羽蜕，精变穷灵，此自缮积前成，生甄异气，故虽记奇之者有之，而言理者弗由矣。稽之神功，爰及物类，大若麟凤怪瑞，小则雀雉之化。夫既一受其形，而希学可致乎？至乃颜孔道邻，亲赀纳之极，固将仰灵尘而止，欲从末由，则分命之不妄有，推之可明矣。故仲尼贵知命，而必有所不言，伯阳去奇尚，而固守以无为，皆将以抑其诞妄之所自来也。然则穷神尽教，固由之有宗矣，道成事得，各会之有元矣。夫行业著於前生，而强学以求致其功；积习成於素孱，而横暴以妄易其为。首燕求越，其希至何由哉。故学得所学，而学以成也；为其可为，而为可致也。则夫学镜生灵，中天设教，观象测变，存而不论，经世之深，孔老之极也。为於未有，尽照穷缘，殊生共理，练伪归真，神功之正，佛教之弘也。是乃佛明其宗，老全其生，守生者蔽，明宗者通。然静止大方，乃虽蔽而非妄；动由其宗，则理通而照极。故必德贵天全，自求其道，崇本赀通，功归四大，不谋非然，守教保常，孔老之纯，得所学也。超宗极览，寻流讨源，以有生为尘毒，故息敬於君亲，不惊议其化异，不执方而骇奇，妙寂观以拓思，功积见而要来，则佛教之粹，明於为也。故夫学得所学，则可以赀全生灵，而教尊域中矣；明为於为，将乃灭习反流，而邈天人矣。过此已往，未之或知，洗虑之得，其将在兹。（《弘明集》六，又略见《齐书·顾欢传》，《南史·顾欢传》）
　　◎檀超
　　超字悦祖，高平金乡人。元嘉中为州西曹，孝建中为宣威府参军，还直东宫，除骠骑参军、宁蛮主簿、镇北谘议，转尚书度支郎，车骑功曹、桂阳内史，入为殿中郎，兼中书郎、零陵内史、征北骠骑记室、国子博士，兼左丞，入齐，迁骁骑将军、常侍、司徒右长史。
　　◇上表立国史条例
　　开元纪号，不取宋年。封爵各详本传，无假年表。立十志：《律历》、《礼乐》、《天文》、《五行》、《郊祀》、《刑法》、《艺文》依班固，《朝会》、《舆服》依蔡邕、司马彪，《州郡》依徐爰，《百官》依范晔，合《州郡》。班固五星载《天文》，日蚀载《五行》，改日蚀入《天文志》，以建元为始。帝女体自皇宗，立传以备甥舅之重。又立《处士》、《列女传》（《南齐书·檀超传》，建元二年，初置史官，以超与骠骑记室江淹掌史职，上表立条例。）
　　◎沈渊
　　渊字□□，吴兴武康人，宋侍中怀文第二子，永明中为吏部郎，与兄淡、弟冲俱历御史中丞司直。
　　◇荐沈麟士表
　　吴兴沈麟士，英风夙挺，峻节早树，贞粹禀於天然，综博生乎笃习。家世孤贫，藜藿不给，怀书而耕，白首无倦，挟琴采薪，行歌不辍。长兄早卒，孤侄数四，摄鞠稚，吞苦推甘。年逾七十，业行无改。元嘉以来，聘召仍叠，玉质逾洁，霜操日严。若使闻政王庭，服道槐掖，必能孚朝规於边鄙，播圣泽於荒陲。（《南齐书·沈麟士传》，永明六年，吏部郎沈渊、中书郎沈约表荐，征太学博士，不就。）
　　◎沈冲
