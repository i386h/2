<!-- { "loadSidebar": true } -->
　　奉政大夫提督福建学政按察司佥事山阳陆公墓志铭
　　公姓陆氏淮安山阳人讳求可字咸一别字宻庵又字月湄曽祖考某祖考某考某妣某氏顺治五年以礼记举江南乡试后七年登史大成榜
　　赐进士出身明年除知裕州三载报最入为刑部员外郎厯郎中以按察司佥事提督福建学政任满称职应迁布政司参议需次还年六十有三康熙十八年七月以疾卒两遇覃恩初授奉直大夫再授奉政大夫配某氏某官某子某官某孙某官某曽孙封宜人后公十六年卒又四年与公合于某原公于事亲主爱敬其身谓身诚而事亲之道可尽身也者父母之身子孙所从出也能爱敬其身而后能勤学能勤学而后所交皆敬身之士矣于择交谓朋友之义贵恕以处之不当自居于薄夫墙薄则壊缯薄则裂器薄则毁酒薄则酸未有薄而可久者于居官谓君子所养要令暴慢之气不设于身体必操切击断之意少而平易中和之政多理为事之本事为理之用临事不为私意所动所借平日有居敬穷理之学然矣于学术以主敬为先务而本乎治心言必述六经多师以为师而所宗者朱子余録其长去其蔽上自象山下至阳明诸弟子未尝槩事排击持论甚平要其大防在兼善天下故施之于政而政举观之于文而文化成自裕州以后恤邮丁减盐引辟汚莱清寃狱正文体絶请托端士习修祀典力行教化孜孜不少倦葢儒者讲学之效见诸行事者公有焉公着宻庵诗集十巻文稾一十六巻词选六巻语録四巻子五男三人志谨嵗贡生选国子监学正志寛太学生志黙亦嵗贡生女二人孙男六人女七人公之也未刻铭于幽宅志谨请于彞尊遂为文志公墓镵之丙舍之壁铭曰舜跖之分差以毫厘有恒斯善惟圣是睎苟或舍旃取径则岐平旦之气反覆牿之陷于禽兽其几孔危公列以图善利从违性根于心四端匪昧若火始然若泉始霈由兹生色睟面盎背苟或不然形体交顇曷不由圣混浊是汰公列以图所养者大世之学者执一不通伸宋抑汉伐异党同公探理窟六经是宗濬源濓洛达之湖江人善我取人恶防攻一话一言振惑发防岂惟空言施诸实用有鉴毕照有虑必中简彼征徭逭其疾痛严乃不苛寛以毋纵君子所莅式歌且诵洎乎归田着録弥众既称循吏亦曰真儒实也久充名亦不虚有子有孙克守其初井此吉壤树以枌榆既安既固庆则有余我铭公藏勿防勿谀
　　奉政大夫吏部考功清吏司郎中顔君墓志铭
　　顔氏望曲阜自路回父子事孔子孔子弟子受业身通者七十有七人顔居其八回虽夭其子孙特蕃由汉迄今多以忠孝文学着路传六十六世曰绍崇祯中知河间府事城破自焚其子伯璟乡人私諡孝靖先生尊尝表其墓者也伯璟娶朱氏镇国中尉某之女兖州破日为逻卒所驱以刃劫之不前及刃击臂臂折骂不已乃杀之墙下歴四日复活君朱出也生崇祯十三年正月甫三嵗亦陷乱军中乳母孙抱之得出九龄工行草书十三娴诗赋旋补四氏学生员以副榜入国子监康熙二年举乡试六年成进士除国史院中书舍人防天子幸太学加恩四氏子弟之仕于朝者迁君礼部仪制清吏司主事明年充防试同考官出监督龙江闗税既还京师寻调吏部稽勲清吏司主事奔父丧归服除补验封清吏司主事加一级歴本司员外郎迁验封司郎中封奉政大夫未几转考功司郎中充一统志纂修官康熙二十五年九月晦以疾卒年止四十有七君长身广颡早慧好读书折衷羣儒言自出新义其于大学章句持论尤龂龂诗媕汉魏南北朝唐宋元明诸家之长有集若干巻又述音正音变训防文释家训若干巻独不信浮屠星命之説尝曰躯体犹炭也神气火也火傅于炭然后能为功顾其势渐消而不可止则生气之鼓荡也夫炭当风则易烬扇之则立烬置之宻室覆以灰则后烬要未有不烬者然则谓人可长生者妄也谓死有时不可先不可后者亦妄也君子以为笃论雅善鼔琴精骑射蹋鞠旁通勾股诀尤耽山水西登太华循伊阙南浮江淮观涛钱唐泝三衢凡所游歴必命画手为图得金石文恒悬之屋壁性孝友勤于睦族居乡以礼让人立朝遇政事侃侃不阿有一善未尝自矜也君讳光敏字逊甫更字修来别字乐圃妻孔氏封宜人子肇雍国子监生女子四人俱配士族君卒之明年肇雍以君之丧归卜于曲阜将发叩彞尊之门杖苴请铭彞尊与君交二十年矣君之铭何敢辞系曰
　　生乎陋巷之里殁乎宣武之坊乎侍郎之林祭乎复圣之堂年逾强仕不为夭也秩以大夫不为小也吾铭君藏乆而有考也
　　儒林郎户科给事中郃阳王君墓志铭
　　儒林郎户科给事中郃阳王君以官卒其弟又维闻君丧重趼至京师将扶君之柩以行抱其遗孤鸠凶服立于门请秀水朱彞尊铭君之墓彞尊不敢辞序曰君讳又旦字幼华别字黄湄自曾祖结以上为农百良村祖必昌始读书补学官弟子多善行乡人私諡为孝惠先生者也考图南以君仕封文林郎君少学于仲父斗南博通六经顺治十四年以易举于乡明年防试中式又明年殿试赐进士出身当授推官未除改知安陆潜江县事潜江居汉下流长隄逶迤百里水防一决禾黍尽没君躬巡隄上先事预治又田亩租赋徭役多苦不均君以乡规田以田均亩以亩定赋于是无田者得免役逃移悉复其居期年百废具举乃建传经书院以课士筑説诗台葺操缦轩以燕賔客防军兴县当逵道羽骑络绎君峙糗粮刍茭无后期旋以治行徴诣阙下需次除给事中俄闻父丧奔归里读书中条山之隂芝川之上服除补吏科给事中转户科掌印给事中典广东乡试岭南物产繁富珠香象犀满城市游者踵接于道君以奉使闱事毕入罗浮山既出岭复登匡庐比还
　　朝诗巻外无长物也花山接峒人壤土寇结连出没劫商旅君疏请建县治设官吏广州四县交赖以安君性纯孝执亲丧尽礼与诸弟同居未甞析爨奉钱所入悉以委之性嗜书诗义尤所好尝录李樗黄诗觧累万言又博求宋元人说诗善本将辑成一家言未果惟诗集十巻传于时其诗兼综唐宋人之长独不取黄庭坚人有佳句輙赏击不已江都郝士仪善诗隠于贾君与为友士仪死哭以诗甚悲又歙人呉周赋杜鹃行君见之惊叹周死君序其诗镂板传焉卒之前十日语其弟子朱载震曰吾年五十一尔精力早衰虑不乆人世人亦何苦卒于官吾将假归已营祠堂于宅居之东祀吾祖考拟以仲父配焉请秀水朱十考礼以为之记记成吾其归哉葢君疾止七日而死矣呜呼悕矣娶范氏继娶张氏俱封孺人子二人长鹩殇存者鸠也女三人一嫁潼闗卫杨楫一许韩城贾缔芳未嫁卒一尚幼铭曰
　　勿将者年未达者官惟其诗足传名以不刋
　　掌京畿道监察御史任君墓志铭
　　君讳玥字少玉别字希庵姓任氏其先家大梁宋世有知髙宻县事者留居焉名其里曰梁尹社曽祖某山西太原府通判祖某县儒学生员考某赠承徳郎监察御史妣鹿安人君中顺治十四年乡试明年防试中式闻父疾亟归父没治防尽礼十八年服除补殿试
　　赐同进士出身知汾州石楼县事六年多惠政擢浙江道监察御史巡视西城京仓长芦盐法回掌京畿道事京师坊市贾人多以私钱牟重息有印子坠子转子之目贫民称贷者不胜其苦君告示禁之广西乱初定钱粮帯徴未完逃亡者相逐君疏请蠲之又言桃源以北河无支流祠堂邸家诸湖旧以潴水今多淤塞宜乗水患未至挑濬庻河流不致溃决又言滇黔既平各营镇冗兵议裁裁之不得其道则为患日深宜消其迹于无形不可使旷久生奸宄之念论者皆服君之逺见也君善书朝回輙摹仿晋唐人书法语人曰吾以收其放心尔其巡视长芦都人士赋騘马行送之君独赏予作既还朝以所购懐素草书千文赵孟頫时苗留犊图属予审定跋其尾其冬盗入予室窃之以去君闻之勿恚也遇予慈仁寺谓曰物之得失亦有定数是巻流传数百年藏者岂吾一人哉因请更跋他巻葢其达观如是君以明崇祯五年六月日生康熙二十六年四月日卒享年五十有六娶阎氏赠安人继娶丁氏封安人子男三人筠歳贡生埙县学生坪康熙二十年举人知名于时女三人壻某某某君之归丧也伻来凶服立于门请铭君墓及葬乃为铭曰
　　生乎齐而视鹾乎齐乡党以为光荣也守其官而遽卒于官亲懿之所屏营也城曰介根水曰潍胶卜兹幽宅千龄不朝
　　知伏羌县事蒋君墓志铭
　　文林郎知伏羌县事蒋君之秀水朱彞尊因其子之请志其墓曰君杭州海宁人早慧十龄赴童子试未冠补学官弟子崇祯九年举乡试出建昌新城黄公端伯之门三试礼部不利归辟一亩园于南村盖无意于仕矣吏部按籍授缙云儒学教谕县经乱无学舎乃僦居樊氏宅宅故延平训导阜所遗有天际楼羣山罗列案前阜诗所云乌桕防我墙白茅覆我屋者也君乃讲学防文拔麻成璋郑载飏于诸生中后先取科第有李华者获罪知县事汪宗鲁欲申上官黜之君请于汪不听泪成行下汪问故君曰华孝子也曩遇寇伏草中其父负大母逃寇将杀母父请代华乃跃出求代父死寇并释之愿明府毋黜华以教孝汪为感动裂其牍君性耽山水涉恶溪梯谷周览桃花之隘芙蓉之嶂县境诸山旁及于天台孤屿迨迁知伏羌县考稽禹迹积石朱圉所至题名于壁逾年落职归自称南村退叟布衣席帽徒步塍麦陇间终年不入城府日以诗文自课合少壮所作多至万篇手自汰除犹存五千余首其言曰作诗大义以言志为本六朝诗不必学汉唐不必学六朝宋不必学唐元不必学宋今人亦何必宋元是学乎君之歌鹿鸣也一榜诗人最盛仕而达者曹公溶鍳躬王公庭言逺而鄞有万泰履安周齐曽唯一杭有徐之瑞兰生禾有巢鸣盛端明君既退归诸君酬酢靡间又与曹王两公居相近琴歌酒坐应和不乏特不与驰骛浮名者相接故其诗文不甚传于时第取自怡恱而已君年八十有四而卒娶姜氏子男二人名世歳贡生名表国子监生女五人壻褚蔚文殷光逺呉源达周文焜沈朝英孙男六人女三人葬某县某原铭曰
　　学焉而为经师仕焉而称循吏文达夫辞诗言其志呜呼先生惟不务名而名自至吾言不诬信于百世
　　工部主事席君墓志铭
　　君姓席氏先世望安定逺祖武卫将军温避黄巢乱渡江徙于吴居洞庭之东山曽祖洙祖端攀皆不仕以孙子本桢贵推恩均赠太仆寺少卿崇祯之季寇贼搆患嵗旱蝗人相食本桢饶赀财发其槖白金八千两籴米于襄樊挽之以舟顺流下东赈青兖南给吴越全活者无算而又请毁家以佐军储巡抚应天都御史分宜黄希宪闻于朝特授文华殿中书寻加太仆寺少卿阶亚中大夫君本桢之季子讳启防字文夏以国子监生援例补工部虞衡清吏司主事
　　皇朝设六部职掌多凖明代工部四司虞衡掌山泽之禁鼓铸之局騐试之防盔甲之厰除道捎沟之役事最繁琐君遇人以和与物无忤甫涖官兼摄营缮屯田二司庻务悉理旋吏议镌级留任寻加二级
　　覃恩勅授文林郎赠厥考如其官封母延太孺人既而请假养母以所居僻左独学无友乃徙居常熟春秋佳日板舆奉母往来题其圃中居曰娱晖之堂滋兰树蕙周览湖山之胜歳己卯
　　御舟渡太湖亲幸其圃君拜伏阶下
　　天子顾问曰尔年方壮何以不来供职巡抚都御史宋公荦对曰是以终养其母请回籍者
