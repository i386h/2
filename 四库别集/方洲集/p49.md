<!-- { "loadSidebar": true } -->
　　海宁董原徳妻陈氏以孝闻乡之人有状其事为图为诗为记为题跋者率言孝妇善事舅姑姑常患滞下疾弥留原徳侍极苦辛孝妇委顺周洽割股肉作粥以进疾顿愈姑寿终原徳庐墓木生连理有司上其事旌门妇之孝盖随以显舅竹居翁年几八旬无齿妇尝自执炊防品制甘脆翁毎食未尝不饱呉俗凡有祷祈辄蔬食屏血味言为长者保福自翁渐衰妇粝饭菜羮者三越岁人无知者翁志好赈恤而性实俭约孝妇内持外应厚薄适宜无不当翁意翁以是志体熈然康胜视其等独难老若可百岁者夫考弟之道平实简易初无事乎高逺竒僻得于亲而已矣孝妇之事舅姑谨节共职安顺于日用常行之间然而舅姑乐以致寿原徳资以成美家业日以和厚致丰盛虽无割股蔬饭之事犹足为孝而况有是哉何其过常也予见其子淞道及母事用情几欲下泪又闻次子梅蚤卒少妇虞誓不贰所以感孚于上下如此岂其徳本茂恪而善应滋至哉虽然孝亦未易竟也论语言孝有色难致养疾忧无违各因其人所不足孝经居养疾丧祭所至皆备然后能事亲至其始终着节则有显扬继述之大者存焉此岂闺门帷簿所能了办大抵君有未至臣任成之亲有未至子任成之继自今所以将顺匡翊推是以和睦其族人惠鲜其乡里永绥其世业务实徳以博大父母之孝事诚在淞也淞其勉乎哉毋徒以名文自足
　　答陈彦章处州论
　　凡制师破敌莫善于自重莫不善于自轻以敌为重则吾自备者亦重以敌为轻则吾自备者亦轻自重者始能匿其机终能轻敌自轻者其始先失其机终以敌为重矣孔子曰必也临事而惧好谋而成者也生死胜败之微在重不重之间耳夫处州一隅其流毒不为不甚其于藩镇不为不近出将遣师不为不专且久其曰士卒不勇犹有所归茍徒曰山川不可用武设使鸱义矫防负固益甚终不然则弃其地耶披巉履险莫若剑阁而邓艾破之倚山靠洞无甚幇源而童贯破之在得人何如耳大抵兵之精神犹人身之元气必自初生而培养之元气既盛虽大寒暑无虑也茍自髫龀中损之则手足痿痹望风而寒见日而热养之终身非壮丁矣故古人用兵告之众人叅之天时吉而后举况乎以新乘之师而入险危之地正宜按兵辑旅士伍戒严择善地以安之贼虽跋扈未敢窥也今以裨将支兵脱甲冐刃辎重扼其前援兵断其后营垒未成号令未施而贼已与之接虽有智者亦无及矣夫将莫难于兵之所恃也莫重于贼之所畏也有将如是而不自重贼其有不逞人其有不怯者乎所谓敌人之来荡荡无虑此必破之机也不此之虑而傲然轻进芒锐既倒余铁頽然卒至我师丧气无复敢鬬之心贼势益张人心益惧其原皆起于自轻此用兵之失一也兵之识敌犹医之识证察其腠理审其血脉望问周详必得其源投之一匕可坐而起茍寒则温之热则凉之因袭陈方罔知腠理吾见其能死病者矣故古人用兵义必礼服强必温服刚必辞服暴必诈服逆必权服未尝不本于运用也况乎贼以乘势方欲连兵吾以前日之鉴正宜抚慰众心坐定谋虑布既往之过误示将来之可图相几度义逺攻近取见其来而弗怖舍其去而弗追游哨其隠伏之区窥觇其出没之路以逸待劳以静制动毕知其情然后出竒设伏以图之所谓知其广狭尽其浅深乃可为竒而胜之此击险之法不此之虑而恬然自居今日出一兵犹前日之兵也已损其一明日出一兵犹昨日之兵也又损其一阳气之驳阴气之蚀也卒至折车倒毂马困兵疲而贼尚自若未尝不由于无谋此用兵之失二也夫威与信兵家所恃以为藩篱者也然必信立而后威有以行未有威不能制而可诱以信也故名将之临敌欲致人之死必容人之生谕以利害诱其顺从如不用命兵且加矣若夫犹豫不决进退狐疑既虑信之不行又惧力之不赡执己之疑而欲人之无疑不可得已及其锋力既挫然后一切以招抚为辞彼虽至愚独不知此耶今乃番然自来略无囘互此正天与之机也正宜固其酋首招其部曲开心见诚以申彼此之情披肝露胆以释疑惧之意呈乞诏宥以安其心复其居继其业有干有年于兹然后诛首恶以申大法则余党不复疑矣而乃欣覩快执若获大防威既不行信复不立将何以固众志哉昔韩洪舆疾临讨承宗敛手削地非能制其死命特以处置得宜故耳此于处州何如此其失三也夫士卒将之所恃以为手足者也将之所麾莫不从移将之所指莫不前死用之有道处之有法则寡可敌众弱可敌强用之无道处之无法虽众且强无益也在今日宜劳之以礼动之以义明生灵无辜之寃以激其心举从事跋涉之劳以慰其勤使知将之爱其命惜其死无不感愤争欲自効然后信赏必罚以劝其功立期定会以要其成则人皆知进死得生退生必死矣若夫进退无礼动作无义成说不立众议易揺因人迫己然后驱而陷之死地赏不徧及罚不致严营居无同甘共苦之人临阵无勇敢当先之士昔李晟以孤军而破强敌谢渡淝水而破秦兵岂势均体敌而然有以厉临士卒故也此于处州何如此其失者四也盖将士励所以成其谋处置宜所以行其谋自重者必知有谋而自轻者未尝知有谋也惟一失其机于营垒未定之时而人心无不自危再失其机于狼犬自投之日而贼心始期必死以自危之兵而捍必死之贼此愚所以深惜其自轻也虽然遂事不谏既往不咎姑自前日论之彼贼之负固不服初不过乘南贼之乱恃摽掠之富依山道之险轻吾兵之无略而已今南贼既破则声势倒矣南师既还则士气益矣久御我攻则欲掠无所矣力过徳逾则山川不足恃矣牌劵一呼行伍响应数卒发勇羣贼奔溃则彼此之情见矣其所以坚持不服者特以叛逆之余势不可复生与其死于彼不若死于此故也今皇上以天地好生之仁降赐纶音使之自附如天地之于万物一于长育而悍疾忿戾有不暇顾诚圣人之心也设使天诏迟之数日不下愚不知其成功果何如也虽然犹有一焉窃闻虞书曰分背三苗周书曰除恶务本在今日虽无事矣尤当以此为意
　　辩
　　易通判所藏画巻辩
　　邃古未有神仙之说自秦始汉武遣方士入海求药而燕齐迂怪之人始竞言神仙后世幸生羡久者又各附会牵合以佐证其说虽有史家纪载茫不加省而甘受诞妄所谓方丈蓬莱之属实皆空撰一无所有他如蜃楼登市不过海气盛满形见世象于空无窈冥之中岂得都有真境如画家手笔但因而赏鉴其艺事则有之矣此图学赵千里李将军得其结搆布置耳其间水陆人物态度不伦大似都会游观之地非方外萧爽冥寂气宇恐别是一种摸搨文渊通府姑藏之必有定其品列者
　　寿星辩
　　正统己巳夏五月端阳日庠友沈宗岳左披一图右执瓣香屏息以进如不克将图有一人皓发厐眉手握琅函首身几齐孔目隆凖河口虬须羽衣素履恬坐无为年可耄耆顔如童儿有在旁延颈以望上鹤下鹿俯仰如祝曰是为南极之象也古见其形亦志其名世呼寿星秋见于丙春没于丁国之文明家之寿龄维此是属百神之灵香水一盂椒兰一甖驱尔蹇拙纳尔聪明延人之年固人之形子为识之大倡厥声予曰子之言果然否如其果也我亦欲寿者焉如其未也子听我言凡人有生赋理禀气君子为善善斯属阳阳主发生既寿永昌小人为恶恶溺阴昧阴主肃杀年促而既顺理则裕从欲惟危如斯而已寿星何私哉宗岳曰降祥与殃锡福无疆惟天所使实有主张如子之言天无否臧予曰噫嘻子惑甚滋凡天之道因物而施栽者培之非天与栽倾者覆之非天与倾作善降祥不善乃戕作恶降殃不恶何伤皆人自取寿星何预哉宗岳曰如子之言不为无理然而顔子短命善胡不与盗跖得寿恶胡不去云何勿替祸福倒置予闻而异之曰子亦可谓善问者矣在书之禹谟曰惠迪吉从逆凶惟影响则天固有一定理在盘庚之中篇曰鲜以不浮于天时则天亦有未定者焉申包胥曰天定者胜人人定亦能胜天此天所以有常变而其报施卒不漏也但有久速之差耳是故举顔之死孰不嗟吁岂以其死遂冺其为举跖之寿孰不唾诟岂以其寿遂信其守天之报施良亦在兹善恶百世脩短何禆今之论天蛊于未定善者以怠恶者以胜朝辰拜斗忏悔迓命焚符呪食驱厥身病或幸而全矢心以听假使凡厥百为俱蹈不谷求神礼佛动必得福岂天之公亦可贷赎凡厥百为必称先王弗事徼求遂底灭亡岂天之大亦故低昻彼昏不达矫诬以狂宗岳茫然曰诚若子言此为无用敬神如在抑扬太纵予曰不然凡我所言非谓无神鬼神有灵非私可征鬼神无私享于克诚寿如有星必曜君子寿果在星不私小人香水何补椒兰何因子执以归勉修乃身夭寿不贰再拜以循
　　兰亭定武石刻辩答陈彦章
　　承示兰亭石本絶佳不类常所见者当是旧刻无疑第不敢必为定武故物先辈识别定武凡数十字此巻多不合而岁字一防尤为显然宗汝霖进兰亭石刻时高宗驻跸维扬其后常令扬帅向子固冥搜不获非淮阳也当时仓卒渡江不知何縁乃溺淮阳石塔寺井中薛绍彭既镵损湍流带左右五字非四字也岁久未坏者宜其滋损而左字已坏者顾无一笔不完石性经涉水火则激裂异常既云已断而决处不甚剥落其故何邪将此三者皆不足审邪旧右军书兰亭如有神助醒后载书数十百纸终不能及则右军存时已是絶笔其妙岂临搨所能极尽又况刀锥之工大约相等虽定武故物恐亦近逼其形似而已无大异也使有精粗美恶之相悬则经目辄辩绍彭何必镵损自识而亦岂能人哉大抵看兰亭当如看古人遗像仅可论其画法之善不善不能必求状貌之真不真矣此巻既不类常直当视为佳品不必深究其是否也文字所系犹大而独苦心于此岂固不可已者耶因来谕见及不能不辩
　　鸟兽言辩
　　周礼载夷隷掌与鸟言貉隷掌与兽言康成引春秋传介葛庐闻牛鸣为注谓隷解鸟兽之言则是凡羽毛之鸣皆可以言通矣夫人与物其气体固有偏全通塞之差惟猩猩类人形鹦鹉类人舌故能学为人言虽麒麟凤凰不能也然二物亦必学人而言则鸟兽无本语矣故曰鸡犬之声无五方言不异也虞之纪兽曰舞商之纪雉曰雊周之纪乌曰魄未尝闻鸟兽有言也伯牙鼓琴而六马仰秣伯乐过野而枥骥长鸣贾谊鵩赋曰请对以意未尝闻人能解鸟兽之言也舜之命益曰汝作朕虞无有所谓掌言者文武周公之世去古不逺虽礼文备具职命加详不应出竒见特乃尔使即有之何预乎宗庙朝廷祭祀燕享之务而专属之有司以是哉经曰夷隷掌役牧人养牛马与鸟言貉隷掌役服不氏养兽而教扰之掌与兽言夫与者人与之也夷近东多乌貉近北多兽因其土育习其鸣声而能通其所嗜欲则于教扰之间可以行嘑唤纵制之命于鸟兽矣若谓达八律之音尽声气之变则岂夷貉之所能哉北齐张子信闻鹊鸣谓奚永洛曰禽言不善此必因占测所见假托以神其事而左传介葛庐之言恐亦失之诬也解
　　虞文靖公并白云先生门人与张率性书解
