<!-- { "loadSidebar": true } -->
　　王先生武字勤中明太傅文恪公六世孙也以诸生入太学少时风流傥爽不屑意举子业自读书赋诗外若投壶蹴踘弹碁马射技击之术与夫艺花种树豢鱼笼禽之方无不通究而尤长于画素擅鉴赏当王氏家门鼎盛其先世所遗及平时购获者率多宋元明诸大家名迹徃徃心摹手追务得其遗法故其所写花鸟动植信意渲染皆有生趣家本饶裕而王先生雅不事生产数为徭赋所困又性好施予亲故间或有负之者亦槩置不问计一岁所入輙縁手尽以是其家遂落甫壮乃屛絶诸好独以高洁醖借自持所居为文恪公故第其旁怡老园有亭榭花木水石之胜恒与宾从及诸昆弟具蔬果酒食觞咏其间値其空无时亦必清坐相对谈笑移日不倦家既益落而所作画益工诸好事者评王先生画虽前辈陈山人道复陆处士叔平不能过也前太常王翁客亦善画尤亟称之曰近代写生家多画院气独吾勤中所作神韵生动当在妙品中于是其声誉大噪四方士大夫走书币造请者日夕相属寸缣尺素流传逺近莫不郑重藏弆甚有作赝笔以售者京师贵人争慕王先生名出兼金访求其画不能得内阁宋文恪公即王先生姊壻也方贵显于朝移书招王先生入京师先生笑而不应尝语人曰古之善画者莫一非高人杰士以文行著者也有如文恪公诸客沈徴君唐觧元文待诏之属其人皆能为画重不则画岂能重人乎盖晩而自号防庵或徴其说王先生告之曰鱼相忘于江湖人相忘于道术今予之补劓息机于此也世忘予乎予忘世乎两相忘则去道也近矣其寓意超卓如此年仅五十有九卒于家为人孝友恺悌与人交不设城府所遇无贵贱长少率委曲相款洽居平善病晩岁病屡发不复多作画故人有贫乏者輙强之使作王先生欣然执笔曰愿以佐吾子晨夕需族父年老有孙女不能嫁王先生复力疾为作数幅俾鬻以治奁具客有以病諌者王先王曰吾财不足而力有余敢自爱耶先是积藏诸名迹及他玩好甚伙中岁斥以易薪粟几罄矣疾既革又命诸子尽出箧衍中所余赠遗诸亲故无复存者琬闻其讣为之然出涕曰此吾吴之老成典刑也自今以徃吴中岂复有斯人比乎盖一时钜公胜流俱推重王先王画而琬独爱慕其为人以为王先生素行匪特长者也盖有古达人遗风焉故愿为之传前史官汪琬曰吾吴故多高隐之士前明自渊孝先生杜琼石田翁沈周顾祖辰子武陆治叔平之流莫不以善画有闻流风余韵迄今为吴人所称説越百数十年而王先生始继起王先生文章词翰虽视石田稍逊顾其风尚标置略与渊孝子武叔平相伯仲惜乎享年不永而世之称王先生者又以画掩其名德予不胜为之太息云
　　宋烈女传
　　礼曰女子幼从父兄嫁从夫顾有未嫁而殉其夫者或疑之以为过窃尝论之君臣夫妇一也士庶之未委质者犹女子之既字而未嫁者也谋人之军师败则死之谋人之邦邑危则亡之然则不居其位不食其禄与居其位食其禄而非有军师邦邑之责者先王固不轻责之以死也然而夷齐饿死首阳之下则孔子称之童汪锜死于郎之战则许其勿殇夫夷齐未尝事纣也汪锜不在成人之列又非有禄位于鲁者也由是言之是皆可以无死及其既死而孔子曽不以为过得非世教既衰人伦道息凡忠孝义烈之行圣人急欲借之以砥砺末俗而不嫌其矫激者与其又何疑乎女子之殉夫也礼曰男女非有行媒不相知名非受币不交不亲然则媒氏行而可以知名矣聘币具而交亲之分可以定矣曽子问曰取女有吉日而女死如之何孔子曰壻齐衰而吊既葬而除之夫死亦如之此言女子于其夫之死必服斩衰以吊也夫生则有交亲之分死则服斩衰之服如是而遂以身殉之其何过之有吾于是传宋烈女之事烈女名典姐家于蔚州之西崖头其父有怀故农夫也烈女性朴谨不苟言笑年十六许嫁千字邨人兰州厮兰氏贫不能聘康熈四年正月甫聘而州厮暴死讣至烈女方舂谷遽辍舂恸哭欲以死殉者屡矣父母多方譬慰之意若稍解者已而乗其母出径裂兰氏所聘罗数尺缢死寝户旁及敛顔色如生于是村中诸父老走白诸州州以闻上官而前光禄寺丞魏环极先生其州人也书其事寓予予谓烈女生长农家非素闻姆氏之诫者也又非娴于诗书之文而习知礼义者也顾一旦忼慨杀身虽名家士族亦有所不逮此其义烈出于天性夫岂得以矫激少之哉予故偹论焉
　　康熈五年十二月十六日礼部覆顺天学院萧某防曰烈女宋典姐闻夫暴亡时时涕泣乗母熟睡引绳自缢与烈妇随夫自尽之例无异相应旌表请
　　勅该抚院学院转行该地方官照题定例给银三十两听其自行建坊可也奉
　　旨依议此见诸邸钞与前传稍相异同幷附之
　　王烈女传
　　王烈女者小名玉陜西郃阳之世族也父图南母康氏烈女生始数岁孝谨聪慧其祖母尤爱异之指示家人曰若男也必兴王氏宗矣稍长许聘韩城张某防梁山以北盗起昼夜侵掠死伤者载道诸劫帅又好窜取妇女为质以邀厚利多者偿至千金由是郃阳韩城皆苦盗顺治五年盗攻百良堡一夕破之烈女家在堡中家人闻盗且至悉散走烈女知不免亟起告母康曰儿必死之必不以身受汚为王氏耻也言未竟母子相顾泣下俄而盗入其室牵烈女以去既入山烈女阳阳如平时顾反用好语绐盗曰某一羸弱女子耳势不能遯且家已破败遯将焉徃盍少见寛乎盗意怜烈女且然其言守衞者稍解烈女窃出营外顾见道上眢井遂投入以死冬十一月某日也年十有六当烈女死时诸击累妇女在旁具见其状争啧啧惊异有为盗所辱者或更俛首太息用以自媿云越数日堡中稍定王氏四出购求烈女或指示尸处始得归殡其后十一年烈女母弟又旦中己亥进士在京师述其事命予为之传
　　汪子曰予读野有死之诗喟然叹古之妇女抑何柔顺贞正虽至于扞御彊暴而犹婉曲其辞如此也今观烈女之诳贼与其所以赴死者岂不有诗人之遗邪郃阳本有莘氏故地为周后妃太姒所生洽水经焉所谓在洽之阳在渭之涘是也盖其风教由来者久矣
　　金节妇传
　　节妇胡徽之休宁人嫁金腾茂腾茂蚤夭于是节妇年甫二十五姑徐在堂无恙而遗孤子明诚仅周晬腾茂故贫士既死其家益困节妇借纺织缝纫易粟肉以养姑畧如腾茂在时明诚少患痹逾毁齿犹不能行病且笃节妇抱之涕泣祷于神曰是儿乃金氏所系一线也不可死吾愿以身代死无憾一夕梦神人授之药厥明明诚病果起不逾年彊壮且异恒儿矣其防感如此节妇又以贫故不能延师口自命之读书识字课督甚力既长又命出游里塾故明诚虽为贾而恂恂有士行皆节妇之教使然也未几姑徐老病坐卧牀蓐中家无婢媪节妇日夜扶掖起居凡饮食搔抓下讫澣濯溺之役无不亲之如是垂十年而姑始殁节妇艰苦具至无怨言亦无怠色曰妇道宜然姑之将殁也呼节妇与诀曰吾无以报汝愿汝得新妇异时所以事汝者如汝事我我可慰于地下矣言未既执节妇手泣下而瞑节妇亦号恸几絶如哭腾茂时也于是族党皆太息其孝以为难节妇至今在其年七十五矣顾强健如故明诚生子且有孙若曾如干人内外斩斩悉遵节妇仪法休宁诸妇女称节孝者必首推金节妇云予门人贲字筮文明诚之族也乞予传之且曰将徃求旌于有司予遂为略其始末嗟乎在礼妇人以婉娩顺从为职国风二南所咏如葛蕈采蘩采苹小星诸诗又皆勤澣濯共祭祀与夫不妒忌之常非必竢苦节高行然后有闻于世而见録于圣人也其后王教衰微苟非节义彰著不得与于国家旌门之典然亦皆从事具文而有司莫以为意幸而有司留意其间则其所被旌者又皆豪彊贵显有气力之家居多至于闾阎之间虽其苦节高行徃徃沈薶湮灭垂老而不及旌者殆不知其几矣如节妇亦其一也夫国家创为乌头绰楔之制所以旌此者盖将以劝乎彼也若其被旌者或不足以劝而闾阎之卓卓可传者又不皆与于旌则风俗安得不益坏而教化何以复兴哉此今之有司之责也故予传节妇既讫因幷论之云
　　克勒马传
　　和硕礼亲王有良马曰克勒犹汉言枣骝马也高七尺自首至尾长可丈有咫耳际肉角寸许腹下旋毛若鳞甲然翘骏倍常识者以为是龙种也平时授鞍輙人立而踶在军中闻鼔声则奋迅欲出惟圉人命王甚爱之数乘以攻讨无不如意尝至安平是马适病蹄自跑土出泉洗其创而瘉于是军中目泉为圣水云顺治五年冬王薨马闻哭声蹢防哀鸣不已圉人煮豆粟飤之不食飤草然后食未几马遂毙某谨按礼王乃
　　太宗之第一子而今
　　上之伯父也自
　　国家剙业以来王于诸皇子中齿号最长凡讨夜黒乌拉灰爬鱼皮诸部未尝不在行间每出入万众之中破敌防阵擒生斩馘王之功必最而得是马之力亦不为少也呜呼天造我
　　国家既生王为宗室伟人又生是马以俻王佐命驰驱之需岂偶然哉昔唐太宗有六马尝绘之为图而嗣后遂刻石昭陵之下后世好事之家乃有搨其迹以相传玩者惜乎当王之时未暇为是马绘图而至于今日亦未有善画之士为能追冩其形容而传之后世者也不知某之文犹足以代画否姑述其所闻云尔












　　尧峰文钞巻三十五
　　钦定四库全书
　　尧峰文钞巻三十六　　翰林院编修汪琬撰书事【共十首】
　　周忠介公遗事
　　周忠介公顺昌字景文明万厯中进士歴官吏部文选司员外郎请告归是时太监魏忠贤乱政故给事中嘉善魏忠节公忤忠贤被逮过苏公徃与之饮酒三日以季女许嫁其孙忠贤闻之恚甚御史倪文焕承忠贤指劾公遂削籍而防苏杭织造太监李实与故应天巡抚周公起元及公有隙追劾起元窜公姓名其中遂遣官旗逮公公知之怡然不为动比宣旨公廨巡抚都御史毛一鹭巡按御史徐吉及道府以下皆在列小民聚观者数千人争为公呼寃声殷如雷诸生王节等直前诘责一鹭谓众怒不可犯也明公何不缓宣诏书防实以闻于朝一鹭实无意听诸生姑为好语谢之诸生复力争稍侵一鹭一鹭勃然曰诸生诵法孔子知君臣大义诏旨在即君父在也顾羣聚而哗如此皆荅曰岂惟君父二祖十宗实式冯焉诸生奉明公教万一异日立朝不幸遇此等事决当以死争之明公柰何教人謟邪巡按御史见诸生言切欲解之乃语诸生曰苐无哗当商所以善后者众方环听如堵官旗见议久不决又讶抚按官不以法绳诸生也輙手锒铛擿之地有声大呼囚安在且曰此魏公命可缓邪众遂怒曰然则伪防也争折防楯奋击官旗官旗抱头东西窜或升木登屋或匿厠中皆战栗乞命曰魏公误我有死者巡抚幕中诸将率骑卒至或拔刅胁众众益怒将夺刅刅一鹭偹兵使者张孝鞭卒以狥始稍定知府防愼知县陈文瑞素得民复数为温言譬之众乃解去或谓公盍返私室公不可遂舎一鹭署中是日也佗官旗之浙者道胥门入城强市酒肉瞠目叱市人市人复羣殴之走焚其舟投槖装于水官旗皆泅水以免一鹭惧召骑卒介而自衞夜要御史上疏告变檄有司捕民顔佩韦等十余人繋之越八日公竟就逮既至京师下诏狱坐考掠瘐死狱中而忠贤复矫防杀佩韦等五人杖戌马信等七人又黜诸生王节等五人崇祯元年忠贤败公之长子茂兰刺血上书白公寃诏赠太常寺正卿諡忠介予特祠一鹭亦以忠贤党被辠家居白昼见公乗舆佩韦等骑而从直入坐中堂一鹭大怖遂病死
