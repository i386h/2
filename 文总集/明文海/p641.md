<!-- { "loadSidebar": true } -->
　　始于鳞与余兄元羙六子逰也于鳞而下则子与称最长云而世懋自龆时已窃侍诸君子比长被家难从家兄归田里而子与亦数偃蹇家居又近得时过从余固庄事之而子与固让为尔汝交逮二十年晚又同官豫章其卒也余自南康往赴之恸哭经纪其丧以归世谓死生交余于子与近之矣文人不嫺于政类为俗訾而子与官至左伯所在有治辨声其大者载在碑志中可无论已其为文章海内能诵之集具在可考也独其至性过人风流被物文章所不传宦迹所不载者余徒能寤寐见之乃竟与其人朽矣太史公有云无不善尽者即子与可图而安得化工笔端者令可传述哉余不揣輙采其轶事与耳目所亲睹记者传当世万一有述焉其传曰徐中行者字子与湖州长兴人也家贫父某布衣教授里中弟子百十人有三子而子与其季也子与生而白晢丰下羙言笑乐交游少为诸生寠甚然出必鲜衣司冦顾公目之曰贵人也妻以甥女杨氏为乡进士不第乆之而好为古诗文益甚里中若刘清惠公軰皆与忘年交矣庚戌成进士为比部郎时即李于鳞与余兄元羙方力为古诗文自振子与至则大悦其説而岭南梁公实广陵宗子相武昌呉明卿皆先后缔交驩益甚诸君子皆刻厉相责课务在絶他游好一意行其説即流軰有时名者视之蔑如也子与居其间最为乐易矣然业已好之不愿为两端自觧以是其文益竒进而侧目者日益众相嵩者贪而忮亦自负能诗谓诸郎皆轻薄子敢出乃公上相继外补或斥逐而子与得汀州守子与守汀州有善政未防以忧归服阕再补汝宁政益善而防六载大察竟用郎时蜚语谪初子与为郎时数击鲜为賔客懽士亡论识不识慕而干者輙倾赀赈之多贷里中富人金乆之未能偿典两郡所入租俸輙随手尽其官谤犹用賔客奸利事实亡状而家居賔客日益进赀日益竭邑邑无以为懽客劝之谒选贫不能上元羙为具百金装乃出补盐官稍迁瑞州倅时相嵩败诸忌者稍稍觧而子与以爱人长者人最怜之后丁母忧即防中超为山东按察司佥事为若弗闻也者子与终防乃得用新秩治楚也为滇少叅知以入贺为闽观察使以述职凡两至京师诸公卿慕之者日造其门及诸游客词人戸外屦常满子与人与为讙造请尺牍恒穷日夜独子与能之他人不能也门下客而客亦輙为毕技佐其不逮以故子与名益盛而诸公皆以为用子与晚稍迁江西右伯居一年所晋为左人谓旦暮且大用竟以瘁卒初朝议汰诸藩臬弗任者其左以壮齿去而子与顾来代之感上恩益自力诸钱谷案牍皆手自闗署纸落如飞防宗藩有搆者讦诸隂事于朝竟法坐削者众子与心怜之为得间从末减业就草病作不能语一夕卒子与好饮酒酒态頽唐有叔夜玉山之风口不喜道人过人有相负者众为切齿子与恬不为怒乆益忘之遇事有不可意者未尝见辞色客醉之以酒辞挑之始伉浪为怒态作数不平语已复陶然醒而氷释矣其荐士汲汲恒恐弗及扬之多过其量贫士有所请数不休度力不能犹强应之曰奈何令客有惭心所至爱防其属吏不啻若子弟卒之日海内知与不知咸叹曰奈何令伯道以无儿死门生故吏经而泣送者不可胜数僚友赙敛无不人人破例为厚者检其遗槖萧然图书而已所负子钱籍诸赙遗仅仅足偿仕宦垂三十年至方岳家不留一钱防足称矣初子与守汀时子相两为藩臬其地捍冦有功死而子与为祠武夷祀之先大夫抚浙闽闽人追思讴歌子与再入闽则复为王中丞祠祠子相左而手记其碑及是子与卒闽人就子相祠并为两贤云无子初以伯兄子咏为后已谓伯兄一子不可后而旁竟无可立世懋乃以咏子承孝遥接之世人谓为悲伯道者也
　　明文海巻三百九十六
　　钦定四库全书
　　明文海巻三百九十七　　　余姚黄宗羲编传十一
　　儒林
　　黄景昌传【宋濓】
　　黄景昌字清逺一字明逺县之灵泉人其先与太史公黄庭坚同所自岀四岁入小学十二岁能属文长从方凤吴思斋谢翺逰益通五经诸子诗赋百家之言尤笃意书春秋学之四十年不倦三传异説学者不知所从景昌据经为断各采其长有不合痛辞辟之不少恕作春秋举传论巴川阳恪着夏时考正言三代悉用夏时不改月数景昌以左氏纵不与孔子同时亦当近在孔子后作周正如传考建安蔡沈集众説为书传世无敢议其非景昌独疏其倍师説数十百条作蔡氏传正误古今诗体制虽相袭而音节则殊近代以此名家者亦罕知其説景昌以古人论诗主于声今人论诗主于辞声则动合律吕可以被之金石管弦辞则文而已矣乃集汉魏以来诸诗各论其时代而甄别之作古诗考景昌善持论出入经史衮衮不穷如议法之吏反覆推鞫其人辞不服不止故其所言皆绰有理致他著述尚多不能备陈景昌年既耄犹执笔删述不已或劝其休景昌曰吾岂不知老之宜佚哉恐一旦即死无以借手见古人耳晚自号田居子述田间古调辞九章賔客至輙揭瓮取酒共饮酒酣取辞歌之以防击几为节音韵激烈闻者自失不知世上有富贵也景昌事亲孝亲殁哀泣至终防遇孤姊甚恋恋怀乡人有恩重纪至元二年卒年七十六
　　赞曰县之立言之士名不著者三人宋元祐绍圣间有朱恮者师黄山薛大观大观得平阳孙复春秋之学恮悉传之尝着春秋羣疑辨若干巻宋季有蔡庆宗光逺者以春秋举于乡后以恩补官至武进丞亦着春秋集解若干巻有陈讷升之者通周易得先儒未发之秘亦着河圗易象本义八巻今皆散佚无存或仅存人亦鲜知之者窃意事功之实行难忘语言之空文易冺故致是尔然则世之传者亦何往而非空文哉必系其学之醇疵醇则习之者多疵则传之者少也呜呼信如是説古之荒诞不经之文纵横捭阖之术可谓极疵矣至今熟在人口者又何其多耶是盖有不可晓者意亦有幸不幸存焉幸不幸天也天则非人之所知矣虽然人众者胜天文之得传与否实系乎后之人天何预哉今观景昌所着之书亦捋散佚无存矣濓为此惧故得而备论之
　　叶秀发传【宋濓】
　　叶秀发字茂叔其先由括徙金华为金华人秀发师事吕祖谦唐仲友极深性理之学以余力为文輙擢庆元丙辰进士第弟子慕之从其学者岁至数百人初授福州长溪簿丁父忧而归服除转庆元府学教授秀发尝著论语讲义发越新意以诲诸弟子且曰圣门授业之源无过此书然义理无穷倘一切沿袭旧説吾心终无所得若欲见诸行事是犹假他人之器以为用用之于已且惴惴焉不以为便况欲假人乎哉时钜儒楼钥史弥巩娄昉郑性之杨简袁爕皆器秀发与之交而于简问难尤切毎至日昃忘食简自谓有所启发得边詹顾叶四子为喜叶盖指秀发也秩满闗陞循从政郎建寜府政和令丁母忧服阕调安庆府桐城丞金人犯蕲黄二州桐城为隣壤万目睽睽不能保骑兵将廹家人号泣求避秀发叱之曰此正臣子竭力致身之日虽死何憾茍先去之如一邑生聚何修城浚濠日为备御计防金人使谍者至秀发擒之亟斩于城上以狥金人计沮不得近邑赖以完事定制阃忌其功不自已出上其擅斩非法降廸功郎未防再叙改合入官授宣教郎知徽州休寜县俄以前事论夺秀发退居余十年无一毫觖望意独愤李诚之之寃上书讼于朝初诚之守蕲蕲陷一城士卒皆战死无降者诚之亦望阙再拜防剑自刭议者不録其忠反咎其不能全人故秀发不平而讼之言辞朗烈闻者降叹史弥逺当国人有自桐城来者弥逺以秀发事为问其人厯言抚绥安定之详且谓某等得保首领至今皆叶桐城之赐不然已无桐城久矣弥逺颔之从容问参知政事宣缯其言同弥逺叹曰防失贤矣即日起发擢知真州杨子县转奉议郎差监都进奏院越七日佥知髙邮军髙邮为淮东治时尚绎骚弗寜秀发上五防一曰防海道二曰审边城三曰择武守四曰练军实五曰蓄财用而以正人心作士气为之本言多听髙沙三十六湖水髙而田下隄防不固则千里一壑民且无稼秀发建石埭以防水势潴泄有恒无干溢之病其后马光祖来为守行埭上思秀发功构堂樊梁之隄以祠焉寻转承议郎疾作上书乞致事特陞朝奉郎已而疾甚力劾去贪墨吏人劝其何自苦如此秀发曰不可吾死后彼必残吾民以逞同列来问病整襟对坐惓惓以究心边事为属无他言其忠义出于天性至死不变如此绍定庚寅九月卒年七十卒之日惟遗书籍数箧弊衣一袭至无以为殓当属纩时民梦秀发拥髙牙大纛入岳祠民疑其为神遂肖像而祠其中云秀发夷险一节临事惟可以义动不可以势利刼泽物之念则若饥渴然居田里日有犯私铸者县令赵善琛欲重其刑而连坐之秀发曰刑一成而不变君子所尽心焉纵奸固失伤善亦岂为得哉善琛为之止有悍戾者日嗜鬬富人疾之欲以啸聚之名寘于法秀发白于郡守郑如刚曰血气之争则有之啸聚则未之闻也民因得不死秀发卒后累赠朝议大夫学者尊之曰南坡先生所著书有易説周礼説论语讲义及诗文行于世子梦择孙振祖皆出仕能以清白世其家云
　　赞曰濓尝读国学进士王若讷记秀发桐城斩谍事未尝不流涕而叹也当金人陷蕲士大夫析圭儋爵者或纳欵卖降之不暇有若秀发者官仅一丞耳则不顾妻子婴城固守法宜在所褒嘉顾以擅斩而罪之果何道耶譬有丈夫焉居深山中盗欲舞刀剑刼其财先遣防侦以察虗实其怒杀侦者丈夫乃不责盗而责可乎不可也国之政如此将何以致乎治耶宋自是而微矣呜呼自古当季世变白为黑倒上为下若斯之类甚众人所不能堪而秀发安之抑贤矣哉
　　喻偘传【宋濓】
