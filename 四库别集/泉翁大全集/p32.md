<!-- { "loadSidebar": true } -->
　　
　　答顾惟贤佥宪 
　　
　　某顿首复。某自入山来，寻常於当道处书简，皆和而不倡以为例，退者当如是也。然每每於吾兄恒不忘情，然且亦不敢破例而为也，仕德来，承专使手教新书之惠，即如面兄矣。为慰当何如耶！某多病，学与年颓，日且省过，欲寡而未能。阳明乃见谓造诣益精，非所敢当也。吾兄质赋浑厚，当能不为案牍所夺，随时随处察识天理而存养之，已不可量矣。恨以病制，不能就闻日新之益耳。若有所得，不惜时示及。阳明传习录颇粗阅之，未及精详。其中盖有不必尽同，而不害其为同者。朱子晚年定论盖深得我心之同然，乃公论也。世儒每每以初年之论求之非之，良可叹也，兄以为何如？ 
　　
　　答王宁都 
　　
　　某再拜。自别动经四载，每以淑质志学，有一日千里之想。又喜宁都在阳明都宪辖下，宦业、学业实得师承，何幸如之。谢生到山，能称说善政，弭盗安民、锄奸济弱、息讼兴学诸美，皆非簿书俗吏所能为，其出於人远矣。尚当益励此志，令涵养政事合为一段工夫，则古之循良岂足以望执事耶？平寇伟绩，非老於文学者莫能序之，顾以属笔於仆。仆知阳明之深，不敢以让他人，故不得而辞也。念谢生岁暮远客，率尔成之，不及精思耳。外樵茶四角，聊致远信。未晤，惟努力自爱。不宣。 
　　
　　答黄孟善二条 
　　
　　大学古本好处全在以修身释格物，今不应在全在处截。后世学者少读古大学，虽见之，亦以胶於章句成说，不复能疑，安望其有悟？今孟善理会至此，可谓能疑矣。但所举二公之说皆忆说。所谓「物有本末」即「致知在格物」之物，未安。盖物有本末，事有终始，此事物二字泛言以起下文，而格物之物乃谓物理也，格物即所谓本始也，其指甚明白。此先后二字，即下二条先后字。南涧为序之说，亦俟徐议之。 
　　
　　敬字，宋儒之论详矣。惟明道主一之言至当。所谓主一者，心本无一物，若有一物即非一矣。又恐人以主一为 滞著於物，故又加之云：「无适之谓一。」若了悟主一之旨，即不消云无适矣。若以主一无适兼言敬字，不免重赘也。若畏字尤难说。至如来(扎)[札]所谓敬亲、敬君、敬师有差，无乃俗态耳。此乃因物而迁，乃所以为不敬也。若事君亲师，非致敬，何常有一物耶？此乃紧要处，须索理会到底也。 
　　
　　答方吏部 
　　
　　山中忽得二原复至，如至宝复入於手，方且喜幸，何敢不平心玩之，当字字句句味之，不容草草也。人之所见不同亦各言其所见也，惟其不求於同而求於理，则有小不同者，不害其为同耳。如易之为书，诸圣各有小异而二程兄弟亦各为说，何害於同乎？昨过五羊魏督学，顾舟次说：「今有三古本如参同契，人人解之不同，毕竟是实做得神仙者为是，不待解也。」子以为此说似可喜，只恐错了神仙门路。若实做神仙，连参同契亦不用了也。呵呵！并附知之。此间师友日望还山，何月终之俟乎？不多及。 
　　
　　与栾子仁 
　　
　　圣门学贵默识，直达根本，故曰：「默而成之，不言而信，存乎德行。」昨夕橘根复生之谕，有本者如是，不可不理会。见吾子仁於根本主宰尚轻，而逐外处尚重，故不能内外合一，安能体认天理？若尚逐於言语纷扰，予故切切为子仁言之别矣。子仁须自体认哀诚一念无所为而为者，便是根本，涵养扩充之，通於神明，光於四海，天地明察，孰能御之！桐宫处仁迁义，克终允德，自此盛大，吾之所望子仁者。言语文字，非居丧之礼所宜汲汲。 
　　
　　答谢与规 
　　
　　学要知条贯，便是易简。人心如镜，应与未应，而廓然大公之体自如此，所谓条贯也。知此则动静皆定，体用一原，合内外之道也。但能随处体认，始知大公顺应，皆是中正本体，一以贯之矣。来(扎)[札]所谓非此心大公，而后物来顺应之谓也。至大公顺应非二之诸处，为得之，但博文属知，约礼属行耳。其别纸具答於后，大抵要知条贯，乃不落支离耳。宜切於体认天理上用功，候有得后，则别纸所疑自释。如登山至顶，则自见得，不待他人指点也。 
　　
　　泉翁大全卷之十 
　　
　　文集 
　　
　　门人新安洪垣校刊 
　　
　　书 
　　
　　答藩臬诸公劝驾书 
　　
　　某顿首拜启奉复方伯王先生、宪长汪先生执事。九月六日，承命番禺熊掌教生员陈纯、费隐致书币部檄於烟霞之洞。仪物交至，樵木生辉，某乃奠书再拜，乃再拜受於使者。载读书檄，仰知圣明图治求材之至，又知诸公折节礼士之盛心，钦承上旁求俊乂之忠诚矣。某虽不佞，诚不胜感激之至，安敢久恋烟霞以自偷安乎？易曰：「云从龙，风从虎，圣人作而万物睹。」今圣天子秉尧、舜之资，志尧、舜之学，一新弊习，将复古道，是圣人作矣。凡在万物之微，莫不睹焉。矧如某之匪材，乃蒙圣德不遗疏远，收录於草莱之中。某虽不肖，其敢久恋烟霞以自偷安乎？矧诸公皆世伟人也，将为今日皋、夔也。仰体圣心，共图化理，承德礼致，借重骏骨，以来千里。自近世以来，起取官员，不知有此盛举乎否？自有此山以来，不知有此事乎否？此某所以不胜感激之至，其敢久恋烟霞以自偷安，以自外於皇极之治乎？用是力病鼓舞，黾勉就道，益自奋励，思效一得，期裨万分，以 上无负於圣天子之明，中无负於诸执事之遇，内无负於伊尹之志、颜子之学，是仆所以答执事者也。谨拜启。遣门人黄淑随使者奉谢，不宣。 
　　
　　寄栾子仁 
　　
　　令郎别后，见诸生述其言云：「尚谦欲刻正学论。」区区观此论尚粗，尚未见得，非惟不足以服人，徒以得罪於人。若必传之渐广，吾恐伪学党祸复起於今，为害无益也。一日十二时，子仁於心体得失如何？舍其田而芸人之田，圣贤所病也。孰若内反，涵养体认深厚，他日自有见溥博渊泉而时出之，是所望於贤者也。初七日将至富阳。 
　　
　　答邵武教授周道通四条 
　　
　　所云「得力受用」，盖谓此物也。又云「未能真实见得」者，岂非用功之未深故耶？若由此循循不息，期之数载，必有实见，此吾所训格物而后知至，到京师而知京师者也。颜子所谓竭其才，如有所立卓尔者也。幸更勉之。 
　　
　　随处体认天理，即孔子求仁，造次颠沛必於是；曾子所谓仁以为己任，死而后已者也；孔子称颜子之好学曰「不迁怒、不贰过」，都在心性上用功；则古人之所谓学者可知矣。岂若后世儒者寻行数墨，如春蚕在茧内，作丝 一层，即自蔽一层，弊弊焉死而后已，不见天地四方，可哀也已！今欲力捄此弊，而又纷纷於言语争辨之间，是自堕於此而不自知也。惟正己而物正为最是。 
　　
　　宇宙间只是一事，更有何事？予於大学测云在心为明德，在事为亲民，实非二事，中庸成己成物皆性之德，故知物我皆性，则知缺一不足以尽性，与尽其性则能尽人物之性，人物之性已於尽其性上尽了。可合而观之，於此见得，便可谓之见道，非小小之故也。 
　　
　　仁者虽切於救世，亦随其力之所及云尔。孟子谓「有官守者，不得其职则去。有言责者，不得其言则去。我无官守也，我无言责也，则吾进退岂不绰绰然有余裕哉！」譬於人之负担，有出门即付以担者，有空行至百里之地，乃付之以担者，至人付之以担而不能胜任，即当决退去无疑矣。未付以担而求去，是未见义也。一部易全识位与时，得位与时即道也，不容草草。 
　　
　　答王顺渠司成 
　　
　　友生湛某再拜复大司成顺渠王大人道契执事。知去年一路到家，获百顺之福，知己之庆，达承手谕之及，时即作答，稿具矣。久乏良便，遂尔因循至於今。怠慢之过，夫复何言！忆昔壬癸之岁，卜邻於长安之西，相与甚欢，相信甚笃，自此遂成疏阔。近数年幸两相值，亦颇讶不一相讲究、相疑问。计吾执事从事於圣贤之学且二十年矣，今手谕云云。夫夫子之文章，於性与天道一也；富贵、贫贱、取舍，与造次、颠沛、终食之不违，一也。富贵、贫贱、取舍，事也；颠沛、造次、终食不违，心也。必有是心而后有是事，故夫子初言富贵、贫贱一节，恐人只於事上制行，便谓之道，而无其本，则行之未必泰然，故又言造次、颠沛、终食之不违一节，欲人於本上用功，贯通只是一理。若无此本，只於制行上便了，则必信必果者，夫子何以谓之小人？克伐怨欲不行者，陈文子、子文之忠清者，何以皆不许其仁？孟子何以有集义、义袭之分？由仁义行、非行仁义之辨？石翁「名节，道之藩篱」耳，非即道也。若为即道，然则东汉之名节，晨门、荷蒉之高尚，皆为得道耶？孔子燔肉若至，犹未行可知也。夫既曰接淅不税冕而行矣，不曰迟迟吾行，去父母国之道欤？若只执一边，朱子所谓天理硬矣。天理是活的，所谓不以道不处不去者以此，岂易言哉？孔子之仕止久速，颜子用行舍藏，有本者如是。周子曰：「见其大则心泰，心泰则无不足，无不足则富贵贫贱处之一。」有本之谓也。若晨门、荷蒉之流，东汉名节之士，其能见大心泰否乎？孔子曰：「果哉！末之难矣。」其难者正在乎仕止久速之时，时即道也。幸深思之，以会斯道之大全，是望！是望！乙未十一月十二日。 
　　
　　上罗整庵太宰书 
　　
　　门生湛某熏沐顿首拜启，上太宰整庵罗老先生函丈执事。某也无似，幼而罔知，长而益顽。顾不自揣，妄意圣人之学。虽然，亦尝闻教於君子，而得夫随处体认天理之要矣。念昔一游大学，瞻道范，聆高论於门下，嗣是苟污一第，不敢造次奉启，以渎执事者。丙丁之岁，张湾之途，南北亦复相左。但此心未尝一日而忘企仰之怀也。亦曾得困知录，读之以自慰，所益不小，至蒙猥许以子云之文，岂小子所敢当哉！及乎白沙先师之疑，与理气之辩，则又大恨未由请教於有道之门，而尽区区一得之愚也。今则年已迈矣，恐无受教质疑之地，而徒抱耿耿之私，奈何！奈何！兹以考满南归，正喜道经贵邑，当图终遂所愿。至河，停舟询之，乃知贵居尚六十余里。家累行李势难远涉，翘首怅望，岂胜驰恋之至！谨具小启菲仪，假使县官代致下悃，辄有鄙见稗说数册奉上，代面受焉。临纸悚息。谨启。丙申年九月 
　　
　　复任途次奉二相启 
　　
