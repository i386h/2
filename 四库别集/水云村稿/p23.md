<!-- { "loadSidebar": true } -->
　　来书云长孺之来盱也葢尝数承过顾又示以所为文章虽知其有意于古然未敢以为絶异于众人也夏五月家僮自钱塘来持故人雪涧陈文书至具言为令南丰时与执事甚有交谊而其绩文操行众所无有某然后瞿然不足于心以为前此知执事者浅也作教授穷僻之邦言语不为当路所识察然何以为执事道苐今者又病更数日即满告期行且去此徒负故人丁宁意惭恧而已而雪涧老且病余日长短不可知某与其同产弟张养防为友其拳拳之情不可不令执事知谨以其书一缄二幅纳去旦夕即遣人还浙幸以手书报并示元书也病惫草草余惟以吾道尽珍重理不宣某敝车朽索为天壤间弃物邻翁社友或不相闻忽枉谦勤示以雪涧公翰墨别四十年隔千数百里犹拳拳于棠隂之一介士古道颜色已不可及执事申以颛圅增其光价是与人为善者也滋不可及恭惟盛心有感无斁追思涧翁之始至仆旅进退于广众中朴讷韬潜无敢自异不意此翁何以得九方臯之法拔跻上賔是时邑政淸肃威严若神虽同寮上寓非公谒毋敢进独某以斯文见亲重如兄弟然氷雪相看始终无间以迄于今世已易而眷不衰侯嬴曰人固未易知知人亦未易安得不怆然思悠然感也元缄归璧独留内幅永以为寳时阅其字如见其人就有一缄附往声谢使介复来更得其数字尤慰猝猝奉酬容侍臯比以谢谨上状不宣
　　通问雪涧陈提举书【并录来幅】
　　雪涧兴胡石塘书云处久仰恃襟度宏开辄忘僭躐直布忱悃未言先惧治下南丰郡有儒人刘兄名壎佳士也四十余年不见之矣今亦不知其人尚无恙否曾出仕否处久壬戌癸亥间试令南丰时毎与文字交此兄笔端俊甚与之周旋两年余未尝有分毫事相干挠此最为难得至今敬之嗣是各景东西两下不相知无从访问生死兹幸老先生典教此邦处久可借是徼福通名以匄余波之及处久不胜大愿愿先生以区区之请多为询问其人安在处久以其年推之恐亦逾耳顺矣或此士尚在乞从路学赐一公檄下之所属招之使来先生试凭几扣之恐亦不在籍湜之下特赐提撕振拔之造处久拜防实同他时其人或不如仆所举甘受欺谩之罪不胜皇愯之至
　　召使提举雪涧先生阁下壎昔幸甚以防氓事君侯辱盼絶异虽日月如流阅世已隔毎一念及便觉神驰赤城霞雾间然自明公班授盐城时获一交书书不再寄久而阅邸报见盛名与菊泉大司马聨辟欲寄贺书终不可寄葢天旋极折矛淅劔炊出万死得一生虽相迩犹不相闻况浙水江云渺隔如许邪近岁间有方外自浙来者首以门墙为问问亦多不能对惟今夏有宣城沈德载自杭来亟以此问其人云孰游温台似能言陈侍郎府第事至询及雪涧昆弟动履复不能对于是倚危阑望长空凄然怅叹者久之乃不意石塘广文忽以书至缴示亲札见而惊惊而喜喜极而又悲贺知己之无恙辱念旧之不忘光风霁月飞动翰墨间持玩数四犹明恕堂侍坐时顾天壤弃物与俗背驰比邻同社鲜有问子桑者明公四十年之别千数百里之隔岁寒心事不遗琴堂一旧客且忧其泥途期洗濯而振拔之葢始望所不及也或谓当于古人中求抑求之于古正未有也感激盛心没齿不朽恭惟贞元朝士既寿且康鸠杖蒲轮防有温诏苐不审丙子以来曾为时出否亦止高卧看儿戏否宅府安靖否庄产有增无亏否兰玊有几年今几孙枝有几年今几有仕者否有在京者否令弟旧为临安税官者今为官否菊泉公康宁有佳子弟否盛榦如尹如卢俱存否尚愿闻之慰此懐旧若壎则风饕雪虐鼎烹鑪鍜之余一不成而万有余丧使涤其创痍假之羽翼岂不略可自见于世抑今世所共为者或不能为或不可为不敢为且不忍为故亦惟安于无为惜也心堂堂而髪种种矣甲子别后至丙寅春宏斋先生入政府约与俱以母老辞其年秋丹山先生镇虎城道南丰复约与俱又固辞戊辰秋邑以寇燬移家盱城永嘉木史君天骏实客之矩斋曾西淸竹谿易琼帅交相延致庚午科举忝魁亚榜决意明年赴京补期见明公于辇下有防分试江西竟不果来是时后林李漕使邀往湖湘而南村潘史君起予又邀入闽两辞之已而木史君起饶州中山陈先生漕江西俱招致亦两辞之独与菊山赵史君周旋于建昌者两年便养也甲戌荷留逺曾公与防川刘尚书易牒俾壎试冑闱值母病又不果行乙亥春客赵抚州依制使黄端明赐以官屋一区器具咸备其冬盱抚危急拔家还丰劫夺一空仅以身免丙子七月邑有变北师屠燎无遗幸而免甲申毋亡己丑长子亡庚寅汀冦延蔓逼州又幸而免去年冬拙妇亡何灾难愁苦无宁岁若是也命矣夫今存者二子三孙阖门百指山田数亩虽丰岁犹不足两防未葬百忧熏心六十五翁更复何道闭门著书坚忍清苦而已所幸平生粗识趋向未为乡论所贬而时僚之贤而相知者率温存而礼敬之岁在甲午州庠缺官当路不以为不才强使承乏既幸善解累岁退休前年亷使臧公巡部访问哀其陆沈慨然为致咨保于朝廷已入选未卜铨注之何时然使获一教官正亦不满知道者一笑贱迹出处大略如此明公有问故及其私石塘云有杭便然且急故信笔作家人语不修词急故也愿言以道自寿丕衍期颐嗣有便邮尚冀云烟一幅以自慰不宣备
　　再与胡教授书
　　二十七日才领所还尺牍亟加补完同日转发未知犹及使介之便否万一不及计华翰中亦必道甫问讯意矣州里某人士也秀美而文且熟吏事往年操数寸管台下监察者以为能拟署宪吏广东广东使者义斋公之道金陵也尝纳拜焉今将南逰而四顾傍皇既无曹丘生为之扬名又无郑当时为之推毂事济否未可知明公雅厚义斋公而春风如海爱士如珠又人士所依赖不揆冒昧为此兄请伏惟一缄九鼎弊帚千金使此士稍遂始愿是执事有大造于西也此兄盛年好修家粗温饱当不至迷缪以误推奬二碑委教甚宠乃知大手笔世自有人而士类所以敛衽名下诚有以也李密见秦王安得不服他日当抠衣而请焉
　　与程学士书
　　窃惟主斯文之齐盟必属之当世之宗工明公大名震乎海宇鸿名行乎中朝盖南北人士倚以为吾道元气者执文盟之牛耳微公其谁归某今者不揆浅陋着一二书以传逺而惧其未足传也各欲干明公印正谨录所以著书之意副幅具在虽其书浩博未溃于成然念明公趋朝之日近惧书成而不获荐闻于左右且无以得公之印正也不得公之印正何以重吾书是以敢三肃而请焉人间万境万事犹槿华石火俄顷间不可拊玩惟斯文长幅或可千载不朽耳仆以千载望明公明公忍不与壎共千载乎或谓子单人匹士也其为若此也几陵节抑太史公谓虞卿非穷愁不能著书自见于世陋哉斯言知道者所鄙笑著书垂世乃论穷达乎四书行世如日月岂弭貂衣衮者之为邪壎不佞愿闻金石一语以自壮不宣
　　与胡教授书
　　惟奎躔移次之日久驺从市籴得无艰乎虽耿介絶俗固有以自处而使从者同其淸苦则欝欝于我土地者某之所以顔忸怩而心不宁也薄奉饩禀助徒御之一炊而非以为执事献且区区之私非取诸学高明在所勿疑蘧伯玉耻独为君子仆敢拜手以请
　　迓萧学正书
　　某幸甚壬辰岁获遂初识于洪继幸甚壬寅岁获遂再见于盱葢挹光霁聆博约之日旧矣今复大幸臯比巍峨重我乡校而不才适承之得以防红篆率青衿以待君子至非机縁之厚邪恭惟英济之才深醇之学山城何所乃屈范模将非天啓良防使穷陋之学舍零落之儒风从是而一大更新乎夜者东望奎光烛天若近在吾百里间者窃意前茅其将压境喜而不寐亟裁尺牍授阍疾驱以俟马首心香引领公来勿迟巳饬诸生洗濯神观祗迓州东门外伏祈委照
　　通李左丞书
　　左丞相公龙川先生去冬欲诣参谒陈兄传奉钧防云往湖口虑成背驰遂止开年卧疾又未能动仅数百里间一见之难如此更逺其又何如重可叹也春寒伏审钧多福令器监丞必已超迁次令器万戸必已回任相公新除必有成命矣敝州时僚幸多贤民间安靖昨自相公抚治以来田里晏然盗贼不作十七八年于兹矣然生齿日繁田收有限虽当丰岁犹有散食于外方者大德四年至今连岁不熟蓄积俱空上年虫伤特甚截长补短仅及半收输官之余所存能几新年雨雪连冻市无可籴乡村尤艰且穷原之地舟楫不通春耕在迩秋成正遥待哺嗷嗷景象萧索见已告州申省乞行开仓赈粜惟是下情末由上通耆老百姓知壎素出门墙恳求呈告不胜大愿愿相公兴念旧尝亲临整治之地百姓懐恩靡忘早晚省官防次乞赐鼎言为民请命左右司官当该省掾并匄不惜一语赞决早与行下粜粮赈饥使民命获全免致沟壑流离之苦且以潜消意外之虞是相公有再造于丰也因仓官赍文解赴省仰恃钧爱僣达民情不宣
　　与永嘉叶教授书
　　某间从诸公后讲论斯文统绪知水心公家学有传缙绅左次雅欲立下风考问干淳文献而迟莫囚山未获布武于堂下殊慊也淸才雅望范模盱庠臯比谈经多士德色余波及邻而不自知何时亲承沾此教雨某家盱南水云之村名迹湮微无以自通于时产适有琐凟不敢以未面为嫌而介吾友赵君以请于下执事曰往景定咸淳间东浙之英有宰吾邑者相知厚凡二人焉其一天台陈德可即思道张学士同产兄也别四十年不相闻心常思之前年忽防令代石塘公为转致其书念旧甚勤甫具报而闻陈公僊去殊用怅惋其一平阳杨山立也别亦逾三十年不见闻思之如思陈而亦无由问讯今年乃知与执事同里也联姻也某不胜欣幸幸假便以致书焉一缄奉纳傥有専使匄为传邮他日更得其回字尤幸干聒匆遽非所宜言然交游情也谅不为罪稍凉入盱当趋讲席以谢
　　与胡石塘书
　　愿挹光霁有如渴饥都尉经从满期亲炙而侦伺不谨乃不知夜度昆仑为之怅叹无及伏承志在康济靡惮暑行此其视饥由已之思溯千古而与之合世固有在其位不谋其政肥瘠秦越独何心乎如公贤劳使我心敬深以弗获一见为恨敢奉尺书问安并谢不及迎罪
　　又与胡石塘书
　　伏审神龙防舟祥鸾栖枳谊当走百里以饯衰晚栖迟不能以筋力为礼谨奉书以庆以别兰玊留后当数有邮便期时贡安问亦望毋爱片幅相温存也承问仆所著书大概放正宗例然正宗止乎唐今则専主宋以接乎唐者也独惜山州屡经兵燬咸无藏书故心虽勤而事不就年时尝写与曾兄德进欲于城南寻斗室假羣书日夜繙阅去取度三两月便可了事而蹉跎至今竟未能动且笔札浩博非募书手不济又所选文字有关系朝纲国政者必须畧载当时事迹首尾以示千载自谓此书若成则三百一十七年间元臣故老钜儒雅士鸿文大笔云合星聚粲然不朽于宇宙间或者世道之小补也东望紫气神情黯然愿以道自珍倚膺特台不宣
　　彭正心提举曾月厓教授祠祀学宫请陪位书
　　尝闻古有乡先生者其存则人咸师尊之其殁则祀于学礼也先丈某官令德雅望允为达尊掌教乡校具有劳绩而祠祀未举是谓缺礼壎承乏摄官爰修旷典拟以二月朔旦为先丈某官设位于州学之西庑岁时祀焉夫古人制此礼以待乡贤葢虑世代悠逺人事不齐惟托之学校庶克永久宣圣庙祀万世不废即乡达尊祠祀亦赖以不废然则此举关系重矣岂止寻常瓣香巵酒斯须之敬而已今者豫告有文烦为焚白于家庙神灵有知庶其来格至日薄奠奉安敢屈昆季陪位谅孝子慈孙所乐闻伏希照亮
　　与丹徒陈教谕书
