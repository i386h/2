<!-- { "loadSidebar": true } -->
　　啸父驻形，年衰不迈。梁母遇之，历虚启会。丹火翼辉，紫烟成盖。眇企升云，抑绝华泰。

　　○师门

　　师门使火，赫炎其势。乃豢虬龙，潜灵隐惠。夏王虐之，神存质毙。风雨既降，肃尔高逝。

　　○务光

　　务光自仁，服食养真。冥游方外，独步常均。武丁虽高，让位不臣。负石自沈，虚无其身。

　　○仇生

　　异哉仇生。靡究其向。治身事君，老而更壮。灼灼容颜，怡怡德量。武王祠之，北山之上。

　　○彭祖

　　遐哉硕仙，时惟彭祖。道与化新，绵绵历古。隐沦玄室，灵著风雨。二虎啸时，莫我猜侮。

　　○邛疏

　　八珍促寿，五石延生。邛疏得之，练髓饵精。人以百年，行迈身轻。寝息中岳，游步仙庭。

　　○介子推

　　王光沈默，享年遐久。出翼霸君，处契玄友。推禄让勤，何求何取。遁影介山，浪迹海右。

　　○马丹

　　马丹官晋，与时污隆。事文去献，显没不穷。密网将设，从礼迅风。杳然独上，绝迹玄宫。

　　○平常生

　　谷城妙匹，谲达奇逸。出生入死，不恒其质。玄化忘形，贵贱奚恤。质除尘污，终腾云室。

　　○陆通

　　接舆乐道，养性潜辉。见讽尼父，谕以凤衰。纳气以和，存心以微。高步灵岳，长啸峨嵋。

　　○葛由

　　木可为羊，羊亦可灵。灵在葛由，一致无经。爰陟崇绥，舒翼扬声。知术者仙，得桃者荣。

　　○江妃二女

　　灵妃艳逸，时见江湄。丽服微步，流盼生姿。交甫遇之，凭情言私。鸣佩虚掷，绝影焉追。

　　○范蠡

　　范蠡御桂，心虚志远。受业师望，载潜载惋。龙见越乡，功遂身返。屣脱千金，与道舒卷。

　　○琴高

　　琴高晏晏，司乐宋宫。离世孤逸，浮沈涿中。出跃鳞，入藻清冲。是任水解，其乐无穷。

　　○寇先

　　寇先惜道，术不虚传。景公戮之，尸解神迁。历载五十，抚琴来旋。夷俟宋门，畅意五弦。

　　○王子乔

　　妙哉王子，神游气爽。笙歌伊洛，拟音凤响。浮丘感应，接手俱上。挥策青崖，假翰独往。

　　○幼伯子

　　周客戢容，泯迹泥蟠。夏服重纩，冬振轻纨。作不背本，义不独安。乃眷周氏，其艰难。

　　○安期先生

　　寥寥安期，虚质高清。乘光适性，保气延生。聊悟秦始，遗宝阜亭。将游蓬莱，绝影清泠。

　　○桂父

　　伟哉桂父，挺直遐畿。灵葵内润，丹桂外绥。怡怡柔颜，代代同辉。道播东南，奕世莫违。

　　○瑕丘仲

　　瑕丘通玄，谪脱其迹。人死亦死，泛焉言惜。遨步观化，岂劳胡驿。苟不睹本，谁知其谪。

　　○酒客

　　酒客萧纟卒，寄沽梁肆。何以标异，醇醴殊味。屈身佐时，民用不匮。解绂晨征，莫知所萃。

　　○任光

　　上蔡任光，能练神丹。年涉期颐，晔尔朱颜。顷适赵子，纵任所安。升轨柏梯，高飞云端。

　　○萧史

　　萧史妙吹，凤雀舞庭。嬴氏好合，乃习凤声。遂攀凤翼，参耄高冥。女祠寄想，遗音载清。

　　○祝鸡翁

　　人禽虽殊，道固相关。祝翁傍通，牧鸡寄。育鳞道洽，栖鸡树端。物之致化，施而不刊。

　　○朱仲

　　朱仲无欲，聊寄贾商。俯窥骊龙，扪此夜光。发迹会稽，曜奇咸阳。施而不德，历世弥彰。

　　○修羊公

　　卓矣修羊，韬奇含灵。枕石大华，餐茹黄精。汉礼虽隆，道非所经。应变多质，忽尔隐形。

　　○稷丘君

　　稷丘洞彻，修道灵山。练形濯质，变白还年。汉武行幸，携琴来延。戒以升陟，逆睹未然。

　　○崔文子

　　崔子得道，术兼秘奥。气疠降丧，仁心攸悼。朱幡电麾，神药捷到。一时获全，永世作效。

　　○赤须子

　　赤须去丰，爰憩吴山。三乐并御，朽貌再鲜。空往师之，而无使延。顾问小智，岂识臣年。

　　○东方朔

　　东方奇达，混同时俗。一龙一蛇，岂豫荣辱。高韵冲霄，不羁不束。沈迹五湖，腾影畅谷。

　　○钩翼夫人

　　婉婉弱媛，庙符授钩。诞育嘉嗣，皇祚惟休。武之不达，背德致仇。委身受戮，尸灭芳流。

　　○犊子

　　犊子山栖，采松饵苓。妙气充内，变白易形。阳氏奇表，数合理冥。乃控灵犊，倏若电征。

　　○骑龙鸣

　　骑鸣养龙，结庐虚池。专至俟化，乘云骖螭。纡辔故乡，告以速移。洞镜灾祥，情眷不离。

　　○主柱

　　主柱同窥，道士精彻。玄感通山，丹沙出穴。荧荧流丹，飘飘飞雪。宕长悟之，终然同悦。

　　○园客

　　美哉园客，颜晔朝华。仰吸玄精，俯捋五葩。馥馥芳卉，采采文蛾。淑女宵降，配德升遐。

　　○鹿皮公

　　皮公兴思，妙巧缠绵。飞阁悬趣，上挹神泉。肃肃清庙，二间。可以闲处，可以永年。

　　○昌容

　　殷女忘荣，曾无遗恋。怡我柔颜，改华标茜。心与化迁，日与气练。坐卧奇货，惠及孤贱。

　　○溪父

　　溪父何故，欲在幽谷。下临青涧，上翳委蓐。仙客舍之，导以秘。形绝埃盍，心在旧俗。

　　○山图

　　山图抱患，因毁致全。受气使身，药轻命延。写哀坟柏，天爱犹缠。数周高举，永绝俗缘。

　　○谷春

　　谷春既死，停尸犹温。棺阖五稔，端委于门。顾视空柩，形逝衣存。留轨太白，纳气玄根。

　　○阴生

　　阴生乞儿，人厌其黩。识真者稀，累见囚辱。淮阴忘吝，况我仙属。恶肆殃及，自灾其屋。

　　○毛女

　　婉娈玉姜，与时遁逸。真人授方，餐松秀实。因败获成，延命深吉。得意岩岫，寄欢琴瑟。

　　○子英

　　子英乐水，游捕为职。灵鳞来赴，有炜厥色。养之长之，挺角傅翼。遂驾云螭，超步大极。

　　○服闾

　　服闾游祠，三仙是使。假寝须臾，忽超千里。纳宝毁形，未足多耻。攀龙附凤，逍遥终始。

　　○文宾

　　文宾养生，纳气玄虚。松菊代御，练质鲜肤。故妻好道，拜泣踟蹰。引过告术，延龄百馀。

　　○商丘子胥

　　商丘幽栖，韫椟妙术。渴饮寒泉，饥茹蒲术。吹竽牧豕，卓荦奇出。道足无求，乐兹永日。

　　○子主

　　子主挺年，理有所资。甯主祠秀，拊琴龙眉。以道相符，当与讼微。匡事竭力，问昭我师。

　　○陶安公

　　安公纵火，紫炎洞熙。翩翩朱雀，衔信告时。奕奕朱虬，蜿然赴期。倾城仰觌，回首顾辞。

　　○赤斧

　　赤斧颐真，发秀戎巴。寓迹神祠，Е练丹沙。发虽朱蕤，颜晔丹葩。采药灵山，观化南遐。

　　○呼子先

　　三灵潜感，应若符契。方驾茅狗，蜿尔龙逝。参登太华，自称应世。事君不端，会之有惠。

　　○负局先生

　　负局神端，披褐含秀。术兼和鹊，心托宇宙。引彼莱泉，灌此绝岫。欲返蓬山，以齐天寿。

　　○朱璜

　　朱璜寝瘕，福祚相迎。真人投药，三尸俱灵。心虚神莹，腾赞幽冥。毛发黑，超然长生。

　　○黄阮丘

　　葱霭岩岭，实栖若人。被裘散发，轻步绝伦。含道养生，妙观通神。发验朱璜，告遍下民。

　　○女丸

　　玄素有要，近取诸身。彭聃得之，五卷以陈。女丸蕴妙，仙客来臻。倾书开引，双飞绝尘。

　　○陵阳子明

　　陵阳垂钓，白龙衔钩。终获瑞鱼，灵术是修。五石溉水，腾山乘虬。子安果没，鸣鹤何求。

　　○邗子

　　邗子寻犬，宕人仙穴。馆阁峨峨，青松列列。受符传药，往来交结。遂栖灵岑，音响昭彻。

　　○木羽

　　司命挺灵，产母震惊。乃要报了，契定未成。道足三五，轻驷宵迎。终然报德，久乃遐龄。

　　○玄俗

　　质虚影灭，时惟玄俗。布德神丸，乃寄鹿赎。道发河间，亲宠方渥。腾龙不制，超然绝足。（道藏本《列仙传》）
卷一百四十
何瑾
瑾，一作瑾之，为车骑参军，有集十一卷。

　　○悲秋夜

　　欣莫欣兮春日，悲莫悲兮秋夜，伊秋夜之可悲，增沈怀于远情，叹授衣于豳诗，感萧瑟于宋生，天寥廓兮高褰，气凄肃兮厉清，燕溯阴兮归飞，雁怀阳兮寒鸣。霜凝条兮ㄘㄘ，露沾叶兮泠泠。（《艺文类聚》三，《御览》十四，又二十三。）
卞范之
范之字敬祖，济阴冤句人，太元中，自丹阳丞为始安太守，安帝初，桓玄引为江州长史，历丹阳尹，进征虏将军散骑常侍，玄篡位，进侍中後将军，封临汝县公，迁尚书仆射，玄平，斩于江陵。

　　○杖赞

　　至至嘉名，云质。□而杖之，以协天秩。（《书钞》一百三十三）

　　○无患枕赞

　　器物多祥，君子攸宜。有去有取，庆合患离。觉寐枕玩，功用全施。（《书钞》一百三十四）
卞嗣之
嗣之，元兴初为中领军，桓玄篡位，进侍中。

　　○沙门应致敬启

　　十二月三日，侍中臣嗣之给事黄门侍郎臣袁恪之等言，诏书如右，神道冥昧，圣诏幽远，陛下所宏者大，爰逮道人奉佛者耳，率士之民，莫非王臣，而以向化法服，便抗礼万乘之主？愚情所未安。拜启之礼，岂亏其道，尊卑大伦，不宜都废。若许其名教之外，阙其拜敬之仪者，请一断引见，启可纪识，谨启。（《沙门不拜俗事》二）

　　○再启

　　侍中臣嗣之等启事，重被明诏，崇冲挹之至，履谦光之道。愚情眷眷，窃有未安。治道虽殊，理至同归，尊亲法教，不乖老子，称四大者，其尊一也。沙门所乘虽异，迹不超世，岂得不同乎天民？陛下诚欲弘之于上，然卑高之礼，化治之典，愚谓宜俯顺群心，永为来式，请如前启，谨启。（《沙门不拜俗事》二）

　　○三启

　　侍中祭酒臣嗣之言，重被诏如右，陛下至德圆灵，使吹万自已，九流各徇其美，显昧并极其致，灵泽幽流，无思不怀，群方所以资通，天人所以交畅。臣闻佛教以神慧为本，道达为功，自斯以还，盖是敛粗之用耳。神理缅邈，求之于自形，而上者虔肃拜起，无亏于持戒。若行道不失其为恭，王法齐敬于率土，道宪兼隆，内外咸得矣。臣前受外任，听承疏短，乃不知去春已有明论，近在直被诏，便率其愚情，不惧允合，还此方见斯事，屡经神笔，宗致悠邈，理折微远，非臣驽钝所能击赞。沙门礼，已行之前代，今大明既升，道化无外，经国大伦，不可有阙，请如先所启，摄外施行，谨启。（《沙门不拜俗事》二）

　　○四启

