<!-- { "loadSidebar": true } -->
    夏尚忠，殷尚敬，周尚文，何也？曰：帝王之道，非尚忠也，非尚敬与文也，因时之变，以承其弊而已矣。救野莫如敬，救鬼莫如文，救野莫如忠，循环终始，迭相为救。如火之而烧也，人知其胜之於水矣；胜於水者土也，水之溃遏其流者，则必大为之防矣。故夏禹之政尚忠，殷汤之政尚敬，武王之政尚文，各适其宜也。如武王居禹之时，则尚忠矣；汤居武王之时，则尚文矣；禹与汤交地而居，则夏先敬而殷尚乎忠矣。故适时之宜，而补其不得者，三王也。使黄帝尧舜居三王之天下，则亦必为禹汤武王之所为矣。由是观之，五帝之与夏商周，一道也。若救殷之鬼不以文，而曰我必以夏之忠而化之，是犹适於南而北辕，其到也无日矣。孔子圣人之大者也，若孔子王天下而传周，其救文之弊也，亦必尚乎夏道矣。是文与忠、敬，皆非帝王之所尚也，乃帝王之所以合变而行权者也，因时之变以承其弊者也，不可休而作为之者也。
    ○正位
    善理其家者，亲父子，殊贵贱，别妻妾、男女、高下、内外之位，正其名而已矣。古之善治其国者，先齐其家，言自家之型於国也；欲其家之治，先正其名，而辨其位之等级。名位正而家不治者，有之矣；名位不正而能治其家者，未之有也。是故出令必当，行事必正，非义不言，三者得，则不劝而下从之矣；出令不当，行事不正，非义而言，三者不得，虽日挞於下，下畏其刑而不敢违，欲其心服而无辞也，其难矣。或宠其妻，或嬖其妾，或听其子，或任其所使。既爱之，则必信其邪言，信其邪言，则害於人也多，益於身者无有。苟如此，则名位必僭矣。他人拒其间则不和，顺其过则亏礼，不正之则上下无章，正之则不得其情，不如已者言之则为愚，贤於己者言之则为吾欺，此治家之所以难也。彼人者，岂言其家之不治哉？纵其心而无畏，欲人之於我无违，故及於斯而不知也。然则可改而为善乎？曰：耳、目、鼻、口、四支、百骸，与圣人不殊也，圣人之道化天下，我独不能自化，亦足羞也。思其不善而弃之，则百善成，虽希於圣人，犹可也，改为何有？如不思而肆其心之所为，则虽圣人，亦无可奈何。
    ○学可进
    百骸之中，有心焉，与圣人无异也。へ然不复其性，惑矣哉。道其心弗可以庶几於圣人者，自弃其性者也，终亦亡矣，茫茫乎其将何所如？冉求非不足乎力者也，画而止；进而不止者颜子哉。噫！颜子短命，故未到乎仲尼也。潢污之氵亭不流也，决不到海矣；河出昆仑之山，其流徐徐，行而不休，终入於海。吾恶知其异於渊之自出者邪。
    ○拜禹言
    贞元十五年六月二十九日，陇西李翱敬载拜於禹之堂下，自宾阶升，北面立，弗敢叹，弗敢祝，弗敢祈，退降复敬，再拜哭而归。且歌曰：“惟天地之无穷兮，哀生人之常勤。往者吾弗及兮，来者吾弗闻。已而已而。”
    ○复性书上
    人之所以为圣人者性也，人之所以惑其性者情也。喜怒哀惧爱恶欲，七者皆情之所为也。情既昏，性斯匿矣。非性之过也，七者循环而交来，故性不能充也。水之浑也，其流不清，火之烟也，其光不明，非水火清明之过，沙不浑，流斯清矣，烟不郁，光斯明矣。情不作，性斯充矣，性与情不相无也。
    虽然，无性则情无所生矣。是情由性而生，情不自情，因性而情，性不自性，由情以明。性者天之命也，圣人得之而不惑者也；情者性之动也，百姓溺之而不能知其本者也。圣人者岂其无情耶？圣人者，寂然不动，不往而到，不言而神，不耀而光，制作参乎天地，变化合乎阴阳，虽有情也，未尝有情也。然则百姓者，岂其无性耶？百姓之性与圣人之性弗差也，虽然，情之所昏，交相攻伐，未始有穷，故虽终身而不自睹其性焉。火之潜於山石林木之中，非不火也；江河淮济之未流而潜於山，非不泉也。石不敲，木不磨，则不能烧其山林而燥万物；泉之源弗疏，则不能为江为河，为淮为济，东汇大壑，浩浩荡荡，为弗测之深。情之动静弗息，则不能复其性而烛天地，为不极之明。
    故圣人者，人之先觉者也。觉则明，否则惑，惑则昏，明与昏谓之不同。明与昏性本无有，则同与不同二皆离矣。夫明者所以对昏，昏既灭，则明亦不立矣。是故诚者，圣人性之也，寂然不动，广大清明，照乎天地，感而遂通天下之故，行止语默，无不处於极也。复其性者贤人，循之而不已者也，不已则能归其源矣。《易》曰：“夫圣人者，与天地合其德，日月合其明，四时合其序，鬼神合其吉凶，先天而天不违，後天而奉天时。天且勿违，而况於人乎？况於鬼神乎？”此非自外得者也，能尽其性而已矣。子思曰：“惟天下至诚为能尽其性。能尽其性，则能尽人之性。能尽人之性，则能尽物之性。能尽物之性，则可以赞天地之化育。可以赞天地之化育，则可以与天地参矣。其次致曲，曲能有诚，诚则形，形则著，著则明，明则动，动则变，变则化，唯天下至诚为能化。”圣人知人之性皆善，可以循之不息而至於圣也，故制礼以节之，作乐以和之。安於和乐，乐之本也；动而中礼，礼之本也。故在车则闻鸾和之声，行步则闻佩玉之音，无故不废琴瑟，视听言行，循礼法而动，所以教人忘嗜欲而归性命之道也。道者至诚而不息者也，至诚而不息则虚，虚而不息则明，明而不息则照天地而无遗，非他也，此尽性命之道也。哀哉！人皆可以及乎此，莫之止而不为也，不亦惑耶？
    昔者圣人以之传於颜子，颜子得之，拳拳不失，不远而复其心，三月不违仁。子曰：“回也其庶乎屡空。”其所以未到於圣人者一息耳，非力不能也，短命而死故也。其馀升堂者，盖皆传也，一气之所养，一雨之所膏，而得之者各有浅深，不必均也。子路之死也，石乞孟以戈击之，断缨，子路曰：“君子死，冠不免。”结缨而死。由非好勇而无惧也，其心寂然不动故也。曾子之死也，曰：“吾何求焉，吾得正而毙焉，斯已矣。”此正性命之言也。子思仲尼之孙，得其祖之道，述《中庸》四十七篇，以传於孟轲。轲曰“我四十不动心”，轲之门人达者公孙丑、万章之徒，盖传之矣。遭秦灭书，《中庸》之不焚者，一篇存焉。於是此道废缺，其教授者，惟节文、章句、威仪、击剑之术相师焉，性命之源，则吾弗能知其所传矣。
    道之极於剥也必复，吾岂复之时耶？吾自六岁读书，但为词句之学，志於道者四年矣，与人言之，未尝有是我者也。南观涛江入於越，而吴郡陆亻参存焉，与之言之，陆亻参曰：“子之言，尼父之心也。东方如有圣人焉，不出乎此也，南方如有圣人焉，亦不出乎此也。惟子行之不息而已矣。”於戏！性命之书虽存，学者莫能明，是故皆入於庄、列、老、释。不知者谓夫子之徒不足以穷性命之道，信之者皆是也。有问於我，我以吾之所知而传焉，遂书於书，以开诚明之源，而缺绝废弃不扬之道，几可以传於时，命曰《复性书》，以理其心，以传乎其人。於戏！夫子复生，不废吾言矣。
    ○复性书中
    或问曰：“人之昏也久矣，将复其性者，必有渐也，敢问其方。”
    曰：“弗虑弗思，情则不生，情既不生，乃为正思。正思者，无虑无思也。《易》曰：‘天下何思何虑。’又曰：‘闲邪存其诚。’《诗》曰：‘思无邪。’”
    曰：“已矣乎？”
    曰：“未也，此斋戒其心者也，犹未离於静焉。有静必有动，有动必有静，动静不息，是乃情也。《易》曰：‘吉凶悔吝，生於动者也。’焉能复其性耶？”
    曰：“如之何？”
    曰：“方静之时，知心无思者，是斋戒也。知本无有思，动静皆离，寂然不动者，是至诚也。《中庸》曰：‘诚则明矣。’《易》曰：‘天下之动，贞夫一者也。’”
    问曰：“不虑不思之时，物格於外，情应於内，如之何而可止也？以情止情，其可乎。”
    曰：“情者性之邪也，知其为邪，邪本无有。心寂然不动，邪思自息。惟性明照，邪何所生？如以情止情，是乃大情也，情互相止，其有已乎？《易》曰：‘颜氏之子，其殆庶几乎？有不善未尝不知，知之未尝复行也。’《易》曰：‘不远复，无悔，元吉。’”
    问曰：“本无有思，动静皆离。然则声之来也，其不闻乎？物之形也，其不见乎？”
    曰：“不睹不闻，是非人也，视听昭昭而不起於见闻者，斯可矣。无不知也，无弗为也。其心寂然，光照天地，是诚之明也。《大学》曰：‘致知在格物。’《易》曰：‘易无思也，无为也，寂然不动，感而遂通天下之故。非天下之至神，其孰能与於此？’”
    曰：“敢问‘致知在格物’何谓也？”
    曰：“物者万物也，格者来也，至也。物至之时，其心昭昭然明辨焉，而不应於物者，是致知也，是知之至也。知至故意诚，意诚故心正，心正故身修，身修而家齐，家齐而国理，国理而天下平。此所以能参天地者也。《易》曰：‘与天地相似，故不违；知周乎万物，而道济天下，故不过；旁行而不流，乐天知命，故不忧；安土敦乎仁，故能爱；范围天地之化而不过，曲成万物而不遗，通乎昼夜之道而知，故神无方而易无体。一阴一阳之谓道。’此之谓也。”
    曰：“生为我说《中庸》。”
    曰：“不出乎前矣。”
    曰：“我未明也，敢问何谓‘天命之谓性’？”
    曰：“人生而静，天之性也，性者天之命也。”
    “‘率性之谓道’何谓也？”
    曰：“率，循也，循其源而反其性者，道也。道也者，至诚也。至诚者，天之道也。诚者定也，不动也。”
    “‘修道之谓教’何谓也？”
    故曰：“诚之者，人之道也。诚之者，择善而固执之者也。修是道而归其本者明也。教也者，则可以教天下矣，颜子其人也。‘道也者，不可须臾离也，可离非道也。’说者曰：其心不可须臾动焉故也。动则远矣，非道也。变化无方，未始离於不动故也。‘是故君子戒慎乎其所不睹，恐惧乎其所不闻，莫见乎隐，莫显乎微，故君子慎其独也。’说者曰：不睹之睹，见莫大焉，不闻之闻，闻莫甚焉。其心一动，是不睹之睹，不闻之闻也，其复之不远矣。故君子慎其独，慎其独者，守其中也。”
    问曰：“昔之注解《中庸》者，与生之言皆不同，何也？”
    曰：“彼以事解者也，我以心通者也。”
    曰：“彼亦通於心乎？”
