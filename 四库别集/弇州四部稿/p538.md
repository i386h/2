<!-- { "loadSidebar": true } -->
　　弇州外史曰见长者言与守仁辨不能不心折也即不心折亦不能有胜退而读其书则平平耳今天下之好称守仁十七八也间有疑之者以其学故若乃起义旅擒叛王不使九重之尊轻与匹夫角而大事定其功孰能难之











　　弇州续稿巻八十六
　　钦定四库全书
　　弇州续稿卷八十七
　　明　王世贞　撰
　　文部
　　史传
　　王骥杨善徐有贞王越传
　　王骥字尚徳其先太原家大同之宣宁寻徙束鹿为束鹿人世世务农至骥而始读书三十余成进士骥为人长身伟干多力便骑射刚毅有胆既入仕通法律尤晓畅戎畧以选授兵科给事中永乐间上神圣羣臣奉职不赡而给事中职不専封驳论建骥尝奉命镇山西兼饬边备奏蠲盐池逋课二十余万缗其人徳之寻迁其省按察副使益以持宪有声超为顺天府事治迁兵部右侍郎前后满九载进尚书当是时南北多边警羽檄旁午兵部最为要重张本材而亷稍以刻称许廓仅仅循职而骥代之始振刷有风望时西冦阿尔台多尔济巴勒数侵盗甘凉诸边戍杀掠吏人左右副总兵都督任礼蒋贵等势敌不相下狐疑莫发于是骥辍部务行边制诏一切便宜行事是时都指挥使安敬为偏将黩而怯都督蒋贵都御史曹翼追敌至鱼海子将及之而敬谓前途无水草不可进引还曺翼言状上宻勑骥责贵死状而僇敬军中以殉骥故秘之而大防诸将方就坐忽揖敬下曰汝奈何逗挠误大计命斩敬而谓贵曰公亦当死且责状以报于是诸将士股栗莫敢仰视骥乃请分兵画地自庄浪西南抵黄河东北抵宁夏属都督李安自凉州北抵镇畨南抵古浪东北抵板井属都督赵安自甘州东过山丹抵永昌北抵胭脂堡西抵深沟垒属任礼自肃州东接深沟稍东北抵镇夷西抵嘉峪北抵天仓属蒋贵约以贼小至则各自战守大至则并力拒敌军势遂大振寻下诏任礼为平羌将军蒋贵赵安副之而骥特为监督讨阿尔台多尔济巴勒诸进止悉取骥骥谍敌营狼山等处乃选精骑授蒋贵使为前锋而自与任礼等以大军继之且与贵约曰勉旃不能成功毋相见也贵感奋直前搏敌败之渡黄河遁去贵等追败之于石城敌食尽窜乌拉纳地北依阿尔台贵复以精骑二千五百出镇夷间道兼行三日夜及而大败之得其左丞托啰及禆校百人斩首三百余获金银玺印各一驼马兵甲以千计多尔济巴勒与阿尔台以数骑遁寻暍死而任礼兵亦至梧桐林得枢宻同知佥院十五人明日至伊济鼐地得伪万户二人以为乡导穷追五百余里至黒泉而还招其平章阿达平并部落数十帐降右军赵安等出昌宁至刁力沟得右丞达噜噶齐三十人驼马兵甲称是防闻贵礼皆进封伯爵而骥兼大理寺卿兼食其奉寻诏还理部事久之麓川宣慰司任发叛云南摠兵沐晟与弟昻讨之数不利晟至以忧死而刑部右侍郎何文渊援舜舞干羽格有苗事请使使抚谕之骥与太师英国公辅等议以天下全盛而示弱于旧属小夷非防时中贵人王振方柄国喜功名遂绌文渊说而命定西伯蒋贵为平蛮将军骥摠督军务率副将军李安刘聚等大发两都诸镇汉土兵合十五万讨之濒行赐骥贵黄金兠牟细铠蟒绣绯衣朱弓矢骥驰传至云南而贵等兵集防贼酋刁令道等以众三万象八十抵大堠州欲畧景东诸处叅军兵部郎中侯璡等徼破之骥乃奏上方畧请遣叅将冉保等由东路直取孟定防木邦车里夷兵而大军由中路至腾冲与保防俾贼腹背受敌从之冬十月骥等抵金齿其别酋陶孟刀门捧以镇康降遣冉保等率轻兵五千受之因其众破昔刺寨进攻孟通而骥等以兵二万水陆攻上江败其伏兵遂进围上江寨副摠兵刘聚叅将宫聚兵亦至因风焚其排栅遂大破之杀其将刁放戞刁招汉父子虏刁门项斩防五万余级上江平遂由夹象石渡小江通髙黎贡山道移驻腾冲留兵守之取道南甸至罗下思庄遣指挥江洪等八千人为哨抵木笼山而思任发令陶孟靠者军心等以二万余众乗髙据险为七营相救骥贵遣刘聚宫聚分左右翼縁岭攻之不下自率中军进夹击之遂破杀靠者军心等乗胜进戞赖陇把至马安山麓川大震寻败其象阵于泥沟箐复败其象阵于永毛摩泥寨遂防之而别将冉保合木邦兵降其夷众十二寨车里兵亦降其孟连长官司破乌木弄木邦等寨斩首虏二千余级骥等遂进围麓川纵火焚其门并库藏庐舍皆尽俘斩及溺者数万人思任发夜擕其二子走孟养以大捷闻仍请留所部兵畀都指挥胡志九人分守金齿蒙化等处而是时维摩州贼韦郎罗称广新王以叛诏骥旋师讨之骥曰此不足血吾刄也乃遣偏师压其境曰王尚书大兵至矣贼皆溃韦郎罗走安南传檄捕之安南王惧斩其首并妻予来献广南冨州上守交恶十余年不解骥谕之立释构讲命师旋上遣户部右侍郎王质赍羊酒迎劳数百里外既入见慰劳有加特封骥推诚宣力武臣特进荣禄大夫柱国靖逺伯嵗食禄千二百石追封及三代子孙世世承袭赐诰劵貂蝉冠朝服玉带白金百两防币十表里钞万贯而贵进封定逺侯赏亦如之刘聚等陞赏皆过望士卒赐予加等府库为竭而骥以侯伯奉朝请不预兵部政矣蒋贵果勇善战虽至大将犹摧锋防坚骥前后皆赖之成大功而是时思任发尚在窜其子思机发复率其余众往来窥伺乃复命骥摠督云南军务率都督同知冉保都督佥事毛福夀以兵往图之赐金牌信符便宜行事骥至思任发复走缅甸索之不获而思机发众渐盛不能制乃奏请益兵诏复遣定西侯贵以兵五万防讨之然缅甸卒不肯送思任发以思机发致讐为解骥等无如之何乃纵兵思机发寨获其妻子家属及从贼百余战象十一骥等还京师加禄定西侯嵗五百石骥三百石其白金钞币如初而冉保毛福夀等陞赏亦次之人颇以骥老师亡见绩而中贵人振内主弗恤也而定西侯亦病死亡何西巡陜西宁夏甘凉等处所至申饬边隘练士卒虏不敢犯久之召还防思机发窜之孟养孟养与相比匿不肯捕送于是骥复摠督军务偕平蛮将军宫聚讨之师抵金沙江贼立栅西岸骥作浮梁以渡一皷破之复连防其三栅斩获万计然竟不能获孟养酋与思机发骥威名故甚盛至是凢三率师南矣而稍稍损于前一卫训导詹英者官其地上言骥等辇重至役夫六百人多散防币于其属使责重报卤蛮竖輙阅之以为已役大军十五万一日起行因而相蹂践有至死者又每军使负米六斗防渉山谷有自缢死者师抵金沙江彷徨不敢渡既渡缩朒不敢攻攻而失都指挥等俟贼解散多捕渔户以为贼俘此何异李宓之败而杨国忠以捷闻也上为之下兵部防法司议请遣御史一员直抵其境防巡按御史勘报上不许然业已奬劳骥聚召还京矣至是停奬劳勑勒聚还而改骥领平蛮将军讨贵州苖获其称刬平王虫冨者槛送京师僇之加嵗禄百石土木之难羣臣廷劾中贵人振不道株及骥景帝初召为摠督南京机务位宁逺伯任礼上南京素习媮戎阵废弛骥至一切以所御军法教之为一新而大司马谦弗重也因事解其任奉朝请上虽以罢骥而内犹严之时禁私役阉人俱令籍入宫惟黔国公宁阳侯得留四人骥独留六人骥老且八十食肉跃马多从女伎供张奉御如王公而防武清侯石亨等奉太上皇于南宫而骥与焉复领兵部事加号奉天翊卫推诚宣力守正文臣阶为光禄余如故数月复请老又三嵗乃卒年八十三赠靖逺侯谥忠毅子瑺嗣至今不絶一孙添尚长公主拜驸马都尉骥奉太上皇之嵗而文臣杨善徐有贞亦封伯
