<!-- { "loadSidebar": true } -->
    法本无生之谓真，心因不染之谓寂，执有求真之谓著，体真归寂之谓如。非夫善发惠源、深穷定窟，何足以大明观行，独秉禅宗，使定惠兼修，空有俱遣，道流东夏，圣齐北山哉！禅师讳元林，尧城人也。俗姓路氏，黄帝之後，封於路国，因而为氏。捕虏将军端，见伪《後燕录》；豫州刺史永，出晋《中兴书》。迈种於人，嗣有明德。禅师襟灵爽岸，神气俊远。生而克岐，弱不好弄。初游神书府，精意儒术。睹百氏之奥，穷九流之源。平叔之疑义两存，康成之未详多阙，莫不穷赜至妙，剖析元理，涣若冰释，朗然云开。并如枝拒蹶张，步骑弹射。人则旷劫，艺皆绝伦。
    後读《阿毗昙藏》，遂发心入道，依龙兴寺解律师学业，依年受具，隶居灵泉佛寺。抠衣之岁，惠远即风雅书生；落发之年，道融乃聪明释子。以戒为行本，经是佛缘。雅闲持犯，克传秘密。学者号为律虎，时人目为义龙。推步浑仪，昭明历象。天竺跋ヌ之妙，沙门法愿之能。道契生知，理符神授。既习空观，遂得真如。身常出尘，心则离念。将在此以超彼，不自利以利他。不来相而来，不见相而见。焚天香以崇发宏愿，鸣法鼓以召集有缘。声振两河，教被千里。树林水鸟，竹苇稻麻，愿结道缘，争味禅悦。虽先生槐市，夫子杏坛，摄齐之徒，未足为喻。於是广度群有，大庇庶情，应悟摄心，随分获益。大云含润，草木无幽而不芳；明镜悬空，妍蚩有形而各兆。尝至城邑，因过巷肆，屠说停刀，酒赵释爵，拥路作礼，望尘瞻颜。师必款曲以情悦可其意。舍资财以摄其利，言力役以勤其生，渐去客尘，令入佛智。有苛吏败俗、蠹政虐人，伏以刚强，示之简易；见方便力，去贡高心；破其重昏，归以实相。夫学偏者量褊，道广者业宏。禅师智括有情，德通无碍；体含虚韵，性有异能；妙穷音律，雅好图画。季长、公瑾，别有新声；凯之、僧繇，皆得真迹。以是好事君子，翕然向风。檀为施心，居无长物。有流离道路、羁旅风霜、乡隔山川、亲无强近，饥者推之以食，寒者解之以衣。人中之急难，法中之慈济也。景龙三年，敕追与僧元散同为翻译大德。累表恳请，诏许还山。
    禅师自居此寺，凡六十年。或宴坐林中，累日忘返；或经行岩下，逾月不还。迹异人间，行标物表。每游峰选胜，建塔崇功，鹫若飞来，雁如踊出。官窑杖标之所，得自神人；破坞移灯之处，传诸耆老。今山上数十处有堵波者，即其事也。自金人入梦，白马员来，译音议於天竺，布文字於震旦，是为教本，实曰道因。禅师遍写藏经，以导学者。德实无量，行非有涯。不惟总持、辩才，禅定、智惠而已。故腾声洛下，独步邺中。齐达之大名，继稠融之遐躅。
    噫！日月大地，咸归有尽之源；河海高山，不出无常之境。天宝五载十二月十日，因阅僧务，诣至德里，回首西方，端坐如定，不疾而化。春秋九十馀，僧腊七十一。日黑震惊，车徒奔集；雷恸雨泣，隘谷填山。粤以其月十七日，迁灵坐於本寺，禅师真身，忽然流汗。是知因生有灭，乃现真空；示圣出凡，独标灵相。以八载二月十五日，即身塔於寺之西北隅，以安神也。其夜霜霰沾凝，山川草木，皓然如素，东带□门，西连共谷。一佛二佛，前身後身，接林岭之风烟，成邺卫之松柏。禅师洞合神契，妙通法源，义则解空，智能藏往。先是寺中新植众果，弱未成林，悉令沙弥扶之以杖。其夜大雪，折树摧枯，唯时小枝，不动如故。师之冥感，多此类也。
    门人等味道通经，连州跨境。归宗虽倍，入法益稀。三千门徒，皆传经於阙里；四百弟子，空问道於襄阳。弟子大通，亲奉音尘，常陪庭院。承宫之岁，初执劳以求师；智称之年，载弃俗而从道。调九候以除五疾，明六度以伏四魔。感自旧恩，录凭故事，龛塔山古，霜露岁深。虎溪为陵，高踪不亡於别传；龙山若砺，盛德长存乎此词。其铭曰：
    执有非有，睹相非相。日离诸妄，得法舍法，悟空非空。是出群蒙。日景常朗，□藏其耀。无□自照。佛性常在，欲生其尘。无欲为真。无相舍有，出空离法，大师宏业。睹日除□，无欲归佛，大师秘密。茫茫群有，溺於中流。济之以舟。冉冉八苦，没於五浊。导之以觉。因心发惠，惠契於定。道澄其性，凭缘有生，生归於无。理不存躯。恒沙一劫，藏舟阅水。真身去矣。连岗万古，□门灵泉。飞塔岿然。
    ○华阳三洞景昭大法师碑
    夫载宇宙、悬日月、提万象而首出者，其惟道乎？夫通圣神、该品汇、冠百灵而独立者，其惟人乎？道所以包浑元，经始万象者也；人所以禀淳粹，司会百灵者也。故人因道而集祉，道因人而垂休。不宰之功，兆乎造物；无言之德，洽乎生民。然後萧散乎汗漫之间，冲融乎希夷之表；与天籁而吹万，并谷神而长存者矣。
    紫阳真人大法师讳景昭，字怀宝，本丹阳延陵人也。其先系自颛顼、大彭之後，在虞为陶唐氏，在夏为御龙氏，在商为豕韦氏，因国命氏，芬馥蔓延，以至於裔孙孟。孟为楚太傅，贤为汉丞相，昭入吴为侍中，昭兄慎为司空。法师即吴司空之十六代孙也。司空薨，葬於延陵，子孙因而家焉。祖道会，父思蒇，皆邱园养素，道高迹隐，载於列仙之籍。
    法师方娠禀异，自幼表奇，孕元和之粹灵，体太元之妙质。初以素书发迹，配度於延陵之寻仙观；後以丹台著称，隶居於长安之肃明观。属元宗广成问道，姑射颐神，放心於凝寂之场，垂拱於穆清之上。法师因得羽仪金，颉颃玉绳。藉藉京师，垂二十载。爰辞上国，思还故乡，重隶茅山之太平观。
    天宝中，与元静先生奉诏修功德，造紫阳观，因而居焉。遂於炼丹院传黄素之方，修斋醮之法。祥云瑞鹤，飞舞於坛场；甘露神芝，降生於庭院。
    初法师师事大法师包士荣，荣师事崇元观道士包法整，整师事上士包方广，广师事华阳观道士王轨，轨师事升元先生王远知，知师事华阳隐居陶宏景。自道源锡派，元教传宗，玉堂银阙之人，羽盖毛旌之客，府无虚籍，代有其徒。法师至行稽乎元化，通识合於灵造。与其有也，万物不得而不有；与其无也，万物不得而不无。得丧以春秋为死生，盈虚以天地为旦暮。云外虎头之佩，雪中鹤{敝毛}之裘。孩季通而抚子元，师仇公而祖黄太。教戒示乎传授，服饵见乎延长。侍杖屦者，迹遍於江湖；传经者，事同乎洙泗。一居山观，三纪於兹。还神契乎时来，寂魄同乎物故。以贞元元年十一月癸卯，委蜕於紫阳之道场。颜色怡悦，屈伸如常。春秋九十有二。以其月己酉，迁神於雷平山之西原，元静先生寿宫之左。
    传授苏州龙兴观道士皋洞虚，得冲虚之妙用，蹑上真之元踪。梁市之客员来，华阳之人间出矣。道士韦崇，主修斋醮祭，俯仰节度。道士朱惠明，掌法经书、修真秘诀。法师上编仙，旁契道枢。神含混元，德与淳粹。诱进群动，感通众灵。邈然非寰宇之间，超然在风云之表。至如身缠世故，迹混俗尘。发忠孝以饰躬，演信义而旌行。盖随时而不器，岂常道之可师与？浙江东西节度支度判官检校尚书兵部郎中兼侍御史扶风窦公曰Н，布武区中，栖心象外，与法师声同道韵，理契德源。追往想琴高之祠，传神著务光之传。见征副墨，用琢他山。其词曰：
    惟道之大，提功混茫。惟人殆庶，与道回翔。素韵凝寂，元功灵长。肇形无迹，启迪逾光。矫矫法师，锡羡华阳。本族命世，在虞系唐。御龙事夏，豕韦居商。嶷然灵表，自幼而彰。理冠容成，质侔夏黄。寻仙发迹，肃明始扬。宵礼金殿，晨朝玉皇。丹台道俗，白□帝乡。楚山万里，故国丹阳。醮宫鸣磬，斋室焚香。芝生庭院，鹤舞坛场。茅君秘洞，葛氏真方。来时去顺，齐彭洎殇。化鳞风翥，委蜕云骧。峰峦逦迤，松桂苍苍。尘生杖履，苔染巾箱。龙衔彩毛，虎缀囊。阆风元圃，瑶轩玉堂。追存如在，颂德不亡。孤石岿然，万古连冈。（太平观道士徐元沼道士许长久徐则内行克修外通儒学许则宿推公干虔奉真宗。）
    ☆戴叔伦
    叔伦字幼公，润州金坛人。释褐秘书省正字，累官祠部郎中，拜抚州刺史，封谯县男，迁容管经略使。贞元五年卒，年五十八。
    ○贺平贼赦表
    臣某言：伏奉某月日制书，大赦天下。雪涤痕累，发生枯朽，荣光被於草木，和气贯於华夷。含生之徒，罔不胥悦。臣闻氛为妖，蒙蔽二曜，而祥风埽荡，无损日月之光；狂逆乱常，震惊四海，而元功勘定，不亏天地之大。伏惟皇帝陛下文武继圣，聪明在躬。协尧舜之心，崇禹汤之德。清庙礼展，圜丘敬申。犹顾已以求瑕，布恩泽以原过。康哉沛乎，虞夏之盛典也！臣忝职藩条，实惭尸旷；徒积岁星，蔑闻化理。望九重而称庆，齿百辟以沾恩。瞻恋阙庭，庆快之至。
    ☆意林序
    三圣相师，大易光著，天地之功立矣，经传之功生焉。辅成一德，谓之六学。汉收秦业，其道方兴，置讲习训授之官，明君臣父子之体，虽礼乐文阙，亦足以新忠孝仁义之大纲。至如曾孔荀孟之述，其（阙一字）盖数百千家，皆发挥隐微，羽翼风教。祖儒尊道，持法正名；纵横立权，变通其要。崇俭而有别，即农而有序，旁行而不流；小说去泥而篇简繁夥，罕备於士大夫之家。有梁颍川庾仲容，略其要会为《子书抄》三十卷，将以广搜采异，而立言之本或不求全。大理评事扶风马总元会，家有子史，幼而集录，探其旨趣，意必有归。遂增损庾书，详择前体，裁成三轴，目曰《意林》。上以防守教之失，中以补比事之阙，下以佐属文之绪。有疏通广博、洁净符信之要，无僻放拘刻、讠敫蔽邪荡之患。君子曰，以少为贵者，其是之谓乎？余元会之执友，故序而记之。贞元二年五月二十一日也。
    ☆李方郁
    方郁，建中时官洛阳令。
    ○修中岳庙记
