<!-- { "loadSidebar": true } -->
　　右某伏审光奉宸恩荣移使节伏惟庆慰恭以提刑朝议秉心纯正履道坦夷蔼闻望于簮绅膺选抡于扆宁政成闽部已収抚察之功恩易淮西更赖澄清之术方依仁而为幸遽去徳以勤懐喜怅兼深敷陈罔既
　　贺新运判李朝请
　　右某伏审光膺诏检荣贰漕权窃惟庆慰伏以某官秉心冲厚植操端平蚤膺遴选之精久蔼休声之盛剖符泗水方叨剸割之明驰传闽方遽委转输之任
　　贺杭州邓内翰
　　伏惟条教始颁福休并集恭以知府内翰谏议诚忱格物智变适时杰然髙世之材富矣经邦之业正台纲而真邪判演宸綍而训诰明厌真禁庐遂囊封之恳请宣风乡梓方锦昼之荣懽固知眷倚之深遽易蕃宣之要布中和于列壤寛疲瘵于一方总制全呉隠若长城之赖久虚前席伫闻当轴之归某拘迹官规驰心德诲阻望门防之峻第传闾里之謡姑献悃衷仰祈矜亮伏望上为邦社精调寝兴
　　提刑范学士移齐州
　　右某伏审诏从诚请麾易便邦列城之心驰恋如一恭以提刑学士学行自固德性素高奋迹贤科之雄危言諌列之峻澄清讼狱久淹拥节之劳偃息蕃宣俄遂剡章之恳彼望风而何幸此懐慕以不胜政发休声想弗逾于累月恩还重任当少慰于舆情某遽失依归唯铭顾遇怅拘官之有守望行斾以无縁下情无任拳拳瞻恋之至
　　谢贺钱虞曹
　　右某伏审光膺宸命荣践郎曹伏惟庆慰恭以某官器识疏通性资深厚更仕途而宣力蔼朝着以飞声贰政殊能美恊承流之效陟明优典秩参应宿之荣某幸迩邻煇日钦徳望惭致诚而尚缓荷枉教之先贻恳欵所潜敷陈罔既谨奉状贺
　　贺提刑林郎中
　　右某伏审光膺诏检荣领宪台列城闻风交口相庆恭以提刑郎中材猷宏逺术学精深谊满朝绅望高国器蚤豫宸衷之简屡更使指之华淮甸一方兹幸澄清之惠霄岐万里尚淹启沃之谋某仰德素勤托踪伊始走门阑而未迨贡诚欵以先驰
　　贺元龙图
　　右某伏审飞诏中天复班内阁一时公议万口交忻恭以知府龙图器业宏深材猷高逺累更繁剧之选久着事功之称戒在不虞固有除戎之备疾生无妄果成勿药之懽还故列之清华颛旧藩之镇抚伫听休声之逺即为大任之阶某荷徳素深倾风尤甚倍常情而忭喜怅营职以拘挛展庆莫前驰诚徒切
　　迎蔡内翰
　　右某伏审暂违禁掖出抚淮城千里闻风同辞相庆恭以知府内翰材谟高逺徳业宏深夙膺旒纩之大知久作邦朝之重器承流魏观剸天府之浩穰润色鸿猷践玉堂之清近尚缓钧衡之拜俄从蕃翰之荣某仰谊积年托庥有日实倍吏民之喜愿瞻旌斾之光伏祈顺时炎凉为国寿重
　　贺谢交代钱殿丞
　　右某伏审光膺宸命荣贰郡条将辱交承尤深慰抃恭惟交代通判殿丞智谋通敏器识优长望耸仕途声飞朝着外补尚淹于半刺骤迁行擢于全材某自顾拙疎幸亲契好及而代预喜于吉音解弦而调更祈于善继方恳诚之欲贡遽缄翰之先贻愧感所多叙陈罔既
　　转屯田谢监司
　　右某伏蒙恩授前件官累日序迁公朝之必信非材幸进志士之所羞自惟拜命之初深积省躬之愧反思所及推致有由此盖伏遇某官盛德兼容深仁均暨逺俾迂疎之品坐逃瘝旷之愆遂忝陟明可非惊宠惧于虚受愿充称服之为勉在益恭窃慕循墙之戒庶几补报仰荅吹嘘
　　贺邻郡通判
　　右某伏审涓辰巳谐视事托邻庥而为幸造门仞以未縁勤企风规第驰诚恳
　　贺邓内翰复知制诰
　　右某伏审光膺诏检载陟掖垣廓然舆情允矣公议恭以某官德名超卓术学闳深智穷事物而以正自持忠贯金石而以和外表久辍承明之直独高维屏之功方国祀之均厘加宸之宻睠丝纶复掌固荣旧物之还钧轴在权伫闻大任之召某夙叨顾遇倍剧忻愉伏门仞以未縁驰音诚而徒愧
　　问候太原曾尚书
　　某言念自违德庇日企台光窃懐疎鄙之嫌慙致情诚之黩伏惟静镇多暇纯禧荐臻恭以某官材应昌辰生钟间气发胷中之竒蕴收天下之休声事功久赞于朝廷器业迥高于绂冕辉华八座方摅经济之谋膏泽一方暂屈设施之术钧轴行闻于迅召仪形庶惬于舆言某蚤伏门阑尤深颂祷怅道途之且邈望旌防以无縁伏祈上副倚毗精调寝味
　　谢成都许龙图
　　右某此者叨奉宸俞误膺使指跂辉光而甚迩图谒伏而未縁方驰向仰之情遽拜诲音之辱恭以铃辖知府内翰材包经济学极渊源髙文首出于时英伟业久淹于法从出持旌节虽安逺俗之心入秉钧衡始慰四方之望不日伫承于趋召惟时当遂于走迎谨泐芜椷先驰诚悃
　　贺新运判王朝请
　　右某伏审光膺綍命荣领漕权八州闻风羣口相庆恭以某官材猷宏逺术学精深蚤当遴选之优久着能名之盛偃藩凝绩尚稽三节之招揽辔宣风暂屈七闽之寄某自维衰迹偶此尸官窃忻受代之有期何幸高贤之为继喜尤先众言岂宣心未即晤瞻更祈保卫谨奉状贺
　　谢益宪庄朝奉
　　右某比者叨奉宸恩误膺使指揣薄材而非据涉逺道以徒劳夫何天幸之深获通邻光之盛况眷存之有素在向往以无穷方图驰恳以上尘敢谓贻书之先及悚若芒背泚然汗顔恭以某官徳性宏深诚心纯固涵养粹和之气従容澄按之余念旧物而不遗诱愚衷而加勉飞章论荐巳衔昔日之恩诎礼见容更荷此时之赐伏谒既拘于营职瞻风第切于驰情伏望上为庙朝精调寝餗
　　问候汝州韩大资
　　右某言念逺去台辉惊炎凉之忽忽仰衔徳造增夙夕之拳拳虽尝奏记以致勤返以黩尊而懐畏然钜贤多可必将頫察其依归而浅士有诚不敢自嫌于僭浼伏惟镇抚多暇福禧荐臻恭以判府大资学达圣微识通时变柱石宁朝之体蓍大政之机合稷契之谋而不显其忠推尧舜之泽而弗逮是耻暂休熙载之力出即偃藩之安屏翰颛居固坐分于重寄钧衡早复庶下慰于具瞻某尸职逺疆驰心崇屏未遂奔趋之谒徒深颂祝之悰伏望上为庙朝精调寝味
　　贺谢梓州路运使秦朝散
　　右某伏审光膺宸诏荣领使台宣扬王休慰释民望恭以运使朝散材猷高逺术学宏深累更委寄之劳久着声华之盛再烦杖节出临左蜀之雄即听封轺入践清途之要顾惟衰迹幸迩高风在驰庆以未遑遽贶音之先及感慙弥甚敷叙奚周
　　回诸郡知州贺冬状
　　右某伏以新阳云复物理将亨吉履所宜人情共喜伏惟某官诚忱有相休祉荐臻在驰庆以未遑遽贶音之先及其为感戢何以喻陈
　　回谢举荐状
　　右某比形公荐方愧言轻遽辱荣缄益慙意厚钦景谦冲之度第増悚感之私
　　贺冬成都提刑
　　右某伏以剥往复来物心将防隂消阳长贤履所宜恭惟某官徳业兼隆神明来相顺迎令序倍拥纯休揽辔澄清巳遗一方之福拜恩优渥即膺三节之招曽是愚衷第增善颂勤拳所积敷述奚殚
　　谢新兴元知府蒲大夫
　　右某伏审光膺诏检出领藩条千里传闻同辞相庆伏惟某官材猷高逺器度博深尝持节于此方率衔遗惠暂承流于盛府尽惬先声在驰庆以尚稽遽贶音之首及感慙固甚敷谕奚周
　　囘郡官生日星香状
　　右某伏防勤厚特枉过仪不敢捧当辄违雅意感慙弥甚敷叙奚周
　　贺提举茶事阎承议
　　右某伏审光膺宸命荣领使权窃惟庆慰伏以某官材猷高迈术学精深早当遴柬之明久着能名之盛经书数路兹暂屈于智谋超腾一时将大摅于器业披风渐迩为幸良多
　　谢洋守李承议
　　右某伏审光膺廷诏荣领郡符伏惟庆慰某官材资通敏智识精彊兹承抡选之华暂展承宣之效尚未遑于驰庆遽先辱于贻缄悚恧所深叙陈奚既
　　贺正成都提刑朝奉
　　右某伏以灰飞青律三阳成开泰之时杓建寅方万物遂发生之志首人正而为重在贤躬而益宜恭惟某官秉徳粹和受材宏博履兹上日之庆翕若纯休之来澄按弥年固尽百城之福进陞不日伫闻三接之恩属官守之有拘造宾阶而莫及第深祝颂曷罄敷陈
　　谢诸州知通贺正
　　右某伏以三阳交泰万物棣通在吉履以尤宜有纯休之来相方图驰庆遽沐惠缄愧感所懐叙陈曷既
　　谢邻郡知通贺正
　　右某伏以三阳交泰庶彚棣通福履所宜时休来相伏惟某官茂膺令序坐拥繁禧在驰庆以未遑遽贻音之先及感慙弥甚指谕奚周
　　贺平章司空相公状
　　右某伏审拜册盛仪面槐正位总二日万几之大加三公一命之崇増重朝廷之尊慰安海隅之望孰不敬听泰然均懽恭以平章司空相公道协圣防德为世表蓍百揆柱石四朝赞主上于三代之隆措天下如一堂之乐庆传渭水素号帝王之师美轶缁衣独髙父子之继畀优防于坐论倍烜赫于具瞻九重之礼命播宣列辟之情诚悦服某尸官逺部引领上台相与颂言心虽先于民吏恭修庆谒迹阻厠于簪绅卑情无任抃跃依归之至
　　贺仆射门下相公
　　右某伏审诞告宸廷进登相位千官敬听皆悦而诚服之心四海亟传有忻然相告之乐恭以某官生禀间气出为真儒极高明而履中庸可久大而充德业弼亮久安于王室将明宻契于天心陞应上台之躔总临百揆之务忠符姬旦助扬文武之休志迈阿衡推广勋华之泽爰立一腾于纶綍具瞻载耸于簪绅廊庙赓歌正协明良之咏寰区鼓舞即期仁寿之跻某尸禄逺方驰诚崇屏闻风抃跃虽在舆情之先展庆恭勤莫参旅进之末卑悰无任激切依归之至
　　贺门下侍郎状
　　右某伏审光膺制命进贰台衡熙帝载于一时具民瞻于四海真贤当轴太平之势益隆舆论同辞诚服之情胥悦恭以门下侍郎间世异禀经邦钜材智侔蓍诚动金石居股肱之要而久安国体纳谋猷之嘉而宻契宸衷自天监周正类仲山之迹致君为舜雅同伊尹之心入践西台之崇增华四辅之重纶綍遽播朝廷愈尊百辟忻然尽仰国钧之秉庶甿安若即期寿域之跻某尸禄逺方驰情崇屏闻风抃跃虽在羣情之先展庆恭勤莫参旅进之末卑悰无任激切依归之至
　　贺尚书左丞状
　　右某伏审光膺制命进贰台衡熙帝载于一时具民瞻于四海真贤当轴太平之势益隆舆论同辞诚服之情胥悦恭以尚书左丞间世异禀经邦钜材智侔蓍诚动金石摠风宪之严而久禆国体纳谋猷之嘉而宻契宸衷自天监周正类仲山之迹致君为舜雅同伊尹之心入陞右辖之崇増华四辅之重纶綍遽播朝廷愈尊百辟忻然尽仰国钧之秉庶甿安若即期寿域之跻某尸禄逺方驰精崇屏闻风抃跃虽在羣情之先展庆恭勤莫参旅进之末卑悰无任激切依归之至
　　囘蒲大夫
　　右某伏审涓辰已谐视事振师帅承宣之始慰士民瞻望之情图驰庆以未遑沐贻缄之先及感慙固甚敷谕奚周
　　囘运判来承议
　　右某伏审光膺诏检荣领使权幸聫职以相依辱贶音之先及喜兼愧至感与慰并伏以某官术学渊深材猷宏逺蚤登桂籍之贵遽陟霜台之严外府度财久籍赞禆之力逺方将漕暂劳经画之明念亲谊以非遥在驰情而固切更祈啬以副倾瞻
　　贺中丞李龙图状
　　右某伏审恩郤固辞荣迁独坐真贤司宪列职畏威四方传闻羣口交庆恭以某官生禀间异出符盛明道德表于一时术学穷于万变九仪赞治曩分宗伯之权八座聫荣久总地官之属经画巳丰于邦计谋猷素协于宸衷宠加龙阁之名贵陟乌台之长虽绳愆纠缪又新朝野之风而当轴秉钧犹郁簪绅之望某縻躯逺部引领高闳谋庆谒以莫前驰诚情而徒极卑情无任激切依归之至
