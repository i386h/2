<!-- { "loadSidebar": true } -->
　　至元又六年之冬十月，吏部尚书苏公伯修拜西行台治书侍御史。荐绅先生暨诸能诗者，相与托物命题，分而赋之，以寓比兴于饮饯之日，而属余书其右简。古之人以王命而之四方也，则朝之公卿大夫士赋诗以送之，所以导至意泳美德而讽勉之也。尹吉甫送申伯之诗曰：「申伯之德，柔惠且直。」送仲山甫则曰：「仲山甫之德，柔嘉维则。」又曰：「柔亦不茹，刚亦不吐。」何其善言君子也。盖君子之道将措乎至中，又岂有柔刚之偏哉。昔者伯修之久处乎文儒之馆也，人第见其泯泯默默，惟沉潜载籍，若他无所能者。一旦拜监察御史，发精明于温厚之中，所至平反宿寃之厘正百度，虽风裁凝远，而未尝有不近人情之态。更历中外，展采指事，凡能吏以为难者，皆从容治辨。虽才诣过人，而未尝有求胜于人之心。盖其天质之美，又善学以成其德，不刚不柔，其殆尹吉甫之所云者乎。世之儒者类以巽懦不事事为世诟病，或以才称，又往往务为狡黠不欵实以取弃于君子，之二者皆质之偏而不善学者也。国家设两行台，西台独控四省地，而治书之为职，前代所谓协律令者也。律令者，官司之守，而生民之休戚系焉。以是而委诸质之偏者，其可乎哉。伯修可谓宜于其职者矣。夫物之在天地间，高下巨细壮弱动静之万不同者，其实固不能以不偏也。故指一物以为喻，不若羣汇之愽依；擅孤唱以寡和，不若雅曲之并奏。此分题赋诗之所以能具夫形容之妙，而鸢飞鱼跃之趣有不可胜言者矣。伯修将即诸贤所咏之物，以益验夫道体之着；得诗人言外之意，以益感夫性情之微。律令之协，其亦在于此乎。虽然，吾党之所以望伯修者，不止在兹行也。
　　安雅堂集卷五

　　○春风亭记 

　　陈　旅
　　礼部侍郎赵郡苏公伯修有别墅在真定城北之安丰里，治其地为园，植桃杏数十本，而筑亭其中。意倦游来归，则与里之贤者于焉夷犹，览春物以舒神情也。往岁奎章学士蜀郡虞公尝名之曰春风亭，且为大书之。今年旅会伯修于京师，则又使旅为之记。尝闻古之君子知人身有同于天地，而万物之皆备于我也，故常欲以其身槖钥乎天地之和。虽或制于势力之所不及，而睟面盎背，足以使人歆动向慕，而善祥之心兴焉。是故居人之乡，则其乡大穰，为人之国，则其国大治，此世之所谓仁人而有志之士所以学至于是焉者也。昔者孔子使门人言志，鲁晳有莫春浴沂风雩之对。孔子喟然叹曰：「吾与点也。」程子谓其言有尧、舜气像。旅尝因程子之言而思之，于变时雍与绥来动和同一机也，体信以达顺。穷神以知化，鼓万物而万物不自知其所以然也。近世伊、洛数君子其亦有志于此者乎。邵子之学不见于施用，佳时出游，士大夫欣然耳其车音，虽童儿仆隶亦莫不喜其至。使以其学施用于世，又何如耶！程伯子所至而民化，既去而人思之。以忠诚孚于人主，而始终不疑，极言新法之非便，而争者不恕。朱公掞以春风言之可谓善言德行矣。方宋盛时，而二子居天下风土之中，游从往来，托风云卉木以吟咏其所适，何其蔼然浴沂风云之悰乎！乌虖，二子皆学尧、舜、孔子之道而然也。世之学者莫不曰学尧、舜、孔子，亦曾及此乎哉！不及乎此，不过得尧、舜、孔子之粗耳。伯修清明而温厚，又善学以成其德，人与之处，不知和仁之熏蒸也。今为春官小宗伯，方为天子治礼乐，翕宣阴阳以和神人，又将入政府赞大化，使仁风翔乎四表。而后言归故乡，与壤翁辕童燕休斯亭，以同歌尧、舜之治，不亦盛欤。
　　安雅堂集卷八

　　○舒啸台记 

　　朱德润
　　乐以天下忧以天下者，此至公之心也。故君子居庙堂之时，思尧、舜其君而皥皥其民者或未达，宁无耿耿于中乎；处山林之时，思尧、舜其君而皥皥其民者固未达，则亦宁无耿耿于中乎。参知政事苏公伯修居真定古城之东，其先世隐居读书之地也。至正六年秋，公以奉使事毕，去归其乡，尝凭高览远，若有感于怀者。于是因高为台，筑土为固，结栏于周，构屋其上。年　月　日，台成，因采晋处士陶元亮归来辞中语扁名曰舒啸焉。
　　或曰：「舒啸者，宣其悒郁之气也。公仕于朝，登馆阁，历省台，典机要，出则奉使宣抚，廉察郡县，参佐行省，可谓荣且显矣，何以舒啸其悒郁者哉？」噫，是未知公者欤！夫公以儒者学业，措之政事。其立朝也，垂绅正笏，嘉谋谠论，而思所以致君泽民者，有其道矣，时或不得尽行其志，则其耿耿于中者，宁不思登台而舒啸乎！其在外也，建节行部，宣化镇俗，而思所以致君泽民者，有其道矣，时或不得尽行其志，则其耿耿于于中者，宁不思登台而舒啸乎！然则台之筑公之志也。公之居古赵地也，南望则滹沱之河，滋水东注，西望则廉颇、李牧之故墟也。山川如昔，而草木之荣悴于春秋者，曾不知其几也，而名迹之相传，或有不满于当时者矣。今公之登斯台也，以忠君爱物之心，不忘于一舒一啸之顷，尚将拔贤材而利于国，求善治而施于民，树名节于来今，垂声光于不朽。则斯台之色与实也，将与宇宙相传于无穷矣，岂特廉、李之云哉。公之心盖曰：忧天下之忧者，将以为己任，乐天下之乐者，以为吾君吾民之乐而不自以为乐焉。此台之所由筑而舒啸之所以名欤。因书以为记。至正己丑岁八月四日，睢水朱德润记。
　　存复斋文集卷二

　　○送苏伯修赴湖广参政序 

　　许有壬
　　至元庚辰冬，赵郡苏君伯修由吏部尚书擢西台治御史，大夫士分题赋诗以饯。俄参议中书，乃汇其诗属余序而未暇。至正壬午夏，拜湖广行省参知政事，大夫士又分题赋诗以饯。以昔序不果而责偿于余也，余不得而辞焉。
　　窃惟诗有六义，赋若兴为之纬。直陈其事，赋也；因物起兴，兴也。赋尚矣，而兴之感人为尤易。因淇澳之竹而见君子之斐，因南山之台而见邦家之光，当时诗人非不能直陈其事，而故为取譬之辞，不如是则无以畅其叹咏淫泆不能自己之意焉。后世分题之作，其兴之支流余裔乎！唐以来四体昉见，我元诗气近岁号盛，是体大行，每见于赠别，凡历涉封部山川楼阁略着闻见者，靡不搜举。兴未有尽，又从而旁罗泛及，以致其极焉。其故何也？朋友五常之一，羣居抵掌，忠告善道，于遵路掺袪之际，以颂不以规，岂古人之所望于朋友者哉。然规固责善之道，而诗人为教，则主于温柔而敦厚也，故必婉其意而微其辞，奖其善以辅其不及，使告者无失言之累，听者有悦怿之美，则分题托兴之作，其亦不可少者欤！
　　夫以伯修之才，固不赖友，而进学之功，惟日不足，诚若有望于友者，不知诗人之告伯修，其有说否乎？湖广地方数千里，南包岭海，西控庸蜀，其士质而秀，其俗俭而野。畬丁洞猺喜惊而嗜斗，羁州縻邑惮严而乐宽，御得其道，则狙诈咸作使自，御失其道，逢人困于干戈，重湖疲于饟馈，二十年于此矣。参预地虽底而任则首，洞其弊而药其瘵，于伯修深有望焉，此非余言也，盖诗人之言而有未尽者也。
　　滔滔江汉，南国之纪。岐周之盛，诗着于二南，荆楚之衰，骚鸣于百世，亦多诗之地也。余旦夕得请，伯修必予环而报政，是邦大夫士又重其去，而因物起兴，以寓爱慕之私，分题之赋，又将倍蓰于今日矣，序不又在余哉。
　　至正集卷三十四

　　○题苏伯修治狱记 

　　许有壬
　　世之为爰书讯鞠者亦知有所本乎？典谟尚已。西京号隆治，而廷尉府尽用法律吏。贤如儿宽，谓不习事不署曹，然而决大狱也，虽以张汤之愎，不能不博友义者，其亦不能违所本乎。予观伯修参议治狱记，而重有感焉。伯修儒也，为御史南台，录囚湖北，寃者信，罪者得。为右司都事，治夏秋冬官，其重在秋，其画诺平允，宜哉。愚复入待罪，椽抱案议三事。一谓居停盗或寓其物，若它罣逮捕，吏乘隙攫其财。不可拘以不得举他事，当听其家人告。一谓囚有指逮，而他治不即追捕，致盗逸狱滞，当定其罪。一谓辜限有定制，不当用近例破成法。法司可之，以布中外。乃伯修为吏部尚书时所陈也，于是益知伯修之贤且能，丁其会则为之，身有所见则言之在朝，哀矜根诸中，钦恤见于外，不有所本而能之乎！昔讥儒不习事，今尤习焉。讥者非也。来其讥者何也，使皆如伯修，人皆讥之乎！国家患条格丛冗莫知适从，有勅删修。伯修今参议中书，实在其列，是书之成，尚有望于伯修也。愚昔叙名臣事略，以为有出事略之外者，盖以史期之。今也又有望于条格之外者焉，可与言而不与言失人，伯修以为何如？
　　至正集卷七十二

　　○书苏伯修御史断狱记后 

　　刘　基
　　往岁朝廷虑天下断狱之未审，用中书、御史台议，遣官审覆论报。仆时居山间，闻人言之，山岳震迭，如雷雨之将至，阴云鸣条，飞电烁目，豪民猾吏，窜伏如鼠，俱自期不能免。而衔寃抱痛之民，莫不伸眉引项，若槁叶之待滋润。及其至则风止雨霁，望者如败军之归，而畏者如鹰隼之脱绦而得扶摇也。则怪而问于老成更事之人，咸曰：「断大狱必视成案，苟无其隙，不得而更焉。」因退自太息曰：「苟如是，乌用是审覆者为哉！」于是大信刀笔之真能生死人矣。
　　既又闻诸人曰：「非朝廷意也，奉命者之不恪耳。」及观国子博士黄先生所叙御史苏公虑囚湖北所平反事，曷尝拘于成案哉，然后知贤人所为固与众人异矣。夫以一湖北之地，公一经历，而所平反者八事，所擿豪右之持吏而尼法者又数事，岂他道之无寃民耶，无苏公而已矣。仆往尝观于牧民之以简讼名者，至其庭，草生于阶，视其几，尘积于牍。徐而访于其乡，察其田里之间，则强梁横行，怨声盈路。问其故，曰：「官不受词，无所诉之而已矣。」大吏至，则曰：「官能不生事，民哗非官罪也。」则皆扶出之，诉者悉含诟去，则转以相告无复来者，由是卒获简讼之名。 



