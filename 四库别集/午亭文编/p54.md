<!-- { "loadSidebar": true } -->
　　大过彖传栋桡本末弱也本末者初上也九三九四皆栋桡者也爻分而言之则九四栋隆九三独为栋桡若是者何哉九四不过乎刚与初为应能専而无他初虽在下之柔譬之茅然为物虽薄以之为借未尝不收其用此四所以为栋隆也四与九二为同类二以阳居隂而下乘初以初自助故有枯杨生稊之象稊者颠而复蘖反其始也又有老夫女妻之象老夫女妻则夫不陵妻而生育之功可成矣四曰栋隆吉象以不桡乎下明之二曰无不利象以过以相与明之是四与二皆取其刚而不过也九三刚而太过与上为应而三刚愎不可以辅过涉灭顶之凶上自无咎也三亦何所益哉三与五为类五以阳居阳侈泰已甚六乘之而力不能正故有枯杨生华之象华者盈而毕发速其终也又有老妇士夫之象老妇士夫则夫厌其妻无过以相与之事矣三曰栋桡凶象以不可辅明之五曰无咎无誉象曰何可久也亦可丑也无咎无誉者所以教上也与为灭顶之无咎不如明哲保身之无咎也非为五言也是三与五皆恶其刚而过也呜呼栋桡吾将压焉相之于国栋也匪刚不可过刚亦未见其可刚柔相济使身名俱全而国家无事贤者不当如是耶
　　【坎下坎上】
　　人未有可孤立而无助者也况在艰难之时乎习坎之卦九二九五各为一卦之主相阨而不能相能者也二曰坎有险求小得险九五也小六三也九二以险临五五亦以险待之欲以求五焉可得哉所可得者六三而已二所以能得之者非谓徳足以懐之徒以二者皆未出于险中相待而后全故也六三来之坎坎险且枕入于坎窞勿用之徃也枕所以休息也来者坎也徃者亦坎也均之二坎来则得主徃则得敌遇险于外而休息于内也故曰险且枕六三知其不足以自用用必无功故退入坎以附九二相与为固而已六四樽酒簋贰用缶纳约自牖终无咎樽酒簋贰用缶薄礼也纳约自牖简陋之至也夫同利者不交而欢同患者不约而信四非五无与为主五非四无与为蔽馈之以薄礼行之以简陋而终不相咎者四与五之际也九五坎不盈祗既平五在坎中是不盈也盈则平而出矣祗既平五之志也以不平为未大未大而不肯自安故受四而不辞也夫五之与二势有上下徳有大小五有为之主而二仅自保者也要其终五必并二习坎之所以为险者以二五之不相下也五并二而天下无险可言矣二与三未保其终而暂时相依亦各知孤立之难也若夫初上处内外之极最逺于敌而不被其祸以为足以自用而有余是以各挟其险以待其上初不附二上不附五故皆有失道之凶焉君子之习险将以出险也习险而入险为冦而已此初之失道也徽纆以系之丛棘以固之上六之所恃者险尔险穷则亡此上六之失道也道在依人尤在择其所依险可易言出哉
　　【离下离上】
　　离之六五柔居尊位者也附丽于刚强之间危惧之势也当危惧之势能畏惧之深至于出涕忧虑之深至于戚嗟所以能保其吉也所谓刚强者四与上也然上与四不同五能用上则可以成嘉美之功威震而刑不滥可以正邦矣若四则犯上之臣也自不容于天地之间何足怜哉此卦上九御侮之臣也九三年至而退不贪荣禄之臣也六二中顺之臣也初九新进慎事之臣也惟九四为犯上之臣旋发旋平不足为大患而可借以为宴安之戒者也然离为火为日苟非君徳之至明亦岂易致此哉
　　【艮下兑上】
　　交感之谓咸无心于感然后无所不感非无心也无不正之心也圣人感人心而天下和平此也大槩以一虚字尽之虚者九四之所谓贞也故吉且悔亡若憧憧徃来朋从尔思则失其贞矣故象曰未光大也九四大义系辞传发挥详尽宜合而观之惜乎九四亦有所未能也此卦六爻皆应皆求咸而不能咸初六志在外者四也九四朋从朋者初也志之从之皆不得无心之义也二设为凶吉两义腓动惟躁故凶反躁为居则吉也九五咸其脢脢在防之下心之上已发于心而隠忍于喉苟求无悔而已其志不已末乎感不可以私亦不可强示尊黙使上下之情不通也三志在随人以妄随为感自宜徃吝上滕口説感不以心而以口感之道其衰矣乎合而观之皆有心于感而不能无所不感者也卦以人身取象四当心位故感之道于四犹有望焉【防下震上】
　　恒以久为义九三不恒其徳贞吝固宜余五爻惟二以久中无悔初则浚恒贞凶无攸利四则久非其位而无禽五则恒其徳贞夫子凶上则振恒凶是不恒不可恒亦未必可也恒岂易言哉善乎大象之言曰雷风恒雷风者天地之至不恒者也至不恒之中而有至恒者存此立不易方也方即贞即天地之道圣人所以久于道而化成也圣人者天而已矣易诸卦发挥此义而此卦之辞尤为显著故曰天地之道贞观者也日月之道贞明者也天下之动贞夫一者也一者何也天之道也其为物不贰则其生物不测又何疑于圣人之化成哉【艮下干上】
　　遯不可以退避为训人皆以退避为藏拙免祸之计自为则得矣如朝廷何故善遯者非必在山林也虽身处朝廷未尝严絶小人而小人自不能近此逺小人不恶而严之谓也此卦初二两爻定指小人初在遯为尾尾犹微末也以其徃而有灾故尚不敢肆而自附于四四虽不示絶于外而内不昵好迹与小人似好小人逈不能干是谓好遯宜其享君子之吉也君子既吉小人自然否矣六二以中顺上固君志自古小人巧用此术使人君误信假之以权久而跋扈难制者何可胜道然二虽固志五能正志五之志正则二之志亦正二之中顺且为应五之徳而不出于邪矣二柔而中顺五刚而中正君臣始终相保衅隙不生何嘉如之嘉出于正正与严相成嘉与恶相反此九五之遯也或曰君不可以遯言不知臣之遯非必山林君之遯非必深宫君者天也天下有山天不必逺山山自不能及天君下有臣君不必逺臣臣自不能及君使天舍山而居于无山之处始为天遯有是理乎遯有以形用者山林之士或可当之遯有以神用者非明哲之臣神明之主未易言也不可不辨若九三与初二同体谓之系遯系而遯疾惫固其宜也苟得其道其于初二且臣妾畜之耳不得其道至于行敺除大事存亡安危未可知也不吉则凶可不慎哉可不戒哉上九与干同体异于九三故谓之遯之者不止初二不能系之与三同徳而不相应三亦不能系之矣是为龙徳是为神遯以上居遯之终故特以此许之其实四之好遯五之嘉遯皆同此道也焦竑曰肥字古作与蜚字相似后世因譌为肥字九师道训曰遯而能飞吉孰大焉张平子赋云欲飞遯以保名曹子建七啓云飞遯离俗金陵摄山碑缅懐飞遯皆可取以证
　　【干下震上】
　　彖传大壮大者壮也刚以动故壮又云大壮利贞大者正也是知壮不可恃正不可舍舍正恃壮虽大何利之有卦惟九四当刚动之爻故动而贞吉动而悔亡藩决于前舆壮其輹尚徃何疑若初九者居下在初去震体殊逺岂宜遽动夫趾虽壮不如舆輹而欲与四竞徃必不能也但信壮之可进信之过而壮不行是其信之穷也九二以中而贞吉六五位不当而无悔二善用大壮者也五善处大壮者也上六小人用壮者也九三君子用罔者也羝羊触藩两爻同象羸其角即不能退不能遂辞有详略意相发明也无攸利艰则吉亦兼为两爻言也使两爻能详于始不敢轻发自逞当不至两败俱伤祸乱蔓延而无已矣呜呼三为刚上为柔蹂三本欲用壮于小人反使小人用壮至小人用壮君子必无幸理罔者蔑视天下旁若无人也小人用壮君子罔也此为君子叹息也然则详与艰圣人属望君子其尤切欤
　　【坤下离上】
　　晋卦之辞所谓康侯者二也用锡马蕃庶昼日三接者五也五之爻辞曰悔亡者五为晋之主悔在余五爻有失有得悔亡在五之失得勿恤其故何也一时得者失者毕在离照之下五虽勿恤而不肖不敢大逞固与贤不肖溷而不辨者异矣夫得者进失者亦进此五所以徃吉无不利也此五所以徃有庆也利岂独在康侯之二哉大略卦以晋名而诸爻皆不喜轻进初六晋如摧如非人摧初初自摧也君子始进贵正初独行正似有摧之者然自安于摧不失其正何吉如之使急于求孚急于受命岂能裕无咎乎六二晋如愁如义亦同此以中正柔顺之徳而上遇六五之君宜无不进矣二不敢喜而不寐故为愁如此二之中正也所以受兹介福于其王母也六三众允悔亡者三之晋一无所私故众皆信之其悔得亡也卦独四上两阳似为进然四如鼫防鼫鼠以比庸臣庸臣而在上位所以为位不当也贞厉者虽庸而不失正虽庸而不敢肆然无忌也使其为硕鼠之贪何贞利之有虽失得勿恤之君亦难容而不逐矣上九居髙而失和平之度难为其下故为晋其角维用伐邑之象然与好大喜功为国生事者迥不侔矣所以虽厉而吉无咎也贞吝者道未光之谓也世之求大光而反致凶辱者多矣未若贞吝者安其未光为犹愈也合诸爻观之位有髙下品有优劣行事未必尽得然皆进而不轻进者也上下接而下不轻进晋之主不易遇也晋之臣亦可法也
　　【离下坤上】
　　明夷六爻尝以商周之际明之初九君子于行伯夷太公之避也六二夷于左股股所以行也夷则行不利故用马壮以拯之而后其行也胜用股矣此文王羑里演易之时也以学易为马壮是羑里之事文王亦自悔有所未尽也夫此所以为内文明也九三文王得太公之象也南狩者卜田而遇非熊非罴之臣也卒载太公望以归得其大首也嗣是而伐崇墉嗣是而遏徂旅文王曷尝有亟心乎不可疾贞也六四于出门庭我不顾行遯微子自靖之义也六五箕子之明夷则爻辞已明言矣上六失则之则与六二顺以则之则当合看又当与箕子明不可息之明合看明不可息箕子所以传洪范也六二顺以则文王所以有六十四卦之彖辞也纣惟失则故不明而晦后入于地无由可免也是故商周之际兴亡之故备于明夷一卦或以为文王之卦是也实非文王一人之卦也六二正所谓内文明者以此为文王与象传合但谓文王以学易为马壮羑里之事文王亦自悔有所未尽似非周公可以言文王者然假使周公以此言文王不可谓非深知文王者也此圣贤忧患之学文王周公孔子其揆一也
　　【离下防上】
　　萃言王假有庙涣言王假有庙家人言王假有家明乎在宫在庙王者皆以精神相感通故能使鬼神享而家人化也象曰王假有家交相爱也既交相爱矣又何忧乎九五为王者六二宜为王后然六二爻无异辞焉归妹曰帝乙归妹曰其君曰其娣此异辞也家人六二曰在中馈无攸遂则通乎臣庶之辞也家人以长女中女成卦故卦辞曰利女贞彖传亦先称女正位乎内在中馈无攸遂者正位乎内之事也六二既通乎臣庶其余无不可通初九闲有家谚曰教妇初来其斯之谓与六四长姒也长子家督长姒代姑家之盛衰系焉爻曰富家大吉象曰顺在位也明乎长姒之重非友妇可比也九三家人嗃嗃悔厉吉嗃嗃严厉之象也妇子嘻嘻终吝嘻嘻叹辞也九三重刚过严家人不堪而叹故象于嗃嗃许其未失于嘻嘻讥其失家节以是知治家不可不严亦不可过严也上九有孚威如终吉诚与威相济而得终吉异乎九三之终吝矣家人至上九家道已成象又掲反身二字以示人身修而后家齐自天子至于庶人壹是皆以修身为本也反身无他法大象曰君子以言有物而行有恒尽之矣
