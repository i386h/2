<!-- { "loadSidebar": true } -->
　　夜雨朝晴禾黍怒生朝晴夜雨益我禾黍尔来晴雨颇应时渺予何徳能致之黄云满目庶可期虽然安敢心遽怡满损谦益有明训比栉崇墉吾至愿愿始皇都达逺郡
　　藏纸扇
　　裁彼金粟牋制此清风扇圆防月之望爽袪暑方煽象牙徒尔为鹊翅岂所羡羲之字难换董源畵或见写我四古诗【命董邦达写拟古诗四首意于便面】位置法不乱王孟相揖让韦栁宛觌面杨栁夏池亭梧桐秋夜院动摇引逸兴防凉生阁殿隠隠青莲文寂寂法轮转
　　王绂秀石苍筠用圗间题者韵
　　踈不萧条宻不浓天然合处见文同只疑静写三更月可惜防残一院风
　　孤矗何心待凤仪池邉上伏雨中时移来新榦堪为伴翠影相笼不自持
　　白石苍苔雅称清松梅何必弟兮兄扫愁落落诗中画抹月翛翛静者情
　　王渊踈枝防雀
　　麻雀寻棘枝防鹑啄华黍物类有万殊各自命其侣老安少者懐因之悟胞与
　　闻蛩【六月二十四日】
　　季夏刚下晚晴风露羙坐我清晖阁幽兴不自已洞开緑纱牖天色淡于水东林月未上西谷风徐起何来寒螀声三两鸣阶戺金行萧瑟哉凉意侵寻矣知序物皆然催秋乃独尔拈须忆去年茎添良有以
　　移竹
　　曲折池塘快雨晴课童移竹趂三庚宜人叶鎻牕前色入畵竿敲枕上声
　　苔滑泥融着意锄才依文石便扶踈瓯香研净緑隂里暂遣心闲好读书
　　送来满院櫹椮影助以依根蟋蟀音今日闲庭风露下平添几许识秋心
　　秋意
　　秋意先秋人共知先秋知意果真谁一畨快意田家画廿首生秋庭里诗天向淡间无碍逈云从闲处有余姿倚吟更笑欧阳子端向声中搆思
　　讨源书屋【六月二十六日】
　　琴斋书史暂周旋水态山容与静便更喜快晴金令到从今诗意向秋偏
　　转处溪桥路暗通栁隂窣地露荷红分明饯夏迎秋去嵗诗懐想像中
　　自西海泛舟至青龙桥
　　雨余涨影消菰蒲霭烟翠栁风徐以爽荷露欲坠清溪达石桥扁舟轻可刺淡然天水间报我秋来意
　　青龙桥西
　　按辔兰臯嘶玉骢香山遥在白云中宜人隄上芳荷气兆嵗汀邉华黍风络纬咽声凉意到梧桐踈影霁光通半年忧慰纷萦缪未敢先秋便道丰
　　香山静室作【又名香雾窟】
　　几缕徂云让快晴登髙望逺豁虚明山深夏杪槐花落乱打闲牕认雨声
　　攀登故觉三庚热偃仰还消一室凉谷口过风全带爽封中写雾静霏香
　　云端纵目恰云开一俯皇都亦壮哉怪底诗人爱临赏几多吟思个中来
　　香山杂咏
　　近陇遥阡罨緑云凭髙略得惬清欣秋前峰色棱棱露雨后泉声处处闻入户山蜂常带蜜拂花谷籁总含氛快晴比雪争佳耳曾否成书问右军
　　揽结都縁静六情忘筌是处有逢迎溪如古月无心静山似幽人彻骨清野果堪供消夏具山蝉别有喝秋声便当借草为茵褥一践烟霞契友盟
　　云容坌入原无定诗意纷投却有情一室之中观四海千秋以上騐平生傍松煮茗山泉便对月敲碁石榻平待晓依然辛苦在衣冠勤政接公卿
　　奉
　　皇太后逰香山
　　逭暑山中好迎秋楼上宜敬陪
　　王母驾催进侍臣诗掖辇登云巘搴帘俯月楣鸟歌长夀曲花发驻春枝峦谷牕前罨町畦座里披西成应指日堪以博
　　慈怡
　　六月廿九日作
　　髙树纷纷噪晚蝉趂凉闲歩緑隂邉暑腾婪尾覊残夏【是日甚热】序验凋蓂判半年转毂光隂真觉迅入诗秋景已堪怜青山依旧如如体我亦因之悟不迁
　　香山聼唐侃弹琴
　　聼琴盖如对髙士必有其地与其时金风玉露新秋序【时七月朔日】谷深林静香山陲我知妙处不能写其能写者舎侃谁村居隔五里以近抱琴而来何不宜为我作髙山噫吁嘻巍乎髙哉且﨑为我作流水徒观其状也则汤汤荡荡渺复弥忽然触景貎秋鸿【是日弹此三曲】遵渚遵陆羽可用为仪平生不识宫与角其理或可推而知弭节沉吟以搆思乃如绛州才子覆被无语寻新诗铿然奋发千钧弩又如重瞳喑呜叱咤千军之内能搴上将旗神来也非人力我欲赞之乃不得其辞防读孔子书记其说关雎曰乐而不滛哀而不伤善琴者当有防于斯是为太始正音堪味道世间筝琵笛筑徒尔为
　　立秋
　　已知少皥传金令更喜丰隆凑快晴此后应添闲意绪安排佳句咏秋清
　　相风台上报西南【占云立秋日风从西南坤方来五谷熟】农验官占信可参即看天髙波澈处翔云散尽镜光涵
　　秋去秋来孰与为金风玉露又斯时生秋庭里拈前句瞥眼翻成隔嵗诗
　　秋花
　　春华艳而冶秋华丽以素以此较伯仲应知去取故露香蝶栩朝风净蛩吟暮丁星不辨名错杂何计数霏韵倚醉仙含颦待古兎池塘潇洒处迟我苍苔歩女夷鬬金官当塲设孤注
　　喜晴
　　喜雨才过又喜晴若无愁者喜安生始知消息皆天理要识随迁尽物情目共髙空抒逺兴心同野老盻西成可人西北风来爽静听催秋铜雀鸣
　　荔子
　　胜得安期枣笼来闽峤云清心凉除【去声】暑熨齿软含芬玉局风流邈君谟品第分不须愁内热标格已堪欣
　　爽
　　金风下阊阖峭爽澄空宇逥眸睇碧虚徂云无一缕迎来满意秋饯却殢人暑应观筑圃塲即聼发砧杵挥毫觉异前潇洒增如许
　　新秋月
　　万里絮云收纎阿素防流半韬飞汉镜直挂钓诗钩楼角梧桐淡墙根蟋蟀稠坐听兼倚望耐是独宜秋
　　佛手
　　分明全体示华严色染缃云静馥恬自是大千归直指本无一物可中拈
　　红蓼
　　照水蓼花红秋光潇洒中晚凉蟾阁影野岸镜潭风渔火踈眀穂蛙声间出丛何须写生手吟倚兴无穷
　　七夕漫作
　　皇天特重耕织事思以垂象于三光日月东西轮转更无暇乃付丽天星宿一为织女一为牵牛郎试看织女机丝万古无停歇讵其所重锦七襄世间粗布大茧皆所遗风人何谬云不成报章牵牛示人耕作苦乌犍终嵗居其旁夫耕妇织并勤力星犹如此人其敢不蘉今夕乃七夕未能免俗聊陈供养设酒浆嘉禾瑞茧非所愿但愿比户寒得衣饥得食各知重农桑岂学人家儿女子筵前咄咄诉肠
　　秋日西直门外【效二韵体】
　　愁雨乆已屡愁晴昨乃过髙下既均霑开朗实亦嘉素宇净襄云遥峰矗黛螺习习披襟风垂垂施架络纬吟露丛熠燿辉兰坡即看筑场圃稍兾盈室家好生天地徳恵我黍稌多念彼三农夫勤苦孰与加玉食而衮衣劳心理则那有秋庶可期半嵗萦懐賖
　　秋日承光殿
　　月宇凤城西金鳌雉堞低荷殷红锦绣水净緑玻瓈气爽天原近基髙汉与齐秋风俯太液素节已堪题
　　秋晓
　　曙色依微辨网轩碧梧朱鸟淡无痕蛩逥蕉梦风迎面鸟重花枝露浥根秋意顿教人洒落旦心黙騐理亡存诗吟工部消闲兴白帝烟光近可扪
　　觉生寺
　　禅关郭外清小憇喜秋晴树影疑翻贝钟声偶发鲸尘心何处着画意逐方呈一叩三乘演诚哉善觉生
　　金钱花
　　可校还胜都内买笑应过沈郎设遇清谈夷甫许教阿堵绕床
　　唐寅后赤壁图
　　几曾髙处不胜寒切颢危峰俯碧澜逡廵二客相评度拟向层霄以上看
　　王翚晚梧秋影
　　叶叶露纎纎秋光一夕兼萧踈偏入牖飒沓正捎檐幽赏殊未已清机宛可拈当前相印证举首见银蟾
　　泛月
　　傍晚翔云净碧天天光波影逺相连初销残暑寒犹未载月平湖一放船
　　清风徐来波不兴赋才玉局句堪称汉邉疑见浮槎影人在玉楼楼上层
　　画屏银烛两无借蛩语萤辉俱可怜最是良宵方寂寂依然佳景自年年
　　芦花丛里白鹭飞飞入浦烟带影归防转舟行月过午湛湛凉露霑人衣
　　秋日斆庾信体
　　金行逗凄辰玉掌流清露黄姑桥驾鹊素娥轮顾兎繁英艳幽阶踈影入髙树萤火耀余明蝉声忆前度灯牕编可窥纨扇风不妬牟益衣圗杜甫江楼句羲和静里观澄景闲中注
　　晚晴落照
　　徂云傍晚收返照入嵓楼叶底明乔树山尖驻赤斿豳风稍觉慰驹影漫增愁孤鹜齐飞处髙才忆绛州秋日即目用唐太宗爽气澄兰沼诗八句为题各赋一首【有序】
　　日行西陆和仲平秩之辰律中金声少昊白藏之旻天髙而气爽潦水净以风清蟋蟀宵征雁鸿霜至豳风七月占星火而念授衣南畆三农偫仓箱而观登谷是以对时育物有重斯焉因之望古兴懐不无取尔依文皇之旧作成素节之新裁截咏八言各为一律
　　爽气澄兰沼
　　欲识秋来意先从水面看蓼风奏微爽荷影荡轻澜镜朗逰鳞避纨铺宿鹭安长天正一色谁挂月轮团
　　秋风动桂林
　　我爱玉华岫馡风穂穂黄露光溢翠幕鹫岭贮天香鼻观参离合生机介暑凉轮囷枝叶好脩斧恨吴刚
　　露凝千片玉
　　彻夜碧虚净侵晨玉露鲜花承团复碎草拂坠而悬羣列蓝田秀分来金掌圆长秋多怨女何事独求仙
　　菊散一丛金
　　饮泉仙致夀布地佛称尊风里香欺麝阶前色夺萱松篁堪结友蜂蝶早销魂五栁非贫士全胜金谷园
　　日吐髙低影
　　百谷西成羲车凑快晴莓阶销润溽梧阁朗晶明霞影依山写蝉声择树鸣时旸庆阊阖今古望年情
　　云垂防缀隂
　　金刚秩序玉叶巧垂隂晃日浑如幻牵风似不禁虚明观聚散天地效浮沉不必登台望聊成防笔吟
　　蓬瀛不可望
　　欝欝方蓬境传闻真不真齐人谈扼掔汉帝望劳神踈索林泉地凄清风露晨何须餐九转坐看海生尘
　　泉石且娱心
　　澄披露石水凉试过泉风素节登临秋光惨澹中扇情辞枕簟蝉韵老梧桐底觉娱心处黄云逺近同
　　中元日灯词
　　风清月白好秋时灯事兼饶竞水嬉仙术无劳殷七七金莲万朶灿瑶池
　　薄日微凉逗秋夕波光烛影照溪轩倚吟景物闲评度只觉中元胜上元
　　梵唱盂兰箫鼓髙液池风定闪金涛空明水月难成句却忆髯翁属赋豪
　　秋日恭奉
　　皇太后廵行塞外晓发圆明园即景成什
　　拂曙行旌发金天凑好晴有风皆递爽无露不晞明野水溪边退塞山马上迎
　　大安欣奉处触目庆西成
　　塞堞倚层峦遥遥云际看整辎尘净路策马潦收滩缨犬思驰足韝鹰欲奋翰时廵古有制讵是重逰盘三时勤望嵗厯覧夙忧舒黄已禾堆圃青还菜绕庐花边蜨引辔树底鸟窥闾得句催赓韵邹枚在属车长空莽霁烟栁外听鸣鞭秋色真佳矣农功庶慰焉风清人意适川濶骑行连阅塞兼修武
　　仁皇丕烈传
　　过清河桥
　　长虹饮明波逰龙连万骑景物纷萧飒菰蒲霭苍翠扁舟底用呼轻裾已可试发轫塞北行入畵江南意鱼跃破渚烟鹭飞防芦穂俯仰对空澄即目惬幽思逥忆前度期忽作经年事
　　阵雨
　　阵雨顷刻长空过逺山返照明烟螺止顿刚觉午热剧蠲炎送爽良已多牧马长鸣列帐净何况实栗盈晩禾兴来拟易髯翁句行路不怨农夫歌
　　懐柔县东叠旧作韵
　　古县枕平臯襟带山河美往来几度间总在髙秋里栁隂罨翠凉兰陔循迤逦近陇复遐町维糜亦维芑爽挹金风吹润宜玉露靡西成指日临仓箱庶可拟忆我前嵗秋取道亦于是长途阅歉收日夕愁无已此地称较可周遭祗数里今年实厚庆羙不胜屈指岂其考农经邀丰符祭癸都縁造物仁绥屡幸致尔教养有相因切切念以此盈虚递转运栗栗更忧只九穂亚茎生白雀食蝗死徳感我未能惟励志不徙来来守牧臣莫道丰年喜余三有后谋我尔其曷以
