<!-- { "loadSidebar": true } -->
　　燕山老妓七十余少小苏门城下居自言生长太平日蹋徧江南西子湖湖水湖山近城郭五步一楼十步阁春风酒舫载瑶筝夜月歌台巻珠箔东家胡蝶过西家十里湖波泛落花苏小门嘶五花马段家桥碾七香车早年传得伊州曲翠舞珠歌满华屋芍药春明和玉箫海棠夜醉添银烛一曲清歌一束绫歌声上遏流云行韩娥齿让瓠犀白赵女眉妒春山青转首繁华何草草不道青春暗中老
　　悲白头翁
　　白头翁生长太世吴歌楚舞少年时老来犹説欢娯地欢娱地良可悲洛阳牡丹无故主金谷海棠非昔时千金买花岂不好回首池台变芳草秋霜昨夜镜中来花枝照眼令人哀
　　题母子猫圗
　　大猫斑斑虎豹姿小猫白白如狻猊斑者是母白者儿石苔昼卧春迟迟儿能跳踉母不知牡丹花前胡蝶飞薄荷叶底酣晴晖小鬟谿头买鱼去月下敲盆呼尔归岂不闻东家韩卢知报主夜深防盗兼捕防
　　题楚江春晓圗
　　巴水雪消流浩浩三峡猿声啼不了舟人挂帆南斗低斑竹林深鸡唱晓大船小船相逐来小船先待大船开黄陵庙前风浪恶小船还依大船泊共祷龙神抛纸钱珓杯凶恶听巫言但祝逺人心地好乌纱巾上有青天
　　题茅山外史奔月巵歌
　　瑶池羿妃奔入月窃得丹砂链金骨何年跃入龙王宫千丈虹光射银阙茅山外史口悬河长鲸吸海翻白螺夜半铜仙泣秋露化为万斛黄金波空歌笑落琼台表傲睨乾坤一桮小月中若许筑糟台我亦骑鸾天上来
　　题马公肃墓池瑞莲
　　种花莫种忘忧草马家池头花更好去年一柄生两房儿在颍川归故乡儿归见花不见母一寸心如莲菂苦也知天与好儿孙戢戢青头聫牖戸么荷恰似小儿拳迎门索枣当母前劝儿食莲须食蓼辛苦读书知味少愿花并蒂年年开一度看花儿一来
　　题梅圗次胡龙臣韵
　　梁园賔客看花处锦障围春花满树一朝池馆彩云空可恨留春春不住岂若孤山雪后花年年开向老逋家自信贞心同铁石肯随凡卉混尘沙明月半窓闲徙倚展画看诗思无已华表千年鹤不归霜花满地天如水
　　挽府幕陈友寛妻
　　棠梨花落春沈沈美人隔窓鸣素琴一弹离鸾之古调再理别鹤之哀音百年夫妇愿谐老岂信红顔不常保昔如南山连理枝今作秋风防根草牵牛织女两相望一旦化为参与商愿郎长开故箧笥念妾莫换新衣裳
　　延月轩
　　延月复延月延月上青天月本无私照流光入我轩八咏楼中好孙子当时月照双谿水不知千载落谁家只今飞入华堂里东家延月照绮罗雪儿起舞雪娘歌西家延月照珠翠红烛花偏锦袍醉何如清夜扫前除留月照我琴与书
　　题子猷访戴圗
　　燕山雪花大如掌沙碛琼瑶深一丈万里寒云鸟不飞驱车北渡河氷上岂识山阴有剡谿白月堕水风吹衣子猷忽尔清兴发夜半乗舟访戴逵此时此兴良不恶一幅生绡亦奇作争似苏卿秉节旄千年圗在麒麟阁
　　题望峡轩
　　双峡何亭亭如弟复如兄紫薇刘郎去已逺山今犹有紫薇名太学儒生未三十玉树英英向人立堂上有亲今白头晨昏定省嗟何及书往书来春复秋璧水竟作三年留凤凰台上一回首千里云生东海头东海东头白云起望峡之心何日已安得尔云化为五色衣朝朝暮暮当庭闱朝朝暮暮当庭闱不劳望云思逺归
　　龙尾山隠者歌
　　龙尾之山青蜿蟺何年跃出东南天夸娥不能为之员祖龙不能为之鞭雷公电母相后先珠光璧采生重渊中有幽人顔色好自采青芝拾瑶草大丹链就金芙蓉世人得之如得寳我昨乗闲一访君清昼柴扉封白云欲覔仙踪不知处薜萝凉月秋纷纷我无隋侯珠何以报区区明当南还大庾岭青鸟来时须寄书
　　赠峡川医士郜员
　　紫薇山前鹤髪翁古心古貌古人同朝漱玉于葛洪之丹井夕栖云于顾况之青峰大丹链就金芙蓉神方传自娑竭宫白石可裂黄金可镕有恒之心天地无穷
　　题姜润华怡老堂圗
　　天目山来钱唐翩如丹霄五凤下矫若碧海羣龙翔金煇璧采照城郭中有姜家怡老之髙堂有卜不应非熊兆有手不钓磻谿璜堂中阿翁夀而康堂下佳儿聫雁行盘行白玉鲙觞进青霞浆松花落雪髙云凉松根茯苓如雪香左江右湖流汤汤愿言夀比广成子千二百歳同其长
　　题三香圗
　　拾翠羽采明珠美人宛在沧洲居梅为兄矾为弟一笑相逢大江水江水澄澄罗袜寒双井诗人谁共看秋风双井芙蓉老太史当年被花恼挥毫曽赋水仙诗矾弟梅兄竒絶倒三香之圗风骨清信知难弟复难兄昨夜月明江水白出门一笑见髙情
　　题张文显梅月山斋诗巻
　　盈盈罗浮华皎皎罗浮月渺渺罗浮云粲粲罗浮雪我昔梦入罗浮天缟衣仙子神飘然緑毛么凤隔花语别来仿佛三千年子今赠我云锦牋何以报之琼瑶篇相思一夜月如练歳寒长见春风面
　　题学钓轩
　　炎祚真人骑赤龙故人傲睨轻王公身披羊裘隠泽中手弄一丝江上风客星夜临紫极宫钓台髙并云台功复有云孙千载下读书岂是煦煦者司征海上六年余古貌古心知者寡琴江东去水滔滔石上瑚明月髙拂衣别我且归去持竿钓取黄金鼇
　　题杏林别墅圗
　　我闻于使君种杏碧山下它山岂无丹杏花不及家山种来者髙堂中有白发亲看花酌酒娱青春儿今去家二千里作官只饮三衢水三衢水清涟漪年年杏花开满枝防缀五色斑斓衣阿翁防有金光草令人服之顔色好别墅春风日日来花落花开长不老
　　秦驻山杀虎歌
　　秦驻山头祖龙庙月黒天寒闻虎啸将军手挽乌角弓平明入山寻虎踪丛篁秀木郁重重阴壑惨淡来悲风山灵白昼驱虎出壮士跳踉与之敌雄牙利爪善搏人大劒长鎗俱辟易我今三箭信有神勇气不让飞将军山中一朝除虎害四境扫荡无妖纷封章奏彻彤庭上圣主闻知颁内赏安得储公数十人一时苏息东南民
　　重题涌金门外杀虎歌
　　昔闻尧舜世大禹平水土虎豹犀象驱逺之万亿苍生皆按堵储将军雄且武一朝手挽乌号弓射杀南山白頞虎白頞虎视耽耽朝游城之北暮游城之南不有将军一身胆纵此飞类民何堪岂不闻牛哀七日化为虎兽面不知兄与父缚虎易知人难方今圣徳天地寛但愿将军镇藩翰人不化虎四海皆清安
　　题槐阴书舍
　　天有三台地有三槐云是晋公亲手栽三槐如云复如盖果应二郎居鼎鼐时当景徳祥符间柱石廊庙安如山世泽传来三百载复有孙子登朝班槐叶阴阴覆书屋不数邺侯三万轴绣衣金节玉花騘行部归看满庭緑春晖堂前乌夜啼结巢多在青云枝青云枝上乌啼处它年留作甘棠树
　　送宪司知事吴君攷绩之京
　　江之水清且涟明如镜直如青騘系着江边树绣衣攷绩朝天去津人伐鼓送楼船十丈云帆南斗边鲸波帖帖风不起使君之心有如水激浊扬清振纲纪万歳千秋报天子
　　送吴司幕秩满之京
　　歌南薰调素琴人生防合无古今古人不爱暮夜金今人岂无古人心河南吴公好孙子脩如漆心如水三年赞画简书劳芙蓉幙下清风起调素琴歌南薰南阳宗资今见君江花冥冥江水春百丈牵船登要津凤凰池上恩波重天官攷绩承天宠冥鸿万里决浮云自古有才当大用
　　题直翁胡重器诗巻
　　直莫如虞帝之琴曲莫如任公之钓钩直可弹太古调曲钩谩掣金鼇头人心取舍各有道曲钩何如直好在天勿作弯星在地当为指佞草直翁直翁聴我歌出门纷纷岐路多我愿万斛舟不涉九曲河我愿千里足不驰九折坡翁今有子鸣朝珂履道坦坦平不颇董狐之笔如操戈千秋万古名弗磨翁当余年养太和子孙世居安乐窝
　　题航为俞叔铭作
　　野水兮幽幽野航兮悠悠动吾行兮浮浮静吾止兮休休逍遥兮中州浩荡兮安流凭虚兮天游沿月兮棹讴彼坳堂之杯兮孰若以芥而为舟噫委身大造兮任吾去留
　　题朱氏椿藼堂
　　吾闻漆园之木八千秋又闻北堂藼草能忘忧朱卿夫妇俱白头儿也贡入帝王州口传天语出丹阙马蹄蹋徧闽山月儿心何以报春晖回望飞云隔吴越左手擘荔枝右手持防榔它山岂不好不如归故乡登朝见天子沐浴承休光龙河雪消春水长愿乞还家三釡养入门堂上见椿藼灵柯鋭叶俱无恙读书椿树下进酒藼花傍更分白兎所捣之霜父兮母兮发苍苍金兰玉树照庭戸直与窦家五桂同芬芳
　　谢南康张少府惠带
　　南康少府休官日三径黄花有佳色寄来束带水犀文令我腰围较寛窄乌纱髙帽白苎衣系来穉子道相宜入手御鑪烟气重知卿来自凤凰池我亦平生爱疎散可恨与卿相见晚秋来消瘦苦耽诗一日几回移帯眼湖鱼白白湖蟹肥禾黍满田黄雀飞秋水野航三十里停云西望思依依
　　集杜少陵诗句一首奉寄云庵法师
　　台州地阔海溟溟南极老人自有星千崖无人万壑静老身古寺风泠泠有时自发钟磬响芝草琅玕日应长昏黒应须到上头安得仙人九节杖不见旻公三十年清诗句句尽堪传陶冶性灵存底物晴窓检防白云篇
　　题竹雪山房为王御史作
　　绣衣柱史铁作冠平生爱种青琅玕山中歳晚读书处积雪满庭生翠寒常时见竹不见雪竹雪双清更竒絶氷壶照彻此君心璞玉镌成此君节平明四望岩壑间矫如羣龙下瑶坛黄陵女儿骑白凤风裳月佩鸣怳然张乐洞庭野倒卷银河向天写九重阊阖参差开八极空明不知夜是时绣衣朝紫皇下视九防烟茫茫防当裁作十二琯坐使寒谷回春阳
　　有竹岂不佳有雪亦自好金声来戸外玉气出林表昔闻王子猷夜访戴安道当时有此君相见必倾倒千载回舟兴至今犹未了引领仰髙风何由写懐抱卓哉歳寒姿贞白永相保
　　题李白观庐山瀑布圗
　　我思仙人乃在南斗之下香鑪之峰手招五老白云里掀玉立凌天风不知何年鬼斧凿破混沌窍絶顶直与银河通上有奔崖喷壑之飞流下有横江饮涧之长虹白波九道走东海流转万古无终穷仙人词源亦如此天然秋水生芙蓉开元召入黄金屋挥毫醉写清曲鸣凤不栖阿阁巢青蝇翻汚连城玉金鸡放赦夜郎回生死托交鹦鹉桮人间斗酒醉不得此水可涤愁懐开酒星在山头酒泉在山下便当酿作蒲萄醅不费千金之裘五花马胡为梦落峨眉亭千年一去不复醒画中仿佛见顔色屋梁落月秋冥冥闻道骑鲸入瀛海神游汗漫知何在大鹏借我埀天云八极三清防相待
　　题王仲序墨客诗巻
　　王郎酒酣当墨池五云飞落天孙机河东美人织不得仿佛八茧吴蚕丝亲王召见蓬莱殿天门白日飞龙见中官传防赐奚囊王郎佩服生辉光绛州陈最奇絶落手麟胶三日香梁园赋客邹枚老爱尔尊前一倾倒挥毫为写锦囊歌愿尔千年賛王道
　　剪韭亭
　　剪韭复剪韭山园春雨肥昨日韭叶长今朝韭叶稀但令勿伤根日夕生华滋有客过茅屋呼儿剪春緑一箸盘餐惟所须何待髙门行白玉寄言山中人灌畦当及春人间此味良可珍此味不减秋风莼
　　友人纸帐名卧云求题
　　白云劈茧春重重仙人卧云如卧龙天风吹下太古雪平地幻出琼瑶宫白云来来还复去何如一榻留云住胡蝶庄周两不知谁能解此云中趣小鬟折花香满衣霓裳夜半行云归周公梦回日丈五此乐人间今古稀梨花散漫春云煗一色瑶台月华满醉倚仙家十二楼夜寒不上瑚钩飞琼隔花吹小凤缟衣惊起罗浮梦谿藤剪霜翻素涛翠禽啼烟红日髙世间万事邯郸道人生不及卧云好
　　题李仕亷雪谿诗巻
