<!-- { "loadSidebar": true } -->
　　岧岧翁家山松花满深坞村民高下居少长齐捕虎但夸弓弩强不识耕防苦
　　桂隖
　　桂树花不实何年种山椒良由山中人嵗暮不自聊殷勤与我期秋日来逍遥
　　理安寺
　　三家村里人静独木桥邉路叉竹响惊囘鼬鼠泉香流出松花
　　冬花丆
　　我爱僧房乱石堆短篱笆护妙香台不贪夏果杨梅熟恣看冬花卢橘开
　　冯孝廉【念祖】招饮北园分韵即送其同周【崧】入呉
　　故人襆被下呉淞且复官泥坼酒封主客不知何者是登临未觉老夫慵池边灌木隂千尺郭外晴山翠几重有约谿亭宜避暑回船试共采芙蓉
　　题春郊浴马图
　　两头纤纤骍角弓半白半黒浮云騘酒垆未醉莫归去最好春郊杨栁风
　　题初白庵主小像
　　玉台旧镜已尘昏何处惊看雪鬓痕颇似琅山查长老新凉可有副衣存
　　题丁明府秋江垂钓图
　　秋原兮萧条秋雨兮漂摇西风悴兮梧叶南山落兮豆苗园无枣兮纂纂田有莠兮骄骄之子兮移家寄情兮云壑爰理兮钓纶蔽之兮渔箔衣独速兮青蓑笠天斜兮黄箬一艘兮虽小亦足兮载书采风兮媕雅暇得酒兮鱼信斯图兮可乐惜榛芜兮西湖之居
　　寄乐平石明府【为崧】
　　天开彭蠡潴南邦石墨峰连羊角双近说循声过朔郡【明府旧宰灵丘】定知诗派压西江昼帘茗荚香闻灶夜阁琴丝月满牎望眼侧身非一度相思聊复采兰茳
　　题李上舍骑牛图
　　骑牛恣所适不在郭椒与丁栎试看图中人出郊穏踏芳草春春风暖拂堤上栁栁外青旗定应有可惜偏提不在手南邻朱老傥见寻劝尔沙头一壶酒
　　黓敦牂
　　小宛堂
　　小宛堂阶梅两枝疎花防防映清池分明马逺图中见只少杨家妹子诗
　　题洪上舍传竒
　　十日黄梅雨未消破牎残烛影芭蕉还君曲谱难终读莫付尊前沈阿翘
　　送张【士琦】令永新
　　春草乌斯道长洲陆子余由来循吏传频见永新书送尔之官去牵丝制锦初秋山日苍翠诗巻共清疎
　　为宋巡抚【荦】题李营丘古柏图
　　毘陵董哑子不画山画水淮隂龚高士不画人画鬼乃知负絶艺落笔恒自矜独立万古意耻与时争能试观营丘画中柏宛似青牛道士井边植一株足敌一百株数尺看成数千尺树根有泉亦有石树旁有草亦有棘当时画柏不画松桧叶枞身更竒特商丘副相宝之久是日从容出娯客满堂观者齐动色浓香亟就棐几熏韦偃毕宏画不得此树不知凡几年童童有若车盖然吟窝东北池西偏玉鸦叉挂逾清妍期我体物赋长篇往年文康公晩作
　　孝陵辅君臣相悦迈曩古和调文武致太平
　　赐予图书出内府郭熈范寛真迹存犹载香厨旧时谱公今鉴赏多逾精暗中以手摸绢可辨宋元明闲来论诗兼论画过庭才子迭品评三呉开府近一纪尽收江表诗人作弟子只如防也亦是诗中豪【家石泉明府载震】惜我和歌今老矣
　　何孝亷噉茘图
　　呉中才子过闽中扶茘园开曲曲通小榼都篮餐不尽惜无人为擘轻红
　　观剧四首
　　四照亭开桂树丛夜凉风细蜡灯红人间亦有霓裳曲絶倒呉趋老乐工
　　三径秋花裛露新重携酒伴过城闉只应夜夜西江月留照筵前旧舞人
　　烛下清歌杨叛儿手中团扇谢芳姿胜他幅幅纒头锦赚得张郎拜月词【谓孝亷大受也】
　　歴歴羊灯树杪楼恣修箫谱散觥筹龙钟莫怪尊前客弟子棃园也白头
　　题家广文【端】邓尉寻梅图
　　村村梅厎閙壶餐莫笑先生苜蓿盘桃李漫山都不恋冷香合让冷官看
　　慧庆僧房雪中聨句三首
　　柏
　　寺门柏二株【华亭高不骞槎客】老榦等铁石我来七月留【彞尊】苍翠隂日夕今晨启牎牖【武进徐永宣学人】忽讶冷光射漫天云万里到地雪一尺【不骞】庶物齐痴肥【彞尊】此树独寒瘠叠叶剩镂青【永宣】交枝巧剔白盘坳挺鸦叉【不骞】瑟缩偃蛟脊根封雪窖银【彞尊】身曵全匹帛夫岂本性然【永宣】偶为造化役空廊立移时【不骞】目肌瘆牀头倒余醖【彞尊】相对且酣适扁舟泛未能【永宣】怅望逺行客【不骞　是日汪份张大受汪钧公车北上欲送未果】
　　玉兰
　　雪后玉兰树【彞尊】二本何匀停居然华林辟【不骞】卑鉢罗满庭虽无裂鼻香【永宣】照眼光珑玲重重傅璚粉【彞尊】寸寸排银钉有时风吹堕【不骞】素影逾娉婷交枝露线霤【永宣】千苞压绳棂色殽辛夷紫【彞尊】体变瑚青因忆虎丘北【不骞】斜柯倚岩扃嵗久呺其腹【永宣】吐萼犹丰馨此时更竒絶【彞】尊乗兴思开舲惟愁冻涂滑【不骞】况复密霰零不知双树厎【永宣】淡坐怜忪惺【彞尊】
　　山茶
　　海红亦嘉树【永宣】恰与小牎对十月已试花【不骞】娟娟良可爱孤根托招提【彞尊】冷艳免簮佩晓起雪渐深【永宣】我心始焉痗既虑苞蘖摧【不骞】兼恐顔色退孰知嵗寒姿【彞尊】凛冽性所耐譬防缟素衣【永宣】嫣然逞余态画师贪此景【不骞】往往入图绘或描江梅并【彞尊】或取水仙配分明黄赵笔【永宣】只少鹑雀队写生貌逊真【不骞】比调朔继晦芳菲正有时【彞尊】改嵗游可再【永宣】
　　聨句题王处士画折枝红豆图【并序】
　　东禅寺红豆一本结为连理枝高至三丈花时沈啓南文征仲唐子畏汤子重诸君恒修文酒之会后为疾风所拔王处士武以水墨渲染作图妙夺天真适有饷束笋者并绘之树厎图今归张孝亷挂之桥下小轩孝亷属题兴到聨句兼忆亡友惠吉士周惕成十二韵康熙壬午涂月秀水朱【彞尊】锡鬯识
　　吴赤乌年寺【嘉定张大受日容】相思子一丛叶参双塔外【华亭高不骞查客】花艳八门东照影清溪水【彞尊寺旧有清溪堂】题诗白石翁瓯香茶灶熟【昆山徐昻发大临】径转麴车通结实收新雨【大受】调禽付短童经行消昼日【不骞】开谢几春风惠子居相近【彞尊】王郎画最工偶然濡淡墨【昻发】率尔变轻红破萼夭桃似【大受】披图束笋同已无枯树在【不骞】长恨旧垆空赖有淋漓笔【彞尊】能移造化功祗应悬素壁【昻发】吟赏小轩中【大受】
　　杂诗十五首
　　淮隂一登坛风云色寥阔囊沙齐遂破立帜赵斯拔羽也纵英雄气尽岂得活大统归赤帝鸿沟因罢割何哉云梦游一旦真王夺始焉将百万目中无布越既与哙等伍国士已羞杀寜知论元功后乃及虫达
　　焚香户庭中逐臭者在外彼自海畔行于我尚无害所嗟兰蕙鉏盈要服萧艾荀扬世所贱孔孟乃饥退无盐入齐宫明妃去汉塞物理固自殊时运寜有待爱者终莫憎憎者不复爱
　　红亦不复花白亦不复花堂前双梅树但有枝杈枒春风吹戸外好鸟鸣邻家嗟我寂寞人故里同天涯淮王升天日对帝称寡人始焉帝心眷既乃帝怒嗔谪归小山中桂树枝轮囷居然盗帝书意欲垂千春河间礼最古楚元诗亦醇区区服食方咄汝非其伦九师招不至且与鸡犬亲
　　夷羿射十日其九落高穹如何此神术乃以授逢防支左与诎右于技无不通一朝突反射人鲜克有终呜呼在三义有若日在中六经各有师不及断梡工昔贤服心丧期与生我同薄者无不薄奚事鸣鼓攻
　　秋蓬本在下吹嘘送上天回风崇朝至过我门梁边假令一者来何妨暂周旋奈何舍我去转向斜径穿不如杨桞花相近犹纒緜凉燠有定冰炭毋乃偏
　　昔有池仲鱼移居城门下城门设重闗际夜上银锁既无穿窬患兼有击柝逻自谓智虑周乃藏杀身祸烈焰已具扬扑灭势不果吁嗟骨用朽前事资验左处世多危机冲波少安柁桑海讵难干天亦可堕宋郑四国灾咸秦三月火达人殷逺忧朝市足恒裹逍遥十畆间为乐无不可
　　华山有小鸟自名寒号虫翻飞必自卑毛羽恒不丰物微免弋获幸得过凛冬一朝条风至自诩时命通洗头玉女盆鼔翼白羊峯谓鳯不如我听者谁汝容鳯兮翔千仞览辉下梧桐一鸣音节节再鸣声嗈嗈虽言徳之衰物理岂终穷
　　千佛各有经翻译满禅闼山花木叶文繁重苦难括自从达磨来一苇当津筏聦明主妙悟指授在呵喝不读一字书猊坐立可夺奈何君子儒语录效缁褐读古喻玩物斯言太拘阂圣人述六艺反正乱可拨岂惟身独善言动必迂阔张口云雾中昏曀何由豁庶几经济才冦虐乃能遏
　　有酒斯鼓缶吹壎必和篪同调定见怜一心不相离古人重久要隙末非所宜谷风思小怨大徳反弃遗新交不如故君子当三思请看苏子卿岂絶李骞期
　　苏秦六国印主父五鼎食积金已成穴多方犹采获人寿无百年子岂神仙籍蜉蝣语蟪蛅我今日将夕春秋尔易迈不乐良可惜
　　衡必锱铢争钱必子母权佳李鑚及核曲防遏其泉不屑一毛拔而况千金捐举世皆杨朱方思墨翟贤飞虫扬其羽乃为蛛网得白鹿游上林难免射工食居子慎所趋毋以贪自贼不见冥冥鸿寜受弋者弋佛法西域来道里实辽逺其徒祗比丘马防经数巻至晋始有尼入梁俗莫挽此辈僧易狎为态亦婉娩一入富家门内言出于梱挟伴湖山游积金寺塔建精舍累百区有司岂能限宣淫青豆房饱食香积饭因之壊风俗讵可偕息偃妇人有妇功蚕织乃其本如何水田衣娑拖出只苑跪拜学男儿对客不自忖谁修凤楼识絶此毋往返
　　男儿一堕地弧矢射四方家有骥千里岂恋苗藿场威鳯鸣啾啾千仞肆翺翔览辉一以下百鸟生仪光圏牢有养物毛鬛分柔刚留以施刀俎逸欲终见殃驶景洵易驰安乐不可常奈何当盛年白昼处帷房









　　曝书亭集巻二十
　　钦定四库全书
　　曝书亭集巻二十一
　　翰林院检讨朱彞尊撰
　　古今诗【二十】
　　昭阳协洽
　　盛秀才书斋观文【嘉】水墨杏花新燕
　　宣和谱花鸟独有燕子画者少后来小屏山多写白燕棃花间大都画粉不画墨又或画双不画只吴中才子文休承艺事三絶人共称冰纹之茧恣留额新燕图来刚一尺其余尽写石田诗不许观者旁题辞梅湖盛生雅好事少长羣贤并邀致晴轩挂壁纵客看叹息满堂声不寘图中乌衣甫出巢杏林过雨含香苞拂羽试飞力尚怯风前未遽踏花梢自来写生手往往守窠臼惟有石田真轶伦同时絶品数唐寅两君画意不画似嘉也此图亦逼真吾衰应酬诗嬾作【去声】只爱看画题长句坐中妙绘六七公那不临摹遗我茅堂中摇头鼓翼尾涎涎令我日日长相见
　　春暮看花木渎夜过上沙连雨不止信宿还慧庆僧寺左足病躄自慰二十韵
　　春游抵木渎对酒爱晩晴际夜泛上沙俄顷风雨生屋东西沟水防防阶除鸣绳牀承漏瓦三徙仍攲倾淫潦昼不已疾雷暮砰訇有蚓蟠青泥有菌抽黄茎置身云光中湿气易满盈老夫留信宿卧起足疾婴其左顿成躄其右安得推牎览朝霞散作鱼尾赪言辞主人去净域返水精兼旬罢看花累月不入城父母生我来日月斯迈征红尘早插脚重茧万里程虽经侍班聮曽不伺公卿既嬾着朝鞾兼耻邪径行一从罢官后谁复驱使令不妨日蹒跚坚坐无所营吾自着吾书吾自怡吾情不有习凿齿足蹇春秋成
　　苦热和梅都官韵
　　于垤鹳不鸣涉波豕濳逃不有肤寸云焉得隂雨膏徒封蜥蜴瓮未毨鸟兽毛既乏招凉珠讵有含风袍良苗日以槁莫抽分寸毫夏畦病莫治秋乃亡其曹老翁愁旅食疾首虚爬搔广厦尚苦热何况层楼高
