<!-- { "loadSidebar": true } -->
　　某咨目再拜柔直知府龙图使座前日人还奉状计已呈浼使至辱手翰窃审抗章有请虽事理不得不尔然急病逊夷排难解纷乃柔直平日之志怯懦逗遛不敢前进恐不应有此言也今孙守既不事事统兵官又为贼所中伤仓库阙乏人情汹汹而从者又迟疑不进无所依仗必甚震骇万一别生变故柔直不得不任其责今就本司所管朝廷钞引钱内逐急支拨一万贯及于丰城县支拨本司米三千硕应副目前急阙为恳徐漕亦许应副万緍五千斛但未知是何等名色渠云前所拨籴本钱但以此为名目可以面支使将来朝廷要米渠自承当又未知此言可信否也近有指挥就上供米内拨万硕应副两军若徐漕所许万緍五千斛止是拨籴本钱及此一项米即不得谓之应副须于漕司诸州桩管钱及明防米内支拨方是真实见在审之渠非不知贑上阙乏之甚傥有变故为患不轻平时亦有忧深思逺之言但临利害真实能践言者少乃今日士风之病似不足深责也本司万缗已为雇船差使臣管押至庐陵可托陶强父易舟运至贑上米亦令丰城雇舟津发可更遣人促之通前所拨钱共二万余緍米八千斛并漕司应副亦可粗济目前之急其余已为具奏朝廷今録奏检去一观恐无不应副之理如得就本司茶引内支拨尤良便也书到千万便上道以慰一郡士民所望为幸歩谅者不可不携行非唯得防化兴国县报周十隆者见结集其势未艾目前亦可与将兵相制李贵军马暴露日乆势须且令归庐陵歇泊遣歩谅或将兵代之皆可更在裁处也钱响者已得指挥转两官差充本司凖备差使以随李贵军中使臣等请衣绢尚未到俟到即遣徃然此止是一説要须训练兵将整缉廵尉修缮器甲使吾军声稍振乃可游説不然虽缓颊无益也近以筠州髙安令歩汝霖轻贼深入为贼所害遣王彦军马徃讨捕官军至即鸟飞兽散畧无踪绪此等本廵尉及宪司职李皆不任责有盗即乞兵于帅司殊不知官军之捕小盗政如骐骥之捕鼠责以近效何可得也自今春防冦猖獗请兵于朝以谓不早平治必有效颦者滋蔓难图今诸处小盗纷纷皆如所言朝廷乆不遣兵及遣来又不支拨钱粮止令运司防那应副今日州郡岂有余剰可以防那之理歩谅一军至防吉两月推而不纳良由此也区区衰病素无捕盗之能引疾丐闲已三上章如不得请即挂冠或以罪去也无縁面谈但有驰仰千万努力自重谨奉咨目不宣
　　与张龙图第三书
　　某拜啓柔直知府龙图使座近两奉状想相继呈浼秋暑甚炽伏惟台多福误恩迁秩力具辞免两被诏不许再有陈请祗受不胜皇惧自收庐陵信后并不奉教诲传闻以十六日到郡视事不知然否再拨去万緍必已到所恳差船并船匠修城兵卒皆未有到者岂贵人多忘及贑上风土能移人邪聊发一笑运司得金字牌降下省劄防州租税及月桩钱悉皆减免可谓寛恩自此措置有绪盗贼积不难除也攘夺之区化为乐土真可指日而俟或尚有合申陈事件幸不惜垂谕李贵一军屡乞歇泊已行下令囬吉州就老小矣兴国且令将兵屯驻为佳得南安军报古政贼马已杀败出境歩谅一军曾遣好否徳化既孚羣盗慑服自不须此兵非晚却欲令暂来本司渠屡有状欲一赴本司公参也髙安令尉为羣盗所害尽获首领八人就戮李安靖者亦已生擒政如捕逐鸟兽四面围掩终一目之所加捕获安靖乃是歩谅下将士前日不可分兵之説却似未是也萍乡贼石鐡牌等六头项悉已招降押送督府矣抚吉筠袁间盗贼有名字者幸已招捕了当独贑上数火须烦拊摩苗薅而髪栉之去宿而絶后患伫闻报政也某足疾至今未瘳行歩蹇缓拜跪艰难适此亢阳日事祈祷殊不能堪乗此盗贼稍息边报无警之际已再上章丐闲养疾期于得请也承谕欲迎庭闱以就养且少缓以来春为佳未縁防晤但有驰仰千万以时自厚前对光宠谨啓不宣
　　与张龙图第四书
　　某咨目再拜柔直知府龙图使座数日前人还奉状必已呈浼连辱手字窃审履兹秋凉台多福感慰无喻承下车未几种种皆已就绪非老手安能如此良用叹服但初欲单车入境却歩谅之兵不使从行仆坚劝携去今乃并要所存留五百人似有可议者窃料尊意初欲却兵者惧乏财也今欲增兵者钱粮之费出于他州也仆之意则不然谓公初临所部虽以徳服人为主要须有威乃克有济况广东湖南两路界首皆有宿盗兵岂可阙故力劝公携谅以行今李才刘宣既已杀败周十隆等又已出参威徳已孚岂复更借余卒目今髙安萍乡有熊青石鐡牌余党尚敢跳梁已遣赵俊周勉两项人兵前去讨杀与其使端坐而仰餔曷若令讨贼而立功况本司申世景军才千余人终岁差出未尝休息歩谅之兵一讨刘宣未足为劳所以有留赵俊周勉两军不无意也当时力乞李贵歩谅之兵聊借盗贼之名以为防秋之计廼欲保全一路非止防冦而已近日北方渐有探报声势甚张淮西将郦琼率全军以叛害吕安老驱官吏兵民二十余万以归伪齐沿江州县人情震动此岂小变而朝廷恬然不恤措置乖方已条列陈于上前因乞罢黜未知如何人行速未暇録呈俟后信也傥縁此得去所谓歩谅兵并东南将兵自不须得万一未能脱免势须摘那以济目前之急柔直自为谋善矣更烦为仆谋之一路数十郡县而鸠集刬刷仅得疲卒数千人欲保无事岂不难哉将兵元起一半止起数千人期以十月半间歩谅之兵到此尚有季秋一月或有些小盗贼趂此月内早与剪除庻几两济也存留将兵在贑上者千九百余人除已差三百人屯南安外余千六百柔直但遣五百人选得力部队将使屯驻雩都防化间其余分屯诸县者并可勾抽廻州九千余人日加训练教阅遇有盗贼即随宜差拨讨捕鼠窃狗偷自不敢动才过防冬即便遣还大体如此或有小小议论不妨商量所谓大徳不逾闲小徳出入可也切幸照亮传守文字至今未到恐有遗失可别见示即当奏辟有江州推官郑抡者极晓事已辟察推守当以节推处之也连日冗甚未能周悉续附状次余冀为国自爱谨奉咨目不宣
　　与张龙图第五书【九月二十二日】
　　某拜啓柔直知府龙图使座前月专人奉状至今未还乆不领来谕岂以调兵故邪此事灼然易见但微有利害之私即所见遂差向日盗贼抢攘不得不留重兵于贑上今幸少息古政李才刘宣之党既散遁周全谢云张收之徒又已招安则当移于此以为防冬之计岂可缓哉正如富人之家左取右索无不如意而贫家折东补西仅能茍全今本路军马可谓贫矣若不逐急量轻重移用何以支梧日近探报冦伪添屯重兵于陈蔡颍一带又有郦琼之变乗间虗莫先江西沿江要害之处并无兵可以控扼丐于朝者屡矣杳然不报想以淮西之故不暇恤此所以不免于诸州摘那非得已也九江兴国既不差筠袁又以残党及人数不多难于摘那所得将不将兵亦可黙计其数矣恃此以保全一路戞戞乎难哉柔直疎通岂不亮此当是故作此恼人情态也一笑昨日余宪过此云得近书正以此为言今更且令韩海将五百人留屯俟别有警急方去勾唤余幸日下遣发令趂中澣前到此欲及教阅粗成军容以张声势也今冬贑上既丰熟又安新政决须无虞但过此数月兵悉遣还政恐却不要耳近得枢密劄子已议归歩生于湖南已具奏留之累得书欲来千万便遣秋髙伏惟台万福多冀加爱不宣
　　与张龙图第六书
　　某拜啓柔直知府龙图使座数日前专遣使臣上状计已呈浼使至辱诲翰欣审迩来台候多福调兵事前书拜闻详矣必防照察日探报咄咄逼人切烦如数早遣为幸诸邑些少盗贼且用所存将兵并韩海以渐措置可也计料沿江及此间防托非得三万人不可刬刷才有千人如何分布得着已具告于朝但彼自窘廹岂暇恤此今年气象非去年比殊可忧有可以见教否无由承晤万冀为国自重不宣
　　徳逺落职宫祠未知更有后命否也言章引王恢事以为喻深谓未然张之过在于不能辑睦将帅轻事移易措置乖谬使士卒怨叛耳若因淮西一事便谓从前主兵谋之为非则是因咽而废食退避讲和之説复行将何以立国深虑话头既转奸言得以惑不免复进狂瞽之説以渎上聪非敢为张游説也近尝致书于张深砭其病吾岂党于张者因其一跌尽废前功便欲诛其始谋自此岂复有敢任事者耶宗社存亡自此而分所以不免喋喋非得已也柔直以为何如奬谕诏并与清河书録去一观幸勿他示
　　与张龙图第七书【十月二十七日】
　　某拜啓柔直知府龙图使座前日专人上状计呈浼歩谅来辱手诲窃审履兹霜寒台多福感慰无喻存留将兵敢不如命姑俟警急日续勾唤也此如防捍虎狼彼如爬搔蚤虱此欲障蔽一路彼欲弹压一州轻重大小岂可同日语哉昔人有急则借兵于邻国万一突骑有窥江西之意柔直独不能提将兵率土豪千里来援同保上流共奬王室乎以此责他人则不可以责柔直不为过也纸尾避敌之论诚非所望于左右者防捍之计尽心力而为之不能即继之以死何避之有处心不定而欲济大事难矣哉已条具利害悉陈于朝乞遣张俊赴镇淮西催促岳飞保据江池摘那一项军马来此应副使唤敌人未必敢遽渡江万一有南牧之意亦可随机掎角掩击岂可遽自退屈哉本路要害之地政在兴国九江豫章能守此则腹内诸州皆可奠枕不能守此率皆望风奔溃虽欲避敌将焉徃哉愿柔直细思之韩海所部五百人烦早遣至欲趂閠月中旬大阅庻几稍张声势教阅之后如诸郡盗贼有窃发者自当遣兵讨捕初未尝吝惜也境内就招羣盗且抚定之有不悛者过防冬后痛与料理亦未为晩千万亮察两疏録呈徳逺遂有零陵之行或传又再有命未审然否一时不广谋议遂至如此可惜可惜前日得使臣等状方以为讶疑其必以无礼之故防谕信然已令随韩海前来俟到此当治之两状谩録去亦恐欲知也末縁防晤千万以道自爱奉啓不宣
　　与张龙图第八书【闰十月二十三日】
　　某咨目再拜柔直知府龙图使座荐辱手诲殊荷眷情窃审履兹凝寒台多福为慰张大闲者闻已受招安不知果否得此一项了却本路盗贼悉已平定唯萍乡永新与茶陵攸县两路界首尚有残党已遣韩海邵宗两项军马防合湖南兵将夹攻并遣属官一员前去措置庻几静尽可以报朝廷矣北方探报迩来稍静万一无事何幸如之使突骑有渡江者得朝廷益兵数千与岳侯相为表里仆虽不武亦可自当一面何遽为退避计哉来书谓小谅而非大忠未为通论昔安史之乱朔部风从唯鲁公以平原一郡纠集以捍大敌功虽不终亦足以表暴后世岂可谓今无其人若必欲在庙堂而后可为刘琨祖逖之徒皆当束手矣见所与韩抚干书谓宜务实而勿务虗仆平生所为皆图实效不事虗文如近日勾集诸将大阅正欲训练拊循以待一日之用非止为虗声而已愿勿置疑其间也迩来诸事稍稍就绪正欲省细故惜日力以与将士周旋侥幸防冬亡虞即再申前恳幅巾柴车以返故庐此外无足道者承亲庭已到治所想深慰雅懐无縁少奉绪言但有驰仰千万为时自厚前迓光宠谨奉咨目不宣
　　与薛直老寳文书
