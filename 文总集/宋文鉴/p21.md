<!-- { "loadSidebar": true } -->
　　事欲无蔽心宜尽公既守正以宅志遂生明而在躬祛一意之党偏不私乎物照百为之情伪罔汨于中若夫外交事变之繁中固心诚之守以谓虚已鉴物则枉直昭晣挟情适事则是非纷纠欲庶理之皆辨舍至公而则不中立不倚始持正于羣伦旁烛无疆遂致明于万有无陂无侧不阿不偏非妄恶也恶其众之所弃非作好也好其众之所贤葢依违牵制者固已去矣则明白洞达者乃其自然百志惟宁居絶倾邪之渐五綦不乱遂观昭旷之先葢夫智因窒而后昏性以私而有党爱憎既絶则真伪必审取舍既平则善恶不爽抱纯正以中执涵机灵而内养所以主心善治汤无蔽塞之忧直道钦承文有照临之广岂不以湛静者人之性偏闇者性之情知静为本故虚之则定知闇为害故去之则明正厥心官始闲邪而制物发为智烛终迪哲以通诚大扺处有累之地者莫不徇私对无穷之变者鲜能不感凡适理以非由秉心之自克得不保守天质蹈行圣则周而不比无一曲之蔽情静之徐清有三知之入德因知心乃物之鉴公为职之衡系吝既屏纯明自生以之察已则事至不感推而成务则物来敢名是故君子养源于以致忠邪之判大人正已岂徒无谮诉之行嗟夫有为者易失其本心无惮者或迷于至理故伾文党与以丑正恭显庸囘而嫉士智尚昩于自保识敢期于远视惟夫以公正为心明则生矣
　　智若禹之行水赋【明智之大如禹行水】　　　孔平仲
　　古有大智中潜至明何行水以为喻葢存心之自诚渊然剏物之谋敏而外发沛若决川之势顺以东倾夫惟灵万类而生毓五常之粹不滞于物其端曰智然顺其故则不致于交谲悖其本则浸成于大伪居惟适正委美质之自然举若下鸿措安流于无事审利图害筹安计危蕴千虑以无感包万殊而不遗每优游而处此不汨乱以行之内畜清明陶天眞而去诈远侔疏凿适地势以流卑湛然恬养于中廓然识周于外不涤源而涤性之垢不治水而治情之害较迹无间成功亦大可通塞壅顺意表以弥纶如决怀襄贯地中而滂沛大抵多计者流于机巧好辨者溺于空虚其明甚惟人戒欤故我抱灵鉴以无隐导沉几而自如心常恶其凿也势若排而注诸舜以是而察迩言聪明并决尧因之而急先务障蔽皆除夫运至计以利仁绍徽谋于平土德一也何独议乎智人一也何独尊乎禹葢智之于物兮必顺适其理而禹之于水兮亦疏导其苦苟能此道宜効臯陶之谟一失其原或谓白圭之愈后世苏张之辩胜庄老之道鸣其耀才者或笼愚而不正其矫枉者又絶圣以无营皆与性以相戾譬濬川而逆行亦犹戕柳以为之棬并非其质揠苖而助之长反害其生噫喻玉营者楚有屈平侔蓍者秦闻樗里或以易变而贻诮或以不知而为耻皆莫若顺其性以行焉所谓智者乐水
　　周以宗强赋【周以同姓彊固王室】　　　　　沈　初
　　古之建国制莫如周盛宗室而作庇强王室以承休治尚以文重恩亲于同姓世緜其祚大形势于诸侯自昔后稷开基公刘经始盛德物被丰功世美文武大其业成康继其轨奚永永以能然葢亲亲而得以任先宗子协图夹辅之勲本固王家益植太平之趾天亦中奠侯封外崇大邦小邦兮我所锡壤伯父叔父兮汝其懋功巩国势于寖盛粹民风于大同膺木德以当天王图以永法辖星而建屏邦本其隆有衮服以华其躬有金路以优其命宝玉分赐胀膰均庆所以等异诸臣恩先庶姓史称乃德盛陈过厯之期诗大其功茂着维城之咏岂无异姓与之翊昌岂无列辟与之赞襄推本而治尚亲则强故苍箓之兴起始诸姫而阜康忠厚一时重本枝而相辅仪刑百世壮基绪于重光至如鲁衞之所分邢茅之所附众列邦壤一宁国祚岿然盘石之安屹然宝鼎之措无烦兵革坐收御侮之功不假山河自得为藩之固譬夫本之殖枝茂者干必大水之委源深者流必长繄尔列辟辅予一王秦室寖微葢削五侯之壤汉邦未善徒恢七国之彊盛哉本本之扶持承承之操术国五十兮比如犬牙之制年七百兮緜如瓜瓞之实方今宗也盛而国也强跨基图于周室
　　佚道使民赋【民得终佚劳固无怨】　　　　　林　希
　　古者善政陶乎庶民上安行于佚道下无惮于劳身教思有原得乐趋于农役人知足养胥仰戴于君仁始也井天下之田比民居之域乃辟疆里乃营稼穑寒则思为之衣饥则愿为之食法既归厚利兹各得葢上执其道务优佚以便民众乐其生率欢娱而竭力春使之作熈然悦从冬使之息庆其有终趋时也如鸟兽之至收成也如冦盗之空利而不庸自足王民之用厚而无困本兹帝力之功蠢惟有生不能自恤役之所以奉其已利之然后知其佚仰有以供其祭祀俯足以宁其家室谷播其始化同豳俗之深壤击而歌野有尧民之质俾尔昼出于塾俾尔宵索其绹无力役以夺其节无赋敛以为之骚曾动作之敢息由醇醲之所陶驱于足用之原安而服业图厥终身之养乐以忘劳大抵强民者难使从利众者乆益慕及充其口腹之欲由竭其手足之故汝业既毕汝居既固为之一日之蜡怠心已忘优尔三时之农收功有素然则于于其处皥皥其趋俾常产之各得顾闲民之举无治贵优游农者愿耕耘于野俗相亷逊老而不负戴于涂噫藏其用者其政神厚其本者其民愿化而不示其迹劳而不知其困斯道也养生送死无憾焉何有于怨
　　王道正则百川理赋【王道公正而百川理】　　江　洐
　　物格大顺化由至公本一道以持正致百川而会通庶政修明端若承天之意众流协应沛然行地之中尝闻宰物之工提平在圣大而覆载者既辅相以德广而融结者皆管摄以政故彼灾祥系乎邪正惟王有归往之葢在为公而水存平准之称遂皆得性何则明审刑罚持循纪纲亶聪明而作后一好恶以遵王执此之政兮坚若金石行此之令兮信如阴阳有猷有为屏邪心于党附或源或委畅柔德于灵长由是温洛效珍荣河荐祉若江汉焉莫不归其润若畎浍焉莫不循其理民自絶于昏垫物大蒙于丰美坦周人之砥道率履大中协夏后之神功敉宁洚水岂非德之隆者高深远近而必及道之公者徧覆包含而不偏博既通于化育幽遂远于渊泉上广尧仁有既陂之九泽下殊幽暴无皆震之三川况夫中和发于圣诚精祲入于神造万物之类尚率育而总总五行之本宜分流而浩浩平康在治兹咸叙于彛伦脉络交通遂安行于故道向若所持悖缪所向阿私或盛外家之宠或简宗庙之仪害既作矣时将殆而白马沉而福益远金堤塞而民已疲是以雅什贻讥葢念沸腾之失汉臣建白重兴涌溢之悲殊不知水之为功物资其泽以之浸润也其功倍以之灌溉也其利百然而疏导则莫胜其劳壅塞则悉罹其厄惟王道公正而不颇自然顺适








　　宋文鉴巻十一
　　钦定四库全书
　　宋文鉴卷十二
　　宋　吕祖谦　编
　　诗【四言】
　　皇雅十首　　　　　　　　　　尹　洙
　　天监受命也自梁至于周兵难不息宋受命綂一万方焉
　　天监下民乱靡有定甚武且仁祚厥眞圣仁实怀徕武以执竞匪防匪刘拯我大命自昔外禅月经日营令以挟制政以阴倾帝初治兵志勤于征奄受神器匪谋而成淮潞弗防卒污叛迹戎辂戒严皇威有赫彼冦诖民吾勇其百殄厥渠魁贷其反侧帝朝法宫左右宗公忮夫悍士以雍以容尔居尔室尔工尔农既息既养惟天子功
　　天监四章章八句
　　西师征蜀也
　　主用西师岷梁弗宾匪曰负固实交晋人予训予誓合我将臣正厥有罪无庸伤民矫矫虎士载摧其壁于嗟孟侯亦果其策迎师而降靡抗锋镝岂独身谋完是宗国蜀都既平将臣失律此众悍骄彼民危栗当涂呌呶合万为一匪怀则威帝心是恤帝曰将臣予嘉乃庸废命毒民尔弗有终邦典用疑惟罪惟功靡殛而削协于厥中帝曰孟侯受封于楚淑旂雕戈备物异数俾尔族姻及乃文武服在王庭靡不有序蜀民呼歌天子威灵保我者封暴我者刑匪功是和匪弱是陵天子惠民畴敢不承
　　西师六章章八句
　　耆武受俘也命将伐南海平金陵俘二王以献
　　耆武定功时惟二方淮服其义海南遂荒孰孱而盭孰暴而猖自底不譓乃终灭亡帝戒二俘同即尔诛予惟民无辜休息是图时其辑矣宁威独夫帝嗟污邦乆罹于兵或暴下以征或敷虐以刑予命中典协于国经民服德音室家以宁
　　耆武三章二章八句一章六句
　　宪古令守臣也削其附庸以强帝室焉
　　帝怀永图治古是宪四方守臣惟屏惟翰在昔艰难弗惠训典跨都连城高牙以建有土有民肆乃征缮以息以容终焉叛换凡今帅臣狃厥见闻见匪革乱原曷清多难帝告庶邦式是典彞元侯显父戚臣宗支正乃封圻予一人是毗凡曰附城罔尔俾之畜兵厚赋靡尔得私母凶而国作福作威天子有命畴敢不只子孙承承唯万世规
　　宪古二章章十六句
　　大卤王师讨晋罪也
　　晋氏之疆粤惟大卤俗忮而专地扼而固协比幽都荡揺边圉三埀既定凶威弗沮帝御六师百万貔虎翦其附庸至于城下锋镝始交梯冲如舞蠢尔孱王请附降掳我士奋扬愿究吾武皇帝曰吁念彼黎庶匪鲸匪鲵复为王士晋郊既平九区以宁陈功太庙告假威灵在昔武王于商观兵惟我艺祖亦勤于征匪贷晋罪俟厥贯盈圣作圣继巍巍相承皇矣二后功莫与京
　　太卤二章一章二十二句一章十四句
　　帝籍修故典也躬耕以劝农焉
　　帝籍于郊典仪具陈务农以训供祀以勤祀在于诚匪勤于人训农以实匪训以文帝谨二物乃躬乃亲公侯卿士暨厥庶民千甸有制饬哉惟寅帝赉高年式宴且喜种种黄发族丘而议我生艰难暴乱以继耳狃金鼓目狎戎器皇其我图亲讲农事有子有孙力田孝悌鼓舞至仁薫焉如醉
　　帝籍二章章十四句
　　庶工任贤也
　　帝咨庶工畴其辅予俊乂以登厥劳乃图匪忘旧勲非贤勿俞巍巍衮台盛德以居任贤伊何昌言是庸勉告尔猷罔恤乃躬岂无狈辞怫于予予不尔疵尔无靣从始时从官戎容扬扬今帝左右儒冠煌煌朝廷以尊文物典章得人之盛奕世重光
　　庶工三章章八句
　　帝制北方请盟也
　　帝制万邦罔有弗宾山陬海澨羁而勿臣威格三方稽颡献珍单于革心愿交使人帝谋公卿列侯庶校咸曰彼心暴戾阴狡既扰我疆复利吾宝无若励兵袭其还道皇曰有众予实念兹战无必胜矧其归师借曰大获畴能尽之益俾衅深毒吾朔陲乃俞其盟北州以绥在汉世宗抗威兵戎暴农算商经用弗充中土震骚汉南始空降及后世犹称厥功初穆圣考德无与偕匪勤于兵北人遂来逮是三纪远俗以怀生民休息呜呼仁哉
　　帝制五章四章八句一章十句
　　皇治恤刑也
　　帝仁于明刑在位者以寛恤为治焉皇底其治钦哉惟刑在疑而宥罔察为明爱怒弗肆孰为重轻母一弗辜惟典之平前世理官倚法以刻匪彼为仇葢曰任职令之蔽狱务正其辟鉴于前人繄我仁德皇德在仁寖而成风公侯卿士靡不率从麛卵萌生咸保厥终不鄙不夭乐哉融融
　　皇治三章章八句
　　太平封祀告成功也
　　噫太平无象兮世乌得而知维盛德可迹兮其封祀之仪东岱宗兮西汾脽礼上帝兮宾地只皇有征兮吾民以嬉皇有祈兮吾民是私天敷佑兮俾皇之厘永世亿宁兮无疆之基
　　太平一章章八句
　　定州阅古堂　　　　　　　　　冨　弼
