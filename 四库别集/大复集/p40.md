<!-- { "loadSidebar": true } -->
　　前伏闻明公体中不怿窃见在阁省食多事形势心忧宜必至此某再造门下省问不得一望见顔色退而抑欝累日又闻少康矣甚喜慰然疑乆弗见出昨乃见有引疾求退之疏明公之识非末进可窥然窃以为未安也近河南盗贼日益横起山东士卒经年露暴国有强御而狱有言官野有屠戮而朝方宴笑廷议大缪市令不行势急燔溺独恃明公拯救尔未宜闭戸无闻在家不知乃复弃而引去益非明公所以后身而急国家之难也古之大臣功成事定然后避宠利持盈满深思髙举保身完名是故保身完名者大臣之所以居成功处盛世也今明公责重望深任利害而当毁誉欲以此时保身完各难矣昔成王在幼殷人动揺召公告老公旦非之明公亦宜惋时悲人畧疑忌之嫌捐顾爱之念览召公之迹体公旦之心则天下国家幸甚或以内有掣制事无违逆览不可之防行必止之志然已晩矣若欲转祸为福求成于壊则犹可及也夫同舟之人胡越一心见祸知畏覩患思防人之情也今内之用事有未然者私意蔽于内而利害之实不省忌讳容恱者众而剀切之言未至也诚指事为之势陈祸患之形喻以同难之义导其共济之美开诚以示独任不却更执以不回之操断以必至之勇若是而明公出焉不为不可也若必恶汚就防见危图全不惟觖天下之望亦不能免当时之议矣又或顾患依违少挠即屈则出处等耳亦非敢望于明公也夫成美者纳善感恩者报义故袁盎进说于申屠朱云纳忠于萧望古之大臣欲有为者未必不有匡士弼賛义夫怂慂者也某在家五嵗自期全命于蓬蒿之下过防明公收于废弃之余举之下吏之列覩事激中既不能明诤于朝廷于明公左右又无以増明益髙补遗而辅不逮实甚耻焉恐终有以负明公敢志其狂昧布肠腹惟明公采览无缪于古大臣出处之义
　　与侯都阃书
　　侯都阃足下仆鄙薄于取与则甚谨而不敢茍足下前所恵牙筯并梳受之实非所欲初见来价道殷勤甚恳恐拒盛意故不复辞及途始知足下礼意甚衰凡物以表恭交以道接以礼虽孔子受之茍仪不及物君子弗屑也仆不敢以君子自号然不义之物受窃不安请以元封识返之幸不多怪僣妄敢呈一辞于足下仆自贵州抵云南行陆四阅月车怠马烦欲图少逸故来就永宁之舟耳又闻霑益至永宁传舍卫戍废敝人皆狡不识上下又寡厮之役仆惧迟滞王命不即饬行李当时藩司诸公皆以足下当西路能礼往来士大夫为仆慰由是仆之西行遂果及歴乌撒黒张阿容摩尼之地冐赤水之炎犯雪山之寒入倒马闗箐雾雨连旬不开竟日无人行废芜寒蔓猿泣鬼啸思之令人神竦又罗羿出没刼略于道前后继闻诚非人所居者仆始悔是行然望永宁则如归以其有足下在也及抵界殊自庆其出夷窟而至大境目若开而明者去城不数里则寥然无一人出迎仆以足下主是亦必出郊而城门咫尺之地不能屈足下车马及舘处至夜愈益不通问遂为盗所轻仆意足下素称能礼士大夫者岂以防不足齿于士大夫之行与抑足下所礼者皆要路显赫而仆非其流与足下宜不如是之污也防不足言所执者乃王命也足下乃王臣也以王之臣而恭承王命不当乎何乃坐视其困而使之迟吾王命也凡礼之交际来有迎去有饯在主土者尤不可缺始而不肯枉迎足下托以他出其不枉送其亦他出乎若有他出为行者可也足下位尊恐屈官不出令麾下一出乌乎不可何使之寂然不出也意者足下以仆夫之故为累足下遂简仆耶然足下为天子捍卫逺人使行不拾遗居者安堵其职也乃致盗入公署偷窃天子使臣之物是仆累足下亦足下累仆耶古人有我心则慰之诗非仆所敢希于足下也足下又以仆欲让卫官故卫官不来见夫仆之役供具皆卫官所当承者今倨然侈然不与仆接足下又従而为之辞则卫官之简仆固端于足下矣盖君子之待人以义不以利害以情不以显晦足下于二者不知察而人称其能礼士大夫何也昔叶公好龙几杖门戸皆手画龙形一日有龙下于庭叶公惊且走曰吾非好真龙也足下之礼士大夫无乃叶公之好龙与抑如仆前显晦利害之说与足下审之仆愿以君子成足下盗一事望足下留心仆诚亦累足下也僣妄尽所欲言甚得罪乞亮而恕之
　　拟与藩司论救荒书
　　顷者闻朝廷以淮西告灾蠲其常税命守臣存抚赈贷此正主上俯念元元之意恵甚渥也今郊防乡鄙之民捐室庐去田畮诀兄弟叛父母而出者闻皆卖其妻子身为奴婢甚者弃尸道路百不存一其未徙者又皆覆釡阖室坐以待毙有快于速死自经树枝者夫死者不收而生者未哺往事已鉴而来势方迫此正执事者所宜控竭智虑纾遐猷布隆恵以寛民生以承上意之日也然而利害之实不省缓急之端昧序内无存变之防而外无应务之策甚非所以谨生齿之大命而彰主上之实泽者也窃于执事有不取焉诚使仆开其利害执事试聴之今为民计大率利一而其害有三徴求之扰工役之勤冦盗之忧此为三害而所利于民者独发仓廪一事耳利害不并施而多寡不相敌今徴鹰犬者使吏执棰索民出钱又胡椒马布枲鞶缨诸物屡下于民需价偿之价倍而民实不得又屡取絺绤使女无余葛此皆非赋之敛不贡之供犹日继不絶是徴求之扰尚在也至王府黄河之役筑城修茔之夫丁连老羸扶颠起废褁粮数百里死者已半而莫为中止工役之勤如昔也前者因民刼畧为盗下令各乡置捕诘之役以为便宜然捕者乗机生奸深察防逮平日无頼子弟为之爪牙羽翼家歴户至杀人牛马取人货财盗未及除而良者防祸有司因循莫为之省是冦盗之忧尚在而又倍之也发仓廪本以利民而其反甚仓舍一啓豪强骈集里胥乡老匿贫估富公家之积祗以饱市井游食之徒而野处之民曽不得见糠粃富者连车方舆而贫者曽不获斗升又乡民有入城待给者资粮已尽日货饼饵而卒不得与比其少得不足偿贷反因是致死耳闻目睹可为痛扼夫欲有所与必先为去其所夺养驯兎者不蓄猎犬植茂树者不伐斧柯以其近害也故止沸不损其薪徒酌水浥之沸不见止养人饲其口腹而刲其股肉终不得活今三害未去而欲兴一利以救民之防何以异此也
　　与寗兵备书
　　日者见执事求退之疏出处大义要宜有此夫朝廷处执事者善矣执事之情则得矣然地方军民其如何邪仆自愧身处闼阁之内职在书史之艺不亲言责政要徒以口舌私自论列以伸执事于士大夫友朋之间则亦蔑矣更投之于弗合而忌之于必沮无怪乎势之难也夫天下之事百人成之不足一人壊之有余大抵今之人率不察于利害之实而必遂其意见之私略其所齐而惟攻其所不同故泛议者腾无情之谤而中祸者下有隙之毒天下之事奚所救而欲勿壊也仆所愤惜岂独为执事耶夫良吏不媚上不求懐于民特士不求无非于众而欲伸于伟哲不恒之士故其节介而恵不遗志逺而名不孤今河南之童黎则念执事矣京师之士有伟哲不恒者于执事又有不俟执手杯酒之交而知之者矣执事何以得此邪亦可以自喜矣夫以位荣人人所乐趋以事责位人所必避是故才者任难于乱而阘茸借贵于平安今仕宦之情莫能易此平居攘华要以自利尔急则惮害而罕任虽在华要将委而去之即使执事他日见用属时无事则不免言者之欲摧败茍稍有事司权力当利害以责一旦之用将必有不舍执事者矣惟执事定志安身勿以时论少自沮易仆之所深望也昔马迁奋格众之见不爱其身以伸李陵陵卒隤其家声以累太史夫陵实国士不能勇于一日之死而欲幸望于不世之图卒之老于异俗而节不立身殒而志不明于人此义夫千载之恨也执事髙俊树立非庸可冀其一二然所伸于伟哲不恒之知者仆惓惓望焉惟执事图之
　　与何粹夫书
　　景明顿首粹夫先生阁下日者先生示以疏归窃与子钟计虑谓宜且止更值时方忌讳虞有触冐且疏而部不可之无益举动古人以礼义制进退进不可茍退岂可轻先生裁之海内友朋属目防何三四君子悉已谢时仲木退耕于髙陵献吉覊处于大梁徳乆废于岐下子衡伏于海濵有忧国伤人之思而宁无云亡殄瘁之叹乎先生乃复欲愤世自遂长往之情得矣恐不免于扁心之讥而或缪于义退之道也夫据势而经施従风而顺化知遇旷代之事也经常以纬变成易以忍难君子随时之用也若稍不可意不能其烦便自委去则天下欲承君子之泽防无时矣仆不肖获聴于先生先生服亷守介明徳峻行虽子罕之却璧幼安之挥金闵叔之不食遗蒜无已之不受赠袍何以尚之至其瑰论精识周知曲中略于章句之末而超于尺寸之外可以参赜济务昭逺明防盖仆之所深尚者然数年以来执论究迹似犹独行一节之事而未合于圣人通士之观何也夫徇时就功世不能器秉朴灭华徒饰亡实四者皆非通圣也通士不居器而滞用圣人不专质而丧文故簠簋之器必饰金玉栋梁之匠不雕濩落何也物有所不容而贵有所必须也今先生或者敦质而太略于文器大而人莫能用惟先生少自抑忍顺卑俟时以存人望以慰交防之私夫龙蛇之徳变化之义先生蕴之素矣防恃知爱辄敢既其愚臆惟先生亮之
　　与李空同论诗书
