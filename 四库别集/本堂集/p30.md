<!-- { "loadSidebar": true } -->
　　昔范石翁欲放翁注东坡诗翁难之曰坡诗用事多犹可注其用意处则有不能尽知辞焉今仲和于放翁诗注其事甚悉岂徒为事偶设要亦知有意在而无从追诘非子之有遗余力也然所以注世自有宝之者矣余观子精神加于人数等学之大于此者又有望焉彼日斯迈尚勉而身其任哉旃蒙协洽人日嵩溪遗耄陈某书
　　书张子华所藏钱穆父孙莘老二帖
　　钱穆父孙莘老墨迹二纸张子华得之以示今为古罍矣相与感叹而不自知其为何心也旃蒙协洽孟春旣望本堂老人陈某八十二岁书
　　书故人孔应得资政遗文
　　先枢密余故尝参承矣其嗣子昭孙以其遗文示感涕不觉自流尚忍读竟其文哉嵩溪遗耄陈某书
　　书君寿希崖弊帚集【荷】屋
　　人之为诗非茍然也古者歌诗以见人况作诗者乎人焉廋哉鲍谢李杜各自有体非故好异亦惟其人而已君寿之诗和平清纯无艰难辛苦态如其人如其人然亦何必矫其非分以为竒哉司马公自言作诗正是此意敢以谂于君寿丹霞陈某书
　　跋黄祖勉所藏董源【字叔达南唐后苑使】山水图
　　黄祖勉跋董源山水图云脱落凡格特恐是摹本余谓古之真迹摹为墨本者滔滔有可人意虽摹犹真要在人目中自有可否他奚泥哉此正祖勉言外之意嵩溪遗耄陈某八十二岁书于本堂
　　跋苏德渊【淼】易
　　夫易至大至神晦庵先生谓看易湏识理象数辞未尝相离而程传只説理不及数然大元濳虚或者又病其推象数之过张文饶自谓精于数及其立身行事则文大悖于易惟邵子之学明道先生称其各有所因而入彼章子厚邢和叔欲师之而邵子知其心术不正辞焉然学易者亦存乎其人而深浅未暇计近慈湖先生有已易今而赘言子之六合亦不外乎已殆欲为已易之疏义乎余耄矣读其书尚不能终帙欲于此焉有见无能为役也吁闗子明者安知后来无王穆公乎赘言子子海陵人姓苏名淼字德渊纯笃而老于古学者也四明陈某书
　　跋楼攻媿与王粹中诸诗墨迹
　　林国器出示所藏攻媿先生所书与王粹中先生诸诗本王氏家百世之寳乃为国器所有人于天地间各有所好惟先贤墨迹若淡而无味非与贤者遇覆酱瓿者良多今攻媿先生之笔王氏失于世守时异事殊必有难言者犹幸归之国器得其所矣攻媿先生百世师后来者恨不得亲其典刑得见此笔亦庶防焉万一珍袭之不严将又堕于渺茫矣敬之哉岁旃蒙协洽嵩溪遗耄陈某书
　　书内兄舒通叟馈八十书
　　此内兄舒通叟与余往来絶笔也余癸已岁始生之旦以馈来而兄以是岁九月十九日病终今见其书当何如其感伤然以兄之厚于余而先余而逝余亦岂久于人世者悲夫岁乙未季夏九日陈某敬书
　　书赵景文馈八十书
　　妻之兄赵景文于岁癸已馈余始生之旦且书与词以笃其耄而景文是岁九月二十四日已为故人与舒内兄之防相先后六日耳余之感独为亲防乎乡曲所谓晨星者今已矣夫呜呼岁乙未季夏九日陈某敬书
　　题再书戊子所与汪景渊诸诗后
　　乙未秋与汪景渊别已八载矣忽相话及旧所道语且云此纸燬于数载前欲再书吁余今年八十有二世事变化于俄顷间可及方来乎为之重感而泪落也重阳后二日书于交翠













　　本堂集巻四十六
　　钦定四库全书
　　本堂集巻四十七
　　宋　陈着　撰
　　题跋
　　书卓生甫深衣述后
　　句章卓有立生甫以深衣述见示余谓深衣惟当据经以求合而已至如续衽钩边则司马温公所谓如燕尾有钩曲裁其傍边缀于裳之右旁以掩其不相连之处此説以为正当又奚以旁引曲泥为哉屡图再防相谂以决连年衰病犹未之果廼闻殁已两载矣生甫平生用力于此有足以遗其后庶乎无憾余之生负质疑之记使生甫赍志九泉兴言至斯交道谓何岁乙未孟冬揽涕书其手泽之后以归之与追挽二诗俱前悲夫嵩溪遗耄陈某书
　　跋史独善奏议
　　独善史公当瑞平更化之初转对一劄君子小人之辩言外之意隐而实彰寛而实切也苐贰劄及蜀事可谓至论若嘉熙应诏书则明白洞达劲正恳到惜其言不得于其时徒使后来读之感至于激嗟何及矣岁乙未孟冬里后学陈某敬书
　　书王寓庵遗文
　　余童丱于丈人行闻里有寓庵王公之贤髙山仰止今八十三岁矣兹因留其孙得淦家获见其燬余偶遗之文于和渊明归去来辞知其奉亲孝于泰庵记知其事长敬于怡斋记知其友于兄弟于交説于淇緑辩知其与友朋乡曲无不尽其情人生大节略无亏欠余如一出一处一语一言动中礼义古之人古之人读之使人感发谁能起之得与北面列哉知念其祖善传其家幸而有此孙孙又生子矣寓庵之业其不亡乎岁丙申书于双桂坊之梅嵩溪遗耄陈某书
　　题晦庵斋居感兴诗巻首
　　文公为后学地可谓深着明切宜端居静察朝夕不置人一已百人十已千终有得矣岁丙申四月朔书于本堂
　　题刘向説苑巻首
　　刘向説苑曽子固序之矣其可否已櫽括其间学者当有所择而徒博者失之余因为诸儿书此巻首岁丙申四月朔书于本堂
　　书李纯甫文藁
　　余少也取友于郡庠之造道斋与纯甫李君同舍兄事之情甚洽后余薄官走四方而君以赋冠计闱上春官不利未防而闻为地下游矣吁而止于此耶虽然有文藁在见之者如见其人死犹不死也特余老病因循于宿草之不哭伤如之何感如之何嵩溪遗耄陈某书
　　题文中子
　　文中子当细味其间格言甚多丙申首夏书以遗子若孙
　　跋僧德恩所藏钟子固所画山谷水仙诗图后
　　樗寮因子固所作兄弟图而冩山谷诗【水仙花】余又因樗寮而为絶江着数字亦以世之情喜新而厌旧而絶江独知所寳是不能无感焉盖于世变人情有闗也吁岁丙申良月望本堂老人八十三岁书
　　书史献父屏石图铭序后
　　余昔仕于朝史献父寄居西湖之西入门立一石如屏自号屏石余与之游因与石谂稔旣而皆东归石为人所有献父眷眷焉见之画而铭而序而诗观之而感者多而余为甚幸而时见献父屏石俨其在前矣迹为然亦终不能无感然感岂止此一石而已哉丙申良月望嵩溪遗耄陈某书
　　书四明衣冠盛事録后
　　杨君鹏举由太学生擢第晩而浮云视功名扫轨不接外事殆有德而隐于市者欤吾乡家世忠厚老成典刑月评所归余虽居百里外未及一面而夙闻其贤兹偶为义不可以筋力者入城君之外孙袁伯长出示所手抄吾乡衣冠盛事谱阅之旣信乎所闻之可证科目絶续之交吾党穷通之机实有闗系盖谱存则脉存脉存则虽秦火不能灭然科目今虽未暇举三代以上人才之盛亦由科目邪养之深者发之茂持之重者出之迟姑尽其在我时来则为之耳所以感厉其气维持其心以为无穷之地将有大功于吾乡吾乡而放之天下亦可者此谱也余固以心见杨君岂不过于面交也哉丙申岁良月廿五日嵩溪遗耄陈某书
　　跋史景正南有嘉鱼乐与贤赋并书事诗
　　呜呼彼何人哉并縁宫艶玩弄威权箝天下口不遗余力犹惧三雍之中有独立者为异于是扫破定法捷出滥恩以尝试之而靡然澜倒二十年间縻烂其肝肠颠倒其梦想六士以前之正光化而为光范门下防鼎之物卓乎史景正独于公堂所课嘉鱼赋与其书事诗明斥而专攻之其锋锷严于刀锯斧钺直以杀身成仁为己任偃月机深间不容髪是岂于其生也吞声毙而后欲戮其尸以为快者比汉之名节有党焉故有党锢传国家三百余年帝学之涵养成就至矣逮其末造乃无一人为景正党他日有为独行传者非景正谁欤岁柔兆涒滩阳月庚子嵩溪遗耄陈某书
　　题天台潘少白【大老】续古集
　　余闻少白不识少白靣而识其子衍于小万竹其文气英英焉因其子知其父而未知其诗一日胡甥幼文来箧有少白诗出入晋宋盛唐晩唐间森然温然也及阅其序续古集则欲以唐体为宗然则唐故多体将宗谁耶若曰晩唐殆不足为少白浼余虽不能诗不敢评而于少白之诗则曰少白之诗也少白当亦抚掌岁柔兆涒滩畅月四明遗耄陈某书于本堂
　　书贾处士墓志碑阴【名琮字中美】
　　余归老故山近二周星门外事未尝问独念畴昔交天下士今皆云氷消散自谓江空岁晩无复可人忽之贾哲甫来正郡庠日相访求实获我心他日出示王文昌所撰其髙大父处士墓志铭读之则知渊源深逺如此君子之泽五世哲甫方延洪之虽百世可也尚懋之哉四明遗耄陈某
　　书陈孔晨隐居图
　　岁咸淳丁卯余道金罍见南野翁坐之不碍云山堂南山去堂十里而近光景变化烟霏空翠苒苒逼人从容而别山之面目之真为我有越八年翁殁余亦老矣他日其子字孔晨者来明一见问故曰堂已改筑之南山中而扁仍旧吁古今事物之变翕忽有无何可旣栋宇末也翁之殁未防而堂已废岂初心哉今其子乃能于险阻艰难之际善继其志且文以世其传翁为不亡矣余年八十有四幸而及见故人之有后然方来事未涯其亦勤其修哉四明遗耄陈某书
　　题奉化图志揭首
　　奉化为邑以民皆乐于奉承王化得名其俗尚气而畏法好义而知分为士者相勉以力学为农者相率以务本然土狭民稠一岁所入不足以赡于是有工者商者渔于海者各业其业以全身保家为重以入孝出弟为常风声气习大率近古官于此者平易近民则民德愈厚矣
　　跋古营萧节斋【良辅】所藏三画帖
　　李伯时九歌图
　　节斋萧公以古营名阀世臣拥牙纛莅南服诗书福泽融液军旅间风清日长他无长嗜唯防墨寸纸有存古意脉则心与之契而手之不置一日出李伯时九歌图曰燕楚相望万里好贤乐善伤今思古本一辙也况屈大夫名塞天壤离骚又与日月争光幽及鬼神明及人物彷徨感慨反复依恋之状见之于图我思古人实获我心南方之人有如此者流风遗俗犹有如此者否乎余俛而不荅姑书公之所云云者而已
　　东坡墨迹
　　坡公字画当时人已寳之在今日当何如哉字画固可宝而所以宝之者岂专在是哉公之学自名节入文章特其土苴况于字画哉忽焉在目凛凛然名节如生则字画亦真可宝也哉因题于节斋萧公所藏三帖之后四明陈某
　　夏珪山水
　　古画以山水为最唐以后或有其存而未必皆真天地间川流山峙千态万状固自开辟以至今日茍有见焉孰此为古顾欲从破缯败楮摸索其髣髴山川能防何哉世方趋于耳目之新方溺于货利自非洒然自得超然自拔谁复事此是则方见其可敬而不见其为僻也节斋萧公有山水一轴曰此夏珪之笔子以为何如余于此未达独能以前所自信者复因又进而曰后日有诏趣入发十洲三岛间而江而湖而长淮大河见其漫漶奔放汹风涛而舞蛟龙也由防稽而嵩而岱而大行见其绵亘起伏干云霄而络星辰也以行记唫囊收拾光景时一披阅眼界万里尽在是矣岂不大快公为之一笑巻画四明陈某
　　跋韩君美【居仁】城西十絶
