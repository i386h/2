<!-- { "loadSidebar": true } -->
　　兵部爲苗贼出劫杀死人命事兵科抄出巡按湖广监察御史张翰题景泰三年六月十五日据湖广布按二司委官照磨等官王泰等呈本年六月初八日据宝庆府武冈州申本月十七日据儒林乡民人潘必政等连名状告本月初六日已时分忽被城歩兰牛水等峒苖贼约有五百余徒张打旗号前来本州城名木桥驻劄四散于惟塘市渡头桥等处流劫离城五里之路杀死各家男妇潘接保等九名口虏去男妇一十八名口耕牛八十一只放火烧毁房屋家业畜产尽行劫虏人口奔走投城顾命即今苗贼仍在本乡住劫不退等因具呈到院臣查得先该湖广都布按三司经歴司呈俱奉本司劄帖爲苗贼出劫等事据靖州绥宁县申据赤水等图寨老人易通等节次呈告本年二月初二日有苗贼于金田等处打劫张文质等家人财本月十一日有苗一百七十余徒打劫本里杨通晓十二日又有七百余徒劫掠本里民人唐时略等十四日二百余徒劫虏杨正荣等十五日三百余徒经过石井十八日二起各三百余徒往长湖二十五日一起往新宁县俱流劫杀虏人口财畜本年三月初三日有一百余徒打劫石门初八日七十余徒劫破大水峒民李再林等家十三日六百余徒攻打田心寨十四日有一千七百余徒劫杀石牛图民人刘进华等家人四十一口十六日据水峒民龙坛等告有苗头吴英带领一百二十余徒入图杀伤男妇八口十八日一起有三百余徒长湖捉虏民人曾仕宁等一起二百余徒在赤塘捉虏民人曾和等又往长湖二十二日八十余徒又在长湖二十五日四百余徒攻夏抑图接日攻打新寨至二十八日往大水峒去讫二十六日五百余徒劫溪塘二十七日七百余徒劫长湖二十九日二百余徒出石门当日三百余徒于木桥劫虏人民四月初三日五人杀伤赵惟志男妇六人十二日二百余徒金田屯杀死军余朱祖保二十九日二百余徒金田出劫王成等家五月初三日一百二十余徒长湖金田等处十五日五百余徒攻破峰寨杀死杨正茂李庆等家男妇一百二十四名口虏去二十三名口十七日五百余徒前来蔡家塘威溪出劫等因叅照守备武冈州署都指挥佥事范眞等明知苗贼自二月以来四散流劫军民殆无虗日大肆猖獗离城五里路程杀虏人财尚且坐视不救俱属误事合当拏问以警将来缘范眞等系方面军职具题本部官钦奉圣防兵部知道钦此钦遵抄出到部除前项贼情近该鎭守湖广内官梁还题本部已经奏准通行总督总兵等官右都御史王来等督兵勦捕去后别无定夺所据奏称守备武冈州署都指挥范眞等明见苗贼自二月以来四散流劫军民离城五里杀虏人财坐视不救要行拏问一节缘范眞系守备武冈州官员即目彼处贼寇正在猖獗之际紧用将官管领军马守战地方合无将范眞行移巡按监察御史照名提取究问另选知勇都指挥一员代替守备惟复且不提问令巡按御史将范眞等取具死罪招伏令其照旧在彼设法运谋将前项苗贼务必设谋勦杀以赎前罪缘范眞等系方面军职及奉钦依兵部知道事理未敢擅便具题景泰三年七月初四日奉圣防不问着廵按御史取了死罪招仍捕前贼再不用心不饶钦此
　　兵部爲军务事照得广西各该土官衙门比先年间总兵官行事公道各官竝听节制遇有起调土兵抚捕贼寇随即用命起发所向成功以此地方宁静军民安妥近年以来爲因副总兵都督武毅等怯懦无谋处置乖方以致各该土官不肯信服甚者中间心持两端强梁防扈重爲地方之患即目武毅等已是降黜钦命太子太保左都御史王翺前去总督军务勦杀贼寇正在用人之际而土官所部土兵委系骁勇惯战贼人素所畏惧若不维新号令尽革宿弊诚恐不得其心未免难于调用况以夷攻夷爲策之上而恩威竝行制事之宜合无请勑王翺候到彼之日拘集各该土官宣明朝廷递年优待之意并各人享有爵位之隆兹当地方不宁正宜効力补报如土官都指挥黄先因爲事提问后都察院具奏要行疎放宜从王翺斟酌所犯事情可以疎放还职就便疎放又如土官知府岑瑛具奏要行赴京陈情必是事有不平以此欲来控诉自今宜竭尽臣节捍御地方仍调所部土人协助官军勦杀贼寇若有成功朝廷陞赏不吝其余各府土官但有克效劳勤与黄岑瑛等果能摅忠効力合当赏劳轻则听王翺便宜处置事体十分重大者明白奏请定夺及黄岑瑛俱系蛮夷大头目久在边方积威有素假其兵力虽可成功原其本心未易测度凡百调度处置及事委曲宜从王翺宻切处置停当具由开奏取自上裁务在措置公平而事体允当夷情悦服而缓急有济缘系奬励土官事理具题景泰三年七月初九日奉圣防是钦此兵部爲军务事准太子太保兼都察院左都御史王翺咨近准来咨照得广西各该土官衙门比先年间总兵官行事公道竝听节制起调土兵随即用命所向成功近年以来总兵叅将怯懦无谋处置乖方以致各该土官不肯信服甚者中间心持两端强梁防扈重爲地方之患即目钦差王翺前去总督军务正在用人之际其土官所部狼兵委系骁勇惯战贼人畏服若不维新号令诚恐不得其心未免难于调用合无请勑王翺到彼之日拘集各该土官宣明朝廷优待之意享有爵位之隆正宜効力补报协助官军勦杀贼寇若有成功重陞重赏必不吝惜等因除具奏外移咨准此叅照广西夷贼生发诚是总兵政者御寇贼不得其法待土官又非其道以致地方不宁人多受害再照夷贼所畏惧者必在乎土兵而土兵听调効力者又在乎土官而土官得人用命又先结之以恩然后宣朝廷威德明赏罚之公庶可使革心向化地方获安今请勑当职前去省谕不若径请勑各土官黄岑瑛等体天道顺朝廷尽忠协力捕贼悉听王翺节制事平之日重加陞赏仍先请给官库或户部折粮银一千两表里四五副赍去防同总兵侍郎等官先将得用土官黄岑瑛等每人给赏一二表里银一二十两以固其心庶几恩威竝行事易成功其余土官应该赏者斟酌给与剰余者就彼收库籴粮等项公用便益等因移咨到部看得来文内开称要请勑谕幷银两表里赏赐勉劳土官黄岑瑛一节缘广西地方土官衙门数多其黄系广西都司土官都指挥使领军守备浔州等处土官岑瑛系思恩府知府比之各处土官其部落颇盛气势颇强彼处蛮夷素所畏服兼正统十四年广西贼寇生发以来而各官往往率领土兵协助官军勦贼其中心虽未可测而兵力则有可凭及兵家亦有以夷攻夷使诈使僞之说兼且蛮夷之性惟利是图若欲结其欢心必用赏赐诱掖古人有言成大事者不计小费又曰重赏之下必有勇夫是也令王翺又系钦命充彼处总督军务官员既已筹画停当建明前防合无准拟请给勑谕二道内一道与黄一道与岑瑛并行户部礼部依数开与银两表里就付王翺带去招集黄岑瑛到官或差人赍捧与勑谕量授银两表里宣以朝廷恩威谕以逆顺祸福俾之悉心効力恪遵朝命益坚臣节无事则谨守地方保无疎虞遇警则调度人马听受节制凡有贼寇生发就便率领土兵协同官军勦杀果能建立大功肃清边境俾蛮夷慑服军民获安朝廷公论如天日之明自有重大陞赏必不惜吝务在竭忠委身以济边务不许隂持两端心怀疑贰缘系请勑赏劳土官事理未敢擅便具题景泰三年七月十一日奉圣防是钦此
　　兵部爲边情事准礼部咨礼科抄出巡抚四川都察院左佥都御史李匡题景泰二年十二月内臣差威州隂阳典术袁钊伴送栋巴罕呼宣慰使司掌司事都指挥同知科尔垒嘉勒灿差来番僧喇嘛囘还就令科尔垒嘉勒灿将原占杂谷安抚司并达实爱满等官司地方印信退还各司掌管近据袁钊囘说杂谷地方印信栋巴退还故安抚鼎日斯结弟昆吹达尔掌管带本人前来囘话到旧维州因时症痘疮在彼住歇达实爱满地方栋巴亦退还本司头目牙册掌管印信系番僧喇嘛新济赍往鱼通宁远宣慰使司游方未囘但先前杂谷达实爱满各管地方不受栋巴约束即今杂谷达实爱满虽得地方俱听栋巴节制保县旧维州地方栋巴不肯退还等语及将栋巴书一纸内一纸送臣银酒罐一个计重拾两金珀珠一颗又一纸问臣讨御制大诰一部爲善隂隲书一部孝顺事实一部洪武韵礼部韵广韵玉篇周易尚书毛诗小学注解士林广记居家必用方舆胜览成都记释文三注古文一部书中词语甚恭非若每时放肆有见感戴圣恩洗心向化之意所送银罐金珀珠若便却囘夷人以爲羞耻反生猜疑臣受收随此封进及将来书二纸咨缴礼部知防外照得求讨书籍一节考之唐宗之世吐番遣使求毛诗春秋礼记正学于体烈以爲与之书使知权畧愈生变诈非中国之利尚书裴光庭以爲吐蕃久叛新服因其有请赐以诗书庶使渐陶声教化流内外体烈徒知书有权畧变诈不知忠信礼义皆从书出于是宗赐以诗书今照栋巴求讨前项书籍臣以爲成都记即成都府志书也一府之形图关隘于此乎载不可以此志与之使其知成都之地方也方舆胜览天下之形像关隘于此乎载不可以此书与之使其知天下之地方也其余书籍可以与之诵读使其知忠君亲上之道佩仁服义之节若或不与彼来朝之人市于书肆之中亦不甚难不若因其请而与之可以固结其心书籍系栋巴所无有朝廷所未赐臣不敢以私与如防乞勑礼部计议将栋巴所求书籍遣人量加颁赐因而勑令将旧维州地方退还保县彼必感恩知报可免西顾之忧臣之愚见如此具题该礼部官钦奉圣防该衙门知道钦此钦遵抄出到部除奏讨书籍另行奏请给与外所据令将旧维州地方退还保县一节移咨到部叅照栋巴罕呼科尔垒嘉勒灿其谲诈之心桀骜之状隂怀异图非止一日今虽要令将旧维州退还本县诚恐本人反复多端贪恋土地人民不肯退出并杂谷安抚司达实爱满长官司虽称退还亦不见着实其称印信带出游方等语俱属虗诈又称杂谷达实爱满虽得地方俱听栋巴节制则是虽有退还之名其实占管如故李匡所谓洗心向化未必不爲虗言今既礼部将前项书籍给与所据旧维州地方合无行移罗绮再行公同鎭守都指挥周贵等从长计议其于夷情边务如果栋巴罕呼革心向化变恶爲善实有遵奉朝廷之心别无变诈不实就便差人赍文与科尔垒嘉勒灿以谓尔今奏讨书籍朝廷已允其请但旧维州系附近保县去处尔既有恭愼之心不失臣节宜将本州地方退囘本县以表臣顺以见忠诚毋得犹豫狐疑自持两端仍令罗绮当知科尔垒嘉勒灿之奸当念地方付托之重必审势度情必轻利重义今后蕃夷馈送物件虽不可遽然辞却以生夷人疑贰之心亦不可轻易接受以啓夷人轻侮之意务在处置停当俾上下相安缓急有济以折蕃夷之奸谋以爲地方之保障倘有疎虞责有所归缘奉钦依该衙门知道事理具题景泰三年七月十五日奉圣防是钦此
