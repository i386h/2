<!-- { "loadSidebar": true } -->
　　公讳裔字遵河内温人也南正司天北正司地是谓羲和之官卽嗣重黎之政【楚语曰颛顼命南正重司天以属神火正黎司地以属民尧复育重黎之后不忘者使复典之以至于夏商故重黎氏世序天地在周为司马氏程伯休父其后也】卭之归楚与章邯而并封豫之避秦共毛公而俱去【司马迁自序曰卭为武信君将而徇朝歌诸侯之相王王卭于殷汉书曰项羽三分关中立秦三将章邯为雍王赵将司马卭为殷王是与章邯同时封也司马豫未详集中司马裔碑文云东海避秦共毛公而俱隐此云豫之避秦知司马名豫东海人也】祖金龙仍居选部水镜三台【北史本传云金龙吏部尚书后汉书袁绍传曰坐召三台专制朝政注云晋书曰汉官尚书为中台御史为宪台谒者为外台是为三台】父悦再牧荆河威风千里【本传云悦豫州刺史禹贡曰荆河惟豫州集中司马裔碑文曰荆河刺举是也】而身遭祸机遂为季布所哭获存遗嗣实赖程婴之忠【言悦为豫州叛人白皁生所杀也详见司马裔碑季布疑作栾布转冩之误也汉书曰彭越枭首洛阳下诏有收视者辄捕之布还奏事彭越头下祠而哭之史记曰屠岸贾作难追论赵盾弑君之罪诛赵氏程婴匿赵武于山中十五年因晋侯有疾韩厥请立武为赵氏后以喻悦遭祸机裔为遗嗣也】国家追念功臣更抚叔敖之子言思官族还求女齐之【言魏室念悦为嗣遂辟裔也列子曰孙叔敖疾将死戒其子曰王亟封我矣吾不受也为我死王必封汝汝必无受利地吴越之间有寝丘者此地不利而名甚恶楚人而越人禨可长有者惟此也孙叔敖死王果以美地封其子子辞而不受请寝丘与之至今不失晋语曰叔向见司马侯之子抚而泣之曰自此其父之死吾蔑与比而事君矣昔者此其父始之我终之我始之夫子终之无不可籍偃在侧曰君子有比乎叔向曰君子比而不别比德以赞事比也引党以封已利巳而忘君别也韦昭曰司马侯晋大夫女叔齐也】公始应辟为河内功曹除员外郎常侍汲郡治兵黄河浮马摧锋轵关之防逐北长城之阵授平东将军北徐州刺史【北史本传云大统三年大军复农乃于温城送欵归西魏六年授北徐州刺史汉书地理志曰河内郡有汲县有温县轵县晋志曰防始二年置汲郡司马裔于温城起义是其地也】栁泉风尘三城席巻【北史本传云十三年攻拔东魏平齐栁泉蓼坞三城】棠隂锋镝千室入关【本传云十五年太祖令山东立义诸将有能率众入关者并加重赏裔领戸千室先至】迁车骑大将军仪同三司开国龙门县伯仍除巴州刺史【本传云周孝闵践祚除此官也】虽复巴水三回夷歌数曲徒逢白竹之弩已济青衣之功【后汉书曰阆中有渝水其人多居水左右天性多劲勇初为汉前锋数陷阵俗喜歌舞髙祖观之曰此武王伐纣之歌也乃命乐人习之所谓巴渝舞也华阳国志曰秦昭襄王时有一白虎常从羣虎数游秦蜀巴汉之境伤害千余人昭王乃重募国中有能杀虎者赏邑万家金百镒时巴郡阆中夷人能作白竹之弩乃登楼射杀白虎昭王嘉之乃刻石盟要至髙祖为汉王发夷人还定三秦旣定乃遣还巴中号板遁蛮夷青衣地名汉书地理志曰蜀郡青衣县禹贡蒙山谿大渡水东南至南安入城】朝廷以汉之功臣须开上将之府晋之代胄宜绍琅邪之国【汉书霍去病传曰定令骠骑将军禄秩与大将军等下云迁骠骑大将军是也晋之代胄谓裔晋朝宗室司马氏之后也宜绍琅邪之国者谓曽祖楚之袭封琅邪郡王世袭琅邪下云封琅邪公矣】迁骠骑大将军开府改封琅邪公食邑一千五百戸宫闱近密实俟忠贞诏为大御伯仍除大御正职司常伯任总防龙王道旣平丝言惟允【汉官仪曰侍中周官号曰常伯防龙帝舜时典乐纳言之官】寻除始州刺史都督始州诸军事蛮夷恃险狼顾鸱张【谓蛮酋冉令贤等反也】髙山寻云深谷无景【淮南兵略训曰山髙寻云谿肆无景】九地纵横三门起伏峰危马束水险桥飞遂得谷静山空冰消雾散【本传云天和初信州蛮酋冉令贤反连结二千余里裔从上庸公陆腾讨之裔自开州道入先遣使宣示祸福羣蛮服孙子兵法曰善守者藏于九地之下善攻者动于九天之上后汉书注曰三门开门休门生门也】仍为信州刺史都督信州诸军事精兵守于白帝足惧巴州之城船柹下于荆州弥动西陵之戍【本传云五年迁潼州刺史六年征拜大将除西寜州刺史郡国志曰公孙述号鱼复为白帝城鱼复汉属巴郡晋书曰王濬造船于蜀其木柹蔽江而下】卽授使持节大将军都督西寜州诸军事西寜州刺史将啓北戸之人向通云南之国闻宠若惊奄从深夜【本传云未及之部卒于京师隋书地理志曰越巂郡改曰西寜州郡国志曰益州永昌郡有邪龙云南老子曰宠辱若惊何谓宠辱宠为下得之若惊失之若惊是为宠辱若惊】天和六年正月十八日亡春秋六十五诏赠本官加怀邵汾晋四州刺史諡定公【本传同一作庄】礼也以建德元年七月十三日于武功郡之三畤原公爱敬纯深有隐无犯忠贞亮直知无不为在戎四十二年身经六十九战至于多灶唱筹并得成功飞沙拥石未甞乖律【后汉书虞诩传或曰孙膑减灶而君増之何也诩曰孙膑示弱吾今示彊势有不同也晋书曰诸葛亮造八阵圗于鱼复平沙上累石为八行相去二丈】恂恂教义吴起西河之风闲闲旗鼓李牧长平之政【史记曰魏文侯以吴起善用兵廉平尽得士心乃以为西河守以拒秦韩又曰李牧者赵之北边良将也常居代雁门备匈奴厚遇战士为约曰匈奴卽入盗急入收保有敢捕虏者斩匈奴以李牧为怯边士日得赏赐而不用皆愿一战于是悉勒习战大纵畜牧人民满野单于闻之大率众来入李牧多为竒阵大破之其后十余岁匈奴不敢近赵边城长平赵地名】身死之日家无余财山木所资一由诏有始有卒生荣死哀铭曰
　　祝融是命重黎克举公族乃建天官卽【一作代】序【谓司马氏本祝融重黎之后也左传有公族大夫国语曰重黎氏世序天地司马迁作史记有天官书】避世于秦承家于楚【谓司马豫避秦司马卭为楚项籍所封也论语云贤者避世周易曰开国承家】金行失驭玉镜沦辉我之烈祖识变乘机【谓晋祚衰微刘裕诛司马氏楚之逃匿济江及宋受禅楚之归魏也晋以金德王故云金行答賔戏曰王涂芜秽因失其御尚书帝命期曰桀失其玉镜而用其噬虎烈祖谓楚之也楚之为裔曽祖】黄旗东没青盖西飞落星置道长州出围【谓宋受晋禅楚之西归得封郡王也吴志陈纪曰黄旗紫气运在东南东没言东晋之亡也后汉书舆服志曰王青葢车西飞言归西魏封琅邪王也吴都赋曰飨戎旅乎落星之楼刘逵注曰吴有落星楼楼在建邺东北十里吴都赋又云佩长洲之茂苑按落星长洲皆吴地时宋都建邺楚之自宋奔魏故云】及我皇父荆河再抚【谓楚之之后祖父世治荆州也皇父谓祖金龙也】世遭丧乱身没猾防【谓父悦为豫州人白皁生所杀也】嗟我遗嗣﨑岖赵武寒覆鸟翼饥吞兽乳【鸟翼史记大鸟覆弃事兽乳左传谓鬭谷于菟是也】获归河内更袭琅邪【谓裔始为河内功曹后封琅邪郡公袭楚之之职也】年方小马怨结长蛇藏兵九地置劒千家雪山埋马冰河陷车【谓裔志在立功不为髙欢所屈领戸千室入关也小马竹马也言防有志节也长蛇指髙欢也左氏传曰吴为封豕长蛇九地注见本序千家谓领戸千室也雪山埋马冰河陷车言其身遭危难也】旣乃班政超然荣守朱鹭频飞金龟转纽【言裔受职刺史寻加迁转也诗序曰振鹭二王之后来助祭也诗云振鹭于飞陆机疏云楚威王时有朱鹭合沓飞翔而来舞则复有赤者旧鼔吹朱鹭曲是也汉旧仪曰银印背龟纽其文曰章谓刻曰某官之章也】筑塞长榆营军髙栁玉案推食河桥劝酒【汉书伍被曰广长榆开朔方如淳曰长榆塞名地理志曰代郡髙栁西部都尉治楚汉春秋曰项王使武渉説淮隂侯信信曰臣事项王位不过中郎官不过执戟乃去楚归汉汉王赐以玉案之食玉具之劒臣背叛之内愧于心晋书曰杜预以孟津渡险有覆没之患请建河桥于富平津及桥成帝从百僚临防举觞属预曰非君此桥不立也言征拜大将时对扬休命也下文卒于京师矣】石门冰释金隄电散芦水门关茅津成观【蜀都赋曰阻以石门刘逵曰曰石门在汉中之西褒中之北又蜀都赋曰西逾金隄刘曰金隄在岷山都安县西隄有左右口当成都西也按裔为西寜州刺史西寜州故越巂郡石门金堤皆蜀地也冰释电散言除西寜州未及之部而卒也魏略曰太祖拔汉中还到长安使屯池阳以备芦水后汉郡国志曰河东郡大阳有茅津左氏传曰秦伐晋遂自茅津济杜预曰在县西南有茅亭卽茅城芦水门关茅津成观者芦水茅津皆秦地言其卒于京师也】驭风逸翮脩途始半建武功臣先悲吴汉【庄子曰列子驭风而行冷然善也脩途长途庄子所谓鹏飞九万里是也建武光武帝年号后汉书曰吴汉字子顔南阳宛人建武二十年薨有诏悼愍赐諡曰忠贞言裔逸翮方若鹏程而半途摧折如建武时吴汉也】沈寥揺落游扬浸微金城路防郿坞人稀【地理志曰金城郡昭帝始元元年置臣瓒曰称金取其坚固也师古曰以郡在京师之西故谓金城金西方之行魏志曰董卓筑郿坞髙与长安城埓英雄记曰郿去长安三百六十里谓裔从信州刺史征拜西寜州刺史未至西寜故云金城路防卒于长安故云郿坞人稀也】风松云葢白水山衣贤巳星陨人没兰衰【晋阳秋曰张华将死中台星坼左氏传曰郑穆公刈兰而卒】
　　周大将军怀德公吴明彻墓志铭
