<!-- { "loadSidebar": true } -->
　　清顿首近熊峯少宰行托奉一缄盖阔焉无是者几十年矣使至辱书存记深至感故人之不遐遗然星鳯之云非所施于斯人也自遭家难已分作田野人疎散益甚此来殊不相入饱食安居懐愧无地而又何以承尊教也出处之说前书略及之髙明所以自处旣得之矣过此以徃殆非面莫究也风还率尔盖临纸惘然不具

　　答天章原复【时盛斯征忤中人逮捕系狱故二公有书】

　　使至得书惓惓体国忧时之意览之愧叹天下事有变有常若此者变也非可以平例言也斯征声迹已着诸公亦多知之当无过虑若大体则固已若是矣徐生诗不意遽逹左右子美复出亦当小差人岂不自知邪呵呵希文及来使信物俱到何以奉答但增愧耳乡间田不及种者三之一余则大穰此亦忧国者所欲闻也今日寒甚握笔如矛书不能成字不具

　　答喻太守【三月初八日喻以入觐奏乞蠲逋赋】

　　清顿首奉违忽已踰月使车在途伏计安稳露冕行春耄倪欢戴此其时也生之凡再见所奏已行然不能尽如雅意盖司徒犹豸史君亦以夏灾为重惠也钱老人求抚公书为作数字别封奉呈进止惟命恐犹吾崔子耳执事诚心为民鬼神相之事当必有功富郑公自云青州一任胜在中书十年此可为知者道也
　　松江夏税不多皆并于秋征秋田熟则麦虽不收税亦足矣是岁准夏灾三分计米二万四千石有竒于存留数内停免两县存留夏麦止七百石竟成虚惠而御史以为既免夏税又告秋灾遂不听理事不考实而徒执文移此民之所以病也御史山东华珩也旣归遂以墨败云

　　与刘文瑞

　　清顿首东床髙选名动士林捷书在门谅惟欢慰此诸郎先路也见为僦居于寒寓前巷诸甥之来颇足栖止老兄每有北游之兴此非其时邪果然则向所谓小轩山石又増一段嘉话矣千万决策余留面罄不具

　　答喻守

　　清顿首庄钦知印人还曽奉一书继领手教且获观副章诚意恳恻而辞旨哀痛松人困苦之状如在目前三复増叹以为当路见之必将有感而漠然仍以常语应之闻之令人短气且以放免参提作人情发落此俗吏应酬之常套不意生之亦为此也地散言轻无能为役人还索报南望太息而已己巳庚午之灾阨于下而不得逹今日之事逹于上而不得行此固松人之无禄亦运气之使然也执事之心吾人知之鬼神知之有可以为之生路者尚惟不替而益加之意幸甚

　　回张宗周参议书

　　清顿首得书仰见知几有勇不为物役之髙致此执事平生所自立而仆所深知者也然以为真老而病则恐未然而铨司公论亦自有在所以雅志未容即遂君子律己守官能不失其正而已至于寮寀之间掩垢匿瑕成和衷之美在古人犹为盛徳况雅道之陵夷至于今非一日矣澜倒风靡者旣不可收拾而吾人知自爱者又过为崇峻使人望而避之而惟彼之趋则世道终何赖焉仆自前年到此即有去志而覊绊牵聮有未能直遂者闻公此举恨不飞歩相从而复以此劝公则愚意盖可见也若欲使之枉尺直寻为自容之地则不惟公所不为而亦非仆之志矣闻考功旧尝同官甚相推重其所欲言于执事者亦若愚所云恃旧敢悉布之惟察其诚而略其率直幸甚

　　回孙徳成都宪书

　　时昭兄至得书具审抚镇之余神卫多福迂懒声闻阔疎每蒙存记尤感怍也今岁同年会者十九人二十四年有此可谓极盛遥瞻使华不胜驰企因时昭奉简申复匆匆不宣

　　奉晦庵少师书

　　清菲才末学早蒙陶铸得从缙绅先生奉违十五年声问阔疎而本源所自未尝敢忘于心也执事功成身退超然物外与天为徒方时多艰倾仰弥切因民怀宫谕行敬问起居寿帕登科録二事随上初寒惟万万为道珍啬以永遐龄是祝不备

　　奉守溪少傅书

　　门生顾清顿首座主守溪老先生执事违逺弗获频候问然梦寐间时见颜色秋来尤数方时艰虞硕徳雅望鸿冥赤霄如执事者固天下之所仰頼使一日复居廊庙则天下可知不知生民命果何如耳清菲才忝进迂拙少通逐队随行恐恐然惧失其故步为门下羞伏惟不赐麾絶而时有以督教之幸甚子容殿读行适在冗中奉状不谨并希台照不备

　　答吴太守书

　　前月苏州水灾奏至诸公讶弊乡独无曽奉一书且谓方此民艰执事必当有处伻来正慰悬望第所勘报尚不及此间所闻计省诸公大有善意亦恨其少方此商度欲于起运数内量求折色以副盛心俟有定论当续奉报苏城改造民运舟闻甚不便执事倘欲仿例且望从容俟访见的实亦当布闻也人行匆遽余不能一一

　　答叶一之侍御书

　　使至获覩水灾副章体国忧时之意溢于言表而指陈经画条理粲然使庙堂之上如身到闾阎而日见其疾苦者近数年来未有此章奏也幸甚幸甚所可惜者苏松壤地邻接而松又居下流水患之来宜有次第而弊乡检报反轻于苏徒知取疏导车救之名而不顾其实此其责葢有所归而不得以为执事望矣又二县之灾均作五分亦失髙下之等抚公使节尚遥事在台下检覆通融必将有处因使还索报聊复及之执事心乎为民当不以僣率为罪

　　东江家藏集巻二十六

　　●钦定四库全书

　　东江家藏集巻二十七【中集二十三】

　　（明）顾清 撰

　　北游稿

　　○祭文一十九首

　　祭任母顾夫人文

　　维弘治八年岁次戊午九月甲午朔十八日外孙壻翰林庶吉士顾清谨缄辞具仪遥祭于故任太夫人顾氏之灵曰鸣呼清自弱岁学于门墙夫人目之谓可教训出入顾待异于羣儿爰命外孙缔兹婣好夤縁倚赖以有今日厚恩未报每用阙然百年无何凶问遽及呜呼哀哉忆在壬子拜辞北上喜溢颜面奬藉谆谆谓我平生心于此尽贱累继行抚谕尤切自云未艾尚及汝归汝今逺行母深念我诲言犹在幽明永违薄宦所縻奔赴无及永念畴昔莫能措心瓣香驰奠露此哀悃言则可尽情无可穷南望吴山不胜哽塞尚享

　　祭都御史唐公文

　　呜呼公之仪表英伟出伦公之器度迈往不羣其问学所充固已擢贤科而跻要近其设施之效亦既殿藩屏而福生民六荐于宰司而始登宪府一忤于权近而遂以弗伸槩公之平生固亦近世之豪杰而拘拘者岂足望其后尘某生同州里或忝婣亲当公之进也固望其大有为于斯世及公之退也又皆仰髙志于青云睢阳洛社之事盖将有待焉而竟止于此宁不起深痛于斯文也呜呼人莫不有死死而贵有闻公今已矣太末之墟爼豆若存其身可殁而其在人者固千载而常新也持彼较此则公所不得殆浮云之过秋旻而圣眷之优渥恤典之殷蕃亦足以慰公于九原矣瓣香东拜望公俨然骑箕尾薄烟霄而临睨夫旧乡其将闻某斯言邪

　　祭杨立斋先生文

　　维弘治十二年岁次己未九月戊午朔门生杭济钱荣吴宗周周玺曹时信周伦顾清程杲戴铣张弘至黄明夏从寿吕元夫白金孙忠显宗玺张宏王軏等谨以牲醴庶羞之奠昭告于故司经局洗马立斋先生杨公之灵曰鸣呼先生世不谓其止于斯也先生质厚而飬充识远而器洪学富经纶而言曽不出口才髙时彦而礼见其恭故其馆阁蜚声不可谓非际遇宫坊简任不可谓非显融而士犹以为未足以尽公也昊天不吊遽降鞠凶使华国之文徒诵于海内而为霖之望竟郁于寰中呜呼哀哉济等材非楩梓迹本桑蓬辱甄收于连茹屡亲接于登龙顾兹永诀情何有终执绋登途酹此一锺西望太行云峯万重幸嗣续之有托庶通家之未穷公其鉴之尚享

　　代家君祭先母文

　　维弘治十六年岁次癸亥十一月甲子朔二十日癸未封翰林编修顾某率男清等以明日甲申葬我先室孺人陆氏于先茔今日迁柩谨以柔毛刚鬛庶羞之仪奠于祖道而言曰呜呼伤哉昔君之归我也遇我食贫拮据绸缪迫于生而不暇比其中也婚丧相继困于事而靡欢及诸子成立荐蒙国恩孙曽满前可相乐矣而君不我留奄忽先逝追惟平生窘狭之日长而优裕之日短糟糠之义重而菽水之情孤徘徊故庐岂胜悲感临风一奠从此千秋呜呼伤哉尚享

　　祭王东山文【代同年宋良佐御史作】

　　呜呼于作高门定国升庸祜植三槐实启魏公盖力耕而弗获信造物之所隆维公居乡彦方仲弓施于有政卓茂鲁恭乃生少宰为时人龙帝命宠嘉累锡重封优游耄期完节而终考前修而若契稽后禄其焉穷恺也备员朝列固尝望公名如山斗乗轺南甸曽不及拜公于下风即逺有期我车复东回瞻洞庭烟霏万重凭絮酒之一酌寄遥拜于东峯公其知乎尚享

　　祭盛宜人陈氏文【代邢治中作宜人参政纶之配给事中张弘至外母也邢时年八十二】

　　呜呼始吾与端斋参政游也则闻宜人之贤端斋殁三十有五年矣而吾犹及送宜人之葬感今念昔俯仰曷胜端斋之厚徳宜有传而乏嗣宜人之贤能用端斋意以托嗣续于无穷至于抚幼女饬闺门敛裕就约勤苦自将如黄门之志皆女徳之至难也下见端斋其可以无愧已即窆玈溪送车阗道瓣香尊酒盖逺为端斋慰而近以酹宜人呜呼尚享

　　祭钱与谦修撰文

　　维弘治十八年岁次乙丑十二月辛亥朔十日庚申亡友太史钱先生将归于故丘友生顾清谨以牲醴庶羞奠于祖道而言曰惟我与君童稚论交长得惟馨益广其游三人同心气鋭志一挟书聮床夜以继日无坚不透有纷必释当君得意拊几堕帻脱略细故追踪古人竹帛之期众谓狂言三十年来万事云变镆铘沉渊铅刀充断长沙贾傅南海虞翻古今所叹知复何论京华十年恒接宵寐归以凶丧只尺千里病弗及视暝而后临对面隔世我哀曷任兹辰之良徃即玄宅惟馨复病卧不能出一觞独酹万感丛襟寒日杲杲逝川沉沉生死不易犹有此心君其知乎尚享

　　祭徐闇斋文【舜和侍读之父阁学以下同祭】

　　临淄之胄盛于西江闇斋之贤式是郷邦既勤蛊干尤笃义方蔚尔家彦为邦之光丘园孔嘉蕃锡鼎来胡不憗留而遽其归空江鹤鸣幽谷猿啼遗荣实多髙踪莫追遥望青山酹此一巵尚享

　　祭先君文

　　维正徳四年岁次己巳四月壬戌朔二十三日甲申孝子清谨以柔毛刚鬣庶羞之仪昭告于先考封翰林院编修可闲府君之灵呜呼我之别亲而从宦盖将以禄飬也禄未及养而吾母先逝痛毒悔恨无以为生服已阕而迟徊二年盖图养吾父以补前尤也拘畏文法复此逺离而遂以永诀生平二亲疾弗视殓弗躬衰绖来归痛哭柩前何益于吾亲而今而后虽禄千锺馔五鼎于吾生亦何益也永迁有期今日祖奠我父有灵其尚闻此言尚往永宁以安我余生以芘我后人也呜呼痛哉尚享

　　祭髙竹心文

　　正徳六年岁次辛未十一月丁未朔二十五日辛未友生某谨以清酌庶羞祭于竹心处士髙君之灵自我识君埀三十年敦朴之姿信实之行于古人殆不多见求之今世实晨星之在辽天八十考终子姓多贤人间之事毕矣思如君者不可以复见乃吾人之戚而奚憾焉絮酒炙鸡为君永诀者今日之事丰碑华表纪公懿行尚有托于来传尚享

　　代喻守祭王同知文

