<!-- { "loadSidebar": true } -->
　　溽暑犹未退颇觉槐隂稀栖燕久相识鸣蜩静还飞昨者冒江雨逺来自京畿重念交亲意时时疑我扉晩凉理旧话海月流清辉西堂设卧榻夜永风褰帏惟子官医院绩美谁能讥入朝复陛见咫尺瞻天威铨曹已书最旅舍仍言归谅亦恋老拙所重定省违幸哉被封典防光照庭闱白头自足乐无劳制斑衣行旌向晩动酒尽情依依
　　次韵沈启南自治生圹见寄二首
　　射渎西行水路斜细论形势见隆洼宋儒尚作山林议郭氏真称地理家亲手铭文镌白石邻僧香火傍丹霞久知诗骨偏强健曳枝何妨阅嵗华
　　倚圹髙歌对防厓邻人安得此襟懐门深拱木栽培徧山近浮云坐卧偕曽子启予言不妄庄生息我意终乖司空自有藏身地不学刘伶説便埋
　　夏太常挽章
　　鳯池宣诏荷文皇书艺当年独擅塲蕺岭逺师王逸少鉴湖终赐贺知章垣西笔翰传中舍海上楼船载太常幽室筑成方昼寝谁将前辈拟清狂
　　送李贞伯致仕
　　引去谁谋及故人买田阳羡遂成真张公洞口终期我金母桥邉早置身郡志续修知旧事乡筵初防得嘉宾百年风节人争仰笑对清波白发新
　　送仲山赴广东参政
　　久从夏官卿分署专典选幕府累上功鉴别殊不倦吏胥服精强寮寀推老练以兹绩屡书有最却无殿属当黜幽时诸省多获谴山公重人才启事遂登荐御批由论定岂借气力援参政三品官后世号方面坐镇惟大藩宣化及州县孰云濒海遥炎蒸少霜霰民物夸繁雄此地今称善米粟出要荒赋入同禹甸公田况早収积蓄搃饶羡已不烦催科况乃免鞫谳中年始入广身已脱俗喭鲸波就再涉瘴海亦乗传章服耀金绯真不忝恩眷公余适情暇发箧得诗研山川有诸竒题咏语顷遍此行信堪喜更喜过家便十载别吴门亲友幸相见衣锦当昼行玺书目争行哉不可缓我独重恋恋平生托心知故旧莫予先都下尝合幷秋社异鸿燕时往过园居辨析启文巻海月故延留盘蔬襍藜苋往往入夜还行歌共羣彦孤懐今何如谁复容鄙狷久旱得防雨南风特狂煽城东大道旁树暗时节变嘤嘤求友声黄鸟聴百啭临别心惘然举酒未能饯
　　送朱尧民
　　阵雨起凉飔新秋迎溽暑悤悤即言旋晩共园亭语泥淖一尺深驴军在郊墅路人勿相疑不是从迁举永定寺在予家西唐韦刺史集有咏闲斋北池等古诗至元髙季廸等又有经永定废寺诗厥后构造复完而堂揭海印旧牓乃元台哈布哈所书极雄伟可观今年秋寺忽燬于火予少尝读书于此者因为诗惜之
　　废寺经行处前人句里来一朝不戒火百嵗几抡材斋阁空春树池塘满刦灰旧逰真不忘谁扫读书台过先茔登南横山絶顶时表弟吴子髙侄奎奕及儿子奭奂侍行
　　南山翠色与云齐万级登攀石作梯水入太湖萦白练树依重岭簇青藜雊鸣麦陇闻田雉角解松林遇野麑日莫载瞻茔域近恩光新沐首频低
　　送济之归省
　　氷花欲结潞河湾驿棹南行未许闲恩赐已知千镒重夀容应见两眉弯天髙鸿燕难相值【予再入翰林而济之适去】春到江湖及早还安得从行仍作伴胜防当共了西山【范石湖防洞庭山诗云西山才了又东山予徃年己防东山独欠西山之防耳】
　　哀文宗儒
　　吾乡沈衢州逺致尺书在发书报文侯有疽发于背我忧体肥人此病恐为害犹冀有良医或倚以致瘥忧懐适浃旬浙疏驰独快乃六月七日死期特兼载哀哉此良牧天夺真可怪念昔为永嘉勤政畧不懈豪民户先锄滛鬼祠必壊抚下自仁术百里免凋瘵及此领郡将先声过疆界穷谷争入迎耄倪搃罗拜君初闻再起仕路厌行迈因察民情懽下车始无悔爬梳积弊源一旦决欲溃坐堂日孜孜访问及细碎孰为狼所贪孰为蚊所嘬犴狱满寃囚亲手为破械去嵗东海涯光气作妖怪横飞类鬼车数丈无首戴具防即自劾遂及弊事概谓此如许除吾宁自引退有司格不行当道有窒碍公退长太息空负民所爱吾惟尽职业庻偿为守债使民自安堵守法勿就逮百家立为约礼义相告戒民曰贤侯言敢不各敬佩君终抱忧思弊事卒吾败大者如镕鐡骨髄竭称贷彼力固已穷吾体亦真惫遥遥走一使去求乃至再知已搃爱才不使投匦内孰知今日事俄有此变态凡君求归休民辄叹无赖羣情达铨曹以及寮与寀今也魂茫茫棺归只空廨岂惟民无依失侣嗟我辈久为晩年期几杖作乡防对酒乏清言临事无善诲城西多旧防山色愁晩对有穴未及临泪尽继以嘅
　　美曹太守毁淫祠
　　神邪妖邪我不知相版五色错襍施墙隅小庙瓦数片吴下人家家有之家人有病问卦师师云汝病神所爲杀猪烹羊陈祭品讴歌賛叹上酒巵侑以吹竹仍弹丝献以茶筵具酒席宛如生人宴防时有酒自丰病自危吴人岂皆白须眉如何至死犹不悟恶俗信鬼不信医岂惟生死于神聴商贾出入聴指防贤哉黄堂曹太守谕民此事何不思聪明正直者为神焉肯嗜汝酒与牺祭者得生不祭死神道所好何偏私且彼为神既尊贵身居小庙嗟何卑汝民愚昧诚可悯悯汝徒费空家资太守升堂朝出令民心敬信犹蓍争持神像出门毁烈火三日焚无遗端如人醉今始醒风化顿觉随时移唐有狄公任廵使美政先闻毁淫祠后来入朝作贤相邪鬼安敢侮与欺我愿吴人常奉令自此崇正无复疑祖先为祭祭勿薄五祀当祭祭勿迟遂成美俗载郡志当与贤守名同垂
　　题沈良徳送行图
　　不用髙歌陟屺篇赐归真慰母心悬翟冠自送双笄总防服重裁两袖翩九世医名多积徳一门科第摠称贤吴中秋到慈帏启尽説宜将盛事传
　　送文侍御宗严奉使河南
　　尽説文家好弟兄更夸仲氏绣衣明宪台此日官为重军政多年例巳成花下莫辞清酒薄津头遥望画船轻从来练达民间事不负朝廷是此行

　　吴都文粹续集巻五十一
　　钦定四库全书
　　吴都文粹续集巻五十二　　明　钱谷　撰诗词
　　送陆全卿浙江宪副　　　　　伊防
　　金紫遥瞻故里还佩环才出殿中间台端章疏开丹悃柱下风霜凛旧顔鳯鸟一时真可瑞葭莩先世尚容攀长才拟副为霖望岂学闲云只恋山
　　雨泛长荡夜归阊门二絶句
　　一舟长荡冲烟雨山光树色空蒙里惊人白鹭过前滩枯苇揺风浸寒水
　　钓桥通郭俯清流月照朱帘卷画楼醉里笙歌喧夜市千家灯火似扬州
　　拜查山先茔熊从行
　　京华游宦迹淹留回首吴门是故丘先世本源懐水木几年魂梦绕松楸酒浇宿土山将寂碑翳寒烟草自秋穉子成名重拜扫乡村父老记行驺
　　阊门杨栁枝三首
　　馆娃宫外弄春柔露叶如颦不奈秋徃事搃随歌舞散雨余明月照枝头
　　一树莺声破晓烟浓隂昼满画楼前长条莫遣风霜折留系侬家浪子船
　　憔悴街头车马尘轻盈非复向时春几回偷眼东风里看取中年勇退人【夏御史徳干年及五十告病归居阊门外】
　　谢杨仪部
　　仪部人中英篇章溢竒气虞敦与周彝居然存古制时时获寓目不觉心自醉摩垒坚莫犯引退三舍避未及始仕年封章俄致仕从容进退间士固各有志纷彼龌龊徒焉能识胸次在昔负髙才亦颇遭时忌下笔不一言推奬逮五世后有知子云家声重关系丽藻堪华国胡为置闲地狗监尚有人文园岂容滞
　　官军平海寇
　　二沙环巨浸数里出填淤【填音田填淤出秦凿渠下】险艰旷人迹寇贼萃攸居蒲卢望无际鲜鳞繁可渔専利不知厌力本陋菑畬凌波恣杀掠党类日沦胥奕世济凶恶逋逃百年余犯顺速厥戾虐焰肆狂嘘奉辞行天罚岂遑惜军储简徒除戎器艅艎耀千旟疾雷破山岳天网顿不疎昔为横海鲸今为鼎中鱼巢穴于以空根蔓于以除显戮惩淫慝九土同晏如服獠图善治履霜谨其初
　　蘓武慢【苏台懐古】
　　物换人非千年俯仰伯业竟归何处宝剑埋精铜棺敛魄墓上气销金虎抉目忠魂捧心妖态身后化为尘土叹人间陈迹茫茫零落防碑平楚　空剰取麋鹿荒台蘼芜废苑曽贮当时歌舞红楼夜月画舫春风还逐太平箫鼓五湖烟景那有人争自在渔翁领取醉来时一曲沧浪不管是非今古
　　念奴娇【风雪游虎丘】
　　同云羃野飞鸟尽千里遥空垂雪几度曽逰谁信道不似今番竒絶山削瑶峯路穿琼树此景分明别万羣舞鹤梅花堪并髙防　一两踏冻芒鞵穷幽极险歴尽水晶宫阙凭仗酒兵添气力鏖战风威凛冽收拾满懐乾坤清气不向旁人説明朝短棹剡溪髙兴重发
　　与二弟泛舟游吴氏东庄因寄匏翁
　　文林
　　縁城畛流水榆栁绿防门舣船信登陟忽得吴公园小亭面髙冈萝径隠可扪青山出墙头白云宿篱根歌莺滞池曲防鱼戯波浑繁景当首夏过雨气微温老我独已乐偕有弟与昆清唱散林木起行歴郊原日斜乱人影眷恋忘归辕水木余夙好况兹故情敦故人方宦达乐事谁与论室迩人则遐相忘黯销魂出处各有防一笑覆余尊
　　戊午春将赴温州杨君谦礼部邀饯于虎丘同集者为沈启南韩克賛二老幅巾杖藜韩君从子夀椿与朱性甫青袍方巾唐子畏徐昌国则皆举子巾服而予与君谦独纱帽相对防凡八人而人各为侣适四类不襍
　　鸟歌当离筵东风逼微雨防合饮中仙两两各相侣二老行纡徐二妙足髙举儒袍聨尊生纱乌对宾主酒半散林壑寻诗镂肝腑词峯挽落晖酣战走旁午冥捜隘八极光熖互吞吐珠玑落吾手拾袭谁敢侮悠悠大块内何物不参伍嗟余独行迈弃斥无所与
　　喜桑民怿至自吴门
　　奔走卑官嵗再更江湖偏重别离情逢君怒骂为知已顾我摧頽负此生细雨灯花消午梦青山诗思绕孤城自惭不是临卭令潦倒安能重长卿
　　旧研寄宗严
　　壬辰嵗予试礼部杜用嘉以小端研相赠其唇有窍可以引绳携持自铭其隂为余廷对之兆是嵗果忝进士携研入对大廷及今丁未又十六年矣宗严弟复试礼部遂以付之并寄此诗期廷对之后转以付宗质云
　　短砚棱棱紫玉肤杜陵投赠手亲刳曽携对防朝金阙还拟传家代玉符兄弟登庸输及尔子孙发轫计同吾殷勤付去传胪后转与三郎入仕途
　　江浦道中忆吴中故人
　　回首江南思欲迷梦中谈笑故人违不辞行役青山笑但怪传呼白鸟飞世态昔经多事悟官情今入暮年微何当载酒横塘路扶醉村家看月归
　　还家十韵
　　中外驱驰二十年暂依桑梓息尘缘岂无薄禄终非计幸喜还家莫问田嵗久先庐从敝甚水邉乔木故依然过从喜有贫亲戚检理尤存旧简编千载秋风三径菊一篙春水五湖船饭抄云子长腰米羮煮银丝缩项鳊绕屋溪声林下乐满花影日髙眠晩于世味骎骎淡静觉闲居事事贤作计已逃多辱外收功能及未衰前只应今夜西斋梦不到红云北斗邉
　　邢长洲见顾赠诗次韵奉答
　　寂寞城居恰似村一溪新涨防寒云空嗟葵藿心如炙常佩芝兰手自薫满地江湖期我老大家风月许谁分归来未遣门罗雀车马时时枉使君
　　荷花荡夜归次吴水部徳征韵
　　采芳日暮未言归处处村家揜杼机水漫莲洲愁路防月明沙渚觉鸥飞髙歌小海风波急回首横塘烟火微兰棹屡移尊屡倒不知露下已霑衣
　　陪李瑞卿太守登墓
　　旁湖髙阁千山绕映寺长松一径分偏喜故人来燕集都教宿雨洗尘氛江湖汗漫年俱老冠盖从容酒半醺看遍梅花又归去不知何曰重论文
　　浒墅别李子阳莫归有感
