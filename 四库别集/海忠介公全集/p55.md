<!-- { "loadSidebar": true } -->
　　维万历戊子冬举人侄孙海迈谨以牲仪致祭于眀故资政大夫南京都察院右都御史叔祖之灵曰惟祖□惪懿行掇魁东粤淑教善政蜚声士林启我后人觌德愈馨思昔澄祖甲科御史宽祖乡荐郎官讵不占荣而未留卓迹潣祖备登秋榜沂祖幸游太学讵不刱羙而徒诒一经何幸我祖大夫蹑崇阶都奇遇鸿名白于寓内而光大前人哉　君相之眷注方殷生平之底蕴方展而未竟胡堇堇七四而遽捐宾客哉天祚吾家我祖亢宗燕后天祚本朝我祖福国泽民而胡夺之速哉往岁夺吾叔祖存虗止于失梧州之望而今夺吾祖也至于失天下之望谓之何哉南都一梦既乏冡嗣复鲜戚党潇然一衬以归为侄孙者弗克执绋修涂以报厚德歜何如其为情哉所幸者公论已定正气日伸　恤典之恩遣得人而忠介之英灵永妥族子若孙将蒙庥荫于未艾又何憾哉迈临风薄奠徒写心曲而仪刑我祖以不负雅诲蕲家道之复昌则固有隐愤焉而将慰我祖于九京也呜呼哀哉尚飨兵部尚书郎梁云龙于海忠介公为外室戚末以万历丁亥冬之六日闻公卒于留台不胜哀篢欲奉使命为营葬事不果因诔公行谊从里中诸缙绅举公奠而沭恩也深瞻风也切复束缄帛远致子思孚扶服僊軿而吊之曰古之所谓大丈夫真男子者故尝闻其语乃今于公而见其人夫丈夫而谓之大男子而谓之真者非于吾性分量有所加本来面目有所增也自世以妾妇害大以乡原乱真而所谓大丈夫真男子者始寥寥落落穷宇宙而罕闻惟公质禀刚贞中流■〈立乞〉砥力排纷纷俗态必欲全其天之所以与我之理而毅然以圣贤之学责诸其身素位而行独持清介即都尊显涉尘坌而不为身谋不为家谋生死于斯世无所觊见谓孤竹子之芬志在救时敢于任重惟知尧舜其君尧舜其民即百折不回鼎镬不避见谓莘野氏之伦与物无迕洞见性真接引后生谆谆靡倦居恒无疾言无遽色即横逆颠沛而无欝气无忿容无餙辩见谓柳下先生之温律诸孔夫子之时中虽云未恊而完节以生完节以归其于形也庶乎克践可以参天地而表人羣龙岂阿好哉盖以左右最久睹记最真欲学之而无一能故不觉其咨嗟嘅慕敢谓公造于圣而得三子之全此固出于龙一人之口契于龙一人之心而一日克复天下归仁实千百年不可磨灭之同然尚飨

　　维万历十六年岁次戊子仲冬月朔有七日　钦差督造坟茔兼赍　谕祭文行人司行人门下乡晚生许子伟谨以刚鬣柔毛牲醴庶羞之仪致祭于眀故资善大夫南京都察院右都御史赠太子少保谥忠介尊师刚峯海老先生之墓曰呜呼我公生平大致已扬扢于人人或状而赞或纪而铭先后奠章轴楮无筭莫非盛德之流形而所不能尽扬扢者则公至诚动物之心盖公之学戒惧于不暏不闻之地而独觉天理之真公之行蝉蜕乎自私自利之涂而独追乎邃古之英士论始疑而竟信公道几蚀而綦眀故自显爵锡之媺谥褒之雄文重典慰藉之而因以见公之得　君自兴国祠之淳安像之蘓松金陵之属咸爼豆之而因以见公之得民自交口颂之交章直之挽歌唁词揄播遐迩而因以见公得中外之朋情公素所重者忠孝廉节而皆为公有公素所轻者爵禄名寿而皆为公膺即此生之志遂而九土之目瞑俾后公生者咀之有余味闻之有余馨子伟叨承钦命载妥公灵虽靖恭之常职寔报德之夙心所旦夕祗事蕲以逭谴救辠者惟公所嘿相焉兹匪陈觕荐竭虔诚以对越者惟公所厘　呜呼哀哉尚飨

　　◆挽诗◆

　　吴县朱良性 
　　蘓州府吴县朱良知 
　　应天府生员许光祖 
　　蘓州府学生凌霄汉 
　　蘓州府吴县叶于乔 
　　蘓州府吴县叶绪昌 
　　吴县李文秀 
　　吴人姜谧 
　　吴人凌一鸾 
　　吴民叶韶荪 
　　琼州府儒学训导戴应良 

　　○吴县朱良性

　　批鳞玉阙丈夫奇正是风雷示变时万死一生千古事孤忠独立寸心知神飞琼海乾坤老泪满江南草木悲幸有　圣明公道在会看殊典勑名祠

　　○蘓州府吴县朱良知

　　批鳞直夺比干志苦节还同孤竹清龙隐海天云万里鹤归华表月三更萧条棺外无余物冷落灵前有菜羹说与傍人浑不信山人亲见泪如倾　哭公柩前止见菜羹故云
　　哲人逝矣泰山倾载道弦歌总哭声南国甘棠思德政雷阳枯竹动民情忠扶社稷轻荣辱功满乾坤任死生屡疏承　恩留白骨英灵千载佐平成

　　○应天府生员许光祖

　　江南十月雨如倾总是悲号道路声云冻霜寒敷政肃月溶水澈莅官清剑剜义胆言何壮星殒忠魂气尚生谩道姓名光　国史于今草泽口碑成

　　○蘓州府学生凌霄汉

　　生平正气肃　朝端胸次忠清世所难忠似赤葵倾烈日清如秋水挽狂澜时多俊乂无尸諌人有萋菲幸骨寒千古芳名光史笔应留精爽照长安

　　○蘓州府吴县叶于乔

　　海上生人杰才锺天下奇諌书光日月声价震华夷孤介水如澈寸忠山可移公今骑鹤去千载有余师

　　○蘓州府吴县叶绪昌

　　南都秉节望如山总宪重来父老欢杨绾相唐骄侈格长孺在汉觐觎寒功收治水三旬易策救饥民十万难今日僊輀向琼海野人酹酒泣江干　公治吴淞救饥民十三万故及之

　　○吴县李文秀

　　羲皇风度出眀时葵藿丹衷百世师邦国乂安犹戮力经纶未卷忽乘箕琼崕白雪封茆土柱石青天树羽仪昭代古良天下老千年遗像镇华夷

　　○吴人姜谧

　　海父真人杰　三朝第一臣寸心惟为　主百计只安民折槛彰忠迹埋轮雠佞人最怜贫与独青史泪痕新

　　○吴人凌一鸾

　　简命吴淞续禹功顿令万派水朝宗力排豪贵驱妖鳄为拯民穷副　衮龙疏抗　三朝辞激烈身经百折意从容　圣眀注念嘉忠直会见恩光下　九重

　　○吴民叶韶荪

　　闻说童谣有海龙公来胼胝浚吴淞孤忠独断群情靡一凿能令万派从星殒海天光耿耿月沉秋水色溶溶应知仙梦游江上千古烟寒锁曙锺

　　○琼州府儒学训导戴应良

　　中丞高塜麒麟卧　圣主殊恩雨露盈直事　三朝人共避疏传千古气犹生堂堂忠介垂天语肃肃松楸拥地灵我亦微官系沧海吊公不觉涕交零

　　◆行状◆

