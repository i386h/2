<!-- { "loadSidebar": true } -->
　　朱明夕霁佳木凝隂兰未歇其秀色鸟尚流其好音泛囬瑭兮清景暮环修渚兮碧流深诚有感于逝节更新获于赏心是时黛叶已繁琼英始发揺瑞彩于波上挺纤茎于苹末忽疑巨蜯濯漪暂覩其明月复似处子映松遥觌其冰雪焕列宿于长河耀良玉于方折防白露于葭菼散飞鸿于林樾余乃鼔轻枻入澄瀛【楚词曰楚人呼池泽中曰瀛】度柳祀越兰蘅徘徊容与放志遗荣近汀洲而菱宻出莲径而潭平飞鷘起防防挥水珠而溅叶波纹而抗茎传羽卮而适性合金丝而写情管度风而音远歌临流而转清既而稍憇川隂暂游霄外极望漪澜静无夕霭又如游女解佩于汉曲宓妃采莲于湍濑舒蕴藻以为席倚立荷以为盖发巧笑之芬芳感嘉期之来防嗟夫楚泽之中无莲不红惟斯华以素为绚犹美人以礼防躬银辉光而流烛玉精气而舒虹虽有贵其符采且未匹其华容由是南国之姝以为丽观延华颈于沼沚曵罗裾于矶岸且谓降实于瑶池徙灵根于天汉怅霄路兮永絶与时芳兮共玩听高柳之早蝉悲此岁之过半彼妍姿之昭灼待风雨而消散乃为歌曰秋水濶兮秋露浓盛华落兮叹芙蓉菖花紫兮君不识萍实丹兮君不逢想佳人兮宻静处顔如玉兮无冶容
　　重台芙蓉赋并序
　　吴兴郡南白苹亭有重台芙蓉本生于长城章后旧居之侧移植苹洲至今滋茂余顷岁徙根于金陵桂亭奇秀芬芳非世间之物因为此赋以代美人托意焉昔柳恽为吴兴太守顾座客而叹曰游汀洲以采苹忆潇湘之故人悲白日之已晚惜青春之不返且欲拾琼蘃于桂山折瑶华于兰畹客乃称曰彼有清川爰生瑞莲红葩炜而晔晔翠叶小而田田【此花大于常莲而叶小于众荷】愿得荐佳名于君子悦丽色于当年于是纵兰棹泛沦涟吟朱鹭于篴管鸣鹍鸡于瑟弦临漪澜以远望叹华艳之何鲜是日际海澄廓微风不起涵丽景于碧湍烂朝霞于清沚鲜肤秀頴攒立丛倚疑西子之顔酡自馆娃而戻止远以意之若珠阙玲珑叠映昆峯粲玉女之光色抗电旗以相从迫而察之若桂裳重复郁挠丹谷思江妃之窈窕发红罗之纷郁尔其映兰芷出苹萍掩萋萋之众色挺嫋嫋之修茎清露以濯秀流鲜飚而发精虽草木之无情亦独立而倾城若乃行潦既收秋光始静见凉野之夕隂怅囬塘之余景思摘芳以赠远更临流而引领翡翠失其辉鲜珠玑夺其光颖惟斯物之特丽宜独秀于寥天在灵境而何降居下泽而何偏有繁华而不实嗟淑类而莫传念庄姜之无子非巧笑之未妍彼天意之所属谅难得而知焉【此花无实徙根又不三数年故人间罕有】乃为歌曰吴山秀兮烟景媚因淑女兮感斯瑞莲虽多兮无厥类兰徒芳兮何足贵人已去兮代不留独含情兮托兹地
　　山凤凰赋
　　仰山在郡之坤隅高松翳景名翚所集有丽鸟殊色文如缛綉邑人呼为山凤凰爱其毛羽重于身命虽遭缯缴终不奋飞比夫雄鸡断尾则殊知异心矣余感而赋之以贻亲友懿灵山之岑寂寔珍禽之可依何文章之英丽信羽族之所稀混赤霄而一色与白日而增辉焕若玉女携宓妃凌丹壑兮游翠微振桂裳兮垂组绶腾镳驾兮曳鸾旗粲若夭桃发兮山已春朝霞烂兮露欲晞或饮于涧或集于矶糅芙蕖之绛采掩虹霓之夕霏既而衡网高悬虞人合围身挂纤缴足履骇机畏采毛之摧落不凌厉而奋飞乃知玉之败也以致其琼弁翠之焚也犹袭其寳衣何异夫怀禄躭宠乐而忘归玩轩冕而不去惜印绶而无时嗟乎乘君子之器与兹鸟而同讥
　　孔雀尾赋并序
　　故人以孔雀见遗死于中途将命者提挈空笼与翠尾皆至余悯而为赋
　　感君子之嘉惠意未忘于所知携珍禽以赠余谅有贵乎羽仪去旧国之岑寂歴三洲之崄巇念未飞之众雏怀独宿之羇雌忽哀鸣而望絶遂委翼而长辞异黄鹄之高翔揭空笼而载驰想綷羽而不见覩修尾而增悲兰色芊郁金华陆离垂之兮疑拖绿盭举之兮如飞翠緌嗟绂冕之寄身与铩翮而一槩虽暂荣而可乐终以饰而贾害况复德輶如毛而鲜举福轻乎羽而莫载何必负斯尾之翘翘冒长途而效爱
　　智囊赋并序
　　余尝感汉晁错魏桓范皆号为智囊不能全身竟罹大患扬子称或问多以智杀身雄对曰臯陶以其智为帝谟箕子以其智为武王陈洪范杀身者远矣余久欲赋之比属逾纪总戎愿言不暇今俟罪江徼徬徨岁深筐箧之中典籍皆阙聊以所记古今兴败粗成此赋夫天之清气为人而人之清气为智苟虚心而冲用必存神而索至况悟养以保身岂忧患之能累何兴败之相诡乃躁静而殊致或朋远而无疵或驰骛而役思故由于彼而入圣门出于此而争利器若乃淡然黙应变无方韬随和而不耀匣于越而寳藏虽不止如炙輠犹渊然如括囊君子所以有斯号者盖欲保无咎于末光夫智可以养生乃能周物道无夷险用有二哲得于身也祭以免而荀以全失于邦也臧不容而汤不没彼前轨之昭然曾未戒于危辙嗟乎水济舟以致远亦覆舟于畏途智排患而解纷亦有患于不虞将必殆于无涯信莫尚于防枢或有好学务敏择仁乃庐斯先哲之所履亦庶几于不渝然则大智闲闲不婴世故举始终而后入先奔沈而预虑或衞足之无术故离形而尽去吕易宗于奇货疾知来于武库虽乘势与亿中非淑人之所务鸱夷子喟然叹曰昔我经世徒闻智忧索遗珠而不得复明烛其焉求与万物而道夭又何谟于大猷今吾所谓智者乘五湖之浩荡永终老于扁舟
　　积薪赋并序
　　此郡岩壑重复榛林郁盛樵采之子未尝辍音往往防流而下诣余求售余因积薪于庭窃有所叹乃为积薪赋
　　邈岩居之幽远有楚泽之放臣方絶学以自防诚未暇于披榛悲顔子之饭煤感莱芜之生尘时束蕴以请火访蓬茨于善邻乃遇樵客维舟水濵余讯之曰樵采贱业尝栖隐沦诗既嘉于刈楚传亦叹于析薪尔岂延濑之客不取金而且贫岂叔敖之子以好廉而苦辛何乃负担不已其生实勤客顾余而叹曰贵则近祸富多不仁寄迹于此以养吾眞善大雅之知言信蒭荛之可询既而交加累积高下齐均矗若井干叠似龙鳞避氿泉而无浸先曲突以斯陈苟知防患之术终无焦烂之賔嗟长孺之昧道常喻此而求伸虽后来之高处亦居上而先焚使薪为能言之物岂容入防而扬芬未若生幽崖之侧纠芳桂之轮不近野田之燎免罹匠者之斤冒霰雪以终岁齐天年于大椿
　　欹器赋并序
　　癸丑岁余时在中枢丞相路公见遗欹器赠以古人之物永怀君子之心尝欲报以词赋属力小任重朝夕尽瘁固未暇于体物今者公已殁世余又放逐忽覩兹器凄然怀旧因追为此赋置公灵筵昔周道砥平既安且宁赫赫公旦配德阿衡谓难守者成难持者盈始作兹器告于神明至仲尼宪文武之道思周公之德入太庙而观器覩遗法而叹息且曰月满而亏日中则昃彼天道而常然欲久盛而焉得乃沃水于器察微要终挹彼注兹受之若冲虚则臲卼似君子之困防中则端平若君子之中庸既满则跌霆流电发器如坻隤水若河决非神鼎之自盈异衢樽之不竭盖欲表人道之隆替明百事之有节然兹器也不以中而自藏不以跌而自伤其过也如彼薄蚀其更也浸发辉光得其道者居则念于丰蔀动乃思于谦受颜既复而不远惠屡黜而何咎知任重之必及悟物盈之难久虽神道之无形常参然于前后昔与君子同秉国钧公得之为贤相余失之为放臣覩遗物之犹在怀旧好而悲辛欲克己以复礼永德报于仁人
　　蚍蜉赋并序
　　此郡多蚍蜉所居临流寔繁其类或聚于衽席或入于盘盂终日厌苦而不知可御之术因戏为此赋令稚子和之
　　惟江潭之下国况幽居于泽畔何蝼蚁之微物亦有徒而凌乱或泮散于经笥或夤缘于食案余乃戏而问之曰尔能居厚地而漏山阿无乃处吾身而为大患蚁不能言辞以意宣其旨曰我禀形于造化亦一气之所甄尝济齐师之乏亦闻妫德之羶覩封穴而知雨验寸壤而得泉出以时而不息故学者得而称焉戴粒而游若巨鳌之冠神岳绕磨而行若日月之丽清天若乃依垤缘壁淫淫奕奕其聚无声其行无迹値晏温而出游当祁寒而入隙迅雷作而不骇微雨洒而自适生虽琐细亦有行藏止若群羊之聚进如旅鴈之翔乘其便也虽鳣鲸而可制无其势也虽蛭蟥而不伤今愿悔祸戢于垣墙岂同青蝇之防白污君子之衣裳
　　振鹭赋并序
　　此郡带江缘岭野竹成林每向夕有白鹭群飞集于林杪余所居在峯岑之上临眺一川玩其往来有以自适因为此赋
　　日之夕矣川陆载隂有群飞之振鹭顾俦匹而防音始遵渚以乱下若涛起于清浔俄矫翼以归来疑霞集于平林尔其游止有度不徐不疾散雪彩于江烟皎霜容于寒日映枫叶而暂见入芦花而还失叹美羽之翩翩感余生之忧栗若乃不为鹢退常与鸿冥乍囬合兮如练忽寥落兮如星陋汀葭之靡靡栖岸竹之青青又似素旄陈于旷野白笔森于广庭悲夫绿篠枝弱巢非所据既萧瑟而多风亦扶疎而受露岂不知陂泽可宿荆榛易固恶下流而不居恐搏兽而当路逮乎天清潦收独立莲漪意态闲暇羽毛襂襹或暂往而得游鯈或终夕而守空陂隐青沙以延伫若田父之辍辎重曰振鹭于飞于彼沧洲聊自适于遐旷本无心于去留思有客于微子愧植羽于宛丘信兹禽之可玩何必从海上之群鸥







　　李衞公别集巻一
　　钦定四库全书
　　李衞公别集巻二
　　唐　李德裕　撰
　　赋下十四首
　　袁州八首
　　问泉途赋并序
　　问泉途思沈侯也余与沈侯同侍禁林俱守藩翰出入光宠垂二十年君性乐山水尤好丝竹良辰美景不废赏心尝叹人世险艰多言可畏固未得尽其所怀也昔尚子平称吾已知富不如贫贵不如贱未知存亡何如耳陶靖节亦称人生实难生如之何今作赋以问之昔我与子同升玉堂回先帝之英盻被霄汉之辉光君耸驾于长沙余建斾于朱方且欲极山水之临泛尽人生之乐康谢既好于丝竹陶亦间于壶觞虽爵服之已贵何忧思之未忘寳瑟独奏于门庭玉顔不畜于洞房今则逝矣前荣可伤于是托意宵梦久而乃寐问防昧于故人求神道之髣髴或曰生特在于行乐死何用于虚諡或言无令名之不泯非苦节而安致彼终古之茫茫竟斯言之谁是又曰君有瑶席尚可陈兮君有清香尚可焚兮昔之艳姬复得见兮昔之哀歌复得闻兮谁为朋友展戏谑兮岂有樽酒接殷勤兮余闻神之清者上为列星德之粹者复为贤人万化转续如在镕钧或寿或夭或鄙或仁亦受气于蛮貊仍托形于介鳞独谗人没于泉下不得同于物化怀君子之素风方俟命于昊穹无乃困武叔而见石迫无极而値克躬有明龙而害正有仪尚之蔽忠苟不罹于此患固无伤于道穷
　　伤年赋并序
　　余兹年五十久婴沈痼楚泽卑湿杳无归期恐田园将芜不遂悬车之适乃为此赋
