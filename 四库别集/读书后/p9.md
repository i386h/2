<!-- { "loadSidebar": true } -->
改并五音篇者金老儒韩孝彦允中病古集字之未精因改玉篇归于五音逐三十六母之中取字而次子道昭复与其子徳恩犹子徳惠婿王徳珪増订之加详焉书成于金章宗之泰和八年而孝彦之犹子道升序之者也其书未辨出道昭或徳恩徳惠手小楷法种种精妙吾不知于吴彩鸾僊迹何如南渡以后断无有俪之者葢章宗时右文盛极而韩自书成之歳告殂其国日寻于干戈以至于亾无暇及典籍翰墨之事矣此书幸不逐燹化而吾又幸得之异日戒儿曹刻梓以从三仓凢将急就之后与广韵韵会并传寜不一大快事也书陶九成

书艹莽私乘后

陶宗仪九成于书鲜所不读尤好纂集文献掌故如辍耕录说郛书史会要图绘寳鉴之类虽雅郑未分而璞玉良辨矣洪武初宋学士景濂序其书史已推为耆硕中间有纂修之召不就余尝见其听琴轩诗序及送行文或作古隶或作小楷葢至洪武末犹存而此所谓艹莽私乗者则皆忠臣孝子义夫节妇之事而元之末季诸公所撰着也其能完身名于革故鼎新之际晩节能以寿终殆非偶矣此书乃少年笔楷法尤精谨可存余既爱其人不忝乃祖靖节风而惜其湮没也特为拈出之

书宋景濓集后一

间与僧无心阅永明寿禅师日行百八事毋论精神疲于应接卽自子至亥尽废食寝盥溲之晷而为之亦有所不能徧后又偶检宋学士洪武以后集十二年中得文千四百篇永明神僧也固毋论已学士握文柄特自耳顺而踰从心纵游刃斵轮不碍方寸亦寜无毫发累而优然自如吾三载来五更起焚诵不过佛道经数巻应酬文字不尽却然亦不能学士五之一而日来心气损耗成疾为子弟所苦禁亦自种种觉之乃知吴门白马之喻诚非妄也因题数语于学士集后不胜贫子之叹

书宋景濂集后二

宋文宪以宿儒佐英主司礼乐制作之柄其高文大册徧海内即近而九重逺而四夷亡能舎公笔弗请者骨尚肉而台阁以易夺之久而至弘徳间缙绅以古夺之至嘉靖不尽程古亦不尽为易者复夺之葢至于今而不复有能举文宪名矣何论著作虽然亦安可竟废文宪也文宪于书无所不读于文体裁无所不晓顾其槩以典实易宏丽以详明易遒简发之而欲意之必罄言之而欲人之必晓以故不能预执后人之权而时时见夺夫使后人率偏师而与之角孙主簿之三千骑足敌羸卒数万若各悉其国之赋甲而竞于大麓所谓五战而秦不胜三赵再胜者邯郸岌岌乎我故思用其人也

书方正学文集后

正学先生之死义天下之人能壮之而又能痛之当是时人主不胜一念之愤屠僇其宗戚以至朋友之属无所不株累片纸只字皆有厉禁然其文固已鸠于三十年之余而大行于百年之后然后知万乗之威不能与匹夫匹妇争胜者此是也先生之学出于宋文宪不能如文宪之博而纯则过之其文则不尽出文宪所自托在昌黎氏而不能脱苏氏窠臼大较飞湍瀑流之势多而烟波潆洄之意少持论则甚正而微渉迂要非孔孟之书弗读非濓洛关闽之学弗道而至一节之士如周孟桥杨云敞孔璋辈津津称之不容口异日经济之不尽究而以致命遂志终固其托寄树立然也建文鱼水之契于集中亦一二见之第齐黄日夜不遑寝息以成燕之祸祸成而委之先生以一木而支大厦之任良可叹也集中林嘉猷者先生门人建文中为按察佥事先生使之行燕世子间亦甚竒审尔则必不使先生草即位诏即不指斥亦必不免若乃至东市而哀愤伉厉固不特一先生也世之哀先生者或过有所褒饰然不失为志士而国史成于宣庙时似亦可以已矣而曰孝孺叩头求哀命执之呜呼彼寜叩头者哉

书李空同集后

空同先生两疏于弘治间担荷世道不浅虽再下诏狱见以为煅炼而实益其刚果之气若广信之讼血气与义气各强半耳材高而病脱疎则易入名高而尚激厉则易染同舟遇风胡越相救而不知其伏机之至此也一遇康徳涵再遇林待用而后得免虎口噫嘻亦危矣当嘉靖之丁亥己丑间杨应寜当国名为最知先生而竟不一推毂事殊不可晓吾尝谓怜才者若春风拂面便消忌才者若冰雪寒必透骨俯仰千古至今尚新可叹哉

书李西涯古乐府后

吾向者妄谓乐府发自性情规沿风雅大篇贵朴天然浑成小语虽巧勿离本色以故于李宾之拟古乐府病其太渉论议过尔抑剪以为十不得一自今观之亦何可少夫其奇旨创造名语迭出纵不可被之管弦自是天地间一种文字若使字字求谐于房中铙吹之调取其声语断烂者而模仿之以为乐府在是毋亦西子之颦邯郸之歩而已

书陈白沙集后

陈公甫先生诗不入法文不入体又皆不入题而其妙处有超乎法与体与题之外者予少年学为古文辞殊不能相契晚节始自会心偶然读之或倦而跃然以醒不饮而陶然以甘不自知其所以然也若邵尧夫非不有会心处而沓拖■〈必〉跋种种可厌譬之剥茘枝荐江瑶以佐蒲萄之酒而馁鱼败肉枭羹蛙炙杂然而前进将掩鼻抉喉呕哕之不暇而暇辨其味乎然公甫乃极推重庄孔旸又尧夫下也而公甫亦自沾沾则不能尽出无意以此小让陶先生

书王文成集后一

余十四岁从大人所得王文成公集读之而昼夜不释巻至忘寝食其爱之出于三苏之上稍长读秦以下古文辞遂于王氏无所入不复顾其书而王氏实不可废盖当王氏之为诗少年时亦求所谓工者而为才所使不能深造而衷于法晩节尽举而归之道而尚为少年意所累不能浑融而出于自然其文则少不必道而徃徃有精思晩不必法而匆匆无深味其自负若两得而几所谓两堕者也以世眼观之公甫固不如以法眼观之伯安瞠乎后矣若伯安所上封奏陈事理叙功略捭阖宏畅使人目醒当不在苏氏下余少尝见魏子才先生曰伯安疏絶不如胡永清此以事理言也非以文也

书王文成集后二

王文成公之致良知与孟子之道性善皆于动处见本体不必究析其偏全而沈切痛快诵之使人跃然而自醒人皆可以为尧舜要不外此第孟子之所谓善足矣乃必尽辟他说以独伸吾是文成之所谓良知足矣乃至尽引经语以证吾合吾伸吾是而彼之所谓是者亦出矣吾证吾合而诸牵蔓而不能悉合者亦出矣譬之行道而得康庄见者振足噉酪而得醍醐闻者朶頥何暇辨他岐别异味哉乃北人不学妬文成之俎豆而肤辞诋诃之眞蜉蝣之撼树可笑也

书李于鳞集后

昔在西省东署时于于鳞诗无所不见而所见文独赠予两序及颜神城碑之类不能十余首当时心服其能称说古昔以牛耳归之众已有葵丘之议而最后集刻行则叛者羣起然徃徃以诘屈聱牙攻之则过矣于鳞之病在气有窒而辞有蔓或借长语而演之使不可了或以古语而传新事使不可识又或心所不许而漫应之不能伏匿其辞至于寂寥而不可讽味此三者诚有之若乃志传之类其合作处眞周鼎商彝尺牍之所输写奇辞澹言纵横溢来而莫能御恐非北地信阳所办也徐子言之恶于鳞着之书吾旣不伏亦不暇辨为志数语于后

书归熈甫文集后

余成进士时归熈甫则已大有公交车间名而积数年不第毎罢试则主司相与咤恨以归生不第何名为公交车而同年朱检讨者佻人也数问余得归生古文辞否余谢无有一日忽以一编掷余面曰是更不如崔信明水中物邪且谓何不令归生见我当作李密视秦王时状余戏答子遂能秦王邪即李宻未易才也退取读之果熈甫文凡二十余章多率略应酬语葢朱所见者杜徳机耳而又数年熈甫之客中表陆明谟忽贻书责数余以不能推毂熈甫不知其说所自余方盛年憍气漫尔应之齿牙之锷颇及呉下前辈中谓陆浚明差强人意熈甫小胜浚明然亦未满语又数年而熈甫始第又数年而卒客有梓其集贻余者卒卒未及展为人持去旋徙处昙靖复得而读之故是近代名手若论议书疏之类滔滔横流不竭而发源则泓淳朗着志传碑表昌黎十四永叔十六又最得昌黎割爱脱赚法唯铭辞小不及耳昌黎于碑志极有力是兼东西京而时出之永叔虽佳故一家言耳而茅坤氏乃颇右永叔而左昌黎故当不识也他序记熈甫亦甚快所不足者起伏与结构也起伏须婉而劲结构须味而裁要必有千钧之力而后可至于照应点缀絶不可少又贵琢之无痕此毋但熈甫当时极推重于鳞于鳞亦似有可憾者嗟乎熈甫与朱生皆不可作矣恨不使朱见之复能作秦王态否熈甫集中有一篇盛推宋人而目我辈为蜉蝣之撼不容口当是于陆生所见报书故无言不酬吾又何憾哉吾又何憾哉

书洹词后

崔子锺论人虽过刻然徃徃有识见不随众悲笑独于文务翦裁而无沛然之气蹊径斧凿靡所不有葢慕子云之法言而工不足者也吾每读归熈甫时义厌其不可了若千尺线每读崔子文句句可了若线断珠落恨未有并州翦刀剪归生以端午续命丝续崔氏也

读大学

