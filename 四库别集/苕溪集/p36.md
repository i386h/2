<!-- { "loadSidebar": true } -->
　　故将仕郎监秀州华亭县市舶务吴君讳槖字亦虚世为吴兴安吉之梅溪人赠尚书都官郎中讳集之曽孙赠通议大夫讳某之孙刑部员外郎讳某之子也丱角警敏博辨父客异之称竒童既冠游太学试选屡优两荐不第以刑部致仕恩符筮调歙州县主簿未赴用荐者监明州茶半嵗负省授江宁府上元县尉秩满辟今任君遇事明果虽未官所至不茍上元民佃官田出租嵗乆会有献言者下郡邑卖其直归县官府帅委君君曰是夺民田也恐非朝廷意公近臣宜有建明未几果罢民负财结怨或以老防死相诬防君为条画禁止华亭妄男子称得天书蕲上闻部使者遣吏至邑令已下端委聴受君独却立不拜发缄果谬闻者咨赏以政和六年七月十二日卒于官享年四十六妻臧氏一子曰道衡一女在室将以明年某月甲子塟于梅溪某山之原其叔父某以君名位不振无以蕲知世之达人大官属同郡士刘一止叙次为之铭一止与君俱受室于臧知君宜详呜呼亦虚俊才如王褒论议如贾生风度夷旷如晋宋间人物于文无所不能于百家诸子之书靡不渉其流而猎其英尤工为诗引类托兴气质髙妙配古作者凡其志与能视古今闻达者无所愧焉而止于是耶余非特哀君为天下惜此士也悲夫铭曰
　　冈迤迤　　　川靡靡
　　君已矣　　　尚有子
　　吴君平墓志铭
　　府君讳槩字君平其先事吴越钱氏【阙】　　　　　后徙居乌程曽大父琰以其子通议大夫知几累封尚书都官郎中大父惟几考景元皆不仕君年七十有九绍兴十年十月某甲子以疾终于隠居之庐塟有日其子宥属余志其墓余先君吴出也其为世姻义不得辞始君之考有潜徳隠行名于乡曰居士独喜交四方之名卿贤大夫举酒赋诗乐以终其身君与昆弟奉觚牍治觞豆无虚日郡东北距城五里曰毗山下临大泽耕者得断碑盖唐天寳中隠人吴筠所居居士以为兹山复归吴氏我岂其后身意乐之会嵗大饥流亡相踵富人匿财公私之役皆废而游手不得以力食居士命筑馆于山之麓焉以食数千指初莫喻其意君莅役以财饮食之不加程督居士喜曰惟汝知吾节成以授子孙俾肄业其间居士泛舟往来劳勉学者余防学与游处焉知君之笃于事亲自兹始也君少慕禄仕读书甚苦忘寒暑饥渇至得疾母夫人忧之见于言色自是少间昏定之余犹夜讽不辍既丁内外艰则慨然有栖遁之志吴氏故饶于财宗族居城西华屋相望嵗时燕饮列肆歌舞君弗好也曰吾知山栖之安而已有先君子之筑庐所尝赈饥者在焉他日移家往居之益薙榛莽广室宇崇壮宏逺则加于昔名其堂曰手泽刻居士遗墨壁于左右朝夕对之植香草名木其下又以为幽闲靓丽之观阅居十年而后殁其志不巳得乎自奉甚约一钱不妄费赴人之急惟恐居后宗族无亲疎其贫不能衣食婚姻与其孤甥之无以自存者称多寡周之至供茔域祭祀之田有不给释氏之宫先世所建立而刓缺頺废不克扶持者则身任之不少靳里人贷钱数十万而死其孤存焉折劵不问故人之丧二十年不塟或者以告则往吊之且遗之金他皆类此宥以明年某月某甲子塟君于梅溪之东五里考居士之旁相距二百歩室徐氏姑苏人朝奉郎瑗之子先君十年卒至是合袝初塟徐氏日者卜以不吉将求之他君曰近先陇我之志也吉孰加焉男三人定宥守女五人适先泽丞沈晖进士徐大鼎杨彭年周愬徐昌言孙男五人仲立仲经仲达仲述仲意孙女八人得婿者三曰张頥曰徐预曰莫大受皆进士曽孙男女各二人君三子皆克家且致志于学艺业可观定三举于礼部不幸死矣守未冠荐名乡书其讲习之暇佐治生产俾居安居享髙年之乐者宥也铭曰
　　维士出处各异岐　　得志而乐古甚稀
　　轩冕富贵孰不宜　　吾恐是中有骇机
　　大泽之北山曰毘　　嵯峨上有吴筠碑
　　吾先君子意所私　　慨念逸轨不可追
　　益薙榛莽开寒扉　　要令全家居翠防
　　髙堂突兀凌烟霏　　手泽足慰无穷思
　　此生有同露朝晞　　身意两适如君谁
　　维君纯俭孝且慈　　不肯俯仰受世讥
　　有子十八能诵诗　　掇拾青紫当若遗
　　流泽演迤行见之　　谓余不信稽此辞
　　莫国华墓志铭
　　君讳廷芬字国华湖州乌程人曽祖敌祖抑皆晦徳不仕父侗右迪功郎封州司理参军君自防頴悟种学积文未冠入太学与一时俊彦争名塲屋间籍籍有称政和六年赐上舍出身调单州成武主簿君初仕属时承平乆宪纲稍疎奸贪肆行上下相冒籍之会拱辅宗室子受贿觉寻窜匿部使者委君治既而有所观望欲中辍君督捕益峻竟狱乃止金郎令不法为民所讼邑人以君能竟拱狱乞委君问状辞连部使者且见祷君笑曰吾岂可私挠哉卒以实闻任满陞从政郎授黄州黄冈县丞以父忧去官哀毁尽礼乡里称焉既免丧十年不赴调或勉之则曰仕本为亲吾忍死至是尚何求族父大卿公哀其志以泽逮泉壌感之君免出调平江府録事参军因自喜曰此吾尽心之所也夫狱人命所系死者不可复生事至重也而典狱之官贪者顾金钱巧者弄文法至其谨厚亷洁者又常患不通事情混然无章聴以一律甚者权移吏胥揽成案书名而已向我摄治某事颇自谓无愧今真为狱官矣其不敢不尽心每夜分録囚事无巨细躬自讯鞫有葛十者盗葛亮告身至三迁其官犯法下吏更二狱不承廷尉檄君治一见得情叩头伏罪君明敏絶人而济之以恕视食饮之节不加楚毒强盗因死二人将即刑谓狱吏曰令我谢録事而死其不寃可知朝廷遣使宣谕江浙使者以事属君君条画尽公不当其意怒见于色既乃省文书得君防谨状叹曰吾几失此人车驾巡幸以应办肃给迁文林郎终更用荐改宣教郎授常州宜兴县丞待次里间绍兴九年某月甲子以疾终于正寝享年四十有九君初得疾遽乞致仕愿以恩追贲其父不报诸孤以某年十一月甲子塟于归安县至孝乡施渚方山之源娶吴氏先君七年卒男四人澈测濬潜澈早亡濬中八年进士第女一人适右廸功郎沈正邦孙男二人杞棣孙女二人君之在母司理梦异人授梵僧像既寤而君生生性冲淡于物无所甚好自居父丧多读浮屠氏书一日得色空之説于梦寐间有契于心作为诗颂辞防超诣不类畴昔屏嗜欲薄声利官舍萧条惟一仆自随人知其宿值有异也然于世故所当为者未尝不尽遇宗族以恩与人交以信平居慈祥尝恐一语伤人至临事毅然守正不随俗俯仰军兴以来衣冠流离有急叩门无爱吝意资遣防妹为择良婿逾于巳女闻者义之晚教子甚笃所与习业必时之名士亲戚子弟有来学者亦谆谆焉诲之濬遂以弱冠登科君虽不遇实有以慰其心者为善之报岂偶然也哉君于余为姻家而余与君游始自乡防时余壮而君尚少也或谓余莫子循循寡笑子言　则有当其重厚如老成人吾不忧其失徳而惧其不克年也今不幸而信悲夫铭曰
　　君自弱龄　　实富于艺　　于彼西廱
　　得隽屡试　　仕不茍全　　志行砥砺
　　奸贪病民　　横肆囓噬　　堕于宪纲
　　百不一二　　我岂忘怒　　覆出可畏
　　惟法之公　　何惮大吏　　惨彼犴狱
　　人命所系　　鞫讯弗躬　　枉直倒置
　　我心澄　　如水在器　　　辞见情得曽莫骫骳　　惟君之生　　　在母有异见色明空　　悉感梦寐　　　眇现世间福不盈地　　谓生若浮　　何有声利
　　君虽位卑　　其得超诣　　我作铭诗
　　以诏来裔
　　江仲宏墓志铭
　　余从妹之夫江君寓字仲宏年六十有三绍兴十八年七月某甲子卒于官舍以某年九月某甲子塟于湖州乌程县登静乡郑村某山之原再嵗其孤请铭所不得辞江氏世居衢之开化仲宏之裔髙祖讳铭任谏议大夫为时吏师曽祖枢祖【阙】又法皆以世禄得官母赵氏系出玉牒封宗城院君仲宏防颖异有识趣数嵗而孤自念我母以已为命益致志于学未冠游太学试选屡优见推辈行其文粹而雅实深于经累举于礼部乃不得志归以所学教授弟子以飬其母且训其子为孝为忠言皆可则初自太学闻东浙有防难亟弃籍归奉其母居仪真后迁居吴兴嵗乆益困以时恩试居前列授登仕郎调贵州推官庙堂故人以其母老难于逺适改除监通判支盐仓处贪吏黩货之地仲宏凛凛如氷霜嚢无一钱之储部使者列荐于朝寻以忧去服除陞右从事调镇江府之金坛县尉位虽卑有忧民之心将受代得疾请致仕以卒恩迁右宣义郎自君之来吴兴也余始获拜宗城君于堂上初未知其为宗胄也吾妹在傍钜细必禀至米盐靡宻之事往复问语妇姑怡怡意色相授且顺且慈察其服用饮食简陋之状虽窭人子有不堪者余心愕焉容貌加肃生于坐中既又察之仲宏之爱其亲也笃而我妺奉以周旋故上下能相亲且有礼也至其俭勤实出天性仲宏二子曰崌崃皆举进士一女尚幼江之源出于岷山分以崌崃仲宏以命二子欲其不忘本始益疏而大之也余毎见二甥清臞可怜言必道先训诚有意于学者服母丧旦暮号泣血溢两眦仲宏调官辇毂仅留千钱为二子韲盐之费比其还也二子复归之余以是叹仲宏之有子其必有君子之归也
　　呜呼仲宏　　闲遂敦厐　　积庆之源
　　有如此江　　衍而流之　　逺而大哉
　　我谂之铭　　以诏崌崃
　　丁居中墓志铭
