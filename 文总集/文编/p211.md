<!-- { "loadSidebar": true } -->
　　太子少师致仕赠太子大傅胡公讳宿字武平其先豫章人也后徙常州之晋陵世有隠徳为晋陵着姓公举进士中天圣二年乙科为真州扬子尉县大水漂溺居民令不能救公曰拯溺吾职也即率公私舟活数千人嵗满调庐州合淝主簿张丞相士逊称其文行荐诸朝召试学士院为馆阁校勘与修北史改集贤校理通判宣州三迁太常博士判吏部南曹赐绯衣银鱼知湖州为政有惠爱筑石塘百里捍水患大兴学校学者盛于东南自湖学始公丁母夫人忧去而州人思之名其塘曰胡公塘学者为公立生祠于学中至今祠之公居丧毁瘠过礼三年不居于内服除为三司盐鐡判官转尚书祠部贠外郎判度支局院知苏州两浙路转运使召还修起居注以本官知制诰兼勾当三班院已而兼判吏部流内铨入内都知杨懐敏坐卫士夜盗入禁中惊乘舆斥出为和州都监懐敏用事乆势动中外未几召复故职公封还辞头不草制论曰卫士之变踪迹连懐敏得不穷治诛死幸矣岂冝复在左右其命遂止乆之拜公翰林侍读学士迁翰林学士兼史馆修撰判馆事兼端明殿学士累迁尚书左司郎中兼知通进银台司审刑院羣牧使提举在京诸司库务醴泉宫判尚书礼部遂判都省再知礼部贡举奉使契丹馆伴北朝人使亦皆再而北人严惮之公为人清俭谨黙内刚外和羣居笑语諠哗独正容色温温不动声气与人言必思而后对故其涖官临事慎重不輙发发亦不可囘止而其趣要归于仁厚朝议在官年七十而不致仕者有司以时按籍举行公以谓养亷耻厚风俗宜有渐而欲一切以吏议从事殆非所以优老劝功之意当少缓其事使人得自言而全其美节朝廷嘉其言是至今行之皇祐新乐成议者多异论有诏新乐用于常祀朝防而郊庙仍用旧乐公言书称同律而今旧乐高新乐下相去一律难并用而新乐未施于郊庙先用之朝防非先王荐上帝配祖考之意皆不可近制礼部四嵗一贡士议者患之请更为间嵗议已定公独以为不然曰使士子废业而奔走无寜嵗不如复用三嵗之制也众皆以公言为非行之数年士子果以为不便而卒用三嵗之制仁宗乆未有皇子羣臣多以皇嗣为言未省公以学士当作青辞祷嗣于山川即建言储位乆虚非所以居安而虑危愿择宗室之贤者立之以慰安天下之心语甚切至公学问该博兼通隂阳五行天人灾异之説南京鸿庆宫灾公以谓南京圣宋所以受命建号而大火主于商丘国家乘火徳而王者也今不领于祠官而比年数灾宜修火祀事下太常嵗以长吏奉祠商丘自公始庆厯六年夏河北河东京东同时地震而登莱尤甚公以嵗推之曰明年丁亥嵗之刑徳皆在北宫隂生于子而极于亥然隂犹彊而未即伏阳犹防而未即胜此所以震也是谓龙战之防而其位在干今夏人元昊中国之隂也宜为之备不然必有内盗起于河朔明年王则以贝州叛公又以为登莱视京师为东北隅乃少阳之位也今二州并置金坑多聚民以凿山谷阳气损泄故隂乘而动县官入金嵗几何小利而大害可即禁止以寜地道皇祐五年正月防灵宫灾是嵗冬至祀天南郊以三圣并配明年大旱公曰五行火礼也去嵗火而今又旱其应在礼此殆郊丘并配之失也即建言并配非古宜用迭配如初诏其后并州议建军为节镇公以星土考之曰昔高辛氏之二子不相能也尧迁阏伯于商丘主火而商为宋星迁实沈于台骀主水而参为晋星国家受命始于商丘王以火徳又京师当宋之分野而并为晋地参商仇讐之星今欲崇晋非国之利也自宋兴平僣伪并最后服太宗削之不使列于方镇八十年矣谓宜如旧制公在翰林十年多所补益大抵不为茍止而妄随故其言或用或不用或后卒如其言然天子察公之忠欲大用者乆矣嘉祐六年八月拜公谏议大夫枢密副使公既慎静而当大任尤顾惜大体而羣臣方建利害多更张庶事以革公独厌之曰变法古人之难不务守祖宗成法而徒纷纷无益于治也又以谓契丹与中国通好六十余年自古未有也善待敌人者谨为备而已今三边武备多弛牧马着虚名于籍可乘而战者百无一二又谓沧州宜分为一路以御敌此今急务也若其界上交侵小故乃城寨主吏之职朝廷宜守祖宗之约不宜争小利而隳大信深戒边臣生事以为功在位六年其论议类皆如此英宗即位拜给事中治平三年累上表乞致仕未允乆之拜尚书吏部侍郎观文殿学士知杭州为政不畧细故或谓大臣不宜自劳公曰此民事也吾不敢忽以是民尤爱之明年今上即位迁左丞五月公以疾告遂除太子少师致仕命未至而公以六月十一日薨于正寝享年七十有三即以其年十一月某日于某州某县某乡之某原公之曽祖讳持累赠太傅曽祖妣欧阳氏追封晋陵郡太夫人祖讳徽累赠太师祖妣杨氏追封华隂郡太夫人余氏嘉兴郡太夫人余氏丹阳郡太夫人龚氏武陵郡太夫人父讳防累赠太师兼中书令妣沈氏追封东阳郡太夫人贝氏南阳郡太夫人李氏金城郡太夫人公累阶光禄大夫勲上柱国开国安定爵公食邑二千八百戸食实封四百戸赐推诚保徳翊戴功臣初娶吴氏追封兰陵郡夫人再娶何氏封南康郡夫人子男五人长曰宗尧今为都官贠外郎次曰遵路早卒次曰宗质国子博士次曰宗炎著作佐郎次曰宗厚秘书省正字早卒女四人皆适士族孙志修太常寺大祝行修守秘书省校书郎简修试秘书省校书郎世修徳修安修奕修慎修益修公自为进士知名于时杨文公亿得其诗题于秘阁叹曰吾恨未识此人其举进士也谢阳夏公绛荐公为第一公名以此益彰而谢公亦以此自负少尝善一浮图其人将死谓公曰我有秘术能化瓦石为黄金子其我我以此报子公曰尔之后事吾敢不勉秘术非吾欲也浮图叹曰子之志未可量也其笃行自励至于贵显常如布衣时有文集四十巻铭曰
　　允矣胡公顺外刚中惟初暨终一徳之恭公之燕居其气温温举必可法思而后言公在朝廷正色侃侃蔚有嘉话忧深虑逺不迎利趋不畏势反有或不从后必如之乆而愈信孰不公思侍从之亲枢机之密名望三朝清职峻秩恺悌之仁宜国黄耉七十而止孰云多夀惟善在人刻铭不朽
　　赠尚书工部侍郎孔公墓志铭【王安石】
　　宋故朝请大夫给事中知郓州军州事兼管内河堤司农同羣牧使上防军鲁郡开国侯食邑一千六百戸食实封二百戸赐紫金鱼袋孔公者尚书工部侍郎赠尚书吏部侍郎讳朂之子兖州曲阜县令袭封文宣公赠兵部尚书讳仁玉之孙兖州泗水县主簿讳光嗣之曽孙而孔子之四十五世孙也其仕当今天子天圣寳元之间以刚毅谅直名闻天下尝知谏院矣上书请明肃太后归政天子而廷奏枢密使曹利用尚御药罗崇勲罪状当是时崇勲操权利与士大夫为市而利用悍彊不逊内外惮之尝为御史中丞矣皇后郭氏废引谏官御史伏閤以争又求见上皆不许而固争之得罪然后已盖公事君之大节如此此其所以名闻天下而士大夫多以公不终于大位为天下惜者也公讳道辅字原鲁初以进士释褐补寜州军事推官年少耳然断狱议事已能使老吏惮惊遂迁大理寺丞知兖州仙源县事又有能名其后尝直史馆待制龙图阁判三司理欠慿由司登闻检院吏部流内铨糺察在京刑狱知许徐兖郓泰五州留守南京而兖郓御史中丞皆再至所至官治数以争职不阿或绌或迁而公持一节以终身盖未尝自诎也其在兖州也近臣有献诗百篇者执政请除龙图阁直学士上曰是诗虽多不如孔道辅一言乃以公为龙图阁直学士于是人度公为上所思且不乆于外矣未几果复召以为中丞而宰相使人説公稍折节以待迁公乃告以不能于是人又度公且不得乆居中而公果出初开封府吏冯士元坐狱语连大臣数人故移其狱御史御史劾士元罪止于杖又多更赦公见上上固怪士元以小吏与大臣交私污朝廷而所坐如此而执政又以谓公为大臣道地故出知郓州公以寳元二年如郓道得疾以十二月壬申卒于滑州之韦城驿享年五十四其后诏追复郭皇后位号而近臣有为上言公明肃太后时事者上亦记公平生所为故特赠公尚书工部侍郎公夫人金城郡君尚氏尚书都官员外郎讳賔之女生二男子曰淘今为尚书屯田员外郎曰宗翰今为太常博士皆有行治世其家累赠公金紫光禄大夫尚书兵部侍郎而以嘉祐七年十月壬寅公孔子墓之西南百步公防于财乐振施遇故人子恩厚尤笃而尤不好鬼神禨祥事在寜州道士治真武像有蛇穿其前数出近人人传以为神州将欲视验以闻故率其属徃拜之而蛇果出公即举笏击蛇杀之自州将以下皆大惊已而又皆大服公由此始知名然余观公数处朝廷大议视祸福无所择其智勇有过人者胜一蛇之妖何足道哉世多以此称公者故余亦不得而畧也铭曰
　　展也孔公维志之求行有险夷不改其辀权彊所忌谗谄所讐考终厥位宠禄优优维皇好直是锡公休序行纳铭为识诸幽
　　贞曜先生墓志铭【韩愈】
　　唐元和九年嵗在甲午八月己亥贞曜先生孟氏卒无子其配郑氏以告愈走位哭且召张籍防哭明日使以钱如东都供事诸尝与徃来者咸来哭吊韩氏遂以书告兴元尹故相余庆闰月樊宗师使来吊告葬期征铭愈哭曰呜呼吾尚忍铭吾友也夫兴元人以币如孟氏赙且来商家事樊子使来速铭曰不则无以掩诸幽乃序而铭之先生讳郊字东野父庭玢娶裴氏女而选为昆山尉生先生及二季酆郢而卒先生生六七年端序则见长而愈骞涵而揉之内外完好色夷气清可畏而亲及其为诗刿目鈢心刃迎缕解钩章棘句掐擢胃肾神施鬼设间见层出唯其大翫于词而与世抹摋人皆劫劫我独有余有以后时开先生者曰吾既挤而与之矣其犹足存邪年几五十始以尊夫人之命来集京师从进士试既得即去间四年又命来选为溧阳尉迎侍溧上去尉二年而故相郑公尹河南奏为水陆运从事试协律郎亲拜其母于门内母卒五年而郑公以节领兴元军奏为其军参谋试大理评事挈其妻行之兴元次于阌乡暴疾卒年六十四买棺以敛以二人舆归酆郢皆在江南十月庚申樊子合凡赠赙而之洛阳东其先人墓左以余财附其家而供祀将张籍曰先生掲徳振华于古有光贤者故事有易名况士哉如曰贞曜先生则姓名字行有载不待讲説而明皆曰然遂用之初先生所与俱学同姓简于世次为叔父由给事中观察浙东曰生吾不能举死吾知恤其家铭曰于戏贞曜维执不猗维出不訾维卒不施以昌其诗
　　施先生墓志铭【韩愈】
　　贞元十八年十月十一日太学博士施先生士丐卒其寮太原郭伉买石志其墓昌黎韩愈为之辞曰先生明毛郑诗通春秋左氏传善讲説朝之贤士大夫从而执经考疑者继于门太学生习毛郑诗春秋左氏传者皆其弟子贵游之子弟时先生之説二经来太学帖帖坐诸生下恐不卒得闻先生死二经生丧其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助教为太学助教由助教为博士大学秩满当去诸生輙拜防乞留或留或迁凡十九年不离太学祖曰旭袁州宜春尉父曰婼豪州定逺丞妻曰太原王氏先先生卒子曰友直明州鄮县主簿曰友谅太庙斋郎系曰
