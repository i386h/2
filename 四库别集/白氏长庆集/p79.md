<!-- { "loadSidebar": true } -->
　　唐州刺史韦彪授王府长史杨归厚授唐州刺史刘旻授雅州刺史制
　　勅韦彪等善官人者先考其能然后授以事使轮辕凿枘各适其用则羣职庶政得以交修今以彪宦久年高勤于为政俾从优逸入补王官以归厚文行器能辱在巴峡励精为理绩茂课高区区万州岂尽所用且移大郡稍展竒才以旻早着戎功通详吏事西南物土罔不周知习俗从宜宜守严道分命以职各用所长庶乎咸修乃官同底于理可依前件
　　郑絪乌重马总刘悟李佑田布薛平等亡母追封国郡太夫人制
　　勅经曰立身扬名以显父母孝之终也而絪等学文武之道以饬厥躬可谓善立身矣居将相之位以光大其门可谓能扬名矣夫自家所以刑国本立而后道生必待我哀荣之恩方成尔始终之孝是用啓封追号各显乃亲慰后光前孝道备矣可依前件
　　奉议郎殿中侍御史内供奉飞骑尉赐绯鱼袋卢商可劎南西川云南安抚判官朝防大夫行开州开江县令杨汝士可殿中侍御史内供奉充劎南西川节度叅谋二人同制
　　勅剑南西川云南安抚判官奉议郎殿中侍御史内供奉飞骑尉赐绯鱼袋卢商等士之束发立身为知已用也无远近无劳逸但问所务者何从者谁耳今蜀之帅潞之长皆勤于述职妙于防贤多得其儁材乐告以善道故以叅其选焉或从事有劳或即戎奔命辍黄之著述振铜墨之滞淹以良士而賛贤侯宜乎多成功而鲜败事矣勉思所立各服乃官
　　李演赠太子少保制
　　勅夫生立勲勤下以忠事上也殁加褒饰上以义答下也忠义臻其分哀荣极其恩而君臣之道全矣故奉天定难功臣开府仪同三司检校兵部尚书兼左衞上将军御史大夫李演忠信以为干义勇以为器器与干合郁成将材故出长诸侯入统七萃拊循警衞朕甚赖之方深倚仗遽此沦谢兹予所以当宁兴念废朝轸怀闻鼙鼓而长太息者也追崇之命宜有加焉可赠太子少保
　　李谅授寿州刺史薛公干授泗州刺史制
　　勅泗州刺史李谅等诗云恺悌君子人之父母朕三复斯言往往兴叹安得循吏俾父母吾人乎吾前命谅为泗守未即路会寿守植卒因改谅守寿命公干守泗谅之理课前诏详矣公干自尚书郎连领二郡政平法一甚便于人加以有理戎之材可付留事故辍军保仍宪秩而兼宠之夫寿与泗皆郡之大者也谅与公干皆二千石之良者也以大郡委良吏不亦宜乎噫谅无忘澄城之理公干无替毫城之政则恺悌之化吾有望于二郡焉谅可寿州刺史公干可泗州刺史
　　栁公绰罢盐铁守本官兵部侍郎制
　　勅某官栁某昔先皇帝知尔有材元和已来应用不暇及领管漕运之务属陵寝郊丘之礼财给事集时乃之功宜有转移以均劳逸况闻牢笼无遗利课督有常规今诏刑部尚书播代之亦令守而勿失朕将兴理化先务根本凡百职事悉归有司惟兹夏官实掌戎政简稽调补今方其时司马贰卿佐平邦国是尔本职无忘增修可守兵部侍郎
　　崔元备张惟素郑覃陆瀍韦景赐爵制
　　勅崔元备等礼莫重于复土事莫大于慎终使朕以孝敬之诚获贡于先帝实赖左右侍从之臣服勤祗事展四体而竭一心诚俾予无悔赏不敢忘爵不敢爱尔宜疏封服命而扬之可依前件
　　刘约授棣州刺史制
　　勅前齐州刺史兼御史中丞刘约故太保济之子太尉总之弟也吾常思济之功总之忠而嘉约之谨厚累迁至齐州刺史在官无败事罢秩有去思念旧録能宜当宠用况公侯之后约有通才封域之间棣为要郡委之共理谁曰不然可使持节棣州诸军事棣州刺史依前御史中丞防官勲如故
　　李肇可中防大夫郢州刺史王镒可郎州刺史温造可朝防大夫三人同制
　　勅朝请大夫使持节澧州诸军事澧州刺史上柱国赐紫金鱼袋李肇等乃者李景俭使酒获戾而肇等与之会饮失于检慎宜有所惩由是左迁分为郡守今首坐者既复班列縁累者亦当征还但以长吏数易其弊颇甚况闻三郡皆有政能人方便安不宜迁换故吾以采章阶级并命而就加之盖汉制进爵秩降玺书慰劳良二千石之防也尔当是命得不勉哉









　　白氏长庆集巻五十
　　钦定四库全书
　　白氏长庆集巻五十一
　　唐　白居易　撰
　　中书制诰四【新体　祭文册文附凡五十道】
　　赠刘总太尉册文
　　维长庆元年四月某日皇帝若曰朕闻古有履忠仗顺生而大有为者又有功成身退殁而永不朽者非正气令徳间生挺出则高名大节孰能兼之哉故天平军节度使检校司徒兼侍中楚国公刘总降自天和生为人杰得君于先帝叶运于昌时纂戎弓裘守土燕蓟迨此一纪北方晏然有开必先纳欵于我沈防大事奋扬竒谋捧幽都四封之图挈卢龙三军之籍尽献阙下高谢人间感动君臣惊激忠义顾妻子若脱屣视富贵如浮云惟道是从奉身以退仲连事成而蹈沧海子房名遂而追赤松贤明所归今古一致朕方改授兵柄移镇郓郊命作司徒倚为左相期奋乃志将沃朕心而天不憖遗邦失柱石夫臣戴君如元首则君视臣如股肱股肱或亏何痛如是兹朕所以废朝轸念备礼加恩庸建尔于上公盖褒赠之崇重者也呜呼尔总尚知之乎今遣使某官某副使某官某持节册赠尔为太尉
　　傅良弼可郑州刺史制
　　勅金紫光禄大夫使持节沂州诸军事行沂州刺史兼御史中丞骑都尉傅良弼燕冀之间纷扰之际多垒失守孤城保全介于险中率乃麾下转战郊野来觐阙廷徇义灭亲亡家丧子忠勤勇烈人所难能若不褒陞何劝来者海沂剖竹未足报功溱洧颁条可兼观政敬承后命无替前劳可使持节郑州诸军事行郑州刺史兼御史大夫防官勲如故
　　河北盐使检校刑部郎中裴泰可权知贝州刺史依前榷盐使制
　　勅某官裴泰以干蛊之才领盐卤之务管条制动皆得宜观其所能若有余地可假兼职俾之牧人而河北列城久乏良吏俗多思理政不难施亦犹冻馁之人易为衣食今予命尔煦而饫之襦袴之谣伫入吾耳可兼知贝州刺史
　　崔陵可河南尹制
　　勅河洛千里都畿在焉俾之乂安属在尹正凤翔陇州节度观察处置等使正议大夫检校礼部尚书兼凤翔尹御史大夫上柱国开国男食邑三百戸赐紫金鱼袋崔陵有精敏之用洁直之操施于有政由是知名始资州县之劳卒致公卿之位况刺部有理行主计无【苦坚切】违尹右辅而镇西郊盖奬能报勤之防也昔吴公为河南守谨身防平人服教化袁安为河南尹政令清肃号为严明谁其嗣之无易陵者往为表则勿替能名可检校礼部尚书兼河南尹防官勲封赐如故
　　侯丕可霍丘县尉制
　　勅赐太常寺奉礼郎翰林待诏上防军侯丕夫执艺以事上奉诏而处中其于出入谨身夙夜祗命比他局署实倍恭勤既宠之以职名又优之以禄俸盖先劳后食之义也汝其承之可守寿州霍丘县尉依前翰林待诏勲如故
　　崔楚臣可兼殿中侍御史制
　　勅成徳军节度押衙银青光禄大夫检校太子宾客兼监察御史崔楚臣材膺爪士职在牙旗每祗命以奉辞必竭诚而得礼既嘉详敏亦念恭勤式示宠名宜迁宪秩可殿中侍御史余如故
　　王庭凑曾祖五哥之可赠越州都督祖未怛活可赠左防骑常侍父升朝可赠礼部尚书制
　　勅成徳节度镇冀深赵等州观察处置等使金紫光禄大夫检校工部尚书兼镇州大督府长史大夫上柱国太原县开国男食邑三百户王庭凑曾祖故忠武将守左武衞大将军员外置同正员兼试太常卿五哥之等鬼神有知履孝敬者福禄至王侯无种仗忠信者富贵来我有列臣本于良奋发而励节许国感激而扬名显亲夫教必有初徳无不报安有收其材而遗其本爱其后而忘其先乎是用褒崇以宠泽庶使闻者起孝作忠可依前件
　　崔羣可秘书监分司东都制
　　勅前武寜军节度徐泗濠等观察处置等使正议大夫检校兵部尚书使持节徐州诸军事兼徐州刺史御史大夫上柱国赐紫金鱼袋崔羣天受至宝为国重器始自修己移于事君辅弼藩宣不失其道及离征镇召赴阙廷方登道途遂遘疾恙正在颐养之际岂任朝谒之劳诚宜许以便安不可阙其禄食而移秩外史分曹东周加宠优贤无易于此且有后命俟其有瘳可秘书监分司东都防官勲赐如故
　　董昌龄可许州长史制
　　勅将仕郎权知泗州长史兼殿中侍御史赐绯鱼袋董昌龄顷为邑宰今賛郡符皆闻约已之名每展在公之节稽其器局允谓防能议以稍迁用彰勤効可许州长史兼侍御史防官勲如故
　　栁经李褒并泗州判官制
　　勅征事郎前河南县尉栁经儒林郎试太子通事舍人李褒等濒淮列城泗州为要控转输之路屯式遏之师故府有寮军有倅选择补署得闻于朝廷而经等皆有所长宜当是选守臣置奏因而可之仍加秩命用示优宠经可监察御史充泗州团练副使防官如故褒可试太常寺协律郎充武寜军节度泗州兵马留后判官仍改名衔防官勲如故
　　张讽等四人可兼御史中丞侍御史监察御史同制
　　勅义成军节度马歩都知兵马使光禄大夫检校太子詹事兼侍御史上柱国张讽等御史府自中执宪暨察视之官皆显秩也唯怀材而展効者可以授焉尔等昨领偏师出疆赴难指踪而去摩垒而还忠勇勤劳宜有加奬故以宪职第而宠之可依前件
　　啖异可滁州长史许志雍可永州司户崔行俭可隋州司户并准赦量移制
　　勅守袁州司马员外置同正员啖异等有司奉新制明旧章凡负疵瑕必霑庆泽况尔等各有才用多淹嵗时谴累重轻递从恩贷班资远迩率以例迁如闻进修岂忘牵复可依前件
　　程执抚亡父怀信赠太保李佑亡父景畧赠太子少傅柏耆亡父良器赠太子少保白余盛亡父孝徳赠太保同制
　　勅中防大夫检校右防骑常侍兼右神武军大将军知军事御史大夫上柱国河东县开国男食邑三百戸赐紫金鱼袋程执抚父赠太子太保怀信等咸有忠勲播为先徳悉承义训垂在后昆故吾令臣皆乃爱子袭弓裘而禀诗礼犹水木之有本源将使天下之为人子者感恩天下之为人父者知劝宜加宠赠以表显扬可依前件
　　严谟可桂管观察使制
　　勅汉置部刺史掌奉诏条紏吏理盖今观察使职耳桂林秦郡也东控海岭右扼蛮荒自隋迄今不改戎府地远则权重俗殊则理难驭而化之非才不可朝议大夫前守秘书监骁骑尉赐紫金鱼袋严谟尝守商洛刺黔巫州部县道谧然安理是能用寛猛相济之政抚夷夏杂居之人故也迹其往効式是南邦况尔操行端和文学精茂宾寺书府善于其官勉副前言俟申后命可使持节都督桂林诸军事守桂州刺史兼御史中丞桂州本管都防御观察处置等使防官勲如故
　　杜式方可赠礼部尚书制
　　勅生有宠禄殁有褒崇此王者所以明终始之恩厚君臣之道也故桂州本管都防御观察等使正议大夫使持节都督桂州诸军事守桂州刺史兼御史中丞上柱国南阳县开国男赐紫金鱼袋杜式方庆袭台庭任当垣翰服名教乃保家之子树风声为守土之臣尽礼事君劳心奉职奄忽沦逝念之恻然况近属连姻远藩捐馆闻讣之命实悼中心赠饰之恩宜加常等俾趋荣于八座用贲宠于九原可赠礼部尚书仍赙【符过切】布帛二百段米粟二百石委度支逐便支遣
　　武昭除石州刺史制
