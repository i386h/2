<!-- { "loadSidebar": true } -->
    今年春，王师分四道讨建州夷，三道败没，杀我一佥事、二总兵，中外大震。武林诸山浮图有律行者，相率然灯礼忏，告哀于佛，诸大夫士相焉。或曰：“是诅之也。秦尝诅楚王熊相，是匹敌之礼也。”或曰：“非诅也，禳也。”禳之之义何居？”“《周官大宗伯》六祝六祈，则掌之太祝，侯禳祷祠之祝号，则掌之小祝，以迨于司巫女巫，各有事守。凡以宁风旱，弥灾兵，国有大故，号呼于神以求福也。夫《周礼》者，周公致太平之书也。当周之盛时，天子穆穆，诸侯皇皇，六卿分职，各率其属，时和年丰，天无烈风阴雨，白雉鬯草之贡，至自荒服。国固无风旱灾兵之足虞，其有之，则其所召致感应者不在人也。是故一则曰以事鬼神，再则曰以同鬼神。德之休明，人无不和，而天神人鬼地祗，或有不同不和，则六疠之自作，圣人得以索而治之。然而用牲用币，祈告哀，不敢专用攻说从事求乎阴之道也。治世浸远，五行之滋多，风旱灾兵，劫运促数，而大雄氏之教始盛。其所以弭灾拯难，升幽陟明，固不远于《周官》之法，则亦圣人所不废也。今天子深居法宫，久道化成。建州一隅，伏尸流血，干犯和气，六疠之自作，不归于人鬼天神地祗之不同不和，而谁归与？《周官》之制度芜废，侯祈祷祠之法，已不可考见。不告于大雄氏而谁告与？雩祭之用女巫也，歌哭而请。今建州之灾，岂直旱与？浮屠之礼忏也，其唱叹不比于歌，其悲哀不比于哭与？举国之人，皆莫适为，女巫而浮屠焉代之，是不亦亡于礼之礼与？”“然则大夫士之相之也何居？”曰：“吾闻之浮屠有护真者，瓦盂草食，守木叉如金科，斯律行之表也。率护真之道，以之为臣，必不以持禄养交罔上；以之为长，必不以苞苴竿牍渔下；以之立朝，必不以讠翕訾尊沓卖友。虽弃氏毁发，固天子之宝臣也。大夫士之相之也宜。”或曰：“是举也，大夫士请之，浮屠鉴其诚往焉。为大夫士者，里居而抱疆埸之忧，匍匐稽颡告哀于佛，其进而谋人之军师邦邑，又何如也？”侯喜者，唐之处士也，刘逸淮之乱，作《吊汴州文》，投之大川以诉。李翱曰：诚之至者必上通，上帝闻之。刘逸淮其将不久？后数月，刘逸淮竟死。然则佟夷之死且亡，其有日矣。书其事以俟之。万历己未夏四月。 

    （节妇文氏旌门颂（有序）） 
    洪武七年春三月甲午，诏旌吴县民妻守节者三人：姚荣三妻黄氏，旌门在吴县之阊门里，具实录中。后二百四十二年，吴县有姚节妇文，实荣三七世孙汝辙之妻。巡按御史请得表署其门如黄氏，制曰：可。于是符下有司行事，所旌门亦在阊门里，绰楔相望焉。文之陨所天也，为万历庚辰，子希孟生十月，乳哺之余，掖置苫次，麻与襁相袭也。希孟少病嗽，齿击乳迸，迷离枕席间，不辨血氵重。中更家难，覆巢完卵，艰危万状。万历乙卯，孀居三十有六年，与被旌典。希孟既以春秋举于乡，有闻望矣。媲烈则绣黼，娠贤则璋，煌煌乎图史之遗则，圣朝之盛事也。黄之被旌，故史臣苏伯衡作《旌门颂》。旌门之有颂，古无闻焉，自伯衡也。其乱曰： 
    嗟臣事君，犹妇从夫。凡百在位，曷鉴曷图？伯衡当开国初，去伪吴僭窃未远，其告诫臣子者甚备。承平以来，偷玩滋有，惟兹阊门，通邑大都，乘轩列驺过姚氏之宅里者，道相逮也。其亦有下车肃揖，考旧史之训辞而兴起者乎？谦益待罪国史，谨书其事以遗希孟，俾之乐石，犹伯衡之志也。颂曰：我祖建国，崇奖节孝。神孙十叶。风声弥耀。征节于吴，有黄有文，崇台绰楔，后先一门。龙宗有鳞，凤集有翼。维黄自誓，文也是则。是则伊何？忍死立孤。哀哀苫块，襁褓是扶。哭摧苍天，泣掩黄口。吴趋罢歌，阖庐崩耦。哀此藐孤，命比垂发。含饴杂泪，啮乳迸血。靡晨匪昏，靡令匪冬。寒灯昼青，朔云夏同，厥孤渐长，维母作傅。教之《春秋》，勖以匕箸。鸿匹不再，豹生有文。是母是子，达于九阍。帝曰俞哉！媲女前烈。漆书交映，乌头双揭。峨峨阊门，甄胄之里。轩车辚辚，有来至止。睹彼赭白，问诸琬琰。岂无辕回，亦有颜氵典。嗟此妇嫠，朝齑莫盐。旌门有伉，过者具瞻。天咫不远，皇匪尔私。载高食厚，云胡弗思？匪瘅曷章？匪诛曷封？训于蒙士，式彼女宗。曷鉴曷图？莫非臣子。载笔作颂，敬嗣旧史。 

    （节妇韩氏旌门铭（有序）） 
    崇祯三年，吏部文选清吏司郎中臣必显言：臣曾祖父元祖，以诸生早夭。曾祖母韩氏，年二十有八，毁容截发，濒死自誓，力作以奉舅姑，血泪以育孺子，茹荼攻蓼，五十余年。州里言其状，监察御史将覆核上请，家本卫籍，卫弁来索贿，家人欲予之，韩啮指曰：“吾誓死守节，若以贿得旌，是毁吾节也。”乃骂绝之。且死，戒子孙勿复言旌表事。臣祖承光，累年外吏，臣父振基，数月省垣，未获具疏陈请。臣遭逢圣明，待罪铨部，敢昧死上闻。伏惟陛下，鉴百年之苦节，闵三世之死孝，幸得表署其门如制令，其自臣祖父以下，咸死且不朽。制曰：可。于是草莽臣谦益，旧待罪太史氏，谨为之铭。铭曰： 
    岩岩冲关，下有潼水。注河激华，龙门伊始。神区帝户，风气完塞。彼都士女，淑茂厥德。有美韩吉，来归于孙。严霜夏坠，所天不存。双双华颠，呱呱襁褓。闵予幼稚，哀彼笃老。寒灯雨侵，败帏风拥。哀哀血泪，迸为乳氵重。厥孤既立，母节未署。伊谁抑没？韦跗注。民彝有尝，天咫不遐。挹彼注兹，发祥厥家。子应星郎，孙拜夕闱。曾孙趾美，前光后辉。乃扣帝阍，抗疏请恤。帝曰俞哉！汝表汝锡。崇台绰，银榜漆书。天晶日明，照曜里闾。冥冥长夜，墓木已拱。寒灰飞，重泉波涌。皇明如日，靡幽弗烛。孰云百年，蔽此屋？谁谓华高？母节齐而。谁谓潼远？母节逝而。谁谓冲关，峻不可仰？乌头双表，远抗高掌。旧史作铭，勒诸乐石。崇奖节义，用诏罔极。 

    （新安吕氏节孝旌门铭） 
    崇祯十五年，闯贼陷雒阳，故南京参赞尚书吕公维祺被执，抗辞骂贼而死。余从故箧中得公所诒先世节孝事状，摩娑流涕，追惟宿诺，乃为叙而铭焉。 
    叙曰：节妇牛氏，河南府新安县介村里人吕乡妻也。乡死时，年二十九，阖户自经，女弟救之得免。家贫子稚，邻媪怜而讽之，嫠面截发，以死自誓，篝灯纺绩，声泪奄然，泣涕渍湿麻。日亭午，突萧然无烟，终不肯丐贷一钱，曰：“与人通财，非嫠妇事也。”子孔学，贫不能为儒，习书狱，为县吏，文无害，能佐县令平反。孙维祺，举进士，官吏部郎。呼孔学谓曰：“夫子好行其德，指以周人之急，而家辍火。里人靳之曰：“无若吕公，代客用穷。”今幸少有余赀，盍亦行夫子之志乎？”孔学倾家以赡三族，泽及穷嫠，母之教也。牛氏卒，寿七十有八。孔学老矣，号踊致毁，苫次病亟。子妇以酒肉进，终不肯御。冢庐Ё寒，风饕雪虐，人劝之归；不可，曰：“我先人葬母，身自负土，手皴足重茧。我以孺子故，弛于畚筑，又忍燕寝居息，弃吾母于宿莽乎？”里人言母病肿，濒死，孔学吁天请代。感异梦，遇异人诊之，一昔而起。儿童妇女争传其事，皆曰吕孝子也。天启四年，御史丘兆麟上其状，礼部案验不妄，奉诏表厥宅里，曰：旌表故民吕乡妻牛氏贞节及吕孔学孝子之门。母子节孝，同日并旌，史策所罕闻，国制所未有也。旌门之后，凡十九年，而有参赞公死节之事。铭曰： 
    惟皇建极，崇奖节孝，树之风声。显显吕氏，母子妇孺，笃守天经。《柏舟》之节，《白华》之孝，旁达神明。一门双阙，乌头添书，烛幽洞冥。神锡秘祉，灵泉神芝，诞育夏卿。雒邑隳突，天亏地圮，亲贤在庭。食竭力尽，抗辞谈笑，获此利贞。肝胆轮，碧血不化，郁为神灵。雒阳城下，思乡之梦，遄归帝京。节妇有孙，孝子有子，惟我有臣。天包元命，国叶贞符，纯嘏合并。即图立庙，帝命氵存加，扬芬亿龄。金销石泐，汗青凛然，敬斫斯铭。 

    （金节妇钱氏旌门铭（并序）） 
    崇祯八年，巡按浙江御史臣某言：绍兴府山阴县民金某妻钱氏，年十八，归于金，二十三而寡。一女提，一子抱，截发嫠面，矢志自誓，衰麻与襁褓相袭也，血泪与乳潼相和也。久之，纺绩以课弱女，修脯以教稚子，吁天股以疗病姑。茹荼攻蓼，克有完节。万历四十七年卒，年五十三。谨按：节妇钱氏，后门寒素，伶俜孤苦。俯子仰姑，捐身并命，用能报称所天，全归下地。所谓之死靡它，复生不愧者也。臣牒下所司案验不妄，请得表署其门，如《会典》。制曰：可。后三年，节妇之子廷策，谒谦益于请室，请为旌门之铭。铭曰： 
    旌门之典，备于有唐。远我国家，甲令煌煌。乌头双阙，绰楔嶙峋。劝为人妇，劝为人臣。惟皇御极崇奖节孝。金寡高行，门闾有耀。高行维何？誓死报夫。血氵重育子，残肌疗姑。金销石泐，丹诚不改。琢冰积雪，四十余载。鸿孤行单，鸾孤影只。相彼禽鸟，有耦有匹。鸟鼠同穴，灵狸互雄。人而无耻，孰长倮虫？阉孙塞路，媪子盈朝。蜾肖彖蕃，廉耻道消。持禄钩党，如弗我克。国邑军师，弃比遗迹。皇匪尔宠，尔诃尔辱。小刑刀锯，大刑爵禄。多垒蹙国，泄泄降灾。尔之弗图，亦已焉哉！惟此庶妇，习礼蕴义。送往事居，鞠躬尽瘁。惟妇殉家，惟臣耆国。三事大夫，云胡弗？崇台有伉，表厥宅里。帝庸劝节，亦以明耻。莫垩匪白，莫杜匪丹，悛者停车，赧者颜。累臣谦益，旧太史氏。作为铭诗，敬告卿士。 

    （双节堂铭（并序）） 
    永乐初，常熟民朱昌、朱亮，应诏徙家京师。兄弟相继殁，昌妇钱，亮妇陈，皆盛年自誓，鞠其遗孤曰良曰铉，皆克有成。铉中进士，拜御史，奏旌其门闾，为堂号曰双节。倪文僖诸公为记传，胡忠安、商文毅诸公为诗与颂，而前塘戴进为之图，此天顺间事也。耳孙某，出以示余。余拜而展视，绢素完好，风烈如在。因念二节妇之殁二百余年，所谓双节堂者，缺瓦断础，不可复迹矣。而观者拱手敛容，如二寡之危坐于此堂而肃揖其下也。天地间物无不敝，惟节义为可久。是故残肌断ㄕ者弥痛，而忠臣节妇不替于世。为之铭曰： 
