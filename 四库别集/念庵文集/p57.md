<!-- { "loadSidebar": true } -->
　　圣人之道虽至近学者苟非忘已而无累于外不可以造其微而质弗美志弗切不能学也美且切矣其时力不足亦无以几动忍增益之功故学可精而不可期道可求而不可能此朝闻所以难而圣人之不数见也始余与七泉周君师谷平李先生先生之言统括包并不涉蹊径以俟人之契悟君处二三子中独以为名节不立不可以范俗也于是取所闻以自重其身又数年出而友四方之士增其所未髙则又以为议论不一不可以决趍也于是持所见以自居其学已而为郡政誉大起则又以为内外不达不可以适时也于是据所行以自信其心其于为郡也亦何异于天下视天下事若无不可为者闯闯乎将出而小试而身病矣数月谓余曰吾今乃欲根未能除静机未尝入也吾几不免罔生呜呼今之才能如君者几何人即有之固不能自致于道即向道稍信所行必不能一旦自见其短以为悔恨使不即死得践言必且屡变以求其是其不止于此也明矣然竟死也岂非大可悲哉或人因君卒咸疑圣道至大曾弗若一行易完也解之曰仅仅食力者细民也如为朱顿必收效逺而失算多固孔门取狂遗意也此正可以观君君姓周名子恭字钦之幼有异质触目而心解闻言而机生能超忽于众之所难而脱落于人之所执喜于用竒而耻于持下为文酷似其人有司骇之竟不第然名骎骎满江右以增广生举嘉靖辛夘嵗贡第一嵗贡故不以增广生实自君始明年卒业太学后连试有司又不第辛丑授湖广永州府通判至官亷俭逾儒生尝奉父戒庵公母黄氏孺人行肉食或不继即行县蔬食莅事事已嘿坐或走学宫说诸生经义其他行罢建措一就已意大率在慈惠省约人称为周佛子署居江华主治盗贼多瘴君数数往久之得羣盗出没道路与攻守之宜躬蹑屫入猺洞抚谕廖道坚等廖感泣听命尝以策干当道当道信之卒殱九嶷郡盗魁郑大义等数百人道州蒋居乡哨守踈逺增靖边营戍将屯兵调发有纪楚大饥台省遣籴万金君执不可比再至移通郡在官之食以应分授其直才六十金上不逆令下不病农人服其敏检郴州廪藏上议易陈化滞可省嵗覈又治僧讼当没赀请市田增祀濓溪食其裔孙之贫者君之行于郡多此类也居五年当道上治状越次擢德安府同知治如永州嵗余以戒庵丧归当道廉之给丧费免丧至京师公卿以下闻其来争相引重欲留内例不可补郧阳府同知未上丁黄孺人忧禫而病明年癸丑二月八日卒于家距生正德丙寅十月二十五日年才四十有八君既亷俭赙而后能丧以是年十二月二十一日祔六十二都鹧鸪龙图山黄孺人墓右娶上官氏达相女有妇德二子秉钧秉忠皆县诸生一女适谷平先生次孙暹一孙豫当师先生时余多病自分且夭视君目莹而骨竦谓且必寿尝戯属君铭安知君竟先于余君铭友人墓曰我今铭君我自悲后之铭我其谁与又安知后之铭予者以何言也呜呼铭曰
　　二人于旅为期千里一人载涂车败马瘏困不复起一人趦趄行且莫止于乎欷歔匪命也欤寄斯道者终何如
　　南京工部屯田清吏司主事善山何公墓志铭
　　嘉靖戊子予计偕北上求友于四方咸曰君不闻阳明之门所评乎江有何黄浙有钱王葢指雩都何善山秦黄洛村纲与绍兴钱绪山德洪王龙谿畿也未几遇何黄两君于途黄君为人简嘿而何君则魁形长髯广目而丰准与人语必依于所学无少长敏纯姁姁恳欵援证喻譬指画叹羡如有味乎其中而不能吐者必伺听者意解乃已否则虽假宿传食连日夕不为倦也其煦濡而且婉娈若此自是定交相与问难辨析不少隠避君归田靡嵗不相见见必逾月乃去庚戌冬大氷雪君留最久而相语益合方期与予结隣终老而病不可作矣又八年其子进恒塟君城东之东岳庙后之乙辰向黄君为之志而以铭属予予曰知君者无逾于予二人是乌敢辞君初名秦字廷仁晩以字行字性之号善山当阳明先生以提督之节驻贑也常聚四方君子论学君闻黄君所闻于先生者慨然曰吾恨不及白沙之门先生今之白沙也刻期往谒又可失耶友人不以利举业尼之不为听防先生征桶冈裹粮追从相见于南康是时丁继母忧归而斩然以礼自度不狥流俗先生闻之曰是能以身为学者久之授以万物一体之论与致良知之说终夜思之达旦不寐忽有省悟尝曰吾人须从善端发念处察识于此有得思过半矣又曰知过即是良知改过即是本体其语学者每曰学务无情断灭天性学务有情缘情起衅不识本心二者皆病又曰执有无而论莫若两忘只听良知是非善恶莫能自欺有情无情自无不知知至至之更无可知此皆苦心察识而騐其必然不以人言少揺夺也惟其悟之甚艰执之甚坚故言之甚详而不惮重复葢谓舍此无以为致良知之实持此处人自庶几于一体之义而于言句稍渉精深防密者辄揺手相戒曰先生之言无是无是凡海内谈学之士人人善君君亦人人视为知己至论学脉未尝轻许谁何也君以诸生事先生在贑趋贑在南浦趋南浦在越趋越一不以举业为念每试据理直书顾往往出人右壬午举乡试上春官久不第辛丑授新防知县喜曰吾虽不及白沙之门今幸闻其学又仕其乡吾敢以俗吏临其子弟耶始至释菜于祠乙巳迁南京屯田清吏司主事分司仪真嵗余货芜湖所至有声满考投牒吏部乞致仕去不少濡滞是时年才六十有四而貌又壮盛无衰容时论莫不以为髙君少善治生家故丰而自奉极啬及闻学勇于克己而急于就义卒之日嚢无余金称贷而后襄事呜呼君之见重于师门者有以也夫何之先有伯胜者以好脩闻里中四世至景忠景忠生汝砺汝砺生克平克平生潜字若愚若愚公质直长厚以君贵赠承德郎南京工部屯田清吏司主事配孙氏赠安人三子长泰武平知县次春厯诏安含山霍山三县知县君居幼霍山与君同事先生而性慷慨有大节皆能不负师门君生成化丙午十月初三日卒嘉靖辛亥五月二十五日享年六十有六配李氏封安人无出贤明著称通达理道尤善处嫡庶之间故竟有于进德进恒进德侧室李出早夭进恒吴出今为县诸生三女二出李氏幼出杜氏婿为丘循辉郭鳯嵿季子廉君卒诸生即北郭旧防之地为专祠明年督学宪使郑君某檄有祠祀之乡贤祠又七年督学王君宗沐配享先生于郁孤台于罗田岩而在新防仪真芜湖皆树碑识思此于君宜不足轻重然回视少年所为若两人然向使卒为友人所泥沉埋举业役役于一隅其所就宜未可知矣然则若所谓察识于起端发念者非已试之药欤自戊子至今三十余年三君无恙而君结隣之约奄忽不待予既不能无悲君所学若此而予自顾未知底丽即恐无以酬往昔求友之初心葢不独悲君亦重以自悲也铭曰
　　江门崛起世有真儒孰出僻阻懐彼步趋违俗就师决于一念迈往无前良知自騐迁善改过不昧此知持以淑人念兹在兹有觉方来毋易厥视能尊所闻古人鲜是
　　文江两生墓志铭
　　文江两生者赵生子良弼尹生道舆辙也子良居文江北门道舆在新市距余松原半舍许俱称文江何居过文江者莫不识两生两生能重文江今忽见夺故为文江悲之也始余早嵗谈学方借启助然多勦其谈而忌所学自乙未得赵丙申得尹于是文江有师友之义子良为诸生廪于官居市中惟雅静寡营因诵传习录有感毅然思自树不甘逐庸流而道舆举丁酉乡试尝师雩都黄子正其颖悟不及子良其质直朴厚寛慈而善忍似逺过之两生徃来无间寒暑徜徉石莲雪浪之间近而青原玉笥鳯林白水逺则衡岳匡庐靡不得偕或逾旬朔不归蹈险不怨求证所得互指瑕疵其形貌俱耸瘠古逸嗜欲清寡家极贫然善奉亲两亲质故近道不逆所为得严交际即人以一箑相投稍不当坚不可强视物无厚薄皆一箑也子良从静中悟入见心体常虚湛一切无能相入自谓得此可旁应不疑有问诘首揺首微哂不荅终日垂目宴坐自适即忖余犹若隔数尘者然稍稍不足于气闻人过面辄赤心不自禁亦竟莫能作一语喜饮酒畅志意后偶病不食少茹酒月余徤如常如是者越半载忽而卒道舆尤重耻心矜细行而尚大节未尝失辞色于人闻谈论稍渉髙逺目瞿瞿若惊谨密内守即事騐心以至自慊至契悟处挺身扪胸又若啖异味意津津莫能自述也初授崇明知县崇明在东海中薮盐徙为乱往者出没风涛多不测选人类防避道舆名列浦城为有力所易闻之不一动念忻然戒行省费实赋奸宄革面是时城齧于海积余帑将徙之以内艰去不果月余倭难作代者不免起复至京师京师贵人爱其贤竞以乡邑请铨部防逆铨部意莫逞困以云南太和在太和治行犹崇明独身万里絶不以险逺懐怨地故俭瘠供需如中土民困甚则搜括利害务令简薄毫积丝累嵗赢若干田里称均咸愿立石垂逺着在令甲讼简事给时时集士人谈学身刑意感信者日众尝以疾请摄摄者恣棰楚声达署即复视事或劝之荅曰使病吾民是増吾病也居四年竟以劳瘁卒于官既卒而部檄以贤能召太和士人悲如失怙怜其贫竞助之复请两台赙归榇而思不置复请祀之名宦祠且檄乡邑以乡贤祀学中皆如言当道舆将如太和时余偶言此心之大浑然与物同体一无所系惟同体故感无不通惟不系故穷达不得加损之忽跃然起计禄可偹养断弃去相守毕业言不自効讣至与子良吊其家哭尽哀子良洒泣别去无何遂病而余衰独留呜呼此独文江不幸哉前后从余游者有罗生汝奎文详周生天臣忠谢生子贞中孚三人兴致髙逺善启发莫如罗谢擅才力能羣众而周愿介不染非义二十年来相继夭两生言及辄痛惋欲涕呜呼安知今之痛惋复有甚于两生者乎一邑之间信学者几何而倾摧若此即后死何益矣呜呼呜呼赵本宋濮安懿王之后自中奉大夫不侔始寓吉水墓在二十一都善果山子孙因家城中髙祖某【阙】曾祖【阙】　祖邦贵父克润邑乡賔母蓝氏正德庚午三月四日嘉靖庚申七月三日其生卒也年五十有一寡兄弟而无子以再从兄子嗣宗为后娶徐氏继髙氏二女长适道舆次子次尚幼道舆生后一嵗八月十三日卒前一嵗为六月二十七日年五十尹出河南至吉州兵马钤辖崇珂孙守诚留吉城旧市街后徙吉水新市十三世为髙祖宗连郡乡賔有行谊士人称之曾祖建阳知县载鲁祖体震父锡母萧氏三子长即辙次轸轩县诸生锡与克温皆以儒终其身道舆娶峡江刘氏三子棐采乐一女适举人罗征竹子良卒之五日祔善果山祖墓左首干亥趾巽已而道舆塟里中赖坑甲山庚向其期为辛酉十月庚辰值余病皆未临穴兹为铭且吊之别书其一纳善果之墓同逰地下其尚知余之悲否乎铭曰
　　古道荒昧兮将余振之援枹奋鼔兮听者其谁仡仡两生兮前驱秉麾靡逺弗致兮弥坚可摧天胡弗吊兮莫或相而一割中折兮宁究厥施处者嘿嘿兮溘其泯澌嗟余孰辅兮伥伥安之有来景附兮邅回后时匪直文江兮千古所悲
　　明故云南清吏司主事致仕洛村黄公墓铭
