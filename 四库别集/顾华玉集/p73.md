<!-- { "loadSidebar": true } -->
　　嘉靖戊子之秋余与摄泉居士集吴中诸贤为碧峰僧院之游是日也论心览胜接坐交欢赋咏画图成于宴次不可谓不胜也又五年癸巳居士乃聨之为巻再以示予予唯人生宇内聚散离合如游尘落叶倐忽无定所唯托诸文词之间则后来可以永观交情事变因之有足感慨焉者此会至今方五年耳贞夫子南举进士居京师履吉诸君星散在吴石庵戸部则已为泉下人矣独余与摄泉相对故里岂无慨于其中乎不知更五年后观此又当何如也然则近故旧不相娱乐及以细故絶旧欢或相訾怒者可谓善居斯世也乎

　　题饶介之诸贤懐古诗巻后

　　文以立意为宗辞乃色泽耳正恶其胜本此巻自饶倪至吴吕诸公皆吾东南前后巨擘其诗寓精深于简古驱故实于议论有一唱三叹之风若使今人和之辞华不啻倍此而格律意致吾不知其谁胜耳近时英流至云虽盛唐亦不及齐梁正所谓先进于礼乐野人也因书巻尾以复衡山翰院能无感于时变乎

　　跋枝山所书古诗十九首藏文寿承家

　　书法初见笔阵图至孙过庭姜白石尽矣大抵拘则乏大趣纵则无法度加之矜持又生俗气不可观须完字具于胸中则下笔之际自然从容中道今人唯祝枝山文衡山得此法知音者希也今观休承所请枝山书古诗十九首为之怃然自恨骨格已定爱之不能学在休承诸君勉之耳

　　跋周别驾所收吴伟杨妃春睡图

　　余于别驾午谷君所见杨妃春睡图是吴伟笔无疑伟资超放落笔即脱凡界此图有小慊乃是讲授未至其劲健飘逸俗匠安可望其藩篱邪后题乃繁昌徐元定书元定初名杰字兴之举成化甲辰进士豪岸不覊仕为淄川令落职遂以字行更字符定文辞俊拔风神爽朗放言负气意不可测虽于道义匪宜视龌龊突梯之流虽千百何用耳文征仲性狷介文词不作艳语乃有此篇又注意作章草要亦有取于二子然与观者当鉴于骊黄之外毋但指点形似使驽骀窃幸也

　　息园存稿文巻九

　　●钦定四库全书

　　缓恸集

　　（明）顾璘 撰

　　俞介妇顾女墓志铭

　　女讳敬字静媛南都人工部左侍郎顾华玊长女也生十四年嫁为惠州知府俞公勉诚季子琏之妻十九而寡伉俪甫三年婿得竒疾扶侍者二年食馂其余未尝就案卧蹲其侧未尝就榻夜则沐浴露祷倾恳鬼神备诸辛苦婿卒誓不再适立兄子岘为后姑赵氏难事能尽孝曲致其欢居十年姑丧岘幼遂还顾氏时俞氏有田千畆女仅取百亩曰养生送死具矣余聴婿兄璠均养诸子事父母笃孝温凊定省无或废供奉饮食或疾病汤药兢兢唯时凡菜果父母未尝新虽得之不食悉毁金珠文绮之具举义惠贫咸有恩礼力勤茹淡经营郊墅曰吾父好田居治此以待其休奉佛甚虔絶荤习静遂悟空寂余间叩所诣时臻妙义初诞于广平县舍沈淑人无乳官次惮置乳母遂哺育之故单羸至是益弱已亥冬余督工承天久因迎之来既见神采秀朗攻书史精女红差强徃时庚子五月忽疾作医胗之曰荣液内竭不可治余始怛恨无及矣其心唯以不逮终养为憾余并洒然至分给衣物与诸人谈笑挥之略无悲色至七月二十三日未时沐浴易衣乃卒耳目鼻舌精明如常自始病至属纩善言尤多有别录距生弘治辛酉闰七月二十一日未时年仅四十呜呼吾女明贞孝义宜成徳长世为家范乃先吾卒其苦恸何如哉诀云坟墓愿近父母遂卜于彭城山原以（阙）年（阙）月（阙）日塟而铭之铭曰灵胡丰年胡啬有其宰之贻我恻郁乎纠纒永无极

　　遗思（凡十一则）

　　吾女明慧善虑整厉能决然制于壸内之仪毋自遂焉吾察观行事得其微每憾其不为男子兴吾家也吾尝病诸子至夜既退女濳留不去衣不解带吾遭先丧擗踊日女执糜时进以哀致恳需食乃退见其孝内外亲属贫窭者捐私藏以助衣食衰老者率众备其衣棺见其义方吾召起女独邑邑曰仕过时矣茍尝其荣宜早退也覩吾遗后无厚藏则庆曰吾家之后可无大败见其亷闻人之灾必悯其何由致见被毒祸者必忿所加之人好活物命凡跂行啄息之微虽触不害见其仁至其广施厚捐曰种徳造福云云者虽其崇佛信鬼之诚亦仁慈之性偏也若语人伦政理于道多暗合焉徃言忽之冺矣今录病次之语如左曽子所谓其言也善也病次闻余赈遣流民还籍示令投牒给发女曰恐有病而不能赴告者不如按戸悉索庶无所遗果再得数百人
　　闻工次施药曰药品一不备则反伤人宜验而后发病且革叹曰富贵功名一切皆假也唯三寸气真耳吾今是也父辩之宜早休
　　又曰父尝教我曰出嫁女无夫与子服制与在室同吾虽有嗣子在俞氏然复归顾氏十年矣不可谓非家没后请以少弟峻设一姊主祀吾别室终身何如余允之病食莲子取诸李宫监所一日或后余将速之女曰但速于主者勿闻李公恐贻其责是重吾愆也
　　属纩之前一日或荐一女道士行按摩法女觉其不效晨附余耳语曰吾殆矣此人以医名宜早遣还若及吾没则不知者归罪其身败其业矣至未遂絶弥留之际用意若此何其仁明哉
　　卒之前七日形已羸甚强侍者易去纱帐锦褥曰非吾淡泊所宜又三日索藤床藉之佯对余曰适凉耳濳语左右曰将便沐浴也及殆先命栉髪颒面次浴犹视且语曰佛氏侧卧而终吾今患利下仰焉殊亵也易中衣乃暝初迎二医议药既数日辞曰以吾一妇女逺集二医不已甚乎且废二氏生理尤不安也请却其一
　　每父母视疾必先止曰母悲徒相増恸且死者虽百年不免尝忆内典云撒手纵横何为复牵绕乎命开箧取衣物分给家众有差戒曰勿谢至絶未尝涕泪
　　遗戒妹曰宜戒骄傲他日舅姑一不见誉即辱父母矣勿精组绣女人能成三衣乃实用也戒弟曰弟似慧当率父教以绍科名吾九泉望之也终身勿废吾祀至子孙则任之耳又告余曰女察宾侄醇谨期育而成之今不遂矣归求严师遣就郊居励成其学毋徇膏粱之习将瞑余问曰金刚经尚能记否曰虽发挥皆了了于心但力不能诵矣
　　余见墓志

　　哀曲（凡十三章）

　　幽明间长途欲觌两无因平时骨肉子一旦化参辰影响不可即况覩形与身器服委空室书史积流尘举目増哀思怛然陨我神
　　父子情至戚矧重孝义兼既嫁失所从归养踰十年定省无爽候食饮以时蠲余衷茍有拂左右善承颜以兹乐生理桑榆得相延溘然舍我去衰息何由全
　　死生同一体达士妄传称我今抚旅榇五内自摧崩形毁重临视遗言忍为聴中堂出几筵白日暧孤灯凶语不复讳素帷列丹旌最怜顾弱弟丁寕托尝蒸顾非木与石一恸谁能胜
　　迎尔故乡来入门百忧释客居虽草次聊尔乐昕夕盲风何从生变故一朝积粲粲璚树枝零落委泥泽安得海国香薫尔返魂魄泉台无朝阳长夜何时白
　　尔生闺中英罕至大门前余宦越千里相携涉山川风波既愁苦旅丧何烦寃溷尔清净念重冥归我愆千秋郢春楼结恨沉荒烟高空耿素月澄水漾青莲鸣佩去逍遥一洗诸尘缘
　　采采岩际花纎纎庭阴草植此非闲娱延芳媚余老微物甫华滋弱质竟先槁幽亭俨如昨愁践上山道凭楹气填膺直以彻苍昊
　　尔善合为佛尔灵合为仙二途设无就彼道亦徒然济物逮纎眇研精达幽玄茫茫恒河界女妇几相先世无少君术致尔问因缘愿因西王母招引登九天
　　穷矣寡妇赋强哉女贞篇天道有厄会我心无转迁尔生四十载二十丧所天五岁仅相保半世镇忧煎华饰既久卸滋味亦长捐物理茍相准寿命宜少延罹此毒祸极诚憾天地偏
　　廿载称未亡得亡复何怨虽违养亲私适获从夫愿百年同一终所贵名徳建颜冉古贤人修短未足恨以我亲爱情慰藉穷尺寸强言终谬悠聊以舒愤懑
　　筑室依淮壖南山在庭戸榆栁荫前堤花竹罗后圃俯钓清流驶仰耕平田膴云将待吾休栖迟尽衰莫区畛今已成菽水竟谁哺他年涕泪澘纵横渍丛树
　　秋蝉酸恓吟蟋蟀呜咽鸣物生有常候感怆自殊情中林众鸟集百尔无和声念尔病时语遗音恒怛惊低头展转忆心刺如刀兵我生谅能几此恨应同倾
　　吾爱老氏言良贾善深藏涉世苦烦嚣闭关守吾常观心想神聚遣物希虑忘举目知者寡入门尔同方慰我尘劳还却扫即焚香清言托虚寂万有顿销亡虽难彻玄理且得扫粃糠不知从今去孰诣无何乡以兹痛生理终老衔悲惶
　　上智秉神照履霜洞几微疾疢窥未作调剂斡天机齐侯愚蒙子扁鹊空繁辞二竖穷膏肓药石复何施尔病亦有初积岁隠倾危闇余乏先觉弗察形神离燎原势忽炽杯水已后时搦髓固无及况无华陀师日月罔终极懊恨永难追

　　琴操四曲续制

　　女亡踰月思其苦言不能解于心掞为琴操四章伺善弦者谱而声之庶几一倡三叹有以托吾哀也
　　思终慕之操　女曰以子丧亲者顺以亲丧子者逆吾无慕乎斯世久矣天胡使我复罹此逆而至此极乎
　　父母生我兮积劳为恩仰天匪高兮局地匪深繄图报之兮既女其身所期奉终兮竭力以摅勤罹兹颠倒兮天何因我不获于天兮负吾亲
　　逺将归之操　女曰我死魂魄当归故乡然以一女子何能独徃耳愿且留此依父母还慎勿先遣令伥伥也
　　江湖迢逓兮有神司疆女魂孑孑兮敦御其强吾亲既留滞兮愿亦栖旁居高明兮食馨香王事成兮归故乡兰桡桂楫兮从之以翱翔
　　安大命之操　女曰身之不禄命也医云薄味致羸妄矣哉匪兹损养虑且蚤折矣又谚曰阴徳延寿亦诬女无微弗恤几二十年矣顾不可以为徳乎命云命云可以塞诸怨矣
　　物生两间兮大命为机殀寿不贰兮修身以俟时多仁莫为永兮鲜味莫为羸颜冉大贤兮何行之疑嗟无奈于化钧兮亲毋我悲
　　乐养存之操　女曰违养大憾也淮壖之墅树艺构筑成矣凡为父母作焉愿今朝夕乐之吾虽死而养存也
　　原田膴膴兮淮水泱泱我庐其垲兮载垦其荒兾承二亲兮黄髪是将天不见佑兮去高堂维儿有忱兮岂间幽明愿佐杖屦兮终桑榆之光白骨虽尘兮养犹常缓恸集
 
