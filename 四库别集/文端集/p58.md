<!-- { "loadSidebar": true } -->
　　吾友陆子名遇霖字洵若浙江人今为归徳别驾其人通暁事务以经济自许在京师日常与之过从一日从容谈及谋生毕竟以何者为胜陆子思之良久曰予阅世故多矣典质贸易权子母断无久而不弊之理始虽乍获厚利终必化为子虚惟田产房屋二者可持以久逺以二者较之房舍又不如田产何以言之房产乃向人索租钱每至嵗暮必有干仆盛衣帽着靴諠哗呌号以取之不偿则愬于官长每至争讼雀角甚有以奋闘窘逼而生祸殃者稍懦焉则又不可得矣至田租则不然子孙虽为齐民极单寒懦弱其仆不过青鞵布袜手持雨伞诣佃人之门而人不敢藐视之秋糓登塲必先完田主之租而后分给私债取其所本有而非索其所无与者受者皆可不劳且力田皆愿民与市防啇贾之狡健者不同以此思之房产殆不如也予至今有味乎陆子之言
　　尝读雅颂之诗而叹古人之于先畴如此其重也楚茨大田之诗皆公卿有田禄者周有世卿其祖若父之采地传诸后人故曰曾孙今观其言曰我疆我理曰我田既臧曰我黍我稷我仓我庾农夫爱其曾孙则曰曾孙不怒曾孙爱其农夫则曰农夫之庆以至攘馌者之食而尝其旨否剥疆埸之而献之皇祖何其民风淳朴上下相亲如此不止家给人足无分外之谋而且流风余韵有为善之乐后人有祖父遗产正可循陇观稼策蹇课耕雅颂之景如在目前而乃视为鄙事不一留意抑独何哉
　　今人家子弟鲜衣怒马恒舞酣歌一裘之费动至数十金一席之费动至数金不思吾乡十余年来糓贱竭十余石糓不足供一筵竭百余石糓不足供一衣安知农家作苦终年霑体涂足岂易得此百石况且水旱不时一年収获不能保诸来年闻陜西嵗饥一石价至六七两今以如玉如珠之物而贱价粜之以供一裘一席之费岂不深可惧哉古人有言惟土物爱厥心臧故子弟不可不令其目击田家之苦开仓粜糓时当令其持筹以壮夫之力不过担一石四五壮夫之所担仅得价一两随手花费了不见其形迹而已仓庾空竭矣使稍有知觉当不忍于浪掷奈何深居简出但知饱食防衣絶不念物力之可惜而泥沙委之哉
　　天下货财所积则时时有水火盗贼之忧至珍异之物尤易招尤速祸草野之人有十金之积则不能高枕而卧独有田产不忧水火不忧盗贼虽有强暴之人不能竟夺尺寸虽有万钧之力亦不能负之而趋千顷万顷可以值万金之产不劳一人守防即有兵燹离乱背井去乡事定归来室庐畜聚一无可问独此一块土张姓者仍属张李姓者仍属李芟夷恳辟仍为殷实之家呜呼举天下之物不足较其坚固其可不思所以保之哉予与四方之人从容闲谈则必询其地土物产之所出以及田里之事大约田产出息最微较之啇贾不及三四天下惟山右新安人善于贸易彼性至悭啬能坚守他处人断防不能然亦多覆蹶之事若田产之息月计不足嵗计有余嵗计不足世计有余尝见人家子弟厌田产之生息防而缓羡贸易之生息速而饶至鬻产以从事断未有不全军尽没者余身试如此见人家如此千百不爽一无论愚弱者不能行即聪明强干者亦行之而必败人家子弟万万不可错此着也
　　人思取财于人不若取财于天地余见放债収息以及典质人之田产者三年五年得其息如其所出之数其人则哓哓有词矣不然则怨于心徳于色浸假而并没其本间有酷贫之士得数十金可暂行于一时稍裕则不能矣惟地徳则不然薄植之而薄収厚培之而厚报或四季而三収或一嵗而再种中田以种稻麦旁畦余陇以植麻菽衣棉之类有尺寸之壌则必有锱铢之入故曰地不爱寳此言最有味始而养其祖父既而养其子孙无徳色无倦容无竭欢尽忠之怨有日新月盛之美受之者无愧怍享之者无他虞虽多方以取而无罔利之咎上可以告天地幽可以对鬼神不劳心计不受人忌疾呜呼天下更有物焉能与之比长絜短者哉余既言田产之不可鬻而世之鬻产者比比而然聪明者亦多为之其根源则必在乎债负债负之来由于用度不经不知量入为出至举息既多计无所出不得不鬻累世之产故不经者债负之由也债负者鬻产之由也鬻产者饥寒之由也欲除鬻产之根则断自经费始居家简要可久之道则有陆梭山量入为出之法在其法合计一嵗之所入除完给公家而外分为三分留一分为歉年不収之用其二分分为十二分一月用一分若嵗常丰収则是古人耕三余一之法值一嵗歉则以一嵗所留补给连嵗歉则以积年所留补给如此殆无举债之事若一嵗所入止给一嵗之用一遇水旱则产不可保矣此最目前可见之理而人不之察陆梭山之法最详即百金之产亦行此法使必富饶而后可行则大误矣且其法于十二分又分三十小分余恐其太烦故止作十二分要知古人之意全在小处节俭大处之不足由于小处之不谨月计之不足由于每日之用过多也若能从梭山每月三十分之更为稳实一月之中饮食应酬宴防稍可节者节之以此一月之所余另置一封以周贫乏亲戚些小之急更觉心安意适此专言费用不经举债而鬻产之由此外则有赌博狭斜侈靡其为败壊者无论矣更有因婚嫁而鬻业者絶为可哂夫有男女则必有婚嫁只当以丰年之所积量力治装奈何鬻累世仰事俯育之具以圗一时之华美岂既婚嫁后遂可不食而饱不衣而温乎呜呼亦愚之甚矣吾既极言产之不可鬻矣虽然守之有道不可不讲不善经理付之僮仆之手任其耗蠧积日累月沃者变而为瘠润者化而为枯稍瘠者化而为石田田瘠而畆不减入少而赋不轻平时仅可支持一遇水旱催科则立稿矣是田本为飬生之物变而为累身之物且将追怨祖父留此累物以贻子孙予见此亦不少矣然则如之何而可哉欲无鬻产当思保产欲保产当使尽地利尽地利之道有二一在择庄佃一在兴水利谚云良田不如良佃此最确论主人虽有气力心计佃惰且劣则田日壊譬如父母虽爱婴儿却付之悍婢之手岂能知其疾苦乎良佃之益有三一在耕种及时一在培壅有力一在畜泄有方古人言农最重时早犂一月有一月之益故冬最良春次之早种一日有一日之益故晩禾必在秋前一日至培壅则古人所云百畆之粪又云凶年粪其田而不足诗云荼蓼朽止黍稷茂止用力如此一畆可得两畆之入地不加广畆不加增佃有余而主人亦利矣畜水用水最有缓急先后当捄则捄当待则待当弃则弃惟有良农老农知之劣农之病有三一在耕稼失时一在培壅无力一在畜泄无方若遇丰稔之年雨泽应时而降惰农劣农亦卤莽収获隐藏其害而不觉一遇早干则彼之优劣立见矣凶年主人得一石可值两石而受此劣佃之害悔何及哉人家僮仆管庄务每喜劣佃而不喜良佃良佃则家必殷实有体靣不肯谄媚人且性必梗直朴野饮食必节俭又不聴僮仆之指使劣佃则必惰而且穷谄媚僮仆聴其指使以任其饕餮种种情状不同此所以性喜劣佃而不喜良佃至主人之田畴美恶彼皆不顾且又甚乐于水早则租不能足额而可以任其髙下此积弊陋习安可不知且良佃所居则屋宇整齐塲圃茂盛树木葱郁此皆主人僮仆力之所不能及而良佃自为之劣佃则件件反是此择庄佃为第一要务也禾在田中以水为命谚云肥田不敌痩水虽有膏腴若水泽不足则亦等石田矣江南有塘有堰古人开一畆之田则必有一畆之水以济之后人狃于多雨之年塘堰都不修治堰则破壊不畜水塘则浅且漏不容水每嵗方春时必有洪雨数次任其横流而不収入夏亢旱束手无策仰天长叹而已人家僮仆管理庄事以兴塘防石修屋防石为开赈时浮圗合尖之具而已何尝有寸土一锸及于塘堰乎夫塘宜深且坚固余曾过江宁南郷其田最号沃壌其塘甚小不及半畆询之土人知其深且陡有及二丈者故可以溉数十畆之田而不匮吾乡塘最多且大有数畆者有十数畆者然浅且漏大雨后亦不满稍旱则露底田待此为命其何益之有哉向后修塘筑堰必躬自阅视若有雨之年塘犹不满其为渗漏可知急加培筑大抵劣农之性惰而见识浅陋每徼幸于嵗之多雨而不为预备僮仆既以此开入花赈又不便向主人再説一遇亢旱田禾立槁日积月累田瘠庄敝租入日少势必鬻变此兴水利为第一要务也若不知务此而止云保守前业势岂能由已哉
　　予置田千余畆皆苦瘠非予好瘠田也不能多办价值故宁就瘠田其膏腴沃壌则大有力者为之余不能也然细思膏腴之价数倍于瘠田遇水旱之时膏腴亦未尝不减若丰稔之年瘠土亦収而租倍于膏腴矣膏腴之所以胜者鬻时可以得善价平时度日同此稻糓一石耳无大差别且腴田不善经理不数年变而为中田又数年变而为下田矣瘠田若善经理则下田可使之为中田中田可使之为上田虽不能大变能髙一等故但视后人之能保与不能保不在田之瘠与不瘠况名庄胜业易为势力家所垂涎子弟鬻田必先鬻善者予家祖居田甚瘠在当时兴作尽善故称沃壌四世祖东川公卒时嘱后人葬于宅之左曰恐为势家所夺由此观之当时何尝非善地今始成瘠壌耳惟视人之经理不经理也尝见荒瘠之地见一二土著老农之家则田畴开辟陂池修治禾稼茂郁庐舎完好竹木周布居然一佳产其仕宦家之田则荒败不可观而已汝侪试留心察之
　　人家子弟每年春秋当自往庄细防平时无事亦可策蹇一往然徒往无益也第一当知田界田界不易识也令老农指视一次不能记而再三大约五六次便熟有疑处便问之勿以曾经问过嫌于再问恐被人讥笑则终身不知矣第二当察农夫用力之勤惰耕种之早晩畜积之厚薄人畜之多寡用度之奢俭善治田以为优劣第三当细防塘堰之坚窳浅深以为兴作第四察山林树木之耗长第五访稲糓时值之髙下期于真知确见若聴僮仆之言深入茅檐一坐一饭一宿目不见田畴足不履阡陌僮仆紏诸佃人环绕喧哗或借种稻或借食租或称塘漏或称屋倾以此恫喝主人主人为其所窘去之惟恐不速问其疆界则不知问其孰勤孰惰则不知问其林木则不知问其价值则不知及入城遇朋友则彼揖之曰履畆归矣此笑之曰循行阡陌回矣主人方自谓吾从村庄来劳苦劳苦呜呼何益之有哉此予少年所身歴者至今悔之大约人家子弟最不当以经理田产为俗事鄙事而避此名亦不当以为故事而袭此名细思此等事较之持鉢求人奔走嗫嚅孰得孰失孰贵孰贱哉
