<!-- { "loadSidebar": true } -->
　　尧舜性仁民日迁善成康刑措史不絶书凡有耳目之见闻不胜手足之舞蹈【中贺】窃以中都浩穰在止辟以尤难长夏郁蒸虽佚居而犹病无有一人之狱适丁千载之期恭惟皇帝陛下独运离明躬行干健如曰不辜之杀宁失不经推吾所爱之人及其不爱曾旬月之未几致囹圄之屡空逮于畿赤之间举絶缧絏之系符瑞数兴于草木货财耻拾于道涂厯春夏以滋多累百千而未已臣获寛吏责仰冒天功得以驽钝之姿坐承嘉美之化沈朱李于寒水共乐清时鞠茂草于圜扉殊多暇日
　　贺寒食狱空表
　　千里之畿刑诛不用一月之内囹圄再空父老未省于见闻中外相趋而鼓舞【中贺】窃以徳可兴于有耻法徒禁于已然如曰得情固非曾子之勿喜与其聴讼未若仲尼之使无况兹浩穰之区乃叶阳春之序昔无留狱正然辇毂之灯今靡系囚方禁闾阎之火当嬉游行乐之际逢太平止辟之期实旷古所未尝乃接踵而相继此盖伏遇皇帝陛下以民为体其仁如天力推恵养之恩坐成忠厚之化凡爰书之过误多所平寛毎中防之丁宁具形恻怛善良草偃奸慝晛消路得遗金献寳复闻于数四涂逢画象相望何止于千年既懐不犯之心将致可封之俗臣幸承官乏获覩圣功已日乃孚考易辞而犹信期年而化騐史册以何迟
　　贺狱空表
　　至徳动天雨泽霄降深仁逮下囹圄昼空道本繋于圣神福乃归于黎庶欢声盈耳和气塞朝【中贺】窃以四十年而无刑周昔盛矣千余年而复古宋今继之偶春序之愆阳轸帝居之旰食躬纾寳墨之妙敕无庶狱之留诏札未干云霓奔走纶言既布田野沛霑致辇毂以肃然无缧絏之系者逮于甸服陶我皇风六邑陈狴犴之灵三县落草木之瑞好义益兴于酂鄙拾遗争効于货财尝旧史之传闻乃此日而亲见此盖伏遇皇帝陛下顺帝之则与天为徒以文王之小心急虞舜之先务虽奏谳之委曲未始忽忘至断之锱铢类从末减民识知于恻怛俗愧耻于顽嚚故于宪章靡所抵冒臣猥尸官亊莫措吏能钩距无奇敢比踪于广汉桁杨不用幸息谤于庄周
　　祥瑞
　　九鼎　元圭　玉玺　日有承戴　醴泉　甘露河清　瑞禾　芝草　红盐　神降　祥光　雨雪
　　贺九鼎成表　　　　　　　　张全真
　　王春启节阳徳布和粲仙掖以凝辉绚龙文而发彩懽弥海宇喜溢民心【中贺】窃以文鼎出于山川甘露零于草木而前王已为盛亊儒臣载于信书以彰不世之珍符以示无前之伟烈未见圣谟独运寳器载成天鉴潜通殊祥荐降有如今日夐絶前闻恭惟皇帝陛下大明烛于万方丽泽洽于四海嘉生繁植协气薰蒸显当天地之心密契神明之徳故得九牧之金制器五色之瑞腾文神物防持岂止黄云之下覆灵仙降格且曕白鹤之来翔光播无穷允昭至治某邈居江介叨领郡章职在承流恭布十行之诏心存将美欣逢千载之期
　　贺元圭表　　　　　　　　晁之道
　　恭临路朝只受大寳神祗并贶日月增明于是伏覩唐虞之隆盖莫能窥天人之际【中贺】窃以羲皇而降典谟所传稽徳与功惟尧及禹既凝庶绩用作元圭帝惟宠加后亦时保陋汉唐之制作乃伏不彰逮神圣之盛隆弗求自至因时展采揆古创仪考阳复之休辰膺天受之丕贶于昭盛典允属昌时恭惟皇帝陛下徧覆仁天秉执慈寳黎民于变追放勲之文章六府孔修掩夏王之勤俭是锡神物以昭圣功揆厥本原孰与伦拟接千嵗之统且方比迹于三皇上万年之觞又将均福于四海
　　贺元圭表　　　　　　　　　赵承之
　　盛徳当天寳圭出地茂对阳来之吉丕承帝锡之严既跨周以越商遂踵尧而配禹【中贺】窃考载籍逖观古初厥惟符瑞之兴必有精祲之感伏藏蔽慝在昔既逺矣光明发见而今乃赫然盖右助于昌期示章明于景贶恭惟皇帝陛下九族既睦六府孔修海无逺而弗渐河不约而自翕克臻兹祉用相厥成臣欣覩盛仪怅居絶塞冕而执玉想天表之颙卬拱以向阳极葵心之踊跃
　　贺玉玺表　　　　　　　　　李成季
　　大明当宁百辟趋朝翼赭案以前登发金箱而跪进灵光焕耀虹气属天妙刻蜿蜒龙文照日作干安之乐奉天子之觞诞布宥恩敬谢宗庙庆流海宇懽动人神实旷古所未闻宜四方之来贺【中贺】窃以明徳在御嘉应并臻盖天将有示于人故地亦不爱其寳至神变化非意所知和气薰蒸为时而出惟珍符之肇见锡景命以来崇眷懐本自于帝心追琢疑非其世造学者之辨无以稽诸史玉人之巧莫能喻其工不必论前世之所遗要非值圣人而不见恭惟皇帝陛下仁孝率考严恭亊天朝廷治而庶官修隂阳和而五谷熟百神协相四海乂安宜保无疆之休以称甚盛之徳灵芝朱草非难致之物神鼎丹甑不足効之祥非假秘文孰昭休贶昔尧享封人之祝汉闻嵩岳之呼曾未若躬承受命之符永为守国之器圣作明述方启佑于千龄史书乐歌将有辞于万世
　　贺日有承戴二气表　　　　　赵承之
　　庆符昌运瑞霭祥氛有日观瞻含生鼓舞【中贺】恭惟皇帝陛下密参覆焘妙极照临正色而朝廷尊清心而天下治百辟无有内外罔不钦承四海至于要荒率皆欣戴故依赖而托喻示絶后以光前臣欣遇盛时怅拘极塞休嘉稠叠信禹智以难名文曜昭章若尧明之可就
　　贺太阳不亏表　　　　　　　赵承之
　　薄蚀之祥既形于推测销复之应遽騐于回移盖天意至于不违非圣人孰能与此恭惟皇帝陛下式是四国抚于五辰循轨之祉屡彰扬光之符昭假偶此经行之度适当交会之期惟徳可以胜妖而日为之不食瑞超古昔喜动神人臣幸际休辰获闻大庆莫展造庭之贺苐深击壤之情
　　贺太阳不亏表　　　　　　　葛侍郎
　　官占常度前知阳照之当亏徳动苍旻俄见蚀分之不既清台袭吉薄海腾欢恭惟皇帝陛下道契乾元功参离照抚寖炽寖昌之运得寅賔寅饯之宜惟圉月适届于正阳而灵曜乃侵于内壤圣躬修行天鉴储休如月之初光尚全于半璧自天申祝福永固于丕图
　　贺禁中出醴泉表　　　　　　赵承之
　　盛徳当天寳泉出地节彼名山之麓涣然灵液之滋瑞迹昭明欢声震动【中贺】窃惟润下之为徳固善利而不穷虽应物以逶迤若无难者然乘时而开塞如有待焉夫惟至明甚盛之辰乃获自然非常之应方王师之具集偶挽汲之未丰人或望梅窃効崎岖之智神方抉石自开甘美之源精祲之交着騐如此恭惟皇帝陛下博厚配地清明在躬极精意以礼百神竭孝思而奉清庙桥山祖考将谒欵以荐诚王屋仙灵遽发祥而献瑞盖水性之咸得致泉源之自通仰观圣躬灼见天意臣生逢盛际目覩竒祥法从相趋阻觌朝仪之盛殊廷在望实霑帝泽之余
　　贺甘露表　　　　　　　　　赵承之
　　盛徳至矣燕及皇天零露湑兮震于珍物惟滋液渗漉之富当蜵蜎蠖濩之严祉福着明见闻踊跃【中贺】恭惟皇帝陛下秉执干妙经纶政机垂拱视朝既毎勤于中昃宣和御殿不自逸于燕闲盖雷声渊黙之所以神亦文经武纬之由此出备列学士侍从之职大集御府奇秘之书写方丈于海中搆广寒于天上序协而璿玑察气和而玉烛调用感格于殊祥以发挥于嘉瑞初厌浥而非雾乍甘美以如饴厥壤可游岂必待木兰而后饮维徳其物固知非仙掌所能承精祲之交影响如此而臣幸因官列偶直殿庐获拱舜瞳粗识天顔之喜当书尧典愧无史笔之长
　　贺河清表
　　后只秩祀适陈母事之仪坎徳开先时荐河清之瑞表非常之景贶昭至徳之精通凡在见闻孰不欣忭恭惟皇帝陛下诞扬基命钦率元谟得虞帝之执中体成汤之秉哲人文焕而允穆圣风衍而普和名山既升集四灵而为畜万物咸赖顾行苇而不伤恬淡宅中雍容垂拱天鉴丕徳启真箓以合符民戴上休奄神区而望幸讲求茂实俯询佥同增修邓上之宫竚发襄城之驾威仪浸盛兼商辂以齐驱福应骈臻岂汉鼎而専美惟域中四大地得一以攸宁天生五材水润下而为利稽九河之既道冠四渎以称尊抱睢壤以萦回合汾源而奔注舟师振楫几汨于泾泥川后静波俄澄于江练连银汉而共色侔浪井以成文三门缓激箭之流百丈见纎鳞之戏荡邪却秽挹之无逊于甘泉荐洁明馨用之可资于酒实千年之庆会同万世以延洪臣等将侍严祠获观丕应顾缙绅之士已拜于封章止旬浃之间又窥于列奏愿示在庭之着位式昭希代之殊祥
　　贺瑞禾表
　　至徳昭升竒祥显见福禧稠叠遐迩懽呼【中贺】窃以天地有自然之符木石盖无情之物方瑞禾之出晋俄吉命之彰吴在寳训可谓丁宁岂常理所能推测恭惟皇帝陛下恩被动植孝通神明力恢行苇之仁躬致驺虞之应克臻景贶用告丕平臣逺将边屯阻趋禁闼窃覩殊尤之庆倍深踊跃之诚
　　贺芝草表　　　　　　　　　赵承之
　　睿泽旁通珍符并贶庆超今而冠古喜际华而接夷【中贺】窃以异亩产同颖之祥一年见三秀之祉自昔皆以为上瑞于史罕得而屡书固未有合二美之殊尤种一气而生发夫惟地不爱寳所以民无能名巍巍之功赫赫如此恭惟皇帝陛下天化地育云行雨施道该形器之先治轶典坟之上故其效见每必瓌奇臣属将边屯阻窥禁闼梦想千官之集声闻万嵗之呼
　　贺左藏生芝草表　　　　　　赵承之
　　九功协序震于动植之珍三秀发祥茁彼货财之府自天降福率土均欢【中贺】钦惟地产之饶积此国储之富转输云委轮奂鼎新比增帑藏之区方差甲乙之次仰烦睿藻诞锡宸章粲奎壁之光辉防金帛之气象仍亟颁于中防俾大发于滞财予取予求浩钱流之满地我任我辇争捆载以归家恵深浃于舆情喜顿招于和气黙兴地寳示允天心此盖皇帝陛下用义理财以仁济众虽草木之微细毎禁牛羊欲菽粟之均通皆如水火上帝识知其恻怛下民感激于爱怜故于出纳之司获此神明之贶煌煌其质炳炳厥符臣猥以庸虚谬当典领袭六经为七愿纪瑞于史官呼万嵗者三敢効诚于嵩岳
　　贺红盐表　　　　　　　　　赵承之
　　圣神受命冠古超今川渎炳灵产祥降嘏盖昭示于景铄以大赉于羣生【中贺】伏以润下作咸实资恵养熬波出素厥有由来讵闻皦尔之珍效此赫然之瑞盖必有无前之绩故能兴不世之符此盖皇帝陛下道企堪舆政平水土独奋至刚之断力回既倒之澜天无私而益亲地有寳其敢爱臣方乘边障阻造阙庭贡篚当前想羮梅之骤美炎精协序騐火徳以弥昌
　　贺王屋山天尊降表
　　盛徳感通上真降格金简玉札自古莫窥风马云车乃今亲覩【中贺】窃以先朝秘殿肇帝祖之躬临近嵗南郊赫众星之丕应盖已和同而无间固宜陟降而弗违非圣孰能实天克享恭惟皇帝陛下力行慈寳深体道枢事帝极其肃祗震于神物保民达乎仁爱播为颂声方当定鼎于陪都载辑封峦之盛典仍即仙山之胜复曕飚驭之游虽申锡于休祥可揆知于帝意臣久参从槖逺守州符阻陪来贺之班第罄无疆之祝
　　贺明堂及万嵗山祥光表　　　汪彦章
