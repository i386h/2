<!-- { "loadSidebar": true } -->
　　臣某言得本州进奏院状报今月某日夜彗星不见宰臣某等奉表称贺请御正殿复常膳者天道甚密【南史刘勔传勔曰天道密微】圣心不遐【诗毋金玉尔音而有遐心】感极而灾亦为祥诚至而妖宁胜徳臣某【中贺】臣闻殷汤以六事责躬止七年之旱【刘恕外纪汤之时大旱七年祷于桑林之野以六事自责曰政不节与民失职与宫室崇与女谒盛与苞苴行与谗夫昌与言未已而大雨案荀子吕览说苑所言六事与此互异】宋景以一言修徳退三舍之星【吕氏春秋宋景公有疾荧惑守心朝臣谓公曰可移于相公曰相股肱不可也曰可移于人公曰国无人何以为君可移于嵗公曰嵗不登何以畜人是时荧惑乃退三舍刘峻辨命论宋公一言法星三徙】歴代以来咎征常有苟君能克已则祸不移人【左传有云如众赤乌夹日以飞三日楚子使请诸周太史周太史曰具当王身乎若禜之可移于令尹司马王曰除腹心之疾而寘诸股肱何益遂弗禜】伏惟皇帝陛下寅奉丕图恭临大宝【易圣人之大寳曰位】遵符列圣酌宪前王昨者天象之间星文稍【一作称误】异载深归咎爰用覃恩仓箱毕复于九年【诗乃求千斯仓乃求万斯箱】罗网并开其三面【注见前】去营缮絶荡心之巧【礼记毋或作为淫巧以荡上心】申寃结除灭耳之俘【汉王莽传不暇省狱讼寃结易何校防耳凶】而乂正殿不居大庖尽减【诗大庖不盈】精诚昭达【班彪王命论精诚通于神明】恳恻敷闻【后汉蔡邕传上封事曰前后制书推心恳恻】芒焰遽销晷度如旧况蕞尔戎羯【沈约碑文加以戎羯窥窬】正犯疆埸【案左传疆埸之事从易音亦后人讹为疆场从昜音长则义取战场之场矣易古阳字　笺旧书会昌元年八月回鹘乌介可汗寇天徳军】载思星见之征恐是灭亡之兆【汉天文志妖星不出三年其下有军及失地若国君丧太平御览刘向洪范传曰彗者去秽布新者也此天所以罚无道而建有徳也郑曰彗星主扫除】伏惟稍寛圣虑以拥皇休遵九庙之降祥【新书文宗纪太和元年赐九庙陪位者子孙二阶书作善降之百祥　笺王制天子七庙三昭三穆与太祖之庙而七郑康成注云此周制七者太祖及文王武王二祧与亲庙四也汉书韦成奏议曰周所以七庙者以后稷始封文王武王受命而王是以三庙不毁与亲庙四而七郑説本此然则文武二祧固在七庙之数也刘歆乃与为天子三昭三穆与太祖而七宗不在数中是即九庙之説所肇端矣其后王莽簒汉歆为佐命果造起九庙四昭四穆与黄帝太初祖庙而为七诞妄不经莫斯为甚其义实自歆发之光武中兴悉复旧制由东汉以迄于隋卒无有立九庙者开元十年始诏宣帝复祔于正室諡献祖并諡光皇帝为懿祖又以中宗还祔太庙于是太庙为九室寳应二年祧献懿祔宗肃宗自是之后常为九室矣九庙之称开元以前无之也】副兆人之钦属臣乂闻皇王之事天也虽至理之时不遗于忧畏【真诰忧生则有畏】虽至和之气不忘于将迎【庄子无有所将无有所迎】是故神农焦劳轩帝顦顇尧既癯瘠舜【集作禹】亦胼胝【列子黄帝即位十有五年燋然肌色皯黣淮南子神农憔悴尧瘦臞舜霉黑禹胼胝】此四主侧身于昔时【説苑武丁恐骇侧身修行】陛下用心于今日千载符契【陆倕新漏刻铭分似符契】万方懐柔【诗懐柔百神】臣常忝内朝【郑氏周礼注内朝朝之在路门者或谓之燕朝三礼义宗周礼天子诸侯皆有三朝一曰外朝二曰中朝三曰内朝其中朝之名或内或外若据外朝而言谓之内朝故郑注文王世子诸侯外朝一内朝二是也三朝之最外为外朝者是决罪聴讼之朝也中朝者人君旦夕视政见卿大夫之朝也内朝者路寝也人君视政退而居于此待诸侯之复逆也】今居近甸【任昉为萧侍中表藩维近甸】拱辰不及空瞻北极之尊【见论语】就日无因【大戴礼孔子曰放勳其仁如天其智如神就之如日望之如云】忽觉长安之逺【初学记刘劭幼童传云晋明帝讳绍元帝太子也帝问长安何如日逺答曰不闻人从日边来只闻人从长安来明日集羣臣宴会复以此问又以为日近元帝动容问何故异昨日之言答曰举头见日不见长安】惟知忭舞莫可奋飞【诗心之忧矣不能奋飞】况时及初正礼当元会【玉烛寳典正月为端月其一日为元日曹植元防诗初嵗元祚吉日惟良乃为嘉防宴此髙堂】华夷毕至玉帛皆陈【左传禹合诸侯于涂山执玉帛者万国】小国行人外藩下士【英华作土】皆得入趋凤阙【汉书建章宫其东则凤阙髙二十余丈西都赋设璧门之凤阙上觚棱而栖金爵注三辅故事曰建章宫阙上有铜凤皇金爵即铜凤也】仰望兽樽【晋礼志江左元防设白兽樽于殿庭樽盖上施白兽有能献直言者则发此樽饮酒樽乃杜举之遗式白兽盖后代所为宋礼志白虎樽欲令言者猛如虎无所忌惮也案唐讳虎故以虎为兽白虎即驺虞也诗传云驺虞义兽也白虎黑文不食生物有至信之徳则应之司马相如封禅颂般般之兽乐我君囿白质黑章其仪可喜师古曰谓驺虞也樽上所饰即此故唐李君房白兽樽赋云樽则云飞而山峙兽乃白质而黒章也】臣独限闗河【史记苏秦説秦惠王曰被山帯渭东有闗河】坐萦符竹【汉文帝纪初与郡守为铜虎符竹使符案后汉杜诗疏曰旧制发兵皆以虎竹而晋书陆机传云入侍帷幄出剖符竹易虎为符唐修史避庙讳也】恋既深而词恳庆已极而涕零无任感恩贺圣郁恋屏营之至
　　为荥阳公贺老人星见表【原注宣宗　笺旧书宣宗纪大中元年二月以给事中郑亚为桂州刺史御史中丞桂管防御观察等使文苑传郑亚观察桂州请商隠为观察判官检校水部员外郎百官志凡景星庆云为十瑞其名物六十有四大瑞则百官诣阙奉贺余瑞嵗终员外郎以闻有司告庙】
　　臣某言臣得本道进奏院状报司天监李景亮奏八月六日寅时老人星见于南极其色黄明润大者【史记天官书直狼北地有大星曰南极老人老人见治安不见兵起常以秋分时之南郊晋天文志老人星见则治平主夀昌唐防要开元间敕有司置夀星坛以千秋节日修祠祭老人星着之常式玉海开元七年八月老人星见色黄又二十四年八月庚戌老人星见太史奏孙氏瑞应园云王者承天则老人星见临其国黄帝占云老人星一名夀星色黄明大则主夀昌天下多贤士陛下以千秋节日祀于星坛而祭期将临美应先至请付史官】圣惟合徳神实效祥必垂有烂之文【诗明星有烂】以表无疆之祚【书无疆惟休】臣某【中贺】臣闻象示人【见前表】昊穹凝命【易君子以正位凝命】曜为经而宿为纬【英华作纪此传冩之误当作宿为经而曜为纬谷梁传列星为恒星亦曰经星礼记宿离不贷无失经纪注二十八宿为经七曜为纪案纪为纬西京赋五纬相汁以旅于东井薛综注云五纬五星也】则有常名斗挹酒而牛服箱【诗维北有斗不可以挹酒浆又晥彼牵牛不以服箱】或标虚号未若时而出有道则彰居五福之先【书五福一曰夀二曰富三曰康宁四曰攸好徳五曰考终命】在三辰之列【左传三辰旂旗注三辰日月星也】伏惟皇帝陛下昭明老契游泳庄寰【晋阮籍等传论曰驰骋庄门排登李室二语本此】式是中秋呈兹上瑞况见于午位【晋郭璞传嵗涉午位金家所忌】又属寅时仰考符【北史崔宏传斯乃利见之符】乃有深意自南曜彩将解愠之风【家语舜弹五之琴造南风之诗曰南风之薰兮可以解我民之愠兮南风之时兮可以阜吾民之财兮】近晓流光欲助无私之日【礼记天无私覆地无私载日月无私照】皇心载裕【谢灵运诗皇心美阳泽】灵鉴孔昭【晋袁宏传赞曰灵鉴洞照】况居率土之滨【语见诗】皆庆后天之夀【庄子后天地终而不为老艺文类聚韩终采药诗曰闇河之桂实大如枣得而食之后天而老】臣误防重寄实逺清光【汉晁错传对防曰然后能望陛下清光】送鷰于梁间【礼记仲秋之月鸟归注鸟鷰也谓去蛰也】伤时自切望【集作数】白榆于天上【古乐府天上何所有歴歴种白榆案初学记引此句以白榆为星】厥路无由贺圣恋恩无任蹈舞屏营之至
　　为成魏州贺瑞雪庆云日抱戴表【新书地理志魏州大都督府领县十四贵乡元成魏馆陶冠氏莘朝城昌乐临河洹水成安内黄宗城永济　成魏州未详】
