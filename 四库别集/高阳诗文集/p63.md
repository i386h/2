<!-- { "loadSidebar": true } -->
　　得佳总督提两佳抚各兼防款而边事可几定仆欲合总督之任重两抚之权非敢裁督且以去款也年来边人苦楚乘暇为言耳此地此时以刻为岁而囊锥不可况画饼乎仆抵关裁汰不急之官五百俆人而汰兵一万二千营将非有羡员独调来有未任事者以备急需而三大将当无事为多一有事则少其佩鹊者未易材也独不得门下一阅关城遂以榷诸要急耳以五方杂沓之众而饷不继刍茭不继即继而米珠薪桂之区曾不能加秋毫于日饷之外久羁之法绳之日与讲亲上死长望其固结之我诚难然有法在焉日提掇其将而气可振今立十车营而巳成其六遂觉有生色也独众议守关而边人遂以关外为不可有必欲驱十余万人仍赭此二百里地其以五千顷为屯而买耕牛万具耕牛子种各万开新煤煮旧盐尽以为惹贼而中右之役幸曰宜然一部署曰杀我曰遣戌我一闻警辄发家眷而人心汹汹永平棼如丝韩稚圭不许人以胆夫胆诚未易许也锥不必有颖而何论囊乎仆岂辞怨而经抚去者二矣边事何堪屡变仆处何地敢不佩诸公药言以图大计惟门下为我一体言者之意耳仆不计生死宁计毁誉独在事文武一闻言而顾盻则仆所谓心更苦也儿辈念仆学业俱荒兼以待试久遣之铨儿欲得礼教可以笥余及之乎门下念我予以肝膈之言再四披读殊切感佩附谢 


　　又 

　　凡客兵利速战主兵利久守今以进战之备为久守之需而精料不继责以亲上死长为仁义之师固巳难矣即兵果仁义不逋不哗而年复一年坐食便自坐困今天下曾有计及此者乎故以僚人守辽土以辽土养辽人为便计而今又以为生事端于关外不如闭关待贼来却之假令关可终闭贼可即却仆亦有心胸敢图关外更念贼一据宁远由觉华以百船渡大洋则关城百无一据而天下安危尚忍言哉兄自□心悉大计可为我策之仆不好刺刺饶舌以兄爱我情见乎辞敢略言之惟亮 

　　○柬毛总兵文龙 

　　再披报牒具见将军功高心苦即叨　主上鉴知惟益宏胆智之大建设将军弟云龙固天子之命官即有过当曲全之或放之归此微独将军家事也念之 

　　○谕孟游击 

　　谕游击将军向在都门识将军以文洎将军将八千众于东而羣嚣纷纷卒不闻乱更识将军以武游直指以旷世人豪抱社稷远虑称将军不置将军其为我强起助我跂望之矣特谕 

　　○答王霁宇 

　　讲以为抚也应增与否惟老公祖芋赋之耳即谕王番趋启下幸惟蚤结以省纷纭之口为竚 

　　○答沈总兵有容 

　　以将军之材胆而仆竟不能得其用甚愧之庙堂如有人当不令将军去戏下有可遗我者乎联以寄用将军之意何如 

　　○答张永平道春 

　　太守自佳可谕以安心保此冲疲不必纷纷也其诸无故而去者有法在 

　　○答遵化道张朴 

　　当殚残之地听纷嚣之口顿不知春色撩人而况甲首庚呼听子迭来安得揽条风以破眬俗也种种有怀面倾何日辱函教璧谢可既 

　　○答张涵月 

　　仆何敢裁总督为不款也欲得佳总督如壮猷者善为款防耳岂其不自揣而妄任以世方维娄之而一总督蓦地短长令一镇回头顾盻遂无可共手者心不独苦哉年兄真堪了此仆所愿同鞭弭而当局自有一流人不知好家居顿令纤儿撞破也承教悒悒 

　　○答岳石梁 

　　一出抱关再更岁钥沧海未全禹贡谁作金汤蓟门自是尧封尚资锁钥揽条风之甫鬯恠□沸之争鸣可念匈奴未灭偏惊听子方嚣敢烦惠爱之频仍殊切韶华之迅迈有怀明德不尽衷言敬璧并谢 

　　又 

　　此等事谁好来而谁不好去以公真肝胆乃急于谢人言乎仆欲得佳总督耳非裁也每见世人闻警亦自忙乱而一片忮懻心肠却自偏多奈何 

　　○答孙总兵祖寿 

　　新添兵虽不称大将军和门然亦足支柱矣愿惟勉作功名无失我幽燕本色耳槩绝交际非于将军为不恭也璧谢 

　　○答刘义齐招谏 

　　以慷慨豪杰遭时挤排此同襟所为短气也贼未灭安得遽废豪杰哉只今在何处言之惘然兄何地何时而烦问遗耶别函幸密图之 

　　○答王总戎威 

　　身在行间刻刻如临大敌此自大将军事不必问听子真讹也关隘新旧官兵甲马钱粮烦逐一相闻刁斗声中那见关门春色唯将军嘘此黍谷耳 

　　○谕赵率教 

　　丈夫精神当为世用无何一等人全躯念重耳将军可为我倡之守备自是将军佳儿待大用之 

　　○答沈总戎 

　　闻棨下且整春防矣喜甚即有微恙似不妨从宅中指画诸将也奈何遽去矍铄翁何人不盻入马革乎烈男子何得尔尔甚为心惋条次明悉便当入告惟慎眠食自重此中巳图所以联东下矣 

　　○答岳石梁 

　　天下事真自真赝自赝我不能为赝如人不能为真只得与我周旋耳君子落得做君子小人枉做小人岂不然哉翁如泰山乔岳世人安得高下之执吾所谓真听天下自为赝亦不过□一时便宜却亦有一时亦不得便宜者吾不□为赝何得不认真以仆之迂借筹为助自是本心然何尝敢轻以朝廷官爵相许与乎此等直付之嗢噱口也率尔 

　　又 

　　□两年之逋却以此时来想机神之佐正人乎迩自它人获以启下它人以兵启下以游徼功不百哉定有隆恩以酬明庸惟在帷幄诸君子无易突薪也壮猷大略宁独仆藉之而一流议论姑妄听之耳以总督与翁仆所未敢而翁何不宜者然仆未敢者势不敢也姑妄听之 

　　○答林主事 

　　此弁号崛疆却有志介闻山石道云业为门下认过可恕也仆岂敢纵甲冑以傲缙绅但愿满绅同养此甲冑之气而粗豪者定裁之以法如此并顽不晓礼当以法治 

　　○答陈给事尔翼门人 

　　朱升非将也丞倅和解手耳此地枝柱为艰而重念募主遂及所任将然颇以火器称仆初抵关每下各营教演本并成熟者近千人而百人中三孔者三之一曾与宁武营特赏其将以下有差而檄下五部以劝比两抚院相次以赘自名仆多居关外或帷中而营各懈一日下雄武则本弁自为下把日仄不遑且其下加少为多借稔为药种种无一有却又借此以惩古称知人善任使即本弁随其材局都可任使但愿诸公无过为边人设方略而佐以军需一听边人为之必有以仰报朝廷如近者无一人肯来而却从净地说法无论说不当于边人而此中亦自嗛嗛也中朝当力责恢复诚其轻进边人尚得提掇诸将进可以战退可以守如上下只有一怕中外却说中守边人合诸将缩项敛足在陴■〈阝儿〉□何日是出头世界岁坐养十数万乌合之众既难久守又难更番即奴酋永世不来而天下自当大乱兄以为然否 

　　○答袁节庵中丞 

　　岁又载长发其日短念不敏之支碌碌伤高材之足踆踆仰快雄猷俯惭雌甲春风细柳拊大树以凌霄夜雪鹅池对六花而视草谁能揽镜殊忝投觚敢劳桑梓之素怀遂极情文之慰藉谨璧谢不尽 

　　又 

　　一流人祗顾身家不顾朝廷而却坚持人短长予以所不必有此之不能销而欲销鲸狐乎杨弁何如能如旧弁支撑北岸乎今岁似有机括愿兄努力好为之也如祗从世语谨防南岸料非豪杰手所甘心矣袁进等有欲第调来者可乎兄为弟密言之 

　　○柬马总戎 

　　连日各营有事乎幸无辞劳怨以报朝廷前云徐琏管广武营似妥以高见管捷武营未妥也此骑兵将而人似闪铄进不能杀人退不欲人杀者耳门下可悉心计之见教如高不可便不必□前议以胡维宁屯种可来乎 

　　○柬关内道 

　　盐锅成造几口可尽数给发宁远以业流佣无使有三月无盐之叹也 

　　○答冀其道王完虚 

　　念骢辔既□□中而弟且自麾辽左千里明月共此胡天不知□火秋□摇人耳目也亦时念长安膝语乎弟未即歼此短狐而九塞清宁一隅易竟所为倚云中君严此北钥耳误承重任遂遭维娄以月之三日抵宁远绥此殚残以固吾圉也几不知春光度关门矣附谢可既 

　　○答冯木衷 

　　一行抱关遂不问家园事接手函便如对桥梓在家园论文时也字人之吏最是亲人一念好心肠便是四境福泽亦是吾家福泽然存心要仁恕立身要廉□处事要明了泽必究于茕独法不□于□□□清廉不要钱而衙门要钱仁恕不□人而衙门善人祗是自了汉此最要十分留心十分防闲兄以明用恕自是精妥仆好作腐儒语想亮我意真也廵方君将及瓜乎清俸纔六月似于期为少须满十月乃可耳附寄一牍可令人酌投之附谢远致 

　　○柬陈直指九畴 

　　念东人未职得清辔为激扬遂以绥此殚残其于锢墨长吏若精俞跗然糜哺之而参苓养之时护其冷薄也解墨之组更加于劝廉之驾哉一行抱□遂□□猷谬以迂腐误任危疆台丈不为梓谊一引手乎章丘冯令材操自入大衡念其人志介远也敢希嘘植想可不负狄笼乎惟报章之录率尔 

　　○答赵副将 

　　虎酋之部不扰乎其数的可约畧报我兵事惟悉心远计是倚念我为谢 

　　○答毕白阳总宪 

　　读四大议殊偏深心大臣以道事君应若斯矣宁独劲骨直肠以事见乎仆齿发日残迂腐日甚徒有仰雄猷愧此雌甲耳拊细柳之春风对六花于夜雪殊觉骏狼之景为速也过承函注可任主臣敬壁并谢 

　　又 

　　登威远山望觉华岛方揽结高深于怀袖忽接手函始觉春光随马度关门也巳而阅殚残之籍则二百里濯濯十五万嗷嗷顿不知关门有春光矣内部之八万宁作西江乎马骨为丘而不言似忍言之又觉谢过翁以为当何如谆谆之爱敢不佩之 

　　○答马总戎 

　　闻车营有次第殊欲聚观于关门东也渐集渐熟便有生色人情初拉之使入尚觉牵合久习之不知当自安妥惟门下深念之此仆与门下大关系事诸所调度俱有条理其车之应更即更只取有便军前耳此时便得怕人怨到得不怕自家怨时方是豪杰 

　　又 

　　以御史之兵合船与车共来屯防此大便益事可速令之出高将自是聪明人苐世间人乖猾多以聪明误耳甚爱之故与兄商榷此等官都未易得也昨闻刘定邦出门有辽人随行颇多此俱吾辈大业债也然俱是朝廷赤子何得不念关外兵民可十五万矣假令有十五万蚁虫忍蹙之死乎捐一身以全十五万人仁者为之矣愿与兄共念之 

　　○谕副总兵孙谏 

　　念将军为诸将翘楚苐要倾此一片肝胆仰报朝廷则百事自理尹将军器有次序乎本官气不宜于众凡百需用未得称手将军可夹持为之此自将军事也老成人那得不念之附谢我念 

　　○谕杨家谟等 

　　闻五车营颇有次叙此大将军勤心亦将军等勤力也吾辈生在世上既为人进在朝中又为官若缩项抽头延挨时日便不是人如何是官此本阁部所目念愿与诸将共念之附谢念我 

　　○答董秀才 

　　久别为念何时坐齐头与兄细论文也附谢念我试竣当早向塾中为望 

　　○答郭户部林兵部二主事 

　　关城十万众赖二兄为拊为防即朽腐余生苟延宵旦然安知有生之乐乎事非不可为而心力不一令晋公英人矣附谢 

　　○谕陈九德 

