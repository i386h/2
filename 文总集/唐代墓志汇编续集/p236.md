<!-- { "loadSidebar": true } -->
世维久寿不可长，福祉安处？何荣何殃？於戏！庄周之梦，乃歌于常。
中书玉册官强存章刻（录自《隋唐五代墓志汇编》陕西卷第四册）
№咸通０３５
【盖】
唐贝郡故张府君墓志
【志文】
唐故贝郡张公墓志铭并序谯郡曹彬撰夫泉源之深，则孤流自远；族望广大，而今古传芳。张氏之先，承汉留侯之後，因封有地，族居贝州，自汉及唐，冠冕著盛，烈诸史册，不可纪载，自曾三世为郑人焉。府君讳崇。曾祖讳清，祖讳忠，并性尚恭俭，道德资身，林泉自适，不仕而终。父讳洪，温和孝友，德行谦冲，家乃丰盈，心常谨敬，不以富有不自□矜。妣董氏，故当州押衙公之次女，令淑修谨，早谢芳姿。仲父景先，终衙前虞候；季父景□，中年而终。呜呼！家道虽丰，胤嗣短促，孙不识祖，妇不见姑，比之于公，已历三代。今府君又有遗胤，奈何父子不相识矣！府君＊岁，失於所恃，伯母慈育，迨及成人，冠年又丁父丧，孤标自立，器宇深冲，将期大用，独攻文笔，常思倚马之能；时爱杯筵，共赏峭云之德。又好崇释氏，重道敬僧，合蒙福祜，永保如山。岂期年殆及於子夏，逝更促於颜回，抱疾三朝，遽去长往。
咸通五年四月十日，终於合阳里之私宇，春秋廿有四。室女三吕氏，奈何痛悲湘水，恨切峄阳，抱抚孤遗，崩城叹。女二人，长曰宜，次曰会会。呜呼哀哉！又有遗腹婴男刘七，天假英姿，复生贤子，冀其後胤，续公之□。姊妹三人，皆适君子。令弟檀，幼曰师师，谨原柔和，风猷甚著，家法不坠，克绍前踪，非礼勿为，勉修凶卜，用六年十月廿五日殡於齐解原，先茔，礼也。彬素承府君知与，备见公之终始，檀衔哀有请；志我亡兄。彬学业荒芜所志者，虑年代改易，陵谷变移，直书其事，岂敢文焉。铭曰：
泉源深兮枝派长，族望广兮傅岁芳，家道丰兮嗣不昌，胡谓人兮□□□。悌孝友兮甚温良，冀荣耀兮保无疆，刊贞石兮山海竭，睹斯人兮悲难忘。
（录自《隋唐五代墓志汇编》江苏山东卷第一册）
№咸通０３６
【盖】
大唐故曹府君墓志铭
【志文】
唐故曹府君及夫人南阳张氏合墓志铭并序乡贡进士张遵撰公之先亳州谯郡人也，帝喾之苗裔，后稷之芳胤，得姓於周，授禅於汉，公即大魏之後也。惟我府君承紫藤之灵绪，幽洞之清源，或将帅而外权，或公卿而内缉，封储累任，文武传家，派远源深，分居九土，今为镇州平山县延寿乡金水里人也。曾讳景，皇试殿中侍御、银青光禄大夫，赠国子博士，食邑五百户。祖讳珍，不仕。公讳惟政，即祖之孟子也。敦敏成性，仁孝立身，礼标续荣之谦，义著断金之让，琴书左右，引流水之清冷；笔砚当窗，纪松竹之幽韵。方长不折，傲逸闲居，扫迹云林，高尚其士，即我公之盛德也。何期忽萦疾瘵，气绪绵留，巨岳倾颓，梁木颠坠，以大中七年九月卅日终於私第，享年七十有五。夫人南阳张氏，淑慎之德，卓妁之姿，偕以当年，礼和琴瑟，冀以椿龄，共保兰芷同芳。
岂谓木忽榷，■萝靡，孀居主奠，疾起膏肓，药饵无徵，遘斯大祸，以大中十二年太蔟月廿有五日终於内寝，享年八十有三。呜呼！鸳鸾并殁，剑镜俱沉，云物增愁，□春罢相。嗣子有二：长曰幼澄，次曰敬初，敦德允元，名标古哲。
绍展惠之明作，继闵损之深仁，结交并鸡黍之声，奉亲有怀橘之誉。女有一人，容芳桃李，夙著言功，名超漆室之贤，礼娉冠缨之岁。孝等既望长欢扇枕，永保温清，岂谓积善无依，属斯凶咎，於是砻石命笔，请余制词，纪已往之微猷，虑陵谷之更变，将来之美，篆而刊焉。以咸通六年十一月七日龟□叶从，窆於庄北二百步带西之原，礼也。铭曰：
巍巍逸士，道德高明，片玉之澈，孤松之贞，荡荡云林，长啸风清。其一。
伟哉夫人，能规能矩，操比恭姜，贤同孟母，兰芷齐秀，超今冠古。其二。椿龄终寿，穸室同归，星沉月落，松折萝＊，孝子哀哀，欲报无依。其三。陇树萧萧，夜台冥寞，剑没穷泉，镜沉幽壑，丘封近路，增感凄愕。其四。玄堂一闭，岁月空长，栽松记伐，刊石题芳，虑有变移，徽音载扬。其五。
（录自《隋唐五代墓志汇编》河北卷第一册）　
№咸通０３７
【盖】
失。
【志文】
唐京兆韦氏居夫人墓志铭并序布衣周昌符撰夫人姓居，西河之後裔也。祖讳栾，父讳海，□□勋礻失，皆自前纪。夫人即海之次女也。姿玉曰□，□淑兼伫，笄年适於韦氏。先夫讳练。韦公历□□黧＊，名著清廉。夫人融柔懿范，礼乐逶怡，鱼水□□，庭帏肃睦。育三子：长曰，次曰播，小曰抗。长□□河卜氏，孙嗣儿女七人，播抗未娶。女三人，长适长□冯氏。冯公顷岁贡策逃名，氏乃意疾倾殒，遗子一，□辉也，龀年失荫，而术业自富。次适扶风马氏，孀□□家；小女未媲室亡。开成中，韦公鹾师徵命，使□□背异邦。夫人中年，孝道奔丧，将还私第，闭关□□，俄终制礼，洁净孀室，抚育露，铃束生事，乐然□□，寿溢纵心，丝鬓皤然，齿发衰惫。以咸通六年乙酉六月廿日寝疾，终於扬州杨子县通寰里□□□□，春秋七十五矣。儿女雁绪荼苦，无以逮及，以其年十二月廿三日殡於杨子县临川里先氏韦公之茔邃也。恐年永川谷隳变，故刻石述德，以纪其铭。铭曰：
贞明淑德，慕洁风规，松筠操履，孝悌□帷。庭范戢谧，萧墙肃仪，红颜不驻，皤领□□。大恨无□，瞬息□知，礼先室，铭纪□□。
（录自《隋唐五代墓志汇编》江苏山东卷第一册）
№咸通０３８
【盖】
失。
【志文】
唐杜陵韦氏侧室李氏墓志铭并序秘书监分司东都韦澳之侧室李氏号越客，其父□元为神策大校官至兼侍御史。
尔年十五，归於我，归我十二年，年廿六，咸通六年十二月十四日卒於东都嘉庆坊之第。其年十二月廿五日葬於万年县洪固乡李尹村南，东北距我正室河东县君裴夫人之茔五百步巳来。性柔顺明慧，承上接下，余素多病，药膳进退、衣服寒温，必能撙节调适，用安吾身。余二男三女裴夫人所出，承顺迎奉，尽卑敬之礼。
三男三女，心愧其意，待□若亲爱焉。及卒之日，一家悲惜，其为人也，斯可知矣。凡生二女四男，今其存者五人。虽尚孩孺，性颇孝谨聪惠，必能成立。吾老而被病，待汝而安。舍我长逝，痛可量哉！聊书悯悼之诚，用志其墓。尔或有灵，知吾尽於尔也。铭曰：
兰之馥兮之英，虽芳而艳兮难久荣。日既落兮霜复零，永缄伤恨兮何时平。
（录自《隋唐五代墓志汇编》陕西卷第四册）
№咸通０３９
【盖】
失。
【志文】
故晋康公主墓志铭并序翰林学士朝议郎行尚书兵部吕外郎柱国臣卢深奉敕撰翰林待诏将仕郎守凉王府谘议参军臣张宗厚奉　敕书翰林待诏朝请郎守殿中省尚舍局直长柱国臣毛知俦奉敕篆盖晋康公主高祖太宗之远孙，宪宗皇帝之曾孙，宣宗皇帝之孙，今上之第三女也。咸通二年生六岁，以七年七月二日薨，是月卅日葬於万年县川乡尚傅村，礼也。圣唐奄有万邦，肇造区夏，揖让而开凤历，讴歌而启龙图。圣祖神宗，重光奕叶。式被景化，至道迈於羲轩；允塞皇猷，盛德超於舜禹。元元丰阜，亲亲叶和，资仁孝为教先，谅慈爱为理本。维城之固，建茅社以制大牙；公宫之荣，分井赋以重汤沐。公主年未资於姆傅，礼近就於诗书，迩蕴妍华，才凝淑艳，含芳欲吐，擢秀方滋。仁惠信於生知，敏晤深於天性。将俟肃雍之范，以从桃李之时。然後筑鲁馆而乘龙，秦楼而下凤。岂谓灵芝呈瑞，遽凋叶於金枝；皎月初生，忽沉辉於银汉。皇情悲瞩，遇物追伤，爰命侍臣，志於贞石。铭曰：
上天眷命，於我唐。道迈五帝，功轶百王。穆穆清风，明明耿光。泽被四海，化洽万方。洪源不测，宝祚无疆。帝子天孙，载繁载昌。乃诞婉淑，锺爱圣皇。兰荪待秀，桃李期芳。爰建汤沐，遂崇徽章。朝坼新花，夕落严霜。宸衷瞩念，睿旨情伤。马鬣封新，泉台夜长。乃刻於石，以永不忘。
中书省刻字官臣强琮刻字（录自《隋唐五代墓志汇编》陕西卷第四册）
№咸通０４０
【盖】
　无。
【志文】
师讳义玄，曹州南华人也。俗姓邢氏，幼而颖异，长以孝闻。及落受具，居於讲肆，精究毗尼，博赜经论。俄而叹曰：此济世之医方也，非教外别傅之旨。
即更衣游方，首参黄檗，次谒大愚。其机缘语句，载于行录。既受黄檗印可，寻抵河北镇州城东南隅，临滹沱河侧小院住持。其临济，因地得名。时普化先在彼，佯狂混众，圣凡莫测。师至即佐之。师正旺化，普化全身脱去。乃符仰山小释迦之悬记也。适丁兵革，师即弃去。太尉默君和於城中舍宅为寺，亦以临济为额，迎师居焉。後拂衣南迈，至河府。府主王常侍，延以师礼。住未几，即来大名府兴化寺，居于东堂。师无疾，忽一日摄衣据坐，与三圣问答毕，寂然而逝。时唐咸通八年丁亥孟陬月十日也。门人以师全身建塔于大名府西北隅。敕谥慧照禅师，塔号澄灵。合掌稽首，记师大略。
住镇州保寿嗣法小师延沼谨书　（录自《镇州临济慧照禅师语录》）
№咸通０４１
【盖】
大唐故尚府君墓志铭
【文】
大唐故道州长史汲郡尚府君墓志铭并序昭武校尉前守京兆府甘谷折冲施谊撰　　男逊书公讳弘简，字长卿，卫州汲郡人也。周封太公为尚父，少子居之。公即後汉高士子平之裔。曾祖首敬，蜀州司马；祖进兴，彭州司户参军；先考讳明礼，泗州司仓参军；代袭簪缨，联蝉靡绝。公即司仓之次子也。髫年学，弱冠经明。
春秋得元凯之心，周易嗣康伯之迹。啸傲高尚，攻业无掷於岁华；逍遥取适，师逸不抛其旨。就太常礼寺举之所知，寻授武成王庙丞。岁满，授宗正乾陵丞。从调累授武成王庙令。献祭之礼，仪注无违；肃敬严，有度有则。秩满，属以招义军师刘稹跋扈，敕命诛夷。公素业韬钤，时蒲关节使石雄尚书窃闻奇略，辟署副参。仍请於泽潞西面冲营，斩将搴旗。深入贼垒。未逾一纪，刘稹就诛。至会昌二年十一月十二日敕，优其功茂，可检校殿中监，余如故。洎大中十二年选授朝议郎，行道州长史。到任未几，又属南昌小寇石再顺逐师据城，郡邑拟结蜂聚。
