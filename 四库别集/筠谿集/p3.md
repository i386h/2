<!-- { "loadSidebar": true } -->
　　契勘自来诸路州郡所有人兵虽依常法教阅其间亦有事艺精强之人至于临敌未必可用盖为不经军中教习训练望风退怯今来所募人兵务济实用全借统制官一切团结训练使知队伍出入次第须择自来曽任军中将佐之人以为统制窃见诸路见有小头项主兵官如江西申世景李贵广南韩京福建王进之类若就差于今来屯兵去处作统制官使于逐人见管人兵上増添招募庶几新旧相习易以成就军伍若万一如前项等人不多即选自来曽作统兵官委有功效见今闲废之人充逐军统制仍须于军中逐处量拨与三五百人指教军伍事艺其逐统制官下合差统领官许统制官自行踏逐具名申枢宻院差其将官队将使臣之属依军中体例条法措置差拨
　　一招拣
　　应招拣等式并依上禁军法如委有事艺髙强之人不及上等及中等禁军格人亦听招先于逐路将兵逐州禁军厢军壮城巡检司土兵内拣外应百姓诸县弓手逃亾首身军兵但少壮及等格人并许招收如编戸使臣之属实有事艺愿充效用亦许招收不得过正兵十分之一所拣将兵禁军不得过元数三分之一存留二分与本将或本州使用拣过逐项人兵所阙额数令逐处依旧招填补足元数
　　一利物
　　契勘招军利物合依上等禁军量与増给预行指数别给一项钱物下逐军招屯去处桩管立法不许别作支用如遇招军限打刺讫当官画时支给本军不得尅留如违严置之法
　　一钱粮
　　契勘今来所招人兵若先令招募五万人即所用钱粮不多见有郦琼等旧来合用钱粮且约三万人縁本军请受系有官人若尽行拘收逐年所用数目自可均给新招募人五万之数兼既分屯逐路就近给养即免般运水脚之费亦可助给军食若将来増置人数别行措置未致妨阙
　　一团结
　　契勘军中行师齐众之方全在团结有法今来所招人兵分置诸处准备朝廷使唤缓急防合务要齐一合取军中见今团结队伍法式更加审择立定攽下逐处一体教习庶得将来缓急防合使用便成一军不至殽杂易于号令
　　一教法
　　契勘教阅自有常法外自来军中利器唯是弓弩可以致逺取胜旧法春秋教阅取事艺髙强只以斗力等第比较不至大段适用近年曽降指挥逐州军兵以八分教弓弩二分枪手并兼以射亲比较髙强最为良法其后縁诸州疑执申明不一复依旧法今来合依前降射亲比较髙强指挥更加优赏以示激劝不过年嵗皆为可用之兵
　　一器甲
　　今来増制军兵预合修治器甲以备使用乞从朝廷逐军各给一项钱物广行修置所给钱数量度逐军人数多寡増损仍于屯兵州郡许令措置本钱回易以所得息循环转易尽充本军増置器甲之用不得阙悮
　　一赏罚
　　今来招募之初理合明立赏罚以为劝沮欲立限一年内招填足数及不得招填不依格法合招之人不得虚増已招之数冒给请受不得招刺工匠手艺人虚占人数不得将所收人兵不因出战捕盗輙有差使如能依限招足不犯前件法禁即帅守统制官优立赏格出限违法重加贬降仍旬具已招数申枢宻院枢宻院每嵗春秋两季差官出按具将佐功过申行赏罚
　　小帖子一
　　契勘今来条具画一系据某已见陈述切虑其间有与条法相妨及未尽未便事理及逐项看详务要朝廷易晓亦有不可使上下通知事件如防施行乞不降出上件画一只作朝廷措置
　　小帖子二
　　契勘今来招募军兵欲为逺计须年嵗间军伍成就事艺精熟方可追集使唤若未成而用窃恐万一败事沮壊士气有害经逺之计
　　小帖子三
　　契勘今来所行招募人兵全在文臣帅守及武臣统制官得人伏乞朝廷详酌选择施行














　　筠谿集巻一
　　钦定四库全书
　　筠谿集巻二　　　　　　宋　李弥逊　撰奏议
　　戸部侍郎转对劄子
　　臣尝观唐太宗问创业守文之君而房龄以创业为难魏徴以守文为难臣愚以为创业守文虽不为易而中兴为甚难也盖振頽纲补政易风俗集流亡政之可因者悼前辙而或废事之可革者守胶柱而不移欲其成功诚甚难也易曰有过物者必济故小过之后受之以既济自古人君非有大过人者不能回衰乱之俗以为安平之治也惟周宣王以任贤使能而能复古汉宣帝以信赏必罚而致中兴光武以总揽权纲造汉室肃宗以治兵讨贼复唐祚元帝以虚心下士收一时之望以保江左至于区区勾践尚能苦身焦思灭强吴尊周室以复其国则天下之事未有力行而不成亦未有不为而能成者也降是而往虽有愿治之君而终不能成其绍复之业者政事之间害成者多而不能去故也将帅虽众而失控御之术害成也财用虽足而失均节之道害成也立政者茍一朝之利而不为经逺之计害成也在位者懐自安之私而无许国之志害成也有是数者而欲成中兴之功是犹农夫不去草莱而望苗之兴顾不难哉仰惟国家之难旷古未闻陛下宵衣旰食坐薪尝胆凡政事之得失生民之利病人材之贤否与夫任将帅练兵卒丰财用一有补于中兴之治者莫不深究而力行之然蹙国未复强敌未殄岂规摹未定而害成者未去乎今黠冦留屯中原资粮畿甸分兵淮泗观时伺衅窥我中国其志甚大未肯轻举兹忠臣义士所以流涕而刍荛搢绅每为寒心者而朝廷方且崇大体务镇静狃目前之安防善后之计如秦人越人端视而不加恤臣愚所未喻也臣闻孟子论当务之急易经着随时之义君子见几不俟终日又闻贲育之不戒童子之不抗鲁鸡之不期蜀鸡之不支若计谋不先定将帅不协力士卒不素练馈饷不预备玩嵗愒日不早圗之一旦秋风髙胡马鸣后时之悔若噬脐焉殆将何及臣愿陛下断以干刚照以离明体当务随时之训如救焚拯溺之急驭将以道节财以理变茍且之政以为逺圗惩自安之私以励臣节力去此害成者然后任贤能如周宣王信赏罚如汉宣帝总权刚如汉光武扫大憝如唐肃宗下取元帝勾践之事以为规监将见中原不足复黠冦不足破诚宗庙社稷海防元元无疆之休臣不胜忧思忠愤激切屛营之至
　　乞置使积粟劄子
　　臣闻陆贽有言晁错论安边之策要在积谷充国建破羌之议先务屯田故其于兴元平贼之后犹力请罢嵗运水脚择人充使委以平籴盖师行之际足食为先不易之理也国家用武十有余年军饷日滋终嵗所入才可给目前仰食之众水旱盗贼之备不与焉一有非常之役不取则不足以济事功取之则民不堪命长虑却顾者于此寒心也臣每于敷奏之间躬闻圣训以国用不给为甚患以民力既竭为甚忧臣仰体陛下宵旰勤恤之意蚤夜以思祖宗之法有便于国利于民可行于今者发运一司是也其制始于太宗淳化间而备于仁宗皇祐之后大槩不过权六路丰凶以行平籴之法灾伤州郡则减价而收之值丰熟州军则増价而籴之以补当输之数每嵗转般以实中都亦可谓便于国利于民也然今日之宜比昔少异不必尽循旧制当师其意损益以行之臣愚谓当于经费之外别给籴本数百万缗复置一司广行储积分毫不得取供近用唯以待陛下经逺恢复之须积之一年必见其效三年之间当有一年之蓄加以数年仓廪有丰实之渐田亩有休息之期公私之利不可胜言然方省官之时而欲増置吏贠方匮阙之时而欲桩办籴本方目前仰给之时而效乃在数年之后议者必以为非盖兴事者难于谋始虑逺者不求近功今捐缗钱数百万増官吏十数人而可以朝廷长久无穷之利何惮而不为孟子谓有七年之病求三年之艾茍为不蓄终身不得臣谨条具发运司建置废罢及今日可以依仿置使之目随此缴进伏望陛下特加圣览参酌利病断以不疑而力行之不胜幸甚
　　乞置使积粟画一
　　一太宗皇帝淳化年间剏置至道初始以都大发运使为额真宗皇帝以三司不见外方茶盐利害特设制置一司其后制置发运两司通而为一
　　一旧来所掌职事
　　每嵗先以朝廷降到籴本于诸路丰熟去处増价收籴米斛就真州泗州转般仓收桩
　　诸路上供斛防系发运司逐年用所籴米斛先次代发应副中都其诸路合发米数却于真州泗州转般仓下卸以备本司起过之数
　　逐年视六路丰凶灾伤去处难得本色则令减价纳钱丰熟去处谷贱伤农则令増价收籴以补合发之数其赢则归本司【谓如灾伤地分防米五百即折纳四百文丰熟地分防米二百即増作三百文籴其赢犹有一百文归本司之类】
　　拘催检察诸路上供钱物坑治市舶等事
　　按劾诸路上供稽违每嵗攒造钱帛斛防文帐以上省部
　　一自政和二年内罢转般诸路额斛经发上京下卸并拘收籴本以为羡余内外不复更有储积而发运司之职名存实亾止是催发纲运
　　一绍兴二年间縁发运司别无职事将官属权罢案牍架阁饶州并湖州以备照用
　　一今来用武之际兵食为先理合依祖宗旧制专置一司攽降籴本广行收籴储蓄粮斛以备不测之用庶几不至临时有取于民
　　一置使一贠或使副各一贠并所置使名置司去处自乞朝廷指挥
　　一今来措置籴本为先且即以米价每防约三百文计用六百万贯可籴二百万硕乞自朝廷刬刷支降如金银见钱数少物帛之类但可变转者给降充本若不敷上件数目且乞先次支降三百万贯文其余接续收桩支降
　　一发运司旧系转般诸路额斛应副中都今来置使专为于经费之外预行储蓄以备非泛支用所掌职事难以尽用旧制理合増损措置下项逐年朝廷降到本钱尽数于六路丰熟去处置埸和籴桩管听朝廷指挥支用
　　逐路合纳税赋并从本司相度丰凶委是灾伤去处许减价折纳见钱并拨归本司却令本司认起合发上供之数
　　诸路上供斛防并令漕司依旧认发仍听朝廷科拨唯灾伤州县既折纳见钱令本司将所纳到钱于丰熟路分收籴米斛补发合纳之数余钱惟许増添籴本外并行封桩本司不许别行支用检察诸路失防钱物许拘收充本每季具数申戸部注籍
　　六路年额上供钱物不以科名合起发之数并行拘催如有稽违隠落并听奏劾
　　一今来所措置到钱米并令沿流诸军桩管严立法禁不许分文移用朝廷亦自遵守不可那拨应副目前支用
　　一官属人吏并取朝廷指挥比仿旧数量行差置就绪日申请増减
　　一乞先次选差使员其本司合行事件并听所差官具画一申取朝廷指挥
　　答和议奏
