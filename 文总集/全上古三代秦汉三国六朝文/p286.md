<!-- { "loadSidebar": true } -->
　　天长而地久，人生则不然，又不养以福禄，全其寿年。饮酒病我性，思虑害我神，美色伐我命，利欲乱我真。神明无聊赖，愁毒于众烦，中年弃我逝，忽若风过山。形气各分离，一往不复还。上士愍其痛，抗志凌云烟。涤荡弃秽累，飘邈任自然。退修清以净，吾存玄中玄。澄心翦思虑，泰清不受尘。恍惚中有物，希微无形端。智虑赫赫尽，谷神绵绵存。（《艺文类聚》二十三）
　　◎廉品
　　品，为议郎。有二卷。
　　◇大傩赋
　　于吉日之上戊，将大蜡于腊蒸。先兹日之酉久，宿洁净以清澄。乃班有司，聚众大傩。天子坐华骏，临朱轩，凭玉几，席文弥，率百隶之亻辰子，群鼓噪于宫垣。（《御览》五百三十）
　　◎秦嘉
　　嘉，秦字士会，陇西人。桓帝时，仕郡，举上许掾入洛，除黄门郎。病卒于津乡亭。（案《书钞》一百三十六引秦士会与妇书，秦嘉字士会，止此一见。）
　　◇与妻徐淑书
　　不能养志，当给郡使；随俗顺时，亻黾亻免当去，知所苦故尔。未有瘳损，想念悒悒，劳心无已，当涉远路，趋走风尘，非志所慕，惨惨少乐。又计往还，将弥时节。念发同怨，意有迟迟。欲暂相见，有所属托。今遣车往，想必自力。（《艺文类聚》三十二）
　　◇重报妻书
　　车还空反，甚失所望，兼叙远别。恨恨之情，顾有怅然。间得此镜，既明且好，形观文彩，世所希有，意甚爱之，故以相与。并致宝钗一双，价值千金，龙虎组履一纟两；好香四种各一斤；素琴一张，常所自弹也。明镜可以鉴形，宝钗可以耀首，芳香可以馥身去秽，麝香可以辟恶气，素琴可以娱耳。（《艺文类聚》三十二，《书钞》一百三十六引两条，《御览》六百九十七，七百十七，七百十八，又九百八十一引两条）
　　◎李
　　，字行祖，甘陵人。桓帝时，举孝廉，再迁白马令。延熹二年，以上书死狱中。
　　◇露布上书移副三府
　　臣闻皇后天下母，德配坤灵，得其人则五氏来备，不得其人则地动摇宫。比年灾异，可谓多矣，皇天之戒，可谓至矣。高祖受命，至今三百六十四岁，君期一周，当有黄精代见，姓陈、项、虞、田、许氏，不可令此人居太尉、太傅典兵之官，举厝至重，不可不慎。班功行赏，宜应其实。梁冀虽持权专擅，虐流天下，今以罪行诛，犹召家臣扼杀之耳。而猥封谋臣万户以上，高祖闻之，得无见非？西北列将，得无解体？孔子曰：「帝者，谛也。」今官位错乱，小人谄进，财货公行，政化日损，尺一拜用，不经御省。是帝欲不谛乎？（《后汉·李云传》又略见袁宏《后汉纪》二十一）
　　◎赵芬
　　芬，宕渠人，为巴郡文学掾。
　　◇诣巴郡太守自讼
　　孝桓帝以并州刺史泰山但望字伯阖为巴郡太守，勤恤民隐。郡文学掾宕渠赵芬、掾弘农冯尤、垫江龚荣、王祈、李温、临江严就、胡良、文恺、安汉陈禧，阆中黄阊、江州毋成阳誉、乔就、张绍、牟存、平直等诣望自讼曰：
　　郡境广远，千里给吏，兼将人从，冬往夏还，夏单冬复。惟逾时之役，怀怨旷之思，其昏丧吉凶，不得相见。解缓补绽，下至薪菜之物，无不躬买于市。富者财得自供，贫者无以自久，是以清俭。天枉不闻，加以水陆艰难，山有猛兽，思迫期会，陨身江河，投死虎口。咨嗟之叹，历世所苦。天之应感，乃遭明府，欲为更新。童儿匹妇，喜相贺，将去远就近，释危蒙安，县无数十，民无远迩，恩加未生，泽及来世，巍巍之功，勒于金石。乞以文书，付计掾史，人鬼同符，必获嘉报。芬等幸甚。（《华阳国志》一）
　　◎史枳
　　枳为巴郡户曹掾。
　　◇白赵芬等事
　　芬等前后百馀人，历政讼诉，未蒙感悟。明府运机布政，稽当皇极，为民庶请命赦患，德合天地，泽润河海，开辟以来，今遇慈父。经曰：「奕奕梁山，惟禹甸之。有倬其道，韩侯受命。」比隆等盛，于斯为美。（《华阳国志》一）
　　◎但望
　　望，字伯阖，泰山人。桓帝时，由并州刺史迁巴郡太守。
　　◇请分郡疏
　　谨按巴郡图经境界，南北四千，东西五千，周万馀里，属县十四。鉴铁五官，各有丞史。户四十六万四千七百八十，口百八十七万五千五百三十五。远县去郡千二百至千五百里，乡亭去县或三四百，或及千里。土界遐远，令尉不能穷诘奸凶。时有贼发，督邮追案，十日乃到，贼已远逃，纵迹灭绝。罪录逮捕证验，文书诘讯，即从春至冬，不能究讫。绳宪未加，或遇德令。是以贼盗公行，奸究不绝。荣等（案龚荣，垫江人。）及陇西太守冯含、上谷太守陈弘说，往者至有劫阆中令杨殷终、津侯姜昊，伤尉苏鸿、彭亭侯孙鲁、雍亭侯陈已、殷侯乐普。又有女服贼千有馀人，布散千里，不即发觉，谋成乃诛。其水陆覆害煞郡掾枳谢盛塞威张御、鱼服令尹寻、主簿胡直，若此非一。给吏休谒，往还数千，闭囚须报，或有弹劾，动便历年。吏坐逾科，恐失冬节，侵疑先死。如当移传，不能待报，辄自刑戮。或长吏忿怒，冤枉弱民，欲赴诉郡官，每惮还往。太守行桑农，不到四县；刺史行部，不到十县。郡治江州，时有温风，遥县客吏，多有疾病。地势侧险，皆重屋累居，数有火害。又不相容，结舫水居，五百馀家。二江之会，夏水涨盛，坏散颠溺，死者无数。而江州以东，滨江山险，其人半楚，姿态敦重；垫江以西，土地平敞，精敏轻疾，上下殊俗，情性不同。敢欲分为二郡，一治临江，一治安汉，各有桑麻、丹漆、布帛、鱼池、鉴铁足相供给，两近京师。荣等自欲义出财帛，造立府寺，不费县官，得百姓欢心。孝武以来，亦分吴、蜀诸郡，圣德广被，民物滋繁，增置郡土，释民之荣，诚圣主之盛业也。臣虽贪大郡，以自优暇，不忍小民蔽隔，谨具以闻。（《华阳国志》一）
　　◎赵咨
　　咨，字文楚，东郡人。延熹初，举至孝有道，迁博士。灵帝时，举高第，迁敦煌太守，以病免。徵拜议郎，出为东海相，复拜议郎。
　　◇遗书敕子胤
　　夫含气之伦，有生必终，盖天地之常期，自然之至数。是以通人达士鉴兹性命，以存亡为晦明，死生为朝夕，故其生也不为娱，亡也不为戚。夫亡者，元气去体，贞魂游散，反素复始，归于无端。既已消仆，还合粪土。土为弃物，岂有性情，而欲制其厚薄，调其燥湿邪？但以生者之情，不忍见形之毁，乃有掩骼埋窆之制。《易》曰：「古之葬者，衣以薪，藏之中野，后世圣人易之以棺椁。」棺椁之造，自黄帝始。爰自陶唐，逮于虞、夏，犹尚简朴，或瓦或木，及至殷人，而有加焉，周室因之，制兼二代。复重以墙た之饰，表以旌铭之仪，招复含敛之礼，殡葬宅兆之期，棺椁周重之制，衣衾称袭之数，其事烦而害实，品物碎而难备．然而秩爵异级，贵贱殊等。自成、康以下，其典稍乖。至于战国，渐至颓陵，法度衰毁，上下僭杂。终使晋侯请隧，秦伯殉葬，陈大夫设参门之木，宋司马造石椁之奢。爰暨暴秦，违道废德，灭三代之制，兴淫邪之法，国赀糜于三泉，人力单于郦墓，玩好穷于粪土，伎巧费于窀穸。自生民以来，厚终之敝，未有若此者。虽有仲尼重明周礼，墨子勉以古道，犹不能御也。是以华夏之士，争相陵尚，违礼之本，事礼之末，务礼之华，弃礼之实，单家竭财，以相营赴。废事生而营终亡，替所养而为厚葬，岂云圣人制礼之意乎？记曰：「丧虽有礼，哀为主矣。」又曰：「丧，与其易也宁戚。」今则不然，并棺合椁，以为孝恺，丰赀重衤遂，以昭恻隐，吾所不取也。昔舜葬苍梧，二妃不从。岂有匹配之会，守常之所乎？圣主明王，其犹若斯，况于品庶，礼所不及。古人时同即会，时乖则别，动静应礼，临事合宜。王孙裸葬，墨夷露骸，皆达于性理，贵于速变。梁伯鸾父没，卷席而葬，身亡不反其尸。彼数子岂薄至亲之恩，亡忠孝之道邪？况我鄙暗，不德不敏，薄意内昭，志有所慕，上同古人，下不为咎。果必行之，勿生疑异。恐尔等目厌所见，耳讳所议，必欲改殡，以乖吾志，故远采古圣，近揆行事，以悟尔心。但欲制坎，令容棺椁，棺归即葬，平地无土坟，勿卜时日，葬无设奠，勿留墓侧，无起封树。於戏小子，其勉之哉，吾蔑复有言矣！（《后汉·赵咨传》）
　　◎苌照
　　照，陈留高阳人。
　　◇广野君庙碑
　　延熹六年十二月，雍丘令董生，抑馀徽于千载，遵茂美于绝代，命县人苌照为文，用章不朽之德。
　　辍洗分餐，谘谋帝猷。陈、郑有涿鹿之功，海岱无牧野之战。大康华夏，绥静黎物。生民以来，功盛莫崇。（《水经·睢水》注）
　　◎张磐
　　磐，字子石，丹阳人。延熹中，为交阻刺史，后为庐江太守。
　　◇在狱自列状
　　前长沙贼胡兰作难荆州，馀党散入交趾。磐身膺甲胄，涉危履险，讨击凶患，斩殄渠帅，馀烬鸟窜冒遁，还奔荆州。刺史度尚，惧磐先言，怖畏罪戾，伏奏见诬。磐备位方伯，为国爪牙，而为尚所枉，受罪牢狱。夫事有虚实，法有是非，磐实不辜，赦无所除。如忍以苟免，永受侵辱之耻，生为恶吏，死为敝鬼。乞传尚诣廷尉，面对曲直，足明真伪。尚不徵者，磐埋骨牢槛，终不虚出，望尘受枉。（《后汉·度尚传》）
　　◎番忠
　　忠，字公诚，梁人。延熹中，为郎中。光和中，坐劾宦官免。昭宁初，辟公府。
　　◇上书劾朱
