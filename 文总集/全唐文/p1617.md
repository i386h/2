<!-- { "loadSidebar": true } -->
    仆数月来检讨囊箧中，得新旧诗，各以类分，分为卷首。自拾遗来，凡所遇所感，关於美刺兴比者，又自武德讫元和，因事立题，题为《新乐府》者，共一百五十首，谓之“讽谕诗”；又或退公独处，或移病闲居，知足保和，吟玩情性者一百首，谓之“闲适诗”；又有事务牵於外，情性动於内，随感遇而形於叹咏者一百首，谓之“感伤诗”；又有五言、七言长句、短句，自一百韵至两韵者四百馀首，谓之“杂律诗”。凡为十五卷，约八百首。异时相见，当尽致於执事。微之，古人云：“穷则独善其身，达则兼济天下。”仆虽不肖，常师此语。大丈夫所守者道，所待者时。时之来也，为云龙，为风鹏，勃然突然，陈力以出；时之不来也，为雾豹，为冥鸿，寂兮寥兮，奉身而退。进退出处，何往而不自得哉。故仆志在兼济，行在独善，奉而始终之则为道，言而发明之则为诗。谓之“讽谕诗”，兼济之志也；谓之“闲适诗”，独善之义也。故览仆诗者，知仆之道焉。其馀“杂律诗”，或诱於一时一物，发於一笑一吟，率然成章，非平生所尚，但以亲朋合散之际，取其释恨佐欢。今铨次之间，未能删去，他时有为我编集斯文者，略之可也。
    微之，夫贵耳贱目，荣古陋今，人之大情也。仆不能远征古旧，如近岁韦苏州歌行，清丽之外，颇近兴讽，其五言诗又高雅闲澹，自成一家之体，今之秉笔者，谁能及之？然当苏州在时，人亦未甚爱重，必待身後，然後人贵之。今仆之诗，人所爱者，悉不过“杂律诗”与《长恨歌》已下耳。时之所重，仆之所轻。至於“讽谕”者意激而言质，“闲适”者思澹而词迂，以质合迂，宜人之不爱也。今所爱者，并世而生，独足下耳。然千百年後，安知复无足下者出，而知爱我诗哉？故自八九年来，与足下小通则以诗相戒，小穷则以诗相勉，索居则以诗相慰，同处则以诗相娱，知吾罪吾，率以诗也。如今年春游城南时，与足下马上相戏，因各诵新艳小律，不杂他篇，自皇子陂归昭国里，迭吟递唱，不绝声者二十里馀，樊李在傍，无所措口。知我者以为诗仙，不知我者以为诗魔。何则？劳心灵，役声气，连朝接夕，不自知其苦，非魔而何？偶同人当美景，或花时宴罢，或月夜酒酣，一咏一吟，不知老之将至，虽骖鸾鹤游蓬瀛者之适，无以加於此焉，又非仙而何？微之微之，此吾所以与足下外形骸，脱踪迹，傲轩鼎，轻人寰者，又以此也。当此之时，足下兴有馀力，且欲与仆悉索还往中诗，取其尤长者，如张十八古乐府、李二十新歌行、卢杨二秘书律诗、窦七元八绝句，博搜精掇，编而次之，号《元白往还诗集》。众君子得拟议於此者，莫不踊跃欣喜，以为盛事。嗟乎！言未终而足下左转，不数月而仆又继行，心期索然，何日成就，又可为之叹息矣。又仆尝语足下，凡人为文，私於自是，不忍於割截，或失於繁多，其间妍媸，益又自惑，必待交友有公鉴无姑息者，讨论而削夺之，然後繁简当否，得其中矣。况仆与足下为文，尤患其多，己尚病之，况他人乎？今且各纂诗律，粗为卷第，待与足下相见日，各出所有，终前志焉。又不知相遇是何年，相见在何地，溘然而至，则如之何？微之微之，知我心哉。
    浔阳腊月，江风苦寒，岁暮鲜欢，夜长无睡，引笔铺纸，悄然灯前，有念则书，言无次第，勿以繁杂为倦，且以代一夕之话也。微之知我心哉！乐天再拜。
    ○答户部崔侍郎书
    侍郎院长阁下：户部牒中奉八月十七日书，具承康宁，喜与会。并别睹手翰，访叙绸缪，何眷好勤勤若此之不替也，幸甚幸甚。首垂问以鄙况，不足云，盖默默兀兀，委顺任化而已。次垂问以体气，除旧目疾外，虽不甚健，亦幸无急病矣。次垂问以月俸，月俸虽不多，然量入以为用，亦不至冻馁矣。又垂问以舍弟，渠从事东川，近得书，且知无恙矣。终垂问以心地，此最要者，辄梗概言之。顷与阁下在禁中日，每视草之暇，匡床接枕，言不及他，常以南宗心要，互相诱导。别来闲独，随分增修，比於曩时，亦似有得，得中无得，无可寄言。来书云“粗示可乎”，斯不可也。又知兵部李尚书同在南宫，钱、萧二舍人移官闲秩，退朝之暇，数获晤言，每话旧游，辄蒙见念。此盖君子久要之心，不为荣悴合散增减耳。而不佞者，又何幸焉！然自到浔阳，忽已周岁，外物尽遣，中心甚虚。虽赋命之间，则有厚薄，而忘怀之後，亦无穷通，用此道推，颓然自足。又或杜门隐几，块然自居，木形灰心，动逾旬月。当此之际，又不知居在何地，身是何人，虽鸟集於前，枯柳生於肘，不能动其心也，而况进退荣辱之累耶？又思顷者接确论时，走尝有言荐於执事云：“心与迹多相戾，道与名不两立，苟有志於道者，若不幸於外，是幸於内。”猥蒙叹赏，犹忆之乎？今之身心，或近是矣。退思此语，抚省初心，求仁得仁，又何不足之有也？前月中，长兄从宿州来，又孤幼弟侄六七人，皆自远至，日萤韵食，岁有粗衣，饥寒获同，骨月相保，此亦默默委顺之外，益自安也。况庐山在前，九江在左，出门是沧浪水，举头见香炉峰，东西二林，时时一往，至如瀑水怪石，桂风杉月，平生所爱者，尽在其中，此又兀兀任化之外，益自适也。今日之心，诚不待此而後安适，况兼之者乎？此鄙人所以安又安、适又适，而不知命之穷、老之至也。院长公望日重，启沃非遥，仰惟勉树勋名，勿以鄙劣为念。
    ○与济法师书
    月日，弟子太原白居易白济上人侍右：昨者顶谒时，不以愚蒙，言及佛法，或未了者，许重讨论。今经典间未谕者，其义有二，欲面问答，恐彼此卒卒，语言不尽，故粗形於文字，愿详览之，敬伫报章，以开未悟，所望所望。
    佛以无上大慧，观一切众生，知其根性大小不等，而以方便智说方便法，故为阐提说十善法，为小乘说四谛法，为中乘说十二因缘法，为大乘说六波罗蜜法，皆对病根，投以良药，此盖方便教中不易之典也。何者？若为小乘人说大乘法，心则狂乱狐疑不信，所谓无以大海内於牛迹也；若为大乘人说小乘法，是以秽食於宝器，所谓彼自无创，勿伤之也。故《维摩经》总其义云：“为大医王，应病与药。”又《首楞严三昧经》云：“不先思量，而说何法，随其所应，而为说法。”正是此义耳。犹恐说法者不随人之根性也，故又《法华经》戒云：“若但赞佛乘，众生没在罪苦，不能信是法，破法不信故。”如此，非独虑说者不能救病，亦惧闻者不信，没入罪苦也。则佛之付嘱，岂不丁宁耶？何则？《法王经》云：“若定根基，为小乘人说小乘法，为大乘人说大乘法，为阐提人说阐提法，是断佛性，是灭佛身。是说法人当历百千万劫，堕诸地狱，纵佛出世，犹未得出。若生人中缺唇无舌，获如是报。何以故？众生之性，即是法性，从本以来，无有增减。云何於中，分别病药？”又云：“於诸法中，若说高下，即名邪说，其口当破，其舌当裂。何以故？一切众生，心垢同一垢，心净同一净，众生若病，应同一病，众生须药，应同一药，若说多法，即名颠倒。何以故？为妄分别，析善恶法，破一切法故，随机说法，断佛道故。”此又了然不坏之义也。又《金刚经》云：“是法平等，无有高下，是名阿耨多罗三藐三菩提。”又《金刚三昧经》云：“皆以一味道终，不以小乘，无有诸杂味，犹如一雨润。”据此，後三经则与前三经义甚相戾也，其故何哉？若云依维摩诘谓富楼那云：“先当入定，观此人心，然後说法。”又云：“不观人根，不应说法。”夫以富楼那之通慧，又亲奉如来为大弟子，尚未能观知人心，况後五百岁末法中弟子，岂能尽观知人心而後说法乎？设使观知人心，若彼发小乘心，而为说大乘法，可乎？若未能观彼心，而率已意说，又可乎？既未能观，与默然不说，又可乎？若云“依义不依语”，则上六经之义，互相违反，其将孰依乎？若云“依了义经”，则三世诸佛，一切善法，皆从此六经出，孰名为不了义经乎？况诸经中与《维摩》《法华》《首楞严》之说同者，非一也，与《法王》《金刚》《三昧》之说同者，亦非一也，不可遍举，故於二义中，各举三经。此六经皆上人常所讲读者，今故引以为问，必有甚深之旨焉。今且有人，忽问法於上人，上人或能观知其心，或未能观知其心，将应病与药而为说耶，将同一病一药而为说耶？若应病与药，是有高下，是有杂味，即反《法王》等三经之义。岂徒反其义，又获如上所说之罪报矣。若同一病一药为说，必当说大乘，大乘即佛乘也，若赞佛乘，且不随应，且不救病，即反《维摩》等三经之义。岂徒反其义，又使众生没在罪苦矣。六者皆如来说，如来是真语、实语、不诳语、不异语者，今随此则反彼，顺彼则逆此，设有问者，上人其将何法以对焉？此其未谕者一也。
    又五蕴者，色、受、想、行、识是也。十二因缘者，无明缘行、行缘识、识缘名、名缘色、色缘六入、六入缘触、触缘受、受缘爱、爱缘取、取缘有、有缘生、生缘老死病苦忧悲苦恼是也。夫五蕴、十二因缘，盖一法也，盖一义也，略言之则为五，详言之则为十二，虽名数多少或殊，其於伦次转迁，合同条贯。今五蕴中则色、受、想、行、识相次，而十二缘中则行、识、色、入、触、受相缘，一则色在行前，一则色次行後，正序之既不类，逆伦之又不同。若谓佛次第而言，则不应有此杂乱，若谓佛偶然而说，则不当名为因缘。前後不伦，其义安在？此其未谕者二也。
    上人耆年大德，後学宗师，就出家中，又以说法而作佛事，必能研精二义，合而通之。仍望指陈，著於翰墨。盖欲藏於箧笥，永永不忘也。其馀疑义，亦续咨问。居易稽首。
    ○游大林寺序
