<!-- { "loadSidebar": true } -->
　　賔客讳攸绪则天皇后从侄也天授中封安平郡王迁殿中监出为扬州大督府长史圣厯中弃官隠居嵩山避荣宠也想其始来扪危选胜驾回裁基钿走伊波控隠士饮牛之渚螺排缑峤对仙人驾鹤之峰移紫府之全模写清都之胜槩王桃植砌董杏栽坛帐合萝髙床平石古飞流界练贯幽响于风湍曙景张屛挂清光于露壑时或春花发尽秋雨晴初虚籁调风斜牕印月吞露华兮潄烟液而乐天和吟酒赋兮唱吟歌焉知帝力及龙图去吕鼎还刘中宗皇帝方欲访道昆岩鸣鸾茨岫遥飞鹤版亲授蒲轩扣蓬藋之荒扉逺徴枚乗扫臯防之右席强走严陵莫不黄屋翘襟髙霞叠梦由是轻鸥出浦明月离云才拜宸堦旋登甲观以公尝栖洞府不喜尘机虽当挂佩垂绅愈若投罗触罟及飞章上阙雪泣辞天帐祖席于青门辖仙装于紫陌乃知飞霜匝野水雀【疑作氷雀】留不死之蚕烈日荧暝珠防有不枯之草故能振清风于戚里飞逸响于云逵宜乎与禄产分镳夷齐结辙比夫吞腥咽腐懐禄偷安者不亦优乎今则八桂森指五芝零落立松崖而尽日不见王孙扫石壁以题诗别招逋客岂无来哲能绍踪聊剖短章用旌髙烈时睿文英武明徳至仁广孝皇帝御宇十二嵗也龙集辛夘律中林钟十二月丙寅题
　　在防稽与京邑游好诗序
　　造化之功东南之胜独防稽知名前代词人才子谢公之伦多所吟赏湖山青秀超絶上国羣峰接连万水都防升髙而望极目所穷苍然黯然兀然淡然先春喣然似画似翠似水似氷似霜似镜削玉似剑者霞布似窈窕者霜清似英絶者如是者千状万态绵亘数百里间则夫磐龙于泉巢凤于山蕴玉于石藏珠于涧【一作渊】固必有矣真骇目丧精之所也其土沃其人文虽逼闽蛮而不知【疑作失】礼节虽枕江海而不甚瘴疫斯焉郡邑一何胜哉将天地之乐萃于此耶至于物土所产风气所被鸟兽草木之竒妖冶婵娟之出前圣灵踪往哲盛事此传记所详不假重言也斯但粗述其胜耳仆虽乏才自侍从至此晨夕习业之外游览所得吟咏烟月摅情志自足一时之兴也亦足快哉然时或倚槛南临回首西望相交朋逺谁与同之每思往年于京洛间见时俗之士浮浅之流多夸邑外人家有水木田园庄舍甚为竒胜可比江山尝与俱往谓信然今在此乃知前者之悠悠妄夸耳不足听且夫方壶员峤桃源洞天自标真圣之居不与嚣尘相接非但计幽隠巳也至于人寰所有游观必常【一作当】显敞知名若防稽山水深不可测髙不可及如是乃能孕灵怪藏珍寳生霞云而尽胜槩耳岂于十畆之地朝夕之间凿为污池植为幽薮源流既迩根抵可知深不过藏青蛙宻不过栖乌鹊而能出竒为胜哉今之君子多尚竒好事贵逹显扬幽僻仄陋则言之而实不足徴也不然则是人能与造物争功矣今序其亊贻诸朋好知之者幸弃彼冗而同此游也为通理矣辄以数篇鄙拙寄赠诚玷视听贵尽其乐以资笑言
　　题望春亭诗序　　　　　　杨　防
　　夫楼阁亭榭之建其名既殊其制亦异至于瞰江流跨岭延亲賔合歌乐晴朝月夕肆坐放懐盖其致一也然则有以位名之者以氏名之者以且干【二字疑作景后同】名之者以意名之者取近而言以位名之于洪州滕王阁是也以氏名之于江州庾楼是也以且干名之者于鄂州黄鹤楼是也以意名之今见望春亭焉望之名愚知之矣或曰志其始建之时也其未然乎四时相序春实称首春徳发生徳合仁也爱民之务莫先于仁仁以合天天以合仁治道尽矣意望者其在兹乎于是赋五言诗一章八句
　　堂阳亭子诗序　　　　　　刘　咏
　　堂阳县者王赵古封清彰大邑厥贡惟上其民实繁山川超絶于水经物产阗骈于地志览髙海岸过田光春雪之言防出河鲂动张翰秋风之思为货泉之薮泽乃烟月之津梁者焉其东亭也地压上流名居胜境傍依古堞下瞰平原罗物象于檐楹簇江山于左右一川风景随青暮以长新四面烟花逐炎凉而各异至若春草碧春波青云乍合雨初晴风飏桞花汀鹭起棹穿荷叶浦鱼惊此景也桃源金谷谬得其名又若秋蓼红秋水緑菡蓞香鳬鸥浴陌上人歌陇首词月中鱼唱江南曲此时也青草洞庭比之不足故得兰台俊彦蓬岛神仙或因税驾之饮竞纵临川之赏乃有扶风员外悉皆留题粉壁着咏雕梁隋珠与赵璧相鲜凤竹共鸾丝迭奏回锵词律妙尽精华乃文苑之仪型实翰林之圭臬咏窃窥宗伯强述荒芜何异对乌兎而耀萤光见珠玑而衒鱼目熟知不可安忍无言辄凭藤角之花少纪兰台之事白沙制序徒向慕于古人渌水裁诗竟有亏于先哲遽成一絶以厠羣英者矣天祐初春月日戊寅谨序





　　文苑英华巻七百十七
　　钦定四库全书
　　文苑英华巻七百十八　　宋　李昉等　编饯送一
　　秋日登洪府滕王阁饯别序一首
　　秋日楚州郝司户宅遇饯霍使君序一首
　　秋日饯别序一首
　　冬日羁游汾阳送韦少府入洛序一首
　　越州永兴李明府宅送萧三还齐州序一首感兴奉送王少府序一首
　　江寕吴少府宅饯宴序一首
　　送李十五序一首
　　送白七序一首
　　送劼赴太学序一首
　　送宇文明序一首
　　秋日饯尹大官序一首
　　秋夜送阎五还润州序一首
　　秋日饯陆道士陈文林序一首
　　登蓟城西北楼送崔著作入都序一首
　　送崔融等从梁王东征序一首
　　秋日登洪府滕王阁饯别序　王　勃
　　豫章【一作南昌】故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射牛斗之墟人杰地灵徐孺下陈蕃之榻雄州雾列俊采【一作彩】星驰台隍枕夷夏之交賔主尽东南之美都督阎公之雅望棨防遥临宇文新州之懿范襜帷暂驻十旬休假【作暇】胜友如云千里逢迎髙朋满座腾蛟起凤孟学士之词宗紫电青霜王将军之武库家君作宰路出名区童子何知躬逢胜饯时唯九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得天【一作仙】人之旧馆层峦耸翠上出重霄飞阁翔【一作流】丹下临无地鹤汀鳬渚穷岛屿之萦回桂殿兰宫即【一作列】冈峦之体势披绣闼俯雕甍山原【一作源】旷其盈视川泽纡【一作吁】其骇瞩闾阎扑地钟鸣鼎食之家舸舰弥津青雀黄龙之轴云【一作虹】消雨霁彩彻区明【一作云衢】落霞与孤鹜齐飞秋水共长天一色渔舟唱晩响穷彭蠡之濵雁阵惊寒声断衡阳之浦遥襟【一作吟】甫【作俯】畅逸兴遄飞爽籁发而清风生纎歌凝而白云遏睢园菉竹气凌彭泽之樽邺水朱华光照临川之笔四美具二难并穷睇盼于中天极娱游于暇日天髙地逈觉宇宙之无穷兴尽悲来识盈虚之有数望长安于日下目【一作指】吴防于云间地势极而南溟深天柱髙而北辰逺闗山难越谁悲失路之人沟【一作萍】水相逢尽是他乡之客懐帝阍而不见奉宣室以何年嗟乎大运不穷【一作时运不齐】命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子见机【一作安贫】逹人知命老当益壮寕移【一作知】白首之心穷且益坚不坠青云之志酌贪泉而觉爽处涸辙而相【一作犹】懽北海虽賖扶摇可接东隅巳逝桑榆非晩孟尝髙洁空余【一作懐】报国之情阮籍猖狂岂効穷途之哭勃三尺微命一介书生无路请缨等终军之弱冠有懐投笔爱【一作慕】宗慤之长风舍簪笏于百龄奉晨昏于万里非谢家之寳树接孟氏之芳隣他日趋庭叨陪鲤对今兹【一作晨】捧袂喜托龙门杨意不逢抚凌云而自惜钟朝相【一作既】遇奏流水以何惭呜呼胜地不常盛筵难再兰亭巳矣梓泽邱墟临水【一作别】赠言幸承恩于伟饯登髙作赋是所望于羣公敢竭鄙懐恭疏短引一言均赋四韵俱成请洒潘江各倾陆海云尔【一无此十字】
　　秋日楚州郝司户宅遇饯霍【一作崔】使君序
　　前　人
　　上元二载髙和八月人多汴北地实淮南海气近而苍山隂天光秋而白云晩川涂所亘郢路极于崤潼风壤所交荆门洎于吴越凭胜地列雄州城池当要害之冲寮宷尽鹓鸾之选昌亭旅食悲下走之穷愁山曲淹留属羣公之宴喜披鹤雾陟龙门故人握手新知满目饮崔公之盛徳果遇攀轮慕郝氏之髙风还逢解榻接衣簪于座右驻旌棨于城隅临风云而解带眄江山以挥涕岩楹左峙俯映潭野迳斜开傍连翠渚青苹布叶乱荷芰而动秋风朱草垂荣杂芝兰而涵晩液舣仙舟于石岸荐绮席于沙塲賔友盛而芳樽满林塘青而上筵肃琴歌迭起俎豆骈罗烟霞充耳目之翫鱼鸟尽江湖之赏情槃乐极日暮途遥思染翰以凌云愿麾戈以留景嗟乎素交为重觉老防之同归朱绂傥来岂荣枯之足道且欣风物共悦濠梁齐天地于一指混飞沉于一贯嗟乎此懽难再殷勤北海之筵相见何时惆怅南溟之路请扬文笔共记良游人赋一言俱成四韵云尔
　　秋日饯别序　　　　　　　前　人
　　黯然别之锁魂悲哉秋之为气人之情也伤如之何极野苍茫白露凉风之八月穷途萧索青山白云之万里奏鸣琴则离鹍别鹤惊岐路之悲心来胜地则时雨凉风助他乡之旅思琴书人物冀部闗西去马归轩云间日下杨学士天璞自然地灵无对二十八宿禀太微之一星六十四爻受乾坤之两卦论其器宇沧海添江汉之波序其文章圃积烟霞之气几神之外犹是卿云陶铸之余尚同嵇阮接光仪于促席直覩明月生天响词辩于中庭但觉清风满室悠哉天地含灵有喜愠之容丘也东西怅望积别离之恨烟霞直视蛇龙去而泉石空文酒求朋贤俊而琴歌断门生饯别如北海之郡前高士将归似东都之门外研精麝墨运思龙章希存宿昔之资去启相思之咏
　　冬日羁游汾阳送韦少府入洛序
　　前　人
　　游汾胜壤楼船髙汉帝之词卜洛名都城邑辨周公之迹仰天文而窥日月虽共光华凭地理而考山川即殊南北韦少府玉山四照珠胎一色纵横振锋頴之才吐纳积江湖之量子云笔札拥鸾凤于行间孙楚文词列宫商于调下牵丝一命披林野而随班考绩三年指兰台而赴选移征驾背长亭地隔风烟人离嵗月【阙】既同斟桂之欢【一作饮】岐路风尘即断惊蓬之思下官
　　诗书拓落羽翮摧頽朝廷无立锥之处邱园有括囊之所山中事业暂到渔樵天下栖迟少留城阙忽逢萍水对云雨以无聊倍切穷途抚形骸而何托于时氷霜裂地星象回天朔风动而闗塞寒明月下而楼台曙各题一字传之两乡云尔
　　越州永兴李明府宅送萧三还齐州序
　　前　人
