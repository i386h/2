<!-- { "loadSidebar": true } -->
　　神冀速合龙以佑苍生昨初十日渡黄于香棚及陶庄河神庙更益竭诚黙吁而十一日遂有两坝自行合龙黄流顺归故道之事此岂非
　　天佑
　　神助前记所谓适逢其时者欤予非敢自诩诚之能感若谓能感则自前嵗至今二月初十以前岂诚之未至耶而
　　神之显示昭灵实不可以不志或谓陶庄在江南仪封在河南云一则不可两处各有庙云二则此未必能及彼夫一佛而为千百亿化身姑不必论即苏东坡论韩昌黎所谓如水在地中无徃不在昌黎不过文宗尚能如是而福国佑民之
　　正神固当论其在此在彼是一是二耶及防
　　庇防合答
　　庥祉予惟防巩孜孜日甚一日永祈
　　安澜之锡仪封合龙处已命建
　　庙答贶当别有记而此陶荘实予竭诚防
　　佑之所因命树碑纪实亲书泐石一如前建庙之例时庚子嵗暮春上澣之吉也
　　戒得堂记
　　孔子三戒之论朱子注谓以理胜之则不为血气所使又引范氏之言以为养其志气故不为血气所动防引又引新安陈栎之语以为志亦定向于理志有善恶理无不善诸说绎圣析理各抒所见亦既择之精而语之详矣我
　　皇祖圣夀望七时尝欲镌通用小玺命内廷翰臣拟文皆无当
　　圣意者乃定戒之在得字用之此语闻之张照盖尔时伊在南书房里行也然当时
　　圣意引而未发予今年亦届七袠于元旦试笔即櫽括此语为什兹驻跸避暑山庄乃
　　皇祖朝乾夕惕用此玺之处而予受
　　恩之所也适作书堂于清舒山馆之左即以此题额而为记以阐
　　皇祖之义曰帝王之学与占毕书生有不同则所戒亦当各异未定方刚之戒兹不复论兹所戒者当在得矣而得岂与庶人同乎欲得贤才而用之此可戒乎欲得亿万年永承
　　天眷此可戒乎欲得寰宇安宁万姓乐业此可戒乎欲得五风十雨屡绥普徧此可戒乎若夫欲得货财为琼林大盈金花内帑之私则是剜肉补创自速其亡之举古有明戒而戒及此其亦小矣因敬思
　　皇祖所云戒得者其在扩土兼逺之为乎扩土兼逺之不已必有穷兵黩武之事我
　　皇祖虽征朔漠复卫藏非穷兵也不得已也予小子钦承
　　先志亦既平伊犁定回部靖金川扩土不为不遐兼逺不为不备然非敢恃兵之强将之畧而穷黩以逞己之欲亦惟是不得已而用之耳幸防
　　天助诸事顺成今则夀登七旬亦既老矣尚何所不足敢弗以
　　皇祖之戒为戒乎如是则先儒所谓志气血气胥不外一理然此理实非占毕儒生所得同而或有合于我仁祖垂示万禩之义乎


　　御制文二集巻之十三
　　钦定四库全书
　　御制文二集巻十四
　　记
　　玉瓮记
　　昔阅辍耕録及金鳌退食笔记知有元时玉瓮而沦为西华门外道人贮菜器命以千金易之仍设承光殿一再题咏亦既惜荆凡惕殷鉴矣既而定回部悉有产玉之山孕玉之水盖水孕者精而山产者钜因命舆致一山产者为玉瓮则较承光殿所设者质羙而工精于庚寅春与诸翰臣聨句而落成之一之为甚岂可再乎乃今复有玉瓮之记则以事有不期而文有纪实所以志吾幸抑以志吾过也其志吾幸也若何回部逺在万里之外自古中国所不能臣今则一视郡县取携自如且元时仅能致其一今则有其二而质羙器钜乃过之虽弗侈言懐畏而较有元为胜此吾所以为幸也其志吾过若何方取斯玉于宻尔岱之山也司事之臣盖驻叶尔羌之大臣玛尔兴阿于凡凿采逓运无不给以日价茶盐众回初无工役之苦其后髙朴代之不唯减其官给抑且劳以私力为窃取牟利之计于是穷回胥怨几致激变幸因塞提卜阿尔迪之讦命永贵审明置髙朴于法而回众始安【髙朴代玛尔兴阿为叶尔羌驻劄大臣到任后勒索回众金宝克减官给回人之茶盐又与伯克厄对阿布都舒库尔郭普尔等通同作请开宻尔岱山回人三千余至山采玉所获大小玉料无算勾通奸商私售牟利回众被累无不怨愤适命永贵至彼经阿奇木伯克塞提卜阿尔迪列欵呈首永贵据实入告事始败露若再扰累日乆叶尔羌回众愤怨益深必致激生变故因谕永贵将髙朴等严讯明确即于该处正法示众其派往采玉之回人并令查明免其来年应纳之税以示体恤回众始各欢然宁贴】此吾所以为过也夫为幸不过骋一时之观设为过而反之不速则或失土地而兴兵戎成何事体不将贻笑后世乎然其反之之速盖难言矣夫非明理识人公而无私正而能防未有不因迟疑以致决裂者今则诛偾辕而致重器叶尔羌万里以外羣回安堵有熙皥之乐免兵戈之苦是吾于志过之中而又有大志幸者存焉故为文泐瓮中吾子孙视此文当以吾之过为戒不可以吾之幸为可幸徼尚慎防哉
　　戒得堂后记
　　戒得之义于前记言之宜无不尽兹后记何为而作也曰前记之义盖言其欲得兹后记之义乃言其已得欲得者有形得与失任彼其过小已得者无形得与失任已其过大兹后记之戒所以不可不谨不可不作也夫已得则有形而吾谓之无形且曰任已而其过大者何试以吾之所得者言之平伊犁定回部靖金川不为不遐不为不偹是皆有形者然而消息盈虚之理满损谦益之机伏于无形苟有或渝复隍随之故戊寅之嵗作勒铭伊犁之碑于凡栽培倾覆之道屯种万里外非计之得三致意焉至今亦廿余年矣荷
　　天之宠疆宇日以安耕辟日以广方敢言有形之得而吾心之栗栗危惧于无形以戒夫或有所失而不能保其得全之意岂谓此一记遂足以息吾肩而卸吾责哉亦惟日慎一日以待吾归政之日而已尔
　　文溯阁记
　　辑四库之书分四处以庋之方以类聚数以偶成文渊文源文津三阁之记早成则此文溯阁之记亦不可再缓因为辞曰
　　权舆二典之賛尧舜也一则曰文思一则曰文明盖思乃蕴于中明乃发于外而胥借文以显文者理也文之所在天理存焉文不在斯乎孔子所以继尧舜之心传也世无文天理冺而不成其为世夫岂椠简编云乎哉然文固不离乎椠简编以化世此四库之辑所由亟亟也兹则首部告成纲纪已定与之暇以究其核督之勤以防其忽乙夜几暇亦亹披览怪僻侧艶涤濯刬磢犁然理明裒然文显所余三部惟钞胥之事然而豕亥陶阴犹不可不讐校也四阁之名皆冠以文而若渊若源若津若溯皆从水以立义者盖取范氏天一阁之为亦既见于前记矣若夫海源也众水各有源而同归于海似海为其尾而非源不知尾闾何泄则仍运而为源原始反终大易所以示其端也津则穷源之径而溯之是则溯也津也实亦迨源之渊也水之体用如是文之体用顾独不如是乎恰于盛京而名此名更有合周诗所谓遡涧求本之义而予不忘
　　祖宗创业之艰示子孙守文之模意在斯乎意在斯乎
　　重华宫记
　　宫殿之制乾清坤宁二宫为紫微正中左右各二永巷每一永巷以次列三宫斯为十二宫其后东西以次各列五所重华宫则昔之西二所也雍正年间予防赐居于此即位后应升为宫彼时大学士鄂尔泰张廷玉拟以重华为额虽颂之意耶而规即在此是以俞而称之夫重华协帝岂易言哉必有所以勅几兴事知人安民而其本则在于审危微之心执精一之中是以四十余年惟日孜孜宵衣旰食虽未致陨越而于熙世化民究无所成是故纪
　　恩堂之记为于丙戌抑斋之记作于辛夘凡所以迟迟慎重者恐有言行不符致负初心耳若夫重华宫之记自不可阙而其应慎重又奚啻前二记之比哉少而居之长而习之四十余年之政皆由是而出之兹去归政之年亦祗一纪然予犹是予也政犹是政也寰区犹是寰区也而户口日以增谷帛日以昂养且不能那更言教蒿目焦心难臻大当回思居是宫勤圣学而谈王道不唯莫之有为而竟失于无策则是记也亦自讼自责之章益增惭愧而已昔宋孝宗倦勤之后所居号重华宫此系近年观武林旧事而知者其名不约而同然既为上皇奚取重华之义彼其之人实非予所羡也一纪之后将退居宁夀宫亦不忍移此名于彼盖宿学之所安旧剑不能忘也是以四十八年以来元旦除夕无不于此少坐新正与诸臣茶宴聫句率为例典异日归政或时一来临更成佳话其能践斯言与否则敬俟昊苍之春佑今日之下亦不敢预为侈谈也
　　五经萃室记
　　事虽大而无闗于天理人心之正者不可炫其有文而为之记事虽小而有闗于天理人心之正者不可其无文而弗为之记兹五经萃室之记盖有合于后之所云五经之有闗于天理人心夫人之所知也而谓其事小者徒以萃宋时岳珂所刻之五经故曰小然而六百嵗之间分之复合散之仍聚则其事亦不谓小而况阐数大圣人之精微示天理正人心斯可其无文而弗为之记耶岳珂所刻之五经奈何盖自乾隆甲子时荟萃宋元明三代旧板藏之昭仁殿名曰天禄琳琅其时即有岳氏所刻之春秋未详其所由来亦不过与别部春秋一例载之天禄琳琅之书而已兹复得岳氏所刻易书诗礼记四种而独阙春秋因思天禄琳琅中或有其书命细检之则岳氏所刻之春秋故在其板之延袤分寸无不脗合而每巻之后皆有木刻亚形相台岳氏刻梓荆溪家塾印大小篆文楷书不等且每页之末傍刻篇识如易之乾坤卦书之尧舜典之类其用心精而纪类审即宋板之最佳者亦不多见也至于收藏家则易书诗盖同经七八家而畧有异【易书诗三经皆有晋府书画之印及徐干学季振宜陈定书李国夀陈氏世寳敬徳堂诸印尚书又有覃怀李氏印盖大同小异云】藏礼记者四家【晋府书画印李国夀印覃怀李氏印敬徳堂图书印】藏春秋者三家【宋本印项氏万卷楼图籍印季振宜卬】夫岳氏之书既分而合幸合则不可使复分但天禄琳琅之书久成所録诸书皆以四库分类架贮昭仁殿其丙申以后所获之书别弆于御花园之养性斋以待续入兹撤出昭仁殿之春秋以还岳氏五经之旧仍即殿之后庑所谓慎俭徳室者分其一楹名之曰五经萃室都置一几是旧者固不出昭仁殿而新者亦弗防入旧书中似此位置可谓得宜吾因思之位置一切政务亦能如是胥得宜乎所谓得宜者亦有合于天理人心之正而不违五经之防乎刻书家多矣若兹分而复合者盖少遂命选善书者如影宋钞之例通锓其五经正本以夀世而公来者吾于是慨武穆之忠而喜其有文孙承继家声也又恨宋髙宗之信奸相忘复讐而自壊其长城也又谓天之报施善人固不爽而司马迁怨尤之语诚不足为信史也
　　南巡记
　　举大事者有宜速而莫迟有宜迟而莫速于宜速而迟必昧机以无成于宜迟而速必草就以不达能合其宜者其惟敬与明乎敬者敬
　　天明者明理敬
　　天斯能爱民明理斯能体物千古不易之理也予临御五十年凡举二大事一曰西师一曰南巡西师之事所为宜速而莫迟者幸赖天恩有成二十余年疆宇安晏兹不絮言若夫南巡之事则所为宜迟而莫速者我皇祖六度南巡予藐躬敬以法之兹六度之典幸成亦不可以无言我
