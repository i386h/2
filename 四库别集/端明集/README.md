<!-- { "loadSidebar": true } -->
　　钦定四库全书　　　　　集部三
　　端明集　　　　　　　　别集类二【宋】
　　提要
　　【臣】等谨案端明集四十巻宋蔡襄撰襄字君谟仙游人天圣八年举进士甲科官至端明殿学士知杭州徙南京留守未及行以忧归越嵗卒于家乾道中追諡忠惠事迹具宋史本传宋史艺文志载防集六十巻奏议十巻文献通考则作十七巻多寡悬殊不应如是疑通考以奏议十巻合于集六十巻总为七十巻而传刻讹舛倒其文为十七也然其初本世不甚传乾道四年王十朋出知泉州已求其本而不得后属知兴化军钟离松访得其书重编为三十六巻与教授蒋邕校正锓板乃复行于世陈振孙书录觧题惟载十朋三十六巻之本与史不符葢以此也元代板复散佚明人皆未覩全帙闽谢肇淛尝从叶向髙入秘阁检寻亦仅有目而无书万厯中莆田卢廷选始得钞本于豫章俞氏于是御史陈一元刻于南昌析为四十巻兴化府知府蔡善继复刻于郡署仍为三十六巻而附以徐所辑别记十巻然卢本错杂少绪陈蔡二本均未及铨次后其里人宋珏重为编定而不及全刻仅刻其诗集以行雍正甲寅防裔孙廷魁又裒次重刻是为今本观十朋序称所编凡古律诗三百七十首奏议六十四首杂文五百八十四首则已合奏议于集中又称尝于张唐英仁英政要见所作四贤一不肖诗而集中不载乃补置于巻首又称奏议之切直旧所不载者并编之则十朋颇有所增益已非初本之旧今本不以四贤一不肖诗弁首又非十朋之旧矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　端明集序
　　文以气为主非天下之刚者莫能之古今能文之士非不多而能杰然自名于世者亡几非文不足也无刚气以主之也孟子以浩然充塞天地之气而发为七篇仁义之书韩子以忠犯逆鳞勇叱三军之气而发为日光玉洁表里六经之文故孟子辟杨墨之功不在禹下而韩子觝排异端攘斥佛老之功又不在孟子下皆气使之然也若二子者非天下之至刚者欤国朝四叶文章尤盛欧阳文忠公徂徕先生石守道河南尹公师鲁莆田蔡公君谟皆所谓杰然者文忠之文追配韩子其刚气所激尤见于责髙司谏书徂徕之气则见于庆厯圣徳颂师鲁则见于愿与范文正同贬之书君谟则见于四贤一不肖诗呜呼使四君子者生于吾夫子时则必无未见刚之叹而乃同出于吾仁祖治平醇厚之世何其盛欤夫以台谏之风采朝士莫不畏其笔端自侍从而下奔走伺俟其门者纷然也文正鄱阳之贬余尹欧既与之同罪矣蔡公乃于四贤相继黜谪之后形于歌诗而斥为不肖羞其见缙绅之面而辱甚市朝之挞则公之刚又可知也十朋初见其诗于张唐英所撰仁英政要甚歆慕之其后见公文集乃没而不载窃以为恨乾道四年冬得郡温陵道出莆田望公故居裵回顾叹而不忍去入境访公遗迹则首见所谓万安桥者与大书深刻之记争雄且深惜其有济川之才而不至于大用登爱松堂九日山则又见公之诗与其真迹犹在凛然有生意如见其正顔色坐黄堂时也盖公至和嘉祐间尝两守是郡至今泉人称太守之贤者必以公为首求其遗文则郡与学皆无之可谓缺典矣于是移书兴化守钟离君松傅君自得访于故家而得其善本教授蒋君雝与公同邑而深慕其为人手校正之锓板于郡庠得古律诗三百七十首奏议六十四首杂文五百八十四首而以四贤一不肖诗置诸巻首与奏议之切直旧所不载者悉编之比它集为最全且属予序之予曰端明公文章文忠公尝称其清遒粹美后虽有善文辞好议论者莫能改是评也予复何云然窃谓文以气为主而公之诗文实出于气之刚入则为謇谔之臣出则为神明之政无非是气之所寓学之者宜先涵养吾胸中之浩然则发而为文章事业庶几无媿于公云五年十月永嘉王十朋序










　　钦定四库全书
　　端明集巻一
　　宋　蔡襄　撰
　　古诗
　　亲祀南郊诗【有序】
　　臣襄言伏覩皇帝陛下亲执牲玉以飨上帝酌定大乐登侑三圣天地清霁神祗歆格陛下斋精至诚着见两间臣叨从法驾躬覩礼文之盛职在词掖不敢以虚陋自弃谨撰成亲祀南郊四言古诗一章凡一百七十六句虽不足以道诵徳业之光然略掇大要垂传遐域亦愚臣惓惓之至其诗曰
　　天畀元统赤运开祉圣祖神宗海域平砥思皇真考岳封汾祀饵系边陲包束戈矢丕显灵徳光被万里民寿而康恩及萧苇恭惟皇帝继文之始兢兢日慎夙夜勤只哀怜困穷有如在已惟刑是防弗繇怒喜躬服俭约黜弃浮侈罔有逸欲曰惟三纪大中则经兴亡则史隂阳时序日纬躔轨乐律本原礼法根柢兵韬术数万微精防该通变贯咸烛厥理嵗舍壬午盗发南鄙帝曰汝青治办行李毋大诛割定患则已猎猎灵旗啓道径指凶渠踣仆俘徒授耳岭服既平勲赏周被封殁録孥门戸有岿粤兹明年农家丰美防庐积腐庾漕储峙帝咨相臣匪台徳尔穹昊眷赉祖考佑俾何施不报将祀郊畤号令四下若建瓴水荒服述职奔走输委仲冬丙寅斋寝以俟先时霾晦飇籁号起真意益庄降鉴伊迩夜漏适中星露云靡大辂既驭清阳出晷休光无垠令容有伟爰翊殊庭奠享仙机髙灵委蛇元气旭卉隂施自逺大功续似拥格纯禧益厚丕址入宿庙下月魄初朏龙章采藻瓒爵擎跪拜于祢宫慈顔仅咫至诚馨香甘荐滫瀡哀念劬劳譬瞻岵屺濯泪霑珪将逡复止京都之南崇丘迤逦飞螭蹑尘法乘徐柅地环帟幄霄掲隅雉警角飘萧彀骑连累言降言陟实惟告已烛错宵明璮圪空紫交佩陆离庶旄飒纚乐变神格列周甲癸三后咸在上苍临视皇皇富媪从执笾簋七精闪忽五镇瑰玮星官下翔涛祗腾跱等级卑髙食饮嘘哆欣歆告言奏福来底更御步辇夹途军垒钲鼓惊轰跳呼牛鬼异域穷陬黄髪稚齿动荡成波讙喧成市端闱停午玉色尚扆赦泽春行幽加蛰蚁废滞振拔垢瑕刷洗寛贷赋取削减逋诡皇帝慈孝下民胥拟皇帝恩仁四国倾倚皇帝曰咨羣公卿士舜隆联防商圯朋噽孰忠予是孰谗予匪入官多门孰予窒弭蓄兵过制孰予究揣百姓窘穷其患孰弛外夷狃骄其强孰棰驱人以法曽莫如耻化民成俗曽莫如礼百官勑业相予表里登任俊良刬斥奸宄天锡帝年万有亿秭天锡圣嗣诜诜众子干刚不息章明度揆无疆惟民惟帝其侍臣襄咏歌直道是履
　　诏答
　　勑蔡襄省所进亲祀南郊古诗事具悉朕惟王者之礼莫重于郊谓怠于事天不可以训是故宪章周式防讲汉仪序惟仲冬始因阳气之达卜以南至躬即圜丘之崇爰升燎以致诚乃推恩而均贶卿学穷雅奥词摛藻绚庆元吉之祚美盛事之成啓发英辞铺昭景铄温丽尽一时之妙遒逸得备善之长览翫载周叹尚无已故兹奬谕卿宜悉知
　　御笔赐字诗【并序】
　　臣襄伏防皇帝陛下特降中使赐臣御书一轴其文曰御笔赐字君谟者臣孤贱逺人无大材蓺陛下亲洒宸翰推着经义俾臣佩诵以尽谟谋之道事髙前古恩出非常臣感惧以还谨撰成古诗一首以叙遭遇干冒圣慈臣无任荷戴兢营之至
　　皇华使者临清晨手开宝轴香煤新沿名与字发深防宸毫洒落奎钩文精神髙远照日月势力雄健生风云混然气质不可写乃知学到非天真缄藏自语价希代谁顾四壁嗟空贫臣闻帝舜优圣域臯陶大禹为其邻吁俞敇戒成典要垂覆后世如穹旻陛下仁明如舜禹豪英进用司鸿钧臣襄材智最驽下岂有志业通经纶独是丹诚抱忠朴常欲赞奏上古珍又闻孔子春秋法片言褒贬贤愚分考经内省不自称但思至理书诸绅乾坤大施入洪化将图报効无縁因誓心愿竭谟谋义庶禆万一唐虞君
　　诏答
　　勑蔡襄省所进古诗一首为防特遣中使赐御书一轴其文曰御笔赐字君谟者事具悉朕常日罢朝闲燕多以经史书艺时用頥神因见唐髙宗赐戴郝李崔四臣之字防义皆有所诲谕卿词令根于温厚笔力极于深妙名以本其所赞字以申其所辅偶御毫而援翰俾中珰而特锡良以将厚意而表殊宠也敷陈谢恳发为诗文遵臯陶之言以懋其稽古述帝舜之事以思其底绩宣明顺美重増嘉叹故兹奬谕卿宜知悉
　　四贤一不肖诗
　　中朝鸾鹤何仪仪慷慨大体能者谁之人起家用儒业驰骋古今无所遗当年得从谏官列天庭一露胷中竒矢身受责甘如荠沃然华实相葳蕤汉文不见贾生乆诏书晓落东南涯归来俯首文石陛尹以京兆天子毘名都翼翼郡国首里区百万多占辞豪宗贵幸矜意气半言主者承其頥昻昻孤立中不倚传经决讼无牵羁老奸黠吏束其手众口和附歌且怡日朝黄幄迩天问帝前大画当今宜文陈疏举时密啓此语多秘世莫知传者籍籍十得一一者已足为良医一麾出守番君国惜此智虑无所施吾君睿明广视听四招邦俊隆邦基廷臣諌列复钳口安得长喙号丹墀昼歌夕寝心如疚咄哉汝忧非汝为
　　右范希文
　　南方之强君子居卓然安道襟韵孤词科判等屡得隽呀然鼓焰天地罏三年待诏处京邑斗粟不足荣妻孥耳闻心虑朝家事螭头比奏帝曰都校书计课当序进丽赋集仙来显涂诰墨未干寻已夺不夺不为君子儒前日希文坐言事手提勑教东南趋希文鲠亮素少与失势谁复能相扶崭然安道生头角气虹万丈横天衢臣靖胷中有屈语举嗌不避萧斧诛使臣仲淹在庭列日献陛下之嘉谟刺史荣官虽重寄奈何一郡巻不舒言非由位固当罪随漕扁舟尽室俱炎陬此去数千里橐中狼籍惟蠧书髙冠长佩丛阙下千百其羣诃尔愚吾知万世更万世凛凛英风激懦夫
　　右余安道
　　君子道合久以成小人利合久以倾世道下衰交以利遂使周雅称嘤鸣煌煌大都足轩冕绰有风采为名卿髙名重位盖当世退朝归舍賔已盈胁肩谄笑不知病指天报遇如要盟一朝势夺徳未改万钧已与毫厘轻畏威谀上亦随毁矧复鼓舌加其评逶迤隂拱质气厚两豆塞耳心无营呜呼古人不可见今人可见谁与明章章节义尹师鲁饬躬佩道为华荣希文被罪激人怒君独欣慕如平生抗书毂下自论劾惟善与恶宜彚征削官窜逐虽适楚一语不挂离骚经当年亦有大臣逐朋邪隐缩无主名希文果若事奸险何此吉士同其声髙谭本欲悟人主岂独区区交友情
　　右尹师鲁
　　先民至论推天常补衮扶世为儒方圜冠博带不知本樗栎安可施青黄帝图日盛人世出今吾永叔诚有望处心学士贵适用异端莫得窥其墙子年五月范京兆服天子命临鄱阳二贤拜疏赎其罪势若止沸反扬汤勑令百执无越位谏垣何以敢封囊哀来激愤抑复奋强食不得下喉吭位卑无路自闻达目视云阙髙苍茫裁书数幅责司谏落笔騄骥腾康庄刃迎缕析觧统要其间大意可得详书曰希文有本末学通古今气果刚始自理官来袐阁不五六嵗为天章上心倚若左右手日备顾问邻清光苟尔希文实邪佞曷不开口论否臧隂观被谴始丑诋摧枯拉腐奚为彊傥曰希文实贤士因言被责庸何伤汉杀王章与长倩当时岂曰诛贤良惟时谏官亦结舌不曰可諌曰罪当遂令百世览前史往往心愤涕泗滂斯言感切固已至读者不得令激昻岂图反我为怨府袖书乞怜天子傍谪官一邑固分耳恨不剖腹呈琳琅我嗟时辈识君浅但推藻翰髙文塲斯人满腹有儒术使之得地能施张皇家太平几百载正当鉴古脩纪纲贤才进用忠言録祖述圣徳垂无疆
　　右欧阳永叔
