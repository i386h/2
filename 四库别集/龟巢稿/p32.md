<!-- { "loadSidebar": true } -->
　　人有恒言州县为民父母盖州县之职最为近民抚之字之理宜以父母之心为心爱其民如爱子也然所谓爱者岂其姑息而已哉使其服役于公则如服勤于亲授之事而责其成功不棘不囏不虐不苛如是者皆父母爱子之心即君子岂弟之心也古称召父杜母者其心盖如是耳以今观之江阴县主簿王公克礼其庻乎洪武戊辰春奉令役邑人数千陶于常州府武东簿董之与武进无锡之民夹运渠而陶其负薪刍手埏埴朝夕说簿之贤者矻矻不离口邻邑之人亦甚称誉予因往视之其纪律非不严也程督非不谨也鞭笞捶挞非不施设也惟其慈威并行寛猛相济过之小者宥之情可悯者恤之力不逮者济之岂弟之心常蔼然于纪律程督鞭笞之间故蚩蚩之甿感其德忘其劳不自觉其声之出乎喙也予以是亦从而贤之与之语曰夫县之簿丞佐其令为一邑之父母也郡之佐贰佐其守为一郡之父母也公卿大夫台阁守监百执事是皆辅佐天子为亿兆之父母也今也簿将歴阶而升曰令曰守曰公卿辅佐百执事咸有日矣苟不以民远而忘宦成而怠则舆人之诵史氏之笔当并传于时岂召父杜母所能专美彼虐其子而廪焚井溺者抑亦董其善而良焉斯民之幸也簿尝然予言请佩服今其行故书以赠之

　　送周叔文序

　　古之生子者设弧矢以射四方欲其有四方志也然其亲欲子为之者岂遽能尽然哉但立志不凡君子韪之近代若曹武穆试周之日而左取干戈右持爼豆天生淑质志在文武其后出入将相为一代名臣非偶然而致也今观会稽戚先生为叔文赠言谓叔文蚤甚聪慧且好学尤喜读尚书每开巻则竟日终夕寝食几废不啻口刍豢而耳箾韶也夫书道政事叔文喜之其志可知然筮仕以来屡渉险阻特事亲以孝行闻或疑未见其声之焯焯也是大不然夫位有崇卑职有大小能尽厥职斯为足称姑以目前言之河泊三载洗手奉公所职之具恢恢乎如庖丁解牛刃有余地使其亲不以尸素为忧豆区之养乐于钟鼎使叔文为隽京兆则平反之政日娯其亲又何患无焯焯之声乎吁丈夫之志有非或人之所知也先軰尝说善观花者见根拨而知花品之上下予于叔文敢窃比之

　　赠沧洲生诗序

　　延陵隐君子薛仲弘氏以英妙之年能脱洒纨绮气习絶迹乎京洛尘土读种树书结交忘形与台笠屝屦者伍所居三山湖东南寂寞之濵流水一湾沤沙半席每诵杜少陵吾道付沧洲之句欣欣然若有所得故自号曰沧洲生弘之言曰蓬莱十洲学仙者夸以示人且去弱水三万里之隔其荒唐缪悠而不足信也明矣唐有瀛洲命十八学士居之其地位清絶尊崇显荣固不易得然一旦牝晨污蔑之辱有不能免者亦非所愿也眷兹沧洲有四时天与之乐春水观鱼荷风清暑扣月舷而歌披雪蓑而钓是皆乐之得乎天同乎人亘今古而不穷者尚何觊觎哉龟巢老人闻其言而嘉之与之交而遗之诗曰乐彼沧洲宅尔素侯某水某邱以钓以逰洲之西东三山芙蓉维北维南鱼庄鹤林风清月明我扬其舲沧浪有歌或濯其缨不钟不鼓不鼎不爼优哉悠哉尚友千古

　　送遆知县父还乡序

　　尝观世俗所谓慈者以其有姑息之爱无相夷之恶而已自秦人慈子嗜利借锄德色习以成俗恬不为怪于兹有年矣当此之时有卓然能教其子而不沦于习俗者其父之贤为何如哉浚川遆公以其子为武进令不远四千里而来爱之若欲置诸膝上教之则提其耳然不三月而亟去子欲留养而不可得予以大耄之年获半面于乡饮席间从而劝留之公曰吾儿以一介之微蒙朝廷录用长于兹邑若稚孺以负乌获之任必先也谨乃身公乃心殚乃力规行矩歩以称职如此则上不负圣天子拔擢之重恩下不辜斯邑斯民之望荣其身以慰其亲吾虽衣敝缊袍犹狐貉也啜菽饮水犹八珍也吾既语吾儿吾儿能佩服吾言则吾归吾庐何异朝夕视侧以享其禄飬之娯乎吁公可谓慈而能教爱不姑息而为时之贤父矣聆公之言觇公之意盖乐乎其归而不可留于是酌之酒而贺之曰令有美政民必颂之予将采歌謡之辞笔诸简牍附黄耳平安之报以报公也

　　送赵县丞奔母丧序

　　洪武庚申秋朝命以昌邑所举赵贤良为武进丞在邑多善政明年夏五奔母丧而归士民攀恋有不忍别者丞恸哭而谓之曰比吾父来视予谆谆然以居官律身之法命之且云母氏之训戒尤多父之归将以安吾母也乌知未能以豆区之余为甘旨一日之奉而吾遽至于斯言未既呜咽顿踣民亦涕泣而不能留某于是知其母夫人之贤殆不减崔元暐之母也然元暐遵母训而清谨为世所称使贤母之名流芳百世非孝而能之乎今丞之孝于母也岂止被衰麻居倚庐不酒肉琴瑟三年而已哉必也居则飬生丧死以事其亲出则移孝为忠以事其君曰清曰谨终始一致罔俾崔侍郎专美于唐则其母之死犹无死也而可以为孝矣虽然父天之尊巍然在上慎勿哀毁踰礼以贻亲忧此又不可不知也

　　赠黄有文序

　　昔圣人垂衣裳以治天下至五色作服则尊卑贵贱之秩章章矣后世于五采之外加之以金此又极其盛而文之然礼法之制惟在上者得全于服御之属近代以空王老君之尊拟诸王者乃亦得而用之余则有禁是故以餙金为艺亦鲜而易弛焉常郡黄有文早孤受业厥祖丁时之艰艺用弗售有文能不弛其业而益精之时既太平大江南北数百里凡释老氏之家交相荐用殆无虚日洪武壬戌春郡城圆通院住山释寿公作梵宇规置法藏命有文剩施五采糜金而餙之有文若深谙干毒之教庄严相好咸适其宜至若转藏之神皆金为甲冑威武僇力如风转蓬俛仰之间光明焜煌俨然为金色界使观者兴其转恶为善之意吾尝闻瞿昙有言画沙童子戏以成佛若然则有文之功亦岂少哉由是释门名缁及方外能文之士多赠言以嘉其能寿公乃属予序其事如此余于是切有感焉六艺之教礼乐为今儒门子弟什废八九其大者有不知金声玉振为圣学始终之条理其次不能以金匮石室之书为文章黼黻治道甚者金根缪易传笑四方视有文能世其业宁无愧乎使有文之为艺以彼易此必有大可观者矣吁可惜哉

　　赠医士髙彦述序

　　洪武壬戌夏友人詹伯逺书来曰先軰葛氏芳山翁以善治伤寒独歩江表髙公名德为外孙而受其业青出于蓝故当时人谓有秘传焉今其子彦述业复如之比年以来人之抱危疾以頼全活者累累也如某家累亦屡病屡药效若响应厥德有未易忘者焉先生为之著述罔俾越人专美于昔予曰嘻芳山翁予早岁亲炙多聆语言每云素问一经言简理奥张长沙论伤寒传变总若干万言其要在经之热病一篇六百九十四字而已人能明是经之理则终身之用有不能尽者以是观之其家庭授受岂外是乎夫彦述之可敬者能象贤以承家学志不自满外无藻餙不夸张以炫其光怪不圭角以长其声价嘿嘿乎不易其言谨谨乎不矜其能遇疾则以理烛之如法以治之如由基善射发皆中的观者或惊异而神之耳吾知其父子所得于葛氏者大经大法如此而已无所异闻也窃尝以儒者之学譬之论语之书孰不诵读赵忠献以是书半部相其君以救天下当是时遘五季之厉羣黎凋瘵以苏息何尝于二十篇之外别有所传授乎他日太史氏采予言而笔之庻以见彦述之学源清流清且一洗俗论秘传之陋垂芳简册追配古人亦何慊乎哉

　　赠昆山医士王彦德诗序

　　世传秦越人之医独歩当代在诸国则随其俗之所重者医之或小儿或老人妇女变更以售其术盖其心出乎声利之私而人不察也予尝以是少之一日至昆山友人余彦智谓予曰医师王先生彦德专科为小儿医其学有过人者某两儿患痘疮甚危观者缩手邀彦德药之乃指日而愈酬之币固辞且曰凡故旧皆不为市利交况契爱如彦智乎由是邑人与士夫咸赋诗以颂其美丐巢翁为之序焉余曰嘻视彦德之心贤于越人多矣人恒言医之难莫难于小儿盖稚騃之秋利害有不明言语有不通疾厉易为顚踬犹草木之萌易摧折也吾知彦德方寸之天不蔽于欲一以理之明治众疾而疾无不治者扩而充之非所难也特专科以世其家耳虽然昔者河西有王豹而人善讴髙唐有绵驹而俗善歌今昆邑有彦徳博学如此尚义如此风声习气动荡一方久之则兰鲍俱化余波之及熏我晋陵老夫修野史又当牵聨得书以诸诗为张本

　　松庵图诗序

　　洪武甲子春某以邹忠公遗文见邑宰河南彭公伯常因观四栢赋宰谓予曰子知刘司諌之爱松亦如忠公爱栢乎司諌本东原世家今居光州光山县从祖之故第山有美松心甚爱之号曰松庵比遇知圣天子擢官諌垣謇謇谔谔多裨治道天子嘉之声溢中外然乃松庵素志也余由是绘山间之松松间之庵求能诗者咏之以寓夫激昂之意敢请子为之序焉某辞不获虽未识司諌之面以其爱松之心推之可以知其人矣夫松之为物丸丸其直犹人之挺拔也欝欝其盛犹人之懋德也贯四时歴氷雪犹大丈夫之眞节雅操也凛乎赵清献之铁面坚乎宋广平之铁心殆无过焉卓哉若人深相契合不以山林台阁之殊而易其素爱之心也昔之人或喜听其松风或欲巢于云松或哦之中庭之中或抚之东篱之东是皆爱之于心而所以为爱者不同吾知司諌之爱在乎岁寒后凋佩孔训于厥躬吁山花涧草纷纷然望秋而先零者宁不有愧于十八公乎今毘陵士友诗凡若干篇皆想象光山而赋之一旦钦承恩命赐归莵裘苍髯白髪相与岁寒又当别为咏歌持去为松庵寿

　　赠义士池德澄序

　　昔天厯末终人方酣贵富汲汲乎进取德澄先大父秋蟾先生慕老氏之学脱屣家事飘然为方外逰德澄笃于亲眷焉撰杖屦从之足迹遍南土名山胜景多逢异人往往得药术方技以授其孙既而陵谷变迁先生亦从此逝矣德澄今家居东郭混淆阛阓然而喜元谈尚髙致绰有祖风频年复逺逰以适其志趣所闻所见益之广矣夫以药术之妙观之信乎有异人之传矣同里刘文忠负伯牛之疾者数年屡医弗痊几濒于危一旦蒙德澄疗指日而愈酬之币不纳文忠德之需予言以纪其美予曰嘻神农氏尝百草为医药以济天下后世盖以天地生物之心为心也近代以来或假是徼厚利以肥其家否则咈然怒望望然去视其困苦而夭阏者弗恤也可胜叹哉德澄矫薄俗仗义如此故余以义士名之农皇大圣人在天之灵必阴隲以成厥德以博施其义于人人之报之有不止如黄雀白龟而已也时洪武十七年岁在甲子秋日撰

　　送唐用彰序

