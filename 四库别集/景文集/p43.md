<!-- { "loadSidebar": true } -->
　　客有问臣曰民生有本乎臣曰力田为生之本也王道有初乎臣曰养生王道之始也客曰方今表里悦穆上下充足竝贶之瑞翔集太和之气浩作亿姓字遂万寳登成震无疆之休获有年之瑞抑此之由乎臣曰唯唯有之愿客少暇请举凡而述焉洪惟巨宋之有天下垂祀六年卜世弥亿道畅于不宰泽寖乎无垠御羣生之重畜始乎兢业治大国之小鲜终以清净薫然化成之文治内毅乎不杀之武治外神禧防被黔庶蕃息格于上下唐尧之允恭及乎昆虫周家之忠厚湛恩宣洽醲化普畅圣人有以探天下之赜成天下之务屏华处厚抑末敦本服絺衣以训俭黜拱璧而进道碧砮文钺弗输内府之贡珍禽皓兽罔充内闲之玩齐官省三服之费长杨罢周阹之侈土事不作无执扑之讴木功不雕有翦茨之陋辟三面以弛罟措底剭之刑班十行而霈渥懋景风之赏足食去兵而信立既庻加富而教备何则薄来之财易豊也悦使之民易劝也较画之法易守也无为之道易化也若夫域民而为之限劭农而置其使勤恤人隐丕冒海隅田星而违祠谨农事而纪节惟谷是寳务实九年之蓄经界既定式资什一之法万仓箱之攸积傒礼节之兴一夫妇之弗勤惧饥寒之至不獝狨乎鸟兽四灵以为畜不童竭乎山泽万物得其所囿禁弛而刍徃海租免而鱼出备物优裕嘉生报降螟螣销厉浍流恶崇朝之云遂遍纳麓之雨弗迷其豊年之祥有如此者仁博而爱貌恭而肃角民而不乱木作而曲直以正春令礼大而易视明而哲徴事而不匮火烈而炎上以蕃夏物义冝而防言从而顺啇臣而不壊金利而从革以肃秋成知崇而周聪听而谋羽物而不危水流而润下以毕冬气五韪不扰四时丕廕彛伦灼而可序顺气凝以成象其丰年之感有如此者畇隰弥望鲜原相亘秬畟畟而举趾桑闲闲而树宅鄅子之稻咸借周兄之菽可辨异亩同颖有方皁之坚一桴二米无灭裂之报地错如绣渠决成雨多稼不害着曽孙之谣滞穗靡收伊寡妇之利田畯之馌迭洎黄冠之蜡毕逹菽粟之衍譬水火之可求耕耘之速若冦盗之将至其丰年之获有如此者事以中举敛以时入郑人无争承之赋汉仓有相因之粟以实府库则锡予之用饶以懐夷狄则震叠之威立以为禄廪则烝髦之士在位以恭祭祀则祖考之神来格执万国之帛清明而防朝按六龙之驭彷徉而展义汉复逮于鳏寡周醵露乎老夀戸兴穆若之颂民无萧然之费其丰年之报有如此者宜乎勤恁方谷滋育毛泽备乃庻物美鱼罶之多占于牧人协旟旐之吉四鬴羡食九土相宜生齿益防数溢司农之版垦田弥广籍牣尚书之曹逢年之力在兹草莱之叹咸弭下令无壅甚流水之源惟民孔懐思天保之报毕曩圣之能事总列辟之通术虽甚盛徳畴以懿兹葢仲尼以春加于王奉天之谓也箕子谓王省惟嵗教民之谓也至若祈年孔夙方社不莫探精祲之相荡杳肸蠁之如答非奉天乎省耕以补不足省敛以助不给俗殴跻于夀域人转缘于南亩非教民乎古之王者有一于此尚或奋艺乎缃简垂美于金刻矧我后循而致之笃而行之者哉言未终客乃避席而谢臣曰未既也将授子四篇之颂焉客其卒业乃叹曰昔之闻帝韶者肉味都忘语霸道者诶诒潜愈况夫铺懿铄之丕烈订丰懋之芬泽恳菑除害含甘吮滋若此而巳哉而今乃知上徳之难名生民之受赐矣颂曰
　　一气敷百华始泽无垠物咸遂
　　右一章春颂三言据木数
　　南风之薫化以融乗离司夏火方中朱明诞布福来同庻生茂豫告成功
　　右一章夏颂七言据火数
　　西颢沆砀素律凝秋啇含芬垂颖丰楙登嘉祥九围清淑秘祉播无疆豆登祗荐景福垂穰穰
　　右一章秋颂九言据金数
　　霜降兮百功成嵗周兮庻绩凝富万民兮恺乐赫丕徳兮昭升
　　右一章冬颂六言据水数
　　景灵宫颂【案宋史眞宗大中祥符五年作景灵宫仁宗天圣二年奉眞宗御容此篇当是祁登第后所作】
　　臣闻有开必先大朴为神器之本率义而上九皇为圣人之祖然则徃来不穷之谓变隂阳不测之谓神其精甚眞强名曰道故其髙出太虚深际六极冠三仪而称大亘上古而难老帝鸿得之升云天伯阳得之为教父遥源寳糸接正统以延鸿锡羡贻谋启灵心而孚佑非天下之至赜其孰能与于此乎眞宗文明武定章圣元孝皇帝之在宥天下也阅甫静渊之枢绎思光明之懿顺攷古以遵妙道聿怀福以祲羣元虽有佳兵不矜其忿鸷虽有拱璧常寳乎慈俭诏爵磨砥石之钝官惟其人斋居録贱星之囚刑防于措絶金铄次农书惠孤终优老夀弥文郁矣监二代而可从大孝熙矣放四海而皆准疵疠不作宠绥有截于是呼韩就序竝防清明之朝戊已撤咸羁荒忽之服萧勺四畅粉泽交绚既而蘂晨眞防接乎常明之寳兰宇秘图流于主文之辟援絶瑞按秋游纵雉郁苍之椒奠缯堆堀之上曲礼之记三百翕习而摅容神灵之封七千昭明而受记下之报礼也既重则上之降康也弥速当其苍水前戒紫宙博临瑜然象载之美飘如风马之下嘉夜四馥顺拜晬清之容流霞载躬闻声臭之载皇基逷悟飚游上賔天子乃稽灵心极能事以为誓诰所不及则称事裁典故我金声玉振制仪号之当天人之相交必知意合徳故我镂版藏鐀为积累之先尽物之多不足以称德于是总鸿铄荐髙广之称自外而至不止于无主于是度寳构为密靖之都则景灵之作乃国家所以陈钖本支优裕淳烈者也故其测星庙之秘纬即珍坤之寳势鼛鼓不胜其乐灵台勿亟于成宛延鸿纷上轶倒景静深神丽仰法太微峙大众之防据神区之隩焕若飞楼之十二接层城而在兹兀如神鼇之三番负五山而不去秘殿博敞缭垣盘亘瑚玉树恍陟阆风之颠沟水蒲池差胜渭阳之庙采诗供清夜之诵持节神人之来惟清静之庭以观其妙不携贰之爽以为之宗葢天子穆然思所以蠲烝上神申固百禄者又可得而云矣先是上栋协吉也倚云筑而流睿唱银榜将署也泚壶墨而霏仙翰考室大备也治藻凫晞萧露汉钱差赐下逮乎门阑周醵涰观徧露乎歌耋此乐成之三物也典领置使咨于台宰神灵标节着之休令六羽基徳五云御歴受民者十四姓长神者三百年则见于先天之纪云日众变天渊盈塞郡国所上者数百千所羣臣将顺者千有余篇则存乎降圣之记此昭荷之四物也禘所自出王者之配益作原庙大孝之本于是竝诏方国建天庆之祠生民厥初歆然着其盛有物混成寂兮为之母于是嗣荐琼册推懿后之尊典铸尚方摹瑑黄冶作为上帝之神寳分镇列郡之殊庭此隆孝之三物也若夫赤精下教隂隲乎九宗朱光以渥遂开乎百世事隔人理故宫而不庙仪参僊品故荐而不血礼有因造事兼节文则先圣御制赞载之备矣恭惟皇帝陛下奉承审训祗遹孙谋允执厥中纯亦不已方谷既富乐凫鹥之守成秘过不移善春秋之顺祀方且载主卒业见羮永怀故即位之二年诏迓先帝真像于是宫建寳殿以奉安之其后再郊委粟之场大合清庙之主先甲而告按斋辂以右回肆夏之趋饬扣金而一献又以见圣者之作明者之述周家之世世修徳复命武王虞民之烝烝克孝重协于帝者已原乎万世不毁是之谓有功非人所致是之谓受命五运迭起杂霸徳者葢斗精之余千载胥会守天聚者必盛徳之后我宋之兴也基乎溟涬瓞乎遂始挟宇宙以制物载降为皇絶天地而属民用佐于帝及夫气开于嗜欲之至兆应乎精神之向太祖经武攻昧躬文王之一怒于变时雍太宗执竞题期训神禹之五事莫匪尔极故真考之纂大也百度累盛羣公交告仁闵之监临我而无贰博厚之寳涌出而不爱有积善为之长发有列真廸其凝命屹神壝谨馨粢度九筵之堂枚枚而有侐瞻八景之驭飘飘而下臻聨压神臯之奥区震显旧邦之新命万八千嵗俾尔夀而无疆十有五王靖我民而斯乆与夫汉纂尧后立唐山之祀而文献不足李出柱下尊瀬乡之宇而独恭不优非同年而语矣而臣滥首词禁躬阅瑞图猥奉方底之音谬当成功之告重念永定宸刻冠映三辰之章温雒秘文稡合五星之老矧敢轧稽缓之防思赞显承之真躅剽皇坟之末扬天律之大哉姑述下武之钦崇粗标底绩之和防至于奕奕寝貌奚状万楹之多缦缦帝容但继百工之和踯躅流汗敢次颂云
　　于皇巨宋得天之统絶瑞云照防祺山拥福禄总兮粤在三叶虚晨梦协青阁笼霄朱文委牒人神接兮帝心祗遹沛容善述圆封累防奠宗侔栗东风祑兮道防孔彰飚游下翔歌緜悟瓞执竞日强命歴长兮真宗曰咨咨尔羣辟扬庭荐号剥圭聨册首宗祏兮真宗曰咨咨尔畴工仰观星定大度瑰宫罄尔邕兮炳丹激射飞仙图写邃轩拖虹囘阿舞马表神舎兮氊罽周张琼糜迪尝云旄芬树罴案凝锵奠青场兮天钖神寳飞荣妙道美镠冶质福庭分告尊有昊兮帝署嘉名宸藻乐成娲天镂石奎画摹星袭六经兮两宫纂服上仪防缛不失旧物聿怀多福似以续兮先圣丕律美假洋溢肖像颀长栖神曲密降之吉兮干旄之旟惟皇厥都有而书有龙而图沓珍符兮五城宛延舘御列仙渊然其泉健然而天亘永年兮
　　皇帝幸玉津园省敛颂【有序　案仁宗本纪天圣三年五月癸已幸御庄观刈麦此篇当是祁未之复州推官任时所作】
