<!-- { "loadSidebar": true } -->
　　成双美誉早传于参佐防前第五髙名不减于骠骑省内乃有方城之硕裔是为淮海之俊人琴响四山身能入画风乗万里志不须舟羡平舆而鳞跃双龙在扶风而眉先五马盖广陵有二宗子而定九其首称也定九与余生同梓里雅闻兄事袁丝长并芸窻未敢儿称徳祖眠当共被夜舞司州出必同车朝游洛市曲江虎视一时雄长诸侯文树鸾搴四海羣推六子时而登筵授简彼独探珠或且共席挥毫我为焚砚乃半生作吏徒教小草伤心而十载著书益觉芳兰竟体兹复来归故土乃获快读新篇香出行间如搴石叶花生字里似握金荃杜樊川之夜月琼箫写凄清而未尽韩君平之轻烟蜡烛比华婉而犹多疎雨梧桐清而更丽秋风落叶壮不伤豪号才子于西昆儗佳人于南国宜当沉香禁苑横施七寳之牀岂只卖酒旗亭独下双鬟之拜而已哉嗟乎宗子张思曼杨栁一枝谢康乐芙蓉十亩相如妙曲对操花前杨恽新声悲歌酒后何当息于六月而况假以百城乎
　　汪石西先生诗集序
　　余尝上稽往帙歴览闳文潄芳泽于艺林振华风于学圃其间英蕤所结可昭著于必传胥赖来叶之贤能表扬于勿替所以浔阳处士遡往烈以称先康乐名侯赋髙言以述祖而吾于石西先生之集重有感焉先生韫竒志而未彰秉潜修而弗耀南阳抱膝望梁父以长謡北崦移家仿少陵而独啸击酒余之缶长聴歌乌棹花下之舟时看放鹤无义熙之情事而赋本于经非天寳之乱离而诗堪作史计沉酣于韵府凡五周星迨灭没于尘籝又三甲子其孙天如谓奉先君之遗训委在棘人乃以髙祖之蔵书授诸枣氏借文章之力用展孝思任编辑之劳仰承前烈又得叔定蛟门两君子精心选订极意校讐俾一代之章偕栢庵而嫓美百年之文泽与环谷而俱传岂不懋哉曰观止矣独是先生当昭代之极盛值七子之方兴俗尚华巵时工鞶绣先生抗无求之节欲继襄阳振独秀之音仍标正始其气静故词博而昌其致髙故调清而越英华收于六代格律本自三唐倘非搜辑于汲冢之余掇拾于秦灰之后则鲁碑竒字将尽失于蜗涎而孔壁遗文且难全其蠧简将见百八十篇不闻雅颂之声岂止三十余年尚多残缺之恨也哉
　　家岱观大令西塞诗序
　　萧关夜月悲凉生壮士之心榆谷黄云慷慨动英雄之色短箫别部乐奏白狼铙吹新声曲翻朱鹭此则王侍中之念国五咏从军杜拾遗之忧时重吟出塞者矣而况地当陇右险歴重关人在河西雄瞻四郡嵯峩铁岭有秦皇未筑之城迢逓玉门是汉使难归之路其为兴防何可胜言也哉兹我家昆为时国士名如阚泽常在月中才似徐陵本来天上起文人于圣水两河光绕凤凰作仙令于仇池百里语分鹦鹉沉香有浦犹存酌水之清风赋句为唐重续浣花之胜事折腰自懒俄闻处士辞官抵掌相欢乃见将军揖客碧油啓帐聚米雄谈白防登筵挥觞独啸邹从事之防陪岘岭共睇山河杜舍人之管记扬州非夸烟月于是有心懐古横目问天振衣葱岭之峯顿辔蒲昌之海经先零之故垒遐想营平歴疏勒之遗屯长懐定逺尔乃月氐空属日逐难迎买骏金多偏驼紫槖落雕弓劲或射黄羊中行説久自多端呼韩邪时方竞长旗翻乌垒犹传都护之营阵列龙堆徒献郎中之策此其边算是在庙谟况乎横笛频吹哀笳互动蒲桃竟夜不醉离心杨栁无春还惊客眼惊沙似雪虽苏武而难餐冷月低空有明妃而不照则复情因境发忧为时生磨盾疾书据鞍髙唱将王公之扪虱谱以四声用刘子之雕龙传之七字安危目系岂徒自诩文豪忠爱情多未敢便夸诗史然而吐音激越似隆中抱膝之声抗节沉雄有广武登城之意若杯酣于夜读酒合频浇倘剑冷于宵吟壶应自碎旗亭画壁彼双鬟不堪再唱黄河词苑探珠当四坐已自争推白雪也
　　周隠求自怡草序
　　盖有彭泽之髙风而后饮酒移居见其旷具襄阳之逸致而后微云疎雨见其清固自别才实由雅韵古之论者或未详也吴门周子隠求鹤市英流鸡林妙选刘公干之在邺本文学以知名丘灵鞠之入梁由茂才而起誉而少轻世网早濯尘缨爰能有托而逃罔羡无因之获偶然卖药不从女子求钱终日下帘长笑富儿多事间复盱衡今古览眺山川积有篇章分为巻轴梁生适越不无五噫之歌平子伤离乃有四愁之赋莫不留连宛转清丽芊绵得意行间传声格外比之香草送异馥于秋风譬彼芙蕖耀华姿于晓日尔乃取岭云而自况借都水以为名此其寄懐从可知矣予尝造其寝处与为燕歌能于湫隘之中独出风尘之表过从有客是莲社之髙人萧閴无营只藜牀之雅具輙复披帷而想元度过户而叹宋纤信其隠于文词未易求之章句也
　　袁重其母太君霜哺篇序
　　拜义成之册未必皆鲁国之贞姑受遂昌之封岂尽是刘家之列女而寒庐少妇抱影终天委巷孤婺摧心永夜既不能捧鸾囘之纸聊种忘忧亦惟有啼鹃化之魂空悲长恨自非令子谁识其名不有文人莫传于世盖泰征赴子胥之饮雏仅三龄吴母保赵朔之孤家惟四壁心同夏草虽向日而偏枯身似秋蛩每逢霜而自泣呱呱在抱影寒五夜篝灯藐藐空存力尽百年砧杵堦前画荻总是泪痕案上丸参惟多苦意卒成佳士早有令名常絷马以延賔共识陶亲之义能辞鸡而馔客益嘉茅母之贤是以见孝尼者许以正人怜伯姬者旌其笃行女歌泛栢遂几黄发之年子咏采兰无忝白华之志名流作传用劝其家钜老称诗以风斯世积之五十余载无非雨夜霜晨遂有百亿万言不减龙文麟篆而重其每获一字輙跪进于堂前或取数篇为拜赓于尊畔而节母怡然进酒莞尔加餐啜一菽以如饴斥三牲而弗御以视世之文轩防绶起居夸八座之荣金轴银函焜燿极五花之赐而内行弗备君子羞称大徳无闻哲人勿道诚相悬于河汉而永贲于星云矣盖古人节孝之事显于诗书而昭代文章之荣久于富贵有节母之行则贰心之臣可以慙闻重其之风则敦本之人知所重矣
　　梁溪倡和诗集序
　　兰亭嵗月忆前后者屡更梅里溪山凡往来者多次时则阿衡受命分百里以牵丝宗衮当官宰一方而制锦冦平仲之相业肇绩巴东狄懐英之勲名始基冀北余谬叨族谊忝奉宾游镂管文樽忘忧孝王之馆华灯朗月登髙邺苑之台坐满邹枚下客空怜司马调倾元白君侯独羡探骊窃叹文武之才当乗风以破浪早知将相之器必纬地以经天乃自结主知未逾五载而差强人意洊致三公较相如之谕巴蜀小行人乌足道哉系尉陀而归朝廷大丈夫当如是矣而言思旧雨近属晨星或金马浮沉寥落子云之阁或穷乌伏处栖迟仲蔚之园或杳藐河山怅黄垆于既往或飘零湖海嗟皂帽之不逢而公独致云霄手挥雷电以仗钺而兼工草檄当横槊而犹忆赋诗斯则命世之英岂独亢宗之杰而已哉原夫勾吴之始实本仲雍迨自延陵以来不乏季子然子顔龙占未闻作赋之能季重凤观罕见济时之畧兹兼二美独在一人况乎天逺五羊风清一鹤忆山桥于月下长懐知管之言望幕府于天边徒有依刘之望池塘春草灵运宁不忆夫惠连海浦沉香道助将无惭于附子耶
　　陈集生影树楼诗序
　　曲逆长才曽居委巷元龙豪气独据髙楼缅想伊人恒伤异世而吾友陈集生者抱竒不偶懐古难羁一寒而耻受人怜三北而无求世用风贻清白知无愧于豫章口絶雌黄信有传于颍水较相如而犹无四壁比子猷而仅得一氊而雅爱名流恒多侠气八方缟纻乃厨顾之人豪五色绣丝是苏韩之上客高明满野时时逢鲍五之车雄辩当筵处处惊孟公之座自言热血可以赠人但有寸心何妨结客绨袍典酒清谈而欲醉平原木榻栖尘髙卧而长留孺子以故名卿钜老愿相得以成欢素士平流亦投交而恨晩斯固好行其徳独季于时者矣胡乃过爱陈人虚推薄艺雕龙自好譬刘勰之见隠侯烹雉何心比茅容之逢郭泰荣枯一致宁同门下之盈虚久暂无忘每问山中之动静其为向往不更异乎顷以一编索我数语谓必加之月旦始可定其风期盖诗之为教复性本于縁情声之感人因心乃以达志集生之志可谓通矣集生之情可谓笃矣由是而本乎忠爱发为竽瑟之音聴以和平郁乎山川之气古人可到宁须芍药以抒华此事必传非复葡萄而织锦心乎爱矣庶或遇之
　　汪扶晨谷玉堂诗集序
　　马迁着史穷河岳之观张説为文得江山之助良以才华之动盖亦灵秀所依也余友汪子扶晨秋月长凝朝霞独举论交四海早看声徧龙门作赋三都尽许才倾虎观桃花潭上水让情深斤竹岭前山随兴逺何年丹灶尝寻轩帝之峯几处仙庐数访焦公之洞二分月里留连隋苑之风烟千尺雪中感慨吴宫之花草每经屐齿輙付奚囊时染防毫动盈宫纸他如河梁赠答李都尉字里鸳鸯公防绸缪祢正平酒边鹦鹉莫不低徊尽致俛仰多懐譬之初日芙蓉未可方其婉丽拟以微云河汉差足况其清华是以聴者倾心见而却步蔵之笥箧如闻草木之香写以缥缃即起云霞之气之子于焉寤宿先生可当卧游矣予附响鸡坛投交鹤市吹箫故里长逢浊酒以相娱剪烛秋窻每出竒文而共赏心之爱矣将置身于今古之林子好游乎信得意于山川之力也
　　孙树百给谏保留虎丘山木诗序
　　白象秋围应灵期于干竺青牛夜走失王气于咸秦况此海涌之竒峯赖有云屯之古干绿隂百亩皆累朝雨露之遗黛色千寻是大地烟霞所托岂意作兹舟楫遂欲残以斧斤在经国之谋宁问无知之草木然救时之大体务留不尽于山川赖有伟人适临胜境推竹西之棠防分庇东吴用冀北之梧隂逺垂南国囘天运掌无烦六叟之鼔门当路同心共鉴万民之跄地遂使武侯古栢青葱于短簿祠前蘧父仙楠蔽芾于生公石畔人天欢喜还如再长菩提士女讴吟竟似重开罨画六代之莺花如昨两山之烟月依然斯其所全良为大矣至若省吏胥之渔猎以奠人心免山水之髠钳以全地脉务令林安翠葆无伤嬴政之残庶几阁建铜壶不损蒋堂之惠此又仰裨于军国非徒祗益于游观而已也倘木徳之有知同应下拜幸山灵之无恙请共式歌
　　家茂才一壑居士桐江草序
　　吾家自荆土以来延陵审音而后风雅之事代不乏人柱史挥毫首变文章之体舍人传样益髙著述之名虽时世屡更而咏歌无替良亦家风有在不以世逺而衰也丁卯初秋时方却扫乃有小年族侄特携子晋先生所辑遗诗属予为序予受而卒读因为慨然曰先生以建安之才值永嘉之季遭时不偶徒嗟猿臂之难封失路无媒遂抱龙头以终老椎雄博浪仅中副车门掩明湖空懐镂管当年沈约曾加礼于投书此日范宣尚兴嗟于予砚天乎不憗命也何如然览其篇章若清风之拂兰蕙拟其姿态如初日之照芙蓉使其获售荆山遇知冀阪当不在子云之下亦何减季重之时哉犹幸小年言念厥祖收菁英于版荡之后授梨枣于壁立之间袭此芳风用流馨于艺苑传兹大业同永寿于名山是将有赖乎亢宗岂仅无慙乎肯构也哉诗曰绳其祖武小年有焉又云贻厥孙谋子晋得之矣
　　江秋水园居倡和诗序
