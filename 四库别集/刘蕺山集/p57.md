<!-- { "loadSidebar": true } -->
　　嘉禾陈子则梁缄予椒山先生佚稿一通则先生在诏狱时赠提牢比部应养虗公序也先生文集若干卷及狱中手着年谱既尽行于世而其佚不传者尚得若干篇近始为天台陈木叔捜录付梓以补全集之缺而赠养虗公者其一云予因庄诵数四而有以窥先生之微夫养虚与先生倾葢交耳提牢之役亦不过举其职分之所当为稍异于前此诸公之下石者而先生秉彛相感一时知己之谊满纸淋漓至不难刎项以见志且书之谱曰吾地下必有以报应生呜呼朋友如此况君臣之际乎吾乃知先生之心如万斛源泉随地涌出无处不遍满在子为孝在臣为忠在弟为悌在朋友为信盖天之所以与我者如此而先生偏有以完之宜其忠义光天壤事业亘古今称本朝有数人物不虚耳乃先生之言心也必试之死生利害之际以观其素卜其所养又推之见道之分明可为知本矣孟夫子曰生亦我所欲所欲有甚于生者死亦我所恶所恶有甚于死者此亦人人皆有之本心也而独归之贤者之弗丧则亦何以得此于贤者乎诵先生之言亦可以憬然矣则梁好古士也辱与予交因问序于予而予为推其说如此将以示天下学士大夫之求心者木叔者则梁友也予虽未识面观其所好可以知其人并借以请事焉
　　义仓先声
　　予尝感朱子社仓法以为荒政之前茅无有善于此者而后世率鲜能行之俗之弊也人乐苟且之谋事规旦夕之便孰有以王道为心生民之饥渇为己饥渇者夫社仓其小者也质之三代限年耕余之法犹然移民移粟之陋习而后世且视以为创典如井田封建之不可复何怪民生日蹙致有今世乎说者曰今天下三空四尽之日也当事者鳃鳃补救苟幸目前之小康不得而迂议社仓是垂絶而为畜艾谋空拳格斗而讲坐作止齐之法也其然乎其然乎则请以责之吾侪譬之父母衰老鞅掌婚嫁不能给诸子其诸子之成立者尚有余力也不手足是念而拥肥自殖必无幸矣歳甲戌吾越大水西南一帯濒江之民多为鱼鳖者三县人情汹汹请赦不得请弛征不得请常平粒米又不得于是当事者慨然议赈赈无几也又无法或反以为厉一二有心者乃起而私赈转相劝导得金钱若干计三县罹灾之民不下万口各得持数日粮以去尚剰有余粮会当事者再徃赈而吾党遂弛其担诸君子乃进而请予以此嗛嗛而狼戾者为郡中义仓权舆可乎予欣然赞厥谋随有某友者即首捐百金逺近舆情辐凑而进甚于前日之捐赈予因谬计其事以某处置仓厫以某甲司典守以同志若干人为逐年交盘之次以某时为敛发以若干年权子母而善息一听之首事者至于今日贮本之资或捐或贷随豊随约皆不敢强需之歳月以渐而进持之十年之久而其事渐有可观一旦旱干水溢地方或得少恃以无恐较之乃者家赐人给之劳不相什百乎是诸君子之明德且垂之世世而无穷即一钱一勺之助与江海等无量也今天下胥岌岌矣乱自吾侪人人知有利而不知有义将一膜之外皆秦越谁与救其菑而恤其患者乎今者仓以义名是合千万人以为义也合千万人以为义凡以解吾兄弟之颠连而上慰父母之懐也知乎此其于西铭之指不逺与
　　赈嵊縁起
　　季春有白马山房之会偶及邻嵊灾其民菜色有不忍言者盖自去秋不登迄于今死亡流散之状日异而月不同势岌岌尽矣一时诸君子相顾叹息若身罹痛而莫为之所予因商之祁世培侍御请上官暂捐帑金召商转籴庶几米集而价平官不费而民沾微息亦小康之道乎或曰官帑如洗奈何无已请以吾侪士大夫之有力者任之而终难其事卒付之虚■〈自页〉而已既辍会语稍稍闻之王生尔吉慨然为诸友倡计以千金行一贩而身任四之一于是逺近传之揶揄相劝方举事有日而社中王金如亟顾予曰嵊民死者垂尽矣幸有存者手无一钱而欲以平籴博半菽之饱此索之枯鱼之肆也请如昔年天乐乡故事设厂为粥以食饿者予思以一邑之众而计口求活于二三措大之手犹西江之涓滳耳虽然士苟存心于爱物于人必有所济必博且众将尧舜其犹病矣因听诸君子随其愿力为之呜呼口分世业之制壊而议常平常平不得而议借贩至借贩不可得而又议授餐斯其为救荒之策愈苦亦愈下矣顾予思徃者天乐之役郡邑诸大夫实为士绅倡吾侪相与仰承之不过推扬德意以报成事至今一方之民歌乐只者归之诸大夫又安知前徽之不可继乎则吾党今日斯举将为之嚆矢也闻者曰然因相与踊跃行事其条例署之金如颇悉不再具
　　蒙求句解引
　　有亡子者日与里中败类游相习为流荡渐去其家既而益习其所客之风土人情而安之且为终焉之计矣一旦有示以乡井之乐而招之使返者掉臂勿顾也设也伺其亡之未逺而招之主人无辛苦之劳而亡子有旋反之喜岂不大幸此性习之说也易之繋蒙也山下出泉涓涓而清驶犹未逺其初也君子则之以果行育德有亟呼亡子之义焉然间以语今之人鲜有知者族兄遵晦氏古朴有行谊蚤谢举子以蒙师教授里中念流俗之败自后生小子始也因仿古人小学之意演为诗歌十余则陈之家塾以佐句读所不逮其言或雅或俚一一出之肺腑一二父兄视之以为巴人之声学究之语耳安取于蒙求者而称之而不知偶入于蒙者之耳如一一谈其意中事不啻箫韶之可听也彼其心固未逺其初也虽然彼父兄者业已身为亡子久矣语之以道而不信告之以圣贤之格言而不知将遂无所用吾招乎有建鼓而趋者大声疾呼不得或谈言微中而得之蒙求数语非雅非俗之间偶与之会心犹足以通其夜气而立发其乡井之思未可知也庶有偕子弟而追亡者此又遵晦氏嘉惠吾里无穷之意也并为弁其首云
　　大宗世业引
　　予先世自支子而降一嫡相传以至予不肖本小宗也进而援吾近祖赠司马公亦得称大宗而予复荷祖宗之佑忝窃禄于朝以有今日则先世未竟之箕裘皆予一人事也予少而有志颇窥逺大中年不竞乃始退而营累世烝尝之计以及赡族赀积十余年告竣其一二赡八口者皆遗自先世及先太淑人纺绩之余终亦不能敌其赡族之半因并书之册以示后人后之人思以世吾家则必世吾业有败之者曰不孝败吾家犹可言也败吾族并败吾先世烝尝不可言也呜呼宗周向时所志何若而幸有成事者仅如此而已乎
　　会稽县荒政引
　　宗周居恒私慨生今之世安得视古太平之民豊衣足食家用平康如所谓使民富且寿者而称之思之而不可得谓将必井而田必肉而刑则虽圣人不可行于今日夫为政者亦师其意而已矣语曰人情莫不欲寿三王生之而不伤人情莫不欲富三王厚之而不困夫惟三王知天下之有同情也而通天下之情以一之则人人各遂其情矣此井田之意也易之象井也君子以劳民劝相故曰井养而不穷诚如是即有水旱凶荒何所病诸今之天下非古之天下而独其含情而载魄者数千载如一日善治天下者因之而已吾乡庚辛间连遭大祲里人之饿殍而转徙者日相告也今年春饥民嗷嗷頼当事者预为徙薪议储粟议通商议平粜竭蹶从事未已也则又踵庚辰议相养法委其乡之士大夫而纲纪之朝一期会焉曰赈应以赈暮一期会焉曰粥应以粥又以其贰属分巡四郊逺至穷山僻戸一一期会其里胥三老曰赈曰粥无不应以是死伤虽日众而所全活亦不下万万计当是时吾侪士大夫感上官德意无不矜奋用命争出其私囷画地而区计口而给朝夕如家人父子相慰藉者久之而一切佣夫贾竖皆好行其德日手数钱施丐者又或壶浆载道姑半取其值以为嗟来而食者讳葢人人有独为君子之耻焉其饿且死者又施槥收之疫而病者扶持之上官闻之益喜更为之设法补助以有终葢自歳首元夕以迄于兹七月晦闵闵如一日也语不云乎君子之德风也人性之善也与其情之必然而不容已也苐患无以劳来之乃者当事诸大夫自监司郑公而下无不极一时人伦之选相与同心共济如主伯亚旅谋其家事而会稽周侯尤以敏才练识受成于下消萌杜蘖大者斧断细者川涵动中机宜迄于有成呜呼岂偶然哉侯固曰吾以民养民已矣非能以官养也即上而诸大夫亦遂曰吾以邑养其邑乡养其乡已矣非能以吾养也君子以为一时有王政焉无何有秋告登一二孑遗欣欣有喜色相与扶携而望太平则又感而泣曰哀哉吾侪何自有今日乎一时痛定思痛之情仍有郑侠不能图而举其父母兄弟妻子不能聚而相告也于是侯遂摭其徃事书之成册以示我郡人侯固曰此尔乡后事之师也宗周遂受而书之简首
　　易经古文抄义引
　　予年十四五时从先外祖南洲先生受易先生毎脱畧章句独摅所见时于前辈讲义中弹射不遗力则以已意朱书附之以朂予小子予小子唯唯而已不识为何语也然亦稍能记忆一二焉及长予取科第去不复理前语而先生亦长逝并其朱书旧本亦归先生孙行予因念易道精微非后生小子所能知竟不敢从人问易予先人旧存遗书止得古文易一部与今文回异予少时读之又不识为何语也谨封识藏之笥中日久既而闻前軰知易道者谈及古文如是予因心识之窃自念曰使小子有知能读先人遗书请必自易始岁时每阅封识輙低回不能仰视葢五六十年如一日也今春罢官京师居外邸颇与友人论太极之说觉语不可了輙举易以对因忆先人所遗古文取而称述之随为之援笔立书叙其位次为羲易为文易为周易为孔易虽四家之旨犂然犹未能竟舍今文而从之也而姑从其理之可通者以存古文之万一敢谓遂能读先人遗书哉至于手抄之下间存疑义亦窃忘其固陋而记之则大抵本先生昔年所口授者衰废潦倒旧学罔闻念及父师之遗不胜怆絶遂不敢弃去越月而成帙题之曰古易抄义脱稿校正者婿王生毓蓍而门人祝生开美渊更加订定焉若乃易道之大则夫子赞之已详予何敢复赘所遗种种谬见不无挟胜心以出尚俟暇日改正云先生授易时年已七十八矣后寿至九十二而卒学行高古为士林祭酒其易解有着向存之河南新乡郭氏不复携归遂不传
　　王堇父庙制书跋
　　友人王堇父庙制一书葢不佞官仪曹时问答也今上登极会廷臣集祧庙议太常洪桂渚先生议所以处献皇者甚正举朝韪之卒为礼官所持比不佞承乏郎署则役已告竣久矣不佞犹追维扼腕欲踵太常言之会有以成事阻者亦竟寝此书葢予所商之堇父将以入告于我后而未果者也其扬扢古今甚核而胪陈四疑尤足以补太常所不逮可为一代鸿猷令明廷一旦举而行之岂不卓然有光前人垂宪来禩而独愧予之无能为役也予因是重有感焉语云礼乐积百年乃兴亦谓明良作合待其人而兴之难故有君无臣自古叹之献皇之称宗入庙始于一二邪佞之口当时已有诋其谬者特肃皇帝尊崇孝思愈引愈伸一时廷臣将顺之不暇以至于此逮世庙升祔给事中王治遂首昌言之而时不能用至今以为缺典今上圣明不世出临御之初虚懐访落正臣子毕智劻勷之日稽古定制善继善述千载一时而不幸又以龌龊礼官軰失之岂所谓必待百年者耶考王给諌之建白得之其友朱德懋史册书之以为美谈乃堇父竟不能得之于不佞君臣朋友间胥失之冀堇父之言终不可废他日有举而行之者推其自寸莛之叩不佞且托堇父以不朽视昔人有余幸矣故纸在笥漫书数语于后遗堇父亦以志予之素志云
　　芳斋公三世家乘跋
