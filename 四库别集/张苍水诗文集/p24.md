<!-- { "loadSidebar": true } -->
　　余于丁亥秋，始与余同年少司马张玄箸相见于南国，赋诗赠答、衔杯抵掌，无间晨夕。其时以为中兴大业，指顾可定。既而玄箸与诸勳偕至南海，亦以为藩竿北发，神州豪杰必有响应者。迨师之北入，登金、焦，爟火达高皇帝园陵，题诗兰若中，此博浪沙之一击矣；屯于北海者有年。己亥之秋，延平王以舟师取瓜步，下京口而镇之；玄箸自以所部义从数千人舍舟登陆，复姑孰、宣州、新安、铜陵诸郡邑，沿及江以北历阳、皖口、横江诸险要，大抵皆传檄解绶，无坚城矣。今我师蹶于金陵城下，仓卒南还；而玄箸方经略北方，未之知也。及乎大势崩溃，声援莫接；于是幅巾芒鞋，混迹缁流，夜行昼伏，久之始达浙海，复归行营，树纛鸣角，散亡乃集。昔有梁将陈庆之以兵八千北伐，乘胜而克魏数十城，直据洛阳；其事与玄箸相类。及势失兵熸，间行得达江南，亦与玄箸相类。盖孤军难久持也。然溯往迹者多伟之，斯亦可砭顽起懦，震荡中原矣。于今又二年，江之南北尚尔寂寥；「四七」之谶，为存、为亡？玄箸虽复枕戈，将何所待以成大功！
　　近缉缀其所着诗，名之曰「奇零草」；而问序于余。夫秉旄钺以佐中兴者，玄箸之志也；耽翰墨以毕余年者，不肖远之业也。乃辍军务而留意于此，将意谓世事汗漫，特以暇日勒为成书，以俟后世之知也耶！余闻诗能穷人，又闻穷而后工于诗；今玄箸之诗，其气宏伟而昌高、其词赡博而英多，盖明堂之圭璧、清庙之贲镛也。长离一鸣，世以为瑞；况律吕之相宣乎！夫气有盛、有衰，先动于人心；取玄箸之诗而咏歌之，不特审音可比于夔、旷矣，我明之再兴可以推矣，何必反覆前代之已事而为忧恤哉！
　　华亭徐孚远题于四明之西墉寓。永历十五年（岁在辛丑）九月之望。
　　○原序二
　　尚书诗、古文词，皆自丁亥以后，才笔横溢、藻采缤纷；大略出华亭一派。明人自公安、竟陵狎主齐名，王、李之坛几于扼塞。华亭陈公人中出而振之，顾其于王、李之绪言，稍参以神韵，盖以王、李失之廓落也。人中为节推于浙东行其教，尚书之薪传出于此。及在海上，徐都御史闇公故与人中同主社事，而尚书壬午齐年也，是以尚书之诗、古文词无不与之合。虽然，尚书之集，日星河岳所钟、三百年元气所萃也；而予以艺苑之卮言，屑屑考其源流之自陋矣！呜呼！古来亡国之大夫，其音必凄楚郁结，以肖其身之所涉历；盖亦不自知其所以然者也。独尚书之着述，噌吰博大、含钟应吕，俨然承平庙堂巨手，一洗亡国之音。故暗公之序，欲以尚书所作而卜崦嵫之可复。此其故，良有不可解者！岂天地间伟人，固不容以常例论耶？当是时，以蛎滩鳌背为金汤、以鲛人蜑户为丁口，风帆浪楫，穷饿零丁；而司隶威仪一线未绝，遗臣故吏相与唱和于其间。其遇虽穷，其气自壮，斯其所以为时地之所不能囿耶！
　　呜呼！尚书之集，翁洲、鹭门之史事所征也。吾闻尚书既被执，籍其居无所有，但得笺函二大簏，皆中原荐绅所与往来。送入帅府，荐绅辈惧，遣说客请帅焚之；帅府亦恐摇人心，如其请，投之一炬。火既息，有二残册耿耿不可爇；左右异而视之，则尚书之集也。说客因窃置怀而出，遂盛传于人间。呜呼！尚书之身可死，集不可泯。杀其身者，梁父、亢父所以成一代之纯忠；存其集者，祝融、吴回所以呵护十九年之心气。夫孰非天之所为哉！乃为铨次，审定其奏疏、书檄诸种曰「冰槎集」，其古今体诗曰「奇零草」、曰「采薇吟」，其己亥纪事曰「北征录」，共十二卷；附以「乡荐经义」一卷。予又为作「诗话」二卷、「年谱」一卷，以详其集中赠答之人与其事云。
　　全祖望序。
　　○原序三
　　余得此于定海，命谢子大周钞别本以归；凡五、七言近体若干首。令久失之矣，聊忆其大概为之序以藏之。
　　呜呜！天地晦冥、风霾昼塞，山河失序，而沈星殒气于穷荒绝岛之间，犹能时出其光焰，以为有目者之悲喜而幸睹。虽其揜抑于一时，然要以俟之百世虽欲使之终晦焉不可得也。客为余言：公在行间无日不读书，所遗集近十余种，为逻卒取去，或有流落人间者。此集是其甲辰以后，将解散部伍、归隐于落迦山所作也。公自督师，未尝受强藩节制；及九江遁还，渐有掣肘，始邑邑不乐。而其归隐于海南也，自制一稗置寺中，实粮其中；俟粮且尽死。门有两猿守之；有警，猿必跳跃哀鸣。而间之至也，从后门入。既被羁会城，远近人士下及市井屠贩、卖饼之儿，无不持纸素至羁所争求翰墨；守卒利其金钱，喜为请乞。公随手挥洒应之，皆「正气歌」也；读之，鲜不泣下者。独士大夫家或颇畏藏其书，以为不祥；不知父子之性根于人心，而征于事业、发于文章，虽历变患，逾不可磨灭。历观前代沈约撰「宋书」疑立袁粲传，齐武帝曰：『粲，自是宋忠臣，何为不可』！欧阳修不为周韩通立传，君子惜之。元听湖南为宋忠臣李芾建祠、明长陵不罪藏方孝孺书者，此帝王盛德事。为人臣子处无讳之朝，宜思引君当道，臣各为其主；凡一切胜国语言，不足避忌。余欲稍缀拾公遗事，成「传略」一卷，以备惇史之采；犹惧蒐访未遍，将日就放失也，悲夫！
　　慈溪姜宸英西溟氏题。
　　○原序四
　　昔钱希声先生叙「眢井心史」云：『吾人不可一日无此心，吾人不可一日有此事。夫此心、此事，初无二理。所遭者顺，则存此心；所遭者逆，则行此心』。盖当明季流贼犯阙，神州陆沈，烈皇帝殉国，起义帜于江东、聚兵南海，以至流离困苦，賫志而卒于海峤。若钱先生，真可谓行不媿于言也。然吾乡同时起义先辈，指不胜屈。其间抱孤贞而至死不变者，惟独苍水公哉！
　　公自鲁王监国、永历继统，局蹐行在，无日不以戮力中原为念，以故三入长江。不幸而同仇兵衄，卒不能申中兴之志。及天下事已全去，无可挽回，一腔热血，犹崎岖起蹶于万死一生之间。卒至途穷南田，从容齿剑以还天地之正气。嗟乎！岂非所遭非其时乎？吾因有思夫海之为海，诚忠义之薮耶。宋之季，则陆秀夫、张世杰诸君子奉小朝廷于海峤，卒至崖山飓起，遂亡宋祀；明之季，惟公一人纵横海岛，留汉腊者二十年。向使宋无崖山诸君子，则宋季乾坤亦太落莫；明无公，则明季生气遂至销沈。公不幸而生明季，明季犹幸而生公，为之震动于晚也。迹公之行事，惟宋之文山啻足相似。然信公犹有诗文垂世，即「正气」一歌已足彪炳日月；而公可无诗文传世乎？虽公之忠不朽，不必以文，而文自不可朽。而公凛然孤忠，皦如白日；故其文激愤而高亮、沈雅而痛快，其诗痛而不摧、郁而愈壮。公之诗文，自可垂于天壤也。余之藏兹集，非仅为吾乡存文献也；盖将使信公不独有诗文而长焕，实为有明一代存文字，与「正气歌」共存千古耳。第不识他日留传，亦有如钱先生之叙「心史」如其人为之叙否？
　　时在□第二甲辰岁季春望前七日，卧雪斋书、同里后学五峰沈光宁题。
　　○原跋一
　　甲辰七月望后，余病暑偃卧床中。有客忽来告曰：『苍水张公被执至矣』！余惊起问故；客曰：『公自延平既归，孤军海上，音援俱绝。六月间，散遣士卒，隐居岛中，而每资粮于普陀。提督张杰知之，即令僧为导，率健卒数十伪为僧衣服，夺米舟以济；岛中不知也，遥望以为米舟至。及至公帐下始觉，而公遂被执矣』。余亟望觇之，见公葛袍晋巾，直立牙门外，神色自若。左右令公自角门进，公不为动。杰知之，令启中门延入。公长揖，杰答揖；遂延公入内上坐，且以好言慰公。公仰视屋梁，叹曰：『此沈文恭公故第耶！二十年前，予尝会文于此』。终无他言。杰令僦民舍处公，列卒守之。至夜半，忽一校隔窗唱「牧羊记」苏武骂李陵词，音调激楚；公击节称善，校亦有心人哉！越旬日，檄公至省。杰命以四人舆公，前后列骑导从。至城门，公令驻下舆；北面稽首曰：『臣志毕矣』！复向城拜曰：『某不肖，徒苦故乡父老，有辜属望』！又再拜曰：『自此不复见张氏家庙矣』！道旁观者数千人，无不流涕。至杭，总督赵廷臣不见，令盛设供张，以礼待之。且令诸降弁曰：『尔辈旧主也，盍往见之』！于是争以酒食馈公，公是以有「闻放歌」诸诗。临刑，口占绝命词，令人书之。偶讹一字，不能改正；公笑曰：『他日自有知之者』。客罗子木、童子杨冠玉，皆不屈同死。时甲辰九月初七日也。公之被难始终如此。
　　此「奇零草」，乃公所自定。而「采薇集」，乃释兵后作；公自注『起甲辰六月』，而七月被执矣。读斯二集，公二十年之行事始末，具可概见。时同往一卒为余言：公帐下积书充栋，旁置棺一，棺中贮米数斗；床头利剑一。被执时，遽起拔剑而以帐蒙公，遂不及。公之志何如哉！呜呼！公之功业，天下其知之矣；公之文章，天下未必见之也。公之慷慨赴难，天下其见之矣；公之从容就义，未必尽知之也。兹于其卒，幸购得公草；而「采薇集」，更幸为公手稿；复于降弁，得公之遗文。因汇录成集，记其始末，以俟后之采焉。
　　海滨遗老高允权录毕记。
　　○原跋二
　　盛世之音和以平，衰世之音哀以促；此言声音之道，与天运通也。维诗亦然。吾郡张玄箸先生，当天步艰难之世，从亡海岛，志在中兴。自丙戌至甲辰十九年间，飘泊于波涛飓浪之中、竭蹶于干戈颠沛之际，履危蹈险，辛苦万端；宜其音之哀且促矣。今观「奇零草」文辞和雅、气韵平舒，有从容瞻就之风，而无凄飒仓皇之态；有慷慨奋起之情，而无卑靡挫折之念。至若兴趣所臻，风流跌宕；冠裳所集，意象峥嵘。览厥体制，有直追嘉、隆盛时诸作者；何其音之不类也！噫！我知之矣。昔者典午淩夷，江左继祚，新亭之会，四座兴悲；而王茂弘独曰：『当共戮力王室、恢复中原，奈何作楚囚状耶』！玄箸之意，盖在于此。推其志，直以明室中兴，可操左券；故家亡不悔，身丧不顾。虽王谢偏安之业犹不屑言，讵肯以德佑诸君子自况耶！发诸歌咏，固宜与盛世同符。而天下梦梦，力不从志；岂其始愿哉！夫人以诗传者，王维、储光羲非不名家，而本领未正，忠义之道疑矣；诗以人传者，渊明「饮酒」、皋羽「曦发」，千载下读之，犹沁人心脾。是草亦作如是观。若王、李、钟、谭各标坛坫，特雕虫小技之伦耳；未可为忠义者道也。余之书此，将传诸不朽也。
　　岁在甲子中秋日，奠邑秦川题。
