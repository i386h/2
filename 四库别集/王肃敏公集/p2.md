<!-- { "loadSidebar": true } -->
　　霜落汀沙白天寒苑木疏朔方纔鴈去何日得家书

　　○量移高淳令咏怀

　　斥逐那能便陆沉量移还傍五湖阴玉梅翠莜围官阁丽日澄江清客心自判陶公偏嗜酒不妨宓子静鸣琴时危莫羡丹华诏岁暮聊为白石吟

　　○雨晴

　　一日三回雨云龙亦恣情虹合斜照出风逐晚凉生杖屦行园独琴书留客清门边双翠柳拂几万丝轻

　　○亳都行

　　桐宫桑林古帝国千年迹灭名空在龙山连陵如朵云无穷涡水东流海明王朝元殿魏武省稼台蟠螭剥白石古棘崩苍屋雄豪已逐暮云散精灵时向空林哀灿灿瑶华苑绀殿伯阳宫古木蔽日月万瓦摧鱼龙黄鹤秋飘翻丹井氷峥嵘犹龙恍惚度沙海惟有药草年年生城中连延三万户中有豪家多官府宾客懒作游冶盘翠幙层楼对花树桃花飞入窥洞房洞房七十紫鸳鸯花里仙人散风雨回笙合瑟春迷茫帘底芙蓉儿不知上客尊临池纤手雪藕丝全盘相劝故意勤滴露金叵罗停云玉树歌杨花飞荡烟相和黄鹂紫燕春心多玄宴先生鹤氅衣闭门三月学蓍龟有书不敢犯天子击剑徒尔心神飞帝德雄图流水去五岳勋名在何处若使豪华镇相守季伦不灭平原寿帐望青牛紫气纷河上翁兮同出秦遨游玄圃三千阙藉乎云霞谢世人

　　○咏蝉

　　一出尘埃上飘然尔若仙林高晴抱日叶密暮栖悃啄露心逾洁凌风响易传承蜩贵家客莫近五陵阡

　　○伤歌行 【 二首】

　　白龙戒鱼服所志在重渊丈夫远游虫岂屑世所怜万言不一信时命固其然荆璞岂不泽白地遭弃损噭噭鸱吓鼠呴呴雉饮泉愿附首阳侣甘心沧浪前
　　鱼行忻上水顺鬣乃安游丈夫志四海出门岂悠悠智士怲先几所托成远谋女萝好缠绵木代同见羞梗言多忌讳直道兴戈矛危邦期不入尼父垂千秋

　　○鸟栖曲 【 四首】

　　慱山香炉七宝烟云毋屏风九迭环秋生枕簟凉如洗恼杀啼鸟不得眠
　　东家女儿赛花树生来不识门前路嫁作西邻荡子妻夜夜梦魂江山去
　　垂柳风清丝宛宛碧梧霜冷子离离阿谁辘轌汲金井惊起双鸟月里飞
　　门前池水碧波澄照见牵牛织女星东方月出看不见独夜空闺懊恼生

　　○梁苑歌 【 三首】

　　君不见梁王已破六国垒苑中便起文园台黄金白玉架楼阁绮榻延宾四向开清冷池上三尺雪相如新赋倾邹枚临卭美人鬪花朵挑以琴心礼岂那汉庭卖赋得千金白首游梁计亦左今人空作古人风抱策为儒叹不逢呜鸣古来文士不检岂足病且览词彩如长虹
　　梁苑东连孟诸野旧国山高水弥下黄金触斗不作乐徒使千年笑达者君不见汉天子爱弟侈赐空大盈梁王受之不一惊合沓金根车宛转玻瓈軿突然驰道流日星千乘万骑敌卤簿贵焰豪华倾九瀛百年之后君为谁有酒莫惜千金挥不信试看梁王苑狐兔草驰鬼火吹
　　黄河东来沙顷海陈留十山几山在梁王古苑九地深岁岁龙蛇窟穴改我田在苑苑在东灌园凿井当其中应门两黄鹤抱琴双玉同行歌曳杖如游龙前身恐是河上公君不见七十二帝如旋蓬惟有尧舜流高夙人生百年电闪闪何必希时钓攀援日月独为功子云草玄恒不调虞乡着书仍固穷丨我怀欲附沙洲鸿

　　○东门行

　　古辞言士不安贫贱妻子挽留今拟君子顺命室家相乐
　　出东门行迟迟入君门欲何依我衣日垢我马悲鸣嘶 【 一觧】 彼都客皇皇各自斑鵻东西飞浮云上天蔽富贵顾我何啻浊水泥 【 二觧】 浊水泥缊袍不足耻陋巷大圣穪庶几时命取舍焉能违伯夷叔齐采薇自苦可以嬉 【 四觧】 伯夷叔齐采薇自苦可以嬉堂上张筵尊俎坻坻入门脱行缠感君相下流黄机 【 四解】

　　○西门行

　　古辞言人当及时为乐今仍拟之为祝辞
　　出西门行来归山川险以巇驱车跃马君何为 【 一觧】 尧让许由天下可辞箪食豆羹嗟嗟鄙而忧生烦思一何愚 【 二觧】 莫邪阑干魑魅避之虞奏箫韶凤凰来仪不见古皇得见古时 【 三觧】 春桃华韡韡焂忽霜霜飞盛年不作乐老大徒伤悲 【 四觧】 北里撞锺南里吹竽欢歌屡舞形神舒君今苦乐当自知 【 四觧】 人生寿命日月速但愿陛下南山齐人生寿命日月速但愿陛下南山齐 【 五觧】 四海格心三辰垂辉延年永福昌其乐不可逾 【 六觧】

　　○凿井歌

　　素业大梁郊开门即广野簸弄无沧流安得清泉泻凿井汲澄深学作灌园者畦蔬杂花卉犹堪树枌槚井上琼枝秀袅娜十年相见碧嵯峩王山鸾凤几时至乞与高梧长作窠

　　○梁园白雪歌

　　浚郊腊月三杖雪压坼梁王百尺台梁王胜迹今何在野人指点蓬池灰忆昔金舆下东苑翠葆云旛曳流霰兔园鳬沼生光辉白昼璚瑶动楼观才人云从飘缈仙当轩授简挥云烟阳春不说郢人调白雪争传司马篇我家住近梁王州今年雪大胶河流蛟龙冻缩若蜒蜓我亦氷透紫绮裘玉山银海与不践十度欲赋九复休手龟彤管搦不得呼儿且酌黄金瓯

　　○燕中怀古三首

　　轩辕台
　　易水
　　黄金台

　　•轩辕台

　　日出北平甸隐隐川涂分南临古帝台怅望遥天云不见广成子空怀赤霞文鼎湖龙化久千秋竟谁问
　　右轩辕台

　　•易水

　　王子迯秦质黄金义侠士胡然矜一剑欲效屠龙拔十年期生聚勾践雪吴耻谬图乃灭社岂独误田子
　　右易水

　　•黄金台

　　兴邦良有激好贤轻千金破齐如反掌图报一何深二城乃不下畴测平生心白壁易生毁喟然伤古今
　　右黄金台

　　○白头吟

　　堂中笙管停系音听我缓歌白头吟忆妾与君初见时娇小能画双蛾眉十步五步莲花生袅娜春风杨柳枝同筵皷瑟筐床食不谓今朝生别离络纬霄唧唧泣下流黄机七襄织就双鱼绮留与君传锦字书玉琴妾所宝奉君清夜娱弹作远别离孤鸾何时归妾有红罗襦明珠十二扣去去随妾身寒暖不负相妾有双璜佩烺烺似明月去去随妾身玉光恒不灭班姬被宠矜娇艳却出昭阳避双燕月明鸣咽紫云箫秋夙冷落白团扇玉颜花貌有哀歇敢料君恩不中变新人貌如霞艳艳眼前花旧人心如石百岁良不易君无秦王之镜光离离妾有肝胆焉能知指环团团倘终惠贱妾宛转当回车君不见鸳鸯情性同生死池上年年比翼飞

　　○缓歌行

　　神龙卧待风雷起天马不作辕驹悲丈夫琐琐徒快意栖身金马终何为青云翘首恃先达手扪日月开享衢昂藏岂顾雄豪士柔脂偏怜妩媚儿翩翩紫骝色盈盈朱门趍昨日缝掖困尘土今朝气势吹虹霓顾我本是草泽子放步谬入龙鸾闱公相门前耻干谒蓬莱阙下愁羁栖独乘款叚长安陌白壁无言知者谁凤凰垂趐沧浪水鳬鹜争晖太液池不及任公钓沧海鳌竿且挂扶桑枝万里风云有时会文章锺鼎难前期一得一失浮烟尔局局缩缩令人嗤

　　○得告后有述 【 二首】

　　抱痾辞琐闼雅志希寥廓壮年谈一经百石真濩落既之燕然功敢望平津阁丈夫怀四方安用守尺蠖玉事方励激殷忧忽凌薄得告返旧强寤言复如昨沙田衣河浒耕稼亮靡恶巾车东林道策杖芳花郭且酌柴桑杯漫拟临海作恊古信超旷适志讵萧索一丘聊自娱百龄庶可托
　　素业蓬蒿堵清春桃李园逶迤自来往逍遥慰晨昏林卧惬鸣莺洲览悦芳荪冥然避喧嚣庶以清心魂况偕沮溺徒时聆幽悠言岂无帝王畧莫作系匏论暂息金闺步终切苍生援振衣凌华首招手排天门斯文不希世江海思弥敦富贵如浮云孔圣道乃尊独善良在兹且拟贲丘樊

　　○赠别王邃伯

　　骝马嘶风剑气寒浩歌聊复岸危冠故山归到蓬春色明夜相思见月阑汉上卧龙还独啸淮南最桂旧追欢读书林下多清胜自扫桐花坐石坛

　　○杂咏 【 三首】

　　王都兢华靡金貂璚葳蕤百用填溪壑暴殄良足悲宁知所快意闾井脂己衰我里称富室机杼生虫丝衣焍示敦素白日思龙墀
　　边戍何﨣﨣所志在四夷烽火入甘泉提戈不辞挥左系月支颈右灭贤王师军策十二勋反书权贵儿田妇勤蚕桑扰女着罗襦弃置莫复道男儿生数奇
　　浮云逐风翔明月有缺蚀嗟嗟青云士前时泥涂客片言取华要修名生帝席意气倾盖壤扬扬见得色周公秉大道佐主揉下国礼乐已四达握发仍吐食

　　○憎蚊篇

　　幽阴之区何渗漉尔蚊尔蚋托其族青天赤日影响灭星月昏黄恣相逐茅茨先生苦欝蒸开轩拭簟眠秋澄摇头皷翼不知祸呼朋引类如矜能肌肤痛痒寐不得挥尘力困徒手格触之者死生仍仍饱者已去如逋客豪家广堂连洞房金屏斜月琉璃光生绡百幅围夜凉坐令尔类空彷徨麒麟凤鸟世所珍千载不生生尔频欲启九关欣上帝蕞尔细琐安足陈吁嗟兮雨中之蚁人所怜尔族尽灭谁为冤

　　○梦蔡大行

　　冥思入幽关神交岂虚诧苍茫觏我友把袂相慰谢手握紫琅玕弄珠双照夜平生深嘅叹道论复倾泻形开隔幽昧犹疑在林舍缔交即相信义气凌太华天矫南飞鹏九万风乃下时命良难违焂尔成观化嗟予劳性真逝矣求税驾蹑云拾蘅芷乘春艺桑柘龙凤不挂网窃附绮与夏

　　○有客

　　开轩云雾散冬日入檐深有客常求事无营亦累心严公思弃世墨子益沾襟沕穆三皇代民风可重寻

　　○正月十六日 【 俗传人于是日游览能散百病】

　　东城南埭北河头宝马香车画鹢舟纵使归来诸病散也应不会散侬愁

　　○和庸之韵

　　平郊望不极台上远天青叶萚鸟窥井人闲风扫亭孤云供夕眺众籁惬秋听野性便幽静非关慕独醒

　　○春草谣

　　塘上草离离照妾春罗衣待君君不来满庭萤火飞

　　○郡斋新成 【 二首】

　　官闲欲学草玄徒筑就新堂荫白榆朝日云霞飞画栋清秋星月映双铺风尘虚抱龙华剑潦倒真贪浊酒壶碧水心情轩黻迹湏知谪吏是潜夫
　　堂斋新构即吾庐卉水阴森类索居束带临官常自检开尊娱客未成疏思乡王粲能为赋去国虞卿且着书判郡幸沾微禄在萧条岁暮免歌鱼

　　○寿州赠判官

　　昔年时从联青琐今日相逢醉楚台直道几人还失路清时于子独怜才淮南鸾鹤寻常见天上风云早晚回莫向江湖叹摇落小山丛桂即蓬来

　　○寄何粹夫

　　孟诸秋风洞庭月双飞伯劳书空发玉琴幽怨君不闻明德无缘岁光灭桃花欲开江水浑我行归访武陵春相将白日弄烟雾垂鱼绾绶非闲人

　　○之县

　　领符之江县庭馆吏人稀怀禄忻南州羁形念中闱烹鲜庶易效觧牛真余机虽惭寡名惠初志良靡违

　　○悼旌

　　代产岛海珍庭出龙鹤姿垂髫谈古经端儿钦宿师默灵觧悠道初语侵雅辞学箕传家牒继体答君私地苦兰陨谷天毒星沉仪昔当膓已裂忽起心犹锤万念灰如寂一痛川与驰

　　○野中詶友人

　　迥野烟华晚细微垂杨春拂钓鱼矶梁王台沼伊谁见河上田园今我归文鹊黄鹂飞悄悄浮云斜日弄辉辉时危幸及渔樵社青琐先朝已拂衣

　　○郊居落成有作

　　河上丈人卜筑新拟从幽僻迥藏身沙边丛竹开三径云里飞轩绝四邻炎日清凉疑洞壑空林飘洒即仙真无论盆沼生成细拨剌鯈鱼亦有神

　　○郊望

