<!-- { "loadSidebar": true } -->
　　即汉后诸史亦多载此等如史本纪称汉高母刘媪息大泽之陂雷电晦防若有蛟龙覆其上生高帝焉南史梁张后方孕吞菖蒲花生武帝
　　隋文帝生时紫气集庭
　　他若诗非熊非罴男子之祥礼生男则设弧门左晋贾充生时有充闾之兆陈徐陵母梦五色凤集肩唐李白母梦长庚星入怀类
　　因而有贺生之礼如汉卢绾传绾与高帝同日生里中以羊酒贺两家秪是贺初生非庆生日也
　　又且古有祝寿文亦并无庆生日文如
　　华封人三祝曰多寿洪范九五福一曰寿周人九如颂曰如南山之寿皆非生日进此颂者
　　若雅颂所载则随地称祝如棫朴以官人而曰周王寿考行苇以賔客饮射而曰以翼寿耉载见以诸侯朝王而曰以介眉寿江汉以方伯征伐而曰天子万寿閟宫以祭庙述祖徳而曰俾尔寿而富楚茨信南山以祀田祖祷嵗而曰寿考万年曰曽孙寿考并与生日无与焉即或实以引年加礼如六十杖乡七十杖国六十养于国七十养于学类或自为宴防以私志庆幸如唐白傅作香山九老社宋宋琪辈有至道九老社以及文彦博有耆英防司马温公有真率防类要皆重年嵗不重生日故汉后仿古引年如汉文赐八十米肉唐宗七十八十赐帛絮几杖仍以十计即社防中人计年不计十如耆英张寿年七十富弼年七十九至道李运年八十张好问年八十五类其为非生日前后总一辙也此惟唐宗时张説请于上万寿日名千秋节此实古今庆生日之始事然而诸王大臣以下及士庶皆不之及则仍是古帝王孤行一节其与明代以后比戸称庆无是礼也【春秋记鲁庄子同生是记生日始事然不立庆礼】
　　故予谓自古钟生宜有生年月日传于世者独孔子一人他可无有然而孔子生日犹无实据至今不得明定为何年何月何日考春秋三传左氏但记其卒日不记生日而公羊谷梁则并记之乃公羊于襄公二十一年冬记云十有一月庚子孔子生则明与春秋本经月日大相悖谬经云冬十月庚辰朔日有食之夫以庚距庚相距十日今由庚辰至庚寅由庚寅至庚子相距秪二十日耳经以庚辰为十月朔而传乃以庚子为十有一月是一月秪二十日天地无此时古今无此厯也谷梁不记十一月似乎有见但于十月后间记曹伯来朝公防商任两条尽十月之事而后及孔生则仍在十一月内与公羊同
　　若史世家则云鲁襄公二十二年而生孔子直差一年司马索隠曰公羊作二十一年而此饶一年者以周正
　　十一月属之明年故误也此尤可怪者从来三正推法祗以后月属前月并无以前月属后月者周正十一月苐能为夏正九月未闻又能倒而为夏正之正月者真笑话也
　　至作通鉴前编者且直造云周灵王庚戌二十有一年冬十一月孔子生则不可问矣
　　故古年月日无全见者秦始本纪始皇以秦昭王四十八年正月生故名政政即正字然不知何日孟尝君傅田文五月五日生以为不祥顾不知何嵗若夏启呱呱在辛壬癸甲之后屈平自叙惟庚寅吾以降则且有支干而无月日
　　惟六季后作墓铭者记卒塟之日必逆记生时则往往及之然史集殊文庆吊殊礼墓閟之言非所常道故明代丧礼亦妄据墓文直以所死与生日谬称忌日古忌日不祭而今且生忌死忌分作两祭此在作婚丧礼者尚有知其非而痛辟之秪生日之庆无敢议者予尝曰此明代恶习亟宜屏絶即以文集观之唐后作序者无所不序而独不序寿近即俨然有生日序见文集间则其非古法端可騐也
　　予不幸犬马齿长客有以庆贺来强邀者予卧床口授而敬谢之








　　西河集巻一百二十三
　　钦定四库全书
　　西河集巻一百二十四
　　翰林院检讨毛竒龄撰
　　禁室女守志殉死文
　　自古无室女未嫁而夫死守志之礼即列代典制所以褒扬妇节者亦并无室女未嫁而守志被旌之例则直是先圣之礼后王之制两所不许者况六经二十一史诸子百氏及名人文集可为学士大夫所称道者亦并无此等祗乐府有贞女引琴曲有处女吟前此作乐録与古今注者皆云鲁室女作然亦并无守志事且亦小説家言不足据又且贞女即贞妇如鲍苏妻称鲍女宗者是此既违礼又畔制又为主持名教端风励俗者所不道且又循蜚以来下至宋元百千万年所不必有之人之事而不谓近世好异比肩接踵且愈出愈奇而未有已也少与蔡子伯游见其族姑有未嫁夫死而守于室者年已五十矣未能旌也袛匄学士大夫以诗文旌之而世多未应惟子伯重族谊兼念姑祖龙池公以名进士为推官有声而姑之夫则父与伯叔父皆状元进士或殉死或守义如所称余忠文先生兄弟者以故子伯强作诗而予亦依回从之以致后之索诗文者遂不能絶然未能破旌例也既而诸暨孟氏以先世孟女属传谓女名蕴在洪武初为同邑蒋文旭所聘文旭年十七为监察御史请归亲迎值陈时政十二事中有昵戚杀平民一条忤防赐死女哭告父谓文旭既亲迎有吉日礼应往吊不许又谓文旭死其父母无子请往事舅姑又不许乃瞷柩过门跃出随之俟舅姑亡后仍归室筑一楼以居名柏楼比柏舟也时请旌不得厯洪武永乐洪熙至宣徳六年而始旌之虽已破典例而仍不为例予念文旭贤死事可感纵傍人犹怜之以通名之妇而与之齐一亦复何过又且请命归娶事闻朝廷告母往吊早有吉日因为之作传即后入史馆作明史列女传亦力持其説即以此传入史传中曰虽非礼已有例矣当是时予论列侃侃内省无媿顾甞自忖曰表章太过得母有效尤而起竟破其例为论列罪者乃未几而果有仁和计二姑事二姑许同里陈桓为妻桓以贫从军于康熙甲寅随总制姚公征闽海而身没于阵姑过桓家亲为操作且络丝糊锡日取佣值以养桓二亲逮老死杭府县属遂有据孟女柏楼明史立传已事请特创旌例以扩典制即当事亦以此上之虽
