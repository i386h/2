<!-- { "loadSidebar": true } -->
　　吴兴章自眀甫其子善洪武中授茌平县典史自眀甫寓书训之娓娓千余言于持身莅政事神恤民敬长亲贤之道备举而曲尽盖不徒可以賛治一邑而已也爱之深故言之详知之眀故言之当即所言以考所存自眀甫其贤父乎善拜受父训掲于堂中旦夕省览以图无忝及自眀甫没善歴茌平令数进其官今为刑部郎中为人闿敏恭慎而拳拳斯训所至掲诸堂恒若其父之临乎上而始受命也善其贤子乎盖亲之徳与天之徳同一仁也儒者有言事亲犹事天受天之命以生犹子禀父之命以行君子畏天命而不敢违犹孝子敬父命而不敢悖故敬父即敬天也则自少壮至老至终其身可有一息之或间乎古之言孝者必曰曽子其戒慎惕厉之意必至启手启足而后免善必务于此哉善以志训名其堂缙绅君子为之序为之记矣又以属余序余既嘉之又愿望之未已也为书于后
　　善安堂诗序
　　吾邑刘文复和易惇信而重气义乡人士多乐与之交今年来京师京师士大夫亦多爱其为人知其家有善安堂为之咏歌文复以属予序予念童丱时识文复其家在县城中其时城中有骋私智欺愚弱致厚赀者髙堂重屋歌舞丝竹欢乐之声以夜继昼孰不自意可以终其身及其子孙于无穷哉而文复与其兄存礼谨谨自守不敢茍求所欲于理分之外日以奉亲为乐作龙洲书舘延师教其子所资非饶裕而仰事俯育之余以济贫乏不靳也迨予弱冠求向之盛富而极乐者忽然若烟消若澌尽无复遗余而文复一家之内父子祖孙兄弟孝敬慈爱天伦之乐视昔弗替而益加也岂非所由之道安危之异哉夫人置其身其家亦若置器焉置于安亦安于危亦危为善者置安之术也书曰作善降之百祥易曰积善之家必有余庆善固天之所祐也其后文复之父至八十有八母八十有七其兄弟皆垂白无恙其子长而知学斯其得于所祐者然欤故书予所见者于诸贤咏歌之首使读者知为善之必有徴且欲安者当知所择术也
　　崇孝堂序
　　江隂朱熊惟吉性至孝母尝疾剧叩医巫皆不效熊痛迫罔措或言古医书有人肉治弃疾之说即露祷北辰自刲股煑液进母者再母食之疾愈宗族乡党称之无间言翰林检讨陈嗣初先生闻而嘉之名其事亲之堂曰崇孝崇者盖将进之于道也既为之记又为书道熊来见亦欲予一言进之夫刲股在吾儒有不足焉者盖谓圣人之教所未有且虑至于残毁而伤生也夫残毁而伤生冝见黜于名教然论人者亦究其心之诚何如耳父母吾身之本也父母危殆将絶是吾之本将絶而暇计吾之身哉盖于是时父母为重身为轻矧事迫计穷无可奈何之际虽捐生有不顾其心固曰吾之身受诸父母幸父母之安也捐生所甘心焉矧人肉治疾着在医家书吾于父母而可以已乎矧刲体未必皆伤生乎故刲股为世所嘉者亦谅其出于爱亲之诚而儒者眀道以正言则立范垂世之用心也而用恕者庶几可以无訾焉熊之诚孝可嘉然而君子之孝非止乎是也孔子语曽子曰立身行道扬名于后曽子动求诸己自日三省至于启手启足不敢忘孝曽子之学者亦曰一举足一出言不敢忘父母虑辱其身羞其亲皆君子之孝也君子之道务其逺者大者熊朂乎哉奉养之暇力探前言徃行而躬蹈之以称陈先生名堂之义哉且吾闻子诗礼故家也今子之世父父皆惇行尚义亦冝子之嗣承不隳也熊朂乎哉遂书以为崇孝堂序
　　沙村江楼诗序
　　沙村江楼者乡先辈刘伯川之所作也沙村在吾邑之南山水深邃幽僻之处四方徃还之迹所不及而刘氏世居之伯川刘之秀而文者楼据沙村之胜杰然而特出乡名卿钜老皆有赋咏纪述歴世变故伯川没无子简牍散逸无存而楼亦久仆其从弟伯埙今即故址复作之伯埙能记忆刘尚书子髙故所题楼中长句及所寄伯川近体之诗间于翰林诸公诵之诸公闻尚书江楼诗皆喜而继作者曽学士而下若干人伯埙并稡之以求予序楼始作于伯川余虽不及见然观伯川可以知之伯川先公同门友尝闻邑老言其家甚富于崇儒礼士汲汲恐有所未尽元季兵乱攻剽充斥民奔窜深山穷谷不能保一时率视沙村为王官谷而邑之士大夫挈妻子走依伯川伯川倾倒迓迎舘谷之不使有几防羇旅之意益久不厌凡依伯川者皆如家焉尚书所寄近体盖谓此也伯川平生轻财如粪土年四十尚有田数千畆一日悉散予其亲戚闾里又散遣臧获独与其妻处弊庐数楹仅蔽风雨而旦暮饘粥休休自得也平居不与俗人接然善观人且喜奨掖后进士竒年十四五与陈孟洁徃拜之皆以故人子见爱是日雪霁酒酣以予两人循溪行咏命各赋小诗言志孟洁对曰十年勤苦事鸡窓有志青云白玉堂会待香风杨栁陌红楼争看緑衣郎予即一时景趣塞责曰飞雪初停酒未消溪山深处踏琼瑶不嫌寒气清人骨贪看梅花过野桥伯川顾孟洁笑曰十年勤苦只博红楼一看耶又曰不失一风流进士顾予笑曰虽寒士当耐又曰人有不为而后可以有为其勉之后伯川卒二十余年孟洁登第为翰林庶吉士而卒今又二十年余幸存余喘皆如伯川言然予未能有副其所望恒用内愧伯埙自刑部主事再陞郎中相与同朝毎共论徃事追念前辈髙风逺韵不可复得今喜伯埙能继其作楼之意也故因叙诸公之诗并及伯川为人大畧云
　　禄养堂诗文序
　　永新戴礼本敬永乐乙未举进士登第登进士第者例观政于诸司然后授官本敬独念其母春秋髙爱日之诚不可缓也以其情言于朝冀得教职近地以禄养其亲遂得衡州府学教授衡去永新不五百里即过家奉亲以行到官顔其奉亲之堂曰禄养志喜也缙绅大夫闻者皆为之喜或为文记之或为诗章謌咏之且盈巻矣永乐辛丑余与本敬同奉命考会试因以出示属序焉夫士之仕也皆欲行其道上焉以事君下焉以为民而事君为民之道皆本乎事亲故曰孝者百行之源行道之所先也人之爱其亲固本于天性然有幸不幸焉亲在而养不备及得禄而亲不逮终身懐仲由之戚者世不少矣本敬虽早防其父而母孺人垂白康豫本敬出而与诸生谈周公仲尼之道入而升堂上夀甘防有资承顔婉愉天伦之至乐人生之至幸得之而喜冝也士大夫皆喜为之文若诗亦天理民彞具于心者之所同也则夫升斯堂诵其文咏其诗者有不欣喜而歆羡者乎
　　虚庵诗序
　　河南按察司佥事吾邑刘咸士皆名其所居曰虚庵盖取易咸象之义而求益者也缙绅君子与之防者为文记之矣又有为之赋咏者稡以属余序焉人之心其体本虚也圣人者全其本然之体虚灵澄澈廓然大公而物来顺应下圣人者不免拘于气禀累于物欲不能全其本然之体是以所存所由不能不倍于道故圣人之教必以虚为求道之要虚者无我之谓也君子达乎斯防则其心一于道而不蔽于私欲主于公而不介于物我是以天下之善皆归之而日进乎髙眀之域小人昧焉私智自髙偏见自是以此窒乎内拒乎外天下之善无自而入日沦于污下而不自知矣此贤不肖所由分也士皆有见乎此以之名所居而朝夕视警焉将进于道未可量也此冝缙绅君子为之赋咏欤士皆以眀经擢第今佥宪外藩朝廷之耳目政治之纲纪生民之休戚谳议之得失皆系之诚由此道而不倦焉必将有立于当时有传于后世勉哉士皆余于士皆为执友故因叙此诗而特有所期望云
　　东郭草亭宴集诗序
　　圣天子嗣大寳之眀年改元正统仁义之施洽被迩遐稿者以苏仆者以植万彚咸畅而凡中外小大之臣咸洗濯脩饬祗奉法度天子恒昧爽朝百官亲万机既即位御经筵文学从臣执经左右讲说尧舜禹汤文武周公孔子之道日恭日励不敢怠逸乃三月之望有赐假于是讲臣九人豫约郊逰以娱一日之暇是日早朝退聫骑出文眀门礼部尚书胡公适邂逅焉遂偕东行二里所鸿胪卿杨君思敬望而欣然出迓指顾道左而言曰此中可以少憇也皆下马径而入折稍北旷地可百数十畆环以苇樊樊之内皆蔬畦麦垅沟塍秩秩如画中置井作辘轳引泉灌注凡种艺具有条理盖思敬别业也众从容周览还坐井傍栁下共歆艶思敬之乐思敬饮客嘉茗遂治具延入坐小亭亭覆以茅俭质而清雅幽邃而闿爽亭之外杂植名卉异果周垣以防之垣之外树桃李杏时花盛开翛然有尘外之趣思敬举酒乐客一叟弦歌佐之爵行无算客亦欢然倾写皆赋诗留亭中已而夕阳冉冉薄西山思敬送客出曰愿嵗以是日从者于斯又谓士竒曰愿序诗俾后之人知众君子之尝乐于斯也夫君子之乐岂茍焉者哉何也生民之失寜弗乐也处非其地弗乐也与非其人弗乐也今圣眀在上百职举而群生遂海内无事可乐旦暮劬于职务而得适意于旷闲萧散之濵以坐玩夫时物之发育可乐斯集又皆卿大夫之贤蕴道徳而服诗书志合而言契靡不可乐矧思敬好客有郑当时陈孟公之风若之何不乐哉乐而形诸诗歌乐之至也后之读诗者尚考其乐之所自诗凡十首皆近体是月十有七日序
　　翠玉楼诗序
　　永阳胡孔时徃年来京师胥晤于吾友周是脩所是脩为余具道孔时之行又示以所为其家翠玉楼记槩述景物之趣而寓喻勉之意也余既重孔时为人又重是脩之爱人有道未几是脩没与孔时不相闻十又四年今年再见京师其恂恂慎重尚贤好徳之意加笃胡氏居永阳诗书行义为乡郡所重者累世吾少犹及识国賔先生表然脩整端确和厚使人敬而爱也渚樵先生虽不获识然闻其笃学务义汲汲以成就后进为己任盖孔时大父也夫产于昆山生于丹穴必为世所贵矣今之来告余曰比年士君子为翠玉楼诗多矣诗必有叙敢请时其简留于家一见既不可得固辞不能叙不获也翠玉者是脩取苏文忠公诗语名之是岂専以言山水之胜登览之乐哉其亦欲使因其言想见其人而勉之于已乎孟子曰尚论古之人颂其诗读其书不知其人可乎是以论其世也是尚友也文忠公学问之闳博文章之雄迈气志之刚正独立而不顾百折而不变当时如黄文节其于公犹曰晚进之士不愿亲炙先烈以増益所不能者非人之情又曰心之所期可与知者道难与俗人言景慕如此则后之为士者欲有所立于世而求之文忠未必无所助益也是脩爱人有道其意不在此乎然引而未发也诸君子之作于诗必有及此者乎孔子曰诗可以兴可以观兴观诗之道也请以是复孔时为翠玉楼序



　　东里续集巻十四
　　钦定四库全书
　　东里续集巻十五　　　　明　杨士奇　撰序
　　虞氏家范序
