<!-- { "loadSidebar": true } -->
　　及是夜留饭，钝翁出示所作「钓龙台歌」，则又爱之、疑之。录所作散行文，又有才气；乃纵论以试之。夜深，携去旧作陈太史、孙太守观风文卷三本；越日送来，则黏纸眉评、尾评几满。所评歌谣、古诗、古文、骈文、铭词，或以为可传、或以为可删；策对，或以为可行、或以为不尽可行：则犁然俱当。惟卷中赏「九十九峰歌」而不赏「国姓涛歌」，则未尽是。盖九十九峰仅清刻，而国姓涛且沈顿也。钝翁许「九十九峰」诗力厚思沈，人间杰作；亦偏嗜。至谓近二年诗不及前，亦不合。盖自洊经祸乱以来，感慨淋漓，诗格一变；从前所未有也。第笔路稍奥，不动目耳。
　　仆平生所见古诗手仙根外，实推钝庵。惜所作不多，杰构太少；不然，当与古人肩行矣。
　　·乞梁钝庵先生书「猛虎行」柬
　　昨夕请教归来，翻读屈翁山「猛虎行」，直欲同声一哭！不知为彼当日作耶，抑为我今日作耶？先生「钓龙台歌」，雅近岭南风趣；先生草法，又似宋、元间人。晚生知诗者，非知书者。虽然不知书，要知先生之书可张之座右，与古图章争耀者也。
　　读先生之诗，读岭南之诗，请以岭南之诗求先生之书；不禁破涕一笑！
　　·与蔡某书（戊戌）
　　前日与阁下坐，共谈醵赀牟利事，阁下意欲与仆居盐；此以鹾贾咸味糁吾辈酸风，大善、大善！
　　古者国计，盐为大纲，士大夫尤多以此起家。故汉桑宏羊、唐刘晏用，皆注意于此。然宏羊为国朘民，启汉武侈心；远不如刘士安官民俱利，启唐中兴：此桓宽之论所由作也。今日征榷纷如，而独盐政偶弛。是夙沙蚩尤百密中之一疏，使食淡人有所充口；亦昆明劫火以来，独盐池少获完善者。吾辈不能以阿胶止河浊，不妨以敝箅救池卤。且又一间栈屋适好司鹾，不须别筹郑卫隙地，亦引位之天然者。
　　仆未为两者计公利，不觉先为一己计私囊。仆允人合作五谷店，仆拟兑去年所贮之油凑成一股，不料油路滞销，其项缺如。昨日思得一便宜计，意欲移阁下买盐之金，充仆合伙之数；待仆项到手，然后完阁下之牢盆。量少、量多，惟阁下之力；给全、给半，惟阁下之思！弟不欲以竭忠尽驩者，致失夫揣已度人也；阁下得毋哑然于行炙者先尝其味、分羹者遽染其指乎！
　　暂假蔀丰，聊掩罍罄；知交之间，用敢坦布。
　　·与林幼春书
　　去年得阁下手书见问，本欲即复；因雅歆君来，语多寄达，故缓附鸿。阁下清才妙悟，匪夷所及。诗、古文词之事，仆屡欲有所告；只因交浅言深，故辄中止。
　　仆之骈俪、诗、古及制义，颇可自信；分量之有到、有不到，亦皆自知。惟古文虽有所知，则觉其不到，而不敢自信也。但虽不敢自信，而今人所作之弊，一见辄能了了；惟自己亦时不免耳。骈俪之透顶处，在由两汉、魏、晋及六朝、三唐文一鼻孔出气，惟魏、晋多近古，三唐多近今。宜古、宜今，端推齐、梁；泥今失古，则自宋、明。本朝之古文，不能比唐、宋；本朝之骈文，则有越唐、宋者。诗或宗唐、或宗宋，当其盛气时，视明代蔑如，其实与明代齐耳；但独到处，亦有明代所未有者。总之，一代各有数子，一子各有一面目；不能概抹。仆之陋作，不甚深藏。但毅力有到之篇，亦鲜示人；即示人，亦鲜印契。惟数年前「九十九峰歌」，邱山根见其刻入处，许为查初白、赵执信；然「秋咏」十二首甚浑，即有不省处。去年梁钝翁见旧作歌谣，许为唐乐府；「塔将军歌」，谓可入高岑。然「湘、楚军二行」甚壮，即难得其赏识；更无论他人矣。
　　仆之事业已无可望，半生心血只在诗文；如欧冶铸剑，以身殉此矣。特兵燹沧桑，易致焚如；此后即欲求如扬子云之覆瓿，恐亦未易得也。一叹！
　　·与林幼春书（戊戌）
　　幼春足下：
　　壬辰一晤，条忽六秋；阁下英华日茂，而仆老大徒伤！玄发、朱颜，青衫、退绦；相形之下，妍丑奚堪！又况时世伧荒，邱山陵谷；江河有日下之悲，沧海无回澜之望！风之殊也，不亦伤乎！
　　剧秦美新，昔人所耻；朝齐暮楚，吾党所非。阁下入时未深，染俗未重；慎毋以素涅缁——即白溷黑，幸甚！书不尽言，诗以寄意。
　　来春正月，尚其赴秦楼之会，輠舆见访乎？古书数榻、秫酒一甖，坐王粲于席头，话阿戎于门里；不尽宾主之欢，脱略形骸以外。
　　肃此只复，惠我好音！
　　·答林幼春谈近事书（戊戌十二月十八日作）
　　去月中日，忽接寓书；怆怀浮世，感慨当年！摅时事而沈炯辞伤，抚覉愁则徐陵路绝。神州下泪，陆沈海岱之乡；鬼伯呼人，吹堕黑风之国。
　　今者水火益深，茧丝日缚：海市蜃楼，尽悬征榷；洛灰残土，遍觅真珠。食武昌之鱼，居何似死；闻泰山之虎，猛莫如苛：盖民生穷惨，于兹甚矣。我辈田砚无科，商诗不税；王摩诘辋水岁月堪娱，黄道真桃源逍遥不少。无如法外之征、暗中之取，锱铢日削于书库，株连即逮乎儒坑；生涯已窘，物贿皆昂：不农不商，胥受其害焉。况乎伏莽丛箐，由来如蝟；揭竿斩木，自此为群：殊无治盗之能，徒有取民之暴。我孔熯矣，彼何人斯！所云石壕胥吏、铜马强徒者，料未似此也。
　　夫庾信间关，犹是洛河风雨；田畴栖托，依然汉徼人烟。古来尘世之沧桑，不改中原之文物：羯如石勒，尚存君子之营；氐似苻坚，大有霸王之度。从未有妖漦一喷于海外，膏血顿溅乎域中——穷奇牙爪，以忠信为粮；■〈豸契〉貐性情，见衣冠而噬：如今日者，良可慨矣！
　　天狗化人，白虹贯日；埋秦忧于下地，醉帝酒于上天。烽火南朝，鲍照歌芜城之赋；流离北岱，刘琨答卢子之书。繻拜。
　　·与家煇石孝廉书（戊戌）
　　今年闰三月间，捧兄元月书并「芳洲公集」一部，彼时即当修信奉覆；因兄已在京中，须俟回家。迨五月终，得兄四月二十八日信，已知兄返温陵。虽不获看花杏苑；而振铎杏坛，正乱世不显、不晦地步，佳哉、佳哉！
　　所示时事，一切聆悉。我生不辰，无可如何！所可悼恨者，我辈惟在气数中，与世浮沈；不能出气数外，挽回世运耳。海外时事，尤不堪言。疫气流行，搜检之例，繁酷难胜。至「土匪」猖獗，与彼族俨成敌国；列械相逢，彼此避路各去，不敢问也。此辈向谓「义民」，但近有为非者，不能讳「匪」之一字，姑从敌语；究不能不许为壮士！京中物价、米价，自是季世地不献宝、物产萧条之故。泉州米价一石六圆，台湾亦然。
　　春初，台南、台北一石五圆外，此际收获，我台中一石且五圆、四圆七八角。地非长安，居大不易；可为弟叹矣！台湾版图归中国之初，有物丰穰，庶民康阜，是天地生养之运。今归外国，百物踊贵，庶民憔悴，是天地劫杀之运；然则不当作易世观也！除夕之例，悉依旧时。日本人虽有中历、西历，居台湾者究亦有从华例。然则伊川为戎，不必长为台虑！
　　芳州古文，笔气纵横。外省唐荆州、本郡王遵岩，芳州公同时雁行；无愧色已。
　　专奉沈香二束、鱼翅二副，伏维笑纳！
　　·再与家煇石孝廉（戊戌）
　　此七夕前二日，拜捧吾兄六月朔信；比接前信较捷矣，亦匝月也。元月四月二信，经于前日拜覆。但该信并沈香、鱼翅，因等候蚶江船，船到又轮帮，故迟往未至。倘兄接得，即乞回音！
　　「八比」废为「策论」，朝议迅速如是；是只速于语言、文字耳。若军政、吏治亦速变积习如是，则有望矣。
　　台湾五月间淫雨经旬，米价之昂，职是之故。此六月十九、二十、二十一日三夜二昼大雨，弟在屋中，只觉屋漏无立锥处。迨二十二日雨晴出门，则处处崩颓，暴涨陷山；数十余庄付之奔流，人物乌有无数。台北亦然，且兼火灾：何台湾苦劫之多耶！兵燹、凶年，疫疠、盗贼；今且洪水随来，可见气运！
　　年来物价倍昂，农工均倍昂；惟读书不昂耳。
　　·与家其昌书（戊戌）
　　自丙申为贤台事一造贤庐，至今未获再晤。山川修阻，鸿音多隔；未稔贤台近况奚似！
　　闻贤台已擅芙蓉城主，作长夜之游，如郑伯有之在壑谷；复采烈兴高，时为刘毅百万樗蒲之掷：未稔然否？果然，则颠覆可立待也。闻有规贤台；贤云：『富厚何常，岂我长有耶』！此言恰似晋孝武之见灾星，遂浇地曰：『长庚！酹汝一杯酒，自古何有万年天子也』。亦似吾鹿之庄成基，其亲没，人谓三年即破家；成基曰：『我遽不肖而必三年，偏欲以一年尽之』！后如其言。贤台为旷达之语，可也；为旷达之语而并为旷达之举，因而生放肆之心，不可也。
　　犹忆贤台完婚之年，邀汝东到书馆；曾几何时？而汝东又见逝矣！仆哭汝南之泪未干，而重悼汝东耶！今在汴诸友谋为汝东身后之恤，贤能鼎力一助，同襄盛举，则用财以义，仆不胜为幸焉！
　　·与陈某书（戊戌）
　　自乙未见访汝东，迂道造庐，荷足下投辖殷殷。是夕对榻挑灯，彼此谈及时艰，眼眦欲裂；此情犹在目前耳。
　　足下山居朋远，汝南、汝东兄弟与足下望衡对宇，自不啻王摩诘之与裴秀才；朝夕往返，足增辋川山水之佳。乃汝南弃世多年，仆所远交者惟汝东；足下所近友者，亦惟汝东。今不幸汝东又见讣矣；人之云亡，邦国殄瘁，痛何如哉！汝东兄弟生前与足下兄弟虽有不合，自是晏子之所谓「和而不同」；且其人之远势利，亦足下素所知也。昨闻锦堂君适汴，汴头之人竞传足下为汝东身后之计；令人倾服不已。昔孟庄子没，臧孙仲哭甚哀；人谓之曰：『孟孙之不爱子也而哀如是，其若季孙何』！臧孙曰：『季孙之爱我，疢疾也；孟孙之不爱我，药石也。美疢不如恶石，石犹生我』！然则汝南兄弟于足下，自是药石之交，而非美疢之可比；而足下谋拯于身后，自是智不在臧孙下，而仁厚且出臧孙上矣。汝东身后之事，此意发在汝东所泛遇新交之蔡君，再发于汝东所不素合之足下；令我辈愧死矣！
　　汝东之旧交尚有李君，弟经投信托其向某某诸公谋之，至今未覆；其忘耶、其俟耶，尚未之知。既有足下，则诸处不必问之李君矣。望风遥拜，专此具闻。
　　·答报社书（戊戌）
　　久荷青垂，多蒙锦注！窃同敝帚，享获千金；愧非席珍，昼来三接：仆之丰，君之厚也。
