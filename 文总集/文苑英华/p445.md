<!-- { "loadSidebar": true } -->
　　或曰丹朱为诸侯舜为天子丹朱有过舜诛之乎商均为诸侯禹为天子商均有过禹诛之乎曰不也朱均之为国必有舜禹之吏翼而治之何容朱均得暴其民也哉茍有过必谕之谕而不可夺其政【一有必诛之集无此三字】如诛之者去尧舜之嗣也焉有为人臣而去其君嗣哉或曰法家严而少恩周官有八议汉法有三章徴八议也虽杀人可免以三章而亲贤必刑何也【文粹作哉】曰圣贤在世不能无过以轻重议之耳如以谤刑刑之虽周孔其可免诸
　　原兵
　　管子説蚩尤割庐山之金以铸五兵説者或云蚩尤古天子则炎黄继命其间无蚩尤之运也按史记曰【文粹作云】蚩尤与其大夫作乱如此为庻人之暴者且庻人不当有大夫日休以为蚩尤乃黄帝之诸侯盖其为人暴黄帝征而灭之如此为庻人一夫之暴不足当天子用兵也又明矣呜呼昭然之理前贤懵【文粹作惛】之况大圣之深防哉
　　原祭
　　説者以蚩尤为五兵每有师祭当祭蚩尤譆厥乱甚矣皮子直以蚩尤为黄帝逆乱之臣五兵直作于炎帝固始茍自蚩尤始以其乱逆且不当祀【一作况字】果不自蚩尤蚩尤不道黄帝灭之【文粹有又字】不当以不道充祀轩辕五帝之首能以武定乱以徳被后今之师祭宜以轩辕为主炎帝配之于义为允
　　两戒
　　穷者宜有以乐乎果宜有以乐也穷者宜有以惧乎果宜有以惧也乐者何乐吾之穷非吾之修也乐吾之不茍就偷取也乐吾道之安腹义之饱而不更富贵也乐吾之自反而缩而居荡荡而行也乐吾之善择善蹈而无所移流也乐举如是也乐可涯乎哉故曰穷者果宜有以乐也惧者何惧吾之穷时不能也惧吾之道终不能施设也惧利泽不下于人也惧吾之荣名淑誉不谓【一作冐】闻于天上以为父母宠大惧吾之无以与亲戚为厚也惧吾之无以与乡党贤友俱有之也惧举如是也惧可弭乎哉故曰穷者果宜有以惧也逹者宜有以乐乎果宜有以乐也逹者宜有以惧乎果宜有以惧也乐者何乐吾之逹上不欺乎君下不愧乎人乐吾之乗良食腴有以得之也乐吾能蹈古之逹者之道以匡戴于上也乐吾之进而能思有以为报也乐吾之糓禄丰多而不为积藏有以与戚爱为厚也乐吾之不大其家而养来天下贤士可以继续吾祖道也乐吾之奉养祠祀率父母所教育而居有之以为防芗馨也乐吾之功利流布于人而国人指名以荣父母之善教诲也乐上有以倚也乐下有以仰也乐似先古之为令子孙也乐垂后世为贤祖考也乐古之人非无吾道而有合不合吾适有之而有合也乐举如是也乐可涯乎哉故曰逹者宜有以乐也惧者何惧吾之所以逹无曲折便邪以得之乎惧吾雌顔饴辞态媚嬖御以得之乎惧吾飞声窜迹盗取众好以得之乎惧吾之得位无急夷而让病乎惧吾无嗜丰盈而迷位如邮乎惧吾不恤居职而早计后来乎惧吾无激诡谲诈以取誉乎惧吾无擕实传艺为雀聚狙黠乎惧举如是也惧可忘乎哉故曰逹者冝有以惧也穷者宜有其所以乐无其所以惧古之人有之顔子是也凡所以病疾于道择去之鲜矣而又得圣人为之依旦夜熟复所理以为乐所谓惧者独不得功利下于人耳辱有所归也归乎有国有人者也与吾之俱生之人无逹也惧于我何哉逹者冝有其所以乐无其所以惧古之人有之周公是也以家为周抱负稚主以究成天下矣凡所养天下者宜举置之以为乐而一无所以惧代之希顔子而道周公者有其所以有无其所以无哉茍不至焉宜两有所戒作两戒
　　补战语
　　宋襄公伐郑楚伐宋而救郑与楚会战既济未阵司马子鱼请击之公不以战卒败而退公羊氏以为文王之战亦不过此日休补其文曰圣人制民患其力不可禁也设法以刑之患刑之不可止也用武以兵之兵之既出也民秉【一作乗】之为格杀执之为攻残故圣人施金皷以节之用羽旄以餙之为搜狩以教之自三代以降春秋之时礼乐之征弛掩袭之弊广穷其力者譬角觝者争其胜负并驱者竞其先后故为仁让哉文王圣人之至也虽以徳化未闻不兵而获者然则伐大夷征密须败耆国伐崇侯虎襄公始战齐而纳孝公次及于则云不禽二毛不以阻隘夫圣人之爱民也班白者不提挈又云一夫不获其所焉能驱于死地【文粹作岂能区区于此】决其胜于人命哉较其战也文王不为也噫公羊氏违丘明之防以为文王之战亦不过于此罪矣夫【二字文粹作也】
　　吊旧【一作故】友　　　　　　　张　琛
　　范阳卢氏子骧与人交必先熟仁信道徳然后防迹无间始卒之道必全或重之以誉固不腴于心或风之以巧言亦不间其旧卢子之性逹于卢子之机忘于言雅好歌诗吟风吸月往往有前軰体调七荐文曹不为时遇病乎其人皇帝十三年以故东观归孝则逹于乡里悉得卢子事一旦沉疴医不去卒于山阳呜呼天付卢子之至道而时违之天生卢子之孝节而时反之命耶以其欺天之盗【一作道】跖胡为福以其逹天之顔【一作微】回胡为促时之为【一作道】其跖耶时之为其回耶明然子之为固不及跖之时也琛之措意不足以书孤山雕碧寒水澄练子兮已而









　　文苑英华巻三百六十六
　　钦定四库全书巻
　　文苑英华巻三百六十七　宋　李昉等　编辩论五
　　对禹问一篇　　　　　桐叶封弟辩一篇太华山僊掌辩一篇　　辩文一篇
　　三子言性辩一篇
　　赠送
　　説玉赠兰陵萧易简游三峡一篇
　　説车赠杨诲之一篇　　泽宫诗一篇
　　辩论
　　对禹问　　　　　　　　　韩　愈
　　或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人而不传【二字集作不得如已】虑其患而不传者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑民也则深矣传之子而当不淑则柰何曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传诸子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不茍私于其子以害天下求其説而不得从而为之辞
　　桐叶封弟辩　　　　　　　　　柳宗元
　　古之传者有言成王以桐叶与少弟【集作少弱弟】戯曰以封汝周公入贺王曰戯也周公曰天子不可戯乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可苟焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以为戏乎若戏而必行之是周公教王遂过也吾意周公辅成王宜以道从容优乐要归之大中而已必不逄其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事非周公所宜用故不可信或曰封唐叔史佚成之
　　太华山僊掌辩　　　　　　王　涯
　　西岳太华华之首峯有五崖比壑破岩而列自下逺望【二字文粹作逺而望之】偶为掌形旧俗土记之传者皆曰昔河自积石出而东【文粹作西】流既越龙门遂【文粹有弭字】南驰者千数百里折波左旋将走东溟连山塞之壅不得去有巨灵于此力擘而剖其中跖而北者为首阳絶而南者为太华河自此泄茫洋下驰故其掌迹犹存巨灵之迹也予闻而惑之乃往观曰诞哉此説乎夫所谓神者非人也其动无声其行无迹若形而无象若气而无色防山剖泽而不见其作鼓风奔水而不见其力视不可察名不能及故推而谓之神苟有声可闻有形可见非神之所为则皆人力之能及也焉有神之作力而有人迹乎且夫高天厚地耸山流川者神之所为也所言开山导河亦神也神之所以神者有作而无悖一成而不易鸟有始塞之【文粹无之字】而复逹之始连之【文粹无之字】而复絶之始不知终是不为神矣且此灵之运为何古乎在大初开辟之始乎为陶唐洪水怀山襄陵之际乎以为开辟之始也宜当胚浑之先天地未位万象茫昧尚无定归当止一河之壅抑而一灵与【一作为】其道借有其事自为而着悠悠乎年代之眇没其谁也克传以为陶唐洪水之际乎则禹奠百川宜在禹贡乃曰导河积石至于龙门南至于华隂东至于底柱皆禹功之所致以逹于海岂天地大异之若此而典记不以为文哉天设四渎宜有以通不当始遏其流滞桡【文粹有其字】和气及其泊乱而后理也且山谷之作此形何则不有嵲屼【文粹作危防】相薄高深相敌【一作欹】乃有鋭而出者为虎牙偶而背者为熊耳角而巘者为牛首冠而峭者为鸡头必以形之类形而必加説则鸡牛熊虎之象其亦有作乎予尝览张平子之赋西京至巨灵高掌厥迹犹存之辞以为该闻精逹常以是惑使不语怪神之防何所述明暨覩其形而咨之果谬悠而无防也将假文神事以饰其词欤为思而有阙欤因辩其由而述之以告山下
　　辩文
　　或曰文所以指陈是非有以多为贵也【一作者】其要在乎彩餙其字而慎其所以为体也又曰文章乃一艺耳是皆不知上流之文而文之所由作也夫天之文位乎上地之文位乎下人之文【文粹作天文地文人文无三之字】位乎中不可得而增损者自然之文也故伏羲作八卦以象天地穷极终始万化无有差忒故易与天地凖此圣人之文至也但合其徳而三才之道尽后圣有作不能使爻为五或七而尽其【文粹作九洎】曲折者是其文之至者【文粹无者字】也文字既生治乱既形仲尼作春秋以绳万世而褒贬在一字是亦文之至者【文粹作也】乎然则易卦之一画春秋之一字岂所谓崇饰之道而尚多之意耶夫文者考言之具也可以革【一作华】则不足以禆天地矣故圣人当使将来无得以笔削果可以包举其义虽一画一字其可已矣病不能然而曰必以彩餙之能援引之当【文粹作富】为作文之秘急是何言之末欤夫天岂有意于文彩耶而日月星辰不可逾地岂有意于文彩耶而山川丘陵可加八卦春秋岂有意于文彩耶而极与天地侔其何故得以不可越自然也夫自然者不得不然之谓也不得不然又何体之慎欤【文粹作耶】夫天地八卦春秋确止于此者也吾得定其所云其不至于此者唯吾何学焉吾安能以天下之心也是则其心卓然絶于俗者其文不求而至也无得于为教苟于圣逹之门无所入则虽劬劳憔悴于黼黻其可【文粹作何】数哉是故在心曰志宣于口曰言垂于书曰文其实一也若圣与贤则其书文皆教化之至言也徒见其纎靡而无根者多始目文与艺呜呼
　　三子言性辩　　　　　　　杜　牧
