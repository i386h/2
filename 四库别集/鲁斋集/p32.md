<!-- { "loadSidebar": true } -->
　　跋东邨绎山碑
　　东邨赵公出示绎山碑属予缀名其后此固予之幸也而未得其説徐而思之好古者先当以其人之可尊次当以其事之可传又其次始以其字之可法耳三者咸无焉虽古不足贵也此碑徒以其篆之古也然登绎山者不见其石着史记者又无其词踪迹茫昧不可致诘自唐已有枣木本徐骑省模唐刻于后今不可见矣徐文寳刻于长安者亦不易宋公本今刻于墨妙堂者正与此本同自骑省以下又三橅矣所谓双钩者亦隐然可见赵东邨谓此虽摹传之余然亦自可贵此言为不诬云
　　跋叶氏家世墓铭后
　　兴灭继絶圣人之盛心治天下之大政也慎终追逺故民徳亦归于厚甚矣世俗之媮也无所为而继絶者千百而不一二数吾见其人焉不可以无纪婺之兰溪知吴县叶公讳诞师东莱先生吕成公先生为铭其父之墓先生之季忠公为铭其母之墓二亲足以不朽矣呉县不得年而未有铭其墓者犹有冢子讳绍彭志嵗月于幽宫冢子又不得年生于乾道壬辰卒于庆元戊午葬于邑之金氐坞言行堙芜而不可考后四十有余年其弟讳大同始命其防子元焕嗣之且无寸土之可绍曰能明义利之分则吾兄真有后矣伟哉公之识乎世有继祀之讼者可不愧死益见呉县家庭之训乆而不泯如此元焕追念所后无传俾仆粗述其颠末仆生也晩亦不及接侍音容何敢僭列于二先生之后然奚以它求公娶王氏仆之诸姑也坚誓柏舟归死于妇家亲党乐为之铭观诸此则知其夫之刑于寡妻者有其道敢以是拜手书于后云












　　鲁斋集巻十二
　　钦定四库全书
　　鲁斋集巻十三　　　　　　宋　王柏　撰题防
　　古中庸防
　　中庸者子思子所着之书所以开大原立大本而承圣绪也义理精微而实难于窥测规抚宏远而实难于防通众説淆杂而实难于折衷此子朱子以任其责而后学亦已春融而氷释矣惟愚滞之见常觉其文势时有断续语脉时有交互思而不敢言也疑而不敢问也一日偶见西汉艺文志有曰中庸説二篇顔师古注曰今礼记有中庸一篇而不言亡其一也惕然有感然后知班固时尚见其初为二也合而乱之其出于小戴氏之手乎彼不知古人著书未尝自名其篇目凡题辞皆后人之所分识徒见两篇之词义不同遂从而参伍错综成就其总题已天赋为命人受为性所赋所受本此实理故中庸二字为道之目未可为纲诚明二字可以为纲不可为目仆不揆妄僭为之隐索取而析之以类相从追还旧观但见其纲领纯而辨也如此之精条目防而理也如此之莹首尾相涵可谓缜密气脉流通可谓融畅虽各题一性字而其义不同一原其性之所自来一原其性之所实有虽各提一教字而其旨亦异一以行为主故曰脩道一以知为主故曰明诚始于天者终于天始于诚者终于诚分限严而不杂涂辙一而不差子思子亦可以无遗憾于千载之上矣或曰自汉晋以来诸儒先未尝疑也至于朱子章分句析研几极深而无间言也子何为者而勇于妄论乎曰非敢妄也有所证也此书惟哀公问政章交构为最深加以王肃贸贸然独掇此章充塞乎家语之中此先儒之所以不疑也幸有在下位不获乎上民不可得而治矣十有四字郑氏所谓悮重在此者此感人之根乎其论旧章之痕迹尚未磨也其往参之位置尚莫掩也使后世可以指瑕索瘢正其苟合者殆天意也又以班固中庸説二篇五字不列于诸子之上而晦昧于古礼经之末窃意子朱子未必见也或见而未必注思也不然以朱子之精明刚决辞而辟之乆矣奚俟于今日哉
　　防西楼侄孙三帖
　　黄山谷云学子瞻书但卧笔取妍至于老大精神可与顔杨方驾者则未之见也予尝谓欲识坡公运用之妙当于中笔清圆内求之因有感亡友无适之言为之怆然书于后
　　右坡字
　　朱子字铭云放意则荒取妍则惑此八字足为作字之要诀惟米南宫字当于放中求妍此前一帖是也
　　右米字
　　益公之字端重谨密如其为人此犹中年之作也每观退传帖无异往昔此其常徳尤可叹服于此又识前辈后进爱敬两尽其道足为世之法矣
　　右周平园字
　　防苏愚翁诗
　　太古苏兄録示先府君读先觉録之句雅健感慨如见翁焉犹欧阳公重读徂徕集也夫生之有死人所共知子路尚何所疑而形于问夫子答以未知生焉知死可谓深切子路不悟终不得其死曾子之疾示门弟子以手足之全且言战兢自持之功自谓免夫而易箦一段犹在于垂絶之际吁是岂不亦难矣乎愚翁曰洁白事脩持从容中绳墨可谓知生矣曰之死了不惑可谓知死矣曰为此重忧恻亦曾子渊氷之戒云
　　防前人垂死两日前分韵诗
　　身如蝉蜕梦似杨花此不知死者之言故谓之诗防愚翁洞达生死两日前分韵诗有羽翰一息凌霄去之语此不可谓防也亦因事微示之意耳彼以偈颂歌诗张皇愰漾者是不安于死者之所为观此可以知愧矣
　　防郑北山梅花三絶句
　　诗言志志者事之符也北山公赋梅花三絶岂非平生之筮辞乎劵台之上宜植十数根林立于翁仲之间使公生气常伸于严冬大雪之中胜于丰珉前后之刻多矣双岩亦然之
　　防大愚四帖
　　丽泽辍响而大愚先生实嗣其音故于同门朋友拳拳笃叙若家人然观此四帖蔼然忠厚之意见于言表机杼之感参松之间皆相与之真情王丞讽切之戒所以全交道之不苟寒兀兀恍如昨梦此当在明招感成公讲道之故迹也不能生还之语尤见守命义之有力儿軰不免为故人累非平日敬爱之深必不轻发此言时庆元乙卯之冬而先生果终于谪所呜呼悲夫景华吴公之后保守此数帖今七十有余年家世然足以不朽族孙珹将以前后二帖登于乐石志趣之雅所可尚也为之书于后
　　书叶西亭钝汉传后
　　昔先大父与相国叶公同读书于野堂同登绍兴戊辰第谊甚笃也先君与直阁公契好尤密某防孤废学中年始获登西亭伯仲之门即获观钝汉传当时未解公意但知字有乐毅论体袭藏惟谨咸淳辛未之季春公之子天啓擕此传出示恍然如异世事自念某亦尝以鲁自厉鲁犹钝也钝亦鲁也字义一而用有不同公欲全其钝无竞世之心也某不敢安于鲁有愿学之志焉今某之鲁犹故而公之钝不特全于一身天啓入仕余四十年一麾犹未入手可谓能世其钝者与斯所以为识者之所敬云
　　书郑北山祭吴忠烈庙文
　　以书生驭宿将危事也岂虚言足以服其心哉每读北山郑公吴庙之诔使人跃如凛乎壮哉辞也黙成先生所谓至矣逺哉犹有余味然不有英气鼔舞于灌荐之表警戒岂能竦然于称賛之中乎呜呼子房妙于机策士也孔明精于才自用也惟裴晋公谓处置得宜者近之后一百三十年里下士王某伤今思古为之长太息书于崖碑之后
　　防东邨山谷诗轴
　　古涪翁元丰乙丑在馆时畣外甥孙莘老之诗气和而真力壮音澹而古意完此所以为髙也然世之知公者不过曰老禅曰草圣曰诗宗祖而已孰能思其名在党籍艰险百罹蝉蜕南荒而不悔髙风劲节凛然千古东邨先生抑亦尚慕其为人岂徒寳此轴哉幸蚤辍清俸登之坚珉不然则墨必尽剥而迹遂湮微岂不为博雅之恨乎
　　防朱子帖
　　乾道丁亥秋文公朱先生访张宣公于长沙道由昭武拜端明黄公中于里第先之以长书其辞前后有曰八月十一日具位朱某敢斋沐裁书请纳再拜之礼于尚书端明丈台座【云云】今日之来葢将顿首再拜于堂下以偿夙昔之愿伏惟明公坐而受之使得自进于门人弟子之列而不孤其所以来之意则某之幸也乡往之深不自知其越僭敢以书先于将命者而立于庑下以听可否之命其书见于文集九月抵长沙此书则在长沙时遗东莱先生吕成公之手笔也故书中首言见端明事称其徳履且自愧浅之为丈夫时朱子年三十有八其景行前修气识宏逺度越一时至今使人跃然兴起嘉定乙亥金华后学王柏受是书于成公门人独善汪公大度之家寳藏于笥又五十有七年矣呜呼自三先生之声教絶响后生小子安识前軰敬老尊贤之礼哉至于辞受之宜儒释之辨当时朋友切磋之实意典则满纸义理沛然大有补于世教者后欲并刻石于丽泽书院以退弗果慨流风之日逺愳遗墨之遂销为之三太息敬识其不敏于巻末云一百有五中秋某拜手谨书
　　防潘竹真四尖词
　　竹真以扛鼎之笔力游戱题咏张皇幽华彩四尖使人畏避不敢逼视正坐山灵水怪不能牢扃深拒漏泄一段风雅于二三君子以发鸿音振古之閟而反严号令戒坚壁或者疑此意之未广彼将复命曰今之王公大人所好正不在此请毋过虑
　　防北山画朱子诗送韦轩
　　朱子逺游歌虽少年之作已见其器局之广立志之坚既有以开扩其问学之基矣其送胡籍刘忠肃二诗则绍兴己卯时年方三十克己一诗观书有感二诗则绍兴庚辰也挽延平先生二诗则隆兴【阙】　也酬南轩赠言则乾道丁亥也斋居感兴二十首及分水岭絶句则乾道壬辰也论啓防絶句则淳煕丙辰也题写真絶句则庆元庚申逾月而易箦矣朱子之诗凡十巻其精微之蕴正大之情皆所以羽翼六经发挥圣道何止此三十有二章而已葢余平日之所涵咏独于此而有得焉端平丙申请于北山何先生书于一编清劲端楷无一笔匆匆亦足以见其心德深潜淳粹之懿慨北山已不可复见将谁与同此心乎韦轩别驾纯实防介恪守家法景慕朱子发于诚心归敬北山意亦独至于其满替而归侍庭也敢以朱子遗成公一帖及此编相其行行必有赆礼也或暇日整衿澄虑披展玩索跃然兴起如相与撰杖于沧洲云谷之间不知古今之逺出处之异庶不负尊贤之初心云
　　防竹溪呉君诗集
　　仆闻前人语学诗者须有夙根有记魂有吟骨有逺心然后可以頴异上三者出于天资不可强至于逺心当从学问中来今观呉君诗集前有吾畏友叶通斋序矣奚待仆之言况感兴前三者已窥朱子之遗意学问亦可以得师尤不待仆言者輙书于后而归之云
　　防东邨所藏帖
　　咸淳辛未之冬幙长东邨先生出示本朝名公帖其后有防乃李文简之子校书公及雁湖也校书名在庆元党禁嘉定辛未伪禁初解起知三湖鴈湖字季章于朱子为尤宻今言得先公手书凡八纸止存其二而已锡山尤公攻槐楼公固先友也若后湖苏公浮休张公清江刘公相去差逺未必及交内有讳复者不知为谁或疑其侄顾名虽不甚显字已将灭隐然尚有典刑古人所重墨迹不特取其字也亦敬其人也世变之开閤盈虚岂有穷哉如庆厯元祐诸贤之帖今已不可多见况晋唐之名家乎虽然物必萃于所好诚能博撷广受久而不倦岂止晋唐之遗迹尚可得虽鼎鼐之润篆籀之光照暎于左右亦不难矣吕子曰心思之不可囿而滞也是亦不可不鉴也
　　防怡斋吟稿
