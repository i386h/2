<!-- { "loadSidebar": true } -->
　　某也愚不肖顾独有落落心事吐之则谁聴不吐则不释开巻阖且想千载若相期兹非退之之诗乎士或日接膝而不相知或异世而相慕兹非退之之语乎某之与执事同生于今而谓之异世谓之千载可乎不可也繄执事以又之学不世之文一战文闱万人夺气有司即目收异科防髙足偃名藩冠望郎陞延阁持英荡岂弟于州忠慨于朝风采于一路厥今谈者言当世之名胜必曰陈公焉某老病之身不中世用弃官八年请老四祀袯襫乎西畴之烟雨笭箵乎南磵之水月独不得与岳麓之猿鹤橘洲之鸥鹭一望执事之声光以某之想慕知退之之想慕想而不见慕而不释不于执事乎吐之将于何吐之尺一旦下红药紫薇竚公之归自此愈逺矣临风慨然
　　某惶恐再拜敬问台闳玉婘即日恭惟尊尊幼幼受祉山则有庐陵委愿奉教条某惶恐白事中男承务郎衡州安仁监税务次公筮仕云初百事墙面孤寒伶俜之迹所望于上官收防其尺寸而脱畧其罪戾睐其始而全其终百谷之仰膏雨厦屋之幪震风舍执事畴依者
　　与衡州陆知府
　　某伏以良月行冬初寒以雨即辰恭惟判府太中填抚大维岿若天柱民讴岂弟天廸忠嘉台动止万福某谨盼饰不腆之书自彻于涓人谒者之伍仰惟财幸某窃尝洞视今古大夫之家有能擅勲名之泝儒学之源登文章之箓世济其美婵嫣相踵有陆氏若者乎无也若逊抗在吴若机云在晋若徳明敬舆在唐皆人中龙也孰谓古有其人而今未有乎执事英妙之年防竒収科玉映潢台徳明之儒学机云之文章盖鲁国之寳玉大弓黄梅之夜半衣鉢皆家传之自得而不问外人者也逊抗敬舆之勲名天下方有望焉衡山之云緑净之波岂真能苛留者一州之福将均宏之于天下公卿阙而选所表宠渥徴黄诞寘禁近其不遐矣某也山林埜人已抽手板付丞相矣安得一觌当世之胜流以一洗其胸中之悁跂乎敬赋草虫之三章以寄此心某惶恐再拜僣越敬问台闳玉婘即日恭惟尊尊幼幼受祉山则庐陵有可効老聃之役者唯命是聴某惶恐白事中男次公筮仕有俶百事墙面今官衡之安仁监税正大府之下邑遂得仰事髙牙大纛之光尘充太史之牛马走岂无涓埃收之恤之岂无罪戾焘之免之不胜防犊之情不敢自蔽而渎闻于大君子之聴不胜主臣
　　答权桂阳军斛通判
　　某伏以良月行冬初寒带雨即日恭惟权府府判太中设监最课假守兼官二境宜民三神隤祉台动止万福某敬上记以谢书礼报况一再之辱未见君子愿言珍重立竢春风玉笋之除
　　某属者专走家僮修敬树门之人廼承诸台遴贤兼刺邻府春仁秋威洽于二邦在彼愿其为真在此愿其终惠叠是最状于以上闻外陟使华里翔郎署在此行矣某中男次公効官有俶百事墙面适有天幸得我乡先生而茠藾焉未趋府庭而荐口已彻于五马至于假材官而六之使不徒行以抵官下不赀之恩尽室永懐东坡与王定国书云我儿即公儿也敢一请再请不一请而已也惟终惠之
　　与湖南黄提举
　　某伏以维孟之冬亦小之春即日恭惟提举太中一节星临百城霜凛民气嘉乐神天给扶台动止万福某敬斋心奏记司铅椠者仰惟财幸
　　某恭闻今皇上顾忧元元逖在湖山之外其欲安安如在畿甸之内于是畴咨宰臣涓选肤使如西周皇华之五章如东京临遣之八人者惟提举太中以豫章栋干之材商瑚周琏之器繁星五纬之望百千人中褎然举首仁风先春义气后秋茕嫠舞歌奸贪瑟缩何其盛也何其盛也使事有指顾此耿中丞之一职岂鬰鬰久居者鸡翘豹尾之间尚多虚位非执事是待而谁待也某弃官八年请老四祀孤云埜鹤之与俦桃花流水之为钓仰名流之芳风瞻使星之末光可思而不可忘可望而不可见寸心耿耿安得倾豁抑许穆夫人之诗不云乎百尔所思不如我所之引领南云悃悃欵欵
　　某惶恐再拜敬问台闳玉眷即日恭惟尊尊幼幼受祉无央有庐陵委命戒唯唯某惶恐白事中男承务郎监安仁县税务次公筮仕云初百事墙面今以蚍蜉蚁子之微而仰事动揺山岳之威是震是栗敢九顿首以请傥或辱许効其十驾而徧覆之以二天使得窃五斗以活其孥仁人不报之恩寒士不赀之福繄门下是怙
　　与湖南陆提刑
　　某伏以即辰大冬初寒小春犹燠恭惟提刑太中出节少府训夏祥刑百城观风三神锡羡台动止万福某窃惟祥刑使者千古未闻盖肇自章圣皇帝咸平四年闰五月始有开封断狱覆奏之诏七月始有诸路并置提防刑狱官之诏于是殿中丞李湘首膺荆湖南路之选圣圣继继此职増重于部使者之中命曰职司今提刑太中一代人物之英三朝徳业之望偃藩持节声光蔚然斗柄垂天庆云拂日何以尚之结丝而侍禁廷聴履而上星辰人犹迟之而原隰载驱于彼丞相将非今圣上钦恤亦如选李湘之意耶使事有指綉衣春当霄汉立某方赓少陵此诗以贺班公登仙之行也某老病埜人弃官八年请老四载讲闻岳峻川流之盛名而独无路以望见其末光一生遗恨孰于此寄声修好吁已后矣仰惟髙明洞视心曲云
　　某惶恐再拜敬问台闳玉婘即日恭惟尊穉防福姟兆有庐陵之役敬请指纵某惶恐白事中男承务郎监衡州安仁税务次公筮仕云初百事墙面天假之幸廼遇今日之陆先生傪收孤寒而主后进如退之所作行难之篇者寛其鞭棰而宥其简书使得衍食于是以糊其口此非人皆有之天此真我独有之天也向风归依有万其望
　　与安仁涂知县
　　某伏以即日良月初寒恭惟判县中大佳政宜民自天孚佑台动止万福某谨上记下伏惟财幸
　　某幸奉瑶林琼树之辉光嵗月湍奔至于照人风度可思而不可忘者了了在目毣毣在心旦昼往来于懐也执事之才之卲大其施则宜簉鹓鹭之行小而却亦合当麾节之寄顾尚淹防于鸣琹制锦之地何也然学道爱人之声与湘水俱流下转上闻自宻县而超拜何知非福某中男次公筮仕之始百事墙面廼得事其大夫之贤者岂非幸欤惟故人髙谊必有以训其所未能而茠其所不逮者使得餰于是而璧之或全舍执事何适矣
　　送俞宪羊麫
　　某伏自道涂相传玉节光华将照临先人之敝庐日扫花径以俟东来之紫气惟是荒村去城差逺山厨土锉索然不给于鲜遣人赊市唤妇自馔岂不夙夜然髙牙虚徐而日昃食干矣一易再易则亦如之侦伺之久仓猝之顷不免效荷蓧之杀鸡罗氏之烝鸭溪毛埜防此固不足以羞于王公者不腆乗壶羊腔麫硕敢贽诸行厨惟洞视其礼不足而敬有余不殻而挥之有万其幸
　　答赵户彦洪
　　某伏承遣骑坠教殊慰孤寂四六妙絶切磋弥莹后又过前老夫当避路矣可珍可妬两絶句次之似非得意之作也它日进一步则自知之加餐饭长相思玉帝除书定应不迟
　　答周丞相
　　某下稷吹灯发函奉告觉银钩灼焕天气尽白惊喜絶倒命戒程丈铭诗欢以敬承已留玉当少须矣辱相国有尽子诗写来之教春前偶醉余呓语忆秦娥小词云新春早春前十日春归了春归了落梅如雪野桃红小老夫不管春催老只图烂醉花前倒花前倒儿扶归去醒来晓仰供仲尼之莞尔不胜主臣
　　答韩提举华文贺年
　　某伏以献嵗有俶好雪知时即日恭惟某官玉节倚天霜台拂日三神尽防台动止万福某老病退休木茹沙眠贫而安病而不疚者部刺史之天我独有二也兹焉恭审六条允察千仓既盈威惠川行鳏寡春熈帝畴显庸恩锡书賛进直舜典濬文之閤式増周诹礼乐之华恭惟驩庆自此月升金掌春度玉墀某也幸拭目以观盛事
　　答程监簿
　　某伏以春意澄穆即日恭惟监簿契文大孝哀疚深切天相至性孝履支福某卧疴山野庇焉以免未占良觌愿言以礼制情趾美续闻恪遵圣人哀毁之戒此朋友所望者
　　某山居苦无端便小疎问讯独有景行之勤厮来剥啄诲帖下逮惊喜不胜命戒先文阁学铭诗某受知不浅其何敢辞自视欿然其如固陋恐菲文不足传逺耳今月十五日夜拜领行状明日撰成又明日刋落其甚缪者又明日脱藁又明日送似益公求是正并为求题盖臂痛不能多写凡四日乃书丹毕不知襄事之日此文到否盖行状逼期乃至非敢作鲁人之缓也如莆田陈丞相叶丞相皆前期一年送行状来庶得小从容文字较子细耳仰惟幸察
　　答醴陵钱知县
　　某间者阔焉久不闻问每一动心向风永懐便如对面语也遣骑坠言驩喜亡量即辰春事过中寒暄之杂恭惟文季知县中大契兄学道爱人民咏天棐台动止万福玉婘均庆寄佀新诗朗咏三反五复发清新于平淡之中藏古雅于追琢之外非时世折杨黄华之音也苐如俗学多翻变晩辈论时学等诗不宜笔之于书何苦以毒口牙招齿舌乎毎以此戒朱元晦今复奉谂古来得道人挂舌屋壁间此真吾师也愿言自爱以竢冯招
　　贺吉水秦宰交割
　　某伏自牙樯西上紫气东来日侦先驱令儿辈骏奔迬迓久之寂然竟辱斾旌屈临环堵如之何其感又如之何其愧也违离属尔尊仰如新即辰春事过中寒暄相半恭惟美锦初制民咏天棐台动止万福玉婘均庆某恭审涓选今日佩服印章教条一新穉耋呼舞恭惟驩庆某属以老病不克从大夫之后修桑梓之恭专令大儿谒贺伏幸台察
　　答新封州谭知府
　　某顷辱屈使君之千骑临玉川之数间呼酒啸歌秉烛软语老病之躯顿有生意别去未防复増永懐尺书宠诒殊慇耿耿即辰暮春积雨恭惟明仲判府太中乡丈为装入觐神天送喜台动止万福恭审日邉除书即家而拜下转中和之政上结圣明之知不出以南坐致通显阅贡禹之同载多甘茂之一官才解二千石之章即佩见大人之组恭惟驩庆某伏自壬子弃官丙辰乞骸四年三请一奉不允之诏一不报今请乃防恩増秩一阶进职四等非平时揄何以拜此方且辞免职名未敢摧谢余惟珍重即立春风玉笋之班
　　与朱侍讲
　　某伏以四月维夏南风之薫即日恭惟侍讲殿撰尊契文燕处超然天棐履祥台动止万福某老病日侵只有不如顾弃官八年乞骸三请待命四载前月四日乃始防恩放牛桃林俾聴横笛惟是増秩进职逾分絶等方且辞免自非平素借重何以拜此伏自去秋得一书于曽无疑许既而遇甘道士往五夫因之修报不作石头事否近得城中亲旧书云契文露章告老而适当新旧尹去来倥偬之间幕府文书不免鲁人之缓遂致相误且无疑来访具谈其详相与太息天下之事固有蹉跌如此者莫之致而至者命也浮云去来想能安之无待于开譬也足疾今年不至良苦否吾曹老矣能复阅防寒暑少年狡狯著书罪过愿痛扫除退之云书于吾何有此外无可相规者余惟珍重永绥眉夀
　　与丞相
　　某僣敶二诗仰献一莞不敢奏记惧勤报章而山僮言归衔袖彪列盖天落云锦之书华星秋月之字金声玉振之词也盈尺之纸万寳是丛肃然盥手而披文顿觉沈疴之去体衔戢何谢藏弆为荣仰惟钧慈下烛悃悃有万其幸
　　某移病弃官今已八年三章乞骸四载竢命近防圣恩解纵归田而増秩一阶进职四等控免弗俞黾勉下拜重念某孤陋之迹奋自诸生効官于中外者四十六寒暑矣乃今得以保全幸无玷缺不辱先人之教兹盖我丞相以天下之大宗师长育吾防之小子挈擕造化不遗余力遂济登兹感恩戴仁无以表见敬哦小启别纸申呈仰惟钧察
　　答周丞相
