<!-- { "loadSidebar": true } -->
　　枵腹贪书颇自强年来得失正相当须知耳目尘埃尽始见山林日月长
　　故人惊我鬓丝多一叹相逢可若何勲业向来无此梦菱花何必遣重磨
　　山行
　　中年意与山林防胜日身兼杖屦轻正有百钱堪独徃不将一赏负秋晴
　　题寒草岩
　　寒草岩前春鸟啼桃花无数防清溪我行已到神仙窟不比渔郎此路迷
　　枕上口占
　　喧喧鳬雁起寒汀淡淡书窻半欲明听彻霜钟发深思对床欹枕有诗成
　　次日湖上
　　山南山北水平湖屏障天开畵不如好在风流王谢宅扁舟来徃未应疎
　　送彭大老提舶泉南
　　先生学力定如山应世无非意所安一语令人深味处不言容易秖言难
　　笑谈终日任天真和气春风自袭人毕竟胸中无适莫不妨一世总相亲
　　人言西府厌编摩归卧方山意若何出处无心亦无累宁知世上有风波
　　眼观荣辱等虚空强着衣冠与世同长夏清风秋夜月高懐应不忘山中
　　天然亷素匪沽名秋入沧浪彻底清蛮舶珍竒縦山积归囊应比去时轻
　　一时人物到如今人望先生日已深愿以苍生置懐抱勿因空谷有遐心
　　昆山龚立道昱有月石砚屏斗南君玉诸人皆有诗余亦赋一絶
　　窻间明月镇长在此寳如今更有无看取光辉生笔砚可无文字继欧蘓
　　举帆松江经县治北
　　杨栁烟中一塔孤东风漫漫水平湖扁舟谁倚高楼望画入吴淞春晚图
　　赠闾丘道人【原注时不语】
　　天下几人能具眼世间万事可忘言犹将笔墨澜翻说多笑先生不惮烦
　　江北梅开殊晚和林实之别驾韵
　　水边篱落影疎疎一见风姿意豁如驿使莫嫌时节晚少留春半作春初
　　楚江横月一枝明想见江南半落英等是春风有先后不妨调鼎看功成
　　地逺天寒饱雪霜深林依旧十分香玉堂茅舍公休问一种风流压众芳
　　清诗吟赏慰花神唤起风情寂寞濵正是参军旧题处须公还作一家春
　　一笑无言桃李场従教遥夜鬬寒香红梅何意败家法便欲従时作閙妆
　　许氏南园十里间蹉跎胜赏怯春寒寄声行客如回首莫把寻常醉眼看
　　池口阻风雨诗
　　江头三日系扁舟秋浦齐山欠一游已自无人念羇客更禁风雨作春愁
　　一江风雨送春归漠漠汀洲白鹭飞舟子相呼更添缆水来新没钓船矶
　　巫山祠梳洗楼
　　山川楚国六千里云雨阳台十二峯神女可无哀郢意强教梳洗为谁容
　　巴东秋风亭怀冦公
　　秋风亭上思悠哉想见鸣琴日日来野水孤舟故如昨为公长啸一徘徊
　　袖手穷山一少年何曾有梦到澶渊英雄正自无人识盖世功名却偶然
　　和真长木犀
　　一従月窟移根到不落人间第二香商略江梅是兄弟等闲休复鬬风光
　　香传万里到蚕丛依旧江南林下风忆着小山招隠句不堪流落更相逢
　　长怜花月不相谋月满花开得更休待倚高楼吹铁笛为君极意作吟秋
　　即事
　　凝云淡淡山苍苍天影下照生湖光渔舟散入緑苹去划破琉璃三四行
　　江梅玉立故清妍心友猗兰弟水仙终日相看静无语一时风味也堪怜
　　和郑信卿
　　天与风情压众芳雕栏翠幄奉君王猗兰自欠倾城色空作深林一味香【原注牡丹】
　　绮罗丝竹沸名园想见春风玉树前况是天公饶一月何妨行乐倍他年【原注春懐】
　　舞絮飞花别茂林狂蜂乱蝶度繁隂乾坤不尽春长在莫遣伤春意太深【原注惜春】
　　和陈及之
　　不妨客子归路滑且喜雨来天破悭劔南劔北好顔色吾徒心事畧相闗
　　诗无雕刻未为癖战胜纷华聊自肥万里归期劳梦想百年世事几従违
　　蟠龙山头行且歌嘉陵江上重相过人生知音不易得举似诸人委悉麽
　　江头风雨暗行李习气难洗儒生酸更欲従君细商畧不道挥斤愁鼻端
　　吾非斯人谁与羣覆手翻手知交情天南海北有离合此生此意无寒盟
　　再和
　　文章富贵自两事脱欲其全天定悭平生萧瑟也不恶未妨诗赋动江闗
　　庭帏日听乌鹊喜里社相思鸡鳬肥独身浪走一万里忽忽平生心事违
　　君诗音节中歌报我英瑶百倍过江村老人衣鉢在同参今更有人麽
　　欲望中原双目断听谈徃事几心酸百年故家好人物尘沙流落太无端
　　衮衮诸公鸳鹭羣年来看熟已忘情四时相寻风雨过一丘一壑便悭盟
　　和简叔
　　緑隂庭户自生香燕子飞来话日长正有清风便午枕更无尘梦到禅房
　　落日衘山山更青闲云敛尽緑烟横危亭独倚阑干遍又听疎钟第一声
　　挽邢邦用
　　有美天姿粹且真温温玉树气生春従来孝友闻乡曲叹息如公有几人
　　十载潜心学有方韬藏曾不露锋铓前途万里能脂辖此志伤君死未忘
　　区区仓掾救荒移实惠洋洋摄令时更有棠隂在空圄庐山遗爱未应衰
　　平生事业始分毫楩梓终须百丈高正拟他时好梁栋忍看摧折在蓬蒿
　　倾盖论交未一年追怀三益泪澘然为君提掖诸郎看长已胜冠孟母贤
　　眉州
　　文华要是山川气看到眉州四海空尊者庵前双石笋令人真见两蘓公
　　读通鉴杂兴
　　南山击缶正乌乌东市匆匆坐一书说道中兴无过事太阳侵蚀总縁渠【原注人告杨恽骄奢不悔过日食之咎此人所致】
　　簿书流汗走君房那得狂奴故意降努力诸公了台阁不烦鱼雁到桐江【原注光武以吏事责三公安能屈子陵耶】
　　清浊无心陈仲弓圆机聊救汉诸公末流不料儿孙误千古黄初佐命功【原注仲弓吊张让防为诸公地耳子孙因畏祸屈节陈纪仕董卓陈羣相曹氏】
　　柴门三叩畧従容感激聊酬大耳公常日驱牛趂春雨人前元不似英雄【原注孔明躬耕不求闻达今之士方嚣嚣然欲为孔明何哉】渭上耕屯望一秋鼓行那复更迟留落星误尽痴儿辈长说宣王抗武侯【原注孔明四月至渭南留屯八月薨】
　　建安社稷看文举正始风流倚太初天地一身无处着诸人休苦恨狂疎【原注汉魏之末孔文举夏侯太初岂复有不死之理哉】
　　平生作意轻羊舅嵗晚何心佞羯奴为问荆齐是三窟此时容有宦情无【原注王衍素毁羊祜及为石勒所擒自陈少无宦情且劝勒称尊号】莫怪新亭泣楚囚王公原不办中州石头门外千年恨他日相思一涕流【原注周伯仁之死王茂宏之罪也】













　　原防
　　先叔父烛湖所遗诗文袭藏惟谨寳庆丙戌嵗越帅集撰大卿汪公纲修防稽续志采之乡评载先叔父小传于人物门仍访问遗文所存若干即先防粹十巻以对既而浙西司马庾使述笃念平昔游従之谊取而锓诸木谨命従弟祖诒书之而并以先叔父淳熙乙巳嵗在东湖书院手着问思録藳五十条通鉴摘义藳三十条为经史说藳一巻祖父雪斋行状墓铭先叔父圹记及防稽续志小传従弟祖开补官省劄为附録一巻若其余诗文存藳与门人所记论语孟子诸经口义篇帙尚多又当彚次为续集云丁亥嵗良月望日従子従事郎监华州西岳庙祖祐敬识




