<!-- { "loadSidebar": true } -->
　　余前封鄄城侯，转雍丘，皆遇荒土。宅宇初造，以府库尚丰，志在缮宫室，务园圃而已。农桑一无所营，经离十载，块然守空，饥寒备尝，圣朝愍之，故封此县。田则一州之膏腴，桑则天下之甲第，故封此桑，以为田社，乃作颂云：（《御览》五百三十二）
　　於惟太社，官名后土。是曰句龙，功著上古。德配帝皇，实为灵主。克明播植，农正具举。尊以作稷，丰年是与。义与社同，方神北宇。建国承家，莫不修叙。（《艺文类聚》三十九，《初学记》十三）
　　灵稼阿那，一禾千茎。（《初学记》二十七）
　　秀吐オ，万亩齐。平荫盖陇，百秽不生。（《初学记》二十七）
　　◇皇太子生颂
　　於我皇后，懿章前志。克纂二皇，三灵昭事。祗肃郊庙，明德敬惠。潜和积吉，锺天之厘。嘉月令辰，笃生圣嗣。天地降祥，储君应社。（二语从《书钞》二十二补。）庆由一人，万国作喜。喁喁万国，岌岌群生。禀命我后，绥之则荣。长为臣妾，终天之经。仁圣奕世，永戴明明。同年上帝，休祥淑祯。藩臣作颂，光流德声。吁嗟卿士，祗承予听。（《艺文类聚》四十五，《初学记》十）
　　◇冬至献袜颂
　　玉趾既御，履和蹈贞。行与禄迈，动以福并。南窥比户，西巡王城。翱翔万域，圣体浮轻。（《艺文类聚》七十）
　　◇郦生颂（序）
　　余道经郦生之墓，聊驻马，书此文于其碑侧。（《书钞》九十八）
　　◇玄俗颂
　　玄俗妙识，饥饵神颖。在阴倏逝，即阳无景。消摇北岳，陵霄引领。挥雾昊天，含神自静。（《艺文类聚》七十八）
　　◇《列女传》颂
　　尚卑贵礼，永世作程。（《文选·石关铭》注）
　　◇母仪颂
　　殷汤令妃，有莘之女。仁教内修，度义以处。清谧后宫，九嫔有序。伊为媵臣，遂作元辅。（《初学记》十）
　　◇贤明颂
　　於铄姜后，光配周宣。非义不动，非礼不言。晏起失朝，永巷告愆。□用勤政，万国以虔。（《初学记》十）
　　◇宜男花颂
　　草号宜男，既晔且贞。厥贞伊何，惟乾之嘉。其晔伊何，绿叶丹花。光采晃曜，配彼朝日。君子耽）乐，好和琴瑟。固作《螽斯》，微立孔臧。福齐大姒，永世克昌。（《艺文类聚》八十一）
　　◇柳颂（序）
　　余以闲暇，驾言出游，过友人杨德祖之家，视其屋宇寥廓，庭中有一柳树，聊戏刊其枝叶。故著斯文，表之遗翰，遂因辞势，以识当今之士。（《艺文类聚》八十九，《御览》九百五十七）
　　◇画赞（并序）
　　盖画者，鸟书之流也。昔明德马后，美于色，厚于德，帝用嘉之。尝从观画，过虞舜之像，见娥皇女英，帝指之戏后曰：「恨不得如此人为妃。」又前见陶唐之像，后指尧曰：「嗟乎，群臣百僚，恨不得戴君如是。」帝顾而咨嗟焉。故夫画所见多矣，上形太极混元之前，却列将来未萌之事。（《艺文类聚》七十四，《御览》一，又七百五十）
　　观画者见三皇五帝，莫不仰戴；见三季暴主，莫不悲惋；见篡臣贼嗣，莫不切齿；见高节妙士，莫不忘食；见忠节死难，莫不抗首；见放臣斥子，莫不叹息；见淫夫妒妇，莫不侧目；见令妃顺后，莫不嘉贵。是知存乎鉴者图画也。（《御览》七百五十一引《历代名画记》魏曹植言。案：此条亦《画赞序》也，张溥题为《画说》，非。）
　　◇庖羲
　　木德风姓，八卦创焉。龙瑞名官，法地象天。庖厨祭祀，罟网渔畋。瑟以像时，神德通玄。（《艺文类聚》十一，《御览》七十八）
　　◇女娲
　　古之国君，造簧作笙。礼物未就，轩辕纂成。或云二皇，人首蛇形。神化七十，何德之灵。（《艺文类聚》十一，《御览》七十八）
　　◇神农
　　少典之胤，火德承木。造为耒，导民播谷。正为雅琴，以畅风俗。（《艺文类聚》十一）
　　◇黄帝
　　少典之孙，神明圣哲。土德承火，赤帝是灭。服牛乘马，衣裳是制。氏云名官，功冠五列。（《艺文类聚》十一）
　　◇黄帝三鼎
　　鼎质文精，古之神器。黄帝是铸，以像太一。能轻能重，知凶识吉。世衰则隐，世和则出。（《艺文类聚》十一）
　　◇少昊
　　祖自轩辕，青阳之裔。金德承土，仪凤帝世。官号鸟名，殊职别系。农正扈氏，各有品制。（《艺文类聚》十一，《御览》七十九）
　　◇颛顼
　　昌意之子，祖自轩辕。始诛九黎，水德统天。以国为号，风化神宣。威畅八极，靡不祗虔。（《艺文类聚》十一，《御览》七十九）
　　◇帝喾
　　祖自轩辕，玄嚣之裔。生言其名，木德帝世，抚宁天地，神圣灵察。教弭四海，明并日月。（《艺文类聚》十一，《御览》八十）
　　◇帝尧
　　火德统位，父则高辛。克流共工，万国同尘。调适阴阳，其惠如春。巍巍成功，配天则神。（《艺文类聚》十一，《御览》八十）
　　◇巢父许由池主
　　尧禅许由，巢父是耻。秽其溷听，临何洗耳。池主是让，以水为浊。嗟此三士，清足厉俗。（《艺文类聚》三十六）
　　◇姜原简狄
　　喾有四妃，子皆为王。帝挚早崩，尧承天纲。玄鸟大迹，殷周美祥。稷契既生，功显虞唐。（《艺文类聚》十五，《初学记》十）
　　◇帝舜
　　颛顼氏族，重瞳神圣。克协顽瞽，应唐莅政。除凶举俊，以齐七政。膺历受禅，显天之命。（《艺文类聚》十一）
　　◇夏禹
　　吁嗟夫子，拯世济民。克卑宫室，致孝鬼神。蔬食薄服，绂冕乃新。厥德不回，其诚可亲。共德，温温其仁。尼称无间，何德之纯。（《艺文类聚》十一，《御览》八十二）
　　◇禹治水
　　嗟夫夏禹，实劳水功。西凿龙门，疏河道江。梁岐既关，九州以同。天赐玄圭，奄有万邦。（《艺文类聚》十一，《御览》八十二）
　　◇禹渡河
　　禹济于河，黄龙负船。舟人并惧，禹叹仰天。予受大运，勤功恤民。死亡命也，龙乃弭身。（《艺文类聚》十一，《御览》八十二）
　　◇禹妻
　　禹娶涂山，土功是急。闻启之生，过门不入。女娇达义，明勋是执。成长圣嗣，天禄以袭。（《艺文类聚》十五，《初学记》十）
　　◇殷汤
　　殷汤伐夏，诸侯振仰。放桀呜条，南面以王。桑林之祷，炎灾克倘。伊尹佐治，可谓贤相。（《艺文类聚》十二）
　　◇汤祷桑林
　　惟殷之世，炎旱七年。汤祷桑林，祈福于天。翦发离爪，自以为牲。皇灵感应，时雨以零。（《艺文类聚》十二）
　　◇卞随
　　汤将伐桀，谋于卞子。既克让位，随以为耻。薄于殷世，著自貌已。自投颖水，清风邈矣。（《艺文类聚》三十六）
　　◇周文王
　　於赫圣德，实惟文王。三分有二，犹服事商。化加虞芮，傍暨西方。王业克昭，武嗣遂光。（《艺文类聚》十二，《御览》八十四）
　　◇文王赤雀
　　西伯积德，天命攸顾。赤雀衔书，爰集昌户。瑞为天使，和气所致。嗟尔后王，昌期而至。（《艺文类聚》十二，《御览》八十四）
　　◇武王
　　桓桓武王，继世灭殷。咸在尚父，旦作乱臣。功加四海，救世济民。天下宗周，万国是宾。（《艺文类聚》十二）
　　◇成王
　　成王继武，贤圣保傅。年虽幼稚，岐嶷有素。初疑周公，终焉克寤。旦佐治，遂至刑错。（《艺文类聚》十二）
　　◇周公
　　成王即位，年尚幼稚。周公居摄，四海慕利。罚叛柔服，祥应仍至。诵长反政，达天忠义。（《艺文类聚》十二）
　　◇田开疆公孙接古冶子
　　齐疆接子，勇节徇命。虎门之搏，忽宴置衅。矜而自伐，轻死重分。（《御览》七百五十四）
　　◇汉高帝
　　　屯斩蛇，灵母告祥。朱旗既抗，九野披攘。禽婴克羽，扫灭英雄。承机帝世，功著武汤。（《艺文类聚》十二）
　　◇商山四皓
　　嗟尔四皓，避秦隐形。刘、项之争，养志弗营。不应朝聘，保节全贞。应命太子，汉嗣以宁。（《艺文类聚》三十六）
　　◇文帝
　　孝文即位，爱物检身。骄吴抚越，匈奴和亲。纳谏赦罪，以德怀民。殆至刑错，万国化淳。（《艺文类聚》十二）
　　◇景帝
　　景帝明德，继文之则。肃清王室，克灭七国。省役薄赋，百姓殷昌。风移俗易，齐美成康。（《艺文类聚》十二，《御览》八十八）
　　◇武帝
　　世宗光光，文武是攘。威震百蛮，恢拓土疆。简定律历，辨修旧章。封天禅土，功越百王。（《艺文类聚》十二，《御览》八十八）
　　◇班婕妤
　　有德有言，实惟班婕。盈冲其骄，穷悦其厌。在夷贞坚，在晋正接。临飒端干，冲霜振叶。（《初学记》十）
　　◇长乐观画赞
　　妙哉平生，才巧若神。辞赋之作，华若望春。（《书钞》一百五《叹赏》）
　　◇禹庙赞（序）
　　有禹祠植，移于其城。城本名杞城。（《续汉·郡国志三》注补）
　　◇吹云赞
　　天地变化，是生神物。吹云吐润，浮气蓊郁。（《艺文类聚》一。）
　　◇魏德论
　　名儒按谶，良史披图。（《书钞》九十六）
　　栖笔寝牍，含光而不朗，蒙窃惑焉。（《书钞》一百四）
　　在昔太初，玄黄混并。浑沌蒙鸿，兆朕未形。（《御览》一）
　　不能实道义之精英，穷混元于太素，亦以明矣。（《御览》一）
