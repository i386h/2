<!-- { "loadSidebar": true } -->
　　中执法所以纠官邪、绳不恪也，其可以自为欺且怠欤？某拔于疏远之中，服在此位。宜殚忠力，以称所蒙。而按劾大臣，既非其实，稽其分职，则自馁焉。朕为之优容，俾从薄责。而进对之际，公肆诞谩。属吏推穷，狱辞明具。论其情则怀诈，比其治则官。夫身任纪纲之司，而抵冒若此，虽朕欲贷汝，而知公议何。斥守偏州，尚仍阶品。往新厥志，庶盖前愆。

　　【御史迁郎官制】

　　御史董摄纲纪，肃正朝廷。于政之有不当于理，于臣之有不协于极，皆得言之。故吾甚重其选。尔有列于此，能勤厥职。虽岁月未久，而风望甚高。今有司奏尔之课，于法当迁。吾不得留，易之郎位。使尔之自效，能不择官，则吾于报功，亦有异赏。尔其勉矣，无忘训言。

　　【御史知杂制】

　　台无大夫，中丞则御史之首。当专决庶务，实总邦宪。朕选于众，然后属之其人，岂不重哉？某敏茂直清，通于学问。辍自右史，往践厥司。夫振举纪纲以阐明法度，纠绳邪慝以肃正臣工。朕方虚心，志在于与人为善；尔能苦口，无患于不得其言。其尚自强，以允公论。

　　【监察御史制】

　　御史持国纲纪，所以纠官邪、齐内外。选众而授，厥惟艰哉。尔好古知方，强于自立。刺察之任，往其钦哉。惟不回于尔心，以无挠于余法。在知所守，可不勉欤。 
　

　




　

　
●卷二十五·制诰拟词三十八首
【秘书监制】
　　帝王之治，必有图籍之藏，又择当世聪明拔出之士，聚于其间，使得渐磨文学之益，奖成其材，以待国家之用。故书省之设，吾不计近功，而要于广畜德，所以厚其礼秩，而艰于用人，庶以明朕好古乐善之勤，而励学士大夫之行也。某多识博闻，操守纯笃，诸儒所尚，令闻惟旧，延处兹位，蔽自朕知。夫尊其所闻而行之不倦，使辅于世教而其效可言，非独优游册府而已。在尔自强，以承朕志。

　　【著作郎制】

　　麟台著作之任，郎以词学为之，必惟其人。尔以材选，惟能明于理要，乃可见于文章。其尚勉于厥修，朕方观汝之效。

　　【秘书郎制】

　　秘藏四部之图籍，郎所守也。职清秩美，必也属之其人。尔以材称，俾服兹选。尚惟敏于畜德，朕方观汝之能。

　　【正字制】

　　是正文字之官，实为儒学之选。宜体育材之意，勉思畜德之勤。

　　【殿中监制】

　　分职殿内，参侍左右。监总六尚之官，以供服御之事。位视九列，礼秩甚优。正名之初，考择惟慎。某明习吏治，劳阅有闻。选于在廷，俾践厥任。往其祗饬，无忘训词。

　　【殿中丞制】

　　丞于殿内，参总六尚之官，而察其稽失。出于公选，首以材升。尚务钦承，方观汝效。

　　【太常丞制】

　　丞于奉常，参总礼乐之事、祠祝之仪。惟学古知方，乃能不失其守。尚务祗饬，以服官箴。

　　【卫尉卿制】

　　典领宿卫之官，地亲责重。位在九列，礼秩甚隆。考择其人，属任惟慎。某忠笃谨信，济以材敏。周庐屯候之士，武库弓铠之器，往颛总治，佥曰汝谐。其尚懋哉，以祗朕命。

　　【太仆卿制】

　　《书》曰：“仆臣正，厥后克正。”盖亲近左右，有辅导之义。矧车府厩马牧监之政，莫不咨焉。非得其人，曷称厥位？某材质敏明，久更器使。司驭之选，汝惟克谐。其祗厥官，以服朕命。

　　【大理卿制】

　　折狱详刑之事，朕所重也。典领之官，位在九列。正名之始，选用非轻。某明习吏治，通于法令。廷尉之任，佥曰汝谐。往其钦哉，以率厥属。〈少云“参典之官，位兹九列”。〉

　　【国子祭酒司业制】

　　学校之法，虽使之通经术，治文字，然要其大致，则在于明上之教以导民，养人之材以成俗。故师氏之位，必惟其能。某质性粹冲，术业通博。训诲之任，宜正宠名。夫行其所知，以先游学之士。使风化之出，自京师始。待尔称职，可不懋哉。

　　【太学博士制】

　　博士以文学为官，往者列于成均，其秩未正。朕登之朝序，所以尊庠序之教，而励士大夫也。尔以经行选用，往服厥官。盖尊其所闻，以诱率学者，汝之守也，惟是懋哉。

　　【少府监制】

　　百工伎巧之事，展采备物之政，典领之任，位视列卿。正名之初，考择惟慎。某明习吏治，劳阅有闻。选于佥言，俾践厥职。尚其祗饬，以服训词。

　　【军器监制】

　　缮治戎械，训工程作之任，置监典领，礼秩甚隆。正名之初，考择惟慎。某明习吏事，劳阅有闻。选于在廷，俾践厥位。尚其祗饬，以服训词。

　　【大宗正丞制】

　　司宗之于国族，门内之治也。然合远近之属而齐之，有不得专于爱者，其于斟酌缓急、恩义之际，信难处哉。故其属有丞，以参听其事，而交修其官。考择尔能，俾在兹选。夫亲九族以刑万邦，此有国之先务也。其体朕心，往从而长。服兹辞训，以钦厥司。

　　【诸丞制】

　　丞于有司，参其政事而察其稽失。以材选授。尚懋尔勤。

　　【知开封府制】

　　开封府，朕建国焉，天下所并凑，众大而俗杂。尹正之寄，非仁笃公勇，材任烦剧，不能称其职。今朕修定官仪，正其名号，固将考求其实，使效见于事。则用人之际，岂轻也哉？某爽迈开达，练习治体。阅试惟旧，功用显白。处以兹任，莫如汝谐。夫慈惠足以煦养弱，刚严足以贴伏奸强。然导民之方，尚有可识。使四方有以观则，而朕有以仰成。在汝勉哉，以称朕命。

　　【开府仪同三司制】

　　开府之于荣名重矣，矧优其礼命，视于三事，故其品为第一，所以隆崇大臣，古今之通制也。朕顺于旧典，考正官仪，惟是首于文阶，是用制其禄入，秩莫厚焉。非时宗工，夫岂虚授？某材资桀异，识虑闳深。庄重足以镇浮，精明足以成务。熙帝之载，有赞元经体之庸；提将之符，有折冲绥远之效。今百揆攸叙，方内靖嘉。时乃之功，助朕致此。是用峻其名秩，申此宠章。夫褒有功，显有德，朕于尊奖近辅之心，可谓至矣；亲百姓，抚四夷，尔于将顺朕志之义，可不懋哉。尚体至怀，往承厥叙。

　　【开封府狱空转官制】

　　京师天下之聚，俗杂五方之民。至于智或侵愚，强或凌弱，巧伪滋出，狱讼繁兴，统理之难，为日已久。某明敏开达，晓习吏事。辍自禁近，属之尹正。以公于奉上之志，绝阿以附下之私。摘发奸欺，动而必中；弹治豪右，勇于敢为。使缧绁无非罪之嗟，囹圄有空虚之效。求之近岁，罕能及此。闻于朕听，时惟汝嘉。夫赏所以褒善而观众也，进官一等，畴尔之庸。其尚懋哉，以永来誉。

　　【枢密迁官加殿学士知州制】

　　典国枢要之臣，协相帷幄之谋，弥纶疆场之事，夙夜不懈。风力施于省决，精明用于思虑，盖勤且烦如是，而历时且久，岂朕优礼耆旧之意欤？某忠嘉惠和，德操惟邵。先帝所遗，以辅朕躬。当国本兵，庶言惟允。而屡辞几政，每请弥确。志不可易，朕所重违。是用改进文阶，延升秘殿，乃眷东夏，处以近藩，衍食真封，并加宠数。朕于隆崇近辅，时其劳逸，使得自择出入之宜，可以为有恩矣。尔于乃心王室，罔以内外，无忘益励始终之节，其可以不勉哉！

　　【侍读制】

　　盖用儒学之臣，入阁侍读，所以考质疑义，非专诵习而已。其列于分职，始自开元，而朕尤意向之。某博通今古，服在从官。兹选甚高，属尔惟允。朕以未闻于史者，究观前世之变，而至夫理乱兴坏之际，未尝不反复焉。其悉所知，以辅朕志。是为尔守，其往钦哉。

　　【殿前都指挥使制】

　　朕择材勇之士，备宫屯之兵，以宿卫京师，填拊方夏。置帅殿陛，属之董齐。非强毅忠劳，阅试惟旧，不在兹选，岂非重欤！某笃实沉雄，明于策虑。护边制敌，身有显庸。兹用命尔就列大廷，典绥王旅，建旄立纛，为国藩翰，爰田真食，并锡宠恩。夫兵有击刺射驭之能，有坐作进退之法。教习可以程其技，节制可以闲其侮。然能使之合心一力，则在知所以附之；能使之取威决胜，则在知所以用之。审如是焉，厥惟艰矣。盖熟之于易，所以图其难；得之于素，所以应其变。非造形而后定计，非合战而后屈人。故师饱于逸而朝廷尊，马肥于休而夷狄叙。惟予之武，以无敌于四方；则尔之良，亦有闻于来世。往遵辞训，以服厥官。

　　【使相制】

　　在昔《大雅》所歌成周之盛，吕侯申伯并为国藩，休父太师实将王旅，出入践更之虽异，中外屏毗而则均。时予宗臣，分保近服，盖循斯义，以告在廷。某精虑造微，翘材绝众。崇论闳议，富于文辞。强识博闻，饱于术学。由禁林之献纳，任廊庙之弼谐。浸更岁时，休有功烈，而屡形恳请，愿避烦几。虽敦譬之甚勤，顾壮怀之难夺。是用锡之土宇，宠以节旄。视宰路之等威，益爰田之恩数。往厘东夏，外倡庶邦。予有式群辟之典彝，尔其底迪；予有覃四方之德泽，尔其布宣。以夹辅于本朝，以阜康于生齿。配于前哲，属在老成。其代天工，矧久闻于大政；乃心王室，尚思告于嘉猷。

　　【节度使制】

　　有地千里，治兵与民，内卫京师，外拊疆场。非文武器干，望临一时，朕所宠嘉，不在兹选。某温良能断，沉静善谋。直道著于当官，周材见于经务。承流宣化，善政有闻。绥远折冲，壮猷弥显。是用锡之土宇，授以节旄。生齿实繁，属尔以安辑；师屯甚众，诿尔以训齐。以作朕股肱之良，以为国藩辅之重。无忘忠力，庶讫外庸。惟亮天工，待汝守四方之效；无轻民事，副予安百姓之心。尚体眷怀，岂烦多训。

　　【节度加宣徽制】

　　维昔牧伯长帅之官，有土与民，共于外服，所以为国藩辅。今方镇之任，连数十城之地，籍兵与众而授之，建旄立纛，殿于大邦，以作卫王室，亦惟用稽于古，非文武之特，才擅一时，孰能称兹选哉？厥有显庸，宜加宠命，乃扬孚号，以告庶位。某庄毅足以任重，肃括足以礻是身。有能断大事之明，有克勤小物之慎。考于佥议，付以成师。宣化承流，实俾治体。折冲绥远，克畅武经。故能纾朕之忧，副人之望。夫德茂者其赏异，功隆者其报殊。是畴其底绩之勤，锡以宣猷之号。揆于常典，非朕尔私。盖位重者其忧深，禄富者其责厚。名数礼秩，朕既无忘尔劳；功实事为，尔尚协朕之志。矧夫填临塞路，总领兵防，班籍联于辅臣，谋画参于国论。其思勉励，以副眷怀。

　　【军帅制】

