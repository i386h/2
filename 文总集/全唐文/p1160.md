<!-- { "loadSidebar": true } -->
    瞻彼古台，揆日爰设载徵经始之旨，将测运行之节。天地之心可见，风雨之交既别。玉律匪先，土圭是揭。以徵阴阳之短长，以察浮骖之晷辙。不然者，焉可以酌其数於高空，建天中而有截？详厥周典，询诸日官，以寒暑为候，以阴阳为端。且俯接神州，迥当嵩岭，凭累土之增构，运孤标之直影；矧因高以垂范，异寻虚而捕景。分至有度，知王者之迎长；盈缩不愆，念志士之思永。蹇产峭耸，昭明有融，九层一验，万攸同，彰宣精而示下，表无私而得中。况复圭植於台，日生於海，当呈象以委照，必澄霞而赋彩。两童之辨犹惑，太史之占斯在，上千里而是驰，下寸晷而未改。嗟夫！悠也久也，元之又元，大明而赫矣，顾崇址而岿然。是以分北陆，识南躔。审以作程，定此而会期率土；中以举正，因兹而仰辨均天。惟彼元德，我后是则。普观端景，知立表於天中；潜测末光，思劳躬於日昃。至若视朔兴纪，书□立规，浮箭司辰，且於室内；建木灭影，或在天垂。岂比夫兹台之特立，平四气而正两仪。
    ○石砚赋（以“山水辉映，墨妙笔精”为韵）
    有子墨客卿，从事於笔砚之间，学旧史之暇日，得美石於他山。琢而磨之，其滑如砥，欲精研而染墨，在虚中而贮水，水随晕而环周，墨浮光而黛起，明而未融，是以为用，久而不渝，故以为美。器成上吉，徵阙里之素王；匠法增华，会稽之内史。且王言惟一，道心惟微，於以幽赞，由之发挥。从人之欲，委质莫违，代若遐弃，文将畴依？肃观光而雾集，赖设色而烟霏，实将振文而为邦，岂惟韫玉而山辉者哉！君无谓一拳之石取其坚，君无谓一久之水取其净，君其遂取，我有成性。苟有辅於敷阅，固无辞於蕴映，惟圣人有大宝，昊天有成命。莫不因我以载形，以我而施令，志前王之事业，作後人之龟镜。夫物迁其常，天运不息，水有涸兮石有泐。代贵其不磷，我则爱其白；代贵其不染，我则爱其黑。象山下之泉，为天下之式，因碌碌於俗间，类栖栖於孔墨。呜呼！辞尚体要，文当绝妙，虽濡翰其不疲，无繁文以取诮。爰贡君子，以其劲质，或升之堂，或入之室，对此大匠，厕诸鸿笔，见珍於杀青之辰，为用於草元之日。夫气结为石，物之至精，攻之为砚，因用为名。事若可久，代将作程，斯器也，不独坚之为贵，谅於人之有成。
    ○水化为盐赋（以“天之美利，变化无穷”为韵）
    翕然乎造化，能变而穷，且其为水也，有上善之称，其化为盐也，有美玉之崇。岂其清泠之水，动变若神，为代之宝，致邦之丰。伊昔煮海为盐，以禀乎天，君以和羹之用，商以贾卖而迁。是知水化之利可贵，哲匠之谋可研，若也代人所贵，此贵为美。恒济古今，应乎遐迩，求之者岂倦乎疲劳，功崇者可不由乎此致。夫以水同君子，有流通之利，或涓涓乎而处於薮泉，或浩浩乎而遍乎淮泗，或在河而则淡，或混海而则咸。国有盐而且荣，家有盐而不匮，条山一窦，万邑之滋。使印成者，将贡於玉阙；俾荦碌者，使我域求之。东西负重，南北奔驰，岂不因润下作咸，在乎一变，鼎俎既彻，长筵美馔。五味废之而忘餐，广座得之为珍膳，况水为柔德，能乎神化。皎皎如霜，依依照夜，莫不因水而生，遇水而吒。恨久处於冰泉，思工人之一假，且天然此物，成化特殊，匠之所变，绝代称无。岂伊水因匠，是乃能穷乎变化；况乎人得媒，宁肯守乎一途。或金门献策，或积代英儒，感物而赋，在乎觊觎，仰盐梅之美用，思穷达於高衢。
    ○通天台赋（以“洪台独存，浮景在下”为韵）
    行人徘徊，登秦原而游目，见汉右之荒台，清风穆其尚在，翠华归而不回。对古情至，临高思来，拔蔓草以遐想，睹离宫而兴哀。试问薪者，乃秦人也。云汉之兴，兹台之下，驰道通乎中禁，周墙绕於平野，经逝川而不息，抚环堵而殊寡。昔汉皇帝，幸甘泉宫，肆目将远，筑台基中。高居物外，若与天通，祈列仙之戾止，致圣寿之延洪。绎绎凭□，蹲蹲捧日，干元气以直上，倚长空而回出。危槛，回涂郁律，植承露之盘，开肃神之室，将以接上元，朝太一，乘大君之登降，访总真之摭实。於戏！郊祀之义，志而可采，鸿纷之状，望而巳改。哀壮丽之都失，想威灵其如在，徒野鸟之飞来，何真人之可待。且白日可以精贯，元珠难乎力求，虽崇台蹇产，磴道周流，泰乎西面，齐宫乎上头。仰通苍昊，俯瞰皇州，宁不死之可致，谅其生也若浮。我国家立太平，尚清静，俨宸居以自整，绝仙台之望幸，虽丹槛栖於列宿，飞梁历於倒景，有唐虞之允恭，无汉武之游骋。化由其衷，居慎其独，有仪可象，无思不服。自然为域中之大，获天下之福，等南山之不骞，何高台之是筑？
    ☆许季同
    季同。赠太子少保孟容弟。始拜监察御史，再迁兵部郎中，徙京兆少尹，终宣歙观察使。
    ○白鹿夹赋（以“行春布和，瑞兽严格”为韵）
    政洽於下，物惟表神，彼奔走之绝类，忽驯扰而归仁。尔来於，岂陈力以效感；我行其野，将劝农以务春。眷芳林之跃跃，偶大车之辚辚，观其烦足高步，回还左顾。熊轼而左右分光，望隼而疾徐有度，惟德是择，惟贤是辅。观皓影之来仪，谅和风之克布，晶真明，霜浓雪轻。标玉质，贯金精，始呦呦而双止，终{鹿吴}々而偕行。载驰载驱，轶轻尘於後乘；乍腾乍倚，惊逸骛於前旌。映丹帷之辉焕，陪露冕之光荣，怀仁於卫君之毂，忘味於食野之苹。则福履攸绥，神休是格，翼戴高驾，徜徉广陌。不惊不惧，彰尔性之闲和；克皎克明，契我躬之洁白。踯躅徘徊，饮化而来，政言可矣，人咏康哉。表灵庆，而有同神凤，狎驯养而不异龙媒，懿彼仟都，诞兹灵兽。劲角昭勇，鲜光挺秀，行而择地，恒町疃於道涂；出或以明，靡栖息於园囿。老聃之御徒迷，王母之乘何陋，剪去烦苛，敷陈惠和。蝗出境而奚尔，珠还浦而其何，曷若兹鹿，扰於明义。其理而莫穷，求其类而罕譬无心而应感，不言而表瑞。岂止其效於贱微，乐驰驱於仁智而巳。
    ☆林蕴
    蕴字复梦，泉州莆田人。累迁礼部员外郎，邮为邵州刺史，坐杖人死流儋州，卒。
    ○上安邑李相公安边书
    愚尝十分天下之事，知其弊者大半，二年冬，辄献书，思相公正而行之。嗟乎！无位而言轻，相公犹未为行其切者。国家有西土，犹右臂也。臂之附体，岂不固欤？臂之不存，体将安舒？愚以此辄敢重陈利病，思相公念而行之。当昔汉室，彼为内府，囊走马，曾不虚日，咫尺万里，烟尘不动。是以司马迁、班固得弄刀笔，夸大汉功德，炳然与三代同风。洎房、杜佐太宗文皇帝，革凶孽，天下廓清，姚、宋佐元宗明皇帝，声明文物，照耀殊俗。後之辅弼，不能嗣守，故我疆我理，陷於犬羊。呜呼！今所践者，惟北抵豳郊，西极陇，不数百里则为外域，可不痛哉，可不惜哉！且驭马者，必右执策，左执绥，恐其有非常之患也。傥若臂不胜力，体不安坐，则是立至，岂惟泛驾乎？此事虽小，可以喻大，相公得不念之乎。愚尝出国，西抵於泾原，历凤翔，过宁，此三镇得不为右臂之大藩乎？自画藩维拥旄钺者，殆数十百人，惟故李司空抱玉曾封章上闻，请复河湟，事亦旋寝，功竟不立，尔来因循，谁复尸之？故朝受命而夕寝行，日贵富而月骄慢，跨广衢而罗甲第，指长河而固允嗣。士卒穷年不离饥寒，以月系时，力供主将，死则已矣，赏终不及，如弃鸟兽，附於薮壤。故死者饮恨於地下，生者吞声於边上，五十馀年无收尺土之功者，岂朝廷不以为虑乎，命将不得其人乎？愚以此窃知不惟土地未可复，且虑犬戎驰突，不一日二日，则彼三镇，强者闭垒自守，弱者弃壁而逸，岂暇为国家以却戎虏乎？愚所谓臂之不存，体将安舒。今刁斗不闻，烟尘不飞，盖宗社之灵也，岂御守者之有功乎？且食租则可以备饥，衣税则可以御寒，衣食足然後可以教攻战。朝廷既切念边军不遑，终夕飞刍挽粟，常恐後期，然而荷戈负戟者，终岁而饿，其来已久，时莫能更。虽度支有兼知之名，节度有营田之目，皆以货利相诱，彼贸公之宾寮，悉皆和籴斗粟，必欺於丈素一言可致，其ぷ金如此，则士卒不得不饥寒，将帅不得不奢侈，欲其攻战，其可得乎？此所谓借寇兵而赍盗粮也，其可谓之御戎乎？伏料相公亦巳垂意矣，愚窃谓为弊既久矣，可革而化之，化之之术，在相公暂回顷刻之虑思之，思之得人，则如班超之俦，不难得也。相公必命将取其封锡巳荣者，则封锡巳荣矣，彼复何求？以此战不克，攻不得，何莫不由斯人之徒欤？因此言之，则又不唯安边之未得人也，相公必以为人不易知，傥断然有一介之士，敢露肺肝，相公复能特达奖拔，俾为千夫之长，得以自置於秦陇之外，接彼犬戎之域，三岁考绩，能则优奖，否则孥戮巳乎。此贾生终童感激於前迹，其慷慨不为不至，盖时之不见信也，不知相公以愚此言为率尔乎？以其断然一介之士，亦能成功立事乎？且天下岩居谷隐之人，悉皆有心，但用与不用耳。假如登奉常之第者，未必尽能文章，为牙门之将者，示必尽能威敌。况汉之为汉，多有异材，岂唐之为唐，独无奇士也？伏惟图之。
    ○上宰相元衡宏靖论兵书
