<!-- { "loadSidebar": true } -->
　　我公去国而专烟霞之胜者十四年于兹矣西台霜色葢犹凛凛焉陈相公以师傅归里若岷峨竞秀天汉而相距不数里而近即自古犹难之夫岂直西川盛事己也贞匹夫之节不固为世眼所困诱之使出逐之使归再诱再逐而犹不已造物固善侮人自取侮何尤也宿障偶未至深灵真步武拔之苦海今已弃家室一瓢一衲旦夕所奉楞严圆觉道徳黄庭周易中庸而巳生平受笔研役悉己絶之独念丁夘春于萧寺一奉教不获再侍杖屦足称缺陷世界敢因长公观察信便附候兴居向者于友生所闻翁中岁曽遘异人受秘言不敢遽有证请也其然否希一宗之示引领西盼何时忘之
　　
　　答少司冦陈公
　　
　　顾京兆使来得手教殊恳恳老丈贪与仆周旋故以精辞反复开谕谓仆当出而不知仆有不能出者仆何敢望老丈直臣也不出则见以为名高而无以昭主上盛徳且成先帝过仆出故无益处不成隠特以庚辰初念不能负耳彼此汛扫心境亁净应无所住则庙廊之与岩穴皆为净土也汝师宫赞书来亦云上与揆席诸贤向元驭宗伯几有司马入汴气象但渠步武不离太夫人如何新渠先生朝夕相与幸致声不一
　　
　　又
　　
　　前者小僮归辱报书及大贶所以慰存厪至感荷无巳岁寒之节乆而逾劲诸贤仰藉以为正人赤帜是瞻是依贞岩穴不固徇情一出靡补清时佛门所云业识茫茫无本可据殆谓是矣且病弟在汤药妇在床笫转首之际便自天涯真所谓六州四十三县铁不能铸此错也吾老丈望重资深必不俯就留省岂不尔思室是逺而柰何柰何赍奏人去聊附起居之候不宣
　　
　　答耿中丞
　　
　　昨岁枉季公驾一挹容范接绪言觉种种自别后从管东溟所得闻翁起居之详殊令人倾注世贞妄庸人耳■〈必〉跋名欲场无息肩所颇亦厌之以故先师易为指引三四年来外迹虽若夷澹而内境实未莹洁展转自讼过累百端而雕虫一技尤甚以故拟于岁正谢絶笔研之役而宿逋犹尚扰扰不谓黄解元来致翁手教复以其王父宪副公之不朽见托宪副公名臣黄生名士也而我翁今之大贤人也世贞不胜好徳一念遽尔许之然自此堕诳语业矣岩穴搜访竽及不肖而翁名世之佐尚尔濡迟将无一二论思之老未能逊揆席耶虽然玺书旦夕下矣翁以天地万物为一体亦宁终恝然若世贞则自信其不可而已黄生回便附此唯为道为苍生自爱
　　
　　答陈中丞
　　
　　世贞鄙人也偶以宦迹获差池贤昆玉间而门下尤幸爱之葢至燕中之宴接郧台之贶存未巳而俾荐其雕朽之技则中心时揺摇悬斾焉蠖伏以来与世未杀而门下方奉玺书莅全楚中外交口而颂小冯君九卿高第旦夕大拜而间及于荒落无似之人锡以温言侑以兼金海错新诗之所嘘拂寒灰习习生气矣唯是俯念区区出处若不佞之薄劣与不当点仕籍夫人而知之当时何縁聋瞶眼耳谬见竽及今之废置固自其所幸得卖身作佛家奴披缁冠黄百念已灰乃不慎于笔札腥人齿舌终始累大将军保持为愧耳辱喻林烈女事毛发为竦与先师所秉靡异今虽示迹夭残当为易僊宫所収无疑也黄绢所不敢拟谨破例数言或可镵之丽牲之石附而不朽耳薄敬不能颛致简亵之罪宥而识之万荷
　　
　　答范司马
　　
　　乆不奉清问然穆如之风时时在仰贞比待罪西藩山川阻修便道归里避言长告差可以驰价奉候起居而逼岁入春日为人事酒食所苦无须臾之间乃何翁来则拜大诲惓惓不佞之出处与存殁之屯夷念徐生之硕果怅文士之百六嗟乎以执事造国手袖之东海之濵歴三朝而不再展况其下者然闻执事方杜门谢客左图右书下上千古此腐鼠宁能当一顾也所喻欲彼此各出书目互补其阙失甚盛心也家旧无藏书自不佞之嗜之颇有所著蓄二藏外亦不下三万巻而戊辰后薄宦南北旋置旋失未暇经理今春构一书楼于弇山园庋之长夏小闲当如命也闻古碑及抄本毋隃于邺架者若家所有宋梓及书画名迹庶足供游目耳何翁徤骨天与至欲得一二外护遂成道恐亦是江湖间语念其逺来而贞适病齿痈无以应之柰何柰何伏枕附答不详容嗣尽
　　
　　又
　　
　　屠田叔来致公手教谓张大司马先容之札为黄掾所浮沉贞虽不获发函启诵拜神交之赐深矣诗篇大雅叙徃踪申契阔沨沨乎有余致焉大司马长者不腆之辞媿不足以报地下而翁爱护其短芬之齿牙间又借生平雕虫之业而许之谓若可以自老忘世者乃不佞受之负惭色矣诸刻巳再领贶其商子却是新属梓者种种精好每羡邺侯架头三万巻牙籖玉轴思欲效服子慎共扫除之役而不可得迩者于衰懒中忽若有覩却思借祖龙火焚胸中无明字障将望车门而却遁矣我翁大总持结漏巳尽能无不罪鄙言否竹墟公虽不获侍朝行而知其贤于权门若凂归而恬穆无愧乡先生祀社者即微田叔一日雅且愿托以不朽而况重之以公之诲乎诚惧其不文然不敢辞也外拙诗未足酬来美惟为我藏拙幸甚
　　
　　又
　　
　　贞不能讱于笔札误为贵邦诸贤所强俾任地下之役既成而于逝者亡所当方涊于汗愧而门下复奬饬之是益贞愧也自惟世弃得以苟离尘网懴夙生障而无明一念犹未尽勘破舐犊之恋时时攻中儿子粗获一名第支持门户足矣今遘却更踰分追维大易持盈之训犹龙宠惊之旨葢愯然有余惧焉而门下复重饰奬之是重益贞惧也春时晤沈嘉则昨复瞻屠长卿俱称翁海鹤神姿健爽日胜摊书万巻渔猎其间以为海上三神之乐无以过是而来教若微有所不快者岂帝释宫中未断修罗小警耶一巻楞严破之有余矣朱老故人也第与之谈不免以手为口耳使旋聊此奉覆诸容嗣布不宣
　　
　　弇州续稿巻一百七十五
　　
　　●钦定四库全书
　　
　　弇州续稿巻一百七十六
　　
　　（明）王世贞 撰
　　
　　○文部
　　
　　△书牍
　　
　　与元驭阁老
　　
　　前以日势晚更不获追随分袂时睹兄悲惋之极乃知千古河梁尚为卤莽弟虽勉强作夷然态过舟便不能禁声泪哽塞斜阳在衣与影相吊凉凉踽蹈几若鬼趣口占二絶句云欲作男儿别将情强折磨更堪天上泪翻比世间多一叶轻刀梗緑苹惊看蓬底两轮巾道人却有分携泪丞相何无祗候人语絶稚不工少见实际耳至岳王市则己暝舍舟就篮舁上衣薄中夕寒加以洽日小饮及噉樱桃脾疾乘之虽不废巾幯岑岑若醉梦中四体都不相属适儿子遣信云兄定于卄四日成行矣尚欲于数里外僻地更展缱绻兹何时也食息之不暇而勤存故人乃尔弟此浮脆之躯审如日者言因縁在异世而何忍恝然也三日内热去当自力而前不则泚笔以效蒭荛之献不便沉沉也闻老嫂欲少留为辰玉毕姻期始北于计亦便太夫人有兄朝夕不至萦悬耶病笔数行不次兄亦不必作烦长报也
　　
　　又
　　
　　昨以不能挫情买舟趋杨家桥拟之郭生则近视逺公虎溪则逺矣老兄当此倥偬尚能具斋膳为浃日谈小奴子亦沾缗钱之惠别时幸有二公在彼此不复露酸楚察兄眉端隠隠心泪弟亦不免块结既别且三里忽有一叶装章生来知兄遣之破我孤闷也目前无所急惟急次公病良巳太夫人高枕而北兄亦小展眉头窃窥太夫人意欲就兄飬则内恋次公疾欲留视次公又恐兄因而有归思葢兄之归虽不为大拂兄以太夫人归则有所不安于心耳兄冝委曲相体为妙弟日夕窥兄欲求兄之所不足者以效箴规而不可得惟愿兄于一切善恶勿遽信勿遽发而巳前偶谈及诸生论命信口误下一语弟之不能出与不可出兄固信之弟之所最畏者世福所最不欲叨窃者虚名位也万一相知齿及幸以此意止之弟老且衰矣不敢望孤峯独宿若寻圎泽行径恐不便能相识言及怅然别后得排律二章书扇头请正庶几出入懐袖间如相觌也
　　
　　又
　　
　　别吾兄一月余而四得手书皆满纸叹睽离则多泣李之致感庭帏则动报刘之思念病弟则嗟鸰原之难避人块处欲于情字着力而读之一过未有不泫然者念无由缩地如何谂途中恳章业为太夫人力止之止之是也前者见兄称邸报止苑操召谪谏二事海内己加额诵圣徳又传上意悯旱躬自大内徒步谒南郊祈雨即成汤桑林之祷何以隃此兄既上受特眷下为朝野景慕要须有爱君忧民恻怛孚尹至意酬之若但以名节自砥饬避嫌避毁厪厪成就此身乃中士之节非所望于上臣大贤也迩来岩穴搜剔殆尽第恐衰迟勉起者不引身而思完晚节则杜口而苟窃重位果势壮往者不逞材而陵驾一时则易节而巧取快捷方式此四端士何益人国哉利孔不可遽开开者见其利而当之受其害毋论青苖即近日丈量其名何尝不羙也江南灾伤比比而追较逋课民间怨咨尤甚然使一切从故则奸顽之民自托于荒区者益得志而良善不被泽非唯不被泽且中有所不平而混沌凿矣其要筴莫若择良有司然良有司之弊亦自二端其以治办可喜希上人知者官事举而闾阎不胜其过为隠恻寛恤以収小民之心者使上収其怨而后之君子当其难兄如择得其人必以此意戒之俾以实心实政上为国下为民中为名节乃可耳各省试用翰林京僚甚善然须寛其禁令自创试録风檐寸晷之文不可用用之则闽浙四五省而外疵丑百出宁不贻笑天下又闻教官一二科会试者得与考官若尔则皆广西云贵人耳言官具如此识见而宗伯一切唯之何称为大臣庶吉士每岁当考考取不得过十四五人留者不得过五六辈人材约畧等耳孰科不当储相也禁謟谀抑奔竞戒虚浮节侈靡兄欲上此疏甚善莫须与元老商之否武弁不贿不得迁兄所素知宜以此意告元老及大司马可也近传武英中书多江南富势人子用贿少者亦三千金此岂尽入中贵人槖耶即尽入中贵人槖尚有考察可以惩于此处放过即无策矣又云云兄于此辈不必痛絶亦不必太吐情事惟劝其沈静高简以养将来之用且弥目前之谤弟徐察世事大抵有因必有果有业必有报必非在隔生也道体虽以劳思小违知不为累次公俟兄渡江即日归归后饮食似加而尰胀未尽消蹇君延京口医已至大较目下必无他若病根未除将来不免费力耳弟比粗安如常近料理宿障以毕六月决能洗笔砚作逍遥逰兄以滋味太薄忧我真骨肉之爱过仲冬生辰或后当小有所进今则未敢也
　　
　　又
　　
