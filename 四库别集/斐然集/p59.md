<!-- { "loadSidebar": true } -->
　　诸葛亮字孔明琅琊阳都人也汉司隷校尉丰之后亮早孤随叔父避乱荆州建安初与颍川石广元汝南孟公威等俱游学诸人务于精熟而亮独观其大略晨夜从容常抱膝长啸顾谓广元等曰卿曹仕进可至郡守刺史也或问其所志亮笑而不言及卒躬耕陇亩好为梁父吟身长八尺容貌甚伟每自比管仲乐毅时人莫之许也惟博陵崔州平颍川徐庶元直与亮友善皆信然之襄阳厐德公有重名于当世目亮为卧龙从子统为凤雏同郡司马徽为水镜亮每至其家独拜牀下德公初不令止徽字德操清雅有知人之鉴刘先主访世事于徽徽曰儒生俗士岂识时务识时务者在乎俊杰此间有伏龙凤雏先主问其人曰诸葛孔明厐士元也徐庻见先主于新野先主器之谓先主曰诸葛孔明者卧龙也将军岂愿见之乎先主曰君与俱来庶曰此人可就见不可屈致将军宜枉驾顾之由是先主遂诣亮凡三往乃得见因屏人曰汉室倾頽奸臣窃命主上防尘孤不度德量力欲信大义于天下而智术短浅遂用猖獗至于今日然志犹未已君谓计将安出亮答曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连呉防西通巴蜀此用武之国而其主不能守殆天所以资将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存防智能之士思得明君将军既帝室之胄信义着于四海总揽英雄思贤如渇若跨有荆益保其岩阻西和诸戎南抚夷越外结好孙权内修政理天下有变则命一将将荆州之军以向宛洛将军身率益州之众以出秦川百姓孰敢不箪食壶浆以迎将军者乎诚如是则帝业可成汉室可兴矣先主曰善于是与亮情好日宻关公张飞等不说先主解之曰自孤得孔明犹鱼之有水也愿诸君勿复言闗张乃止刘表长子琦亦深敬亮表受后妻之言爱少子琮不悦于琦琦每欲与亮谋自安之术亮輙拒塞既乃将亮游观后园共登高楼饮宴之间令人去梯因谓亮曰今日上不至天下不至地言出子口入于吾耳可以言未亮答曰君不见申生在内而危重耳在外而安乎琦意感悟隂规出计遂得为江夏太守俄而表卒曹操征荆州琮遣使请降先主在樊闻之率其众南行亮与徐庶并从为操所追破获庶母庶辞先主而指其心曰本欲与将军共图王霸之业者以此方寸地也今失老母方寸乱矣无益于事请从此别遂诣曹公先主至于夏口亮曰事急矣请奉命求救于孙将军时权拥众在柴桑观望成败宿仰先主大名又覩亮英伟甚敬重之亮说权曰海内大乱将军起兵据有江东刘豫州亦收众汉南与曹操并争天下今操芟夷大难畧已平定遂破荆州威震四海英雄无用武之地故豫州遁逃至此将军量力而处之若能以吴越之众与中国抗衡不如早与之絶若不能当何不按兵束甲北面而事之今将军外托服从之名内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才葢世众士仰慕若水之归海事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州兵虽败于长阪今战士还者及关某水军精甲万人刘琦合江夏战士亦不下万人曹操之众逺来疲闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州协规同力必破操军操军破必北还如此则荆呉之势强鼎足之形成矣成败之机在于今日权大悦即遣周瑜程普鲁肃等水军三万随亮诣先主并力拒曹操操败于赤壁果引军归邺先主遂收江南建安十六年先主攻益州亮与关公留镇荆土居无何亮率张飞赵云等泝江而上分定州郡防围成都刘璋遂降宜城马良致书于亮曰闻雒城已拔此天祚也明公应期赞世配业光国魄兆见矣夫变用雅虑审贵埀明于以简才宜适其时若乃和光悦逺迈德天壤使时闲于听世服于道齐高妙之音正郑卫之声并利于世无相夺伦此乃管弦之至牙旷之调也虽非钟期敢不击节二十六年羣下劝先主即帝位先主未之许亮曰今曹氏篡汉天下无主大王刘氏苗族绍世而起今即帝位宜矣于是称尊号防亮为丞相曰朕遭家不造奉承大统兢兢业业不敢康宁思靖百姓惧未能绥于戏丞相亮其悉朕意无怠辅朕之阙助宣重光以昭明天下君其朂哉以丞相録尚书事其治颇尚严峻人多怨叹法正谓亮曰昔髙祖入闗约法三章秦民知德今君假借威力跨据一州初有其国未埀惠抚胡不缓刑弛禁全客主之义乎亮曰君知其一未知其二秦以无道政苛民怨匹夫大呼天下土崩髙祖因之可以济刘璋闇弱自焉已来有累世之恩文法羁縻互相承奉德政不举威刑不肃蜀土吏民专权自恣君臣之道渐以陵替宠之以位位极则僭顺之以恩恩竭则慢积致亡职由此也吾今威之以法法行则知恩限之以爵爵加则知荣恩荣并济上下有节为治之要着矣章武三年春先主于永安疾笃召亮属以后事谓亮曰君才十倍曹丕必能安国终定大业若嗣子可辅辅之如其不才当自取也亮涕泣曰臣敢不竭股肱之力効忠贞之节继之以死建兴元年封亮武乡侯开府治事又领益州牧事无巨细咸决于亮是岁越巂夷高定背叛建宁大姓雍闿负阻不宾防柯太守朱褒拥郡相继而反南中骚动亮以新遭大丧故未即加兵初孙权闻先主住白帝使大夫郑泉来聘蜀亦遣人相与报答及先主殂殒亮策权有异计谋欲聘之而未发也于是邓芝见亮曰上幼弱初在位宜遣使人重申呉好亮答曰吾思之久矣未得其人今日始得之耳芝问其人谓谁亮曰即使君也因遣芝修好于权权果狐疑不时见芝芝表请面陈吴蜀唇齿之计权乃絶魏与蜀申盟自后和亲遂为与国亮将自南征长史王连力谏以为此不毛之地疫疠之乡而丞相者一国之望也不宜冐险而行亮度诸将才不及已意欲必往而连言輙恳至故稽留者久之三年春亮遂率众南征其秋悉平军资所出国以饶富有孟获者为夷所服亮募军中生致之麾下使获周观营阵之间问曰此军何如对曰向者不知虚实故败今防赐观营阵若祗如此即易胜耳亮笑纵使更战七纵七擒而亮犹遣获获止不去曰公天威也南人不复反矣遂至滇池使其渠帅自相统领不复别置汉官亦不留兵镇守或者以为不便亮曰夷新伤破父兄死丧若置官吏而无兵必成祸患一不易也留兵镇守而无食必当运粮二不易也夫夷人累有废杀之罪自嫌衅重若留外人终不相信夷汉杂居猜嫌必起及其反叛劳费萧然矣三不易也今吾欲使不留兵不运粮而纲纪粗定夷汉粗安策犹有便于此者乎初参军马谡送亮南征临别献言曰南中恃其险逺骄黠不宾之日久矣虽今旦破降明日必反耳今公方欲倾国北伐逺事强贼彼知吾势内虚其叛亦速若殄尽遗类以除后患既非仁者之情且又不可仓卒也夫用兵之道攻心为上攻城为下心战为上兵战为下愿公服其心而已亮深纳其策赦孟获以服南方故终亮之世夷人无敢反者五年率诸军北驻汉中临发上疏曰先帝创业未半而中道崩殂今天下三分益州罢此诚危急存亡之秋也然侍卫之臣不懈于内忠志之士忘身于外者葢追先帝之殊遇欲报之于陛下也诚宜开张圣听以光先帝遗德恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益将军向宠性行淑均晓畅军事试用于昔先帝称之是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾颓也先帝在时每与臣论此事未尝不叹惜痛恨于桓灵也侍中尚书长史参军此悉贞亮死节之臣愿陛下亲之信之则汉室之隆可计日而待也臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命已来夙夜忧叹恐托付不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之祎允等之慢以彰其咎陛下亦宜自谋谘诹善道察纳雅言深追先帝遗诏臣不胜受恩感激今当逺离临表涕泣不知所云遂行屯于沔阳六年春使赵云邓芝据箕谷魏大将曹真举众拒之云芝兵弱失利亮身率诸军攻祁山戎阵整齐赏罚肃而号令明南安天水安定三郡叛魏应蜀闗中震响魏明帝西镇长安命张郃拒亮亮使马谡督诸军在前与郃战于街亭谡违亮节度举动失宜为郃所破亮拔西县千户还于汉中蜀人或以此贺亮者亮愀然有戚曰普天之下莫非汉民国家威力未举使百姓坠于涂炭一夫有死皆亮之罪以此相贺能不愧乎由是蜀人悉知亮有呑魏之志矣下马谡于狱或说亮曰楚诛子玉二世不竞秦赦孟明遂伯诸侯天下未定不宜戮计谋之士请释之以图后效亮曰古人所以能制胜于天下者用法明也故杨干乱行魏绛戮其仆四海分裂兵交方始若复废法何用讨贼耶遂戮谡以谢众上疏曰臣以弱才窃叨非据亲秉旄钺以厉三军不能训章明法临事而惧至有街亭违命之阙箕谷不诫之失咎皆在臣授任无方臣明不知人抚事多暗春秋责帅臣职是当请自贬三等以督厥咎于是以右将军行丞相事所总统如前或劝亮更发兵者亮曰大军在祁山数多于贼而为贼所破则其病在一人而非兵之少也今欲减兵省将明罚思权变通之道为将来之举若不能者虽兵多何益乎而今而后有忠于国者但勤攻吾阙则事可定而贼可灭也于是考防劳甄烈壮引咎责躬布宣所失厉兵讲武以为后图戎士简练民忘其败矣孙权破曹休魏兵东下闗中虚弱亮上言曰昔先帝托臣以讨贼臣受命之日寝不安席食不甘味思惟北征宜先入南是故冒危歴险不敢自惜以奉先帝之遗意而议者谓为非策今贼适疲于西又务于东兵法乘劳进取之时也谨陈其事如左高帝明并日月谋臣渊深涉险被创危然后安今陛下未及高帝谋臣不如良平而欲坐定天下臣之未解一也刘繇王朗各据州郡论安言计动引圣人羣疑满腹众难塞胸今岁不战明年不征使孙策坐大遂并江左臣之未解二也曹操智计殊絶于人其用兵也髣髴孙呉然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服圗之委夏侯而夏侯败亡先帝毎称操为能犹有此失况臣驽下何能必胜臣之未解四也自臣到汉中才及期年而丧赵云马玉阎芝丁立刘郃邓铜等及曲长屯将七十余辈青羌武骑一千余人凡此皆纠合四方精鋭于数年之内非一州所有而取备于旬日之中者也若复数年则损三分之二矣将何以图敌臣之未解五也今民穷兵疲而事不可息则止与行劳费正等而不及早图之欲以一州与贼持乆臣之未解六也夫难平者事也昔先帝败军于楚当此时曹操拊手谓天下定矣而先帝东连呉越西取巴蜀举兵北征夏侯授首此操之失计而汉事将成也及呉人违盟闗某毁败秭归蹉跌曹丕称帝凡事如此难以逆知臣鞠躬尽力死而后已至于成败利钝非臣之明所能逆覩也于是复出散闗围陈仓未克粮尽退军魏将王双率骑追亮与战破之临阵斩双七年遣陈式攻武都隂平雍州刺史郭淮率众击式亮自出至建威淮闻之遁还遂平二郡八年使魏延西入羌中大破郭淮及费瑶于阳谿诏策亮曰街亭之役咎由马谡而君引愆深自贬抑重违君意听顺所守前年耀师馘斩王双今岁爰征郭淮遁走降集氐羌兴复二郡威震凶暴功烈着明今天下骚扰元恶未枭君受大任干国之重而久自挹损非所以光扬盛业也其复君丞相勿辞九年亮复出祁山以木牛运司马懿自荆州入朝魏明帝曰西方事重非君莫可付者乃使懿督张郃等诸军雍凉劲卒三十余万西救祁山郃欲分兵驻雍郿司马懿曰料前军能独当之者将军言是也若不能当而分为前后此楚之三军所以为黥布禽也遂进亮留兵攻城自逆懿于上邽懿敛兵依险军不得交亮引还而懿追蹑其后至于卤城张郃曰彼逺来逆我请战不得谓吾利在不战欲以长计制之也可止屯于此为祁山声援分遣竒兵示出其后今亮县兵食少行亦归矣不可更前而不敢逼沮三军之气也懿不从兵既相衔复不肯战而登山掘营于是诸将咸曰公畏蜀如虎奈天下笑何懿病之乃使郃等攻别围自按中道向亮时蜀兵更下者十二魏军始阵幡兵适交参佐俱言贼众强盛宜权留更卒张助声势亮曰吾统武行师大信为本得原失信古人所惜更者束装以待期妻子鹤望而计日虽临征难义不废也皆督遣令行于是去者感恱愿留一战止者愤踊思致死命临阵争先以一当十却司马懿杀张郃获甲首三千级铠五千而还十二年春亮率大众由斜谷出以流马运据武功五丈原与司马懿对于渭南亮每患粮乏使已志不伸是以分兵屯田为久驻之基耕者杂于渭滨居民之间百姓安堵军无私焉亮数欲合战懿亦表固请战魏明帝恐不能禁使卫尉辛毗制其军姜维谓亮曰辛毗仗节而来贼不复出矣亮曰彼本无战情所以固请战者以示武于其众耳将在军君命有所不受茍能制我肯千里而请战耶相持百余日其秋八月亮疾病宻授长史杨仪司马费祎防军姜维等以身殁之后退军节度亮适薨仪等按亮成规整军而出百姓奔告司马懿懿率众追焉仪反旗鸣鼓若将向懿者乃不敢逼于是蜀兵结阵而去入谷然后发丧司马懿之退也百姓为之谚曰死诸葛走生仲达或以告懿懿曰吾能料生不便料死因按行其营垒处所叹曰天下竒才也亮遗命汉中定军山因山为坟冢足容棺敛以时服不须器物策諡为忠武侯初亮自表后主曰成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及薨如其所言景耀六年春诏立亮庙于沔阳初亮亡所在各求为立庙时议以礼秩不听民间遂因时节私祭之于道陌之上校尉习隆等上言曰周人怀召伯之教甘棠为之勿伐越王思范蠡之绩铸金以存其像自汉以来小善微德而圗形立庙者多矣况亮德范迩遐勲葢天下兴扶王室实赖斯人而烝尝止于私门庙像阙而莫立使百姓巷祭夷戎野祀非所以存德念功聿追往昔也今若尽顺民心则凟而无典建于京师又逼宗庙宜因其墓立之沔阳使亲属以时赐祭凡亮故时臣吏欲奉祀者令至庙所断其私祀以崇正礼于是始从之亮体资文武明睿笃诚英畧絶时而行治纯懿直方守正而应变无穷自为幼童已欲兴微继絶拨乱世反之正其规模大策素定于胷中见诸行事皆平时所蕴积者非临危演思尝试其说而行也故翼戴先主于倾覆颠沛之间从容谈笑分割山河兴复汉宗与畴昔语先主于南阳其策无不效者及夫受六尺之孤履危急之地事凡庸之主政由已出而不失臣礼身握强兵而中外无间行法严峻而国人悦服用民尽其力而下不怨劳死之日百姓追思如丧考妣庶几哉帝王之辅伊吕之俦度越管萧逺矣亮虽雄姿杰出而从谏如流改过不吝尝教于羣下曰夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相启告茍能慕元直之不惑希防宰之慇懃有忠于国则亮可少过矣又曰昔初交州平屡闻得失后交元直勤见启诲前参军于防宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也其好善如此亮之治国抚百姓示仪轨约官职从权制尽忠益时者虽讐必赏犯法怠慢者虽亲必罚服罪输情者虽重必赦游辞好饰者虽轻必戮庶事精练物理其本循名责实虚伪不齿终于邦域之内咸畏而爱之其用心平而劝戒明也人有言亮惜赦者亮答曰治世以大德不以小惠故匡衡吴汉不愿为赦先帝亦言吾周旋陈元方郑康成间每见启告治乱之道悉矣曾不语赦也若刘景升父子岁岁赦宥何益于治乎都防李平同受遗诏平后挟诈自营无忧国之事侍中廖立徙长水校尉因怏怏懐恨疵毁乱羣亮表废平立为民平徙梓潼郡立徙汶川郡后闻亮卒平发病卒立埀泣叹曰吾终为左衽矣或谓亮之致廖立埀泣李平致死岂徒伯氏夺邑没齿无怨言而已哉于是可谓能用刑矣自秦汉已来未之有也亮之行师本仁义明节制其止如山其进如风践敌人之境而刍荛者不止耕者不变初出祁山三郡应蜀亮不速进志大防而不就近功也前军败于街亭亮屯去数里不救魏兵相接又徐行其安静坚重而有勇乃如此魏大将司马懿善用兵殄公孙渊擒孟达如探取囊中物耳及与亮相抗众寡强弱客主劳佚之势相去甚悬絶矣然终不敢交战懿亦雅知亮师有节制终非诡变之所能敌也故闭营自守而已其损益连弩木牛流马创物之智出人意表所作八阵圗黄帝太公丘井法也周衰而后亮独得其要云亮知人贤否而能尽其才初蒋琬为广都长先主因游猎奄至广都琬众事不治时又沈醉先主大怒将加诛戮亮曰蒋琬社稷之器非百里之才其为治以安民为本不事修饰愿加詧之先主雅敬亮乃不加罪费祎为黄门侍郎亮南征还羣僚迎谒于数十里外年位多在祎右者而亮特命祎同载众人莫不易观其后二人相继总政事琬方整有威重而祎寛济博爱见称为贤相其当国功名畧相比拟云犍为太守李严命杨洪为郡曹先主争汉中急书发兵亮以问洪洪曰无汉中则无蜀矣此家门之祸也发兵何疑亮因表洪领蜀郡太守众事皆办遂使即真而严未去犍为洪迎门下书佐何祗有才防洪尚在蜀郡而祗已为广汉太守于是西土莫不服亮能尽时人之器用也先主称汉中王升黄忠为后将军亮说之曰黄忠名望素非关马之伦而今便令同列马张在近亲见其功尚可喻防关遥闻之恐必不恱无乃不可乎先主不听顷之策关为前军关果大怒曰大丈夫终不肯与老兵同列赖行人费诗缓颊说之关始拜命刘封初为先主养子后领上庸太守关公围樊促令发兵封不肯助又侵陵孟达遂降魏及魏攻上庸封败自归成都亮虑封刚猛易世之后终难制御劝先主因此除之遂赐封死魏延杨仪小人之难养者也然延骁勇善抚士卒仪雅有才干二人积不相能自亮在时使仪当劳剧延冒险阻皆捐躯受命不敢辞难及亮没即举兵相图同以诛灭其烛微消患驾驭奸桀皆此类也亮书奏言教皆有可观晋时尝令著作郎陈夀録亮故事夀定着二十四篇为诸葛氏集开府作牧权制计算南征北出综覈训厉贵和传运军令法检兵要等皆名篇之目也夀又为之奏其畧曰亮少有逸才英霸之气遭汉扰乱不求闻达后遇先主解带写诚厚相结纳及魏武南征先主失势亮时年二十七乃建竒防大破魏军托据荆益先主殂殁嗣子幼弱于是专决政事外连孙吴内平南越立法施度整理戎旅科教严明赏罚必信无恶不惩无善不显至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然所与对敌或值人杰加众寡不侔攻守异体故虽连年动众未能成功昔萧何荐韩信管仲举王子成父皆忖已之长未能兼有故也亮之器能政理管萧之匹而时乏名将无成父韩信故使功业不及耶葢天命有归不可智力争也青龙二年亮率众出武功其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以逺譬也孟轲有云以佚道使民虽劳不怨以生道杀民虽死不愤信矣论者或怪亮文采不艳而过于丁宁周至臣愚以为臯陶大贤也周公圣人也考之尚书臯陶之谟畧而雅周公之诰烦而悉何则臯陶与舜禹共谈周公与羣下矢誓故也亮所与言尽众人凡士故其文指不得及逺然声教遗言皆经事综物公诚之心形于文墨足以知其人之意理而有补于当世夀不为知亮而其言亦多有可取者子瞻字思逺亮尝与兄瑾书曰瞻今已八岁聪慧可爱嫌其早成恐不为重器耳后与董厥共平尚书事邓艾伐蜀瞻领兵拒战艾遗书诱瞻曰若降者必表为琅琊王瞻怒斩其使临阵战殁晋泰始中诏署亮孙京为郿令京后位至江州刺史
