<!-- { "loadSidebar": true } -->
　　某闻命自天措躬无地伏念某技能无取忧患相仍比服役于淮壖猥充员于幕议驱驰虽力毫髪罔功方僭控于私情冀许终于礼制敢期误渥遽俾为郎且叨将漕之华仍赞督师之画靖循庸陋允谓侥逾第其陟屺之戚既练而未祥在原之感有丧而未举形影相吊疾病交攻惧不称于使令将必贻于旷败伏望朝廷特赐敷奏取回成命改畀将髦容某予寜田里以俟服竟它日或有繁难差使不敢辞避
　　辞免除左曹兼淮西緫领状
　　自天有命无地措躬窃以省户诸曹民部为剧边陲急务兵饷最先必当世之通材副清朝之妙策如某者一寒寡与多病早衰足迹粗歴于驱驰心计非长于算画迭叨台慕洊玷丞郎顾王事之靡辞视礼经而实愧奉身而退补制则宜将逾月以及祥正吁天而俟命敢图恩綍骤畀赋与眷惟西总之源流虽匪平时之讲究窃窥大略殊异昔年钞法坏于私败已自术穷米纲苦于愆期况以歉告所仰者营运而厥有覆辙所急者籴买而殆如团沙非才处之不敢鲜矣弗及今而控免恐自是以沈沦欲望朝廷特赐敷奏收回成命改畀时髦捡防前申许令引去俾少安于命义容嗣竭于忠忱
　　再辞免状
　　人防位卑误防公朝推择参以彝典不当再具控辞然切自揆避事之罪小误事之罪大真命一颁非比承摄其有闗军国大计非止区区一身岂容不剖露肺肝为朝廷告窃见淮西饷所往年号为优裕三数年来根本匮竭凛乎不能以朝夕计某越俎仅半月虽未暇深究源流槩观目前事力以新揆旧已大不同某敢僣陈其畧谓如建康大军一窠全仰盐钞嵗额以一千二百万计今嵗自正月至于十月钞务发卖不行亏欠三百八十四万余贯浮盐之私贩未巳钞法无流通之时前政蔡范犹防朝廷科拨三百万贯何元寿去年亦防科拨二百万贯皆已贴助欠目今嵗虽屡陈请未防回降一项科名已欠三百余万此其不可者一也又如马司一窠有诸州铜钱就截营运虽非饷臣之所当为然前政自去年以来当窘匮中赖有此项以相通融虽未果计算质之旧籍前政任内其増入共百余万缗今嵗运籴之费率仰于此尤而效之则未敢舍而不为则一嵗便无百余万缗此不可为者二也此二者犹是钱券尚可告朝廷指办要之为总计者当略于钱而详于米今通所部江上诸屯淮边诸郡一嵗经常生券大略防约非嵗得百五十万石不可每嵗上半年则仰江东西纲运此断断不可易今嵗前政任内委官吴门运过科拨米共四十七万余石则是科拨犹可仰今总所虽有科拨数隷百万仓深虑宪司新籴之米未登而诸路取拨之米不一今嵗所运全赖督府差借兵船今则未可措拟此则嗣嵗科拨之不及今嵗一也江东西纲运常催及十分止可及五十余万石已为极力犹是去嵗丰稔纲运尚可仰今则两路诸郡多以歉闻类有检放谓如鄱阳一郡合觧米九万石已减五分总则所已暗减四万五千石矣以此为率仅可作一半调度此则嗣嵗纲运之不及今嵗一也前政去时尝与某论及饷事以为前可忧者如此至新春必败事所仰者有和籴以贴助今粗加检计则朝廷元科虽及六十万斛截目实拨本钱才一百一十六万以籴价计之十未能一此外司存虽亦有那兑増拨之数然米值倍増为数无几况当吴门开散本之际适有宪漕司住籴之令此则和籴不可指凖又一也以钱言之则如前二者之所陈以米言之则如后三者之可虑其他节目如调兵钱米义士券食截拨未还生券合请又不止一端于斯时也使某以衰病孤立之人冒昧当之未遑逺忧而目前江上升池和采四屯月粮约近八万石而四处仓无粒粟那贷已穷去嵗淮边之匮犹在新春而今嵗江上之匮乃在旧冬则边淮从可知矣某半生险阻须髪尽白平时虽戈防中所不敢辞今所以不敢祗承者正以度才量力自揣风采言论不能动悟人听且歴数近世緫饷之人除其间一二表表外余号为善理才者皆覆辙相望而况禁乎用是不避斧诛再沥血诚朝廷往时以蜀緫乏人尝除赵希昔矣尝除牛大年矣皆以陈力不能止某敢援此以请伏望钧慈特赐敷奏収回成命改畀有才望风力之人俾某退就闲散少保疲驽结草衔环誓图报塞
　　三辞免状
　　窃谓辞则违君父之命受则贻军国之忧二者皆罪也伏念某至愚不肖平时歴艰蹈危而家而身有不暇恤亦图竭犬马之力以为世受国恩报今者朝廷举两路之赋而重之以华遣要官美爵它人之所愿某岂敢取再三之渎实縁西淮緫饷敝坏筑底办集不可以徒手委折尽付之难言比尝敷述钱粮大畧各状申控于朝并末防处分望洋四顾莫测津涯乃知前人之去适若幸然某摄事将及一月忧心煎迫已成病人连月宣限之兴几为食不下咽官吏瞠目相视疾呼莫闻此但金陵一屯已不能给淮边诸戍其何以支于此可以知某非緫赋之才矣窃谓朝廷选拔之意一则以某尝随先父饷蜀或本末之粗晓一则以某尝为督制僚佐或情分之易孚然在某往承先训戒以无为此官迨其游从幙府之间亦未尝谙歴财赋之职投之优裕犹将玷缺况急迫如是者乎揆时量力必败无疑与其受鼎镬于他时曷若乞骸骨于今日某频年忧患一家沦落非有贪荣慕禄之心天实鉴之自度某衰病有年委顿无日今乞守本官致仕以终余龄别选才望之人以当总漕之寄庶几某进不为误国之臣退得为保身之子衔恩戴德九殒难酬朝廷傥以避事加之窜谪则某亦惟席藳以伏望钧慈特赐敷奏施行
　　淮西縂乞投闲状
　　某么防下吏误防公朝拔擢共二縂漕将阅半载正图恪勤尽瘁少见报効不谓福过灾生入夏以来合门坎坷而某贱躯自去年感冒解利不尽夏气冲动热疾复作今已七日于此汗下未觧切虑沈緜不已积压者多最是饷事窘急之秋非其他职守之比近尝计约诸边粮饷欠阙细数申明朝省寻当司存所忧前夏一交六月以后则江西纲解陆续东下接济诸屯不下五十万石今嵗减放截拨几已殆尽大失指拟区区积忧成疾亦此之由况今去秋才两月余急急措置犹恐不及而某病势如此惧难支吾倘茍且以养疴必旦夕之败事伏望特赐敷奏陶铸一祠庙差遣俾问医药别选材隽兴起司存不胜幸甚
　　淮西縂再乞投闲状
　　某妄一缪庸共二饷漕被命之始屡申控辞深知事棘而时艰才谫而任重始亲得于前改谓必败于今春仰体隆知强竭驽力方其所在空匮不能一朝弗图茍且支吾倐亦九月是虽上流之纲运多截仰赖中朝之科请尚敷目前丰濠庐黄极边之饷粗已分拨和巢濡须次边之饷亦见区处沿江诸屯虽是旋求旋给适有天幸未至俱乏某正愿殚罄涓尘图报海岳意谓嵗事之丰稔饷计之应接稍寛毕此一冬方敢丐去其如事至于急迫不幸时值于灾荒旱暵相仍蝗孽滋炽实意料之弗及非智巧之可施职思其忧食不下咽大概司存以钱粮为职淮盐浙米乃命脉也连月不雨罔水行舟米艘之通济既艰盐课则迟少难办方来之事犹重可忧比近郡米价每石官斛已逾四十余贯不翅往时十倍之直纲解不能以如故籴费若此之倍増自此岂惟本钱无措兼亦未有収籴之地司存嵗用米约百五十万余石将何所贴助乎此月钞务上中两旬所卖盐钞才二千七百袋仅及课额十分之一夏月犹且如此冬月其又可知自此抑虑钞法愈敝未知通变之防司存月拨钱七十四万将何所仰给乎而况縂计之涸辙正艰边屯之添灶未巳近在一月増及万人举是而言则是司存命脉其殆将絶四体虽具其能久乎譬诸厥疾尚浅此犹庸医可为如其膏肓之症既深则非瞑之剂莫起是必仓扁而后可也今日西饷之计实似之某半生险阻之备尝连嵗忧病之交集然不敢以此饰词规求自便况当秋声渐动亦非臣子避事之时实縁情迫势急闗系者重与其拱手以待败岂若陈力之不能纵或上获谴呵罪止其身不至误国用沥肝胆上冒鼎鈇欲望朝廷特赐敷奏坐某以罢软不胜任之罪免所居官投之闲散庶防别选时才以任经理之责其于饷计犹有振起之望某区区所请虽出于私实公家计也
　　淮西緫辞免除右司状
　　闻命涣颁抚躬震惧窃以省阃弥纶之寄宜得世务通练之人如某者见谓凡材仅堪麤役虽洊乘于使传曽无补于公家供亿列屯猥承人乏扶持满嵗不自意全鼯防已足于饮河蟁蝱岂胜于负岳叨恩入奏揆已逾涯方一节未敢以走趋忽再命益增于伛偻升之宰属寘彼班行顾惟尘埃之踪岂习台阁之典俾预闻于政本将曷赞于庙谟又縁驱驰频年坎坷多病陈力不能者止投闲乃分之宜倘弗自量必误柬拔欲望朝廷特赐敷奏俯从词请以穆师言如沟壑之未填容涓涘之嗣报
　　辞免除兵侍淮东制帅知扬州状
　　某闻命自天措躬无地窃以班通内列亚武部以陞华地控东陲建制垣而分牧允为重寄其可冒承伏念某朴鲁无文懦庸不武虽边头之奔走尝歴险艰如券外之功名敢萌希望了无他技恃有此心比省寺之叨升乏庙朝之补报倐膺天宠俾防风寒岂无当路之英髦足继重臣之规画眇焉一介负此千钧在公朝求免违众用人之疑在防臣有不度徳量力之诮实闗国体惧致人言伏望朝廷特赐敷奏収回成命毋拘反汗之嫌改畀真材庶免噬脐之悔
　　再辞免状
　　某窃惟量能授任者君人之至公陈力就列者臣子之大分上或出于轻畀下或至于冒承不谨厥初必蹈胥失眷东淮之巨镇自连嵗之多虞藩篱虽严瑕隙犹有所恃制臣之威望卒消强敌之凴陵茍无他长夫岂易继如某之疎陋虽尝备于驱驰仅为人役而岂能役人未为众服而奚可服众匪怀蓄缩实虑颠隮爰偕具于控辞乃未防于从欲鸿恩虽厚蟁负曷胜恐勤旰食之忧不待秋风之警辄忘再渎用沥一忱伏望朝廷特赐敷奏曲回误宠图任当材庶愚分之获安亦师言之允穆
　　三辞免状
　　某猥以庸材误防推择授之阃寄力緜任重如髪引钧免牍洊腾俞音竟閟在某官卑人防讵应累渎受恩至厚无说可辞但某至愚极陋自知甚白才力已惧于弗称分量其可以过盈今者骤由冗散之中跻之论思之列此公朝曲示优宠之意在他人岂无歆羡之心然而国家名器所以厉世磨钝者在是自非勳劳显著虽尺寸之赏上不可以滥予下不可以幸得况天子之从臣乎某素无竒称有何殊绩足未履于淮上身已厠于甘泉叨宠贪荣孰甚于此偃然而受人言谓何名称虽隆谁其心服某今不敢重违君父之命其淮东安抚制置使兼知扬州职事容某涓日祗受所有权兵部侍郞恩命则某不敢祗拜欲望朝廷敷奏曲狥愚请免缀迩班庶几少合辞受之义某誓当勉竭驽钝以报洪造
　　辞免兼淮西制帅状
　　某耸闻涣渥倍切震惊伏念某智不足以达事机材不足以孚时望误防推择往任蕃宣既伛偻而莫辞爰黾勉以于役如望洋若未知津涯政兹中道之趦趄并以西堧而承摄鼎来再命益骇羣情分疆虽止于三州建阃仍闗于一路方豺狼之当道有赖折冲以蟁蝱而负山讵宜加重况两大臣之旧镇岂一小史之可兼虽脉络贵于相聮恐声势逺而难应倘令冒领必速颠隮欲望公朝特赐敷奏择英髦而改畀俾緜薄之克胜庶専意于东陲免上贻于北顾
　　再辞免状
