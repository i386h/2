<!-- { "loadSidebar": true } -->
画船鼓吹载凉州，不到三更枉出游。忽有歌声出霄汉，谁家开宴五云楼。
又
翠阜青林烟叠重，朱楼画阁雨空濛。禹祠西走兰亭路，一片湖山锦绣中。
又
台府官醅岁岁新，兰亭春胜镜湖春。三山小瓮虽堪笑，也向湖边作醉人。
赏花至湖上
吾国名花天下稀，园林尽日敞朱扉。蝶穿密叶常相失，蜂恋繁香不记归。欲过每愁风
荡漾，半开却要雨霏微。良辰乐事真当勉，莫遣匆匆一片飞。
暮春二首
季子黄金尽，安仁白发新。无情五更雨，便送一年春。难续西楼梦，空存北陌身。海
棠应似旧，惆怅又成尘。
又
绿叶枝头密，青芜陌上深。江山妨极目，天地入孤吟。身已双蓬鬓，家惟一素琴。世
情君莫说，头痛欲涔涔。
暮春
数间茅屋镜湖滨，万卷藏书不救贫。燕去燕来还过日，花开花落即经春。开编喜见平
生友，照水惊非曩岁人。自笑灭胡心尚在，凭高慷慨欲忘身。
诗集卷三十六一百一首
九里
破晓凭鞍野兴浓，鹭飞先我过村东。绿针细细稻浮水，绛雪纷纷花舞风。陌上鞦韆喧
笑语，担头粔籹簇青红。谁知老子裴回意，绝爱山横淡霭中。
清明
气候江吴异，清明乃尔寒。老增丘墓感，贫苦道途难。燕子家家入，梨花树树残。一
春回首尽，怀抱若为宽。
一百五日行
一百五日东郊时，陂塘水满雨如丝。人家青烟不禁火，俚俗岂复思子推。旧坟年多木
已拱，新坟积土高累累。老鸦飞鸣衔肉去，纸钱雨湿挂树枝。深松茂柏死自乐，地下应笑
生人悲。眼中青山身后冢，此事决定君何疑。风吹云破日下照，小滩碎砾光陆离。停车暂
憩道傍舍，解囊且补残春诗。
送李宪被召旧与其先侍郎游从
早谒龙门鬓未秋，暮年乃复接英游。海濒已幸见公子，瓜垄仍烦访故侯。霖雨即陪诸
老进，德星肯为一方留。西城柳色青如许，欲挽长条特地愁。
初夏
已过浣花天，行开解粽筵。店沽浮蜡酒，步舣载秧船。古俗交情久，丰年乐事偏。出
波莼菜滑，上市鮆鱼鲜。僧阁梅山麓，渔扉禹庙壖。丹青不可画，得句一欣然。
幽居
社结山林友，家藏种树书。蔽床欣卜宅，容驷笑高闾。薄饭频菹韭，单衣旋制纟束。东
家借蹇罢，南市买船初。美景游俱遍，邻翁好不疏。时时得乘兴，岂独爱吾庐。
闲适
朝读易一卦，时钞史数行。花开聊把酒，睡起独焚香。寂寂市声远，悠悠村日长。吾
衰尚何恨，儿女解耕桑。
病中夜赋
客如病鹤卧还起，灯似孤萤阖复开。苜蓿花催春事去，梧桐叶送雨声来。荣河温洛几
时复，志士仁人空自哀。但使胡尘一朝静，此身不恨死蒿莱。
闲身
炊烟漠漠闭柴荆，聊用闲身答太平。重碧飞觞心未老，硬黄临帖眼犹明。吴蚕满箔含
桃熟，垅麦登车抟黍鸣。补劓息黥今有地，问君何处用虚名。
书感
夺璧元知价不仇，屠龙谁信本无求。哦诗声里岁时速，忧国泪边天地秋。已欠谢安俱
泛海，况无王粲与登楼。此身著处凭君记，万里烟波没白鸥。
衰病
衰病集余日，推移成老翁。衡门隐者趣，大布古人风。几杖呻吟里，山川莽苍中。从
来世缘薄，不是坐诗穷。
杂题六首
少谈王霸谋身拙，晚好诗骚学道疏。赖有一筹差自慰，闭门不作子公书。
又
莫笑花前白发新，宣和人醉庆元春。何时道路平如砥，却就清伊整幅巾。
又
三生元是出家人，一念差来堕荐绅。二寸楮冠双草屦，天公还我水云身。
又
黄庭两卷伴身闲，盘篆香残日未残。泛泛孤身似萍叶，始知天地不胜宽。
又
年华偃蹇留不住，鬓雪纵横耘更多。乐天不生梦得死，恨无人续竹枝歌。
又
年来世事扫除尽，犹有闲吟颇自奇。安得陟厘九万个，为君尽写暮年诗。
自伤
朝雨暮雨梅子黄，东家西家鬻兰香。白头老鳏哭空堂，不独悼死亦自伤。齿如败屐鬓
如霜，计此光景宁久长。扶杖欲起辄仆床，去死近如不隔墙。世间万事俱茫茫，惟有进德
当自强。往从二士饿首阳，千载骨朽犹芬芳。
雨后绝凉偶作
槐阴日色薄，桐叶雨声长。林下有余适，城中无此凉。浮瓜寒水碧，斸药小钅且香。未
许陶潜达，华簪何足忘。
村居
黍酒浓浮瓮，瓜葅绿映槃。老便藜粥美，病喜粟浆酸。纱帽新裁稳， 袍旧制宽。村
居亦何好，聊用发诗端。
久雨
水长平侵岸，云低半失村。菰蒲乱凫鸭，泥潦困鸡豚。弄笔排孤闷，煎茶洗睡昏。荒
郊多狗盗，及早闭柴门。
七十三吟
七十三年事事新，涵濡幸作六朝民。发无可白方为老，酒不能赊始觉贫。末路已悲身
是客，此心犹与物为春。柴门勿谓常岑寂，时有乡邻请药人。
会稽
海近风云恶，城高鼓角雄。山川横惨淡，楼阁半虚空。故国千年鹤，征途万里篷。余
生犹几日，尽合付杯中。
泛舟
山照澄波髟
委 鬌青，新蒲梢上立蜻艇。孤舟每为寻诗出，输与渔翁醉不醒。
夜观子虡所得淮上地图
闭置空斋清夜徂，时闻水鸟暗相呼。胡尘漫漫连淮颍，泪尽灯前看地图。
水村
家住烟波似画图，残年不复叹头颅。深深竹坞见萤度，翳翳菰丛闻鸟呼。十里笳声上
云汉，一空星影落陂湖。天公著我非无地，却悔从来错怪渠。
题庵壁二首
万里东归白发翁，闭门不复与人通。绿樽浮蚁狂犹在，黄纸栖鸦梦已空。薄技徒劳真
刻楮，浮生随处是飞篷。湖边吹笛非凡士，傥肯相从寂寞中。
又
侠气当年盖五陵，今成粥饭在家僧。身在此倚贫非病，齿落方惭豁可憎。踏月闲穿双
仙，听琴横按一枯藤。年来万事都经遍，强笑看人独未曾。
晚归舟中作
路入芙蕖浦，家依禾罢禾亚村。急滩双鹭立，平野万鸦翻。市散人争渡，僧归寺掩门。凄
凉诵新句，招得欲残魂。
送严居厚弃官归建阳溪庄
曼容不过六百石，渊明仅留八十日。寥寥千载有两公，海内至今推绝识。放翁贪禄老
始归，自今不作一钱直。见人勇退辄欣慕，亟欲起拜忘衰疾。吾庐近在官道傍，门外未扫
车马迹。溪庄有地肯见分，会结茅斋傍青壁。
次朱元晦韵题严居厚溪庄图
鹤俸元知不疗穷，叶舟还入乱云中。溪庄直下秋千顷，赢取闲身伴钓翁。
梦中游禹祠
湖上无人月自明，梦中仿佛得闲行。庭空满地楸梧影，风壮侵云鼓角声。世异客怀增
惨怆，秋高岁事已峥嵘。长歌忽遇骑鲸客，唤取同朝白玉京。
感怀
老抱遗书隐故山，镜中衰鬓似霜菅。规模肯堕管萧亚，梦想每驰河渭间。竹帛竟孤千
载事，江湖敢恨一生闲。残功赖有吾儿续，把卷灯前为破颜。
酒熟
侯印何由得酒泉，小槽新熟亦欣然。放翁达处过彭泽，客自在傍吾自眠。
病起游近村
老人摧颓绝造请，门设常关草生径。一年三百六十日，三百五十九日病。一日不病出
忘归，绕村处处扣柴扉。水东溪友新酒熟，舍北园公菰葇肥。平生养气心不动，黜陟虽闻
了如梦。从今病愈即相寻，共听糟床滴春瓮。
秋夜读书示儿子
久病少睡眠，往往中夕起。呼灯取书读，不能尽数纸。喟然置之叹，生世后阙里。持
蠡欲测海，遽复迫老死。人生各有业，唐虞本吾事。诗书脱秦厄，天意固在此。异端塞穹
壤，作俑孰为始。神禹逝不还，吾其如洚水。
秋晚书感
丘冢相望故旧空，放翁犹复寄沤中。少眠危坐待窗白，得酒细倾生颊红。虽愧蛟龙起
云雨，尚胜鱼鸟困池笼。秋来莫道无游兴，野渡村桥处处通。
王成之给事挽歌辞二首
昔溯黄牛峡，曾经白鹭洲。从容参步武，谈笑极风流。晚预蓬莱客，时从禊祓游。挥
毫看半醉，追想只添愁。
又
诗骚湘水客，风度曲江公。一夕南楼去，千秋东省空。囊封震朝右，墨敕绝宫中。赠
极文昌贵，君恩厚饰终。
书南堂壁二首
偶筑湖边舍，侵寻四十春。山丘未埋骨，诗酒尚关身。樵路霜侵屦，渔舟雨垫巾。忝
蒙乡党敬，六圣有遗民。
又
荒寒浅村步，隐翳小茅茨。偶逐渔樵住，都忘岁月移。闲惟接僧话，老始爱陶诗。耆
齿犹须几，羸然敢自期。
秋晚
寒渚雁新下，坏墙蛩夜吟。庭莎欲无色，园树不成阴。沾洒孤臣泪，驰驱壮士心。明
朝镜中发，饱受雪霜侵。
晨起待子聿归
老人盥栉罢，坐待汝晨省。忽思隔重关，怀抱增耿耿。小雨暗北窖，谁与慰凄冷。卷
书默袖手，奈此清昼永。悬知河桥下，亦已唤舴艋。长路归当饥，呼童具汤饼。
信笔二首
吾生本暂寓，无日不可死。区区迟速间，何地著愠喜。朝移一株石，暮引一脉水。是
中亦何乐，一笑聊尔耳。
又
有酒或一醉，无酒终日闲。雨足通南涧，木落见西山。饭饱出柴门，本散腰脚顽。偶
然遇野人，笑语欲忘还。
龟堂东窗戏弄笔墨偶得绝句五首
身如蚕老已三眠，一茧何妨自裹缠。豆饭藜羹支永日，槿篱竹屋送余年。
又
一樽且复罄幽欢，不是痴顽强自宽。死去何忧累儿子，千钱可买市成棺。
又
北庵睡起坐东厢，无事方知日月长。天与诗人送诗本，一双黄蝶弄秋光。
又
老衰有验诗先退，勋业无心梦渐稀。浅浦小小孤绝处，数家烟火自相依。
又
老人孤寂似无家，午枕初回日已斜。偶得风和身亦健，舍南舍北探梅花。
次吕子益韵
吕子奇才非复常，诗来起我醉中狂。大音谁和阳春曲，真色一空时世妆。东阁献谀无
辙迹，西湖寄傲有杯觞。病怀正待君湔祓，墨妙时须寄数行。
舍北行饭书触目二首
晚飧初泼一瓯茶，曳杖闲行兴未涯。烟树参差墨浓淡，风鸦零乱字横斜。夕阳偏傍平
桥路，寒蝶犹依晚菊花。堪笑衰翁耐荒寂，短衣沾露未还家。
又
落雁昏鸦集远洲，青林红树拥平畴。意行舍北三叉路，闲看桥西一片秋。小妇破烟撑
去艇，丫童横笛唤归牛。形容野景无余思，自怪痴顽不解愁。
明日复得五字二首
羸病偶不死，端居思出游。山寒麦苗短，天阔雁声遒。学剑元痴绝，脂车久罢休。邻
翁独眷眷，同好自相求。
又
腰痛今朝愈，褰裳野兴长。黄鸦号乱筱，碧蝶绕枯桑。陂坏良畴废，村空旧路荒。十
年逢九潦，谁与问苍苍。
十一月二十二日夜待子聿未归
寒炉火半销，坏壁灯欲死。人行篱犬吠，月出林鹊起。吾儿信偶非长路，老子可怜煎
百虑。人人父子与我同，立朝勿遣交河戍。
南窗
暄妍一窗日，的皪数枝梅。小鼎煎茶熟，幽人作梦回。新春又将近，晚景但堪哀。用
底舒怀抱，残书阖复开。
幽居
衰鬓萧条笑旧青，一枝栖稳寄余龄。徐行不愧衣露肘，安卧何妨席见经。视客恰如堂
上燕，捐书那愿案头萤。时时开说前贤事，聊遣乡闾识典刑。
春近山中即事三首
乞得松楠手自栽，结茅聊喜避风埃。百年孰与梦长短，万事只如云去来。雪后梅花初
半吐，身闲樽酒盍频开。锦官城外青羊路，常记当年小猎回。
又
