<!-- { "loadSidebar": true } -->
　　【樊曰文凡三首其一祈雨城隍其二祈雨仰山其三谢雨仰山神并元和十五年夏作然则公之精神岂特见于开衡山之云哉凡水旱无祷而不应以是知至诚而不动者未之有也】
　　维年月日【孙曰维元和十五年岁次庚子】袁州刺史韩愈谨告于城隍神之灵刺史无治行以媚于神祗【一作无以媚于神祗】天降之罚以久不雨苗且尽死刺史虽得罪百姓何辜宜降疾咎于其身【一作躬】无令鳏寡蒙兹滥罚谨告
　　维年月日袁州刺史韩愈谨以少牢之奠祭于仰山【严曰九域志云仰山峭防万仞不可登陟】之神曰神之所依者惟人人之所事者惟神今既大旱嘉谷将尽人将无以为命神亦将无所降依不敢不以告若守土有罪宜被疾殃于其身百姓可哀宜蒙恩闵以时赐雨使获承祭不怠神亦永有饮食谨告
　　维年月日袁州刺史韩愈谨以少牢之奠祭于仰山之神曰田谷将死而神膏泽之百姓无所告而神恤之刺史有罪而神释之敢不有荐也尚飨
　　祭柳子厚文
　　【集注子厚以元和十四年十月五日卒于柳州公其月自潮即表明年自袁召为国子祭酒此文袁州作也故刘梦得祭子厚文有云退之承命改牧宜阳亦驰一函候于便道其后序柳集又云凡子厚行已之大方有退之之志若祭文在祭文葢谓此也】
　　维年月日【一本作维元和十五年岁次庚子五月壬寅朔初五日丙午】韩愈谨以清酌庻羞之奠祭于亡友柳子厚之灵嗟嗟子厚而至然耶自古莫不然我又何嗟【补注按笔墨间录云嗟嗟子厚而致然耶自古莫不然我又何嗟既嗟而又遣以理此圣贤所以过人此与嗟嗟保介惟莫之春无异】人之生世如梦一觉【觉故效切下既觉同】其间利害竟亦何校当其梦时有乐有悲【严曰列子言周之尹氏大治产虑钟家业心形俱疲夜则昏惫而寐昔昔梦为人仆其下趍役者侵晨皆弗息有老役夫筋力竭矣使之弥勤夜亦昬惫而寐昔昔为国君是所谓有乐有悲者耶】及其既觉岂足追惟凡物之生不愿为材牺罇青黄乃木之灾【韩曰庄子百年之木破为牺罇青黄而文之其断在沟中比牺罇于沟中之断则美恶有间矣其为失性均也】子之中弃夭脱馽羁【祝曰馽羁马绊也庄子连之以羁馽韩曰羁马络头也○馽知立切一作絷】玉佩琼琚大放厥辞富贵无能磨灭谁纪【樊曰太史公荅任安书云古者富贵而名磨灭不可胜纪唯俶傥非常之人称焉】子之自着表表愈伟【孙曰表表卓立之貌洪曰退之文章多为流俗庸人妄改如表表愈伟尝见一本改作表奏愈伟】不善为斵血指汗顔巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天【飞一作非】嗟嗟子厚今也则亡【一作今有今亡】临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有神【樊曰呜呼子厚之灵亦可畏矣其卒于柳州也后三年降于州之后堂欧阳翼等见而拜之摭是以观公之所云不其然乎】宁敢遗堕【宁一作予】念子永归无复来期设祭棺前矢心以辞呜呼哀哉尚飨
　　祭湘君夫人文
　　维元和十五年岁次庚子十月某日【一作维年月日】朝散大夫守国子祭酒韩愈【樊曰按沈传师所书公黄陵庙碑其后书曰其将修庙祭神文曰维元和十五年十月某日朝散大夫国子祭酒防军赐紫金鱼袋韩愈】谨令前袁州军事判官张得一以清酌之奠敢昭告于湘君夫人二妃之神【沈本作湘君湘夫人二妃之神】前岁之春【孙曰元和十四年正月】愈以罪犯黜守潮州【州一作阳】惧以谴死且虞海山之波雾瘴毒为灾【一无之字】以殒其命舟次祠下【孙曰祠谓黄陵庙】是用有祷于神神享其衷赐以吉卜曰如汝志【石本无汝字】防神之福启帝之心去潮即袁【孙曰十四年十月自潮徙袁】今又获位于朝复其章绶【孙曰十五年九月自袁召为国子祭酒复赐金紫】退思往昔实发梦寐凡累年于今乃合【累字或作三或作四皆误】夙夜悚惕【悚一作怵】敢忘神之大庇伏以祠宇毁顿【一作损】慿附之质丹青之饰暗昧不蠲【石本作圭圭洁也当作圭】不称灵明【一作明灵】外无四垣堂陛颓落牛羊入室居民行商不来祭享辄敢以私钱十万祈于邦伯【严曰邦伯即庙碑所谓岳州刺史王堪是也石本无上四字】修而作之【孙曰公至京以私钱十万扺岳州刺史王堪请修二妃庙】旧碑断折【断一作中】其半仆地文字缺灭几不可读谨修而树之庙成之后将求玉石仍刻旧文因铭其阴以大振显君夫人之威神以报灵德俾民承事万世不怠惟神其鉴之尚飨
　　始将既修树旧碑乃刻其文于新石因铭其阴旧碑石既多破落文不可尽识移之于新或失其眞遂不复刻
　　祭窦司业文
　　【韩曰窦名牟长庆二年卒公尝志其墓此文公自称兵部侍郎则是年未使王庭凑前作也孙曰元年七月公为兵部侍郎二年九月庚寅迁】
　　维年月日兵部侍郎韩愈谨以清酌庶羞之奠祭于故国子司业窦君二兄之灵【孙曰窦牟字贻周扶风平陵人】惟君文行夙成有声江东魁然厚重长者之风一举于乡遂收厥功【樊曰此即公志牟墓举进士登第也孙曰登贞元二年第】屡佐大侯以调兵戎【樊曰志所谓佐六府五公也孙曰佐昭义军节度使李长荣卢从史东都留守崔纵郑余庆等凡六府祝曰调如前汉十年不调之调○调徒吊切】诏曰予虞汝为郎中【樊曰志所谓拜虞部郎中也孙曰元和五年拜】乃令洛阳岁且四终【樊曰志所谓转洛阳令也】惟刑之愼掌正僮【樊曰志所谓为都官郎中也葢都官刑部之属掌簿录给衣粮医药理其诉寃】命守高平【樊曰志所谓出为泽州刺史也】命副儒宫【樊曰志所谓为国子司业也○副一作制】朱衣银鱼象服以崇锡荣考妣孝道上穷官不满能亦云达通逾七八年孰非望公【樊曰志所谓牟卒年七十四○一作逾七望八年孰非翁】在君无憾我意不充君之昆弟【孙曰牟兄弟五人常牟羣庠巩】三以辞防【孙曰常字中行大厯十四年登第弟巩字汝封元和二年登第及牟为三防矣】刺史郎中四继三同【孙曰谓牟庠相继为泽州刺史樊曰四继三同则常牟羣庠皆为之也】于士大夫可谓显融我之获见实自童蒙既爱既劝在麻之蓬【补注荀子曰蓬生麻中不扶自直】自视雏鷇【音冦】望君飞鸿四十年余事如梦中【樊曰志所谓愈少牟十九岁以童子得见于今四十年也○一云四十余年事半如梦】分宰河洛媿立并躬【樊曰河阳洛阳河南府二县牟尝令洛阳公令河阳】俱官于学以纎临洪【樊曰公为国子祭酒牟为司业】惠诗不醻【诗一作许】报德以空死生莫接孰明我衷于祭告情文以自攻呜呼哀哉尚飨
　　祭主簿侯喜文
　　【韩曰旧本作侯主簿继恐非是详观公此文当是为侯喜作公尝与喜渔于温洛有诗云吾党侯生字叔起呼我持竿钓温水故此文有我钓我游莫不我随之语尝荐喜于卢郎中陆员外其辞与此文所称惟子文学今谁过之之意亦相表里以是知非侯继也】
　　维年月日吏部侍郎韩愈【孙曰长庆二年九月公为吏部侍郎】谨遣男殿中省进马佶【严曰退之诸子有名昶者长庆四年进士登第小说中亦载其为集贤校理曰符曰爽曰殿中省进马虽载于集而他处不见唯符见于孟郊张籍诗中耳】致祭于亡友故国子主簿侯君之灵呜呼惟子文学今谁过之子于道义防不拾遗【罔一作困拾一作舍】我狎我爱人莫与夷【补注夷等夷也】自始及今二纪于兹我或为文笔俾子持唱我和我问我以疑我钓我游莫不我随我寝我休莫尔之私朋友昆弟情敬异施惟我与子无适不宜弃我而死嗟我之衰相好满目少年之时人之云亡【一作日月云亡】今其有谁谁不富贵而子为覊我无利权虽怨曷为子之云葬我方斋祠哭送不可谁知我悲呜呼哀哉尚飨
　　祭竹林神文
　　【樊曰公祭文二其一祭竹林神其二祭曲江龙皆以旱祷其后贺雨表亦云季夏以来雨泽不降臣职司京邑祈祷实频谓此皆长庆三年为京尹时作也】
　　维年月日京兆尹兼御史大夫韩愈谨以酒脯之奠再拜稽首告于竹林之神曰天子不以愈为愚不能使尹兹大众二十三县之人今农既勤于稼有苗盈野而天不雨将尽槁以死农将无所食鬼神将无以为飨国家之礼天地百祀神祗不失其常惠天下之人不失其和人又无罪何为造兹旱虐以罚也将俾尹者不仁不明不能承帝之敕以化正其下闻无香惟腥【孙曰书上帝监降民罔有馨香德刑发闻惟腥○闻音问】神于惠罚无差【孙曰惠与罚无差忒也】施罪瘠于尹愈身【孙曰瘠犹病也○瘠秦昔切】是甘是宜雨则时降神无爽其聪明永飨于人无媿尚飨
　　祭曲江龙文
　　维年月日京兆尹兼御史大夫韩愈谨以香果之奠敢昭告于东方青龙之神天作旱灾嘉谷将槁乃于甲乙之日依凖古法作神之象【孙曰董仲舒求雨法甲乙日为青龙一长八丈居中为小龙七长各四丈于东方丙丁日为赤龙一长七丈小龙七长各三丈五尺戊已日为黄龙一长五丈小龙七各长二丈五尺庚辛日为白龙一壬癸日为黑龙一皆仿此】斋戒祀祷神其享祐之将降甘雨以惠兹人【一有急急如律令五字】
　　祭马总仆射文【注详本篇】
　　【严曰退之长庆三年冬自京兆尹复为兵部侍郎又迁吏部侍郎其为京兆也有举马总自代状今祭文称吏部侍郎则总以是年冬死也】
