<!-- { "loadSidebar": true } -->
　　去嵗辱书无便可报今又承专人枉问极感至意且知志尚之髙逺为可喜也然三复来示葢已自谓所得之深而自信不疑矣复何取于老拙之无闻而勤恳若是耶以为见教则仆未尝有请于吾子以为求知于仆则易简理得可乆可大之君子似不应若是其汲汲也且仆于吾子初未相识问之来使则知吾子之齿甚少而家有严君之尊焉今书及诗序等乃皆嵬岸倨肆若老成人之为者至于卒然以物馈其所不当馈之人而不称其父兄之命则于爱亲敬长之良知良能又若不相似也吾子自谓已得是心而明是理仆不知吾子之所谓心者果何心所谓理者果何理也夫顔子之乐未尝自道曽晳之志非夫子扣之再三而不置亦未尝肯遽以告人也岂若是其髙自誉道而惟恐人之不我知也哉相望之逺不知吾子师友渊源之所自恐其所以相告者未得圣贤穷理修身之实而徒以空言相误使吾子陷于狂妄恣睢之域而不自知其非也所惠纸简砚墨受之无説不敢发封复以授来使矣吾子其于圣贤小学之教少加意焉则其进有序而终亦无所不至矣
　　答赵然道【师雍】
　　足下求官得官今所从宦又去亲庭不逺足以徃来奉养君亲之义为不薄矣今乃无故幡然自谓弃一官如弃涕唾何始虑之不审而乃为此傲晲之词耶此鄙拙之所未喻也荆门之讣闻之惨怛故旧凋落自为可伤不计平日议论之同异也来喻又谓恨不及见其与熹论辨有所底止此尤可笑葢老拙之学虽极浅近然其求之甚艰而察之甚审视世之道听涂説于佛老之余而遽自谓有得者葢尝笑其陋而讥其僭岂今垂老而肯以其千金易人之弊帚者哉又况贤者之烛理似未甚精其立心似未甚定窃意且当虚心择善求至当之归以自善其身自此之外葢不惟有所不暇而亦非所当预也向有安仁吴生书来狂僣无礼尝以数字答之今谩録去试一观之或不为无补也所喻冩孟子字多不暇三大字适冗亦未及作然此亦何能有助于学而徒使老者劳于挥染耶
　　答康户曹【仲颍一本无仲字】
　　熹衰懒杜门少与人接顷嵗偶见足下省闱条对之文爱其词气议论之不凡每恨无因縁相见数为士友言之兹辱惠书乃知此意尝得彻闻而又喜贤者之不予鄙也示喻缕缕足见所存之逺大矣然尝以熹所闻圣贤之学则见其心之所存不离乎日用寻常之近小而其逺者大者自不待于他求初不若是其荒忽放浪而无所归宿也故曰下学而上达又曰学问之道无他求其放心而已矣此圣贤终身事业熹也少而尝有志焉今老且死尚恨未能有以得其彷佛之万分也足下不以愚言为无取幸试思之异时肯来如约其从与否熹将望足下眉睫而有以得之也
　　答邵叔义【一本无叔义二字有机字】
　　逺辱惠书良荷厚意而长牋短幅表里殚尽尤见雅志之髙逺也髙侯教士养民之绩已悉书之如来喻之云矣但衰晚多病目瞽神昏序事之外无能有所发明此为愧耳至于髙侯之所以教与足下之所以学亦恨未得其详然窃意必欲实为此学亦当有以自致其力于日用之间存心养气读书穷理积其精诚循序渐进然后可得决非一旦慨然永叹而躐等坐驰之所能至也
　　答邵叔义
　　窃闻下车以来究心职业设施注措类非俗吏之所能者甚善甚盛委喻祠记深认不鄙初以衰病之余心力衰耗兼前后欠人文字颇多不敢率尔承当又念题目甚佳却欲附名其间使后人知贤大夫用心之所在但见有一二文字未竟度须更数日方得下笔九月间更令一介往山间取之为幸絜知之义乃少日闻之先友范公名如圭字伯达其説如此义理切当援据分明先儒训説皆未及也今得仁者表而出之岂惟学者之幸葢今百里之人与异时临莅所及无不防被其泽幸甚幸甚大学鄙説旧本纰陋不足观近年屡加刋订似颇得圣贤之遗意怱怱未暇抄録求教
　　答邵叔义
　　所喻日用工夫如此数语诚是要切然亦须真践其实乃为有益不然徒为墙屋标榜反招讥讪也
　　答邵叔义
　　子静书来殊无义理每为闭匿不敢广以示人不谓渠乃自暴扬如此然此事理甚明识者自当知之当时若便不答却不得也所与左右书渠亦録来想甚得意大率渠有文字多即传播四出惟恐人不知此其常态亦不足深怪吾人所学却且要自家识见分明持守正当深当以此等气象举止为戒耳太极等书四种谩附呈恐有所疑却望防示徐丞处想时有便也吴大年极荷留念想且留畨阳也
　　答汤徳逺
　　示喻为学之意极为髙逺非愚虑所及然未知所论于圣贤之言以何为据其用力次第果如何此必有亲切慤实可以循序而进者乃为吾儒之学如其不然恐未免陷于佛老之邪説非熹之所敢知也
　　答王徳修
　　熹儿侍先君子官中秘书是时和静先生实为少监熹尝于众中望见其道徳之容又得其书而抄之然幼穉愚防不能识其为何等语也既长从先生长者游受论语之説遍读河南门人之书然后知和静先生之言始有以粗得其味然既不得亲受音防而其髙第弟子如老丈者又未得见以信其所粗得者果先生之意否也正叔之来既获闻所以相予之意甚厚又得其所闻于左右者一二信乎河南夫子所谓终有守者其传固如此也甚慰甚幸二説顷嵗葢尝见之其间尚有未尽晓处恨未得面叩耳读论语诗三复感叹今日学者不没于利欲之涂即流于释氏之径徃徃视此为迂濶卑近亦无怪其迷于入徳之方也
　　答苏晋叟【溱】
　　示喻为学之意比之前日加通畅矣牛山之木一章比类观之甚善但论心与性字似分别得太重了有直以为二物而各在一处之病要知仁义之心四字便具心性之理只此心之仁义即是性之所为也梏之反复非颠倒之谓葢有互换更迭之意如平旦之气为旦昼所为所梏而亡之矣以其梏亡是以旦昼之所为谬妄愈甚而所以梏亡其清明之气者愈多此所以夜气不足以存其仁义之良心也【旧説夜气不足非是唯程先生説夜气之所存者良知也良能也此语最分明更详之】是岂人之情也哉此句解得亦太迂曲存亡出入一节乃是正説心之体用其妙不测如此非独能安靖纯一亦能周流变化学者须是着力照管岂专为其已放者而言耶今专指其安靖纯一者为良心则于其体用有不周矣书中所论性情者得之但亦须更以心统性情一句参看便见此心体用之全自寂然不动以至感而遂通天下之故无非此心之妙也仪象法要顷过三衢已得之矣今承寄示尤荷留念但其间亦误一二字及有一二要切处却説得未相接不知此书家藏定本向无恙否因书可禀知府丈丈再为讐正庶几观者无复疑惑亦幸之甚也西铭説极可笑渠今春寄来前日纷纷此亦其一端后来又尝请对诋横渠尤力不答乃退向非天日清明此亦足为学者之祸也
　　答苏晋叟
　　示喻已悉但心统性情一语更宜玩味令其同异分合之际判然不疑即于穷理修身到处得力耳易图昨亦有书粗论其意后来有少改更修版未毕他日当寄去论孟解乃为建阳众人不相闗白而辄刋行方此追毁然闻鬻书者已持其本四出矣问之当可得然乃是静江本之未修者亦不足观也近为此事所挠甚悔传出之太早也
　　答苏晋叟
　　所喻大槩皆近之但颇伤冗杂及论仁字未当更宜虚心玩味不必外求但将此见在所説者子细反复之自然见得简约条畅也持敬格物功夫本不相离来喻亦太説开了更宜审之见得不相离处日用间方得力耳
　　答苏晋叟
　　别纸所示一一报去程先生云性即理也此言虽约而甚亲切有唤省人处可更就此思之大抵读书且当随丈熟看俟其词防晓析贯通然后自有发明未可遽舍本文别立议论徒长虚见无益于实也
　　溱窃谓性体纯静无善恶之可名愚知之可分而情与才者则实寓于此性夫人禀赋之初自非圣人生知安行不俟矫揉其他气质徃徃滞于一偏而才也者遂有髙下清浊之异人苟随其所偏而任其情则贤者仅止于贤而不贤者无复可反善恶之流自此分矣则是学之不可以已故贤者即其才之善而抑其偏则情之所发无非循性之自然乆乆不已得性之全则与圣人一矣不贤者即其才之不善而矫其偏则情之所发始能裁制以求合乎天理之正进进不已渐履其常常而乆之则亦纯合乎此性固有之善而与圣人亦一矣故循性之情则情不离性情随质迁则性因习逺情不离性圣域攸归性因习逺终焉下愚中庸曰及其知之一也又曰及其成功一也至一之地其纯静明洁大同之始乎致一之功其博学笃志不已之力乎溱拟欲以是为性情与才之辨乞赐批诲
　　情性与才之辨当熟考孟子及程先生诸説而反之于身即今何者是性何者是情何者是才须令一一实有下落方有下功夫处如此泛论非惟条理不明名言多误而用力处亦不亲切更幸思之
　　溱窃谓易之体用天地人物安然自有至信至顺底道理停停当当不以人而过不以人而不及此易之体也中也宜也时也犁然一契于至当之理此易之用也人何以晦是之体反是之用夫人汨之以情伪乱之以私欲囘视其身不啻如虚舟飘瓦尚何觉知此体此用为如何哉必也主敬以直其内立义以方其外损益盛衰之理随时裁制以就其宜自然出入起居之际易之全体不隔毫厘而易之大用无或偏蔽体用浑融妙理纯契一天地之辟阖防鬼神之动静至矣尽矣不可有加矣溱拟欲如是读易乞赐批诲
　　易本卜筮之书而其画卦系辞分别吉凶皆有自然之理读者须熟考之不可只如此想象赞叹若可只如此统説便了即夫子何用絶韦编而灭漆简耶
　　学原于思不思则不得然而溱窃复以谓觊得之之心又学者之患不审先生以为然否更乞诲教
　　方其思时自是着觊得之心不得但思则自当有得如食之必饱耳
　　溱窃谓学者尽収敛尽安静去道尽近尽放逸尽流荡去道尽逺不知先生以为如何
　　理固如此不须如此安排后章仿此
　　程先生云知至至之始条理也知终终之终条理也其义何如乞赐批诲
　　学者之初须是知得到方能行得末后须是行得到方是究竟故程先生又云知至至之主知知终终之主行此语亦可更考玩也
　　答苏晋叟
　　示及自警诗甚善然颇觉有安排凑合之意要须只就日用分明要切处操存省察而此意油然自生乃佳耳
　　答苏晋叟
　　所示文字足见潜心之力但却须更于分明平实处看乃见端的一向如此恐浸淫入禅学去矣
　　答苏晋叟
　　先墓之文每以为念前此病足之后脾胃衰弱不能饮食精力疲怠不能支吾近方小康而目盲愈甚其一已不复见物矣加以应接纷纭日间见客写书更无少暇以故乆未能下笔积欠颇多非独贤者所属为然也今又重以伪学得罪明时姓名踪迹无日不挂议者之口又岂作为文字治伐金石之时耶所示文字敬具收藏万一未死之间幸蒙寛恩荡涤瑕垢乃当有以报耳在亲迎黄岩未归正以向来奏补侥冒自疑未敢令赴试也









　　考异
　　答潘谦之卜田之吉占【一本无占字】
　　答杨至之朱飞卿【一作朱云卿】












　　晦庵集巻五十五
　　钦定四库全书
　　晦庵集巻五十六　　　　　宋　朱子　撰书【知旧门人问答】
　　答赵子钦　【肃】
