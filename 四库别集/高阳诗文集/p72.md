<!-- { "loadSidebar": true } -->
　　各城屯田事门下可为我细计今诸人只好买马买骡招兵招丁至与炮车屯盐了与兵事若不相关战车二千余辆曾无一敢问者促之领去而不知演再促之演止供促者之耳目而不知自家性命亦合在此门下有心计一一为我图之官路如何常有零失可加意儆备务发狼捕捉当亦知儆 

　　○答广宁道 

　　痍所时有也菀则日积以兄爽朗襟抱蚤出视事便觉气鬯神流无枯坐兀兀也望之望之 

　　○答郭饷司 

　　闻饷至而病良巳饷乃吾辈司药也小愈更宜慎调无以急起为快 

　　○柬叶首揆 

　　抚之而勿动便是虏为我用安得不抚独是司抚者专抚非法也霁宇当纷乱自合专力且其道大而容然于今巳纷纷矣及今不急为合一自是国家大害门生实常实见一片痴诚却亦老师主裁国是之大窾门生非嗛嗛于抚亦非嗛嗛于抚之人独念偏抚之害流蠹边方者不小至于督师不効而又要去总督则身危心苦老师固巳量之此中人情向背老师洞鉴再合门生非妄也款防合一蓟辽兼重去总督便益为国家便益然而无害于佳总督愿老师为国家深念门生于诸老不敢徧启 

　　○答岳石梁蓟抚 

　　豪杰任事须以胆识一闻参差而左右顾几不令韩稚圭笑人乎小疏奉览见台丈所谓血心人真念耳读新奏顿可醒发瞶瞶者当事豁眼以听社稷之福也台车那得发岂独边人倚命乎独不得促对语以图释　冲圣忧劳奈何 

　　○答赵老师 

　　从戎马间读经世名集便如入羣玉山峡崥尽琼壁也文字精绝遂为世界奇珍乃台衡大业尽在缥缃宁独文字乎胡不即正台席而尚作清地翱翔乃若羣心向羙则太平之托也觉华大议世人未解惟老师拈出便是关城机要敢不心佩以周旋原拟归阙趋函下而急不可得谨肃芹私聊伸疏旷之忱伏惟老师鉴涵可任悚切 

　　○柬关内道 

　　凡给支钱粮须具缘由支过仍具项款明白未可含糊也门下所斟酌自是法理关外行时曾借有用数当随手明白为当 

　　○柬李松蔚尚书 

　　关门安危倚命握筹此中百不凑乎惟以借支□补幸惟注意不独边人之福也闻造有子母□风鎗百惟检发为关城式更荷 

　　○答王户榷体三亲丈 

　　从来榷关之难也取盈取绌易怨啬额于常难□而扣舷凭轼躭躭而过者易谨而难满即今之边关亦若斯矣读于教既剔百螙而又怦怦于岁之不易其额不减而无过盈盖正中以通矣惟明恕而谨持之调酌于情事间大约我北人常恐过直任心理之所在不顾利害然亦有害事处仆生平多落此病亲丈严而有节所至法行而人安之甚快甚快此中贼易杀心难一唐裴晋国督师以一众心而仆之督师心更分殆不独力减于唐而众安于宋耳前之所云云上之当事日去而下之后生日新愿亲丈静密而安之附谢函教之辱 

　　○答万广宁 

　　□中无一人肯为计□计饷而日日索□求疵如人以莫须有皆不肖之迂拙不厌众望而众诸君也　主上圣明自有主握即当事无不悉就中情事而久念风略者愿安意静俟为朝廷爱此身耳珍重珍重 

　　○答马总戎 

　　此何等时向何等人作何等语非所望于大将军也郁郁容面谈 

　　○答通州道邓环丘 

　　潞阳地重而嚣兵不独急堂奥也其于饬严将士建威销萌给以澄清之余略矣大斾俨临新旌变色重地尚有长城哉久佩风猷接函为快来沙兄无恙乎附问 

　　○答山石道 

　　诸将有材胆者当留为关外用闻之以它岐不为向者笑人乎门下外内俱重可旋矣诸将饬之演射打明侦探择细心人察诸发种种者柴若干炭若干砖若干门下向所计者以未得一一如议也然亦曾有可见之数乎众口嗷嗷何以给屯田法竟何如 

　　○答岳石梁 

　　谁欲裁督抚者欲合督之任重抚之权或可并力齐心以安残土耳硬予之以所未曾而曰裁督曰卸担曰渐图居密夫世岂尽聋尽瞶而抑岂不聋不瞶今天下秋毫不结于人而孤立行一意能乎然今天下不孤立行一意而秋毫求结于人能乎公论何时不在太平竟未有期吾辈身为大臣言可尽则尽力可竭则竭至于尽言曰翘人过竭力曰徒自苦而世有一种好官还我为之者曰是迂是腐此等宁有彘余乎公以真肝胆实为朝廷而奈何轻言去读大疏爽然 

　　○柬毕饷部 

　　刘参将永昌东省之叙二级而得一何也有调□庐塘以游击管参将事高见以西叙仍得游击而未履战阵者累累若若矣永昌真有节制即其人亦自育风尚今议留其兵将为关门用固台台注念关门雅意也而其兵不足二千特以翟子勋兵及毛兵请益永昌欲得合为大营耳毛兵尚有几何统希酌发为荷 

　　○答广宁道 

　　关门何人不遭口语独有平定全辽或可少免而以今日胸臆即平定当亦有言而平定何时幸门下仰体　圣明鉴注未敢遽强出门然切念此地此时当不得久居私寓也有怀耿耿悬倚为切 

　　○柬关内道 

　　岁云暮矣计切耕事殊令人心悸拟一示未敢即出烦门下与镇抚商确倘不妥无嫌往复以图稳便诸种种统惟速计 

　　○答昌平部镇道 

　　念惟神皋岁月又巳更新荒塞旌旗未堪变色俯惭孱胆殊深拊髀之思仰接瑶函特切同舟之愿敢□大赐远介孤踪敬璧谢 

　　○答阳和王总督麟郊 

　　猥以结胆之孱当兹重地亦唯是长城在望无虞震邻则北门之锁钥精坚耳方今西虏既开东偏相顾不复旧格终虞仓攘为搅也安得借大经纶五日了此哉附谢不既 

　　○答毕阳督饷 

　　坐而待哺者不念持筹之苦如骄稚未知约口而嗷嗷疾呼于庚索也言之可胜惭恧读大疏再接函教其于以恤此殚人也析秋毫矣台台不惮悉力以为边人即边人何得不自为以仰体维檝之思真切 

　　○答于念东开府 

　　伏念　主上慎简元僚若弄印以待而重予之独雅重明德?以节钺岂非念百二名区文武重地索全材附之耶固知宸心难慎微独重名位也抑重地以重人耳自昔大业多起西□今台下负韩范之畧承特达之知而适当其地将安攘之业中外其式赖之文吏尚得搦管纪盛美也读翰教念凋瘵甚于防羌虏计关以西有益祝多陵遽附言冀惟鉴灼不尽 

　　○答郭光宇潍县 

　　当双鳬东下未得一握语为歉计鸣琹乎神山渤海之间且浃岁矣挹清节于孤峰想溉泽于白浪遂以历囊沙之雄风而并收焉洋洋峩峩之调意四履有环应焉蜚英腾茂蔚荐旁达在枌榆者日望夕郎之佩矣别谕敢不如指第台丈岂以人重而望微如葈者能为台丈重乎顷出□东更嗔研北陵遽不尽 

　　○柬泾阳令马年兄 

　　念鳬舄西来遂成间阔而邮筒急不得闻问顷独得载心兄蒲葵诗耳老年丈蜚英腾茂浃于毂下不独其泉冶谷间诵紞如也二三兄弟窃俟夕□佩于春明矣研北怢鱼鹿鹿如昨无足溷宓琴也 

　　○答田平埜 

　　儿辈远承勤念而竟负雅望也近闻台驾更入西岩殊令拍浮尘堁者南望歌张平子四从也此时此论渐明无复向时矜焦烂尽忘徙薪之功者矣山中杂咏何得不以示弟乎 

　　○答梁吉斋判官 

　　闻年丈清操干局雅为当事重也喜甚愿年丈始终一清字乃足成其材耳 

　　○答邬齐云建昌太守 

　　念紫马驰江右既及三年而课吏安民诸治状遂为天下第一宁独表江右百城哉　主上嘉唯良而安小民于田里亦唯是鹿车是倚尚有大擢以昭显陟车盖会且高矣潦倒蟫断者每见三事攒眉于不可为而辄谓师帅可为乃更钦大有为于年兄也 

　　○家书 

　　弟前因李家偏词遂极意劝二哥诚恐有累一向养重之德且念它为铉侄亲家此敬其亲则彼亦敬其亲子侄等乃可联属成一家愿二哥念想数年来家门何等安静德望何等隆重又想数年前□遭人辱岂皆它人不是总之我静人自静我重人自重我原无过人即疑我辱我久当自明自消且省事省心养自家德福积子孙善祥亦可教子侄相和相厚至于闲事必不可管闲气必不可生子侄有不合道理者而教之教有不从亦当如天地含容草木夫天地岂与草木校多寡哉愿二哥清心寡气看诸子诸孙读书闲暇时同老友说今道古有客到便随意菜酒笑语即诸侄过活亦不必替它经营古云心间即是仙弟所望于二哥者如此夫兄弟如手足岂有手好而足不愿足好而手恼者哉弟于兄弟子侄间苦口苦心正不欲外好里差正不欲此好彼歹也 

　　○答刘中丞如纶 

　　藉羣公之力■〈牜骨〉■〈牜骨〉四年尚以虏遗君父罪足死乎更藉羣公之力以存封疆终倚有羣公耳愿羣公奋为扞御了此局场腐儒从来不愿居功也中贵人来自是边人倚借为用但无拗之为高无顺之为护惟是贯通中外接济给足此边人之福也任吾好乎当自有就 

　　○答督师王任吾 

　　念惟文武壮猷蔚为世础　主上安京国以安渝关是以有白檀之命今且安渝关以惠此京国其所藉固圉恢疆自是社稷远计独念四载■〈牜骨〉■〈牜骨〉不蚤借新旌耳衰病腐儒伏听新纶殊蹻然欲起而忘其诿諈也 

　　○答汤阴李令君 

　　以弹丸下邑仰藉高贤盖鹤山漾水待高深焉至单宗二三孤孑荷在干覆遂得比于怙冐而孙辈更荷陶成将先大理矢颗结哉衰病腐儒何日扶策而南一抚光尘也 

　　○柬李元冶少詹 

　　日侍帝学无乃为劳然劳一身以安天下知亲又愿之矣 

　　○答蠡县令吴公 

　　腐儒徒抱肝肠耳荷戈未能退而秉秉所赖高贤大良拥琴下里遂得两地二天三异一同踉跄衰病且苟此视息于丘壑即残废以来未敢通问而实受其福矣 

　　○答满都督 

　　以大将军勇略为方今第一名将不宜在闲散然中外无不知大将军者闻且仍往关门便当柔和性气安其身以仰报　皇恩大将不难有功而难居功即人不尽知我功或人欲冐我功姑且听之天下后世自是明白不必一一着念仆一向都用此道受用大耐军可念我相爱之言凡百谦和忠谨便是大将之道大将军清贫与我一般何得遣人问我 

　　○答沙县令解门人学夔 

　　以高材鸿略展措名城大政既成锋车且至腐儒负痾便从丘壑中望镡津剑气光起沙源也日念废残仰辜　明主正倚名豪酬此短铗耳坐使问信遂惬离怀附此谢不既 

　　○答阎凤阳少司马 

　　以擎天手静综百花屿上是社稷以经纶宁独同襟之藉顷者勤方召于中枢正有深心惟年兄无忘渝海之波臣也将中外式凭之即向者代斵腐指欣欣向荣矣支离病骨抵里加衰独有从一丘一壑中赞诵明猷耳 

　　○答旧令公唐 

　　支离病骨生入里门殊悒悒于棘丛鸾凤更罹网罗也独废弃散材无堪为念耳 

　　○答仰二亲丈 

　　阿鸿蜚天去矣金昆得无意乎客頖多以应龙天蜚也愿亲丈以纸帷作墨帷耳水晶盘更以饷远念此为感戢 

　　○柬李元冶 

　　里中俵运每藉为冏寺言适邑父母具言亲丈而更以仆为属要以邑小费繁为我父老子弟存生计也亲丈或可于相知及之丘壑中人兵借为安不肖衰病中闻东事愤懑欲死但愿容□人自存方略便是太平机括耳 

