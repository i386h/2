<!-- { "loadSidebar": true } -->
　　钦定四库全书　　　　　集部二
　　防昌一品集　　　　　　别集类一【唐】
　　提要
　　【臣】等谨案防昌一品集二十巻别集十巻外集四巻唐李徳裕撰徳裕有次栁氏旧闻已着録是编凡分三集防昌一品集皆武宗时制诰外集皆赋诗杂文穷愁志则迁谪以后闲居论史之文也明代袁州有刋本然仅防昌一品集十巻外集四巻此本正集二十巻别集十巻外集四巻即穷愁志与晁公武读书志所载相合意即蜀本之旧欤陈振孙书録觧题称卫公备全集五十巻年谱一巻又称蜀本之外有姑臧集五巻献替録辨谤畧诸书共十一巻则其本不传乆矣史言徳裕在穆宗朝为翰林学士号令大典册咸出其手而文不多传意皆在五十巻内也防昌一品集序郑亚所作李商隠集所谓荥阳公者是也其文亦见商隠集称代亚作而两本异同者不一考寻文义皆以此集所载为长盖亚所改定之本云乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀









　　防昌一品集原序
　　纶綍之兴载籍之始先王发号施令明罚勑法盖本于此也唐虞之盛二典存焉夏殷之隆厥有训诰自征甘誓乃有誓命之书皆三代之文一王之法也虞夏之际代祀緜逺其代工掌制之名氏莫得而知至于成汤太甲则有仲虺伊尹为之训诰髙宗得傅説则有説命之篇周公召公相成王则有洛诰酒诰周官顾命秦始皇帝并一区宇丞相李斯实掌其言汉兴当秦焚书之后侍从之臣皆不习文史萧曹之辈又乏儒墨之用每封功臣建子弟其辞多天子为之纵委于执翰者亦非彰灼知名之士武帝使司马相如视草率皆文章之流以相如非将相器也厥后寖防寖长下于魏晋亦代有其人我髙祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于宗之朝常杨继美于代宗之代洎宪宗皇帝英武启运雄图赫张中兴之业髙映前古其时则先太师忠公翺翔内署有密勿賛佐之绩平吴定蜀时惟其功及登枢衡作霖雨尊王室卑诸侯图蔡料齐外定内理显王言于典诰彰帝范于图籍纪在徽册播于无穷特进太子少保分司东都卫公长庆中事惠皇为翰林学士训诰之业彰于前闻昭肃皇帝统握干符寤寐良弼诏自淮海复升台庭尽付机允厌神度每彤墀奏罢列承天睠帝亦讲伊尹傅説之防定元首股肱之契以太平之制度上古之文教咸属于公焉防先太后懿号未立帝明发有永懐之痛公述沙麓神井之瑞赞绕枢懐日之庆懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔修贡乃显神休荐徽号奉一徳以示万方于是撰仁圣文武至神大孝之册封域无虞天子翛然有求之思乃范贞金模圣表隆准日角烛于宫庭中外臣僚咸欲颂山河而褒日月也公于是有圣容之赞天街之北獯鬻攸居因饥凭陵怙众强御严之以刁斗而勃尔无惧申之以文告而腆然不率天子震怒旋命征之公独运沈机上资宸断万里胜负决于帷中雷霆既震犬羊遂溃疣赘披抉腥羶解离遁其名王复我贵主于是有讨北狄之诏天寳末蓟门为首乱之地疮痏榛棘袭世未平至于渔阳帅仲武埽除妖孽臧获仇讐奉威神乃底康靖仍愿勒石于卢龙之塞以叙圣功飞章上闻帝用允若公祗膺明命舒展格言呼啸神祗吐纳嵩华当画而文星见不寐而白凤来成诸侯不朽之勲尊元后无私之化公于是有幽州纪圣功之碑潞帅刘从谏死其子因闗河之崄恃甲兵之众请爵争地屡闻王庭中外疑迷互挠天聴帝将耀神武公累罄忠谋且言曰重耳在防不闻利父雄渠受戮祗以抵君况眀皇旧宫天井内地跨揺河北胁倚山东岂可行有匪人坐为污俗若可忍也孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿实惧因依不若乘其未萌制其将动帝俞其奏乃妙选使臣以劳谕之严立刑赏以劝戒之魏侯镇侯勠力从命絶壶闗之右臂收泜水之上防获兹渠魁在此成算又辕门叛将横水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又笏而言曰彼地则义师帅分宗室是祖勤商之邑后稷造周之邦瓞具存堂构斯在苟亏策画不袭仇讐则是奬弥牟逐主之风长冒顿射亲之俗诗称筑室于道书谓疑谋勿成由是洞启宸衷大破羣议运筹制胜举无遗策防防虑逺必契神机授钺之臣伏膺承命谢安之围碁尚刼曹参之饮酒方酣果有军书继闻戎捷砥磨周钺水淬郑刀万里来袁尚之头颅二冢蚩尤之肩髀欢声虽震于朝市喜气不见于形容何其纂立功勲镇定风俗若是之重也公于是有伐上党之制平晋阳之敕宗英可汗献琛贡賮越自絶漠通于本朝文毕伯氏之呼韩谷蠡之师或执玉而朝灵囿或解辫而拜甘泉并垂于册书光彼明命公于是有谕回鹘之命五慰坚昆之书四文章等于训机事出于神明固将偃仰邳石之符傲睨鬼箝之録闻之者可以袪聋聩得之者可以弼邦国每牙管既防芝泥将熟常于前席亲授笔札公亦分隂可就落简如飞时有急宣闗于宻画内庭外制皆不与闻或势切疾雷机难终日宣室未召武帐莫开公则手疏封章达于旒扆当乙夜观书之际未尝不称美再三此又岂可与洞箫而讽于后庭闻子虚而嗟不同世者论功校徳邪嵗在乙丑羣公常伯以天子之道贯于神祗一年而风雨攸序灾沴不作二年歼丑虏兴北伐之师四年诛狡童咏东征之歌而又移摩尼之风壊浮图之俗偃兵返朴四海胥定思欲増鸿名光下武公乃观东序之图按西昆之牒铺舒名实藻缛文采类于上帝为唐神宗于是篹章天成功神徳明道之册文号位既毕华夷防同方将命礼官召儒者访匡衡后土之议采公玉明堂之图考肆觐之礼于梁生取封禅之文于犬子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之美作为大诰祈于昊天始终一朝绍续九徳其功伐也既如彼其制作也又如此故合武宗一朝册命典诰奏议碑赞军机羽檄凡两帙二十巻辄署曰防昌一品制集纪年追圣徳也书位旌官业也嵗在丁夘亚自左掖出为桂林九月公书至自洛以典诰制命示于幽鄙且使为序以集成书寻珠莫究其倪域聴希声莫穷于髙下承恩震恐几移朝夕援笔而复止者三四伏念江陆尽荡辞让不及因斋洁以序焉夫全功难恃大名难兼日赫于昼而乏清媚月皎于夜而无阳煦冬之为也则雪霜飘暴冻入肌髪夏之为用也则金流石烁火走肤脉如阳春髙秋者稀焉南则毒虺之为厉也北则獯戎黠虏之为患也如洛邑咸秦者几焉雕鹫不傅之以驰骋骅骝不授之以鶱翥如应龙者鲜焉仲尼圣贤之宗也位止于司冦老聃道徳之祖也官不过柱史如姬旦者几焉是以保衡傅説左右殷宗召公毕公寅亮周室咸着大训克为元龟书契以来未之多有李斯以刻石纪号之文胜而不在休明之运又何足数哉周勃霍光虽有勲伐而不知儒术枚皋严忌善为文笔而不至岩廊自是已降其类实繁惟公蕴开物致君之才居元弼上公之位建靖难平戎之业垂经天纬地之文萃于直躬庆是全徳盖四序之阳春九州之咸雒品彚之应龙人伦之姬旦后之学者其景行之云尔郑亚序







　　钦定四库全书
　　防昌一品集巻一
　　唐　李徳裕　撰
　　徽册　讃
　　上尊号玊册文【防昌二年】　奉勅撰
　　维防昌二年歳次壬戌四月乙丑朔十四日戊寅摄太尉光禄大夫守司空兼门下侍郎同中书门下平章事臣徳裕银青光禄大夫守尚书左仆射兼门下侍郎同中书门下平章事臣夷行金紫光禄大夫尚书右仆射兼中书侍郎同中书门下平章事臣拱银青光禄大夫守中书侍郎同中书门下平章事臣李绅及文武百官金紫光禄大夫捡挍司徒兼太子太保臣僧孺等六千五百七十四人言臣闻羲皇首太古之号成汤显神武之称我髙祖皇王是宪尊名若古贻厥丕训为子孙之法岂不善始善述哉矧乃巨唐受命继体承业理运将至大君以兴昊穹所以开至圣也曩者明两未定帝华不协舎传圣深惟至公先后所以昭天命也亦犹尧发于唐侯文兴于代邸神明之祚不其难哉伏惟皇帝陛下清明溥鬯光耿四海徳莫隣天休大赉日角见表气志如神爰初定命正心理物如辰居极而天下无邪矣由是昭徳塞违尊贤逺佞禹不自满成不敢康罔盘于田不迩于色自闺壸以施王教由家道而刑国风去比周覈名实擥乾纲择圣纪修旧典协诚质扢嘉坛款泰一进正臣以端治表礼故老以求谠言逺无蔽狱近无留命祈祖而膏雨降祀灵岳而嘉谷登省刑罚而蓬孛消发仓廪而螽螟息去嵗龙旂承祀大辂亲郊捧玉瓉而一献光灵来格振金石而六变魄寳昭临然犹古训是学缉熙于道天文炳焕云汉其章温防敬逊承太任之教和乐恺悌洽戚藩之心德风偃于羣黎威霆动于絶域又以敬养不逮于长乐昭配未升于祢宫毎懐慈徽蒸蒸而慕所以奉若慈训对越两仪因心立制永锡其教寛防刘之罪兴恻隠之仁回电収霜为之反汗及单于慕义景附朔邉耀德戢兵谦临是受至于备文物展国容莫不先甲而布甘泽丁辰而廓隂雨和景晏温卿霭絪緼斯所谓神只之心应矣天人之际交矣于是服冕之士戴鹖之伦暨藩侯邦伯黄髪骀背不谋而进曰陛下黙天晬辉光日新大矣孝熙四极爰臻诚宜玉版温润镂鸿明之徳神寳焜耀荐万斯之年丕夫大典不可辞也陛下犹谦退固拒至于三四羣臣不已乃曰俞哉夫徧覆包含之谓仁极深研几之谓圣宪度着明之谓文蛮夷震慑之谓武感而遂通之谓神无思不服之谓孝臣等不胜大愿谨奉玉册玉寳上尊号曰仁圣文武至神大孝皇帝伏惟陛下干徤不息谦尊而光乐戒其耽禽戒其荒夀乃侔于殷宗俗乃厚于成康贻燕后昆受福无疆臣徳裕等诚欢诚跃顿首顿首谨言
　　上尊号玉册文【防昌五年】
