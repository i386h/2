<!-- { "loadSidebar": true } -->
　　名宗巨族莫不以贤子孙而盛以乏贤而微其所以盛者由其积徳累善庆泽深长奕世济美继绳而不坠也四明髙文正氏其先汴人始祖琼仕宋真宗朝景徳初契丹入寇上幸澶渊琼扶辇渡河卒摧丑虏康靖宋室授检校太尉封卫国王谥烈武功既着于朝廷有子十四人皆教以诗书至仁宗嘉佑英宗治平之间登用羣贤辅成盛治徳复深于天下其开于先者如此故其后贤振振迭出陟武阶升文资建功树业者前后相承与宋终始宋祚已讫族属散居四方而寓居四明者为特盛有号唯庵老愚者尝谱其世次始自烈武至文正凡十四世越四百七十年昭穆之序秩然有伦文正宝而藏之以求予序予闻昔范匄歴陈其族而鲁叔孙豹以为保姓受氏世祀之不絶不若立徳立功立言之不朽髙氏之先功徳之隆固已光启后祚为子孙者允能立徳立功立言以亢其家则不朽之实得不益逺而益盛乎尚懋之哉遂以是书于后

　　张怡筠寿像序

　　冬蜡月初吉内翰钱先生携酒肴过余为寿且持怡筠肖像展示余曰此姑苏张君廷义之容也廷义世居阊门西积徳尚义尝输粟赈饥奉勅褒旌受命服之宠昆季五人行敦雍睦二亲早世祖父寿九十余康宁在堂胥极孝养罔或违缺余雅重其为人顷以此像诣余请益曰年近知非之岁愿有言以教我余与廷义交莫逆无能为教敢转以请亦将以为廷义寿焉余以谓廷义徳进知非固已觉今而悟往矣余方混混于是非之途亦欲就先生而请益顾何以为廷义告哉虽然荘周氏有云身非我有是天地之委形也人生寓形宇内耳目鼻口虽尧舜无不与人同独全其性分所有而积中发外之容则夐然与人异耳故君子道徳之藴畜于已者既盛则英华畅逹其睟于面盎于背施于四体者亦皆出乎自然而无所勉夫岂常人所可及哉今观画工之貎怡筠也置身翠壁丛篁间峩冠褒衣坐阅经史风采粲然于以状其抱石之介全竹之贞所谓不惟得其形似兼得其神气性情者也余虽未识廷义即是而观岂非有徳之士乎有徳者必得其寿将不如石之不可磷竹之不改色乎昔蘧瑗行年六十而化宣圣七十不踰距尚父八十陈丹书卫武九十着抑戒年弥髙则徳弥邵廷义希是以勉其为徳也宁不与年偕进乎余敢以是为廷义告第余尚少廷义数岁也庸安知余言之非非乎先生以为何如

　　庆孙母董太夫人寿九十序

　　太夫人董氏乃奉天翊卫推诚宣力武臣特进光禄大夫柱国会昌侯孙公之尊壸圣烈慈寿皇太后之母也皇太后诞育圣躬纉承丕绪康靖家邦复正宸极功徳隆盛亘古罕伦皇上志笃尊亲爰伸公义于岁首端月之良恭率羣臣拜上徽号大孝聿昭舆情允惬而太夫人髙寿适当九十身际太平之昌运目睹旷世之盛典心益怡乐体益健强耳目聪明饮食加进盖不知阅世五百四十甲子矣太夫人有子五人曰继宗嗣会昌伯以翊戴功进侯爵曰绍宗曰显宗曰续宗俱锦衣卫都指挥曰纯宗指挥女六人孙男十人曰琏指挥曰瓉曰珍曰玹曰璘曰理曰珑曰瑀曰瑛俱千戸曰璟尚幼孙男女十人曽孙男女六人诸子若孙皆谦恭谨厚孝养备至庆太夫人寿跻九十日击鲜酾酒以次捧觞升堂为寿太夫人亦乐为之釂恩光庆泽萃于一门噫何其盛哉拜庆之顷不鄙命谦为序以致颂祷之意谦惟本大则末茂源深则流长故有非常之徳必享非常之福也太夫人出自名门来嫔华族克相君子内行纯备徳善既厚祥祉自臻用致笃生母后备任姒之圣训成子姓着阴樊之贤翟茀在堂金貂绕膝肴核旅陈丝竹迭奏富贵尊荣登于寿考洪范五福太夫人寔全备焉岂非古今之所仅见者乎稽诸礼九十者日有秩君命使人受饮食不离寝天子欲有问焉则就其室以珍从所以致尊养之义也此隆古礼待人臣之老者若是况在母族之至亲者哉是以皇上于太夫人眷赉便蕃中使存问者不絶于道尊养之义匹休往圣而又加封诰命极其优崇有端淑恭慎慈懿静专徳着闺门仪于宗党之褒大哉皇言固有以深知太夫人之所积者矣皇上推睦族之仁诸子若孙克尽承欢之孝太夫人之寿算延长自是越百年而往诚不容以数计之矣其享非常之福也不亦宜乎谦敬拜寿筵无能为辞尝闻閟宫之诗有曰俾尔昌而炽俾尔寿而富黄髪台背寿胥与试俾尔昌而大俾尔耆而艾万有千岁眉寿无有害谦不敏敢诵是诗以致颂祷云是为序

　　赠南京礼科给事中白君序

　　常之白君廷仪以诗经登丁丑进士第逾年拜南京礼科给事中内翰王君廷贵合同乡之士谒余言以赠余以为今之六科即古之门下省也其属歴代不一有侍中给事黄门侍郎纳言諌议拾遗补阙诸职掌献纳諌正奏覆审驳之事若给事中者秦汉以来专掌顾问应对以有事殿中故曰给事中隋唐以后始移门下以省读奏案驳正违失至国朝并废省职设为六科毎科有都给事中左右给事中给事中凡三等不惟职司封驳而諌正纠弹之任咸归之则是以一官而兼众职矣职分者事寡职兼者事剧则今之给事中视古不亦重乎南京国家定鼎之都也百官有司咸备自銮舆北驻天下奏章悉逹帝所而南京六科无事封驳科务稍简于是毎科特存给事中一员以总之虽不事封驳然或朝廷政事有阙失皆得以諌正大臣百官任非其人皆得以纠弹也则是以一人而具众员矣员众者事易员独者事难则南科给事中视今不亦尤重矣乎廷仪当英妙之年负敏赡之学一出而角艺文场辄能策名甲第蜚声于时及谒铨部职清地禁复登近侍之列则兹往南科居兼职独员之重亦将何以举之乎盖廷仪宦学相承世父叔瑜尝由永乐甲申进士改庶吉士亦拜礼科给事中父道英以乡进士任大冶教谕则廷仪宪章之练习诗书之讲贯耳濡目染得于家庭者有素矣余知廷仪兹往諌正纠弹必能慎重自持进竭忠谠务禆治理以举其职岂若穷乡新进世务未更之士立名好异观望喋喋以挠政事者哉昔司马温公尝谓言官当以三事为先第一不爱富贵次则重惜名节次则晓知治体以廷仪之贤殆无愧于斯言也名位之进此其基焉可不勉哉是为序

　　赠南京兵部侍郎李公序

　　昔有周既定都丰镐复营洛邑以朝诸侯是则东都西都之制从古为然我太祖髙皇帝龙飞淮甸削平四海以金陵形胜甲于天下爰定鼎建为京邑城阙之壮廨宇之华制度周宻规模宏逺逮我太宗文皇帝入正大统益加修饰翼翼濯濯罔不大备永乐中车驾北廵肇建宫阙廨宇于行在设官授职悉如京邑至正统中乃革行在为京邑而以京邑为南京于是两都之制始定朝廷以南京为国家根本重地凡六卿之缺必慎简宿徳重望之臣以任之盖将以镇安宗社而弹压乎人心也况六卿之中司马尤重叅画戎机申严武备又必得逹时知变之材然后可恃以无虞也简任之际可轻乎哉肆惟皇上光复宝位综核名实式序在位而于南都六卿尤注意焉进退之间务在得人故今一时所任皆老成忠义之士今年南京兵部右侍以缺闻皇上命简于吏部而佥议惟南京通政叅议李君为宜朝廷遂擢以是职赍牒畀之然必以君为宜者盖以君之祖某尝以诚笃之学髙明之识事我文庙自侍从登银台拜礼部侍郎着声于朝而君以名进士起家给事黄门亦登银台文学政事无忝乃祖则其名位固宜绳其祖武也且其歴官既久徳声尤着既负宿徳重望之雅复懐逹时知变之材则司马之任非君宜任而孰宜乎嗟夫世宦之家父子祖孙固有俱显逹者矣未闻祖孙歴官名位相埒若李氏者也是固本其世德之昌而国家化育人才之盛亦于是而可见也可不勖勉厥职以图无负于缙绅之所望朝廷之所恃乎初君拜命未几伏遇万寿圣节拜表诣阙将还通政张君允中相率贺之以予亦尝为僚也属叙以赠君名震字用初永平人

　　赠浦城医训潘廷瑞序

　　浦城潘璧廷瑞乃江西抚州太守至善公之孙鸿胪少卿文锡公之子应天府学教授节庵李先生之壻也节庵以髙文硕学厚徳雅度表仪京庠为多士所爱慕余时亲炙讲下深承礼待异于诸生而廷瑞居节庵贰室与其内弟公器皆妙年负英资笃志问学节庵遣从余同窓友王文通习举子业获连砚席而二君不鄙肤謭就相资益乃朝夕相与讲明经训之奥商订文义之疵相得甚驩由是节庵凡有曲谦酬劳文通必召余与偕后鸿胪病没廷瑞以忧去节庵秩满公器以随侍去遂尔相别然相忆之情恒惓惓也正统中余以领乡书北上成进士承乏词林虽与二君南北相违而音问往还相续毎开缄见其手札宛然如接颜面也意期二君必褎然取科名以出然皆孑立无他兄弟备养用是力学以侍亲若将终身焉乃者邑之医学训科缺员而廷瑞尝旁通医经脉诀着活人之誉佥以为宜乃荐其名于朝廷瑞因趣装来京始获胥晤宦邸以二十载相违之久而遂一旦相叙之情其乐为何如未几廷瑞就试医院中式诣铨曹奏补前职别余南还不可无一言以赠乃告之曰士君子出膺时用者率皆逺去乡戸仕于外方廷瑞之拜官也独能守其丘陇田庐之旧一可庆也列于庶位者率皆身亲案牍政务惟繁而廷瑞之莅职也独能施其医药利济之仁二可庆也挟是二可庆者以游于乡容可慆慢以怠事髙满以凌人乎尚益恂恂恭慎谦巽自守以常保是庆庶身修职举徳成名立以无忝父祖家声顾不韪欤此余因畴昔之好用敢致箴规之义若是归见公器为我谢曰明天子在上可以跻禄仕为亲荣矣廷瑞瞿然曰敢不承教遂书以识别

　　送延平教授吕先生序

　　延平闽之大郡也山水为东南最其灵秀所锺大贤君子迭见往昔若中立杨先生者北从明道程先生之学于颕昌升堂睹奥号称髙弟及归明道语坐客曰吾道南矣后先生倡道东南及门之士潜思力行任重诣极者则有仲素罗先生仲素传之愿中李先生愿中所传则考亭朱夫子也故论道学渊源必以濂洛闗闽并称而闽学之盛莫逾于延平也今天下之士读圣贤之书者悉以程朱之说是宗况延平为诸儒讲学之地流风余韵犹有存者士生其间其感慕景仰希踪前哲得不倍于他郡乎会稽吕先生公愿乃宋相頥浩十一世孙也先君子任南京大理少卿学端行髙以古道自居先生侍侧熟闻义方之训宣徳间以春秋领乡荐中春官备榜授巨野教谕秩满升淞庠教授所至以启廸贤才为务沾化者道融饮徳者心醉士论翕然归之兹以丁艰起复迁教延平淞庠缙绅暨门下尝从游者要余赠之以言余以谓道丧千载而二程夫子始绍其统以传于龟山豫章延平则所授业者也二先生毎当讲诵之余危坐终日验于喜怒哀乐未发之前而求所谓中盖以天下之理胥由此出既得其本而存养益熟然后触处洞然泛应曲酬而发必中节矣此其学之所得者如此故其接后学答问昼夜不倦随人浅深诱之各不同要之以反身自得为本也先生司教于诸儒毓徳之邦而抠趋者又皆感慕景仰希踪前哲之士使操于已而化诱于人者诚以二先生为法则道学复明士风丕变茫茫坠绪得不振起于今日也耶行矣先生予日望之

　　赠华亭知县杨君赴官序

