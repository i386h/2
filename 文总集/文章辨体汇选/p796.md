<!-- { "loadSidebar": true } -->

　　文章辨体彚选巻五百十一

　　●钦定四库全书

　　文章辨体彚选巻五百十二

　　（明）贺复征 编

　　○史传三十

　　酷吏列传【汉司马迁】

　　郅都者杨人也以郎事孝文帝孝景时都为中郎将敢直諌面折大臣于朝尝从入上林贾姬如厕野彘卒入厕上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗居岁余郡中不拾遗旁十余郡守畏都如大府都为人勇有气力公亷不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿临江王欲得刀笔为书谢上而都禁吏不予魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣耶于是遂斩郅都宁成者穰人也以郎谒者事景帝好气为人小吏必陵其长吏为人上操下如束湿薪渭贼任威稍迁至济南都尉而郅都为守始前数都尉皆歩入府因吏谒守如县令其畏郅都如此及成往直陵都出其上都素闻其声于是善遇与结驩久之郅都死后长安左右宗室多暴犯法于是上召宁成为中尉其治效郅都其亷弗如然宗室豪桀皆人人惴恐武帝即位徙为内史外戚多毁成之短抵罪髠钳是时九卿罪死即死少被刑而成极刑自以为不复收于是解脱诈刻传出关归家称曰仕不至二千石贾不至千万安可比人乎乃贳贷买陂田千余顷假贫民役使数千家数年会赦致产数千金为任侠持吏长短出从数十骑其使民威重于郡守周阳由者其父赵兼以淮南王舅父侯周阳故因姓周阳氏由以宗家任为郎事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮司马安之文恶俱在二千石列同车未尝敢均茵伏由后为河东都尉时与其守胜屠公争权相告言罪胜屠公当抵罪义不受刑自杀而由弃市自宁成周阳由之后事益多民巧法大抵吏之治类多成由等矣
　　赵禹者斄人以佐史补中都官用亷为令史事太尉亚夫亚夫为丞相禹为丞相史府中皆称其亷平然亚夫弗任曰极知禹无害然文深不可以居大府今上时禹以刀笔吏积劳迁为御史上以为能至大中大夫与张汤论定诸律令作见知吏传得相监司用法益刻盖自此始
　　张汤者杜人也其父为长安丞出汤为儿守舍还而鼠盗肉其父怒笞汤汤掘窟得盗鼠及余肉劾鼠掠治传爰书讯鞫论报并取鼠与肉具狱磔堂下其父见之视其文辞如老狱吏大惊遂使书狱父死后汤为长安吏久之周阳侯始为诸卿时常系长安汤倾身为之及出为侯大与汤交徧见汤贵人汤给事内史为宁成掾以汤为无害言大府调为茂陵尉治方中武安侯为丞相征汤为史时荐言之天子补御史使案事治陈皇后蛊狱深竟党与于是上以为能稍迁至太中大夫与赵禹共定诸律令务在深文拘守职之吏已而赵禹迁为中尉徙为少府而张汤为廷尉两人交驩而兄事禹禹为人亷倨为吏以来舍母食客公卿相造请禹禹终不报谢务在絶知友宾客之请孤立行一意而已见文法輙取亦不覆案求官属阴罪汤为人多诈舞智以御人始为小吏干没与长安富贾田甲鱼翁叔之属交私及列九卿收接天下名士大夫已心内虽不合然阳浮慕之是时上方乡文学汤决大狱欲傅古义乃请博士弟子治尚书春秋补廷尉史亭疑法奏谳疑事必豫先为上分别其源上所是受而着谳决法廷尉絜令扬主之明奏事即谴汤应谢乡上意所便必引正监掾史贤者曰固为臣议如上责臣臣弗用愚抵于此罪常释闻即奏事上善之曰臣非知为此奏乃正监掾史某为之其欲荐吏扬人之善蔽人之过如此所治即上意所欲罪予监史深祸者即上意所欲释与监史轻平者所治即豪必舞文巧诋即下户羸弱时口言虽文致法上财察于是往往释汤所言汤至于大吏内行修也通宾客饮食于故人子弟为吏及贫昆弟调护之尤厚其造请诸公不避寒暑是以汤虽文深意忌不专平然得此声誉而刻深吏多为爪牙用者依于文学之士丞相弘数称其美及治淮南衡山江都反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类于是汤益尊任迁为御史大夫会浑邪等降汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐鐡排富商大贾出告缗令鉏豪强并兼之家舞文巧诋以辅法汤每朝奏事语国家用日晏天子忘食丞相取充位天下事皆决于汤百姓不安其生骚动县官所兴未获其利奸吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此匈奴来请和亲羣臣议上前博士狄山曰和亲便上问其便山曰兵者凶噐未易数动高帝欲伐匈奴大困平城乃遂结和亲孝惠高后时天下安乐及孝文帝欲事匈奴北边萧然苦兵矣孝景时吴楚七国反景帝往来两宫间寒心者数月吴楚已破竟景帝不言兵天下富实今自陛下举兵击匈奴中国以空虚边民大困贫由此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨月使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一障间山自度辨穷且下吏曰能于是上遣山乘障至月余匈奴斩山头而去自是以后羣臣震慑汤之客田甲虽贾人有贤操始汤为小吏时与钱通及汤为大吏甲所以责汤行义过失亦有烈士风汤为御史大夫七岁败河东人李文尝与汤有却巳而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文奸事下汤汤治论杀文而汤心知谒居为之上问曰言变事踪迹安起汤详惊曰此殆文故人怨之谒居病卧闾里主人汤自往视疾为谒居摩足赵国以冶铸为业王数讼鐡官事汤常排赵王赵王求汤阴事谒居常按赵王赵王怨之并上书告汤大臣也史谒居有病汤至为摩足疑与为大奸事下廷尉谒居病死事连其弟弟系导官汤亦治他囚导官见谒居弟欲阴为之而阳不省谒居弟弗知怨汤使人上书告汤与谒居谋共变告李文事下减宣宣尝与汤有却及得此事穷竟其事未奏也会人有盗发孝文园瘗钱丞相青翟朝与汤约俱谢至前汤念独丞相以四时行园当谢汤无与也不谢丞相谢上使御史案其事汤欲致其文丞相见知丞相患之三长史皆害汤欲陷之始长史朱买臣会稽人也读春秋庄助使人言买臣买臣以楚辞与助俱幸侍中为大中大夫用事而汤乃为小吏跪伏使买臣等前巳而汤为廷尉治淮南狱排挤庄助买臣固怨望及汤为御史大夫买臣以会稽守为主爵都尉列于九卿数年坐法废守长史见汤汤坐床上丞史遇买臣弗为礼买臣楚士深怨尝欲报之王朝齐人也以术至右内史边通学长短刚暴强人也官再至济南相故皆居汤右已而失官守长史诎体于汤汤数行丞相事知此三长史素贵常凌折之以故三长史合谋曰始汤约与君谢已而卖君今欲劾君以宗庙事此欲代君耳吾知汤阴事使吏捕案汤左右田信等曰汤且欲奏请信輙先知之居物致富与汤分之及他奸事事辞颇闻上问汤曰吾所为贾人輙先知之益居其物是类有以吾谋告之者汤不谢汤又详惊曰固宜有减宣亦奏谒居等事天子果以汤怀诈面欺使使八辈簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对簿为汤乃为书谢曰汤无尺寸功起刀笔吏陛下幸致为三公无以塞责然谋陷汤罪者三长史也遂自杀汤死家产直不过五百金皆所得奉赐无他业昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不能生此子乃尽案诛三长史丞相青翟自杀出田信上惜汤稍迁其子安世赵禹中废已而为廷尉始条侯以为禹贼深弗任及禹为少府比九卿禹酷急至晩节事益多吏务为严峻而禹治加缓而名为平王温舒等后起治酷于禹禹以老徙为燕相数载乱悖有罪免归后汤十余年以寿卒于家
　　义纵者河东人也为少年时尝与张次公俱攻剽为羣盗纵有姊姁以医幸王太后王太后问有子兄弟为官者乎姊曰有弟无行不可太后乃告上拜义姁弟纵为中郎补上党郡中令治敢行少藴藉县无逋事举为第一迁为长陵及长安令直法行治不避贵戚以捕案太后外孙修成君子仲上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功为岸头侯宁成家居上欲以为郡守御史大夫弘曰臣居山东为小吏时宁成为济南都尉其治如狼牧羊成不可使治民上乃拜成为关都尉岁余关东吏隶郡国出入关者号曰宁见乳虎无值宁成之怒义纵自河内迁为南阳太守闻宁成家居南阳及纵至关宁成侧行送迎然纵气盛弗为礼至郡遂案宁氏尽破碎其家成坐有罪及孔暴之属皆奔亡南阳吏民重足屏迹而平氏朱强杜衍杜周为纵爪牙之吏任用迁为廷史军数出定襄定襄吏民乱败于是徙纵为定襄太守纵至掩定襄狱中重罪轻系二百余人及宾客昆弟私入相视亦二百余人纵一捕鞫曰为死罪解脱是日皆报杀四百余人其后郡中不寒而栗猾民佐吏为治是时赵禹张汤以深刻为九卿矣然其治尚寛辅法而行而纵以鹰击毛挚为治后会五铢钱白金起民为奸京师尤甚乃以纵为右内史王温舒为中尉温舒至恶其所为不先言纵纵必以气凌之败坏其功其治所诛杀甚多然取为小治奸益不胜直指始出矣吏之治以斩杀縳束为务阎奉以恶用矣纵亷其治放郅都上幸鼎湖病久已而卒起幸甘泉道多不治上怒曰纵以我为不复行此道乎嗛之至冬杨可方受告缗纵以为此乱民部吏捕其可为使者天子闻使杜式治以为废格沮事弃纵市后一岁张汤亦死
