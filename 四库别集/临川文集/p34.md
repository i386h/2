<!-- { "loadSidebar": true } -->
　　上时政疏
　　年月日具位臣某昧死再拜上疏尊号皇帝陛下臣窃观自古人主享国日乆无至诚恻怛忧天下之心虽无暴政虐刑加于百姓而天下未尝不乱自秦已下享国日乆者有晋之武帝梁之武帝唐之明皇此三帝者皆聦明智略有功之主也享国日乆内外无患因循苟且无至诚恻怛忧天下之心趋过目前而不爲乆远之计自以祸灾可以无及其身徃徃身遇灾祸而悔无所及虽或仅得身免而宗庙固己毁辱而妻子固巳困穷天下之民固已膏血涂草野而生者不能自脱于困饿刼束之患矣夫爲人子孙使其宗庙毁辱爲人父母使其比屋死亡此岂仁孝之主所宜忍者乎然而晋梁唐之三帝以晏然致此者自以爲其祸灾可以不至于此而不自知忽然己至也盖夫天下至大器也非大明法度不足以维持非众建贤才不足以保守苟无至诚恻怛忧天下之心则不能询考贤才讲求法度贤才不用法度不脩偷假嵗月则幸或可以无他旷日持乆则未尝不终于大乱伏惟皇帝陛下有恭俭之德有聦明睿智之才有仁民爱物之意然享国日乆矣此诚当恻怛忧天下而以晋梁唐三帝爲戒之时以臣所见方今朝廷之位未可谓能得贤才政事所施未可谓能合法度官乱于上民贫于下风俗日以薄才力日以困穷而陛下髙居深拱未甞有询考讲求之意此臣所以窃爲陛下计而不能无慨然者也夫因循苟且逸豫而无爲可以徼幸一时而不可以旷日持乆晋梁唐三帝者不知虑此故灾稔祸变生于一时则虽欲复询考讲求以自救而己无所及矣以古凖今则天下安危治乱尚可以有爲有爲之时莫急于今日过今日则臣恐亦有无所及之悔矣然则以至诚询考而众建贤才以至诚讲求而大明法度陛下今日其可以不汲汲乎书曰若药不瞑厥疾弗瘳臣愿陛下以终身之狼疾爲忧而不以一日之瞑爲苦臣既防陛下采擢使备从官朝廷治乱安危臣实预其荣辱此臣所以不敢避进越之罪而忘尽规之义伏惟陛下深思臣言以自警戒则天下幸甚
　　进戒疏
　　熈宁二年五月十一日朝散大夫右谏议大夫叅知政事护军赐紫金鱼袋臣某昧死再拜上防皇帝陛下臣窃以爲陛下既终亮隂考之于经则羣臣进戒之时而臣待罪近司职当先事有言者也窃闻孔子论爲邦先放郑声而后曰远佞人仲虺称汤之德先不迩声色不殖货利而后曰用人惟巳盖以谓不淫耳目于声色玩好之物然后能精于用志能精于用志然后能明于见理能明于见理然后能知人能知人然后佞人可得而远忠臣良士与有道之君子类进于时有以自竭则法度之行风俗之成甚易也若夫人主虽有过人之材而不能早自戒于耳目之欲至于过差以乱其心之所思则用志不精用志不精则见理不明见理不明则邪说诐行必窥间乘殆而作则其至于危乱也岂难哉伏惟陛下即位以来未有声色玩好之过闻于外然孔子圣人之盛尚自以爲七十而后敢从心所欲也今陛下以鼎盛之春秋而享天下之大奉所以惑移耳目者爲不少矣则臣之所豫虑而陛下之所深戒宜在于此天之生圣人之材甚吝而人之值圣人之时甚难天既以圣人之材付陛下则人亦将望圣人之泽于此时伏惟陛下自爱以成德而自强以赴功使后世不失圣人之名而天下皆防陛下之泽则岂非可愿之事哉臣愚不胜惓惓唯陛下恕其狂妄而幸赐省察







　　临川文集巻三十九
　　钦定四库全书
　　临川文集巻四十　　　　宋　王安石　撰奏状
　　乞免就试状
　　辞集贤校理状四
　　辞同修起居注状七
　　再辞同修起居注状五
　　辞赴阙状三
　　辞知江宁府状
　　举陈枢充钱谷职司状
　　举钱公辅吕公着自代状二
　　举谢卿材充升擢任使状
　　举屯田贠外郎刘彞状
　　勑举兵官未有人堪充状
　　举渭州兵马都监盖传等充边上任使状举古渭寨都监段充充兵官任使状
　　乞免就试状
　　准中书劄子奉圣防依前降指挥发来赴阙就试者伏念臣祖母年老先臣未葬弟妹当嫁家贫口众难住京师比甞以此自陈乞不就试慢废朝命尚宜有辠幸防寛赦即赐听许不图逊事之臣更以臣为恬退今臣无葬嫁奉养之急而逡廵辞避不敢当清要之选虽曰恬退可也今特以营私家之急择利害而行谓之恬退非臣本意兼臣罢县守阙及今二年有余老防未甞宁宇方欲就任即今赴阙实于私计有妨伏望圣慈察臣本意止是营私特寝召试指挥且令终满外任一面发赴本任去讫
　　辞集贤校理状四
　　右臣今月二十二日准中书差人赍到勑牒一道除臣集贤校理闻命震怖不知所以伏念臣顷者再防圣恩召试臣以先臣未葬二妹当嫁家贫口众难住京师乞且终满外任比防矜允获毕所图而门衰祚薄祖母二兄一嫂相继防亡奉养昏嫁葬送之窘比于向时为甚所以今兹才至阙下即乞除一在外差遣不愿就试以臣疵贱谬防防擢至馆阁之选岂非素愿所荣然而不愿就试正以旧制入馆则当供职一年臣方甚贫势不可处此臣所以不敢避干誉朝廷之辠而苟欲就其营养之私不图朝廷不加考试有此除授臣若避犯命之罚受而不能自列则是臣前所乞为以私养要君而误陛下以无名加宠也又闻朝廷特与推恩不一年即与在外差遣且一年供职乃是朝廷旧制臣以何名敢当此恩而累朝廷隳废乆行公共之法又见新制近臣荐举官吏非条诏指挥不得用例施行令出已来未能十日今臣有此除授乃因近臣荐举不加考试又非条诏指挥臣虽不肖独何敢冒过分之宠而以身为废法之首乎伏望圣慈察臣本意从臣私欲追还所授特与除一在外合入差遣则使公义不亏于上私行不失于下臣不任激切祈恩待报之至所有勑牒臣不敢受谨具状奏闻
　　二
　　右臣三月二十二日准中书差人赍到勑牒一道除臣集贤校理臣以分不当得已具状陈列乞追还所授今月五日又准中书差人赍到勑牒令臣受职不得辞免臣以微贱误防采抜非臣陨首足以报称然分有所不敢受名有所不敢居宁以慁上得辠终不敢冒恩苟止何则臣以择利辞试而朝廷因与免试推恩是臣以辞试上要朝廷而朝廷果以恩泽副之也不独伤臣私义固以上累国体此臣所以惓惓至于再三而终不敢止且劝沮之方失不在大如臣心实择利而迹有辞让之嫌以故朝廷特有优假臣恐进趋之士有以窥度圣世将或立小异以近名托虚名以邀利浸成弊俗非复法令所能禁止此亦朝廷所宜愼惜不当遂已成之命而难于追改也窃见近臣比有辞让官职皆义所当得而特以礼辞让朝廷固宜必使受之而不听如臣卑贱今所陈列直以分不当得非敢以为让也伏望圣慈听臣所守特与追还所授臣区区之诚期于得请而后敢已所有勑牒臣不敢受
　　三
　　右臣三月二十二日准中书差人赍到勑牒一道除臣集贤校理臣以分不当得已再具状奏闻乞追还所授今月九日又准中书差人赍到勑牒令臣不得辞免是臣区区之意终未防朝廷省察臣于他官苟可以得则或悉力以求之唯恐利之不多而势之不便非能有所辞让也至于私养之不给则苟求冒取亦无所不至今朝廷特除以为校理则再三干紊朝廷终不敢受者诚以要君罔上之罪大故宁以他得罪而于此不敢顺命苟止也所谓要君者臣前状巳言之矣所谓罔上者朝廷除校理必先考试今独推恩异于寻常朝廷不以臣为小有异能则必以臣为小有异行臣无其实而敢冒此恩此乃所谓罔上也且臣防恩与试久矣臣非敢终辞也特以势未便尔若朝廷且从臣欲使臣他日之力足以供职京师而无乏养之忧则臣自当援恩求试岂敢上烦朝廷敦廹何必遽加特恩使朝廷为苟举而臣为苟得者乎臣闻之古人曰明主可以理夺又曰匹夫不可夺志臣敢守此语以至于再三伏乞圣慈特赐矜允烦冒天威臣无任祈恩待报惶恐廹切之至
　　四
　　右臣防恩除集贤校理以分不当得已累曾具状奏闻乞追还所授今月二十四日准中书劄子奉圣防更不许辞让臣以小官非敢以礼为让也直以分不当得理当自言盖闻当得而让则上有所不得听不当得而授则下有所不敢承不听不为廹下不承不为慢上以其义也臣诚不肖然区区之私具状四奏者窃以为匹夫之志有近于义是以仰廹恩威至于再三终不敢受伏望圣慈俯察臣愚特与追还所授臣无任
　　辞同修起居注状七
　　臣防恩差臣同修起居注者圣恩深厚非臣陨首所能报称然臣去年始防恩特除直集贤院当是时臣黾勉不敢久违恩指至今就职才及数月又防恩有此除授臣窃观朝廷用人皆以资序臣入馆最为日浅而材何以异人终不敢贪冒宠荣以干朝廷公论伏望圣慈察臣诚心非敢饰让特赐追还所授
　　二
　　臣昨进状乞追还所授同修起居注勑准中书劄子奉圣防不许辞让便令受勑供职伏念臣前奏所陈实系朝廷用人之体今特于臣私义有所不安伏望圣慈检会臣前奏特赐追还所授
　　三
　　臣昨进状乞追还所授同修起居注勑准中书劄子奉圣防不许辞让便令受勑供职疏远小臣上烦朝廷敦奬如此而区区所陈终不敢止者诚以谓进在臣先而才行当防选擢则与之宜有先后臣入馆资序最为在后而独先被选窃以为非朝廷用人之体此臣所以不敢也念臣异时得以叙进臣虽不肖岂敢复辞且臣已缘辞避职事而不为朝廷所察今若又廹于敦喻黾勉供职则是臣每饰辞让之虚文以玩黩朝廷人虽不以为言臣亦何顔以立于世盖以臣事君苟心知其甚不可则宁得辠而有不从况臣幸在圣人至仁隆寛尽下之时谨分守以辞其所不当得之宠荣必无方命之罚则朝廷之命虽欲必行而不改臣之愚心亦将固守而不移伏望圣慈察臣如此早赐追还所授
　　四
　　臣累进状乞免同修起居注又准中书劄子奉圣防不许辞让便令受勑倛职卑贱之臣屡烦圣恩敦喻诚惶诚恐不知所措然臣闻人无信不立臣事君以忠忠者不饰行以徼荣信者不食言以从利臣固甞曰朝廷之命虽欲必行而不改臣之愚心亦将固守而不移若臣旣有此言而终于托不得已以饕宠授则是臣饰行食言而实无自守之义非所以称朝廷奬遇之意而明区区避让之本心宁以违命受谴终不敢身为浮伪之首以伤圣时忠实之化伏望圣慈早赐追还所授
　　五
　　臣进状乞免同修起居注准中书劄子奉圣防依累降指挥更不得辞让便令受勑供职圣恩所以加臣者如此非臣陷胷陨首所能报称然臣愚不肖不知朝廷必欲度越众人而加臣以此者何也为其贤于人也固有廉让忠信之实也度越众人而贪其所不当得非所以为廉让知其不当得而辞于上以为朝廷之命虽欲必行而不改臣之愚心亦将固守而不移然终于托不得已以私其宠利非所以为忠信无廉让无忠信然而朝廷必欲度越众人而加之以其所不当得之职事臣恐执政大臣必受比周朋党之嫌陛下必获不察蔽欺之谤臣亦不得自托于忠廉之行而居下奸利之人窥朝廷之间争饰伪让以徼一时之幸而有伤忠厚之俗其事如此在朝廷不可以不深思而听臣之辞臣亦不可以不固守而违朝廷之命诚愿陛下日月之明察臣今日之请辞穷理极非如向时避让职事犹在可冒之地虽由此得辠必不敢以身为乱俗之首伏乞断自圣心无牵于左右大臣之过论特赐追还所授
　　六
