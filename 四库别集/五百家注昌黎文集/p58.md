<!-- { "loadSidebar": true } -->
　　博爱之谓仁行而宜之之谓义由是而之焉之谓道【孙曰是谓仁义之焉适也】足乎已无待于外之谓徳【孙曰仁义足于巳也】仁与义为定名道与徳为虚位【诚哉杨万里曰道徳之实非虚也而道徳之位则虚也韩子之言实其虚者也其曰仁与义为定名又曰吾之所谓道徳者合仁与义言之也而后道徳之虚位可得而实矣无垢张子韶曰此正是退之辟佛老要害处老子平日谈道徳乃欲捶提仁义一味自虚无上去曽不知道徳自仁义中出故以定名之实主张仁义在此二字既言行仁义后必继曰由是而之焉之谓道足乎已无待干外之谓徳亦未始薄道徳也特恶佛老不识仁义即是道徳故不得不表出之补注山杨氏曰韩子意曰由仁义而之焉斯谓之道充仁义而足乎已斯谓之徳所谓道徳云者仁义而巳故以仁义为定名道徳为虚位中庸曰天命之谓率之谓道仁义所有也则舍仁义而言道者固非也道固有仁义而仁义不足以尽道则以道徳为虚位者亦非也】故道有君子有小人而徳有凶有吉【孙曰文十八年左氏云孝敬忠信为吉徳盗贼藏奸为凶徳】老子之小仁义【孙曰以仁义为小也】非毁之也其见者小也坐井而观天曰天小者非天罪也【一作非天之罪也】彼以煦煦为仁【孙曰煦煦小恵貌○煦况字切】孑孑为义其小之也则宜其所谓道道其所道非吾所谓道也其所谓徳【一无此四字】徳其所徳非吾所谓徳也凡吾所谓道徳云者合仁与义言之也天下之公言也【一本作言者也】老子之所谓道徳云者去仁与义言之也一人之私言也【一本作言者也】周道衰孔子没火于秦【孙曰秦始皇二十四年丞相李斯请史官非秦记皆烧之非博士官所职天下敢有藏诗书百家语者悉诣守尉杂烧之令下三十日不烧髠为城旦】黄老于汉【孙曰窦太后者汉景帝之母好黄帝老子言景帝及诸窦不得不读老子尊其术○赵本去黄字】佛于晋宋齐梁魏隋之间【王本作魏晋梁隋吕本作晋魏梁隋】其言道徳仁义者不入于杨则入于墨不入于墨则入于老不入于老则入于佛入于彼【一有则字】必出于此入者主之出者奴之入者附之【者一作则附一作隆】出者污之【者一作则】噫后之人其欲闻仁义道徳之说孰从而听之老者曰【孙曰老者谓学老子者】孔子吾师之弟子也【孙曰吾师之弟子谓孔子但可在弟子之列】佛者曰【孙曰佛者亦谓学佛者】孔子吾师之弟子也为孔子者【孙曰为孔子者谓学孔子者】习闻其说乐其诞而自小也【诞欺也】亦曰吾师亦尝师之云尔【一本无师之二字】不惟举之于其口而又笔之于其书噫后之人虽欲闻仁义道徳之说其孰从而求之甚矣人之好怪也不求其端不讯其末【讯问也】惟怪之欲闻古之为民者四今之为民者六【孙曰四谓士农工商贾加佛老为六】古之教者处其一今之教者处其三【孙曰圣人之教一加佛老为三】农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠【颠陨也】土处而病也然后为之宫室为之工以赡其器用为之贾以通其有无【通一作同】为之医药以济其夭死为之塟埋祭祀以长其恩爱为之礼以次其先后为之乐以宣其湮郁【孙曰宣导也湮塞也】为之政以率其怠勌【祝曰勌疲也懈也庄子学道不勌与倦同】为之刑以锄其强梗相欺也为之符玺斗斛权衡以信之【孙曰符者分而为二后世铜虎竹使之类是也玺者天子之印以玉为之权称锤衡称衡也】相夺也为之城郭甲兵以守之害至而为之备患生而为之防今其言曰圣人不死大盗不止掊斗折衡而民不争【孙曰庄子圣人不死大盗不止焚符破玺而民朴鄙掊斗折衡而民不争】呜呼其亦不思而已矣如古之无圣人人之类灭久矣何也无羽毛鳞介以居寒热也【介甲也】无爪牙以争其食也【一无其字】是故君者出令者也臣者行君之令而致之民者也民者出粟米麻丝作器皿【孙曰皿者饮食之器】通货财以事其上者也君不出令则失其所以为君臣不能行君之令而致之民【一无能字一有则失其所以为臣一句】民不出粟米丝麻作器皿通货财以事其上则诛今其法曰必弃而君臣去而父子禁而相生飬之道【孙曰而皆谓汝也】以求其所谓清浄寂灭者【孙曰清浄谓老寂灭谓佛也】呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名殊【一作其号虽殊】其所以为圣一也夏葛而冬裘渴饮而饥食其事殊【一作其事虽殊】其所以为智一也今其言曰【其言一作之言】曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意【孙曰已上皆礼记大学之文】然则古之所谓正心而诚其意者将以有为也【尹彦明曰介甫谓退之正心诚意将以有为非是盖介甫不知道也正心诚意便休却是释氏也正心诚意乃所以将有为也非韩子不能至是】今也欲治其心而外国家天下者灭其天常【孙曰天常犹言天伦也】子焉而不父其父臣焉而不君其君民焉而不事其事孔子之作春秋也诸侯用夷礼则夷之【孙曰僖二十三左氏杞子卒用夷礼故曰子】夷而进于中国则中国之经曰夷狄之有君不如诸夏之亡诗曰戎狄是膺荆舒是惩【孙曰此鲁颂閟宫之文膺当也惩艾也】今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服丝麻其居宫室其食粟米蔬果鱼肉其为道易明而其为教易行也【一无而字】是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常【孙曰尽其常者谓终得其天年】郊焉而天神假庙焉而人飨【孙曰周礼祀天神祭地示飨人鬼假至也人鬼祖宗也○假音格】曰斯道何道也曰斯吾所谓道也【一本云斯道何道也曰斯道也吾所谓也又一云斯何道也曰斯吾道也】非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉【补注或问张子韶曰汤学于伊尹韩愈乃谓其传自禹扬雄自比孟子是得其传者而愈以谓轲死无传何也先生曰禹之道尧舜之道也伊尹得以授汤置伊尹而言禹亦无害也扬雄虽自比孟子而愈以小疵讥之其言无传则舍之矣赵本作不絶其传焉】荀与扬也择焉而不精语焉而不详【补注宛丘论公原道亦曰愈者择焉而不精语焉而不详而健于言】由周公而上上而为君故其事行由周公而下下而为臣故其说长然则如之何其可也【其一作而】曰不塞不流不止不行【孙曰不塞不流不止不行者言佛老之道不塞不止则圣人之教不流不行也】人其人火其书庐其居明先王之道以道之鳏寡孤独癈疾者有养也【祝曰周礼以辨其上下长幼癈疾注谓癃病○癈音废】其亦庶乎其可也【月溪姜氏广原道曰杨墨之道各执其偏皆足以为道之贼也虽然周衰兼爱之道微而为我之道胜故原道之作首以博爱为言而终之曰鳏寡孤独癈疾者有养也至读墨子则又取其兼爱之义以为与孔子合孔子必用墨子墨子必用孔子不相用不足为孔墨作王承福传曰盖所谓独善其身者也然吾有讥焉谓其自为也过多其为人也过少其学杨朱之道者耶凡此皆以伸兼爱之道破为我之贼后世未有能明之者犹执孟子无父之説而排之是不通于世变者也樊曰苏子由曰愈之学朝夕从事于仁义礼智刑名度数之间自形而上者愈所不知也原道之作遂指道徳为虚位而斥佛老与杨墨同科岂为知道哉韩愈工于文者也张芸叟曰张籍尝劝愈排佛老不若著书愈亦尝以书反复之既而原道原等篇皆激籍而作其原道也大抵言教其原也大抵言情云云子由所云释氏栁子厚在当时于送僧浩初序巳有此论而芸叟指谪纷然盖少作也今其画墁集删之矣学者其审之】
　　原性
　　【樊曰孟子言人善荀子言恶扬子言善恶混公乃作原取三者而折之以孔子之言其说有上中下之殊于是说者纷然李习之则置孟荀杨之论本中庸作复性书三篇皇甫持正则作孟荀言性论而谓孟子之言合经为多杜牧之则作三子言性辨而谓荀言人之性恶比二子荀得多其论不能相一至王荆公作原性则又曰太极者五行之所由生而五行非太极也性者五常之太极也而五常不可以谓之性此吾所以异于韩子太极生五行然后利害生焉性生情有情然后善恶形焉而性则不可以善恶言也此吾所以异于孟荀其论益相胜矣补注白云郭氏曰唐自韩愈之后言性者皆出其下李翺之言至论动静皆离寂然不动则异教矣皇甫湜之论谓孟荀杨殊趋而一致又为韩子三品之论皆无去取杜牧之言爱怒生而自能为性之根恶之端其荀氏徒欤本朝言性者四家司马公谓扬子兼之王荆公谓扬子之言似矣苏氏亦曰扬雄之论固巳近之亦多蔽于雄之学独程氏言孟子性善乃极本穷原之理又谓荀杨不知性故舍荀杨不论郭氏之论尽矣○一本题作性原】
