<!-- { "loadSidebar": true } -->
　　王世贞曰余尝读真诰覩南岳紫微诸真所周还司命杨君者庻几与师遘埒然彼不昼日见见不令它人迹之而其语仅口受至杨君乞一真文之书而不可得乃又厪厪身中事而已于竺干圣谛了无渉也禅者言性而不及命者言命而不及性儒者言有而不及无至于末季若讐矣者借世法而符録之窃世赢而服食之欲以是超世而垂不朽抑何蠡管测也净明依忠孝悟真趣禅那祖庭及中庸见以为鲭五侯焉虽然犹不能无芥阂也若乃謦欬帝真跆籍尘滓光显博大精微要悟性至命并行不悖如洪河饮如甘露濯方外得之以凋三光方内得之以维九则有舍我师奚适哉夫鸾师之在因地亦辽邈矣忽往忽来屈伸臂顷以是知古先生之语毋诳也不然而我阿那婆罗吉低输胡以降至尊而喋喋浊世哉学士谓世之操觚翰以求从事师者非鲜吾纪之十不能一臆也畧矣然而不敢诬也世贞则曰奉师诲无务文其言今传之陋矣然而不敢饰也夫不敢饰不敢诬以偶有传而后之志道者缩缩如有循庻可以报师一颔也已













　　弇州续稿巻七十八
　　钦定四库全书
　　弇州续稿巻七十九
　　明　王世贞　撰
　　文部
　　传
　　胡观察传
　　观察胡公僖者字伯安一字子祥胡之先为宋国子直讲瑗所谓安定先生者始家湖州其后避元季乱徙兰溪遂为兰溪人五传而至公父赠仪部郎中富赠公以忠信治贾业旁落计无所之欲委公于医以纾家困时甫丱已悉读素问灵枢和扁诸家言矣一日忽自奋曰医毋论不如秦越人即所治必自吾手能几何孰与夫大丈夫大则宰天下小亦一方少徊虑而起数百千人死哉亟改治儒赠公竒其意而许之治儒之未几即以属文冠其侪补博士弟子故太宰唐文防公龙养母里居闻而召见公公时防褐蹑屩以进然神彩秀澈英英照四坐坐客尽倾文防公顾谓客曰何物宁馨儿国器也有弱息必以归之文防母谇文防择壻而得贾人子乃又窭耶文防意夺然嵗时问遗公无虚日当是时学使者少傅雷公礼试公文居首而闽学使者太子太保朱公衡道过之雷公杂公文于它巻以尝朱公朱公独防公文曰鸡羣鹤也何必仰吭鼓翼而辨雷公大咲语公姓名以相矜赏唐公与雷朱二公世所称人士模楷者也是嵗公遂举乡荐在公车者十载所而后成进士公故贫进士禄薄而迎赠公及母郑邸舍中日治二缶一缶市白粲鲑炙以荐而一缶所与妇共脱粟苦荬而已俄郑病笃公昼宿泣而吁天寻不起毁瘠骨立奉防与赠公归服除补礼部仪制主事提调防试爬搔其弊得便宜十事将上而报赠公讣公痛不及视含毁逾于防母郑时公先后治防贫甚勉自力而已不以毫髪烦有司再补精膳主事迁祠祭员外郎遂为主客郎中值谙达请欵塞众难之不欲许公独是许款者于是诸颁赏典册俱以属主客事悉办竟谙达世无害政府乃大才公调仪制郎中亡何上崩庄皇帝登极时朝仪久旷絶事取公裁与诸覃恩赐赦山陵经筵几务旁午公应之沛然且当有九列除而庆王袭封之事起庆王者薨无后诸郡王于支逺不当袭而近者乃中尉贱例不封中尉故富行万金中常侍恫喝公公固持不可则以谓尚书急乃借口公于是取中防特予中尉王而公出为湖广右叅议治税粮时大水独荆防灾甚公旦夕行部精心区画其赋得减省十之四民以大悦而其地故悍相籍也父及诸弟在焉公平视之毎行部无加礼有子试武昌公如弗闻也以是失悍相心頥指漕使论公督漕纲不称职公视他道独先期亡可訾者顾镌秩得云南按察佥事其治兼督澜沧金齿腾冲兵廵与缅甸隣缅酋强而贪念大理饶欲割之而宣抚刁某父死兄弟争立兄自度庻子不得立则媾缅人将举兵合而窥大理公请于台为文檄之其畧谓而自恃强不过明一荒郡耳且不闻而之先以三十万众殱西平侯手无噍类耶即不量送死螳螂之斧见我车辙立靡矣缅人得之气慑不复吐乃以单车驰刁氏所中分其地咸觧散如约台使大悦上书称公仁勇有安民畧遂复故官再迁按察副使凡三政皆不离淇中拊循其吏民若赤子所经歴虽深山穷谷能识公曰胡佛子葢以其慈悲善度人故也然公务持大体不为一切迎合台往往目摄之不顾而同列之文深意忌者见以为枘凿不相容属大计台防以不及论然尚谓公满腔皆赤子公咲曰彼以其鹰鹯易我鸾凤耶吾用赤子归矣遂致仕百城吏与其老弱牵衣填道曰公毋弃我则又泣曰公果弃我矣公归而悉出其余俸置酒宴亲戚闾里不为差杀然后以次周恤之衣者食者鳏弗室者死弗敛葬者亡不满欲而去然益自卑卑人所为德唯恐其忘之所为德于人惟恐其不忘也性尤恶杀生当省试时谋徙僻地得潘氏圃蚁羣聚于室以数十万计童子构火欲焚之公蹙额曰以我一夕安而轻数十万命吾谨避之耳亟返故居暨入试窘三书义至乙夜矣甫就而螘戢戢笔端不可逐久之始别构四经义思忽坌溢如泉涌螘亦絶不见既高荐司试者迎谓公四经义殆神助耶公心知为螘报益谨于物命所全活鼈螺蚌不可訾数尝有遗公鸳鸯者公意放之水濵则复落罟师手棹而至湖心遇风舟几覆客咲之公亦不悔遇早朝即盥潄熟水亦必躬蕴火手盎自给恒谓朝我职也而劳人不可驭三尺童必从礼信絶不施鞭朴间一詈数小过輙自悔何以使彼胜也其视所部若家视部众若家人人亦不忍欺公以故所莅官事治公虽温然长者然遇不可必激而遂其志以故公易于下而难于上论者拟公孝谨类石建平恕类刘寛直节类汲黯雅量类陆象先止杀类白居易其乡人则曰吾不识所拟诸贤第公乃里中章尚书耳尚书者文懿公懋也公少羸自念以身贻二大人忧甫强仕即絶房室今六十有几矣貌颊腻白而髪鬒视听饮食步履不衰倦如四十许公为诗文宏壮滚滚数千言若建瓴然不自名诸人取自适而已至子应麟而始以诗负海内称
　　弇州生曰士有不爱其身以成其是者次亦砥节饬行能自树见不冺冺其下乃掉三寸舌操七寸管雌黄月旦标顕而羣趋之即不佞还愿为之执鞭孔子曰文莫吾犹人也躬行君子则吾未之有得夫躬行君子舍胡先生奚属哉仁心为质礼行巽成事不趣名语不徼识虽非宦所由显然于国家之元气深矣
　　赵烈妇尤氏传
　　赵烈妇者尤氏昆之名家女也王父宜春令敷父曰某烈妇生而淑美善女红通晓大义少字诸生赵一凤一凤父曰乡进士镛读书嗜酒不别生产以至卒而一凤其第四子贫不能授室脱身赘于尤时烈妇甫十六耳即日夜机杼间以佐一凤读遂补博士弟子有防声然三试而三不利竟邑邑病死烈妇将殉之既而强食曰弃君之二孺子而以从君君宁与我亡何二孺子殇烈妇益大悲痛曰可以从吾君矣既而复曰君犹未葬也吾忍暴吾君骨则徙之墓所视治土方中日夜拊棺恸哭行者闻之为咨嗟陨涕而诸中乃有利烈妇之嫁以其聘槖者谓人曰彼姝少且艾谁能容彼久也则又訾其目曰彼盻美而流乌能久也烈妇闻之大叹咤曰吾何知色人乃以色疑我而又目我夜就工所取石灰合许手挼久之血出渍灰立枯矣利烈妇嫁者大愧悔无地而烈妇目楚痛益剧度必死寘一棺自随可嵗许视一凤葬毕即自缢有抱而解之者复触石额裂且死乃仰卧棺中喉喀喀已而死矣当烈妇之目枯时呻吟小息輙自谓吾楚痛剧矣而中甚安然则烈妇之死也其中当更甚安耶烈妇死数年御史使祀五贞祠而为上书天子旌其门曰烈妇
　　弇州生曰始刘子政传列女而范氏因之然于媺行嘉言无所不谈若列传之例云而后世乃有妇而称节者若烈者女而称烈者不知所由始亦不知节烈所从辨揆之周公諡法本文未尽当也大要节则终一烈乃能殉一者恒也殉者变也恒则以殉为一变则以一为殉若赵妇者无所不兼诣者也説者又谓吴于土为天下沃而昆居冠焉以故不能尽被周南纯白之化今得一赵妇足以洗及采风者之疏上而天子之诏下呜呼沃自是不为累哉
　　沈赠公传
　　沈赠公者讳武字某其先自汝南徙而吴为吴人者千余年而子孙散处其豪曰渔隐公属元季以军兴责富人赀渔隐公逃之洞庭两山间髙皇帝定三吴始籍嘉禾为嘉禾人凡五传而至赠公赠公之父曰茂才公某者娶太守姜公某女未有子置媵周以治庚申正月举伯子而庻姜以二月举赠公太守怜爱赠公抚而延师教之伯子乃縁以朝夕侍茂才公得公懽公尽捐其槖于伯子而委赠公使赘吴吴南湖之着族也其儁曰寿官公某无子晩有女其母尝梦青鸾集于帏而生寿官公钟爱之谓赠公淳敏有度请于茂才公曰而子吾子也然吴孺人不以家挟赠公赠公不以赘故小折节闺门之间肃如雝如也久之茂才公卒赠公奔哭如礼不问产人谓汝非沈嫡耶谁敢居赢赠公曰吾人赘也且恐伤逝者心卒弗问产而寿官公亦老死公请于族得所当后者而徙箸于白苎乡曰吴自有后吾壻也且吾耻言赘人乃称赠公譲伯氏产则名赘譲外家产则不名赘以是益服赠公然业益薄赠公虽不获用儒顕而好读诗礼二经及郡国志史兵漕钱谷诸书精心计纵横握筭不爽邑有均田役推择赠公赋曹事立办入从事大寮得冠带需选赠公叹曰髪种种矣安能持资簿受役升斗而防有子今郡大夫尧中少頴工属文赠公延明师塾而诲之因并诲其从子常熟令某时吴孺人以俭勤佐赠公为束修费尚不给稍稍鬻庐产以供客谓姑废塾赠公曰吾急塾甚于息庐产而大夫之学成已举乡荐赠公乃喜谢客庐产幸当无恙居恒戒大夫吾德于人则忘之人德于我勿忘也又曰吾不能治城旦家言若于公以髙门俟汝虽然吾不敢愧防葢赠公慈于物毋论蠕喙即一枝卉不忍折所市禽鱼可活者则活之前后不可胜纪竟以老寿终吴孺人不以耄废毁也泣而语大夫从汝父地下易耳顾老人无殉者防服除设奠闻大夫哭声亦哭气遂絶孺人之卒后赠公三年得寿俱七十有五大夫竟孺人服上春官髙第授南陵令政声为一时冠天子推本赠公与孺人之教而锡之玺书其辞称赠公曰孝友禔躬诗书廸子孺人曰相夫以正玉子于成皆实録也于是赠公秩如南陵令而孺人有今称云南陵令今为吾郡同守故曰沈大夫
　　弇州生曰沈大夫谈赠公之为德不可更仆数矣而大要蔽之曰譲曰慈慈不必情譲不必名斯所以为至乎哉乃吴孺人之为相而沈大夫之为继至厪人主褒葢孝友柔嘉之声隆隆焉是故我观于沈而后君臣夫妇父子之道备也
　　沈淑媛陈传
