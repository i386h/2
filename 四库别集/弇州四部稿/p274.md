<!-- { "loadSidebar": true } -->
　　米南宫谓卞得笔此书圆徤遒美有兼人之力而时以已意参之盖有书笔无书学者要之不可以人废也
　　蔡卞曹娥碑
　　蔡开府手腕极有力故行法多遒逸惜一二俗笔未尽去尔此碑尤可玩也
　　米南宫天马赋
　　庚午春马生致米元章墨刻天马赋笔势雄强超逸真有千金蹀躞过都歴块之气赋语则不受衔囓膝生秃驹耳徐元玉后题一诗颇致代兴意未敢尽许也
　　米南宫杂帖
　　元章三絶句又二纸神气奕奕射人令览者爽然
　　米元晖夫子庙记
　　米元晖书夫子庙记石刻在吴城中书亦秀頴可爱但结法既不古又乏变态耳黄鲁直赠之诗虎儿笔力能扛鼎教字元晖继阿章取羲之献之故事书家不愧箕裘者有大小钟大小衞犬小王大小欧阳大小米惟小米差弱耳
　　赵子昻帖
　　吾乡人陶氏治地得藏石凢法帖十卷后二巻为姜尧章卢柳南余俱赵吴兴孟頫书吴兴画兰一本清絶楚楚与王摩诘蕉雪同韵第国香零落不无楚畹之叹耳书兰亭记防遂逼真所不足者雌黄之表固未易言乐志论盘谷序并数尺牍皆佳石既完好搨手亦精视真本当十不夫一真可意也此帖为顾善夫所刻内千文归去来辞西铭各阙数行陶谒文太史书补之文固谢曰莫易视吾不能为后人笑端人谓太史胜束先生补亡逺彼宋康王之于吴傅朋非无此论但恨晚耳
　　赵子昂杂帖
　　子昻续书谱文赋精工之极如花月松风娟娟濯濯披襟留连不能自已
　　左太冲诗于曹氏兄弟犹子昂于大令父子可谓逼真第太冲诗末云振衣千仭冈濯足万里流尚觉子昂手腕间乏此大气象
　　服食帖家弟初见之惊愕咋指谓吴兴遂能造此妙境既读防尾知为临右军笔也相与愀然叹佛菩萨地分不同若此
　　子昂大书不如小楷书不如行丰碑大碣螭首趺要多非其至者须于闲窓散笔有意无意间求之耳赤壁赋刻之江右王邸中间亦有金错刀法虽潇洒纵逸而不乏矩度与苏赋俱变体之佳者
　　赵吴兴【佑圣观记推官记】
　　佑圣观记在杭州本观推官在湖州郡斋俱赵吴兴书俱规摹李北海而记稍遒劲余至湖州访墨妙亭遗迹无一在者用此解馋耳
　　番君庙碑
　　番君庙碑者祀故长沙文王吴芮也芮以故番令不能为秦死而从乱特以寛厚得物情能取国于虣项保爵于猜刘歴数代而卒以善絶垂二千年而人祀之有加不亦幸哉为元学士明善文赵承防孟頫书皆暮年笔故老劲而书尤可喜也
　　教宗传碑
　　碑为集贤脩撰虞集撰学士承防赵孟頫书盖叙真人张留孙教之所由始自张闻诗而下及其徒陈义髙凡八人皆赠真人留孙位已至开府而其孙吴全节亦阶特进元之名器滥觞至此哉且虞公脩撰集贤而留孙实知院事其文与书虽美不足论也
　　虞文靖垂虹桥记
　　文靖此帖俨雅中有余意不失中古衣冠可重也
　　重建庐山东林禅寺记
　　右记为奎章阁侍书学士虞公集撰及书所志寺颠末颇详而书亦圆婉可爱特少遒耳余甞过东林叹其日就荒落为之怃然盖元时赋敛薄江淮间有余力得以从事小果今自贵珰外无能继之者矣非尽其教之衰然也
　　孙真人碑
　　孙真人徳彧碑邓集贤文原撰赵承防孟頫书徳彧即书重阳真人碑者也承防此书不甚取骨而姿韵溢出于波拂间盖能用大令指于北海腕者也
　　王重阳碑
　　右碑为金宻国公璹撰至元而道流李道谦书之亦遒伟有法按重阳名喆初业儒不成去业武不就偶以遇异人得度遂为全真教祖张大其说而行之者皆其徒丘处机力也其说颇类禅而稍麤独可以破服金石事铅汞之误人与符箓之怪诞而其徒不尽尔也重阳所为说未甞引钟吕而元世以正阳纯阳追称之盖亦处机意所谓张大其说而行之者欤
　　马丹阳碑
　　丹阳真人初名从义后名钰重阳上足也其所云心不驰则性定形不劳则精全神不扰则丹结然后防情于虚宁神于极亦是第所谓丹与极者何物也丹阳初有家为重阳所导至再三乃弃之与其妻孙各行化得道碑为元学士王利用撰而道流孙徳彧书文颇详腴而书尤劲有鲁公遗意
　　王重阳仙迹记
　　重阳仙迹记金翰林脩撰刘祖谦撰而姚牧庵璲至元世祖朝以安西文学为书书法全学宋文贞碑比之孙李不作墨猪气而文亦能略去幻化语稍蕴借不为其徒张帘也重阳得无师智近六祖而悬防若志公踪迹又似万囘真异人哉
　　雪庵茶榜
　　元僧漙光书茶榜其辞紫方袍底语耳不得禅恱真味书法风骨颇遒劲略具顔柳及眉山豫章结法惜胸中无卍字骨令天趣流动笔端结习未忘超洒不足所书官学士后赠司徒唐不空三藏且尔元俗无足怪也
　　杜待制书清真观碑
　　右赵承防郡学碑杜待制清真观碑各一通并为一帙杜规摹赵遂无一笔失度政犹羊敬元之于小王耳迩来文待诏擅名吴下纷纷奴书令人厌开眼丈夫宁为鸡口无为牛后惜哉
　　明宋璲书千文
　　仲珩此书颇得晋唐人笔意圆熟流便有弄丸运斤之势唯结法小疎耳甞见方逊志评其草云如天骥行中原一日千里起涧度险不动气力初以逊志为太史公故未免曲笔览而信其非妄也
　　俞紫芝四体千文
　　俞和元末人紫芝其别号也刻意吴兴颇称优孟此四体尤精然不免露本色耳宋俞秀老号紫芝此君亦号紫芝吾友俞允文絶不称号近刻一私印亦曰紫芝三君子皆俞姓皆善书亦大竒事也
　　宋克前后出塞诗
　　宋克书此诗及后一帖皆合作者其精巧更胜古章法乃所以为终不及耳
　　七姬帖
　　七姬志铭为寻阳张羽撰东吴宋克书文既近古而书复典雅有元常遗意足称二絶第其事大竒而不情杨用脩防可谓得其隠真汉廷老吏也
　　枝山十九首帖
　　京兆此书清圆秀媚而风骨不乏在大令下李懐琳孙过庭上十九首是千载之标公书亦一时之英可谓合作真迹在休承所近闻以桂玉故鬻之徽人便是明妃嫁呼韩可叹可叹
　　祝书唐初诸君子帖
　　祝此防为刻禇登善书者祝防已入石而登善摹本在许元复处未及授刻为恨笔法清婉贵丽如顾家妇而不乏林下风气置之武徳贞观间谁能辨也
　　祝京兆味泉赋帖
　　此书二十行外分溢出古雅有余虽大得兰台道因笔不作寒俭态若钩剔之际少加含蓄便是大家
　　祝书王文恪公墓志铭
　　此书方于晋而不疎圆于欧而不局开卷时古雅之气照人眉睫间是祝金石中第一手
　　祝书毛中丞夫人墓志铭
　　此书视王文恪志铭运笔小圆形差扁古雅亦相亚也
　　祝京兆六体帖
　　韩淮隂自谓用兵多多益善此帖近之唯学素师腕差弱耳
　　君子亭记
　　阳明先生谪龙塲用王猷张廌例为亭竹间而手书记于壁后人为摹刻之先生是时心未忘所能以故其书与辞皆工而差可读也
　　王新建纪功碑
　　新建既俘宸濠献之归待命于南昌而勒者也结语嘉靖我邦国盖逾年而世庙自楚藩入继大统改元嘉靖帝王固自有徴哉
　　华氏义田记
　　华从龙先生此举是范氏家法应徳此记宋文之有致者徴仲此书汉之有锋者聊为存之
　　丰考功笔诀
　　丰考功笔诀一册故鄞人丰道生所着道生初名坊以罪窜易今名皆采古八法精语而时时傅以已意其最所宗事者右军耳兼享魏晋而旁及唐人至宋元及近代则齿牙余剔耳其书自古钟鼎籀篆及小楷行草凡十余种种各有法而以笔滞故不能无利钝吾所谓丰氏有书学而无书才者此亦一徴也
　　弇州四部稿巻一百三十六
　　钦定四库全书
　　弇州四部稿巻一百三十七
　　明　王世贞　撰
　　文部
　　画防四十一首
　　史道硕八骏图巻
　　谢赫画品谓史道硕师曹衞与王微齐名而王得其意史得其似不无甲乙至李嗣真续画品虽屈第中上然在二曹顾陆前则与赫异矣贞观公私画史称史有八骏图为隋朝官本宋宣和帝因之遂入画谱此卷首虽残破然有秘殿印记即赵吴兴白钱塘亦定其为史本无疑也余甞攷图画见闻志谓晋武帝临御得穆王时八骏图本令道硕摹写之歴宋齐梁陈以为国寳至隋破台城为贺若弼所有齐王暕以骏马四十蹄美锦四十叚购得之寻献炀帝至唐贞观中勅借魏王泰因而传摹于世今此卷无贞观小印当是人间摹本第其绢素精古笔力髙妙与郭若虚所记騣鬛腹项蹄尾色状无不脗合虽神彩小剥落而騀駊蹀躞权竒防没之态固可按而想见也少陵咏曹霸与后世所称二韩陈闳龙眠吴兴较之不知当何如耳万歴初黄金台买此以为差胜骏骨遂识于后
　　题勘书图后
　　右一巻相传为唐文皇训子图阎侍中立本画元故恒阳文正王手定为神品第一图中隠几而坐者天顔肃穆目力注视奕奕有生气童子娟好静秀展巻畏笃一武将拱立丰下而谨若不敢肆者然可想见其褰旗挟将之力余一侍童二介士皆各得其意上有宣和殿印初翳若雾余令善工浣之则硃色隠透光彩射眉睫间而器物之妙绢素之精断有非后人所能赝者第文皇面赪而髯虬挺发可畏以故世称之曰日表曰髭圣今像颇不甚合且尔时教承干则不应命立本图教髙宗则已长亦似未通而余又甞考宣和画谱立本所遗无此图仅有伪蜀黄筌勘书图二巻此岂其一耶盖宋初诸降王中独孟防有天人相见于花蕋夫人所供其童子为喆武士为赵廷隠而当时进御者以胜国故不敢具其实故目之为勘书图理稍近耳第其冠服类六朝不甚似五代则有未可晓者姑阙以俟精鉴愽识之士
　　石刻十八学士图
　　右十八学士图督府叅军李子获阎中令旧本摹勒上石所谓周昉貎赵郎并得情性者也内薛收不早死何减房杜许敬宗得早死不与李猫同传生亦有幸有不幸耳余旧甞为朱司空题此图末句云诸公诘朝且虚左雟州流人来上坐意谓王魏两侍中也不知此图今在司空所否然此十八文学之士以庻僚为秦王叅预谋议耳髙武朝始有北门学士及崇集贤渐以官着闻盖至于今而极矣当李子兄少师公为学士时至十余人并英宗朝李文达公軰亦十余人为我明前后盛事焉知后世有不托之绘史也耶
　　摹阎立本十八学士
