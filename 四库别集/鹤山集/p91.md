<!-- { "loadSidebar": true } -->
　　古者王朝有史凡典灋防书之事掌焉若诸侯之有史仅见于封康叔封伯禽而它国无所考自晋有乗秦有记鲁有史皆私史也或者其周之东乎史之纲要以编年为本而汾王以上诸侯有世而无年至于共和则国各纪元逮其甚也不禀正朔而年厯益紊仲尼因鲁史而脩春秋绳以五始之文不得已也粤战国而后则侯国之史藏在周室者又荡于秦火司马子长网罗放失剏为纪传世家自成一家之言念无所緫壹以寓其经世之意也则年表作焉刘杳识之谓得法于周谱崔鸿后亦仿其义例着为十六国春秋乃自东汉魏晋七代以来史之表俄阙惟我圣朝欧阳公修为唐五代立表司马公光复取宋兴以来百官公卿为之表断自建隆讫于治平近世李公焘因文正公之旧而増修之讫于靖康二书亦云备矣而永嘉蔡公又自治平以讫绍熙不相袭沿自为一表不惟近接文正公之编亦以逺述太史公之意其子范出是书属叙所以作予尝妄谓子长之表厥义逺而世鲜知之以刘知几之博通犹曰表以谱列年爵则余人可知近世惟吕成公独识此意其説盖曰三代世表以祖宗为经子孙为纬以见五帝三代皆出于黄帝也十二诸侯表以下详列诸侯以世为经以国为纬以见亲疏之相辅也至于高祖功臣侯表以下以国为经以年为纬则即异姓同姓始封之多寡后嗣之兴絶而勲戚之薄厚又可槩见姑以惠景间侯者言之大小凡九十余距建元太初而后曽几何时而始封之裔率已国除而以宰相封者一以边功封者七十则勲旧至是宁复有存而穷兵黩武之事着分封子弟之议起矣百官公卿表取古防书遗法大事主于上而公卿百官之进退附焉一时君臣之职分不加一辞而得失自见呜呼如成公所言则子长之表也岂徒以记谱牒书官名而已哉身幽道否有郁弗祛托诸空言不若见诸行事以明理乱得失之实此子长忠爱之心而人不及知也班孟坚亦子长之亚也其分同异姓三表已不识汉初并用亲贤与子长阴寓美刺之意同姓侯王废年经国纬之制王子侯以下废国经年纬之制徒识谱系无闗世变百官表则仅以识沿革拜罢而人事咸无所考惟外戚恩泽侯表稍有微意至古今人表则又多舛缪甚矣载笔之难也今蔡公首摘大事以附年厯即熙丰祐圣崇观政宣之事以为经而上意之好恶人才之消长皆可坐见与仅书拜罢而不着理乱者盖有不侔此非深得古防书之意畴能及此惜其中兴以后大事未及记也昔人谓作史者必有才学识三长才学固不易而有识为尤难用敢以旧闻于先儒者识诸篇首公名防学字行之以明经为南省进士第一官终于礼部尚书諡文懿表凡二十巻质疑十巻
　　通鉴纲目发明序
　　尝闻先儒谓通鉴之书虽非一嵗之积一人之力乃繇数论新法小人思以中伤遂谓书局之人利尚方好赐者于是速于成书呜呼君子之不容于世也如此以司马公之笃学实践与刘范诸贤之清介无毫发可指尚文致其事既乃知实未尝有所受然因是畏谗逺谤自唐至五代期会迫蹙不暇详校矣朱文公为之纲目以集其成书法精严彪举胪列亦几无余憾而尹君起莘又为之发明或疑其赘而予谓不然文公虽以文正文定四书櫽括成书而实本诸春秋之法着国统之离合谨义例之正变贯事辞之始终此犹坦白易见至有直书详述而一字一言之间如称国称名书卒书杀之等不加褒贬而美恶自见者则发明之书于是为不可已予以疾惫读尹君之书不能竟帙而尝涉猎焉三晋之事直据史记为自相推立实未尝请命曹操簒于汉末实未尝畏名义而不敢废汉至书汉魏晋唐以来乱臣贼子孽后妖嫔推明文公秉法之意尤懔懔可畏是书若行纲目之忠臣也
　　游忠公【仲鸿】鉴虚集序
　　嘉泰三年秋予召入学省道汉嘉始识游忠公居旬浃歴歴为予道绍熙末年事未尝不欷歔感慨也厥十年予持节公所居之部会公下世为诗吊之既又以公有功宗祏言于先帝暨守潼川获交公之子佀除馆舍之益习公之言行又十余年与佀同朝间以公遗文一编谂予曰我忠公与闻大计之请久郁不伸盖首发于先朝宗相忠定公侑食清庙之典久抑不行公力賛于当日今宗相之遗忠既白则我忠公亦将牵聨有传我公而有知也其不悼其不伸矣今以平生论著梓类成编愿叙所以作予惟忠公之大节天子有诏礼官有议刘文节公父子述之吾友李微之传之垂日星而暏河汉尚奚以予言为也虽然其不遇姑略施行者也呜呼使君而射防不批鳞歴仕又睢盱阿附则身都美位矣然淹淹九泉下后世闻其名犹将唾弃矧其文乎其不以彼而易此所以有传而不与死俱泯者气使然也君壮时犹及见苏黄门黄门谓君使得见先兄当不在六君子下一时所交如唐子西张芸叟皆敬称之其文之有传虽不遇犹遇虽死犹不死也了翁与君居异州生不并世尝闻其风矣未见其书也其従孙运达従余游既久一日持君文一编求余叙将再锓木以广之余谓公之文自足以不朽焉用叙运达请不已余感君之气节烈烈不究其用而托其传于言又喜运达之强于学而肆于文其必能昌其传也于是乎书嘉定壬午夏五临卭白鹤山人魏了翁序





　　鹤山集巻五十六
　　钦定四库全书
　　鹤山集巻五十七　　　　宋　魏了翁　撰铭
　　高才卿静庵铭
　　火阳根阴水阴根阳动静互根体用以章周流贯彻无迎无将其在人焉勿助勿忘方其静也物生而防湛然未发乃所谓中及其动时维由斯衷匪誉匪交尔疴余恫执静而求静而无静执动以观渊乎有定阳上为艮在下为震厥彰厥微匪灵弗莹物之对峙理固云然盖必体立用乃有行人生而静性命于天感物而动好恶形焉圣人主静以立人极学者匪静畴保天则至日闭闗非一絶物所主寂然天心以识主之柰何其惟敬乎事物未交存养弗渝随所发用本体自如谓不然者羲文我诬
　　计祖孟存耕堂铭
　　吾乡计祖孟甫秉心端靖克世厥家期有以遗子孙者采摭古语名堂曰存耕而属余为铭铭曰
　　人以一心成位覆载虚灵明彻万化之会厥初维何有生攸同无町无畦充周莫穷为间不用若彼濯濯未尝有材胡为萌蘖夜旦所息不足以存居之而馁矧裕后昆介然用之存存弗失既荼蓼勿使能殖我耘我耔千耦泽泽匪今斯今自古孔硕匪硕而家厥施孔将凡我同宇于仓于箱存耕之义其究在兹式昭斯铭无斁而思
　　何仲敏介轩铭
　　静虚则明惟明故通吾观诸豫雷出地中莫静匪地莫震匪雷静而无静神气有开人居动中以动为静即动观动胡能有定如石之介斯止其所静极而动沛乎莫御坤立其体石象其质豫之为义以是为吉其吉维何知几之微其知维何敬以主之主之弗渝动静一如谓是介者其庶几乎
　　牟节叟【子才】存斋铭
　　人之一心虚灵公溥中天地立以奠广宇气化流行阴阳寒暑职职并区芸芸同宇或飞或跃或散或聚发见在彼吾若不与有触吾前豁然呈露而有至近饮食男女习矣不察行矣不着是无显微存不存故存之柰何以敬为主勿正勿忘勿长勿助在立则见无行不与吾非能之尝事斯语敬述所闻以告节甫
　　潼川于克实【节甫】不欺堂铭
　　毋谓不知莫余之睹人将视已帝实临女所以古人不见是惧敢告于君力事斯语
　　潼川运司新建懐咨堂铭
　　维天生民羣植并骛作之君师用爽厥庶大夫卿士牧长殷辅陬维挈持细大具举皇犹惕兹嗟逺士女尔忱弗属彼郁谁愬肆命使臣众慼是吁礼乐之光赫赫载路臣拜稽首荣不忘惧圗惟斯酬爰疚厥虑孰施而理孰蔽而斁孰后孰先孰若孰否孰为无告未就理所孰为不臧慆我宪度蚤夜以懐庶无爽侮乃咨乃度于仕于处于邑于野忠信是与懐而不咨亦孔之固咨匪其人明甚于瞽既懐既咨罔有遗谞朝发诸心夕振其部王泽国章有焕于下岂惟使臣君都美誉视彼沾沾宠利云诩县疲弩矢郡避绣斧是将夸荣只赫童孺下使不佞尝事斯语揭名斯堂职念其居谓莫余觌上帝临女
　　潼川府新城铭
　　嘉定十二年春眉山李侯被命守潼夏四月庚午兴元禁旅为乱批利阆捣果遂将闚潼川永嘉曹君奉使按刑盛守备以待侯闻变疾趋厥既领州益大修武备威声外憺贼不涉境秋七月庚子贼平乃建治城湟且包牛峯移西溪为久逺计伻来以圗属临卭魏了翁为之铭铭曰
　　在昔生民戢戢同宇维辟奉天绥爰九土经猷立极陈轨设度体天之险等威以叙因地之宜沟封以固犹虑有欲不相保聚弧矢取睽门柝取豫俾居无甈而害有御然后礼义教化有错我猷尔迪尔慼我吁尔之恫瘝则我鞠苦兹忱弗属世壊伦斁大纲既失众目随蠧蚩蚩赤子莫尔噢咻上怙其彊则下怨怒上安于弱则下违拒极于叔季末大不举有开真人爰审厥御诸镇内属廷绅外补如榦役枝如腓従股事权虽削财力犹故承平日久归兽偃武淮盗濮冦西戎北虏乗间伺虚宣骄用侮维时群公为郡国虑然而犹有城郭兵伍乃自金陵读周官误剜肉艾肤以防胷腑郡鲜余财民无留赋宁复念乱徙薪彻土矧中兴后张弓未纾国媮于和财耗于赂壊堞弗坏窽籍弗顾虽遇小偷瓮蠛井鲋彼封疆臣无所于诉防持负任繈属道路肯于狄难效死弗去士恃常心匪城是阻况弃其常守在平楚蜀之钜屏如益梓部益城弗葺多歴年所比因创难始议兴堵梓非无城鞠于水浒侯吴侯王侯沈侯许元丰汔今绩用亦着人心弗同前作后沮或修或否靡届靡究况城之南殷彼牛首如薄而登如俯而取方时宁晏未睹其咎卒然有戎委柄授手斤斤李侯我事孔疚维时肤使同德相友乃宣閷乃审薄厚乃上事期乃均地守乃捄乃筑乃削乃甃乃祛其西缳彼大阜如涤帝牲如丽辰牡维南有闉屹若登豆维西有溪缭若篆籀人谓斯何私相与语我城我池山岳俪久我牧我监城池比夀仍俾后人永念拮据人之有善则若已有先壊而防先变而惧毋生戎心弃成恃陋我铭不磨式糓尔后
　　嘉定府延祥观钟铭
　　二五之运征为五声周疏相济防缓相成人于天地禀气受形盖与声律一本而生故为大镛以首八音夙夜聴之和平其心是谓天合匪石匪金乐废礼壊声谢器沈二氏之宫仅存于今制虽戾古所发亦深尚敬尔聪后帝女临
　　高斯谋壮礼堂铭
　　兄子高斯谋请余名堂为取大壮非礼勿履之义榜曰壮礼而为之铭曰
　　民受帝衷有善无恶气质攸拘刚柔厚薄学问之道将揉其偏有能用力人十已千日改月化薄者可厚柔者可刚圣贤是蹈是以大壮繇曰利贞其彖正大见天地情其象雷天非礼勿履守正由礼壮孰大是阳动于复于泰而通至于大壮刚长不穷乗干之徤为震之动如人方刚血气拳勇而能于此以正用之有不可夺有不敢为以约守勇以义胜欲兹其为壮百倍贲育颜主克已曽子任仁子舆养浩仲由喜闻雷天之壮曽不是过彼自菲薄则沈于愞心褊忌修质柔狃安习久耻异形躁病难泛泛悠悠君子之弃小人之归兹甚可畏斯谋敬止格言是依申以铭词卧兴对之
　　游景仁【佀】毅堂铭
　　果山游景仁甫作堂曰属临卭魏了翁为之铭曰
