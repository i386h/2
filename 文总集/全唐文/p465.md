<!-- { "loadSidebar": true } -->
    去月二十一日，军次三フ昆仑镇，前後捕得生口，知守捉山羌傍山连结十部蛮首徒五万众。此山即南郡中之巨防也。冈蛮千里，西通大荒之郊；溪谷万重，南极炎洲之境。耸乔林而插汉，阴兔有假道之标；拔崇岩以隐天，阳乌无回翼之地。峰危束马，路绝悬车。贼踞临岱之形，负建瓴之势。徵风召雨，胃起蜂飞。驱杂种以扌延灾，封狐千里；肆沈黎而作孽，雄虺九头。臣以为制敌以权，柔远者成於德教；伐叛以义，决胜者不在乎干戈。於是广布朝恩，恭宣帝泽，申之以安抚，晓之以存亡。信重蛮陬，无负黄龙之约；赏隆汉爵，不渝白马之盟。而地接冉ζ，词屡殚於喻蜀；俗通瓠，声不辍於吠尧。臣遣左三军子总管宁远将军前守右骁骑万安府长史折冲都尉上柱国刘会基，率检校果毅骁骑尉井陉县开国男刘元柬等，衔枚远袭，卷甲前驱。偃危旆而设潜兵，疑从天落；乘间道而掩不备，若出地中。又遣右三军子总管明威将军行右武卫翊府中郎将上柱国高奴弗率左武卫天水府折冲都尉张仁操等，陟南山之南，冲其要害之路。又遣左一军子总管前右金吾卫翊府左郎将上柱国孙仁感率卫尉府右果毅都尉王文雅等，陵北山之北，绝其飞走之涂。贼首领杨虔柳、诺没弄、诺览斯等，振螳螂之力，拒辙当轮；纵蚊蚋之群，弥山满谷。刘会基、高奴弗、孙仁感等，并忠勤克著，知略远闻。识明君之重恩，轻生有地；提太阿之神剑，视死无时。弯弧而凶党土崩，举刃而妖徒瓦解。虽危苕沸鼎，未穷凫首之诛；救死扶伤，犹致析骸之爨。
    二十二日，臣遣副总管兼安抚副使定远将军前左骁骑翊府中郎将令狐知通率右武卫良将壮府左果毅都尉韩惠德等，拥貔豹之雄，顺天机而左转；遣管内安抚副使朝议大夫使持节守银州刺史上柱国宜春县开国男李大志率前左武卫静初府右果毅都尉上柱国陈宏义等，驱象犀之卒，乘地轴以右回。又遣行军司马朝散大夫守隽州都督府长史上柱国梁待辟率守右金吾卫宜昌府果毅都尉阎文成等，总投石拔距之材，蹈中权而拊其背；又遣前守右威卫龙西府果毅都尉康留买等，腾跃铁贲金之骑，犯前茅而扼其喉。臣等率守左卫清宫府左果毅许怀秀等，横玉弩以高临，纵金钲而直进。元□结阵，影密西郊，赤茎挥锋，气冲南斗。飞尘埃而匝地，白日为之昼昏；扫氛以稽天，沧溟为之晦色。兵交刃接，鸟散鱼惊，自卯及申，追奔逐北，斩首千馀级，转战三十里。激流膏而为泉，似变苌宏之血；委乱骸而挤壑，若泛鳖灵之尸。既而照尽高春，□昏乙夜，贼乃收集馀众，保据重岩。臣度彼游魂，虑其宵遁，使三军齐进，四面合围。
    二十三日，乘鱼烂之危，启蛇行之阵，扬麾誓众，杖节训兵。一鼓先登，赏必悬於芳饵；九攻桉律，罪无赦於严诛。五部雄材，三河侠少，或生居燕地，尤工即墨之围；或家本秦人，早习昆明之战。叱咤则江山摇荡，慷慨则林壑飞腾。举鹏力以扬威，耀犀渠而贾勇。澄氛廓，回夏景以溃春冰；灭迹扫尘，若霜风之卷秋。战逾百里，时历三朝，前後生擒四千馀人，斩首五千馀级。诺没弄、杨虔柳等殒元行阵，悬首旌门；蒙俭和舍等委众奔驰，脱身挺险。虽复刑以止杀，丁壮咸伏於诛夷；礼不重伤，班白必存於宽宥。昔魏臣赋蜀，徒闻酱之奇；汉使开邛，才通竹杖之利。岂若膺紫泥而吊伐，指丹徼以临戎？一战而孟获成擒，再举而哀牢授首，斯并皇威远畅，庙略遐覃。奉元猷以配天，徒知帝力；掩皇舆而辟地，岂曰臣功？无任庆快之诚，谨遣某奉露布以闻，军资器械虽簿条上。
    ○兵部奏姚州破贼设蒙俭等露布
    臣闻七纬经天，星墟分张翼之野；八纪地，炎洲限建木之乡。西距大秦，杂金行而布气；南通交趾，枕铜柱以为邻。俗带白狼，人习贪残之性；河沦赤虺，川多风雨之妖。水积炎氛，山涵毒雾。竹浮三节，肇兴外域之源；木化九隆，颇为中原之患。年将千纪，代历百王，郑纯之化不追，孟获之风逾煽。故三年疲众，徒闻定笮之讥；五月出师，未息渡泸之役。然则大人拯物，上圣乘期，法乾坤以握枢，体刚柔而建极。知仁义不能禁暴，设刑网以胜残；知撮让不可济时，用干戈而靖乱。
    伏惟皇帝陛下祥ゼ戴玉，拓地轴以登皇；道契书绳，掩天而践帝。元□入户，纂灵瑞於丹陵；苍升坛，荐祯图於翠渚。垂衣裳以朝万国，崇玉帛而礼百神。昭俭防奢，露台惜中人之产；宣风布政，明堂法上帝之宫。致群生於太和，登品物於仁寿。四神践雪，五老飞星，君囿祥麟，乐班文於仙卉；女床鸣凤，韵归昌於帝梧。四奥同文，五方异色。邓林万里，才疏葡囿之基；曾城九重，未出池隍之域。六合照临之地，候月归琛；大炉覆载之间，占风纳赆。
    蠢兹蛮貊，敢乱天常？横赤以疏疆，背朱提而设险。山林万仞，岩邑千寻，望秦阜以相倾，崤陵失四塞之阻；对梁山而错峙，剑门成一篑之峰。自谓绝壤遐方，中外足以迷声教；凭深负固，江山可以逃灵诛。不知玉弩垂芒，凶水无九婴之；瑶阶舞戚，洞庭有三苗之墟。
    臣等谬以散材，忝专分阃。自白招乘候，顺秋帝以扬旌；绛节临边，通夜郎而解辫。□开隽穴，旆转邛川。峻岐折坂之危，尽忘襟带；滇池漏江之固，曾莫藩篱。唯逆贼设蒙俭等，未革狼心，仍怀豕突，陆梁方命，旅拒偷生。城接祠鸡，竟无希於改旦；山多神鹿，终未息於择音。臣以大帝宣威，有征无战；明王仗顺，先德後刑。宏圣泽於中孚，缓天诛於大造。庶南薰解愠，仰□阙以翔魂；东律变音，扣辕门而顿颡。而祝禽疏网，徒开三面之恩；毒虺扌延灾，逾肆九头之暴。乃鸠集馀众，蚁结凶徒。儋耳椎髻之渠，千里雾合；凿齿雕题之孽，一呼□屯。凌石菌以开营，拒岩椒而峻垒。崇峦切汉。若登藏宝之山；绝壑凭霄，似瞰封泥之谷。以前月十七日连营布阵，踞险扬兵，东西三十馀里，马步二十馀万。聚蚊蚋而成响，声若雷霆；纵蛇豕以为群，气冲宇宙。
    臣遣中郎将令狐智通等，拥拔山超海之师，当其步阵；遣银州刺史李大志等，驱跃景腾□之骑，乘其马军；遣隽州都督府长史行军司马梁待辟等，领劲卒三千，绝其飞走之路；遣临源府果毅马仁静等，勒精兵九百，断其潜伏之军。臣率行军长史韩馀庆等，负霜戈而直进，指□阵以长驱。庶令斩馘七擒，战士挟雷公之怒；伏尸百里，蛮夷识天子之威。於是三略训兵，五申誓众。先登陷敌，无遗大树之功；后拒乱行，必致曲梁之罚。楚人三户，蜀郡五丁，气拥元云，精贯白日。喑呜则乾坤摇荡，呼吸则林壑沸腾。列旗帜以□舒，似长虹之东指；横剑锋而电转，疑大火之西流。刃接兵交，洞胸达腋；自辰逾午，鱼烂土崩。沸残息於层峰，更切守陴之哭。积圆颅於重阜，殆成京观之封。
    唯贼帅夸千，未悟倾巢之兆，敢怀拒辙之心，独率马军，凭川转斗。惊尘乱起，六合为之寝光；杀气相稽，四溟由是变色。副总管李大志，忠唯殉国，义则忘躯，临危而贞节逾明，制敌而神机独远。丹诚自守，虽九死其如归；白刃交前，岂三军之可夺？投袂则妖徒雾廓，褰旗而逆党水摧。於是乘利追奔，因机深入。困兽犹斗，如战廪郡之魂；穷鸟尚飞，如惊杜宇之魄。斩甲卒七千馀级，获装马五千馀匹。僵尸蔽野，临赤坂而非遥；流血洒途，视丹徼以何远？首领和舍等，并计穷力屈，面缚军门，宽其万死之主诛，宏以再生之路。唯蒙俭脱身铤险，负命穷山，顾巢穴而靡依，延晷漏其何几？况妖徒革面，徼外非复他人；部落离心，舟中皆为敌国。瞻言枭首，指日可期。凡在归降，随事招抚，与之经始，复其故业。首邱怀恋，疑临故国之墟；安堵知归，似入新丰之市。然后班师Т水，振旅禺山，建鸿勋於武功，畅元猷於文教，庶荒陬袭中邦之礼，边疆息外户之虞。华封祝尧，兆皇基於千载；夷歌颂汉，美王泽於三章。宜与夫天帝前星，广赐秦公之册；坤元益地，遥开王母之图。
    盖亦有云：曾何足纪？斯并元谟广运，庙略遐覃，一戎而荒景肃清，再鼓而边隅底定。岂臣等提戈擐甲，克全百胜之功；仗节扬麾，能通九变之策？诣藁街而献旅，大帝成规；闻大杜以劳旋，小臣何力？不胜庆快之至，谨遣行军司马朝散大夫守隽州都督府长史上柱国梁待辟奉露布以闻，军资器械虽簿录上。
    ○秋日於益州李长史宅宴序
    夫以五岳栖真，杳眇清溪之上；六爻贞遁，寂寥沧海之滨。斯并激俗矫时，独善之风自远；怀材蕴智，兼济之道未宏。长史公元牝凝神，虚舟应物。得丧双遣，巢由与许史同归；宠辱两存，廊庙与山林齐致。乘展骥之馀暇，俯沈犀以开筵。曲浦澄漪，似对任棠之水；芳亭兴洽，如归山简之池。加以秋水盈襟，寒郊满望，洲渚肃而蒹葭变，风露凝而荷芰疏，忘怀在真俗之中，得性出形骸之外。虽四子讲德，已颂美於中和；而五际陈诗，未形言於大雅。爰命虚谀，题其序云：弁侧山颓，自有琴歌留客；操觚染翰，非无池水助人。盍各赋诗，式昭乐事云尔。
    ○冒雨寻菊序
    白帝徂秋，黄金胜友，解尘成契，冒雨相邀。凉燠则鸿雁在天，叙交游则芝兰满室。砌花舒菊，还同载酒之园；岸叶低松，直枕维舟之浦。参差远岫，断□将野鹤俱飞；滴沥空庭，竹响共雨声相乱。仰折巾於书阁，行阅飘；挹雅步於琴台，坐闻流水。字中蝌，竞落文河；笔下蛟龙，争投学海。珠帘映水，风生曳露之涛；锦石封泥，雨湿印龟之岸。泛兰英於户牖，座接鸡谈；下木叶於中池，厨烹野雁。坠白花於湿桂，落紫蒂於疏藤。虽物序足悲，而人风可爱。留姓名於金谷，不谢季伦；混心迹於玉山，无惭叔夜。
    ○晦日楚国寺宴序
    夫天下通交，忘筌蹄者盖寡；人间行乐，共烟霞者几何？群贤抱古人之清风，玩新年之淑景。情均物我，缁衣将素履同归；迹混隆，廊庙与江湖齐致。於时春生城阙，气改川原。闻迁莺之候时，行欣官侣；见游鱼之贪饵，坐悟机心。加以慧日低轮，下禅枝而返照；法□凝盖，浮定水以涵光。忘怀在真俗之中，得性出形骸之外。虽交非习静，多惭谷口之谈；然醉可逃讠宣，自得山阳之气。诗言志也，可不云乎？
    ○饯宋三之丰城序
