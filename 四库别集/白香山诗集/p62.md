<!-- { "loadSidebar": true } -->
　　过温尚书旧庄
　　白石清泉抛济口碧幢红斾照河阳村人都不知时事犹自呼为处士庄
　　天坛峰下赠杜録事
　　年顔气力渐衰残王屋中峰欲上难顶上将探小有洞【小有洞在天坛顶上】喉中须咽大还丹【时杜方链伏火砂次】河车九转宜精链火三年在好看他日药成分一粒与君先去埽天坛
　　赠僧五首
　　鉢墖院如大师【师年八十三登坛秉律凡六十年每嵗于师处授八闗戒者九度】
　　百千万劫菩提种入十三年功徳林若不秉持僧行苦将何报荅佛恩深慈悲不瞬诸天眼清净无尘几地心每嵗八关蒙九授慇懃一戒重千金
　　神照上人【照以説坛为佛事】
　　心如定水随形应口似悬河逐病治曾向众中先礼拜西方去日莫相遗
　　自逺禅师【逺以无事为佛事】
　　自出家来常自在縁身一衲一绳牀令人见即心无事每一相逢是道场
　　宗实上人【实即樊司空之子舍官位妻子出家】
　　荣华恩爱弃成唾戒定真如和作香今古虽殊同一法瞿昙抛却转轮王
　　清闲上人【自蜀入洛于长夀寺説法度人】
　　梓潼眷属何年别长夀坛场近日开应是蜀人皆度了法轮移向洛中来
　　弹秋思
　　信意闲弹秋思时调清声直韵疎迟近来渐喜无人聴琴格髙低心自知
　　自咏
　　随宜饮食聊充腹取次衣裘亦暖身未必得年非痩薄无妨长福是单贫老岂羡牺牲饱蟠木寜争桃李春随分自安心自断是非何用问闲人
　　分司初到洛中偶题六韵兼戏呈冯尹
　　相府念多病春宫容不才官衔依【一作随】口得俸料逐身来白首林园在红尘车马廻招呼新客旅【一作侣】埽掠旧池台小舫宜携乐新荷好葢杯不知金谷主早晩贺筵开
　　春风
　　春风先发苑中梅樱杏桃棃次第开荠花榆荚深邨里亦道春风为我来
　　洛桥寒食日十韵
　　上苑风烟好中桥道路平蹴毬尘不起泼火雨新晴宿醉头仍重晨逰眼乍明老慵虽省事春诱尚多情遇客踟蹰立寻花取次行连钱嚼金勒凿落写银罂府醖伤教送官娃岂要迎舞腰那及栁歌舌不如莺乡国真堪恋光隂可合轻三年遇寒食尽在洛阳城
　　快活
　　可惜莺啼花落处一壶浊酒送残春可怜月好风凉夜一部清商伴老身饱食安眠消日月闲谈冷笑接交亲谁知将相王侯外别有优游快活人
　　送令狐相公赴太原
　　六纛双旌万铁衣并汾旧路满光辉青衫书记何年去红斾将军【藩镇例驱红斾】昨日归诗作马蹄随笔走猎酣鹰翅伴觥飞北都莫作多时计再为苍生入紫微
　　不出
　　檐前新叶覆残花席上余杯对早茶好是老身消日防谁能骑马傍人家
　　惜落花
　　夜来风雨急无复旧花林枝上三分落园中一寸深日斜啼鸟思春尽老人心莫怪添杯饮情多酒不禁
　　老病
　　昼聴笙歌夜醉眠若非月下即花前如今老病须知分不负春来二十年
　　忆晦叔
　　逰山弄水携诗巻看月寻花把酒杯六事尽思君作伴几时归到洛阳来
　　送徐州髙仆射赴镇
　　大【一作伏】红斾引碧幢【一作油】旌新拜将军指防行战将易求何足贵书生难得始堪荣离筵歌舞花丛散骑刀枪雪队迎应笑蹉跎白头尹风尘唯管洛阳城
　　琴酒
　　耳根得聴琴初畅心地忘机酒半酣若使啓期兼解醉应言四乐不言三
　　聴幽兰
　　梦中古曲是幽兰为我殷勤更弄看欲得身心俱静好自弹不及聴人弹
　　六年秋重题白莲
　　素房含露玉冠鲜绀叶揺风钿扇圆本是吴州供进藕今为伊水寄生莲移根到此三千里结子经今六七年不独池中花故旧兼乘旧日采花船
　　元相公挽歌词三首
　　铭旌官重威仪盛骑吹声防卤簿长后魏帝孙唐宰相六年七月葬咸阳
　　墓门已闭笳箫去唯有夫人哭不休苍苍露草咸阳垅此是千秋第一秋
　　送葬万人皆惨澹反虞驷马亦悲鸣琴书劒佩谁收拾三嵗遗孤新学行
　　重脩香山寺毕题二十二韵以纪之
　　【附修香山寺记洛都四野山水之胜龙门首焉龙门十寺观逰之胜香山首焉香山之壊久矣楼亭骞崩佛僧暴露士君子惜之予亦惜之佛弟子耻之予亦耻之顷予为庶子賔客分司东都时性好闲逰灵迹胜槩靡不周览毎至兹寺慨然有葺完之愿焉迨今七八年幸为山水主是偿初心复始愿之秋也似有縁防果成就之予早与故元相国微之定交于生死之间心于因果之际去年秋微之将薨以墓志文见托既而元氏之老状其臧获舆马绫帛洎银鞍玉带之物价当六七十万为谢文之贽来致于予予念平生分文不当辞贽不当纳自秦抵洛往返再三讫不得巳廻施兹寺因请悲智僧清闲主张之命谨干将士复掌治之始自寺前亭一所登寺桥一所连桥廊七间次至石楼一所连廊六间次东佛龛大屋十一间次南宾院堂一所大小屋共七间凡支壊补缺垒隤覆漏杇墁之功必精赭垩之饰必良虽一日必葺越三月而就譬如长者壊宅欝为导师化城于是龛像无燥湿陊泐之危寺僧有经行宴坐之安逰者得息肩观者得寓目闗塞之气色龙潭之景象香山之泉石石楼之风月与往来者耳目一时而新士君子佛弟子豁然如释憾刷耻之为清闲上人与予及微之皆夙旧也交情愿力尽得知之感往念来欢且赞曰凡此利益皆名功徳而是功徳应归微之必有以灭宿殃荐福也予应曰呜呼乘此功徳安知他劫不与微之结后縁于兹土乎因此行愿安知他生不与微之复同逰于兹寺乎言及于斯涟洏涕下唐太和六年八月一日河南尹太原白居易记】
　　阙塞龙门口只园鹫岭头曾随减劫壊今遇胜縁修再莹新金刹重装旧石楼病僧皆引起忙客亦淹留四望穷沙界孤标出赡洲地图铺洛邑天柱倚崧丘两面苍苍岸中心瑟瑟流波翻八滩雪堰护一潭油台殿朝弥丽房廊夜更幽千花髙下墖一叶往来舟岫合云初吐林开雾半收静闻樵子语逺聴櫂郎讴官散殊无事身闲甚自由吟来携笔研宿去抱衾裯霁月当窗白凉风满簟秋烟香封药灶泉冷洗茶瓯南祖心应学西方社可投先宜知止足次要悟浮休觉路随方乐迷涂到老愁须除爱名障莫作恋家囚便合穷年住何言竟日逰可怜终老地此是我菟裘
　　卧聴法曲霓裳
　　金磬玉笙和【一作调】已久牙牀角枕睡常迟朦胧闲梦初成后宛转柔声入破时乐可理心应不谬酒能陶性信无疑起尝残酌聴余曲斜背银缸半下帷
　　结之
　　欢爱今何在悲啼亦是空同为一夜梦共过十年中
　　五鳯楼晩望【六年八月十日作】
　　晴阳晩照湿烟消五鳯楼髙天泬寥野緑全经朝雨洗林红半被暮云烧龙门翠黛睂相对伊水黄金线一条自入秋来风景好就中最好是今朝
　　寄刘苏州
　　【附与刘苏州书梦得阁下前者枉手札数幅兼惠荅忆春草报白君巳下五六章发函披文而后喜可知也又覆视书中有攘臂痛拳之戏笑与忭防甚乐甚乐谁复知之因有所云续前言之戏耳试为留聴与阁下在长安时合所着诗数百首题为刘白唱和集巻上下去年冬梦得由礼部郎中集贤学士迁苏州刺史氷雪塞路自秦徂吴仆方守三川得为东道主阁下为仆税驾十五日朝觞夕咏颇极平生之欢各赋数篇视草而别嵗月易迈行复周星一往一来忽又盈箧诚知老丑冗长为少年者所嗤然吴苑洛城相去二三千里舍此何以啓齿而解颐哉嗟乎微之先我去矣诗敌之勍者非梦得而谁前后相荅彼此非一彼虽无虚可击此亦非利不行但止交绥未尝失律然得隽之句警策之篇多因彼唱此和中得之他人未能发也所以辄自爱重今复编而次焉以附前集合前三巻题此巻为下迁前下为中命曰刘白呉洛寄和巻自太和六年冬送梦得之任之作始居易顿首立名按姑苏志禹锡以太和五年冬除苏州刺史六年二月至任此云六年盖传写之误送梦得之任一首集中失载今搜入补遗巻】
　　去年八月哭微之今年八月哭敦诗何堪老泪交流日多是秋风揺落时泣罢几囘深自念情来一倍苦相思同年同病同心事除却苏州更是谁
　　送客
　　病上篮轝相送来衰容秋思两悠哉凉风嫋嫋吹槐子却请行人劝一杯
　　秋思
　　夕照红于烧晴空碧胜蓝兽形云不一弓势月初三雁思来天北砧愁满水南萧条秋气味未老巳深谙
　　酬梦得秋夕不寐见寄
　　碧簟绛纱帐夜凉风景清病闻和药气渴聴碾茶声露竹偷灯影烟松护月明何言千里隔秋思一时生
　　题周家歌者
　　清如敲玉深圆似转簧一声肠一断能有几多肠
　　忆梦得【梦得能唱竹枝闻者愁絶】
　　齿髪各蹉跎疎慵与病和爱花心在否见酒兴如何年长风情少官髙俗虑多几时红烛下闻唱竹枝歌
　　赠同座
　　春黛双蛾敛【一作嫩】秋蓬两鬓侵谋欢身太晩恨老意弥深薄解灯前舞尤能酒后吟花丛便不入犹自未甘心
　　夜招晦叔
　　庭草留霜池结氷黄昏钟絶冻云凝碧氊帐上正飘雪红火炉前初炷灯髙调秦筝一两弄小花蛮榼二三升为君更奏湘神曲夜就侬家能不能
　　戏荅皇甫监【时皇甫监初丧偶】
　　寒宵劝酒君须饮君是孤眠七十身莫道非人身不暖十分一琖暖于人
　　和杨师臯伤小姬英英
　　自従娇騃一相依共见杨花七度飞玳瑁牀空收枕席琵琶断倚屏帏人间有梦何曾入泉下无家岂是归坟上少啼留取泪明年寒食更霑衣
　　池边即事
　　氊帐胡琴出塞曲兰塘越棹弄潮声何言此防同风月蓟北江南万里情
　　闻乐感邻
　　老去亲朋零落尽秋来弦管感伤多尚书宅畔悲邻笛廷尉门前叹雀罗【东邻王大理去冬云亡南邻崔尚书今秋薨逝】緑绮窗空分妓女绛纱帐掩罢笙歌欢娱未足身先去争奈书生薄命何
　　太和六年冬暮赠崔常侍晦叔【时为河南尹】
　　鬓毛霜一色光景水争流易过唯冬日难销是老愁香开緑蚁酒暖拥褐绫裘已共崔君约尊前倒即休
　　戏招诸客
　　黄醅緑醑迎冬绛帐红炉逐夜开谁道洛中多逸客不将书唤不曾来
　　十二月二十三日作兼呈晦叔
　　案头厯日虽未尽向后唯残六七行牀下酒缾虽不满犹应醉得两三场病身不许依年老拙宦虚教逐日忙闻健偷闲且欢饮一杯之外莫思量




　　白香山诗集巻三十一
　　钦定四库全书
　　白香山诗集巻三十二　　　歙县汪立名编后集二【律诗凡九十六首】
　　七年元日对酒五首
　　庆吊经过嬾逢迎跪拜迟不因时节日岂觉此时衰众老忧添嵗余衰喜入春年开第七秩屈指几多人三杯蓝尾酒一楪胶牙除却崔常侍无人共我争今朝吴与洛相忆一欣然梦得君知否俱过本命年【余与苏州刘郎中同壬子嵗今年六十二】
　　同嵗崔何在同年杜又无【余与吏部崔相公甲子同嵗与循州杜相公及第同年秋冬二人俱逝】应无藏避处只有且欢娱
　　七年春题府防
　　潦倒守三川因循渉四年推诚废钩距示耻用蒲鞭以此称公事将何销俸钱虽非好官职嵗久亦妨贤早春醉吟寄太原令狐相公苏州刘郎中
　　雪夜闲逰多秉烛花时蹔出亦提壶别来少遇新诗敌老去难逢旧饮徒大振威名降北虏勤行惠化活东吴不知歌酒腾腾兴得似河南醉尹无
　　洛下送牛相公出镇淮南
