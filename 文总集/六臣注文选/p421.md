<!-- { "loadSidebar": true } -->
　　辰精感运灵发祥【善曰尔雅曰大辰房心尾也王逸楚辞注曰辰星房星也春秋元命苞曰殷纣之时五星聚房房者苍神之精周据而兴齐水徳故曰辰精春秋佐助期曰汉将萧何星精生于丰通于制度毛诗曰长发其祥　向曰辰星主水也感运谓齐水徳也萧何禀星而生齐帝则萧何后也先言齐帝者欲明君臣相合之义】元首惟明股肱惟良【善曰言君感辰精而王故曰惟明臣感宿以生故曰惟良也尚书大传曰元首明哉股肱良哉元首君也股肱臣也　铣曰元首君也股肱即禇公也良善也】天鉴【五臣作监】璿曜踵武前王【善曰言君能鉴照琁玑七曜之道踵武前王而受禅也毛诗曰天鉴在下有命旣集尚书曰在璿玑玉衡以齐七政琁与璿同七政七曜楚辞曰及前王之踵武　良曰尚书曰在璿玑玉衡以齐七政七政七曜也踵继武迹也前王谓先代明王言齐能监七政之道继迹前代之王也】钦若元辅体防知章【善曰言臣能敬顺元辅大臣之义体防知章而匡賛之也尚书曰钦若昊天班固涿邪山文曰晄晄将军大汉元辅周易曰君子知防知章　济曰钦敬若顺也元辅即禇公也言其体防防之事以见其明也章明也】永言必孝因心则友【善曰毛诗曰永言孝思孝思惟则毛诗曰因心则友　翰曰孝友之道因心而生不在于外也】仁洽兼济爱深善诱【善曰庄子仲尼谓老耼曰兼爱无私此仁之情也论语顔渊曰夫子循循然善诱人也　向曰诱进也】观海齐量登岳均厚【善曰班彪覧海赋曰观沧海于茫茫海赋曰尔其大量也庄子曰渊渊乎其若海也郭象曰容恣无量也法言曰登东岳而知众山之迤逦庄子老耼曰至人若地之自厚家语齐大夫子与适鲁见孔子曰乃今而后知泰山之为髙海渊之为大　铣曰言其道徳深髙如观海登岳齐均其器量厚徳也】五臣兹【五臣本作兼】六八元斯九【善曰吕氏春秋曰武王之佐五人髙诱曰周公旦召公奭太公望毕公髙蘓公忿生也潘岳鲁武公诔曰昻昻公侯实天诞育八元斯九五臣兹六　良曰周有五贤臣兼禇公此为六也尧有八元亦贤臣也兼禇公此为九也】内謩帷幄外曜台阶【善曰东观汉记世祖防曰前将军邓禹与朕谋谟帷幄黄帝泰阶六符经曰泰阶者天之三阶也上阶为天子女主中阶为诸侯公卿大夫下阶为元士庶人汉书音义三阶三台也范后汉书郎顗曰三公上应三台　济曰謩筹防也台阶星名三公位也曜星光也】逺无不肃迩无不懐【善曰国语祭公谋父曰近无不聴逺无不服阮嗣宗劝晋王牋曰逺无不服迩无不肃　翰曰肃成也懐来也】如风之偃如乐之谐【善曰论语曰草上之风必偃左氏传曰晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之　向曰谐和也】光我帝典缉彼民黎【善曰剧奏美新曰帝典阙而不补　铣曰缉理也】率礼蹈谦谅实身干【善曰南郊赋曰率礼无违周易曰履道坦坦幽人贞吉王弼曰履道尚谦而二以阳处隂履于谦也左氏传曰晋侯使却锜来乞师将事不敬孟献子曰郤氏其亡乎礼身之干也敬身之基也　良曰蹈履也谅信也干用也言信实之行用之于身】迹屈朱轩志隆衡馆【善曰尚书大传曰未命为士不得乗朱轩衡馆衡门之馆也　济曰言其道尚幽闲而屈迹来仕也朱轩贵士之车也衡馆衡门也谓隐逸处横木为门也】宗萋萋辞翰义旣川流文亦雾散【善曰蔡邕何休碑曰辞述川流文章云浮孝经钩命决曰云委雾散　翰曰深逺貌宗道也萋萋草盛貌言辞翰盛如草华也言好道义如川流也文章之盛又若雾散言多也】嵩构云頽梁隂载缺【善曰礼记曰孔子早作负手曳杖逍遥于门歌曰泰山其頽乎　向曰嵩山中岳也梁隂梁木也载则缺壊也言禇公亡如髙山之頽坠梁木之摧折】徳猷靡嗣仪形长递【五臣本作逝成列反协韵　善曰徳猷令徳徽猷也仪形容仪形体也郑春秋纬注曰递去也　铣曰猷风也靡无逝往也】怊怅余徽锵洋遗烈【善曰楚辞曰心怊怅以永思　良曰怊怅悲恨貌徽美也锵洋徳音也烈盛也】乆而弥新用而不竭【善曰典引曰扇遗风播芳烈乆而愈新用而不竭　翰曰弥益也竭尽也言其美徳遗声乆而益新用之者不可穷尽也】



　　文选巻五十八
　　钦定四库全书
　　文选巻五十九
　　梁　昭　明　太　子　萧　统　编
　　唐李善吕延济刘良张铣吕向李周翰注
　　碑文
　　头陀寺碑文一首【善曰天竺言头陀此言斗薮斗薮烦恼故曰头陀】王简栖【善曰姓氏英贤录曰王字简栖琅邪临沂人也有学业为头陀寺碑文词巧丽为世所重起家郢州从事征南记室天监四年卒碑在鄂州题云齐国録事参军琅邪王制　济曰姓氏英贤録云王字简栖琅邪临沂人也齐朝起家郢州从事后为辅国録事参军】
　　盖闻挹朝夕之池者无以测其浅深仰苍苍之色者不足知其逺近【善曰家语曰孔子观于鲁桓公之庙有欹器焉使弟子挹之水毛苌诗传曰挹防也枚乗上书吴王曰游曲台临上路不如挹朝夕之池桓子新论子贡谓齐景公曰臣之事仲尼譬如渇而操杯就江海饮饮满而去又焉知江海之深乎挹于入切防勾愚切庄子曰天之苍苍其正色邪其逺而无所至极耶韩诗外传子贡谓景公曰臣终身戴天不能知其髙　翰曰挹酌也朝夕池海也苍苍之色天也】况视聴之外若存若亡心行之表不生不灭者哉【善曰僧肇涅槃论曰视聴之所不暨四空之所昬昩管子曰圣人之道若存若亡援而用之没代不忘竺道生曰心行心所行之行也维摩经曰毕竟不生不灭是无常义也　向曰目无所见故若存若亡心无所系故不生不灭也】是以掩室摩竭用啓息言之津【善曰华严经曰佛在摩竭提国寂灭道场始成正觉法华经曰寂灭无言也僧肇论曰释迦掩室于摩竭郑论语注曰津济渡水处　良曰掩室谓敛心入静也华严经云佛在摩竭国处寂灭道埸此言敛心于摩竭之国用开不言之道也】杜口毗邪以通得意之路【善曰至理幽防非言説之所及掩室摩竭示寂灭以息言杜口毗邪现黙然而得意维摩经曰佛在毗邪离庵罗树园佛告文殊师利汝行请维摩诘问疾文殊师利问维摩诘何等是菩萨入不二法门时维摩嘿然无言文殊师利叹曰善哉善哉乃至无有文字语言是真入不二法门僧肇论曰净名杜口于毗邪庄子曰言者所以在意也得意而忘言也　铣曰杜口谓不言也同善注】然语彛伦者必求宗于九畴谈隂阳者亦研几于六位【善曰真谛无言俗谛借言以明理故此明言之用也尚书武王访于箕子曰我不知彛伦攸叙周易曰夫易所以极深研几也又曰分隂分阳迭用柔刚故易六位而成章王弼曰六位爻之文也　济曰彛常伦理也言欲语理人之常理者必求事于九畴畴类也九类一曰五行二曰五事三曰八政四曰五纪五曰皇极六曰三徳七曰稽疑八曰庶徴九曰五福　翰曰六位易卦之六爻也】是故三才既辨识妙物之功万象已陈悟太极之致【善曰此显言之功也周易曰易有天道焉有人道焉有地道焉兼三才而两之故六又曰神者妙万物而为言者也孝经钩命决曰地以舒形万象咸载声类曰悟心曰解周易曰易有太极是生两仪向曰三才天地人也翰曰太极天地之始】言之不可以已其在兹乎【善曰言所以识】
