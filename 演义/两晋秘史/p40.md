<!-- { "loadSidebar": true } -->
　　却说代王猗庐先爱其幼子比延，欲以为嗣。使长子六修出居新王城，而黜其母。是岁，六修来朝，代王以比延为嗣，使六修拜比延，六修不从而去。代王大怒曰：“吾行法律以制群下，何敢逆之？”即唤西渠、赵延二部大人，各领兵十万为左右先锋，代王自领羽林军五千为合后，杀奔小平阳而来。六修使人打探，知得备细回报六修说，代王亲征，六修在小平城，先分付曹屯以兵守西陵，以为犄角之势，深沟高垒，却不出战。　　忽人报代兵已渡江，必须迎之。修曰：“但坚守勿战。”　　骁将朱金忿然而进曰：“代兵临城而不出战，是怯也。况吾军新旺，若不重仗锐气，军皆惰矣。愿借五千军土，某去决一死战。”修从之，令朱金点马步军五千出城迎敌。两阵对圆，朱金出马，与西渠更不打话，战至四五合，西渠败走。朱金引五千人马赶入阵去，被赵延指麾五千兵马裹围。朱金于阵中左右冲突，不能得出。六修在城上望见朱金困于垓心，急使左右备马。长史陈矫谏曰：“殿下保重，不可自出军。今朱金不听约束，妄自出战，致败如此。假使弃此数百人，何将军轻出而救乎？”修曰：“不然。若朱金一失，小平阳必不可保也。”遂披甲上马，引手下壮士五千骑出城，陈矫于城上助威擂鼓。修引军隔代军百余步，通于一沟之上。陈矫将为六修只就那里扎住，遥与朱金为声势。只见六修大呼一声，骤马飞渡浅沟，众皆奋力而过。修独先执刀杀入代阵，代兵迎之，不能挡而走。　　修直至垓心，救出朱金。回顾阵中尚有数十骑不能得出，修复突入重围，所到莫敢阻拦，救出这一彪人。正遇着赵延拦路，被修奋武冲散代兵，朱金助威，代兵大乱。修将曹屯亦引兵出，大杀代兵一阵，缓缓而回。陈矫举杯迎门出接，赞修曰：“殿下真天人也。”言讫，调兵坚守四门，不出交战。　　却说赵延兵败，伤折太多，回见代王。代王大怒，欲斩赵延。诸部大人告免，方免二人。代王自此烦恼得病，渐渐加重。　　将危，诸部大人入见，言于代王曰：“今大王病重，况又屡战失利，不如退兵还都，待大王疾瘥再来征讨未迟。”代王曰：“既卿等所劝，暂且回兵，来春再战。”言讫，传令部众，引兵即还北都。代王由是发愤成病而卒，众部以比延年幼，故不立。遂推猗竾子普根为主，将率军五万来攻六修。次日，交战十数合，六修被普根斩于马下，尽收其众归国。会将军卫雄、箕澹与刘琨质子遵谋归晋，率晋人及乌桓三万人、马牛羊十万头归于刘琨。琨由是复振。代普根忧恨成疾而卒。国人与诸部乃立郁律为主，袭晋爵为代王，总摄诸部，威名复振矣。　　却说西平公张寔下令所部吏民，有能举其过者，赏以布帛、羊豕。当时曹佐隗瑾曰：“明公为政，事无巨细，皆自决之，群下畏威受成而已，如此虽赏千金，终不敢言也。明公宜少损聪明，延访群下，使各尽所怀，然后采而用之，则嘉言自至，何必赏也？”宦悦而从之，增隗瑾之位二等。又遣将军王该率步骑五十人入援长安，又送诸郡贡税入朝。索綝奏愍帝降诏，拜张綝为都督陕西诸军事。　　却说石勒引兵攻廪丘，刘演恐寡不敌众，乃弃城而走，投段匹磾去讫。因此石勒又得廪丘城，使人戍之。　　

第一百零八回  梁纬夫妻死恩义

　　七月，汉刘曜攻拔北地郡，以兵进至泾阳。麹允欲以军救之，被刘曜计使百姓于道反间，绐允曰：“郡城已陷，去无及也。”因此允逗留，众惧而溃。被曜引众来追，允军寡弱，大败而还。复集将士万人，来取北地郡。允性仁厚，无威权，专以爵位悦人。诸郡太守皆领征镇，村坞主帅，小者犹假银青将军之号，然恩不及下，故诸将军骄恣而土卒离怨。　　于是刘曜进至泾阳，河北诸城悉溃，如入无人之境。忽诸将获晋将军鲁克、梁纬至，曜命释其缚，与酒饮之，曰：“吾得子，天下不足定也。”克曰：“身为晋将，国家丧败，不敢求生。若蒙公恩，速死为幸。”曜曰：“忠义士也，吾不杀汝。”因赐剑与其自裁。鲁克、梁纬接剑，皆自刎而死，曜深惜之，叹嗟不已。诸将又获将梁纬之妻辛氏至，曜见辛氏美色，欲以为妻。辛氏不从，哭之曰：“妾夫已死，义不独生。且一妇人而事二夫，将军何取之乎？”曜曰：“此贞女，听其自裁。”　　辛氏亦求剑自杀。曜悲哀不已，皆以礼葬之。　　却说汉主聪立故张皇后侍婢樊氏为上皇后，三后之外，佩皇后玺绶者复七人，嬖宠用事，刑赏紊乱。大将军刘敷数涕切谏，聪怒曰：“汝欲乃公速死，即何以朝夕生来哭人也？”敷归，忧愤而卒。　　时汉大蝗，民流殍者什五六。石勒闻知，遣将屯并州，招纳流民，归之者二十万户。聪知，遣使让之，勒不受命。　　

第一百零九回  愍帝出降于刘曜

　　汉刘曜既陷北地诸郡，乃集大众来攻长安。时安定太守焦嵩、新平太守竺恢引兵来救长安，皆畏汉兵强盛，不敢进兵。　　相国司马保使胡崧以二万人援长安，至灵台正遇汉兵至，两下交锋，连战五十余合，被崧出奇兵冲阵，汉兵大败，十伤其六。　　刘曜不敢恋战，引众冲入长安。胡崧既胜，破曜之众，恐国复振，则麹、索二家势盛，乃引兵还槐里，坐观胜败。　　刘曜引兵寇长安，胡崧如何不救观。　　其时借得龙泉剑，将此奸臣不义碗。　　刘曜闻胡崧退去，乃驱兵攻陷长安外城。麹允、索綝引军退守小城，内外断绝。城中饥甚，百姓将士亡逃不可制，惟凉州义众千人守死不移。太仓有麦数十斛，允屑之为粥以进。至是，愍帝泣谓允曰：“今穷厄如此，外无救援，当忍耻出降，以活士民。”因叹曰：“误我者麹、索二公也。”近臣奏曰：“长安军民扶老携幼，哭声振动天地，各自逃生溃去。目今兵微将寡，难以迎敌，若投降可保百姓。”　　言未了，御屏风后转出一人，乃愍帝八子甚，封北地王。　　帝生子九人，皆懦，惟甚自幼英气过人。时甚出殿前大喝曰：“偷生鼠辈，岂妄议社稷大事？自古岂有降天子哉？可斩此人，臣请出战。”帝曰：“今大臣议皆可降，汝仗血气之勇，欲令满城流血耶？”甚曰：“此辈未尝见其干预政事，今妄起乱言，甚非其理。臣窃料长安之兵有数万，琅邪王全师皆在江南，若有人去召，必来解救，内外夹攻，可获全胜。岂听鼠辈之言，轻弃先君之基业乎？”帝叱之曰：“汝小儿岂识天时也？”甚叩头大哭曰：“若理穷力极，祸败必至。便当父子背城一战，同死社稷，以报先君可也。”帝令拖下殿阶，甚叩头大哭曰：“吾祖宗不容易得社稷，一旦弃之，吾宁死不降也。”　　愍帝庸才信浅谋，不思守国欲降仇。　　当时若听太子语，未必山河扫地休。　　愍帝令推出宫门，便作降书，使侍中宗敞送降书于曜。被索綝闻知，潜留敞在府，密使其子去说曜曰：“殿下若许索綝以车骑、仪同万户郡公者，请以城降。”曜即斩其子，使人送之曰：“帝王之师以义行也。孤将兵十五年，未尝以诡计取人，必穷兵极势，然后取之。今綝所言如此，天下之恶逆也，辄相为戮之。”綝大惊，遂放敞见耀，曜受之降。　　次日愍帝乃乘羊车，肉袒而缚，衔璧舆榇出降。群臣号泣攀车，帝亦悲不自胜。御史中丞吉朗叹曰：“吾智不能谋，勇不能死，何忍君臣相随，北面事贼虏乎？”言讫，乃自杀。帝亦哭，与辛宾出东门，谒大司马曜军前投降。时耀知晋帝来降，领兵入城至东门道主，见愍帝与群臣伏道请降，曜下马扶起晋主，令左右焚榇受璧，迁晋帝及公卿于其营，令兵卫之，自入长安屯扎三军。　　次日，令中将军李益送愍帝及公卿，并库藏、宝贝、玉璧来平阳见汉主聪。聪大喜，临光极殿。愍帝稽首于前，麹允伏地恸哭。聪大怒，命囚之。允大哭一场，乃自杀。聪叹悔不及，以愍帝为光禄大夫，封怀安候。以刘曜为太宰，假黄钺，督陕西诸军事，封秦王。赠麹允车骑将军，溢节愍侯。将索綝斩于市曹。聪赐晋帝与公卿居馆驿，使军卫之，月给俸米。　　史说先愍怀太子妃王氏，乃太尉王衍之女也，字惠风，贞婉有志节。先与愍怀太子为妻，后太子既废，惠风与父王衍居于金墉。其父王衍因太子废，请绝婚。惠风不肯，道忠臣不事二君，烈女不嫁二夫，即请乘舆，号哭而归，为太子行。行路人皆为之流涕，称其烈女。　　其时汉刘曜既得长安，又领兵来攻洛阳。洛阳吏士军民闻风奔溃，无人守城。刘曜入洛阳城，尽收晋之宗室，悉行诛戮。　　因见王氏惠风有貌，曜不忍杀之，以惠风赐其部将乔属为妻。　　属大喜拜谢，领惠风归帐。命左右整备筵席，要与成亲。因携惠风手同坐，风拔其所佩剑在手，拒属曰：“吾乃晋太尉公之女、皇太子之妃，生为晋妇，死作晋鬼，安肯从汝胡狗为妻？”　　言讫，以剑刺乔属。乔属大怒，取左右利刃将风杀之。可怜忠烈女，到此一命休。有诗叹曰：晋亡宗室尽遭擒，堪叹王妃贞烈行。　　朝中徒有许多士，岂及金墉一妇人。　　干氏宝曰：晋之亡也，树立失权，付托非人，四维不张，而苟且之政多也。夫基广则难倾，根深则难拔，理节则不乱，胶结则不迁。　　昔之有天下所以能长久，用此道也。今晋之兴也，创业立本，固异于先代矣。加以朝寡纯德之人，乡乏不贰之老，风俗淫僻，耻尚失所。学者以庄、老为宗而黜六经，谈者以虚荡为辨而贱名检，持身者以放浪为道而狭节信，进仕者以苟得为贵而鄙居正，当官者以望空为高而笑勤悖是以刘颂屡言治道，傅成每纠邪正，皆谓之俗吏。其倚仗虚旷、依阿无心者，皆名重海内，礼法刑政，于此大坏。国之将亡，本必先颠，其此之谓乎？故观阮籍之行，而觉礼教崩弛之由；察庾纯、贾充之争，而见师尹之多辟；考平吴之功，而知将帅之不让；思郭钦之谋，而寤戎狄之有衅；听傅玄、刘毅之言，而得百官之邪；核傅咸之奏、钱神之论，而知宠赂之彰。民风国势如此，虽以中庸之君、守文之主治之，犹惧致乱，况惠帝以放荡之行临之哉！怀帝承乱得位，羁以强臣；愍帝奔播之后，徒守虚名。天下之势既去，非命世之雄才不能复以取之矣！　　《历年图》曰：武帝既迁魏祚，席卷全吴，续禹膺服，恃其治安，荒于酒色。以开基之始，不为远图，崇尚浮华，败弃礼法。惠帝昏愚，不辨菽麦，譬之万金之宝，弃之中衢，无人守之，安得不为他人有乎？祸起于闺门，成于宗室，骨肉相残，胡羯、氐、羌、鲜卑争承其弊，剖裂中原，话齑醢生民，积骸成丘，流血成渊，几三百年，岂不哀哉！　　

第一一十回  刘琨失据奔蓟州

