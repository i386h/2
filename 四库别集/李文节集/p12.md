<!-- { "loadSidebar": true } -->
　　题为天坛雷火击毁望杆灾异重大恳乞　圣明勑下勘修仍举图回实政以答仁爱以保泰运事祠祭清吏司案呈奉本部送礼科抄出该本部题太常寺题前事等因奉　圣旨上天示警雷火击毁圜丘望杆正当祖陵碑成行礼之期变出异常朕心惊惕省躬思咎不遑少安礼部便拟议祭告修省事宜来行工部即勘验重修以昭朕寅畏之意钦此欲遵案呈到部看得　天坛望杆被雷击毁此其灾变果出异常臣等仰诵　明旨即古明王六事自责侧身修行不谨于此矣臣等遵旨拟议合行事宜合无行钦天监择日　钦遣大臣□员斋戒竭诚躬诣郊坛伐行祭告将圣心惊惕省躬思咎不遑少安之意祝史正辞告于穹昊行翰林院撰祝文太常寺办祭品香帛在朝文武大小官员逐日进衙门办理事务青衣角带三日毋得燕会毋得安闲而臣等尤以为修省之实不在虗文率作之权惟在　皇上　郊庙当亲矿税当罢冤狱当释章疏当发缺官当补工作当停四品京官自陈覆疏及南京考察疏当下有如敝政不除实政不修常行之政不行上下之间泄泄沓沓使百姓嗷嗷愁苦抑郁天地必不可感格灾异必不可销弥盖在廷诸臣及臣等陈言巳频巳悉今亦不敢复赘矣臣等拟议事宜其礼文其实事不过如此统候　勑下遵奉等因奉圣旨天坛灾变异常朕心不遑宁处祭告着便择日举行一应修省事宜关系朕躬的朕知道了尔大小文武官员亦宜夙夜在公各修职业毋得怠缓偷安废事钦此万历三十三年六月初四日题 

　　○长陵叙劳辞疏 

　　题为明楼工完自揣无劳谨辞拟赏事臣等见□报内官监太监陈永寿一本为明楼奉　旨肃宗优勤乞恩超叙以广仁孝以昭劝典事奉　圣旨长陵明楼工讫碑石崇隆朕心深慰在事効劳诸臣应叙赏的该部拟议来行钦此臣等窃惟臣子之义即有大劳尚不敢居况无纤芥之劳而叙及焉此古人所谓适足发咲而自点耳臣见前湖广楚事叙劳一疏叙及臣廷机并仪制司郎中刘宪宠盖以王府系臣部职掌因与勘定诸臣同叙臣深愧之而未敢言也今永寿疏中叙臣廷机屡蒙遣祭不惮艰劳并祠祭司郎中李炳亦及焉臣等岂胜惶愧夫明楼之修理　圣心夙夜不遑内外诸臣竭蹙奔走臣等礼官一切钱粮工作事体毫不与闻惟是屡蒙遣祭则臣廷机方以　钦遣为荣礼节行移臣炳亦不过承行故事有何微劳而可与诸臣同叙受赏也伏祈　皇上即勑该部除二臣勿拟一以重　朝廷录劳之典一以逭二臣冐赏之罪傥既赏乃辞又涉衡命臣等云云万历三十三年六月初九日题奉圣旨工部知道 

　　○地震疏 

　　题为地震事祠祭清吏司案呈据钦天监揭□□历三十三年九月二十五日丙申申时候得　京师地震起自东北艮方徐徐往西南方行连动二次等因到司系干灾异拟合题请案呈到部为照比年灾异地震独多臣等历查奏揭万历三十一年五月二十三日钦天监揭报　京师地震至于今未及三年也其间湖广承天府锺祥县地震辽东叆阳地震辽阳地震山西应州地震岢岚地震福建福州兴化泉州漳州等府县各地震宣府地震四川石泉地震陕西秦州地震直隶顺义县地震四川龙安府地震松潘地震靖虏营地震保宁府地震茂州卫地震陕西礼县地震直隶苏州松江常州镇江等府县各地震今年则湖广武昌汉阳承天德安荆州岳州常德等府县各地震山东宁海蓬莱福山黄县招远莱阳等州县各地震此外尚有未报者焉夫春秋二百四十二年所书地震者仅五乃今未及三年而地震之多不可胜书矣臣伏而思之地之有土砂如人身之有发肤指爪故拔一发而遍身皆动伤一指而浑身皆痛盖其血脉相属也自开采以来无处不凿地胍伤□甚矣是以坤体不宁连年震动此理易见不待□测而知者今　京师之震益以切近臣□不避忌讳为　君父言之　皇上父天母地而为之子岂有忍见其兀兀动摇而不思所以奠安之者如欲奠安之则惟止其□凿伤残之者而巳矣伏惟 
　　圣明三思臣等云云 

　　○药库疏 

　　题为药库债宜缓用宜核逋宜完提督官宜专宜久统乞　圣裁以裕储蓄事祠祭清吏司案呈照得各省直每岁额觧本色药材一十五万八千三十斤折色银四千二百六十九两零然不能如期觧到逋负既多一遇　内殿关防传取该库委官俱称揭借买办目今次委官银至一万八百余两各处觧到便给还委官随到随空随借数年以来库银无分毫之贮殊不成　朝廷药库事体相应议处案呈到部看得以堂堂　朝廷药库之进供各处本折源源之输纳而至于空乏不继倚办委官钱粮觧到袛见还债是　朝廷无日不假贷于吏目而四方所觧银两不觧之　朝廷而觧之吏目也况既称揭借必有利息此利息若明开□□偿之则岂有　朝廷而出息以借贷者若云□□出息则万金之息岂二三吏目之所能偿徒令因而借口中间奸弊百孔千疮不能尽言药库既不见分文委官又极口称累循环展转弊将何极合无将目下见银四百两为贮库之始今后凡觧到折色不许遽还前债一切贮库待用俟有赢余方许给还如果有逼债之人许委官禀臣指名参奏其逋负州县勒限严催如有未完该管官不论升调罢黜俱不许离任至于领觧人役遴选廉能职官多方封识以防卖拆抵换之弊臣等仍访缉久惯包揽奸棍送问如律仍乞严勑内殿大家一体节省不得滥用多取其取进药味至于季终容臣等委太医院正官将进过品味斤两数目汇造一揭进呈　御览庶见明白而臣等又以为提督一官事务烦琐奸弊丛生宜注差本司主事一员资俸浅则迁转尚遥管理久则利弊悉见不许讨差给假直至考满方得升代在本官必计长久而小人自无所容其奸欺今臣部属有新任精膳司主事李瑾甚为相应似可调用不待外求不然以数迁数易之官御魑魅魍魉之辈弊安得不滋而库□得不如恳磬也今乞　圣明勑下臣部行太医院将见银贮库待用进过药味季终揭呈其各处未完勒限征觧仍乞勑下吏部将李瑾调司注差诚为永便奉圣旨这拖欠药味折色银两勒限严催觧进供用不许怠玩其进过品味数目季终造揭进览吏部知道 

　　李文节集卷二 

　　●李文节集卷之三 

　　晋江　九我李廷机着 

　　奏疏（三） 

　　◆奏疏（三） 

　　请亲郊疏 
　　郊坛陪祀疏 
　　天坛雷火疏 
　　议册封亲藩遣使疏 
　　灾异请罢矿税疏 
　　催楚藩善后事宜疏 
　　再催楚藩善后疏 
　　三催楚□善后事宜疏 
　　覆礼科条陈宗藩实政疏 
　　覆张文锦恤典疏 
　　类奏灾异疏 
　　请罢采蟾酥疏 
　　覆郑世子辞国疏 
　　覆孔御史正士习疏 
　　节省驿递疏 
　　请元旦朝贺疏 
　　本章请罪疏 
　　覆礼科议京考疏 
　　闻言乞休疏 
　　乞休二疏 
　　谢赐皇明典礼书并乞休疏 
　　乞休三疏 
　　乞休四疏 
　　乞休五疏 
　　乞休六疏 
　　乞休七疏 
　　参东垣王长子疏 
　　覆张养蒙恤典疏 
　　覆郭惟贤　恤典疏 
　　催补本部右侍郎疏 
　　催分封府第疏 
　　催补讲官并补右侍郎疏 
　　灾异疏 
　　参宗室冐滥疏 
　　辞吏部拟加恩疏 
　　参辽东都□拖欠药材疏 
　　衰惫乞休疏 
　　乞休□疏 

　　○请亲郊疏 

　　礼部署部事左侍郎兼翰林院侍读学士李　题为天心连岁示警乞特举亲郊旷典以祈天佑事臣等伏惟郊礼之行　帝王所以敬天亦藉以祈天诗曰其香始升上帝居歆又曰昭事上帝聿怀多福夫歆者喜欢之谓上帝喜欢则国以安宁身以康泰风雨时若年岁丰登而民物皆熙熙皞皞天下太平此之为福不既多乎然未有不升者不昭事而帝可歆福可致者也今郊祀不亲若干年矣连岁以来灾异频仍天心若有不豫然者得无伫冕旒之至止而久疏思晬穆之仪容而久旷第见勋弁频代琮璧徒陈而谓　皇上所为昭事者未至欤盖　君之事天犹子之事父母也子事父母必有定省起居之节有如定省不亲起居间阔亲必不悦然则天心可知巳先正有言事天以实不以文夫事天以文犹为未尽况可并其文而废之乎且郊礼有饮福有受胙盖　上帝感　皇上之虔而以福胙报　皇上其接至亲其义至远今不亲郊则饮受不可代而　皇上不躬饮受此中所系尤不特仪文之阙而巳今岁冬至臣等敢请皇上勉出亲郊升香昭事以致居歆而迓多福苦夫庆成一宴俟　三殿告成然后举行未为失也祀期近矣今乞　蚤涣纶音俾有司执事预行治具臣等云云　万历三十三年十月十七日题 

　　○郊坛陪祀疏 

　　题为乞　勑部祀臣工共效精诚以重祀典事臣等顷请　皇上亲郊伏奉明纶仰悉　圣躬调摄有未能成礼之虑而兢惕修省　圣心未尝少安又谕臣等文武百官恪修实职　圣训如此其切至也臣等伏惟郊社之礼　一人秉其精诚而又萃众臣工之精诚故能恊上下以承天休自亲郊久旷誓戒不闻而人心不能无少怠矣夫天人虽隔而能感动者诚故也蚁诚虽微而能动天者众故也况今九列以下五品以上寥寥如晨星巳不得谓之众乎臣等窃谓亲郊未举则圣敬郁而未申而陪祀之臣当倍加虔郊坛之地当倍加肃臣请　皇上豫勑各官旬日之间收敛精神毋得临期以疾为解跄跄济济罔敢不共而随从毋过二人稍近圜丘用绳为挡摆列灯笼使人守之如有阑入绳内及言笑諠哗一切拏治凡此一责之纠仪御史毋避怨毋姑息务俾肃然清静真如周颂所称奏格无言时靡有争者祭之明日御史乃以陪祀员数整齐严肃具疏奏闻如是则虽未亲郊而　皇上一念之精诚俨若陟降郊坛率先臣庶即臣等百官之敛肃亦凛若追随法驾咫尺　天颜不惟　圣心少安亦庶乎称大祀之威仪精明之景象至于三坛四孟二丁各祭皆推此意行之盖礼之所在古人常有以观人之国者其关系岂小哉惟是人众难齐积玩难变整顿振作须藉严纶伏惟　圣明留意亟勑施行奉圣旨郊祀重典朕以服药静摄不得躬亲此心兢兢不敢一息少逸宫中斋沐恭默如对上帝自秉精虔其文武陪祀官员毋得私宴交游各宜存心竭诚恪遵誓戒以祈昭格有无故托疾及多带从人溷入坛丘近地諠哗无忌者纠仪御史即行拏治不许避怨姑息次日仍以陪祭员数有无整肃具疏来闻其三坛四孟二丁各祭俱照此例行尔部还先期出示申饬务各着实遵行 

　　○天坛雷火疏 

