<!-- { "loadSidebar": true } -->
　　一、宣圣谕，以固士志。窃惟周书曰：「乃一德一心，立定厥功。」言将士之心不可以不一也，心一乃有功也。孟子曰：「壮者以暇日修其孝弟忠信，入以事其父兄，出以事其长上，可使制挺以挞秦楚之坚甲利兵矣。」故武王有臣三千惟一心，纣有亿兆夷人，惟亿兆心，苟一其心，何事不办？心苟不一，何事不散？此教习戎兵之先务之急者也。伏睹圣祖圣训有曰：「孝顺父母，尊敬长上，和睦乡里，教训子孙，各安其生理，毋作非为。」而我皇上宣谕承天府百姓有曰：「各要为子的尽孝道，为父的教训子孙，长者抚那幼的，幼的敬那长的，勤生理，做好人。依我此言语。」钦此。臣乞修举旧制，恭录前二训于板牌，令瞽者与无告者，以木铎徇于道路，每坊一人，日夜宣播于保甲之内。又时令兵马指挥之贤能者三令五申之，臣又以暇日亲诣各城，躬督其宣谕，如亲教之意然。久之则入耳感心，而军民之俗自将化而从善，以为强兵之本，如书与孟子所言矣。臣到任以来，军民老少男妇相斗死者、相忿争投水死者、自缢死者，日不下三四报，臣心惕焉，甚不忍闻。若此教行之既久，则百姓日相亲睦，纵小有言，同保甲互相和解，必无此事，是风俗亦由之而化淳矣。夫既可强兵，又可化俗，外侮不作、灾害不生，至大益也，故臣愚以为训兵抚民之首务焉。伏乞圣明俯鉴，则南京军民幸甚！ 
　　
　　上一条固守抚安之要道。 
　　
　　一、躬骑操，以作军气。窃惟我朝设立南京大小、设立陆操水操教场，以简练卒伍，凡将士俱具军容。盖以行师之法，自大将而下，无不具军容、亲躬鞍马者。故马援虽老，攀鞍上马，孟之反奔殿，策马入门，何者？师以马为命，卒以将为表，故将以身先士卒，所以同其劳逸而作其气也。今或出看操练，必乘大轿，身肆便安，何以励人？臣请得以身率先躬骑，然后劝内外守备官，凡遇看操之时，[必务肃]军容，亲据鞍马，往还道路，令军士观之，必感慨相与言曰：「彼大官也，而与我同骑操，若此者何也？其心将与我同甘苦也，吾等可不思与之同死生乎？」人人将如子弟之卫父兄，手足之捍头目，则士气增百倍，而军声肃然大振矣。伏惟圣明裁断以行焉，军法幸甚！ 
　　
　　一、修武教，以养将材。窃闻克敌本于有勇，有勇本于知方。何谓知方？将士同尊君亲为心，是谓知方也。知方则万旅万众一心一德，自古未闻有一心一德而不能戡定厥功者也。我祖宗立法，凡将家子弟袭职袭爵者，小则储养于府州儒学，大则储养于国学，皆必三年而后已，正欲示以向方，使皆知以尊君亲上为心故也。京畿武学之设，专以武艺为主，然必立先师孔子文庙，又堂扁明伦，则实非岐文武为二道、分儒将为二心也。臣观近年司教武学者，专以习马箭、步箭，诵读孙、吴等书为主，每季则该司必以马、步二箭策论，以孙、吴等书试之，以定其高下；每岁考则亦必以此试之，而取其高第者，使应武举焉。但臣恐躬艺虽精，兵法虽习，使非有忠义之心，而欲望其谋效以出死力，盖亦难矣。臣愿自今凡司教武学者，令每于较阅步骑二箭、诵习孙、吴等书之余，多朝夕诲谕，使兼讲习圣贤之学，务在敦崇孝弟忠信之行。或于每月暇日，臣亦亲到武学稽考文武学业，而加以振德之功；每季则命该司放射箭兵法之外，所试论策兼以四书、孝经，以考其根本之学。至于武举，亦必于论策中，观其有根本之学与否，而定其去取焉。则人人向方，敦其孝弟忠信，皆知亲上死长，而良将之材，庶乎其可得矣。伏惟圣明裁断焉，武教幸甚！ 
　　
　　　　　　　　　　　　　　　　　　　　上二条固守之先务。 
　　
　　一、编保甲，以联人情。窃照会典载：太祖定五城兵马司事例，凡地方军匠人等，令各家俱于门前置粉壁一面，开写本家籍贯、人口、身役、营生，并写不敢窝藏逃军、逃匠、囚徒、盗贼等项，以凭挨究。立法周密，奸宄不容，至善也；况南京地旷且远，辇毂之下，故不得不如是也。臣请得申明圣祖旨意而推广之焉，每二十五家编为一甲，共立粉牌一面，备书二十五家姓名、户籍、丁口及某某为士、为农、为商、为工，其牌轮流收掌。每日诣访二十五家动静，如某家行某事善，则率二十四家共赞成之；某家行某事不善，则率二十四家共沮止之；或怠惰不务生理，及相攘闹斗殴者，则共戒释之，不听，则必继之以泣，务致欢乐。出入相友，守望相助，疾病相扶持，平时则知尊君亲上，有事则同心即戎。二十五家之人，宛如一家父子兄弟，兴让兴仁，则百姓睦矣。其有肆为不善者，游手好闲者，与夫不务同心联属者，二十四家故纵，不肯实时举正，该兵马司官访出，定行连坐责罚焉。伏乞圣明裁断而行之，南都军民幸甚！ 
　　
　　一、励兵马以敷教戒。窃惟兵马之职，不为不重，近世多以卑官待之，而为兵马官者，亦往往以卑官自待，贪冒无耻，纵恣不忌，诚以自待既轻，则其势不得不至于此也。臣思其分虽微，而其官实为紧要，凡京城内外狱讼、大小事务，无不经由之者。苟非其人，则上不知承宣德意，下不知体悉民情，如此而望大化之协于京畿，不可得也。今臣所隶属近民之官，虽有五城兵马官，而至所赖以宣上德而达下情者，亦惟此五城兵马官。臣愿振其激励兵马之权，使人人各秉心修行，以为效用。观其有廉以持己、勤以办事者，令臣得以奖拔之；其有贪冒恣肆者，容臣得以参劾之；一如考察事例，而请上罢黜之。责望既重，戒饬既严，兵马之官自不容不濯磨奋励，宣上德、达下情，而用协厥邑之治，必有可以渐致者矣。伏乞　圣明裁断而遵行焉，激劝之政幸甚！ 
　　
　　一、定四民，以恒志业。窃惟昔者先王之处民也，士农工商各有其地，所以专其业也。地一则事专，事专则业专，业专则志定，民志定则天下治矣。斯义也，管仲犹能举行之。臣观城之中，浮民为众，士不务实学，农不习耕桑，工无定肆，商无定趋，习成散漫，肆为僣越，礼义不作，廉耻不兴，岂人人之性然哉？凡以民业之未定耳。臣愿令民年十五以上，择其材质可教者教之，不尚浮名，务崇实学；其不可教者，使之力耕务本；其无田可耕者，许令为工，且禁勿为滥恶之器以相欺；为商者，必禁伪腾贰价以困居民。如是行之，则人有定业，业有定守，守有定志。令二十五家之中，互相觉察，其有术业不专、游手坐食者，众共规戒之，不听则共告于兵马司官惩究焉。又访得福建三考官多有已给文引，不肯依例回籍省祭，潜住京城，放典贼赃，揭当军粮，教唆词讼，动千余家，悉宜驱遣，免紊民族。其兵马司能时常访究，去此浮人，使各城四民咸有定志者，则本部酌为考语，以旌其能，以凭升用。伏乞圣明裁断而行焉，南京居民幸甚！ 
　　
　　一、申礼制，以驯民俗。窃惟我朝品官士民，自有礼仪定式，而冠婚丧祭，悉令从宋儒文公朱熹家礼。今观南京风俗恶薄，除禁教坊司买良为娼，及良家子弟荒淫破家，及遵明旨，化僧还俗，拆毁尼僧庵寺，近该部已行，合申令五城兵马官，严加缉访究治外，其于四礼未尽遵行者，谨申明大义，使一一奉行，以体圣明齐礼之治。如古有冠礼，将责以成人之道，后世此礼尽废，何以责成其成人？照得南京士夫士庶民之家，尤为漫忽，合申令，自今有将冠者，必迎坊邻亲戚老成有行义者为宾，仿家礼仪式行之，约二十四家，少长聚而观之，其衣服只用布细，不许用锦绣；其飨宾果肉之数不许过五品；贫者不许备设衣服饮食，亦不许因贫而遂废礼节。又如婚礼实为人道之始，婚礼废，则何以成人道？古有问名、纳采、纳吉、纳征、请期、亲迎，谓之六礼，今只随俗成婚，甚是简率。照得南京士民嫁娶，相习弥文，虚糜财用，此礼节所以废弛，民俗所以不良也。今合修定礼制：纳采仪物，大约中户所费银不过二三两；纳征仪物，大约上户所费银不过十五二十两即可成礼；请期则但遣使通书而已；至于亲迎，不许奢侈送迎交馈，女家资妆不许僣用珠冠命服金银器皿之类。大约富者所费银不过三四十，贫者各称有无，不许揭借备物以败家产，女家不许过索财礼，婿家不许责备装奁。又如古之丧礼，凡居丧务以哀戚为主。照得南京居民，父母初丧，辄延聚亲宾饮酒作乐，名为散闲；送葬率用鼓吹杂剧纸人等物。中人之家所费亦不下数十金，有至数百金者，相袭成俗，谓不如是，人即以为不孝。殊不知因此荡家丧产，乃为不孝之大。自今合一切禁止，一依宋文公朱熹家礼，不许妄用纸器，荡家败俗。有不遵禁约者，二十四家共纠正之，兵马司亦时行察访出重治。则习行之久，人人皆乐从之，皆将诿曰：「此官司禁止，非子孙不孝俭亲之过矣。」又如豺獭之祭，尚知报本，故古人立庙祭四代，所以追远报本而厚民德也。南京士大夫固知致祭祖考，其农工商贾岂独无此心？但狃于习俗，多至忘本，反豺獭之不如，甚为可哀。自今各令兵马司三五申令，使中户以上士农工商，时祭略仿文公家礼，以时致祭，其贫者酌水炊菽，亦可致诚。其有弃而不祭者，是忘本之民，二十四家宜共戒之，兵马司亦时加访察戒饬之，有违者亦连及二十四家，则礼法可以翕然修举矣。伏乞圣明敕下有司，使四民遵守，以新旧俗，斯民幸甚！ 
　　
