<!-- { "loadSidebar": true } -->
　　御史中丞莆田林公手次其前后奏议五十六通合数万言而以书请世贞曰吾子其序之向者有成言矣书至其人随以林公讣来则公朝发书而夕不禄葢絶茟也余既为位哭公而读公之奏且读且哭曰呜乎天夺我敬舆何速耶而不使终惠吾呉民而又不尽究公之所未言则又叹曰林公呜呼亦足以死矣葢自今皇帝即大位下书褒予诸言事者于是诸士大夫争自刮剔思有所以自効庻几一二禆益社稷而其大究乃在欲有以自显见给事御史气益发舒天子至不能尽读其凡而六曹吏困覆议手腕且脱则又相与追数世宗朝贵溪分宜相当国柄以刑僇刼箝给事御史口至嘿而亡所持争曹吏几得时时休沐媮快也乃林公当世宗朝为南牀独不然分宜相雅庇私其属寮公首论祭酒某罪天子赫然怒置之理而公又论劾分宜所絶幸爱客都御史懋卿奸恶万状分宜为庇之报闻则又论劾分宜所受十万金为城社而穴者伊王分宜又为庇之报闻居无何上用御史邹公言罢分宜而懋卿及伊王后先则败戍及长繋有差于是林公则又持分宜子侍郎世蕃与其私客前中书舍人罗龙文大逆状上之天子为置狱悉捕其党与论大辟籍其家赀财当县官租税半分宜贫老至不能名一钱寄客以死海内亡问识不识加额颂天子神武次则归贤于林公而愿其老夀长为县官扫除奸凶林公遂用诸大臣推毂至今官始林公来江南大吏咸重足不寒而栗曰是夫也是死祭酒蔡藩王戍都御史馁故相而磔一侍郎与舍人者将奈公何林公来则寛然长者所按部延见父老问民疾苦以撙节惠利为首教其所条上封事如请寛防疲困计民运清伏田祛积表节义防耆哲豁虚徴召贤辅即亡论所报兴罢固凿凿为黔首袵席者也当世宗朝天下固难于言矣而林公独易其难者以为不如是不足以振天地之神气而收天下既涣之心当今皇帝初天下之人自喜沾沾以易于言矣林公独难其易者长虑而迂顾以为不如是不足以培天地之元气而安天下已萃之心呜呼公眞社稷臣哉夫林公春秋仅四十以死海内之士大夫父老当为之嗟咨叹伤而又疑其所愿于公者乖也然竟百千年而读其书凛凛有生气不称为一世士其于夀考何限哉吾故为序其所以而致嘅于世宗时要非眞难于言者相贵溪分宜而后难也
　　瑶石山人诗稿序
　　天地之灵秀廹于海欲尽而乃为岭南岭南之东最为饶竒宏丽有罗浮増江之胜空青丹砂文犀瓌象沈水之香媚川之玑雕餙天下而于文词顾独寥寥寡称何也岂所谓灵秀者偏有所寄于物而遂漓于人耶即在先朝二三钜公宏儒发而称经济超而称心学以脍炙于世而亦时着其余于诗第其所谓诗聊以寄吾一时之才以偶合于所嗜而已非必其尽权法衡古也葢余晩而得所谓孙蕡五先生集者既读稍异之以为其人语不尽中程亦时时操元音然丽而有隽致既又从西曹得尚书郎梁公实诗则又异之以为庻几太康开元之风惜不幸蚤死而最后得今尚书职方郎黎惟敬诗则益又异之其五言古自建安而下逮梁陈靡所不出入和平丽尔七言歌行有卢杨沈宋之韵近体沨沨全盛遗响诚徴其辞而奏之肉叶以正始铿然而中宫商也葢十得八九矣惟敬虽从故学士黄先生受诗业不专其师家言而自惟敬贵与余軰游岭南士大夫操觚彬彬鼓兰风而和郢雪者一时不下数十百軰埒上国矣今年夏惟敬过呉尽出其所着诗稿若干巻以属余余为序其所以而语之曰吾今者得子诗又得子之所从和而吾所谓寥寥者似不讐也虽然谚不云乎倡优拙铁剑利子之乡近娄中兵子之乡珎寳尽于兵而天地之灵秀始改而寄之人也其寄不亦晩耶惟敬听然笑曰有是哉
　　芙蓉社吟稿叙
　　友人豫章余德甫既罢其按察副使归而豫章城中诸侯王用晦者数相从为歌诗甚丽用晦有园种芙蓉环之读书其中徳甫非有故輙日一再还徃于是其客呉士志□取二君子倡和之诗名之曰芙蓉社吟稿而属序于世贞不佞葢尝习屈大夫曹陈王事因以叹二君子之贤而犹窃幸其遇也当大夫之废置其忳邑侘傺无聊之状至愿借通于山鬼以求媚陈王介弟也希自附于一校偏师之任西属大将军东属大司马突刃触锋骋丹奋骊冐百死而不辞彼虽各效其拳拳忧念宗国之忠然未尝不笃于爱其才而求试之也笃于爱其才而求试之则意扬而不胜迫求试而不得则意夺而不胜闵追数其用之旧则多慨逆探其弃之新则多怨故其撰辞托悰见于遗集之所胪列如骚经上下赠白马诸篇毋论其文辞感激用壮足以涕泪千古而天地委和之气亦索然尽矣当徳甫为天子外防臣衡八闽吏民一旦以单辞报罢固不必尽如屈大夫之才大用而大舍用晦故髙皇帝七叶孙少奉外藩縻数百石禄又数以宗政条困之亦不必尽如曹陈王之为介弟骤亲而骤踈其辞藻之美要自太康后而大厯前亦不必尽章程于二贤者独其所托悰要在于采天地之和美以交冩其快而不必于抉天地之商憯以自泄其不平其文之专精即以当吾之用于世于千古而无所觊葢屈大夫曹陈王之为用在身不得已而后寄之于文章乃徳甫用晦无是也虽然当屈大夫之未讁而可与语者仅一女须耳其既讁而可语者仅渔父卜人然未必眞有之即有之又歘现而歘亡逮于陈王所称四节之防块然独处左右唯仆所对唯妻子髙谈无所与陈发义无所与展则是二贤者之穷葢不止于废弃其穷之极而至于沈湘或黙黙不自得以夭其视徳甫之穷而有用晦用晦之穷而有徳甫又当何如也夫徳甫之与用晦其穷而有以相乐于一时其乐而有以相成于后世则岂唯向所称二贤者难之将谁能嫓焉余故不辞而序其首
　　五岳黄山人集序
　　语有之丰玉荒谷明贵与用之不易兼也又有之春华秋实明文与质之不相为用也天下之言文者则归孔氏曰辞逹而已矣意若弁髦其法而弃之乃其叙述坟典牺易麟史抑何彪炳尔雅也多学而识不如一贯空空者托而逃焉然至于陈廷之隼防风氏之骨商羊之儛而龙威丈人之秘文又若探箧而取对者何也古之君子收天地万物之精而归于吾之聪明而始有学出吾之聪明以与天地万物之界防而始有言愽而约而谓之学造理而备法而谓之言内极于贵外极于用文质称而谓之君子大者经小者传心者谟迹者史和而颂怨而骚性而雅情而风其言即人人殊要之未有不通于徳与功者也余少则闻吾呉有五岳黄先生者多识而娴辞葢彬彬成一家言云晩而辱与先生之子姬水游又辱不鄙而以先生之集来读之而愧余之未尽于闻也先生挺人杰之资当舞象日固已田百氏之薮而渔猎之一下笔而屈其豪贤长者即王少傅乔太宰不敢称前进而交先生先生意不怿以书贽于北地李献吉相与扬扢自六代西京而下距嘉靖二千载如指掌也乃先生则愈欿然以为无当于世日夜攷载籍徴耆硕以究极乎古今兴衰倚伏之变国典庙彛礼乐比详兵车水土平凖之防下至于星厯医卜农贾覆逆支离人竭五官之职而恨其晷者先生饶辨之矣乃愈以为即当于世亦役我以老而无当于眞我东走谒王文成公阳明洞天眉宇接而心神融了然独悟天则之妙归而着防稽问道录先生自谓得王氏珠然絶不以语人又不立门户而所谓问道录者防之以十袭之缃而不更发中间尝应魁荐一游南宫有所不可輙叹曰此为置千里骨者耶吾束吾腹归矣先生髙其徳而弗耀卑其功而弗试其言之通于徳与功者又秘弗出仅以其余而应天下天下亦遂以先生之余而欲尽先生呜呼先生岂易尽哉评者谓先生骚赋似枚扬语苑似向诗传似韩论难似充碑诔出东京间以六代五言古出建安二谢下沿齐梁七言歌行出乐府时时青莲之致近体出景龙杂大厯以后尚裁者服其法务宏者赏其博偏致者惊其漫独创者病其拟而要之俱非能尽先生者余所谓尽葢先生之言标徳而蕴功之言也蔡中郎获论衡秘而日取之以自益先生集既行余无所从秘矣将与天下后世共称之而已
　　先生诗集序
　　四川按察副使章君道华以疾归数年用荐当起未拜卒其子某裒君之所着诗若干篇授其友某使序而传之余虽与君同第进士为比部廷尉属曹署歩武称雅相善然余稍以诗见君輙不答而自后先去官居呉家相距百里而遥君始以诗投余盖益数而后知君之深于诗也呉中诸能诗者雅好靡丽争傅色而君独尚气肤立而君独尚骨务谐好而君独尚裁呉中诗即髙者剽齐梁而下者不免长庆以后而君独称开元大厯诸能诗者不下数十百家大要交相誉以求树驰贽四方之贤豪以鼔其价而君独杜门吾伊呉语所与酬倡者仅四五君子以余之不肖亦得从是四五君子之后而交于君君虽谬知余然每三过君里一再见而一称疾即他可知也当君之精专为诗业称工于众退而无当于志不但已也当于志矣程之古而稍不恊不但已也君之精专于诗意直欲取其独见而上媚千古稍取千古之所谓工者而自快葢至其相与酬倡四五君子聊用以印证吾是而已以故君之名不能徧于不知者之耳而入于眞知者之心试读之其不沛然而雄于气苍然而老于骨卓然而髙深于裁者防希君所至以亷直惠爱称而耿介少所通狥其治官与治诗埒以当于志且程古耳然徃徃课髙第其既归而人荐之不衰呜呼诗与政如是足死矣
　　孙清简公集序
　　居则闻家长老言大父之佐南司马也而是时故孙清简公掌留铨间休沐輙一过从茗饮而业俱已七十余留都诸公卿遇大政当下议黙黙推二大老其所持衡甚晳然无岁不力请归而天子所以留之亦甚笃迨其老驰驿存问有不能得之于六卿者而得之大父至续禄给扶有不能得之于宰辅者而得之清简公二公后先殁垂五十年而清简公诸孙世良繇史馆出为崇明丞裒公之诗若文梓之而属不佞为序不佞既已窃闻家长老言又读公之集而深有慨乎其时也国家鸿昌茂庞之气莫盛于治而一时诸巨公如三原洛阳钧阳华容軰皆能以博大黙成之其为政务于存国家之体而不必伸其操其所论著务益于国家之实而不必华其名葢至于正徳而所谓气者日益开露而无余其所称一时学士大夫不胜其少者之断则果于掊击以见操不胜其壮者之思则精于刻刿以见名乃若所谓诗必极其变以尽风其所谓文必穷其法以诣古天下固翕然而好称说之以为成一家言而识者固已忧其时之动于机而不昜挽矣公虽筮仕成化老于正徳而殁于嘉靖初然当其最盛者治故当称治人也其诗文冲然而不为藻第其居于质多也澹然而若无深思其所蓄育而未竟者在也不知其于三原诸巨公孰贤要之悠然若见孙叔之抵掌而令人思治也自二公之分洛谈者不甚多其时谓左右貂窃上之喜怒而人自为政然犹能脩优老故事如余向所闻者噫可想也已
　　刘诸暨杜律心觧序
