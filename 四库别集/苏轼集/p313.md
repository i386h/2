<!-- { "loadSidebar": true } -->

　　【与滕达道四十五首（之三十八）】

　　某启。此去见有方药可以起公之微疾者，专为访之，如所谕也。四月中所报及却罢之由，未闻其实，到都下当驰白也。

　　【与滕达道四十五首（之三十九）】

　　某慰言。不意祸故，奄及闺阁，闻问怛然，悲惋不已。窃惟恩义之重，哀痛难堪。日月如昨，屡易弦望。追恸无及，触物增感。奈何！奈何！未由躬诣吊问，临纸哽塞。谨奉疏陈慰。谨疏。

　　【与滕达道四十五首（之四十）】

　　某启。惊闻郡封倾逝，悲怆无量，恨不躬往慰问，但以至理宽譬左右也。平日学道，熟观真妄，正为今日。但当审察本心，无为客尘幻垢所污，况公望重中外，今者人物雕丧，耆老殆尽，切须自爱。若使缠绵留恋，不即一刀两段，乃是世俗常态，非所望于杰人也。顾三复此语而已。余非面能尽。

　　【与滕达道四十五首（之四十一）】

　　某以馆伴北使半月，比出，方闻公有闺中之戚，慰问后时，本欲别作令子昆仲慰疏，秦君行速，作书未及，惟千万节哀以慰亲意也。相次别奉状。

　　【与滕达道四十五首（之四十二）】

　　某启。迫冗，稍疏上问，愧仰增极。切想下车以来，静治多暇，有以自适。即日履兹酷暑，台候何似。某忝冒过分，非提奖有素，何以及此。明公旧德伟望，尚在外服，舆论未允。伏冀以时倍加保啬，以慰区区。不宣。

　　【与滕达道四十五首（之四十三）】

　　某启。近数奉状，一一闻达。比日切惟镇莅多暇，台候万福。某蒙庇粗遣，但躐次骤进，处必争之地，非久安计，但脱去无由，公必念之。蒙惠地黄煎，扶衰之要药。若续寄，尤幸。

　　【与滕达道四十五首（之四十四）】

　　某再启。瀛州之命，既以先讳为辞，想当易地耶？所云杭，已除元素，计必闻之矣。佳梦，岂特公爱我之深，发于想念尔。批示党人，甚堪一笑而已。子由除户侍，方欲辞免也。闲恐知之。孔经甫外制，顾将军夕拜，张仲举待制，皆恐要知。广大格岂敢望李憨子耶？然亦有一长从来，不敢使幸及赖耳，想当一笑。寄惠地黄煎，感服厚念。

　　【与滕达道四十五首（之四十五）】

　　某启。部民董迁，笃学能文，下笔不凡，非复世俗气韵。如请见，愿加奖励，遂成就之。其兄复溱，学道屏居，不与俗交，其文亦秀迈可观。皆公所欲知者，故敢以闻。近因亲情王承议行，托附书信，必达。某衰病短才，任用过量，论议疏阔，所向难合，日俟汰遣而已。辱知之厚，故粗及之。

　　【与李公择十一首（之一）】

　　某已过满。苏明之来。近闻明之已除台直；果尔，替期未可决也。上主人如不厌客，当去叨聒。闻已举姚掾，非老兄风义，谁肯举此孤寒木讷之士也哉？闻往来者奉谈不容口，足为交游之庆。《墨妙堂记》并诗，各告求数本。向时莘老屡寄，然皆墨淡不光，告令指挥如法打。道场何山，时复一游否？某虽未得即替，然更得于西湖过一秋，亦自是好事。景色如此，去将安往，但有著衣吃饭处，得住且住也。但恨舍弟相远，然亦频得信，亦甚好，恐要知。

　　【与李公择十一首（之二）】

　　某顿首。某忝命皆出推借，知幸！知幸！始者深欲一到吴兴，缘舍弟在济南，须一往见之，然后赴任。济南路由清河，而冬深即当冻合，须急去乃可行，遂不得一去别。所怀千万，非书所能尽也。

　　【与李公择十一首（之三）】

　　某再拜。孝叔丈向有径山之约，今已不遂。无缘一别，且乞致意。陈令举有书来云，相次去奉谒相聚，必款。东莱所乏茶与柑橙，而君地生焉，可各致少许为赆。若要瓜AA59，到任后当寄献。呵呵。李君行时，不及奉书，兼醉后挥抹，殊鲜礼。悚！悚！

　　【与李公择十一首（之四）】

　　某已到扬州，此行天幸，既得李端叔与老兄，又途中与完夫、正仲、巨源相会，所至辄作数剧饮笑乐。人生如此有几，未知他日能复继此否？乍尔暌违，临纸于邑。

　　【与李公择十一首（之五）】

　　某顿首。久不得来诲，亦稍忧悬，料公必不暇尔。近领手教，果尔劫劫，殊不及为郡之乐。比日起居佳胜否？贵眷各无恙，且喜九郎壮健胜往日，深可庆。某辄有一孙，体甚硕重，决可以扶犁荷锄，想公亦为我喜也。八月十二日生，名楚老。六郎不见，应举得失如何？迈往南京，为舍弟此月十一日嫁一女与文与可子，呼去干事。宪局寻常少事，何为乃尔纷纷，想不常如此也。

　　【与李公择十一首（之六）】

　　某再拜。舍弟得信，无恙。但因议公事，为一ヘ所怒，日夜欲倾之，念脱去未能尔。子由拙直之性，想深知之，非公孰能见容者，然实无他尔。而人或不亮。牢落如此，为一农夫而不可得，岂复有意与人争乎？亦不足言，聊可一笑而已。

　　【与李公择十一首（之七）】

　　某启。春夏多苦疮疖、赤目，因此杜门省事。而传者遂云病甚者，至云已死，实无甚恙。今已颇健，然犹欲谢客，恐传者复云云以为公忧，故详之。郑公虽已逾八旬，然耆旧雕丧，想当为国凄怆。公择、莘老进用，皆可喜，然亦汇征之渐，殆恐未尔知首，料台阁殊不闻，果尔，甚可喜。元素若能力止其行，极佳，亦当走书道此也。所要新诗，实无一字，小词、墨竹之类，皆不复措思，惟于饱食甘寝中得少三昧，一笑！一笑！文编一阅，洒然自失，濯喧埃而起衰思也。

　　【与李公择十一首（之八）】

　　某再拜。谕养生之法，虽壮年好访问此术，更何所得。然比年流落瘴地，苦无他疾，似亦得其力尔。大约安心调气，节食少欲，思过半矣，余不足言。某见在东坡，作陂种稻，劳苦之，亦自有乐事。有屋五间，果菜十数畦，桑百余本，身耕妻蚕，聊以卒岁也。

　　【与李公择十一首（之九）】

　　某启。杜门谢客，甚安适。气术又近得其简妙者，早来此面传，不可独不死也。子由无恙，十月丧其小女，三岁矣。屡有此戚，固难为情，须能自解尔。所谕曹光州亲情，与卑意会，已作书问子由，次第必成也。凫率纳少许去，然终未知其实，不知所谕果然否，犹赖不曾经服食也。效刘十五体，作回文《菩萨蛮》四首寄去，为一笑。不知公曾见刘十五词否？刘造此样见寄，今失之矣。得渠消息否？莘老必时得书，在徐乐乎？

　　【与李公择十一首（之十）】

　　某启。累获来教，佩戴至意。比日起居佳胜。雪屡作，足慰劝耕之怀。昨日船到，送惠木奴人瓮，算已作三百疋绢看矣。新岁不及奉觞，唯祝晚途遇合，使退耕穷士与民物并受其赐也。寒苦，万万自重。

　　【与李公择十一首（之十一）】

　　与可之亡，不惟痛其令德不寿，又哀其极贫，后事索然。而子由婿其少子，颇有及我之累。所幸其子贤而文，久远却不复忧，唯目下不可不助他尔。

　　【与钱穆父五十七首（之一）】

　　某启。久以使客纷纷，不奉书，愧仰不可言。辱手教，且审台候胜常。爱子襁负夭丧，想深痛割，惟深照浮幻，一洗无益之悲，至望！至望！

　　【与钱穆父五十七首（之二）】

　　某启。前日辱书及次公到，颇闻动止之详，慰浣无量。微疾想由不忌口所致，果尔，幸深戒之。某亦病寒嗽，逾月不除，衰老有疾难愈，岂复如昔时耶？承和揉菊词，次公处幸见之。未由会合，千万顺候自重。匆匆，奉启。

　　【与钱穆父五十七首（之三）】

　　某启。辱书，伏承比来尊体安佳，甚慰所望。毒暑不可过，使客纷纷然，殆不能堪。数日以热毒发疮数处，且告谒休养，以备坤成终日之劳也。奉羡清闲，独无此福。惠茶既丰且精，除寄与子由外，不敢妄以饮客，如来教也。然细思之，子由既作台官，亦不合与吃。薛能所谓“赖有诗情”尔。呵呵。公久外，召还当在旦夕，扫榻奉候矣。不宣。

　　【与钱穆父五十七首（之四）】

　　某启。长至祝颂之意则深矣，不敢上状，惧烦回答。辱手简，甚荷知照。比日起居佳胜。河间之命，料必难辞，日企来音，少慰久阔。未问，万乞为国自重。不宣。

　　【与钱穆父五十七首（之五）】

　　某近得家报，王郎子立暴卒于奉符，为之数日悲恸，在告亦缘此也。此君受知于公，想亦为之凄惋。子由远使归来，闻之，烦恼可知。子立只一女子，竟无儿，可伤！可伤！冗中，来使告回。不一一。

　　【与钱穆父五十七首（之六）】

　　某启。两日台候何如？知药力已行，必遂轻安。饮食不减否？何日可出，告令郎写一二字示下。不宣。

　　【与钱穆父五十七首（之七）】

　　某启。辱示雄篇，古人所谓味无穷而炙逾出者，不肖何敢庶几乎？然三五日间，当试和谢也。入夜布启，草略，不宣。

　　【与钱穆父五十七首（之八）】

　　两日不奉接，思仰不可言。既无缘往见，空致手启，以为无益而烦还答，故不复讲。日闻府中僚佐，知小疾渐复常，又得手教，有作诗兴，甚慰喜也。诗纳去，如蒙和，何幸如之！诸公诗无他本，却乞封示。旦夕朝会，必遂款话。不一。

　　【与钱穆父五十七首（之九）】

　　朝会疏阔，遂不获际见，企渴可量。岁律既尽，殊无以为乐，甚惘惘也。比日起居何如？中前云今日当见过。若果耳，人回略谕，当不出也。或未暇，亦不敢固屈。匆匆，不宣。

　　【与钱穆父五十七首（之十）】

　　两日不果诣见，倾仰不可言。乍凉，台候胜常。承已拜命，正得所欲，想惬雅怀。但朋友怀公之去，不能无惘惘然。似闻明主知照极深，其他想不复计较也。明日、后日皆休务，可以往谒。而魏邸将出，不可远去，过此，虽非假日，亦可以因访僧郊外，得邂逅也。想公行李亦不即办，当少留耶？冗中奉启，不宣。

　　【与钱穆父五十七首（之十一）】

　　会稽平日欲乞，岂易得哉。小生奉羡之意，殆不可言，然亦行当继公也。舍弟差阙下试官，不及奉启，计其出，公未行也。余非面莫悉。倩仲、蒙仲昆仲，不克一别，意甚不足。侍奉外，千万珍爱。蒙仲更砺赋笔，遂取魁甲，至望。旦夕入文字乞郡。江湖之东，行亦得之，但恨会稽为君家所夺耳。呵！呵！

　　【与钱穆父五十七首（之十二）】

　　令子至，出答教，感慰良极。乍冷，且喜台候康胜。此行知适所愿，但有一事，当在意者。梅月宜颇居高燥，郡中常所偃息处，皆宜易新也。余具令子口白。某意在沿流扬、楚，不可得，潭、洪亦所乐也。

