<!-- { "loadSidebar": true } -->
　　突厥看罢，谓众臣曰：“康和阿何怯也！玉门有失，都中所积，尚可敷十年之用。唐兵若到，孤与卿等背城一战，亦未知鹿死谁手。即不幸而败，退犹可守，再求救于诸虏，唐兵能保必胜耶？”苏庆桂奏曰：“康帅所言，忠而且尽，万全之计也，祈主上纳之。”突厥不答。众臣亦皆伏地奏曰：“愿主上纳二相之言，为子孙久远之计。”突厥见群臣皆欲降唐，拂袖而入，忧形于色。雅丹娘娘问曰：“吾主何不豫之甚也？”突厥即以康和阿之表付之。娘娘看罢，谓突厥曰：“康和阿之言，顺天应人，尽忠干国之语，主上宜速行之。”突厥道：“孤此时方寸已乱，明日再议罢。”如是十日不出。苏庆桂率群臣入内强奏曰：“社稷安危，在此一举，主上奈何迟疑不决耶？”连请三日不出。雅丹娘娘出对众官曰：“主上素日不服唐朝，今见诸臣共逼，方寸愈乱，明日卿等进宫，孤与群臣面议。即出国宝遣使请降，料主上亦不能阻拦矣。”次日，众臣入宫伏奏，言：“玉门关甚急，臣等共议降表，祈主上用国宝佥押。”娘娘即将国宝付苏庆桂曰：“国宝在此，烦卿赍表亲到唐营，代主上一行。”庆桂叩头谢恩，率百官而出。突厥亦无可如何。
　　再说康和阿见唐兵连日攻城，不甚努力，料李靖必有阴谋，心甚不安。即于城中北靠山之处，立云梯十余文，以窥唐营虚实。见正南中营兵卒纷纷进出，不解其故。晚间令康利巡城，沐浴焚香，步罡礼斗，求示吉凶。是日正值甲申，康和阿礼斗毕，见主星不明，恩星无光，仇星结彩。忽然一阵风来，将主灯扑息，康和阿大惊道：“吾命休矣！”遂隐几而卧。见主灯灭而复明，光大如轮，中有一神，儒冠道服，笑容可掬，谓康和阿曰：“元帅谨防甲申旬。”和阿惊觉，似梦非梦，似醒非醒，心中思道：今日即甲申，神示甲申旬日，须要谨防，莫非旬日之内，吾命当绝也？忽又思道：甲申旬中空午未，唐营中军正在午未之地，莫非唐兵暗掘地道，来攻我城耶？不等天明，即上云梯审视。见唐营外面，新土累累，忙令军士于城内午未之方，横掘深坑，引北池之水以灌之。心中喜道：“前日主灯忽灭者，正为此也。今此计既破，吾复何优？神佑我也。”又谓众将曰：“吾心慈善，不肯妄杀一人。今为主上江山，不得不然。吾有毒药箭十万余支，着人皮肤，不论深浅，登时即死。此箭吾不肯擅用。今主上执固不降，唐兵又抵关下寨，倘地道掘开，吾军民玉石俱灰矣。彼既狠毒如此，吾又何必迂守古道哉！”遂分药箭军士等，传令道：“如唐兵攻城，放箭射之。”众军士听说药箭如此利害，巴不得唐兵攻城，以试其效。次日，果然唐兵又来攻城，城上不做理会。及唐兵进城，城上箭如雨下，果然唐兵死者无数。因此，唐兵都知药箭利害，连日不敢近关。
　　却说李靖令军士暗掘地道，不料开入城中，正遇水坑，被水冲来，淹死一千多人。坑中水阔，康和阿又命军士取柴草填之，发火烧燃，其烟直透唐营而出。李靖大怒道：“康和阿识我玄机，令人可恶！”遂演《遁甲天书》，得龙遁之格。忙召众将传令曰：“吾少日受龙宫之戒，抚恤生灵，等闲一体。今康和阿死守此城，阻逆天兵，圣天子临莅中国，有抚夷不及之忧；尔士庶久戍北番，有式微不回之恨。特敕尔多士，次日五鼓攻城，期在必克。前进者赏，后退者诛。”众将得令，各各回营，准备攻城。李靖又令焦文、焦武写战书数十道，射入城中。云：
　　明日吾兵攻城，不克不休。特谕城中百姓，各宜自爱，闭户勿出。我兵进城，断不伤害尔等。倘助兵斗战，玉石难分。特谕。
　　却说李靖于三更时分，披发仗剑，对北稽首，默想真武祖师模样，以神交神，渐渐神合其体。然后礼罡步斗，呼召六甲尊神、六丁玉女，密布彤云野雾。到五更时分，令军士推鳖甲车到城下，擂鼓大喊，城上军士各执药箭，只望火光人喊之处而射，不料火光愈射愈发。康和阿见火光不灭，又是大雾弥天，只叫军士放箭。比及天色微明，火光息尽，番兵于大雾之中，认草人为真，益发放箭不休。到了辰巳之候，雾犹不散，番兵箭已放完。李靖令军士各各取了车上之箭，然后将鳖甲车堆起如山，却将药箭向城上射去，番兵中箭而死者，不计其数。李靖令军士登车上城，此时人人争功，个个向前。唐兵如蜂似蚁，番兵无路可逃，降者无数。康和阿父子欲出北关而逃。伍登与宝林追至。大叫曰：“吾奉军师将令，请元帅回衙相商，不必逃走。”康和阿自思道：主上又不肯和，吾岂可独降哉？康利曰：“父亲速开关而走，吾去挡住敌人。”拍马来战。康和阿自料难脱虎口，遂在马上自刎而亡。康利被伍登活捉而来，去报元帅知道。李靖闻报，同尉迟恭走马观之，抚尸而哭曰：“突厥不道，公何自苦如此！”令降卒同康利收尸，葬于北城山上，以旌其忠烈。军师、元帅率众将皆去行礼，番民无不举哀。
　　元帅然后入帅府坐定，众将参见毕，忽军士报道：“番主与苏庆桂赍国宝并降表、册籍，现在北关外，请元帅将令，开关放入。”元帅听了，叹息道：“突厥之降何迟，康元帅之死何早也。惜乎，惜乎！”李靖曰：“大数有定，人莫能逃。”不一时，苏庆桂上帐参见礼毕，将国宝并降表、版籍献上，致突厥之辞：“愿年年进贡，岁岁来朝，永修臣职。遣陪臣苏庆桂先求元帅赏令。”尉迟恭曰：“尔主负国不服，亦已多年，罪在不赦。今既省悟，宜补盖前愆。闻尔主有三子，顺遣一子入京侍帝，庶尽臣道。”庆桂曰：“臣主既降，尺土之滨，莫非王巨。世子入京侍帝，理之当然，敢不从命？”元帅大喜，却令军士扶起庆桂，赐酒接风。庆桂辞曰：“闻康和阿已死，吾主尚未知，陪臣往吊之，然后复命。”元帅令木兰同往。康利见庆桂至，相持大哭。庆桂诔曰：
　　康和康和，谏君不悟。
　　被甲枕戈，身殉社稷。
　　匪若网罗，猗欤休哉。
　　万古不磨，所获良多。
　　庆桂诔罢， 木兰挽之回营。 军士早已安排酒肴，木兰与庆桂同饮。庆桂曰：“久闻将军威名，获诸葛心法，善布奇门。陪臣少日，亦学此法，未能深悉其奥，恨势隔情睽，山间川阻，天各一方，徒深企慕。今见将军，果然名如其人，人如其德。”木兰曰：“庶长休得过誉，末将赳赳武夫，何须挂口。”庆桂曰：“愿将军不吝，言奇门之略。”木兰曰：“奇门由一而二，由二而三。一者太乙，仁德也。象春气之始蒙，由智而生也。二者象，阳生则阴死，阴生而阳灭，乃秋气之纵横也。三奇者乙丙丁，日月星之象，照临万物，体物而不可遗。万物无礼则乖，其势亦犹是也。门者，休、生、伤、杜、景、死、惊、开八门是也。三奇游于休、生、开、景则吉，游于惊、死、伤、杜则凶。故八门阴阳相间以象人，三奇气清而象天。紫、白、赤、黄、碧、绿、黑，九气转旋以象地也。三奇游于吉门，又遇紫、白吉气，为上吉；三奇得门而不得吉气。为中吉；得门得气不得三奇，为下吉。此外皆为凶局。”庆桂曰：“三奇之气，光明多吉。紫白、明暗相参，吉凶易见。至若八门之生死，何所表见？”木兰曰：“天地之大德曰生，圣人之大德曰仁，四时之大德曰春，奇门之大德曰甲。奇与门，皆辅甲而行。然甲所畏者，庚杀也。故庚游于东，与甲相战，则曰伤门。庚游于南，则甲旺而庚衰，故曰景门。庆游于西，则庚旺而甲凶，故曰惊门，曰死门。庚临于北，则庚气泄而甲得其养，故曰休门，曰生门，曰开门。 ” 庆桂又问曰：“九气之说，亦犹是乎？”木兰曰：“然。”庆桂曰：“九气之外，又有九星，何也？”木兰曰：“星者，气之聚也。气者，星之散也。甲临于乾、坎、艮三卦，有乾以制之，坎以养之，艮以培之。名曰师保傅，其气三白，故曰心，曰蓬，曰任。临于震曰冲。冲者，和而壮也。甲临于巽，则比木成林，故曰辅。临于离，则吐焰生光，曰英。临于坤、兑，则甲囚谢，曰芮，曰柱。临于中宫，曰禽。禽者，飞走之物，勤劳也。”庆桂曰：“陪臣向日见康和阿拜帅，占丁奇在巽，又得生门，以为有吉。康和阿今败而死，何故？”木兰曰：“丁，星奇也。巽与己同宫。六阳用事，星月无光。虽有吉门，终归于凶也。”庆桂下席而拜曰：“陪臣，小人也。今闻将军之言，始知星月之光，不及微微曙色；河水之大，不如漠漠海潮。愿与吾主永修边服。”
　　再说突厥在都中，闻哨马报来：“玉门关已失，元帅战死，康利被捉。”始自悟曰：“吾不听良臣之言，以至如此。”遂设康和阿灵座，致奠曰：
　　元帅虽死，言犹在耳。
　　寡人不悟，以致如此。
　　今从子志，尔躬渺没。
　　元帅有灵，来格来食。
　　突厥祭罢，大哭一场，文武无不流涕。忽然一阵清风，将香烛灭息，众皆曰：“元帅，人臣也，不敢受主之祭。”突厥即带三子并众臣，来玉门关，执边臣之礼，以见元帅、军师。后到康和阿坟前，哭之甚哀，群臣亦相向而哭。尉迟恭留焦文领兵十万，镇守玉门关，放额保、保龄、颉和来会突厥。突厥三子：长曰茂林，次曰云表，三曰英泰。尉迟恭命云表入朝侍帝，突厥不敢不从。尉迟恭择日祭二国阵亡将士，哭之情切，悲哀痛惜，突厥亦悲鸣不已。突厥送响银十万，以犒唐军。又设酒饯行。不表。
　　再表五狼镇百姓，闻木兰欲回，牵牛送酒，来营中罗拜。花子麻送妹子阿珍来营，木兰一一抚恤。过了数日，中军炮响，三军起行，番民哭声震地。木兰令镇民各回，另赠子麻多物。子麻与阿珍相泣而别，突厥送元帅至金牛关而回。自此北番土地虽属突厥，兵权却归唐将，每岁钱粮平分，故太宗之盛，胡越一家，古今未有。要知后事如何。下文分解。 
第二十六回　　靖松封书谢故人　太宗赐爵酬将士
　　却说朱木兰同元帅、军师、突厥并二国将士，祭奠二国阵亡官军。众将见元帅流涕，大家伤感。木兰来营中，对阿珍说道：“今见沙场之士，得回故里，实为万幸。须知浮生无定，荣辱何干？父生母鞠，全受全归，始为孝子。待回家见了父母，即便修真炼性，做个清静闲人，何必居名利场，醉生梦死，终无了局。”过了数日，中军炮响，三军凯歌，向南而行。朱明受了界牌关总兵之职，不得南回，与木兰挥泪而别。大军行了多日，过了雁门关，兵向五台山而来。
