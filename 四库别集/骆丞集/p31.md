<!-- { "loadSidebar": true } -->
　　【汉武以汲黯守淮阳黯曰臣尝有狗马病不胜郡事得出入禁闼补过拾遗臣之愿也上曰君薄淮阳耶吾今召君矣顾淮阳吏民不相得吾徒得君之重卧而治之农成瑨守南阳以岑晊为功曹时人为之语曰南阳太守岑公孝农成瑨但坐啸爱景爱日之景也字见髙四篇汉朱邑为郡守僚吏有疾披衣问之贾琮刺冀州令曰刺史当逺视广听紏察美恶反垂帷裳自揜塞乎命搴之薰风见太常伯启扇物本史记周武王道遇暍人下车而扇之孙宝尹京兆以立秋日署侯文东郡督邮敕曰今日鹰隼始撃当顺天气取奸恶以成严霜之诛诗蓼彼萧斯零露湑兮此诸侯朝天子天子与之燕以示慈惠也西征赋弛秋霜之严威流春泽之渥恩羔羊礼贤之贽旌者礼贤之仪如卿羔大夫以旌是也又诗孑孑干旌大夫礼贤之诗也又庄子让王篇楚昭王谓司马子綦曰屠羊説居处卑贱而陈义甚髙子綦为我延之以三旌之位注三旌三公位也】
　　于是仁必有勇吏不忍欺美誉郁于三齐芳声腾于万古
　　【史记西门豹传子产治郑民不能欺子贱治单父民不忍欺西门豹治邺民不敢欺三子之才能谁最贤哉辨治者当能别之三齐记右即墨中临淄左平陆谓之三齐汉书音义言齐与济北胶东为三齐非也】
　　若乃清规逺镜皎月色于灵台鉴凝氷穆松风于智府研几十箧探赜九流缛翠蕚于词林綷仙花于笔苑文江翻浪织玉防以韬霞学海惊澜缀珠鳞于濯锦【灵台见髙四篇诗吉甫作颂穆如清风穆清微也汉吴叔文善琴隠居石壁山多松树当盛夏时以琴抚于松下以纳凉作风入松之操此借松风用之司马迁曰修身者智之府也汉武屡以十箧书从行幸河东亡其三箧张安世具识其事后得书校无遗失九流见赠子问篇词林犹言翰林綷音醉周也防音敛防艶流霞注水溢貌又水波貌亦作澰字玉防水之色也学海见太常伯学山注】
　　加以悬榻待士拥篲礼贤汲引忘疲奬题不倦懐经味道之客望范围而骏奔兼色流略之夫窥义园以遐集求小善于毫芥顾正礼于二龙振幽滞于沙泥许公明以一骥
　　【陈蕃独设一榻待徐穉去则悬之申屠蟠曰战国之时处士横议至使列国诸侯拥篲前驱注篲竹箒扫门也齐谢览弟举俱预元防江淹一见并相钦挹曰所谓驭二龙于长途者也本三国安平赵孔曜至冀州见刺史裴徽徽曰君顔色何以消减于故耶孔曜言体中无药石之疾然见清河郡内有一骐骥拘絷后廐厯年去王良伯乐百八十里不得骋天骨起风尘以此憔悴耳徽言骐骥何在孔曜言平原管辂陶邱刘岱字公山又荐岱弟繇字正礼徽曰前年举公山何复举正礼曰若使明公用公山于前擢正礼于后所谓驭二龙于长途骋骐骥于千里辂字公明年二十六雅性寛大与时无忌仰观天文则同妙甘公石申俯览周易则齐思季主今明使君方垂神幽薮留精九皋辂宜防隂和之应得及羽仪之时徽于是辟为文学】
　　【某】淹中故俗体朴厚之规稷下遗甿陶礼义之余化颇游简素少阅缣缃每蟋蟀凄吟映素雪于书帐莎鸡振羽截碧蒲于翰池
　　【淹中稷下俱见封禅表王褒圣主得贤臣颂蟋蟀俟秋吟映雪见洛濵对雪诗诗七月篇六月莎鸡振羽七月在野八月在宇九月在户十月蟋蟀入我牀下注莎鸡蟋蟀一物随时变化而易其名路温舒父为里监门使温舒牧羊温舒取泽中蒲截以为牒编用写书翰池墨池也张芝临池学书水尽黒人呼为墨池在今河南府陜州又兴国州有钟繇墨池温州有王羲之墨池常徳府沅江县西乌龙寺内有诸葛亮墨池】
　　既而学异懐蛟才非梦鸟价不齐于南汉芳不重于东山幸属日月光华云霞纷郁方结羡鱼之网将謡扣角之词奋短翮于枪榆希髙摽之余拂濯纎鳞于涓滴望鸿浪之微霑
　　【梦鸟见初秋登司马楼宴诗东山在浙江绍兴府上虞县西南四十五里晋谢安隠于此髙嵩尝戯安曰卿髙卧东山人言安石不出将如苍生何苍生亦将如卿何今絶顶有谢公调马路白云明月一亭遗迹谢灵运读书石壁精舍纎鳞字义见上篇】
　　所冀顾盻曲流剪拂增价则铅刀起一割之用跛鳖致千里之行是知窃混吹于齐竽滥飞声于郢路拘山鸡而自恧顾辽豕以多惭轻触威严不遑流汗
　　【梁孝标广絶交论顾盻増其倍价剪拂使其长鸣皆用伯乐事顾盻见之问篇一顾注长鸣见春霁早行诗太行道注铅刀句见懐古上裴侍郎诗磨铅注荀子曰跬歩不休跛鳖千里葛洪自叙岂敢力苍蝇而慕冲天之学防跛鳖而追飞兎之轨齐宣王好竽吹者三百人东郭先生不知竽滥于三百人中食禄宣王卒文王即位欲一一听之先生乃逃郢路见赠之问篇山鸡二句见帝京篇楚翚注】
　　上兖州崔长史启
　　【崔义字逞之兖州人贞观初厯左司郎中兼韩王府长史以介直称后迁婺州刺史讨平睦州防拜御史大夫子承基仕至大理卿次子承庆及孙皆极贵】
　　启侧闻丰城戢耀骇电之辉俄剖沙邱跪迹蹑云之辔载驰
　　【丰城戢耀即埋剑事见萤火赋骇电剑之光也如紫电之名耳秦穆公谓伯乐曰子之年长矣子姓有可使求马者乎伯乐对曰良马可形容筋骨相也天下之马者若灭若没若忘若失若此者絶尘弭辙臣之子皆不才也可告以良马不可告以天下之马也臣有所与共担薪菜者有九方皋此其于马非臣之下也穆公见之使行求马三月而反报曰巳得之矣在沙邱穆公曰何马也对曰牝而黄使取之牡而骊穆公不悦召伯乐而谓之曰败矣子所求者色物牝牡尚弗能知又何马之能知也伯乐喟然太息曰一至于此乎是乃其所以千万臣而无数者也若皋之所观天机也得其精而忘其麄在其内而忘其外见其所见不见其所不见视其所视而遗其所不视若皋之相马乃有贵乎马者也马至果天下之马也蹑云良马名如始皇蹑景之马也】
　　然则激湍侵星佩潜蛟于壮武腾镳厯块骋蹀骏于咸阳且煦辙波鳞侧羡鼇潭之跃触笼云翼扃望鹏鱼之迅是以齐郊夕唱牛歌掞白水之词汉境朝趋车侯惊拂尘之思
　　【晋成公绥渡河赋凌砥柱而激湍兮逾汭洛而扬波侵星言剑气上侵牛斗也潜蛟用化龙以指剑故云佩壮武地名出剑之地镳马防外铁王褒贤臣颂及至驾齧膝骖乗旦王良执韩哀附舆纵骋驰骛怱如影靡过都越国蹶如厯块追奔电逐遗风周流八极万里一息蹀疾也咸阳秦地其地山南水北山水皆阳故曰咸阳秦孝公徙都于此煦日照也煦辙波鳞见春霁早行诗列子阳问篇岱舆员峤方壶瀛洲蓬莱其山髙下周旋三万里其顶平九千里山之中相去七万里其上台观皆金玉锦兽皆纯缟珠玕之树皆丛生华实有滋味食之不老不死居人皆仙圣五山之根无所连着随潮上下徃还不得暂峙仙圣毒之诉之于帝帝怒流于西极失羣圣之居乃命禺疆使巨鼇十五举首戴之迭为三畨六万歳一交焉五山始峙而龙伯之国有大人举足不盈数歩暨五山之所一钓而连六鼇合负而趋归其国灼其骨以数焉于是岱舆员峤二山流于北极沈于大海仙圣之播迁者巨亿计帝凭怒侵减龙伯之国而小其人伏羲神农时其国人犹数十丈触笼鹏鱼俱见萤火篇礼记曲礼篇入户奉扃视瞻毋囘注扃门闗木也入户之时两手当心如奉扃然虽视而不转故云扃望齐郊二句见帝京篇启车千秋好客喜延名士士皆造之】
　　伏惟公腾澜浴景濬灵以含珠擢干捎云翊孤岩而耸桂崇基叠秀匡霸道于周盟茂绪聮辉賛文场于汉戚伟龙章之秀质腾孔雀之俊年叶凤彩于英姿辨蟾精于昔日灵台宏逺驰霄练于霜镡册府幽深绚朝虹于璧渚心波湛汉泳魄滩于黄陂情岳干天韫风云于稽巘龙津共济竞欣登御之车芜室钦贤必拥澄清之辔郁文条而擢彩藻逸潘花晔词锋而衒价光浮卫玉【腾澜浴景指水中之珠言之捎音稍周礼轮人以具围之扐捎其薮如末义含珠耸桂俱见髙四篇盟始于周故曰周盟云匡霸道指崔子相齐言之也外戚盛于汉故云汉戚指崔骃为汉贵戚也晋嵇康字叔夜有风度而土木形骸不自藻饰人以为龙章凤姿天质自然孔雀旧注皆云杨脩荅孔融之词按东坡元脩菜诗自序云菜之美者有吾乡之巢故人元脩嗜之且云使孔北海嗜之当复云吾家菜耶盖指融谓杨梅为君家果也世説言语门梁国杨氏子年九歳甚聪慧孔君平诣其父不在乃呼儿出为设果果有杨梅孔指示儿曰此是君家果儿即荅曰未闻孔雀是夫子家禽也其注云王隠晋书孔坦字君平防稽山隂人善春秋仕至廷尉卿不曾注扬脩孔融本传亦不载此事巢元修误举东坡误笔之赵次公注坡诗又妄云脩融之事可见考据之难也黄琬幼聪慧祖父琼为太守奏日食太后问所食多少琼未对琬时年九歳在傍曰何不言日食之余如月之初琼大奇之即以其言应诏灵台见髙四篇霄练言其薄霜镡言其断决之易也穆天子传天子西登昆仑见西王母癸巳至于羣玉之山先王之沂谓册府史外纪羣玉之山平阿无隘四辙中绳庸成氏之所中先王之册府也注徃古先王以为藏书之府故秘书省为册府淮南子亦曰昆山天地之册府也汉天河也黄陂黄河之陂王简栖头陀寺碑爱流成海情尘为岳注情想渐渍若尘飞为岳干天犹言干云稽巘犹言稽阜也龙津二句见赠之问篇李仙注芜室见髙四篇陈蕃室注钦贤见帝京篇孙阁注范滂字孟博汝南人少厉清节尝为清诏使按察冀州登车揽辔慨然有澄清天下之志州郡贪污皆望风解印绶去江淹恨赋文垂条而结繁注文必先扶植本根乃立其干如垂条结叶也潘花见太常伯篇映桃花注陈书总有潘陆之华而无园绮之实晋书潘岳词锋景焕卫玠瓘孙也总角乗羊车入市见者皆以为玉人观者倾都玠舅王济见之叹曰珠玉在侧觉我形秽又尝语人曰与玠同逰若明珠之在侧朗然照人及长好言理其后病羸母恒禁其语遇胜日亲友时请一言无不咨嗟以为入微琅琊王澄有髙名少所推服每闻玠言輙嗟息絶倒时人语曰卫玠谈道平子絶倒及王宏王济并有盛名皆出玠下世云王家三子不如卫家一儿玠妻父乐广有海内盛名议者以妇翁氷清女壻玉润】
　　然则昆溪既琢必见山川之精树羽巳悬行嗣云韶之响是以左龟隂而演化务肃百城辅麟壤以宣风恩覃千里徽猷克着逾盛徳于休徴声绩聿宣轶英规于恭祖佩吕刀而邵美巳賛搴帷之逰屈厐骥而未伸将骋仁风之驾
　　【玉出昆岗昆溪昆山之溪也诗崇牙树羽注崇牙以采色为崇牙树羽置五采之羽于崇牙之上也黄帝乐曰云门韶舜乐也龟隂鲁地诗奄有龟防盖龟山之隂也麟壤见封禅表亦指兖州耳又秦彭茂陵人六世祖袭与羣从五人同时为二千石三辅号万石秦氏彭以礼训人后徙颍川有凤凰麒麟嘉禾甘露之瑞肃宗巡行輙赏赐焉故称善政者亦曰麟壤轶升庵引庄子奔轶字谓与辙同战国防姊嫈轶贲育注车相遇也史记其轶乃时时见于他説索隠曰散轶也字书轶侵也跳也突也此轶字当以辙言之吕防为刺史有佩刀相者以为三公之服防乃赠别驾王祥曰以公有公辅之量故以相与祥临薨以刀授弟览曰汝后必兴足称此刀览后厯世多贤兴于江左王导其后也搴帷见前篇厐骥见髙四篇展骥注袁宏守东郡谢安执宏手授扇时诸贤毕集安欲试之又曰聊以赠行宏即应曰輙当奉扬仁风慰彼黎庶】
　　加以侧阶引彦鉴鬷子之微言倒屣延宾辨王生之雅量故使员流之下探照乗于长波髙岫之巅剖连城于幽石
