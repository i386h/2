<!-- { "loadSidebar": true } -->
　　四围俱是关山绕，饮马长城天不晓。
　　蹙尽蛾眉怨画师，汉宫回首生春草。
　　一曲琵琶马上愁，氍毹寒影入边头。
　　寄语君王休怅望，长门冷落亦悲秋。（《兰言集》）
　　（国朝）程良骧（字功济，号钝夫，休宁人。）
　　昭君怨
　　贱妾虽无宠，深宫不漏春。
　　如何汉天子，不庇一宫人。（《程氏所见诗钞》）
　　（国朝）熊士鹏（字两溟。天门人。嘉庆口口举人，乙丑进士，官武昌教谕。着有《鹄山小隐诗文集》。）
　　明妃怨
　　琵琶马上起愁云，娄敬和戎旧日勋。
　　可惜画师身早杀，不曾封得奉春君。
　　（国朝）黄燮清（原名宪清。字韵甫，海盐人。道光乙未举人，官湖北知县。着有《倚晴楼诗集》。）
　　昭君怨
　　永巷三秋月，年年照泪痕。
　　良媒难自托，远嫁亦君恩。
　　掩袂辞金殿，呜弦度玉门。
　　但能安绝塞，妾命不须论。（本集）
　　（国朝）蔡寿祺（见卷八）
　　昭君怨
　　悔将红粉弃胡尘，草色空留塞外春。
　　寄语汉皇休再误，图中面目几人真？（《梦绿草堂诗集》）
　　（国朝）胡凤丹（字月樵，永康人。历官湖北候补道，署督粮道。有《退补斋诗存》。）
　　明妃怨
　　妾不怨君王寡恩义，但怨前生薄命今生弃。
　　亦不怨画工图形恶，但怨绝世丰姿笔难着。
　　衔君恩，出国门，妍与媸，谁复论？
　　道旁来观者，齐声为妾惜。
　　惜妾不嫁巫山村，胡为远嫁楼兰国。
　　琵琶一曲和边笳，尘沙漠漠无颜色。
　　回首汉宫阙，遥望玉门关。
　　关外明月圆如环，恨不照见君王颜。
　　君王悔悟欲留妾，妾身已作沟中叶。
　　今世不生连理枝，来世愿化双蝴蝶。（《退补斋诗存》）

　　卷十　艺文（古今体诗）
　　（宋）郭祥正（见卷四）
　　王昭君上马图
　　飘飘秀色夺仙春，只恐丹青画不真。
　　能为君王罢征戍，甘心玉骨葬胡尘。（本集）
　　（宋）韩　驹（字子苍仙，井监人。政和初进士，历迁中书舍人，兼权直学士院，赠中奉大夫。着有《陵阳集》。）
　　题李伯时画昭君图
　　昭君十七进御时，举步弄影扬蛾眉。
　　自怜窈窕出绝域，八年未许承丹墀。
　　在家不省窥门户，岂知万里从胡虏。
　　丰容靓饰亦何心，尚欲君王一回顾。
　　君不见班姬奉养长信宫，又不见昭仪举袂前当熊。
　　盛时宠幸只如此，分甘委弃匈奴中。
　　春风汉殿弹丝手，持鞭却趁奚鞍走。
　　莫道单于无厚情，一见纤腰为回首。
　　含悲远嫁来天涯，不如夔州处女发半华。
　　寄语双鬟负薪女，灸面慎勿轻离家。（本集）
　　（宋）王庭珪（字民瞻，安福人。政和八年进士，官国子监主簿，晚直敷文阁。着有《卢溪集》。）
　　题罗畴老家明妃辞汉图（李伯时作，明妃丰容靓饰，欲去不忍之状。）
　　明妃辞汉出宫门，丰容靓饰朝至尊。
　　至尊左右皆动色，明妃欲语咽复吞。
　　三千蛾眉塞天阍，帝独不识王昭君。
　　顾影徘徊复良久，尚冀君王一回首。
　　当时自倚绝世姿，不将赂结毛延寿。
　　可怜朱网画香车，却来远嫁呼韩邪。
　　不如夔州旧村女，三幅罗裙两髻丫。
　　陌上花开大堤暖，细雨春风归缓缓。
　　宁从禁御落胡沙，长路漫漫碧云断。
　　忽看汉月照毡裘，泪湿弹丝锦臂鞴。
　　龙眠会作无声句，写得当时一段愁。（本集）
　　（宋）刘子翚（字彦冲，崇安人。以父韐任授承务郎，通判兴化军，辞归武夷山，学者称屏山先生。着有《屏山集》。）
　　明妃出塞图
　　羞貌丹青斗丽颜，为君一笑靖天山。
　　西京自有麒麟阁，画向功臣卫霍间。（本集）
　　（宋）裘万倾（字符量，号竹斋。）
　　题昭君图
　　纷纷争赂毛延寿，今日丹青竟不传。
　　万事无过真实处，后人赢得写婵娟。（《裘竹斋诗集》）
　　（金）赵秉文（字周臣，磁州人。擢第入翰林，因言事外补，后再入馆为修撰待制，转礼部郎中。南渡为直学士，迁侍读，拜礼部尚书，再改翰林学士。自号闲闲居士，着有《滏水集》）
　　昭君出塞图
　　无情汉月解随人，羞向天涯照妾身。
　　闻道将军侯万户，已将功业上麒麟。（本集）
　　（元）王　恽（字仲谋，卫州汲县人。中统初辟为详议官，寻转翰林修撰，兼国史编修。至元中擢翰林院学士。大德五年上章求退，卒赠学士承旨，追封太原郡公，谥文定、着有《秋涧集》。）
　　王昭君出塞图
　　绝色当年冠汉宫，谁移尤物使和戎？
　　流连不重君王欲，延寿丹青似有功。

　　朔漠风沙异紫台，琵琶心事欲谁开？
　　人生正有新知乐，犹胜昭阳赤凤来。（本集）
　　（元）虞　集（字伯生，号劭庵，宋相允文五世孙，家崇仁。以荐授大都路儒学教授，累官翰林直学士，兼国子祭酒。天历中除奎章阁侍书学士，卒赠江西行省中书，省参知政事，封仁寿郡公，谥文靖。着有《道园集》。）
　　题昭君出塞图
　　天下为家百不忧，玉颜锦帐度春秋。
　　如何一段琵琶曲，青草离离咏未休。（本集）
　　（元）刘　因（见卷六）
　　昭君扇头
　　武皇重色思倾国，赵氏承恩亦乱宫。
　　自售悬知非静女，汉家当论画师功。

　　不忍纷纷丑女颦，百年孤愤汉宫春。
　　一身去国名千古，多少君臣学妇人。（《静修集》）
　　（元）王思廉（字仲常，真定获鹿人。张德辉宣抚河东，辟掌书记。至元间以荐授符宝局掌书，寻改翰林待制。成宗即位，迁翰林学士。大德中授太子宾客，卒年八十三，封恒山郡公，谥文恭。详见《元史侍从传》。）
　　昭君出塞图
　　黄沙堆雪暗龙庭，马上琵琶掩泪听。
　　汉室御戎无上策，错教红粉怨丹青。（《历代题画诗类》）
　　（元）马　臻（字志道，别号虚中，少慕陶贞白之为人，着道士服，隐于西湖之滨。尝从褚雪巘游，肆力吟咏，着有《霞外集》。）
　　王昭君图
　　窈窕佳人绝代无，一辞汉殿尽嗟吁。
　　丹青若恨毛延寿，句践何功得破昊？（本集）
　　（元）许有壬（字可用，汤阴人。延佑二年进士，官集贤阁大学士，改枢密副使，拜中书左丞，卒谥文忠。着有《圭塘小稿》。）
　　题友人所藏明妃图
　　臂香骨沁守宫虐，金锁重门怨银钥。
　　深宫有眼不识春，昼长时听云间乐。
　　平生所见惟监宫，今朝岂期见画工。
　　君王知画不知妾，薄命己分如秋蓬。
　　黄沙漫漫天无穷，惊飙吹老红芙蓉。
　　穹庐明日又何处？此生遂负南归鸿。
　　和亲纳侮号上策，建议贻谋娄敬责。
　　妾身虽苦免主忧，犹胜专宠亡人国。
　　关山寥落梦亦迷，嫁鸡正尔随鸡飞。
　　人间生女莫望贵，只可近作田家妻。
　　琵琶声断霜天月，青冢至今青不歇。
　　后来却有蔡文姬，千古胡笳辱哀拍。（本集）
　　（元）袁　桷（见卷六）
　　昭君图
　　鬓影愁添塞雪，花枝羞杀宫春。
　　谁道佳人倾国，解从绝域和亲。（《历代题画诗类》）
　　（元）陈　旅（字众仲，莆田人。幼孤，笃志于学，以荐为闽海儒学，官御史中丞。马祖常一见奇之，劝游京师，除国子助教，出为江浙儒学提举，召应奉翰林文字，迁国子监丞。着有《安雅堂集》。）
　　明妃出塞图
　　昭君北嫁呼韩国，巫山更有昭君村。
　　黄金镂鞍玉骢马，分明载得巫山云。
　　凉风吹动钗头雁，一曲琵琶写幽怨。
　　沙草遥连鸡塞尘，野花不种鸳鸯殿。
　　内家日日选娉婷，泪痕满袖空多情。
　　汉庭自此恩信重，美人身比鸿毛轻。（本集）
　　（元）吴师道（字正传，兰溪人。至治元年进士，授高邮丞，调宁国路录事，迁建德县尹，入为国子助教、以礼部郎中致什。着有《吴礼部集》。）
　　昭君出塞图
　　平城围后几和亲，不断边烽与战尘。
　　一出宁胡终汉世，论功端合胜前人。

　　巫峡故山花树红，村村婚嫁乐春风。
　　琵琶马上无穷恨，最恨当年误入宫。（本集）
　　（元）李　祁（字一初，别号希蘧，茶陵州人。元统元年登李齐榜进士第二，授应奉翰林文字，源州同知，迁江浙儒学副提举。着有《云阳集》。）
　　昭君出塞图
　　朔风吹沙天冥冥，愁云压塞边风腥。
　　胡儿执麾背人立，传道单于令行急。

　　蒙茸狐（一作胡）帽貂鼠裘，谁信（一作言）宫袍泪痕湿。
　　汉家恩深幸不早，此身终向胡中老。
　　此身倘负汉宫恩，杀尽青青原上草。（本集）
　　题昭君出塞卷
　　千群铁骑连云塞，万里金城属汉家。
　　错遣佳人嫁胡虏，至今遗恨满天涯。
　　当年下笔何人在，展卷空今感叹多。
　　记得云阳全盛日，看书看画饱相过。（同上）
　　（元）陈　高（字子上，永嘉人。至元甲午进士，授庆元路录事，迁慈溪令。着有《不系舟渔集》。）
　　题明妃图
　　明妃出嫁离长安，拨尽琵琶悲远天。
　　自是生为延寿误，至今死后画图传。（本集）
　　（元）杨维桢（见卷六）
　　句
　　点湿明妃画莫加。（《玉颊啼痕》）
　　（元）舒　頔（行妆名迪，字道原，号贞素，别号天台山人，绩溪人。元至正间以学行举授丹阳教谕，转升台州路学正。因乱作，遂遁迹山中，教授生徒。明兴，屡征不出，自号其居曰贞素斋。嘉靖间崇祀乡贤。着有《贞素斋文集》。）
　　昭君图
　　曲逆老失计，娄敬因自侯。
　　深宫如花人，远嫁龙沙头。
　　龙沙万里远，远嫁不复返。
　　长思汉宫中，怨泪日在眼。
　　泪眼不可止，娇姿看转美。
　　琵琶寄深怨，繁声纷在指。
　　单于意得面向空，骏骑妥袖胸蟠龙。
　　髯官睥睨视窈窕，汉宫信有沙地少。
　　旌旗卷风吹雨疾，琵琶无声长掩泣。
　　骆驼铜罂寒湩满，雪花涌注玻璃碗。
　　单于跪进苦劝人，穹庐夜永氍毹暖。
　　千年世运天所移，声教所被穷海涯。
　　男尽为臣女尽妾，琵琶处处民熙熙。（本集）
　　（元）贡师泰（字泰甫，宣城人。以国子生中江浙乡试释褐。太和州判官荐应奉翰林文字。至正中累官礼部户部尚书，卒年六十五。着有《玩斋集》。）
　　题出塞图
　　六宫如海春如水，一入长门见面稀。
　　青草琵琶沙上路，泪痕空湿嫁时衣。

　　砂碛微惊数骑尘，汉庭便欲议和亲。
　　当时卫霍兵犹在，未必明王弃妾身。（本集）
