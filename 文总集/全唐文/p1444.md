<!-- { "loadSidebar": true } -->
    客有唁予以丧其宝，且讥其所贸也微。予洒然曰：“始予有是马也，予常马畜之；今予鬻是马也，彼宝马畜之。宝与常在所遇耳。且夫昔之翘陆也，谓将蹄将啮，抵以挝策，不知其云也；昔之嘘吸也，谓为疵为厉，投以药石，不知其喷玉也。夫如是，则虽旷日历月，将至顿踣，曾何宝之有焉？繇是而言，方之於士，则八十其缗也，不犹愈於五皮乎？”客谡而竦。予遂言：马之德也，存乎形者也，可以目取，然犹违之若此，矧德蕴於心者乎？斯从古之叹，予不敢叹。
    △述病
    刘子尝涉暑而征，热攻於腠以致病。其仆也告，亦莫能兴。逮浃日，予有瘳。医诊之曰：“疾幸间矣，顾热而未平，有遗类焉，宜谨於摄卫。卫之乖方，则病复矣。”所苦既微，而怠其说。倦眠於衾而兴焉，倦隐於几而步焉，面不能罢，发不能捐栉，口不能忘味，心不能无思。如是未移日而疾也[
V57]如，复於躬。进药求汗，凡三涣，然後目能视。视既分，则向时之仆，已睨然执杯圈侍予於前矣。予讶而曰：“曩吾与若也病偕，呻也呼也，若酷而吾微；药也饵也，吾殷而若薄。何患之同而痊之异哉？”仆谆谆而答云：已之被病也，兀然而无知；有问也，亦兀然而无知。发蓬如而忘乎乱，面黔如而忘乎垢。洎疾之杀也，虽饮食是念，无滑甘之思，日致复初，亦不知也。”予喟然叹曰：始予有是仆也，命之理畦则蔬荒，主庖则味乖，颛厩则马瘠，常谓其无适能适。乃今以兀然而贤我远甚，利与钝果相长哉！仆更矣。刘子遂言曰：乐於用则豫章贵，厚其生则社栎贤。唯理所之，曾何胶於域哉！
    ○伤我马词
    马，龙类，盖健而善驰，君子之所宜求为兽也。故法求於力，或逸而喜骇；法求於和，或乾而易仆。由德称者鲜焉。曩予知善马之难遭也，不求於肆而於其乡。一旦，果得阴山之阿，蠖略其形，萧萧其鸣，长顾远视，顺而能力。顾其躯非骞然而伟也，虽士得以乘之。
    始予被皂衣於朝，朝之人多四三其牡以迭驭，予无兼焉。水辙之淋漓，淖途之汪洋。结为确荦，融为坳堂。前有偾，後有濡裳。我策垂空，我镳方扬。振鬣轩昂，矫如飞翔。翘翘其雄也，非力而何？烈火之具举，钩膺之叠舞。一蹊千趾，骈比龃龉。<疒多>者斯挤，悍者斯怒。我鞍如山，我辔如组。弭毛容与，宛若孤处。靡靡其柔也，非慧而何？日予之获谴於阙下，背商颜，趣昭邱，日中而逾舍。修门之南，非骑所宜。夷则沮洳，高则。虎咆空林，蜮斗荒馗。风雨孤征，简书之威。俾予弗颠，我马焉依。屑屑其劳也，非德而何？予至武陵，居沅水傍。或逾月未尝跨焉，以故莫得伸其所长。顾望兮，顿其锁缰。饮日削兮，精耗神伤。寒枥骚骚兮，瘁毛苍凉。路闻躞蹀兮，逸气腾骧。朔云深分边草远，意欲往兮声不扬。ㄨ然自不得其所而死，故其嗟也兼常。
    初，元宗羁大宛而尽有其名马，命典牧以时起居。洎西幸蜀，往往民间得其种而蕃焉。故良毛色者率非中土类也。稽是毛物，岂祖於宛欤。汉之歌曰：龙为友。武陵有水曰龙泉，遂归骨於是川。且吊之曰：生於碛历善驰走，万里南来困邱阜。青菰寒菽非适口，病闻北风犹举首。金台已平骨空朽，投之龙渊从尔友。
    ○观市
    由命士以上不入於市，《周礼》有焉。由今观之，盖有因也。元和二年，沅南不雨，自季春至於六月，毛泽将尽。郡守有志於民，诚信而雩，遂遍山川、方社。又不雨，遂迁市於城门之逵。予得自丽谯而俯焉。
    肇下令之日，布市籍者咸至，夹轨道而分次焉。其左右前後，班间错寺，如在之制。其列题区别榜，揭价名物，参外夷之货。马牛有牵，私属有闲。在巾笥者织文及素焉，在几阁者雕彤及质焉，在筐者白黑巨细焉。业於饔者列饔饣喜、陈饼饵而然，业於酒者举酒旗、涤杯盂而泽然，鼓刀之人设膏俎、解豕羊而赫然。华之毛，畋鱼之生，交蜚走，错水陆，群状夥名，人隧而分。韫藏而待价者，负而求沽者，乘射其时者，奇赢以游者，坐贾禺禺，行贾遑遑，利心中惊，贪目不瞬。
    於是质剂之曹，较固之伦，合彼此而腾跃之。易良苦於巧言，攵量衡於险手。杪忽之差，鼓舌伧伫；诋欺相高，诡态横出。鼓嚣哗，坌烟埃，奋膻腥，叠巾履，啮而合之，异致同归。鸡鸣而争赴，日午而骈阗。万足一心，恐人我先。交易而退，阳光西徂。幅员不移，径术如初。中无求隙地俱，唯守犬鸟乌，乐得腐馀。是日，倚衡而阅之三，感其盈虚之相寻也速，故著於篇云。
    ○观博
    客有以博戏自任者，速余观焉。初，主人执握槊之器置於庑下，曰：主进者要约之。既揖让即次，有博齿二，异乎古之齿。其制用骨，觚棱四均，镂以朱墨，耦而合数，取应期月。视其转止，依以争道。是制也通行之久矣，莫详所祖。以其用必投掷，故以博投诏之。
    是日客抵骨於局，且祝之曰：“其来如趣，其去如脱。事先趑趄，命中无蹉跌。无从彼呼，无俾我怛！”分曹遒迫，自朝至於日中昃，而与所祝异焉。客视骨如有情焉，如或凭焉，悉詈之不泄，又从而啮蹂躏之，莫顾其十目之ㄉ让也。乃曰：“非余术之不工，是朽骨者不余畀也。请刷耻於奕棋！”主人促命烛以续之，骛神默计，巧竭智匮。主进者书胜负之数於牍，视其所丧，又倍前籍焉。观者曰：“以夫人之褊心，亦将诟棋而抵枰矣。”既乃恬而不恤，赧然有失鹄求身之色，人咸异之。
    子刘子曰：先人者制人，博投是已。从人者制於人，枯棋是已。二者岂有数存乎其间哉？但处之势异耳！是知当轴者易生嫌，而退身者易为誉。易生之嫌，不足贬也；易为之誉，不足多也。在辩其所处而已。
    ○毗卢遮那佛华藏世界图赞（并序）
    佛说《华严经》直入妙觉，不由诸乘，非大圆智不能信解。德宗朝，有龙象观公，能於是经了第一义，居上都云华寺，名闻十方。沙门嗣肇是其上足，以经中九会纂成《华藏图》，俾人瞻礼，即色生敬。因请余赞之。即说赞曰：
    清净不染花中莲，捧持世界百亿千。踊出香海浩无边，风轮负之昼夜旋。大雄九会化诸天，释梵八部来森然。从昏至觉不依缘，初初极极性自圆。写之绡素色相全，是色非色言非言。
    ○口兵诫（并序）
    余读蒙庄书曰：“兵莫惨於志，莫邪为下。”缺然知志（一作智）士之伤夫生也。他日，读远祖中垒校尉书曰：“口者，兵也。”[B242]然知言之为兵，又惨乎志。因博考前载，极其两端。夫志兵之薄人，激烈抗愤，不过无从容於世耳。口兵之起，其形渥焉。繇是知吾祖之言为急，作诫以书於盘盂。
    五刃之伤，药之可平。一言成疴，智不能明。人或罹兵，道途奔救。投方效技，思恐其後。人或罹谮，比肩狐疑。借有纷解，毁辄随之。故曰：舌端之孽，惨乎楚铁。夷灶诚谋，执戈以驱。掩人诚智，折笄以（一作之）詈。贤者诲子，信其有旨。发言之难，往古犹尔。辩为诈媒，默为德基。玉椟不启，焉能瑕疵。麋深居，孰谓可嗤。我诫於口，惟心之门。无为我兵，当为我藩。以慎为键，以忍为阍。可以多食，勿以多言。
    ○犹子蔚适越诫
    犹子蔚晨跪於席端曰：“臣幼承叔父训，始勾萌至於扶疏。前日不自意，有司以名污贤能书，又不自意，被丞相府召为从事。重兢累愧，惧贻叔父羞。今当行，乞辞以为戒。”余曰：若知彝器乎？始乎斫轮，因入规矩，刳中廉外，枵然而有容者，理腻质坚，然後加密石焉。风戾日，不剖（一作副）不聱。然後青黄之，鸟兽之，饰乎瑶金，贵在清庙。其用也幂以养洁，其藏也椟以养光。苟措非其所，一有毫发之伤，儡然与破甑为伍矣。汝之始成人，犹器之作朴，是宜力学为砻斫，亲贤为青黄，睦僚友为瑶金，忠所奉为清庙，尽敬以为幂，慎微以为椟，去怠以护伤，在勤而行之耳。设有人思披重霄而挹颢气，病无阶而升，有力者揭层梯而倚泰山，然而一举足而一高，非独揭梯者所能也。凡大位未尝旷，故世多贵人，唯天爵并者乃可伟耳。夫伟人之一顾逾乎华章，而一非亦惨乎黥刖。行矣，慎诸！吾见垂天之云在尔肩腋间矣。昔吾友柳仪曹尝谓吾文隽而膏，味无穷而炙愈出也。迟汝到丞相府，居一二日，袖吾文入谒，以取质焉。丞相，吾友也。汝事所从，如事诸父，借有不如意，推起敬之心以奉焉，无忽！
    ○佛衣铭（并序）
    吾既为僧琳撰《曹溪第二碑》，且思所以辩六祖置衣不传之旨，作《佛衣铭》曰：
    佛言不行，佛衣乃争。忽近贵远，古今常情。尼父之生，土无一里。梦奠之後，履存千祀。惟昔有梁，如象之狂。达摩救世，来为医王。以言不痊，因物乃迁。如执符节，行乎复关。民不知官，望车而畏。俗不知佛，得衣为贵。坏色之衣，道不在兹。由之信道，所以为宝。六祖未彰，其出也微。既还狼荒，憬俗蚩蚩。不有信器，众生曷归。是开便门，非止传衣。初必有张，传岂无已。物必归尽，衣胡久恃。先终知终，用乃不穷。我道无朽，衣於何有。其用已陈，孰非刍狗。
    ○陋室铭
    山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅《金经》。无丝竹之乱耳，无桉牍之劳形。南阳诸葛庐，西蜀子□亭。孔子云：何陋之有！
    ○许州文宣王新庙碑
    岁在丙辰，元日开成，许州牧尚书杜公作文宣王庙暨学舍於兑隅，革故而鼎新也。前年，公受社与钺，且董淮扬汝南之师。八月上丁，释菜於宣父之室。陋宇荒阶，不足回旋，已事而叹，乃询黄发。有乡先生前致辞曰：“自盗起幽陵，许为兵冲，连战交ㄏ，率无宁岁。耳悦钲鼓，不闻弦歌，目不知书，不害为智。迩来生聚教养，起居祖习，一出於军容。今幸天子怜许民，为择贤侯，此人人思治之时也。”公曰：“诺，吾当先後之。”於是，元年修戎律以通众志，次年成郡政以蠲民瘼，季年崇教本以厚民风。
