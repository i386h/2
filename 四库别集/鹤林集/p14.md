<!-- { "loadSidebar": true } -->
　　郑性之妻潘氏赠平原郡夫人制
　　勅朕惟夫尊于朝妇贵于室今古一道死生同荣具官某妻潘氏笄珈象服之美以宜其夫筥釡潢污之清以相其祀中馈尔职嘉嫔尔共方当夫人之起家亦念君子之偕老命之不淑荣弗逮躬载言翟茀之空莫睹鸿枢之贵晋封名郡用贲穸台庶几兰荪之共芳不与草木而俱尽可
　　陈卓曽祖嘉谟赠太子少保制
　　勅朕惟太微四星天枢为近大夫三庙皇考实尊既膺基命之荣当衍曽门之庆具官某秉哲廸义为时闻人抱道而不永于年守官而不究其用蔚有善行施于曽孙为吾宗工晋登宥府载举饰幽之典以伸追逺之思班之宫寮华尔泉穸尚其营魄知享宠休可
　　陈卓曽祖妣黄氏赠上饶郡夫人制
　　勅朕妙柬耆儒进登宻席异数絶百寮之表愍章疏三世之恩某氏嫔于徳门懿彼阃范淑谨恭俭宜其家人硕大光明流于后裔集有曽孙之庆出为二府之臣种徳之功其报不逺载锡小君之命仍疏大郡之封灵如有知歆我殊宠可
　　陈卓祖膏赠太子太傅制
　　勅朕惟陈钦以议法名世而宠至司空陈实以好学致身而羣为辅相均曰有妫之后至于再世而昌遗风甚髙千载如在某植道淳固立心裕和漫仕周行班甫升于卿月退居里社光已铲于徳星独留手泽之芳衍作孙枝之秀陞华宥府为时名臣是用伸其尊祖之心霈我漏泉之泽特进居文阶之首虽衍旧封太傅极官臣之荣载加新命是为异数以发幽光可
　　陈卓祖母汪氏赠鲁郡夫人制
　　勅朕惟流之长者其源深叶之茂者其光沃矧方崇尚孝治登庸枢臣肆以施于之恩饰其烝畀之典某氏躬有懿行嫔于名卿其在母家则克勤女工其相君子则蔼着梱范可以为仁矣是宜有后哉故生文孙作我近辅用赐周公之宇以华小君之封然宠光慰此柔魄可
　　陈卓祖母蔡氏赠魏郡夫人制
　　勅朕畴庸硕辅推本庆门徂赉孝孙则惟其贤烝畀祖妣则饰以礼诞颁愍册追贲幽扄某氏云仍上蔡之家天合有妫之后滋植徳本有开后昆是为枢臣参我国柄仍小君之旧号开大名之新封尚惟淑灵其克嘉享可
　　陈卓父居仁赠太师制
　　勅朕惟事君以道父所以教忠扬父之美君所以教孝矧予禁从之老载陟枢密之庭率循旧章追贲祢庙具官某器资端亮才识敏明自着武于清班遄跻华于要路在孝宗时则入侍甘泉之槖在光庙时则出分元帅之麾王言如丝出如纶凤衔密命大蕃为屏宗为翰虎踞上游官未满能晚而谢事庆流哲嗣晋陟洪枢化贰公虽积承于愍册维垣极品兹加贲于蜜章尚其幽扄歆我明命可
　　陈卓嫡母王氏赠镇国夫人制
　　勅国以贤为基母以子而贵矧予近辅晋翊鸿机既颁异恩以隆陟岵之报可无愍册以慰凯风之思具官某故嫡母具官某氏女徳妇功为世阃范有光彤管之训不愧采蘩之诗即其宜家是以有子因陟枢庭之始载疏石窌之荣爰易郡封奄受方国尚其柔魄歆我休光可
　　陈卓所生母俞氏赠新安郡夫人制
　　勅春秋之义母以子贵今吾阁老登进宥宻之庭岂忘禭章慰其劬劳之感具位某氏淑婉有仪恭勤不懈辅佐君子极于显荣载生名贤汔至鼎贵是用循国家之旧典易小君之新封尚惟淑灵歆我休命可
　　陈卓妻林氏赠信安郡夫人制
　　勅朕畴咨公望登进儒臣书殿隆名既畀以机密之柄禭章异数又伸其伉俪之私具官某氏以嘉定从槖之家淳熙侍臣之子克谨妇道相成夫君曽未赓偕老之诗先已赋悼亡之什鸿枢之荣不见象服之礼未宜兹吾辅臣盖有遗憾小君示宠大郡启封倘逝者而有知尚服之而无斁可
　　沂王夫人俞氏父俞治赠潭州观察使制
　　勅朕惟若昔厚陵加惠濮邸凡仙游之若父若母皆与封赠盖先制也矧沂王夫人之亲其可缓愍章耶具官某禀姿端醇与物和裕蚤缘姻娅逮事先朝朱閤通班夙着舍人之样戎团分总殁跻诸使之荣兹诞霈于隆恩复陞华于亷察九原有识尚克知歆可
　　沂王夫人母刘氏赠惠国夫人制
　　勅朕【云云同前】葢先制也矧予近戚可缓愍章耶具官某妻某氏性禀柔嘉躬履慈俭蔼有阃范以昌徳门是生淑媛妃我沂邸兹覃异渥用贲幽扄仍小君之旧封开大国之新命淑灵未泯宠数钦承可
　　何进特赠节度使右金吾卫上将军制
　　勅朕收图书而知阨塞之处每严蜀道之防听鼔鼙而思将帅之臣必及山西之彦云何中道忽丧元身具官某朴忠而有谋真勇而无敌身鏖百战曽收荡寇之勲义激三军时有灭讐之志当北骑溃防之日正王师思奋之秋而功力常分于备多事机屡失于遥制遂赍忠愤竟死封疆昔李广之殁而三子为郎张巡之亡而百世庙祀朕之恤汝无愧于斯更加双节之荣复班二品之贵以甄壮烈以励贪夫可
　　赵传夫弟伉夫父彦轼赠特进制
　　勅朕躬执瑄币只见泰坛虽当恭黙思道之时不废齐明承祀之典嘉与文武之士均其神天之休具官某蔚为宗英绰有雅度抱才自处官不满能积庆所钟报在其子或践武阶之峻或登禁橐之清推迹本原用彰愍饰进其位叙特以上公是为泉壤之华且慰霜露之感可
　　赵传夫母段氏赠定襄郡夫人制
　　勅朕读蓼莪衔恤之诗观閟宫燕喜之颂一以不得终养为戚一以既受多祉为荣推原人情是有赠典具位某母段氏柔嘉淑谨式是阃仪温敬齐庄共于典祀命之不淑没有余哀用开大国之封仍正小君之号不但慰思亲之望庶几广教化之仁可
　　赵传夫母连氏赠秦宁郡夫人制
　　勅严父配天国之大典以子贵母古之彞章矧兹禁从之官相我明庭之祀尚何爱于爵赏不以成其孝思具位某母连氏淑谨有仪柔嘉维则亲执锜筥恭俭以相其夫笃好图书仁爱以昌其后生不终养没有余哀载疏大国之封庸正小君之号九原虽邈不显其承可翟朝宗弟崇故父显赠保康军节度使制
　　勅朕躬执瑄币祗见泰坛喜与文武之臣均共神天之庆用裒祭泽申贲祢宫具官某以武发身以仁裕后戎容暨暨生不侯封蜜印煌煌没以子贵兹因宗祀重衍庆条再颁鹘绶之华益侈鬛封之宠灵如未泯休克歆承可
　　翟朝宗嫡母杜氏赠信安郡夫人制
　　勅朕惟严父配天国之大典以子贵母古之彞章用敷享帝之休爰霈漏泉之泽具官某母某氏挺生望族来嫔庆门均其鸤鸠之仁毓我熊罴之士兹汔成于熙事宜申锡于愍书正位小君启封大郡柔魂未泯茂渥其承可
　　邓彭年赠节度使制
　　勅朕惟爵禄天下之公器也劝功懋赏未尝以私防之爱而妄加送往貤恩亦不以近习之嫌而终废具官某禔身谨饬植志忠勤粤自淳熙已服劳于南内讫于嘉定遂参领于北司久矣投闲奄其沦谢朕念先朝之簮履特颁内府之节旄用招嘉魂式贲泉路灵如有识尚克祗歆可
　　李大昌加赠武康军节度使制
　　勅国朝旧制非勲绩显著者不除节钺渡江而后稍寛矣若赠官则所不吝也具官某忠实敬谨谙于吏道事朕初潜歴年滋久以攀附之勤当享遐福命之不淑遂至云亡则亦可伤矣赐之旌纛姑示饰终之典可
　　麻申特赠武功大夫遥郡刺史制
　　勅具官某朕置武功之赏以宠战士聴鼔鼙之声而思将臣既陷元身可无愍典尔本山西之杰驰漠北之名破敌旗边曽着先锋之号受降城畔更无匹马之还方北骑之窥闗拥白丁而赴敌但知报国不惜捐躯虽一门之死者数人而劲敌之退者三舎勲名如此岂不伟欤立岑彭之祠官李广之子朕于何进既率用厥典矣尔进之俦也则甄録二阶追封遥刺朕又何爱焉可
　　李虎母髙氏特封咸安郡夫人制
　　勅昔张辽进爵乡侯厥母亦蕃锡车马诸屯将吏悉罗拜道周史册书之以为荣观今有身都大将亲号小君较之前闻无所与逊岂不两尽其美哉具官某母某氏仪家以正守节而坚为人谋而忠烈何惭于伏劒与子言于孝劳不止于断机庆绵后昆官至刺史积五年之恩数貤一秩于慈闱朕之锡汝之受皆宜也上承天宠下慰子心可
　　钟震弟霖父将之赠宣奉大夫制
　　勅君子思孝笃于亲而民仁圣人广恩敬其父则子悦式裒祭泽申贲祢宫具官某父某撷儒之英蹈道之正勤于讲学撰先生之屦以从游志在济民易大夫之箦而后己仕皆由礼爵不满能是钟禁槖之贤来相明庭之祀既合棣华之韡韡宜加蜜印之煌煌上崇二品之阶下漏九泉之泽灵其不昧式克歆承可
　　钟震妻邓氏赠硕人制
　　勅朕合宫汔享熙事备成厥有秉文之臣实修助祭之职可无骏惠贲及私庭具官某故妻具位某氏清范出于名家柔风着于中梱式相其事亦云有年既不诵君子偕老之诗则冝膺硕人其颀之报尚其肹蠁来顾宠灵可
　　冯氏封硕人制
　　勅读閟宫之诗曰鲁侯燕喜令妻夀母夫既不能以养亲为夀而仅得以宜家为喜者亦人之情也具官某妻冯氏生自华胄嫔于徳门鼓琴瑟和乐之音粲珩佩委蛇之度供大夫之祭既享于成衣硕人之衣实称其服益思谨淑以保尔有家可
　　刘芥赠武功大夫某州刺史制
　　勅朕闻春秋书潞子之爵汉史纪弓髙之封既曰来臣何爱饰典具官某生于异壤慕我中华方闗河怀赴之秋有唐邓来归之报迎王师以箪食诚出本心解辫髻以衣冠欲霑圣化方报功之未几遽掩骼以云亡爰赠武功并陞遥刺以示纳降之典以恢怀逺之仁英魂有知尚式时享可
　　葛氏封宜人制
　　勅具官某妻某氏朕修文徳以来逺人不间臣妾尔生自异域嫔于贵臣慕义来归亦期偕老岂图中道忽殒良人宜疏命妇之封以示皇恩之渥可
　　李复明赠忠州刺史制
　　勅具官某北兵慢防奄薄荆渚尔以统兵官愤敌深入出鬬于城闉之西武功虽多而元身亦殒可谓死于义矣陞刺望藩往旌毅魄可
　　俞东赠修武郎制
　　勅具官某朕追惟藩邸嘉惠近亲生锡异恩死彰愍饰尔亦肺腑亲也降年弗永官不满能载陞八品之阶式漏九泉之泽尚其营魄歆此休光可
　　冯履特赠直秘阁制
　　勅具官某昔邵子雍闻巂鸟之声而占气运因木叶之动而起时数声音之学葢与造化相流通非深于易者不能知也尔蚤以爽邦之英邃于先天之数声文韵法尤所究心当权侂用事时课歴之差议祭之变推测虹见之咎了然如指诸掌至于进退不以吉凶行违不以忧乐则又在于经世图外惜乎此道孤行无有褒表之者朕用朌愍典俾真秘丘尚庶几丰道植教之意可
　　王氏封硕人制
　　勅朕肇禋国阳均福方外属我臣妾一视同仁具官某妻王氏生自殊邻嫔于贵胄能佐而长慕义来朝车书既同冠带不异则疏硕人之宠以对亷使之华亦其宜也毋贰尔心相勉以义可
　　赵氏赠安人制
　　勅某氏妇从夫爵死生一也国有湛恩于是有不从夫而封赠者焉尔荣王近亲有淑其行降年不永至于云亡再疏命妇之封庸侈泉扄之宠柔魂未泯尚克知歆可
　　傅宗道母陈氏封孺人制
　　勅具官某母某氏朕宗祀明堂均庆宇内凡我小大之臣举得以宠绥其父母焉尔积善蕴仁年过九十在官有子际此异恩用贲徽封益恢夀嘏可
　　呉洪道父权授保义郎母陈氏封孺人制
　　勅具官某父母某汉礼髙年九十者已为异数矧父母之年又加于九十者欤尔绍兴遗民蕴仁积善年耆徳明至于偕老是宜日有秩也初品之封尔其笃受可
　　赠髙年制
