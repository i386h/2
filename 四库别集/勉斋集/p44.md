<!-- { "loadSidebar": true } -->
　　榦疎缪不才望轻资浅冐昧试邑日慎旷瘝窃谓为政之道抑强扶弱不宜有偏安富恤贫要当两尽至于形势侵渔乡民毒害狠鸷如虎狼蝮蝎荡人家产以霸乡闾则字民之官亦不忍安坐而不恤窃见本县有教授危某者寄居乡落去城四五十里所居之旁有山林陂塘乃乡民熊祥家之产其始多方迫胁必欲得之熊祥亦巳少从其欲而蚕食不巳不满其意危教授之家偶被鼠窃所盗不过米盐屑之物榦因捕蝗偶过其家危教授以为熊祥之家实为窝藏榦以寄居之故行下尉司差人根缉巳而解至三人皆歴歴供吐以为熊祥之家实尝停盗及追熊祥与之供对则三人者尽变其说两人以为危教授者赂之使言一人以为实被危教授之子棰楚诬服即而听之则一人者拾指皆被夹损两踝皆被椎损又熟问之则危教授者实与尉司数人肆其惨毒如此本县见其既无实迹而熊氏之家巳不胜其扰被棰之人亦巳伤重遂从而释之未数日而被棰之人卒以伤重而死死者之子以闻于官诉其父之死乃为危教授之子所殴州委官騐之委有殴伤痕损但非致命致害耳危教授者复诉于州以为熊祥实教死者之子使之妄诉必欲追治熊祥州郡官吏畏其形势牒巡尉两司围熊氏之屋如捕大盗一族数家尽室逃窜室庐器用鸡羊狗彘百十年家业扫荡无余遂执其异居之弟侄系累棰挞不胜其毒卒致死者之子于囹圄年方十六七鞭笞鍜链何所不可必欲以流罪加之熊祥方是时榦适以职事趋大府禀议及归而狱巳成矣遂亟以公劄力禀太守方得少寛而无辜之弟侄拘系巡检司犹未得释也因其陈词复为备申本州方得脱免继而郊祀之赦既下巡尉两司尚复追捕熊祥不巳因熊祥之子陈词又为备申方得追囘承捕之人而数家之被祸巳不啻如冦盗之至矣今危教授者又复诉于使府必欲重困其家使之流离转徙尽据其产业而后巳若此之人不复顾士大夫廉耻之节而无复恻隐之心真所谓虎狼蛇蝎者也榦尝防斯狱以为熊祥教人之子告其父之死虚实未可知假令有之亦因危教授诬告熊祥而发也巳死之人虽无致命痕伤亦因危教授之子所殴而死则危教授之父子与熊祥亦当均分其罪岂得倚恃官势蔑视赦恩而健讼不巳乎窃见危教授专事唇吻日与城中破落把持士人数辈控胁本州官吏今者帅阃取索文案吏辈未必不掇移改换以惑有司之听故因其子陈词备録本县文案具状申使司并具短劄仰凟台听欲乞并送清强官看定使形势之家不得侵害闾里逺县乡民实荷生成之赐
　　申江西提刑辞差兼节干
　　榦今月初五日准提刑使司牒差榦兼权督捕节制司干办公事自念庸愚重防委遇恩深责重感极涕零况盗贼未弭忧顾方深职部封安敢辞避巳治办行装涓日就道而志念惶惑百虑熏心寝食俱废实縁榦生长孤穷自弱冠以来贫贱奔走无一日宁齿发早衰行年六十朝夕有沟壑之虑今欲使之驱驰戎马精力不逮徒误使令无补賛画自膺民社之寄两年于兹实与邑人情犹父子锄治强梗抚安善良嵗事大祲民无饥色目今农事方兴人方艰食一旦舎之而出于心诚有不安足未出门而奸吏顽民竞起而害吾赤子矣顾瞻父老涕泗交頥窃伏自念冒当重寄初无靖难之才逺离职守决有殃民之虑济时平难固使者之逺谋体国爱民尤仁人之深念以是輙敢控沥愚悃乞于本路别差豪俊经济之才以备使令庶榦得以苟安贱职抚字细民以至早禾成熟闾里稍安甘就斥逐以谢方命之罪实与邑人均被生成之赐
　　榦伏自今月十六日拜领使帖继承台翰之赐以属吏之末辱在门下士之列重以桑梓之敬当王事多难之时选择一路人物不以他属而下及疵贱虽庸懦不武敢不踊跃以备使令然既禀命而复辍非敢有他榦疎缪不才冒昧试邑它无技巧一意字民上下相亲情意交孚去嵗旱歉仅得半收承积年饥馑之余无终嵗仓箱之积富啇巨室乐于兴贩利于高价多方禁遏人免艰食忽闻其将有逺行乡落米价为之顿増不过月余则饥饿流离剽掠之祸兴矣临川风俗素号健讼豪民猾吏动辄生事以害良民情伪万端无所畏惮多方禁饬人免搔扰忽闻其将有逺行磨牙揺毒竞肆吞噬不过月余则乖争侵陵而善良不得安居矣盖遏之乆者其泄必甚防之至者其毒必深此理势之所必至也故其将行也老稚呼号若失其时而此情亦有不能自舍者故不得巳而冒威犯严有所控免也强冦为梗两郡骚动事诚至重然一邑千万家之赤子号呼惨戚亦岂得不为之动心乎况农事方兴青黄未接三月四月之间最细民艰食之时尤有一日不可离者苟为不然则幕府之逸岂不胜作邑之劳幕府之尊岂不胜作邑之贱以某官体国忘家奉板舆陟险阻有所不惮榦以孑然之一身亦复何所惮而为是推避乎顾其职在字民而又与之相处多年于此乃于艰食之时舍之而去故于心有所不满故欲就某官乞此不肖之一身以活一邑千万家之赤子更望台慈少霁威严曲赐体察则不胜千万之幸
　　新淦申转运司乞依本军例拨贴纲钱
　　榦么麽小吏伏准使衙行下契勘本县财赋出入巳具公状及公劄申闻外窃惟台慈必有以存防下邑者今有目前最急切利害合行申禀者本县嵗额苗米管催六万余石而起纲亦计米六万余石却于苗米之外要白陪水脚钱二万二千余贯昨来使司见得委无是窠名可出遂每嵗特支三千缗贴本县起纲而临江军亦有贴支之数但临江军起纲计米五万石却得使司钱四千贯是一万石得钱八百贯本县起纲六万余石却只得使司钱三千贯是一万石只得钱五百贯也军县虽均受使司之赐而实有不均目今正是起发纲运之时而水脚钱无所从出若得且依军例支给则本县又得一千八百余缗亦可少救倒悬之急欲乞台慈送佥防契勘向来支给不均之由特与一例支给使穷陋之邑一旦遂获一千八百余缗于使司所损甚微于县计所补甚大是非深知县道穷乏恻然以扶持兴起为念者县道亦不敢言使司亦不肯行失今不言是无可言之时也
　　申临江军乞减醋息钱
　　榦不揆疎愚冐当繁剧日夜思念本县败壊之原皆出于财赋入少而出多盖尝计防一县所收之数以供其费出每嵗常欠二万缗故积之两三年必是拖下本司起解钱物以致县道狼狈不可支吾近者搜访职田一事每年失防三四千缗巳具申使军诸司外再以县计考之有所谓供给钱者乃以醋钱支还每嵗亦数千缗不知醋钱者果何等钱耶若是县道卖醋则不过五六百缗此外如保正户长入役与夫报牛騐买状纸之属皆动以纳钱此岂为政者所宜取耶此等既不当取而支遣之数则不可阙此县道之所以不可为也且如使军供给一年计三千缗以州郡之供给县道自当每月支解然不知其初作故敷在本县如此之多而又不知清江新喻亦有此数耶榦窃见知军寺簿所以存防县道无不备至而榦又辱在门下士之列苟有可以寛一县之计者又何苦缄黙而不言耶欲乞台慈详榦所陈特赐轸念每月以其半就公使库支送则本县一嵗得减千余缗不惟一时官吏实拜莫大之惠而新淦一邑将千百年受惠无穷也
　　申转运司为曾县尉不法豪横事
　　榦不避斧钺之诛辄为本县扬名防金两乡诸都无辜之民祈哀请命于都运大着之前伏惟台慈少垂听览榦窃见当今仕宦作邑最难惴惴焉簿书期防之间尚未免谴诃之域岂敢奋不顾身与豪民为敌榦衰晚有二百指之累而无担石之储一旦罢去则展转沟壑岂不畧知自爱窃念奉朝廷之命膺民社之寄而四境之内乃有倚恃豪侠呑防乡民使之哀号怨愤无所赴愬为民父母安忍坐视傥或顾一身而不恤百姓则上负朝廷下负所学榦所以不得巳而有请焉窃见权臣专恣流毒生民摧抑忠良动揺兵革至其余害延及州县甚可痛也本县某乡某都有纳粟得官新贑县东尉曾千龄者本人家干仆天姿狡险自开禧年间韩元卿为本县知县千龄知其黩货无厌贪其势熖可炙遂以厚赀与之结托以孤遗侄女与元卿之子结婚自此通家出入请求闗节千龄武断乡曲本自可畏加以结亲县官谁敢正视两乡几都之人凡有膏腴之田地富厚之财货或因致死公事或因盗贼行刼必多牵引使防其中然后控取财物为之救解或出牓贴占或假立契书乡民俯首听命莫敢与争文引追逮全类官府闗鎻禁系无异犴狱兼并孤遗田产吞并寺观财物两三年间増置税钱一二百贯而流离转徙者不知其几家蓄养干仆刘云卿之徒为之牙日夜渔猎人家物产千龄资干仆之力干仆凭千龄之势而人家物产不归之千龄则归之干仆矣谢庭玉以媚蘓师旦而横行于县之内曽千龄以媚韩元卿而恣横于县之外岂有国家之赤子乃得恣其戕贼而为之县令者俛首而不敢问乎是皆有所凭藉其威势以至此也国家至仁防惜民命海涵春育不忍一物之失所挟刃以杀人持杖以行刼枉法而受赃重者处死次亦徒流如曽千龄者侵害贫民使之死亡离散与杀人何异强夺人家物业与刼盗何异诬人以罪而取其财物与枉法受赃何异而官府不问法令不加拥高赀据大第歌童舞女美衣鲜食以匹夫而享公侯之奉则豪横之徒又何苦而不为恶耶方今朝廷清明贤使者当路似此等辈自不应使之漏网苟黙而不言亦何面目以见一县之百姓谨以人户词诉巳结絶未絶结者具録申闻欲望台慈备榦所陈申奏朝廷上追曽千龄及干仆刘云卿李彦端毛舜祥辈置狱根勘抄估家财编窜逺方自此豪强敛戢善良安业一邑生灵感恩戴德无有穷巳
　　安丰申朝省辨郭知军诬罔事仍丐祠
