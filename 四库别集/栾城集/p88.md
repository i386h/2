<!-- { "loadSidebar": true } -->
　　臣于去年，尝再具答子，论黄河涨水于孙村出岸东流本非东决，而吴安持、李伟等附会大臣，欺罔朝听，欲因此塞断北流，东复故道。差官调夫，于今年春首。兴起大役。臣穷疾之，是以不避烦渎，越职献言，以为河北生灵，连岁灾伤，不宜轻有举动。乞陛下断之于心，力止其事。是时大臣固执前议，天听高远，言不能回。臣寻被命出使契丹，道过河北，见州县官吏，访以河事，皆以目相视不敢正言。及今年正月，还自虏中，所过吏民，方举手相庆，皆言近有朝旨罢回河大役。命下之日，北京之人，欢呼鼓舞，以为二圣明见千里之外，虽或巧为障蔽，而天日所照，卒无能为。惟减水河役迁延不止，耗蠹之事十存四五。民间穷议，意大臣业已为此，势难遽回。既为圣鉴所临，要当迤逦尽罢。今月六日，果蒙圣旨，以旱为名，权罢修黄河，候今秋取旨。大臣复奏尽罢黄河东、北流及诸河功役，民方忧旱，皇皇之际，闻命踊跃，实荷圣恩。然臣穷详圣旨，不谓减水河必不可开，而托名旱灾，曲全大臣，不欲明指其过。而大臣复请遍罢诸河，以盖独罢减水之迹，上下相蒙，体实未便。何者，北流堤坊，积岁不治，近来南宫、宗城等处决溢，皆由堤坊怯薄，夏秋水涨，势不能支。都水官吏穷幸其事，因以为回河减水之说，既不依常理兴功贴筑，甚者又大计闭塞决口功料，以形比孙村回河之费。意谓彼此费用相若，则孙村之役不为过当。由此北流之患，漫不禁止。臣昨过瀛、深、等州界，吏民皆言：“今年若不治堤，数州之民受害尤甚。”至于东流故道，地势积高，必不可复。所闻减水河虽不开掘，每岁涨水，必由此行，岁岁淤高，往事可验。纵复开掘深广，河淤一上，势不复存。于此施功，显是枉费国力。而舍彼为此，欺罔可知。然臣之所忧，非特在此。何者，河流之不可复东，若使上下诚有不知，误兴大役，虽伤财害民，为患不小，而事有过误，于君臣之间，逆顺之际，未为大不便也。今者大臣之议，违众悖理，决不可为，而协力主张，胶固为一。去岁所罢，今岁复行，顺之者任用，违之者斥去。虽被圣旨，犹复迁就以便其私。陛下之言，上合天意，下合民心。因水之性，功力易就，天语激切，中外闻者或至泣下，而大臣奉行，不得其半。由此观之，则是大臣所欲，虽害物而必行，陛下所为，虽利民而不听。至于委曲回避，巧为之说，仅乃得行，君权已夺，国势倒植。臣所谓君臣之间，逆顺之际，大不便者，此事是也。董仲舒有言：“尊其所闻，则高明矣，行其所知，则光大矣。”今陛下既得其所闻知，然未能尊而行之，臣恐群臣愿望有不为陛下用者矣。故臣愿陛下有所不知，知之必行，有所不行，行之必尽。黄河既不可复回，则先罢修河司，只令河北转运司尽将一道兵功修贴北道堤岸。罢吴安持、李伟都水监差遣，正其欺罔之罪，使天下晓然知圣意所在。如此施行，不独河事就绪，天下臣庶，自此不敢以虚诳欺廷，弊事庶几渐去矣。臣待罪翰苑，身无言责，冒昧纳忠，议诃贵近，罪合万死。然念顷自初任知县，蒙二圣非次拔擢，首尾五年，叨在禁近，恩德深重，群臣少比。臣而不言，天下无敢言者矣。斧钺之诛，所不敢避。取进止。

　　贴黄：访闻修河司承受内臣郑居简，近为黄河故道不可复行，不敢虚占本职请受，乞先罢任，已蒙朝廷允许。以此观之，显是修河司不消复存，其吴安持、李伟尚自贪禄怙权，未即引去。伏乞早赐罢免所有修河司见管职事，即乞依去年正月二十八日已降指挥，令河北转运司结绝。访闻修河司妄举大役，略无所益，而费用钱粮物料，万数不少。河北灾伤之后，极不易应副，纵是封桩钱物，亦出自民力，深可痛惜。臣欲乞委河北提转不干碍官，具前后所费用过数目，结罪保明闻奏。所贵朝廷上下，具知蠹害之实，今后慎于兴作。

　　【北使还论北边事札子五道】

　　○一论北朝所见于朝廷不便事

　　臣等近奉使出疆，见北界两事，于中朝极为不便，谨具条例如后：一、本朝民间开版印行文字，臣等窃料北界无所不有。臣等初至燕京，副留守邢希古相接送，令引接殿侍元辛传语臣辙云：“令兄内翰〈谓臣兄轼。〉《眉山集》已到此多时，内翰何不印行文集，亦使流传至此？”及至中京，度支使郑颛押宴，为臣辙言：先臣洵所为文字中事迹，颇能尽其委曲。及至帐前，馆伴王师儒谓臣辙：“闻常服茯苓，欲乞其方。”盖臣辙尝作《服茯苓赋》，必此赋亦已到北界故也。臣等因此料本朝印本文字，多已流传在彼。其间臣僚章疏及士子策论，言朝廷得失、军国利害，盖不为少。兼小民愚陋，惟利是视，印行戏亵之语，无所不至。若使尽得流传北界，上则泄漏机密，下则取笑夷狄，皆极不便。访闻此等文字贩入虏中，其利十倍。人情嗜利，虽重为赏罚，亦不能禁。惟是禁民不得擅开板印行文字，令民间每欲开板，先具本申所属州，为选有文学官二员，据文字多少立限看详定夺，不犯上件事节，方得开行。仍重立擅开及看详不实之禁，其今日前已开本，仍委官定夺，有涉上件事节，并令破板毁弃。〈如一集中有犯，只毁所犯之文，不必毁全集。看详不实，亦准前法。〉如此庶几此弊可息也。一、臣等窃见北界别无钱币，公私交易，并使本朝铜钱。沿边禁钱条法虽极深重，而利之所在，势无由止。本朝每岁铸钱以百万计，而所在常患钱少，盖散入四夷，势当尔也。谨按河北、河东、陕西三路，土皆产铁。见今陕西铸折二铁钱万数极多，与铜钱并行。而民间轻贱铁钱。铁钱十五，仅能比铜钱十，而官用铁钱与铜钱等。缘此解盐钞法，久远必败。河东虽有小铁钱，然数目极少，河北一路，则未尝鼓铸。臣等尝闻议者谓可于三路并铸铁钱，而行使之地止于极边诸州。极边见在铜钱，并以铁钱兑换，般入近里州军，如此则虽不禁钱出外界，而其弊自止矣。伏乞下户部令遍问三路提转安抚司，详讲利害，如无窒碍，乞早赐施行。惟河东路极边数郡，访闻每岁秋成，必假铜钱于北界人户收籴。乞令相度，若以纟由绢优与折博，有无不可。此计若行，为利不小。

　　○二论北朝政事大略

　　臣等近奏敕差充北朝皇帝生辰国信使，寻已具语录进呈讫，然于北朝所见事体，亦有语录不能尽者，恐朝廷不可不知，谨具三事，条列如左：一、北朝皇帝年颜见今六十以来，然举止轻健，饮啖不衰，在位既久，颇知利害。与朝廷和好年深，蕃汉人户休养生息，人人安居，不乐战斗。加以其孙燕王幼弱，顷年契丹大臣诛杀其父，常有求报之心，故欲依倚汉人，托附本朝，为自固之计，虽北界小民亦能道此。臣等过界后，见其臣僚年高晓事，如接伴耶律恭、燕京三司使王经、副留守邢希古、中京度支使郑颛之流皆言及和好，咨嗟叹息，以为自古所未有，又称道北朝皇帝所以馆待南使之意极厚。有接伴臣等都管一人，未到帐下，除翰林副使；送伴副使王可，离帐下不数日，除三司副使，皆言缘接伴南使之劳。以此观之，北朝皇帝若且无恙，北边可保无事。惟其孙燕王，骨气凡弱，瞻视不正，不逮其祖，虽心似向汉，未知得志之后，能弹压蕃汉保其禄位否耳。一、北朝之政，宽契丹，虐燕人，盖已旧矣。然臣等访闻山前诸州祗候公人，止是小民争斗杀伤之狱，则有此弊，至于燕人强家富族，似不至如此。契丹之人，每冬月多避寒于燕地，牧放住坐，亦止在天荒地上，不敢侵犯税土，兼赋役颇轻，汉人亦易于供应。惟是每有急速调发之政，即遣天使带银牌于汉户须索，县吏动遭鞭，富家多被强取，玉帛子女不敢爱惜，燕人最以为苦。兼法令不明，受赇鬻狱，习以为常。此盖夷狄之常俗，若其朝廷郡县，盖亦粗有法度，上下维持，未有离析之势也。一、北朝皇帝好佛法，能自讲其书。每夏季，辄会诸京僧徒及其群臣，执经亲讲，所在修盖寺院，度僧甚众。因此僧徒纵恣，放债营利，侵夺小民，民甚苦之。然契丹之人，缘此诵经念佛，杀心稍悛。此盖北界之臣蠹而中朝之利也。右谨录奏闻，乞赐省阅，亦足以见邻国向背得失情状。取进止。

　　○三乞罢人从内亲从官

　　臣等近奉使北朝，窃见每番人从内，各有亲从官二人充牵栊官。访闻自前牵栊官，并只是宣武长行，不差亲从官，止于近岁，始行差充。缘亲从官多系市井小人，既差入国，自谓得以伺察上下，入界之后，恣情妄作，都辖以下，望风畏避，不敢谁何。虽于使副，亦多蹇傲，夷狄窥见，于体不便。昨来左番有李一名，见作过犯，已送雄州枷勘施行。缘选差使副，责任不轻，谓不须旁令小人更加伺察。况已有译语殿侍，别具语录，足以关防。欲乞今后遣使，其牵栊官依旧只差宣武长行，更不差亲从官。取进止。

　　○四乞随行差常用大车

　　臣等近奉使北朝，每番于车营务差到车六两，般载官司合用诸物，其车多是低小脆恶，才行一两程，即致损坏，沿路不辍修完，仅能到得雄州，极为不便。盖为国信内有鞍辔等匣，旧例不得使常用大车，须得别准备此车，专充入国。既居常不便，风雨暴露，积久损烂，临时差拨，但取数足，致有此弊。窃见每岁接送伴北使，只使常用大车，颇极牢壮，今若令入国，亦只选差常用大车四乘，令勾当使臣等自办簟竹，于车箱前后缚安置诸匣，别无不便，免使沿路修车，烦扰州县，极为稳便。取进止。

　　○五乞立差马及驼日限

　　臣等近奉使北朝，窃见一行所用马及橐驼，并于太仆寺及驼坊差拨，捡会条贯，俱未有差拨日限。由此坊监公人，例于使副临起发日，然后差拨。盖逐坊监多有病患驼马，本处避见倒死科较，利在临时差拨。惟要期限迫促，入国使副，虽知不堪，无由退换。以此入界之后，经涉苦寒险远多致倒死，有误使事。欲乞今后所差入国驼马，并于起发半月以前差定，仍即时并报使副，令看验拣择。取进止。

　　【为旱乞罢五月朔朝会札子〈元五年四月。〉】

