<!-- { "loadSidebar": true } -->
　　御试文赋之日侍卫诸近臣环列左右他人方濡墨属稾作嗫嚅瑟缩状石林则已展巻疾书千余言立成起顾日晷犹未昃也琬与同试者旁睨其所为未尝不太息折服既而石林名在第五琬亦滥厠五十人之列奉防授翰林院官将共入史馆有日矣于是石林尽出平时所拟赋草示琬凡如干篇琬受而读之见其命意则根体要摛辞则趋雅正故能丽而不滛典而有法信乎其华国之选也或谓赋家宜于侈靡史家宜于简直二者之学不同今使石林以赋才司纂修得毋用违其长与琬曰非也登髙能赋可以为大夫古之所谓大夫者求诸周官如太史小史内史外史之属皆在焉不必其无兼才也刘向扬雄之于汉也盖尝葺天汉以后诸故实讫于元成哀平以续史记矣及考其骚赋之作则又卓然有名如向之九叹雄之长杨挍猎反骚诸文是也世称班固汉书文赡事详过于史迁而东西都赋则又叙述山川之险都邑之雄宫阙掖庭之丽而究归于灵台辟雍明堂风化之盛其辞闳深灏衍虽后有作者硏思十年亦不能稍加焉孰谓长于此者必不长于彼与石林之为良史才吾即以其赋知之矣抑琬犹有感焉昔贤叹为赋乃俳史迁亦言文史星厯近乎卜祝之间二者之学见轻于前代如此比者
　　天子恢张文治尊崇儒术其于荐举诸臣徃徃锡之以金粟劳之以飨燕继又宠之以清华絶非前代所及使尽得石林辈兼才以应之是诚可以不媿顾琬则非其人也盖自予告以来才华刋落旧闻放失既不能出骈四俪六之辞以续骚颂又不能网罗胜国之典章上下二百七十余年之人物以资笔削乃欲歩趋石林之后尘其能勿汗顔而捼手乎方惴惴然以上羞
　　朝廷下贻艺林之玷为惧宜乎读石林诸赋而不胜其羡且慕也遂援笔序之不独暴扬其赋心之工亦欲以史才之艮如扬班比者厚致望于石林云尔
　　愿息斋集序
　　义理之学一也经术之学一也史学一也辞章之学又一也学至于辞章疑若稍易而世之文士终其身惫精竭神于中卒未有造其全者杜子美之诗举世宗之号为集大成矣而无韵之言辄不可读苏明允曾子固皆不长于诗子瞻之于诗若文雄迈放逸其天才殆未易几及而倚声为小词则不如周秦逺甚傥犹轮人不能造弓圬人不能操斧斤以斵栌椽也惟其惫精竭神于一艺夫然后可以尽其变而入于神且化所谓艺之至者不两能与若吾友徐子竹逸则不然徐子与予同年生间尝聚首都下既而释褐永昌推官别去逾二十年始复相见于吴门出其著述凡若干巻予受而读之其诗歌甚工也古文辞又工至如酒防游戯屈其体格以见于小词则又工古人之所难徐子之所易微独其才识气力有以防出乎众也盖徐子家世义兴生长山水奥区若铜官善巻张公汣里之胜固已饱闻而饫见之矣及其奔走西南诸徼则又举危崖陗壑重渊修阪鱼龙之所都虎豹蝯猱之所穴与夫箐谷之窅深花木之秀丽虫鸟羽毛之竒怪娟好者无不阅之于目之于心而发之于文章加以宦游不逹则又裵囘险阻吁嗟轗轲抚时触物幽愤悱恻之思生焉故其所作类皆得江山之助者也抑予闻之道成而上艺成而下予与徐子皆老矣予年五十有九而徐子又过之頿髪皓然顾犹角逐辞章精惫神竭而不知返夫亦逺乎道矣盍相与刋落肤华弃捐楮墨以进求其上焉者乎是则有先儒义理之学在今而后愿偕徐子勉之
　　白石山房稾序
　　在昔有宋之兴也同时以文章名世者世必推欧苏曾王四家而欧阳文忠公曾文定公王文公皆出于江右于是江右之文章衣被海内逺近莫敢望焉盖其名山大川深林层壑逶迤旁魄之气蓄乆而不泄然后发为人杰如欧曾王三君子者是也嗣后人文蔚兴讫于明季兵燹之余文献渐以衰谢其岿然以宿徳重望冠冕江右者莫如侍郎石园李公今文饶先生则侍郎公之次君也方侍郎公受知我
　　世祖回翔卿贰先生年尚髫龀即从游京邸入则奉敎于侍郎公出则与四方名公伟人相延接未尝不趋其下风而聆其绪论诸如国家之掌故古今之沿革一时之人物臧否微而天人性命毫芒之辨显而礼乐政事治忽之防盖悉已洞诸指掌而了然于胸中矣侍郎公之配米夫人则又素娴吟咏日夜偕公唱和先生居家庭之侧徃徃亲承指授耳濡目染日以有得及以髙第拣入翰林读书玉堂之中扈跸交防之内其才益髙学益博见闻益雄濶宏肆毎著作一篇出士大夫必相传颂以熟盖先生之在
　　夲朝不啻欧曽王三君子者之在有宋盛时也去年春天子特简先生视学东南先生课士之暇裒其所为白石山房文稾凡若干巻邮书示琬且曰吾子宜为之序琬惟古人之于诗若文也有台阁之体有山林之体居廊庙者长于台阁守布素者长于山林殆莫能相兼也先生则不然当其代言应制美盛徳之形容効太平之润色大者敷腴而有则小者简核而有章若春华烂若文锦斯诚得台阁之体者也至于登髙临逺感时惜别縁物托兴抚事懐人则或淋漓尽态或激昂多姿穷哀乐之变而极刻画之工其于山林诸体又加长焉前人所不能兼者先生顾独得而兼之假令欧曽王三君子者复生于今世俾先生出其翰墨发舒其所得以与之驰驱角逐吾未知其孰先而孰后也琬老矣后先请告者逾十有七年穷村僻壤之为居而田翁社父之为友虽间有所作亦祗知山林而已其于所谓台阁者虽惫精竭思未能窥及其堂奥之万一故滋叹服于先生之有兼长也而乐为之序若先生造士之勤涖政之肃持躬之介且峻则有都人士之歌颂在不及赘云
　　篴歩诗集序
　　唐诗以杜子美为大家宋诗以苏子瞻陆务观为大家此三家者皆才雄而学赡气俊而词伟虽至片言只句徃徃能写不易名之状与不易吐之情使读者爽然而觉跃然而兴固非饾饤雕画者所得彷佛其万一也吾友徐子泰初为吾师致公先生季君年虽少而材噐颖敏以翩翩贵公子顾不堕纨绮裘马之习循雅自爱善于属文数见赏拔于学使者又以其暇发为诗歌小词皆出入三大家之中沈酣濯磨不已故其句法字法森然悉有来处寖为大江南北诸名士所称许诚吾师克家之子也今年夏来游吾门吾叩其学譬之缲丝引泉愈出而靡穷读其所贽篴歩诗集其丽也如初霞之映朝阳其秀也如寒潭之印秋月其苍然而古也如乔松之旁挐直上绘画之所不及也吾见其进而不止则又如枿木之春荣而潮汐之昼夜涌也平时得力于三大家之法深矣虽然诗之有法凡以求工也吾之告徐子者其在舍法而超然上之乎盖徐子知进乎法者之工而未知忘乎法者之尤工也苟忘乎法则与承蜩弄丸郢人之运斤庖丁之解牛无异盖技也抑有道焉如是而汪洋闳肆左右逢源虽与子美子瞻务观三大家者并驱先后以传于世亦不难矣
　　董御史文集序
　　徃时君为御史与予及叶尚书子吉李佥事元仗之属凡数辈聚于京邸以诗歌古文词相磨砺甚乐也君尝延合肥龚端毅公宴小閤中予得与焉三人者促席剧论上溯掌故之沿革下及文章之正变娓娓至丙夜不休公击节大喜为举爵无算肴核俱尽君出虀防佐之酒罢则昼漏上十余刻矣当是之时端毅公以文敎主盟于上予党数辈复左推右挽其间故四方人士无不知玉虬之诗若文者既而君以直言左官归里予亦引疾请告毘陵距吾地不数舎顾予僻居山村音问稀濶虽一再访君于虎邱不复能论文如京邸时矣去年秋君便道过予草堂出其所撰杨将军赐物记且指且讽意颇自得自言病脾不饮惟数啖其所携药物而已予窥君容色甚旺以为虽老而未衰也而君竟以脾疾不起其孤某葺君遗文若干巻请序巻首君自少博闻纵揽诸凡杜韩名篇苏黄快句一一成诵在口尤酷嗜左氏司马氏欧阳氏之文予在京邸见其所钞史记勾乙段落荟蕞成文悉井井有法故其发诸翰墨或流宕竒肆或艰深典奥不名一家晩岁潜心三礼之学众言淆乱必折而一之譌谬相承必厘而正之未尝苟同亦不为苟异集中所载经説犹班班可考惜乎不假以年而遽殁也予小于君仅一岁衰疾方甚下笔不数行辄头岑岑欲卧其能叙君之文乎追维徃事相去几二十年端毅公宰木已拱其他数辈论文京邸者亦十无一二在矣杯酒笑谈之雅怳然梦寐有足嘅者故不辞其孤之请而聊述梗槩如此
　　春草轩小稾序
　　处士君讳逺臣字孔舆姓华氏世为无锡钜族少孤而贫事其母以孝养称长而习举子业且潜心先儒义理之学明祚既讫遂叹息曰先儒有云学道而应举譬诸避人而入市也于是絶意进取大肆力于诗文来呉门徧从前明士大夫游遨灵岩邓尉间所赋诗益多名春草轩小藳未及版行于世也既殁之十有九年见梦其子佺曰若方锓吾诗宜乞汪钝翁序之佺是时已弃儒初不知钝翁谁也寤而歴访亲故知其为予因介中表周生子赡诣予请序予读其诗气平而语和不失古诗人之敎非若麦秀黍离感愤怨怼者比信乎可传者也虽然周有占防之官所掌六防曰正曰噩曰思曰寤曰喜曰惧若华生所梦于斯六者果何徴耶诗文小伎学道者耻为之君墓木且拱矣而犹惓恋不忘耶当君之生也与予氏名不相谙声问不相接未尝有杯酒砚席之雅及其殁也而顾知之地下耶予之穷于世乆矣杜门空山士大夫好予者无几而君之灵爽乃独爱慕如此耶岂鬼神所好恶视人世遽相迳庭耶予不幸少学古文辞晩而衰病荒落自分且湮灭无闻焉若君之所作顾已借借骚人逸士之口反欲托予之余波残焰然后能不朽耶是皆未可以为信也抑闻之知道者曰生犹梦也死犹觉也君既觉矣而予方十沉九浮于碌碌尘之内顾令以梦中之语传觉者于不朽则君之为计左矣特以生之来请也其辞也哀而思传先公之诗其志又甚确易所谓子克家者也予故不能嘿嘿云
　　张青雕诗集序
　　昔贤论文有二体有台阁之体有山林之体惟诗亦然铺扬徳伐磊落而华赡者台阁之诗也裵囘景光雕琢而纎巧者山林之诗也舂容翺翔泽于大雅者台阁之诗也悲嘑愤嘅邻于怨诽者山林之诗也是故王公大人之所赋读之如伐鼍鼔如考鲸镛如抚琴瑟之和平台阁之诗也骚人思妇之所吟读之如击土壤如叩瓦缶如闻蝯歗虫鸣之凄清山林之诗也有唐诸名家若燕许之巨丽李王钱刘之新逸皆台阁之诗之属也至于卢仝之怪竒李长吉之刻削孟郊贾岛之寒痩则山林之诗之属也为台阁诸体者宜贵宜寿考宜大其设施于世为山林诸体者宜不偶宜不永年宜无所表见而自放废于寂莫之濒浩荡之野以此相士大率皆然独于吾友张君青雕失之青雕起家中翰洊登曹郎骎骎乎向用其平生歴台阁之日居多举凡见闻所经兴防所触无不寓之于诗大章短什传颂士大夫之口祭酒吴梅村先生最善歌行毎推青雕长歌数千言太息其不可防及所居与予比邻数用文字相角逐青雕间出一篇予未尝不瞠目而击节也盖其体实有合于所谓台阁者然而官不越郎署年不及耄期最后遂轗轲困顿以殁何其宜寿而弗寿宜贵而弗克大其设施与予以是有感也异时
　　天子右文
　　诏举博学宏词
　　御试于体仁阁下而第其甲乙假令青雕在列得奋其淹洽之学雄丽不羣之材抑扬上下笔墨稍异即以抡首选非难而追惟青雕之殁也则已乆矣予以是重有感也于是其女夫金生名定者排葺遗稾若干巻乞予序之予故论其大畧亦借以哀吾亡友云
　　问亭诗序
　　问亭先生固我
　　太祖高皇帝之曽孙而
