<!-- { "loadSidebar": true } -->
　　世之以蕃祉夀考相祝颂者殆必有説焉将以美种徳之报永长国之谋非第为一人之身之计而巳也夫匹夫之子侧身励行自旦至暮孳孳为善任恤不能出里闬施予不能润千里若是而夀则深山之木石大泽之龙蛇皆乆于世其于二者何如也名公钜卿立乎庙堂之上身出而为卿景言发而为霖雨天下之人铭仁而诵义山陬海澨讴吟以颂祷者亿万而未有纪极咸愿其有松乔之年昌大之泽岂非其致之者有道而颂之者不为无据乎自西杨公以名进士为循吏擢谏垣抗直敢言为当世第一年甫四十荣跻卿贰吾所谓种徳而长国者杨公殆其人欤方公之令于粤也清赋税之科恤丁役之弊芟除烦苛务敦寛大政未期月报最为治行首及入为谏臣凡粤之蟊贼不便于民者悉条上封事次第蠲除岭徼之间沭浴爼豆十余年如一日则是公之大有造于粤也吾浙风俗浇薄胥吏掾属徃徃凭陵为奸舞文扞恣行不法一二不逞之民稍有睚眦罗织姓名投匦上言诪张为幻莫可穷诘浙西漕白二粮甲于江南号称最重迩年以来部议改折折价视民间之值恒相倍差而一切馈运秏赠之费例不入于公帑者并徴入之民不胜其困公之在谏垣也上书痛言其害刁伪之风由是少戢困箕敛者获苏息焉则是公之惠我维桑也当
　　世祖章皇帝留意钜鹿之时属玉长杨时亲较阅公上书极言其不可同列皆为之心悸而
　　章皇帝心知其忠宠遇因此加渥
　　今上御极之四年言事者欲遣大臣巡方廷臣咸知其扰莫敢论止公独斥言其不便事乃报罢他如狱赦之驳奏八议之平反弹劾之不避权贵苞苴之不入私室皆公之直声亮节表在一时着于天下者也吾观古来名公硕相功徳深而仁和溥者天必锡之以大龄覃之以纯嘏俾其荣怀邦国保又黎民葢非以夀私之也今公之忠直若此而其徳业又如彼与古史策所称不适有符合者乎由是而艾而耆而老而卿贰而台司而揆辅将以其见之于言者益施之于行于以经邦化长我王国固可操券而待无疑也烝民之诗曰刚亦不吐柔亦不茹不侮矜寡不畏强御又曰衮职有阙惟仲山甫补之公其备樊侯之徳者欤崧髙之诗曰吉甫作颂其诗孔硕其风肆好以赠申伯余其慕吉甫之志者欤诚得斯意也以为公祝则虽侈陈蕃祉夀考之辞不为无据矣是为序
　　昆山徐太夫人夀诗序
　　皇帝御极之十四载昆山徐太夫人年登周甲吴中士大夫交讙于健庵彦和立斋三先生者咸思所以夀太夫人因遍徴海内能文之士着为诗歌以介万年之觞遹闻之古之所以为夀者或以令名或以好徳或以繁祉徃徃形诸篇章垂之来禩今也不然繁称曲引诞而无实为谀而巳谓之古志也可乎遹于太夫人谊犹子也因得随诸士大夫之后旅升于堂奉觞上食则进而祝曰愿太夫人聪明圣智康强而悦怿益自好行其徳振九族润千里俾逺迩长沐仁夀之祉以靡有终穷又祝曰愿三先生益昌大其所学厝其蕴积光賛訏谟惠济宇内以答
　　天子宠渥至意以无负太夫人之慈训又祝曰愿公姓公族被太夫人之风教温仁笃厚益光大于而家以克永世于是太夫人忻然受觞未可知也若夫诩科名之盛事陈缨绂之显荣引西池笙鹤之文述南山松栢之颂则太夫人方避盈思损推挹而不居其不欲闻此也审矣既祝而退乃各献其赋诗若干首夫贱以先贵重以后轻古之志也某贱且不敏故敬述其事以为诸咏歌者先焉
　　周大将军年谱序
　　来安周公以甲第起家宦于江广咸有当官之誉当甲寅乙夘间逆臣干命岭北诸州乱者四起大者残郡县小者掠乡聚公时将兵于防倡率三军激厉忠义转鬬疾力次第削平幕府列上其状首公之多遂佩牙璋绾金印镇抚秦晋实为
　　今天子干城御侮之佐余籍全椒与来安为邻邑既已习公之名字及在史馆时时从士大夫推论武功益以公为贤惜乎其未获从公游丰功伟绩仅得诸梗概而莫之能详也今年八月始获交公之嗣君次叔先生于京师因得读公之年谱葢公年方五十有八凡门阀资履战功兵法罔不具载于谱中至详且核异日者天子修凌烟故事嘉公之功将法其形貌旌其勲伐以传示无极是谱也可以综掌故备实录余不敏尚能执管而诠次之
　　袁太夫人八十夀序
　　从来史册所载妇人女子贞专婉嫕之行多矣如张礼修桓少君李穆姜之伦皆能被服礼义卓然自异于流俗故当时称之后世述之身不越梱阈之中而令名洋溢至于今不衰当今之世内徳鲜闻求其无媿于古人者千百之中罕得一二焉葢女师之教不明于天下乆矣每一流览简册輙怃然叹之比年以来官亰师窃见士大夫之显其亲者必博徴诗歌以颂述所生之美彤管之书嵗无虚日则又悄然以思以为一操一艺之微古人必采录之以劝于后犹且代不数人人不具美而今也若是是何内徳之茂也夫闺门之行大之可以争光于竹帛其实不过酒浆丝枲之常质言之而可信无取乎辞之费也使必矜情饰貌繁引曲陈千声雷同如出一口无乃实不足而袭之以文乎殆亦夸而不可信矣东明袁太夫人同年霁轩之母也霁轩才名葢海内而徳器渊邃粹然本于儒者一时同馆之士与霁轩逰者心折而意消咸知其畴昔之日绍衣于河汭先生之教至深且厚而太夫人之秉礼蹈道不愆于素所以玉霁轩于成则鲜有知之而能言之者某与霁轩交若昆弟懽于太夫人之行事不啻习闻之而习覩之葢其专心正色执勤持乆之道实足以型当世而风来叶非直无愧于古人已也当太夫人以名家子明习诗礼之训嫔于河汭先生逮事舅姑榛栗必防潄有恒节先后间无几微憾女顺彰矣河汭先生故积学以太夫人内政理得益肆力于古蔚为儒宗其宰于夏于洪洞于夀光皆有政绩可纪太夫人实賛成之有羔羊退食之节而无北门大夫之忧隂徳成矣洎河汭先生即世太夫人以一身综内外则视张太孺人汤药唯谨分宅以处姒氏终其身又能御患捍灾恩勤鬻闵以教霁轩兄弟迄于有成壸职修而坤仪备矣且女徳之所重者三尔妇道也妻道也母道也古今所传列女类皆一行之至焉有能兼于兹者乎则以礼修少君穆姜视太夫人彼且有慙色矣呜呼是诚可颂而歌也今嘉平之月值太夫人设帨之辰霁轩方备官禁近为
　　天子文学侍从之臣懿昆欧少先生扶持里门曲承色笑出者有禄养之荣处者有白华之防人伦之盛于斯为极而霁轩之志则兢兢焉以终身弗辱为孝不务为华言相胜龊龊如世俗之所为是虽太夫人之徽音嘉则有无待于言而自见者要其谦抑冲和亦太夫人之志也昔宣文君年八十视听无阙今太夫人亦八十聪明康健殆又过之某幸居犹子之末不获就里第受业备生员百二十人之列窃有深憾是用以质言为侑爵之词夫亦言其可信者而已
　　广陵刘子【阙】选戎昱诗序
　　诗以唐人为宗固也然初盛人诗如化人之塔七寳庄严乃至无阶级可寻至大厯以后则渐有神韵可以领防谿径可以寻求清芬逸藻往往在文字之外超然独秀令人一唱三叹流连而不能自已近人未有晩唐片字輙妄欲贬格钱刘规随李杜此无异于见西子之容者不能学其天然之美而仅仅比拟于折腰龋齿之间见者有不以为鬼物几希矣戎昱诗在中唐亦矫矫拔俗好去春风之句见知于上官汉家青史之什叹赏于明主他如桂州腊夜云梦秋望题招提寺韦氏庄诸篇靡不深情逺致清绮芊眠方驾随州平睨补阙广陵刘子博雅之士也将彚刻中唐诸家因先以此集行世予谓今人尚志于声韵之学不必穷深极髙即以此集手披口哦朝夕肆其力而不厌于以升堂入室吾知其必有合也若必以为中唐也者而卑之不道则事殊于刻鹄情等于效颦非予之所能知也已
　　髙立夫悼亡诗序
　　尝读潘令悼亡诗长簟空牀枯荄落叶之句未尝不恻然伤之至其终篇寄愧于东门豁哀于防叟又未尝不叹其以礼止情节而不过庶几其得乎风雅之遗意也荀奉倩东京名士至取冷中庭以身为殉卒为千古盛徳之累自荀以下又奚讥焉髙子立夫天才濬发思若涌泉凡所结撰多言情之作所赋后招魂及悼亡诸诗声繁调促凄然似秋余尝一再诵之輙不觉其感人之至此极也然由其词以寻其大防之所存则哀而不至于伤怨而不及于乱纒绵曲折而卒要于正庶几其近乎古者且得由是以想见其平时有静好之乐而无燕僻之私有和敬之美而无滛放之失抑又可知也骚之源始于屈原后人祖之凡声之哀厉而噍杀者咸系之乎楚然往往谲诡慌惚求其有合乎古者吾未之多见也立夫诸作虽楚声乎君子葢谓其有古志矣
　　旷庵词序
　　歴观古今诸词其以景语胜者必芊绵而温丽者也其以情语胜者必淫艶而佻巧者也情景合则婉约而不失之淫情景离则儇浅而或流于荡如温韦二李少游美成诸家率皆以秾至之景冩哀怨之情称美一时流声千载黄九栁七一渉儇薄犹未免于淳朴变浇风之讥他尚何论哉旷庵与仆交十年矣晦明风雨踪迹虽疎而穷愁略似仆自难后郁伊无聊时浮沈于八十四调之中淫思绮语不免为秀禅师所诃遣旷庵年来濩落不偶亦复有香草美人之感其所作长短调及和潄玉词若有所寄托而云然者仆览而心善之以为妍雅绵丽颇与晩唐北宋诸家风致相似梦窗后村白石以下雕缋过之终无以尚其天然之美也或谓语渉言情不嫌刻画审尔则色飞魂艶之句将不得擅美于词塲耶不知填词之道以雅正为宗不以冶淫为诲譬犹声之有雅正色之有尹邢雅俗顿殊天人自别政非徒于闺襜巾帼之余一味儇俏无赖遂窃窃光草阑苓之目也昔扬子云尝有言矣曰诗人之赋丽以则仆于旷庵之词亦云
　　红豆词序
　　诗之有和韵非古也古者歌必有和所以继声也箨兮之诗倡予和汝郢中之曲和者数千人是也至取一韵相仍往复十数长庆松陵实为之滥觞焉然属和愈工而诗格愈降矣于词亦然北宋以前作者林立而未有次韵苏黄两公间一为之犹不免小作狡狯稼轩后村乃始逞竒鬬博短篇长阕靡所不有虽其才气使然非词之正也赵子澄江早负才名诗歌下笔妙天下新着红豆词一巻率取古人佳咏依韵和之此犹絶尘之骑不走长楸大堤而驰骤于巉嵓深岨意若欲以俊自见者然其逸思风生妙意天属片言只字与古人争长于毫发之间固其胜塲也假使辛刘复起与澄江擘笺分赋刻烛聫题正未知颔下骊珠定属谁手又使澄江巧心刱获不为和韵所拘吐珠玉于行间标风云于字里不知惊心动魄更当若何也仆年来幽忧道学柔情顿尽于金荃兰畹诸制味如嚼蜡世之顽钝未有如仆者也纵使取红豆一编欢喜讃叹等诸舞草按歌游鱼听乐耳乌足增长红牙声价哉
　　送王贻上赴官广陵序
