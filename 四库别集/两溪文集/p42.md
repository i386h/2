<!-- { "loadSidebar": true } -->
　　西蜀距京师万里地险而途多阻处其境者得一造天子之廷輙自以为荣且幸其亲故之赠行也亦多喜为万里朝天之图以荣之是图葢蜀人赠成都护卫千户缪廷礼之子纯来京代职也又益以蜀府教授徐振昌之文与士大夫之诗所以描写其行役之劳形容其观国之盛既无不至固足为纯荣矣虽然丈夫之仕于时也务求尽其大者焉以纯之年方富志方壮才质不下于人又承父爵以位乎千人之上其树立也不为无地矣诚知竭能効勤使勋业着于藩邦勇畧闻于朝廷则被天子之惠顾升其阶而进之辇毂之下也可指期而待又岂独荣于今日一来而已哉然其所以大其成也未必不自今日之来始于其归特书于图后以期之
　　书王员外使蜀巻后
　　正统初今礼部员外郎王君士华以主事致册封之命于蜀予及士大夫多赠以诗及其还也蜀之能诗者又歩余韵为之赠多而至于盈巻帙葢予尝使蜀蜀人既熟其面故见其诗輙喜步韵以赠君是亦忠厚之至也然予留连龟城锦水间半年未有人能赋诗赠之者君至彼逾月乃能得诗如此其多于此亦可见其为人之贤非予所能及矣况君自蜀还未四三年而逺歴东广近涉郊畿今复有荆湖之役所以广其见闻舒其怀抱着其劳绩既绰有余而所得之诗又多于旧予则守官禁林不得复有所出虽遇作者亦无从起其兴发其词又可见其不如君也逺矣虽然君尚朂之功名事业当日益盛诗足云哉然非诗则无以形容其实诗亦不可无也君所得诗葢自蜀始故特识使蜀一巻以为后来者发端
　　两溪文集巻十九
　　●钦定四库全书
　　两溪文集巻二十
　　（明）刘球 撰
　　○哀词
　　张博士哀词
　　国子博士张先生子仪临江新淦人上世多隠德至先生笃好学问古今书无不读最深于春秋初授是经胡行简先生门者八人皆得时誉号春秋八彦先生其一也惟先生心平恕而论迟确于亲仁于友信于货利无茍有于人艰危穷急乐拯施于事有断制葢其得之春秋也深以博故施之外也端方而无回枉焉洪武中举进士掌教闽之莆田蜀之成都广之潮州当时一邑两郡以春秋登进士第为显官者皆増其旧先生之教也其后由潮州教授入为博士国子监天下学春秋来为监学生者又多师先生是以其教行四方其徒塞要道其文重当时而见奬于亲藩人冀其优陟未艾也岂谓其遽捐馆哉球少慕先生之春秋希一见以损其所未知而増其所知又私恨先生迹不常于乡永乐十八年赴试礼部道南京见先生僦舍甚欢明年窃第南来先生邀饯之酒且以文辞华其归别去不二年而先生讣已至呜呼以平昔相慕之深相接之疎而遽至于永弃此人情所甚痛者固不待属己当有词发其哀况其子教谕魁乡贡士勉属之乆乎故不揆謭陋序其情而为词以哀之曰
　　因物觇化兮无来不逝斯哲云迈兮胡然深喟嗟麟之经兮独哜其胾质之以陶兮行之以励既发佳誉兮复得髙举位虽未满兮教则遐被游从森森兮大夫卿士生歉大荣兮殁垂永惠余夙有慕兮蒙决纷理晦显道殊兮进则多阻往来京师兮再辱倒屣笑谈食饮兮无论年齿承诲孔硕兮托交自始虽有暌离兮心则宻迩曽未再朞兮讣倐在耳道里辽越兮徒切翘企吾道之穷兮抑时之否依归孰在兮盲瞶孰启西日可系兮东流可止嗟嗟斯恸兮何日有已
　　佥都御史张君鹏举哀词
　　呜呼予于张君鹏举之没也岂得而不哀哉君蜀人也与予同举永乐辛丑进士又同有志于古道君为监察御史予为主事宣德癸丑春同入礼闱督试得朝夕相与接殷勤商确所事凡君之所欲为无不中予意予之所言君亦未尝不是焉莅事有暇则长吟短咏更迭倡和不絶口当时吾二人相去不逺其同年之情固笃也其后君迁大理卿转佥都御史爵位日以隆声名日以大天下之人无不仰其泽予虽去礼部入馆阁而名与实俱沉落无闻予二人之相去也始远而其同年之情则彼此犹未忘于怀今君且奄然弃予以没予之哀君也又岂容已哉昔龙虎榜没一欧阳詹则韩昌黎有词以哀之者哀同年之凋丧也虽君之功名过于詹予之文不足以继昌黎然今之同年何异古之同年哉故予之哀君亦不能无词也其词曰
　　西日可回兮东流可止嗟我同年兮溘然逝矣昔相期望兮与古人比今想形声兮一生一死昔相亲厚兮为日能几今一诀别兮万古亿禩昔相更和兮大篇娓娓今歌祖道兮薤露蒿里蜀天蒙云兮蜀川流驶葢棺西归兮悲风四起愁心泪目兮伤哉知已墓草不宿兮此情不已
　　故工部侍郎罗公哀词
　　工部侍郎罗公之即世也朝廷有讄学士大夫有志有碑太史有传所以纪其出处大节和家勤职之清行仗命慑边疆土宁邉之逺畧仁怀细民之异政颂歌太平之殊能极详且悉自足传信于世播休光于无穷矣然球于公不能无所哀悼于其私焉始球第进士公为侍讲翰林辱以先大父与其家弘文学士复仁莫逆之故特亲礼之及球滥禄礼部公数有事于外乃以教诲其子属球球亦不敢不为之尽心继而幸逐公迹入翰林公且谢事行矣因约诸寮饥于其馆公甚为之欢且语球以会面当有期岂意分去踰年而讣遽至哉然则感公相遇之厚于昔而哀不复见于今者予之私也心有所哀虽无所属犹当有辞以发之况其从子孝感令勉学属之勤耶此哀公之词所以作也公吉水人汝敬其字寅庵其号云辞曰
　　文山嵯峨兮等公之勋文水浩瀚兮等公之文维文之着兮玉署金门维勋之积兮穷荒塞垣出入均劳兮垂三十春税驾修途兮遽即九原逝迹易逺兮故情难谖眷此春树兮瞻彼暮云悠悠我哀兮与日俱臻匪词之托兮中构曷伸
　　杨处士哀词
　　邑有笃善处士姓杨字道存性嗜恬安不为浮靡习隠居不仕惟阴德是务积凡其行之所履言之所出喜怒之所施精神念虑之所用皆有阴德存焉故见路途之贫者恤之饥者食之死者瘗之病涉者舟以济之又燔贷券归人之遗失子阴德之及也逺矣今处士墓已宿草其子景陵县尹怀忠求表襮处士之德于士大夫曰某幸食有禄念先君不逮养不胜其哀故敢以发其幽光勤诸交游球亦不幸既孤而叨礼部职闻其言不能不动心犹闻谈虎而其尝伤者蹙额特甚也故为词发县尹之哀以哀处士亦自哀予之无所怙焉其词曰
　　累善与德兮人蒙其惠既康且寿兮萧然长逝流此庆泽兮裕厥良嗣扬休清代兮宰彼邑治奉顺容色兮匪无荣丽致养朝夕兮匪无甘膬日月不待兮徒増涕泗发厥幽濳兮托之文字念予有亲兮亦蚤见弃履霜濡露兮同悲共喟穹岳可池兮洪海可地吁嗟此怀兮邈无垠埃
　　王朴叟哀词
　　吉水之富溪有乐善君子姓王讳实字好信封承德郎刑部主事自号朴叟者署刑部员外郎主事佐之父也年七十二以正统五年正月二十五日卒缙绅大夫为之铭其葬表其墓讄其行为诗以悼其亡使主事公平昔仁于家信于乡义于周恤贫乏之德善皭然暴白于世伟然足以垂示乎后矣予奚庸措词其间也虽然员外实予交之所最厚者厚其人则于其人之亲不能不加爱焉故予于主事公之存也尝有诗以祝其寿歌其世德所以致予之爱也亦已至矣于其没也哀伤之情又岂容己耶情之至者词之所由发也发于词所以泄下之哀也其词曰
　　富溪荣回兮富水汤汤彼美君子兮逝往何方招之不来兮日逺月长宗戚有故兮孰扶孰匡乡士是非兮孰从否臧细人空乏兮孰赍以粮徒使令子兮泪满衰裳岂无仕禄兮养不待将岂无加命兮莫志荣光为之交故兮宁不悲伤翘首云山兮穷富之阳逝水可尽兮余哀莫忘继之以词兮爰写衷肠
　　萧先生哀词
　　萧先生讳愚字不敏庐陵曲山人其先有仕宋为仁化令曰耕道出身进士也由是子孙世业儒先生少与弟时中共受诗于其父乐存皆笃志勤学时中既捷乡荐魁廷对入翰林为修譔先生以事亲故不可往有闲暇輙游心风雅颂间得其要妙以发为应举取士之文赡博而沉着简洁而明畅源源乎其出无竭后进习诗经者争师慕之先生亦善开导剔厥疵谬示以向方其教始行于安福其后他郡邑之士交执戟其门有逺不得亲炙则取其文私淑艾焉每大比登鹿鸣之会必有其徒先生亦尝荐名永乐甲午乡书后七年会试礼部以修譔有典文衡之命辞疾归学者从焉益众余始接先生言面今监察御史王体艮宅已而前监察御史尹有规约予同先生赴乡试他日进士谢谦牧奉先生过予余亦从今光禄署正万资中造先生又同上礼部尹万王谢余友也四人皆从先生学故余亦尝以师道尊先生先生为人笃实简静有诗人忠厚余风尤孝于亲友于弟慈其弟之遗孤子犹已子与人交必信其言行可谓君子人也余与先生不相见者十年今年春遭其子维桢进士京师询先生喜其无恙不数月先生讣至不胜余悲维祯将归治先生塟请铭于学士李先生请哀词于余铭足以垂先生不朽矣词则非余所能而情不可嘿发不可嘿之情于词葢不自知其不能也词曰
　　传经绩学兮善述父事弗显厥躬兮为养与祭况収荣名兮乐有难弟宁施教诲兮惠彼秀异出其门墙兮咸决科第吁嗟先生兮师道攸寄胡年未耄兮奄然以逝经术将用兮伏生云弃弟子尊显兮河汾去世自古皆然兮抑谁所致余于先生兮乆要素契乡书同捧兮春官同诣先生枔佩兮余所交际迹相往复兮笃道与义别去十年兮适遭贤嗣讯安则喜兮聆讣则悲翘首南云兮伤怀陨涕哀之以词兮爰泄余思
　　礼部侍郎章公哀词
　　哀而发之于词者哀之深也然昌黎之哀行周南丰之哀老泉东坡之哀宪仲非以其生不偶于时即以其没不永其年故皆有词以着其不幸若礼部侍郎章公则由贤科累爵至三品受知于列圣播休闻于四海有肖子趾美而兴既老而即世朝廷优加恤典缙绅巨公表襮其盛德伟烈足垂之无穷可谓生有荣而没无所憾矣岂复有不幸之可哀耶特球始为主事礼部也公自吏部郎跻秩而来每燕见辱不以属吏鄙下之必与为斯文礼其后球去礼部効勤馆阁公益礼而亲之又不以其去而见疎今球尚系名礼部而公已不可见顾清署以想风采岂无感怆之怀形诸声耶此哀公之词所以不容己也其词曰
　　容台兮巍巍条风发兮春始归繄桃与李兮盛芳菲怅独望兮旦复夕公不复见兮使予心戚昔公莅事兮有典有仪今公云逝兮杳何之昔公进退兮愉愉自得今公不来兮徒想其迹羌灵輴兮难乆攀爰俎芳肴兮藉以蕳肆予奠兮何所蓟之郊兮潞之渚浩浩洪流兮漫漫长路魂无忘兮故乡土乡之土兮会稽郁树槚兮镜水之湄瞻宁宇兮伊迩公之归兮安所止渺予怀兮曷已
　　赠文林郎监察御史张公诔
　　慈溪张氏有尚德之士适安甫讳贤良卒十余年以子楷克举监察御史职蒙恩赠文林郎监察御史余以为古之有德而无其爵者卒纵不得谥于太常亦得谥于其友播之于文辞适安甫之德行积诸躬德教行于家德泽及其后之人又得美赠于朝廷矣易名之法既未之议其可无辞以载之欤予尝备员礼部累士大夫德善为文以哀之其故职也故敢私为之诔附告于焚黄之次以永其传诔曰
