<!-- { "loadSidebar": true } -->
　　提刑祠部执事某为执事属吏几二年以区区之迹愿收于门下者逾一年矣事久不遂私自谓保任之责在本朝为最重彼被举者一受赇则举者与之均罪某事迹犹未试执事知某宜未熟宁肯遽然荐之其必博访广聴俟可荐而荐焉自视无纎缺又有交誉旁賛者然后执事之知特深而荐某无疑矣以特深之知被无疑之荐抑将倡于诸公使荐之又荐之岂独执事一荐而止也无何数日前有来告某曰有谤子于宪使范公者曰子之所为不逮于初子宜辩某对之曰夫不逮于初者非素然之谓也若先洁而后汚始勤而末怠翻然易之之辞也噫不欲为良吏则已如欲为之必曰终身焉恶在一嵗再嵗而易也犹千里之逺不求及则已如欲及之必极于千里而后止恶在五十步百步或半途而画哉始某之来浦江也严一切之防革积久之政惟恐不得为才吏节惟恐少亏于古人今日省昨日之所行后月修前月之未至岂暇易初耶夫小人固有易常者或为士修饰以求为大夫得大夫而忘士之操为大夫修饰以求为卿得卿而脱大夫之守某选人而求为京官者也设其心诚小人独不能勉强俟得京官而后易耶奚若是之速也虽谤言日来范公必不聴某何辩既而又有告者曰有谤子于范公曰尉所为因循而令纵之且与之同波子宜辩某对曰自某之来浦江也闻尉有不善则必苦言切责未尝絶于口乃有传某牓署门以召言尉过者恐此言遂行则防名于好讦以是外和其色而示同内坚其节而自处且尉方少年初仕此任无所立犹有他任某年既逾壮而又得第近一纪若荣与悴在此举尔设尉所为因循乌肯纵而同之也某在身无赫赫之誉身外无强近之援初掾泗举者凡九人今又得二人是无他拔独谨亷以得之也虽然彼十一人者宁不倾耳以聴某之善否今同郡而仕者不下三十人某之不佞守倅交荐彼三十人者宁不驻目以窥某之举动浦江虽僻陋而强宗横族不啻数十戸今皆束手不得骋彼数十戸者宁不张口以待言某之非是虽欲为不谨独不畏十一人之耳三十人之目数十戸之口哉设谤言日来范公必不聴某何辩已而自咎曰以旦圣而被流言以参贤而遭投杼况其下者乎何恃而不辩今夫荐京官者才五人而又其间又未知果用成某之迹者独望范公尔万一谤言之行则愚望絶矣安得自黙耶因敢布前之云云执事以为然则某之枉洒然无余矣如曰不然愿行麾一日临按遣左右家到而戸询之或千百人之言有一与谤者合则请暴某之罪亟黜而速去之以警类某者果千百人言无一合谤者则愿呼谤者使前叱而数之然后收孤迹于荐书之上防知无根之谤能惑于众人而不能为大贤君子惑也执事之美不亦盛哉意迫言直冒凟威重不任战汗待罪之至
　　上运使卢工部书
　　运使工部执事去年春执事按部过婺某得伏谒境上伏防降车为留赐坐与语问吾民之利疚辄以某事某事对言未卒而称善随之且曰还写所言来因谨写一通以进复亲笔谕之曰善某退自喜夫部吏之见上台有所问必立对今乃赐坐与语执事礼某为过矣而又部吏之欲以言彻上台者不为少皆郁而不得通今乃辱先问言获彻而千沮百诋者亦甚众今乃辱称善执事知某为深矣已而自尤曰礼过而知深而遇不常得不于此时以一言及身计是果于自弃尔因作诗一章具道所以愿举之心以献复防亲笔曰深悉乃意以是家人贺于内曰卢公必荐汝僚友贺于外如家人之言某亦私自贺既而事久不遂继献以书复不遂于是向之贺者反相唁曰噫岂有短子于公者耶抑公将拔部吏之尤异而不及子耶不然何遅遅而不荐耶某曰否使诱舌之巧恶能诬伯夷以贪而毁栁下惠以滥哉设拔吏必尤异而执事嵗取二十人虽某甚愚极陋独不足塞二十人之数哉偶未及某尔以韩愈氏之贤犹三上时相书今书再上而遽相唁虑某亦过哉矧识足以超万事之表明足以照千里之逺某之所为固已深详而密察以言乎考格则尚少一嵗尔以言乎举者则尚缺一人尔是玉成之徳犹有望于执事也恭惟执事仁义充诸心黜陟繁诸手振某于污涂之中剧反掌之易倘矜怜而成就之使不为家人僚友唁则縻躯碎首弗足论知已之报也冒凟威重无任战汗待罪之至不宣
　　贺发运金部赐进士出身书
　　伏覩邸报主上以进士赐执事出身大哉朝廷此举其有意于教化哉昔成周以事言徳三者升造士之秀进而官诸位其养之有素攷之以实故所得皆良材今有司乃以声病俪偶为法度进者又猝然而聚苟能以曼辞丽句中程品则决科第如拾芥虽三代之文有一不与法度合弃不复顾以是执事用髙文大笔尝试于有司而辄屈焉亦曰以言取人其失之逺今朝廷能知执事文章事业所施者大彼有司法度乌足较其万一直以此科赐执事天下有道之士如执事者知文章事业能屈于有司而朝廷不能屈益髙其为人矣噫成周之制稍行今日则三代之士有为时而出者某故曰朝廷此举其有意于教化哉延颈麾下不任抃贺之至不宣
　　上运使王工部书
　　某窃尝谓知人不以古君子之道不足称知人为人知不以古君子之道不足称知己古之知人者在盗囚徒而知其贤落魄困衂而知其非常材千百人誉之不加重千百人毁之不加轻为人知者以道自处而不苟终始一节而不夺虽荣悴万变而知已之分不移也今知人者或始徳而终凶或始收而终弃目显荣者谓之贤顾卑贱者为不肖一常人誉之唯恐知之不深焉一常人毁之唯恐黜之不早焉求知于人者松筠不足语其操氷霜不足语其洁惴惴焉唯恐人之不已知幸一知焉则向之操反为殆向之洁反为汚故改节首举之兴焉然则孰为然哉葢古之人以诚今之人以不诚噫岂古之人皆诚而今之人皆不诚哉其之言主乎人不主乎时处合而行古之道岂必不诚哉在古而反若今之为岂曰必诚哉系乎其人尔恭以执事文章事业与古贤并知人之明有过焉者矣若某之愚亦似岂宜以古知已之説干左右盖其他诚不足采也若一节不变自谓无愧色是敢进説于大君子之前若乃执事之全徳其美扬诸当世而甚白故畧而不讲凂凟威重伏地待罪不宣某惶惧百拜
　　上河北都运元给事待制书
　　七月十五日其官某惶恐百拜奏记都运给事待制某四厯州县三任部属今兹一官始飘然去此道千里之外后辟西上虽然岂如他人朝离门墙则踪迹暮防葢乡里之爱无有逺迩不移也恭惟待制文章徳业致身法从出入更履声光益懋久劳于外时论所郁行闻趣召置帝左右使晚生故吏讫托钧冶功名之涂万一自奋庶几知奬拔之公不独縁乡里私爱而止也庚伏在序伏望为国自夀犬马之恋岂忘故轩引领驰诚曷胜愚悃不宣某惶恐百拜
　　上提刑司封书
　　窃谓犬马之为畜贱矣人所以刍豢而仁之者必其有守警驰载之効尔彼犬马者岂特厌糠饫秼荷其仁而自惰亦欲展所效于人尔设有犬马虽狞健趫猂非韩獹之比顾其声足以守警也盗且至不幸伤其吻不能吠而齧焉为其主者将叱而扶之欤抑豢而哀之欤噫吻之伤非犬之所欲然也豢而哀之宜矣设有马马虽骁腾蹀非骥騄之等顾其力足以驰载御且至不幸跪其足不能负而驰马为其主者将鞭而毒之欤抑刍而怜之欤噫足之踠非马之所欲然也刍而怜之宜矣夫州县之为吏冗且卑矣上官所以拔用而思之者以其有奔命任事之劳尔为下吏者岂特窃禄饱食幸其思而自安亦欲伸寸劳于上官尔不幸命适至体适病不能勉而从焉为上官者将咎而斥之欤抑抚而恩之欤噫体之病非下吏之所欲然也抚而恩之亦宜矣某不佞执事麾下且嵗余虽欲朝夕趋走以愚自効余所守之邑介在僻壤其路亡繇而自进前日伏防越之疑狱执事使景覆劾而考察于时负薪之疾发于弥月而又明不足决疑似之状智不足究是非之实虽然譬之犬马是亦効守警驰载之秋也方将强起而行悉意乃事无何绵力弗逮讫以病告伏蒙执事谅其恳廹恻然开许犹踠足伤吻虽主人知非其欲然若鞭与叱尚未能忘犬马之忧也意逼辞鄙干冒威重无任战汗待罪之至不宣某惶恐百拜
　　答董太傅书
　　某顿首某所学失其原方少壮时不幸以辞赋得名于世今虽老矣犹将更为强勉以追捄厥初以故遇博雅有道之君子必喜与之游庶几讲论规劘有得于万一尔今閤下之来正适愚顾又以生事不足汲汲有谋于人凡某之有望閤下者皆所未暇何私懐之难耦而讲劘之益不易得耶相见才一二閤下遽以胸中所欲为倾尽于愚畧无毛髪间外真相知之速而相期之甚重也有可以出力愚何惮而不为昨日不能往少顷当得拜诲言矣
　　上提刑舎人书
　　某闻为下者心有所欲言情有所未尽必告于为上者酌其所以言究其所未尽以聴于下故民有疾苦必诉于州县吏之庭吏有沈郁必伸于部使者之前州县吏之庭去民近可日往而诉也部使者之前去吏逺不可日往而伸也可日往则民见吏以为常不可日往则吏见使者以为非常之遇也某官于穷山僻壤之邑且二年矣欲拜使者之威采尚不可得矧聴其诲言哉聴其诲言尚不可得矧卜其奬顾哉是三者俱不可得虽有絶人之治不世之才从何而自露矧某之断然无似其抑塞濡滞不为上之取宜矣前日闻使车临境上竦然奋袂跃然出门以为得一拜威采一聴诲言一卜奬顾在此行矣无何积雨溪涨乏船以渡彷徨溪涘仰天而呼曰噫岂天之欲某沈郁不遂固虐之耶不然何使车在境而溪潦为暴絶其往见之路若此之甚耶已而自辞曰天徒能絶某之路乌能絶某之笔哉使某摅区区之意于累纸之上不犹愈一见一言之详哉是敢犯不测之诛少布其愚某之作此邑也虽政无尤异视古之良县令间或有慊色其奉法饬已较一时为县者固未敢自议其先后也今考限垂满而举者犹未足此正吏之沈郁宜就执事而伸之也傥执事酌某之言究某之情而垂聴之恻然哀其冗且滞挈孤单之迹一挂荐章之末则某之沈郁洒然无余矣生成卵翼之惠岂在他门哉若乃报事之全徳逺业掲诸当世而甚白此则略而不讲焉干冒威重俯伏待罪之至不宣某惶恐百拜
　　上提刑祠部书
　　某闻有适万里之涂者跬而起寸而进所未彻者数舎之逺尔不幸足力弛焉裹粮匮焉得舆马之代兼宿之储则万里可以彻否则丧前劳死道邉无日矣与夫五寸步而画或百步半涂而画者均焉尔适有力者居傍其家之富不知其粮几囷舆几两马几驷也目斯人之厄将哀而救之欤抑忍而遂其死欤噫断无仇讐于斯人而欲其死者其必假舆马贷裹粮以济其行也某困铨选之涂有日矣其髙非在天也其险非在山也陷穽满眼未见平地行之数年尚未能彻然而本朝着令繇县令而迁京秩者其考限必六载其举者必五人某必六者既五矣必五者既四矣是犹万里之适所未至者数舎尔知已尚缺其一是亦足弛粮匮之厄也舍执事将赴诉何门哉恭以执事雄刚伟卓名重当世而又一军十四州部吏陞绌之柄当执事之手其势非特有力者之比不假舆马裹粮之救而拔集汚涂之中置之霄衢之上剧反掌之易宁独万里而止也第惧勿为尔是敢借前之云云一布左右傥执事哀怜而成就之使不贻道邉羞则翳桑结草岂足为门下报也冒凟威尊伏地待罪不宣某惶恐百拜










　　祠部集巻二十六
　　钦定四库全书
　　祠部集巻二十七　　　　　宋　强至　撰书
　　贺郑毅夫内翰书
