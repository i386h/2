<!-- { "loadSidebar": true } -->
大唐故齐王府队正冯公及夫人元氏墓志并序自玄黄质判，包万象以疏源；清浊气分，控百灵而派族。是以人伦绮错，册典须＊，懿哲连衡，惟公者矣！公讳琼，字才干，冯翊人也。周文王之令胄，曹葛万之裔绪，良弓代运，轩云盖于新平；舄弈仁英，列星冠于上党。朱轮骛辙，九卿曳绶于扶风；翠盖盈途，三公拊于京兆。疏基累＊，峻峙飞庄，叶袭宾王，因官居此。祖轨，齐任通州司户参军；父菁，随任州别驾；并以经文纬武，入孝出忠，雅量辉灵，挺芳华於兰苑；横飞溢思，穷奥迹於儒津。昌誉早闻，英名远振。公齐王府队正。职理僚务，恢烈陶。意剑挥锋，智铗分於松剑；言泉激润，德水控於咸池。神府阙开，响金声於凤律；灵机潜运，映朱彩於罗云。岂谓风骨不恒，阳晖沉曜，以显庆元年七月五日，终於甲第，春秋六十有二。以宅兆未窆，权殡随时。夫人元氏，河内侯为之令胤。步若凌虚，戒香分於月桂，回如拾翠，定液合於洛津。曳屣兼臣，孤游绣岭，以永隆元年版授绵田乡君。神标迥振，精质爽灵，延及二年，加授沁阳郡＊。＊□玄风，驱四主於正觉，凝姿净土，衍十诫之微言。思遵寂灭之仪，庶免无常之行。大哉巨量，难得名焉！不谓玉质催轮，阴精早坠，以永淳元年四月十日终於本第，春秋八十有三。粤以其年岁次壬午十月庚申朔十四日癸西，像数言良，方员同吉，合葬於黎城东南八里之原，礼也。
孤子上骑都尉义玄、季子义方、筠枯入恨，怆恸寒泉之悲；柏死侵哀，痛结严霜之泣。冀得衣磨石磷，＊股之节逾贞；海敛田平，芬芳之风更远。图徽式篆，乃作铭云：
攸攸禀气，扰扰含灵，渴奔阳水，疲投纫城。ウ崖独宿，苦路孤征，惟仁擢秀，自裂繁缨。其一。节В霜竹，恩包利砥，薤露朝曦，风枝夕起。骸归陇墓，魄栖蒿里，识思松扃，尘生帐几。其二。
（录自《隋唐五代墓志汇编》山西卷第一册）
№永淳００６
【盖】
失。
【志文】
君讳海，字三良，邢州任县人也。其先汉二□广利之後。望隆秦陇，肇系□人，腾徽史册，可略言矣。祖清，齐光州司户；剖析疑滞，庶事明允。父乞，随县功曹；陆沉下位，器识和深，显晦随时，莫能测其雅量。公孝友之情，兆於至性；仁义礼信，造次以之。凝居味道，不交庸类，□县招进，非其好也。贞观六年，诏授州永年令。虽材为时须，竟不之任。至永徽元年十月十四日，春秋八十有二，卒於私第。哀悼之深，情切闾里，小年易谢，百身靡赎。以大唐永淳元年十月廿五日与夫人杜氏合葬於县城西北廿里之平原，礼也。嗣子文彻、文晟、文基等，志性冲远，仁孝淳深。恐是□堙波，圭城＊漠，敬刊贞石，乃为颂曰：
大夜，哀哀小年，露倾日下，烛谢风前。父兮何怙，同极昊天，远日兹暨，宅兆斯迁，聊镌翠琰，用固桑田。
（录自《隋唐五代墓志汇编》河北卷第一册）
№永淳００７
【盖】
失。
【志文】
残缺。
（上残）伯斐之曾孙（下泐）公□之女□以永徽二年正月二日，终於（下残）
州新城县□，次□之尚书外□□□□，次尚（下残）军，小子□之，都水监主，□克承□业（下泐）三姜（下残）有裕，积□□徵□□殆尽。主宗祀者□之独存。
粤以永淳元年岁次□午十一月庚寅朔七日景申，合於北邙山清风乡，礼也。其铭曰：
曾构绵邈，昌源浩汗。远胄纂尧，近枝分汉。□□弈叶，冠蝉有□。叠矩叠规，风翔景焕。诞兹邦彦，克嗣家风。仁孝成（下泐）君□，约以辞丰。□近於礼，和言不同。学府之英，文场之□。雅对称□，□祠偕□。札转银□，斗盈玉屑。祥□山古，抑扬前□。有渝为国，旋觐（下泐）昌辰。□□□□，连城人秦。（下泐）崇高缙绅，与目□台。（下泐）东拒三险□□，南宫伊伫。爱□龙□，载期鸿举。未偕隆栋，奄□摧梁。迁神□楚，徙瘗□芒。一□露，千夜□霜。原阡既启，郇公不亡。式（下泐）
（录自《隋唐五代墓志汇编》洛阳卷第册）
№永淳００８
【盖】
失。
【志文】
大唐故昌平尉李君墓志公讳相，字元辅，赵郡赞煌人也。昔皋陶帝臣，爰谋九德；伯阳周史，首创五千。嬴周曹马，家声不坠。祖普贤，盐山令；父阿相，安德丞。朝赞一同，比中牟而高迈；弦哥百里，方武城而有余，君禀质精微，感灵醇粹，生而异操，卓尔绝伦。隋运将终，任昌平尉，非吾所好，谢病免官。显庆元年七月十六日终於私第，春秋七十。夫人丁氏，清河贝人。华发孀居，毕於白首。女图妇训，佩之以终身；象教玄经，崇之而没齿。春秋八十有九，开耀元年八月十三日属纩於家。
爰以大唐永淳元年十一月廿日，合葬於县东北七里之平原焉，礼也。长子仁艺，中子澄素，并纯孝居身，忠和在志，三周之血，泣之而有余；七日之浆，绝之而无继。共遵追远之志，将存不朽之名。乌乎哀哉！乃为铭曰：
唐臣和马，周史犹龙，分条百丈，叠干千里。逮乎贻厥，余庆允恭，二尊云逝，停机辍舂。千秋万岁，黄菊青松。
（录自《京畿冢墓遗文》）
№永淳００９
【盖】
大唐故临川郡长公主墓志铭
【志文】
大唐故临川郡长公主墓志铭并序秘书少监检校中书侍郎弘文馆学士上柱国郭正一撰文公主讳，字孟姜，高祖神尧皇帝之孙，太宗文武圣皇帝之女，今上之第十一姊。母曰韦贵妃。开基发系之隆，积庆重光之远。奔星降祥於华渚，飞云锡瑞於高丘。真人播迹流砂，上将驰名於寝石。故岩岩仙构，昆岳所以承天；淼淼神输，溟波以之括地。公主禀灵霄极，毓粹宸枢。含宝婺之韶姿，挺金娥之秀质。幽闲之操，冠图籍以腾芳；贞顺之容，播闺闱而擅美。贞观初，圣皇避暑甘泉，公主随傅京邑。载怀温清，有切晨昏，乃自□表起居，兼手缮写。圣皇览之，欣然以示元舅长孙无忌曰：朕女年小，未多习学，词迹如此，足以□人。朕闻王羲之女字孟姜，颇工书艺，慕之为字，庶可齐踪。因字曰孟姜，大加恩赏。仍令宫官善书者侍书，兼遣女师侍读。寻封临川郡公主、食邑二千户。驸马周道务地隆冠冕，门盛羽仪。英望逸於陈庭，□光照乎荀室。爰膺下嫁，克尚中行。秦台纡帝女之荣，鲁馆餮王姬之礼。十七年，加食洪州实封三百五十户，赐甲第一区，仍令五品一人检校门ト。易称元吉，诗美肃雍。平阳之盛极西京，馆陶之恩洽东汉，不之过也。□□周驸马出牧商甸，作镇关。明年太极升遐，公主自商州来赴。水浆不入於□，殆将弥留。中使频临，勉加＊粥。进封长公主，从朝例也。麟德之岁，纪国太妃韦氏薨，公主又号踊过哀，损瘠逾礼，□□□□凤，感兴銮殿。
恩旨频烦，慰谕重叠。若乃天有必移之义，礼无致毁之文。未有贵极膏腴，若此之□至者也。自後，年别手写报恩经一部，自画佛像一铺。每登忌月，辄断薰辛。
至於丝竹妙伎，绮罗荣饰，□□□□□。谯郡太夫人声轶鲁姜，训超齐孟；公主躬循妇道，志越家人。既申迨事之欢，弥罄亲承之礼。及驸马□□睹□，痛溢闻雷。公主送终如始，衔悲若疚。语必奉於先姑，动无违於旧则。至於肃朝芝殿，趋拜椒闱。行□□□，□皆叶顺。有仪有则，多艺多才。天后孝彻明神，哀纬圣善。仪形万国，感动四方。阴阳献惨，天地变色。公主创题嘉颂，光赞坤规。援笔斯成，排阍进上。词符金石，思激风霜。天后览奏兴哀，披文警虑。亲纡墨令，奖喻殷勤。圣札冠含章之文，英词助王姬之德。求之遂古，乃绝其伦。又，天后曲降阴慈，载隆□泽。翰垂八体，诗备五言。装成锦鄣，特赐公主。闱扬嫔则，盛述华。密勿承恩，皆此类也。驸马夙标□誉，□□名藩。飞皂盖於南垂，一歌来晚；卷朱と於东夏，频结去思。公主驾凤同游，乘龙齐迈。叠映鸟之□，□□□轼之前。克谐之道既彰，助佐之功斯阐。每炎凉舛候，腠理乖和，则名医上药，相望结轨。朝觐班锡之□，□□□贿之差。虽身限方隅，而恩同陪预。亲懿之密，罕或俦焉。赵北奥区，拒龙庭之南眺；辽西重镇，控蛇□之□□。驸马望实所归，亲贤攸寄。才临蓟壤，即莅燕郊。公主自届边垂，增动风疾。恩敕遣长子陇州司功□□□、四子左千牛季童前後驰驿，领供奉医人及药看疗。调露元年，驸马以克清边难，驿召入京，公主随行□□，途中大渐，恩敕便令於幽州安置，又令息季童驰驿领医药看疗。而和扁莫验，药剂无徵。丹虹画□，□□桃之节；清霜夏殒，空留神草之名。以永淳元年五月廿一日，薨於幽州公馆，春秋五十有九。皇□怀鲁元以兴悼，想湖阳而掩泣。废朝三日，哀感群臣。爰降殊私，式加恒典。遣京官五品一人＊玺书吊祭，□□东围秘器，兼造灵举，逮运还京。
凶丧葬事，并令官给。赐绢布五百段、米粟副焉。仍令秘书少监柳行满摄鸿胪卿监护、相王府谘议殷仲容为副。将葬之日，又遣内给使＊衣裳一副，重申临诀。
恩加送往，礼备饰终。□□□哀，义隆今占。惟公主幼而聪敏，志识明慧，雅好经书，尤善词笔。至於繁弦促管之妙，{般巾}组纟川之工，爰□□□，□推绝美。而处贵能约，居荣以素。研几释典，游刃玄门。虽敦睦滋隆，恩徽荐委，未尝衔私嫌於令，希圣渥於求郎。方之前烈，莫与为辈。上天不吊，芳魂无返。
所撰文笔及手写诸经，又画佛像等，并流行於代，可谓九族妇德、千载女师者乎。
即以其年岁次壬午十二月庚申朔廿五日甲申，陪葬於昭陵之左，礼也。容东晓轫，□马晨嘶，收华戚里，委照泉闺，悲琴之响绝，痛虬匣之光睽。标莪襟於野隧，摧棘貌於山蹊。杨路迥而郊风切，松庭深而陇雾低。汤邑捃美，家陪撰德。敢树幽扃，庶传芳则。其铭曰：
大电ゼ光，流虹发祥，类马仍著，犹龙乃彰。灵基载远，圣业逾昌，武功文德，地久天长。其一。紫庭凝庆，肜闱降淑，孕景月津，含辉星陆。金相玉振，桂芬兰郁，早映プ，幼承汤沐。其二。涉艺穷远，观图尽秘，露彩垂毫，泉华涌思。箴礼无阙，言容毕备，荣照下姻，道光中溃其三。朝风聿寄，邦训滋伫，驾凤辞台，牵牛出渚。孝有纯迹，玄无奥绪，克俾徽猷，长昭劝沮。其四。
涉魏徂燕，吉往凶旋，辅仁奚谬，福善终捐。沦光景昃，殒蔼秋先，长悲厚夜，空嗟小年。其五。祖驾宵陈，灵骖晓发，陇唯新隧，山多古阙。凛凛郊风，苍苍野月，寒暑交谢，声芳靡歇。其六。
（西安昭陵博物馆藏石）
№永淳０１０
【盖】
无。
【志文】
