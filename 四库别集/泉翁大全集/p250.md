<!-- { "loadSidebar": true } -->
　　须于勿忘勿助之间停停当当，乃见真切，真切即天理本体也。今乃反于真切上求勿忘勿助之功，则所谓真切者，安知不为执滞之别耶？安知不为助长耶？吾非不传，子自不习，于勿忘勿助、体认天理之功，尚未见真切，未见得力，乃欲以箴时之弊，是反戈也。 
　　
　　　周以鲁问：「人者，天地万物之主，莫重者，人之道也。人之所以为人，心而已；心之所以为心，天理而已，本自 
　　
　　　(缺页) 
　　
　　爱故也。若夫酒色，人好之至于疾病，知其亡身，可谓真矣，然犹有不能舍者，焉得为真知即行？知而不行，必其知之未真与？窃以为好酒色至疾病，知之真而犹不舍者，不致其知，昏昧之极也。人至昧之极，何所不至哉！所谓知行合一，自夫致知者论之也。致知则其真知时即是行之端，其实行时，即是知之充。人未见有孺子入井而不救之者，所谓合一如此。若夫众人，则知行背驰者多矣。是故知行一者，君子之为君子；知行二者，众人之为众人。此致知之功，在今日不可少有懈怠。 
　　
　　此处难以一言尽者，吾畏多言也，吾亦欲无言而未能者也。可且以七条虚心静虑，濯去旧见，贯串理会，有得于心，涣然冰释后，自有以知此矣。 
　　
　　　又问：「圣贤之学，存天理，去人欲，求尽吾之性而已，无内外、无精粗，是故必有事焉，勿忘勿助。以之事父，则凡所以为孝者，无有欠缺，吾天理存于事父，吾性尽于事父也；以之事君，则凡所以为忠者，无有欠缺，吾天理存于事君，吾性尽于事君也；以之事兄交友，则凡所以为弟、为信者，无有欠缺，吾天理存于事兄交友，吾性尽于事兄交友也。自其迹观之，则君父兄友与吾有内外焉，吾之天理发而为忠孝弟信，有精粗焉；自吾尽性观之，则父兄君友，何有于外？吾身何有于内？天理何有于精？孝弟忠信何有于粗？所谓一以贯之者。彼求定念而不必求之君父兄友，以尽孝弟忠信者，是有内有精，非学也。其特行而必求之父兄君友，必如何而后可以为孝弟忠信者，是有外有粗，非学也，非合一之道也。」 
　　
　　所见大略是如此，外天理二字不得，天理即性也，不可分为二。故明道先生曰：「性即理也。」此千古圣贤未发之指，百世以俟圣人而不惑者也。未发时，天理浑然，廓然太公；及其发也，随感而应，遇君父兄友而忠孝弟信始见，所谓物来顺应者。随寂随感、随静随动，只是一理，理无二故也。今人多分内外者，未识天理，岂不误了？又来问「存天理去人欲」一句，只是一段工夫，不是二事。常存天理，则人欲自去，非谓一边存天理，一边去人欲也。 
　　
　　　或者曰：「孩提之童，背己者知恶，向己者知喜，或有爱货私有者，岂习使之然？性亦未尝不恶。」或者辩之以为人之所以作恶，畏人知之，必伪焉，此真恶也。孩提不掩人知，无伪焉，非恶也。是亦不足以明，何也？孩提之无伪，固然也，独其见于好恶私爱，则于本来气象已自不同，于本来不同者而以无伪出之为非恶，则有人或愚昧、或自任，公然恣行，不掩人知，亦如孩提亦可以为无恶乎？窃以为好恶私爱，人之同情，情亦非自外至，自童子以至白首，自愚不肖以至君子皆有之，约之则天理存，纵之则人欲。彼孩提去取必不纵情、必不留滞，此即天理之象；但孩提初生，气质如此天游而不自知，不得谓之学。君子于一切人情，岂能灭绝？惟正情以定性，所存天理，如此而已。孟子曰：「大人者，不失其赤子之心。」夫赤子婴儿，情窦全未开者，本体混然，无毫厘夹杂，是何等气象！大人者，不问动静，不失此心而已。 
　　
　　此贤辈正宜明辩，不可胡涂强说去，将来害事不小。孟子「良知良能」一章，正以指出孩童这一点孝弟初心、真心，欲人就此扩充以达之天下，而圣学之极功、圣人之能事毕矣，宇宙内复有何事！盖所谓知者，知觉也，佛氏与吾儒同；所谓良者，善也，爱亲敬长之真切也，乃无所为而为，自然而然者，即天理也，吾儒与佛氏异；所谓重耳无我之所有，我有重耳之所无者也。今若以知觉为学，而不究其所谓良者即天理，为大头脑处，乃反以外之，不亦异矣乎？贤契与同志者，其善知识明辩之，吾不欲多言矣。 
　　
　　　以鲁又问：「或谓戒慎恐惧便是必有事焉，加之意便是助，不加意便是忘。然戒慎恐惧似于检局，安得与鸢飞鱼跃同一活泼泼地？窃谓心之所以为心，天理而已，有一毫人欲，则此心便窒碍。故戒慎恐惧，则天理常存，天君湛然，何等光霁洒落！便与造化相为流通，至其极处，知天地之化育，亦在于此，与鸢飞鱼跃岂不同一活泼泼地？彼以正衣冠、端容静坐者，戒慎中一事耳。」 
　　
　　圣贤之所谓戒慎恐惧，非常人之所谓戒慎恐惧，常人之所谓戒慎恐惧，便过于助长，失本心之中正了。先师石翁诗云：「戒慎与恐惧」，斯言未云偏；后儒不省事，差失毫厘间。」谓以「敬畏」畏字言也。愚昔会试程文，论中有云「不忘之谓戒，不怠之谓谨」云云，正以救其过耳。盖戒慎恐惧，即是勿忘勿助，元无丝毫人力，皆是自然，此与鸢飞鱼跃岂不同一活泼？此即是天理。谓之天理者，以其不出人力安排也，理只是一个理，惟不用安排，一出自然，故谓之天。贤善知识。 
　　
　　　时有动静，理无动静，存天理则无动无静皆能定矣。 
　　
　　周子主静，静字毋亦指理之定而言，是否？ 
　　
　　吾契谓理无动静，存天理则动静皆定，则知或以体认天理为求于外之非矣。又谓周子主静指理之定而言，则知偏静偏内之非矣。不易见得，只要涵养，前面更有光景。勿惑群言，煞要自信，百代以俟圣人而不惑。 
　　
　　　或者曰：「孔子曰：『吾十有五而志于学，三十而立，四十而不惑，五十而知天命，六十而耳顺，七十而从心所欲不踰矩。』说者以为孔子以此勉人，非孔子之实历而以此勉人，是伪也，圣人岂为之？若以为实，然则『四十不惑』，三十不能不惑，安得谓生知安行？似未可知。窃以为三十而立即圣矣，立亦不可轻易，圣人志时岂不立，立时岂有惑？据其精纯名言之耳。知天命、耳顺、从心所欲不踰矩，皆是圣不可知处。圣人生知安行，岂全不学？但其元来本体不待修为，合下昭然，而其经诣亦各有不同处，惟圣人能自名言，实不可测。」 
　　
　　或谓此节圣人谦己以勉人者，非也。圣人无虚语，圣人实是学成。其谓生知安行者，盖生质之异，易于合道，犹孟子言良知良能，人而知之，便从此扩充去耳，非便谓已见成，更不用学也。圣人之学，惟圣人独觉，化而知裁，其所谓志立、不惑、知命、耳顺、从心不踰矩者，非常人所能知也。贤契谓「生知安行，岂全不学？」又曰：「惟圣人能自名言，实不可测。」皆得之，故「良知良能」一章，全在「达」字，达之者，学也，而谓不须学、问、思、辩、笃行，可乎？ 
　　
　　　或谓：「今有尧、舜三代之君，欲复尧、舜三代之治，则井田封建肉刑，其必如古乎！」窃以为道则千圣一也，法则皇帝王已不相及，况后世乎！是故神而明之，与时宜之，不泥古、不悖今，期明明德于天下而已。大抵后世治道不立，皆由此学不讲、天理不明，故唐、虞、三代之治不可望。观天地之功业，日明星辰、河海岳渎，生生化化，何其广大！然只是一个不贰；观唐、虞、三代之功业，于变时雍，兆民允殖，何其广大！然只是一个道理。任论许大功业，自吾天理观之，只是家常茶饭。 
　　
　　此节看得甚好。「天理」二字，全体大用，一齐都了，尧、舜事业也只在天理中流出，也只是一点浮云过目。井田肉刑虽不必拘其迹，然得其意可也。 
　　
　　　仰文定问：「道之大原出于天，天人一理也，其在天为命，命于人为性，在事为道，得于心为德，浑然之中有粲然之用，粲然之用不离浑然之体，无内外、无人己、无古今，至卑至崇、至微至显、至远至近、至高至明、至广至大，其究一理也。然道体无为，本于自然，不容纤毫人力，有心则失于矜持，无心则流于放肆，故或失则昧不高明矣，或失则隘不广大矣，而吾与天地便不相似，便与万物隔睽，所谓性命道德俱为虚器，日趋于下而不自知。是知立人莫如道，运道莫如心，道与心只是一个自然，自然是一条中路，自然是一个真心，心存则道存矣。千古圣贤只于心上用功，圣人由心之自然也，贤者勉心之自然也，学者求自然而已耳！求之之道，当知其始终于敬矣乎！当知其知行合一矣乎！始终于敬，敬此而已；知行合一，合一于此而已。是故恒知而恒觉，勿忘勿助，动静感应，夷狄患难，造次颠沛，皆此心也。如何？」 
　　
　　说道之浑然粲然不相离，皆是。敬与知行皆为此，而勿忘勿助之间乃所以体此者也。若调停得熟，一了百了，宇宙内更有何事，须将旧见一齐弃去，乃有下手进步处，积之岁月，俛焉孜孜，乃可望也。若旧见旧习更留分毫，便依旧是这人。只观横渠既见二程，便尽弃其学而学焉，何等勇决！所以有成。 
　　
　　　谢知音问：「(大)[天]理本来实是完全，但为实心蔽障，一时难以察见，须是痛除习心。去习心之功，亦只是勿忘勿助，是以学者欲见天理亲切，须常调习此心于勿忘勿助之间，然后有得。天理虽无分于动静，惟愚初学，当先于静时体会有见，庶动时有所持循，是以每每于静时宁息思虑，扫除伪妄，不亟不徐，不倚不滞，则不知不觉此体呈露廓然，广大高明，彻天彻地，冲漠无朕，汪汪若千顷陂，与见在天地万物浑成一片，不知孰为吾身？孰为天地万物？大不足以言之，以为即此是天理，是本体。欲于此存之，又勿是作，动时终不得力。果习心蔽固之未尽除乎？抑功夫中正不常，有所出入而不自知乎？果病根按伏未拔乎？抑虚见而非实乎？」 
　　
　　只如是体认，不分静时动时，动静一心也、一理也。 
　　
　　　问：「洪范曰『思曰睿』，易曰『思不出其位』，语曰『近思』，诗曰『思无邪』，记曰『慎思』，通书曰『思者，圣功之本』，先生又曰『中思』。看来只是一个思，然勿忘勿助之间，便是天理，似又不容思。意者勿忘勿助便是思，非谓思夫天理也，思天理又恐落于想象。」 
　　
　　说勿忘勿助之间，便是天理，则不可；勿忘勿助之间即见天理耳！勿忘勿助即是中思。 
　　
