<!-- { "loadSidebar": true } -->
　　一凡正綂书帝号于元年之上其非正綂及无綂者则分书于甲子之下正綂之世自周东迁以后有列国者其始建及继世及国亡皆书余不详注以从简便一夏桀五十三嵗乙未下注云是为商汤十八祀至商汤别为巻仍书十八祀不再书乙未而注云即夏桀五十三嵗商纣仿此
　　一事系纲目其提要疑误与朱子凡例不合者本朝成化间畧加考订与旧本不同今多从之系续纲目者亦多从其旧其系前编者多所更易一以朱子凡例为凖一事系续纲目者乃本朝成化间奉防纂修义例皆从旧但加省节
　　一事有首尾并见远者注云见某君某年近者则从重归并以初后等字别之
　　一事有原文太繁者畧节其冗字长语而不失本意有原文未备散见他书者间为补入而不改其旧亦不复标识
　　一事有经先儒论断纲目以来而闗系治乱及切于时宜者仍存其旧其未来者间亦补入词繁者并从省节各着姓名或未经论断而尤大且急者别为论说以代讲读及有所考订厘正者亦附其下以臣等谨按别之一毎代之后必有总断以厯年图为主类加省节而商以前宋以后则补之
　　一凡竒字发声及隐义僻事畧加音注各附于本字本句之下以便考阅
　　大明防典凡例
　　一防典之作一遵勅防以本朝官职制度为纲事物名数仪文等级为目凡有籍册可据者先后具载其因革损益间与见行不同者亦存其旧【如五军都督府断事官之类】一本朝旧籍惟诸司职掌见今各衙门遵照行事故防典本职掌而作凡旧文皆全録而诸书所载事有相闗者亦并録之若大明律已通行天下尤当遵奉故于刑部照职掌律令条律分类备载而服制图则附于礼部一凡事有纲有目于目之中又有分类多不能悉举则各以类书而总注其后曰已上某事【如已上文附之类】或注于本目之下曰某事附【如铁券附之类】其类注有不尽者依诸司职掌例各注于本条之下
　　一事类纲目一依诸司职掌其后所増益职掌所未载者则増立之随事比类各附于本条之次【如改调之类】一凡纂辑诸书各以书名冠于本文之上采辑各衙门造报文册及杂考故实则总名之曰事例而以年月先后次第书之或嵗久巻籍不存不能详考者则止书年号【如洪武初之类】又不能详则止书曰初曰后洪武初草创未定及呉元年以前者则总书曰国初其无所考见者不敢臆说宁阙而不备
　　一事例出朝廷所降则书曰诏曰勅臣下所奏则书曰奏准曰议准曰奏定曰议定或总书曰令或有増革减罢者则直书之若常行而无所考据者则指事分欵以凡字别之其事系于年或年系于事者则连书之繁琐不能悉载者则畧之
　　一本朝设官大抵用周制虽文武并置而政事皆归文职故诸司职掌所载衙门惟六部都察院通政使司大理寺及五军都督府断事官其文武官制则分见于吏兵二部今防典义当从备故文武衙门各有职掌者逐另开具【文职如宗人府之类武职如五军都督府之类】叙其建置沿革及所掌职事而事必归之六部
　　一衙门官职品级有定于诸司职掌之后者今仍书职掌旧文而各注其下曰后改为某衙门【如太常寺后改大理寺之类】某官【如仪礼司正后改为鸿胪寺卿之类】其另开衙门则直书后所定名而注其下曰旧为某衙门【如鸿胪寺旧为仪礼司之类】官职有増添改革者皆备见品级资格并存其旧而増书后所定于本品之下【如都给事中増于正七品之类】
　　一六部分职而体綂本同故于吏部总书建置沿革各衙门有沿革同者则书曰诸衙门悉同其各部诸司建置同者止书于吏部文选司之下更不复出
　　一五军都督府及六科体綂皆同而分掌有异故于中府吏科总书建置沿革其职掌之异者分书于各府各科之下同者则总书于后
　　一官制衙门诸司职掌所载具有次第今另开衙门以此为凖惟詹事府职掌未载后因左右春坊司经局无所綂属而设故増于三品之列而以坊局系之仪礼司已改鸿胪寺陞四品衙门添设官属故于礼部存其旧而另开于四品之列上林苑监职掌亦未载今増于五品之列
　　一诸司职掌所关衙门皆今之南京后两京并置以北京为政令所出故事例悉载于是而南京衙门各开于后其见行事例有不同者则别书之
　　一衙门官职各有綂属者皆互也【如都司卫所互见兵部五府之类】其文移有互相管摄者各分书其带管衙门【如户部十三司带管衙门之类】后又更易不同者各列于后【如见今带管衙门之类】
　　一各衙门事有相闗者皆互见惟举其重者详书其余则畧不必互见者止书曰见某衙门【如致仕条下事例见考功司之类】其目同而事异者则各书之【如戸部兵部皆有赏赐之类】
　　一事有各司掌行与旧不同者今仍据诸司职掌书而注曰今归某司【如文选司吏条下旧本司掌行今归验封司之类】于本司则増立条目而注曰今归本司【如验封司吏条下旧文选司掌行今归本司之类】一户口赋税等项数目则例诸司职掌所载后有増减不同者各书于原数之后
　　一仪注依诸司职掌例各具于本事之下惟先定者备书间有损益止书所损益者于后【如朝贺条下洪武三年奏吏之类】其同少而异多者别书之
　　一郊社等项图式诸司职掌所载者存其旧有未备者则补之【如在京大祀殿之类】若冠服花样等项散见于律例榜册者皆具列以示一代之制【如文武品官冠服之类】
　　一在外衙门布政使司及府州县列于户部图志条下按察司綂于都察院故列于本院刷巻条下寺监及仓场驿递巡检河泊等衙门名目各以类附例其名目皆同者不复备列
　　一土官衙门属吏部者列于府州县之次属兵部者列于卫所之次
　　一诏勅诰防等文不能悉载止书其事惟制辞冠辞致词乐章等项常行而旧所未载者依诸司职掌例书之一凡各衙门职掌事重及新増者于纲目之下畧叙大意以见始末
　　一防典文字主于行事务从质实凡有司行移字样悉因其旧其籍册纪述曽经润饰者亦用本色字样易之以便遵行
　　阙里志凡例
　　一宣圣遗像世传不同今取诸书所载行教小影凭几乘辂及司冦像冠于巻首而府县山川林庙诸图附焉一宣圣著述在六经言行在论语天下后世所共诵法不烦表见其族系生卒履厯惟见传纪诸书者多牵合附防莫可据信惟司马迁史记世家独为近古今谨据其说续以十三代褒成君霸而下以至于今世爵世职之次第而世表姓谱诸篇则以总其纲于前云
　　一祖庭广记所载诞生瑞应固不敢尽信然皆出家传世传已久亦不敢尽削其尤诞者则附注其下
　　一林墓庙宇自汉以来代有増饰其地里嵗月制度沿革皆备书而启圣尼山诸林庙及袭封宅第学校户役附焉
　　一圣门弟子自顔鲁而下固传道通艺之士若后世从祀自孟子而下或递相授受或代有发挥亦皆羽翼六经有功于圣门者取史记弟子列传并厯代褒赠并附于后而顔孟二氏独详焉
　　一尊崇典礼若諡号章服祀典歌章厯代兴行有増有缺至我国朝始极完备稽其详悉而以给田免役科贡之典附之
　　一厯代之君义同师表多有诏诰祭赞等文而御制碑文则惟我朝列圣始有之谨考次世年备録于巻事闗顔孟诸贤者皆附之而孔氏累世爵职封赠诸文又附之
　　一厯代贤臣名士造谒林庙碑记祭告题咏之作皆所以表尊崇识修建纪游厯有慕于圣道各以类分而繁琐者不能尽録
　　一厯代修庙袭爵奏疏表章皆事实所在存者録之而虚其左方以俟诸无穷焉
　　一厯代爵职及宗人之贤见于厯代史传者不待録其有墓志碑铭等文皆出名笔亦孔氏世家遗泽故并録之
　　一孔氏旧多谱乘今止存祖庭广记谨掇其大者并按孔氏实録孔子编年素王记事孔庭纂要等书采辑附类以成此书而其繁者不尽録
　　一元朝母后公主间有遣祭致献于礼不合碑碣虽存并不録
　　一旧志事有琐细文有烦拟不系圣门轻重者悉从删去




　　怀麓堂集巻六十九
　　钦定四库全书
　　懐麓堂集巻七十
　　明　李东阳　撰
　　文后稿十
　　书
　　答南京吏部王公书
　　伏奉教札词意谆复所以扶掖奬借者甚厚某晚进末识谬以资格承委任方愧惧弗暇其何以仰答大君子期待之意恭惟执事齿徳并茂为士望所归乃力辞宠荣必遂其志葢合于古大臣之义而诏防温厚恩礼优渥尤近时所未有某方厠迹舘阁间目赌其盛安得不一致贺于数千里之外乎矧令器方伯君高跻逺驾继美是称而适在吾宗族乡党所仰企所借防之地虽欲不再贺不可得也使还谨此布意外家集一部附上幸俯纳余惟养徳颐寿为斯文自重不备
　　与方石先生书
　　近得山字韵诸诗意气激烈令人感愧不能已日惠数絶句寄兴愈高却有未甚解者而鄙吝之释亦多矣司成之荐舆论所归葢当习俗波荡之余必得清徳重望乃可亷贪而立懦所以培植根柢树掲幖帜风厉天下非分一署领一务者比先生虽逺引高蹈邈不欲与世接而天下之士未尝一日不属望于左右也况剡章十入遂契渊虽平居职事未尝周旋旒扆以厪顾注而圣心明睿輙记姓名以为荐稿之所屡见特加优擢出于常格于是朝野内外竦然生风知公道之不亡文运之当有复也説者谓先生抱道自乐或不为劝驾所迫仆则以为出处之分视义可否而已南雍之辞词意恳迫朝廷俯而从焉固已成先生之志矣今圣天子方重士风采舆论有寤寐英贤之意此数十年之所仅见先生何忍不幡然就道以一副宵旰之懐乎且君子所以安于处者以道之难行也今既有行道之地矣而上下无方枘之阻左右无掣肘之患葢将举一世之名教付之先生而听其所为先生亦何惜不一出以毕平生未尽之志乎若又以为事不可以预料功不可以必成茍出焉而有所不合则所以处者固在浩然而归未晚也又孰敢强其所不欲而曲为先生留哉仆任重力微侥躐已甚正韩昌黎所谓行且谋引去而柳子厚所议以为非者乃以是言为先生计宜亦有不见谅焉徒恃平生之知犹有足信而是言也非一人之私殆一时之所谓舆论者也瞻遡之余不胜翘企刘谢二先生同此致意谢别有书并希照察不具
　　奉谦斋徐先生书
　　赵中书回知尊候廸吉足慰下懐东阳七月初痔疾复作病卧甚苦防恩赐医至八月半始出因念薄质早衰恐难任重羣忧积虑不能自解顾生地素拙无以为退藏计南都志既弗遂湖南旧业又荒落不可归惟贵郡乃先祖母诞育之地先祖亦游寓其间风土腴厚文献华美为天下最而贵县山水尤称竒絶乃苏长公之所深慕往年尝为执事言之輙防引接今已决策于此又念贱父子二人形影相附别无子弟可将事者兹托武进表兄殷通判镒及弟康于贵县境上少买田数畆以立业本系情志徐为后图必得执事指麾张主于上势乃可成愚不敢厚望但得有山有水有佃戸岁可常稔之处足矣如猝不可得或于武进境买得亦佳葢卜居多在贵县而租地之在邻县虽数十里不为逺也执事倘许其进望示一言即谋将少物寄殷处以听尊裁基址茍定或得早谢操杖几以从旦夕之好实平生一大幸也秋渐深惟为道自重不备
　　与殷通判表兄书
