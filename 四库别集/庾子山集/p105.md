<!-- { "loadSidebar": true } -->
　　七叶佐汉五世相韩【汉书曰金日防张安世皆七代仕汉左太冲咏史诗曰金张借旧业七叶弭金貂汉书曰张良五世相韩】忠臣入仕孝友当官【忠臣谓良忠于韩入仕汉也诗曰张仲孝友】青城仙洞黄石祠坛【仙传拾遗曰嵩山叟晋时人也世説曰嵩山北有大穴莫测其浅深百姓毎歳游观其上叟尝悮堕穴中同辈冀其傥不死投食于穴堕者得而食之廵穴而行十许日忽旷然见明有草屋一区中有二仙对碁局下有数盆白饮堕者告以饥渴碁者与之饮饮毕气力十倍碁者曰汝欲留此否曰不愿停碁者敎云从此西行数十歩有大井井中多怪异慎勿畏之必投身井中多蛟龙见叟輙避其路于是随井而行井中物如青泥而香美食之了不饥半年许乃出蜀青城山因得归洛问张华华曰此仙馆丈夫所饮者玉浆所食者龙穴石髓子其得仙者乎遂寻洞往不知所之中记曰蜀郡青城山有洞穴分为三道西北通昆仑茅君传云青城是第五洞九仙宝室之天周廻二千里十洞天之一也入山十里得至焉按此张华知之是谓张华也汉书张良传曰良始所见下邳圯上父老与书者后十三歳从高帝从济北果得谷城山下黄石取而宝祠之及良死并黄石毎上冢伏腊祠黄石】台堪走马书足廻鸾【汉书曰张敞走马章台街衞恒四体书势曰农张伯英临池学书池水尽黒韦仲将谓之草圣伯英弟文舒次伯英索靖草书状曰盖闻草书之为状也婉若银钩漂若惊鸾巳上皆言张氏之先也】武定风飚霸城严肃并驰双传俱分两竹【谓父璨为武定县开国公祖庆为霸城开国伯也汉书音义曰旧出入闗皆用传传烦因裂襦帛分持后复出合之以为符信汉书文帝纪曰初与郡守为铜虎符竹使符师古曰与郡守为符合分其半右留京师左以与之双传两竹言璨父子二人也】重世刺举连镳衮服草靡青丘风驰赤谷【亦谓璨父子也草靡风驰言能服逺也十洲记曰长洲一名青丘在南海汉书西域传曰乌孙国大昆弥治赤谷城去长安八千九百里】世不乏贤挺兹上嗣孝有三德忠无二志【谓祖父有此世德故生贤嗣指张慈也】劒足身挺书堪面试【列子曰宋有简子者以技干宋元君防七劒迭跃五劒常在空中元君大惊立赐金帛魏志曰陈思王植善属文太祖尝视其文曰汝倩人耶植跪曰言出为论下笔成章顾当面试奈何倩人】旍节既秉高蝉且珥龟转印函蛇盘绶笥【蔡邕独断曰太尉巳下惠文侍中珥貂蝉汉书百官公卿表曰凡吏秩比二千石以上皆银印青绶师古曰汉旧仪云银印背龟纽其文曰章谓刻为某官之章也后汉书方术传曰许曼桓帝时陇西太守冯绲始拜郡开绶笥有两赤蛇分南北去绲令曼筮之卦成曼曰三歳之后君当为边将官有东名当东北行三十里后五年更为大将军南征出为辽东太守讨鲜卑后拜车骑将军击武陵蛮贼皆如占按笥以竹为之礼记郑注云圆曰簟方曰笥】左右将军前后常侍继踵五侯因循三事【汉书曰前后左右将军皆周末官秦因之位上卿金印紫绶汉不常置或有前后或有左右皆掌兵又元后传曰河平元年上悉封舅谭为平阿侯商成都侯立红阳侯根曲阳侯逢时为髙平侯五人同日封故世谓之五侯】旍旃九坂舻舳双流还驱木马更引金牛【谓镇益州也九坂九折坂汉书王阳所畏道也沟洫志曰于蜀则蜀守李冰凿离穿二江成都中此渠皆可行舟蜀都赋云带二江之双流是也蜀志曰建兴十年诸葛亮休士勒农于黄沙作流马木牛毕敎兵讲武水经注曰蜀志云秦惠王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰石牛道】江波锦落火井星浮樽酒望帝安歌蜀侯【江波锦落锦江也注已见博物记曰有火井深二三丈在县南百里以竹木投取火后人以火烛井中火即絶灭不然华阳国志曰七国时杜宇称帝于蜀号望帝战国防秦伐蜀取之遂定蜀蜀主更号为侯而使陈庄相蜀蜀既属秦益强富厚轻诸侯】受脤河阳偏师洛浦置阵成臯连旗广武【谓东征齐国也左氏传曰戎有受脤河阳洛浦谓河南洛浦也隋志云河南郡洛阳县后周置东京六府洛州总管汉书高帝纪曰四年汉王引兵渡河复取成臯军广武孟康曰于荥阳筑两城而相对名为广武城在厫仓西三室山上】朝兵减灶夜营多鼔箭丽【一作起】六麋锋摧九虎【减灶战国孙膑事注已见左氏传析公曰若多鼓均声以夜军之楚师必遁乂曰乐伯射麋丽龟晋魏锜如楚致师潘党逐之及荥泽见六麋射一麋以头献汉书王莽传曰莽拜将军九人皆以虎为号号曰九虎后汉书冯衍传曰皇帝率宛叶之众摧九虎之军】倏忽人世俄然今古祟发两星医惊二竖【左氏传曰晋侯有疾卜人曰实沈台骀为祟子产曰昔高辛有二子长曰阏伯季曰实沈帝迁阏伯于商丘主辰迁实沈于大夏主参则实沈参神也又成十年传云晋侯疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可逹之不及药不至焉不可为也公曰良医也厚为之礼而归之】游魂通梦言返旧茔紫泥赐册黄肠赠行【言慈卒于官归河州也后汉书曰温序死洛城傍长子寿梦序告曰乆客思乡里寿上书乞骸乃反旧茔焉西京杂记曰中书以武都紫泥为玺室加绿绨其上黄肠汉书张安世事注云柏木棺也】途登石纽路入金城【呉越春秋曰鲧娶有莘之女得薏苡而吞之意若为人有感因而妊孕剖胁而产高密家于西羌家于石纽石纽在蜀西川也汉书地志曰金城郡高帝六年置应劭曰初筑石得金故曰金城臣瓒曰称金取其坚固也故墨子曰虽金城汤池】寒关树直秋塞云平劒埋合柱书藏凿楹【埋劒干将莫邪子赤比事凿楹晏子事注皆见司马裔碑】武侯为庙栾公为社【二语注见拓拔俭碑】云葢低临霓裳纷下碑枕金龟松横石马【楚辞曰云为盖兮霓为裳汉旧仪黄金龟纽此借称龟趺水经注曰睢水东迳石马亭西有汉故伏波将军马援墓】永矣身世留名华夏周上柱国宿国公河州都督普屯威神道碑
