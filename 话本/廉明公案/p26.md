<!-- { "loadSidebar": true } -->
南陵县吴亘，“状告为磊债吞产事：腴田八亩，价值百金。阎王大户范忠，将银放，违禁取利，逐月翻算。领仆三五，坐并蚕食，意图吞业，勒写契书。当限，彼不允从，立有赎约。业吞虎口，一家绝食。粮税紧赔，国朝重事。妻儿男女。如鸟摘毛。告恳亲提斧断，如虚一字，斩首甘罪。”范忠诉曰：“状诉为刁骗事：枭恶吴亘，借银三十两，越限不还。前月内止将硗田八亩，立契捺债。身不肯受，焉有赎约。岂恶捏诬图骗，不思债有定利，民何敢磊；业有定主，民曷敢吞。乞准详审，不道欺骗。上诉。”孟侯审云：“吴亘原借范忠银三十两，虽越三年，已还十五两矣。范忠乃叠创磊算，遂吞吴亘田八亩，此亦非仁者也。虽然，债负不斩，终为祸孽；亩产不吐，竟是惑丛。为亘者可以还过银作利，再偿范忠三十两之银。为忠者毋得执契照田，而吐还吴亘八亩之业。庶放债者无沉债之冤，而有恒产者因有恒心焉。”
左侯判债主霸屋
祁门县全汝亨，“状告为磊债霸屋事：债有常律，利有定额。贫借主豪伊凤本银十两，年历二周，还成对合。岂恶为富不仁，利上算利，勒写房屋准析。业吞虎口，安身无资。飞鸟尚尔有巢，人生岂可露宿？乞台作主，不遭惨骗。上告。”伊风亦诉曰：“状诉为恳恩杜骗事：七年，恶全汝亨，借银十两，延今不还。前月理取，自将破屋二间，写契捺债。岂应捏诬霸屋，耸告法台。切思取银得屋，寻李弃桃，骗债告人，画蛇添足。乞台详审劈冤。上诉。”左候审云：“全汝亨原借伊凤银十两，历年二周，已还对合。为凤者又岂应磊利叠算而准拆房屋也。夫晏子不毁雀薮，大宋尚作蚁桥。凤以倩负而逐人露宿，其视二君子大径庭矣。其银既偿，理勿再追。其屋尚存，给还原主。”
宋侯判取财本
贵池县胡，“状告为吞本坑生事：倪遂领身本银一千两，贸易五载，获利万金，广置基地。与取前银，称说分地节哀。求地，又约算帐还银。岂料延今，帐既不算，地又不分。伊富身贫，情极可悯。乞提给判，救济残生。上告。”倪遂诉曰：“状诉为妒谋重骗事：胡将银一千两付身营觅，得失均沾，帐约两证。五年，还过一千七百两，亲笔领存。岂豪妒买基地，计诬吞本谋分。不思明月尚有盈亏，买卖岂无得失。虎口难填，恐遭痛嚼。乞究杜谋。上诉。”宋侯批云：“付人本银一千两，若胡者，亦扶危济困之丈夫。还银一千七百两，若倪遂者，亦知恩报恩之君子。今为一片基地，切齿仇争，是二人者又易反易覆之小人也。仰中亲速为允释，毋以蜗角交讼鼠牙。”
叶侯判取军庄
东昌县饶钦，“状告为乞恩救伍事：祖军边卫，存银应伍。枭恶陆良九，免中借贷十两，二载不还分厘，致军归逼，贫难卒办。恐误卫所清勾，公私受害。且军庄非私债可比，延赖与吞骗何殊。乞追救伍，不遭坑累。上告。”陆良九诉：“状诉为指军辖骗事：势豪饶钦，私债滚算，剥民膏脂。旧年十月，借银十两，今已还过十六两伍钱，收笔可证。今又捏架军庄，诳台叠骗。贫财有限，虎口难填。乞提法究安民。上诉。”叶侯审云：“陆良九原借饶钦银十两，历年二周，已还过十六两零。钦又捏称军庄，执约复告。此贪天之狗利者也。夫债在常条，利有定额。欠债不偿，虽私债亦所当追。还银已足，纵军庄亦不重给。借约入官，毋使滚骗。”
户役类
郑侯判争甲首
安仁县陈和美，“状告为恳恩均役事：邓益钱粮百余，同宗陈敬又属蓬下甲首。身户粮未满十，竭力差役，如蚊负山。今蒙均户，乞拨陈敬归宗，帮帖疲役，庶苦乐得均，民无逃散。上告。”邓益诉曰：“状诉为夺甲坑差事：一里一甲，圣祖传制。剖多益寡，仁爷良规。身户甲首，止一陈敬，外无帮帖。陈和美蓬下，五甲繁盛。弊书陈和衷冒认陈敬同宗，过都□扯。不思两版方可成墙，独木焉能支厦。乞怜疲役，殄恶安民。上告。”郑候审云：“邓益钱粮百石，而甲首惟一；陈和美粮不满十，而甲首五焉。今陈和美以陈敬同宗，求拨归户，亦非过举也。但邓益之米，视陈和美之米虽多，而甲首甚寡。陈和美之米，视邓益之米虽寡，而甲首甚多。似亦相当，可以无拨。”
杜侯判甲下
都昌县吴全，“状告为顽甲差事：身充三甲里长，奉公并纳粮差。叠票严摧，揭债赔纳。岂甲下余铣，怪全催紧，反肆凶殴。切思官限不违一月，恶已经一年，拒顽挠法，实为梗民。乞台严究。上告。”余铣诉曰：“状诉为虎里害民事：积害里长吴全，乡中翼虎，生事害民。身系带管甲首，遭骗吸髓，顿索酒食，杀尽鸡鸭。催收粮差，重秤违额。今又额外加征，民不堪命，盖天上诉。”杜侯审云：“余铣者，吴全之甲首也。全以措差讼铣，而铣以过征讼全。是鱼目珠，混於一贯者也。及查铣之收帖，累岁粮差各完之早者，可为勒乎！意者全之挠法，额外加征，而酿成雀角之祸耳。虽然，法无两立，差之情既虚，过征之罪当究。”
高侯判脱里役
建德县邓阿金，“状告为恳恩豁役事：视赋佥差，国朝良制。阿金原产二十石，悉卖与周谊等，死时已无寸土。今蒙佥役，手足无措。阿痛产罄贫极，日食艰难。幼男七岁，年登啼饥，户众邻图可审。乞拘承产人户，照税明充，庶得权宜，济变存活孤寡。上告。”高侯批云：“邓阿金粮虽在户，田实已卖。今系里役尚可。以四旬寡妇，七岁孤儿累之也。仰拘承业人户，照税丛充，庶免隅泣。”
熊侯判扳扯钱粮
东乡县郑，“状告为乞均苦乐事：身与左亨经收兑米，开局已经半载，人户十无二纳，上司提解甚严。蒙责赔，敢不遵命。思亨既共经收，合均苦乐。乞提明赔，庶不倾家误国。上告。”左亨诉曰：“状诉为蠹国殃民事：邓与身经收兑米，出入皆伊过手，身无毫干。岂恶侵克花费，上司提解，数目十无二三，蒙责赔充，反行扳扯。思身虽共经收，伊独典守。龟玉毁椟，咎将谁归！乞查廒簿，超豁无辜。上诉。”熊侯审云：“邓经收兑米，左亨为副。上司提解甚严，及查廒簿，各户之米十登八九，而仓中之数十无二三。究其所以，实邓侵克而花费之也，与亨何辜。夫米系收，则系赔。必欲扯亨两纳，是犹越人活醪，而妾与秦人索价也。虽然，也侵克，亨岂不知！所不合者，知情弗举耳，他罪无及。”
桂侯判兜收
洛阳县庄典，“状告为侵官害民事：里长冯全，势吞丁口，银两坑身，典家充赔，陷贫彻骨，情极可怜。乞提追给，还债救命。上告。”桂侯审云：“粮差一岁一纳，朝廷重务。今冯全以法律等开耗，兜收丁口银十二两，致坑庄典充赔，此国之蠹而民之蠹也。合行严究，殄此刁风。”
斗殴类
晏侯判侄殴叔
德安县尤珊六，“状告为殴尊折齿事：恶侄武孙，假银削剥成家。纵放耕牛，食践度荒麦菜。嗔出怨言，逞凶反殴，打落门牙，血流晕地几死。幸尤琏救苏。殴叔分严，伤齿罪重，恳究如律。上告。”尤武孙诉曰：“状诉为恩拔诬陷事：族叔尤珊六，赊布二疋，取紧触怒，大杖加殴，身急荒逃。叔赶仆跌，自落门牙。不思大可压小，卑不抗辱。折齿重冤，民担不起。乞天分豁。上诉。”晏侯审云：“尤珊六种麦充荒，一家待命。而麦坏牛口，则剜肉心头矣。怨言骂詈，人情乎！尤武孙不合颠倒纲常，以侄殴叔，甚且打落门牙，此又罪之不可赦者也。但彼云取银触殴，仆跌自落。夫欠债岂有殴人之心？平地亦非滑跌之所。罪不可掩，依律取供。”
骆侯判殴伤
郊门县何松，“状告为急救二命事：身于旧年措借俞平九本银二两，年未及期，还过三两，收帖存证。岂恶磊利，执约复骗，理论触怒，喝什丛打，伤颅可验。弟梅急救，复被折肱，任思明等救证。二命悬丝，水米不进。乞提法究，临危哭告。”骆侯准状，牌拘俞平九。（俞）以打伤二人是真，恐难脱罪，故托人议和息。何松不允，屡催牌赶拿平九。贿牌沉匿，何松又催状曰：“状催为抗提弊段事：凶豪俞平九截打昆弟重伤，医生验明，明牌严提，弊抗不到。仁台视民瘼为危重，凶党藐官牌同故纸。以致在歇家则调养无人，欲抬归则审理不侵。即目血髓时流，朝不保暮，迁延局死，上负慈仁。哭告。”俞平九诉曰：“状诉为讦冤陷骗事：枭恶何松约借赡军银两，越限不还，坐取触恨。哨弟何梅擒身捺地，槌身乱打，浑身寸节有伤。幸某救归，几死二次。恶反诈伤二命，蒙牌匕提，病莫起床。今幸死壳回生，匍匐上诉。”骆侯审云：“俞平九为富不仁，剥民肥已，盖流毒一方矣。今因逼债殴人，破何松之颅，折何梅之肱。几拘不出，此又挠法之甚者也。尚且展晁错智囊，弄苏秦吞剑。捏称遍打致病，只塞前愆。殊不知平九之凄惨，只凭伊口讼，而松、梅之伤痕，则经予目验也。合殄刁风，拟罪如律。”
朱侯判堕胎
青阳县施朝，“状告为殴命堕胎事：祸因蒋石与恶许风互殴。凤怪言公触怒，奋打孕妻，急救被阳伤胎，流血满地。幸何干扶回，堕下男孩。妻危朝露，即令保辜验胎正法。上告。”许凤诉曰：“状诉为捏诬陷命事：身与蒋石争碓相殴，极恶施朝，助凶丛打，抢夺网帽，随投里长勘证。恶亏，计置伪胎，诬饰抵陷。乞台电烛，不遭奸害。上诉。”朱侯审云：“争碓而厮殴，细事也。踢妇而堕胎，则罪重矣。若云计置伪胎，此带血孩子从何处得来？合绳以法，毋得他辞。”
继立类
艾侯判承继
合肥县周瑚，“状告为恳抚存立事：春秋重继祀之典，礼律无灭祀之条。房弟周，四世单传，不幸无嗣遽没。遗产数千，各房叔侄睥睨。弟媳女流，竟无主张。遂致纷争，势如朝露。祖宗祭祀久缺，三丧暴露荒郊。身等难容坐视，谨具宗支图呈，乞赐选继庶，祀产有主，人鬼沾恩。上告。”艾侯审云：“周死无后胤，以二三千之遗产，起六七家之纷争。尊长呈图选继，亦良举也。历观世系，周瑚当长，元子伯谋，固自承宗祧，而次子伯谟，齿尚幼于众房，旨合选承立庶，俾周无子而有子，周之妇亦不曰奴辈利吾财耳。”
林侯判继子
