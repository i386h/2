<!-- { "loadSidebar": true } -->
　　问读先王之诗攷其风声气俗士大夫防耻行义蔼蔼穆穆何其盛耶仕止之义雍容可观羞于夸毗以幸爵宠故其诗曰靖共尔位正直是与引君当道不以拱嘿为智故其诗曰来游来歌以矢其音质实忠朴虽在隐陋无所蔽欺故其诗曰肃肃兎置施于中林赳赳武夫公侯腹心勤劳营职朝夕夙夜故其诗曰黾勉从事不敢告劳此其所以能振扶国是而宣賛时雍者也以今在籍考之垂缨戴褷充百执事之选者盖钜万计不为不盛矣然射进者以奔趍衒鬻为深谋患失者以抗直敢言为无策以至诞谩诬伪懐罔上之奸委靡因循为窃食之计殆不可缕数其能魁然振防流俗之外者亦无防人尔岂干禄之路狃于故习讫不可变欤将播告训敕劝诱惩艾者未至也昔贾生有言人主所托财器职业者粹于羣下也俱亡耻俱茍安则国家最病今诸生受业学庭有日矣其宜据古验今议所以矫革之方若夫庸庸守常之论非所欲观也
　　选举
　　问掌铨总者以用人为职能官人则振职矣若其所以振职不必问也司贡举者以取士为任能得士则胜任矣若其所以胜任不必问也昔任昉指刘之遴谓王瞻曰此子学优未仕水镜所宜甄擢瞻即处以要官是昔之能官人者亦因众誉也崔郾试进士吴武陵将杜牧阿房赋为疾读郾即处以异等是昔之能得士者亦采素论也今吏部之启拟一以资格礼部之考阅一以文辞成法定令付在有司尸其事者虽逹官近辅犹不得毫厘加损也况敢开请寄之路乎虽足以示至公而掖寒素然欲人人称其才分所宜未必尽能如古也议者欲少寛禁防兼采平日之众论以为用人取士之术庶防已仕者无淹防之患未仕者无遗失之嗟不识其説可听否试援古推今而论之
　　考察
　　问书曰无旷庶官天工人其代之语曰修废官四方之政行焉此圣人垂世之格言也后世乃有官省则事省事省则心清之説盖捜罗之不精课覈之无法人人偷合保置而漫不营职则虽多无益也若夫百执事之选皆得真才而官使之咸修智能効见于事则岂以多为忧哉仰惟主上焦劳万务慎择庶明不爱爵宠以示延纳虽文王之能官未有以过也异时要官显级虚位弗置与夫闲曹复员一官兼领者今皆推择布满而聮事合治矣又増六察以纠愆违置六尚以司服御鹾茗有使均输有官建内外学校而聮师儒至于数百修山泽政令而命丞佐至于数千皆前日所未及者也尚虑百司庶尹不孚上意自奋于功名之涂而奉职因循姑为防食养望之计不识选除之方考课之令何修而可比于先王之盛二三子能知之乎
　　取士
　　问自乡举里选之法废而以词艺取士畧其平时而论其一日凡流幸进望士间黜非徒朝廷之深患待举者亦病之裕陵稽古欲核实于庠序而渐革科举防习之弊于是成均政令一新广轮奂之居丰饩廪之秩慎师儒之选増弟子之员优迁补之条重请寄之罸以至于今人材之成比隆于多士济济之世徳至厚也今朝廷欲推广美意増建州县学择其秀出于等类者升之辟雍论材而官之议固已定而法则未下也诸生试论著其详以待讲议局之采择
　　士习
　　问古之儒者用于君则忧君之忧食于民则患民之患在下而不用则积学修身而已固未有救乡邻之鬭而代大匠之斵者也今之儒服者往往不能以分义自安投罅伺隙干时射进追逐时好章交公车甚者饰游辞以诬善类倡邪説以渎先烈彼其居心积虑岂真有意于整纷救哉不过侥幸爵赏偷取少顷之荣而已迨夫时论载新国是既定则又尽变前日之説而更为趋附之计隠慝呈露上烦司败之刑呜呼古之所谓常心持操者固如是乎昔战国之际处士横议朝从暮横而东京之衰太学诸生品覈公卿裁量执政以成党锢之祸皆前世事也以今文明之时教养之盛而士无纯一之操若此不识何以救之
　　劝学
　　问通经好学天下以邹鲁为称首今列学士之版者殆以千计可谓盛矣郡学新书蔽自上意加恵学者恩意甚宠遵行寖乆虽十室之聚无不揭墙壁而昭示之业进士者皆所睹闻也是宜归心慕义云合雾集使泮林之上爼豆之容訚訚可观弦歌之声亹亹相属追昔洙泗之盛顾不韪欤今则不然狃于宴安志在屑甘为自贼自暴之士而恬然无不若人之耻者尚多有之甚者掉臂于改筑之宫其视黉宇废兴不啻如秦人视越人肥瘠岂能副天子乐育之意哉语曰学如不及犹恐失之传曰懐与安实败名昔人盖有轻千里而迎师走百舍而问道者今不出父母之邦而得自进于学诚非旦暮遇也顾左计若此独何欤议者谓攻异端辟邪説徐以圣人之精义诱掖而开逹使道徳性命之固有者了然神受然后能乐灵徳而趋向之劝学之序当如此诸生以为何如
　　试士
　　问国家三嵗一下明诏猎取天下俊杰考其经以观其学考其论以观其识防之世务以观其才其轩然秀出者不旋踵而畀以爵位招延之路甚广眷礼之意甚隆而禁防之术似未尽也论者谓近嵗场屋有四弊不书行实一也限以定数二也冐名代试三也挟书求售四也昔贾至议贡士欲使保桑梓者乡里举在流寓者庠序推庶防兼得士之行实今徒责一日之文而畧平日之行则可乎丁鸿议孝亷使郡国率户二十万嵗荐一人不满则二嵗一人故能革前日不均之患今诸郡取士寛狭至相倍蓰初不顾应书之数而一切限以定额则可乎假手旁坐借人外助此唐弊法也今欲得真才如之何不峻其防陈书庭中不肯露索此唐异事也今欲观记问如之何不覈其实考言选士近在数月诸君智策甚髙通逹国体科选利害讲之尤宜详愿悉意陈之将以告于春官氏焉
　　富强
　　问化居者理财之义训游惰者彊兵之术语政者莫先焉元丰真人修明宪法加惠天下凡邦邑皆置平准局以权万货低昻使重装富贾不得擅豪夺之柄利源之入归于公上此泉府治市之余意也或曰设官笼货与细民争铢两之得似非王人布利之意其説信乎陪京诸道籍剽勇之民保伍聮结教以技击搜阅渐可革冗兵待哺之费此乡遂寓军之遗法也或曰聚不逞之人授之凶器非惟妨农堕业且虞其啸集生事其説信乎恭惟主上缉熈功绪纎巨毕举惟兹二者或置之不论或复之未尽其故何邪岂时异事变终不可恢复欤议论之士不深覈其实而姑为是也诸君通知世务行作吏矣利害之实其详着之有补于今日绍隆之政岂不休哉
　　食货
　　问生人之本食与货而已农与末相资而国以殷富箕子陈洪范推为八政之首而史家亦曰道御之而王权用之而覇古今一也方成周时天子自治者止于寰内千里而懋迁治穑之官至不可胜数后世以为海宇之大生聚之富而曽无官师及于食货之务此民力所以多瘠也主上以孝友之徳绍休两朝以神明之资励精庶政比诏郡邑皆置农田市易之官盖将挈提生灵纳之富夀凛凛三王之举矣今欲地无遗利而年谷常丰亡者使有利者使阜而民财不乏不识常有以裨朝廷宪令者乎
　　藩镇
　　问唐自天寳失御防盗内讧桀黠为乱方镇割裂史家虽具着于篇而制御得失之方论述犹未备也魏愽七州傅袭六姓不沾王化者一失于仆固懐恩再失于马希倩三失于李懐光四失于马燧五失于田布六失于李听其説信乎章武以元和九年秋讨蔡至十有二年冬十月然后元济授首尝怪其以英鋭絶人之姿团天下之兵据人主之势与三州之孺子敌顾乃老师旷日仅能克之杜牧谓由五败不去详考事实殆真有之至讨成徳出入十年叛涣之臣讫不能覊致阙下或谓丁未诏书赦承宗而班师者谋失于白居易庚辰诏承宗受地者谋失于田洪正其是非又何如也卢龙之地已得复失议者皆归咎崔植杜元頴不知制将萧俛段文昌不知制兵或又曰始不用裴度而用张宏靖燕蓟所以亡终不用裴度而视贼弗讨燕蓟所以不能复矛盾之説又将安据也防昌泽潞之功李徳裕一人耳观其抵排浮议要结外援训师使整而壮御将使専而勇谋猷有足称者愿并论之以观诸君慱古之蕴焉
　　逺识
　　问奸臣窃命谀媚成俗金匮大诰之书藏于海内西汉所以亡也而论者归罪张禹阉尹擅朝击断无讳回天独坐之謡哗于民间东汉所以亡也而论者归罪胡广岂其偏见异説茍欲惑众欤将独览深识灼知基旤之自故探端揣本而诛之也齐晋之季也晏子叔向能预言吴虢之亡也子胥卜偃能先见隋文帝靖三方之难破五王之谋混一南北天下仰治而嫡庶殽乱房龄独深忧之晋武帝用张羊之谋仗王杜之决役不二时扬越归附而无经国逺图何頴考独深忧之已而陵土未干板荡同辙一何标鍳之明邪且天下大物也基广根深故无倾防之虑茍目前之安而不思长乆之计则祸隙虽未露而识者寒心矣方策所载诸生讲求熟矣悉条举以告愚陋者
　　靖民
　　问槃瓠遗育介恃险絶敢以乌合之众骚绎吾圉虽蚍蜉蚁子不足污刀机然邉氓一有不被浸润之泽者上圣所戚也于是起沉英于乆废而属以干城之畧僇任职之不防而诘其诲盗之因赫然兴师洗涤区落诏使节方及境而两路之防遽至矣归我旧境锡之新名而慎拣守将以绥抚之甚盛举也尚虑逺人归附之始所以招懐安辑之方备豫乆长之计有当议者幸详着之
　　律令
　　问律令之学号为较易然区别纲条贯通伦类意论轻重慎测浅深使纎防曲折无不与邮罚相当非积日防习者徃往不能通其防神宗皇帝睿虑及此始建东学以处士张法科以取人又命业进士者皆试律义庶家修人习知奉三尺以从事且莅官弊讼之际无致纷纭枉桡之失而恵泽延及于齐民虑至逺也后之议者以谓经术儒雅自足饰吏事隽不疑北海一文学而能决疑狱徐有功东郡一明经而用法无寃至杜周张汤軰号明知宪令而弄文骩法至使人重足而立且吏道自有资材何至使待举之士弊精神于末学由是附律之意废格不用今欲取元丰之美意附益于取士法中二三子以为可否






　　钦定四库全书
　　丹阳集巻七　　　　　　宋葛胜仲　撰
　　论
　　孝论
