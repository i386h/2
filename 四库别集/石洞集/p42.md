<!-- { "loadSidebar": true } -->
　　余受博士经盖与秋崖任先生同舍余少先生十年嘉靖丁未先生亦年二十六耳分部都肄诸生则先生褎然举首当是时乗车啮膝一举千里刷幽燕而秣荆楚在旦昼间冀北之马岂不骧首而驰瞠乎后矣渠今伏枥老耶先生不特经术屈人其知畧足称也生平好奇伟俶傥之画策昔苏秦起闾阎连六国阨塞强弱之处兵所当出卒乘刍粟少多不啻观火生斯而长而直百里之内惽惽不辨尚安事智故惠四竟溪谷人民水土所殖謡俗美恶先生不出户而知庚申两江之盗环视而起烽火达于郊关民去田畮于是假守雷公备兵方公请司马张公讨之而寘先生莫府调兵食某所有兵若干其千夫某某兵赍糒若干其转饟某某守某队某覆某道某捣其穴某出鋭师以佐之某防其逸某要其归令既具方公喜曰亚夫得剧孟而知七国无能为也生所部署虏已在吾掌股何论剧孟哉先生亦将一军豪家漏师虎出于柙久而后歼本先生之谋也方盗奔突水以东尽徙入郡城于是古唐之贯父请城水东贯父为植先生佐之计丈数揣高低醵财用议逺迩程土物畧基址几年而成不愆其素县由是迁余亦得托处鹤峯之下岂惟鄙人惠人百世拜二君之赐先生数奇乃谢博士归初先生师事南海龎太守嵩谈名理至是发箧出图书观之超然有得着图书律厯尚书解皆成一家言贯父弃余无以为质结髪同舍惟先生子宣体行从余受经兆行与余谈艺则时聚于南楼南楼者县城南楼贯父先生之所构也甃以瓴甋一木不施余多暇日辄与诸君登眺其上西江东下南山对峙眄江山之如昨叹吾侪之已老及时为乐可不务乎岁在壬辰先生春秋七十又一子壻后生将介眉寿则请余为酌者先嗟夫先生抱不世之畧槩其夙昔岂愿伏枥老耶社树以不用故寿假使先生得当当世之主将城紫塞筑受降扬旌万里之外封狼居胥山禅姑衍登临翰海马革而归未可知也不用而寿非其志矣昔马文渊兄弟相调及出浪泊见跕鸢而后知下泽车欵段马为得此犹两人先生前则文渊后则少游其寿宜已不佞壮心未降雄剑啾啾时鸣于室先生鬒髪赪颜步若奔马不佞齿后衰先松栢栁蒲殆非虚语时置党正贪婪饕餮让而不居皭然尘垢之外质直方正式化乡闾筑室杜门以课孙子既庶且贤箕裘相继天予多福亦先生之自求也不佞悬弧四月惟夏闻诸道路体行将以先生之觞觞之嗟夫春及已忝所生奈何儌一勺之惠方约两生游五岳庶几飱六气以养余年春及不敢当礼则先生受爵可已 

　　高士毛翁七十寿序 

　　古之君子以实为道后世不免近名非独仕宦尔也隠亦有之古之隠者百畮之田环堵之室躬率妻子胼胝手足于山谷垄畮之中诗书之教五帝三王之道术服仁蹈义如食饮厌而已得时则驾不得则岩居而川观未尝揭日月而行以蕲人之高之也蛊之上九不事王侯高尚其事岂以其不事乎则高之乎身居事外而惟志之高尚故可则也事则高尚其业不事则高尚其志等耳皇甫谧纂陶唐以后二千四百余年若被衣至管宁辈九十余人为传曰高士夷齐两龚以身徇名不与焉夷齐求仁得仁品隲固未必当犹曰慎名洎近世江湖魏阙不能胜而从之猥自托于隠以为名高则几无实矣若毛翁所谓以实为道者非耶翁少为博士弟子有声亦欲乗时而致当世之主久之不第叹曰以有涯随无涯殆矣蹇而回车日暮而后舍止非早服也河清可俟人寿几何遂谢去邑令舒颛固请不可则以高士旌之人因称高士云翁家罗浮山下南海龎先生来讲圣贤之学翁先从之门人所以益亲皆翁以也至是归罗浮山楗户不出惟旧学之绎身虽隠而道益进矣翁质行悃愊少文而人伦为之本自其先西园公饶赀财祀田犹尚厪厪翁修其业而息之家不訾祀田益廓庆唁问遗故人必腆遇困乏倒囊给之或贳贷不能偿折券不问也长女许陈氏已而瞽卒与女河源某氏素封也一日籍其产愿以家辱翁后妻妾告言则奉百金为寿请右之翁曰吾已许若翁矣所不惟理之直有如日其重义如此生平无它好好诗书不求甚解意会则欣然忘食庶几陶靖节云日咏陈公甫诗自适间作诗亦不甚工求也及翁春秋高矣曰予不负罗浮筋力予负则于舍旁筑观罗台杖策眺望竟日乃退客至如之予归石洞尝过观罗台谓翁望相轮何如亲者曰是目与足非一身也假令亲之有目与否请观石洞曰罗浮是请观叶子曰石洞是请自观之大笑而去翁有子男三人鹤年鹤翔鹤翀今朝夕问寒燠惟鹤翔鹤翔黙而好深湛之思取宋儒所著书为之释其所游知交皆长者天下有名之士也自翁父子贤而好客则户屦恒满游罗浮者无不造庐而讲业焉曰翁矗然与罗浮争高不登翁门是四百二十一峯毕登而一未陟也今翁年七十与鹤翔游者征言石洞昔公子牟谓瞻子身在江湖之上心居魏阙之下奈何瞻子曰重生翁重生矣寿不亦宜乎夫寿人者必冈陵翁将使人观我不徒罗浮之观也客赋南山有台 

　　方伯建州滕公六十寿序 

　　伯吾粤者则莫莆田彭公临海陈公华容刘公苍梧吴公贤矣其术学端其徳固其于民厚而身之视薄于民不遂若螽虿之螫而不能一息留也于其组绶若蛇蚹蜩翼可撠而撝也人之不善虽贵不敬也善虽贱必下也可达可塞可廊庙可岩穴临大节关木索婴金铁幽圜墙持戟而戍若匡床而席之也葢三十年四公比肩粤何幸与不佞卑卑嗟生之日后不然者拥篲而除所欣慕焉又七十年乃有建州滕公生不后矣所欲拥篲而除恐公不我与也燕赵多悲歌慷慨之士南楚好辞巧说邹鲁矜节而重儒岂故才性殊哉其风成耳闽自中立传洛学罗李滥觞至朱子而盛几坠滕公乃绍明之入主秩宗典天官出督浙中学不具论论粤事初令番禺再则廉访今方伯大氐尚儒术砥名节本秩礼厉筦弦匡困乏逮鳏寡尊黄耉禁淫衺正法罪赦眚灾节器用平徭赋扞奸宄固封圉诸政政可知也张弛措注一于道蝉蜕秽浊游于尘埃之表不可知欲识四公则滕公乃其畴矣四公名臣有传独列陈公名理与吾粤陈子同陈子世所称白沙先生也四公在粤陈子皆友之彭公至推毂于朝陈公以宋道学传训序属陈子其重之也去耳目全虚圆若未契则陈公可循哉正徳来学者好诋訾朱子夫畧典礼崇玄空称微妙难识吾不如彼一道器贯天人博文而约之礼胡不慥慥君子彼不如吾乡在京从学士大夫谈其言捕风头痛而返盖闇昧如此滕公命性融朗本之躬行则朱子之教也不佞耕石洞未尝通谒当路公廉访徒以虚名求之已归归宗山不相识顷见如平生欢夫物以形用龙则以神圣人在世其犹龙乎潜则渊飞则天神也孔子谓鸟之飞鱼之游兽之走知之至于龙吾不能知其乘风云而上天知则何以神焉公有龙徳以归宗山为渊云烝龙变则将泽于天下易曰知变化之道者其知神之所为乎不佞何足知之且神生于无形是万物之宗也形用则匮故圣人因神而存之处于天地之间将反于宗之人也游乎阴阳之始而通乎物之所造无方无体后天地而长存矣扶胥李君曰人皆厚形以养生圣人惟神之贵神则变变则久吾乃今知公所为寿也彭祖以乆特闻不亦惑乎适公悬弧之辰请以是进 

　　兵宪黄公寿序 

　　粤故患兵而岭东西为最岭东徃平两江二源置新邑号永安长宁若人初离药石恃粱肉以辅之也天子念安宁百姓无如二千石良彼其身之不治如百姓何于是呉郡黄公被简书出守吾惠以仁恩为醴洒以礼义为镵石以教化为桥引以刑法为毒熨潄涤湔浣调剂熏蒸一年而阳二年而浸三年而盛四年而强五年熙熙皆登仁寿之域公之赐也岭西平乱置二邑亦以安宁名之天子制诏惠州太守岭东幸安宁称其名其治兵而西公曰君子不易民而治民即易其治同不易官而理官即易其理同况东西如左右手又何睽异之有马方骇鼓而惊之系方絶又重镇之不容髪不佞愿无兵之先而民之急也仁恩礼义教化刑法一如惠谓郑使君不佞幸与执事比肩共事不自意策蹇驷为君先驱愿命僚属修职以赞不佞不佞拜执事之赐谓康州守罗君鹗高要令萧君九章辈诸君卿奉职守城至劳苦矣勉思职业监司不敢忘下车仅半岁业以为百年之计所部大治会中秋公当览揆之晨使君率其僚属寿公而假辞于石洞石洞子曰以文则吾不能以知监司则吾惠人也治民治身道一而已语曰大军之后必有凶年言耗失而不为聚保也水而益深火而益热谓之益多早复则重积徳重积徳则无不克无不克则莫知其极是谓深根固柢长生久视之道公治程书如其治兵无辟不翕无劳不逸寿之征也文惠君养生得于解牛黄帝治天下得于牧马利则存之害则去之故为天下亦去其害马者而已族则踌躇大却大窽依乎天理要皆无厚而入有间公以强阳为大軱以颉滑为害马以自然为良刀可以保身可以长生寿之征也枢不蠧而流不腐动故耳过则为害有国家者日夜淬厉其百司鼓舞其庶民毋令偷怠呰窳上下一体血气流通而亦不致丛琐公执天之行综物之纪岂不孶孳动而常静则此以为之主寿之征也以治身者治民故民得其养生而不伤以治民者治身故身得其养寿而勿替故曰道一而已宰相辅天子统百官钧四海仁覆天下而人不以为恩武震天下而人不以为黩中和致位育成君有无疆之福臣亦有无疆之闻功名着于春秋亦此道也如适万里之途百里于十里逺矣而未及千千里于百里逺矣而未及万公以惠为百而岭西为之千万里为归而后菹以大椿俎以索桃庶几可寿公耳惠人思慕乃在今兹岭西未及期月而万年以为阶騠駃七日豫章七年已知之矣寿可也天官书南极老人常以秋分候于南郊是月既望殷于端州煜霅照耀光于畴昔必兆公也郑使君请先寿觞小子踧踧随进 

　　加封中顺大夫惠州府知府闲溪黄公寿序（代龙塘侄） 

