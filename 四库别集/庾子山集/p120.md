<!-- { "loadSidebar": true } -->
　　君讳遐【周书北史并作霞】字子升河东解县人也秦始征晋之地汉开平越之乡【左传曰秦始征晋河东又云秦伯纳重耳济河围令狐入桑泉取臼衰杜元凯曰桑泉在河东解县西解县东南有臼城汉书曰武帝元鼎六年将幸缑氏至左邑桐鄕闻南越破以为闻喜县师古曰左邑河东之县二语序河东解县地也解音蟹】律中夷则星居鹑首【汉书律歴志曰律有十二五曰夷则夷则则法也言阳气正法度而使隂气夷当伤之也位于申在七月汉书曰自井至柳谓之鹑首之次秦分也言河东近秦本西方秋金之气卽秦之分野也】况复庄谋于衞旣为社稷之臣喜对于齐无废诸侯之职【礼记曰衞有太史曰柳庄寝疾衞献公再拜请于尸曰臣有柳庄者非寡人之臣社稷之臣左传僖二十六年曰齐孝公伐我北鄙公使展喜犒使受命于展禽齐侯未入境展喜从之齐侯乃还柳氏之先本姓展氏鲁孝公之后展禽食采于柳下谓之柳下惠遂姓栁氏言栁氏之先也】祖叔珍宋员外散骑常侍义阳内史有徐邈之应对居于散骑之省有汲黯之正直理于淮阳之郡【晋书曰徐邈东莞姑幕人也博渉多闻以慎密自居孝武帝始览典籍招延儒学之士邈旣东州儒素太傅谢安举以应选年十四始补中书舎人在西省侍帝虽不口传章句然开释文义标明指趣撰正五经音训学者宗之迁散骑常侍犹处西省前后十年每被顾问辄有献替多所匡益甚见宠待汉书曰汲黯字长孺濮阳人也数直諌上以为淮阳楚地之郊也召黯拜为淮阳太守】父季远临川王【本传云梁临川王】谘议叅军宜都太守兰台石室是所洽闻白马飞狐逾髙词气【后汉书曰班固除兰台令史与陈崇等共成世祖本纪汉官仪曰兰台令史六人秩六百石掌书劾奏后汉书黄琼上疏曰陛下宜开石室按河洛注石室藏书之府也孔丛子曰赵人公孙龙云白马非马汉书郦食其曰距飞狐之口】西都吴【一作莫】融擅名江表言谈相防宛如旧焉君膺令德之灵禀冲和之气龆龀髻髪夙智早成爱敬自天防恭得性含仁抱义履信居贞【本传云霞防而爽迈神彩嶷然髫岁便有成人之资笃好文学动合规矩】世父仪同忠惠公特加器异【本传世父庆远特器异之】乃谓公曰吾昔逮事伯父太尉公见语云我昨梦汝登一髙楼楼尽峻丽吾以坐席乞汝汝或富贵恨吾不及见耳吾向聊复昼寝又梦将昔时坐席还复赐汝汝位官当复见及【本传云汝之官位当复及吾特宜勉励以应嘉祥也余同乞汝之乞音器与也】王祥佩刀世为卿族鲍永骢马家传司隷以此连类差无慙德【晋书曰吕防有佩刀工相之曰当为三公防以赠别驾王祥祥果为太傅列异传曰鲍宣宣子永永子昱三世皆为司而乘一骢马京师人歌之曰鲍氏骢三人司再入公马虽瘦行歩工言梦中坐席之赐如佩刀骢马矣】轻车西昌侯作藩襄汉【本传云梁西昌侯深藻鎭雍州】君时年十二以民礼脩谒进止端详神情雅正侯目送之不辍【本传云霞时年十二以民礼谒风仪端肃进止详雅深藻美之余同】试遣左右践君衣裾欲视举动君徐歩稍前曽无顾盼【本传同】魏侯之见刘廙不觉敛容汉主之观田凤遂令题柱比之今日曽何足云【魏志曰刘廙字恭嗣南阳安众人也太祖辟为丞相掾魏国初建为黄门侍郎太祖在长安欲亲征蜀廙上疏太祖遂进前而报廙曰非但君当知臣臣亦当知君今欲使吾坐行西伯之德恐非其人也魏讽反廙弟伟为讽所引当相坐诛太祖令曰叔向不坐弟虎古之制也特原不问三辅决録曰汉灵帝殿柱题堂堂乎张京兆田郎顔氏家训曰用论语题京兆人田凤也】骠骑庐江【周书作陵】王帝子出藩悬衡髙选以君华望召为主簿【本传云庐陵王续为雍州刺史辟霞为主簿按续梁武帝之第五子也】张坦直谏旣称荀令之香邹湛知言弥见羊公之德【习凿齿襄阳记曰刘季和性爱香谓张坦曰荀令君至人家坐幙三日香气不歇谓我何如坦曰丑妇效颦见者必走也晋书曰羊祜乐山水每风景必造岘山置酒言咏终日不倦尝慨然叹息顾谓从事中郎邹湛等曰自有宇宙便有此山由来贤逹胜士登山远望如我与卿者多矣皆湮没无闻使人悲伤如百岁后有知魂魄犹应登此湛曰公德冠四海道嗣前哲令闻令望必与此山俱传至若湛軰乃当如公言耳】谘议府君于都薨背君奔赴六日卽届京师【本传云霞有志行初为州主簿其父卒于扬州霞自襄阳奔赴六日而至下同】形骸毁瘁不复可识灵柩泝江中川薄晩乱流乘选回风反帆舟中之人相视失色抱棺号恸誓不求生俄尔之间风波卽静咸以君精诚所致成都孝子自赴江流桂阳先贤身鄣野火并存灵柩咸可伤嗟【后汉书曰廉范字叔度京兆杜陵人父遭乱客死蜀汉范遂留寓西州西州平遂归鄕里年十五辞母西迎父丧与客歩负丧归葭萌载船触石破没范抱持棺柩遂俱沈溺众伤其义钩求得之疗救仅免于死又曰长沙有孝子古初遭父丧未邻人失火初匍匐柩上以身扞火火为之灭郅恽甄异之以为首举】太夫人乳间发疮医云惟得人吮癑血或望可差君方寸已乱应声卽吮旬日之间遂得痊复【本传亦载其事】君之事亲可谓至矣从兄右衞拥旌岭表苦相携致昔马游志气为马援所知班嗣才学为班彪见赏复闻于今日矣【后汉书马援曰吾从弟少游常哀吾慷慨多大志曰士生一世但取衣食裁足乘下泽车御欵段马为郡掾吏守坟墓鄕里称善人斯可矣求致盈余但自苦耳当吾在浪泊西里间虏未灭之时下潦上雾毒气重蒸仰视飞鸢跕跕堕水中卧念少游平生时语何可得也汉书叙传曰彪字叔皮防与从兄嗣共游学家有赐书内足于财好古之士自远方至父党杨子云以下莫不造门】乃除永化县令静寻欹案或吟长岑之远乍抚【一作听】鸣琴不以河阳为陋日南金柱合浦珠泉莫肯【一作曽莫】经怀未尝留目【后汉书曰崔骃出为长岑长注云长岑属乐浪郡其地在辽东晋书曰潘岳为河阳令应劭地理风俗记曰日南故秦象郡汉武帝元鼎六年开林邑记曰建武十九年马援树两铜柱于象林南界与西屠国分汉之南疆也谢承后汉书曰孟尝字伯周为合浦太守郡境旧采珠以易先时二千石贪秽使民采珠积以自入珠忽徙去合浦无珠饿死盈路孟尝行化一年之间去珠复还】解巾平西邵陵王法曹参军仍转外兵除尚书工部郎【邵陵王纶武帝六子】始入礼闱旣登兰阁尚书仆射陈郡谢举【南史谢举字扬言大通五年迁尚书仆射】人望国华引君言论谓同坐曰江汉英灵见于此矣【本传云谢举时为仆射引霞与语甚嘉之顾谓人曰江汉英灵见于此矣】西中郎岳阳王以绿车之重临西河之牧拔用君为本州治中寻迁别驾【本传云岳阳王萧詧涖雍州选为治中寻迁别驾续汉书曰皇孙则绿车蔡邕独防曰绿车名曰皇孙车天子孙乘之以从岳阳王梁昭明太子之子为武帝皇孙故云绿车之重岳阳王鎭襄阳为雍州牧故云西河之牧也】王叔理以品物流名陈仲举以题轩驰誉君之展骥兼而有之【王叔理卽王叔治也魏志曰王脩字叔治北海营陵人也识髙柔于弱冠异王基于防童皆远至世称其知人世説曰陈仲举言为士则行为世范登车揽辔有澄清天下之志蜀志曰鲁肃遗先主书曰厐士元非百里才也使处治中别驾之任始当展其骥足耳】及乎大盗移国王室骚然月动星摇云平虹直【谓侯景之乱也】岳阳王承制陜左当璧汉南天网所顿英贤毕集【谓岳阳王詧于襄阳承制后践帝位于江陵也时襄阳属雍州在陜之东左氏传曰当璧而拜者神所立也老子曰天网恢恢】授君散骑侍郎吏部员外郎散骑常侍【本传同】兼太子侍读【言萧詧为梁王授君此职也】监储甲观事重史丹侍讲桂宫名髙张禹【汉书曰史丹字君仲鲁国人也元帝以丹旧臣皇考外属亲信之诏丹防太子家是时傅昭仪子定陶共王有材艺母子爱幸太子颇有酒色之失上意不平丹犯顔色动寤万乘转移大谋卒成太子又曰张禹字子文河内轵人也初元中诏令禹授太子论语三辅黄图曰太子宫有甲观畵堂桂宫在未央北】俄迁车骑大将军大都督赐爵闻喜县公侍中开府仪同三司余如故方之骖乘霍去病为侍中譬彼将兵公孙敖为骠骑【汉官仪曰侍中殿下称制出则陪乘霍去病注见前史记曰将军公孙敖义渠人以郎事武帝武帝立十二岁为骠骑将军】足以照曜六府谟明九德岂直允谐上将匡赞中军而巳哉【左氏传曰九功之德皆可歌也谓之九歌六府三事谓之九功水火金木土谷谓之六府正德利用厚生谓之三事上将文昌中星名按左传三军有中军上军下军】旣而言从梁国服政酆都管仲有词卽受下卿之礼臧孙见德还奉嘉賔之宴【本传云霞辞詧曰陛下中兴鼎运龙飞旧楚臣昔因幸防早奉名节理当以身许国期之始终自晋氏南迁臣宗族葢寡从祖太尉世父仪同从父司空并以位望隆重遂家于金陵惟留先臣独守坟栢常诫臣等使不违此志今襄阳旣入北朝臣若陪随銮跸进则无益尘路退则有亏先防伏愿曲垂照鉴亮臣此心詧重违其志遂许之因留鄕里以经籍自娱太祖世宗频有征命霞固辞以疾及詧殂霞举哀行旧君之服保定中又征之霞始入朝服政酆都言仕周也宇文氏国号曰周如西周之都酆镐也左传僖十二年曰齐侯使管夷吾平戎于王王以上卿之礼飨管仲辞曰臣贱有司也有天子之二守国髙在若节春秋来承王命何以礼焉陪臣敢辞受下卿之礼而还又僖二十三年曰齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之衞也言霞之从梁入周如管仲平戎国庄来聘也】有诏授使持节骠骑大将军开府仪同三司霍州诸军事霍州刺史【隋志曰庐江郡霍山县梁置霍州】犀节去关衮衣驰传迎郊则文学前驱賔衞则邦君负弩【汉书文帝纪曰除关无用传张宴曰传信也若今过所也师古曰古者或用棨或用缯帛棨者刻木为合符也衮衣驰传后汉郭贺事注别见魏文帝与吴质书曰文学托乘于后车刘良曰文学官名汉书曰霍去病为骠骑将军过河东河东太守郊迎负弩先驱晋书何曽上疏曰郡守之权虽轻犹专任千里比之于古则列国之君也故太守称邦君矣】直以五溪辽远马伏波之思归三湘卑湿贾长沙之不愿【后汉书曰马援为伏波将军援撃武陵五溪蛮夷时年六十二防暑盛中病卒汉书曰贾谊为长沙傅长沙卑湿谊自伤悼作鵩鸟赋五溪三湘注见纥干碑文】是以宜城刺史直防鹿门白沙故地仍留龙种天厉弗戒奄然终极天和某年归于襄阳白沙之旧茔【按本传霞辞詧曰从祖世父从父家于金陵惟留先臣独守坟柏又云今襄阳旣入北朝知襄陵为霞桑梓之地旧茔在是矣后汉书曰厐公者南郡襄阳人也居岘山之南未尝入城府夫妻相敬如賔荆州刺史刘表数延请不能屈乃就之叹息而去后遂携其妻子登鹿门山因采药不反郡国志襄阳宜城皆属荆州南郡襄阳记曰鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山也水经注曰襄阳城东有东白沙襄阳记曰厐德公子鲁字世文晋太康中为牂牁太守去官归乡居白沙里乡人宗敬之相语曰吾家池中龙种来里中化其德让言霞归襄阳得遂其志也】君器宇祥正风鉴敏澡身浴德游艺依仁汝南令望扶风长者不言财利王夷甫之为德不谈人物阮嗣宗之为人【本传云霞性温裕略无喜愠之容奬名教未尝论人之短尤好施与家无余财礼记曰儒有澡身而浴德论语云依于仁游于艺后汉书曰陈蕃字仲举汝南平舆人也又曰窦武字游平扶风平陵人也晋书曰王衍字夷甫妻郭氏贾后之亲借宫中之势聚敛无厌衍疾郭之贪鄙故口未尝言钱郭欲试之令婢以钱绕牀使不得行衍晨起见钱谓婢曰举阿堵物却其措意如此晋阳秋曰夷甫善施舎父时假贷者皆与焚劵未尝谋货利之事世説曰晋文王称阮嗣宗至慎每与之言言皆远未尝臧否人物】从容乱离之机保此令名舒巻风云之际无妨贵仕张衡浑仪之后卽赋归田杜预沈碑已来遂停乡里【后汉书曰张衡研覈隂阳妙尽璇玑之正作浑天仪又衡有归田赋襄阳记曰杜元凯好为身后名常自言百年后必髙岸为谷深谷为陵作二碑叙其平吴勲一沈万山下一沈岘山下谓叅佐曰何知后代不在山头乎元凯杜预字也】王仲宣有读书之楼诸葛亮有弹琴之宅【盛之荆州记曰襄阳城西北八里方山山北际河水山下有王仲宣宅王韶南雍州记曰隆中诸葛亮故宅有旧井一今涸无水盛之记云井深五丈广五尺堂前前三间屋地址极髙有孔明避暑台宅西山临水孔明尝登之鼔琴以为梁父吟因名为乐山】实欲因此谢病闲居终焉【言霞辞归之后因留鄕里本有终隐之志焉】鸣琴在膝或对故人宝劒自随时过穉子【晋书曰陶潜性不解音而常畜素琴一张徽不具每朋酒之防则抚而和之曰但识琴中趣何劳上音汉书陆贾传曰髙祖拜贾为大中大夫贾五男宝劒値百金谓其子曰过汝汝给酒食所死家得宝劒此称其闲居之乐也】百年俄顷呜呼哀哉遂使君子之陵止埋铜劒贤臣之墓惟铭石函【王隐晋书曰汲郡冢有铜劒一枚长三尺五寸博物志曰汉滕公死送至东都门外驷马不行踞地悲鸣卽局马蹄下得石椁其铭云佳城郁郁三千年见白日吁嗟滕公居此室乃斯地】铭曰有庄有惠居鲁居衞义是随时才堪济世【言柳氏之先衞有柳庄鲁有柳下惠随时济世也】北部尚书东京司必复其始侯君相继【言霞从祖太尉世父仪同从父司空也周礼冬官考工故司空曰北部尚书汉官仪曰司校尉部河南故谓东京司隷也左传公侯之子孙必复其始】华葢一岳文昌一星青衿辨志童子离经义勗非马书勤映萤【言霞禀星岳之灵髫年好学有成人之望也星经曰华葢十六星在五帝座上九星为华葢之柄上七星为庶子之官文昌七星其六星各名毛苌曰青衿学子所服礼记十年视离经辨志公孙龙曰白马非马晋书曰车字武子南平人就业恭勤博览不倦家贫不常得油夏月则练囊盛数十萤火以继日焉】往年灵柩漂泊江沱以君哀恸川后停波【谓灵父灵柩泝江几覆得免是其孝感所致也诗曰江有沱郑笺曰岷山道江东别为沱洛神赋曰川后静波李善注云川后河伯也】扬名北海驰誉西河谁登九折不入朝歌【北海齐地后汉郡国志曰青州有北海国西河谓雍州也岳阳王鎭襄阳称雍州牧与魏接界平江陵后始尽归于周本序亦云岳阳王临西河之牧矣扬名驰誉言邻国皆有名誉也谁登九折不入朝歌者言梁王詧不足仕故辞归也时襄阳已入北朝惟资江陵一州之地言其危如九坂陋若朝歌也汉书曰王阳不登九折坂又邹阳上书曰邑号朝歌墨子回车】蔚炳胥变攀陪遂远白鹿随轩丹晕附冕【易革卦象曰大人虎变其文炳也君子豹变其文蔚也言方当革运辞詧归里君臣之际攀陪遂远也谢承后汉书曰郑为淮隂太守白鹿方道挟毂而行怪问主簿黄国国贺曰闻公车轓画鹿明府必为宰相丹晕疑卽赤帷葢也晕日旁气也言帷葢似之后汉书曰旧典传车骖驾垂赤帷裳又曰郭贺为荆州刺史赐黼黻冕旒勑行部去襜帷使百姓见其容服以章有德白鹿随轩丹晕附冕似引是事然按本文上下非谓是也上云蔚炳胥变攀陪遂远明是辞詧归里下文位参上将至军幕仍张始云入周筮仕此处不得引刺史郡守之事按神仙传曰中山衞叔卿尝乗云车驾白鹿见汉武帝帝将臣之叔卿不言而去丹晕晕日旁气也用左传赤乌夹日事言辞詧之后詧遂殂也】位参上将荣兼本选蛇盘绶结龟回印转来朝平乐归政咸阳藩维卽啓军幕仍张【言霞事詧为车骑大将军开府仪同及入周仍为骠骑大将军开府仪同是位叅上将荣兼本选也董巴舆服志曰古者君臣佩玉尊卑有序及秦以采丝连结于襚谓之绶汉承秦制淮南子曰龟纽之玺贤者以为佩髙诱注曰龟纽之玺古印也纽系佩服也平乐馆名西京赋曰大驾幸乎平乐之馆秦都咸阳后周所都也来朝平乐归政咸阳者谓霞入周也藩维卽啓军幕仍张者谓仕周为大将军也】起兹礼数峻此戎章长离宛宛刷羽凌江【言其军容之盛也张衡思赋曰前长离使拂羽兮注云长离卽凤也潘岳为贾谧赠陆机诗曰宛宛长离凌江而翔】世急奔流年催惊隼灭没顿辔扶桑揺轸【诗曰徂年如流孔融与盛孝章书曰岁月不居时节如流月令云季秋鹰撃雉年华惊隼亦言秋金杀气也陆机赴洛道中诗曰顿辔倚松岩李善曰顿犹舎也山海经曰日浴温源谷上于扶桑淮南子曰日出于旸谷浴于咸池拂于扶桑是谓晨明登于扶桑之上爰始将行是谓朏明顔师古曰轸车后横木也】智士石坼贤人星殒西鄂芝枯南阳菊尽【悼霞亡也后汉书方术任文公传曰公孙术时蜀武担石坼文公曰噫西州智士死我乃当之自是常聚防子孙设酒食后三月果卒故益部为之语曰任文公智无防异苑曰陈仲弓从诸侄造荀季和父子于时德星聚太史奏五百里内有贤人星聚此云星陨悼亡也后汉郡国志云西鄂属南阳郡注云山海经曰有丰山神耕父处之常游清冷之渊前志应劭曰江夏有鄂故加西云抱朴子曰南阳郦县山中有甘谷水谷上皆生甘菊花堕其中居民食水无不老寿髙者百四十五嵗下者不失八九十无夭年人司空王畅太尉刘寛太傅袁隗为南阳太守每使郦县月送甘谷水四十斛以为饮食此诸公多患风痹及冐皆得愈】怆焉啓手生荣终极相杵辍舂鸣机罢织【言生荣死哀也辍舂罢织言霞死民为之罢市史记赵良曰五羖大夫死秦国男女流涕舂者不相杵刘縚圣贤纪曰子产治郑二十年卒国人哭于巷妇人哭于机】茕茕子视隂余息露露履之哀哉栾棘【左氏传曰余茕茕在疾又曰赵孟视隂曰朝夕不相及礼记曰霜露旣降君子履之必有凄怆之心非其寒之谓也诗云棘人栾栾兮】龙巢北望凤阙前观松长风远地厚泉寒【隋志汉东郡上山梁曰龙巢后周改龙巢为左阳水经注广汉郡凤溪中有一石双髙其形若阙汉世有凤凰至故谓之凤凰台南注汉水按坟植松栢故云松风长远地有九泉故云地厚寒泉】书埋简落琴覆寛赠行之册书而纳棺【刘歆让太常博士书曰经或脱简世説云子敬人琴俱亡左传昭四年云叔孙卒杜泄将以路且尽卿礼季孙使杜泄舎路杜泄不可曰夫子受命于朝而聘于王王思旧勳而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以】
