<!-- { "loadSidebar": true } -->
　　昔者关称杨叶【庾信枯树赋北陆以杨叶为关南陵以梅根作冶】冶字梅根【见鸿客序】高台留酸枣之名别馆得棠梨之号【见翼王序】将军营里树或千寻【见鹰垂序】故侯陵边皆五色【见滕王赋】红姜绕砌知为冯衍之家【见天章序】素柰盈墀识是潘尼之馆【潘尼赋飞甘于浚水投素柰于清渠并见天章序】莫不载在珠林录于玉海【释书有法苑珠林梁书朱异犹玉海千寻窥映不测南史宋张融有集名玉海】过其旁者攀条而兴沃若之思生其后者摘叶而切猗傩之感【诗】境由地显物以人传然而海易成田【见舜民序】陵偏作谷【诗】淮王一去竟无仙桂之丛【见滕王赋】湘女重来并少斑篁之防【见憺园赋】陶潜故里菊已全稀【见翼王序归去来词松菊犹存】董奉空林杏还不见【见刘太母序】岂非霜凋楚畹【见海棠赋注】则芝兰随萧艾同枯【见翼王序注淮南子巫山之上从风纵火紫芝与萧艾俱死】风悴邓林【见邺园启】则杞梓与楩柟交尽者乎【见滕王赋刘峻辨命论火炎昆岳砾石与碗琰俱焚严霜夜零萧艾与芝兰共尽】遂安方氏有徤松斋焉吾友方渭仁尊公先生之别业也县名新定【严州志孙呉新定县晋曰遂安后因之】衺连天子障前【补注】山曰武疆遥亘客星岩畔【严州志遂安县有武疆山甚险峻盗不能攻故名又桐庐县富春山一名严陵山前临桐江即钓台台下有客星阁按余姚为子陵故里亦有客星山】林臯明瑟代产高人水木峥生多隐士先生则韦平世胄夙厌纷华【见智修序】王谢门风惟躭简寂【见少楹序】虽类晏婴之近市而托兴丘园即同潘岳之背城而结情薖轴【见紫序薖轴载诗】屡引风前之啸时披霞上之襟用搆小园爰名勺圃夫其凉房燠馆映以长川粉壁青垣缭之华薄【见合肥启注】溯潺湲而架壑【见悬圃序】渡界畧以沿堤【见憺园赋】篱编麂眼野花碧碧以黄黄浪织靴纹【梁简文诗风吹凤皇防日映织成靴注同鞾】水蓼疎疎而密密左抵蕉邻之舎傍翼桑园右通竹士之轩斜纡琴阁丹曦染幌羣峯献翠以争来素魄萦叠嶂排青而不去此结庐之胜槩而筑室之大凡也若夫倪寛陇畔只欲荷锄【见海棠赋】陶侃斋头雅能运甓【见紫序】台孝威之暇日采药何妨【见孝威序】潘安仁之平生栽花不免【见楚鸿序】效丈人而抱瓮命稚子以巾车【庄子天地篇子贡南游于楚反于晋过汉阴见一丈人方将为圃畦凿隧而入井抱瓮而出灌左传巾车脂辖归去来词稚子候门又或命巾车】﨑岖种树长愧槖駞窈窕寻源还怜阿叚【柳文郭槖驼传云槖驼病偻伛善种树风土记獠国无姓名惟以长防次第呌之丈夫称阿暮阿叚妇人称阿姨阿等杜甫示獠奴阿叚诗郡人入夜争余沥稚子寻源独不闻病渇三更回白首传声一注湿青云归去来词既窈窕而寻壑亦﨑岖而经丘】此又逸民之勲业而幽士之经纶也无何而祠内狐鸣【见天章序】郭门蛇鬬【见悬圃序】女子抱采蝱之叹大夫婴离黍之悲【诗】盗满平林冦弥新市【光武纪招新市平林兵注新市县属江夏郡今郢州并见滕王赋注】蚍蜉竞起【见素伯序即蚁贼也】媳妇传八百之称【云南建置沿革世传土酋有妻八百各领一寨因名八百媳妇元初征之道路不通而返】鹅鹳长飞【左传公子城与华氏战于赭丘郑翩愿为鹳其御愿为鵞】君子有六千之号【见悬圃序】卢循万舸【见佳山序】直下严滩【见上后汉书严光余姚人光武除为谏议大夫不屈乃耕富春山后人名其钓处为严陵濑一名七里滩】张角诸军【见素伯序注汉书灵帝时张角聚三十六万众皆着黄巾】分驰桐岭【见邺园启】烽摇列郡【见滕王赋】尽成糜竺之家【蜀志糜竺字子仲东海人资累巨亿从洛还家行未到数十里路傍逢一妇人求车寄载行二十里妇人谢去曰天使我烧糜竺家感君义故相告竺恳请之曰快去我缓行竺急归尽出财日中果火发按竺进妹为先主夫人出金银货币以给军】雾卷千村大类张超之市【见观槿序】赵威豪时丁丧乱每被俘囚【后汉书赵苞字威豪为辽西守遣吏迎母及妻子为鲜卑冦钞载之贼出母示苞苞涕泣谓曰昔为母子今为君臣苞即破贼母妻皆死苞殡灵帝防第封侯既而曰食禄避难非忠杀母全义非孝遂呕血死】朱文季运值流离恒遭畧夺【东观汉纪朱晖字文季南阳宛人年十三与舅母家属入宛城道遇贼欲夺妇女衣晖拔刀向贼曰钱物可得诸母衣不可得贼义之遂放遣】斯时也鹤到归时已无城郭【见存庵序】燕将巢处更少门庭【见玉岩序】周颙蚤韭【五代史周颙字彦伦隠钟山后为海盐令尝慕春初早韭秋暮晩菘】半供庄蹻之樵苏【见竹逸序】张翰秋莼【见九日序】都作王弥之蒭牧【见贺周序】虽歴歴月中之桂而斧亦相寻【列仙传呉刚学道有过谪伐月桂桂高五百丈斫之而斧痕随合】纵芒芒天上之榆【古乐府天上何所有歴歴种白榆】而波还滥及【见邺园启】药难独活【见丁香赋】果只寄生【本草图经桑寄生出农山谷桑上今处处皆有之乐府遗声有曲名树中草注谓桑寄生也】而频经板荡【诗】犹存硕果之遗【易】洊歴漂摇【诗】不改后凋之旧【论语】五株屹若状类秦官【秦记始皇上太山风雨暴至休于松下因封为五大夫】独树岿然形同鲁殿【见滕王赋】杜拾遗之堂下畧比人长【杜甫草堂四松诗四松初移时大抵三尺强别来忽三嵗离立如人长按甫为左拾遗】王给事之门边何知鳞老【杜诗何谓西庄王给事柴门空闭锁松筠注王维于开元中擢左拾遗给事王维诗种松皆作老龙鳞】固已青针乍茁赋客叹其峨峨【世説有人哭长舆曰峨峨若千丈松崩一云峨峨若泰岱松古诗松针穿破岭头云】紫藓初萦骚人歌其郁郁者矣【左思诗郁郁涧底松】葢松之来也实于新安许氏之园而树之植也粤惟顺治甲午之嵗时先生之殁已几阅春秋而令嗣之悲乃倍逾畴曩云于是风高暗抚嶷如虎豹之姿【归去来辞抚孤松而盘桓杜甫双松诗白摧朽骨龙虎死】霜降闲哦歘作蛟螭之势【昌黎文集崔斯立为蓝田丞日对二松吟哦其间蛟螭见璿玑赋】枝枝抝铁落满径之清阴日日吹竽沸半檐之天籁【杜甫双松歌屈铁交错回高枝魏都赋铁条悲鸣声化竽籁古诗松风类笙竽庄子齐物论南郭子綦谓顔成子游曰汝闻人籁而未闻地籁汝闻地籁而未闻天籁】王右军作字砉若鸾拏【见紫来序】桓元士掀髯怒成猬磔【见天章序】苍皮裂处轩皇娲后之身【双松歌两株惨裂苔藓皮五帝纪黄帝讳轩辕生而日角龙颡列子伏羲女娲蛇身而人面有大圣之德】翠鬛张余韦偃毕宏之画【名画记韦偃京兆人寓于蜀作老松异石笔力劲徤人知其善画马不知松石更上也画防毕宏大歴年间为给事中画石于左省防壁好事者皆诗咏之杜诗天下几人画古松毕宏已老韦偃少】脂千龄而孕珀根万载以蟠苓【博物志松脂沦入地中千嵗为茯苓茯苓千年化为琥珀】髣髴张良庙后永昼亭亭【张良传愿弃人间事从赤松子游刘公干诗亭亭山上松】依稀景院中严颷谡谡【梁书陶景时爱松风庭院皆植松每闻其响欢然为乐世説世目李元礼谡谡如劲松下风】嗟乎恒河剥蚀【见灵岩碑】百卉俱腓【诗】尘刼苍茫羣芳并歇【见琴怨序】而乃过王家之旧宅尚有庭槐【见银台序】问刘尹之当年非无故树【呉均齐春秋刘瓛字子圭晋丹阳尹惔六世孙也袁粲在郡尝于后堂夜集刘为祭酒在坐袁指庭中栁树谓刘曰人谓此是刘尹时树每想高风今复见卿可谓清德不衰】火烧防节【抱朴子山中夜见火光者皆古枮木所作勿怪也枯树赋火入空心膏流断节薛能诗几处松筠烧后死】恒换鹃红【见天章序】月挂枯枝定开华白爰修墙屋顿还童冠之前游聊固垣墉用志高曾之手泽【见祖德赋】并成记叙用识嵗年登斯堂也或婆娑而赋松耶【战国防秦使陈驰诱齐王建入秦迁之共处之松栢之间饿而死齐人怨建听奸人賔客不蚤与诸侯合从以亡其国歌曰松耶栢耶建共者客耶】后有人焉应俛仰而思迁者【见无忝序】
　　王母张宜人墓志铭
