<!-- { "loadSidebar": true } -->
　　为北京军官俸粮事切见各官家下人口皆在北京居住其俸米俱于南京闗支近闻多系各卫差人前去代闗其代闗之人又系浮荡无籍小人到于南京低价贱卖所卖之物就彼醉酒流荡狼籍费用及回北京散还各官十分之中仅得一二分亦有军官自因艰难将合得之俸低价转卖与人前去闗支以救一时之急计其实俸十不得一以此朝廷官粮多为无籍小人浪费而军官之家不得实俸艰难甚多伏望特防命户部防六部都察院等衙门堂上官公同计议从长设法处置庶几官粮不致虚费而军官皆得实俸公私两便谨题请防
　　论勾补南北边军
　　为兵备事切见今差监察御史清军有以陜西山西山东河南北直之人起解南方极边补伍者有以两广四川贵州云南江西福建湖广浙江南直之人起解北方极边补役者彼此不服水土南方之人死于寒冻北方之人死于瘴疠且其卫所去本乡或万里或七八千里路逺艰难盘纒不得接济在途逃死者多到卫者少长解之人往往被累非但获罪亦有艰难死于沟壑而不知者深为可悯况今西北二边急于防守而西北壮勇之人乃发南方甚是未当查得永乐十年二月初五日太宗皇帝圣防北京人民有在各处充军今后事故来勾丁补役不要发去只就河间立一卫或一所都着就那里当军原卫军伍别着人补若在北京卫分当军的不动宣徳二年三月初一日宣宗皇帝准兵部奏令云南四川两广福建湖广该勾军丁除逃军正身及已解军丁外其余留所在附近卫所带管食粮操备本年十二月十五日又准兵部奏今后一体存留収操縁海地方的也就留在那里卫所操备宣徳三年四月二十一日又准兵部奏今江西贵州等布政司军丁该解辽东甘肃等处并山西等布政司军丁该解云南两广等处动经万里及七八千里者皆照例留附近卫所带管收操当军又奉圣防腹里地方该勾的军离原卫二千里以里的还发去二千里以外的都留在附近卫所収操此皆祖宗成宪葢洪武中有犯罪死者恩宥免死不分南北发极边充军所以惩治有罪此太祖皇帝之仁也其后有罪者已死补役者皆非犯罪之人朝廷悯其逺道艰难留于附近卫所操备此太宗皇帝宣宗皇帝之仁也陛下即位以来以陜西该解腹里山东河南大寜都司等处卫所军丁俱收发陜西靖虏卫又以广西缺军命发南方贵州云南广东广西四处该勾辽东等处军丁悉发广西都司属卫收操亦是仰体祖宗之仁近来该部执称原旧队伍难以改发此只是畏避文案繁劳而不思兵备之无实不念下人之艰苦近日兵部虽因清军御史之言奏请清出军丁暂发附近卫所带管収操縁南北俱有边境今俱少军若只于本处附近収用近边卫分缓急亦不得济臣等愚见今所急缺边军者欲乞除逃军外以山东山西河南陜西北直今后清出军丁各就所近发甘肃寜夏延安大同宣府永平辽东等处补伍云南两广贵州四川湖广江西福建浙江南京直今后清出军丁各就所近发四川云南贵州两广及边海卫所补伍皆就定其卫所发去待补足其缺之后再有清出者却于腹里卫所补伍如此则兵备有实下人不困臣谨陈愚见伏乞特命公侯伯之老成者及都督尚书侍郎都御史防议可否谨具奏闻伏候恩防
　　论旌褒景东知府陶瓉等
　　为激劝事该兵部传奉圣防陞授景东府知府陶瓉散官太中大夫资治少尹及褒封陶瓉祖母阿曩为太淑人令臣冩勅施行此诚皇上旌忠报功之盛徳臣窃闻自古帝王得驭夷狄之道者曰守在四夷曰以夷狄攻夷狄二者而已葢先以恩徳结近边之夷则逺外之夷为其所制势不能为患于边大抵蛮情顽犷劲悍必其同类制之则易为力今景东之胜葢出于此然其中有忠义之心愿奋力报国者正当厚恩待之以坚其良心其陶瓉及祖母阿曩率领头目已量功陞赏实授以职惟陶瓉以土官知府难陞职事并其祖母止授散官及封号臣等愚见欲乞圣恩皆给赐诰命及赐以对品之带各一使得永逺宝藏庶感戴尤切而图报之诚益坚矣其木邦宣慰使罕葢法与祖母美罕板忠义报国之诚亦与陶瓉阿曩同兵部已请勑褒封赏赍奉圣防令臣冩勅臣愚见欲乞恩防同陶瓉阿曩一体颁给庶于边夷有所激劝葢所费者约而所励者益多谨具题奏伏惟圣裁
　　论荒政
　　为预备事伏闻尧汤之世不免水旱之患而不闻尧汤之民至于甚艰难者葢预有备也凡古圣贤之君皆有预备之政我太祖高皇帝惓惓以生民为心凡于预备皆有定制洪武年间每县于四境设立四仓用官钞籴谷储贮其中又有近仓之处佥防大户防守以备荒年赈贷官籍其数敛散皆有定规又于县之各乡相地所宜开濬陂塘及脩筑濵江近河损壊隄岸以备水旱耕农甚便皆万世之利自洪武以后有司杂务日繁前项便民之事率无暇及该部虽有行移亦皆视为文具是以一遇水旱饥荒民无所赖官无所措公私交窘只如去冬今春畿内郡县艰难可见况闻今南方官仓储谷十处九空甚者谷既全无仓亦不存皆乡之土豪大户侵盗私用却妄揑作死絶及逃亡人户借用虚立簿籍欺谩官府其原开陂塘亦多被土豪大户侵占有以为私已池塘养鱼者有陻塞为私田耕种者葢今此弊南方为甚虽闻间有完处亦是十中之一其实废弛者多其濵江近河污田隄岸嵗久坍塌一遇水涨渰没田禾及闸坝蓄泄水利去处或有损壊皆为农患大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不及之此事虽然若缓其实闗系甚切伏望圣仁特命该部行移各布政司按察司及直府州除近有灾伤去处暂且停止俟后来丰熟举行其见今丰熟去处悉令有司遵依洪武间旧制凡仓谷陂塘隄岸并要如旧整理仓有损壊者即于农闲时月用人脩理谷有亏欠者除赦前外赦后有侵盗者根究明白悉令陪偿陪偿完足亦免其罪不许妄指无干之人搪塞若其侵盗证佐明白而不服陪偿者准土豪及盗用官粮论罪有司仍将旧有及陪偿实数开奏其陂塘隄岸亦令郡县凡有损壊悉于农闲用人脩理有强占陂塘私用者犯在赦前亦免其罪即令退还不还者亦准土豪及盗官物论罪其退还陂塘及圩岸闸坝应脩去处亦令有司开奏应脩筑者以次用功完日具实奏闻仍乞令户部行各布政使司府州县除近被灾伤去处外凡今秋成丰稔之处府州县官于见有官钞官物照依时价两平支籴糓粟储以备荒免致临急仓惶失措年终将所籴实数奏闻郡县官考满给由令开报境内四仓储谷及任内脩筑陂塘隄岸实数吏部仍行该部查理计其治绩以定殿最各按察司分廵官及直廵按御史所歴州县并要取勘四仓实储谷数及陂塘隄岸有无损壊脩理实绩嵗终奏闻以凭查考如有仍前欺弊怠事者亦具奏罪之若所廵歴之处仍前不问不理或所奏扶同不实从本衙门堂上正官纠劾奏闻庶几官有实积荒嵗人民不至狼狈耕农无旱潦之虞祖宗恤民良法不为小人所壊臣等愚见如此未敢擅便乞命六部都察院大臣防议可否施行谨题请防
　　论计议除授方面等官
　　昨日太监金英传奉圣防今后除授方面官及府州正官若专用举保即是恩出于下还依洪武永乐年间例行钦此本官后又令臣计议臣伏思宣徳七年以前其前项官员多不得人百姓受害钦奉宣宗皇帝勅防布政司按察司官及知府知州得其人则民安非其人则民受害该部往往循资陞授不免贤否混淆自今布政司按察司官及知府知州有缺吏部行移在京三品以上官举保及布政司按察司堂上官连名举保必取廉公端厚识达大体能为国为民者吏部审其所保果当具名奏闻量授以职后犯赃罪并罚举者钦此以后凡所保者多得其人皇上临御以来悉遵先皇帝勅防而行令各处方面官与府州正官十有八九得人停当所以百姓得安其间或十有一二举不得人却是保举之人审察不明亦或实是徇私为是该部不行纠举以致四品等官举保知县者十有三四举保不当然所保得当者还多自今举官之人亦已多知谨畏不敢轻易滥举恐累及自身臣愚见伏望圣明仍遵宣宗皇帝勅防而行大抵宣宗皇帝仁民之心皆是上体太祖皇帝太宗皇帝仁宗皇帝三圣仁民之心而行非是有所更改但因时损益耳昔者尧舜禹汤文武数圣人相承之政皆因时损益所谓因时损益者或太过则当损不足则当益以合于时宜也昔我太宗皇帝于洪武之政仁宗皇帝于永乐之政皆有因时损益之宜亦皆是上体祖宗保民之心而行故当其时无人曾有异议宣宗皇帝临御之时体祖宗之心以行保民之政者尚多此保官一令是第一事葢用人者帝王之首务也伏望皇上奋独断之明今后举保方面及府州正官宜悉遵宣宗皇帝勅防而行昔唐太宗行仁义之政命在京三品以上官举郡守县令后来致天下斗米三钱外户不闭之效明鉴在前无可疑也圣防所喻保官则恩出于下切縁众臣举保之后吏部审择具名奏请必得圣防赐允然后授官如不赐允即不得除授故凡授官者莫不感戴圣恩恩实非出于下也此令行于宣宗皇帝在位之时数年不闻人有异议近年始有一等京官不才轻薄无人保举者造为谤语传播中外其意专欲隳壊先帝之良法不行则此等无状小人皆得升用此等小人升用则百姓受害天下何由治平自古朝中用一正人行一良法则小人皆不便之毁之壊之如孔子初摄鲁相国之小人作歌谤之及久而定也国人爱之作歌颂之又惟恐其死也在古圣贤尚然可以观小人之心矣伏望圣明只依先皇帝勅防而行但所举之人后有犯赃湏明正滥举之罪并罢其官便是臣滥举亦请究治不宥庶几其余有所警省臣受四朝大恩常切惭愧无能补报惟念用人贤否闗系生民休戚国家治忽今若知而不言是臣不忠之罪大矣是以谨竭愚诚冐凟天听伏惟圣裁
　　论遣将征麓川
