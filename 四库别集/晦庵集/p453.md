<!-- { "loadSidebar": true } -->
　　昔我文公防粹程氏门人所録之语以为遗书且谓其于二先生之语不能无所遗复取诸家集録参伍相除得十有一篇以为外书诚不忍儒先片言只字湮没无传而天下之理有所欠阙也文公先生之文正集续集潜斋实斋二公已镂板书院盖家有而人诵之矣建通守余君师鲁好古博雅一翁二季自为师友搜访先生遗文又得十卷以为别集其标目则一仿乎前而每篇之下必书其所从得且无外书不能审所自来之恨真斯文之大幸也镛于君之长子谦一为同舍郎亦尝预闻搜辑之意兹来冒居长席而余君适将美解始川两卷余以见嘱于是节缩浮费以供兹役盖又二年而始克有成后之学者能于是书句句字字深思而熟翫之庶有以知其无非精义宻理之所存毋使摹刻既多束书不观乃贻或者之诮云咸淳元年六月朔廸功郎建寜府建安书院山长黄镛谨书
　　钦定四库全书
　　晦庵别集卷一　　　　　　　宋　　朱子　撰书【时事出处】
　　刘共甫【珙　以下建阳胡徳方家藏】
　　伏奉教帖甚慰乆不闻问瞻仰之意然此书之后传闻动静千条万端皆非村落所得详此两日忽闻有全蜀之命意其是乎未得其真未敢遽奉庆也行期定何如若果西去能畧归乡曲否此却未须遽行但亦当求对向来圣锡正如此也若所传非的当奉行前诏则交印后似却不必迂路来归只令平父来临川上下迎侍以归足矣二奸虽去气象全未回盖上心犹以向来所为为是未有敢乘此痛言其非者昨告邦彦以所当论者惟独断二字颇以为然又未知果能发之否间读陆宣公奏议一一切中今日之病试取一读从容前席为上一一谈之当有助耳若果造朝以亟行为上早得一日是一日事然今已似太迟若更过此则又无可説矣惟近臣爱君体国之义想又非畎畆缕缕之比固不当以私计之安便为先而后图之也闻钦夫亦劝行果尔又无疑矣程集及诸书拜领厚意但误字处更不吝修改为善畧读所改数处似少吝矣如何如何李先生碑额试烦问子驹不知可为别写数字示及否比及宗礼归到又须数月其家早欲成就已先刻铭文只俟此字耳騃病之说不记前书拜禀云何诲谕之及乃知僣率之为咎然所自比乃尔岂故人之望耶
　　刘共甫
　　窃承延登庙堂参贰枢筦君子之仕至此亦可谓得时得位可以不负其所学矣逖闻眀命赞喜亡涯某去月六日始得离长沙与敬夫同行谒魏公墓下遂登祝融絶顶已乃东归至储州始分手盖讲论之乐向未曽有别去殊悯然也至醴陵始微闻兄有此拜至清江始得其真然伏读十一月五日诏书奴诟大臣豕视庶位甚矣其间而不然也不知出兄笔否当时何不畧开谏耶自见此诏连三日寝食不安其曲折未易以一言尽大抵自此人主心益肆势益孤贤人君子日益消缩不愿立于其朝而谗謟面谀持禄保位之士益聚而肆然其无所不为矣反复念此恻然寒心中夜以兴不觉叹咤此殆圣主思之未熟而奉令承教之臣与有责也不知比来訏谟之际颇亦及此语否失之于前尚可捄之于后愿益思所以矫正之术而亟谏之某尝譬之人子事亲之道不至其于父母之顔色不和为子者当左右承顺以祈悦适耶当诟詈妻孥殴击僮隶以快已之忿耶此闾巷之人知之不待曽参孝已而后悉也至于人主事天之道何独不然今日之为其亦异乎吾所闻矣比至豫章见蒋参政文字慨然有出身任事之意所以告吾君者粗亦可观但不知渠本领如何若只是如此説得亦不济事况本领若不甚正则所谓是者非所谓贤者否又如何其可恃耶闻奏请令卿监郎曹举士限五日奏又不得发照牒此是何措置只此一事可见风采奈何奈何陈公少进有何处画观今日气象虽非有危机交急之虑然大根大本处被羣小壊得八九分以上了日往月来不是小事苦痛苦痛兄与陈公素有物望非它人比今日虽未为宰相然实断国论若只似常人迁延嵗月保持禄位以俟人主厌弃而击逐之则非惟大失人望隤陨家声亦岂吾平日读书问学之意耶亦岂吾平日致身事国之意耶在常沙时未覩近诏但已不胜忧虑日与钦夫语此防至陨涕不知当其任者视以为何如耳愿亟与陈公谋之某至豫章宿上篮寺偶复感此通夕不眠夜漏未尽呼烛作此不能既所懐之万一欲作陈公书不暇然作亦不过如此只老兄语次达此懐足矣何以书为哉然今日之事政须为其大者论荐人材亦有次第今日逺则益州近则吴兴皆第一义谛而敬夫尤不可后如某辈草野之臣则虽有忧叹之心然以义分观之似未当出兄果相念当且徐之不须抑迫恐一旦大发狂疾彼此为不利俟两公有成则弹冠羣彦之后殊未为晚某许多年过了岂计此年嵗间事耶此是实情相告某岂不欲及今一见眀主极陈胷中之愤懑但思之言语必有太甚处恐却悮两公协赞弥缝之意所以断然自誓决未敢出不独为身亦以为亲为二公为国计也千万幸詧
　　彭子夀【年　　止堂之孙沚家藏】
　　请违后一两日即被斥遣之命出闗恰一月始能达里门奉祠幸已得请而词职未尽允势须更加控免耳区区鳬鴈不足为重轻忽闻门下亦以论事去国而徳修徳夫相继亦去为之骇然此其间必有曲折恨未得闻不审从人今何所乡若遂赴镇亦须暂还江西经由上饶偶便托其教官林君致此丐以数字见报比来议论本末与诸人继逐之由林君佳士时有人往来不至浮沈也
　　程允夫【洵　洪正学刋允夫家藏】
　　词职幸已如愿而忌之者以为僣渎睥睨愈甚近日叶总章中已有姓名旦夕必有行遣矣改正恩数实无此例前此但以众论纷纷故于奏状中言之后来得请而复不说分眀致此事故又申省陈乞近又只得省劄检防申眀已降指挥行下葢诸公不敢将上而羣小因此又益纷纷细思此举实有未安今且未令泰儿赴铨其它姑置勿问看数月间如何又别相度也余干寃痛莫能为申理者区区于此尤不能无愧也
　　魏元履【掞之　以下胡徳方家藏】
　　防日深矣为之奈何诸报想自闻之此闻事甚迟方传古藤之命未知果否误国至此某之肉其足食乎小谴何益龄既起不知复作何计今日正惧狐鼠之妖蠧蚀君心此为本根之祸不去此物国势无自而张边备无自而立贤才无由而见任直言无由而上闻矣老兄以为如何成都全不闻近报不知到何许胡邦衡痛哭之书见之否说病证甚危急而无甚治法但显言西帅防扈欲诛沈介取其首其机事不宻乃尔可怪久不闻问念念不忘适有均亭便晨起手冻作字不成防不可读亦所以效颦耳一笑【逐汤相陈岂非赏魏无知之功乎可笑可笑】
　　魏元履
　　早稻既登捄恤之劳计亦少缓矣但州郡以使节将临大为文具所至骚然而无毫髪之补此为可虑耳今嵗之事偶然无大败阙真出天幸若只赖有位措置则今无乡井乆矣此非面未易道也近日逐去洪迈稍快公论得刘澂父书云邂逅汪养源丈闻益州已出峡非晚到玉山矣上以其畱行讨贼始甚知之不知到阙相见又如何也此事系消长非人力所及无咎得此邦初闻甚以为喜闻邦人亦深自幸既而闻之乃不疾而速之人其殆祸吾州乎又非徐老之比也芮漕通书否不相怪否此诸公只好闲处说葛藤缓急实难仗也此三五日来始无闲扰稍可近书册矣老兄比复作何功夫可见教否今嵗不为场屋计乎诸公荐贤之举不知如何比扣芮语颇悠悠不知今已发奏未也
　　魏元履
　　边报如所示乃可虑此传闻复不然云已破虹县灵壁两城禽其魁帅得其积谷十余万斛不知孰是前日得先生书云鈆山见报亦如此所闻也史去而辛洪皆迁国论未知所定非草茅所得忧但愿天意悔祸有以发悟圣心耳谏垣南榻素有直声未闻有以大慰人望者何哉有所闻续以见示幸甚令子为学督之不敢怠但良亦费检束耳因书更切教戒令稍尊重为佳
　　魏元履
　　共甫书与子飞云李显忠闻殿帅之除知为夺兵罢黜之渐有尹机者说之曰今魏公锐志恢复而诸将莫敢前者姑以是自荐公必喜而见畱然计其才力未能举事是我以空言而获实利也显忠悦言于公如机指意公果然之而不复计其力之未能大举也上疏出师廷议莫以为可而上意向之不可夺诏报公即行显忠与邵宏渊合兵入宿州宏渊欲散府库以赉将士而全军以归李不可遣宏渊出城措置而尽有其金帛以马载还其家已而置酒髙防官妓人予白金一两士卒人予钱三百军士大怒防敌骑至城下众莫肯战言敌盛不可当且欲图之显忠惶遽遂走失亡七八千人【七万人出寨还者六万余】而军资器械尽没幸是日大雾敌人不知我师之遁故无他不然防殆然敌人冒火暑奔驰赴捄人马踣于道者相望也【入宿州后事寛甫书所报也】书亦云上意犹向魏公但不知相汤公遣杨存中罢王龄又何意耳平甫云家书中言初闻宿州之溃不得其由朝廷震骇疑二将降北徳夀以二将皆杨旧部曲遣往招之故有此命后省初欲论驳而亦不知所以为他计者遂止不知果然否邵宏渊刘寳分防淮东西不知复如何守险之说未为不然但不知所以为自治之计如何耳但守与和二字相似不知为是说者于此能别异之否愚谓今日之忧不在边境正惟庙堂议论弛张黜陟乃折冲制胜根本魏公绩用不成正坐此耳吕许公谓范文正公言欲经畧西事不如且在朝廷此言深有味老兄以为如何
　　魏元履
　　徐嚞已罢共甫复改命三衢而朱新仲来为泉守殊不可晓也二小使已还魏公复出江上廿八日已行矣查元章防漕冯方以太守少卿参议从魏请也任元受以秘阁参议亦必魏荐耳无咎除户部郎张安国以掖垣兼直词禁王庆长闽宪想次第闻之矣但文云王瞻叔已回此又何耶陈君此间过时无寻问处渠欲陆尉书已作数字授之不知有効否观其失业狼狈殊可怜恨不能有以处之耳孟子说向尝编集虽已终篇但苦无人商量间因人或来问检视之輙有不满意处未欲传出以误后生也或彼中有人看此书讲说有疑处令逐条抄出疑问之意便中寄示容检鄙论为荅有不当处却告驳难即彼此有益若全部写得未必讲习却无所用耳
　　吕子约【祖俭】
　　某向来杜门本无一事而恭兄误使此来以为到郡引疾便可得去今乃不然不意徳人亦时出此苏张之计也近复冒昧以书恳左司曽丈意其有以察此而力言之因通家问幸啓防兄同为一言以助其请幸甚累书求防兄为记五贤祠堂未蒙见报亦告侍次语及但得数语畧记事实为幸仍须及早得之乘某未去刻石尤佳也豫章欲刻精义大字版意欲令并刻老兄所増横渠诸说此间传録未及数篇专作此数字今后遣人就借得以付之为幸彼有教授黄君者此邦人甚向学令写了即送来此转寄还不妨也
　　向伯元　　【以下伯元之孙公永家藏】
　　衰病之余勉强试吏遭此旱歉四顾茫然不免控告朝廷幸亦畧蒙应副目今虽似可以支吾未知来春事体又如何比及终更亦当麦熟遗此凋瘵之民以付后人耳过蒙称许何以当之秖益慙惧然縁此一事心形瘵精力全衰百病交攻求去未得殊无好懐也子卿一见倾倒留欵三日而行识趣议论今亦少得也闻临江沈守畱意荒政甚悉恨未得其条目而师法之今遣此人告籴其境或恐吏民有持闭遏之计者愿得一言以解其纷是亦仁人之惠也
　　向伯元
