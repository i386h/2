<!-- { "loadSidebar": true } -->
　　公讳师龙字舜臣太祖皇帝九世孙曽大父令蘧邕州管内观察使累赠少师追封昌国公諡孝良大父子翔修武郎累赠武节大夫父伯述武翼郎改赠朝散大夫前母钱氏赠宜人继郭氏封太恭人建炎南渡公以绍兴十三年生于长兴先大夫宦游迁徙寻定居于绍兴府之余姚公幼颖悟嶷如成人七嵗聴讲春秋能觧其义太师史魏公初为邑尉二子与公同研席公日记千言下笔成章魏公奇之未习声律以古体着雪赋甚工三十年取应授承节郎监潭州南岳庙夀皇登极转保义郎隆兴二年以锁试登丙科改授左承务郎监建康府粮料院郡委受输庾吏以压案银来公正色叱去尽革宿俾自概量邦人已称之有民田在大江中流讼久不决官吏惮风涛之险无亲临者率不得其实公轻舟径至田所访之耆老曲直始明帅阅其辞称奬不已疑狱多以属公仍兼领狱掾帅漕交荐秩满调知武进县讼牒填委剖析如流落笔精当老胥耸服县为士夫渊薮豪民倚势纵横嵗输殿诸邑送使缗钱负数万公谕以理而严其期防翕然乐输不费鞭棰先期以足乾道六年骑军徙屯旁郡属邑分造庐舍将校邀赂公不从徙之硗埆地倍费工力公躬自督工落成又先他邑爱民御吏寛猛适宜而若老于吏事者而公年始及壮人尤服之守知其才事无小大皆与公谋年少行卑而俾兼尊长司摄郡博士宗子儒流又皆惊叹誉益闻部使者列荐于朝权知邵武军陛辞所奏皆郡邑利民事进止详华占对明辩夀皇嘉纳且曰秀王之孙与卿同名孰为长公对曰臣为兄行遂命幼者更名皇族更名实自此始郡以运盐为嵗计积蠧殊甚用度益匮僚吏俸给至累月不支公刬磢百规画一新课入増衍去郡之日帑藏充溢至今赖之土俗慓悍至白昼以刃相残有手刃十余人者又多盗公重为之禁俗为衰止尝捕强盗至庭公一阅知其非纵释之邦人疑其太匆猝已而得真盗众始骇叹以为神有富民兄子尚幼熏其目又寘毒食中幽囚以觊其死偶以他事到官须其兄子为证逾期不至俾搜其家得于僻舍瞽废骨立非复人形公为析其产命医用药复为全人真生死肉骨之恩也兴郡县二学増其廪给鼎新贡闱士气益奋遂有以经学冠南宫者造铠甲承命最后而办集最早试于御前彊弩不能彻而第赏乃次他郡上供溢额亦不自言郡人刻石以纪政绩监司入境耆艾遮道攀留不可数计宪使谢公师稷首以闻漕使柴公瑾钱公佃继之有防审察还朝欲使持节峤南公辞以亲老除知滁州未上丁先大夫忧服阕除真州奏事睿奬尤宠仪真酒政废阙税课日亏公为之削酒价以便民蠲征取以通商用度顿饶防南北泛使交驰供亿数倍处之从容又以公帑之余助漕计前此未有也饬武备修社坛百废具举诸司争言治状归奏民兵及两淮备御之策擢知温州温在东浙为剧郡人士尤繁公延见尽礼务以儒雅縁饰春秋释奠于学元日序拜皆宴以觞豆儒士归心焉阅牒诉数百纸不以属吏治豪猾雪冤诬或持短长嚣讼者得其情不欲已甚正色诮责之媿谢而去不敢复至庭下缿筩为清积逋残欠追逮日繁公悉蠲之四邑不下数万缗而公樽节有方不以乏告也吏有伪为符印以盗库金亦为印钞以欺乡民者公据法黥窜吏重足一迹无敢犯者防嵗疫甚公尽力调护全活者不知几人年余以謡诵转闻徙知婺州首蠲宿逋减折苗以寛民力罢酒务敷卖之扰人尤乐之才阅月而公病一日谓家人曰吾数将尽平生不泥佛老不谄鬼神不好禨祥不信阴阳卜筮方术之书毋为禳禬使我为畏死恋生者名医四集皆以礼遣之又曰吾死无憾惟八十之母不得终养为吾大恨吾妇吾子能孝能养有加于前则吾死亦瞑矣易箦之际不怛不乱以绍熙四年正月壬辰终于郡治之正寝享年五十一娶闻人氏封宜人子男四人希醇髙邮军髙邮县尉希一泰州如臯县尉希白湖州乌程县主簿皆迪功郎三人累荐胄监未上礼部希章尚幼受遗泽女四人长适文学应宗度及幼女皆先亡余未行孙男三人长与庆次俱未名女三人十二月庚申诸孤将公于县东石堰西防之原以秘书省正字顔君棫之状来求铭余与公同登进士科相与素厚假守东嘉去郡数月而公至如臯又娶舅氏汪韶州之女契好益厚正字尝在公幕下所载详实可攷为掇其大者而序之呜呼公简重而周于物谦退而敏于事务清勤谨然诺事父母尽孝居父丧哀毁防不胜钱宜人早丧殡于青田公自幼闻之每深霜露之感卒迁奉以归以公遗命于先大夫之近山弟妹嫁娶身任其责门内专守礼法长幼进退有度事无巨细动有防约内外肃然笃于教子虽吏道倥公退必使之环侍讲贯经史商榷人物或通夕不倦故皆有场屋之效家素窭忍贫如铁石食不重味衣无华采藏书外无他嗜好姚江一区之宅仅庇风雨观者若不堪而公以数十口处之泰然治移于官吏事心计有不习而能者故所至可纪亷介自厉而以恕待人方在郡时亲旧及寒士随力周防各尽其意虽居闲亦以其余周人之急作文若不经意而援笔辄就尝采史传治乱成败之迹为博古摘华三十卷临江筑小室号翠霞有诗防千篇以名其藁他文称是呜呼惟我国家庆系繁衍贤才辈出进与寒畯并驱仕为朝廷重臣汉唐之盛不及也以公之才抗志尤髙而进学不倦使遂登用必有以大表见于世天不假之年其所施设着于四郡而止君子以其所已为足以知其欲为者可铭也已铭曰周强以宗宋祚尤隆本支日繁人材日丰公生明时不为不逢惠洽四州声流南东然而宏博之习以早达而事不就逺大之业以中夀而位不充家学有传余庆所钟诗以飏之尚诏无穷
　　益阳县丞赵君墓志铭
　　绍熙四年冬余待罪西掖临江彭子夀年以秘书郎擢右史一日相与论近世皇族人物之盛余曰自元祐初子湜始见于进士题名至绍兴十五年有伯摅者登甲科余时已省事人皆言南渡以来所创见此人必遂通显矣后闻其沈滞选调而贤誉益髙子夀曰子之论乃及此耶此吾之妇翁也其仲子兴化使君今夏遭母太宜人曹氏之丧以归将祔于吾乡清江县建安乡磐石之西宅原君之墓以君之行状来欲并求铭于朝士子其为我铭之君字徳蕴艺祖皇帝七世孙也曽祖世统赠安化军节度使济阴侯祖令杳赠昭庆军节度使吴兴郡公父子晖武经郎君生于东都睦亲宅幼而颖悟不为儿嬉五嵗诵书数千言俨如成人吴兴爱而拊之曰是儿必以诗书光吾门靖康避地徽之婺源武经赴调君年才十四干蛊有条道方梗逾年不闻问君昼夜泣祷一夕然臂武经心为之动投袂径归人以为孝感武经官临安母孺人王氏属疾君侍奉甚谨药非尝不进衣不觧带居丧哀毁悲号感动行路儿有歌呼过门者长老呵止之汝不闻赵孝子之泣乎里巷肃然从祖令畤以王爵司宗必欲官之君以愿学辞及随侍临江聚防数十人君尽力调娱羣从幼孤未立友爱备至躬率讲习其后聨名荐送有登科先于君者髙宗尝谕宰臣曰朕阅取应宗子伯摅程文多引诗书良不易得可令赴正奏名及临轩放进士刘章以下至第九人见君名顾廷臣曰是能力学取髙第诚可嘉也召见称奬欲加进擢君不屈于当国者止依格授左迪功郎徽州司戸参军用特恩循修职郎太守初亦易君后知其亷勤而临事明敏叹曰平昔自谓善料人防失之赵掾殆未易量也经界法行君躬按阡陌抑强扶弱不容奸欺枢宻何公铸继为守见君文体典雅牋奏悉以属焉汪公勃归自西府闻乡人誉君甚曰吾顷为廷试诸位官尝爱其防恨未识之防君沿檄至黟一见如平生欢即荐于朝秩满循从政郎为鄱阳县丞洪公兴祖守饶亟称之曰弃膏粱之习躬寒素之行宗室之标的也防政程公克俊方闲居与君论诗文或至终日二公俱荐之调栁州州学教授武经勉使之官不得已留家侍傍单骑以往至宜春慨然曰深入瘴乡重贻亲忧仕进非所急也遂乞侍养以归初陈文恭公康伯知贡举擢君为举首及登防预闻君赴调喜甚延誉时宰欲振耀之防铨曹有南安教官阙君曰是可以便亲他何求焉陈公欲留之不可曰此非所以处贤者姑以成公美志尔将之官代者祈少缓君与之同年为迟迟防年而后进防陈公入相或劝申前日之语君谓方安于此苟求非吾愿也郡在庾岭下君训导有方士皆奋励诵寖广甫书攷遭武经忧哀礼有余治惟按之礼经略阴阳拘忌之说曰者藏也卜宅兆而安厝之礼也亲丧分当即死敢徼福乎服除转为益阳县丞张公孝祥方师湖南邑事多以付君讼乆不决君徐诘其情折以片言莫不恱服有求荐于提举范公成象者范曰非敢惜此章欲留以待一贤者君眎篆首以剡上盖与君尝寮知之尤深也乾道四年夏君以勤职而又祷旱重为暑气所乗疾如痢疟屏去医药起居如平时七月四日晨起犹对问疾者已而不言但以手加额若诵佛然而逝家人环泣忽顾曰母扰我良乆复瞑目既晡卒于官舍之正寝享年五十有五兴化通籍朝列累赠君朝奉大夫太宜人少君五嵗开封人左宣教郎知海门县栋之女有贤行安其夫之贫故能保其家而又教子以有立君之以其年十一月壬申太宜人之卒以五月二十七日其祔也以九月庚午子四人师侗从义郎永州兵马监押师侠即兴化也官朝奉大夫师攸师翰俱为承信郎监潭州南岳庙女二人长适通直郎知文州军州事王沇次适子夀朝散郎试吏部侍郎兼侍读　【子夀彭年之字因已见前是以此不书姓】孙六人希谏蚤世希谟承节添添差监永州在城税务希律希訦希询希许女七人长适王节之次许嫁王汝嘉次适承节郎胡晋余未行曽孙女一人抑闻君之为人诚以处已恕以接物寛以待下俭以居家尝教子弟曰人福力有分量当重惜之仕宦尽其在我不可苟求妄进与其有求于人不若无欲于已与其取贱于人不若以贱自安呜呼贤哉君以二弟少亡抚教诸孤不翅已出君之长女未笄武经久已许嫁文州君方遭外艰语所亲曰介弟诸女已长求配当先于吾女迨终丧则从子受室女出适又嫁一表妹然后毕王氏婣事亲族之长者以礼待其幼以慈有疾或丧竭力赴之寒暑风雨不顾也未尝谈人之短闻人有善若已有之为人谋必长虑郤顾为经久计而忠告之性酷嗜书经史百家无不该究手抄者至数百卷动以书自娱曰老矣岂以求进但欲赖此收放心免为外事挠耳奉佛尤谨旦必课经终身不替世味冲澹不蓄长物其容退然而所存甚逺使尽其才用于世必有大过人者厥后孝宗尤亲睦九族搜取人才中外进用不减周宗而君止于中夀墓木拱矣岂非命耶兴化能以才谞自见庶将大其家铭曰
　　猗嗟益阳宗姓之望也少登巍科中兴之倡也受知思陵迨文恭之相也竟沈下僚何天之不谅也道行于家而贤誉之畅也使尽其用防今之刘向也我问其贤而铭于既也后人勉旃尚惟宗之亢也
　　永宁郡夫人孙氏墓志铭
