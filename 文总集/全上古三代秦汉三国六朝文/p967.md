<!-- { "loadSidebar": true } -->
　　肇惟初识，芳猷夙就。翩翻礼园，徘徊乐囿。视秋齐明，方春等茂。伊宋之季，天衢荐阻。咨我储贰，缔胥江浒。卫女事齐，樊姬赞楚。美著嫔嗣，徽音踵武。数盈则反，否极斯昌。肃膺灵命，经纬三光。往仪衡馆，来式椒堂。纟川组咸事，象服有章。八演仰则，六幽望景。悠悠草昧，如何不永。方中委曜，先秋落颖。世有遗尘，庭无馀影。呜呼哀哉！遵三兆之嘉日，迨九筮之灵期。澄金波而映銮旆，命飞廉而拂琼辎。扬清笳於汉表，动嘶挽於云基。（《艺文类聚》十六）
　　◇太宰褚彦回碑文（并序）
　　夫太上有立德，其次有立功，此之谓不朽。所以子产云亡，宣尼泣其遗爱；随武既没，赵文怀其馀风，於文简公见之矣。公讳渊，字彦回，河南阳翟人也。微子以至仁开基，宋段以功高命氏。爰逮两汉，儒雅继及。魏晋以降，奕世重晖。乃祖太傅元穆公，德合当时，行比州壤，深识臧否，不以毁誉形言，亮采王室，每怀冲虚之道，可谓婉而成章，志而晦者矣。自兹厥後，无替前规，建官惟贤，轩冕相袭。公禀川岳之灵晖，含璋而挺曜，和顺内凝，英华外发，神茂初学，业隆弱冠。是以仁经义纬，敦穆於闺庭，金声玉振，寥亮於区寓，孝敬淳深，率由斯至。尽欢朝夕，人无间言。逍遥乎文雅之囿，翱翔乎礼乐之场。风仪与秋月齐明，音徽与春云等润。韵宇弘深，喜愠莫见其际，心明通亮，用言必由於己。汪汪焉，洋洋焉，可谓澄之不清，挠之不浊。袁阳源才气高寄，综核精裁；宋文帝端明临朝，鉴赏无昧。袁既延誉於遐迩，文亦定婚於皇家，选尚馀姚公主，拜驸马都尉。汉结叔高，晋姻武子，方斯蔑如也。释褐著作佐郎，转太子舍人，濯缨登朝，冠冕当世，升降两宫，实惟时宝。具瞻之范既著，台衡之望斯集。出参太宰军事，入为太子洗马。俄迁秘书丞，赞道槐庭，司文天合，光昭诸侯，风流藉甚。以父忧去职，丧过乎哀，几将毁灭，有识留感，行路伤情。服阕，除中书侍郎。王言如丝，其出如纶，恪居官次，智效惟穆。于时新安王宠列蕃，越敷邦教，毗佐之选，妙尽国华。出为司徒右长史，转尚书吏部郎。执铨以平，御烦以简。裴揩清通，王戎简要，复存於兹。泰始之初，入为侍中，曾不移朔，迁吏部尚书。是时天步初夷，王途尚阻。元戎启行，衣冠未缉。内赞谋谟，外康流品。制胜既远，泾渭斯明。赏不失劳，举无失德。绩简帝心，声敷物听。事宁，领太子右卫率，固让不拜。寻领骁骑将军，以帷幄之功，膺庸只之秩，封雩都县开国伯，食邑五百户。既秉辞梁之分，又怀寝丘之志，所受田邑，不盈百井。久之，重为侍中，领右卫将军，尽规献替。均山甫之庸，缉熙王旅，兼方叔之望，丹阳京辅。远近攸则，吴兴襟带，实惟股肱，频作二守，并加蝉冕，政以礼成。民是以息，明皇不豫，储后幼冲，贻厥之寄，允属时望。征为吏部尚书，领卫尉，固让不拜。改授尚书右仆射。端流平衡，外宽内直。弘二八之高暮，宣由庚而垂咏。太宗即世，遗命以公为散骑常侍、中书令、护军将军。送往事居，忠贞允亮，秉国之钧，四方是维。百官象物而动，军政不戒而备。公之登太阶而尹天下，君子以为美谈，亦犹孟轲致欣於乐正，羊职悦赏於士伯者也。丁所生母忧谢职，毁疾之重，因心则至，朝议以有为为之。鲁侯垂式，存公忘私。方进明准，爰降诏书。敦还摄任，固请移岁。表奏相望，事不我与，屈己弘化。属值三季在辰，戚蕃内侮。桂阳失图，窥窬神器。鼓棹则沧波振荡，建旗则日月蔽亏。出江派而风翔，入京师而雷动。鸣控弦於宗稷，流锋镞於象魏。虽英宰临戎，元渠时殄，而馀党实繁，宫庙忧逼，公乃总熊罴之士，不贰心之臣，戮力尽规，克宁祸乱。康国祚於缀旒，拯王维於已坠，诚由太祖之威风，抑亦仁公之翼佐，可谓德刑详礼义信，战之器也。以靖难之功，进爵为侯，兼授尚书令、中军将军，给班剑二十人，功成弗有，固秉挹。改授侍中、中书监，护军如故。又以居母难去官。虽事缘义感，而情均天属，颜丁之合礼，二连之善丧，亦曷以逾。天厌宋德，水运告谢。嗣王荒怠於天位，强臣凭陵於荆楚，废昏继统之功，龛乱宁民之德，公实仰赞宏规，参闻神算，虽无受赈出车之庸，亦有甘寝秉羽之绩。乃作司空，山川攸序，兼授卫军，戎政辑睦。既而齐德龙兴，顺皇高禅。深达先天之运，匡赞奉时之业。弼谐允正，徽猷弘远，树之风声，著之话言，亦犹稷契之臣虞夏，荀裴之奉魏晋。自非坦怀至公，永鉴崇替，孰能光辅五君，寅亮二代者哉！大启南康，爰登中铉，时膺土宇，固辞邦教。今之尚书令，古之冢宰，虽秩轻於衮司，而任隆於百辟。暂遂冲旨，改授朝端，迩无异言，远无异望。帝嘉茂庸，重申前册，执五礼以正民，简八刑而罕用。故能骋绩康卫，延慈哲后，义在资敬，情同布衣，出陪銮躅，入奉帷殿。仰南风之高咏，餐东野之秘宝。雅议於听政之晨，披文於宴私之夕。参以酒德，间以琴心，暖有馀晖，遥然留想。君垂冬日之温，臣尽秋霜之戒，肃肃焉，穆穆焉，於是见君亲之同致，知在三之如一。太祖升遐，绸缪遗寄，以侍中、司徒、录尚书事，禀玉几之顾，奉缀衣之礼，择皇齐之令典，致声化於雍熙。内平外成，实昭旧职，增给班剑三十人。物有其容，徽章斯允。位尊而礼卑，居高而思降。自夏徂秋，以疾陈退，朝廷重违谦光之旨，用申超世之尚，改授司空，领骠骑大将军，侍中、录尚书如故。景命不永，大渐弥留，建元四年八月二十一日，死於私第，春秋四十有八。昔柳庄疾棘，卫君当祭而辍礼，晏婴既往，齐君车而行哭。公之云亡，圣朝震悼於上，群后忄匡恸於下，岂惟哀缠一国，痛深一主而已哉？追赠太宰，侍中、录尚书如故，给节羽葆鼓吹班剑为六十人，谥曰文简，礼也。夫乘德而处，万物不能害其贞；虚己以游，当世不能扰其度。均贵贱於条风，忘荣辱於彼我，然後可兼善天下。聊以卒岁，经始图终，式免只悔，谁云克备，公实有焉。是以义结君子，惠沾庶类，言象所未形，述咏所不尽。故吏某甲等，感逝川之无舍，哀清晖之眇默。餐舆诵於丘里，瞻雅咏於京国。思卫鼎之垂文，想晋锺之遗则。方高山而仰止，刊玄石以表德。其辞曰：
　　辰精感运，昴灵发祥。元首惟明，股肱惟良。天鉴睿曜，踵武前王。钦若元辅，体微知章。永言必孝，因心则友。仁洽兼济，爱深善诱。观海齐量，登岳均厚。五臣兹六，八元斯九。内谟帷幄，外曜台阶。远无不肃，迩无不怀。如风之偃，如乐之谐。光我帝典，缉彼民黎。率礼蹈谦，谅实身干。迹屈朱轩，志隆衡馆。眇眇玄宗，萋萋辞翰。义既川流，文亦雾散。嵩构云颓，梁阴载缺。德猷靡嗣，仪形长递。怊怅馀徽，锵洋遗烈。久而弥新，用而不竭。（《文选》、《艺文类聚》四十五。）
　　◇南郡王冠祝辞
　　皇帝使给事中、太常、武安侯萧惠基加南郡王冠。祝曰：「筮日戒宾，肇加元服。弃尔幼志，从厥成德。亲贤使能，克隆景福。」（《南齐书·礼志》上。永明五年南郡王昭业冠。又见《通典》五十六。）
　　◇南郡王冠醮酒辞
　　旨酒既清，嘉荐既盈。兄弟具在，淑慎仪形。永届眉寿，於穆斯宁。（《南齐书·礼志》上。《通典》五十六。）
卷十二
◎王奂
　　奂，僧虔从子。出继从祖中书令球，字彦孙。仕宋为著作佐郎、太子舍人、安陆王冠军主簿、太子洗马、本州别驾、中书郎、桂阳王司空谘议、黄门郎。元徽初为晋熙王征虏长史、江夏内史，迁侍中，领步兵校尉。复出为晋熙王镇西长史，加冠军将军、江夏武昌太守。征祠部尚书，转掌吏部。升明初迁冠军将军、丹杨尹。出为吴兴太守，进号征虏将军。齐受禅，进号左将军。迁太常，仍转侍中、秘书监，领骁骑将军。又迁征虏将军、临川王镇西长史、领南蛮校、尉南郡内史，进号前将军。武帝即位，征右仆射，转使持节前将军湘州刺史，徙散骑常侍、江州刺史，迁中仆射、本州中正。迁尚书仆射、领军将军，转左仆射，加给事中，出为使持节、镇北将军、雍州刺史。永明十一年，坐擅杀宁蛮长史刘兴祖被收，举兵拒命，寻伏诛。
　　◇让领南蛮校尉表
　　今天地初辟，万物载新，荆蛮来威，巴濮不扰。但使边民乐业，有司修务，本府旧州，日就殷阜。臣昔游西土，较见盈虚，兼日者戎炉之後，痍毁难复。虽复缉以善政，未及来苏。今复割撤大府，制置偏校，崇望不足以助强，语实安能以相弊？且资力既分，职司增广，众劳务倍，文案滋烦。非独臣见其难，窃以为国计非允。（《南齐书·王奂传》）
　　◎王融（一）
　　融字元长，俭从子，宋中书令僧达孙。举秀才，为晋安南中郎参军。历竟陵王司徒法曹参军，迁秘书丞、丹阳丞、中书郎、兼主客郎。竟陵王子良以为宁朔将军、军主。郁林王即位，收下廷尉狱，赐死，年二十七，有集十卷。
　　◇拟风赋
　　奄兮日采之既移，忽兮群景之将驰。靡轻筠之碧叶，泛曾松之翠枝。总高羽而萧瑟，韵珠露之参差。此烈士之英风，长寥亮其如斯。（《艺文类聚》一、《初学记》一。）
　　◇应竟陵王教桐树赋
　　梧桐生矣，于邸岫之曾隈，仪龙门而插干，伫凤羽以抽枝，踪楚宫而留称，藉溜馆以翻声。直不绳而特秀，圆匪规而天成。同岁草以委暮，共辰物而滋荣。岂远心於自外，宁有志於孤贞。（《艺文类聚》八十八）
　　◇永明九年策秀才文
　　问秀才高第明经，朕闻神灵文思之君，聪明圣德之后，体道而不居，见善如不及。是以崆峒有顺风之请，华封致乘云之拜。或扬旌求士，或设ね待贤，用能敷化一时，馀烈千古。朕夤奉天命，恭惟永图，审听高居，载怀只惧。虽言事必史，而象阙未箴，寤寐嘉猷，延伫忠实。子大夫选名升学，利用宾王，懋陈三道之要，以光四科之首，盐梅之和，属有望焉。
　　又问，昔周宣惰千亩之礼，虢公纳谏；汉文缺三推之义，贾生置言。良以食为民天，农为政本，金汤非粟而不守，水旰有待而无迁。朕式照前经，宝兹稼穑，祥正而青旗肃事，土膏而朱绂戒典。将使杏花菖叶，耕获不愆，清川冷风，述遵无废。而释耒佩牛，相沿莫反，兼贫擅富，浸以为俗。若爰井开制，惧惊扰愚民，舄卤可腴；恐时无史白，兴废之术，矢陈厥谋。
