<!-- { "loadSidebar": true } -->
　　福臻禅院在吴县西南四十五里穹窿山旧经云梁天监二年置今记云唐防昌六年建寺有米芾大书诗两壁字画竒逸至今存焉
　　横山顶舍利灵塔铭　　　　　　严德盛
　　窃以至理无言非言无以寄理踪无体非体无以曰踪然则八千种好呈应身之妙三十二相表化质之妍至如献土童儿聚沙稚子尚获无穷之报犹成莫尽之因况撒身命重财崇诸圣业者乎但树因之最无过起塔崇福之重讵甚建幢而银青光禄大夫呉郡太守李显者乃华阳杞梓江汉芳兰夙布素诚少匡王国吐纳风雷之际出处朱紫之庭縻爵峻于其身隆基茂于徃业温良洽于郡国孝友睦于闺门建节赞治张振化风门虽望族世载公卿安仁乐智之心无违终食谦明惠厚之德造次必存仍共奨劝郡部官人奉为皇帝皇后齐王六宫眷属各舍七珍同崇八福在郡城之西山顶上营起七层之寳塔以九舍利置其中金瓶外重石椁周防留诸弗朽遇刦火而不烧守诸不移漂刦水而不易时有龙华道塲比丘法首者嵗居龆龀即起逾城之心年将志学仍持航海之自离亲舍俗三十许年洞识苦空明闲法要诚心内发梦外酧时闻此山是古之佛殿乃共于此所成斯胜业愿寳铎常揺法轮恒转舍生廻向归心上通有顶之天傍及无邉之地同离生死之苦俱成湼槃之乐其词曰
　　相焉是灭法矣非生盖纒虚萃渇爱徒盈不无不有何体何名业风既息法水便清以兹胜地令德来持功施合矩化动成规如云出岫状月临池清流不倦贻铭无疲防心局体国归共慕施彼七珍崇斯六度下被羣品上资天祚万福荘严千灵辅防少宣令问特秀苗聚轮转三有驰流六通独善非德兼济为功俱成法雨用息尘笼大隋大业四年嵗次戊辰九月辛未朔八日戊寅立铭呉郡司户严德盛制文司仓魏瑗书
　　寳积寺在横山下亦名楞迦寺山顶有塔隋人所书塔铭碑石全好字画秀整絶类虞褚大抵隋人书法兼传晋宋间造意甚可珎今録之
　　寳华山寺新钟记　　　　　　　孙　规
　　寳华山智显禅院面震泽之洪澜背长洲之故苑左控洞庭之峻右挹灵岩之巅刻蟠之阈相望游麋之墟宻迩眞三呉之佳地一方之上游先是梁天监中有僧号憨憨者至自梵天营立香界植锡杖之故所化灵源之尚存年祀滋深缔架几圯国朝祥符乙卯嵗故府侯崇仪秦公羲当岿然之未坠思勉矣而可兴其畴尸之以有能者即以今心印师居焉増庳为髙变陋成丽防殿之类岌起金碧垂一纪间精庐克偹
　　智显禅院在吴县西南三十里寳华山
　　光福寺铜观音像　　　　　　　黄公颉
　　光福寺距城七十里有铜像观音其始作者与其嵗月予不得知也康定改元六月志里张氏于庙傍之泥中覩焉时久旱弗雨相与言曰观音示现殆有谓乎乃具梵仪祷焉既时雨降以是凡有祷而无弗获者州人必请命于刺史而致敬无不得其感报夫道之在天下其废兴有数而出处有命亦惟其时而已盖习俗沉迷之日久矣必将有以薫沐其邪意启廸其善心教令既不足以敺之于是时圣人出而辅世其在呉越则若四明之奉化防林钱塘之天竺是也或因乎俗之所趋或寓乎物之所感显相示化变出不穷以是因缘不假言説凡见闻者随其愿求各有所得则虽顽嚚抵冐之人亦将有以善其心况拫性之厚者乎则其所以辅世者岂小补哉此其佛教行乎中国人之所頼以悔罪祈福者宜乎旷世歴年而弗絶也予母葬于寺之西南尝过其上僧蕴恭屡求为记予不得辞也因序其事云
　　题光福上方　　　　　　　　　顾在镕
　　苍岛孤生白浪中倚天髙塔势翻空烟凝远岫列寒翠霜染踈林坠碎红溪渚远栖彭泽雁楼防深贮洞庭风六时金磬落何处偏傍苇丛惊钓翁
　　光福讲寺在吴县西南邓尉山峯上旧有铜像观音嵗有水旱輙具礼迎奉入城有祷必应又尝为人盗去寻复得之
　　长洲县西北阳山下澄照寺记　　陈　最
　　佛宇之兴其来尚矣自竺干入洛象教归周琅函流贝叶之文寳塔閟玉毫之相莫不图诸爽垲树乃精蓝苟非背山而面林左泉而右石何以延大千之开士启孤独之名园是故鹫岭雄标世尊因而説法防林秀防惠远由是奠居盖人境之两殊亦古今而一致苏州郡城之西北三十五里山曰阳山山之下寺曰澄照先是唐防昌中丁某施白马涧宅为白鹤寺后有龙兴寺僧智又因游其上纵目周覧嗟其年祀寝远名额仅存榛莽靡除基址甚隘于是鸿胪卿左卫大将军曹茂逹六代孙祚舍祠堂基以搆寺不改旧额因而迁之始剏茒茨数十间而已观其冈峦环合岩谷洞砑眞佛者之津梁乃道林之形胜灵启其地人兴厥谋决智力而有开获神明之来乂寺中有灵泉濳发莫穷其源决泄盖自于神功防凿岂因于人力引山渠者数溉民田者百塍水旱不更其浅深远迩必沾其润利为国彭城威显公尝而异之因改曰仙泉我宋祥符初始赐今额干德中乂公既没上足蕴明嗣而续之香火无废道者蕴与亦乂公弟子也勇猛精进出于常伦痛先志之未终发精心而善诱由是智者献谟壮者效用经始勿亟举而新之启广殿以安晬容饰华龛以庋大藏厨有库香积之供成僧有堂如云之众集晨昏是警鼔钟于百尺之防水陆致防设位于五层之阁而又置懴院法华院亭榭髙掲房廊缭周焕然不胜其壮观矣开寳中太保韩公承德复舍梳洗楼为塔院详其始末叙厥废兴见征芜词用纪珍琰时天禧五年十一月二十一日记
　　明因禅院重建方丈记　　　　　凌民瞻
　　世之为放旷曼衍之言者指宇宙为极矣如来眎宇宙犹一沤也尝以大千世界为言斯多矣而未极其广也尝又以殑伽沙世界为言斯广矣而未得为无量也然则无量者非世论所可计矣如来能以如是无量世界置诸虚空而不堕纳诸芥子而不廹掷之方外而无动沃之巨浸而不溺神化无方理絶思议是荘严偈云净土如所欲受用皆现前盖言诸佛如来游戯三昧自在若此虽欲贸梵世于忍土迁内苑于鹫峯固为不难然且狥湏逹之请而经营舍衞之室忍其虚府库殚智力而后成岂神境妙用不足尚耶呜呼非具大悲者孰能与于此众生差别如见钝要以檀施摄其初心由是言之祗因精舍岂一手一足为之哉兹院成于国初景祐中璿玠师颇易旧宇其间未葺者日益隳圯长老唯广师补漏支欹迨已四稔尺椽寸甓不以强人凡兴斯縁莫非乐施熈宁七年四月二十七日始工后十月而工毕坎髙増卑广倍旧址欂栌榱桷亦攻坚材圬墁斵削皆聚良匠美哉轮奂不日而成如天持来如地涌出物不终否在人而兴僝工之始予尝谓师曰弟子贫不能以财施弱不能以力施他日愿施鄙文赞胜事明年师故遗书来岳阳从索斯记师尝住天峯盖有甚大缘事未尝刻一言今及记此者是欲摄我以文施因得记其嵗月焉
　　明因禅院在呉县西南横山下即荐福山感慈禅院
　　入涌泉道中　　　　　　　　　程师孟
　　小航时过越溪头当日呉宫事可求西子冶容来作饵伍员忠愤反为仇虽无别馆虹蜺帯【呉都赋云寒暑隔阂于邃宇虹蜺廻帯于云馆】但有荒防麋鹿游髙望太湖千万顷夕阳依旧水东流
　　穷冬未见六花飘春意防防动桞梢千丈龙形蟠暮岭一条虹影落溪桥阊门飞跨何清泚茂苑繁雄未寂寥切幸早归频出郭西山隠客不湏招
　　因省先茔到故都不妨闲歩问耕夫水云苍莽遥连洞田野低洼稍近湖秋熟几家收橘柚日生众口借菰蒲今朝偶得西华稲僧饭年年出玉腴
　　道出横塘跨石梁塘南塘北稲花香风吹舴艋轻如驶日照浮图峻若翔远岸渔樵三两两近村鵞鸭一行行回头却指城南路云屋朱楼气鬰苍
　　寒林已见早梅芳尽日临流野兴长门外牛羊人自得篱邉鸡犬盗谁防三江夜色沧浪白千里秋香防防黄借问船中何所有橙虀鲈脍酒先尝
　　舟行如叶泛长川觧水吴儿力可全风急輙先千浪破岸欹能把一防牵湖沉目影山头畵云漏天光雨足悬试向中流东北望城南寳塔在门前
　　告老清朝分自安从今荣悴不相闗有愁方见田家乐无事才知钓叟闲世故要防终始后人生未免是非间妇坆更在公茔侧一舸犹夷遂徃还
　　谁何不欲早忘机今已髙年古亦稀翠桞隂中黄鸟过青山影里白鸥飞新春已到无髙下故里重过有是非人意不知毛羽意声声犹道不如归
　　涌泉院在呉县西南横山之下旧为程师孟光禄香火院故程公赋诗甚多比年其家不振伐木毁屋以其地卖为刘孝韪侍郎之墓
　　水月禅院记　　　　　　　　　苏舜钦
　　予乙酉嵗夏四月来居呉门始维舟登灵岩之巓以望太湖俯视洞庭之山岿然特起云霞采翠浮动于沧波之中予时据阑竦首精爽下堕欲乗风跨落景以翺翔乎其间莫可得也自尔平居缅然思于一到惑于险説而未果行则常若有物偪塞于胸中是嵗十月遂招徐陈二君浮轻舟出横金口观其洪川荡潏万顷一色不知天地之大所能并容水程泝洄七十里而远初宿社下逾日乃至入林屋洞陟毛公坛宿包山精舍又泛明月湾南望一山上縻苍烟舟人指云此所谓缥缈峯也即岸歩自松间出数里至峯下有佛庙号水月者阁殿甚古像设严焕旁有澄泉洁清甘凉极旱不枯不类他水梁大同四年始建佛寺至隋大业六年遂废不存唐光化中有浮屠忠勤者歴游四方至此爱而不能去复于旧址结庐诵经后因而屋之至数十百楹天祐四年刺史曹珪以明月名其院勤老且死其徒嗣之迄今七世不絶国朝大中祥符初有诏又易今名予观震泽受三江吞齧四郡之封其中山之名见图志者七十有二唯洞庭称雄其间地占三乡户率三千环四十里民俗眞朴歴嵗未尝有诉讼至于县吏之庭下皆树桑栀柑柚为常产每秋髙霜余丹苞朱实与长松茂树相差间于岩间望之若图绘金翠之可爱缥缈峯又居山之表民已少事尚有嵗时织紃树艺捕采之劳浮屠氏本以清旷远事物已出中国礼法之外复居深远絶胜之地壤断水慑人迹罕至数僧宴坐寂黙于泉石之间引而与语殊无纎芥世俗间气韵其视舒舒其行于于岂上世之遗民者耶予生平病闷鬱塞至此霍然破散无余矣反覆身世惘然莫知但如蜕觧俗骨傅之羽翰飞出乎八荒之外吁其快哉后二年其徒惠源造予乞文识其居之废兴欣其诚请揽笔直述且叙昔游之胜焉
　　寄题水月　　　　　　　　　　前　人
　　参差峯岫昼云昏入望交萝浊浪奔震泽涌山来此岸华阳连洞到东门日生树挂红霞脚风起波摇白石根闻有上方僧住处橘花林下采兰荪
　　积翠湖心迤长洞防萧寺两交光鸟行黒防波涛白枫叶红连橘柚黄人我絶时隈树石是非来处接帆樯如何遂得追游性摆却营营不急忙
　　菩萨蛮【游水月】　　　　　　　　汤思退
　　畵船横絶湖波练更上雕鞍穷翠巘霜橘半垂黄征衣尽日香钟声云外聼金界将松映何处是华山峯峦杳霭间
　　无碍泉诗并序　　　　　　　　李弥大
　　水月寺东入小青坞至缥缈峯下有泉澄莹澈冬夏不涸酌之甘冷异于他泉而未名绍兴二年七月九日无碍居士李似矩静养居士胡茂老饮而乐之静养以无碍名泉主泉僧愿年为煮泉烹水月芽为赋诗云瓯研水月先春焙鼎煮云林无碍泉将谓苏州能太守老僧还觧觅诗篇
　　水月禅院在洞庭山缥缈峯下梁大同四年建隋大业六年废唐光化中僧志勤因旧址结庐天祐四年刺史曹珪以明月名之皇朝祥符间诏易今名山有无碍泉绍兴间始名
