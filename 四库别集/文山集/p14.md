<!-- { "loadSidebar": true } -->
　　居长乐之汉宫永懐鹤驾卜防稽之禹穴垂戒龙輴悲结慈闱痛均薄海中慰恭惟夀和圣福太皇太后陛下忧勤徳备拥佑功高百世可知首正贻孙之则七月而葬岂胜思子之懐愿东望以节哀重外朝之同御臣身縻乘障迹阻趍班云云
　　慰皇太后表
　　龙湖言逺椒掖永懐凤辇戒严菆涂载辟六宫雨泣万宇雷哀中慰恭惟皇太后陛下俪极勲高正家化洽抚轩皇之劒舄祔贲桥山奉舜帝之衣裳思藏梧野向轸乾坤之记愿纾朝夕之忠臣身系分符神驰攀绋云云
　　发引慰皇帝表
　　鸾车既驾陟岵哀深龙匣毕涂崇丘制举新宫永閟翼室增伤中慰恭惟皇帝陛下思道谅闇送终哀慼居丧读塟礼不愆复土之期因山不起坟尤切望陵之感兾少寛于孺慕以丕重于宗祧臣縻迹侯藩倾心宸陛云云
　　慰太皇太后表
　　日沦西极怅鹤驾之长逰天拱东朝痛龙湖之永閟重闱悲系九土慕思中慰恭惟太皇太后陛下福备怡愉功高拥佑抚缀衣于翼室亿世贻孙念加斧于毕涂千秋望子愿抑思齐之感益昌小毖之谋臣叨领偏城阻趍慈陛云云
　　慰皇太后表
　　国谨重丧龙棺就殡礼襄大事鸾掖兴懐海宇同哀山陵告备中慰恭惟皇太后陛下忧勤孔夙哀慼谨终妫汭居诸怅虞琴之已逺防稽咫尺望禹穴以奚追愿纾既葬之悲式相维新之治臣承流有守伸慰无従云云
　　祔庙慰皇帝表
　　先帝之葬衣冠载虞神祐嗣王之奉宗庙丕祔皇灵昭穆用休典章备举中慰恭惟皇帝陛下以舜大孝居商谅隂如慕如疑既毕因山之礼以享以祀载严升祢之恭勉承翼翼之容深抑防茕之感臣属縻牧训阻奉骏奔云云
　　慰太皇太后表
　　嗣王宅恤奉先祏以升宗圣母思齐感皇灵而悼往礼容有赫祀事孔明中慰恭惟夀和圣福太皇太后陛下夀考维祺俭慈为寳佑我烈祖有典则以贻子孙保予冲人修宗庙以序昭穆祔既行于永绍哀少释于慈元臣叨缀蕃宣阻班奔走云云
　　慰皇太后表
　　地隔丹洲毕举九虞之际天临济庙昭升七世之宗檿主思皇椒闱若惕中慰恭惟皇太后陛下性钟慈俭徳备忧勤嫔虞帝以曰钦陟方浸邈对文王之于穆率祀惟恭愿纾坤极之思益衍干符之庆臣属縻民牧莫效侯朝云云
　　正旦慰皇帝表
　　王正书月景命维新灵徳在天孝思罔极运开厯数哀动几筵中慰恭惟皇帝陛下思道奉先与时更始王受同瑁祭不替于元辰帝见羮墙礼益严于上日愿抑居诸之感丕承拥佑之恩臣属守偏城阻趍严陛云云
　　慰太皇太后表
　　正月始和律更太簇昊天不吊痛在思齐歴数维新宫闱孔恻中慰恭惟夀和圣福太皇太后陛下为元气母与太极防孟春而戒遒人抚时其迈上日而受文祖拥治方新愿寛丕子之思益重神孙之托臣属縻宣化阻慰履端云云
　　慰皇太后表
　　羲日更新治开泰象虞云浸逺悲在坤元驹隙易流乌号何及中慰共惟皇太后陛下光辅先帝敬授人时元防衣冠尚想熙明之政月游劒舄忍闻永绍之名愿寛悼往之哀悰益抚履端之昌运臣属縻一障阻慰三朝云云
　　改元贺皇帝表
　　春王防于三朝庆开景运皇天佑于一徳治纪初元正朔肇新乾坤有造中贺恭惟皇帝陛下春秋正始歴数在躬仰则定陵开三传之丕祚近稽哲祖基七叶之昌期攽鳯歴以改衍鸿图而卜鼎臣亲逢更化适缀承流扬伟迹铺闳休恪共侯度抚太平应昌歴谨授人时
　　贺太皇太后表
　　天王一统为元载于正朔太皇万年齐夀同御邦家日月重明乾坤更始中贺恭惟夀和圣福太皇太后陛下道符烈祖功拥神孙干徳太平训实承于昭宪元祐盛际政共聴于宣仁洊开更瑟之休实系垂帘之盛臣叨承侯服丕奉慈宸基正始之风已新美化播思齐之颂永戴徽音
　　贺皇太后表
　　春秋以一为元歴开昌运闗睢之化正始本在慈宸正朔更新国家胥庆中贺恭惟皇太后陛下有娀长发大姒思齐齐夀以奉太皇徳惟子肖受福而于王母祐自天申宜涣号以系年示同文而更始臣猥乘一障丕戴三宫当昌歴应休期已供侯服绥眉夀介繁祉益賛母徽
　　歴日谢皇帝表
　　乘龙御以纪年一元正始诏虎城而颁朔千里承休敬授人时对扬王命中谢恭惟皇帝陛下明哲作则歴数在躬钦若昊天熈春夏秋冬之绩建用皇极协雨旸寒燠之畴乃诞布于成书以昭垂于新治臣蕃宣有恪播告惟恭锡厥庶民顺中星而平秩佑于一徳歌化日之舒长
　　谢太皇太后表
　　嵗正孟陬一元改纪朝临长乐万国颁正春朔防同神人和洽中谢恭惟夀和圣福太皇太后陛下怡愉万嵗拥佑一人肖徳而有神孙光膺昌歴受福而于王母丕辑禧载颁协律之书式重垂帘之政臣钦承鳯纪诞布伏藩聴竹之龡诞敷和气献蟠桃之颂益賛夀眉
　　谢皇太后表
　　鳯歴颁春东朝介福虎城吿朔北面承休嵗定四时天佑一徳中谢共惟皇太后陛下思齐肃穆少广怡愉训示涂山歴开禹子教行渭涘纪协周王春朔攸同乾坤交泰臣承流下障奉令孟陬协和万邦第賛定时之绩向用五福益陈曰夀之休
　　疏
　　夀崇节本州进功徳疏
　　九龙吐水当摩耶产佛之辰万嵗呼嵩上大母延年之请敬凭二氏仰賛千龄夀和圣福皇太后陛下恭愿大安大荣至愉至佚庆云五色现南极之祥光夀域八荒衍西池之长筭
　　钤司进功徳疏
　　三寳曰慈南极衍太皇之福五兵不试西江陶圣化之风仗仙释之殊因賛宫闱之丕庆夀和圣福皇太后陛下恭愿位隆少广筭等昆丘仰大慈尊诞节正同于盛旦得无量夀长生永协于先天
　　干防节本州进功徳疏
　　圣瑞虹流开半千之休运官聨虎拜瞻尺五之清光霭玉翠之祥氛裒缁黄之妙果皇帝陛下恭愿骏声克广龙徳方中地久天长夀命衍洪源之庆河清海晏皇图巩磐石之安
　　钤司进功徳疏
　　天临寳位夙开绕电之符地领玉钤载庆呼嵩之祝谨率兵戈之属防修道梵之縁皇帝陛下恭愿玉烛四时金汤万里元大贝梯航来川岳之珍归马放牛旗葢壮东南之运
　　天瑞节本州进功徳疏
　　飞龙在天大横有兆流虹贯月景命维新演道梵之真诠崇圣明之瑞节皇帝陛下恭愿维天其右如日之升五百嵗而生已开昌歴亿万年其永益巩皇图
　　钤司进功徳疏
　　为天下君祥书帝武祝圣人夀欢动戎昭阐二氏之真科崇千秋之诞节皇帝陛下恭愿泰元有相长数申休在辛嵗曰重光方升如日以乾元正五位多歴斯年
　　大行皇帝升遐本州进功徳疏
　　帝弃羣臣忍传末命教宗二氏恭荐殊因慨极乌号恋深蚁慕大行皇帝伏愿游神极乐观化太虚十四圣之在天皇灵陟降亿万年之与子丕祚绵洪
　　钤司进功徳疏
　　出宫驾晚缟素兴哀望阙台孤缁黄严荐恭裒冥福遹相宸逰大行皇帝伏愿性悟真如道超无极成庆而垂万世聿齐九庙之灵后天而雕三光长作百神之主
　　皇帝圣躬违和保安诸庙疏
　　天子万夀讵期无妄之灾臣人一心共徯有神之相惟帝龄之悠久实神贶之扶持名山大川尚鉴苹蘩之意普天率土不胜葵藿之私
　　本州宫寺保安疏
　　皇极九五福合率土以倾心帝夀千万年吁【慈尊昊天】而请命皇帝陛下伏愿寅畏享国清明在躬王受命无疆惟休诞迎和气天行健自强不息丕享脩龄
　　钤司宫寺保安僧疏
　　惟圣宅尊共祝一人之庆以臣请命敬皈三寳之慈皇帝陛下伏愿歴数在躬神明其徳九五福曰夀丕享康宁亿万载齐天式臻永久
　　道疏
　　率土倾心均愿圣人之夀吁天请命肃殚臣子之忱【同前】
　　大行皇帝遗诰本州成服道疏
　　道扬末命忍闻晏驾之音瞻仰昊天上诉遗弓之恸修崇冥果攀慕遐征大行皇帝伏愿返于混元光我烈祖洋洋而在上降鉴臣民剡剡以扬灵永绥宗社
　　僧疏
　　捧九天之遗诰帝驭何追皈三寳之真乘臣心欲割
　　钤司成服道疏
　　昊穹降割怅宸驭之上宾率土兴悲望帝庭而哀吁防资冥福遹相仙逰大行皇帝伏愿灵徳昭回皇明陟降衣冠虽邈防烈祖以在天宗庙如存朝百神而为主
　　僧疏
　　昊穹降割恸玉仗之上宾率土兴哀望金仙而仰吁防资冥福遹相仙防
　　本州成服满散疏
　　制严易月痛君父之通丧望极乘云荐【人神】天之胜【果典】露香局蹐释绖悲伤大行皇帝伏愿尧性常存舜明不隔成庆而垂万世聿齐九庙之灵后天而雕三光长作百神之主
　　钤司成服满散疏
　　捧易月之制书万邦哀痛修升遐之冥果【三寳盖明穹昊监观】丧纪有严孝思罔极大行皇帝伏愿羮墙不逺劒舄如生帝乡而乘白云真防冲漠孙谋之注丰水遗泽深长
　　大行皇帝本州追严道场疏
　　惟新陟王怅皇灵之日逺演【大乘教无上法】资胜果于天防悼痛弥深荐严有俶大行皇帝伏愿性超【清净冲素】徳迈【圆通希夷】生为帝没为神丰功不泯髙配天厚配地明徳无疆
　　钤司追严道场疏
　　皇灵冲举莫追汗漫之防【净业真如真诰昭宣】式荐逍遥之果终天哀痛率土慕思大行皇帝伏愿陟降太虚超升无极俨桥山之劒舄云云
　　申省状
　　辞免新除秘书省正字状
　　具位文某照防十月二十六日伏凖省劄十月二日三省同奉圣防文天祥除秘书省正字者某猥以疎贱叨被圣恩望阙瞻天莫知所措伏念某自叨亲擢未歴外庸以读书学従政之方以奉祠为书考之日方窃山林之暇敢图台省之登负乘非宜循墙无任伏望公朝特赐敷奏令某满足宫观两考日祗被新命其于出处得宜庶几无负圣明拔擢之意所有省劄未敢祗受除寄本州军资库外须至申闻者
　　再状
　　具位文某照防于去年十月二十六日伏凖省劄十月二日三省同奉圣防文某除秘书省正字者某伏念一介庸贱叨窃非宜加以従仕以来未有庸歴辄具状申控乞候宫观两考满日只被新命十二月二十九日伏凖省劄十二月九日三省同奉圣防不允某除已望阙谢恩择日前来供职外须至申闻者
　　辞免知宁国府状
　　具位文某照防伏凖尚书省劄子四月十七日二省同奉圣防文某差知宁国府替朱应元缺者起家超躐望阙徊徨伏念某实无他肠粗有逺志昔年忧国冒当事任之难数嵗杜门宁悔身谋之拙属明良之胥庆念岳牧之畴庸曾谓栖迟遽叨选用惟是某省愆已至贬秩犹新虽公论至久而愈明而丹书未谓之无过傥不量于出处是自速于颠隮欲望公朝特赐敷奏收囘成命改畀丛祠使某得以读书养亲安身寡过他有驱驰之日无非报效之年所有省劄已寄留吉州军资库未敢祗受须至申闻者
　　文山集巻四
　　钦定四库全书
　　文山集巻五
　　宋　文天祥　撰
　　书
　　回胡签判请交割【除宁海军节度判官厅公事日】
