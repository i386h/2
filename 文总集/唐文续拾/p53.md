<!-- { "loadSidebar": true } -->
    朕之兄弟，惟有五人，比为方伯，岁一朝见，虽载崇藩屏，而有暌谈笑。是以辍牧人而各守京职，每听政之後，延入宫中，申友于之志，咏《棠棣》之诗，邕邕如，怡怡如，展天伦之爱也。（《南部新书》甲）
    ●卷五
    ☆代宗皇帝
    事迹详《全唐文》四十六。
    ○选择郎官制
    周有六卿，分掌国柄，各率其属，以宣王化。今之尚书省，即六官之位也。古称会府，实曰政源，庶务所归，比于喉舌，犹天之有北斗也。朕纂承丕绪，遭遇多艰，典章故事，久未克举。其尚书宜申明令式，一依故事。诸司、诸使及天下州府，有事准令式各申省者，先申省司取裁，并所奏请。敕到省，有不便于事者，省司详定闻奏，然後施行。自今以後，其郎官有阙，选择多识前言、备谙故事、志业正直、文史兼优者，勿收虚名，务取实用。六行之内，众务毕举，事无巨细，皆中职司。酌于故实，遵我时宪，几百在位，悉朕意焉。（《唐会要》五十七）
    ○诛姜庆初等并削裴仿官爵制授颜真卿刑部尚书告
    门下：昔舜命咎繇，曰女作士，明于五刑，惟刑克允。重华，圣帝也，远人来格；庭坚，理臣也，象弄惟明。金紫光禄大夫使节湖州诸军事前湖州刺史本州团练守捉使上柱国鲁郡开国公颜真卿，含和毓灵，经德秉义，继文儒之业，宏亮直之风，执礼鸣谦，敦诗变雅，扬名四极，流誉三朝，夙著嘉猷，聿形大节。既茂次公之绩，宜褒越石之勋，询谋佥同，堪登右序；矫枉过正，亦会左迁。知进退而经始一心，交荣悴而用舍一致。今载举遗典，重理庶狱，以遵旧服，其教在明。可刑部尚书，散官勋封如故，主者施行。（黄本《颜鲁公文集》卷十七）
    ○复左藏库诏
    凡财赋皆归左藏库，一用旧式。每岁於数中择精好之物，进三五十万匹，纳入大盈库，而度支先以其全数闻，（《册府》四百八十四）
    ○优奖功臣後嗣诏
    武德、贞观之间，有若魏徵、王、李靖、李、房玄龄、杜如晦等，扶翼大运，勤劳王家，尊主庇人，匪躬致命，咸有一德，格于皇天，缅然长怀，风烈犹在。其後嗣沈翳，将加优奖。如庙宇荒毁，即宜修葺。无德不报，何日忘之。（《册府》一百三十九）
    ○京兆府属官回避诏
    中书门下及两省五品已上，尚书省四品已上，御史台五品已上，诸同正员三品以上，诸王、驸马中，要周期上亲及女婿、外甥，不得任京兆府判司、畿令、赤县、丞、簿、尉。（《册府》六百三十）
    ○州县官不得听本贯人任话
    不许百姓任本贯州县官及本贯邻县官，京兆河南府不在此限。（同上）
    ○召募官健诏
    诸道军中，每年秋末冬首一申，春夏不须申。其官健逃亡，非承正制，初不得辄召募。（《唐会要》七十二）
    ○显要官子孙不得拟授州县敕
    敕：见任中书、门下两省五品已上，尚书省三品已上，子孙合授官者，一切拟京官，不得拟州县官。（《册府》六百三十）
    ○诸司阙官职田充修廨宇敕
    京诸司阙官职田苗子，自今以後，宜并充修当司廨宇用。其草准式处分，仍令分司监察御史勾当。（《册府》五百六）
    ○谏官每月奏对敕
    谏官奏事，不须限官品次第，于每月奏事官数内，听一人奏对。（《唐会要》五十六）
    ○逃人物业量授附籍人敕
    如有浮客情愿编附，请射逃人物业者，便准式据丁口给授。如二年已上，种植家业成者，虽本主到，不在却还限，任别给授。（《册府》四百九十五）
    ○郎中员外任剌史敕
    郎中得任中州剌史，员外郎得任下州剌史，用崇岳牧之任，兼择台郎之能。（《唐会要》六十八）
    ○府县替除敕
    诸州府县，今後有才不称职，及犯赃私，即任本使及州府奏人请替，除并不在奏请。其所许奏人，仍须灼然公清，曾经驱使者，课效资历当者，兼具历任申报年月，并所替官合替事由同奏。（《唐会要》六十九）
    ○谏官每月上封事敕
    谏官令每月一上封事，指陈时政得失。（《唐会要》五十六）
    ○带职官不用缺敕
    诸州府录事参军及县令，其有带职兼官、判、试、权知、检校等官者，自今已後，吏部不在用缺之限。（《唐会要》六十九）
    ○罢不通经业两馆生敕
    宏文、崇文两馆生，绵以资荫补充。所习经业，务须精熟，楷书字体，皆得正样。通者与出身，不通者罢之。（《唐会要》七十七）
    ○巡检衢路敕
    如间诸军及诸府，皆於道路开凿营种，衢路隘窄，行李有妨，苟徇所资，颇乖法理。宜令诸道诸使及州府长吏，即差官巡检，各依旧路，不得辄有耕种，并所在桥路，亦令随要修葺。（《唐会要》八十六）
    ○五方上帝等祠用猪羊敕
    五方上帝九宫，并大祠；朝日夕月，百神大社，先农释奠，并中祠。自今以後，大社用犊，中祠用猪羊各一，委所司支给，送太常八涤其副，准前。（《唐会要》二十三）
    ○给是衣绢敕
    自今已後，五品以上及监察御史、太常博士，宜准式给明衣绢及浴巾，馀准常例。其布绢支左藏库青苗物充。（同上）
    ○给百官丧葬人夫敕
    应准敕供百官丧人夫、幔幕等，三品已上给夫一百人，四品、五品五十人，六品已下三十人。应给夫须和雇，价直委中书门下文计处置。其幔幕，鸿胪、卫尉等供者，所须载幔幕张设人，并合本司自备。如特有处分，定人夫数，不在此限。（《唐会要》三十八）
    ○还榇八城敕
    如闻士庶在外身亡，将榇还京，多被有司不放入城。自今已後，不须止遏。（同上）
    ○奏送解天文人敕
    艰难以来，畴人子弟流散，司天监官员多阙。其天下诸州官人百姓有解天文元象者，各委本道长吏具名闻奏，送赴上都。（《唐会要》四十四）
    ○州府改革申尚书敕
    天下诸使及州府须有改革处置事，一切先申尚书省，委仆射以下商量闻奏，不得辄自奏请。（《唐会要》五十七）
    ○流外人不授州县敕
    流外出身人，今後勿授剌史、县令、录事参军，诸军诸使亦不得奏请，仍委所由检勘。虽恩制所授，并不得与上同。会缺不成赴集，如须要甄录者，牒中书门下、吏部，改与别官。（《唐会要》五十八）
    ○拆毁临市楼阁敕
    诸坊市邸店楼屋，皆不得起楼阁，临市人家，勒百日内毁拆。（《唐会要》五十九）
    ○检校秘书敕
    秘书省书阁内书，自今後不得辄供诸司及官人等。每月两衙及雨风，委秘书郎、典书等同检校，递相搜出，仍旧封闭。（《唐会要》六十五）
    ○较印斗秤敕
    自今以後，应付行用斗秤尺度，准式取太府寺较印，然後行用。（《唐会要》六十六）
    ○都水监造掌鱼敕
    应祠祭乾鱼，宜令都水监依样每年起十月造掌，随祭供用。其醢鱼催，据用数依限送光禄寺令供造。（同上）
    ○剌史替代降鱼书敕
    诸州剌史替代及别追，皆降鱼书，然後离任，无事不得辄追赴使及出境。剌史有故阙，使司不得差摄，但令上佐知州事。（《唐会要》六十九）
    ○金吾置判官敕
    左右金吾引驾仗，自今已後，每仗置判官两人，左右街使置判官一人，并取金吾将军卫佐充，二周年放选，优与处分。（《唐会要》七十一）
    ○停止禁卫充手力等敕
    左右金吾引驾仗三卫等，承前以来，抽充三番将军手力，及都知判官等处，并承旨省中，承符驱使，仍取资课。供用禁卫这人，不合擅离职掌。自今以後，宜一切停止。（同上）
    ○精择中郎将敕
    入阁升殿中郎将等，带刀升殿，职掌不轻。宜委中书门下精加选择，仍以品第于廊下别与置厨。其千牛郎将宜准此。（同上）
    ○禁止皇亲交婚军将敕
    皇五等已上亲，不许与军将婚姻。驸马、郡主婿，不许与军将交游。（《唐会要》七十二）
    ○量定进士冬集授散敕
    礼部送进士、明经、明法、宏文生及崇贤生、道举等，准式据书判资荫，量定冬集授散。其《春秋》《公羊》《谷梁》《周礼》《仪礼》业人，比缘习者校少，开元中敕一例冬集，其礼业每年授散。自今以後，礼人及道举、明法等，有试书判稍优，并荫高及身是勋官三卫者，准往例注冬集。馀并授散。（《唐会要》七十五）
    ○童子出身敕
    童子举人，取十岁以下者，习一经，兼《论语》《孝经》。每卷诵文十科，全通者与出身。仍每年冬本贯申送礼部，同明经举人例，考试讫闻奏。（《唐会要》七十六）
    ○董晋等充三司使敕
    御史中丞董晋、中书舍人薛蕃、给事中刘乃，宜充三司使，仍取右金吾厅一所充使院，并於西朝堂置幕屋收词讼。（《唐会要》七十八）
    ○品官依户纳税敕
    天下及王公已下，自今已後，宜准度支长行旨条，每年税钱，上上户四千文，上中户三千五百文，上下户三千文，中上户二千五百文，中中户二千文，中下户一千五百文，下上户一千文，下中户七百文，下下户五百文。其现任官一品准上上户税，九品准下下户税，馀品并准依此户等税。若一户数处任官，亦每处依品纳税。其内外官，仍据正员及占额内阙者税。其试肮正员文武官，不在税限。
    其百姓有邸店、行铺及炉冶，应准式合加本户二等税者，依此税数，勘责徵纳。其寄庄户准旧例从八等户税，寄住户从九等户税，比类百姓，事恐不均，宜各递加一等税。其诸色浮客及权时寄住户等，无问有官无官，亦所在为两等收税，稍殷厚者准八等户税，馀准九等户税。如数处有庄田，亦每处纳税。诸道将士庄田，既缘防御勤劳，不可同百例，并一切从九等输税。（《唐会要》八十三）
    ○禁割贯改名敕
    名籍一家，辄请移改，诈冒规避，多出此流。自今已後，割贯改名，一切禁断。（《唐会要》八十五）
    ○修造桥梁敕
