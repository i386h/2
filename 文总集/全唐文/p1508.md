<!-- { "loadSidebar": true } -->
    李观之文章如此，官止於太子校书郎，年止於二十九，虽有名於时俗，其卒深知其至者果谁哉？信乎天地鬼神之无情於善人，而不罚罪也甚矣，为善者将安所归乎？翱书其人赠於兄，赠於兄，盖思君子之知我也。予与观平生不得相往来，及其死也，则见其文，尝谓使李观若永年，则不远於扬子云矣。书己之文次，忽然若观之文亦见知於君也。故书《苦雨赋》缀於前。当下笔时，复得咏其文，则观也虽不永年，亦不甚远於扬子云矣。书《苦雨》之辞既，又思我友韩愈，非兹世之文，古之文也，非兹世之人，古之人也。其词与其意适，则孟子既没，亦不见有过於斯者。当其下笔时，如他人疾书写之，诵其文，不是过也，其词乃能如此。尝书其一章曰《获麟解》，其他可以类知也。穷愁不能无所述，适有书寄弟正辞，及其终，亦自觉不甚下寻常之所为者，亦书以赠焉，亦惟读观、愈之辞，冀一详焉。翱再拜。
    ○答侯高第二书
    足下复书来，会与一二友生饮酒甚乐，故不果以时报。三读足下书，感叹不能休，非足下之爱我甚，且欲吾身在而吾道光明也，则何能开难出之辞，如此之无忧乎？前书所以不受足下之说而复辟之者，将以明吾道也。吾之道非一家之道，是古圣人所由之道也。吾之道塞，则君子之道消矣；吾之道明，则尧舜文武孔子之道未绝於地矣。前书若与足下混然同辞，是宫商之一其声音也，道何由而明哉？吾故拒足下之辞，知足下必将愤予而复其辞也。足下再三教我适时以行道，所谓时也者，乃仁义之时乎？将浮沈之时乎？苟仁且义，则吾之道何所屈焉尔；如顺浮沈之时，则必乘波随（一无此二字）流望风而高下焉，若如此，虽足下之见我，且不识矣，况天下之人乎？不修吾道，而取容焉，其志亦不遐矣。故君子非仁与义，则无所为也。如有一朝之患，古君子则不患也。吾之道，学孔子者也，孔子尚畏於匡，围於蒲，伐树於桓，逐於鲁，绝粮於陈蔡之间，夫孔子岂不知屈伸之道耶？故贤不肖，在我者也；富与贵，贫与贱，道之行否，则有命焉。君子正己而须之尔，虽圣人不能取其容焉，故孔子谓子路、子贡曰：“《诗》云：‘匪兕匪虎，率彼旷野。’吾道非耶？吾何为於此？”子路对曰：“意者吾未仁且智耶？而人之不我信与行也。”子曰：“有是乎？使仁者而必信，安有伯夷、叔齐？使智者而必行，安有王子比干？”子贡对曰：“夫子之道至大，故天下莫能容，盍少贬夫子之道？”子曰：“良农能稼，而不能为穑；良工能巧，而不能为顺；君子能修其道，纲而纪之，统而理之，而不能为容。尔不修道而求为容，赐也而志不远矣。”谓颜渊，如谓由也赐也、颜渊对曰：“夫子之道至大，故天下莫能容，虽然，推而行之，不容何病？夫道之不修也，是吾丑也；夫道既已大修，而世不用，是有国者之丑也。不容何病，不容然後见君子。”孔子盖叹之也。以孔子门人三千，其圣德如彼之至也，而知孔子者，独颜回尔，其学焉而不能到者也。然则仆之道，天下人安能信而行耶？足下之言曰：“西伯、孔子，何等人也？皆以柔气污辞，同用明夷也，以避祸患。斯人岂浮世邪人乎？”西伯圣人也，里之拘，仅不免焉；孔子圣人之大者也，其屈厄如前所陈，恶在其能取容於世乎？故曰危行言逊，所以远害也，其道则尔，其能远之与否而必容焉，则吾不敢知也。非吾独尔，孔子亦不知也。仆之道穷，则乐仁义而安之也；如用焉，则推而行之於天下者也。何独天下哉，将後世之人，大有得於吾之功者尔。天之生我也，亦必有意矣。将欲愚生民之视听乎？则吾将病而死，尚何能伸其道也；如欲生民有所闻乎？则吾何敢辞也。然则吾道之行与否，皆运也，吾不能自知也，天下人安能害於我哉！足下又曰：“吾子夷齐之道也。”如仆向者所陈，亦足以免矣，故不复有所说。若韩、孟与吾子之於我，亲故知我者也，苟异口同辞，皆如足下所说，是仆於天下众多之人，而未有一知己也，安能合於吾心乎？吾非不信子之云云者也，信子则於吾道不光矣，欲默默，则道无所传云尔。子之道，子宜自行之者也，勿以诲我。
    ○荐所知於徐州张仆射书
    翱再拜。齐桓公不疑於其臣，管夷吾信而霸天下，攘夷狄，匡周室，亡国存，荆楚服，诸侯无不至焉；竖刁、易牙信而国乱，身死不葬，五公子争立，兄弟相及者数世。桓公之信於其臣，一道也，所信者得其人，则德格於天地，功及於後代，不得其人，则不能免其身，知人不易也。岂惟霸者为然，虽圣人亦不能免焉。帝尧之时，贤、不肖皆立於朝，尧能知舜，於是乎放兜、流共工，殛鲧，窜三苗，举禹、稷、皋陶二十有二人，加诸上位，故尧崩三载，四海遏密八音，後代之人，皆谓之帝尧焉。向使尧不能知舜，而遂尊兜、共工之党於朝，禹、稷、皋陶之下二十有二人不能用，则尧将不得为齐桓公矣，岂复得曰“大哉尧之为君也，惟天为大，惟尧则之，荡荡乎民无能名焉者”哉？《春秋》曰：“夏灭项。”孰灭之？盖齐灭之。曷为不言齐灭之？为桓公讳也。《春秋》为贤者讳，此灭人之国，何贤尔？君子之恶恶也嫉始，善善也乐终，桓公尝有继绝存亡之功，故君子为之讳也。继绝存亡，贤者之事也，管夷吾用所以能继绝世存亡国焉尔，竖刁、易牙，则不能也。向使桓公始不用管夷吾，末有竖刁、易牙，争权不葬，而乱齐国，则幽、厉之诸侯也。始用贤而终身讳其恶，君子之乐用贤也如此；始不用贤，以及其终，而幸後世之掩其过也，则微矣。然则居上位流德泽於百姓者，何所劳乎？劳於择贤，得其人措诸上，使天下皆化之焉而已矣。
    兹天子之大臣有土千里者，孰有如执事之好贤不倦者焉？盖得其人亦多矣，其所可求而不取者，则有人焉。陇西李观，奇士也，伏闻执事知其贤，将用之未及，而观病死。昌黎韩愈，得古人之遗风，明於理乱根本之所由，伏闻执事又知其贤，将用之未及，而愈为宣武军节度使之所用。观、愈皆豪杰之士也，如此人不时出，观自古天下亦有数百年无如其人者焉执事皆得而知之皆不得而用之，翱实为执事惜焉。岂惟翱一人而已，後之读前载者，亦必多为执事惜之矣。
    兹有平昌孟郊，贞士也，伏闻执事旧知之。郊为五言诗，自前汉李都尉、苏属国及建安诸子、南朝二谢，郊能兼其体而有之。李观荐郊於梁肃补阙书曰：“郊之五言，其有高处，在古无上，其有平处，下顾二谢。”韩愈送郊诗曰：“作诗三百首，杳默咸池音。”彼二子皆知言者，岂欺天下之人哉？郊穷饿不得安养其亲，周天下无所遇，作诗曰：“食荠肠亦苦，强歌声无欢。出门如有阂，谁谓天地宽？”其穷也甚矣。又有张籍李景俭者，皆奇士也，未闻阁下知之。凡贤人奇士，皆自有所负，不苟合於世，是以虽见之，难得而知也。见而不能知其贤，如勿见而已矣；知其贤而不能用，如勿知其贤而已矣；用而不能尽其材，如勿用而已矣；能尽其材而容谗人之所间者，如勿尽其材而已矣；故见贤而能知，知而能用，用而能尽其材，而不容谗人之所间者，天下一人而已矣。兹有二人焉皆来，其一贤士也，其一常常之人也，待之礼貌不加隆焉，则贤者行，而常常之人日来矣，况其待常常之人加厚，则善人何求而来哉？孔子曰：“吾未见好德如好色者。”圣人不好色而好德者也，虽好德而不如好色者次也，德与色均好之，又其次也，虽好德而不知好色者下也，最甚不好德而好色者穷矣。有人告曰，“某所有女，国色也”，天下之人，必将极其力而求之，而无所爱矣。有人告曰，“某所有人，国士也”，天下之人，则不能一往而见焉。是岂非不好德而好色者乎？贤者则宜有以别於天下之人矣。
    孔子述《易》、定《礼》《乐》、删《诗》、序《书》、作《春秋》，圣人也，奋乎百世之上，其所化之者，非其道，则夷狄之人也。而孔子之庙存焉，虽贤者亦不能日往拜之，以其益於人者寡矣。故无益於人，虽孔子之庙，尚不能朝夕而事焉，况天下之人乎？有待於人，而不能礼善人良士，则不如无待也。呜呼！人之降年，不可与期，郊将为他人之所得，而大有立於世，与其短命而死，皆不可知也。二者卒然有一於郊之身，他日为执事惜之，不可既矣，执事终不得而用之矣，虽恨之，亦无可奈何矣。翱穷贱人也，直辞无让，非所宜至於此者也，为道之存焉耳，不直则不足以伸道也，非好多言者也。翱再拜。
    ○与淮南节度使书
    翱自十五已後，即有志於仁义，见孔子之论高弟，未尝不以及物为首，克伐怨欲不行，未得为仁。管仲不死子纠，复相为仇，而功及天下，则曰：“如其仁。”曰：“由也果，赐也远，求也艺，於从政乎何有？”然则圣贤之於百姓，皆如视其子，教之仁，父母之道也，未尝不及於众焉。近代已来，俗尚文字，为学者以钞集为科第之资，曷尝知不迁怒、不贰过为典学之根乎？入仕者以容和为贵富之路，曷尝以仁义博施之为本乎？由是《经》之旨弃而不求，圣人之心，外而不讲，干办者为良吏，适时者为通贤，仁义教育之风，於是乎扫地而尽矣。生人困穷，不亦宜乎？州郡之乱，又何怪焉？窃尝病此，以故为官不敢苟求旧例，必探察源本，以恤养为心，以戢豪吏为务，以法令自检，以知足自居，利於物者无不为，利於私者无不诮。比之时辈，亦知颇异；思齐古人，则十曾未及其一二为恨耳。自到，有改易条上者，亦有细碎侵物，彰从前之失太深，不令条上者，纵未穷尽，亦十去其九矣。惟三两事，即须使司处置，已有申上者，未蒙裁下。谨具公状，若或并赐处分，则当州里无弊矣。盖古人屈於不知己而伸於知已，翱不肖，既已谬蒙十一叔知奖如此，其又何敢不言？翱再拜。
    ●卷六百三十六
    ☆李翱（三）
    ○贺行军陆大夫书
