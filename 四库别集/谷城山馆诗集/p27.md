<!-- { "loadSidebar": true } -->
　　汉隂主人游神秇苑栖志踪狭尘游于绂冕驰逸轨于云松览辟疆之素业慕公理之提封将以偶平泉于哲相匹独乐于人宗乃卜于湖洲之壤而辟是园也其始薙丘榛翦柞棫脉奥衍圭曲直偭云岑之绵邈瞰平臯之茂硕缭大隄以象环疏清渠以带璧搆文杏之骈梁拍芳椒之室固已金谷之豪奢笑玉津之汰逸尔乃葺以蕙茝撷以菅茅不黝不垩匪琢匪雕髙轩博敞杰观岧嶤亭参差以星置台蹇产以云标镜虚池以映牖衡曲径以通桥纳浮云而翠栋借旭日以丹寮莫不谢炎蒸于溽暑屏雪霰于寒宵于是瑶草盈除琳华被屋裛露缤纷从风淑郁荧晔兮崇兰檀栾兮修竹或含景兮披香或凌寒兮振緑畦沅芷之猗靡畹江蓠之陆缛山霞影而成文溪雨零而如沐则有荷蕖菱芡蕰藻菰蒋泛红葩之狎猎翘緑叶之芬芳朱鳞浮而散绮皓鹤翥以飞霜惠气沈兮秋水澹夕隂起兮虚馆凉又有文梓长杨髙梧翠竹松落落以停云枫森森以翳日梢橘柚之葳蕤拂栟榈之茂宻淮山之桂树凝丹秦洞之桃华耀碧莫不槭坠叶于秋隄煦初条于春陌乃陟曽丘裵囘骋望左右殊姿俯仰异状其前则岷峨别嶓支河滔滔骇浪澄波韵鸣榔之夕响聆采芰之晨歌隐帆樯于逺树集网罟于烟莎斜睨旧宅遥倚崇阿画阁之隂迢递朱槐之影婆娑檝分流而送酒门隔水以鸣珂旣避喧于阛阓亦选胜于江沱其后则积水漩澴明湖漫涆日月之所沈烟云之所沃灌值闶阆而浮天触堆埼而激电水禽喋唼以襂崇荻箾篸而萰蒨游落日之鼋鼍呌寒芜之鹄雁固将混江汉以朝宗络荆巴而表观者也夫其遐探臣泽逺眺雄都瀹以洞庭之野苞以云梦之区逆黄牛而上峡连青艸以成湖子虚之所着赋三闾之所卜居有不扈下游而襟带畧上界以萦纡者与主人于是偃仰髙栖周回晏陈图史于匡牀列琴尊于奥馆鸣銮广莫之区纵緤清虚之苑旣欲去而思留每懐归而恨逺乃援夫蝶梦之嘉名以躅彼漆园之旧简聊弭兴于林臯尚图芳于琬琰客谓主人曰先生之志深矣夫心无两在物不兼存故理得者迹逺形畧者神尊先生方拥旄方夏緤组金门沛济川之舟楫邅税鞅之丘樊乃僴然结遥思于薜荔标遐想于兰荪得无待神游以适愿甘梦境以怡魂者与主人曰唯唯否否夫道探防象德黜雄成物无适而不惬心有寄其必盈彼庄之寓言梦亦觉也而不可以觉遇吾之真境觉亦梦也而不可以梦徴方吾之游是园而其在园也栩栩焉尔矣及吾之去是园而忘其不在园也栩栩焉尔矣千里可周俯仰咫尺可谢将迎何觉何梦何隐何形而子乃嘐嘐于真幻之际亦浅于防而陋于情者与词旣都闲意复夷晏陈图抽管续而为乱乱曰缅彼中园介汉沱兮搴兰树蕙艺女萝兮我行日逺岁蹉跎兮爱而不见谣且歌兮匪觉匪梦神栩栩兮万物熙熙游吾宇兮无有迩遐遗出处兮纵心逍遥其则侣兮
　　菊斋赋为习封君作【有序】
　　菊斋先生者庐陵隐君子也懐才砥行髙蹈丘园有鹿门防稽之风焉号菊盖其志也行从厥孙太史君游慕先生之清风作菊斋赋其辞曰
　　相士林以览伟南国之逸民性狷洁而遗世志俶傥而絶尘羌抱璞而不试翳握瑜而自珍旣髙挹乎物表乃税驾于津搆闲宇以游志借瑶圃以为邻约芳荪于四壁防椒桂而成林烂羣芳之所处班陆离而彬彬桃春华而夙谢槿朝荣而暮湮何靡丽之不有匪予之所钦伟嘉树之秋茂挺孤英以自陈亶岁寒而不改信幽香之可亲谅素心之所托遂名斋以自伦尔其为植也标苍震以葳蕤禀金商而肃穆青柯布以四延密幄森以上矗叶萋萋而猗靡藻英英而耀烛晔乎束于雕防凄其施于寒谷淹白露而弥荣清霜而逾緑烂朱华之若锦倚素容之如玉振翠袖而凌风跃金英而夺目纷云布而星罗状斓斑而馥郁芳菲菲而袭人态娟娟而可掬华不露而已章情有钟而更蓄士穷巷之凄清女空闺之幽独耻杂植之缤纷贱羣秾之朴簌宁后时而见珍岂争妍以自鬻掩芙蕖于江泽跞桂华于修陆芬菲旧列于骚经味貌复标于僊箓览百卉之杂糅孰可齐乎此菊若乃虚亭爽垲间馆重深降霜庭之蔼蔼升檐月之沈沈号孤鸿于汉表唫蟋蟀于堂隂慨羣芳之零落万木之萧森罢歌钟于北里静丝竹于南隣何寒英之蒨粲块独立乎秋林璨明妆之映日宛靓质之惊人佩绮组之灼烁翥鸾鹤之缤纷主人于斯时也感年岁之将暮羡芳华之自新袭寒香以饰性览孤植以怡心倚东篱而清啸步三径而长唫或酌兕觥或横玉琴醉流霞而矫首鼔清商而整襟招硕人于槃涧谢俗驾于尘芬擢柔条之荏苒餐落英之苦辛兴飘飘而弥逺思耿耿而难禁吊湘累于泽畔呼陶令于江浔谅千古而同驾匪斯世之所忱尔乃故业空存幽人长往流冉冉之余香戢泠泠之絶响鹤步砌而裵囘猿啸庭而惝怳竹团栾而自修桂茏苁而日长防兰苕于虚堂挂松萝于旧幌盖华林落而成墟金谷销而为莽嗟富贵之如云岂浮沈之可彊胡一卉之芬芳与一楹之轩敞泽逾世而弥深德歴年而逾朗企楚泽而流叹望江臯而结想托赤管以宣衷孰予言之有爽
　　剑泉赋寿黄封君【有序】
　　呉门黄君道登以万厯甲戌举南宫髙第大人剑泉先生六十春秋母钱夫人年与之齐盖道登欲予有言也嗟夫先生夫人之寿道登所自致予言亦奚足哉尝闻呉之良工名曰干将与其妻莫邪不爱髪爪为王造剑剑成因以名焉今吾道登华藻頴脱雄铓曜世即太阿龙泉不足俪矣而先生之居适在铸剑之所辄因以自号倘亦有良冶之志否耶夫莫邪干将呉之鄙人也而声浃于后世其所铸者然也先生夫人栖光岩薮之中匿迹衡茅之下而有休问于世则不以道登哉此其为亲増荣长也无有涯矣作剑泉赋其辞曰
　　昔者呉后之承基也佩神器以开疆固欲锻齐代而为锷指晋郑而埀铓淬长洲之泱漭鼓溟海之汪洋召神工于域内懿夫莫邪与干将何灵之巧妙歘陶铸乎隂阳其始作也赤堇开耶溪涸六气飞灰三光扇烁蛟龙捧炉飞亷鼓槖太乙感其精诚天帝通其制作百神拭目而下观玉女窥牕而眙厯百链以成文覩三尺之错落尔其为状也沈沈爚爚似芙蓉出水冒江壖烱烱荧荧似列星成行罗逺天漫漫兮秋塘之溢煌煌兮朝旭之悬镡陆离而电锷闪烁而霞鲜切白玉而泥解刜金钟而騞然鹄雁回翔于汉渚虬螭俛首于重渊走犀于宿莽泣防两于林烟器因人而擅美人以器而永传于是纯钩藏锷鱼肠秘彩风胡挢舌而沮防欧冶盱衡而摧悔蔑分景于周年陋含光于殷载晋射斗而气升汉剖蛇而厯改斯葢振古之雕奇寄休称而如在者也尔乃鹤飞呉市鹿去苏台铸剑之城尚在跃龙之水空回则有首逸人齐眉淑相仰厐公之淳修企梁生之髙亮韬景曜于泉阿掩重辉于海上旣卜地而幽栖遂假名而标尚甘雌伏于长林想雄飞于哲匠岂不以神用而无方者通人之令图命物而不宰者上士之模遂假龙渊之契思燕翼之谟鼓道德以为槖建诗礼以为炉锻链以发其磨砻以厉其隅带连城之文玉佩明月之流珠价贱千金之骏名倾万戸之都于是紫气射天白光畧地鸣玉匣而充庭跃金炉而瑞世张华识之于干文薛烛标之于利器骇化龙以髙骧借割鸡而自试固将决浮云而上征倚长天而旁晰矣岂非上善之濬源而神光之永利者防重曰铸剑者金为世珍兮铸人者德德通神兮彼美伉俪仪古人兮泉之洋洋以葆真兮厥名不冺寿无垠兮
　　双寿堂赋为刘畏所侍御作【有序】
　　庐陵有刘明斋先生者博雅慕古之儒也冡嗣侍御君台奉其训成以行业显而先生伉俪偕寿同荷褒封诸好侍御者皆为文寿焉侍御出按辽左以其帙观于生乃作赋曰
　　葢观夫三楚之南陬也亶风气之所交带文江之旁濞防庐岳之岧嶤英俊纷其奇挺冠裳以盈朝何山泽之逸士脩然托于林臯尔其早握遗编晩栖云壑比气冲虚游神恬漠恨洙泗之不传想巢由之可作悟朝舜之虚华慕防鸿之寥廓奏流水而凄清据槁梧而寂寞始挥麈而登坛竟凿坏而遁爵乃有华闺淑媛女史名流遐综古训夙禀芳猷采緑苹于江浦和瑶瑟于河洲蹑鸡鸣之旧范踵鹿挽之遗休逐厐公而髙举侣梁生而逺游浦澹淡而生珠山嵚岩而剖玉流光蜿蟺于灵蛇缛彩晶荧于结緑方驰艺苑之声遂籍金闺之録掞丽藻而惊人播髙风而絶俗希揽辔于往图仿埋轮于前箓理何隐而不彰德无幽而不瞩尔乃承恩帝苑涣宠天宫褒荀公之旧德访孟母之休风锡鳯翥鸾回之锦降金泥玉检之封冠切云之岌岌佩明月之泠泠于是鹄髪同班鹤姿并耀饭芝术以延年掬烟霞而寄傲骖两鳯于瑶台驭双龙于华峤玩萱菊之幽芳契松筠之晩操则有东海羡门蹑青霓佩明月总姑射之羣僊降瑶宫而下紫阙亦有西山金母飘翠葢驾云车梯丹丘而航弱水折阆苑之瑶华鸣玉管之啁啾兮班陆离而下之授以僊台之箓右以长春之辞歌曰碧海兮茫茫三神山兮日正长螭骖兮虬驭仙之人兮虎豹裳骑日月兮嬉游千秋岁兮长翺翔又歌曰日旭兮扶桑双玉树兮琳琅桂生兮在戸兰青青兮满堂折若木兮翳日千秋嵗兮长芬芳乱曰邈防伊人闻至道兮含醇抱一游物表兮磊磊者天下宝兮受天之祜以难老兮




　　谷城山馆集巻二十
