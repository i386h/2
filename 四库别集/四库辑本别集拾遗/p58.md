<!-- { "loadSidebar": true } -->
淳熙中，尤尚书袤守台，选郡之前辈有道德风节，里所宗慕者祠于学，得三人焉，曰罗提刑正之，陈侍郎国佐，詹事邦彦。然三人者，不独里所宗慕，而薄海固尊尚之也。有陈检正时中继出，其贤实相亚，未在选中。余尝以语黄守，欲并祠，会去弗果，然固往来余心不忘也。检正，名庸。其生时，人望为卿相。殁始赠特进，人曰：「贤不贵，宜有后矣。」而生子崇禧公，人曰：「信有后哉。」崇禧公名章，字子云。自其祖翼以来，经学传三世。公父子相继擢第，而公第最蚤，其宦达亦宜蚤也。然自同安主簿安福尉，历分司坑 【治】  【冶】 ，始改官。自知彭泽县，通判建康府，得提辖榷货务及杂买务，杂卖场。又以无罪去，主仙都观。寻通判温州，知建昌军信州。洎改宝庆府，不行。终提举崇禧观而已。五十余年之间，号回翔淹挫，而夷淡冲特。迄不变所守，有检正之遗风焉。其为政，主拊摩，先劝率。在彭泽总逋户为一籍，户散一由，俾投所输柜中，而自署其目，率不过吏手。坊场亦十户一甲，循环而输，竟即释之。众感泣，兢先输。甚至役户未当承，自愿承役。而曰：「官清费约，此时不可失也。」建昌初至，号赤立，或谓邑长咸在，盍俾认所通。公言州县本一家，若是不可。给紫袋往返，俾有事，直书以告，不便者立去之。山多土稀，岁所入不足于 【让】  【饟】 阋至掩杀，收以两州巡尉，惧不敌。公驰至山下，散帖镌晓，不费一矢，而七主首戴头来，境内以平。建昌有寨曰秩巴，卒与盐子相出没，暴甚。会衣粮微，殿挟以狂野。盖身不望谨，民惟困严。方仇之于未去之时，而能思之于去后哉？如公之贤，应史法矣。夫赫赫有二：政善而赫赫者，令名也；政暴而赫赫者，横名也。公固不肯为彼，且不忍为此。岂以戢之于昧昧，则虽欲露之于赫赫，而反不可邪？方盗起安福时，一禾山小丑尔。因，而豪民黠吏煽为蠹。公廉其甚者薄惩之，而痛绝苛扰。米遂坚好，八十艘同日以济。信当孔道，耕少食多，遇上熟，堇堇无乏。令下和籴，如约者迁其阶。公曰：「数万斛留此未有余，去此即匮。吾何忍以为己利？」卒辞之。安福有盗就招，帅守欲奏改秩。公谓：「招以信，复坐以诛，吾宁为选人，勿误盗。」亦辞之。盖其意不知有身，惟知有百姓。而行之裕，处之安，不贪荣，不掠美。自底于实而已矣。史称吴公文翁谨身率下，居以廉平，故不严而民化。又言何武名无赫赫，去后见思。世道衰，黩暴 【？】 。公度无调遣之资，走一介，谕以祸福。又散帖镌晓，俘其首无遗。此其应变解纷，常先事不后事也。夫后事者名常显，先事者名常隐也。然则不为赫赫，而有过于赫赫者焉。他所奏陈，如假散卒耕资，复义仓输目，捐平籴度牒，给黎民官产及预貌契急催科等弊，咸恳实中民病。至欲于汀、赣、邵、武等处，择冲塞，创寨栅，以为之防。其后闽寇陆梁，蹀血波数郡，众始悟公 【光】  【先】 见，不特先事矣。素寡欲，老益耽书。历仕许年，先畴不加黍发，而常赴人之急。晚自号东涧。客至，畦蔬林核，相与遨嬉。虽心无留藏，而语有根据。约而富，和而庄。盖上自乡里朋，下至村野老。其生也门欵户洽，其殁也道哭巷祭。如昔丧检正云。甫病，即屏医，神观犹炯炯。午漏上，忽言我死者三，不瞬息而逝。盖绍定五年七月十七日。而以腊月十五日，合于飞瀑山叶硕人之阡。于是邕走书介其事一通以至，言治命止五月。比则前两月手缄授我，俾求予文者也。邕，长子也，今监温州支盐仓。，蚤夭。禺，常山县主簿。绮，鄂州司理。言，监 【杨】  【扬】 州大军仓。绮、言继观文骙家。三女，既嫁而逝。孙男二，女六。呜呼，以检正之贤如是，既有后矣。而公之贤又如是，宜益有后也哉。铭曰：特进廊庙姿，有渥霖雨屯莫施。公流其膏洒厥霏，甫及两郡风掣之。其行洁玉无疵，自然天韵非人为。吁嗟材不与命随，七十三稔同一炊。我思古人可泣縻，再传循良今有谁。本未死者元不衰，下飞瀑千流垂。
 【《永乐大典》卷三千一百五十六「陈」字韵，页二十下引「陈耆卿篔窗集」。(影印本第四十七册)】 
　　祭王架阁文
世失东莱，士模不模。不见其人，思见其徒。公受心印，不激不迂。摘实落华，剟脔解肤。铿然名家，俗学可奴。人曰东莱，其生如初。昔我郡序，废不支吾。自公至止，尧行舜趋。不巧为穴，不峻为机。身帅以正，顽勍风袪。二年故里，一日中都。诸老改颜，争挽荐车。翼翼故府，英良之区。信臂一鞭，金马石渠。大化茫茫，朝荣夕枯。公踣中道，人欤天欤？载念往昔，总角趋隅。不鄙谓我，千里之驹。别日已远，居然故愚。诵公之言，既媿且吁。亦谓暇日，载驰载驱。意熟公诲，而哭公殂。炯炯此怀，畴复鉴余。忆公兮清，问公兮今安归。一酹兮公来徐徐，秋风兮为我欷歔。
 【《永乐大典》卷一万四千四十六「祭」字韵，页九上引「陈耆卿篔窗集」。(影印本第一百四十五册)】 
　　路祭王知县文
呜呼，叶县之政，发源君家。凫舄不朝，奄落暮霞。青山，等是死尔。觞以送之，不如我同里。
 【《永乐大典》卷一万四千四十九「祭」字韵，页二上引「陈耆卿篔窗集」。(影印本第一百四十六册)】 
　　祭王存道总干文
呜呼，存道！手足以挥万字兮，不能取一京秩。舌足以泻三江兮，不能愬其穷于造物。伊少日之爽迈兮，可以横飞于空阔。谁牵其翼使下垂兮，乃欲达而不达。屹贤书之两登兮，且迟迟乎一枝之折。稔之以太学之虀盐兮，始升名于解褐。人意其平昔之抱负兮，可以勇行而不臲。柰之何入眼之青衫兮，已不禁乎垂脰之白发。沃教雨于洪都兮，慰儒生之枵渴。屈俎豆而裨军饷兮，疑其不足以有发。或曰梯远而级大兮，固无嫌于猥屑。胡命之不融兮，屣百年于飞雪。慨吾党于胶庠兮，早相从而甚悦。耳惊闻于不祥兮，初甚疑其浪说。恍二千里之铭旌兮，自湖湘而归浙。乃知君之果死兮，欲叫天而孰为之彻。呜呼，万事无端兮，前途如漆。一生英概兮，今丘今穴。气有聚散兮，岂问贤哲。文以为酹兮，千秋此别。
 【《永乐大典》卷一万四千四十九「祭」字韵，页八上引「陈耆卿篔窗集」。(影印本第一百四十六册)】 
　　先祖墓祭文
士有足不出户，而乡邻染其善，彼嗣被其福者，吾祖是也。譬诸硕果，己则不食，而胚胎润泽，来者甘之。故吾祖之衰，太半秋叶。而独吾父昆弟，克儒厥家，克保厥田庐而无失也。此非吾祖沉朴，不较波流所暨然耶？今耆卿忝兹恩之题，归拜墓下。视松楸秃干，犹有生气。吾祖之在九京，当亦笑粲歆此酒也。吾祖更阴相之，俾世守不坠。则祖之令名益章，敬再拜以祈。
 【《永乐大典》卷一万四千五十「祭」字韵，页十六上引「陈耆卿篔窗集」(影印本第一百四十六册)】 
　　祭伯父文
嗟乎！士之离桑梓，蜕 【惓】 松楸，而客于千里之远者，名与利饵之也。其贫刻骨，而迄恬于利。其毫满腹，而终遯于名。逐逐他土，之死弗醒。虽然，此不足评也。伯父之生也，不以丰悴为工拙。则其死也，岂以远近为圆缺。临命泚毫，笑指秋月。此时此意，其与留连妾妇者影相绝矣。伯父无憾也，而耆卿则有憾焉。始而往不得已也，中而归可以处也。可以处而不欲，伯父之志也。欲与处而不能，耆卿之媿也。前岁之春，辱枉其车。今岁之秋，止枉其书。以为安邪，则已告病。以为病耶，言则炯炯。呜呼，岂谓耆卿身未及前，而伯父之目已先瞑也。仲兄之来，告我窀穸。所重憾者，力如蝉翼。呜呼，伯父远矣。耆卿之憾，无从释矣。纷纷多言，祗益为赘。天实为之，柰之何哉。呜呼尚飨。
 【《永乐大典》卷一万四千五十「祭」字韵，页二十下引「陈耆卿篔窗集」。(影印本第一百四十六册)】 
　　考妣墓祭文
今岁夏五月乙酉，集英殿赐进士第、不肖孤辰在选中，退而泣下沾襟曰：「匪孤之能，父母之德也。」惟父种学澡行，踬于名途，又不得怡愉以老，独畀付在耆卿。曰：「而雪吾，吾其不死。」吾母与闻此言，手持厥家，而纵耆卿于学。震凌风雨，间关几恸，然不敢一日舍学以嬉。愿母迄寿且康，庶万有一可共斗禄也。呜呼，母又死矣，荣念灰矣。去秋一檄，实惟邦君之意之。黾勉行迈，卒以捷告，春官复染指焉。昔也劳而弗收，今也惰而获。虽一第琐尾，不足以耀。然户门之责微塞，泉壤之志略伸。识与不识，咸口诵二亲之贤，而谓天理不终泯也。耆卿何力之有焉。继自今愿永无怠，以答扬二亲之遗训。若曰豢于禄，而不知义，不肖孤实之。矫首青山，尚克临鉴。
 【《永乐大典》卷一万四千五十三「祭」字韵，页十五上引「陈耆卿篔窗集」。(影印本第一百四十七册)】 
　　祭董子顺母文
呜呼，人事好乖，从古而然。倚伏乘除，尸此者夭。淑哉夫人，勇往教子。珥千金，掷如敝屣。天毒降戾，伯也不年。泪眼关山，堂几不萱。仲也起家，蓝袍归觐。贺斝横陈，足洗前恨。而复不竟，陨霜于春。既哭其女，仍摧其身。呜呼，种果道边，岂不风雨。迨其实兮，弗使染指。变化起灭，固理之常。乃如夫人，尤可恻伤。身后千锺，生前杯酒。靖言思之，谁薄谁厚。
 【《永乐大典》卷一万四千五十三「祭」字韵，页十五上引「陈耆卿篔窗集」。(影印本第一百四十七册)】 
　　祭陈监所生母文
呜呼，不腆敝邑，山空水深。令子云来，实护我心。旬日所闻，萱花不树。其果然耶，当食失箸。我观世缔，蒲叶槿花。枯者匪夭，荣者匪遐。惟其家声，泊厥阃范。煦 【煦】 常春，皦皦长旦。千六百里，在汉之湄。长风柏船，魂其蚤归。
 【《永乐大典》卷一万四千五十三「祭」字韵，页十五下引「陈耆卿篔窗集」。(影印本第一百四十七册)】 
　王迈：《臞轩集》十六卷
王迈，字实之，又字君实。仙游(福建)人。宋淳熙十一年(一一八四)生。嘉定十年进士。官教授、右司郎官等职。淳佑八年(一二四八)卒。赠司农少卿。《宋史》卷四二三有传。四库馆臣自《永乐大典》辑《臞轩集》十六卷。
现存《永乐大典》录：
王君实臞轩集 【四十一条】 　王实之诗 【一条】 　臞轩文集 【一条】 
臞轩先生集 【一条】 　《清江三孔集》引 【一条】 　《莆阳志》引 【一条】 
以上共四十六条，馆臣漏辑者十五条。
　　戴老堂为城西林兄作
