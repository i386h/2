<!-- { "loadSidebar": true } -->
　　逺人罹水旱王命释俘囚分县传明诏循山得胜游萧条初出郭旷荡实消忧薄暮来孤镇登临忆武侯峥嵘依絶壁苍茫瞰奔流半夜人呼急横空火气浮天遥殊不辨风急巳难収晓入陈仓县犹余卖酒楼烟煤巳狼藉吏卒尚呀咻【十三日宿武城镇即俗所谓石鼻寨也云孔明所筑是夜二鼓寳鸡火作相去三十里而见于武城】鸡岭云霞古龙宫殿宇幽【县有鸡爪峯龙宫寺】南山连大散归路走吾州欲往安能遂将还为少留回趋西虢道却渡小河洲闻道磻溪石犹存渭水头苍崖虽有迹大钓本无钩【十四日自寳鸡行至虢闻太公磻溪石在县东南十八里犹有投竿跪饵两膝所着之处】东去过郿坞孤城象汉刘谁言董公健竟复伍孚讐白刃俄生肘黄金漫似丘【十五日至郿县县有董卓城其城象长安俗谓之小长安】平生闻太白一见驻行驺鼓角谁能试风雷果致不岩崖巳竒絶冰雪更雕锼春旱忧无麦山灵喜有湫蛟龙懒方睡缾罐小容偷【是日晚自郿起至青秋镇宿道过太白山相传云军行鸣鼓角过山下輙致雷雨山上有湫甚灵以今歳旱方议取之】二曲林泉胜三川气象侔近山麰麦早临水竹篁脩【十六日至盩厔以近山地美气殊早县有官竹园十数里不絶】先帝膺符命行宫画冕旒侍臣簮武弁女乐抱箜篌秘殿开金鏁神人控玉虬黒衣横巨劒被髪凛防眸【十七日寒食自盩厔东南行二十余里朝谒太平宫二圣御容此宫乃太宗皇帝时有神降于道士张守真以告受命之符所为立也神封翊圣将军有殿】邂逅逄佳士相将弄防舟投篙披緑荇濯足乱清沟晩宿南谿上森如水国秋绕湖栽翠密终夜响飕飗【是日与监宫张杲之泛舟南溪遂宿于溪堂】冐晓穷幽防操戈畏炳彪【十八日循终南而西县尉以甲卒见送或云近官竹园往往有虎】尹生犹有宅老氏旧停辀问道遗踪在登仙往事悠驭风归汗漫阅世似蜉蝣羽客知人意瑶琴系马秋不辞山寺逺来作鹿鸣呦帝子传闻李岩堂髣像缑轻风帏幔巻落日髻鬟愁入谷【音浴】惊防密登坡费挽搂乱巉似槊一水淡如油中使何年到金龙自古投千重横翠石百丈见游儵最爱泉鸣洞初尝雪入喉满缾虽可致洗耳叹无由【是日游崇圣观俗所谓楼观也乃尹喜旧宅山脚有授经台尚在遂与张杲之同至大秦寺早食而别有太平宫道士赵宗有抱琴见送至寺作鹿鸣之引乃去又西至延生观观后上小山有唐玉真公主修道之遗迹下山而西行十数里南入黒水谷谷中有潭名仙游潭上有寺三倚峻面清溪树林深翠怪石不可胜数潭水以绳缒石数百尺不得其底以瓦砾投之翔扬徐下食顷乃不见其清澈如此遂宿于中兴寺寺中有玉女洞洞中有飞泉甚甘明日以泉二瓶归至郿又明日乃至府】忽忆寻蟆培方冬脱鹿裘山川良甚似水石亦堪俦惟有泉旁饮无人自献酬【昔与子由游蟆培时方冬洞中温温如二三月】
　　太白山下早行至横渠镇书崇寿院壁
　　马上续残梦不知朝日升乱山横翠幛落月淡孤灯奔走烦邮吏安闲媿老僧再游应眷眷聊亦记吾曾
　　留题延生观后山上小堂
　　溪山愈好意无厌上到巉巉第几尖深谷野禽毛羽怪上方仙子鬓眉纎不慙弄玉骑丹凤应逐常娥驾老蟾涧草岩花自无主晩来蝴蝶入疎帘
　　留题仙游潭中兴寺寺东有玉女洞洞南有马融读书石室过潭而南山石益竒潭上有桥畏其险不敢渡
　　清潭百丈皎无泥山木隂隂谷鸟啼蜀客曾游明月峡秦人今在武陵溪独攀书室窥岩窦还访仙姝款石闺犹有爱山心未至不将双脚踏飞梯
　　石鼻城
　　平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道边脩竹水潺潺
　　磻溪石
　　墨突不暇黔孔席未尝暖安知渭上叟跪石留双骭一朝婴世故辛苦平多难亦欲就安眠旅人讥客嬾
　　郿坞
　　衣中甲厚行何惧坞里金多退足凭毕竟英雄谁得似脐脂自照不须灯
　　楼观【秦始皇始立老子庙于观南晋惠始修此观】
　　门前古碣卧斜阳阅世如流事可伤长有游人悲晋惠强修遗庙学秦皇丹砂久窖井水赤白术谁烧厨灶香闻道神仙亦相过只疑田叟是庚桑
　　九月二十日微雪怀子由弟二首
　　岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白髪秋来已上簮近买貂裘堪出塞忽思乘传问西琛
　　江上同舟诗满箧郑西分马涕垂膺未成报国慙书劒岂不怀归畏友朋官舍度秋惊歳晩寺楼见雪与谁登遥知读易东牕下车马敲门定不譍
　　病中闻子由得告不赴商州三首
　　病中闻汝免来商旅鴈何时更着行逺别不知官爵好思归苦觉歳年长著书多暇真良计从宦无功谩去乡惟有王城最堪隠万人如海一身藏
　　近从章子闻渠説苦道商人望汝来説客有灵慙直道逋翁久没厌凡才夷音仅可通名姓瘿俗无由辨颈顋荅防不堪宜落此上书求免亦何哉【章子惇也】
　　辞官不出意谁知敢向清时怨位卑万事悠悠付杯酒流年冉冉入霜髭防曾忤世人嫌汝易可忘忧家有师此外知心更谁是梦魂相覔苦参差
　　病中大雪数日未尝起观虢令赵荐以诗相属戏用其韵荅之
　　经旬卧斋閤终日亲剂和不知雪巳深但觉寒无奈飘萧牕纸鸣堆压檐板堕【闗中皆以板为檐】风飚助凝冽帏幔困掀簸惟思近醇醲未敢窥璨瑳何时反炎赫却欲躬臼磨谁云座无氊尚有裘充货西邻歌吹发促席寒威挫崩腾踏成径缭绕飞入坐人欢瓦先融饮儁缾屡卧嗟余独愁寂空室自困坷欲为后日赏恐被游尘涴寒更报新霁皎月悬半破有客独苦吟清夜黙自课诗人例穷蹇秀句出寒饿何当暴雪霜庶以蹑郊贺
　　歳晩相与餽问为餽歳酒食相邀呼为别歳至除夜达旦不眠为守歳蜀之风俗如是余官岐下嵗暮思归而不可得故为此三诗寄子由
　　餽歳
　　农功各巳収嵗事得相佐为欢恐无具假物不论货山川随出产贫富称小大寘盘巨鲤横发笼双兔卧富人事华靡防绣光翻座贫者愧不能微挚出舂磨官居故人少里巷佳节过亦欲举乡风独倡无人和
　　别歳
　　故人适千里临别尚迟迟人行犹可复歳行那可追问嵗安所之逺在天一涯已逐东流水赴海归无时东邻酒初熟西舍彘亦肥且为一日欢慰此穷年悲勿嗟旧嵗别行与新歳辞去去勿回顾还君老与衰
　　守歳
　　欲知垂尽歳有似赴壑虵修鳞半巳没去意谁能遮况欲系其尾虽勤知奈何儿童强不睡相守夜讙哗晨鸡且勿唱更鼓畏添挝坐乆灯烬落起防北斗斜明年岂无年心事恐蹉跎努力尽今夕少年犹可夸
　　和子由踏青
　　春风陌上惊微尘游人初乐歳华新人闲正好路旁饮麦短未怕游车轮城中居人厌城郭喧阗晓出空四邻歌鼓惊山草木动箪瓢散野乌鸢驯何人聚众称道人遮道卖符色怒瞠宜蚕使汝蠒如瓮宜畜使汝羊如麕路人未必信此语强为买服禳新春道人得钱径沽酒醉倒自谓吾符神
　　和子由蚕市
　　蜀人衣食常苦艰蜀人游乐不知还千人耕种万人食一年辛苦一春闲闲时尚以蚕为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨忆昔与子皆童丱年年废书走市观市人争夸鬬巧智野人喑哑遭欺谩诗来使我感旧事不悲去国悲流年
　　和子由苦寒见寄
　　人生不满百一别费三年三年吾有几弃掷理无还长恐别离中摧我鬓与顔念昔喜著书别来不成篇细思平时乐乃谓忧所縁吾从天下士莫如与子欢羡子久不出读书虱生氊丈夫重出处不退要当前西羌解仇隙猛士忧塞壖庙谋虽不战虏意久欺天山西良家子锦縁貂裘鲜千金买战马百宝妆刀环何时逐汝去与虏试周旋
　　和子由论书
　　吾虽不善书晓书莫如我苟能通其意常谓不学可貌妍容有颦璧美何妨椭端庄杂流丽刚健含婀娜好之每自讥不谓子亦颇书成辄弃去缪被旁人裹体势本阔略结束入细麽子诗亦见推语重未敢荷迩来又学射力薄愁官笴【官箭十二把吾能十一把箭耳】多好竟无成不精安用伙何当尽屏去万事付懒惰吾闻古书法守骏莫如跛世俗笔苦骄众中强嵬騀钟张忽已远此语与时左记所见开元寺吴道子画佛灭度以荅子由
　　西方真人谁所见衣被七宝从双狻当时脩道颇辛苦柏生两肘乌巢肩初如蒙蒙隠山玉渐如濯濯出水莲道成一旦就空灭奔防四海悲人天翔禽哀响动林谷兽鬼踯躅泪迸泉厐眉深目彼谁子绕牀弹指性自圆隠如寒月堕清昼空有孤光留故躔春游古寺拂尘壁遗像久此霾香烟画师不复写名姓皆云道子口所传从横固已蔑孙邓有如巨鳄吞小鲜来诗所夸孰与此安得携挂其旁观
　　和子由寒食
　　寒食今年二月晦树林深翠巳生烟绕城骏马谁能借到处名园意尽便但挂酒壶那计盏偶题诗句不须编忽闻啼鵙惊羇旅江上何人治废田
　　和刘长安题薛周逸老亭周最善饮酒未七十而致仕
　　近闻薛公子早退惊常流买园招野鹤凿井动潜虬自言酒中趣一斗胜凉州翻然拂衣去亲爱挽不留隠居亦何乐素志庶可求所亡嗟无几所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜梦尚惊冠压头谁能载美酒往以太白浮之子虽不识因公可与游
　　中隠堂诗【并叙】
　　岐山宰王君绅其祖故蜀人也避乱来长安而遂家焉其居第园圃有名长安城中号中隠堂者是也予之长安王君以书戒其子弟邀予游且乞诗甚勤因为作此五篇
　　去蜀初逃难游秦遂不归园荒乔木老堂在昔人非凿石清泉激开门野鹤飞退居吾久念长恐此心违径转如修蟒坡垂似伏鼇树从何代有人与此堂高好古嗟生晩偷闲厌久劳王孙早归隠尘土汚君袍二月惊梅晩幽香此地无依依慰逺客皎皎似吴姝不恨故园隔空嗟芳歳徂春深桃杏乱笑汝益羁孤翠石如鹦鹉何年别海壖贡随南使逺载压渭舟偏已伴乔松老那知故国迁金人解辞汉汝独不澘然都城更几姓到处有残碑古隧埋蝌蚪崩崖露伏安排壮亭榭收拾费金赀岣嵝何须到韩公浪自悲
　　凤翔八观【并叙】
　　凤翔八观诗记可观者八也昔司马子长登防稽探禹穴不逺千里而李太白亦以七泽之观至荆州二子盖悲世悼俗自伤不见古人而欲一观其遗迹故其勤如此凤翔当秦蜀之交士大夫之所朝夕往来此八观者又皆跬歩可至而好事者有不能徧观焉故作诗以告欲观而不知者
　　石鼓
