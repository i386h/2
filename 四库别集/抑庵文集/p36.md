<!-- { "loadSidebar": true } -->
　　公讳仪字叔度姓陈氏庐州合肥人故奉天翊运推诚宣力武臣特进荣禄大夫柱国平江伯追封平江侯諡忠防讳宣之子也母夫人汤氏曽祖讳重一不仕祖讳闻官至成都右卫指挥同知以忠襄功皆赠荣禄大夫柱国平江伯妣皆赠夫人公自少端重谦和无绮纨之习好文章喜韬畧务穷其所至欲以自立于世当时论勲臣子弟有文武才具者必称公永乐中宣宗皇帝为皇太孙诏选良家子入侍公与焉上雅知其才特见亲任有所顾问必尽诚以对汉王蓄异谋公亦数言其奸状上临御之初果反凡其所言皆有騐及事定以俘获赐羣臣公得与公伯等葢异恩也车驾巡邉出喜峯口公以骁勇选在前适敌人犯邉摧败之多所杀获其后屡出廵邉公皆扈从有劳绩今上嗣大寳位求文武才贤将用之成国公朱勇等交荐公诏大臣试所业公言出竒制胜之道皆傅以古兵法及观其骑射从容上马引弓连发中之诸军皆大呼称快同就试者皆自以为不可及遂擢为勲卫日带刀侍从益以忠谨见称卫拉特使来朝贡将归丰城侯李贤受命率兵送之言于上曰今兵逺出虑或有缓急愿得勲卫陈仪者偕往可计事上即命与之俱出塞二千余里而还塞北多尔济巴勒扰西鄙公上言请于宁夏甘肃简精锐俟春暖俱发诸道并进且先约卫拉特相特角残冦破败之余必就擒戮此万全计也上然之正统五年麓川叛上命定西伯蒋公贵兵部尚书王公骥往讨之公亦在行明年抵其境蒲罗诸蛮作乱道梗不通公率众直捣巢穴擒其首恶杀数十百人诸蛮遁走师遂进招降镇康州陶孟刀门捧杀败贼党刀頼燕刀门颠等功居最陞锦衣卫指挥同知其冬攻克戛邦永怕孟雷诸寨斩二千余级又领军独进抵南甸所向摧靡驻营马鞍山下为大军后援遂以成功师还永昌蒋公王公命为文勒诸石以彰圣徳还朝论功陞指挥使赏赉甚厚明年复往征师逾贡章功多陞都指挥佥事留守云南积粮治兵为后图而公乃以疾终正统乙丑四月二十八日也生于洪武甲戌四月初九日享年五十二娶刘氏左军都督真之女有贤行侧室艾氏呉氏子一人祼艾出也女三长适武功右卫指挥使欧阳昭余在室榇之还也祼将以某日应天府江宁县大山之原祔于先茔之次其兄子平江伯豫以翰林修撰许彬所述行状来求铭天之生才固将以为世用安国家抚四夷而兴太平悠久之业若公者其人也然而年不永用不极功名不大显于天下天既生之而乃又啬之此其意何哉是宜有铭俾永永不朽铭曰
　　平江勲伐伟赫奕笃生令子才孔硕耻学儒迂奋武力思蹂北庭奠西极南征桓桓懋廼绩蛮烟瘴雾顿然息亨衢万里始发迹云何长往吁可惜大山之原开兆域我为铭诗勒贞石扬休述美永无斁
　　吏部右侍郎洪君墓志铭
　　淳安洪氏为大家盖东晋门下侍郎绍之裔世有闻人宋绍兴以来由科第入官者犹累累相继而君之大父文锐廼不仕父源为教官以君贵赠工部主事母许氏封安人君自少英敏喜学于书无不读而尤深于春秋从父典教闽中永乐庚子领福建乡荐辛丑取进士有名当时宣徳初授北京行部刑主事凡请谳议必尽其心事由君决者人皆谓不寃丁外艰去治丧不用浮屠祭一以礼而哀戚过之其事母尤笃爱敬备至服除授工部主事工部造作诸物征于江西者以万计多后期命君往督之徧歴郡县洗手奉公不扰而事集时陕西多逋税其在仓庾者多蠧诸军屯田凡上腴者见夺于权豪灌溉之利不及于寡弱公私病焉朝廷命工部罗侍郎往究其事择才力有为者得君与偕行治豪夺均水利理积逋剔蠧弊于是豪横敛戢储偫充羡下人无失所者君之绩为多今上即位开经筵脩宣庙实録择文学之臣被荐入翰林书成授侍讲食五品禄凡所著述必据于理典实而不华尝考京闱乡试其去亦如之由是誉望益隆防吏部侍郎缺少师杨公士竒力荐君可用上遂以命之君慨然有志于天下进退人才必求其实不苟为异同尝曰天官用人当如天之育物小大之质各因其自然吾何用心哉识者伟其言乆之得风疾治稍愈以内艰归营于贵溪居丧三年无违礼释服将来朝而疾未尽去众谓宜且止治疾君弗听曰吾私事既毕当尽瘁以事朝廷尚可求自安乎嚢药以行抵通州疾复作舁至京不能朝事闻许就第治疾疾愈入朝然疾日加剧以正统十年十一月某日卒年五十二娶徐氏封安人子一曰鳯翔又娶汪氏生子一人曰鳯鸣女二人孙一人予在翰林时与君相好及承乏吏部而君为同僚方倚君为助甫两月而君去矣予深惜之及今之来予喜可知也安知其遂永别哉则虽欲已于哀可得耶君遗言归淳安二子卜地于某山之原将以某年某月某日襄事予为墓铭以着君之美亦足写予情焉耳铭曰
　　名家旧学春秋继遂掇巍科跻膴仕郎曹再迁熈庶事经幄词林更清秘天官抡材本徳艺权衡重孰敢易协恭同寅予所冀五十之年才过二胡为一旦奄然逝吁嗟天乎此何意乡山盘盘蓄灵气归蔵于兹利尔嗣勒铭垂休传百世
　　襄城伯李公墓志铭
　　正统十二年十月廿五日襄城伯李公薨于位年五十五上闻震悼为罢朝一日命礼部致祭工部为治坟茔供事公侯卿大夫士皆奔走吊哭凡诸将士尝麾下者皆相与防哭尽哀盖公喜读书明道理文谟武畧靡不究知其事君也忠其待下也仁其制事也义其存心也恕是以上下痛惜之如此公讳隆字彦平其先和州人祖旺生有竒材太祖皇帝龙兴之日常从征伐立战功累官至燕山左卫副千户父濬又以军功累至都指挥同知从太宗皇帝靖难功多授奉天翊卫宣力武臣特进荣禄大夫柱国防城伯食禄一千硕又以其爵封三代祖考妣及配皆夫人公其长子也年十五袭爵虽甚少而负英伟之资雄杰之材上深器重之永乐庚寅以来每六师北伐輙命公领兵从其应机发防出竒取胜虽老于行阵者亦多譲其能上益竒之以为可大用丙申车驾留北京顾南京根本地择可任留守者莫如公遂命焉甲辰仁宗皇帝即位重北邉守备暂辍公南京命总兵镇山海凡东北邉闗皆节制盖隠若一长城敌为之震慑未防复还公南京洪熈乙巳宣宗皇帝即位眷念公甚厚而倚赖益隆有白金文绮之赐公祗敬将事夙夜尽心盖未尝有间今上在东宫时知公忠勤宣徳乙夘嗣大位又赐公白金文绮而眷注尤笃正统庚申上念禁卫重兵及诸司将士更畨来京以备征调者虽有大臣总之而才智明决如公者不可不在其位乃命丰城侯代公还为之副公在南京十八年荷列圣知遇以为股肱心膂褒嘉宠待之意具见所赐勑前后防二百道自古大臣得君之深而始终无间亦稍有如公者公行不违道而持之以诚小大之务必尽其公威行恵施近恱逺懐是以其人虽有贵贱愚良寛鄙细粗不同皆敬爱公如父母召还之日莫不愿留而不可皆曰公去矣吾何恃自都城至江上泣而送者相属于路公得人如此是岂以伪为哉公之在朝虽总理军政然谦己下贤务循大体不苟为异同尝有诏举将校之可任者公必慎择以进使必当其用有司防民丁府军皆公与兵部再阅不中者例有罚公曰彼出自田里非素习然方壮顾教练何如教练有法则怯可勇勇可使为精兵由是鲜有罚者丙寅命率师巡邉赐之钞币及寳刀一公曰军事贵严寳刀之赐意其在此吾岂敢不力然公威令素着及临邉严饬守备内外整肃讫还不戮一人上阅武近郊公等各严兵以待戎阵整肃号令明审坐作进退皆中度上喜各赐金织蟒龙纻丝二有副公受赐惕然不自宁益思所以脩其职朝廷或有政刑疑未决命文武大臣廷辨之公在其中侃侃正言犂然当于人心士大夫益重之以为非独将帅才也闲居手不释巻古圣贤之言行皆服行不忘禄赐之外不妄取一钱尝刻汉防广及唐卢坦之言以贻世训诸子曰吾袭父爵四十年幽逺之情固多未达所行之事寕免过差然兢兢惕厉悔徃脩来不敢欺公贪墨以负朝廷付托之重尔等宜益勉诸公娶费氏崇信伯【缺】之女封夫人无子女一嫁武安侯郑宏侧室子五人珍琏珝瑞瑾珍田氏出也女四人长未行次适兴武卫指挥同知张鉴府寕卫指挥佥事胡全珍兄弟卜于是年十二月某日公于某山之原太师英国公知公为最深为述其行珍奉状谒予求为铭予亦荷公之知而慕公之徳且悲公之不可复见也奚可辞尝观晋之郤縠以诗书礼乐将中军晋是以大汉诸葛武侯不使有余财以负昭烈君子谓为大丈夫公庶乎是矣公自号湛然道人人亦以是称之于乎兹其所以为湛然者欤公庸行之美见诸事者尚多不可以徧书姑序次其大者而系以铭铭曰
　　天佑圣明贤俊挺生伟兹防城邦家之桢维公頟頟厥有世泽既世其功亦世其徳圭璋之望熊虎之姿有武有文施无不宜出则征行入则居守天子曰来汝予左右公之在朝维一其忠不矫而异不翕而同正直之言防厚之行众人所思君子所敬天不憗遗陨星其堂夀不百年人奚不伤高坟峩峩公安于此刻铭垂休焜耀无已
　　故翰林检讨翁先生墓志铭
