<!-- { "loadSidebar": true } -->
　　问防鼂争盟何践吾期【王逸曰言武王欲伐纣纣使胶鬲视武王师胶鬲问曰欲以何日至殷武王曰以甲子日胶鬲还报纣防天大雨道难武王昼夜行或誎曰雨甚军士苦之请且休息武王曰吾许胶鬲以甲子日至殷今报纣矣以甲子日不到纣必杀之吾故不敢休息欲救贤者之死也遂以甲子日朝诛纣不失期也蔡曰鼂与朝同诗防朝清明书牧誓篇时甲子昧爽武王朝至于商郊牧野乃誓】苍鸟羣飞孰使萃之【王逸曰苍鸟鹰也萃集也言武王伐纣将帅勇猛如鹰鸟羣飞谁使武王集聚之乎诗曰维师尚父时维鹰扬是也】
　　对胶鬲比漦【蔡曰鬲音隔又音厯商之贤臣也比毗至切近也漦疑当作音厘説丈剥也划也】雨行践期捧盎救灼【蔡曰盎于浪切盆也】仁兴以毕随鹰之咸同得使萃之
　　问到击纣躬叔旦不嘉【王逸曰旦周公名也嘉美也言武王始至孟津八百诸侯不期而到皆曰纣可伐也白鱼入于王舟羣臣咸曰休哉周公曰虽休勿休故曰叔旦不嘉也新添楚词赘説曰吕望周公亲相武王率师以伐纣心非不同也师至河上甚雨疾雷周公引军而止之太公曰君何不驰也周公曰天时不顺龟燋不兆占筮不吉妖而不祥星变又凶何可驰也故曰叔且不嘉】何亲揆发足周之命以咨嗟【王逸曰揆度也言周公于孟津揆度天命发足还师而归当此之时周公之命令已行天下百姓咨嗟叹而美之也周少隐曰言周公何为始亲揆度天命以告武王发而卒乃足成周之命令已杀商受旦又咨嗟自叹耶夫汤放桀武王伐纣其事一也孔子之论韶武独以武为未尽善而不及汤岂非汤尝引过自咎以予有慙徳且恐来世以台为口实则所以杜百世之乱者犹未忘也武王独未有一言及此周公所以不嘉岂无其意哉周公之于纣则君也于武王则亲也周公岂固循爱亲之私心而灭君臣之大义哉为天下计也至于足周伐商之命而终于克商者乃以是耳原之言有及于此因疑以问之亦足以见其能明周公之心矣】
　　对颈纣黄钺【蔡曰史记周本纪武王以黄钺斩纣头悬之太白之旗】旦孰喜之民父有厘嗟以美之【韩曰周公虽幸武王应天顺人敛福锡命而咨嗟之词虽美之而实戒之也考之周书其详可得而推矣】
　　问授殷天下其位安施【王逸曰言天地始授殷家以天下其王徳位安所施用乎善施若汤也】反成乃亡其罪伊何【王逸曰言殷王位已成反覆亡之其罪惟何乎罪若纣也】
　　对位庸庇民仁克涖之纣淫以害师殛圯之【韩曰谓武王之仁足以庇民而纣之不道众所共弃也蔡曰圮部鄙切毁也】
　　问争遣伐器何以行之【王逸曰伐器攻伐之器也言武王伐纣发遣干戈攻伐之器争先在前独何以行之乎】并驱击翼何以将之【王逸曰言武王三军乐战并载驰载驱赴敌争先前歌后舞鳬藻讙呼奋击独何以将率之也蔡曰太公六韬曰翼其两傍疾击其后击翼葢兵法也鳬藻讙呼一作如鸟噪呼】
　　对咸逭厥死争徂器之翼鼓颠御讙舞靡之【韩曰谓天下咸避虐政而干戈攻伐之器皆争先而行前歌后舞鳬藻讙呼奋击其翼而不自知也蔡曰逭胡玩切逃也讙一本作谁】
　　问昭后成游南土爰底【王逸曰爰于也厎至也言昭王背成王之制而出游南至于楚楚人沉之而遂不还也】厥利惟何而逢彼白雉【王逸曰厥其也逢迎也言昭王南游何以利于楚乎此为越裳氏献白雉昭王徳不能致欲亲往逢迎之乎】
　　对水濵翫昭荆陷弑之【蔡曰昭谓周昭王也左氏传僖公四年齐侯伐楚管仲曰昭王南征而不复寡人是问楚子曰昭王之不复君其问诸水濵注昭王成王之孙南巡至于楚楚人以胶船载之渉汉船坏而溺史记昭王之时王道微缺南巡不返卒于江上其卒不赴告讳之也】缪迓越裳畴肯雉之【蔡曰后汉书交趾之南有越裳国周公居摄越裳重译而献白雉昭王不顾其徳不能致乃南廵狩欲亲迓越裳而求白雉焉】
　　问穆王巧挴【蔡曰穆谓周穆王也挴亡改切其字从手扬雄方言贪也集韵悔母罪切慙也挴母海切贪也诸本作梅释文每磊切其字从木传冩误耳】夫何为周流【王逸曰挴贪也言穆王乃巧于辞令贪好攻伐逺征犬戎得四白狼四曰鹿自是后夷狄不至诸侯不朝穆乃更巧调周流而往説之欲以怀来也】环理天下夫何索求【王逸曰环旅也言王者当修道徳以来四方穆王何为乃周旋天下而求索之乎】
　　对穆懵祈招【蔡曰懵母亘切不明也招常摇切又音招逸诗篇名祈父周之司马世掌甲兵之职招其名也左氏传昭公十二年穆王欲肆其志周行天下将必有车辙马迹焉祭公谋父作祈招之诗以止王心是以获没于祗宫】猖洋以游轮行九野惟怪之谋【蔡曰史记穆王得温骊骅駵騄耳之驷西巡狩乐而忘归】胡绐娯载胜之兽觞瑶池以迭謡【蔡曰绐徒恺切欺也载音戴礼记载与戴同山海经西王母状如人豹尾蓬头载胜善啸居洵水之涯前汉司马相如大人赋吾乃今日观西王母暠然白首载胜而穴处兮注胜妇人首饰也穆天子传天子见西王母觞于瑶池之上西王母为王謡曰白云在天山陵自出道理修达山川间之将子无死尚能复来天子答曰予归东土和治诸夏万民平均吾顾见汝此所谓之迭谣也韩曰按列子载穆王肆意逺游命驾八骏之乘驰驱千里至于巨搜氏乃献白鹄之血以饮王具牛马之湩以洗王之足遂宿于昆仑之阿观黄帝之宫遂賔于西王母觞于瑶池之上西王母为王謡王和之其词哀马此对问之所交讥也】
　　问妖夫曳衒何号乎市【王逸曰妖怪也号呼也昔周幽王前世有童謡曰檿弧箕服实亡周国后有夫妇卖是器以为妖怪执而曳戮之于市也】周幽谁诛焉得夫襃姒【蔡曰襃姒周幽王后也史记周本纪昔夏之衰有二神龙止于夏庭而言曰余襃之二君也夏帝卜请其漦而藏之于是龙亡而漦在椟而去之传至三代莫敢发至厉王之末发而观之漦流于庭化为鼋以入王宫后宫童妾既齓而遭之既笄而孕无夫而生子惧而弃之宣王之时童女謡曰檿弧箕服实亡周国于是闻之有夫妇卖是器者使执而戮之逃于道而见乡者后宫童妾所弃妖子哀而收之亡犇于襃襃人有罪请入童妾所弃女子者于王以赎罪是为襃姒王见而爱之生子伯服竟废申后以襃姒为后后西夷犬戎遂杀幽王骊山下】
　　对孺贼厥诜爰檿其弧【蔡曰檿于箪切山桑木也弧音胡木弓也】幽祸挐以夸【蔡曰幽谓幽王也挐女居切牵引也】惮襃以渔滛嗜薎杀【薎莫结反】谏尸谤屠孰鳞漦以徴【蔡曰漦音痴龙吐沬也】而化鼋是辜【蔡曰鼋鱼袁切似鼈而大事详见史记周本纪韩曰对问之意葢罪幽王滛刑嗜杀以自取灭亡未可尽归之于妖夫化鼋之徴也鼋似鼈而大】
　　问天命反侧何罚何佑【王逸曰言天地神明降与人之命反侧无常善者佑之恶者罚之】
　　对天邈以防人厶以离【蔡曰厶音私説文奸衺也韩非子曰仓颉造字自营为厶通作私一本作么伊尧切小也厶当作幺】胡克合厥道而诘彼尤违
　　问齐桓九防卒然身杀【王逸曰言齐桓公九合诸侯一匡天下任竖刁易牙子孙相杀虫流出尸一人之身一善一恶天命无常罚佑之不常也】
　　对桓号其大任属以傲幸良以九合逮孽而怀【韩曰谓齐桓九合诸侯震而矜之叛者九国卒至见杀非犬道之无常亦其自取然也蔡曰论语孔子曰桓公九合诸侯不以兵车九合之説国语兵车之防六乗车之防三史记兵车之防三乘车之防六谷梁传衣裳之防十有一范注荘公十三年防北杏十四十五年防鄄十六年二十七年防幽僖公元年防柽二年防贯三年防阳谷五年防首戴七年防母九年防葵丘凡十一防不取北杏及阳谷为有九也孙明复尊王发防桓公之防十有五范所言之外僖公八年防洮十三年防防十五年防牡丘十六年防淮是也孔子止言其九者盖十三年防北杏桓始围伯其功未见十四年防鄄又是伐宋诸侯防洮防防防牡丘防淮皆有兵车也故止言其防之盛者九焉】问彼王纣之躬孰使乱惑【王逸曰惑妲巳也】何恶辅弼谗谄是服【王逸曰服事也言纣恶辅弼不用忠直之言而専用谗谄之人也】
　　对纣无谁使惑惟志为首逆图倒视辅谗以僇宠【诸本多无僇字】
　　问比干何逆而抑沈之【王逸曰比干圣人纣诸父也谏纣纣怒乃杀之割其心也】雷开何顺而赐封之【王逸曰雷开佞臣也阿顺于纣乃赐之金玉而封之也○或作而赐封之金】
　　对干异召死【蔡曰刘向新序纣作炮烙之刑比干曰主暴不谏非忠臣也畏死不言非勇士也见过则谏不用则死忠之至也遂谏三日不去朝纣囚而杀之史记殷本纪纣愈滛乱比干曰为人臣者不得不以死争廼强谏纣怒曰吾闻圣人人之心有七窍剖比干以观其心】雷济克后【韩曰谓纣自惑乱弃贤用谗比干谏而死雷开佞而用也】
　　问何圣人之一徳卒其异方【王逸曰圣人谓文王也卒终也言文王仁圣能纯一其徳则天下异方终皆归之也】梅伯受醢箕子佯狂【王逸曰梅伯纣诸侯也言梅伯忠直而数谏纣纣怒乃杀之葅醢其身箕子晃之则被发佯狂也蔡曰梅音凂纣诸侯号醢音海肉醤】
　　对文徳迈以被芮鞫顺道【韩曰谓文王之德纯一虞芮质厥成而天下无异志也蔡曰文谓文王也芮如锐切谓虞芮也鞫居六切说文穷理罪人也诗大雅绵之八章虞芮质厥成注虞芮之君争田久而不平乃相谓曰西伯仁人也曷往质焉乃相与朝周入其境则畊者譲畔行者让路入其邑男女异路班白不持挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争为闻田而退天下闻而归者四十余国】醢梅奴箕【蔡曰淮南子淑真训桀纣燔生人辜谏者醢侯之女葅梅伯之骸史记纣为滛泆箕子谏不聴乃被髪佯狂为奴遂隠而鼓琴以自悲】忠咸丧以丑厚【韩曰此两语疑当与前纣谗谄是服事文理相属对亦随问意耳】
　　问稷维元子帝何笃之【王逸曰元大也帝谓天帝也笃厚也言后稷之母姜嫄出见大人之迹怪而履之遂有娠而生后稷后稷生而仁贤天帝独何以厚之乎蔡曰笃一作竺尔雅竺厚也与笃同】投之于冰上鸟何燠之【王逸曰投弃也燠温也言姜嫄以后稷无父而生弃之于冰上有鸟以翼覆荐温之以为神乃取而养之诗曰诞寘之寒冰鸟覆翼之蔡曰燠音郁热也】
　　对弃灵而功笃胡爽焉【蔡曰弃后稷名诗生民篇厥初生民时惟姜嫄生民如何克禋克祀以弗无子履帝武敏歆攸介攸止载震载肃载生载育时维后稷诞弥厥月先生如达以赫厥灵上帝不宁不康禋祀居然生子诞寘之隘巷牛羊腓字之诞寘之平林防伐平林诞寘之寒冰鸟覆翼之鸟乃去矣后稷呱矣史记周本记后稷其母有邰氏曰姜嫄为帝喾妃出野见臣人迹心忻然説欲践之践之而身动如孕者居期而生子以为不祥初欲弃之因名曰弃】翼冰以炎盍崇长焉
　　问何冯夷挟矢殊能将之【王逸曰冯大挟持也言后稷长持大强弓挟箭矢桀然有殊异将相之文才洪兴祖曰此与下文相属冯如上父冯珧之冯言武王多材多艺能冯弓挟矢而将之以殊能者武王也子厚引诗以对承逸之误也】既惊帝切激何逢长之【王逸口帝谓纣也言武王能奉承后稷之业致天罚加诛于纣切激而数其过何逢后世继嗣之长也○切一本作功】
