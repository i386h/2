<!-- { "loadSidebar": true } -->
    吴氏之先，周室配天。封伯东南，世多其贤。春秋之後，国始大焉。代著仁德，府君嗣旃。清慎廉退，吾无间然。秩试王府，道优林泉。积善何昧，逝於中华。洪固高原，南抱樊川。佳城郁郁，宿草芊芊。鸾凤兹，龟兆叶吉。夜月松风，万古斯毕。
    ☆裴简永
    简永，宝历时官琼王府长史。
    ○请王府寮吏公署状
    伏见诸王府，本在宣平坊东南角，摧毁多年，固循不修。至元和十三年七月十三日，庄宅使收管，其年八月二十五日，卖与宁节度使高霞寓。伏以在城百官，皆有曹局，惟王府寮吏，独无公署，每圣恩除授，无处礼上，胥徒散居，难於管辖，遂使下吏因兹弛慢，王官为众所轻，虽蒙列在官班，皆为偷安散秩。伏以府因王制，官列府中，府既不存，官司虚设。伏乞赐官宅一区，俾诸府合而共局，庶寮会而异处。如此，则人吏令衙集，案牍可见存亡，都城无废阙之曹，道路息是非之论。
    ☆韦
    专畀宏，京兆万年人。及进士第，仕累中书舍人。与李德裕善，李宗闵恶之，贬明州长史。会昌末累迁楚州刺史，终桂管观察使。
    ○宣州南陵县大农陂记
    宣郡支邑十城，而南陵处剧。盖由庶民嚣豪，物产多状，山川斗错，风俗诡浮。故理束则民溃，政放则民怠，俱不得其极。自非肃廉和敏，措动守中，则莫至良能，况功利及物邪？皇帝四年，今地官侍郎卢公观察宣部，精心厚下，重难邑长，乃以宁国令顺阳范君假南陵印为大夫。於是肃以检奸，廉以约身，和以纳民，敏以应物，物不夭落，民得休泰。卢公尝曰：“时或爽候，云龙遁逃，膏泽翔枯，物不遂液，吾人其瘁乎？”下令邑中，有能修复陂塘，积水防患者，终懋厥功。
    先时县有废陂曰大农，积岁不理，荒梗幽扈，邱隰遁形，空规残状，非乡党之寿耋，不可款识。舆人飞语，他邑病能，訾訾嚣嚣，波翻风合。范君独判於心，不畏腾口，曰：“利於人也，使吾获戾而罹悔，真吾心也。且黔愚皆苦於始作，而泰於成功。况吾君侯明，吾天子圣，尚何惧哉？”乃召乡老里正，尹而计之，具畚扌局，列绠锸，砾砻坚，披材辇壤，日必巡丈周，察势便，仁以抚驯，悦以附来，法以督奸，勤以劝劳。于是云动雷行，斩莽辟芜，拨腐曝淤，培高彻卑，不知形疲，不惮苦骨，不残民力，不费金刀，潜轶化工，事於农隙，三旬而华，不戮一人。其始也，驱江波六十里，活活下来，辟荒梗数万亩，汪汪虚明。叠石构岭，纵三百步，龙蟠虎斗，横杀冲波，泄流引洫，臂发三港，支分脉散，泽入大田。厥功既成，乃有风雨暴斗，洄激换晨，虺虺沸会，似闻构作。及乎雨斩云除，则沙洲突出，力捍岭下，若自开辟之初。信为神物所相，虽使江河合灾，惊涛怀山，大浸崩驱，暴猛来敌，亦不能轶峻防而侵厚趾。斯乃天赞其功，岂非仁深於物乎？其或火云天，旱魃为虐，蒸瘅怒，蛟龙逭诛，而翠潋摇岸，澄澜洗月，溶溶浩浩，独落天光，顺势导流，犹润百里。则贯畦浮塍，卒岁之溉，千顷岂为多哉。其细也，孕鳞甲之族，育凫雁之群，罗生菰蒲，蔓合菱藻，渔父舟人，浩歌扬楫，厚生之物，永永不极。斯其功也，可以灼当世而芳千古矣。
    昔者西门豹治邺，召翁卿治上蔡，而史氏书美，显白良能，以其因水茂功，利泽及物者也。则大农杰迹，功符天作，可以论古对能，岂有愧乎？范君寻迁御史。後三年，吏民益慕，而愿表尤功。今连率范公，以文行德器，挺为时贤，爰领宣部，仁义明举，其下耸善，常推至公。邑人三请於公，乃曰：“他人有善，惟恐不闻，况伯也。功利如是，吾岂诡故哉。”乃从之。邑长李尹，久以材能宏张其化，吏民甚安之。追论大农盛绩，因民之心，以成其善志，亦《春秋》之事也。乡将石定、录事丁宗、耆寿戴诚、佐史章佾，或参其议，或督其事，洎百姓朱纶、李纵、田邱、程胤等若干人，咸请予为记云。元和八年岁次癸巳六月壬午朔十五日丙申建。
    ○修汉太守马君庙记
    东汉太守马君臻，能奉汉制，抚宁越封，佳惠公利，俗民陶（阙一字）殊绩章白，书於旧史。其尤异，则披夷，高束波，圜境巨浸，横合三百馀里，决灌稻田，动盈亿计。自汉至今，千有馀年，纵阳骄雨淫，烧稼逸种，唯镜湖含泽，驱波流氵符，注於大海，灾凶岁，谷穰熟，俾生物苏起，贫羸育富，其长计大利及人如此。孔子称民之父母，马君有焉。开元中，刺史张楚深念功本，爰立祠宇。久而多败。今皇帝後元九年，观察使平昌孟公诛断奸劫，宽遂民类，教化修长，氓吏畏慕。尝以马君忠利之绩，神气未灭，寿宫不严，何以昭德？十年十一月，乃崇大栋梁，诛剪秽梗，礼物仪像，咸极好。後每遇水旱灾变，辄加心祷，精意所向，指期如答。则君子惠物本同於化，树功本同於治，对德相望，是宜刻石。二十年二月三日记。
    ○浯溪题壁记
    分司优，诚为忝幸，宦途蹇薄，分亦可知，因吟作官不了却归来，还是杜陵一男子。馀洛川弊庐，在崇让里，有竹千竿，有池一亩。罢郡之日，携猿一只，越鸟一双，叠石数片，将归洛中。方与猿鸟为伍，得丧之际，岂足介怀？大中二年十二月七日。
    ●卷六百九十六
    ☆李德裕（一）
    德裕字文饶，赵郡人，宰相吉甫子。文宗朝拜兵部尚书，以本官同平章事，封赞皇伯，为中书侍郎集贤殿大学士，罢为兴元节度使，徙镇海军。武宗立，召授门下侍郎同平章事兼左仆射，守司徒，进太尉，封卫国公。宣宗立，以太子少保公司东都，再贬潮州司马，又贬崖州司马。卒年六十三。
    ○黄冶赋（并序）
    蜀道有青城峨眉山，皆隐沦所托。辛亥岁，有以铸金术干馀者。窃叹刘向累世懿德，为汉儒宗，其所述作，根於圣道，犹爱信鸿宝，几婴时﹃，况流俗之士，能无惑於此乎？因作赋以正之。
    汉武帝遭世承平，百蛮以宁。自谓德成尧禹，功高汤武。闻升龙於鼎湖，乃甘心於斯语。有方士李少君，谲诈丕诞，乘邪进取。盛称化丹砂为黄金，可以登青霄而轻举。时董大夫侍侧，帝曰：“子知其术乎？”仲舒进曰：“臣惟闻天地变化，圣人范。方士之言，臣以为谄。至如圆方为炉，造化为冶，鼓风为橐，炽阳为火。元黄之气，和粹，禀而生者，为仁为智。是以生宝实繁，终古不匮。天地之范鼓铸也如是。及夫尧舜之化，大道为炉，中和为冶，声教为橐，文明为火。以法天为造，以得贤为宝。是以得其鸿名，後天难老。至於仲尼无位，大莫能致。犹铸颜与冉，底於极智。圣人之铸也取类。若乃不务德业，营信秘。祈年永久，以极嗜欲。斯则不由於正道，无益於景福。”帝曰善，乃罢方士而去之。故得汉道隆盛，令名不亏。
    ○画桐花凤扇赋（并序）
    成都夹岷江，矶岸多植紫桐。每至暮春，有灵禽五色，小於元鸟，来集桐花，以饮朝露。及华落，则烟飞雨散，不知其所往。有名工绘於素扇以赍稚子，馀因作小赋书於扇上。
    桐始华兮绿江曙，粲鲜葩兮泫朝露。树煜煜兮霞舒，鸟烂烂兮星布。彼嘉桐兮贞且猗，当暮春兮发英蕤。岂鸩雏之珍族，又栖托乎琼枝。被零露兮甘且白，涵晓月兮洒鲜泽。岂青鸟之灵俦，常饮吮乎玉液。有嘉谷而不啄，有乔松而不适。独美露而爱桐，非人间之羽翮。逮花落而春归，忽雨散而川寂。怅丹穴之何远，想瑶池而已隔。爰有妙工，图其丽容。宛宛兮若餐珠於芳蕊，飘飘兮疑振羽於光风。感班姬之素扇，空皎洁兮如霰。亦有美人，增华点绚。雀伺蝉而轻骛（原注：南朝画扇，尤重蝉雀），女乘鸾而微眄。未若绘斯禽於珍Ψ，动凉风於罗荐。非欲发长袂之清香，掩高歌之孤啭。庶玉女之提携，列昆墟之瑶宴。乃为歌曰：青春晚兮芳节阑，敷紫华兮荫碧湍。美斯鸟兮类鸩鸾，具体微兮容色丹。彼飞翔於霄汉，此藻绘於冰纨。虽清秋之已至，常爱玩而忘餐。
    ○通犀带赋（并序）
    管有以通犀带示予者，嘉其珍物，古人未有词赋，固抒此作，盖尽其美焉。
    君子以良玉比德，岂不以温润而近人。惟骇鸡之至宝，亦含章而可珍。包黄中之粹色，发奇彩之彬彬。芝草绕葩而猎叶，烟霞异状而轮。虽复孕元兔於月魄，隐青鸾於镜尘。顾霄汉之悠远，怅工人之弗真。匠者以其灵可御邪，光能远烛。剪截本末，发挥藻缛。砥若砺金，如切玉。析以为带，加之盛服。御之则（一作附）身，衤之则韫椟。似达人之卷舒，不专玩乎掌握。矧乎白璧虽美，尚不掩瑕。何兹物之无玷，岂待莹而增华。温兮如玉气舒虹，粲兮若晨光烁霞。彼廓落之繁饰，谅无足以称嗟。若乃名山岑寂，珍图谲诡。柳谷则鳞马粲然，扶风则鱼龙隐起。待有象而无施，故虽奇而莫拟。然则美服珍玩，近於祸机。虞公灭而垂棘返，壮武残而龙剑飞。先哲所以闻象则服，防患则微。经侯委而去，宣子辞环以归。
    ○鼓吹赋（并序）
    彭吹本轩皇因出师而作，前代将相，有功则假之，今藩阃皆备此乐。馀往岁剖符金陵，有童子六七人，皆於此艺特妙，每曲宴奏之。及再至江南，并逾弱冠。悲流年之倏忽，忆前欢而凄怆，乃为此赋。
    追昔吴会之年，思为卫霍之将。怀瀚海而发愤，想狼居而在望。厌桑濮之遗音，感箫鼓之悲壮。每闻兹乐，心焉犹尚。爰有亻辰童（原注：出《西京赋》），颖秀含聪。思虑未敢，专和发中。繁会曲折，变态不穷。交{过}烁电，挥手成风。或累发而碎隐，或徐弁而从容。管孤引以ィィ，鼓轻投而逢逢。若乃清景妍和，嘉客来萃。登高台而互动，对芳树而并吹。见鹏鹗之争厉，耸壮士之愤气（原注：“鹏鹗争”，“壮士怒”，皆鼓吹曲名）。忽疑翔雁叫於寒烟，胡沙蔽於天地。其始也，若伐木丁丁，响连青冥。喧禽万族，声应崖谷。其纵也，狠羊斗角，奔兕相触。转石振於崩溪，燎焚於寒竹。其终也，如风飙暂息，万籁皆肃。天地霁而雷霆收，川波静而鱼龙伏。昔我往矣，子衿青青。我今来思，突而弁兮。谅昔人之多感，睹移柳而兴凄。惜岁年之易往，叹亲好之常睽。於是勉其成人，再命迭作。念所思而不见，慨悲翁之萧索（原注：“所思”、“悲翁”并曲名）。音岂殊於今昔，情自有於哀乐。乃知孔将比於鸣蛙，陆反思於唳鹤。彼衰退於忧伤，并荣华之昭灼。
    ○白芙蓉赋（并序）
