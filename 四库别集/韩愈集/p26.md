<!-- { "loadSidebar": true } -->
　　吾皇绍祖烈，（吾皇，宪宗也。）天下再太平。诏下诸郡国，岁贡乡曲英。元和五年冬，房公尹东京。（元和四年，以房式为河南尹。）功曹上言公，（或作上其言。）是月当登名。（月或作日，非是。）乃选二十县，试官得鸿生。（硕儒也。）群儒负己材，相贺简择精。怒起簸羽翮，引吭吐铿轰。（《选》：“引圆吭之纤婉。”《礼记》：“钟声铿铿。”轰，鸣声也。吭，下浪切，又晋刚切。铿，丘耕切。轰，呼宏切。）此都自周公，（周公成洛邑，尝居之。）文章继名声。（章一作物。）自非绝殊尤，难使耳目惊。今者遭震薄，不能出声鸣。鄙夫忝县尹，愧栗难为情。惟求文章写，不敢妒与争。还家敕妻儿，具此煎い烹。柿红蒲萄紫，肴果相扶檠。（或作擎。）芳荼出蜀门，（诸本荼多作茶，方从潮馆本云：“《尔雅》曰：贾，苦荼，音徒。郭璞注：大小似栀子，早取者为荼，晚取者为茗。《唐韵》：荼，宅加反，俗作茶。大抵茶与荼，古音相近，如今言搽与涂，亦通用也。”今按：荼与茶，今人语不相近，而方云相近者，莆田语音然也。虽出俚俗，亦由音本相近，故与古暗合耳。今建人谓口为苦，走为祖，亦此类。方言多如此云。）好酒浓且清。何能充欢燕？庶以露厥诚。昨闻诏书下，（或作来。）权公作邦桢。（杜《舂陵行》云：“结也实国桢。”桢音贞。）文人得其职，（文一作大，一作丈。）文道当大行。阴风搅短日，冷雨涩不晴。勉哉戒徒驭，家国迟子荣！（迟，直利切。《汉书》：“侧席迟士。”注，待也。）   
　　【送李翱】   
　　（翱字习之，陇西人。贞元十六年，娶公兄之女。元和三年四月乙亥，户部侍郎杨於陵出为广州刺史、岭南节度使，表翱佐其府。四年正月己酉，翱自东都旌善坊，以妻子上船于漕，乙未去东都。公与石洪假舟送之，丁酉同登嵩山，题姓名纪别，故有此诗。）   
　　广州万里途，山重江逶迤。（上於危切，下余支切。）行行何时到，谁能定归期？揖我出门去，颜色异恒时。虽云有追送，（或作迎送。《诗·有客》：“薄言追之。”郑云：“追，送也。”）足迹绝自兹。人生一世间，不自张与施。譬如浮江木，纵横岂自知！宁怀别时苦，勿作别后思。   
　　【送石处士赴河阳幕】   
　　（或注得起字。石洪也，元和五年，乌重裔为河阳节度使，辟置幕府，公尝有序，送诗亦是时作。）   
　　长把种树书，（种树书，见《史记·秦始皇纪》。）人云避世士。（《论语》：“且而与其从辟人之士也，岂若从辟世之士哉。”）忽骑将军马，自号报恩子。风云入壮怀，（云入或作雷开。）泉石别幽耳。钜鹿师欲老，（邢州钜鹿郡。）常山险犹恃。（常山镇州，今为真定府。元和四年，节度使王承宗反，诏中人吐突承璀以兵讨之。无功，遂赦王承宗。）岂惟彼相忧，固是吾徒耻。去去事方急，酒行可以起。   
　　【送湖南李正字归】   
　　（或作《送李正字归湖南》，或作《李判官》。李础，其父仁钧，时为亲王府长史。础自湖南从事请告来省，公尝有序送焉。元和五年分司东都作。）   
　　长沙入楚深，洞庭值秋晚。人随鸿雁少，江共蒹葭远。历历余所经，（公贞元十九年出为阳山，已而徙掾江陵，入为国子博士。湖南之地，盖尝经行矣。）悠悠子当返。孤游怀耿介，旅宿梦婉娩。（上音宛，下音免，媚也。）风土稍殊音，鱼虾日异饭。亲交俱在此，谁与同息偃？   　    　          　    　 
●卷五·古诗五 
【辛卯年雪】 
　　（公时为河南令作。）   
　　元和六年春，寒气不肯归。河南二月末，雪花一尺围。（此即白乐天诗所谓：“元和岁在卯，六年春二月，月晦寒食天，天阴夜飞雪。”）崩腾相排拶，（子达切，又子末切。）龙凤交横飞。波涛何飘扬，天风吹幡旗。白帝盛羽卫，{髟沙}振裳衣。（{髟沙}或作{沙毛}。《选》“绿苔{髟沙}乎研上”。上音参，下音沙。）白霓先启涂，（《楚辞》曰：“白婴，胡为此堂。”与霓同。）从以万玉妃。（从，去声。）翕翕陵厚载，哗哗弄阴机。生平未曾见，何暇议是非。或云丰年祥，（《诗传》：“丰年冬，必有积雪。”）饱食可庶几？善祷吾所慕，谁言寸诚微？   
　　【醉留东野】   
　　（元和六年公为河南令作。）   
　　昔年因读李白杜甫诗，长恨二人不相从。吾与东野生并世，如何复蹑二子踪？东野不得官，（东野前一年方罢河南水陆转运从事，故云。）白首夸龙钟。（依字当作龙踵。卢仝诗：“卢子龙踵也，贤愚总莫惊。”苏鹗《演义》：“龙钟，不翘举之貌，如{髟监}拉搭之类。”）韩子稍奸黠，自惭青蒿倚长松。低头拜东野，愿得终始如巨蛩。（《孔丛子》曰：“北方有兽名曰{厥虫}，爱蛩蛩巨虚，食得甘草，必啮以遗，蛩蛩巨虚见人将来，必负{厥虫}以走，{厥虫}非爱巨蛩也，为其假足。二兽亦非心爱{厥虫}也，为其得甘草而遗之也。夫善兽犹知比假而相报也，况士君子之欲名利者乎。”巨音巨。蛩音邛。）东野不回头，有如寸撞钜钟。（字见二卷《答张彻》。）吾愿身为云，东野变为龙，四方上下逐东野，虽有离别无由逢。（离别或作别离。）   
　　【李花二首】   
　　（诸本作一首。此二诗也，自“当春天地争奢华”以下分焉，意义甚明，编者误合之。公元和初在江陵有《李花赠张十一》，又有《寒食日夜归酬张十一李花》之什，所谓“不忍千株雪相映”是也。至是元和六年，为县河南，而作此诗。自“夜领张彻投卢仝”而下，其所以状李花之妙者至矣。苏内翰《梅诗》举此云：“缟裙练玉川家，肝胆清新冷不邪。李争春犹办此，更教踏雪看梅花。”亦一奇也。）   
　　平旦入西园，梨花数株若矜夸。旁有一株李，颜色惨惨似含嗟。问之不肯道所以，（此暗使“桃李不言，下自成蹊”。事见《汉·李广赞》。老杜《哀王孙诗》：“问之不肯道姓名。”）独绕百匝至日斜。忽忆前时经此树，正见芳意初萌牙。（或作芽，《汉传》如“朱草萌牙”，“事有萌牙”，无用芽字。）奈何趁酒不省录，不见玉枝攒霜葩。（枝或作杖。）泫然为汝下雨泪，（《礼记》：夫子泫然流涕。泫，胡犬切。）无由反旆羲和车。东风来吹不解颜，苍茫夜气生相遮。冰盘夏荐碧实脆，斥去不御惭其花。（斥去或作片云，或作云去，或作斥逐。张衡《思玄赋》“斥西施而不御”，韩语原此。或本皆误也。1111　　）当春天地争奢华，洛阳园苑尤纷。（女加切，或作。董彦远云：从如，今人从奴，《唐韵》以为或体，非也。考相如《子虚赋》，王逸《九思》皆只作。今按：《说文》，（从奴，牵引也。从如，持也。古书作，盖通用。）谁将平地万堆雪，（将，方作堆。）剪刻作此连天花。日光赤色照未好，明月暂入都交加。夜领张彻投卢仝，（公《寄卢仝诗》云：“偶逢明月曜桃李。”想此时也。）乘云共至玉皇家。长姬香御四罗列，缟裙练无等差。静濯明妆有所奉，顾我未肯置齿牙。清寒莹骨肝胆醒，一生思虑无由邪。）1111　　【招扬之罘一首】   
　　（之罘，元和十一年进士。阁本作之杲，或作录之，字讹也。公为河阳令，之罘自中山来，从公问学。公惜其归，以诗招之。罘音浮。）柏生两石间，万岁终不大。野马不识人，难以驾车盖。柏移就平地，马羁入厩中。（时之罘犹未第，故公以诗招之。有柏马之喻，而后之工画者，遂作为柏石图，陈季常家藏之。苏内翰为之铭云：“柏生两石间，天命本如此。”又云：“韩子俯仰人，但爱平地美。”又云：“君看此槎牙，岂有可移理。”原公诗意，盖以喻之罘游从问学以成其才，故其下有“独学陋”，“不远复”之语，非谓以利迁也。若既槎牙而后移，则所谓时过然后学矣，览者无以为异。）马思自由悲，柏有伤根容。伤根柏不死，千丈日以至。（千或作百，日以或作不难，以或作已。）马悲罢还乐，（罢音疲。）振迅矜鞍辔。（迅或作顿，振迅字见《七月诗传》、鲍昭《鹤赋》。）之罘南山来，文字得我惊。馆置（(盖)）使读书，日有求归声。我令之罘归，失得柏与马。（失得，方作失待，或作实待，或作实失。今按：三本皆无理，唯嘉杭本作失得，似颇有理，而《举正》不收。盖其意曰：失得之计，观于柏马可见云尔。）之罘别我去，计出柏马下。我自之罘归，入门思而悲。之罘别我去，能不思我为。洒扫县中居，引水经竹间。嚣哗所不及，何异山中闲。前陈百家书，食有肉与鱼。（《史记·孟尝君传》：冯，迁之幸舍，食有鱼矣。《左传》：“肉食者鄙。”）先王遗文章，缀缉实在余。《礼》称独学陋，（《礼记》：“独学而无友，则孤陋而寡闻。”）《易》贵不远复。（《易》：“不远复，无祗悔。”）作诗招之罘，晨夕抱饥渴。   
　　【寄卢仝】   
　　（元和六年春公为河南令作。仝闭门不出，时洛阳有留守郑余庆，有尹李素，仝皆不见。水北谓石洪，水南谓温造，皆继往河阳幕。少室谓李渤。三人者，皆仝所不为也。）   
