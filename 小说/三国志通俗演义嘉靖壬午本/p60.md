<!-- { "loadSidebar": true } -->
　　不说曹仁投许昌。却说玄德大获全胜，引军入樊城，县令刘泌出迎。玄德安民己定。刘泌乃长沙人也，亦是汉室宗亲，遂请玄德到家，设宴。时有外甥寇封侍立于侧。玄德见封人品壮观，声音清亮，玄德问泌曰：“此何人？”泌答曰：“此吾甥寇封也，精熟武艺。父母双亡，泌忝母舅，在此倚傍学业。本罗睺寇氏之子也。”玄德欲过房为嗣。刘泌忻然从之，遂使其甥拜玄德为父，改名刘封。玄德带回，令拜云长、翼德为叔。云长曰：“兄长既有子，何必用螟蛉？后必有乱也。”玄德曰：“吾待为子，彼必待我为父，有何乱也？”云长不悦。此是结冤之处。玄德、单福计议，恐樊城不可守，乃带赵云引一千军守樊城。玄德领众自回新野。

　　却说曹仁、李典回许昌见曹操，泣拜于地请罪，言损军折将之事。操曰：“胜负乃兵家之常事，岂能常胜乎？刘备如此，谁与谋事？”曹仁言单福设策。操曰：“不知单福果何人也？”程昱笑而言曰：“非单福也。此人少好击剑。中平末年，曾与人报仇，用白粉涂面，披发而走，为吏问其姓名，缄口不言。吏乃缚于车上，击鼓令市人识之，虽有识者，莫敢言，而同伴窃解救之。乃更名易姓，隐于他处。于是感激，乃疏巾单衣，折节向学。后遍访名师，常与司马徽谈论。此人乃颖川徐庶，字元直，单福乃更名也。”操曰：“徐庶之才，比君何如？”昱曰：“昱十分，得徐庶一二也。”操曰：“惜乎！贤士归于刘备，必助羽翼矣！奈何？”昱曰：“徐庶虽在彼，丞相要用，召来不难。”操曰：“岂得来归？”昱曰：“徐庶为人至孝，幼丧其父，止有母在堂。见今兄弟徐康已亡，遗母年老，无人侍养，可使人赚至许都。令作书唤之，其子必星夜而至矣。”操大喜，使人前去取徐庶母。不一日而来，操尝亲自款待，而对徐母曰：“近闻令嗣徐元直，乃奇才也。今在新野，助逆臣刘备，负却朝廷，正如美玉落在淤泥之中，诚为可惜。今烦老母付笔札，唤回许都，吾于天子之前保奏，必加赏爵禄。”操命左右捧过文房，令徐母作书。母曰：“刘备何如人也？”操曰：“沛郡小辈，妄称皇族，奈无恩义，外君子而内小人，真匹夫也。”徐母两目圆睁，厉声而言曰：“汝何虚诳之甚也！吾久闻刘玄德乃中山靖王之后，汉景帝阁下玄孙，有尧、舜之风，怀禹、汤之德。况又屈身下士，恭己待人，世之黄童白叟，牧竖樵子，皆知其名，真当世之英雄也。吾儿辅之，得其主矣。汝虽托名汉相，实乃汉贼；却言玄德为逆臣，岂不自耻！如何使吾儿背明投暗，惹万代之骂名？”言讫，投笔于地，取石砚便打曹操。操大怒，叱武士执徐母斩之。性命如何？ 

徐庶走荐诸葛亮
　　曹操欲斩徐母，程昱急止之曰：“令武士且留人！”昱入谏操曰：“徐母毁丞相者，欲求死也。丞相若杀之，则招不义之名，成全徐母之德。徐母一死，徐庶知之，必死心塌地以助刘备，而尽力报仇也。不如留之，则使徐庶身心两处，纵使助刘备，亦不尽力也。昱自有小计，必赚徐庶至此，以辅丞相也。”操然之，使送徐母于别室养赡。程昱如亲母待之。昱乃诈言曾与除庶为昆仲，时常送物，必具手启。徐母亦作手启以答之。昱赚了徐母笔迹字体，诈修书—封，差一心腹人，持书径奔新野县，寻见徐庶行幕，使军士达知。

　　庶闻母有家书至，急唤入问之。来人曰：“某乃馆下走卒，奉老夫人言语，有书上达。”徐庶拆封视之。书曰：

　　近汝弟康丧，举目无亲。正悲凄之间，不期曹丞相使人赚到许昌，言汝背反，下于缧绁，独赖程昱等力救。若得汝降，能免吾死。如书到日，可想劬劳之恩，星夜前来，以全孝道；却图归耕故乡，免遭大祸。吾今命若悬丝，专候救济！更不多嘱。

　　徐庶览毕，泪似涌泉，持书釆见玄德曰：“某本颖川徐庶，字元直，为因逃难，更名单福。昨因荆州刘景升招贤纳士，特往见之。与之论事，方知无用之人也，故作书以别之，夤夜至司马水镜庄上诉说其事。水镜深责庶不识主，却说：‘刘豫州在此，何不事之？’庶故作狂歌于市，以钓使君；幸蒙不弃孤陋，曲赐重用。争奈老母被曹操计囚于许昌，将欲垂命，持书来呼，不容不去。非不欲尽犬马之劳，以事使君；争奈慈母被执，不得尽其力也。今且暂归，尚容再会。”玄德哭曰：“子母之道，乃天爱也。元直毋以备为念，而割其天爱。待与老太君相见之后，再从听教。”庶乃拜谢。庶便欲行，玄德曰：“再聚一宵，来日相饯。”孙乾等入见玄德。乾曰：“徐元直乃天下之奇才也，久在新野，今回许昌，尽知我军中之虚实。若使此人归曹操，必重用之，来攻我军，势必危矣。望主公苦留，休教放去，使曹操见庶不去，必斩其母。庶知母死，必与母报仇，力攻曹操也。”玄德曰：“不然。使人杀其母，吾独用其子，乃不仁也；留之而不使去，以绝子母之道，乃不义也。吾宁死，而不为不仁不义之事也。”众皆感叹而去。

　　玄德请徐庶饮至半夜，庶曰：“今闻老母被囚，虽金波玉液，亦不能占肠胃也。”玄德曰：“闻公之行，使备如失左右手，虽龙肝凤髓，亦不甘味也。”二人相泣，坐以侍旦。诸将已于廓外安排饯行。玄德与徐庶上马出廓，至长亭下马相辞。玄德举杯劝徐庶曰：“备分浅缘薄，不能与先生相从听诲。望先生善事新主，以全孝道。”庶泣曰：“某才微智浅，深荷使君重用。今不幸半途而别，实为母之故也。纵曹操逼勒事之，终身不设一谋。岂不忠也？非所愿也。”玄德又曰：“先生此去，刘备亦欲远遁而避世也。”庶曰：“本欲与使君共图王霸之基业，奈老母在许昌被执，是以徐庶方寸乱矣。纵使在此，无益于事。请使君别求大贤以佐之，共图王霸之业，何心灰如此也！”玄德曰：“愚意度之，恐天下无如先生者。”庶曰：“吾樗栎音书力庸才，非栋梁也。使君可求栋梁以佐之。”玄德泣谢。庶谓诸将曰：“望诸公善事使君，以图名垂竹帛，功列青史，休效庶之无始终也。”诸将皆感伤而别之。玄德泪如雨下，不忍相离。又送一程，彼各上马，玄德与徐庶并辔而行。玄德曰：“先生此去，备心如割，无复有匡扶王室之心矣！”庶曰：“使君保重，以图再会。”玄德曰：“各天一方，未知相会却在何日！”不觉又行十里，庶辞曰：“不劳使君远送，庶当星夜而行，见老母矣。”玄德又送十里，诸将请回。玄德就马上执庶之手，曰：“先生此去，刘备奈何？”泪沾衿袖。庶亦掩面而哭别。玄德立马于林畔，看庶乘马，从者数人，匆匆而去。玄德放声大哭。孙乾等劝：“主公休如此恸伤。”玄德曰：“元直去矣！吾将奈何？”凝泪而望，被一大树林隔断。玄德以鞭指曰：“吾欲尽伐此处树木！”孙乾曰：“何故伐之？”玄德曰：“因阻望徐元直也！”

　　正望之间，又欲赶庶而送之，忽见徐庶拍马而回。玄德曰：“元直此来，莫不无去意乎？”遂下马相迎。庶亦下马而来。玄德曰：“先生此回，必有主意。”庶曰：“庶心绪如麻，失却一语：有一大贤，只在襄阳城二十里隆中地名，使君何不见访？”玄德曰：“公可与某请来相见，甚好。”庶曰：“此人非庶之比也。使君可往相见，不可屈致也。使君若得此人，可比周得吕望，汉得张良。有经纶济世之才，补完天地之手。其人每自比管仲、乐毅。以庶观之，管仲、乐毅不及此人也。”玄德曰：“比先生才德如何？”庶曰：“某比此人，如驽马以并麒麟，寒鸦以配鸾凤。庶何足言之。此人乃天下第一人耳！”玄德大喜，曰：“愿求大贤姓名。”庶曰：“此人乃琅琊阳都人也，汉司隶校尉诸葛丰之后。其父名珪，字子贡，为泰山郡县丞，早卒。时从叔父玄为袁术所署豫章太守，后汉朝选朱皓代玄。玄素与荆州牧刘景升有旧，往依之。不幸玄卒。其人与弟均躬耕于南阳，好为《梁父吟》。复姓诸葛，名亮，字孔明。所居之地有一岗，名卧龙岗，故自号‘卧龙先生’。此人乃当世之大贤也，使君急宜枉驾见之。若此人肯相辅佐，何虑天下不定乎！”玄德曰：“昔备在水镜庄上，有云：‘伏龙、凤雏，两人得一，可安天下’。备再问之，但云‘好，好’而已。莫非伏龙、凤雏乎？”庶曰：“凤雏者，襄阳庞统是也。伏龙正是诸葛孔明。皆是庞德公之所言也。”玄德踊跃而大叹曰：“今日方悟‘伏龙、凤雏’之语。何期大贤只在目前！非先生一言，备有眼如盲也！”后人谓徐庶走荐诸葛亮诗曰：

　　痛恨高贤不再逢，临歧哭别两情浓。

　　片言恰似春雷震，能使南阳起卧龙。

　　又诗曰：

　　四海苍生在倒悬，豫州天下谩求贤。

　　不因徐庶临歧荐，怎得西川四十年？

　　徐庶荐了孔明，再别上马而去。玄德闻徐庶之语，似醉方醒，如梦初觉，方悟司马德操之言也。引众将回新野，便具卑辞厚币之礼，同关、张前去请孔明。

　　先说徐庶上马，想玄德留恋之情，恐怕孔明不去，遂乘马直至卧龙岗下马，入庄见孔明。孔明问曰：“元直此来，必有事故？”庶曰：“庶本欲事刘玄德，为因老母被曹操所囚，驰书来召，乃舍此而往。庶临行时，将公荐与玄德。望勿推阻，可往见之，当展平生之大才，不负夙昔之所学也。”孔明闻之，作色而言曰：“汝以我为享祭之牺牲乎？”拂袖而入。所言享祭之牺牲者，乃郊祀之牛，闲当以草料喂养，以衣绶锦，临期杀之。此言因庶所相轻也。庶乃满面羞惭，不辞而退，上马趱程，而赴许昌见老母。正不知玄德来请孔明，还是如何？ 

刘玄德三顾茅庐
