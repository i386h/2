<!-- { "loadSidebar": true } -->
　　某闻楚共王尝召令尹告之曰常侍莞苏与我处常忠我以道正我以义吾与处不安也不见不思也虽然我有得也其功不细必厚爵之申侯伯与处常纵恣吾吾所乐者劝吾为之吾所好者先吾服之吾与处欢乐之不见戚戚也虽然吾终无得也其过不细必亟谴之某谓楚王诸侯耳尚不欲以一己好恶而私其用舍况明皇奄有四海为天下君宜乎因逆心而求诸道因逊志而求非道此开元之治所以庶几于贞观也惜夫志满意得为善不终恶张九龄咈已而弃之喜李林甫顺已而信之驯致天寳之乱为楚王所笑有始有卒果其难哉
　　淳熙七年正月二十五日
　　汉张释之为谒者仆射文帝幸上林苑释之从登虎圈上问上林尉禽兽簿尉不能对虎圈啬夫代尉对响应无穷上曰为吏不当如此耶诏释之欲拜啬夫为上林令释之进曰陛下以周勃张相如何人也上曰长者也释之曰此两人称为长者言事曽未出口岂若啬夫喋喋利口捷给哉且秦任刀笔吏争以苛察相髙故政凌迟今以啬夫口辩而超迁之臣恐天下随风而争口辩无实上之化下疾于影响举措不可不察上曰善乃止拜释之为公车令
　　某闻刚毅木讷近仁巧言令色鲜矣仁是故易称吉人之辞寡躁人之辞多书不贵截截善谝言而以心休休无他技为贵歴观古之君子未有不讷于言而敏于行者也文帝天资仁厚专务以德化民顾岂不知此哉其赏虎圈啬夫特以上林尉职在禽兽不能举职啬夫乃反能之姑欲稍加试用以劝留意职业之人耳非喜其辩也张释之犹以为不可者盖上以重厚取人则有德者进上以捷给取人则利口者来用舍之端当审故也文帝一闻斯言即舍啬夫而进释之呜呼其贤矣哉
　　二月七日
　　前汉魏相好观汉故事及便宜章奏数条汉兴以来国家便宜行事及贤臣贾谊晁错董仲舒等所言奏请施行之相勅掾吏按事郡国及休告从家还至府辄白四方异闻或有逆贼风雨灾变郡不上相辄奏言之与御史大夫丙吉同心辅政上皆重之
　　某闻汉宣帝信赏必罚总覈名寔好用文法吏以刑绳下盖兴事造业之时也而魏相方且取祖宗已行之事采名臣所陈之言奏请施行之近于迂矣元康而后嘉谷崇降神爵仍集金芝产铜池九真献竒兽南郡获威鳯改元纪瑞帝心侈焉相则采郡国盗贼风雨灾变之事日陈于前近于惷矣然在当时则蒙倚信及后世则称名相者盖君臣之间正欲可否相济吁咈相警然后政事不流于一偏风俗不至于坠壊此孝宣所以中兴丙魏所以有声也欤
　　三月八日
　　汉武帝元鼎五年以御史大夫石庆为丞相是时国家多事桑羊等致利王温舒之属峻法而倪寛等推文学皆为九卿更进用事事不关决于丞相庆醕谨而已某观汉武帝雄材大畧内欲修明百度外欲攘却四夷其任一相宜择聪明材智之士以共成治功顾乃不然所用者田蚡薛泽李蔡严清翟赵周之徒大抵皆庸才也多诈如公孙当时号为贤相其他可知今又以石庆醇谨擢而用之天下之事则不使关决国家何赖焉且人主论一相一相择百官然后朝廷可治万事可理书曰安汝止惟几惟康其弼直又曰股肱喜哉元首起哉百工熙哉此二帝所由昌也武帝使九卿更进用事而丞相徒取充位其亦异乎是矣
　　五月七日
　　真宗咸平三年御使坐命翰林侍读学士邢昺讲左氏春秋侍读【阙】焉时初置讲读之职至五年讲毕宴近臣于崇政殿赐昺袭衣金带加器币仍迁工部侍郎兼国子监祭酒
　　某谨按国史咸平三年真宗皇帝即位尚新北则契丹入冦西则李继迁未平西南则王均僣号于成都羽檄交驰日不暇给当是时议者必以选将练兵为急而指崇儒重道为迂帝独不然方且初置讲读之职博延儒学之士是岂急其所当缓缓其所当急哉盖以攘戎狄在乎修政事修政事在乎正心术正心术在乎明道德未有道德既明而安强之威不成者也惟帝天纵将圣有得于此故日命邢昺等讲左氏春秋才二三年遂至终篇又两年而边兵入冦车驾再幸澶渊射杀贼帅敌众狼狈宵遁卑辞请和太平之功自此而定然则帝王讲艺论道岂专为文治而已其亦立武事之本欤
　　东宫劄子
　　缴选德殿记劄子【淳熙五年九月】
　　某前日曽面选德殿记大槩言古者男子自其初生即已寓意弧矢而六经所载祭祀賔客取士燕饮之类皆主乎射是以平居无事人人阅习月来日徃同乎自然兵农所以不分文武所以为一后世失其本指乃以为兵家之一艺故士卒挟其所长得以骄人而国之兴衰始专在兵矣今主上特取选射观德之义以名便殿储精复古至深至逺所恨某言词不工莫能宣达圣意姑塞明诏不任震惧縁碑在禁中难以摹打谨録本内申纳倘蒙令慈特赐过目不胜幸甚
　　乞名魏主侍祠劄子
　　某适防令防草魏王问候书初不知其详偶有四明人在此呼而问之方知魏王自此月十一二以后痰唾中有疾且云常觉恍惚有所覩见徃龙虎山招张天师想只是縁瓦凉棚曽压损人中心自疑是以如此某区区之意窃谓殿下倘因月旦入侍奏知主上乞以宗祀侍祠为名召王入朝少解其惑则殿下友爱之情光于古今必契宸指仰恃眷遇有所见不敢隠未审当理否皇恐死罪
　　纳临江军法帖劄子
　　某顷曽面禀本朝太宗皇帝尝谓辅臣曰朕开卷见圣贤行事可为轨范者未尝不三复可以资风教者悉记之毎延见臣下援引以示劝戒至道元年定为法帖十二卷今江西临江军偶存石刻辄摹印一本装褫成册谨用投献庶几侍膳问安之暇少资观览冐凟渊冲伏深震越
　　乞还尤袤礼记彻章赏劄子
　　某等昨縁礼记彻章已照应元降指挥将曽任庶子谕德讲礼记官姓名具申朝廷推恩了当后来方省记得尤袤一员虽系侍读却曽于乾道九年十一月内縁庶子谕德阙官专差本人兼讲礼记已取防到吏部所受圣防全文今欲缴连关左右春坊申取朝廷指挥合具禀知伏乞令照
　　付下两春坊当直人文字囘劄
　　某伏防令慈付下两春坊当直人文字早来圣上宣谕云此是拣不中禁军亦非创差遂令降防云应诸处占破人数并行拘收今后不得违戾元不曽指名此项伏乞令照
　　付下御笔戒谕张澈等囘劄
　　某伏蒙令慈封示御笔戒谕张澈应孟明极为允当谨复封纳乞便赐缴进伏乞令照【已上二劄并在政府时今附入于此】












　　文忠集卷一百六十一
　　钦定四库全书
　　文忠集卷一百六十二【承明集十】
　　宋　周必大　撰
　　代东宫表牋笏记青词魏王书
　　辞免皇孙封国公皇孙女封郡主奏【淳熙五年】
　　臣恭覩十月二十八日圣防皇孙右千牛卫大将军某与除正任观察使封国公皇孙女与封郡主者慈怜俯被感惧交深臣仰惟皇上陛下睦族以仁率繇近始抱孙之爱毎厚宸衷特侈恩章并加爵秩然臣男方逾幼学敢辄当亷车公社之崇臣女犹在弱龄难遽冒列郡荣名之宠愿囘鸿渥免累公朝臣无任祈天俟命之至取进止【十月一日御寳批降诏不允】
　　谢主上表
　　共为子职仅输定省之劳贻厥孙谋忽被便蕃之宠假公朝之爵秩为私室之光华【中谢】伏念臣夙侍慈顔宻承庆系男方逾于幼学已叨环卫之聫女犹在于弱龄未习姆师之训敢图宸渥并锡恩章位以庶车特赐公圭之履主之列郡更疏沐邑之荣岂伊蕞尔之躯堪此涣然之命兹盖伏遇皇帝陛下自家刑国执古御今道与天同虽处域中之大爱由近始毎先门内之恩爰推幼幼之仁以笃亲亲之义臣敢不勉图忠孝仰答眷怜受祉而施于孙窃颂文王之圣明德而亲其族愿观尧帝之勲
　　谢皇后牋
　　恢崇内治夙承紫禁之顔启导中宸并锡禄车之宠只膺眷渥伏积兢荣【中谢】窃以帝系隆昌时惟大庆天孙富贵固有彛章乃如稚弱之资方倚载持之德孰云异数集此幼年兹盖伏遇皇后殿下濬发徽音宻禆洪造于其王母毎介福于康侯至哉坤元庸资生于万物坐令孱陋获被褒嘉臣敢不勉以成人戒夫期侈子孙蕃衍继盈匊于唐风寿禄绵延迈含饴于汉世
　　谢太上皇帝表
　　非黄屋之心久怡神于太极钟【阙】车之爱今锡宠于曾孙仰惬慈懐俯惭荣遇【中谢】伏念臣质微三善居奉重亲夙凭积庆于僊源早应占祥于吉梦方胜趋拜乃荷宠灵植圭光映于亷车脂泽显开于名郡赫然印组贲此闺门兹盖伏遇尊号太上皇帝陛下妙道无为神功不宰巍巍荡荡民难尧舜之名蛰蛰绳绳孙喜周邦之众溢两宫之和气见四世于我家臣敢不力训童蒙俾知恩渥子有孙而孙又子期无忝于本支君使臣而臣事君誓同坚于忠孝
　　谢太上皇后牋
　　功齐太极方同享于尊荣恩逮曽孙爰并疏于宠渥涓辰拜赐举室交欣【中谢】伏念臣奉侍重亲叨尘贰极幸袭邦家之庆早开男女之祥童稚何为頋毎慙于觿韘功容匪易曽未习于组紃骤膺晋锡之蕃仰赖坤元之正兹盖伏遇尊号太上皇后殿下徽柔有裕冲淡无为夫夫妇妇而明人伦夙着关雎之化子子孙孙而正家法今观麟趾之风肆协德于两宫庸推恩于诸幼臣敢不推原其本图报所蒙寿考维祺愿对尧年之永云来致养更观周歴之长
　　明堂礼毕称贺笏记
　　万寳成功九筵肆祀恭惟皇帝陛下受天纯嘏锡福庶民凡预臣隣胥同鼓舞
　　肆赦讫称贺笏记
　　礼成世室泽霈端闱恭惟皇帝陛下受祉堪舆均恩夷夏周刑既措禹服来同
　　郊祀端诚殿贺礼毕笏记
　　新阳协应元祀备成恭惟皇帝陛下贶格两仪恩均万国幸仰瞻于庆礼尤俯极于懽悰
　　设醮青词二首
　　伏以月纪季秋日临初度念夙依于道防获安处于宫庭预集羽流恪陈醮席宣琼科于清夜延飚驭于层霄伏望垂鍳丹诚博恢洪造无疆之寿上祝于君亲有羡之祥下均于闺阃【淳熙三年八月二十八日】
　　季秋纪月将临生育之辰大道流恩预展重修之报揆良辰而设席延髙士以宣科伏望鹤驾来临鸿私曲被两宫万寿勤定省于寝门四序多祥保安寜于闺阃誓殚诚格仰答生成【淳熙四年八月】
　　贺魏王年书
　　某拜覆判府制置开府大王尊兄座下逖违诲色倐已经年企仰在中非可言喻腊寒甚勤恭惟镇临海服神相人咏尊候动止万福某坐阻侍教临风増情愿调寝饔以对戬谷拳拳不备
　　某拜覆伏以四序更端群生交泰仰惟班春有裕受祉滋多引领旌麾无由奉觞致千嵗之祝姑凭尺牍少展寸诚敢冀尊察
　　某拜问尊嫂两国夫人钦想祺祥交集侄辈侍奉均庆临安或有所委愿闻其目
　　谢魏王贺生辰书
　　某拜覆判府制置开府大王尊兄座下不奉怡怡之乐浸易嵗华引领东望殊切驰仰深秋极凉伏惟绥靖海邦神人共防尊候动止万福某侍膳攸拘莫遑瞻拜仰乞寳调冲粹翕受丕祉永膺君父之眷不备
　　某拜覆某始生之辰特防记念逺勤专介宠以教墨而又香币器既厚且嘉自非友爱素隆何以臻此只受以还感藏无斁区区谢悃尺纸奚究冀尊察
　　某拜问尊嫂两国夫人钦想尊履日臻殊祉侄女以次均安并抚夀仪尤深悚荷
　　魏王来书
　　某顿首上启比者遣人致难老之祝特承惠答殊荷勤渠不闻动静又复几月岂胜驰仰之情即日薄寒伏惟日侍宸闱尊候神相万福某备数粗遣皆叵庇所及不足勤念虑弟瞻承之便邈未有涯殊极拳拳也寒燠未定用敢祈惠令崇防以对休宠不宣某顿首上启皇太子殿下贤弟
