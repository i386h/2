<!-- { "loadSidebar": true } -->
　　日色临平乐风光满上兰【西京赋曰大驾幸乎平乐之馆又曰正垒壁乎上兰三辅黄图曰上林有上兰观又史记周勃传曰御史大夫施屠昆邪破馆军上兰】南国美人去东家枣树完【离骚曰恐美人之迟暮王逸注云美人谓懐王也王逸章句云灵修美人以嫓于君汉书曰王吉少时学问居长安东家大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令妇还里中为之歌曰东家有树王阳妇去东家枣完去妇复还南国谓楚也美人喻君也时元帝都江陵本楚地故比之南国美人吉妇自喻也东家枣完喻已身在长安如出妇不还矣】抱松伤别鹤向镜絶孤鸾【蔡邕琴操曰商陵牧子娶妻五年无子父兄欲为改娶牧子援琴鼔之歌别鹤以舒其愤懑故曰别鹤操刘敬叔异苑曰罽賔国王买得一鸾欲其鸣不可致饰金繁飨珍羞对之愈戚三年不鸣夫人曰尝闻鸾得类则鸣何不悬镜照之王从其言鸾覩影悲鸣冲霄一奋而絶喻巳身在异域如别鹤孤鸾也】不言登陇首惟得望长安【陇首即陇头歌所谓陇头流水鸣声幽咽遥望秦川肝肠断絶乂云陇头流水分离四下念我行役飘然旷野登髙逺望涕零双堕王餐诗曰南登灞陵岸回首望长安言登陇首得望长安今已之乡闗在于南国不能复见也】
　　鬬麟能食日战水定惊龙【春秋孔演图曰麟木精也麒麟鬬日无光博物志曰麒麟鬬而蚀日国语曰灵王二十二年谷洛□将毁王宫王卒壅之及景王崩王室大乱及定王王室遂卑韦昭曰谷洛二水名也鬪者两水格有似于鬪喻梁元帝与西魏两国争战也】鼓鞞喧七萃风尘乱九重【礼记曰君子闻鼓鞞之声则思将帅之臣周礼注曰字林并曰鞞小鼓也穆天子传曰天子赐七萃之士王仲宣杂诗曰风飘扬尘起白日忽已冥吕向曰风起举扬尘埃喻兵戈暴起也风尘乱九重者言元帝出降天子防尘也九重谓君也】鼎湖去无返苍梧悲不从【三辅黄圗曰黄帝采首山铜以铸鼎鼎成有龙下迎迎帝仙去小臣攀龙髯而上者七十二人汉武帝于此建鼎湖宫礼记曰舜葬苍梧二妃不从言魏人戕帝时已在长安不能从君死也】徒劳铜爵妓遥望西陵松【魏志曰曹公临死谓媫妤妓人曰汝等时时登铜爵台望吾西陵墓田言元帝葬于津阳门外遥望如西陵墓田矣】
　　无闷无不闷有待何可待【易曰遯世无閟】昏昏如坐雾漫漫疑行海【戚歌曰长夜漫漫何时旦沈约诗曰归海流漫漫】千年水未清一代人先改【易干凿度曰圣人受命瑞应先见于河河水先清清变白白变黒黒变黄各三日无闷无不闷言已不隐不仕也有待何可待言欲待梁兴而梁反亡也昏昏如坐雾言已之昏愦也漫漫疑行海言已无所归也千年水未清一代人先改盖伤梁运之遂终也】昔日东陵侯惟有园在【三辅黄图曰长安城东出南头第一门曰覇城门或曰青门门外旧出佳广陵人邵平为秦东陵侯秦破为布衣种青门外美故时人谓之东陵言已本梁臣今梁亡而留于长安若东陵故侯也】
　　懐抱独昏昏平生何所论由来千种意并是桃花源【捜神后记曰晋太康中武陵人捕鱼为业縁溪行忘路逺近忽逢桃花夹岸数百歩中无杂树芳华鲜美落英缤纷渔人甚异之复前行欲穷其林林尽水源便得一山山有小口彷佛若有光便舍舟从口入初极狭才通人复行数十歩豁然开朗土地旷空屋舍俨然有良田美地桑竹之属阡陌交通鸡犬相闻男女衣着悉如外人黄发垂髫并怡然自乐见渔人大惊问所从来具答之便要还家为设酒杀鸡作食村中人闻有此人咸来问讯自云先世避秦难率妻子邑人至此絶境不复出焉遂与外隔问今是何世乃不知有汉无论魏晋此人一一具言所闻皆为叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡乃诣太守説如此太守刘歆即遣人随之往寻向所志不复得焉言已平生懐抱至此皆不足论惟有避秦而已】谷皮两书帙壶卢一酒樽自知费天下也复何足言【史记货殖传曰夫山西饶材竹谷纑索隐曰谷木名皮可为纸诗云其下维谷毛诗草木虫鱼疏曰谷幽州人谓之谷桑或曰楮桑交广谓之谷中州人谓之楮殷中宗时桑谷共生是也今江南人绩其皮以为布又捣以为纸谓之谷布纸长数丈洁白光辉其里甚好其叶初生可以为茹王子年拾遗记曰张仪苏秦剥树皮编以为书帙以盛天下良书説文曰帙书衣也世説曰陆士衡初入洛咨张公所宜诣刘道真是其一陆既往刘尚在哀制中性嗜酒礼毕初无他言惟问东吴有长柄壶卢卿得种来不陆兄弟殊失望乃悔往壶卢可以盛酒也言已既有避秦之志惟有两帙之书一樽之酒不足复论天下事也】萧条亭障逺凄惨风尘多【刘歆遂初赋曰野萧条而寥廓汉书西域传曰于是汉列亭障至玉门矣陆士龙答张士然诗曰飘飘冒风尘】闗门临白狄城影入黄河【春秋左传僖三十三年曰晋师败狄于箕郤缺获白狄子杜预曰白狄狄别种也故西河郡有白部胡宣十五年晋灭赤狄潞氏正义曰狄有赤狄白狄就其赤白之间各自别有种类谓之赤白其义未闻盖其俗尚赤衣白衣也又国语云桓公西征攘白狄之地遂至于西河也闗门临白狄者言闗门之外白狄所居也城影入黄河者言地近黄河为日景所照也】秋风苏武别寒水送荆轲【汉书曰苏武字子卿以天汉元年使匈奴不降昭帝即位数年匈奴与汉和亲汉求武等于是李陵置酒贺武云异域之人壹别长絶陵起舞歌曰径万里兮度沙幕为君将兮奋匈奴路穷絶兮矢刃催士众灭兮名已隤老母已死虽欲报恩将安归陵泣下数行因与武决战国防荆轲歌曰风萧萧兮易水寒】谁言气盖世晨起帐中歌【史记曰项羽晨起帐中歌曰力防山兮气盖世言巳入长安之后即景伤懐若李陵之长絶荆卿之不还又伤江陵之亡同于垓下也】
　　被甲阳云台重云久未开【子虚赋云楚王乃登阳云之台孟康曰云梦中髙堂之台宋玉所赋者言其髙出云之阳李周翰曰阳云台则髙唐观寰宇记曰巫山县西有阳台古城即襄王所逰之地亦曰阳云台髙一百二十丈南枕长江被甲阳云台谓江陵之师也】鸡鸣楚地尽鹤唳秦军来【汉书曰围羽垓下羽夜闻汉军四面皆楚歌应劭曰楚歌者鸡鸣歌也晋书载记曰苻坚肥水之败其走者闻风声鹤唳以为晋兵楚地尽言江陵陷秦军来言魏师至也】罗梁犹下礌扬排久飞灰【言魏师攻城之急也礌大石也古有矢石葢用石撃之也左传旝动而鼓贾逵以旝为发石一曰飞石引范蠡作飞石以证之説文亦云建大木置石其上发机以磓敌也魏志曰袁尚使审配守邺太祖进攻之配将冯礼开突门纳太祖兵三百余人配觉之从城上以大石击突中栅门栅门闭入者皆没配兄子荣守东门夜开门纳太祖兵与配战生禽配礌字或作礧汉书曰匈奴乗隅下礧石音力对反罗梁犹下礌者言城上转石自髙而下也时魏军大攻反者斩西门守军以纳魏军矣后汉书曰杨璇灵帝时为零陵太守是时苍梧桂阳猾贼相聚攻郡县贼众多而璇力弱吏人忧恐璇乃特置马车数十乗以排囊盛石灰于车上系布索于马尾又为兵车専彀弓弩克共防战乃令马车居前顺风鼔灰贼不得视因以火烧布布燃马惊奔突贼阵因使后车弓弩乱发钲鼔鸣震羣盗波骇破散追逐伤斩无数枭其渠帅郡境以清此言久者谓兵弱敌强不能固守也】出门车轴折吾王不复回【言元帝出降遂见害也汉书曰上征临江王荣荣行祖于江陵北门既上车轴折车废江陵父老流涕窃言曰吾王不返矣荣至诣中尉府对簿中尉郅都簿责讯王王恐自杀葬蓝田燕数万衔土置塜上百姓怜之盛宏之荆州记曰荆州城临汉江临江王所治王被征出城北门而车轴折父老泣曰吾王去不还矣从此不开北门时元帝出降见执如梁王萧詧营甚见诘辱詧遣尚书傅准监行刑进土囊而殒之是去不还矣】
　　和张侍中述懐
　　【张侍中疑即张绾也梁书曰张绾字孝卿缵第四弟也承圣二年加侍中明年江陵陷朝士皆俘入闗绾以病免后卒于江陵或当时有述懐之诗子山和之其防与上咏懐二十七首同】
