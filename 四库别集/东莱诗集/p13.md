<!-- { "loadSidebar": true } -->
　　山居素饭
　　豆苗可瀹瓠可羮僧厨午饭蒸香粳道人得此清净供下箸已胜肥羊烹平生为腹不为目偶逢一饱心自足晚菘早韭旧所知五鼎百牢未为福
　　寺居夜起
　　山深夜无人竹密风露集长空新过雨尚觉星斗湿避地走天涯如何免拘絷朝忧粟囊尽莫恐贼报急荒城兵火后所至复未葺古寺半颓垣枭啸鬼亦泣感事念平生徘徊近堦立
　　寺居即事三首
　　瘴疠过庚伏庶几其少瘳甘心忍残暑指日是清秋汴水他年别郴江此日留如何理归梦只见岭南州因循过岭表忽复到湖南气力浑非旧情懐老不堪无钱供痛饮因病废清谈尚有寻书僻穷搜未免贪中原是何处敢道几时回一夏无书读经时畏贼来老松犹偃蹇病鹤乆摧颓莫怪论兵少吾今心已灰
　　赠夏庭别兄弟
　　披沙拣金勤乃见读书何止须百遍如君心期已不凡况有长兵可鏖战一寒湿薪薫病目君但读书声彻屋僧房夜永灯火足更肯襆被来同宿
　　墨梅
　　岭南十月春渐回妍暖先到前村梅问君何处得此妙一枝冷艳随霜开长江凛凛欲奔岸乃见好事移墙隈初疑渗漉入瘴雾更欲寂寞埋烟煤微风不动暗香逺淡月入户空徘徊坐看粉黛化腐恶岂但桃李成舆台我行万里厌穷独疾病未已心先灰对此不觉三叹息恐是转侧同南来异乡乆处少意绪破壁相对无根荄古来寒士每如此一世埋没随蒿莱遁光藏徳老不燿肯与世俗相追陪轮囷离竒【一作濩落】多见用牺尊青黄未为【一作为木】灾含毫吮墨去顔色况自不必须穿栽嵗穷路逺莫惆怅此去保无蜂蝶猜
　　贺州闻席大光陈去非诸公将至作诗迎之【一有次韵字】
　　五年避地走穷荒岭海江湖半是乡欢喜闻君俱趣召衰頽如我合深藏晓寒已静千山瘴宿雾先吞万瓦霜日日江头望行李几回驱马度浮梁
　　送周灵运入闽浙
　　青松着尘市不辞尘土侵忍耻伴桃李不言归故林交游在贫贱始见平生心周侯客异县屡蒙金玉音殷勤不我厌自昔以至今使其少富贵未必能相寻岂谓子诚然此风今则深子欲转岭海嵗暮足愁阴路经盗贼窟往往未就擒加鞭防驽马欲行无滞淫故人散天涯所在亦﨑嵚相寻倘见及道我病难任
　　次韵钱逊叔见寄
　　异时文物汉庭臣公是中朝第一人忍使闲行犯山瘴不令疾去扫边尘情懐纵老元非病时运方隆只暂屯顾我衰颓已无用尚烦新语访沈沦
　　赠宗真上人
　　到处相逢是偶然淛江湖岭屡经年赠君颂子君休笑我已新来不问禅







　　东莱诗集巻十二
　　钦定四库全书
　　东莱诗集巻十三　　　　宋　吕本中　撰全州与解子中向伯恭相防
　　五年流落判西东尚喜交游一再逢但得低头拜东野不妨下卧见元龙中原极目山千叠往事伤心酒一钟如我支离乆无用敢因穷约废相从【一作费相从】
　　初至桂州二首
　　连年走遐方所至若邮传未论道艰阻先问米贵贱贼势来未已行役我已倦解鞍憩空馆敢叹此异县清泉上短绠一洗尘垢面瘴疠非不深美醖良可恋
　　尘沙乆冲突戎马亦驰骛我行不得息终嵗在道路敢言更多事尚恐与时忤低头访殊俗何处可放步江流下沧海日惨蛟鳄怒出门寻故人风雨已断渡
　　桂林解后拜见仲古龙图吉父学士别后得两诗书懐奉寄
　　所至艰危里如何更别离只看山似防自合鬓如丝汤熨徒増疾文章不疗饥端居温余论苦语自成诗折老乆髙卧曽乡仍倦游同为万里走肯避数年留贼帜江湖晚岚烟岭峤秋相逢得安稳乘兴莫东流【比闻二公皆欲为广东之行】
　　次韵吉父见寄新句
　　词源乆矣多岐路句法相传共一家良贾深藏宜有待大圭可寳在无瑕长江渺渺看秋注孤骛悠悠伴落霞盛欲寄书商榷此岭南不见雁行斜
　　桂州水西
　　隆隆而雷风乘之断霓落日江东西江头古寺颇岑寂僧檐正与南山齐我来端坐已寒暑终日看山黙无语盗贼连村那敢问藜苋充肠未为苦早禾已旱心所知正待山前一犁雨
　　断桥【三月中作】
　　桥断客途少春深花已休闭门尤省事于世转无求来往只诸老相期非壮游欲知身所住同寓訾家洲【时独范叔器季平裴梦贶数相过从也】
　　赠岭东陈秀才
　　风吹贺江浪如雪浮梁左右行人絶病夫坐稳懒出行破屋只愁吹瓦裂东县陈卿忽叩门笑语欢然相暖热怪我长贫走道路所至不安寜有説邻州贼报又警急欲泛扁舟穷百粤如君长才亦未用独守区区负竒莭未能俯首效儿辈肯便出门探虎穴马羣时致千里足烈士寜无一时杰我复何人敢言事一世摧頽甘短拙幸君无事时一过喜聴髙谈健其决瘴疠参差畏乆留嵗月峥嵘惜轻别
　　衡州逢解子中别后奉寄
　　我来筠水阳君亦发章贡相逢潇湘门及此兵未动卧闻羽书驰起见行者众匆匆不及欵尚辱苦语送慨然念平生相从已如梦交游半生死所至多罅缝我衰学不及【一作入】君亦老未用熟知一世中有此九鼎重子贱则君子闵子言必中师门未遽絶斯文实天奉别离又几日坐想发孤讽衡州逼南岳湘水寒不冻颇传江西扰盗贼已放纵往从田苏游此乐不得共
　　范县丞惠双鸡
　　羸病不能除肉味每逢斋钵愧余生双鸡未可为公饍留与山僧报五更
　　王抚干失去毛裘
　　王郎随身一驼裘偷儿遽作壑失舟春初未免霜露迫【一作逼】嵗晚可无迁徙忧客房夜坐薪当烛不怕近江风裂屋马平编户更艰难君行莫忘民号塞
　　四十二弟将还宾州相过夜话
　　兵戈乆未歇所至转抢攘万里逢吾弟三年走瘴乡春风入古寺夜雨暗浮梁尚肯留连否僧庐可对床
　　呈折仲古四首
　　市酒酸甜乆絶沽湿薪薫眼坐僧庐尚怜诸老无机【一作几】事不待愁人折简呼
　　龙阁老翁流落乆如今辛苦去朝天向来岭海经行地分付蛮溪着钓舟
　　已无厚禄故人书尚有相寻长者车所至纷然兵火里不知从此更何如
　　疾病侵凌百不能只今全是住庵僧谢安肯为苍生起早与吾君了中兴
　　次韵王抚干见惠
　　新春忽忽到庭除短褐经【一作轻】寒病却苏漫以诗书教儿子嬾将薪水倩童奴天涯每觉人情薄眼界何知风景殊万里相逢君莫叹好山无数簇城隅
　　次韵王漕见赠并寄曽吉父二首
　　前贤去则逺今代不无人小出已无敌深藏恐未仁两章知思苦一语见情亲径欲忘衰病知公笔有神曽子住南国端居无所思逃禅不用酒投笔谩成诗敏防忘千虑纵横又一竒子中有住处莫待折肱医
　　次韵折仲古见赠
　　未有丝毫补县官几年流转但求安江湖自称嵇康嬾故旧空嗟范叔寒顾我初无食肉相喜公复着侍臣冠新诗不忘东山【一作平戎】志敢作寻常禁近看
　　再用前韵奉和
　　自昔支离畏【一作怕】作官只今犹望一枝安饱知时态病良已心喜故人盟未寒所至军书销日月几回戎马失衣冠公归定有安边防不学愚夫静处看
　　夜坐有感
　　五更月落鸡未鸣小炉残火犹晶荧道人强起理衰疾不闻松声闻雨声跏趺坐稳百念去岂有宿梦令神惊平生于世万事嬾况复今兹饱忧患中原北望四千里三年不见南飞雁着身天涯未为逺所至风沙莫深叹时寒但【一作可】趂僧房火日暖可【一作但】赴邻家饭岭南无瘴便可老江头有酒犹堪唤嗟哉甯子不自休辛苦饭牛过夜半
　　送密上人归江西
　　轻舟君先行羸马我已往湖山已在望南岳行可仰不忧盗贼繁渐喜草木长密也负竒气少已离尘网饱诸方禅所至被称赏独留末后句未肯休吾党经寻卓锥地更足以自养囊空脚颇健体俭心甚广喜谈江西胜妙处犹【一作如】指掌未见频寄书悠然发遐想
　　送常子正赴召二首
　　属【一作昔】者闻居乆今来促召频但能消党论便足扫风尘众水同归海殊涂必问津如何徒贵耳敢谓汉【一作世】无人
　　疾病老逾剧交亲穷转疎惟公不改旧怪我未安居日月干戈里江山瘴疠余南行见李白亦莫问何如
　　送颂山上人游南华
　　三浙三衢未说归且从岭路访曹溪卢公若问南来事但道江湖尽鼓鼙
　　颂山送谭师直归湖南
　　人事日翻覆昔同今不然于心茍有用与世自无縁剩结官田社饱云葢禅已胜髙鸟尽徒泛五湖船
　　送能化主还法轮
　　岭外三年避贼忙法轮元不下禅床君归却説岭南事瘴暑作时君自凉
　　送夏少曽兄弟
　　处处人家避贼忙数因行李问舟航江横晚照鳬鸥乱春到空山草木香我未有縁离岭峤君今决防下湖湘定知此去添贫病不及相从气味长
　　本中将为江浙之行念当与梦贶逺别感叹伤懐因成长句奉呈
　　客行已无聊况此忧虑集颓然念逺役未见勇可习虗庭觉气润逺视萤火湿故人不我厌踏雨相劳揖朝餐共饥饱夜语同坐立问我去此邦何用如此急干戈与瘴疠未见可出入何殊知二五而不知有十俛首谢勤意此非愚所及天涯重离别所至方嶪岌感懐平生旧忍效儿女泣风沙蔽中原道路满荆棘世事古则然临分莫于邑
　　赠日者张直夫
　　因循避世不求名潦倒江湖过一生贾谊定能寻季主子云先已识君平独行市肆口无语嬾踏权门身自轻看甑生尘只坚坐世间【一作似君】寜有不平鸣
　　永州西亭
　　旧闻西亭胜独盛湘湖间山秀水亦好千里在凭栏今来乃不然眼境故未寛环城但浊水满目唯荒山如何栁司马肯为此解顔始知忧虑乆方觉所遇安我从避地来山水亦【一作日】饫观初不厌岭峤况敢【一作复】嫌荆蛮徘徊念昔人亦作故意看所惭二三子来不倦跻攀开轩纳微凉共享一日闲説诗到雅颂论文叅诰盘快若箭破的圆如坂下丸此乐固可乐此盟安得寒天暑畏道路时危安【一作多】阻难相逢得少欵莫问何时还何须待杯酒始尽平生欢
　　浯溪
　　五月行人汗如意绪昏昏杂尘土浯溪一见中兴碑便有清风濯烦暑中兴之业诚艰难敢作汉武周宣看纷然大歴上元间文恬武嬉主则孱但知追咎一禄山袖手不作如旁观天亦未使庸夫干故生李郭在人间一时节士张许顔其谁不知唐已安道州落笔风雨寒鲁公大书镇百蛮诃叱水怪摧神奸有臣若此亡所叹而不能使君心还我来转岭逾千盘对此凛然清肺肝想见羣小遭讥弹尔曹何心犹诞谩至今怒髪常冲冠
　　送元上人归木山
　　长嚣而寂方作而息如射破的初不以力子居深山又处絶顶避嚣不作二事俱屏往来临川道里且千一见我喜如旧交然我欲属子重于发言子请则坚之子之贤遍寻诸方不主先入唯是之从何拘何执惟昔善财我曹之师其心广大谁能间之山髙海深徳则不孤不深不髙培塿潢汚奚必深山惟静之守求寂念息以阅永乆
　　赠一上人
　　偶从岭峤转江东得向踈山见一公所至【一作畴昔】共游常草草尔来相遇更匆匆晁郎埋骨虗无里璧老收声【一作身】苍莽【一作莽苍】中二十余年往还事半随秋雁落寒空
　　赠珪公杲公四首
