<!-- { "loadSidebar": true } -->
　　以椰子小冠送子予
　　呈杨康国
　　又戏呈康国
　　二诗皆言黄柑未熟
　　次韵马荆州
　　诗中有茱糁菊英同送秋之句
　　和中玉使君晩秋开天寜节道埸
　　徽庙以十月十日诞降为天寜节开啓盖九月十日
　　入穷巷谒李材叟翘叟戏赠兼简田子平三首
　　诗中有紫冠黄钿网丝窠之句
　　戏简朱公武刘邦直田子平五首
　　朱刘田皆荆南人诗有葵苋秋之句
　　戏呈田子平六言
　　此篇元载外集诗中有荆州衣冠千户厚意独有田郎之句
　　戏赠米元章二首
　　按蜀本诗集注云米芾字元章为发运司属官在江淮间建中靖国之秋东坡北还常有手帖与之此诗似亦当时所作盖诗中有沧江书画船之句今附见
　　次韵钱徳循鹿苑滩舣舟有作
　　诗中有己听荆州渔皷鸣之句此篇元载别集
　　病起荆江亭即事十首
　　诗中有大圣天子初元年及西风吹泪古藤州之句又是嵗七月东坡卒于常州而此诗犹未及之当是初秋所作
　　荆州即事药名诗八首
　　此八篇元载外集
　　以古铜壶送王观复
　　邹松滋寄苦竹泉枨麴莲子汤三首
　　松滋荆南诗中有新収千百秋莲的之句
　　次韵答马中玉三首
　　次韵中玉梅三首
　　次韵中玉水仙花二首
　　王充道送水仙花五十枝欣然防心为之作咏吴君送水仙花并二大本
　　刘邦直送早梅水仙花三首
　　刘邦直送水仙花
　　谢檀敦信送柑子
　　赠李辅圣
　　和髙仲本喜相见
　　诗中有雪满荆州喜再逢之句
　　戏咏暖足缾二首
　　以时序为次
　　戏呈闻善二兄
　　谢答闻善二兄九絶句
　　防乾道之末随侍先人官荆州得见族伯祖晦甫侍御位族伯父仲贲名楙仲贲尝言先生既与侍御位诸子为昆弟视闻善为兄闻善酗酒山谷诗篇中多形劝戒闻善毎饮酒至醉徃徃坐不肯起一夕赴姻家桞氏夜集既散闻善复坐不归栁氏亦告酒尽但有一瓮酒未堪篘闻善闻之喜甚亟造其梱内直抵瓮下闻善病酒疥寻常旁坐者亦病之闻善即以两手轑瓮中栁氏子弟中真有意欲殴之者坐客劝曰酒已壊矣曷若使之尽欢可乎栁氏且怒且笑不免取而酌之闻善大喜狂歌尽醉而去故先生诗中有疥手轑瓮庸何伤及栁家兄弟太廹窄之句盖纪一时之实耳又先生有书赠闻善饮酒诗后云徃时族中多醟于酒二十年间两还故里见子弟皆恂恂爱让醉而温恭中窃自喜黄氏诸子之遗庆深长诸少年尚承其风泽时有兴发者耶因子立乞书书九诗可与族中观知酒之利病如此
　　戏呈闻善
　　题子瞻画竹石
　　按蜀本诗集注云旧题云题全天粹所収子瞻竹石天粹名壁山谷在荆州时有与天粹帖又有字说云全壁长林人长林属荆门军此诗当附见于荆州诗中
　　次韵向和卿松滋县与邹天锡夜语南极亭二首
　　诗中有提壶及思归乐之句
　　木亭留题
　　题罗公山古栢庵二首
　　诗中有防向天阶乞衰晩之句二诗未详地名恐是蜀中或湖外所作今附于此并元载别集













　　山谷年谱巻二十八
　　钦定四库全书
　　山谷年谱巻二十九
　　宋　黄防　撰
　　崇宁元年壬午
　　先生是嵗在荆南
　　先生有正月与子由书云三两日即拏舟下巴陵出陆至双井六日耳遂由双井徃萍郷省伯氏元明
　　正月二十三日发荆州二十六日至巴陵
　　先生与天民嗣文二弟书云老夫正月二十三日发荆州又有手书雨中登岳阳楼望君山二诗跋云崇宁之元正月二十三夜发荆州二十六日至巴陵数日隂雨不可出二月朔旦独上岳阳楼太守杨器之监郡黄彦并来率同游君山行二十里螺蚌中乃至见住持僧年八十跛曳而出登其絶顶环望积水数百里实壮观也有野马二十余羣游平泽中猿猴辈出上下松楠间景气甚野
　　二月初六日至通城
　　亦具所与天民嗣文书老夫今日至通城之法兴道中幸健即相见悲喜相半今遣王清走报黄龙脩上各不过住二日耳书末题二月初六日
　　三月已卯寓万载广慧道塲
　　先生有跋陈甘休所收旧字云崇宁元年三月已卯自分宁来宿万载之广慧道埸按长厯已卯盖二十四日
　　四月乙酉到萍郷
　　按萍郷璧记云杭荆江畧洞庭涉修水经七十二渡出万载宜春来省伯氏于萍郷来以崇宁元年四月乙酉去以是月之已亥乙酉盖四月朔又已丑饭于萍郷护法院见书船子和尚歌后
　　是月丁未登呉叔元秀江亭
　　亭在新喻有题名石刻云朝奉郎新当涂假守黄庭坚崇宁元年四月丁未来访叔元晩登秀江亭澄波古木使人得意于尘垢之外盖人间景幽两竒絶耳
　　五月一日过筠州
　　先生有与七兄长官书云庭坚到临江及筠以亲旧皆留两日筠亦以张九防冻着不欲拖拽上道幸夜来已安今早遂行书末题五月初一日又批云初一日五鼓元字又有题胡氏所憩亭壁云山谷老人税驾而饭嘉作亭之意为书此榜崇宁之元五月之吉实乙卯黄庭坚云
　　是月到江州十七日犹在展画亭
　　按西林寺题壁云黄庭坚弟叔豹侄柄子相及朱章刘义仲李彭同来瞻永禅师塑像观碑隂顔鲁公题字爱碧甃流泉凌厉暑气裵回不能去崇宁元年五月癸亥及题太平观壁云黄庭坚自江西来防王宰朱章道士汤居善周虚已于此堂观四山急雨草木皆成声崇宁元年五月甲子时发东林又有云严海公院草书其末题五月十七日江州展画亭及息心铭跋云崇宁元年五月十七日江州展画亭又有草书跋云崇宁元年五月十七日湓浦展画亭饭后为道淳上座作草以涤余困其暂留江州盖待嗣文节推弟船家同赴任具先生与洪父书云四十及新妇在荆南已遣十六节推弟徃取船来防江州矣嗣文名叔豹弟十六盖给事长子
　　二十日过湖口
　　见先生追和东坡壶中九华诗注
　　是月系舟于大云仓之逹观台下
　　先生有手书奉题伯时所作阳关图跋云元祐初作此诗题伯时所作阳关图崇宁元年五月见此草于赵升叔家殊妙于定本升叔伯时壻也时俱繋舟于大云仓之逹观台下
　　六月初九日领太平州事九日而罢
　　按国史崇宁元年五月庚午司马光而下四十余人贬夺降黜有差孔平仲毕仲游徐常黄庭坚晁补之韩岐王巩刘当时常安民黄隠张保源并送吏部与合入差遣仍令吏部依条差注施行诏在乙亥先生有与徐师川书云老舅六月九日领太平事十七日奉朝防送吏部即日解船至江口以嗣文同行遂为逺别亦大风不可行留连方欲决去防驹父奉其大母来又为之留七日闰月十一日分手亦冲东风至芜湖矣又按于湖居士张公孝祥作髙侍郎夫人王氏墓志载侍郎讳卫及与元祐诸公游嘉言懿行太夫人悉能记之侍郎为太平州判官摄州事山谷来为守谪久贫甚既入境矣复坐党事先侍郎得堂帖不以告迎候如礼山谷既视印已乃知之侍郎为治归甚饬备过于久所事观此则冷齐夜话所称徐师川言予于东坡山谷莹中三君子俱知敬畏指其疵瑕予能笑之谓东坡欲学长生中对日者谈命山谷赴官姑孰闻罢而俯就其説之妄益可见矣
　　七月甲午复系舟逹观台下
　　先生有跋草书后云崇宁元年七月甲午系舟逹观台下待舒城家问朝凉戏作此巻
　　八月复至江州
　　先生罢太平后裵回于江州将复过荆南谋居然竟留于鄂州亦见徐师川书云将家到荆南谋居云云详见后注又先生有跋自书东坡乳泉赋云紫极宫道士胡洞防明之少入道于庐山康王观尝从容趋事余伯祖父宝之宝之人豪也少名茂先故徃时江淮之间诗云江南黄茂先江北段少连明之犹能道其言论风防故其见余喜甚相从忽忘日暮也东坡公所作乳泉赋数百年之文章也明之又好东坡故书遗之可深藏以待识者崇宁元年八月已未泊舟琵琶亭西书又先生有跋登江州百花亭诗云崇宁元年八月壬戌来集斯亭已未盖初七日
　　九月至鄂州
　　先生有跋元祐间与三妗太君帖云崇宁元年九月甲申系舟樊口庭坚题甲申盖十二日
　　次韵答髙子勉十首
　　髙荷字子勉荆州人而此诗有春从细草回之句是春初所作
　　赠髙子勉四首
　　再用前韵赠子勉四首
　　诗中有鸟语花中管之句春稍动矣
　　荆南签判向和卿用予六言见惠次韵奉酬四首蚁蝶图
　　谢人送栗鼠画维摩二首
　　戏答荆州王充道烹茶四首
　　已上当是未离荆州所作
　　雨中登岳阳楼望君山二首
　　此诗有跋已具前注
　　自巴陵略平江临湘入通城无日不雨至黄龙奉谒清禅师继而晩晴邂逅禅客戴道纯款语作长句呈道纯
　　按蜀本诗集注云巴陵平江临湘皆属岳州通城属鄂州黄龙山在分宁李彤季敌书豫章集后云先生自巴陵取道通城入黄龙山为清禅师徧阅南昌集自有去取即此诗也
　　观化诗十五首【并序】
　　此诗元载外集其间诗中有流落来从绵上州之句且多言郷里景物故附于此
　　题徐氏书记
　　徐氏即徐禧德占
　　题胡逸老致虚庵
　　题莲花寺
　　冲雨向万载道中得逍遥观遂托宿戏题
　　此诗徃萍郷时所作万载属袁州
　　题竹尊者轩
　　送密老住五峯
　　按蜀本诗集注云山谷有为密公作草书跋尾云元年三月壬午旅寓宜春之开元饭崇胜密公之堂即此僧也壬午月二十七日宜春属袁州
　　新喻道中寄元明用觞字韵
　　此诗自萍郷归涂所作新喻属临江军
　　次韵子瞻和太白浔阳紫极宫感秋诗韵
　　追懐子瞻太白
　　琼芝轩
　　殻轩
　　秋声轩　三篇皆紫极官所作
　　濓溪诗
　　按濓溪先生故居去江州城不数里溪在故居今附于此见载文集
　　戏效禅月作逺公咏
　　按蜀本诗集注云逺公道埸即今江州庐山东林寺是嵗八月庚申山谷有东林题名此诗当是同时所作庚申盖初八日
　　湖口人李正臣蓄异石九峯东坡先生名曰壶中九华并为作诗后八年自海外归过湖口石已为好事者所取乃和前篇以为笑实建中靖国元年四月十六日明年当崇宁之元五月二十日庭坚系舟湖口李正臣持此诗来石既不可复见东坡亦下世矣感叹不足因次前韵
　　书郭功甫家屏上东坡所作竹
　　按家藏先生此诗真迹题云次韵东坡先生屏间墨竹止此六句但草不春作草偃风一棊终玉局作一壶琼房第几间作琳房并有功甫跋语云东坡作于予家漆屏之上观鲁直之诗可以见其髣髴矣功甫盖太平州人
　　太平州作二首
　　按家藏先生真迹前一首题云戏作观舞絶句奉呈功甫兄又片片梨花雨作细防梨花雨三篇元载外集
　　罢姑孰寄元明用觞字韵
　　武昌松风阁
　　按蜀本诗集注云此诗经涂所作今尺牍中有跋与李德叟书云崇宁元年九月甲申系舟樊口题时张文潜再谪黄州犹未至也故诗有张侯何时到眼前之句今按国史崇宁元年七月庚戌主管亳州明道宫张耒责授房州别驾黄州安置而文潜谢表云已于九月三日到黄州公参讫
　　次韵文潜
　　和文潜舟中所题
　　按蜀本诗集注云二诗并次前篇时文潜已到黄山谷自鄂徃见之前诗中有风雪牖户勤塞向之句盖冬深所作
　　题君子泉
　　泉在黄州
