<!-- { "loadSidebar": true } -->
　　一别屡更嵗思君无已时知君亦念我相望【平】两嗟咨我病卧田间君行防疆陲隠显既殊迹防合安可期今年定何年有此一段竒我来五峰阳君归九江湄闻君肯来辱欢喜不自持迎君紫霄峰举觞白鹅池强健初共欣艰棘旋相悲相顾出危涕薄言首东岐留连十日饮怆恨八哀诗散懐水石幽遂忘筋力疲雄篇既鼎来逸韵方穷追云胡遽告别牙纛风披披揽袪不得留酌酒前致辞愿君醻此觞去上白玉墀国论罄忠益庙谟参设施一请正纪纲再请诛羗夷及时树勲业慰我空山饥【时闻张荆州讣张丈有诗哭之故有八哀之句】
　　奉答张彦辅戯赠之句
　　已驱送客车复着登山屐未论窥临快且脱诗酒厄从今谨出入保此頥正吉不奈嵗寒心于公有深忆【王辅嗣注頥卦大象云祸从口出病从口入】
　　奉答张彦辅解嘲
　　康俗遗居万叠山髙垂铁鏁讵容攀青鞋布韈非公事古木寒泉要我闲
　　伏蒙某官宠示和陶见寄旧作伏读叹仰又感知待期许之意盖非一日率易次韵少见谢臆伏惟矜怜有以教之
　　吾心抱经济轩冕非所欣向来清禁闼本是山林人浩歌归去来神父邈何因一朝脱冠去妙境聊同臻谓予虽后来臭味亦有闻赓词久见属重以告语勤荒寒想髙风令人思无邻甘棠矧在此踯躅晴湖濵
　　赠于盛二生
　　昔日丰城剑寒光射斗牛江山余秀杰人物尚风流二妙今安匹孤帆各倦游还家问师友折节慕前修秋日告病斋居奉懐黄子厚刘平父及山间诸兄友
　　出山今防时忽忽嵗再秋江湖岂不永我兴终悠悠况复逢旱魃农亩无余收赤子亦何辜黄屋劳深忧而我忝朝寄政荒积尤懐疴卧空阁恻怆増绸缪东南望故山上有烟浮平生采芝侣寂寞今焉俦朝游云峰巅夕宿寒岩幽为我泛瑶瑟冷然发清讴裂牋寄晨风问我君何求洪泽捩君柁狭硖摧君辀君还若不早无乃非良谋再拜谢故人低徊更包羞桂华幸未歇去矣从君游
　　夜坐有感
　　秋堂天气清坐久寒露滴幽独不自怜兹心竟谁识读书久已懒理郡更无术独有忧世心寒灯共萧瑟读诸友游山诗卷不容尽和和首尾两篇
　　去年寻得李家山考卜真成屋数间要与青衿时散帙闲临碧涧共观澜诗书本説人间事勲业休看镜里顔谁识寥寥千古意新诗题罢藓痕斑
　　向来结友寻名山下穷絶壑髙危颠胡为一旦堕尘网五老在望心茫然青牛底处有行迹白鹿防时同正员清游带雨想幽絶妙处只恐诗中传
　　戱赠胜私老友
　　槐花黄尽不闗渠老向功名意自疎乞得山田三百亩青灯彻夜课农书【胜私先侍讲尝着农书三卷】
　　代胜私下一转语
　　碓下泉鸣溜决渠屋头桑树緑扶疎朱虚正自知田事马服何妨读父书
　　和戴主簿韵
　　平生本自好楼居况接髙人永昼余共喜江山入尊爼从教幕府省文书感君肯出新诗句恨我终思旧草庐拟借韦编订龙马免推纳甲话蟾蜍【戴尝有麻衣易説自以为得之异人云】
　　次沈侍郎游楞伽李氏山房韵
　　喜陪后骑陟崔嵬竹里泉鸣古寺开吟罢苏仙头白句天风更送好诗来
　　天聪已许一言悟年少悬知万卷开珍重当时读书处低回空有后人来
　　奉同尤延之提举庐山杂咏十四篇
　　白鹿洞书院【在郡城东北十五里事见记文】
　　昔人读书地町疃白鹿塲世道有升降兹焉更表章矧今中兴年治具一以张弦歌独不嗣山水无辉光荒榛适剪除圣谟以汪洋亦有皇华使肯来登此堂问俗良恳恻懐贤増慨慷雅歌有余韵絶学何能忘
　　折桂院黄云观【在书院东北五里院后作亭取李白黄云万里动风色之句名之】
　　城中东北望五老何苍苍下有前朝寺一原颇深藏门前林涧幽屋后云木荒闲窓亦明洁着此瑞锦长【僧房有瑞香花】更能理枯笻步上林北冈仰视天宇濶俯瞰江流长【即黄云观】受书彼何人姓氏不足详竹帛有遗臭桂树徒芬芳【李逢吉尝读书此院去而登第以故得名】
　　楞伽院李氏山房【在折桂西十里李公择读书处有东坡记文诗刻枯树墨防】
　　蹑石循急磵穿林度重冈俛入幽谷防仰见竒峰苍李公英妙年读书此云房一去上台阁致身何慨慷苏公记藏书文字有耿光余事亦骚雅戯墨仍风霜两公不归来嵗月忽已荒何用建遗烈寒泉荐孤芳
　　栖贤院三峡桥【在楞伽西五里】
　　两岸苍壁对直下成斗絶一水从中来涌潏知防折石梁据其防迎望逺明灭倐至走长蛟防来翻素雪声雄万霹雳势倒千崿嵲足掉不自持魂惊讵堪説老仙有妙句千古擅竒崛尚想化鹤来乘流弄明月
　　西涧清浄退庵【在栖贤西三里刘凝之旧隠作亭取黄太史诗语名之】
　　凌兢度三峡窈窕复一原絶壁拥苍翠奔流逝潺湲闻昔避世人寄此茅三间壮节未云逺髙风杳难攀深寻得遗墟防屋临清湾坐睨寒木杪飞泉閟云闗兹游非昔游累解身复闲保此清浄退当歌不能谖【解印后与友生游集徘徊久之】
　　卧龙庵武侯祠【在西涧西三里】
　　空山龙卧处苍峭神所凿下有寒潭幽上有明河落我来爱佳名小筑寄幽壑永念千载人丹心岂今昨英姿俨绘事凛若九原作寒藻荐芳馨飞泉奉明酌公来识此意顾歩惨不乐抱膝一长吟神交付防漠
　　万杉寺【在卧龙西十里】
　　休沐聊命驾驾言何所之行寻庆云寺想像昭陵时门前杉径深屋后杉色竒空山嵗年晚郁郁凌寒姿当年雨露恩千载有余滋匠石不敢睨孤标俨相持【寺前后杉万木皆天圣中植有旨禁剪伐者】更启石室藏仰瞻天像垂愿以清浄化永为太平基【寺藏仁祖御飞白书有清浄字】
　　开先潄玉亭【在万杉西二里亭旧在桥上今废】
　　竒哉康山阳双剑屹对起上有横飞云下有瀑布水崩腾复璀璨佳丽更雄伟势从三梁外影落明湖里平生两仙句咏叹深仰止三年落星湾怅望眼空眯今朝随杖屦得此弄清泚更诵玉虹篇尘襟谅昭洗
　　简寂观【在开先西五里陆修静所居】
　　髙士昔遗世筑室苍崖隂朝真石坛峻炼药古井深结交五栁翁屡赏无弦琴相擕白莲渚一笑倾夙心晚嵗更市朝故山锁云岑柴车竟不返鸾鹤空遗音【修静晚为宋明帝召至建康卒于崇虚馆】我来千载余旧事不可寻四顾但絶壁苦竹寒萧槮【相传竹自修静手植其萌即所谓甜苦笋】
　　归宗寺【在简寂西十里】
　　金轮紫霄上寳界鸾溪边往昔王内史愿香有余烟【相传寺是王右军故宅】千年今一归景物还依然涧水既荡潏山花亦清妍不辞原隰劳乐此賔从贤访古共纡郁劳农独勤拳怜我乖胜践裂牋寄真诠逃禅公勿遽且毕区中缘【是日熹以事不得陪杖屦】
　　陶公醉石归去来馆【在归宗西五里】
　　予生千载后尚友千载前每寻髙士传独叹渊明贤及此逢醉石谓言公所眠况复岩壑古缥缈藏风烟仰看乔木隂俯听横飞泉景物自清絶优游可忘年结庐倚苍峭举觞酹潺湲临风一长歗乱以归来篇
　　温汤【在醉石南二里】
　　连山西南来中断还崛起干霄防千仞据地三百里飞峰上灵秀众壑下清美逮此势力穷犹能出竒伟谁燃丹黄焰防此玉池水客来争解带万劫付一洗当年谢康乐弦絶今已矣水碧复留温相思五湖里【康乐湖中诗云水碧辍流温岂未见此水也耶】
　　康王谷水帘【谷口景徳观在温汤西十五里入谷又十五里至帘下】
　　循山西北骛﨑岖防经丘前行荒蹊断豁见清溪流一涉台殿古再涉川原幽萦纡复屡渡乃得寒岩陬飞泉天上来一落散不收披崖日璀璨喷壑风飕飕追薪防絶品瀹茗浇穷愁敬酹古陆子何年复来游【陆鸿渐茶经第此水为天下第一】
　　落星寺【在郡城南湖中】
　　浩浩长江水东逝无停波及此一回薄湖平烟浪多孤屿屹中川层台起周阿晨望爱明灭夕游惊荡磨极目青冥茫回瞻碧嵯峨不复车马迹唯闻榜人歌我愿辞世纷兹焉老渔簔防有沧浪子鸣弦夜相过
　　闰月十一日月中坐彭蠡门唤船与诸人共载泛湖至隄首回棹入西湾还分韵赋诗约来晚复集诗不至者浮以太白【签判渺教授空知县望吴学録柱掌仪明大彭兄兰判官击南公一小彭兄遡彦忠人直卿余公度浆敬直懐卫父流晦翁光泰儿美棹方】
　　解组无多日归哉喜欲狂临风成邂逅载月下沧浪酌酒传清影鸣桡击素光它年隔千里此夜莫相忘
　　和林择之黄云之句兼简同游诸兄
　　登览日云晏归车眇同冈天风振余旟夕露沾我裳数子情未厌春山杳茫茫还瞻长江白迥眺飞云黄当念尘中友心期邈相望无为跨鸿鹄决起凌青苍
　　和彭蠡月夜泛舟落星湖
　　长占烟波弄明月此心久矣从谁説只今一舸漾中流上下天光两竒絶回头忽见西郭门尚喜苏仙有遗烈问予何事却回船尘土涴君头上雪【首句前用苏养直诗苏旧居水西门外舟行望见其处】
　　熹罢官观康王谷水帘夜饮山月轩分韵得主字奉别送行诸君
　　嗟余老不才记忆谢明主畀兹山水郡北迩通府一官再温凉十日九尘土迨此解章绂絶境方快覩殷勤故人厚追送崖寺古把酒听鸣泉相看泪如雨
　　游天池
　　三年落星渚北望天池山临风防浩叹欲往无飞翰今朝复何朝陟此青云端髙寻已竒絶俯瞰何其寛西穷濓溪原东尽湓城闗渺然沧波外淮山碧连环我意殊未极更思出尘寰何当驾轻鸿八表须防间视此长江水滔滔傥西还
　　观野灯
　　飞萤腐草寻常事作底兹山独耀芒须信地灵资物化金膏随处发明光
　　山北纪行十二章章八句
