<!-- { "loadSidebar": true } -->
　　「状告为欺心明骗事：穆旧年将当契借到土豪高泳钱一百万缗，今年对月。先日还钱一百千缗，次日还钱本百万缗讫。外又还百千缗，合前日所交，共二百千为利。殊豪欺心，不认先日百千缗钱，坐契不退，分外需索，利还加二。大理通行，挟契明骗，人心何甘？乞惩欺骗，追还当契。感激上告。」
　　高泳诉曰：
　　「状诉为负欠刁诬事：乡霸郑穆，先年将契当去泳钱一百万缗，议息加二，手契存证。今还本外，止纳利加一。恃刁返悔，利不完纳。约多还少，舞智笼人。歹捏虚情，告泳挟骗。前济伊急，今以仇报。负心欠钱，刁顽诬生。乞剪刁恶，追还息银。良善得安，奸徒知畏。上诉。」
　　范邑宰提审之。高泳曰：「债放加二，洪武准制如此。我吞得郑穆利，岂更分外加取？当日彼同唐建来还，只是百千缗利，彼求我饶利一半。我不肯，便说他前日已还百千，有何人证？」郑穆曰：「我非负心之人，若说加二，岂还你加一？你是狡猾之徒，因先交百千缗时无人证见，便起此骗心。老爷可详情，岂有得他钱济急，不还他利，反敢诬他？天雷亦不容也。」
　　范令曰：「诚疑尔冤，奈先日纳钱，无人在证。不如尔认此百千缗钱，使郑穆重出五万，高泳少得五万罢。」郑穆又诉于州，州亦不能理。闻得赵和政声，乃越江而诉于赵。令曰：「县职甚卑，且复逾境，何能理也？」郑穆冤泣曰：「老爷若不代理，此屈终无由白也。」赵令曰：「汝第止此，试为尔思之。」
　　经一宿，召前问曰：「吾计就矣，尔果不妄否？」郑穆曰：「焉敢厚诬？」赵令曰：「诚如是，则当为尔辨之。」乃召巡捕之干者数辈，资碟至淮阴，曰：「适有寇江者邓匡等，按劲已具。更言有同恶相济者，在淮阴陵乡居住，姓高名泳，形状甚具，请捕送之，以其供结。」是时州郡条法，惟持刃截江者，无得藏匿。故追碟一至，果擒高泳以送。彼自恃无实迹，必与我同姓名者，而误执之耳。亦未甚知惧，至则跪于庭下。
　　赵令厉声谓曰：「人生清平之世，当思耕种自活，何为寇江？」高泳曰：「稼穑之夫，未尝操舟揖，曾寇甚人？此必有人唆陷我耳。」赵今曰：「寇江所分诸赃，皆是金银钱帛，非农家所宜蓄者，汝宜自籍舍之物件、储蓄来，吾自有辨。」高泳乃退将家中所有，以手本开来：稻若干斛，系庄人某等还租者；一绸绢若干匹，系家机所出者；一铜钱若干贯，系东邻某人赎契者；一银器若干件，系某匠造成者，皆一一开具明白。赵令大喜曰：「汝虽非寇江者，何瞒东邻赎契百千缗耶！」遂引郑穆人对。高泳单中已开赎契钱百万零二百千缗，不待再审，遂令检还当契于郑穆，而治高泳以明瞒之罪。赵令判曰：
　　「审得高泳巧陶朱之奇胜，志没利薮；析孔仅之秋毫，行同垄断。货悖而入，放利而行。举本以贷，部人巧为蚕食；乘急而邀，倍息大肆鲸吞。念重鲁褒之钱神，爱家兄情无已极。手探郭况之金穴，要子利贪不可穷。今日纳息百千，欺心不认；明日全完本息，执契不还。冈思琐琐取灾，惟务孳孳为利。岂知焚券以赐，薛邑民感孟尝之恩；不闻指▉以赠，故交人服公瑾之义。荣夷专利，良失策其必危；宣子为政，郑子产箴其重币。苟取之而非道，纵得之而何安？既犯违禁取利之条，何殊公取为盗之律。瞒利皆从没入，欺心仍坐笞刑。」
　　按：赵公之断高泳，与彭公之断赵怿相同，皆以异县骤提，指以贼赃，彼必供出得财之故矣。然赵公必经宿乃得此计，使早闻彭公之案，则不待思索而成迹可法矣。愚故俱表出之，以为设术反赚之助。 
　　彭御史判还民田
　　彭韶福建莆田人，以科第出身，官拜刑部郎中。为人耿介，执法不回，国戚大臣，俱侧目畏之。成化三年，国舅周▉恃娘娘为内庇，张威作势，强占居民田土。百姓畏祸者，情愿以田产让之，不与争较。缘此得志横行，以为人莫己何。一日，听苍头诱饵，思白占真定府武强县百姓钱文腴田百亩。返锁扭至家，用刑敲朴，追并租税。百姓不堪，具霸占状词，告于所属有司。有司闻说是娘娘、国舅，虽明知田是民产，皆望风承旨，趋附皇亲。偏将百姓苔挞，将田产批还国舅，无有秉公道心在百姓而判还其田者。百姓愈不堪，争执不已，宁可无身，不可无田。乃告御状，以其事闻于主上。时主上溺爱宫帏，亦怒百姓钱文等，不合与国戚争田，乃沼举朝中公正法司，往勘其事。先时，彭韶以巡都御史张歧幸进得理，直声籍籍。至是，满朝俱推举御史彭韶，公正不私，可任其事。韶乃奉沼至郡县，亲至田所踏勘。环视周匝，知其田本百姓土产，国戚平空争占，事属强梁，思曰：「吾平生所学，上不负天子，下不负丘民。今日肯负所学而党一国戚耶！」竞以其田判还百姓，令其佃作管业，不许国戚周▉混攘寸土。倘苍头复尔强梁，许业主并地方锁执送司治罪。此时彭韶不挠法以徇情，即冒罪罢官，亦心所甘也。随上本劾之云：「田本民有，虽其间地有多余，然岁有旱潦，地有高下。民频年出赋税以急公，上旱则资污下以补高；即潦则资高仰以补污下，安有空闲可别给。且民者国之本，食者民之天。食足则民始安，民安则国始安。岂可以民田给贵戚重伤国本耶！」朝廷以韶本直臣，田本民业，周或妄争，事属强梁，竟从韶议，欲重治周或以虐民之罪。周娘娘上前再三解救，姑从薄罚，以警其后。
　　自是贵戚大臣始收敛畏法，不复仍前强横。耕田鉴井，小民得安土乐业者，喷喷称韶之直不置。亲属椒房已贵荣，好宜敛戢沐深仁。看来国戚遭诛戮，只为贪残虐小民。 
　　曾御史判人占妻
　　曾泉，江西吉安人，始由进士擢任御史，以事黜为汜水县典史。操行廉洁，莅事勤能，劝学兴礼，尤恤贫窘。无牛具者借与耕种，无绵花者借与纺绩。时历乡村，察其勤惰。又率民垦荒田以收谷麦，伐树木以赡财用。以故，官用储积，民无科扰。又以余羡造船，以备攒运，置棺以助死丧。历任三年，化醇讼简，家给人足，民怀其惠，至今称之。
