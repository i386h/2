<!-- { "loadSidebar": true } -->
　　余友太学陈君穉登与其配孺人相次卒厥子艺之将以今年某月某日甲子合而祔之祖茔之次而先事持顾选部所为状泣请铭嗟乎余其忍铭君耶夫以一青衿殉命之穷也廹艾而靳其一数之促也夫妇不两月而奄然皆尽事之惨也祇一子未覩其有立情之悲也余其忍铭君耶虽然藉令君生而声翔没而景灭犹吾侪友朋之痛也余其忍无铭君之讳尔耕穉登其字前号斗原陈之先嘉定人国初有讳实者避地徙吾锡之宅仁乡居焉遂为无锡人实生广安同知赠户部郎中昱昱生河南参政周仕官得刚直声周生赠宁乡知县凤洁修工诗名载邑志凤生光州知州云浦公以忠所至着声迹歴祀名宦君父也母王孺人君生特早慧自弱龄业茁茁露竒颖稍长禀学光州公光州公言语妙天下所交知皆海内文章家宗工巨儒也君趋庭下食耳目所濡染若日游于雕龙绣虎之场而又好渔猎古人书书不求要眇才得大旨辄弃去然已能抉菁吐华发为文词顷刻可千言姿态横生烂有异采余与君髫而同为诸生未尝不逊谢自以弗及也顾以余无似不乆幸一第去而君试郡邑利试台使者即弗利发愤用例入南太学时新安新建两相国同为司成最爱重君已改北名亦噪竞盖迩时博士业格调凡数变类汝南月旦而君揺笔雅化余犹及见君甲午丁酉两废卷风骨凌厉虽褎然入彀者不必能压君而君竟蒙刖也岂非命哉光州公魁垒负竒节义声流传而君绰有父风丁酉试未半所善骆大行暴死棘中出而莫适为经纪者君仓皇伏尸哭躬为调棺殓赍发之返乡郡夫自署门着论而交道之薄久矣君一士子乃能为宦人归丧以方古所称迎丧引柩之朋不尤难能耶其在门内光州公以君嫡且长也谋畀产半君跽谢曰弟即异母固皆吾大人遗体也幸以夷于庻光州公殁而所以字诸庻以成御侮不啻如其子若女兄弟若母之女兄弟贫而授室嫠而抚孤又不啻如其弟也城府空洞无掩盖无矫饰而与妻孥言亦可与宾客言可与僮仆言亦可与先生长者言肺腑肾肠握以示无难者文行卓特逺近慕向君卒而其父友通州司马渡海哭之为失声君之为光州公子者足矣谈孺人父冠带儒士勉庵公承俸母王媪也幼而女于其族之寡姑寡姑者中丞女而秦方伯冢妇也而方伯实又君姑之夫于是孺人归君孺人婉娈端静动凖礼法逮事王孺人十年事光州公二十年闺闱相守三十年絶甘分少奉父若母依栖里闬间者终其身中间佐太学庄襄两尊人塟治堂构率不难脱簪珥以给而又能为君广置媵媵所生女爱之钧已子也孝恭慈和政肃而惠所谓孺人之为君妇者亦已足矣君生嘉靖辛亥卒万厯已亥得年四十有九孺人生嘉靖壬子卒万厯戊戌得年四十有七子男一即艺之文弱可念余惟光州公遇乖早逹犹不失名刺史年谢中寿犹积而称耆君文采节侠亢其家声而坎■〈土禀〉困顿遽见其止天不欲君父子间齐名擅美耶顾君所不朽者在此不在彼概满留余以须天定后之收傥可俟乎余不胜山阳之悲既志君及孺人懿烈之大者而系以铭铭曰
　　
　　有柜美玉弗逢国工寳剑弗割化为星虹偶然去来辟彼寄寓荣悴春秋短修旦暮咄嗟齐德厥亦无年人琴将亡有先断弦九原一丘下侍先子灵竒之锺冈枝腾紫
　　
　　勅封承德郎礼部祠祭清吏司主事奉溪周公墓志铭
　　
　　封承德郎礼部祠祭司主事奉溪周公者今湖广督学佥事继昌之父也始督学繇祠部出佥楚臬念公老欲毋行公勅督学儿乡者郎尚书曹絶未尝以身试吏以身试吏报主恩自今日始儿行矣春和江暖老人行视湖南廨耳督学君黾勉决别甫上事得今调仓皇出按部公亦不成行迨秋而病以卒矣督学君解学政奔还栾心棘肠谋以月日妥公而委余墓中石余谢弗获则为按督学君所自状而为之志志曰公讳冠字惟瞻奉溪其号世吾无锡人也相传出舂陵宋濓溪先生其孙以仕浙籍吾锡世有官位不着着其入国朝者为纲运官均礼均礼生允常天兵压城函邑篆献之城以克完语具陈都谏志允常生泽泽生宗秀宗秀生鼎鼎生奭奭生汉曰傍溪公之父也母杨实生公公生有异征当贵髫则受春秋于其世父所号为强记敏悟而傍溪公贫无所具修脯即毋但修脯傍溪公父若母老两王母愈益老无所具甘毳也公计划无复之则徙而逐什一之业然又徒手无以为甚困公始授室乐遽卒再室郑安人郑安人固挟少簪珥以来公顾谓郑安人若籹而朝舅若姑以为恭乎宁椎髻操作纾舅若姑朝夕也郑安人则立脱其饰畀公请以佐生计会有天幸业渐起供养无乏絶而傍溪公忘贫矣傍溪公之父若母暨两王母以时加匕箸忘老矣如是者可数年重闱两世寿皆七八十以终惟是丧塟咸在公公几代傍溪公子而公又有弟若妹凡五婚嫁亦咸在公则公几代傍溪公父矣于是督学君弱而善文公为延明师督之程艺课功惟恐其后人也至所以矩押绳束又惟恐其先人也督学君遂以乙酉举应天第一己丑成进士为郎缮部晋祠部以督视楚学所至率精严有誉本之服公敎云公之事傍溪公微独体其意为抚畜诸季爨无析炊产无均受而已又能推其意于宗墓葺其夷者曰吾不忍其馁也于族党赒其乏者曰吾不忍其瘠也又益广其意遇宵溺予絮遇道殣予槥曰吾不忍其暴露也其敦伦重本好施而乐予多此类然公有德于人公忘之有怨于公而公亦忘之尝逼除走呉阊脱人急难其人奉数金寿公挥弃弗顾里中豪尝以室庐故齮龁公公终不修郄布袍蔬食贵而无改度老而无易操有官封矣从一僮偪仄行道中人不知其显人父也邑屡宾乡饮自称衰罢不德仅一再赴凛凛德让嗟乎公岂非朴而未雕淳而未漓不言而躬行哉足不离阛阓其澹素疑与古之隠君子同趣名不挂子衿其所佩服意今之儒者且让质盖余绎公行事以方吾先儒林大略似之顾余堕废度终无所表竖以慰逝者愧督学君逺甚余志公黯然悲心矣公卒万厯庚子七月七日距生嘉靖己丑六月二十日得年七十有二子男一即督学君继昌娶胡封安人墓在小岭湾与郑安人兆合以今年辛丑九月初三日而余志其石为之铭铭曰
　　
　　夫非人子三世吾倚惟孝弟是履夫非人父一经吾付惟德义是祚何积弗流何种弗收龙章天雠曰褒尔好修有封者墓有镌者石长此安魄惟申命用奕
　　
　　将仕佐郎国子监学録襟泉钱君墓志铭
　　
　　嗟乎伤哉余忍铭吾钱君始君繇州博士晋国子师未数月闻母丧君惊且号呕血欲絶忍死奔而南塟母贾山下迁其父棺来合一小豪以为兹吉壤也思以计攘之大发难窘君君不胜恚一夕心痛卒万厯辛丑四月二十三日也君既卒邑士人大哗何物鸡狗雄而凌轹我冠绅将羣攻之会其人用他端败毙郡狱事遂解嗟乎君死恚也哭母且死不死死此一坏土君殆死孝也余又忍不铭君君讳万善字惟一别号襟泉世吾锡西鄙唐村人族故蕃所业耕读祖浩父林泉公晟庚桑遗老也年耋以皇储恩予冠服母冯实生君君少则从其父受书长而去家廿里许事晋陵钱文学为举子业钱严师君固新授室不帷帟慕也毎闻鸡而起夜分而息以为常盖三年而业成入邑城邑故宪副屿南施公方以名孝亷讲业老氏宫从游者甚众月再考糊名易书毖于公府君恒在髙等丁卯成诸生君之为诸生久畿试徃徃落乙卷戊子甫得隽则君齿踰强矣寻又持林泉公服乙未试南宫名复落乙榜君泫然曰悲夫吾父之不逮吾升斗也而又不以时効吾母一日养睠彼风木揽兹春草吾独非人子欤谒选得滁学正君下车与诸生约凡数十条劂而布之矩矱森肃窳习为一变台使者亷君能数檄以吏事谢弗应尝一守州篆所收税并官纸堂馔钱可百金散而给贫诸生或佐其州桥工即锱铢不以润枯槖也台使者益贤君荐第一俄擢国子学録君之范国子如所以范滁士而训加饬今制六馆先生以次应两司成敎拥髙座都讲顾鲜有厌心者君抗颜发齿清词妙义琅琅声出金石圜桥耸听焉君诸生时治经术絶精所为文不务为髙竒而务切理行又最长者以故邑荐绅家若王太仆呉给谏争延致君诲其子若孙逺者八九年近亦四五年不相弃捐尝一宾檇李呉太宰塾誉髦咸景附得隽后荆南傅方伯藩山东君塾其廨厥子一孝亷一选贡士君所就也最后亦讲业老氏宫仿其师施宪副故事今髙第弟子若孝亷而下无虑百许人彬彬不乏俊髦云君虽贫歳所席馆榖不薄又良有心计米盐靡密殁而无以为殓也抑累累多公私逋本之君孝友二老人颇溺因果好施君竭力奉之布施君母弟三其子若女二老人有所怜爱君曰于我乎育长而曰于我乎婚嫁塟父不率其弟一钱奔母丧质一荘友人乃得归而家以壁立矣嗟乎余盖髫而与君友也时则有若浦湛如孝亷沈瀛壶学博四人者同志同隶邑学官同肄龙城书院为吾师郡太守闽施先生所赏士然余尤倾心君出就试同载居同赁虀盐风雨同旦暮君亦厚嫟余深心隐衷可相握示也余幸偕孝亷最先第次瀛壶又次为君君固晚逹其精神强力有过人者临事果决敢任所擘画中窽会遇物夷易杯酒谈笑倾其座人天假之年获监制一道或领一郡剸割调剂可以见功集事而溘焉殉一毡终也伤哉君之卒也余急走视君君举手呜呜言惟是先人丘陇事及此藐诸孤以累子余且诺且掩哭诀而出因追感畴昔孝亷特早世媿余凉薄寥寥未有以振其后者今独何以报君虽然君尝阴行善歳大祲宗党来请贷即瓶粟扑钱可倒以益也中表坐怨家构阱之盗君以诸生言郡丞立得雪凡此皆贵富人所奉首匿者而君勇为之居平未尝择一美食慕一袨服有官矣出入徒歩未尝耀车盖里门明得意也夫善而庆谦而益古经训不犂然具乎傥天道不于君独茫昧者后死者乃可以籍手报君矣君卒距生嘉靖乙已正月二十六日得年五十有七配冯孺人有妇德先卒塟贾山子男六长映奎礼部儒士卜以今年癸卯十二月二十二日癸卯塟君邑西南漆塘山新阡不贾山合者穴形敛不克两也铭曰
　　
　　嗟君经术世所师公交车奏名何其迟乡国诸生捧绛帷委蛇六馆官非卑先人一坏攘者谁惟天胜人难可欺松槚无恙君前辞君死死孝人所悲君多男子恒苦饥何以遗之德蕃滋魂兮傍亲魄此绥我铭贞石伤锺期
　　
　　太学呉君墓志铭
　　
