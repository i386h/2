<!-- { "loadSidebar": true } -->
　　晋荀盈如齐逆女【自为逆】还六月卒于戏阳【魏郡内黄县北有戏阳城】殡于绛未葬晋侯饮酒乐膳宰屠蒯【礼记作杜蒉】趋入请佐公使尊【公之使人执尊酌酒请为之佐】许之而遂酌以饮工【工乐师师旷也】曰女为君耳将司聪也【乐所以聪耳】辰在子卯谓之疾日【疾恶也纣以甲子丧桀以乙夘亡故国君以为忌日】君彻宴乐学人舍业【学人谓习乐之人舍业谓不习乐】为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔【外都大夫之嬖者】曰女为君目将司明也【职在外故主视】服以旌礼礼以行事事有其物物有其容今君之容非其物也【有卿佐之丧而作乐欢防故曰非其物】而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而止【知氏即荀氏○悛七全反】秋八月使荀跞佐下军以説焉【跞荀盈之子知文子也佐下军代父也説自解説】
　　楚子革对灵王【昭公十二年】
　　楚子狩于州来【地名】次于颍尾【颍水之尾在下蔡西】使荡侯潘子司马督嚣尹午陵尹喜【五子楚大夫】帅师围徐以惧呉【徐嬴姓伯翳之后】楚子次于干谿【在谯国城父县南】以为之援雨雪王皮冠秦复陶【秦所遗羽衣也】翠被【以翠羽饰被】豹舄【以豹皮为履】执鞭以出仆析父从【楚大夫】右尹子革夕【子革郑丹夕莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】燮父【晋康叔之子】禽父【周公子伯禽】并事康王【康王成王子】四国皆有分我独无有【四国齐晋鲁卫分珍寳之器】今吾使人于周求鼎以为分【禹铸九鼎三代传之以为有国之寳】王其与我乎对曰与君王哉昔我先王熊绎辟在荆山【在新城沶乡县南】筚路蓝缕以处草莽跋涉山林以事天子唯是桃弧棘矢以共御王事【桃弧棘矢以御不祥】齐王舅也【成王母齐太公女】晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅【陆终氏生六子长曰昆吾少曰季连季连楚之祖故谓昆吾为伯父昆吾尝居许地】今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮【羮音郎】赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲【鏚斧也柲柄也破圭玉以饰斧柄○铖音戚柲音秘】敢请命【请制度之命】王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣【以巳喻锋刃欲自摩厉以斩王之淫慝】王出复语左史倚相趋过【倚相楚史名】王曰是良史也子善视之是能读三坟五典八索九丘【皆古书名】对曰臣尝问焉昔穆王欲肆其心【周穆王肆极也】周行天下将皆必有车辙马迹焉祭公谋父作祈招之诗以止王心【谋父周卿士祈父周司马世掌甲兵之职招其名祭公方諌游行故指司马官而言此逸诗也】王是以获没于祗宫【圻内游观之宫竹书纪年穆王元年作祗宫于南郑】臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音【愔愔安和貌】思我王度式如玉式如金形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心盖是时穆王逺游过用民力宴饮无度故其诗如此】王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干谿【昭十三年楚公子比弑灵王于干谿】
　　晋荀呉不纳鼓叛人【昭公十五年】
　　晋荀呉帅师伐鲜虞围鼓【鼔白狄之别钜鹿下曲阳县有鼓聚】鼔人或请以城叛穆子【荀呉】弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼔人杀叛人而缮守备围鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒【卒终也不能善终】弃旧不祥鼔人能事其君我亦能事吾君率义不爽好恶不愆城可获而民知义所有死命而无二心不亦可乎鼔人告食竭力尽而后取之克鼓而反不戮一人以鼓子防鞮归【防鞮鼓君名○防越全反鞮丁兮反】
　　郯子论官名【昭公十七年】
　　秋郯子来朝公与之宴昭子问焉曰少皥氏鸟名官何故也【少皥金天氏黄帝之子巳姓之祖也问何故以鸟为官】郯子曰吾祖也我知之昔者黄帝氏以云纪故为云师而云名【黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏盖其一官也】炎帝氏以火纪故为火师而火名【炎帝神农氏姜姓之祖也亦有火瑞以火纪事名百官】共工氏以水纪故为水师而水名【共工以诸侯霸有九州者在神农前大皥后亦受水瑞以水名官】大皥氏以龙纪故为龙师而龙名【大皥伏羲氏风姓之祖也有龙瑞故以龙命官】我髙祖少皥挚之立也鳯鸟适至故纪于鸟为鸟师而鸟名鳯鸟氏歴正也【鳯鸟知天时故以名歴正之官】鸟氏司分者也【鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司启者也【青鸟鸧鷃也以立春鸣立夏止】丹鸟氏司闭者也【丹鸟鷩雉也以立秋来立冬去入大水为蜃上四鸟皆歴正之属官】祝鸠氏司徒也【祝鸠鹪鸠也鹪鸠孝故为司徒主教民】鴡鸠氏司马也【鴡鸠王鴡也鸷而有别故为司马主法度○鴡七徐反】鸤鸠氏司空也【鸤鸠鴶鵴也鸤鸠平均故为司空平水土】爽鸠氏司冦也【爽鸠鹰也鸷故为司冦主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也【鸠聚也治民上聚故以鸠为名】五雉为五工正【雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉鷷雉攻木之工也鶅雉塼埴之工也翟雉攻金之工也鵗雉攻皮之工也翚雉设五色之工也】利器用正度量夷民者也【夷平也】九扈为九农正【扈有九种春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事鳻鶞相五土之宜趣民耕种者也窃趣民耘苗者也窃蓝趣民收敛者也窃黄趣民盖藏者也棘扈窃丹为果驱鸟者也行扈唶唶昼为民驱乌者也宵扈啧啧夜为民驱兽者也桑扈窃脂为蚕驱雀者也老扈鷃鷃趣民收麦令不得晏起者也】扈民无淫者也【扈止也止民使不淫放】自颛顼以来不能纪逺乃纪于近为民师而命以民事则不能故也【颛顼氏代少皥者徳不能致逺瑞而以民事命官】仲尼闻之见于郯子而学之【于是仲尼年二十八】旣而告人曰吾闻之天子失官学在四夷犹信【失官官不修其职传言圣人无常师】
　　晏子谏诛祝史【昭公二十年】
　　齐侯疥遂痁【痁疟疾○痁失亷反】期而不瘳诸侯之賔问疾者多在梁丘据与裔款言于公曰【二子齐嬖大夫】吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞賔公説告晏子晏子曰日宋之盟【日往日也宋盟在襄二十七年】屈建问范防之徳于赵武【屈建即楚子木范防即晋士防范武子】赵武曰夫子之家事治言于晋国竭情无私其祝史祭祀陈信不媿其家事无猜其祝史不祈建以语康王【楚子】康王曰神人无怨宜夫子之光辅五君以为诸侯主也【五君文襄灵成景】公曰据与款谓寡人能事鬼神故欲诛于祝史子称是语何故对曰若有徳之君外内不废【无废事】上下无怨动无违事其祝史荐信无媿心矣是以鬼神用飨国受其福祝史与焉其所以蕃祉老夀者为信君使也其言忠信于鬼神其适遇淫君外内颇邪上下怨疾动作辟违从欲厌私髙台深池撞钟舞女斩刈民力输掠其聚以成其违不恤后人暴虐淫从肆行非度无所还忌【顾忌也】不思谤讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昬孤疾者为暴君使也其言僭嫚于鬼神公曰然则若之何对曰不可为也【言非诛祝史所能治】山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之【衡鹿舟鲛虞候祈望皆官名也言公专守山泽之利不与民共○萑音完麄曰薪细曰蒸】县鄙之人入从其政偪介之闗暴征其私【介隔也迫近都国之闗言边鄙旣入服政役又为近闗所征税枉暴夺其私物】承嗣大夫强易其贿【承嗣大夫世位也】布常无艺【艺法制也言布政无法制】征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应【不给则应之以罪】民人苦病夫妇皆诅祝有益也诅亦有损聊摄以东【聊摄齐西界也平原聊城县东北有摄城】姑尤以西【姑尤齐东界也姑水尤水皆在城阳郡东南入海】其为人也多矣虽其善祝岂能胜亿兆人之诅君若欲诛于祝史修徳而后可公説使有司寛政毁闗去禁薄敛巳责【除逋责】
　　晏子论梁丘据【昭公二十年】
