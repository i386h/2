<!-- { "loadSidebar": true } -->
　　凡老人里甲于申明亭议决坐先老人次里长次甲首论齿序坐如里长长于老人坐于老人之上事干别里须会该里老人里甲本里有难决事或亲戚子弟有犯须会东西南北四邻里分老人里甲公同议决许用竹箆荆条量情决打不许拘集自来陈告方许辨理闻风勾引者杖六十有赃者以赃论臣按高皇帝为民之心至矣至矣葢耆老里甲于乡里人室庐相近田土相邻周知其平日是非善恶长吏自逺方来至一旦坐政事堂求情于尺牍之间智伪千变极意揣摩似评往史安能悉中重以隶卒呵于其旁棰楚罗于其前视其长吏犹鬼神之不可睨十语九忘口未出而汗交颐何如反复于乡里之间若子弟于父兄然得以尽其词说又况不肖之吏恣为暴虐自以解官挺身去耳无有顾虑耆老里甲其乡里长久人也即有不平何敢相逺且一被逮往复岁时它无论道途饮食费已不赀万一触忤朴击交下孰与保家产全肤体争于陌头释于闬尾者哉是以知县钦遵圣制一切小事付诸耆老愚民訿訿或动浮言微察耆老常有惕然之意岂法可行于昔而不可行于今乎抑诚之未至也凡我父老尚共勉旃 
　　以六谕道万民一曰孝顺父母二曰尊敬长上三曰和睦乡里四曰教训子孙五曰各安生理六曰毋作非为诸臣多有解不録圣谟洋洋嘉言孔彰何解为 
　　以四礼齐万民一曰冠二曰婚三曰丧四曰祭知县尝上书于朝曰国家制礼达乎庶人俗吏以刀笔筐筐为事废而不问三加不举六礼不修遣女满车塟死殚家设席肆筵推牛击鼓旛幢蔽道锱黄盈室括发持衰纳妇诞子甚至于水火为棺椁此弑父之罪也遗祖祢畧报祀为出门之祭祈名岳媚淫鬼男女杂乱画夜奔驰千里而赴之常人琢器雕题匹庶曵绮履锦酒馆歌楼上切云汉乃有设容貌倚市门非君子所忍覩也无礼甚矣请责守令重民四教冠婚丧祭禁其靡丽邪僻今谬为令岂敢忽诸葢六谕所以道民四礼则其事也朱子家礼 
　　成祖已列于学官琼山丘民又着为仪户有之故不録而揭其条件于篇 

　　冠四条 

　　凡冠礼士大夫延宾行于家乡人行于乡校以教读为宾衣服之美恶酒食之丰俭以上中下户为差下户不可越中中不可越上（三等之户以田产厚薄为差十顷以上者为上户五顷至九顷者为中户一顷至四顷者为下户商贾之家较其所积凖是为差无财产者通为一等） 
　　凡子弟未冠者不得以字行冠而字之毋犯古圣贤及先世之讳 
　　凡谢宾束帛不必如古人之数上户绢一疋中户布一疋下户帕一方 
　　凡月朔各乡教读以子弟之始冠者见有司有司诲以成人之道 

　　昬十二条 

　　凡昬礼古有问名纳采纳吉纳征请期亲迎六节今随俗惟行纳采纳征请期迎亲 
　　凡男女昬嫁以时男子未及十六女子未及十四成昬者谓之先时男子二十五以上女子二十以上未成昬者谓之过时先时者天过时者病皆不能顺阴阳以保太和宜时谕之 
　　凡纳采用酒牲果品随俗上户通计所费银不过三两中户不过二两下户不过一两 
　　凡纳采纳征请期具书如女氏女氏复书礼也于初定时书尤不可无者律云虽无昬书曽受聘财亦是但两家父母及媒妁或有死亡虽受聘财卒无可据以此悔亲者众以后必以礼具书无而讼者不聴 
　　凡纳征用钗币酒牲随俗上户通计所费银不过十五两中户不过十两下户不过五两送礼之人毋得多与银钱惟待酒饭 
　　凡请期不分上中下户惟遣使通书而已礼物不用 
　　凡亲迎奠鴈不必酌酒加币亦有不奠鴈而饮酒者皆所当革若婚以次日见女之父母设燕者聴 
　　凡婚礼不得用乐有不亲迎而用鼓吹杂剧者尤宜痛革贺昬非礼宜更为助礼物随宜 
　　凡女服饰随俗但不可违禁上户通计所费银不过三十两资妆器物半之中户不过二十两资妆器物半之下户不过十两资妆器物半之上户从者女一人男一人中户以下女一人无勿强 
　　凡妇见舅姑用币余皆不用明义分也乡俗见诸亲有帛妇不见外姓别男女也乡俗见异姓诸亲及乡党今悉正之惟见同姓尊长 
　　凡三等人户之下聘用酒一坛鹅二只布二疋茶一合妇荆钗布裙见舅姑而已贫不能具者约正率闾里科少钱助之勿令失时 
　　凡媒妁为人议昬须通二家之情待其许诺毋得欺诳但求成事以贻他日之悔事发罪之谢礼上户不过一两中户五钱下户一钱溺阴阳年月而不成昬及论财者罪其父母 

　　丧八条 

　　凡居丧以哀戚襄事为主不许匿丧成昬吊宾至不许用币不许设酒食惟自逺至者为具素食令无服人待之不用酒孝子不许易凶为吉赴人酒席乡俗旬七会饮及葬于山会饮皆深为害义犯者有罪 
　　凡丧不得作佛事不得用乐及送殡不得用鼓吹杂剧楮幡楮鬼等违者罪之 
　　凡居丧始惟食粥蔬素不得饮酒食肉寝处于内禫而后饮醴酒食干肉有能用礼者众共核实以慿旌奨 
　　凡停柩踰年不葬及溺于风水兄弟相推不葬者各行戒谕违者罪之 
　　凡致奠上户用猪羊各一所费银不过三两中户用猪一所费不过二两下户用牲五所费不过一两不能具者炙鸡絮酒尽哀亦可僭用牛者罪之 
　　凡三等人户之下葬用薄棺不许焚尸贫不能葬约正率闾里科少钱助之毋令暴露 
　　凡火化者忍心害理宜送官严惩子孙依律死罪工人重治瓦棺毋鬻于市 
　　凡葬埋宜依旅瘗之礼左昭右穆不得淆乱其强占他人坟地送官惩治 

　　祭五条 

　　凡祭礼所以报本追逺不可不重近世多不行四时之祭惟于忘日设祭前期不齐临祭无仪祭毕请客饮酒皆非礼也今宜悉遵朱子家礼上户立祠中户以下就正寝设韬椟奉祀岁时朔望如礼 
　　凡庶人祭其先礼也宜如式制为木主不许事观音菩萨等神像以前事者即毁私藏事之发觉治罪 
　　凡祖祢逮事者忌日有终身之丧是日素服不饮酒食肉居宿于内曽祖以上不逮事者服浅淡衣礼视祖祢逮事者为杀 
　　凡时祭属吉礼上户有祭田者祭毕胙于教读及约正副 
　　凡有疾病惟祷于祠堂里社不许设醮禳星聴信巫觋违者罪之知县曰吾民幸生圣世上遵六谕下行四礼足称良矣振徳者长民职也申以四事一曰明伦二曰禁邪三曰务本四曰节用琐科条之愿聴毋忽 

　　明伦五条 

　　一孝顺父母乃高皇帝口授吾民第一义欲尽斯道宜如孝经孝经曰用天之道因地之利谨身节用以养父母此庶人之孝也葢分之能为者如此嗟夫父母之徳岂有极哉吾父退斋府君老儒也生不肖孤以为晩未尝易敎年十岁授古文尚书十二授诗十四授易十五教观宋儒之书使从事圣贤之学见吾不以伯氏之丧而有妻又不饮酒喜矣母方夫人见吾端居而叹问儿何为对以欲生益于时死传于后耳母曰汝父言天地十二万九千六百年而终即孔子孰传之强为善耳又吾常喜道坏麻折槛事母曰吾死不愿汝有此也孔子如清风明月汝如乌风黒雨雷剨划声悲夫父母爱子之心一也即尔父母何异于是吾不幸年十七而丧父二十二母又丧即今受朝廷恩妻子皆得食民之食不能一一及于黄泉之下此曽子所以北乡而涕泣也故曰往而不可还者亲也至而不可加者孝也子欲养而亲不待也木欲直而风不待也伤哉既不能养又不能立身扬名后世以为父母光显尚何面目立百姓之上哉尔辈当以为鉴亲在爱日不幸而没将为善思贻父母令名必果将为不善思贻父母羞辱必不果毋效吾终身之悔可也 
　　一创家者必立宗法大宗一统小宗四别子为祖以嫡承嫡百代不絶是曰大宗大宗之庶子皆为小宗小宗有四五世则迁已身庶也宗祢宗已父庶也宗祖宗已祖庶也宗曽祖宗已曽祖庶也宗高祖宗已高祖庶也则迁而惟宗大宗大宗絶则族人以支子后之凡祭主于宗子其余庶子虽富且贵皆不敢祭惟以上牲祭于宗子之家宗子死族中虽无服者亦齐衰三月祭毕而合族以食朞而齐衰者一年四会大功以下世降一等异居者必同财有余则归之宗不足则资之宗族大事繁则立司货司书各一人宗子愚幼则立家相以摄之各修族谱以敦亲睦或有骨肉争讼者众共罚之若肯同居共爨者众相襃劝 
　　一孔子宰中都制为别涂之教葢礼始于闺门男女必有别妻妾必有序宫室必辨外内男子毋得昼寝于内妇女毋得踰阈行市虽奴婢亦必动遵礼度其有贞节众共歌扬以为闺门之助闻于有司 
　　一曽子问曰取女有吉日而女死如之何孔子曰壻齐衰而吊既塟而除之夫死亦如之葢既婚媾将期百年岂愿有此诚痛之矣今男女未婚而死必索聘财至于相讼一何薄也又女已嫁常庸奴其夫亡抵他人官以法合之则至决絶而死嗟夫宋人之女嫁而夫有恶疾竟不改也即庸不犹愈于疾乎又夫死不嫁从一而终者也燕有贞鸢有烈可以人而不如鸟乎高皇帝以众人待人能秉斯义则表其闾载于令甲不能免丧而嫁又多乎哉实两年耳今愚妇夫死未寒辄归别室朝尚括髪夕即画眉忍矣忍矣环而视之欲以此妇为利又尝数辈此皆无行义之尤者也昔孔子为政而公慎氏出其妻蚤正以待之也幸得备位为邑表率不能宣明教化视事朞月其风未变重使父母受其耻咎在知县各宜戒谕犯者如法 
　　一吾民甘其食美其服安其俗乐其业田庐妻子虽有强暴立于其傍莫敢睨者非君恩哉是故民者出粟米丝麻作器血通货贿以事其上者也岂必服官守职而后能尽君臣之道力农奉公供输以时庶人之义尽矣如是又何棰楚之加 

　　禁邪七条 

　　一恵安广轮厪八十里淫祠至五百五十有一噫何多也头会箕敛酾酒推牛迎亲庆诞设斋建醮或至舞鬼掉舟乐神会首不能具则出息以充之为位头者世而袖首蚕食其内病不得药死不得塟甚至男女龎杂有不可道者矣知县伤之下令堕毁遵裕陵改建社学二百二十有一然闻民尚移象私寝或言予出城门鬼还庙宇者甚惑父老谕之 
　　一禁止师巫邪术律有条矣今愚民自称师长火居道士及师公师婆圣子神姐之类大开坛场假画地狱私造科书伪传佛语揺惑四民通交妇女或烧香而施茶或降神而跳鬼设斋则麋费银钱建醮则喧腾闾巷暗损民财明违国法甚至妖言怪术蛊毒采生兴鬼道以乱皇风夺民心以妨正敎不知死生有命富贵在天且如师巫之家亦有灾祸鬼神慿藉何不救之若言免祸求福尽假其切则是贫者尽死富者长生此理甚明人所易晓皇上崇祀真儒大启文教淫祠既毁邪说当除凡我四民毋仍旧习禁约之后师长等及无牒僧道各项邪术之人赴县自首归还原籍别以治生违者如律 
　　一王制用器不中度不粥于市布帛精麤不中数幅广狭不中量不粥于市五谷不时果实未熟不粥于市木不中伐不粥于市鱼鳖不中杀不粥于市故孔子为政器不雕伪百姓遵用韩延寿者卖偶车马下里伪物者弃之市道今后我民有卖鬼面诸淫巧物与斗斛秤尺不如较勘市而二其价者并罪之 
