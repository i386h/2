<!-- { "loadSidebar": true } -->
　　夫太极之防周子立象于前为説于后互相发眀平正洞逹絶无毫髪可疑而旧传图説皆有缪误幸其失于此者犹或有存于彼是以向来得以参互考证改而正之凡所更改皆有据依非出于己意之私也【旧夲图字既差而説中静而生隂静下多一极字亦以图及上下文意考证而削之矣】若如所论必以旧图为据而曲为之説意则巧矣然既以第一圈为隂静第二圈为阳动则夫所谓太极者果安在耶又谓先有无阳之隂后有兼隂之阳则周子本説初无此意而天地之化似亦不然且程子所谓无截然为隂为阳之理即周子所谓互为其根也程子所谓升降生杀之大分不可无者即周子所谓分隂分阳也两句相湏其义始备故二夫子皆两言之未尝偏有所废也今偏举其一而所施又不当其所且所论先有専一之隂后有兼体之阳是乃截然之甚者此熹之所疑者一也人生而静天之性者言人生之初未有感时便是浑然天理也感物而动性之欲者言及其有感便是此理之发也程子于顔子好学论中论此极详但平心易气熟玩而徐思之自当见得义理明白稳当处不必如此强説枉费心力也程子所谓常理不易者亦是説未感时理之定体如此耳非如来谕之云也此熹之所疑者二也知言疑义所谓情亦天下之逹道此句诚少曲折然其本意却自分明今但改云情亦所以为天下之逹道也则语意曲折偹矣盖非喜怒哀乐之发则无以见其中节与否非其发而中节则又何以谓之和哉心主性情理亦晓然今不暇别引证据但以吾心观之未发而知觉不昧者岂非心之主乎性者乎已发而品节不差者岂非心之主乎情者乎心字贯幽明通上下无所不在不可以方体论也今曰以情为逹道则不必言心矣如此则是专以心为已发如向来之説也然则谓未发时无心可乎此义程子答吕博士最后一书説已分明今不察焉而必守旧説之误此熹之所疑者三也性善之善不与恶对此本龟山所闻于浮屠常总者宛转説来似亦无病然谓性之为善未有恶之可对则可谓终无对则不可葢性一而已既曰无有不善则此性之中无复有恶与善为对亦不待言而可知矣若乃善之所以得名是乃对恶而言其曰性善是乃所以别天理于人欲也天理人欲虽非同时并有之物然自其先后公私邪正之反而言之亦不得不为对也今必谓别有无对之善此又熹之所疑者四也中庸鄙説诚有未当然其説之病一在分晓太过无复余味以待学者涵泳咀嚼之功而来书乃谓未曾分晓説出不知更欲如何乃为分晓説出耶天命之性不可形容不须赞叹只得将他骨子实头处説出来乃于言性为有功故熹只以仁义礼智四字言之最为端的率性之道便是率此之性无非是道亦离此四字不得如程子所谓仁性也孝弟是用也性中只有仁义礼智而已曷尝有孝弟来此语亦可见矣盖父子之亲兄弟之爱固性之所有然在性中只谓之仁而不谓之父子兄弟之道也君臣之分朋友之交亦性之所有然在性中只谓之义而不谓之君臣朋友之道也推此言之曰礼曰智无不然者葢天地万物之理无不出于此四者今以此为倒説而反谓仁义因父子君臣而得名此熹之所疑者五也中和体用之语亦只是句中少曲折耳葢中者所以状性之徳而形道之体和者所以语情之正而显道之用熹前説之失便以中和为体用则是犹便以方圎为天地也近已用此意改定旧语如来谕所疑却恐未然又云中自过不及而得名此亦恐説未发之中不着此熹之所疑者六也至于仁之为説昨两得钦夫书诘难甚宻皆已报之近得报云却已皆无疑矣今观所谕大槩不出其中者更不复论但所引孟子知觉二字却恐与上蔡意防不同葢孟子之言知觉谓知此事觉此理乃学之至而知之尽也上蔡之言知觉谓识痛痒能酬酢者乃心之用而知之端也二者亦不同矣然其大体皆智之事也今以言仁所以多矛盾而少契合也愤骄险薄岂敢輙指上蔡而言但谓学者不识仁之名义又不知所以存养而张眉努眼説知説觉者必至此耳【如上蔡词气之间亦防觉少些小温粹恐亦未必不坐此也】夫以爱名仁固不可然爱之理则所谓仁之体也天地万物与吾一体固所以无不爱然爱之理则不为是而有也须知仁义礼智四字一般皆性之徳乃天然本有之理无所为而然者但仁乃爱之理生之道故即此而又可以包夫四者所以为学之要耳细观来谕似皆未察乎此此熹之所疑者七也【晦叔书中论此大畧与吾丈意同更不及别答只乞转以此段呈之大抵理防仁字须并义礼智三字通防方见界分分明血脉通贯近世学者贪説仁字而忽畧三者所以无所据依卒并与仁字而不识也】夫来教之为此数説者皆超然异于简册见闻之旧此其致知之功亦足以为精矣然以熹之所疑考之则恐求精之过而反失之于凿也大抵天下事物之理亭当均无无对者唯道为无对然以形而上下论之则亦未尝不有对也葢所谓对者或以在右或以上下或以前后或以多寡或以类而对或以反而对反复推之天地之间真无一物兀然无对而孤立者此程子所以中夜以思不觉手舞而足蹈也防观来教条目固多而其意常主于别有一物之无对故凡以左右而对者则扶起其一边以前后而对者则截去其一段既彊加其所主者以无对之贵名而于其所贱而列于有对者又不免别立一位以配之于是左右偏枯首尾断絶位置重叠条理交并凡天下之理势一切畸零赘剩侧峻尖斜更无齐整平正之处凡此所论隂阳动静善恶仁义等语皆此一模中脱出也常安排此个意思规模横在胸中窃恐终不能到得中正和乐广大公平底地位此熹所以有所知不精害于涵养之説也若必欲守此而但少加涵养之功别为一事以辅之于外以是为足以合内外之道则非熹之所敢知矣要须脱然顿舍旧习而虚心平气以徐观义理之所安则庶乎其可也仰恃知照不鄙其愚引与商论以求至当之归敢不罄竭所懐以求博约葢天下公理非一家之私傥不有益于执事之髙明则必有警乎熹之浅陋矣
　　答胡广仲
　　久不闻问向仰良深即日秋凉伏惟燕居味道神相尊候万福熹哀苦不死忽见秋序触绪伤割不能自堪时来坟山幸有一二朋友温绎旧闻且尔遣日实则不若无生之愈也钦夫召用甚慰人望但自造朝至今未収书传闻晦叔且归亦久未至使人悬情耳吾丈比来观何书作何功夫想所造日益髙明恨无从质问向尝附便寄呈与钦夫择之两书不审于尊意云何有未中理幸赐指诲此书附新清逺主簿杨子直方因其入广西取道岳前属使求见渠在此留几两月讲会稍详此间动静可【阙】　知其人笃志于学朋友间亦不易得也恐其或欲寓书告为【阙】　遣来幸甚幸甚今日当还家临行草草布此不能他及邈无承教之期惟兾以时珍卫千万幸甚
　　熹再拜上问阁政孺人伏惟懿候万福郎娘均庆伯逄兄不及拜状昨郑司法行已尝寓书矣不知逹否子直亦欲求见幸遣人导之并及此意此委勿外熹再拜上问
　　昨承季立兄慰问欲具疏上谢又恐子直之行缭绕反致稽缓旦夕还家作书附子飞处未必不先逹也熹又覆
　　与吴晦叔
　　文叔出示近与诸公更定祭仪其间少有疑輙以请教幸与诸公评之庙必东向此一句便可疑古人庙堂南向室在其北东戸西牖【皆南向】室西南隅为奥尊者居之故神主在焉诗所谓宗室牖下者是也主既在西壁下即须东向故行事之际主人入户西向致敬试取仪礼特牲少宰馈食等篇读之即可见矣【今通典开元礼释奠仪犹于堂上西壁下设先圣东向之位故三献官皆西向彷佛古制今神位南向而献官犹西向失之矣】凡庙皆南向而主皆东向惟袷祭之时群庙之主皆升合食于太祖之时则太祖之主仍旧东向而群昭南向群穆北向列于太祖之前此前代礼官所谓太祖正东向之位者为祫祭时言也非祫时则群庙之主在其庙中无不东向矣庙则初不东向也【阙】　　　录二先生语始有庙必东向之説恐考之未详或记录之误也且礼左宗庙则庙已在所居之东南【礼家谓当直已丙上】若又东向则正背却中庭门道于人情亦不顺矣故疑语録恐是错东字然其后又言太祖东向则庙当南向而列主如祫祭之位【唐礼阁新仪祭图设位曽祖在西壁下东向祖北壁下南向父阼阶上北向】又恐于今人情或不相称抵牾如此似难尽从又考其説与后来伊川所定祭仪主式亦不相合【伊川以四仲月祭而此录秋用重阳非仲月伊川作主粉涂书属称而此云刻牌子】疑亦当时草创东定之论此皆语录之误也又今仪冬至祭始祖并及祧庙之主夫冬至祭始祖立春祭先祖季秋祭祢庙此伊川之所义起也葢取诸天时叅以物象其义精矣今不能行则已如其行之而又不尽更以己意窜易旧文失先贤义起精防之意愚意以为殆不若不行之为愈也此则新仪之误矣其余小小节文未备处未暇一一整顿只此两大节目似不可不正试与诸公议之如何如何
　　答吴晦叔
　　别纸所询三事皆非浅陋之所及然近者窃读旧书每恨向来讲説常有过髙之如文武之道未坠于地此但谓周之先王所以制作传世者当孔子时未尽亡耳夫子焉不学而亦何常师之有此亦是子贡真实语如孔子虽是生知然何尝不学亦何所不师但其为学与他人不同如舜之闻一善言见一善行便若决江河莫之能御耳然则能无不学无不师者是乃圣人之所以为生知也若向来则定须谓道体无时而亡故圣人目见耳闻无适而非学虽不害有此理终非当日答问之本意矣其他亦多类此不暇一一辨析也鬼神者造化之迹屈伸徃来二气之良能也天地之升降日月之盈缩万物之消息变化无一非鬼神之所为者是以鬼神虽无形声而遍体乎万物之中物莫能遗观其能使天下之人齐明盛服以承祭祀便洋洋乎如在其上如在其左右便见不可遗处着见章灼不可得而揜矣前軰引用此句或有脱了可字者乃似鬼神有不遗物之意非物自不可得而遗也来谕亦脱此字岂或笔误而然耶春秋书正据伊川説则只是周正建子之月但非春而书春则夫子有行夏时之意而假天时以立义耳文定引商书十有二月汉史冬十月为证以明周不改月此固然矣然以孟子考之则七八月乃建午建未之月暑雨苖长之时而十一月十二月乃建戌建亥之月将寒成梁之候【国语引夏令曰十月成梁】又似并改月号此又何耶或是当时二者并行惟人所用但春秋既是国史则必用时王之正其比商书不同者盖后世之弥文而秦汉直称十月者则其制度之阔畧耳【注家谓十月乃后人追改当更攷之】愚意如此未知是否因便复以求教幸还以一言可否之此区区所深望也尊兄近日所观何书如何用力想必有成规恨未得面扣敬夫小试已不负所学使人增气但从容讲贯之际阴助为不少矣
　　答吴晦叔
　　阴阳太极之间本自难下语然却且要得大概如此分明其间精微处恐尽有病在且得存之异时或稍长进自然见得谛当改易不难今切切如此较计一两字迫切追防恐无长进少气味也伊川答横渠书只云愿更完养思虑涵泳义理久之自当条畅此可见前贤之用心矣如何如何仁右道左一叚先生说得极有曲折无可疑者盖仁是这里亲切处道是家所共由故有左右阴阳之别古人言道慤实平稳一一有下落处不若今人之漫无统约也
　　答吴晦叔
