<!-- { "loadSidebar": true } -->
　　乡关胡骑逺宇宙蜀城偏忽得炎州信【洙曰广在南故谓之炎州】遥从月峡传【洙曰夷陵有明月峡赵曰荆州记巴蜀有明月峡孙曰十道志渝州有明月峡】云深骠骑幕【洙曰霍去病为骠骑将军赵曰张公居幕中也】夜隔孝廉船【洙曰刘恢为丹阳尹张凭诣恢恢留宿明日乃还船须叟恢出传教求张孝廉船召同载时人荣之】却寄双愁眼相思泪防悬
　　送段功曹归广州【寳应元年春作】
　　补注【鹤曰诗云南海春天外功曹几月程当是寳应元年春作故诗云幸君因旅客时寄锦官城若在梓州作则公是时有意于出峡屡见之诗必不言时寄锦官城矣】
　　南海春天外功曹几月程峡云笼树小湖日落【一作荡】江明交趾丹砂重【赵曰交州丹砂葛稚川求为勾漏令见上】韶州白葛轻【苏曰胡歗寄王稽韶阳白葛巾一匹稽制为凉帔王逸少与铭其绅世号三表衣】幸君因旅【一作估】客时寄锦官城【饶曰锦宫城即蜀也】
　　魏十四侍御就敝庐相别【寳应元年作】
　　补注【鹤曰题云就敝庐相别又诗云江邉问草堂当是在草堂作从旧次为寳应元年诗又云书迹及沧浪公诗所谓百花潭下即沧浪也】
　　有客骑騘马【赵曰桓典为御史常乗騘马人为之语曰行行且止避騘马御史故公用以比魏侍御也】江边问草堂逺寻留药价惜别倒文场【师曰留药价言有所餽也倒文场言倾写诗章也】入幕旌旗动【洙曰入王俭幕为莲花池】归轩锦绣香时应念衰疾书迹【洙曰一作防】及沧浪
　　徐九少尹见过【上元二年冬作】
　　【鲁曰唐以少尹为行军长史有节度使即谓之行军司马也】补注【鹤曰少尹与行军自不同按唐志西都东北都凤翔成都河中江陵兴元兴德府尹各一人少尹二人初不言以少尹为行军长史但云永徽中改尹为长史又志云天下兵马元帅府有行军长史行军司马今诗与徐少尹而云行马数骑来当是其时成都尹兼节制兵马以讨乱故少尹兼行军也诗又云何当看花蘂欲发照江梅当是上元二年冬作而梁权道编在寳应元年然是年公在梓】
　　晩景孤村僻行军数骑来交新徒有喜礼厚媿无才赏静怜云竹忘归歩月台何当看花蘂欲发照江梅范二员外邈吴十侍御【郁】特枉驾阙展待聊寄此作【上元二年作】
　　补注【鹤曰诗云野外贫家逺村中好客稀当在浣花作当是上元二年】
　　蹔往比邻去【洙曰比近也音毗】空闻二妙归【洙曰卫瓘与尚书郎索靖俱善草书时人号为一防二妙】幽栖诚简略衰白巳光辉野外贫家逺村中好客稀【苏曰栁下惠荘周好客稀少】论文或不愧重肯欵柴扉【洙曰范彦龙赠张徐州诗还闻稚子说有客欵柴扉】
　　王十七侍御抡许携酒至草堂奉寄此诗便请邀髙三十五使君同到【上元二年冬作】
　　补注【鹤曰王侍御终于彭州刺史公有哭王彭州抡诗此诗云皂葢能忘折野梅当是上元二年冬作时髙适刺蜀州髙在蜀则有城守不应可邀至草堂意是髙同崔光逺平段子璋后崔不能戢将士大掠天子怒以适代其节度时在成都故邀之按旧史适本传崔光逺攻段子璋斩之西川牙将花惊定者恃勇既诛子璋大掠东蜀天子怒光逺不能戢军乃罢之以适代光逺为成都尹西川节度然公今诗不曰高尹而仍谓为高使君又是年建子月光逺卒建丑月旋以严武为成都尹则适实未尝代光逺为尹殆是摄节度事而在成都如崔瓘为臧玠所杀衡州刺史阳济平之而公诗云中丞连帅职封内权得按是也严武寳应元年召归为京尹充山陵桥道使后却不见成都别除尹史云代宗即位吐蕃陷陇右渐逼京畿适练兵于蜀临吐蕃南境以牵制之帅出无功而松维等州寻陷代宗以严武代还必寳应元年五月至广德元年十二月乃适尹成都不知公何以无一诗与之独有寄髙常侍诗云总戎楚蜀应全未】
　　老夫卧稳朝慵起白屋寒多暖始开江鹳【一作鹤】巧当幽径浴邻鸡还过短墙来绣衣屡许携家醖【洙曰汉侍御有绣衣直指出讨奸猾治大狱刘恢每一见令人欲倒家醖】皂葢能忘折野梅【洙曰续汉志二千石皂葢朱两幡】戏假霜威促山简须成一醉【一云醉里】习池回【赵曰霜威言王侍御谓御史风霜之任山简指高公简传无习池事惟出襄阳记曰昆山南习郁大池山季伦每临此池大醉而归】
　　王竟携酒髙亦同过【共用寒字上元二年冬作】
　　补注【鹤曰同上年作】
　　卧病荒郊逺通行小径难故人能领客携酒重相看自愧无鲑菜【苏曰梁受友人至曰家贫愧无鲑菜以待君子蜀人重鲑菜赵曰鲑户皆切晋人以鱼为鲑菜也又南史庾杲之清贫自业食惟生韮杂菜任昉戏之曰谁谓庾郎贫食鲑】空烦卸马鞍移时劝山简头白恐风寒
　　少年行二首【上元二年作】
　　补注【鹤曰梁权道编在宝应元年成都作今详诗云巢燕养雏浑去尽当是夏作而是年夏公在锦绵州当是上元二年】
　　莫笑田家老瓦盆【苏曰陈暄好饮一日贵客过笑暄用陶器暄曰莫笑此老瓦盆多见兴废也客无语】自从盛酒长儿孙【长一作养】补注【希曰汉有居官长子孙者此用其语意】倾银注瓦惊人眼共醉终同卧竹根【修可曰酒谱云共醉终同卧竹根为饮器事见江淹集然徧阅江集并无竹根事惟庾信报赵王赐酒诗曰野炉燃树叶山杯捧竹根此以竹根为饮噐子美谓卧竹根者但谓醉卧竹林中且理甚易晓若以竹根为酒噐失之太凿赵曰言与田家自瓦盆中吃酒共醉卧竹根之傍耳田曰竹根为饮噐引庾信报赵王赐酒诗然予切疑之以为酒噐岂得谓之卧乎】补注【希曰以竹根为酒杯世固有之田谓疑酒噐不得谓之卧岂不闻酒尊之能眠故曰墙角数尊犹未眠是也但既曰注瓦自是以瓷为饮噐矣无容更用竹根杯当是醉眠于竹下】
　　巢燕养雏浑去尽江花结子巳【一作也】无多黄衫年少来宜数不见堂前东逝波【赵曰黄衫想唐人富贵家之服】补注【鹤曰武德四年八月勑庶人服防絁布其色通用黄饰用铜铁妇人从夫色虽有令仍许通着黄此云黄衫似非为庶人而言按李适传凡天子飨防防豫唯宰相及学士得从云云从行给翔麟马品官黄衣各一则宰相学士亦有时而黄衣也】
　　野人送朱樱【寳应元年作】
　　补注【鹤曰诗云西蜀樱桃也自红当是在成都作从旧次为寳应元年】
　　西蜀樱桃也自红野人相赠满筠笼数回细写愁仍破万颗匀圆讶许同忆昨赐霑门下省退朝擎出大明宫【修可曰唐李绰岁时记云四月一日内园进樱桃寝庙荐讫颂赐各有差】金盘玉筯无消息此日尝新任转蓬补注【希曰食货志社阁尝新李适传云天子夏宴蒲萄园赐宰相学士朱樱金盘玉筯谓赐时所用之噐也】
　　即事【寳应元年作】
　　补注【鹤曰此为舞者作未详属谁从旧次为寳应元年成都作】
　　百寳装腰带真珠络臂鞲【洙曰马后传苍头衣緑鞲注臂衣以缚左右手于事便也】补注【希曰史记滑稽传淳于髠云若亲有严客髠帣鞲鞠赐酒于前注鞲臂捍也人东方朔传董君録阙】笑时花近眼舞罢锦纒头【注阙】
　　赠花卿【注阙】
　　锦城丝管日纷纷半入江风半入云此曲祗应天上有人间能得几回闻【注阙】
　　少年行【注阙】
　　马上谁家白靣郎临堦下马坐人牀不通姓氏麤豪甚指防银瓶索酒尝【注阙】
　　萧八明府实处觅桃栽【上元元年作】
　　补注【鹤曰诗云春前为送浣花村当是隔年诗上元元年作梁权道编在寳应元年而公是年夏已送严武至绵州因避乱于梓阆矣此必经营草堂乗就时求之不然亦是上元二年嵗下作考公广徳二年归草堂有题桃树诗云五株桃树亦从遮则虽见百根而不果栽也】
　　奉乞桃栽一百根春前为送浣花村河阳县里虽无数【洙曰潘岳为河阳令种桃李花人号曰河阳一县花】濯锦江边未满园
　　从韦二明府续处觅锦竹三数丛【寳应元年作】
　　补注【鹤曰考竹谱竹记无锦竹以俟博闻者锦云者必其色错杂如锦而竹记有蒸竹有防壐竹其皮类绣岂此类欤韦亦未详为何人从旧次为寳应元年】
　　华轩蔼蔼他年到锦竹亭亭出县髙江上舍前无此物幸分苍翠拂波涛【苏曰阮籍居家有竹欲分苍翠但数个而巳粗欲补阙也师曰华轩则言韦明府下车来种锦竹已成矣故就韦乞】
　　凭何十一少府邕觅桤木数百栽【上元元年作】
　　补注【鹤曰诗云草堂堑西无树林当是上元元年作以桤木易长故欲三年之后成十亩之隂若寳应断子之年而求之则公无意于故园矣梁编为公非有赠别何邕诗在后当是绵谷尉与公为乡人见后篇述】
　　草堂堑西无树【洙曰一作木】林非子谁复见幽心饱闻桤木三年大与致溪边十亩隂【洙曰蜀人以桤为薪三年可烧】
　　凭韦少府班觅松树子栽【上元元年作】
　　补注【鹤曰当是与觅桤木时同作乃上元元年公有涪江泛舟送韦班诗当是涪江尉与公为乡人见后注】
　　落落出羣非榉栁【洙曰天台赋防落落之长松】青青不朽岂杨梅欲存老葢千年意为觅霜根数寸栽【洙曰一云来】
　　又于韦处乞大邑瓷盌【上元二年作】
　　补注【鹤曰梁权道编在寳应元年然是年夏公已去草堂诗云急送茅斋也可怜当是上元二年】
　　大邑烧瓷轻且坚扣如哀【洙曰一作寒】玉锦城传君家白盌胜霜雪急送茅斋也可怜
　　诣徐卿觅果子栽【上元二年作】
　　补注【鹤曰公尝为徐卿赋二子歌即其人也当是上元二年作诗云果园坊乃徐之所居处】
　　草堂少花今欲栽不问緑李与黄梅【洙曰西京杂记初修上林苑羣臣各献名果制为美石以标竒丽李十五种内有緑李】石笋街中却归去果园坊里为求来
　　赠别何邕【寳应元年作】
　　补注【鹤曰何邕即前所谓何十一少府诗云绵谷元通汉当是何为绵谷尉又云五陵花满眼传语故乡春则何与公同京兆人也按绵谷属利州而利与劒州为隣劒至绵不满三百里公寳应元年送严武至緜时作此诗以送之】
　　生死论交地何由见一人【洙曰郑当时传一死一生乃见交情】悲君随燕雀【洙曰公孙宏传鸿渐之翼困于燕雀】薄宦走风尘緜谷元通汉沱江不向秦【赵曰緜谷緜名属利州言何公所往利州而去得归汉上也洙曰沱江在蜀城北三十里水不入秦】补注【鹤曰汉水自集阆而下与利州之水合流故緜谷能通汉如何自緜谷而归京也岷山之江别而为沱故禹贡曰江别为沱毛诗曰江有沱其流入荆州故不通秦公以自喻在蜀不得归秦也】五陵花满眼传语故乡春【苏曰张翊送友人入关曰凭君传语故园春色来岁相期友人笑而去】
　　赠别郑錬赴襄阳【寳应元年作】
　　补注【鹤曰诗云柴门老病身当是公在浣花作首云戎马交驰际盖指寳应元年史朝义陷营州羗浑奴刺陷梁州河东河中军皆乱故也当是其时作诗又云地濶峨眉晩天髙岘首春可谓精对】
