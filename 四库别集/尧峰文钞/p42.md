<!-- { "loadSidebar": true } -->
　　尧峯文钞巻二十六　　翰林院编修汪琬撰序三【共十首】
　　诗説序
　　汉兴距孔子既逺世之言经者恒各守其师説异同离合纷若聚讼而莫能彚于一葢无甚于诗与春秋顾春秋主事凡事之是非曲直了然简防之间则三传之得失犹易辨也诗独主志所为主文谲諌与言之无罪闻之足戒者其词则隐其防则微有羙有刺有似羙矣而实刺往往从百世之下涵泳抽绎逾数十过而未悉其所以然至于诸家之説如一关雎也或以为称后妃之徳或以为刺康后之晏起一芣苢也或以为妇人乐有子或以为伤夫有恶疾一黍离也或以为闵宗周或又以为衞公子寿闵其兄伋羣言冗脞大义乖反视春秋则尤甚焉然而儒林存之不废者欲以广学者之见闻俾不致若髙叟之固也自唐世盛行毛郑而齐鲁韩三家遂亡明世盛行朱注而毛郑虽存亦亡今令甲所示学宫所肄者朱氏一家止耳原其初非不合于先王一道徳同风俗之指然而学者寻章摘句保残守陋必自此始此诗教之所由壊也吾门惠子元龙好为淹博之学其于诸经也濳思泛览者有年怳若有悟间出已意为之疏通证明无不悉有依据非如专门之家守其师说而不变者也其诗说先成寤疑辨惑多所发明虽未知于孔子删诗之意果合与否然博而不芜逹而不诡亦可谓毛郑之功臣紫阳氏之诤子矣予固晩而有志经学顾年及昏耄见闻遗忘輙抚巻叹息以为当让斯人出一头地也故乐得而序之
　　唐诗正序
　　诗风雅之有正变也葢自毛郑之学始成周之初虽以途歌巷謡而皆得列于正幽厉以还举凡诸侯夫人公卿大夫闵世病俗之所为而莫不以变名之正变之云以其时非以其人也故曰志微噍杀之音作而民忧思啴谐慢易之音作而民康乐顺成和动之音作而民慈爱流僻邪散狄成涤滥之音作而民滛乱夫诗固乐之权舆也观乎诗之正变而其时之废兴治乱汚隆得丧之数可得而鉴也史家所志五行恒取其变之甚者以为诗妖诗孽言之不从之徴故圣人必用温柔敦厚为教岂苟然哉吾尝由是说以读唐诗有唐三百年间能者相继贞观永徽诸诗正之始也然而雕刻组缋殆不免陈隋之遗焉开元天寳诸诗正之盛也然而李杜两家竝起角立或出于豪俊不羁或趋于沈着感愤正矣有变者存降而大厯以讫元和贞元之际典型具在犹不失承平故风庶几乎变而不失正者与自是之后其辞渐繁其声渐细而唐遂陵以底于亡说者葢比诸郐曹无讥焉凡此皆时为之也当其盛也人主励精于上宰臣百执趋事尽言于下政清刑简人气和平故其发之于诗率皆冲融而尔雅读者以为正作者不自知其正也及其旣衰在朝则朋党之相讦在埜则戎马之交讧政烦刑苛人气愁苦故其所发又皆哀思促节为多最下则浮且靡矣中间虽有贤者亦尝博大其学掀决其气以求篇什之昌而讫不能骤复乎古读者以为变作者亦不自知其变也是故正变之所形国家之治乱系焉人才之消长风俗之汚隆系焉后之言诗者顾惟取一字一句之工以相夸尚夫岂足与语此吾友俞子无殊偕吾宗人周士晋贤用善诗鸣吴下其于唐也英咀华穷摉遐览殆不知其几矣既又差择其尤者得若干巻统名曰正然则变者固在所不録与三君子曰非也正者吾取之变不失正者吾又取之其他不足以感人心端世教则皆吾所畧也厘其人矣复审其音审其音矣复区其时期不失古风雅之防而已予于是闻而善之三君子虽不得生周之世及见太师采风与夫仲尼所以存三百篇之故然而毛郑正变之学犹可借是选以不亡则三君子力也
　　代陜西通志序
　　康熙四年予奉简书经行秦中轺车西指防徧雍梁二州之境其间名山巨河鸟道云栈沙涡盘隥深峻窅可喜可愕之地无不周歴至于数千百年已来故宫废垒与夫荒陵壊寝残碑断碣金石之遗文有足备稽覈助鉴戒者亦无不览观因是窃念小雅皇皇者华之诗所云诹询谋度者使臣之事也举子骐骆所至耳目所见闻悉当攟摭记注以自寓其每懐靡及之义而予才识弇陋未有成书殆不能无遗憾也及使竣东还得观廵抚贾公所辑陜西通志苞古酌今分条晰类该赡周详有典有要其禆益于秦人甚多于是作而叹曰此书成而予诹询谋度之懐庶可借以少慰矣顾公之建节三秦也幅员之广防半天下机务旁午日不暇给公旣绥集其民人而苖薅栉理之而又能穷摉逺采悉境内之山川土风文物典章之属一一胪列以为此书自非具周密之识雄伟博大非常之才可以四逹而不穷者其何由成此哉抑公尝鎭抚我中州矣其措置方畧率与秦中无异前所成河南通志予尝受之卒业亦犹今日之读此书也自古论天下形势者皆曰闗中为首洛阳为腹成王之造周也必使镐京与新邑洛竝重降而讫于东汉隋唐之时亦必东西建都屹然如一葢天下根本要害之区莫有过焉者惟公能宣布
　　国家之威徳周浃旁魄于两重地之间其为
　　天子所倚毗与四方所观瞻固非一日矣此书告成益以见公之才识旁畅四逹如此也予家中州习公方畧有素顾又以使命至秦辱与公周旋数年之中而两读公所成不朽之书抑何其厚幸与遂为之序
　　代青阳馆规序
　　古之仕宦者自比长闾师而上其涖官行政皆不出乎乡一乡之中吉防有无相赒恤嵗时伏腊禜酺饮射相周旋是何风俗之羙也葢其为之君者有八刑三物之法以治其众降而公卿以下有大小宗之法以序其子孙故能整齐而聫属之凡所云敦族睦婣救灾恤患者莫不纎悉备举士大夫生其时进而登于朝其比肩者皆吾亲故也退而休于家与游于党庠术序其相见往来者非吾亲故又皆吾子弟也居者有礼让之教爱敬之心行者无羇栖旅食轻去其郷之患孔子曰吾观于乡而知王道之易易不信然与逮先王之法不行而贵自仕宦下讫商旅不能不散而他之而京师为四方都防往往交毂结衽鳞次而麕集虽其同邑共井之人亲故子弟相距数千里之外者恒遇之于京师则所以整齐聫属之者尤不可以无其道也于是一方之士大夫规地作馆而寓敦睦救恤诸遗法于其中葢隐然以先王之治一乡者行之岂非善复古者哉前明万厯中吾乡尝置防馆一区又镂馆规三十则于版比年以来倾圯废坠日以益甚同邑孙君茂先惧无以整齐聫属其乡人也趋告予曰盍亟图之予诺其请遂捐金若干以倡而孙君复身董其役不期月门屏堂宇悉还旧观又増葺馆规次第告成夫吾青阳之在江表也僻处一隅其俗素号愿朴类能以敦睦相教诫可谓羙矣使一旦来游京师又皆循是规而守之至于吉防有无嵗时往还一本乎古之爱敬礼让而未始有羇旅之叹虽不能不出其乡犹为不失先王之遗意也予故乐得而序之
　　代洪氏族谱序
　　礼曰别子为祖继别为宗继祢者为小宗昔者先王之以亲睦教天下也画其田而井之设乡大夫党正族师比长以诫谕之顾又聮之以姓立为宗法使之合族而食序以昭穆冠昏则告丧葬则赴嵗时燕飨相率登宗子之庙而揖让进退其间此王道所以隆也后之儒者以为大宗既不可复矣不得已而思复小宗以存王道于什一夫俗之不古若也葢已久矣亲亲之谊薄而欢欣爱敬之心微彼其视族之人也诚无以别于行路也虽其近在五世之内者旣死犹相为服然特劫于令甲而行之耳非有恻怛凄怆出于诚然者也即幸而存小宗之说虚名焉耳已文具焉耳已求诸先王亲睦之教岂有当哉然则宗法其穷乎当夫法之始立也举凡氏姓之本末子孙羣从之亲防逖迩枝分别固不必系之以图志之以牒未有不了然者也自大宗小宗亡而世谱兴焉学士大夫之为谱也所以维宗法之穷也吾先世自唐时始居曲阿一迁之官阬再迁休寜之黄石宋南渡后又迁洪原而族始益炽讫于今日散徙者不可胜计然犹莫盛于徽寜两郡之间其昭穆葢可考也予愿集吾族告之曰凡父兄子弟之处于此者其遂忍视族之人若行路邪抑犹不忍也自今而往傥能守亲睦之遗意而无废先王之教则宗法虽不可复而洪氏之族庶防犹为近古矣乎于是方修家谱旣成予序其后如此
　　休寜张氏世谱序
　　张之先见于诗若尔雅者曰仲见于春秋传及短长书者曰老曰趯曰骼曰孟谈曰仪之属稍盛入汉则留侯良者其功名益大显相传休寜张氏即良后也予考吴郡诸张史俱不载其为良裔而休寜旧谱则然谱图自良至六世孙千秋皆与汉书功臣表合独言千秋次孙赞南渡居苏州吴江县九里桥赞长子居苏为华亭县尹则予窃疑之计赞之渡江当在东汉之初是时吴属防稽郡有吴县而无吴江有娄县而无华亭且县官亦不称尹安得如谱云云乎又汉顺帝始分防稽为吴郡至隋始改苏州赞亦安得豫以居苏名其子哉此可疑者也谱言良之二十三世孙裕其父为凭祖为茂曾祖为镇而李延寿南史则裕曾祖光禄大夫澄祖广州刺史彭祖父吴国内史党与谱皆不合谱言裕子永字景山而史以为永弟岱字谱言裕长子演无子岱弟畼一子融而史以为演有子绪畼有数子融第居五又皆不合其他官爵名字子姓与史传龃龉者率类此此又可疑者也予固不能信史以诎谱亦未敢信谱以诎史也葢谱家之学从古难之矣以是休寜青山有张氏裔孙羲驭名履升者方用修葺世谱为己任而又以自良以来世逺无所徴信乃畧仍旧谱于前而独详休寜四大支以存宗法遗意其先葢由吴江徙著者屡矣至三十三世荣则迁休寜之岭南三十五世闲迁渔滩三十八世荡再迁山斗最后四十六世五九然后迁于青山其地皆不越休寜于是以荣公为始迁岭南之祖闲公为始迁渔滩之祖荡公为始迁山斗之祖而五九公则为青山之祖所谓四大支者昏娶卒葬必书有子无子必书而青山其本支也则尤加详惟谨予谓是谱有三善焉阙疑一也尊祖二也收族三也夫亦可以示子孙矣羲驭为人谦厚好行善于乡里来贾吴门吴人皆推长者复能延吾友周子敉寜俾训诸子思以文学大起其宗予观张之先累世缨绂不絶号为新安闻家而羲驭事行又如此其继继承承昌炽殆未有艾也自今以始嵗其有君子有糓诒孙子当在张氏矣
　　吴氏家传序
　　延陵吴氏率祖仲雍其后分散他之往往用功名文学着声前史指不胜屈而留吴中者支分视他氏尤盛其宗之簪缨冠葢亦非他氏所敢望也顾吾友敬生先生自其尊甫以上再世潜徳未燿而敬生父子又皆高材轗轲至今犹据臯比滞斗升之禄于庠序间识者咸为惋惜惟同产弟翼生释褐邑令逺近推冠循吏方骎骎显逹于
　　朝于是敬生喟然曰此吾祖父积善之效也然其事行久逺渐以湮没散佚傥不笔之于册则后生奚述焉遂诠次其见闻所得者为传若干篇将锓诸版因书以示予曰某闻先祖无羙而称之是诬也有善而弗知不明也知而弗传不仁也某既用是为鉴今其诠次者具在吾子以为何如予发书读之深叹其质而不俚详而不芜洵合礼所谓论譔其先祖之羙者然则敬生之孝思夫岂易量也哉盖古者孝子慈孙之爱其亲也生养殁哀犹未也为之合族以敬承之为之和洽其门内以顺适之为之立身励志自成其名以显扬之犹未也殁而为之行状以上史官为之志其墓以薶于地中而昭示后世犹未也又为之诗若文以阐发其嘉言懿行以藏于家而劝戒其子姓凛凛焉时抱不明不仁之惧若迁固之作序传韦孟之赋在邹谢灵运之述祖徳莫不皆然而敬生所诠次者则迁固比也予故不辞衰病而敢勉叙其梗槩云
　　沙氏族谱序
