<!-- { "loadSidebar": true } -->
    背临邛南驰，越二百里，得严道郡，实与沈黎越俱为边城，逼於群蛮。田在宾将军刺严道三年，能条悉南蛮事。为樵言曰：“巴蜀西逼於戎，南逼於蛮，宜其有以制之者。当广德建中之间，西戎两饮马於岷江。其众如蚁，前锋魁健，皆擐五属之甲，持倍寻之戟。徐呼按步，且战且进。蜀兵遇斗，如植横堵。罗戈如林，发矢如虻。皆折刃吞镞，不能毙一戎，而况陷其阵乎？然其戎兵践吾地日深，而疫死者日众。即自度不能留，亦辄引去。故蜀人为之语曰：‘西戎尚可，南蛮残我。’自南康公凿青道以和群蛮，俾由蜀而贡，又择群蛮子弟聚於锦城，使习书算，业就辄去，复以他继。如此垂五十年，不绝其来。则其学於蜀者，不啻千百。故其国人皆能习知巴蜀土风山川要害。文皇帝三年，南蛮果大入成都，门其三门，四日而旋。其所剽掠，自成都以南，越以北，八百里之间，民畜为空。加以败卒贫民，持兵群聚，因缘劫杀，官不能禁。由是西蜀十六州，至今为病。自是以来，群蛮常有屠蜀之心。居则息畜聚粟，动则练兵讲武。而又俾其习于蜀者，伺连帅之间隙，察兵赋之虚实。或闻蜀之细民，苦於重征，且将启之，以幸非常。吾不知群蛮此举，大剑以南，为国家所有乎。且每岁发卒以戍南者，皆成都顽民。饱稻饫豕，十九如瓠。虽知钲鼓之数，不习山川之险。吾尝伺其来，朔风正严，缓步坦途。日次一舍，固已呀然汗矣。而况历重阻，即严程，束甲而趋，挟戟而斗耶？加以为将者刻薄以自入，馈运者纵吏而鼠窃。县官当给帛，则以苦而易良。当赈粟，则以沙而参粒。如此则边卒将怨望之不暇，又安能殊死而力战乎？此巴蜀所以为忧也。”樵曰：“诚如将军言，苟为国家计者，孰若诏严道、沈黎、越三城太守，俾度其要害，按其壁垒，得自募卒以守之。且兵籍於郡，则易为役。卒出於边，则习其险。而又各於其部缮治美地，分卒为屯。春夏则耕蚕以资衣食，秋冬则严壁以俟寇虏，连帅即能督之。岁遣廉白吏视其卒之有无，劾其守之不法者以闻。如此则县官无馈运之费，奸吏无因缘之盗，兵足食给，卒无胥怨。於将军何如？”田将军曰：“如此何患。”言卒遂书。
    ○书褒城驿壁
    褒城驿号天下第一及。及得寓目，视其沼，则浅混而茅。视其舟，则离败而胶。庭除甚芜，堂庑甚残，乌睹其所谓宏丽者。讯於驿吏，则曰：“忠穆公尝牧梁州，以褒城控三节度治所。龙节虎旗，驰驿奔轺。以去以来，毂交蹄靡刂。由是崇侈其驿，以示雄大。盖当时视他驿为壮，且一岁宾至者，不下数百辈。苟夕得其庇，饥得其饱，皆暮至朝去，宁有顾惜心耶？至如棹舟则必折篙破舷碎而後止，渔钓则必枯泉汨泥尽鱼而後止。至有饲马於轩，宿隼於堂。凡所以污败室庐，糜毁器用。官小者其下虽气猛可制，官大者其下益暴横难禁。由是日益破碎，不与曩类。某曹八九辈，虽以供馈之隙，一二力治之，其能补数十百人残暴乎？”语未既，有老笑於旁。且曰：“举今州县皆驿也。吾闻开元中，天下富蕃，号为理平。踵千里者不裹粮，长子孙者不知兵。今者天下无金革之声，而户口日益破。疆场无侵削之虞，而垦田日益寡。生民日益困，财力日益竭。其故何哉？凡与天子共治天下者，刺史、县令而已。以其耳目接於民，而政令速於行也。今朝廷命官，既已轻任刺史、县令，而又促数於更易。且刺史县令，远者三岁一更，近者一二岁再更。故州县之政，苟有不利於民，可以出意革去其甚者，在刺史曰：‘明日我即去，何用如此。’在县令亦曰：‘明日我将去，何用如此。’当愁醉Ο，当饥饱鲜。囊帛椟金，笑与秩终。呜呼！州县真驿耶，矧更代之隙，黠吏因缘，恣为奸欺，以卖州县者乎？如此而欲望生民不困，财力不竭，户口不破，恳田不寡，难哉！”予既揖退老，条其言书於褒城驿屋壁。
    ○读开元杂报
    樵曩於襄汉间得数十幅书，系日条事，不立首末。其略曰：“某日皇帝亲耕籍田，行九推礼。某日百僚行大射礼於安福楼南。某日安北诸蕃君长请扈从封禅。某日皇帝自东还，赏赐有差。某日宣政门宰相与百僚廷争十刻罢。”如此凡数十百条。樵当时未知何等书，徒以为朝廷近所行事。有自长安来者，出其书示之。则曰：“吾居长安中，新天子嗣国，及穷虏自溃，则见行南郊礼，安有籍田事乎？况九推非天子礼耶。又尝入太学，见丛甓负土而起若堂皇者，就视得石刻，乃射堂旧址。则射礼废已久矣，国家安能行大射礼耶？自关以东，水不败田，则旱败苗。百姓入常赋不足，至有卖子为豪家役者。吾尝背华走洛，遇西戍还兵千人，县给一食，力屈不支，国家安能东封，从官禁兵，安所仰给耶？北虏惊啮边，势不可控。宰相驰出责战，尚未报功。况西关复警於西戎，安有扈从事耶。武皇帝以御史窃议宰相事，望岭南走者四人，至今卿士舌相戒，况宰相陈奏於仗乎？安有廷奏争事耶？”语未及终，有知书者自外来，曰：“此皆开元政事，盖当时条布於外者。”樵後得《开元录》验之，条条可复云。然尚以为前朝所行，不当尽为坠典。及来长安，日见条报朝廷事者，徒曰“今日除某官，明日授某官，今日幸於某，明日畋於某”，诚不类数十幅书。樵恨生不为太平男子，及睹开元中事，如奋臂出其间。因取其书帛而漫志其末。凡补缺文者十三，正讹文者十一。是岁大中五年也。
    ○骂僮志
    孙樵既黜于有司，忽恍乎若病酲之未醒，茫洋若痴人之暝行。据床隐几，懑然不寐。二僮以樵尚甘於眠，偶语户间。且曰：“吾闻他举进士者，有门吏诸生为之前焉，有亲戚知旧为之地焉。走健仆，囊大轴，肥马四驰，门门求知。所至之家，入去如归。阍者迎屈，引主人出，取卷开读，喜欢入骨。自某至某，如到一户。口口附和，不敢指破。亲朋扳联，声光烂然。其於名达，进取如掇。今主远来关东，居长安中，进无所归，居无所依。忿割口食，以就卷轴。冒暑触雪，携出籍谒。所至之门，当关迎嗔。俯眉与语，受卷而去。望一字到主人目，且不可得，矧其开口以延乎？时或不弃，而遇主人，推心於公是者，当开缄引读。苟合心曲，又曰彼何人耶？彼何自耶？况所为幽拙，大与时阔。凡为世人，婉颜巧唇，望风趋尘，以售其身；则必淡面钝口，戆揖痴步，昧於知几，买嫌於时。凡为读书，东猎西渔，粗知首尾，则为有馀；则必灯前月下来，寒朝暑夜，磨龙反覆，期入圣域，徒苦其神，孰裨其身。凡为文章，拈新摘芳，鼓势求知，取媚一时；则必摆落尖新，期到古人，上规时政，下达民病，句句淡涩，读不可入，徒乖於众，孰适於用？凡为造谒，去冷附势，大求其力，小求其得；则必权门扫迹，寂寞是适，所至之处，雀罗在户，人皆嫌去，愈恭好慕。凡为结交，搜罗杰豪，相醉以酒，相饫以庖；则必屑去温燠，胶牢淡泊，时或丛处，冻冷彻曙，晨起散去，洁腹出户，迨暮如故。学猎古今，不为众誉。文近于奇，不为人知。九试泽宫，九黜有司。十年辇下，与穷为期。一岁之间，几日晨炊。饥不饱菜，寒无袭衣。此皆自掇，何怨於时。浪死无成，孰与归耕。”言始及是，樵闻起喜。二僮遽匿，呼谕不得。遂敲几而歌曰：“彼以其势，我专吾勤。彼以其力，我勤吾学。学之不修，骨肉如仇。学之苟修，四海何仇。噫！吾之所贵，僮之所薄。吾之所恶，僮之所乐。僮何知，吾岂独无时。”
    ○复召堰籍
    会昌元年，汉波逾堤，陆走漂民，襄阳以渚。於是天子曰：“户部侍郎卢某，前为广州，治称廉平。家无馀储，府有羡财。耕夫无所徭，舶贾无所征。蠢兹海隅，赖之而安。其以襄阳之残民属治之。”卢公既来襄阳，始用李从事允之画，能成新堤，即问可以为治状。对曰：“天子以襄阳饥，寄活於公，宜有以休养之者。襄阳之属城为唐州，唐州之支邑为泌阳。泌之东有二流走出，断堤啮道。而西派於二流，南别为沟。壤高岸颓，水不得行。昔召信臣尝为南阳，能为民障水泉，广溉灌。世赖其利，俗用蕃富。尝披地图，北尽南阳故地，岂古所谓召堰者耶？代邈时移，功不加修。堤豁於流，浸泄为波。自泌阳以南，平陵以西，居民甚逋，垦田甚雕。公则能复信臣旧规，真民十世利者。”卢公立召管田部将，出卒与谷，率以听命。李从事即为条分程度，指画经略，且使即其故堤，以鲠二渠。凿其枯沟，析为南流。水门既陈，百渎脉分。蔓蔓于原，支支於屯。数百里间，野无隙田，旱无枯苗。召堰既成，秋田大登。八州之民，咸忘其饥。范阳卢庠，能道李从事佐卢公事。且曰：“卢公自南海至襄阳，再以李从事参画军事。凡其所居，铿耀有闻。及为潞州，声光削然。发戍卒，甲兴而哗，卢公骇咤，谓他从事曰：‘使李从事从我，宁及此耶！’是时李从事陷於谗言，获谴当夺权。自卢公黜留洛阳如此，则李从事前佐卢公宜何如哉！李从事去襄阳五年，召堰之利，益大於民。岁增良田，顿至四万。樵惜李从事之迹不为人知，作《复召堰籍》。
    ○刻武侯碑阴
    赤帝子火炽四百年，天厌其热，洎献烬矣。武侯独愤激不顾，收死灰於蜀，欲嘘而再燃之。艰乎为力哉，是以国称用武。岐雍间地不尺阔，抑非智不周，天意炳炳然也。夫以武侯之贤，宁靡筹其不可耶？盖激备隆中以天下托，不欲曲肱安谷终儿女子手，将驰驱死备志耶。由是核武侯之所为，殆庶几矣。然跨西南一隅，与吴魏抗国。提卒数万，绰绰乎去留无我枝者，是亦善为兵矣。史寿以为短於应变，真抑武侯哉！俾武侯不早入蜀地，曹之君臣，将奔走固圉之不暇，锺邓宁能越岩县兵决胜指取耶？是井络之野，与武侯存亡俱矣。天歼武侯，其不爱刘，愈明白矣。其姜维何力焉！曩蟠南阳时，人不与仲毅伍，洎受社稷寄，擅刑赏柄，曾心不愧畏，人不疑黩，何意气明信之卓卓也。武侯死殆五百载，迄今梁汉之民，歌道遗烈，庙而祭者如在。其爱於民如此而久也，独谓武侯之治比於燕，彼屠齐城合诸侯在下矣。
    ○舜城碑
