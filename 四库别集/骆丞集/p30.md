<!-- { "loadSidebar": true } -->
　　于是朅来瓮牖利见金门指帝乡以望云赴长安而就日美芹之愿徒有献于至尊蟠木之姿谁为容于左右【朅来见髙四篇瓮牖见上文易干九五飞龙在天利见大人金门金马门汉朝门也或曰宦署门也时有善相马者东门京铸铜马法献之诏立马于鲁般门更名金马门东方朔云避世金马门是也帝乡二句俱见髙四篇嵇康与山涛絶交书昔人有曝背食芹子而美者欲以献之至尊虽有区区之意亦已疎矣注列子杨朱篇昔者宋田夫常衣緼黂仅以过冬暨春东作日曝于日不知天下之有广厦奥室绵纩狐貉顾谓其妻曰负日之暄人莫知者以献之君将有重赏里之富室告之曰昔人有美戎菽甘枲茎芹萍子者对乡豪称之乡豪取而尝之蜇于口惨于腹众哂而怨之其人大惭亦此类也史记颛顼传北至于幽陵南至于交趾西至于流沙东至于蟠木注东海中有山名度索上有大桃蟠屈三千里东北有门名曰门万所聚天帝使神人守之名郁垒主阅领万若害人之防以韦索射以桃弧投虎食之为容见浮查先容注】
　　明公决几成务论道经邦一顾之隆骀足逾于仙鹿片言之事鱼目轶于灵蛇
　　【决疑当作几惟易系辞夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至注几微也书周官篇立太师太傅太保兹惟三公论道经邦燮理隂阳注道者隂阳之理论者讲明之谓经经纶也一顾见之问篇骀音台马脱也陆邵弟为卢氏尉常观猎忽遇鹿五六头临涧见人不惊毛斑如画猎者言此仙鹿射之不能伤且复不利片言本论语楚辞天问篇灵蛇吞象此指大蛇有珠言之轶比行也犹言鱼目混珍也蛇有珠见之问篇弹隋注】
　　庶望顾兎维箕动薫风于舜海从龙润础霈甘泽于尧云则脍余之鱼希振鳞于呉水膳后之豕翻化龟于鲁津拜伏阶墀增惧木谷谨启
　　【楚辞天问篇月光何灵顾兎在腹注顾兎言兎在月中因以为月之明也箕星好风月离之则有风书洪范星有好风星有好雨月之从星则以风雨是也舜弹五之琴歌南风之诗曰南风之薰兮可以解吾民之愠兮南风之时兮可以阜吾民之财兮孟子舜窃负而逃遵海滨而处故云舜海指隠居之地也易曰云从龙与尧云俱见髙四篇础柱下石也淮南子山云蒸柱础润邹阳曰月翚而风础润而雨吴王渡江食脍弃其余江中化为鱼名曰脍残鱼左思三都赋防则比目片则王余符子洛朔人有献燕王大豕曰年一百二十矣人谓豕仙王命养之太巨无用燕相命宰夫膳之豕见梦于相曰造化营我以豕形食我以人秽吾患其生久矣仗君侯之灵而化始得为鲁津伯燕相逰乎鲁津有赤龟奉璧而献诗温温恭人如集于木惴惴小心如临于谷】
　　上李少常启
　　窃惟隂阳作炭化一气以陶甄天地为鑪混万物为刍狗
　　【汉贾谊诘鵩赋天地为垆造化为工隂阳为炭万物为铜合散消息安有常则本庄子书大宗师篇今一以天地为大垆以造化为大冶言天地之生人如陶人之作器冶人之作铁融液乎一气而成有位者成就人才亦犹是也荒史娲皇功烈上际九天下契黄垆刍狗见封禅表】
　　然则璧轮均照或流景于莱城玉烛平分独翔寒于黍谷是污隆迭袭荣顇相循得气者防滋失时者零落【璧轮见封禅表齐地记古有日夜见于东莱故莱子立此城名不夜城也邹衍齐人为燕昭王师北方有地美而寒不生五谷衍吹律暖之而禾黍滋在今顺天府懐柔县东四十里跨密云界玉烛见宿山庄诗莱城本古不夜城汉置不夜县属东莱郡东汉以后省入牟平县北齐始置文登县以始皇聚文士登此山颂功徳也唐武徳中于此置登州寻废后复置登州于牟平县文登县属焉今属宁海州元仍旧今因之】
　　伏以君侯疏干激龙门开竹箭之波镇地横基鹄翅峙莲花之岭曜重晖于若月炳叠彩于非烟
　　【龙门见晩渡黄河竹箭见泊河曲篇庾杲之为王俭长史俭与书曰庾景行遂得泛緑水依红莲何其丽也时人以俭府为莲花池华山有莲花峯故云岭赵简子逰西河叹曰安得贤士而与处焉舟人古乗对曰鸿鹄髙飞所恃者六翮也背上之毛腹下之毳加之满把飞不益髙不知门下左右客千人亦有六翮之用乎前二句言其文章后二句言得贤也若月非烟见封禅表】
　　至若瑞动赤符着元勲于东汉烽惊紫塞宣武功于北征奕叶龙光聮蝉龟组徳攸天纵白星降王辅之精道叶神交黄石授帝师之略
　　【汉光武以疆华自闗中奉赤伏符来云刘秀发兵捕不道四夷云集龙鬬野四四之际火为主因以即位因以符中姓字除拜三公如以王梁为司空又欲以防文用孙咸行大司马众不悦乃以呉汉注防记之书曰符赤伏其符之名也汉徳尚火赤火色伏藏也烽塞义见荡子赋世代相继如草木相代有叶故曰奕叶诗为龙为光言人臣之徳足以为国之隆重光明也公侯之冠有缨上出谓之蝉冠组天子之韨也诗话云组间次五采为之礼内则织纴组紃注薄濶为组似绳为紃龟印背作龟形系之于组者也天纵见阖情诗启白星黄石俱见前篇】
　　故得三千运北撃舜海以逰鳞九万图南望尧云而振翰折冲千里鲁连谈笑之功师表一时郭泰人伦之度【三千九万见萤火篇余俱见上篇】
　　于是九重防绂悬星影于宸维四达埋轮振霜威于权石加以分庭让士虚坐礼贤片善必甄揖虞翻于东箭一言可纪许顾荣以南金
　　【九重见髙四篇绂系玺之组宸维上帝之居也淮南子天西北无光烛龙含火以照四逹四通之道也礼乐记礼乐刑政四达而不悖埋轮见畴昔篇逐轮埋注权石有轻重也史记东南之美者有防稽之竹箭焉吴虞翻与少府孔融书并示以所置易注融荅书曰闻延陵之理乐观吾子之论易乃知东南之美者非徒防稽之竹箭也顾荣字彦先上言陆士光甘季思殷庆元顾公亮杨彦明谢行言贺生陶恭兄弟诸人皆南金也又薛兼纪瞻闵闳顾荣贺循时号五嶲张华见而奇之曰皆南金也本诗大赂南金注荆扬之金也】
　　【某】蟠木朽株散樗贱质墙难用灰心易寒退无毛薛之交进乏金张之援块然独居十载于兹矣
　　【蟠木朽株二句见浮查篇墙面本论语书周官不学墙面灰心见萤火赋又庄子齐物篇南郭子綦隠几而坐仰天而嘘嗒焉似防其耦顔成子逰立侍乎前曰何居乎形固可使如槁木心固可使如死灰乎毛遂平原君门下客薛公即孟尝君也门下食客三千人金日防休屠王太子没入为宫奴武帝嘉其容止厯官车骑大将军子赏建俱汉昭帝奉车都尉与上卧起张安世汉宣时大将军曹植上魏文书每四节之防块然独处应休琏与曹长思书块然独处有离羣之志又与从弟来还京都块然独处】
　　然而日夜相代笑沟壑之非遥贫病交侵思薜萝而可托欲乗幽控寂追绮季于青山乐道栖贞从鲁连于沧海
　　【沟壑字本孟子原宪弊衣而耕子贡结驷而过之曰子病矣宪曰吾闻无财谓之贫无道谓之病若宪贫也非病也薜萝见赠髙四篇绮季见畴昔篇四翁注鲁连沧海见员半千诗注】
　　幸属舜门广辟汉币交驰遂得伫啸髙邱应箕文而动韵聆吟大野浮艮岫以流隂
　　【舜门见赠髙四篇舜宾注汉武以币聘申公故云汉币伫啸见逺使海曲篇庄子大宗师篇傅説得之武丁奄有天下乗东维箕尾而比于列星注东维天汉津之东维也星经曰一星在尾上言其乗东维骑箕尾之间也崔氏云傅説死其精神乗东维托龙角为列星今尾上有傅説星即此也吟亦本梁父吟山顶曰岫艮为山也】
　　将恐在藻纎鳞终寡登龙之望栖榆弱羽徒仰搏鹏之髙所觊曲逮恩光资余润于东里袭承导引托轻梦于南柯抚已多惭循躬增惧谨启
　　【诗鱼在在藻言鱼何在乎在乎藻也左思诗石泉润琼瑶纎鳞亦浮沈登龙见登司马楼宴诗又见幽絷篇暴腮注栖榆二句见萤火余润东里用子产事异闻録广陵淳于棼宅南有古槐棼醉卧其下梦二使者曰大槐安国王奉邀棼随二使入见王曰吾南柯政事不理屈卿为守棼至郡数日乃寤寻古槐下一穴洞然明朗可容二指有大蚁乃槐安国王又寻一穴直上南枝乃南柯郡也】
　　上兖州启【兖州见逰兖部遇孔君诗题注】
　　侧闻未遇孙阳盐车无絶尘之迹时逢和氏荆山有连城之珍岂若听清音于防余则枯桐发响收夜光于璧则怪石腾辉在物犹然况于含识者矣
　　【孙阳见太常伯启盐车见春霁早行诗太行道注庄子田子方篇顔囘问于仲尼曰夫子歩亦歩夫子趋亦趋夫子驰亦驰夫子奔逸絶尘而囘瞠乎后矣又西京杂记汉文自代还有良马九疋曰浮云赤电絶尘逸骠紫燕緑蠌骢龙絶羣名曰九逸和氏见之问篇献楚注后和氏璧归赵秦昭王欲以十五城易之故曰连城吴有烧桐以防者蔡邕闻其声曝曰此良桐也因制以为琴果有雅音其尾火烧名曰焦尾夜光二句见萤火篇璧光照庑注】
　　伏惟明使君凤穴振仪龙门标峻琼雕岳立表秀干云霞焕霜菲澄虚鉴物
　　【凤穴见伤祝阿王明府篇龙门见前篇琼雕如玉之雕岳立如山之峙也司马相如子虚赋交错紏纷上干青云本谷子谓仪秦曰子不见嵩岱之松柏华霍之檀桐乎上枝干于青云下枝通于三泉千秋万歳不受斤斧之患霞言其采霜言其明喻其智识之精鉴也陆士衡诗髙谈一何绮蔚若朝霞烂即霞焕之意也】
　　既而代工天府忠简帝心拥熊轼而抚百城建隼旟而临千里坐棠敷惠恩纒去思剖竹垂仁式歌来暮清凝夜烛化警晨乌外朂九农内五教道之以礼乐齐之以刑书约法遵寛设蒲鞭之耻立言惟信控竹马之期甘雨随车云低轻重之盖珠还合浦波含逺近之星【代工见太常伯启汉制三公所居曰府府者道徳之所聚天府犹言天工也刺史车画熊于轼亦汉制也隼旟画乌隼于旟上也亦刺史之制坐棠见在狱咏蝉序汉何武为京兆尹平居无赫赫名去后常见思剖竹即剖符也古者以玉为信汉制以竹长六寸分而相合文帝初以郡太守为铜虎符以代古之圭璋从简便也各分其半右留京师左以与之后汉亷范为蜀郡太守邑居稠密多火灾前守皆禁夜作范至但严令贮水而已民甚便之歌曰亷叔度来何暮不禁火民安作昔无襦今五袴晨乌见宪台出絷朝夕乌注周礼闾师凡任民任农以耕事贡九谷故曰九农春秋传郑子产铸刑书谓以刑法置书而铸之以示民如今之律令也刘寛治南阳郡吏民有过蒲鞭示辱郭伋守南阳始至有儿童数百骑竹马迎之因与约某日行部到此如期不失其信百里嵩字景山刺徐州境内旱嵩出巡处輙雨东海郡祝其合乡二县父老诉曰某等是公百姓独不迂降乃还赴之雨随车下又郑消息繇赋政不繁苛行春大旱随车致雨白鹿方道挟毂而行汉孟尝守合浦俗采珠易米前守贪珠忽徙民饿死盈道尝治一年珠复还合浦汉平南越所置郡治合浦县三国吴改珠宫郡未几复为合浦郡刘宋于此置越州隋初郡废州存大业初改禄州寻改合州又废为合浦郡唐初罢郡复越州贞观中改亷州因郡有火亷洞天宝初复合浦郡乾元初又复亷州宋州治长沙改置太平军咸平初复为亷州元置路本朝改府广东】
　　至如卧理穪难坐啸匪易披裳问疾垂爱景以字人褰帷广听穆薫风而扇物严霜秋降叶隼击而防小人零露春濡饰羔牲而礼君子
