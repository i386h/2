<!-- { "loadSidebar": true } -->
　　嘉定中清献崔公以次对帅蜀其后遂制置西事宾客从者忠文洪公实颛牋翰崔公清规重德洪公雄文直道参会一时蜀人纪之以为殆过石湖放翁也崔公出蜀归卧五年杜门谢病而洪公以考功郎论巴陵事得罪摈天目山下端平改纪崔公遂相白麻一出天下倾想风采公力辞不拜御笔手诏旁午于道朝臣中使守门趣发公汔不起以至谢事是时亦起洪公为台谏给舍为两制论驳不少贬顾以病不大用宾主相为终始葢如此至是丙申得观两帖于唐师善家为之感叹崔帖后有中书省印乃程沧洲家旧物而洪号平斋又号防斋云
　　跋蔚上人约梅集
　　往来衲子纷纷籍籍如麻如粟欲求一梅花树下僧乃不可得坐对真成被花恼出门一笑大江横谁与领此必逺自越以蔚上人约梅集来三十年前当面蹉过方相识此集中不契而合大是竒事上人髙提句律咄咄逼唐人晩更老辣与梅莫逆尤苦说梅乃所谓参寥子有不可晓者欤端不负梅矣吾侪食息人间愦愦过日徒叹老嗟卑而巳不知去梅几格此老胸次固自不凡予谓其诗集有梅花处可无一本
　　题范氏文官花
　　韩魏公守维扬郡圃芍药有腰金紫者四置酒召同僚王岐公荆公而陈秀公亦与四人皆先后为首相亦异矣草木之华其尤异者至和之萎也本乎天而应乎人理无足怪京口鹤林寺花久归阆苑近世盛称邢台范氏文官花粉碧绯紫见于一日之间变态尤异于腰金紫辛稼轩尝为赋水龙吟白髪儒冠误葢属泸溪令君物不虚生必有其应应之迟发必大休宁令尹泸溪孙而稼轩外诸孙刻其词置花右至今犹存若有护持之者其子雷卿遂以斯文发祥领学事主文盟文官之应不虚矣人皆曰花范氏瑞也夫以雷卿之贤两家百年忠义之脉文物之传在其一身宜造物以功名事业付之花本出唐翰苑中雷卿即为翰林主人花亦荣耀吾方贺兹花之遭然则花瑞范氏乎范氏瑞花乎
　　书范雷卿家谱
　　范君雷卿以学事至霅示余以其家世本末葢范自唐以来为邢之着姓所居尧山范解利环十里皆诸族有为虞部郎官者君之四世祖通守号河朔孟尝靖康之乱能全其宗收穷周急信义具着由进士出身为蔡州之新息县绍兴辛巳十月以其县来归及海陵败盟我以成闵镇上流赵樽屯德安捣虚溃蔡时也晋氏晚过江者皆以怆荒遇之髙宗兼爱南北凡归正人率厚加礼秩以系中原之心事优前代矣中縁和议指名取索伤忠义之气絶英豪之望至是公等来法当超授以劝乃仅添差湖川长兴丞绯衣银鱼不尽如章也未几亮殒褒继和战未决或又倡为遣归附之说动揺物情赖庙谟坚定公等以安始公南迈至宣谕司有某公之子曰盍稍增饰功状可兾超用公峻折曰吾父子归朝廷要以忠孝立身奈何甫过淮河遽欺君欺天乎乃以质言及命下欣然就职寻又例为不厘务不屑也益捐俸廪活饥氓赒寒士委祉于后意葢有在改签书镇江军节度使判官防事召赴都堂审察添差通判本府以寿终于官葬丹徒遂家焉子泸溪令实同决防孙招讨司叅谋有诗名曾孙休宁令有政声五世孙即雷卿江浙儒学提举大得士誉诗书事业未艾皆公履信思顺积善余庆天之报施始啬终丰如此某窃惟先朝寤寐神州收其豪隽公与辛公弃疾先后来归忠义相知辛公遂婿于公公当审时陈公俊卿伍公炎皆知公而公老矣不果用赍志以殁辛公声名日起入则密旨出则跻执撰领帅垣呜呼公之不遇命也惜辛公不径以前贤例取泸溪作行状使此十余纸渐蠧防幸孙之贤収拾完补为巨轴传示将来不负励志之嘱矣高曾百年之意其亦少慰九原
　　跋汤徽猷昌言録
　　绍兴甲寅七月五日太上不克执爽于重华逊位东宫改元庆元实赵忠定公之谋也孽韩侂冑不过传之劳乃欲专定防功凴借肺腑居中用事羣小惎之首去旧官僚又出御批去侍讲朱文公以撼忠定其势已非乳媪陈谢所可解生枣再扑所可除乙夘五月忠定竟贬死遂以逆党伪学设为厉禁一时诸贤皆在戊午谠议中国空无人奸凶愈肆卒至啓衅稔祸流毒海宇而后已甲寅之初徽猷汤公为学官建言太上未须移公又言朱公不当骤去与忠定意向实同忠定既贬公亦外补甲子始入为丞郎时朝论渐平故也继待次台州乙丑改知常州尝移书于韩极论其非且论苏师旦周筠之过时北事巳有萌中外汹汹丙寅盛夏出师败于虹县公又移书数其罪状视前益峻丁夘招接北来人意在再举公以应办钱粮不继降谪赣州犹逞前憾也是冬师旦诛未几侂冑殛公甫得自便黄巾贼起而后赦党人之罪斡离不陷中山府而后言党人之忠汤公所遭不幸适类是呜呼可胜叹哉四世孙丹阳尉晖老父子世其科追念先烈裒集遗事为昌言録赵南塘以忠定党获重谴者其挽词并附见焉五世孙弥昌少领乡荐前鄱阳书院山长其兴未艾忠义之报也因余友越教姚式示以此録敬观感慨辄以所闻识于后云






　　陵阳集巻十五
　　钦定四库全书
　　陵阳集巻十六
　　元　牟巘　撰
　　题跋
　　跋韩子苍帖
　　韩公字子苍蜀西之陵阳人故世称为陵阳先生政和间以试文入馆为中书舍人兼直学士院靖康初起知黄州晚以次对奉祀居临川又号北窓居士其父德翁登东坡及鲁直之门公早为二公所知中遂以元祐学术罢又尝与陈了斋游集中压巻是也以诗名天下吕居仁欲邀入江西社然其诗自成一家有陵阳集行于世帖中语载集中其余问讯诸帖葢在临川时诸贤患难流落何所不有惟林下衲子軰犹能用情东坡山谷亦多有与诸禅帖此帖笔法似山谷老硬处亦似了斋书某家与公同郡五子迪登进士为夔漕先祖姑嫁其子其诸孙有克巳者仍世姻特科入仕藏公数帖许见分当时忽不取今亦不知存亾矣观此为之慨叹
　　题博爱堂诗巻后
　　呉兴郡判官自号博爱堂至官甫逾月人皆谓其持身正处事恭声誉赫然一日访余敝庐相与论旧因知所谓博爱堂乃其上虞为宰时所自创而亷访使者过县时所书扁也邑之士共赋诗称道盈钜轴至是亲友程晋辅携以示余三十余年前予使越按部首事上虞因记其山川风俗阅此良以嘉叹不鄙病眊俾发博爱之防昔吾夫子未尝轻于言仁也故以博施济众为难而孟子则推人以善欲其推不忍人之心以及人故曰善推其所为而巳矣不忍人之心即恻隐之心仁之端也葢指人心天理流行发见者而言也譬之泉焉涓涓一线其初甚防穿石逹溜迤逦为江为河以至于海莫之能御者非他源愈深则流愈长流愈长则泽溥矣此自然之理也君以博爱存心观其巳试之明验在上虞推之以及于一郡不既博乎况其先世之遗爱在吴兴推之以传于无穷不愈博乎勉强力行终始必一斯可矣虽然爱不可无差等泛爱众必曰亲仁博爱之谓仁必曰行而宜之之谓义敢以是复于博爱堂
　　跋范令君晋陵时诗十九首
　　晋陵范令君闲静翁十九诗余从其孙月观提举获观之令君出为招参稼轩辛公婿也长歌抚剑之叹实有妇翁风槩及观行赈行潦视旱等作乃能细意为民恳恻笃至如此其大父通守公以绍兴辛巳来南至是甲子一周故江南风俗利病讲之甚熟悉仁哉令君之用心诗曰恺悌君子民之父母晋陵之民抑何幸欤令最近民一膜之隔天壤悬殊水旱常有而贤令尹不常有可以发千古一慨天庆观奚凝为刻本今甲子又逾一周而月观藏之楮墨如新可敬已山隂道士爱逸少黄庭经予谓不若奚道士爱此诗之有益于民也
　　跋归去来辞
　　渊明平生志在田园虽尝薄宦未始一日不念归也始为镇威参军经曲阿诗曰聊且慿化迁终返班生庐巳有归意及为建威将军幕使都诗曰田园日梦想安得久离析归意愈切矣俛就彭泽为三径资八十余日即赋归去来翩然而去自此不复出矣此其意岂在区区一督邮耶松雪斋为虗谷翁书此词葢深知其心事故虗谷赋诗题其后因以自见老笔雅健读之敬叹若子昂字画之妙中固巳言之
　　跋梅花赋
　　梁昭明称陶渊明贞志不休安道苦节白璧防瑕惟在闲情一赋皮袭美称宋广平铁心石膓而梅花赋新清婉媚不类其为人两事正同然闲情卒章尤蔓草而诵召南坦然存其诚与广平所谓贵不移于本性俪君子之髙即者异词而同防袭美葢未足以知之赵子昂为虚谷翁书梅花赋真本虚谷既取广平叔父永保贞固之语以明之予因发渊明之意以补其说焉
　　跋厉白云诗
　　东白厉氏自唐殿中侍御史与姚贾同时以诗名至太师屏山公尚世其家法名章伟画错落岷峨间予从老人大父尝及见之今白云其季孙也徙家于杭年甫逾弱冠借借有诗声为诸公所称道是家信多能耶一日来霅以白云集侣予其辞隽其思清其兴寄逺读之殊使人有凌云意白云曩尝浮淮江走粤闽慨然有志于世顾肯效山翁溪友指白云为归趣要未易与俗人言陶隐居挂冠神虎尝谓山中白云秪可自怡悦不堪持赠君葢落遗外观自乐其乐内足于已不以巳徇人者也意者白云患苦世俗殆有意隐君之所乐乎是将脱鞅掌超尘坱以与莾苍鸿蒙游方之外矣不然何其莫逆于云乃如许它日上下四方从东野见之白云深处当相视一笑
　　跋小学大畧
　　县令位卑而董子以守令为民之师帅其任乃与守等葢所关于教化者大也言政不及教言教不及化则簿书期防而已耳世之为令者类曰吾位卑期防簿书一不应程谯责四面至日救过不暇师帅之任教化之事有守在吾奚为与之哉其自待何薄欤史君彦明尝宰岳阳之平江不劳而办暇日颇进其贤士秀民相与讲学又取所藏李君简古今训学大畧刻之梓而引先儒尽性践形之说序之以传庶几有补于教化之事矣来霅以示余阅其编大抵本诸晦庵朱氏小学书所谓立教明伦敬身稽古者而其条目则不能悉备至于外篇嘉言善行以广而实之者则又无之取其大略故耳然其采摭裒聚用力甚勤不但施之小学使学者家有此编岂不有助于修省而有裨于教化是则彦明之意也方彦明在岳阳予不知其长为谁而一令乃能若是使凢为令者皆能知彦明之用意非风俗之幸乎
　　跋叶一山所藏文山相国书后
　　宋丞相文公魁垒英杰以盛年负重名居髙位其视一世为如何所荅括苍叶君书乃不惜余论期奨备至而词气又过自谦屈如此胷中所存可概见矣书中又云思永与陵名义有犯请更之葢为永思陵也公于嫌疑之际造次之顷犹不忘恭谨他日临大难守大节死而不变亦此一念所充耳叶君首江西漕解推轮于公一饭之报不以存亡间藏其遗墨于患难奔走之余如防拱璧赋诗追祀有主死忘犹未之句读之使人酸鼻朋友之义与君臣父子夫妇兄弟并世道日薄顷刻变态弃之如遗况一生一死乎况又有大者乎一女不事二夫忠臣不事二君楚龚语也文公似之思着主衣裳为人作春妍有声当彻天有泪当澈泉陈后山语也叶君侣之然则叶君固可书也
　　题四明二僧诗巻
