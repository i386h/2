<!-- { "loadSidebar": true } -->
　　神竒臭腐变穷通宇宙纷纭醉眼中邓禹第堪文学掾刘歆早作国师公干戈世故千岐异礼乐民彛万古同造化岂应全聩聩秋来依旧有西风
　　几夜楼东晓望时长庚缺月傍参旗江湖已满焉能久天地将秋更不疑暑渐变凉差可喜老难重少自堪悲年来辈行凋零尽诗巻中多赋挽诗
　　三十科名续父灯岂知七十老无能儿童半长余犹幼门户中衰久未兴南亩尽捐犹有宅白头垂秃巳如僧平生诗力秋尤健万里霜天击怒鹰
　　頽龄侥幸古来稀休致多年但欠归决不再思左顾幸犹免赋雉朝飞江山如旧几寒暑天地无情多是非能办东篱一杯酒可须疏傅有金挥
　　送李际可婺源州学正【良遇】
　　星源初建郡芹泮视诸侯前序聮官长公堂紏士流彦章陆贽作元晦孟轲俦遗帙三年饱畬租少莫忧
　　送张古心明道山长【复】
　　恭惟程伯子逺绍孔门真间气千年聚遗书万禩新金陵明道长草泽古人心坐席诸生侍春风迹未陈
　　送陈子振池州学正【铎平江人】
　　闻说池阳郡初能曲突虞学官如旧否文选尚存无鱼蟹江淮聚桑麻雨露腴物平仍酒贱时佩翠微壶
　　六月二十八日立秋
　　平生为客太怱怱已上西江又复东只信一朝飞舴艋何知五度落梧桐絶怜牛女常遭谤粗足莼鲈不叹穷世外世间异天壤政湏深谷卧秋风
　　七十翁吟五言古体十首
　　无妻牧犊子带索荣啓期予亦年七十幸犹未至兹颇亦似陶翁粗有五男儿乃父休官早致汝恒苦饥挂冠六七閠方当挂冠时治生了无防惟耽酒与诗室人愧交讁虽寿夫奚为后死信无益固穷谅何悲
　　昔闻老莱子希年奉慈亲佯作小儿啼斓斑防衣身事有异天壤予生何不辰三岁丧吾父万里南海滨先君四难弟今皆为古人五房伯仲十独予登七旬道路谩奔走灯火徒苦辛此诗比蓼莪一吟一伤神
　　先祖八十四卒予生之年【先祖绍兴十四年甲子生宝庆三年丁亥卒】先父五十六予甫三岁焉【先君淳熙四年甲午生绍定二年已丑卒】厥今七十叟万死偶获全过父岂不愧逮祖恐未然初学晩颇进粗亦窥圣贤常感知巳恩不报负我寃梦寐此心明暗室如青天无田与儿孙未为无所传
　　五男三女儿侥幸肖吾祖贤愚挂懐抱笑陶敢効杜长男近寄书长女化为土嗟予七十翁哭此四十女此女抱恨久嫁不得其所厥夫实鸱鸮厥舅乃狼虎谰讼欲杀予破家谢官府不禁毁璧痛何啻茹荼苦
　　诗人而寿者近有数老仙后有陆放翁前有曾茶山亦复有二赵南塘与章泉年皆八九十至今诗集传南岳五藁出岂无刘后村老妓风水僧两诗太不然三生感容堂晩节尤可怜虚叟年七十努力当勉旃【后村老妓诗却羡邻姬门户热隔楼灯烛到天明得罪名教赠风水僧诵得山经如念咒顶将禅笠去寻龙陋句甚拙容堂贾似道暮年自称后村七十以上造朝八座有诗云三生不可忘容堂】
　　后山与简斋仅年四十九诗少句句佳天地同不朽予幼初学诗一日赋一首頽龄忽七十诗果传后否侥幸擢儒科邂逅至郡守几死坐此耳诗于我何负寿长诗故多才短诗故丑苟活许作诗余生付诗酒
　　晦庵感兴诗本非得意作近人辄效尤以诗言理学志南冩栁吹曼卿咏禽乐我翁盛称之岂不物象托小巷旗夸酒大贾褐懐璧喝咄野狐禅未必实有得欧公不论文孟子不言易平生守所见弱冠至七十
　　幼尝习古诗生平不满百人生如蜗牛欲升一丈璧我幸七尺身燥土余三尺目此寸进难涎尽喙不湿平生修省心不啻震晩若蹈虎尾更甚履愬愬庶防其可免宁受冻饥厄徒歩胜安车亦勿乗下泽【愬愬色责切】今所以知古頼世有书史后所以信今岂不亦借此昔在韩魏公治平四载耳仁皇实録就贼贾独不尔窃位十六年不奏理庙纪咸淳至德祐抑又可知矣国亡邪正混衮挞笔孰泚衰翁抱丹心但恐将溘死
　　世短心徒长日暮道更逺偶荣匪运泰骤落非命蹇王侯死无葬将相谪不返贱穷齿秃缺尚许噉粝饭配享宣尼庙文学可商偃云何从祀庑传注王郑混平生三万巻晩节叶粪本外华巳焉哉袯襫谢公衮
　　七十翁吟七言十絶
　　自知酒量防逾矩敢诧诗才妙斵轮古圣贤心得丝许虽非尼扁异愚民
　　顿尔缪为象山学雕吾痛絶水心文潜夫诗格温夫字掩耳平生不愿闻【后村诗非不工但格卑】
　　诗备众体更湏熟文成一家仍不陈晩悔昨非思改纪规随养气省心人
　　郑三礼王弼易亦绘冕旒配孔庭虚耗中原实卫霍麒麟阁上也图形
　　一河緑水小楼前八十老翁犹驾船七十老翁幸静坐有书不读真可怜
　　恨子生不及晦翁撰杖鹅湖观异同岂减游扬侍程子未甘籍湜事韩公
　　脍炙鲸鹏吾不佞撮扪蚤虱尔徒劳泰山夜半见红日政要人生着脚高
　　后山卒仅四十九讳日崇宁一日前当时假使余七袠忍见中原丙午年【陈无已卒建中靖国元年岁除明日改元崇宁世事去矣】
　　周家八百年天下文武焉知有赧王老寿彭公亦余骨始知生死是兴亡
　　少陵诗诧古来希老病余生曷不归不信神仙不信佛死时惟褁破深衣
　　送刘都事五十韵【晦叔宻斋】
　　近人于仕宦如以韩卢猎泰山有不见得兽夸足防学问夫何如有书钥诸箧府史以为师仅能署吏牒雕鞍骤肥马画阁贮美妾万一至公相岂堪任调燮老友刘宻翁早周孔业大辂鸾和鸣大乐律吕恊南省据都曹不以贵自挟朋来多下交宾至必谦接解官寓城东座寒乏氊防高卧懒问选两落秋蓂荚积薪后居上彼勇哂吾怯为言耻孟晋如病夏畦胁有时酤我饮荒墅纵歩屧果核饤爼豆羮糁供匕防居然道懐孚冝尔情话接公才岂不知大川冝作楫顾于名利波未肯卜利渉人生惑外物种种意欲惬高睨官爵梯等级恨不躐愚窃窥此翁嗜欲穽巳敜宁为三省鲁不慕一诺侠经史入胷中邱陵堆重叠文词落笔下布泉极熨帖庄重异新锐详缓蔑虚詟谁欤心怏怏或者言喋喋气帅直其内义理为管摄归欤扫松楸试负都门笈中书多缺员闻早下堂帖不然肃政台冠豸羣小慑分司江之南亦足煦疲劣去当栁嘶还及杏飞蝶鲰生岭海梦尚忆鸢跕跕短随李广衣长弹冯驩铗万死脱一生粗免翳桑輙今年七十老鬓秃无可镊与人素寡合况又畏讼谍往往交游间平地生嶻嶪万里风枝殊一旦合鹣鲽挥麈许谙听曵履容追蹑公将北阙觐我终南亩馌甚欲饯逺郊扶杖尾蹀愧无一杯酒阳闗唱红頬他人侈别筵椎牛宰刚鬛而此何枵然穷极棊无刼顾视童子佩帨砺若觹韘持干富人肆讵肯出质贴吟兹送行篇终夜不交睫浩浩号西风索索雨木叶
　　张老山御史寄七夕诗今近中秋奉问
　　笼鹤囊琴驾短篷夏初言别又秋中一天遥共团圆月两地相忘矍铄翁朝廷还公黄阁相江湖乞我白苹风金台乍到朋簮盍肯系吟牋寄早鸿
　　方去言府判挽诗二首
　　诸老非前日吾宗有若人大圭全粹质劲栢挺长身仓卒完郷县艰难寝战尘深慙铭笔短未足永坚珉壬戍同登日秋崖尚见之王家子敬字谢氏恵连诗郷校六龙渡宗盟七桂枝残碑麟笔絶后死叹吾衰
　　呈吕使君二首【师召一山】
　　中川孤屿称诗才鴈荡龙湫遍赏来千骑君侯鸣竞病五年朋友共敲推旧题谢守池边草新寓逋僊屋角梅欲叩吟牕防竒句不应相遇只衘杯
　　纷纷衮衮笑儒酸独爱虀盐逺绮纨国手文章无敌手将坛家世上诗坛海艘荡冦鲸波静江寺除凶鬼胆寒才调极高心转小近时人物此尤难【江心寺僧滛良人妇厥缺移家避去屠杀其家缺缺口力争乃事主僧处死】
　　题画马
　　刍秣丰肥十二闲笔追韩干此图间谁描驴瘦更诗瘦首与双肩共一山
　　题宣和黄头画
　　石緑藤黄间麝煤半枯瘦篠羽毰毸一时艮岳天顔笑乞与宣和印押来
　　题陶介夫见山轩
　　湖上山如画何人解见山此心无一事尽日卷帘间湖上山如故湖边客总非容堂今不见凉夜草萤飞寄平江王元俞治中并呈孟君复总管
　　两玊人俱出相家一时顿有冨才华登楼赋咏追王粲落防风流致孟嘉未肯一茎生白髪相逢九日醉黄花苏台欲往何由得独立吴山眺晩霞
　　送缪鸣阳六言
　　陆象山文集二十八巻袁燮为序外集四巻杨慈湖所为行状孔熔所为谥议附与人书凡十七巻可议极多第十九巻记八篇王荆公祠堂记疵病为甚叶靖逸四朝闻见録记象山三事一为僧光拙庵所喝二谓危逢吉气粗三学子焚香欲下拜持其手曰未可此皆朱文公所谓陆子静分明是禅学者也鸣阳重刋象山集流布北方所至作诗盛称其学紫阳晩学方回未敢以为然赋六言八句送之
　　象山之学超诣水心之学刻画后村之诗卑陋樗寮之字怪癖举世随声雷同众哑哑我愬愬此四者皆不可尤不可第一癖
　　读陶集爱其致意于菊者八因作八首
　　一曰秋菊盈园而持醪靡由
　　陶公爱菊满园秋甚欲持醪竟靡由世事重华那复尔无钱更觉少陵愁
　　二曰空服九华
　　金英足可换君骨緑醑宁当腐我肠空服九华无九醖帝郷何似醉为郷【世短意恒多斯人乐久生佳句也九月而九日久之又久之义人生所乐故举俗爱重九之名】
　　三曰菊为制頽龄
　　自性不随黄落去始能为尔制颓龄涪翁具眼曾拈出我为重吟换鬼听
　　四曰尘爵耻虚罍寒华徒自荣
　　杯空无酒非瓶耻耻在虚罍敢怨嗟想见此翁不憔悴天寒犹自有荣花
　　五曰芳菊开林耀青松冠岩列懐此贞秀姿卓为霜下杰
　　人间红叶去无踪膏沐谁为百草容霜杰同时谥贞秀抗衡惟许老蟠龙
　　六曰采菊东篱下悠然见南山
　　采采东篱迹易寻悠然见处孰知心也曾目送飞鸿否谁不能挥叔夜琴
　　七曰秋菊有佳色裛露掇其英
　　饮酒成诗二十篇诗成多在菊花边秋英掇取枝头露想见朝朝起卯前
　　八曰松菊犹存
　　种松今世见松老种菊常年见菊开十一月霜花欲槁巾车岂可更迟回【渊明官彭泽八十余日仲秋出十一月归岁在乙巳】
　　丙申重九前后得今日都无病一句成十首
　　今日都无病清晨独倚楼端能常自遣孰谓不堪忧老谢人间事寒添雨后秋江天诗满眼可似贾胡留今日都无病康强百不忧近霜黄菊月过雨紫兰秋可醉岂容避欲归遄复休寒衣浆补办此外更何求今日都无病沉吟筭此生誓将全晩节懒复问脩程畏事防忧患収心入老成近时学康节更敢竞时名今日都无病今年粗慰心西风田畯喜南斗岁星临人老顔如雪家贫菊似金典衣作重九犹可一杯斟今日都无病移盆防菊花极知诗易脔唯苦酒难赊政用怱怱过何妨小小差重阳七十度大半在天涯今日都无病重阳酒满樽浅斟聊慰意高枕恐消魂杜老茰难得陶家菊尚存邻人送糕果遥忆小儿孙今日都无病黄花酒一觞登临怜老者风雨过重阳稔嵗真希有南天始欲凉余生容苟活不敢昩苍苍今日都无病重阳倐又过浊醪常醉好佳菊未开多岂必皆时节焉容不啸歌一樽二三友风雨柰予何今日都无病持杯得自如空行万里路枉读一生书可柰多魔障真当弃腐余休官十六载此计未全疎今日都无病闲将往事思不为一已计宁受百人欺老钝文章拙温恭礼数卑临风一杯酒此意未全衰
　　赵氏鄮山书院诗并序【必】
