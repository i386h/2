<!-- { "loadSidebar": true } -->
　　毁誉者天下之公未可以一人之是非偏听而附和之也孔颖达有言传易者更相祖述惟魏世王辅嗣之注独冠古今盖汉儒言易或流入隂阳灾异之説弼始畅以义理此伊川程子语其徒学易先看王弼注也惟因范甯一言诋其罪深桀纣出辞太激学者过信之读其书者先横髙谈理数祖尚清虗八字于胸中谓其以老庄解易然弼既注易别注老子义不相防未尝以老庄解易也吾见横渠张子之易説矣开巻诠干四徳即引迎之不见其首随之不见其后二语中间如谷神刍狗三十輹为一毂髙以下为基皆老子之言在宋之大儒何尝不以老庄言易然则弼之罪亦何至深于桀纣邪
　　陈夀论
　　陈夀良史也世误信晋书之文谓索米丁氏之子不获竟不与立传又轻诸葛亮将略非长无应敌之才以此讪夀至宋尹起莘从而甚之其言曰自陈夀志三国全以天子之志予魏而以列国待汉收天下三分之二司马氏继之于时作史者王沉则有魏书鱼豢则有魏略孔衍则有魏尚书孙盛则有魏春秋郭颁则有魏晋世语之数子者苐知有魏而已夀独齐魏于呉蜀正其名曰三国以明魏不得为正统其识迥拔乎流俗之表且夫魏之受禅也刘廙辛毗华歆刘若辈颂功徳李伏许芝上符瑞先后动百余人其文见裴松之注至今遗碑在许大书深刻而夀尽削之不以登载至先主王汉中即帝位武担蜀之羣臣请封之辞劝进之表告祀皇天后土之文大书特书明着昭烈之绍汉统予蜀以天子之制足以见良史用心之苦矣街亭之败夀直书马谡违亮节度举动失宜为张郃所破初未尝以父参谡军被罪借私隙咎亮至谓亮应变将略非其所长则张俨袁准之论皆然非夀一人之私言也夀于魏文士惟为王粲衞觊五人等立传粲取其兴造制度觊取其多识典故若徐干陈琳阮瑀应玚刘桢仅于粲传附书彼丁仪丁廙何独当立传乎造此谤者亦未明夀作史之大凡矣噫纲目纪年以章武接建安而后得统之正然百世之下可尔其在当时蜀入于魏魏禅于晋夀既仕晋安能显尊蜀以干大戮乎书曰责人斯无难尹氏之责夀予窃以为未得其平也












　　曝书亭集巻五十九
　　钦定四库全书
　　曝书亭集巻六十
　　翰林院检讨朱尊撰
　　议
　　孔庙礼乐议
　　被孔子以王者之服冕十二旒衣十二章秉镇圭而坐门列防二十有四襃崇之典古有行之者矣稽于礼可乎曰不可孔子作春秋者也春秋之法僭忒者必诛人臣而被服等于王者僭也曰然则享用十二笾舞用八佾殆不可乎曰是奚不可周官大胥春入学舍菜合舞月令仲春之月上丁命乐正习舞释菜天子乃帅三公九卿诸侯大夫亲往视之夫释奠有乐而释菜无乐者也惟以天子亲往视学则合舞以重之汉章帝元和二年幸鲁祠孔子于阙里作六代之乐唐开元中二京祭孔子牲太牢乐宫县舞八佾明之初国学之祭笾豆用十府州县学之祭笾豆用八夏寅曰十二笾豆惟太学可行若十三布政司各府行之则僭矣然则礼乐之隆杀由于主祭者不系乎所祭神祗之爵位崇卑也夫社祭土稷祭谷耕耤祭先农其神不必皆王者而天子祭之未尝因神祗之大小而杀其礼乐祭先师也亦宜若是焉己记曰君子太牢而祭谓之礼匹士太牢而祭谓之攘是则府州县学之祭孔子笾豆用八可也用六可也乐舞用轩架可也用判架可也至于太学则天子主之以天子之学行天子之礼奏天子之乐享以十二笾舞以八佾何为而不可哉
　　曲阜设官议
　　孔氏子孙知仙源县事自宋之初已然今循而不改知曲阜县事者必孔氏后也然其有二居其位法难行宗党之间其人贤久不得迁其人不肖上官以孔子之裔劾而去之恐人之议其后则顾忌而不敢出将益无所畏惮而民受其害一也知县事者不必孔氏宗族之长族人有罪或其伯兄或其世父叔父或其从祖或无服而居祖父之行少者坐而挞其长卑者谳而屈其尊干犯焉而不顾二也夫既封上公之爵一人录五经博士二人不借知县事者以为光荣矣或谓襃崇之典行之久而不可易或又谓孔子之里不可使他人临之然则曲阜设官当何如曰曲阜鲁之故都也周公鲁公者鲁之先君也伯禽之少子食邑于东野曰东野氏孔氏着而周公之后微居于曲阜物莫能两大理固然尔今之咸阳周公之墓在焉使徙其裔孙给之土田嵗时洒埽无废三年有司择子弟之通晓文义者贡之朝俾知曲阜县事秩满得迁替以周公之子孙治孔氏之里其于分也不紊其于吏治也无似亦策之可行者也
　　孺悲当従祀议
　　孔子之道着乎六经传其业者自子夏兼通而外若子木之受易子开之习书传礼子舆之述孝经子贡之问乐有若仲弓闵子骞言游之撰论语发明大义不越数子而已杂记曰恤由之丧哀公使孺悲之孔子学士丧礼士丧礼于是乎书则孺悲实传经之一人也惟因论语纪悲欲见而孔子以疾辞疑孔子拒之门墙之外不屑敎诲于焉孔氏家语司马迁史记皆摈而不书以亲受礼于孔子之儒不获附一无表见之邽鄡燕狄防乐诸子反得与配食之列斯则祀典之阙矣且夫互乡阙党之童子未尝无诲何独悲之学礼以君命临之反絶之已甚乎故夫礼有丧服纲也既授子夏作传矣士丧礼目也以授悲目言其常而曽子问尽其变然后丧礼备矣噫悲一学礼而士丧礼之书传其功岂小也哉且既授之礼则为弟子礼六艺之一悲身通之学者毋徒泥论语之文谓悲不在弟子之列必合杂记论之而悲当配食于孔子之庑可信已
　　郑康成不当罢从祀议
　　西汉学士大都专治一经兼经者自韩婴申培后苍孟卿胶东庸生瑕丘江翁而外盖寥寥也至东汉而兼者渐多郑康成出凡易书诗周官仪礼礼记论语孝经无不为之注释而又六艺七政有论毛诗有谱禘祫有议许慎五经异议有駮临孝存周礼有难何休之墨守膏肓废疾或发或鍼或起可谓集诸儒之大成而大有功于经学者万嵗通天初州刺史史承节撰铭曰公之挺生大雅之懿囊括坟典精通奥袐六艺殊科五经通义小无不尽大无不备此天下之公言也惟其意主博通故于三统九章大传中候以及易书礼纬靡不有述然其笺传经自为经纬自为纬初不相杂第如七曜四游之晷度八能九锡之弥文三雍九室之遗制经师所未详者则取诸纬候以明之盖纬候亦有醇駮之不同康成所取特其醇者耳灾祥神异之説未尝滥及也或疑五帝之名近于怪然此在汉时着之祀典者君子居是邦不非其大夫矧朝廷之典礼乎乃宋儒极口诋之沿及元朝随声附和至有以此罪之竟黜其従祀者其亦不仁甚矣不观九峰蔡氏之书传乎周天三百六十五度四分度之一此洛书甄曜度尚书考灵之文也黑道二去黄道北赤道二去黄道南白道二去黄道西青道二去黄道东此河图帝览嬉之文也而蔡氏引之于蔡氏乎何伤不观新安文公之注楚辞乎昆仑者地之中也地下有八柱互相牵制名山大川孔穴相通此河图括地象之文也三足乌者阳精也此春秋元命苞之文而文公引之于文公乎何损乃一偏之论在汉儒则有罪在宋儒则无诛斯后学之心窃有未平矣况郑氏之功文公成公未有异议乃一程敏政罢之非万世之公论也窃谓宜复其从祀孔庙不当罢
　　经书取士议
　　五经垂世昔贤方之于海比之日月久而长新挹而不竭盖合羲农轩尧舜禹汤文武周公孔子数圣人而成非一人一家之言也朱子注论语从礼记中摘出中庸大学为之章句配以孟子题曰四书谆谆诲人以读书之法先从四子始由是淳熙而后诸家解释四书渐多于説经者矣元皇庆二年定为考试程式凡汉人南人第一场试经疑二问于大学论语孟子中庸内出题并用朱子章句集注经义一道各治一经若防古色目人第一塲试经问五条以大学论语孟子中庸内设问亦用朱氏章句则舍五经而专治四书矣明代因之学使者校士以及府州县试专以四书发题惟乡防试有经义四道然亦先四书而后经沿习既久士子于经义仅涉略而已至于习礼者恒删去经文之大半习春秋者置左氏传不观问以事之本末茫然不知经学于是乎日微海其可枯乎日月其可晦乎此学者之所深惧也梼昧之见斟今酌古谓试士之法宜仿洪武四年防试之例发题先五经而后四书学使府州县卫宜经书并试亦先经后书盖书所同而经所独专精其所独而同焉者不肯后于人则经义书义庶几并治矣若夫元人之试经义诗以朱氏为主尚书以蔡氏为主周易以程氏朱氏为主三经兼用古注疏春秋许用三传及胡氏传礼记用古注疏迨明洪武中损益之春秋得兼用张洽集注礼记则用陈澔集説要仍不废古注疏而永乐诸臣纂修大全类攘窃一家之书以为书废注疏不采先与取士程式不协何得谓之大全乎所当覈诸书所本各还著书之人别事纂修可也
　　释
　　释圭
　　圭之为制不同而用之亦异天子大圭长至三尺土圭尺有五寸镇圭裸圭四圭尺有二寸琬琰九寸郑康成谓琰大者度尺二寸谷圭七寸两圭五寸而命圭则自九寸以下尔雅圭大尺二寸谓之玠诗云锡尔介圭以作尔寳説者曰非诸侯之圭故以为寳也是凡尺有二寸以上皆天子之圭矣记赞大行曰圭博三寸厚半寸剡上左右各寸半而琰圭以易行除慝郑众谓其有锋芒则其厚且杀之又王所搢圭插于绅带之间盖其鋭与劒相类所谓终葵首也考工记曰天子圭中必郑氏谓以组约其中央以备失坠而典瑞驵圭璋璧琮琥璜之渠睂则以组穿联六玉是凡为圭宜凿好于肉然后可以组穿联之也宛平孙先生藏古玉一相传盗发成汤墓得之传世已久先生出以示予其光黝然若山而水苍长尺有二寸博二寸中凿以孔可以穿组剡其上若芒刃殆古琰圭之属而尺寸过之疑即康成所云大琰者也昔汤既伐三朡俘厥寳玊谊伯仲伯作典寳而考父之颂曰受小球大球又曰受小共大共释之者曰小玊尺二寸圭由此观之是玊也焉知非诗书所云而成汤既没纳诸其墓者乎客有先予观者为赋玉劒歌予考桃氏为劒未闻攻玊玉劒之载于六经者无之遂定以为圭作释圭
　　释斋
　　今人多以茹蔬不肉食为斋稽之古不尔也周礼膳夫掌王之食饮膳羞王日一举王斋日三举杀牲盛馔曰举盖周制王日食供一太牢遇朔加日食一等当两太牢而散斋致斋斋必变食故加牲体至三太牢是斋日仍肉食反有加矣论语斋必变食以下至不多食邢氏疏云此以上皆蒙斋文凡言不食者皆为不利人斋必严敬食之或致困病故不食其凡常不必然而孔子惟酒无量则斋日并酒亦饮之矣不饮酒不茹荤出荘子文似未足据
　　释棠
　　诗蔽芾甘棠毛公传甘棠杜也郑康成注北人谓之杜棃南人谓之棠棃尔雅杜赤棠郭璞曰今之杜棃也樊光曰赤者为杜白者为棠陆玑曰赤棠与白杜同但子有赤白美恶子白色为白棠甘棠也少酢滑美赤棠子涩而酢无味通志甘棠谓之棠棃又有沙棠广志云如棠味如李无核窃疑今之苹婆果即诗所云甘棠而俗呼沙果即沙棠呼槟子者乃赤棠也其曰棠棃者以花似棠实似棃合而称之尔
　　释杬
