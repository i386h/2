<!-- { "loadSidebar": true } -->
　　勅彦博省所四上劄子陈乞致仕事具悉朕纂服之初任贤图旧以卿躬富道徳昔有勲劳辅相我祖宗位冠羣后思见其风采召自别京尊以上公委之重务谋谟四载终始一心方有赖于耆明乃屡辞于事任虽诏书敦谕对见面言而不夺之諴乆而弥笃浩然之志固难必留属以气凝寒道涂涉逺深虞偃薄靡遂便安姑俟及于春和即议从于所欲尚宜勉强以副优隆故兹诏示想宜知悉
　　又诏
　　勅彦博览所四上劄子陈乞致仕事具悉卿仁祖之旧相社稷之元臣位冠台司勲在王室功成谢事士望尤髙向特起于燕居俾辅成于初政忠言宻议固多军国之谋请老告归叠有封章之遡不转之志其坚若山虽驷马安车当遂里闾之佚而増冰积雪尚艰道路之寒须及中春议从所欲姑体至眷尚安厥居故兹诏示想宜知悉
　　赐戸部尚书吕公孺乞致仕不允诏
　　勅公孺省所上表伏望检防前奏乞致仕事具悉地官之长省务尤繁爰择时髦总领邦计卿朝之旧老世载忠规尹正王畿早闻治效均节财用实竚猷为何遽引年遂欲谢事士有致于为政虽嘉乃诚时方借于耆明难从所欲姑安职业用副眷毗所请宜不允故兹诏示想宜知悉
　　不许诏
　　勅公孺览所上表伏望检防前奏许致仕具悉卿公卿华胄经济通才宣力四方蔼然治绩典司六职总彼邦财心计有闻齿发弥壮何屡陈于奏牍遂欲去于里闾虽援据礼经良嘉止足而益埤王事方赖老成尚安厥官以副予意所请宜不许故兹诏示想宜知悉
　　赐保宁军节度使知大名府冯京上表乞致仕不允诏
　　勅冯京省所上表为年七十陈乞致仕事具悉古者大夫有还政传家之礼时之元老乃同心一体之臣进退之间岂限常格矧卿年耆徳茂为近着之表仪位重任隆守北门之管钥顾惟都防之地方赖保厘之功何为抗章遽欲谢事虽懐谦知止深嘉明哲之风而图旧尚贤未体朝廷之意惟勉遵于事守副委属于予衷所请宜不允故兹诏示想宜知悉春寒卿比平安好遣书指不多及
　　不许诏
　　勅冯京览所上表为年七十陈乞致仕事具悉卿擢甲科于仁祖之世辅大政于先皇之朝文物典章载于台阁号令风采布于藩宣方提节制之师外委北门之管年徳兼茂体力素强何嫌而上封引礼而告老虽嘉知止之分未副任贤之方尚专精神务近医药坐镇乐俗绥安遐迩克终逺猷时乃嘉绩所请宜不许故兹诏示想宜知悉春寒卿比平安好遣书指不多及
　　赐西蕃邈川首领河南军节度使阿里骨进奉回诏
　　勅阿里骨省所差人进奉事具悉卿保有封域作我翰垣逺致风宜入充贡式言念倾输之志良増眷奬之懐卿所进生金乳香象牙防砂码碯等各依例估价就整回赐钱银防绢故兹诏示想宜知悉春寒卿比平安好遣书指不多及
　　赐御史中丞梁焘辞免兼侍读不允诏
　　勅梁焘省所奏蒙恩除兼侍读伏望特寝误恩事具悉卿文馆旧贤士林伟望立朝多补衮之益执宪有直防之风朕登用耆儒入助讲学阙疑资访方延褚马之才俞往汝谐难徇桓彭之逊往祗成命倾竚嘉言所请宜不允故兹诏示想宜知悉
　　赐知大名府冯京进奉兴龙节马并冬节马诏
　　勅冯京省所进奉兴龙节马一十匹并冬节马二匹事具悉卿中铉耆英北门重寄向属天正之序继临星渚之辰载择材驹入充贡式嘉乃倾输之意益深注想之懐故兹诏示想宜知悉春暄卿比平安好遣书指不多及
　　赐侍卫亲军步军副都指挥使徐州观察使知渭州刘舜卿进奉贺冬节并贺正马诏
　　勅舜卿省所进奉贺冬并贺正马各一匹事具悉正至称觞迩遐效贡嘉乃帅垣之长载差地产之良逺致连编益彰忠荩故兹诏示想宜知悉春暄卿比平安好遣书指不多及
　　赐保宁军节度使知大名府冯京再上表乞致仕不允诏
　　勅冯京省所再上表陈乞致仕事具悉贵徳尚齿先王之令猷入辅出藩大臣之常职朕尊优耆哲委任事为辍卿坐镇于朔陲彼俗方安于善教何乃徇大夫之礼必欲致为政而归在进退之则然顾简注之宜异难从所守当体兹懐毋或重言以烦多训所请宜不允故兹诏示想宜知悉春寒卿比平安好遣书指不多及
　　不许诏
　　勅冯京览所再上表陈乞致仕事具悉卿文学政事名重于朝廷器识才谋功宣于岩庙方委北门之管縂临中冀之区何遽厌于事权屡请还于印绂虽引年避位良髙止足之风而经逺殿邦兹赖耆明之望再披章牍深亮冲谦宜体至懐尚安厥职所请宜不许故兹诏示想宜知悉春暄卿比平安好遣书指不多及
　　赐保宁军节度使知大名府冯京辞免加恩不允诏
　　勅冯京省所上表辞免加恩事具悉昨者宗祀礼成神厘施普惟卿先帝枢衡之旧方守北门管钥之严虽不在显相侍祠之班而逺修公侯助祭之式加地进律固宜先于庶工逊爵辞封何遽形于需奏时乃常典毋烦多言其体至懐亟成服命所请宜不允故兹诏示想宜知悉春暄卿比平安好遣书指不多及
　　不许诏
　　勅冯京览所上表辞免加恩事具悉惟我弼臣为国良翰九筵宗祀虽不与陪祠之勤四海职来抑亦有助祭之贡礼成之庆恩数有常其在臣工咸均于况施矧卿旧老何疑而逊辞毋持过谦其即祗命所请宜不许故兹诏示想宜知悉春暄卿比平安好遣书指不多及赐新除防国军山南西道节度使守太师开府仪同三司河中兴元尹潞国公文彦博辞免两镇恩命不允手诏
　　省所劄子奏辞免两镇恩命止以本官致仕事具悉卿四朝重望七纪髙年朝廷之所仰成夷夏之所蕲向浩然归志确乎莫留闵劳以几政之烦俾遂其燕居之适三公典册两镇节旄皆所以尊礼帝师褒显耆哲虽非外庭大臣之比抑有先朝念旧之恩矧卿谢事而归佚老宜异比之将相之任职固无权宠之为嫌何其过谦乃欲辞避宜悉兹意亟对徽章所请宜不允付彦博
　　不许手诏
　　览所劄子奏辞免两镇恩命止以本官致仕事具悉爵位崇髙在礼宜加于异数公师进退推恩抑有于隆名矧卿徳齿之尊职秩之重弼亮四世始终一心告老之章凡数十上优贤之命恨无以加故以蒲梁之节旄俾光伊洛之里第况有前比固非过私毋烦逊辞宜即膺受所请宜不许付彦博
　　赐新除护国军山南西道节度使守太师开府仪同三司河中兴元尹潞国公致仕文彦博辞免册礼允诏
　　勅彦博省所劄子奏今以旧官致仕乞免行册礼事具悉名位不同礼亦异数上公之行册命盖有旧仪来奏之辞宠章愿如前请自非趣向之髙逺渠能逊慤之再三省阅之余嘉叹无已所请宜允故兹诏示想宜知悉
　　许诏
　　勅彦博览所劄子奏今以旧官致仕乞免行册礼事具悉国家尊上公之秩为帝者之师命数有加册礼尤重六登上衮三拜维垣再致为政而归恳避临轩之宠良嘉谦徳特徇至懐所请宜许故兹诏示想宜知悉赐保宁军节度使知大名府冯京三上表陈乞致仕不允断来章诏
　　勅冯京省所三上表陈乞致仕事具悉贵徳尚齿帝王所以礼髙年尊贤任能朝廷所以图旧徳矧在耆哲时方仰成致为臣而归卿固欲洁去就之分烦官职之事朕亦思得忠嘉之谟虽屡阅于封章必难从于雅志卿其深体眷意勿忘公家保厘我朔都镇绥我边裔无轻进退益茂猷为今差入内内侍省东头供奉官勾当内东门司冯世宁赐卿诏书及茶药各一银合至可领也所请宜不允仍断来章故兹诏示想宜知悉春暄卿比平安好遣书指不多及
　　不许断来章诏
　　勅冯京览所三上表陈乞致仕事具悉公卿大臣中外所属进退之际去就非轻职闲无事则或许引年任重有守则难言佚老矧卿年耆徳茂名大位尊论旧则辅翼于先朝语寄则居留于朔甸虽欲自便谅非所安三复来章徒嘉致恳尚当体朝廷之意岂在言筋力之劳勉安旧邦宜停后请今差入内内侍省东头供奉官勾当内东门司冯世宁赐卿诏书及茶药各一银合至可领也所请宜不许仍断来章故兹诏示想宜知悉春暄卿比平安好遣书指不多及
　　赐皇弟贺礼毕荅诏
　　勅某王朕遵先王之旧章躬季秋之大享祗见上帝配严祢宫方竣事于路朝遽披文于奏幅再嘉谨礼益喜早成
　　赐在外公主贺礼毕荅诏
　　勅某人阳馆亲祠遂逆厘于神贶棨封上奏庆已事于宗祈嘉彼懿亲率由礼则披省之际褒叹在懐
　　赐内中公主贺礼毕荅诏
　　勅某公主朕即明堂布政之宫展严父配天之祀荐祼斯毕神人以和汝适在防龄习闻盛典露章称庆率礼良嘉
　　赐吴楚国安仁贤寿夫人张氏贺礼毕荅诏
　　勅某氏比者卜秋之季吉日惟辛并享帝亲既燔牲玉宫庭之旧仪典惟详驰上庆函深嘉能事
　　赐贵妃苗氏以下贺礼毕荅诏
　　勅某氏早事先朝着表仪于宫禁逮兹宗祀载顺美于封章形于温缛之词见乃恪恭之范省阅于再褒尚尤多
　　赐内中庆国夫人窦氏以下贺礼毕荅诏
　　勅某氏奠玉合宫亲展三年之祀贻彤内属恪居众职之先遘此休成普同赞喜再披来奏益显尽恭
　　赐内中左右直御侍郎君掌宾王氏已下贺礼毕答诏
　　勅某氏等早序禁庭克勤内职宗祀方行于钜典庆成爰上于封章再披赞美之词兹见恭勤之意










　　苏魏公文集巻二十三
　　钦定四库全书
　　苏魏公文集巻二十四
　　宋　苏颂　撰
　　内制
　　赐五台山寺僧正省竒以下奬谕勅书
　　勅五台山十寺僧正省竒等览所进奉坤成节功徳疏等事具悉眷彼仁祠奠兹台岳集庆门之清众祝诞日以延洪载阅疏封良嘉诚恳今赐省竒等紫僧衣一对绢二十匹故兹奬谕想宜知悉秋热各比清休否遣书指不多及
　　赐前两府并待制以上知州初冬衣袄诏勅书
　　勅某清风戒寒献良裘而在御迩臣守位殿藩服以方勤御兹霜律之严宜有衣章之赐既安且燠益体予衷今赐卿翠毛细锦旋襴一领至可领也故兹诏示想宜知悉冬寒卿比平安好遣书指不多及
　　赐诸路知州职司及总管钤辖至使臣衣袄勅书
　　勅某肃祗朝寄外恪官箴式临寒律之初用锡功裘之宠服兹纯丽毋惮凝严今赐汝紫罗锦旋襴一领至可领也故兹诏示想宜知悉冬寒汝比好否遣书指不多及
　　赐诸路蕃官及溪洞蛮人初冬衣袄勅书
　　勅某汝恪居边土祗服朝经爰及岁寒特加时赐宠被纩缯之丽益勤忠顺之方赐汝方胜练鹊大锦旋襴一领至可领也故兹诏示想宜知悉冬寒汝比好否遣书指不多及
　　赐诸路屯驻驻泊就粮本城诸军员寮等初冬衣袄勅书
　　勅某州诸军员寮等冬律方升良裘始献爰念扞城之旅特推赐服之恩被此衣章毋忘固圉今赐汝等初冬衣袄余从宣命指挥故兹诏示想宜知悉冬寒汝等各比好否遣书指不多及
　　赐于阗国进奉勅书
　　勅于阗国黒汗王省所差人进奉某物事具悉卿守在西陲心驰上阙爰遣梯山之使荐修任土之仪深谅乃诚不忘予意所进到物色今就整回赐钱二百贯文马依估价回赐钱五十贯文以浙绢充并交付差来大使黎撒啰瞎征等至可领也故兹诏示想宜知悉秋热卿比平安好遣书指不多及
　　赐于阗国示谕勅书
　　勅于阗国黒汗王省所差人来进奉大使黎撒啰瞎征等进奉到某物事具悉卿逺驰信介入觐王庭效川珍岳贡之勤厚地产风宜之品特隆报赐用荅忠嘉黎撒啰瞎征等进奉到上件物今依估价就整回赐钱一万五千贯文故兹诏示
　　赐于阗国男进奉勅书
