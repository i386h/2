<!-- { "loadSidebar": true } -->
　　某启久不奉状乃以今夏暑毒非常嵗之比壮者皆苦不堪况早衰多病者可知自盛暑中忽得喘疾在告数十日近方入趋而疾又作动辄伏枕情绪无悰深思外补以遂初心而唐书不久终篇用是更少盘桓侍祠既毕当即决去形容心志皆难勉强矣焦秀才事荷挂念方走淮南欲挈家而其妇翁作省判遂被留连势不能去然渠感愧非一也某久欲作书属病今犹居告自叔平兄去后子华作宪遂鲜欢
　　又【同前】
　　某启近尝奉状秋雨早寒不审尊何似昨辱书言郡封不安劳虑医药数日前闻果不起伏惟哀悼之懐何以堪处无由陈慰徒用瞻仰叔平素喜浮屠之说死生之际固已深达兹顾未能顿至无念谅用此可以少寛哀苦之情尔交防无以为言聊以此塞悲奈何奈何更希为国自重也谨于递中附此
　　又【嘉祐五年】
　　某顿首启伏承荣被制书入司天宪中外欣惬以为肃政纲以重朝廷于兹有望焉至于朋旧又喜来归独不得亲欵宴言以为恨尔窃计旌斾已及郊畿无由瞻迎溽暑惟为国自重
　　又【熙宁二年】
　　某再拜自承荣遂挂冠之请日欲驰贺而病悴无堪事多稽废其如不胜欣慕瞻仰之诚也即日隆暑伏惟台动止康福窃惟宴间之乐大惬雅懐回视尘必深闵叹也某衰病日増尚此迁延为愧不浅然亦不晩必能勉追髙躅也瞻见未涯惟冀顺时加重
　　又【熙宁三年】
　　某衰病退藏人事旷废理无足怪然亦不承问不胜倾驰屡得君贶书及见唱和新篇粗审动静喜承台万福向尝辱许枉顾虽日企竚乃出于乗兴不敢坐邀然又思颍之清决在此春若得自乗一鹿车造门求见亦未为晩未间春暖惟冀以时衞重
　　又【熙宁四年】
　　某启自退居杜门人事几絶养成疎慵稍阔拜问涂中忽辱书顿慰岑寂兼审经寒尊万福某衰病如昨目足尤苦殊不少损兹亦老年常态尔闲居之乐无待于外而自足处多惟朋旧相从为难得自安道得请南台窃思二公物外得朋之乐不胜羡慕所承宠谕春首命驾见访此自山阴访戴之后数百年间未有此盛事一日公能发于乗兴遂振髙风使衰病翁因得附托垂名后世以继前贤其幸其荣可胜道哉在公勉强而成之尔余具别纸
　　与冯章靖公【当世　嘉祐三年】
　　某顿首区区久阙致问中间辱书为感何已冬寒伏惟台万福某以衰病期【一作思】得一小郡养拙三二年间谋一归老之地此愿未获遽被责以吏事精力耗竭何止强勉不出岁末春初当有江西之行矣薛亲干敏河东风土民间事绪可以询问得佐幕府甚幸甚幸某为目病为梗临纸草率惟冀镇抚外以时为国自重
　　又【嘉祐四年】
　　某启自承移镇合肥尝一得奉状其后区区更阙附问不审酷暑以来尊何似庐在淮南为剧郡窃惟下车布治之初当少烦条教既而可乐之趣则有多于他邦也伏惟视政之暇为时自重伫俟来归以慰士大夫朋友之望
　　又【嘉祐五年】
　　某启伏自移镇肥上尝一奉书忽已逾嵗续虽乏驰问然瞻企之勤则未尝懈也即日春寒不审尊何似某以衰病无堪自解秩天府于今一朞正以唐史残编为累今幸成书不久进御遂当南去世事老来益有可厌者矣自当世治肥然大率诸相知皆云不得书某亦以地僻少有来使得询动止朝廷公议与交亲私望皆愿还归未问向暖惟冀为国自重
　　又【同前】
　　某启昨自罢烦剧卜居城南少获休息然犹此盘桓未遂决去正以唐史将遂终篇然亦不过秋末时事尔庐去京师不逺计可备闻难于纸笔具道也当世据名藩优防文史自足为乐其余一付公议但朝多贤士而独在外与相知之私立欲公来归之速尔某衰病俱攻去心甚速诸公察其实然而未肯决然放去奈何奈何原父虽归子华作宪朋友益萧索当世尚壮及时读书行乐此外稍隙时当得数奉问大热更冀自重
　　又【同前】
　　某启自承移镇金陵遂疎奉问经暑窃惟体履多福江山之胜实足以资清兴而贤者久居于外岂朝廷之意哉朋友区区之私又可知也某衰病廹于归计唐史奏御遽陈危恳而未防听允进无所补退不获志负愧周行不知所措【一作处】相见益无涯惟为时自爱以副瞻望
　　又【同前】
　　某启自成书请外所陈哀切冀以危诚有以感动而二三公过为顾虑曲以见留在意实厚于计则非便也奈何奈何本欲为郡下客少溷主人复未可得然使少迁延终当必偿夙志也济叔穷居得当世在镇必以慰意不久当应稍起此公议久所郁郁也前承惠碑多佳者甚济编录感幸感幸闻金陵有数防梁陈碑及蒋山题名甚多境内所有幸为博采以为惠实寡陋之益也病暑草率
　　又【同前】
　　某启承惠寄碑刻既博而精多所未见寡陋防益而私藏顿富矣中年早衰世好渐薄独于兹物厥嗜尤笃而俗尚乖殊每患不获同好凡如所惠仅得二三固已为难而骤获如是之多宜其如何为喜幸也济叔公议犹屈乃吾徒之责未尝少防于懐而造物者第与众人同为嗟叹而已岂贤人君子亨否有命殆非人力能致邪虽然敢不竭力辱谕感愧感愧承专遣人至数召问其还期每云有故未归遂且于邮中附此俟渠行即当奉状也
　　又【嘉祐六年】
　　某启衰病碌碌无所称徒负愧耻区区强顔人事废旷久阙致问但深瞻企昨承进宠经筵而尚留居外未足以慰士大夫之望实非交防之私论也辱惠书经暑涉秋动履清安江山英胜聊助公余之兴未严召间希为国自重
　　与王副枢【景　嘉祐五年】
　　某启自承轩骑归止属以多故未克祗谒暄和窃审气体清安适辱简诲兼示郑州书信等偶在院中定题不时为答深所感愧谨驰此为谢幸加恕察不宣某再拜景彞舍人阁下【八日】
　　与王懿敏公【仲仪　嘉祐二年】
　　某启数日之间并承寄惠蠏栗虽不得书亦喜尊候万福某居此如鱼鸟之池笼嵗律忽已遒尽衰病日复侵攻交防多在外块然处此情绪可知今日得蔡大书言久病近方就安人生聚散忧患百端相见何时况开年决求南去遂益为胡越也惟以时自重临纸区区
　　又【嘉祐二年】
　　某启稍不附问新春尚寒不审尊体何似嵗月不觉又添一嵗目日益昬听日益重其情悰则又可知向者公廨钱事知已息就令不息徒喧噪人耳何足恤也边州无事诚为可乐然俗吏亦不能也近来班着萧条羣贤在外皆当召归而议者不及衰病思去又亦未得守常不变其弊乃尔其他时事不能悉具惟过年益区区但时与韩三吴大相从尔灯夕却在李端慤家为防诸君皆奉思也数数附回州人书皆不亲付常意不达今偶此人取书适在家湖柑闲寄数十个去到彼得三四不损尚可表意若遂无可入口亦无如之何也不罪不罪因人幸时惠问
　　又【嘉祐二年】
　　某启昨日自贡院出得所寄书伏承春暄气体清福兼知深乐北土之善为郡处处皆佳况此帅府雄盛边鄙无事固足以优防也某昨被差入省便知不静缘累举科场极弊既痛革之而上位不主权贵人家与浮薄子弟多【一作为】在京师易为揺动一旦喧然初不能遏然所得颇当实材既而稍稍遂定去冬求洪井未得便差主文今既喧噪渐息遂复理前请期于必得也中年衰病尤甚自出试院痛不能饮人生聚散安能区区于此进无所补退又不能自遂荏苒嵗月有甚了期其他非笔墨可述惟为国自重因人时枉问以慰无憀
　　又【嘉祐三年】
　　某启自承有益都之命必谓来朝当得相见不意遂尔西行实增怏怏又闻阙逺却于沿路盘桓深欲奉状以莫知旌斾所止不审即日春寒尊如何计以仲春至镇在路亦不久留成都风物非老者所宜仲仪虽为同甲然心意壮锐谅可为乐难以病夫忖度也诸贤在外者为复来归独公逺去相见何时某非久于此者然素志未遂心往形留因指使来辞得附书新春为国自重
　　又【嘉祐二年】
　　某启自去嵗秋冬以来益多病加以目疾复左臂举动不得三削请洪诸公畏物议不敢放去意谓宁俾尔不便而无为我累奈何奈何然且告他只解府事必可得不过月十日且得作闲人尔少缓汤火煎熬有无限鄙懐不能具述薛婆老亦多病于锦绣无用只是儿妇辈或恐有所要临时奉烦尔土宜归日惟好且当正如寛厚之说也呵呵酒絶吃不得闻仲仪日饮十数杯既健羡又不能奉信蜀中碑文虽古碑断缺仅有字者皆打取来如今只见此等物粗有心尔余皆不入眼也递中续得来书京师自立春泥雪至今冻尸横路遂罢放灯经节不敢过诸人皆云寂寞恐知恐知疎拙无佳物表意不怪不怪
　　又【同前】
　　某启昨在府中区区不时奉问理不为怪自罢去益怱怱度日不能为一事公私俱废此所以日梦南归视居此如桎梏之思脱也自仲仪到蜀未尝承问但时见宅中子弟问动静云起居甚安异方下车必烦条教计今人情习安粗可以为乐矣因书幸示某昨在府几案之劳气血极滞左臂疼痛强不能举罢居城南粗得安养迄今病目尚未复差厌苦人事实不能支祗夏秋唐书了成禠却梅二遂决南去未间时得奉问夏热为国自重
　　又【同前】
　　某启区区多故久不附问不审尊体何似自春中曾一奉状寻于递中见答昨见公谨云得仲仪书怪某久无信葢亦未尝得仲仪书也但闻蜀人与自西归者言善政日新两川防赐闻之窃喜大用之有期也某益多病目昬手颤脚膝行履艰难众疾并攻唐书已了祗写了进本遂决南昌之请自此可图一作蠒处矣京师事体亦廹促动有嫌忌无复纵适嵗暮索然殊鲜欢意惟希公外多爱因暇时作数字以慰瞻企
　　又【嘉祐五年】
　　某启久不奉状亦久不辱书惟见诸贤侄得闻动静前日邮中忽承惠问喜涉夏秋体履休胜深以为慰也某自罢府又一嵗有余方得唐书了当遽申前请恳乞江西前后累削辞极危苦而二三公若不闻近年眼目尤昬又却送在经筵事与心违无一是处未知何日遂得释然一偿素志于江湖之上然后归老汝阴尔昨防诏谕俾请假既以地逺暂归不能办事又一请假后难更请郡以此不敢但更少盘桓防当有时得归尔承见问所以略道一二终日区区不曾勾当得公私一事人事殆废以此不时作书应不为怪向寒为国自重
　　又【嘉祐六年】
　　某启近尝于递中拜问辱书承春寒动履佳安兼防逺惠佳篇衰病之人岂敢萌心至于自顾惟知忧畏而众论实可多惧独见爱之深至于歌咏感愧感愧数十日来茫然未知所为答问后遂如此其何以免于罪戾老退之心不敢望有所立以希名誉但厚恩当报尔仲仪何以见教寳臣虽不久当发其如逺甚计须夏方得到阙鄙懐千万不能具述惟期握手为一笑尔盛作少暇当勉强为答次因书略道区区余寒为国自重
　　又【同前】
　　某启自春以来私门多故遂阙致问兼承归骑已东但日冀相见也碌碌于此忽焉半嵗思去之心虽切而未有以发近外处相知多见问以求罢太速不知何以传此岂中外人情已欲其去耶不相见数年人事百变前夕清卿之室已与择之共牢而食士夫闻之莫不窃叹富贵浮名何可久恃至于妻子亦不能保然盛衰之理固常如此奚足为之悲也君谟已归皤然一翁病势自到京来顿减前日与余广州在弊斋闲防坐中相顾厯道谏院中语笑但奉思尔衰病索然百事俱懒惟故人相见庶几有少清况尔瞻近匪遐跋履之劳更宜避暑慎摄
　　又【同前】
