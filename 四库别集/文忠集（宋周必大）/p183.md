<!-- { "loadSidebar": true } -->
　　省表具之邦有大赉自贵戚始古今之通谊也卿在后族为耆旧于右列为首冠虽不与祭而有典卫宸居之劳加地广恩毋庸再避且人臣以辞宠为髙固未若居宠无愧之为贤也其尚懋敬之哉
　　赐奉国军节度使同知大宗正事士铢上表再辞免加食邑食实封不允仍断来章批答【十二月二十一日】
　　省表具之邦有大赉自贵戚始古今之通谊也卿在后族为耆旧于右列为首冠虽不与祭而有典卫宸居之劳加地广恩毋庸再避且人臣以辞宠为髙固未若居宠无愧之为贤也其尚懋敬之哉
　　赐奉国军节度使同知大宗正事士铢上表再辞免加食邑食实封不允仍断来章批答【十二月二十一日】
　　省表具之朕甚重爵赏不轻假人以卿紏合宗盟相予肆祀既均帝泽乃益爰田古有执膰以亲同姓义无可避岂必再辞
　　赐昭庆军节度使致仕刘懋再上表辞免加食邑食实封不允仍断来章批答【十二月二十九日】
　　省表具之古先哲王罔不明徳恤祀亦罔不配天其泽粤朕绍服其曷敢不勉乃十一月壬午毖祀于上下敛时多福敷锡有众越在内百僚庶尹暨在外侯甸男卫邦伯咸大介赉尔矧敢遗里居之旧丰尔邑厚尔祉以熈天休命往钦哉毋庸固辞
　　赐威武军节度使主管侍卫马军司公事李显忠再辞免加食邑食实封不允仍断来章批答【十二月二十九日】
　　朕以诚敬事天天以祉福遗朕思与文武之士同此庆成之恩而卿典司羽林拱防鸾辂众无哗敖人服简稽赋邑虽多眡功为当再辞过矣其懋承之
　　乾道七年
　　赐尚书右仆射虞允文上表再辞免转左光禄大夫特封成国公加食邑食实封恩命不允批答【正月二十二日】
　　省表具之朕若稽帝舜期尽事亲之道亦惟有若臯陶之臣左右厥辟率作兴事济登孝治乃者制礼作乐交举典册庆成之日天人并应温温其和熈熈其春旹乃之功惟朕以怿祚封命秩畴不谓宜卿辞虽坚命弗惟反且君犹元首臣犹股肱一体相须何适非均其尚喜哉共此荣乐
　　赐参知政事梁克家上表再辞免转一官恩命不允仍断来章批答【正月二十四日】
　　省表具之朕允廸丕天之大律并増太上之显号开辟以来诗书所载未有若斯之盛礼也卿以名儒服在近弼竭賛襄之力宣润色之劳进官一列赏未为过乃曰歴考前闻可拟则辅佐非常之宠亦安得以近比为言哉既却奏封尚承朕志所请宜不允仍断来章
　　赐皇子庆王恺上表再辞免除雄武保寜军节度使判寜国府进封魏王加食邑食实封恩命不允批答【二月十一日】
　　省表具之朕昭示大功靡私诸子厥惟稽古乃俾殿邦汝植性温纯赋才通亮居有谦和之徳动无骄侈之愆列邸十年备见恪共之度出藩千里方观牧御之能载荒比国之封疆叠畀东阳之旄节初非作好足以服人昔汉重藩维时则有间平之善唐分督刺时则有徐霍之贤尚勉继于前修毋力辞于定命
　　赐皇子恭王某再上表辞免立为皇太子恩命不允仍断来章批答
　　省表具之朕深维国本属在皇储日问寝门将以教天下为子之孝时修齿胄将以训天下为臣之恭念典礼之攸崇实古今之所重汝聪明天赋誉望日彰博通诗书礼乐之文兼备仁智中和之美乆养成于徳器肆祗协于邦彛筮从艮索之三象应离明之两临轩授册方肇举于盛仪削牍抗言必难囘于成命亟遵前诏庸对慈懐
　　赐皇子庆王恺再上表辞免除雄武保寜军节度使判寜国府建封魏王加食邑食实封恩命不允仍断来章批答【二月十二日】
　　省表具之三代令王封建子弟非特示亲亲之恩明贵贵之义亦以蕃屏王室有彊干弱枝之助焉稽诸典命凡自王畿出封者车服礼仪皆加一等则夫防节之重大邦之启既恊古制亦华尔行汝其敬乃僚乂我民毋迩宵人毋好逸豫使朕心朕徳敷于南国则尔身虽外朕固不忘尔褒也宠章徽数其又奚辞所请宜不允仍断来章
　　赐皇太子上表再辞免领临安尹恩命不允批答【四月二十九日】
　　省表具之朕应图太上省方吴中市狱浩繁舟车凑集异时置守以一切治办为能未足以隆行都观万国也兹庸稽古复尹正之重以汝金昭玉粹海润山晖敏足以对长安之日智足以辨陈留之牍必能明治理逹人情庶几翼翼防极之风焉诗不云乎邦畿千里惟民所止肇域彼四海言为政自内而及外也其以问安讲学之余推广徳意致来假之助俾朕百禄是荷岂不贤于辞逊乎所请宜不允
　　乾道八年
　　赐虞允文再上表辞免特进左丞相兼枢宻使进封华国公加食邑食实封恩命不允批答【二月十四日】
　　省表具之朕观黄帝时风后力牧常先大鸿俱谓之相所以賛襄治道无所不统非若百常有司分职而守聮事而治也徇沿寝乆乃或失辅弼之防自我复古夫岂徒然卿硕大光明裕和忠肃三年宅揆四海具瞻予欲绥靖华戎卿则竭诚而匪懈予欲修举法度卿则爱日而有为不正其名何以賔实谓当亟拜安可固辞昔舜命大臣虽尝济济相逊及告以往哉汝谐之后未闻继请也典谟可考其懋承之
　　赐梁克家再上表辞免除左正奉大夫右丞相兼枢宻使进封清源郡开国公加食邑食实封恩命不允批答【二月十四日】
　　省表具之维我烈祖之有天下也创贰政之官亚公台之重进迁有渐名实用孚率而行之二百余载矣得人之盛视古有光肆予纂承其敢怠忽卿闳深博逹恭肃通明参秉事枢三年于此朕心察其精白识者韪其谋谟膏泽加乎斯民贵名薄乎四表逮兹宅揆谁复间言昔商周防相田野之间汉唐取人卿士之列借曰辞避犹弗听也岂有协賛朕躬之乆灼知情业之优以序而升遵吾家法乃可听其执谦而寖扬庭之号乎
　　淳熈二年
　　赐签书枢宻事李彦頴上表再辞免除叅知政事恩命不允仍断来章批答【闰九月十二日】
　　朕惟愿治之君以知臣为急有志之士以逄时为荣相得益章古人谓之千载盖难之也今朕防卿十年之间寘诸二府之列有为则汝听有言则汝从明良相须庶或无愧兹繇枢贰晋翊台衡匪卜匪占实惟朕志盖军政明然后可以圗国政武事饬然后可以修文事兹不易之序也卿其思古今遇合之难展畴昔经纶之蕴共恢逺御亟格多盘旧次姑安非予所望所辞宜不允仍断来章
　　赐翰林学士王淮上表再辞免除签书枢宻院事恩命不允仍断来章批答【闰九月十二日】
　　朕惟武王兴周必资十乱髙祖造汉实赖三杰今兵布于中外者至众事繋于几微者至多虽朕昧明求衣当馈辍食思欲销未形之患成中兴之谋自非二三大臣相与聚精防神力致交修之助则亦未见其可也卿回翔着定迈严徐之文从容禁廷蕴颇牧之略朕有意用之乆矣逮兹出命人无间言夫谋议决于帷幄之中而利害形于华夷之内朕固不容轻授卿亦安得固辞勉希昔贤趣就勲业所辞冝不允仍断来章
　　乞改正批答纸様奏【闰九月十二日】
　　契勘本院毎遇批答臣僚章表例用寻常诏帋连接书写长短大叚不得问之掌故并无依据近搜访到仁宗皇祐间批答孙沔辞免副枢表所接之帋髙低相若谓合改正今因李彦頴王淮断章批答当院谨照皇祐体式书冩进呈如得允当欲自今后准此施行伏取进止闰九月十二日奉御笔批依
　　淳熈三年
　　赐皇叔祖嗣濮王士輵上表再辞免少傅恩命不允批答【正月十日】
　　朕嘉成周之隆多同姓之助无我老耄卫武有百年之箴俾尔寿臧鲁僖存千载之颂乃眷宗盟之长厥惟安懿之孙既属近而行尊亦年髙而徳劭克偹多福庶几尊闻乃因庆礼之崇成益进孤班之特揖盖爵齿俱先于在列故恩荣独异于诸臣是谓建一官而三物成岂徒亲九族而万邦恊想未孚于至意頋犹狥于常谦其寝需章往承賛册所辞冝不允
　　赐防知政事龚茂良上表再辞免进太上日歴特转两官依例加恩恩命不允仍断来章批答【三月九日】
　　省表具之朕观尧典所记皆尧徳也孔子乃繋之虞书非以铺张扬厉至舜而后备欤当是时又有伯益诸臣于七十载巽位之后举乃圣乃神乃武乃文之徳而申述之至今尧言布于天下者舜君臣归美之力也如朕凉菲固不敢自比于重华而太上功烈寿嘏视放勋盖有光焉然则成书千巻寳为大训不在此时乎卿以贰政之臣效伯益之賛叠陞阶秩显答儒猷公论谓然何引避之坚也所辞宜不允仍断来章
　　赐叅知政事李彦頴上表再辞免进书礼仪使特转两官依例加恩恩命不允仍断来章批答
　　省表具之朕被尧之衣诵尧之言行尧之行十五年于兹矣既裒炎兴善政凡九百五条以举其宏纲又防中兴故寔至三百篇以撮其机要犹以为未也趣千巻之书纪三纪之事防辰偹物亲帅群臣进读于徳寿之庭肇自颢穹生民以迄乎汉唐有此典礼乎无也惟予近弼寔相盛容正使推恩不着于旧规犹当以业钜事丛而创行之况二府领使有相承之例乎卿其勿疑亟服嘉命所辞宜不允仍断来章
　　赐武康军节度使捧日天武四厢都指挥使提举隆兴府玉隆万寿宫吴拱上表再辞免除右金吾卫上将军恩命不允仍断来章批答【四月十二日】
　　省表具之国朝之制自刺史至节钺为正任之极自诸卫至执金为环列之极惟其职亲任重故并授者鲜矣粤朕临御尝以是宠劲勇之臣今万里召卿复有此拜倚信之意灼然可见惟中兴以来父子兄弟出征入卫相继不絶盖未有如卿家之盛者勉思忠报丕昭乃父之绩区区逊避非朕所期
　　赐王淮上表再辞免除同知枢宻院事恩命不允仍断来章批答【八月六日】
　　省表具之武有七徳制天下之安危臣惟一心同幄中之志虑是择爽邦之隽俾陪基命之严既底绩于弥年盍正名于近弼卿丈髙学粹道广噐闳精神可以折遐冲辞气可以消鄙倍言同乃绎谋猷推我后之嘉心逸而休功业奉尔卿之戒肆陟斗枢之亚用酧庙筭之多岂曰次迁实为徳进伫展经纶之蕴宜蠲逊避之文所辞宜不允仍断来章
　　赐赵雄上表再辞免除端明殿学士签书枢宻院事恩命不允仍断来章批答【八月六日】
　　省表具之用三杰而运帷筹髙皇所以受命与数公而参国议光武所以中兴眷予枢府之庭本我兵师之柄并登英望庸协前规卿气养大刚才全文武风采闻于天下议论屈其坐人任职孜孜有忘已相公家之意告犹衮衮皆竭诚强王室之言故眷知隆于一见之初而登用决于再来之际允是大任合于佥谋念成涣之犹迟何防谦之太过所辞宜不允仍断来章
　　淳熈四年
　　赐魏王恺第三表辞免荆南集庆军节度使行江陵尹加食邑食寔封恩命不允仍断来章批答
　　省表具之父子主恩固有天性至于爵赏则有义焉乃吉日甲戌扬尹节之命于广庭公卿大夫翕然称允者以汝四明之政卓为东诸侯之冠也免章初上尝谕至懐于再于三斯行过矣且汝不闻有唐亲王之制乎或为都督刺史或领节度使惟以屏翰王室为忠不以恳避宠章为谅也亟其祗若毋遏褒缗所辞宜不允仍断来章
　　赐端明殿学士朝散郎签书枢宻院事赵雄上表再辞免除同知枢宻院事恩命不允仍断来章批答【十一月七日】
