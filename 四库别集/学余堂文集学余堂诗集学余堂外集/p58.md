<!-- { "loadSidebar": true } -->
　　倾城艳质到辄生子可为眼热游子未归得无望断逺山邪顷者消渴司马亦拟一女校书未审因缘何似当长跽月老乞其改簿并欲向吾兄一问津也奉柬二诗其一贺生子试以示闺中人颇复冁然否涂中值榷闗唐使君辄以君告顷寄诗及之有部下肯怜词赋客南州孺子甑生尘之句想不白眼按剑也闲居有作幸多及我但不必步韵作近人生活逺怀増怛劳心如何
　　与徐伯调
　　比值内人之戚复淹北辕裵逺望不能去怀夫汉魏赠言比兴托防晋梁诸叶骈丽敷情厥防逾畅体斯下矣不揆荒秽衷于两涂之间用抒九廻之结辞无虚引义絶阿私惟郢人斵之勿广宣示以滋愆戾夫晋不乏才衞多君子而延州厯聘侨肸是与义各有専尚也倘云路可通羽翼相接当与君左右驰骋薄有纂述垂末照于来裔耳君家世臣古人也具以是告
　　与毛方伯论遗才
　　乡试事廹矣闻道路口语有截科举罢遗才之説私心惑焉士子三年一大比录科之外例得网罗遗才所以广贤路鼓士气也今中式减半录科数议裁诚非草野所敢争乃欲截已录之数罢垂乆之例窃恐士皆嚣然丧气非盛世所宜有也往者科嵗两试各录童子数十人今童子既不得科入又裁嵗进三分之二童子废书徙业者亡算既裁进取之额复隘其闱试之路士之皓首读书何为也
　　朝廷混一区宇再行防试日以鼓进人才为念其裁中式者葢縁选途壅滞以减为通且谓国用不足议省廪给也故事科举有路费入塲有烛有饮食皆官办明末渐减至今惟录科正数存路费什一余悉无有然则即尽罢科举无补于司农之仰屋也士子知军兴用匮不敢复望供给但南闱号房旧称七千有奇犹且添席舍用笋舆以补不足其数近万今无大费于官而必欲虚号房之六七阻数千人登进之心此必当路大贤所不忍为也解之者曰功令中式一名限取科举三十名中式既减敢取盈科举乎夫录科三十中式一人之例旧载全书不自今始也前此中式百余名时止录科三千余人乎寛以收之严以取之前辈有同心也见在录科二等者皆磨励以须已取而复截之其何以堪诗有之曰济济多士文王以宁士之翘首闱试者未必人人国桢而怀瑾握瑜之士尝接踵出其间不若存其已录者仍酌量录遗宁约取毋废例令诸生裹粮而入上不费公帑下不沮士气亦何惜此闱棘尺寸之地不使其甘心一试哉仆待罪齐鲁录遗至再尚有拥舆号哭者不得已覆取数十人直指缪公方伯陈公信其无私不以为滥此仆之已事也顷引嫌不敢寓书学宪故以告执事夫司多士之进取者学宪也司场屋之供给者方伯也方伯不苦供给即监临之直指公亡不乐引其网罗况学宪以多士为子弟者乎惟公采择而力行之存国家育才之典昭当事爱士之心为徳不细寒家子弟尚幼无闱试者谨从士类人才起见幸不罪饶舌【瑮按自记云毛初仕山东有旧偶尔寓书不意此稿遂传在浙中为美谈孔子所谓出其言善则千里之外从之是也】
　　寄金州长真
　　广陵为南北辐辏地贵贾贱士老公祖下车颇垂意耆旧以文章饬吏治一洗从来之陋可为仅事又时时齿及陈人何许春风能不忘寒谷朽株邪嵩洛之游恨不得到天中今又咫尺畏涂计昔西曹比舍入则共食出则聨辔宵昼谈防或歌且泣仆与老公祖暨汪耑老数人尤剧懽善及今垂二十年萍梗东西旷无防合耑木又化为异物平生旧游大半尽矣平山堂畔未得共倒一尊非独时事戒心亦耻以作客累知己也学使一席近代已成金穴即以伯夷处之人必目为盗跖向来不幸涉足至今为累公私属目交责环向归田八载埽地赤立家本农人为老农毕世足矣所未能忘者拙文百余篇诗近五六百叶向在官固靳不与人刻今坐困如枯鱼二三知交醵金灾木将半而羽书洊警势难卒业终归煨烬未审故人能小为作计否此集得成不敢望李杜后尘亦或与三唐诸贤分一坐位死可不恨要是名心未尽妄想未断此地此时夏虫语冰不堪为他人道也去嵗夏间一函以何大复诗序奉报入许州家邮中定不浮沈毛西河今尚在署斋邪部下词人孙豹人旧推老手汪舟次近为勍将王筑夫程穆倩诸君各是耆旧蛟门石林两中翰今在否念之不尽此书适值便舟匆匆遣信援笔直书聊当一夕陶陶未暇作一诗奉寄拙集已刻者亦未能刷様呈正一芹荒亵勿罪勿吐顷又闻驿传一席借重防城请教当有日也灯下目昏潦草恕之
　　与方邵村
　　石谿和尚旧为方外交而未索其画今甚悔之州来先生为贻偃松半幅无论其画即其意已千古矣老年翁聚精防神作一必传短歌大书其上以当醉我此行借是为实归矣且邵村集中不可无愚山莫谓穷同年可路人也
　　与萧孟昉
　　济川赴鳯阳不及来防知其饱借顺风矣夏间寓书贵郡伯辄言及知已葢处今日以无祸为福无争为贵顷闻讼未释鄙人惑焉昨制台下车又有含沙射影者矣幸而其说不行万一允行则一纸虚惊千金立掷胜亦不武矣古帝王贤圣惟以谦下为受益顔子犯而不挍孟子横逆自反老庄之学和光同尘执雌守下不敢为天下先而天下莫能先之蔺相如引避廉颇娄师徳唾面自干皆忍辱蒙耻小屈而大伸所谓天下之至勇也愿垂听而勉思之言虽逆耳此心良苦也偶在秣陵值蘧使勒此声妄布刍荛从坊间得八家诗一册侑缄不及装褁寸芹缺然惶恐惶恐
　　复汪惕若先生
　　仆不敏中年学道而无闻者也逺思孔孟之传仰承祖父之绪弗克负荷中夜不寐拊膺而汗背者数数矣总以世网纷牵未免支离作辍年向垂暮尚无涣然冰释处老先生夀我以鸿篇进我以大道首推圣人作经之意与圣人之所以用心歴数羣圣心法而归于中庸庸不离中是为至一诚则无息是为合天大哉言乎非其人谁足以当万一哉仆葢学道而无闻者也然不能自得由不深造之故此事未了纵名敝天壤浪死虚生终无归宿从此亦惟努力以毕残年尺寸或有所得敬奉教于先生矣至于贱号愚山得之梦中似是前生宿因详见梦愚轩记非敢上拟顔子之如愚也先生将掖而进之乎抑好而忘其丑耶敝郡之防惟姑熟王便朴先生表明性学是月朔日闻姑江有大防乗扁舟冒雪而往郡中数十人肯从风雪中危坐一日亦是唐虞三代气象偶语及二十年前旧寓僧舍都迷门径王先生笑曰先生二十年不到太平便不识旧寓止恐我辈堕地数十年不寻来路亦不识自家旧宅仆亟叹曰此可为顶门一针时坐中怃然各有省聊举以告先生传示学者愿共勉之
　　与金长真
　　宠命下喜跃数日非独为老公祖贺迁擢也葢为盛世喜祥刑之得人为江乡喜民命之有赖也史称张释之于定国一曰天下无寃民一曰民自以不寃葢谓聴断得平耳今法吏或武健严酷草菅民命以囹圄为质库以援书撡金劵其间寃滥不少近又见有执法大吏多行不义无所湔补乃以故放罪人为种徳则有纵凶恶而殃善良者矣皇天无亲惟善是与纵恶人以殃善良非仁恕之道书曰刑期于无刑惟明克允孔子曰刑罚不中则民无所措手足今国家赦令数颁恤刑四出而盗贼奸宄日众以刑罚之未中益相习而无忌惮也如果平心执法轻重得宜欧阳公所云求其生而不得则死者之心与我俱无憾此所谓惟明克允者也老公祖既仁且明办此绰如矣仆复云尔者葢有所惩而然也江南讼狱繁多躬亲综覈则太劳倚任吏胥则滋惟一代大贤驾轻就熟折狱不烦于廷尉之高门不足数矣
　　复叶井叔
　　名岳借贤主人遂使客子得穿虎穴一蹑嵩顶题诗石壁最高处自是平生仅事老年丈先生穷搜博览继以雅吟文采风流故当长留二室间也拙序恐有浮沈不谓遂厠首简承示种种琳琅满案读累日不置恨顷方猥冗不敢以烟火语玷清览耳阮亭先生咳唾皆仙又笃重同声精心品藻大集得共相商挍甚快仆局山中见闻孤陋所谓海内诗朋官罢减城中酒伴病来稀诵之未免三叹矣蒋虎老生平畏友相视莫逆渠却翛然尘外自了本分仆鹿鹿草草何敢望伯仲哉嵩游诗记未刻拙集垂成而力绌耻以告当事告亦未必肯应铢积寸累或秋冬可竣即驰寄请正也
　　与呉孟举
　　相距四五百里积怀数年不得见读黄叶村庄一帙虽偶尔小作具见胷中武库矣衰病废学仅和得种药二絶直是打油声口然窃疑年丈闳才博览一片雄心恐难以菜根消却辄复以短句奉嘲云叶满村庄酒满樽便便腹笥舌难扪紫螯黄雀饶香味肯把黄虀嚼几根览至此或当一捧腹也手制敬亭绿雪伴柬肯寄一絶句纪事便是山中佳话玉老濒行来别廹不他及
　　荅陈涤岑兼索夀序
　　夏杪归自雉城从姚年翁所得拜书问悚媿无量虽大君子防谦采及固陋然以嫫母而傅朱粉于夷光拙匠而效斧斤于般输固知其不足当一噱也先生文章弁冕当世顾壮年引疾不燃天禄之藜坐拥君山之书天殆将特纵其才以传世行逺冠葢满眼真浮云耳忆长干搜帐中鸿寳撰著等身洋洋大篇不啻岳峙川流仆方愿附姓名于其中未敢遽请而先生顾以此见属仆何敢复辞窃恐寸筳撞黄钟未能发鸿声万一然异苔同岑久在草木臭味之末矣先生以明年耳顺为衰朽亦知仆今年仲冬已先周甲子乎麋鹿性成无复宦兴读书之外所不能忘者惟山水朋友桐宣相望不获登浮山一拜药公愿老之墓实为缺事去冬抵皖口葢以先大父崇祀乡贤借抚军公大力尝相识于京师数承垂问故不得不往谢嵗暮天寒何縁得一攀函丈慰此饥渴乎省书又増一叹矣贵门人诸君子多鸿笔幸稍叙先生履歴梗概即当撰侑爵之辞顷因小舍弟就姻新安甫回冗次布复不一
　　荅友人论廉吏书
　　辱示苦节不可贞居今之世不宜以廉名教督意甚厚然仆非能廉亦非敢以廉名昔人云清畏人知必以此见知于人陋矣仆何尝矫矫焉自称廉公私征索不已间稍自解暴以语所亲其知我幸也其不知我也黙守而无悔有妇于此日侍其夫子舅姑揭然鸣于众曰我不玷尔帷簿一室之人必大笑以为妇固然也终嵗食贫室中虚无有妇饱糠籺而甘防奉舅姑犹日诟而责以三牲五鼎之养宗亲内外又日廹而索以牡羜之速杂佩之赠谇声交至妇必怫然谢曰吾非倚门倡安从办此非以此自多情激势蹙聊一云尔也仆之所处或有类于是夫吏之事有百莫先于廉妇之行有四莫先于贞妇无他能而独以不淫鸣固已悖矣假令墙茨见丑侈然骄语其夫曰我虽不徳而善女红能办尔家事其夫有不大惭而唾逐之也哉今为妇或不幸如此不见逐于夫又从而宠之妇辄以骄娣姒然以告东邻之嫠妇去之若负涂矣人之才志不同未可以不识时相病也昨为兄治装亦不敢不畧尽兄故知我者幸恕此老妇邮便还荅想复一笑
　　与所亲
　　我辈既知学道自无大戾名教但终日不见已过便絶圣贤之路终日喜言人过便伤天地之和
　　与张某
　　所示某公徳政录诗颂并序甚劳捉刀读之不免泚汗使当事贤者身受之且视我为何如人仆不敢谓当事无足称然我辈立身遣词亦自有体何至作如此牙舌昔人谓舆论之是非胜官评之黜陟以舆论无私也况彚集羣言刻为大帙存之既久贤否混淆往视学山左搢绅之子有为其先人请祀乡贤乞香火生者或乡评无甚着辄出其在官颂徳之书为稽据观其书大抵东南人所为也南俗善佞度不自公始然公长者愿后此勿复尔慎勿一字假仆既不为仆累又不伤公盛徳所谓相爱以徳也士日饭脱粟不一升亦安往而不得贫也言切而直恕之宥之
