<!-- { "loadSidebar": true } -->
　　庚辰，圣驾西征，驻跸寻斯干城。是岁五月之望，以大明太阴当亏二分，食甚子正，时在宵中。是夜候之未尽，初更月已食矣。而又二月五月朔，微月见于西南，校之于历，悉为先天。恭惟皇帝陛下德符乾坤，明并日月，神武天锡，圣智夙资，迈唐虞之至仁，追羲轩之淳化，冀咸仁 【咸仁　原作「咸神」，据渐西本改。】 而底义，敬奉天而谨时，重勑行台，旁求儒者。臣鱼虫细物，草芥微人，粗习周孔之遗书，窃慕羲和之陈迹，俎豆之事，靡遑诸已；箕裘之业，敢忘于心。恨无命世之大才，误忝圣朝之明诏。钦承皇旨，待罪清台，五载有奇，徒旷蓍龟之任；万分之一，聊陈犬马之劳。既校历而觉差，窃效颦而改作。今演记穷元，得积年二千二十七万五千二百七十岁命庚辰。臣愚以为中元岁在庚午，天启宸衷，决志南伐，辛未之春，天兵南渡，不五年而天下略定，此天授也，非人力所能及也。故上元庚午岁天正十一月壬戌朔，夜半冬至，时加子正，日月合璧，五星联珠，同会虚宿五度，以应我皇帝陛下受命之符也。
　　臣又损节气之分，减周天之杪，去文终之率，治月转之余，课两耀之后先，调五行之出没，大明所失，于是一新，验之于天，若合符契。又以西域、中原，地里殊远，创立里差以增损之，虽东西数万里不复差矣。故题其名曰西征庚午元历，以记我圣朝受命之符，及西域、中原之异也。所有历书随表上进以闻。伏乞颁降玄台，以备行宫之用。臣诚惶诚惧，顿首顿首，谨言。

　　○西游录序 
　　【[案：序文末署己丑，应作于公元一二二九年。]】 
　　古君子南逾大岭，西出阳关，壮夫志士，不无销黯。予奉诏西行数万里，确乎不动心者，无他术焉，盖汪洋法海涵养之效也。故述辨邪论以斥糠■〈薛上虫下〉，少荅佛恩。戊子，驰传来京，里人问异域事，虑烦应对，遂着西游录以见予志。其间颇涉三圣人教正邪之辨。有讥予之好辨者，予应之曰：鲁语有云：「必也正名乎！」又云：「思无邪。」是正邪之辨不可废也！夫杨朱、墨翟、田骈、许行之术，孔氏之邪也；西域九十六种，此方毗卢、糠、瓢、白经、香会之徒，释氏之邪也；全真、大道、混元、太乙、三张左道之术，老氏之邪也。至于黄白金丹导引服饵之属，是皆方技之异端，亦非伯阳之正道。畴昔禁断，明着典常。第以国家创业，崇尚宽仁，是致伪妄滋彰，未及辨正耳。古者嬴秦焚经坑儒，唐之韩氏排斥释老，辨之邪也；孟子辟杨、墨，予之黜糠、丘，辨之正也。予将刊行之，虽三圣人复生，必不易此说矣。己丑元日，湛然居士漆水移剌楚材晋卿序。

　　○辨邪论序 
　　【[案：序文末署「乙酉」，应作于公元一二二五年。]】 
　　夫圣人设教立化，虽权实不同，会归其极，莫不得中。凡流下士，惟务求奇好异，以眩耳目。噫！中庸之为德也，民鲜久矣者，良以此夫！吾夫子云：「中人以下，不可以语上也。」老氏亦谓：「下士闻道大笑之。」释典云：「无为小乘人而说大乘法。」三圣之说不谋而同者，何哉？盖道者易知易行，非掀天拆地，翻海移山之诡诞也。所以难信难行耳。举世好乎异，罔执厥中，举世求乎难，弗行厥易。致使异端邪说，乱雅夺朱，而人莫能辨。悲夫！吾儒独知杨墨为儒者患，辨之不已；而不知糠■〈薛上虫下〉为佛教之患甚矣。不辨犹可，而况从而和之，或为碑以纪其事，或为赋以护其恶！噫！天下之恶一也，何为患于我而独能辨之；为患于彼而不辨，反且羽翼之，使得遂其奸恶，岂吾夫子忠恕之道哉！党恶佑奸，坏风伤教，千载之下，罪有所归。彼数君子曾不扪心而静思及此也邪！
　　予旅食西域且十年矣，中原动静， 【动静　原作「勤静」，据渐西本改。】 寂然无闻。迩有永安二三友以北京讲主所著糠■〈薛上虫下〉教民十无益论见寄，且嘱予为序。予再四绎之，辨而不怒，论而不缦，皆以圣教为据，善则善矣，然予辞而不序焉。予以谓昔访万松老师以问糠■〈薛上虫下〉邪正之道，万松以予酷好属文，因作糠禅赋见示。予请广其传，万松不可。予强为序引以行之。至今庸民俗士，谤归于万松，予甚悔之。今更为此序，则又将贻谤于讲主者也。谨以万松、讲主之余意，借儒术以为比，述辨邪论以行世。有谤者予自当之，安可使流言饰谤污玷山林之士哉！后世博雅 【博雅　原作「博稚」，据渐西本改。】 君子，有知我者，必不以予为嗫嚅云。乙酉日南至，湛然居士漆水移剌楚材晋卿叙于西域瀚海军之高昌城。

　　○寄赵元帅书 
　　【[案：书中谓「仆未达行在，而足下车从东旋」，应作于西域时，约公元一二一八——一二二二年。]】 
　　楚材顿首，白君瑞元帅足下：未审迩来起居何如？昔承京城士大夫数书发扬清德，言足下有安天下之志，仍托仆为先容。仆备员翰墨，军国之事非所预议。然行道泽民，亦仆之素志也，敢不鞭策驽钝，以羽翼先生之万一乎！仆未达行在，而足下车从东旋，仆甚怏怏。夫端人取友必端矣，京城楚卿、子进、秀玉辈，此数君子皆端人也，推扬足下，谈不容口，故知足下亦端人已。然此仆于足下少有疑焉。若夫吾夫子之道治天下，老氏之道养性，释氏之道修心，此古今之通议也。舍此以往，皆异端耳。君之尊儒重道，仆尚未见于行事，独观君所著头陀赋序，知君轻释教多矣。夫糠■〈薛上虫下〉乃释教之外道也。此曹毁像谤法，斥僧灭教，弃布施之方，杜忏悔之路，不救疾苦，败坏孝风，实伤教化之甚者也。
　　昔刘纸衣扇伪说以惑众，迨今百年，未尝闻奇人异士羽翼其说者。夫君子之择术也，不可不慎。今君首倡序引，党护左道，使后出陷邪歧堕恶趣，皆君启之也。千古遗耻，仆为君羞之！糠■〈薛上虫下〉异端也，辄与佛教为比；万松辨赋，甘泉劝书，反以孟浪巨蠹之言处之，以此行己化人，仆不知其可也。仆谓足下轻释教者，良以此也。夫于所厚者薄，无所不薄，君既薄释教，则儒、道断可知已。君之于释教则重糠■〈薛上虫下〉，于儒、道则必归杨、墨矣。行路之人，皆云足下吝啬，故奉此曹，图其省费故也。
　　昔诸士大夫书来，咸谓足下以济生灵为心，且吾夫子之道以博施济众为治道之急。诚如路人所说，则吾夫子之道亦不可行矣，又将安济生灵乎？又君序头陀赋云：「冀请宗师祈冥福，以利斯民。」足下民之仪表也，崇重糠■〈薛上虫下〉，毁斥宗师，将使一郡从风渐化，断知斯民罪恶日增矣，又将安以利斯民乎？仆谨撰辨邪论以寄，幸披览之。更请涉猎藏教，稽考儒书，反复参求，其邪正之歧，不足分矣。仆素知君为邪教所惑，亦未敢劝谕。君不以仆不才，转托诸士大夫万里相结为友， 【友　原作「反」，据渐西本改。】 故敢以区区忠告。易曰：「方以类聚，物以羣分。」经云：「士有争友，故身不离于令名。」若知而不争，安用友为！若所尚不同，安可为友！或万一容纳鄙论，便请杜绝此辈，毁头陀赋板以雪前非。如谓仆言未当，则请于兹绝交。夏暑，比平安好，更宜以远业自重！区区不宣。

　　○万松老人评唱天童觉和尚颂古从容庵录序 
　　【[案：序文末署甲申，应作于公元一二二四年。]】 
　　昔予在京师时，禅伯甚多，惟圣安 【圣安　其下渐西本小字夹注云：「案大金圣安寺在广宁门内偏西南。」】 澄公和尚神气严明，言词磊落，予独重之。故尝访以祖道，屡以古昔尊宿语录中所得者扣之澄公。间有许可者，予亦自以为得。及遭忧患以来，功名之心束之高阁，求祖道愈亟，遂再以前事访诸圣安。圣安翻案，不然所见。予甚惑焉。圣安从容谓予曰：「昔公位居要地，又儒者多不谛信佛书，惟搜摘语录以资谈柄，故予不敢苦加钳锤耳！今揣君之心，果为本分事以问予，予岂得犹袭前愆，不为苦口乎！予老矣，素不通儒，不能教子。有万松老人者，儒、释兼备，宗说精通，辨才无碍，君可见之。」予既谒万松，杜绝人迹，屏斥家务，虽祁寒大暑，无日不参。焚膏继晷，废寝忘餐者几三年。误被法恩，谬膺子印，以湛然居士从源目之。其参学之际，机锋罔测，变化无穷，巍巍然若万仞峯莫可攀仰，滔滔然若万顷波莫能涯际。瞻之在前，忽焉在后，回视平昔所学，皆块砾耳！噫！登东山而小鲁，登泰山而小天下者，岂虚语哉！其未入阃域者闻是语，必谓予志本好异也。惟屏山、闲闲其相照乎！尔后奉命赴行在，扈从西征，与师相隔不知其几千里也。师平昔法语偈颂，皆法隆公所收，今不复得其藳。吾宗有天童者，颂古百篇，号为绝唱，予坚请万松评唱是颂，开发后学。前后九书，间关七年，方蒙见寄。予西域伶仃数载，忽受是书，如醉而醒，如死而苏，踊跃欢呼，东望稽颡，再四披绎，抚卷而叹曰：「万松来西域矣！」其片言只字，咸有指归，结款出眼，高冠古今，是为万世之模楷，非师范人天，权衡造化者，孰能异于此哉！予与行宫数友，旦夕游泳于是书，如登大宝山，入华藏海，巨珍奇物，广大悉备，左逢而右遇，目富而心饫，岂可以世间语言形容其万一耶！予不敢独擅其美，思与天下共之。京城惟法弟从祥者与仆为忘年交，谨致书请刊行于世，以贻来者。乃序之曰：佛祖诸师，埋根千丈，机缘百则，见世生苗。天童不合抽枝，万松那堪引蔓，湛然向枝蔓上更添芒索。穿过寻香逐气者鼻孔，绊倒行玄体妙底脚根，向去若要脚根点地，鼻孔撩天，却须向这葛藤里穿过始得。甲申中元日，漆水移剌楚材晋卿叙于西域阿里马城。

　　○评唱天童拈古请益后录序 
　　【[案：序文末署壬辰，应作于公元一二三二年。]】 
