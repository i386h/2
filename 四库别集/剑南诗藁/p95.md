<!-- { "loadSidebar": true } -->
　　千里风烟行路难旅舟应过子陵滩人间富贵知何物莫负君家旧钓竿
　　斋中杂题
　　湖水日益长柳色日益深好鸟西山来飞鸣过前林年华挽不留陈迹旷难寻花开少共赏酒熟惟孤斟王谢今编氓曲水空山阴一樽欲吊古已矣子何心
　　又
　　屯云失南山三日吹细雨嵗月不贷人鼃声遽如许一年复一年老至不可御下湿病在脾余息仅如缕枯皮裹瘦骨半属松下土屋壊要当颠安能强撑拄
　　又
　　书生毎苦饥得饭已可贺黄齑三百瓮自是天所破有时尚不继得米无暇簸昨者雪塞门烟絶但僵卧虽云迫沟壑老学不敢惰夜分唤隣翁我歌尔当和
　　又
　　西窗日过中饥坐生眼花援笔课小诗墨燥字倾斜须防忽满纸翩翩若风鸦虽无古人法简拙自一家乃知雨漏壁未媿锥画沙俄报豆饭熟投笔喜莫涯呼童拾涧薪试我家山茶
　　春晚
　　萍叶青浮水蛙声闹彻明川云时聚散天气半阴晴杏子争梅结鸠巢后鹊成吾侪亦有役过社更深耕
　　社日小饮
　　人生当借老年时醉挿山花压帽欹世事恰如风过耳微聋自好不须治
　　山茶
　　雪里开花到春晚世间耐久孰如君慿阑叹息无人防三十年前宴海云【成都海云寺山茶开故事宴集甚盛】
　　春夜
　　寂寂春将莫迢迢夜未央膏残灯熖短杵急药尘香困思栖双睫羸躯寄一牀养慵新有味初志悔轩昻
　　春游
　　右军不复见清真赏防犹须我辈人幽梦防时鸡唱晓短章成处鸟呼春出山茶笋村墟闹上市莼鲈匕筯新速觅一壶随处醉风吹红紫半成尘
　　北窗睡起
　　杏梢红湿昼初长睡过窗闲半篆香久厌客游归自好本无才术老何伤依蒲不去羣鱼乐防艸还惊小蝶忙堪笑放翁无一事强将诗句占年光
　　北窗懐友
　　中年妄意慕轲雄白首终希尺寸功落落要居流俗外兢兢恐堕异端中仰天俯地犹多媿饭豆羮藜已过丰幸有北窗堪讲学故交零落与谁同
　　舟中作
　　娥江西路石帆东身寄鸥波浩荡中疉疉沙痕留浦岸疎疎日影透渔篷诗人无复同盟在酒债何时一洗空已迫耄年宜易感人生五十即称翁
　　又
　　晤语无人与遣愁出门聊复弄轻舟山穿烟雨参差出水赴陂塘散漫流隔叶雄雌鸣谷鸟傍林子母过呉牛数家清絶如图画炊黍何妨得小留
　　湖村春兴
　　桑柘相望雨露新桃源自隠不縁秦稻陂正满初投种蚕子方生未忌人酒借鹅儿成浅色鱼慿云毋作脩鳞赛神归晚比邻醉一笑犹关老子身
　　邻饷
　　结队同秋获连墙听夜舂薄持聊共饱热啜却烦供炊玉呉粳美浮蛆社酒醲时平多乐事莫餍数从容
　　久雨
　　风雨连旬日屡空犹晏如敢言苔及榻仅免釜生鱼荠糁朝供鉢松肪夜照书百年如此过作计未全疎
　　登山
　　困厄身垂老登临意未平莫烟迷艸色宿雨壮溪声往古飞鸿没浮名脱发轻平生五字律自笑尚关情
　　读易
　　大易中含造化机王何元未造精微乾坤要自吾身看卧听鸡鸣起索衣
　　村居书事
　　四十余年食太仓赐骸恩许返耕桑长丝出鬴莼羮美白雪翻匙稻饭香酒戸知贫焚旧劵医翁怜病献新方春残睡足东窗下闻道长安依旧忙
　　又
　　药物枝梧病渐苏门前野老笑相呼春深水暖多鱼婢雨足年丰少麦奴小饮杯盘随事具闲行巷陌倩人扶题诗非复羌村句谁与丹青作画圗【李伯时有羌月图传于世】
　　春晩书村落间事
　　千古防稽城闾阎乐太平丰年观米价霁色听禽声俗俭憎浮侈民淳力钓耕诗有七月字字要躬行
　　杂兴
　　秦汉区区了目前周家风化遂无传君看八百年基业尽在东山七月篇
　　又
　　羲和分职授人时防自唐虞意可知兽舞凤来余事耳西成东作要熙熙
　　又
　　老无添处仍逢病春欲残时未减寒架上汉书浑忘尽牀头周易却常看
　　又
　　一身逋负愁賖酒满眼关山悔上楼子细推来惟合睡五更风雨已如秋
　　又
　　面顔日瘦口眼大气血顿衰须发狞不用凌烟写冠劎一蓑烟雨事春耕
　　又
　　故交零落形影陈迹凄凉口语心辛苦一生成底事祈招空解诵愔愔
　　南堂独坐
　　晨坐南堂双眼明南山山色满柴荆片云忽过失帘影急雨初来闻竹声鹦鹉螺深生酒兴蟾蜍滴古助诗情野人频约天台去几緉青鞋了此行
　　春雨示邻曲
　　春来天气苦萧森如缕云升便作霖寒溜何曾住一滴緑阴忽已遍千林莼丝箭茁垂垂老蓼浦菱塘灔灔深闻道南山花尚在约君携酒试同寻
　　读书
　　尧庭君相都俞盛阙里师生博约深我读残编食忘味朱三叹有遗音
　　新晴赏牡丹
　　杜门睡榻长苍苔满眼新晴亦乐哉小市忽逢莼菜出曲栏初见牡丹开不嫌雨后泥三尺且趂春残醉几囘自揣明年犹健在东箱更觅茜金栽【茜金近出牡丹名】
　　对酒
　　神仙岂易学冨贵不容求百嵗傥未尽一樽差可谋钟鸣上方晚桂发小山秋处处多幽趣攅睂勿浪愁
　　病起遇晴有作
　　十日春雨霪百疾投间作呻吟虽甚苦饮防尚自若筋骸则已疲正气亦消铄行年垂八十所恃岂在药魔军累百万指顾可尽缚君看仁义师何至用韬略川云忽破散平地见日脚无人画此翁缥渺立孤鹤
　　定命
　　定命元知不可移更兼狂疾固难治履穿衣弊穷居日齿豁头童大耋时耕钓诗多悲境熟功名梦少感年衰今朝雨歇春泥散伴儿童鬭艸嬉
　　假山小池
　　凿池容斛水垒石效遥岑鸟喜如相命鱼惊忽自沉风来生细籁云度作微阴便恐桃源近无人与共寻
　　又
　　莲岳三峰峙桃源一路分池偷镜湖月石带沃洲云鱼队深犹见禽声静更闻岩幽林箐密疑可下湘君
　　春欲尽天气始佳作诗自娯
　　浮云飞尽见青天拄杖闲拈瘦倚肩渐喜緑秧分防防又看畵柱坼秋千鸡豚杂遝祈蚕杜鼓笛喧哗竞渡船惟有此翁无一事闭门赢得日高眠
　　自咏
　　生艸覆蜗庐长须驾鹿车贫犹思施药老不废观书登览携童稚歌呼和里闾躬耕亦何得聊以遂吾初
　　西村劳农
　　川云散尽十分晴缭出溪头信意行片片飞花随歩逺离离芳艸上墙生村深日暖单衣爽路转沙平两屦轻膰肉芬香坊酒酽因来聊得饷春耕
　　题庐陵萧彦毓秀才诗巻后
　　诗句雄豪易取名尔来闲澹独萧卿苏州死后风流絶几许工夫学得成
　　又
　　法不孤生自古同痴人乃欲镂虚空君诗妙处吾能识正在山程水驿中
　　舍北溪上垂钓
　　大耋还家万事非垂竿好在緑苔矶风和山雉挟雌过村晚呉牛将犊归春涨新添塘灔灔夕云仍带雨霏霏此生自笑狂颠足依旧人间一布衣
　　三月二十二日作
　　雨过艸争出溪湍鱼逆行轻舟摘莼菜小市聴莺声万事已无梦一樽犹有情吾儿能讲学不必説无生








　　劎南诗稾巻五十
　　钦定四库全书
　　劎南诗稾巻五十一
　　宋　陆游　撰
　　书感
　　头颅已可知牙齿今复落十歩或再休啜粥不及勺身依一蒲团壁挂两芒屩对客辄坐睡有问莫能酢念昔少壮时心慕宦游乐初登平津馆晚入征西幙雨暗骆谷烽霜清散关柝登高望中原气已吞雍雒宁知事大谬憔悴理征槖单车去梁益健席下沔鄂还朝见故人大马黄金络后来固多士鹓鹭照台阁婆娑郎吏间秪自取嘲噱歴思从来事无铁可打错幸得还故园快若解束缚闾里通有无情厚不为薄泥行事春耕日曝毕秋获隔墙唤邻翁浊酒聊共酌
　　寒食
　　小市禁烟余东郊展墓初桐阴覆碧井泉脉入清渠贫悴停游舫龙钟废荷鉏西窗斜日在且复勘残书【乡人贫甚者毎自谓不能下湖则其贫可知】
　　西村莫归
　　天气清和修褉后土风淳古结绳前村村陂足分秧水户户门通入郭船亭障盗消常息鼓坊场酒贱不论钱行人争看山翁醉头枕槐根卧道边
　　舍外弥望皆青秧白水喜而有赋
　　此地天教着放翁舍傍烟树晚空蒙一无可恨得归老寸有所长能忍穷东作已趋尧旧俗南薰方咏舜遗风谢安勲业能多少枉是怱怱起剡中
　　寄题太和陈诚之秀才逺明楼
　　宦游再有江西役南望庐陵毎慨然未见高楼出云雨但惊妙语杂风烟诸公何止元和盛独我初非正始贤笔力深知太辽絶此诗它日勿同编【楼有榜廷秀大蓬所作记及周丞相以下诸公题咏】
　　蜗舍
　　蜗舍茨生艸龟肠饱淖麋麦因多雨损蚕遇闰年迟徙义忧无勇求仁戒自欺此生锥欲尽吾志未应衰
　　东冈
　　东冈竹千竿大者围过尺微风生其间萧萧戞寒碧我闲适一到散发坐磐石万事不累心清歗遂至夕此君本傲世独我有夙昔老惰恐作疎时来寓琴奕
　　首夏
　　乱山深处着柴荆岸帻披衣露气清宴坐有书聊作伴出游无客独题名阴阴密树花初尽灔灔方池水已平几许人间堪笑事今朝百舌顿无声
　　赠曾温伯邢德允
　　发似秋芜不受耘茶山曾许与斯文囘思嵗月一甲子【游获从文清公时距今六十年】尚记门墙三沐熏巻里圣贤能觌面人间冨贵实浮云二君才气俱超絶岂待衰翁诵所闻
　　自述
　　古井无由浪浮云一扫空诗书修孔业塲圃嗣豳风惧在饥寒外忧形寤寐中吾年虽日逝犹冀有新功
　　又
　　旧业还耕钓残年迫耄期筋骸衰后觉力量梦中知客约溪亭饮僧招竹院棊未为全省事终胜宦游时
　　又
　　屏迹归休后颐生寂寞中忍贫辞半俸学古得全功西埭村醅酽东陂小彴通经行有佳趣稚子也能同
　　示客
　　一防昏灯两部蛙客来相对半瓯茶典衣未赎身饶虱治米无工饭有沙每为采菱浮野艇时因卖药宿山家青鞋到处堪椉兴不独云门与若耶
　　对食戏作
　　香粳炊熟防州红苣甲莼丝放箸空不为休官须惜费从来简俭作家风
　　又
　　米如玉粒喜新舂菜出烟畦旋摘供但使胸中无媿怍一餐美敌紫駞峯
　　对酒戏作
　　杖头高挂百青铜小立旗亭满袖风莫笑村醪薄无力衰顔也得暂时红
　　又
　　乱挿酴醿压帽偏鹅黄酒色映觵船醺然一枕虚堂睡顿觉情懐似少年
　　夏初湖村杂题
　　市逺村深客到稀艸堂终日掩柴扉酿成新蜜蜂儿静分尽残泥燕子归
　　又
　　嫰日轻风夏未深曲廊倚杖得闲吟地偏艸茂无人迹一对茭鸡下绿阴
　　又
　　寒泉自换菖蒲水活火闲煎橄防茶自是闲人足闲趣本无心学野僧家
　　又
　　日落溪南生莫烟幅巾萧散立桥边聴残赛庙咚咚鼓数尽归村只只船
　　又
　　胎发茸茸漆不如夏初安健胜春初双瞳嬾看公卿面却解灯前读细书
　　又
　　従来抵死爱湖山敢料天教半世闲杜曲桑麻虽苦薄灞桥风雪如相关
　　又
　　幽禽两两已成巢新竹森森渐放梢稻垅作陂先蓄水野堂防漏却添茅
　　又
　　门巷萧条长緑苔经旬清坐罢传杯麴生风味那忘得少待吾家芍药开【吾乡有陆家芍药其品甚高】
　　溪上露坐
　　水际风生爽拂裾比邻自集不劳呼昏鸦杳杳飞初定逺树离离望欲无新竹出林时解箨小荷翻露已成珠桥东一径苍苔滑归舍还须稚子扶
　　北斋书志示儿辈
　　初夏佳风日頽然坐北斋百年从落魄万事忌安排【徐仲车闻安定先生莫安排之教所学益进】乡俗能尊老君恩许赐骸饥寒虽未免何足系吾懐
