<!-- { "loadSidebar": true } -->
　　对孰旦孰幽缪躔于经【严有翼曰缪音虬躔澄延切谓日月行也蔡梦弼曰缪音了説文躔也司马相如子虚赋缪绕玊绥注缪音蓼缪绕相躔结也】苍龙之寓而迋彼角亢【蔡曰迋具往切欺也亢音刚星名尔雅夀星角亢也国语辰角见而雨毕注辰角大辰苍龙之角见者朝见东方建戌之初寒露节也问言角宿未旦者指东方苍龙之位耳韩曰谓东方苍龙角亢之宿虽日出之方而其晦明固自有经度也晋志云左角为天田主刑亢总摄天下奏事听讼理狱録功者也○彼字一本作尉】问不任汩鸿师何以尚之【王逸曰汩治也鸿鸿水也师众也尚举也言鮌才不任治鸿水众人何以举之乎】佥答何忧何不课而行之【王逸曰佥众也课试也言众人举鲧治水尧知其不能众人曰何忧哉何不先试之也蔡曰尚书尧典汤汤洪水方割荡荡懐山襄陵下民其咨有能俾乂佥曰于鲧哉帝曰吁咈哉方命圮族岳曰异哉试可乃己帝曰往钦哉九载绩用弗成】
　　对惟鮌譊譊【蔡曰鮌音衮禹父名尚书作鲧按集韵混字韵内出鲧三字通作鲧即无鮌字惟王子年神仙拾遗记云夏鮌理水无功沈于羽川化为鱼大千尺后遂死横于河海之间后世以字合于鱼字为鮌字譊女交切説文恚呼也】邻圣而孽恒师厖防乃尚其圮【韩曰谓鮌之不任治洪水众论不明不察其方命圮族而举之也○圮部鄙切毁也】后惟师之难矉頞使试【韩曰谓四岳举鮌尧曰吁咈哉佥曰试可乃已非乐于用之也矉恨张目也頞鼻茎蹙頞也蔡曰矉音频与颦同又音宾恨张目也頞音遏】
　　问鸱龟曳衔鮌何听焉【王逸曰言鲧治水绩用不成尧乃放杀之羽山飞鸟水虫曳衔而食之鮌何复能不听之乎】顺欲成功帝何刑焉【王逸曰帝谓尧也言鮌设能顺众人之欲而成其功尧当何为刑戮之乎】永遏在羽山夫何三年不施【王逸曰永长也遏絶也施舍也言尧长放鮌于羽山絶在不毛之地三年不舍其罪也】
　　对盗堙息壤招帝震怒【韩曰史记索隠曰山海经啓筮云鮌窃帝之息壤以堙洪水招举也汉书以招人过蔡曰堙与湮同音因塞也説文没也招音翘集韵举也尚书洪范鲧堙洪水汩陈其五行帝乃震怒鲧则殛死禹乃嗣兴】赋刑在下而投弃于羽方陟元子以功定地【蔡曰羊晋切嗣也山海经鲧窃帝之息壤以堙洪水帝令祝融杀鲧于羽郊淮南子凡鸿水渊薮自三百仞以上二亿三万三千五百五十里有九渊禹乃以息土填洪水以为名山注息土不耗减掘之益多故以填洪水也】胡离厥考而龟肆喙【蔡曰考谓禹之父鲧也喙吁秽切説文口也○殦与鸱同】
　　问伯禹腹鮌夫何以变化【王逸曰禹鮌子也言鮌愚狠腹而生禹禹少见其所为何以能变化而成圣徳也】纂就前绪遂成考功【王逸曰父死称考绪业也言禹能纂代鲧之遗业而成考父之功也】何续初继业而厥谋不同【王逸曰何言禹能继续鮌业而谋虑不同也】
　　对气孽宜害而嗣续得圣污涂而蕖夫固不可以类【韩曰谓鮌既殛于羽山虫鸟之所曳衔而其子有禹之圣莲生泥中自不类也○蔡曰蕖音渠集韵芙蕖荷总名谓荷之生于淤泥中以喻禹之生于鮌也】躬躄步【蔡曰当作胝同张泥切皮厚也一曰茧也説文胝腄也腄株垂切瘢也列子杨朱篇身体偏枯手足胼胝躄必益切又蒲结切跛也扬子巫步多禹注谓姒氏治水土涉山川病足故行跛也】桥楯勚踣【潘纬曰桥音跷丘遥切史记禹本纪山行乗檋注一作桥音同檋车谓以铁如锥头长半寸施之履下以上山不蹉跌也又音纪録切楯勑伦切説文车约防也书予乗四载注泥乗楯正义引前汉沟洫志泥行乗毳注泥行所乗者又橇字通作楯同勑伦切注禹治水所乗者古篆变形字体改易説者不同未知孰是蔡曰桥一作檋一作樏或作梮勚夷世切又音曳劳也踣蒲墨切説文僵也勚踣谓劳剧而顿仆也踣一作路】厥十有三载乃盖考丑宜仪刑九畴【蔡曰尚书禹贡作十有三载乃同史记夏纪禹伤父鲧功之不成乃劳身焦思居外十三年过家门不敢入洪范鲧则殛死禹乃嗣兴天乃锡禹洪范九畴注畴类也一五行二五事三八政四五纪五皇极六三徳七稽疑八庶征九五福】受是宝【蔡曰尚书禹贡禹锡圭告厥成功】昏成厥孽昭生于徳惟氏之继夫孰谋之式【韩曰谓禹胼手胝足勤劳底绩以覆盖其父之恶敷九畴锡圭唯继鲧之氏而不法其谋也】
　　问洪泉极深何以窴之【王逸曰言洪水渊泉极深大禹何用寘塞而平之乎】
　　对行鸿下隤【蔡曰隤徒回切説文下坠也】厥丘乃降焉填絶渊【蔡曰填与窴同音田塞也】然后夷于土【韩曰谓禹行洪水既平降丘宅土不待填塞蔡曰淮南子禹乃以息土填鸿水九渊以为名山今子厚之对以为不然也】
　　问地方九州何以坟之【王逸曰坟分也谓九州之地凡有九品禹何以能分别之乎新添竹坡周少隠楚辞赘説曰子厚对亦是以坟为分字当读如愤】
　　对从民之宜乃九于野坟厥贡艺而有上中下【韩曰谓从民之所宜咸则三壤而成赋中邦也蔡曰坟符吻切坟言土脉愤起也九州之土不同因以定贡艺故有上中下之差焉】
　　问应龙何画河海何厯【王逸曰有鳞曰蛟龙有翼曰应龙厯过也言河海所出至逺应龙过厯游之无所不穷也或曰禹治洪水时有神龙以尾画导水径所当决者因而治之】
　　对胡圣为不足反谋龙智畚锸究勤【畚音本锸测洽切】而欺画厥尾【韩曰盖以王逸注神龙之事为不然也蔡曰畚音本説文属蒲器也左氏传寘诸畚注畚以草索为之筥属锸测洽切鍫也山海经图犂丘山有应龙者龙之有翼者也夏禹治水有应龙以尾画地即水泉流通】
　　问鮌何所营禹何所成【王逸曰言鮌治洪水何所营度禹何所成就乎】康回冯怒地何故以东南倾【王逸曰康回共工名也淮南言共工与颛顼争为帝不得怒而触不周之山天维絶地柱折故东南倾】
　　对圜焘廓大【蔡曰圜与圆同説文天体也焘徒到切説文溥覆照也】厥立不植地之东南亦已西北彼回小子胡防陨尔力夫谁骇汝为此而以慁天极【韩曰谓非康回可得而倾也蔡曰陨羽敏切説文从髙下也慁胡囷切辱也扰也列子共工氏子与颛顼争为帝怒而触不周之山折天柱絶地维故天倾西北日月星辰就焉地不满东南百川水潦归焉】
　　问九州何错【蔡曰错仓故切置也】川谷何洿【王逸曰错厠也洿深也言九州错厠禹何以分别之川谷于地何以独洿深乎蔡曰洿叶音户】
　　对州错富媪【蔡曰媪乌浩切説文女老称前汉郊祀歌后土富媪注坤为母故称媪也】爰定于趾躁川静谷【蔡曰躁则到切説文本亦作燥先到切説文干也】形有髙庳【蔡曰庳音婢又音卑短也】
　　问东流不溢孰知其故【王逸曰言百川东流不知满溢谁有知其何故也】
　　对东穷归防【蔡曰防当作墟同丘于切説文大丘也列子渤海之东不知几亿万里有大壑焉实惟无底之谷名曰归墟八纮九野之水天汉之流莫不注之而无増无减焉】又环西盈脉穴土区而浊浊清清坟垆防【蔡曰当作燥坟房粉切土膏肥也垆音卢説文黒刚土也尚书下土坟垆注下者垆垆防也】渗渴而升【蔡曰渗所禁切説文下漉也】充融有余泄漏复行【蔡曰庄子天下之水莫大于海百川归之不知何时止而不盈尾闾泄之不知何时已而不虚】器运浟浟【蔡曰浟音悠水流貎】又何溢为【韩曰谓九州川谷错洿各有其势水之东流回环其理自不溢也】
　　问东西南北其脩孰多【王逸曰脩长也言天地东西南北谁为长乎】
　　对东西南北其极无方夫何鸿洞【蔡曰鸿洞并音去声鸿大也洞通也】而课校脩长【韩曰谓不可计其孰脩也○一本无校字蔡曰淮南子阖四海之内东西二万八千里南北二万六千里注子午为经夘酉为纬言经短纬长也禹乃使大章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步注海内有长短极内等也其他诸説不同】
　　问南北顺防【洪兴祖曰防音妥狭而长也】其衍几何【王逸曰衍广大也言南北防长其广差几何】
　　对茫忽不准孰衍孰穷【韩曰亦谓不可计其孰衍也】
　　问昆仑县圃其凥安在【王逸曰昆仑山名也在西北元气所出其巅曰县圃县圃乃上通于天也蔡曰凥一作居水经昆仑之山三级下曰樊桐一名板松二曰圃一名阆风上曰层城一名天庭凥丘刀切】
　　对积髙于干昆仑攸居【蔡曰禹本纪昆仑山髙三千五百余里日月所相避隠为光明也水经昆仑山在西北去嵩髙五万里地之中也其髙万一千里河水出其东北陬】蓬首虎齿爰处爰都【蔡曰山海经西海之南流沙之滨赤水之后黒水之前有大山名昆仑之丘其下有弱水之渊环之有蓬首虎齿戴胜而处者名王母也】
　　问增城九重其髙几里【王逸曰淮南言昆仑之山九重其髙万五千里也】
　　对增城之髙万有三千【蔡曰増与层同才登切重也淮南子昆仑虚中有増城九重其髙万一千里百一十四步二尺八寸东方朔十州记昆仑山有三角一角正东名曰昆仑宫其处有积金为墉城面方千里城上安金台五所玉楼十二此云万有三千其説不同诞实未详】
　　问四方之门其谁从焉【王逸曰言天地四方各有一门其谁从之上下也蔡曰淮南子昆仑虚旁有四百四十门闲四里里闲九纯纯丈五尺】
　　对凊温燠寒【蔡曰凊七政切寒也燠乙六切热也黄帝素问内经天不足西北左寒而右凉地不满东南右热而左温注西方凉北方寒东方湿南方热气化犹然也】迭出于时时之丕革由是而门
　　问西北辟啓何通气焉【王逸曰言天西北之门犹当开啓岂元气之所通蔡曰辟通作辟开也淮南子昆仑虚玉横维其西北隅北门开以纳不周之风按不周山在昆仑西北不周风自此出也】
　　对辟啓以通兹气之元【韩曰谓昆仑之髙一寒一暑气所从出西北天门又气之所通也】
　　问日安所到烛龙何照【王逸曰言天地之西北有幽冥无日之国有龙衔烛而留照之蔡曰山海经钟山之神名曰烛阴视为昼瞑为夜吹为冬呼为夏不饮不食不喘不息身长千里注曰即烛龙也】
　　对脩龙口燎【蔡曰燎力照切照也】爰北其首【蔡曰首手又切向也】九阴极冥厥朔以炳【蔡曰山海经西北海之外赤水之北有章尾山有神人面蛇身而赤其瞑乃晦其视乃明是谓烛龙文选雪赋烂兮若烛龙衔曜照昆仑是也】
　　问羲和之未扬若华何光【王逸曰言日未扬出之时若木何能有明赤之光华也蔡曰广雅日御曰羲和月御曰望舒山海经东南海外有羲和之国有女子名曰羲和是生十日常浴日于甘渊又灰野之山有树赤叶赤华名曰若木日所入处生昆仑西附西极也又淮南子若木在建木西末有十日其华照下地注若木端有十日状如莲珠华光也光照其下也】
　　对惟若之华禀羲以耀【韩曰谓若木依日而光耀耳】
　　问何所冬暖何所夏寒【王逸曰暖温也言地之气何所有冬温而夏寒者乎】
　　对狂山凝凝【蔡曰凝元注音嶷鱼力切山海经狂山无草木冬夏有雪狂水出焉】氷于北至爰有炎洲司寒不得以试【蔡曰东方朔十洲记南方有炎洲在南海中其地方二千里淮南子南至委大炎风之时北方之极有冻寒积氷雪霰霜露漂润羣水之野】
