<!-- { "loadSidebar": true } -->
　　四月十八日同履常子上晚酌戏集句作四月之诗五章章四句
　　四月尝春酒及时鱼也四月维夏凯风自南緑竹猗猗维石岩岩我有嘉宾贲然来思为此春酒酌言献之南有嘉鱼维其时矣维笋及蒲维其嘉矣园有桃左右采之摽有梅薄言掇之今夕何夕月出皎兮东方未明不醉无归






　　诚斋集巻九十八
　　钦定四库全书
　　诚斋集巻九十九
　　宋　杨万里　撰
　　杂著
　　题跋
　　跋御书诚斋二大字
　　淳煕十三年三月十九日今上皇帝陛下于东宫荣观堂召宫僚燕集酒半从至玉渊堂詹事臣邲臣端礼谕德臣揆侍讲臣袤各传刻所赐御书斋名籖轴以进再拜称谢惟侍读臣万里于同列为末至盖已尝有请因再拜申言之皇帝陛下欣然索一大研命磨潘衡墨染申屠觉竹丝笔乗兴一挥诚斋二大字赠检详六小字识以清赏堂印视诸斋字画雅健相若而精神飞动似觉更胜恭惟皇帝陛下心画超诣云章昭回龙跳虎卧鸾飘凤泊盖天纵之能圣学之余也臣既拜赐退而寳藏之于家今假守髙安郡幸逢六龙御天之初敬刻之金石以侈寒士千载之荣遇云淳熙十六年嵗次己酉八月戊子朝议大夫直秘阁知筠州兼管内劝农营田使借紫臣杨万里拜首稽首谨书
　　跋御制梅雪诗
　　今上皇帝陛下在东宫荣观堂宴羣僚日既为臣万里亲洒翰墨作诚斋二字复书御制赏梅诗一首五纸将以分赐臣邲臣端礼臣揆臣万里臣袤置之几上莫敢先取者臣万里即请云敢用刘洎登牀故事乃急取此纸盖肆笔最得意者皇帝天顔为之载穆羣僚皆有歆羡之色是嵗冬皇帝一日复命春坊臣特立传赐羣僚以御制梅雪诗三首凡五纸恭惟皇帝陛下道徳之极崇典学之缉煕固已登咸二典三谟之业圣文之浑噩诗句之髙古又复戞击商颂周雅之音视大风之歌秋风之辞皆荘周所谓风斯在下者臣敬刻之髙安郡治俾士民诵之咏之与雅颂异时同声焉淳煕十六年嵗次乙酉八月戊子朝议大夫直秘阁知筠州军州事兼管内劝农营田事借紫臣杨万里拜手稽首谨书
　　跋张钦夫介轩铭
　　钦夫之文清于气而味永吾见之多矣而犹恨其少读此铭诗欣然殊慰人也君子之于水木竹石爱之与人岂异也众人之爱水木竹石也爱水木竹石而已矣钦夫爱唐氏之石而得乎介又以其得而施及于唐氏则其爱也水木竹石而已乎有来观者其爱与钦夫同不同未可知也一笑而书其后所以一笑者予欲书而忘其书也绍兴壬午庐陵杨万里跋
　　跋熊叔雅所作唐杰孝子赞
　　孝慈者多连理同蔕之应世以为祥非也当时孝慈所化草木亦孝慈耳观孝子唐杰之事岂不然哉嗟乎草木非有知也人非无知也或化焉或否焉又何欤
　　过杨塘赵清献公神道题柱【衢州地】
　　是惟清献之墓过者可不敬乎敬斯慕慕斯为二之前则曰能一之后则曰不能敬犹不敬也吾从楙之
　　跋欧阳伯威诗句选
　　右欧阳伯威诗句之释也予既序其脞辞复手抄此数纸自有用处每鸟啼花落欣然有防于心遣小奴挈瘿樽酤白酒釂一梨花瓷琖急取此轴快读一过以咽之萧然不知此在尘埃间也而伯威喜予书又夺去此纸谁复伴幽独者年月日跋
　　题曾无逸百帆图
　　千山去未巳一江追之予观百余舟出没于风涛缥缈云烟有无之间前者不徐后者不居何其劳也而一二渔舟往来其间独幽然若无见彼何人也耶
　　跋章友直草虫
　　春寒尔许新蝉新蝇辈遽出耶细观盖章伯益墨戯也庚寅月上巳日杨万里跋
　　跋曾无逸所藏米元章帖
　　米家字帖遭逢绍兴圣人谓字字归复古殿中矣而此纸尚遗人间士之遭时求其必不遗难防
　　跋曾正臣两疏图
　　予每读唐人文字喜言两疏画图惜不得见今真在眼中矣然以孝宣清明之代而二先生何去之早耶及观盖寛饶传则知都门祖帐之觞二先生父子相顾饮之彼犹以为晚尔
　　防刘景明四美堂序
　　此吾友刘景明比作四美堂序也盖禾川晩秋图也乾道六年九月望诚斋埜客杨万里跋
　　跋陈与权印五经善本
　　以书刻印者未有不利焉者有不利焉者惟异端之书为然刻异端之书则有所以刻者贪其利也朝刻其书以贻诸人夕计其福以贻诸身乌在其不利焉者欤南雄陈经于光尧朝以童子科免秋赋诣太常未得志于有司退而叹之曰有司之门则不可以迳而入也圣人之门其不可以径而入防益读古书以溉其心以树其身以其辞章盖退而后进者也病夫书肆之刻五经者字画之不精脱讹之不更求善书者写而刻之使来者皆得以印印之嗟乎利之不蕲福之不计异端之不溺士之若陈子者稀矣五经之彰系于刻不刻耶不系于刻不刻也于斯三者吾独以嘉陈子年月日某谨书
　　跋陆宣公古方
　　陆宣公之贬也杜门集古方书而已或曰避谤者欤或曰穷而不怨也杨子曰宣公之心利天下而已矣其用也则医之以奏议其不用也则医之以方书有用有不用者宣公之身也宣公之心亦有用有不用乎哉
　　题曾无已渔浦晚归图
　　浦吾里舴艋吾宅黄防郎吾侣也苒苒京尘于今三年偶开曾无已此轴风烟惨澹波涛汹歘欣然振衣登舟云乾道癸巳月日书
　　跋欧阳文忠公秋声赋及试笔帖
　　六一先生墨妙每见石刻未见真迹也今乃得见秋声赋试笔帖先生之孙提干不来归故乡安得此竒覩提干云尚有集古録跋及家书四百余纸某闻之虽喜然未敢尽求观也某山林之日月方永欲一日尽此四百纸何以卒嵗
　　跋李成山水
　　余葺茅栋而工徒病雨扰扰未肯毕也今日偶小霁鸣鸟之声乐吾友王才臣偶携李成山水一轴未展卷烟雨勃兴庭户晦冥吾庐何日可了耶
　　跋赵大年小景
　　予故人曾禹任寄似大年小景败素一规不盈尺也愈视愈逺忽去人万里之外然水石草树鸿鴈鳬鶂可辨秋毫予剰欲放目洞视之而旧以挑灯抄书目眚屡作尝诣之医医云穷睇逺睨目家所忌也偶忆此戒速卷还客
　　跋兰亭帖
　　右兰亭记曾禹任得之谏议大夫毛氏毛氏得之淮阴非近时袭讹者也予见元明跋山谷书云山谷谪黔泝峡舟中日日惟把玩石刻一纸盖此记也故末嵗笔法超絶云予闻五更侵早起更有夜行人愿持此句子寄声山谷
　　跋浯溪晓月钱塘晩潮一轴
　　予以嵗癸未官满浯溪去年自杭都补外每懐两地山水之胜辄作恶数日所谓东西南北皆欲往千山隔兮万山阻者欤今日独坐钓雪舟中风雪方霁故人曾禹任邀我乃并至两地此殆梦中事也
　　跋刘彦纯送曾克俊作室序
　　曾克俊之居距吾家三里而近予每歩访之周以脩竹面以东山甚爱其幽胜然目留而心不随忽喜而忽惧往往不及坐而去者盖克俊之幽境能恱人未若克俊之破屋能逐人也西溪先生所谓将压者特闻而知之焉尔今则又甚矣西溪所谓左撑者前日晨炊不熟取以炀灶而畴昔之夜雪作地炉无火复取所谓右支者薪之矣适有天幸入冬不风后此数月春风勃兴此屋亦殆矣哉因克俊携西溪序篇来附书左方以告仁人君子之怜克俊者
　　跋张安国帖
　　张安国书甚真而放如此然学之者皆未尝见公之足于户下者也
　　跋许将状元与蒋頴叔枢密帖
　　前辈与执政书亦犹字之今人年未三十一举于礼部则乡先生不敢字之且称曰张丈李丈矣呜呼其益薄矣夫
　　跋半山老人帖
　　半山老人此帖盖与刘丞相之子元忠待制也纸尾云外物之来寛以处之此老心法也佩玉庙堂而面带骑驴荒陂之色观其字知其人
　　跋曾子宣帖
　　曲阜笔迹断烂可惜粉为牋其色也岂不滑泽可爱其久乃尔问交亦然















　　诚斋集巻九十九
　　钦定四库全书
　　诚斋集巻一百
　　宋　杨万里　撰
　　杂著
　　题跋
　　跋郭功父帖
　　俗吏之冗不得观书功父所厌此殆与予同病也
　　跋薛谏议曾都官帖
　　薛谏议曾都官与亲戚少者书前署名而后花押使施之今日后生怒骂不置矣
　　跋山谷小楷书陆机文赋帖
　　予尝见前辈言山谷先生为人书古人诗文初非书亦非已出必问求书者曰子欲某史某传乎某赋某诗乎文选诸赋自三都二京子虚西京江海之外文赋辞最多而先生一笔为晁仲旬刍民书之虽未卒章亦不少矣今之士引笔未识偏旁姑无以谯为也能不以捡书而写古人诗书字六七十如五六十者有几顾曰笔书记诵学之末乎尔以此帖示之得覆酱瓿其荣厚矣年月日跋
　　跋王才臣史论
　　此吾友王子俊才臣年十七时所作歴代史论十篇也是时老气横九州毫发无遗恨谁谓只今犹子余后耶今尚书承防周公每叹科举之刀尺精于择士而粗于择有司鱼网之设鰕则丽之其意端为王子发也吾又奚言
　　跋曹达臣所作蜥蜴螳螂墨戯
　　归愚居士达臣余家亲戚且最厚者予知其蓄学问善议论今古而已其子无逸为予出二虫败纸而有生态予既惊喜其竒观又叹平生初不知达臣之多能也所挟愈大者其知愈狭予之不知达臣独此而已乎之二虫又何知淳熙巳亥季冬十七日诚斋野客杨某书
　　跋尚提干所藏王初寮帖
　　览王初寮帖巻首爱其字画美秀然其神气风骨竟莫名其冑出也最后次韵尚仲明衡阳十絶句如歗壶鴈峯等字乃知其为东坡之别子其有出之于建炎之后而袐之于宣政之间耶籧篨之下谁知庚氷政在此也
　　跋东坡所书雉带箭大字帖
　　东坡先生所挟孰非招尤取疾之具复出此掀天决地大字投畀岭海岂元符大臣罪哉
　　跋米元章登岘大字帖
　　某学书最晩虽遍参诸方然袖中一瓣香五十年未拈出也今得见米礼部登岘大字乃知李密未见秦王耳
　　跋尚仲明文藁
　　知已在言路此巧宦者进软语待弹冠之秋也尚仲明抵之以书规其患失而诡其尽言拙矣防
　　跋谢昌国所作何孝子传
　　昔栁子厚书段太尉事以谂史官今谢子书何孝子事以谂予予野人也何孝子于是为不遇矣年月日杨某跋
　　跋韶州李倅所藏山谷书刘梦得王谢堂前燕诗帖
　　此山谷归自黔南之官当涂时所作也虽放舟大江顺流千里而两岸云烟三峡怒涛尚勃郁汹涌于笔下
　　跋苏黄滑稽録
　　此东坡山谷礼闱中试笔滑稽也盖庄周惠子不幸再相遭者或问二先生语何经见予曰坡谷闻之慿虚公子凭虚公子闻之亡是公亡是公闻之非有先生
　　跋东坡小楷心经
　　予每见山谷自言学书于东坡初亦哑然恐是下惠之鲁男子也今观心经乃知波澜莫二昔宋人请南长万于陈陈人饮之酒醉而以犀革裹之比及宋手足皆见
　　跋刘原父制词草
　　欧阳修　宋祁　范镇　王畴　宋敏求
