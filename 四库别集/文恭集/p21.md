<!-- { "loadSidebar": true } -->
　　敕某等书伐以期视成于闰攷合功令差进秩次使在位者得以劝仰而有力者无所忽遗尔等或擢自秀科或奋从力学亦阶旧徳之食参赋治民之经安静无华防平有迹类上三年之计进稽六叙之文据法当迁在赏宜信司甲待事抱蕝相仪尚丞典名物之烦储寀通表着之籍竝为朝选之美就服诏除之荣务推精诚勉思政术
　　刘杞可都官员外郎制
　　敕某朕咨择州将出赋朝经参置郎官遥承台务差进秩次襃劝治功以尔本防茂之升资肤敏之用比更试于烦事适假守于刘城政举以修计上曰最义图泛劝法着稍迁擢之秋联典我隶士尚谨循良之目以承甄宠之恩
　　钱括可都官员外郎张师臯可虞部员外郎制
　　敕某等夫尧之熙众绩则曰眀试以功周之较羣吏则曰叙正其治咸所以攷政实辨才否然后论陟之也以尔括阶仕科而尚风业以尔师臯任门籍而有干资竝驯致周行亦更试烦事或临淮之剧方驾倅车或砥柱之艰参督漕舸来上嵗课胥协赏条都隶进联泽虞陞秩竝丞省局之务且旌官阀之劳勉服恩章益敦士检杨中和可都官员外郎吕惟简可司门郎中制
　　敕国家叙进庶工之才均用一闰之法虽闲剧之职不类而襃劝之典略同以尔中和经术尤眀行能兼美早传先王之业久居博士之讲以尔惟简承公族之旧稔吏文之资或引疾养和请奉琳馆或剖符治逺邈在铜梁竝因官成差进郎秩典临都隶之剧掌司门籥之严就服稍迁之恩勿废聿修之节
　　杨延可都官员外郎李唐卿可太常博士许立可国子博士制
　　敕某等朕叙进羣治优先外劳施则胜平恩不遗逺尔等以力局之敏兼风矩之修服在王官参条吏职或前更邸肆之掌课有甚赢或分树郡邑之风政号连最有司献状主计为言绩计较然赏固宜尔中都擢序仪蕝典司至于庠学之联竝为朝秩之美益思砥节尚励忠勤
　　李及之可都官员外郎董沔可屯田员外郎范微之蔡准竝可秘书丞制
　　敕某等夫砥石之设所以砺锋锷攷法之建所以耸行能限年而升惟官是懋以尔及之性理明决资练更之敏以尔沔风识干举参支度之剧微之以名门之隽准以干时之良竝奋繇艺文而更试风政休有最目亶应陟书秋台都隶之联冬官垦屯之属进丞秘局预班外朝用服竝时之恩悉号清流之选益思淬琢胥服襃华杨志可都官员外郎王正民可虞部员外郎吕协可殿中丞李述可秘书丞制
　　敕国家振大小之职壹内外之治着定攷法申叙众功劳之弗遗善用是劝具官某等达于从政敏在首公或闗握守符或颛促漕舸近泝二河之险逺渉三湘之艰陶穴古公之余罗池柳侯之旧流风尚笃遗咏未衰杂治厥官参茂乃绩钩校如法甄陟应条稍迁都隶之曹超叙泽虞之职清台第一尚局有升对丞郎署竝籍朝联各修庖俎之方弥慎简书之训
　　彭思永可都官员外郎刘述谢顗竝可屯田员外郎栁三接可太常博士制
　　敕某等计年校课所以法一闰之成进秩叙劳所以耸羣吏之劝寜失于广不伤其情以尔等竝南金之英预临轩之选或辞章典蔚或经术通明饬诸行能则体和而粹试之政事则财敏而通官成较然嵗亦劳止通用前勤之叙竝从上秩之迁都隶秋联屯垦冬属逮于仪蕝之典竝为官制之佳咸慎尔修往副吾诏
　　危佑可都官员外郎李敏可虞部员外郎髙靖可太常博士张大受可殿中丞制
　　敕某等夫吏领外治嵗有成庸若劳之弗图则善何以劝尔等或挟文儒之术或治刑名之书延登诸朝参试以政外求郡邑之瘼上布阙庭之恩公力弗遗治迹可尚阅其来伐应于陟科都隶泽虞曲台盾省进承建礼之务升叙班朝之华就服宠灵益修风业勉绥民隠善持官箴
　　张士爕可都官员外郎李九言马仲甫黄铸竝可屯田员外郎王仲可国子博士制
　　敕某等夫信赏则官政修举劳则吏力奋谊存开劝法在攷课以尔等或用才章之秀拔从时髦有以经术之明取于家学亦借旧徳咸序治朝分乗倅车领治和垒谨牢盆之出纳总都吏之纪纲节皆素修才亦兼敏沛然政举第以职迁钩校弗疑旌陟惟允进秋台者以都隶为峻陟郎省者以垦屯为初至于庠学之联悉为朝选之茂恩不妄施功以敏兴勉而来勤对我斯宠窦平可比部员外郎景融可太常博士制
　　敕某等有着在庭服劳于位或逺为卭筰之守或近倅闗陇之城对赋政条参阅计簿咸绩成劳之最宜从攷法之迁进司计于中台典蕝仪于礼閤竝为茂秩往防吾恩
　　马伸可比部员外郎陈益可国子博士制
　　敕某等朕沿功令之旧攷官治之成若乃倅列郡而有劳宰东畿而能力申懋厥赏差进以秩尔等本食徳之起用治经之眀入服朝聨更试吏事治有勤状法得次迁稍升比计之曹益寘博通之列进丞郎务往服教官勿替厥修以防襃宠
　　王稹可比部员外郎李祐之可水部员外郎毋湜可屯田员外郎制
　　敕某等夫任外员之郎丞诸曹之务秋局比计颛尸勾法至于工起之属则有掌河渠诸水领戸口垦田竝为右司之华咸慎南宫之选以尔等以艺文资术进服王官以法律教条班行民政咸有可纪遹观厥成爰酬营职之劳且示攷功之法举用参职竝列壹台往祗躐等之恩益图来治之美
　　周世南邢至竝可比部员外郎聂世卿可都官员外郎石洵直可屯田员外郎制
　　敕某等文昌法宫积星郎位古之元士职在中台若乃掌都隶主勾计胥乃垦田之属咸曰右曹之选今厘务虽废而迁秩益荣尔等稔服吏资练更民治或班録列城之诏或分驾别车之行绩用自陈闰成可攷竝差进于前秩尚留试于外劳就防吾恩勉思乃职
　　郭亨吴廸竝可比部员外郎冯温舒可屯田员外郎张承慤可水部员外郎张仲庄可太常博士寇玭李咸熙张景纯竝可国子博士制
　　敕某等昔尧以职而试臣汉用法而课吏咸责实以观效亦累优而取陟以尔等士矩尤饬吏文滋习谨政条之赋则严而不苛裁事局之繁则敏而能力绩成所治章下有司较阀阅而信然稽功令而审若差进中台之秩参服上庠之聨资地本优仪品兼峻往践乃职弥茂尔勤
　　张道可屯田员外郎制
　　敕具官某国家均用一闰大比庶工所以旌吏劳而懋官赏也以尔选自造秀济以方洁参试以事果于从政服在外朝之次相我曲台之仪赍伐自陈司蕝且久有嘉临履之状俾擢垦屯之曹初升中台且应列宿兹惟叙进之典往服稍迁之恩
　　吴伸可屯田员外郎制
　　敕某征算之法赡入县官功令之条劝进吏力以尔本髦彦之选资强济之材百链不销器业兼韫向资游刃委算商车能柅下奸善集公利最效尤着计部列言合赏格而有余在陟恩而可爱从司蕝之相礼进起草之为郎往服垦曹且信吾赏
　　吕公孺吕公着竝可屯田员外郎制
　　敕某等朕襃优治民详慎课吏均用一闰参比众功治最必甄节廉者起尔等竝旧相之子济名门之美率繇科等之奋咸服吏资之敏耿纯获试郡之请仲举被题舆之招悉上计文交中襃典在劳可纪于法得迁郎有垦屯之官时谓拜除之美谢去相蕝初得握兰足为竞爽之荣益敦清励之志
　　王鼎郑炳王微竝可屯田员外郎制
　　敕某等夫赏不失劝治功日兴劳有所甄吏力弥奋限年防课计最陟能所以旌巳试之勤耸来者之进也以尔鼎政有风迹以尔炳行无缁磷以尔微出名臣之门服清徳之训竝班朝有素而居官可纪适因郡计之上咸叙官治之成参覆有司胥应陟典宜践中台之局悉置副郎之聨兹惟宠章以对嘉绩无废敦厉往服襃优王中立可屯田员外郎李希逸可国子博士制
　　敕某等或防偃商之科或治臯苏之律饬修士矩明习吏资屡条民治之成寖服王官之次巩洛都府门握左符汧陇彊藩分驾别乗胥上劳攷参质有司灼着勤庸差进美秩垦屯丞于部务博通领于儒林竝为仪品之华尚敦风教之俗
　　赵诚可屯田员外郎黄炳宋宏竝可太常博士制
　　敕某等昔魏氏攷法用京房之遗意载在前史伤于至密朕因二典之旧用三嵗之比既简且久有劳弗遗尔等竝志行端修艺文参韫果于从政长于治民绩用遹成代还居最质有司而不缪延便坐而与言急于信赏劝诸勤能垦屯右曹台美初拜緜蕝清扃官重博士竝佳时彦用沛朝荣尚慎周官之箴往服汉仪之选张靖可屯田员外郎彭文纪崔鹄竝可殿中丞王瑜可大理寺丞制
　　敕某等夫风化之原参寄守宰官赏之令博攷治功尔等率奉诏书分长郡邑履尚简素治乏烦苛居官有可纪之能在法应当迁之典台郎初拜以垦曹为佳盾局稍迁得尚丞曰美胥洎法卿之属尤为列寺之荣悉防吾恩无替乃职
　　张舆可屯田员外郎艾保卿沈遵竝可殿中丞李昭庆可太子中舎人制
　　敕某等朕稽劳类能博攷众职限年増秩泛劝庶工尔等用辞学之优或世资之旧进服王官之序屡试文吏之烦闗握符书参布条教居官之迹可纪课吏之法当迁第用厥劳差进以秩垦田司盾东省承华竝通文石之班往服治朝之宠益思自效无忘稍迁
　　薛仲简可屯田员外郎蒋秘卜伸竝可太常博士马仲旦可殿中丞制
　　敕朕攷内外吏职算计见效累优以成陟急赏以申信故功懋者进而节防者起具官某等或奋从造秀或防自官华竝服王官之箴咸从朝着之后更试政事参访行能或典守列城流岂弟之化或长治剧邑宣爱利之风条上年庸申校吏迹在状甚白于法宜迁超叙右曹实垦屯戸口之赏稍迁礼阁有赞导乗舆之荣至于盾省之聨竝号朝闺之美往祗渥茂勿废操修
　　刘锡可虞部员外郎髙赋可太常博士制
　　敕某等或治经阶仕或论秀升科进序王官参佩朝绂长治州任闗握郡条竝叙临履之劳来援迁陟之典法当差级嵗巳再周质诸有司则罔后殿宜承郎省之务往践仪台之华离石近边资中逺郡好为政事勤恤吏民服我茂恩期尔来效
　　田化愚可虞部员外郎郑偕可太常博士张当可殿中丞制
　　敕某等夫守为任最亲斯民政伐有成宜畴吾赏以尔等或仕缘鄊物或进借世资繇官次之累勤自朝聨而进序剑外班政迹着不苛寰内字民文称无害竝用年勤之茂合于功懋之科升领泽虞典司仪蕝至于盾省之属竝为朝绂之华就祗台恩尚图官治
　　路纶可虞部员外郎汲熙载可太常博士裴见素可国子博士马璟可卫尉寺丞制
　　敕某等宾兴以文入预吾彀或沿家学之进亦资世赏之延稔服吏能分从官使闗掌郡佐参布县条领算商车通着最目有司覆实彝格应迁司训虞典襄勤野蕝至于经序之选均为朝品之华当思力公勿为官忝陈式刘充中苏颢竝可虞部员外郎林克从可国子博士吕规王宗古竝可殿中丞制
　　敕某等或经眀家学或地袭世资操行既修风力兼敏寖从吏事之试参服王官之聨分握左符按行别乗竝宣寛大之诏绰有爱利之风列上勤庸胥合赏格差进中台之秩超叙上庠之资至于盾省之华竝为朝序之美往防兹宠用慎尔修
　　朱湜李随竝可虞部员外郎刘袭礼可太常博士黄淳朱处约竝可殿中丞张赴可太子中舎人制
　　敕某等详试则吏职修叙进则官治劝攷课之法若天下之砥石所以耸行义而激节防也尔等或治经素明而食惟旧徳或进以文雅而拔诸畯良参服王官分条民政歴三期而成最用羣吏之计治钩覆中典差次命秩进山虞以承务陪野蕝而相仪盾省入丞储禁升属且申吾赏弥劝尔劳
　　武周可检校水部员外郎制
