<!-- { "loadSidebar": true } -->
大唐寿王故第六女赠清源县主墓志铭并序朝散大夫守著作郎秦立信撰　寿王书元气分祥，道含品类，顼帝系傅，真统玄元。袭圣灵长，故得千子会於轮宫，万孙嗣於天府。寿王第六女者，光天文武大圣孝感皇帝之侄也。德业应昌，王宫□宠，福高还影，道广移名。丁酉岁建亥月十日，薨于□是郡行顿。桂房哭恸，椒室悲哀。呜呼！寻有宠命，褒赠贵号。星宫耀朗，月殿光圆，宠没逝川，悲沉夜壑。有诏所司法葬。礼褒恒宠，哀备常仪。即以建卯月十八日悬窆於咸宁洪原乡少陵原，礼也。纛引闪仪，需车苦挽，送终之礼，遗念是深。天夺爱情，舍之何亟，痛悼难忍，镌石记铭。铭曰：
魂香望起，浮图不回，舍贵而去，痛往悲来。窀穸冥寞，幽深夜台，石记千古，空余一衣。其二。陵谷有易，存亡何准，望星则飞，奔月为殒。见迹而生，隐福而遁，归根曰常，复命曰本。其三。能事不记，孰为之文。文则至矣，其理可分。少殁不久，哀哀皇孙。永年未永，弃贵弃尊。元气之本，道德之门。
（录自《隋唐五代墓志汇编》陕西卷第一册）
№上元００３
【盖】
大唐薛府君之墓志铭
【志文】
唐故薛突利施匐阿施夫人墓志铭并序十二姓阿史那叶护可寒顺化王男左羽林军上下左金吾卫大将军阿史那从政番名药贺特勤夫人薛突利施匐阿施，元年建卯月十八日染疾，终于布政里之私第，春秋卅有八，以其年建辰月五日迁厝于万年县长乐乡之原，礼也。乌呼哀哉！法伦等痛当擗踊，泣洫难任，恐陵谷之迁变，示以刻贞石，用记徽猷。其铭曰：
皇天无亲，歼我良人，占卜宅兆，而安其神。呜呼哀哉！有去无来，冥冥何往？魂归夜台。
（录自《隋唐五代墓志汇编》陕西卷第一册）

●宝应
№宝应００１
【盖】
叶君墓志
【志文】
大唐若干君墓志铭君讳元，字忠，武威郡人也。曾祖仁甫君，银青光禄大夫，帝之城也。祖智山甫君，崇儒府果毅，因官而宅彼汾也。父大方甫君，清机不仕。君素节相循，揖扬不忘，其好阴流水，每吟於川逝。以开元十九年二月七日，＊於私第，春秋八矣。人皆曰：沉我玉山於重泉也。夫人太原郭氏，素质俄俄，四德不阙，红颜专美，百行皆闻。守志□秋，行年二万日，忽流涕而谓长子勃海曰：吾闻汝之父言，生事以礼，死葬以礼。吾今白发如丝，□又明文孙局小子则拨乱河北，群女尽礼娉高门，吾又欲亲观之，汝岂无葬乎。子遂拂衣昌言再拜。慈顺曰：子之孝，母之教也，敢不敬从。遂乞墨灵龟起攻穿於平陆；尸兰李女求必敬於苹藻。
椁於是，棺於是，不愧於乾坤；车如云，马如云，无惭於拜送。以宝应元年岁次壬寅十一月景子朔廿七日壬寅，葬於平遥城西二里新茔，礼也。子勃海等，痛长夜之不曙，哀明月之长苦，将神不语，唯小子当何述焉？因立志铭以为不朽。
前长道兮後孤坟，树森森兮烟不分，神不语兮寂无闻。有子孙兮徒若云，虽鹤声辽戾，终龙气氛氲。
（录自《隋唐五代墓志汇编》山西卷第一册）
№宝应００２
【盖】
失。
【志文】
唐故陇西李君墓志铭并序君讳盈，字盈，姓李氏，陇西之甲族也。高祖讳玄道，有唐给事中，秦王府十八学士，著在图像。曾祖太子舍人，讳正基；祖淄州刺史，名犯肃宗庙讳：父，永王府属，讳成己；并行懿德，能弘厥绪。君则王属府君之元子焉。敦厚仁敏，幼以孝闻，属中原不康，河洛失守，君承顺父母，潜养数年。壬寅一岁，先府君寝疾，终於洛阳。小弟如意，哀慕从没。君外逼寇虞，内罹家祸，上慰下抚，免诸艰难。无何，王师奋威，收复洛邑，蕃戎大掠，冠冕分崩。君睹变知机，拔难存孝，泣告灵榇，即殡西阶，扶承慈亲，提弱弟，瞻星候月，克达京师。保众全家，不逢不若，力竭魂褫，休而疾生。居数日┲作，洎五旬陨命。以宝应二年夏四月二旬有六日，终於城南韦曲姊氏之外舍，春秋廿有八。呜呼哀哉！且夫痛切充穷，虑深寇虽，亲羸弟幼，自洛徂秦，潜伏者累旬，徒步者千里，非子之孝，其能济乎？险阻通而命倾，骨肉存而身死，有足悲矣！初，君自知其不支也，屡对其母涕泣，恨大事不终。母氏顾其精明，禁其言死，尔而绝，方知告辞。哀哀此心，孰忍闻者！其月辛丑，权厝於韦曲之北原，归葬尚赊，不可不识。乃作铭曰：
猗嗟孝君，秉心温克，孝可为范，义堪作则。积岁殷忧，东周艰食，千里扶持，达于京国。力竭生灾，心劳变慝，方冀与善，俄悲丧德。帝京之南，秦山之北，权卜□郊，哀哀无极。
（西安碑林藏石）
№宝应００３
【盖】
王君墓志
【志文】
大唐天宝十三载故开元观道士王公墓志铭并序公讳徽，字仙徽，其先太原人也。系公高之勋，{糸}毕万之末。绵绵瓜瓞，绍周胤唐，源长派深，傅刀筮水者不可得而言已。高祖父嶷，果断雄杰，怀帅士之性，因家蓟门焉。今顺义郡人矣。祖父师，唐武强尉，作入令范。父览。为郡录事参军，斧藻清规。公行厌回骞，才钧贾马，迹浮心隐，体物知章。乡豪椎迁，道俗软揖。爰自弱岁，栖身道门，符紫气之精，契金章之录。岂其函关西没，脱翼归仙，知命之军，果弃尘俗。呜呼！吾生有极，宠辱若惊，巾冠乍留，凫舄长注。侄男希之，哀号罔极，触地无容，知砂劫有穷，逝川难驻，遂力莳松贾，大开园茔。即以其载龙集癸卯，窆於故顺州城北平原，礼也。可谓葬之以礼，祭之以礼。其词曰：
绵绵高万，勋劳锡羡，有厥氏兮。肇古迄今，王族根深，邦之贤兮。公之祖父，匪荣是怙，苟顺时兮。惟公好道，归神昊苍，故勒铭兮。
（录自《隋唐五代墓志汇编》北京卷第一册）

●广德
№广德００１
【盖】
唐故司马夫人墓志铭
【志文】
唐长安县主簿李公故夫人司马氏墓志铭并序夫人讳和字班，河内温县人也。即晋武帝十六代之孙，中书侍郎之孙，河南府功曹益之女也。年十有八，归乎渤海李相。允叶凤凰之兆，克谐秦晋之欢。
正位承家，致宗亲於辑穆；躬俭节用，循法度以周放。斯所谓德行在人，死生有命者也。广德二年九月十有二日终於长安大见精舍，春秋廿有三。夫人早丧所天，终远母氏，爰自汾上，官於秦中。赤县既迁，青云将致，期偕老以福善，岂且悼亡而兴叹。夫如是也，岂直孙楚文情凄怆，潘岳旦夕悲伤而已哉！粤十有六日权殡於万年县郑村，刊石沉泉，存乎不朽。铭曰：
贤哉令妇，俨矣如实。宗族既叶，法度攸遵。凤凰绝响，桃李凋春。宰树萧条兮伤路人，勒础泉台兮永不泯。
（录自《隋唐五代墓志汇编》陕西卷第一册）
№广德００２
【盖】
大唐故阿史那墓志铭
【志文】
阿史那氏金河郡夫人墓志并序大唐节度副使、太常卿公曳鹘祧贤夫人金河郡夫人阿史那氏，四德有闻，三从顺则，温风雅谅，气象含生。岂期五福无徵，两楹梦奠；师穷其术，药尽其良。
春秋廿有三，广德二年八日薨地布政坊之里第也。天之匪谌，歼我良善。书云：
人之云亡，邦国殄悴。十一月廿七日葬于京兆府长安县石井之原，礼也。恐桑田变海，海为桑田，乃刻石铭之，期于不朽。其词曰：
其生兮善浮，其死兮若休。刻石兮纪号，千载兮名留。
（录自《隋唐五代墓志汇编》陕西卷第四册）

●永泰
№永泰００１
【盖】
大唐故康府君墓志铭
【志文】
大唐故赠左武卫翊府左郎将康府君墓志铭并序公讳晖，字怀智，其先颍川人也。昔成王封康叔於卫，其后枝派因为氏焉。
故前燕有归义侯康迁，从此因官卜居，今为长安人也。祖仕斤，皇江州别驾；父弘哲，皇左领军卫将军；公即元子也，以门荫出身吏部常眩每慷慨而言曰：吾观富贵之与贫贱，莫不皆是劳生。既其劳我以生，无如乐我以道。遂高道不仕，守善以终。以上元二年七月二日卒於家，享年七十有四。殡在於堂，未获於葬。
盖有已也。公有子四人，长曰升朝，任江淮两道都统、团练、兵马使，不幸遇疾，卒於使司。次二子亦随兄於彼，属路险来回。唯有一子在者，曰朝秀。独乃当丧，形於毁瘠，将欲营葬，心尚踌躇。以其堂燕分飞，在江山之眇邈；总其天伦义重，冀奔丧以送终。久积陟岗之心，竟莫陈星来聚。公之家室卫夫人者，悲皇辟之在殡，有敬姜之昼哭，乃命朝秀曰：吾闻贫者不以货财为礼，称财而葬，亦是礼焉。
汝可行之。无待兄弟。朝秀谨闻明命，敢不敬从。以为报父劬劳，炅天罔极。意欲尊严其父，莫知何从，乃思己之有官，可以回赠。遂於本仗将军陈状请奏。奏云：康朝秀竭己孝诚，回官赠父，频见恳请，志愿难违。谨录奏闻，伏听敕旨。
圣上以为孝者德教之所由生，教者风化之所由起。人之行孝，由化而来。爰乃依从，不违所奏。敕云：右金吾引驾仗判官、昭武校尉、守右威卫京兆府真化府折冲都尉康朝秀亡父吏部常选晖，忠义有闻，淳和克著，训子以仁孝，持家以内俭约。宜中荣赠，以慰幽泉。可赠左武卫翊府左郎将。於是亲及乡邻，佥有言曰：
有子如此，孝敢圣恩，诗之所云：永锡尔类。始可信矣，深可仰矣。以永泰元年六月廿一日发引，葬於长安县龙首乡之原，礼也。乃为铭曰：
代有官兮家不贫，轻玉帛兮重仁人。视轩冕兮若灰尘，爰有子兮奏北宸。迥己官兮以奉亲，旷代希有深可珍。福延长兮千万春。
永泰元年六月廿一日建（录自《隋唐五代墓志汇编》陕西卷第四册）
№永泰００２
【盖】
无。
【志文】
大唐东都荷泽寺殁故第七祖国师大德於龙门宝应寺龙首腹建身塔铭并序　门人比丘慧空撰粤自佛法东流，传乎达摩，达摩传可，可传璨，璨传道信，信传弘忍，忍傅惠能，能傅神会。宗承七叶，永播千秋。说般若之真乘，直指见性；谈如来之法印，唯了佛心。有皇唐兵部诗郎宋公讳鼎，迎请洛城，广开法眼。树碑立影，道俗归心；宇宙苍生，无不迥向。遂行迈江表之际，方有胡羯乱常；般若护持，传灯有属。享年七十有五，僧腊五十四夏，於乾元元年五月十三日荆府开元寺龟然坐化。其时也，异香满室，白鹤翔空。有庙堂李公嗣号王，再迎尊颜於龙门，别有挺主功臣高辅成、赵令珍奏寺度僧，果乎先愿。和尚昔经行宴息，曾纪此山，冥与理通，众望亦足。其地势也：北邻天阙，南枕伊川。东望嵩山，遥窥观之指掌；西临华岳，隐龙首之在中。择日吉祥，建乎身塔，可大可久，万古千秋。唯佛与佛，正法东流；承宗七叶，劫石长休。
永泰元年岁次乙巳十一月戊子十五日壬申入塔门人比丘法书（录自《文物》一九九三年第三期）
№永泰００３
【盖】
失。
【志文】
