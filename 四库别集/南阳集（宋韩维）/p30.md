<!-- { "loadSidebar": true } -->
　　臣昨日准中书劄子以臣乞罢职名除小郡留台差遣奉圣防不允者陛下以臣忝备近侍不欲轻赐罢斥圣恩深厚非臣所当惟知愧惧而已然臣之诚恳自陈于人主之前若不审虑岂敢妄言言而中止是爲欺罔欺罔之行在人臣最爲可丑于王法乃是必诛臣虽至愚不忍处此臣向在先朝尝因言事居家以待谴逐章四五上不蒙允许此时朝廷事既不回臣若期于必去则是于国都无所益而适足以重其非美故勉强起就班列然视古人则爲枉道臣实耻之今者圣德英悟事体自正在臣复何所求而此之陈露乃是愚分自有所明即于朝政殊不关碍况臣比年以来连哭兄姊两眼顿昏今春贡院考校进士于病中努力看阅文巻遂复増剧加以齿发衰损旧疾顿作志虑牢落往往忽忘小郡事务尚恐不任犹冀盗窃微禄庇养衰族耳伏望圣慈察臣诚慤非有矫妄哀臣拙直曲赐保全特降指挥依前陈奏乞施行取进止











　　南阳集巻二十四
　　钦定四库全书
　　南阳集巻二十五
　　宋　韩维　撰
　　奏议
　　乞出直言文字付外看详施行劄子
　　臣伏见陛下近以霖雨过节降诏责躬采纳直言以补阙政此诚圣人寅畏天戒消复斡旋之深意也然自降诏以来未闻一下章奏见于施用岂天下之广士大夫之众都无一言及此而来乎伏望圣慈择近臣通逹治体果于决断者二人尽以所上章奏委之详阅使据义寻理分可行不可行者爲二等于便坐进呈陛下亲裁可用者付外施行其不可者罢之如此则庶防真实不爲无用之文或于阙政而有能补之矣以此应天天必昭答以此动人人必感悦矣
　　论河东流民劄子
　　臣昨知汝州日闻河东贫民多入唐邓间以就熟请田遂令城门抄録所过人数十日中约有二千余口虽闻唐州向曾招诱窃虑今者人数倂多难以尽应其求万一嵗或不登重使流离别至生事伏望圣慈特选明干朝臣计长久爲转运使及所在官吏检括州县闲田畀之耕资给牛具种粮之类有可以振恤使就生业而细加经度务在安全以副陛下爱养元元之意取进止
　　乞议知州知县劄子
　　臣伏闻宣化治民全借守令爲天下者若不以此爲急恐不足以言治臣窃见朝廷向设铨衡之法上下颇称得人惟知州知县但用资格迁授都无贤不肖之辨职事不举百姓实受其害又诸州长吏频有更代士卒疲于迎送法令所以废弛民之不幸莫甚于此伏望圣慈特命公卿详议选举知州知县之法长吏非有甚急大过不数更代使终三年之任取进止
　　乞追改陈习降黜劄子
　　臣近尝面奏降黜陈习有亏陛下信令理须追革自尔未闻别有处分寻属迫近郊祠不及继有论列臣伏以人主身居九重之尊所以鼓动羣众共成天下之务惟在号令而已则其出之岂可以不慎言之岂可以不信陛下即位之初命羣臣转对其诏文曰斥有位之阿私又曰郡县之官毋课空文而尸素仰详明诏之意是开羣臣以尽言使其抱负隐伏悉以上闻然后公卿审择以辅初政之美陈习所言臣虽不尽知然闻其大略诋人过失耳使其所言而是乃所以副上询求之意若其非也犹当涵忍以劝不言今所言之事未察虚实而言事之人已加斥逐是违明诏之本意而失大信于初政未获其当乃更有害此者臣愚所未谕也昔者晋文羁駮之君商鞅刻核之臣耳尚知假伐原赏徙木以着信然后政令可得而行人民可得而使也岂圣明之主而不务此乎议者或谓陈习素行非美故其所言颇挟怨害得贬不爲不幸此又流俗不识大体者之言无足采信借使习实有此乃匹夫之恶耳匹夫之恶不惩于朝于政未爲甚损惟使天下之人疑陛下于不信臣窃以爲害无过于此者陛下若不以此为失亟加追改而乃转询细故以补聪明正恐陛下思虑虽逺而不及者愈近施设虽多而所得者愈少也伏望圣慈特赐指挥追还误罚昭示大信取进止
　　议僖祖庙状
　　准勅准中书门下奏准治平四年闰三月八日勅迁僖祖庙主藏之夹室臣等闻万物本于天人本乎祖故先王庙祀之制有疏而无絶有追而无遗商周之王断自稷契以下者非絶帝喾以上而遗之以其自有本统承之故也若夫尊卑之位先后之序则子孙虽自齐圣有功不得以私其祖考天下万世之通道也窃以本朝自僖祖以上世次不可得而知则僖祖有庙于契稷无以异今毁其庙而藏其主夹室替祖考之尊下附于子孙殆非所以顺祖宗孝心事亡如存之义求之前代虽或有之然考合于经乃无成説因情制礼实在圣时伏惟皇帝陛下仁孝聪明绍天稽古动容周旋惟道之从宗庙重事所宜博考乞以所奏付之两府详议而择取其当奉勅防准今月三日诏中书门下庙祧之制盖闻彞典所以上承先王下法后世朕嗣宅大统敬奉宗祀而世次迁毁礼或未安讨论经常属二三哲辅于以佐朕不逮而仰称祖宗追孝之心今览之瞿然敢不只服宜依所请施行故兹诏想宜知悉牒奉诏书如前牒至准诏书者伏惟亲亲之序以三爲五以五爲九上杀下杀旁及而亲毕圣人制事存送终之礼皆以此爲限是众人之所同也若其不与众人同者则又因事之宜断之以义而爲之节文也昔先王既有天下迹其基业之所由起奉以爲太祖所以推功美重本始也葢王者之祖有系天下者矣诸侯之祖有系一国者矣大夫士之祖有系一家者矣亦其理势然也荀卿曰王者天太祖诸侯不敢坏大夫士有常宗所以别贵始贵始德之本也盖有天下之始若后稷有一国之始若周公大夫士之始若三桓所以贵者配天也不祧也有常宗也此其所以别也今直以契稷爲本统之祖则是下同大夫士之礼非荀卿之所谓别也或曰汤文武之去契稷皆十有余世其间子孙衰微奔窜者非一汤文武之有天下契稷何与哉曰南宫适曰禹稷躬稼而有天下孔子曰君子哉若人禹之有天下则然矣稷诸侯也而曰有天下何哉岂非积累功德至文王而兴乎孟子曰王不待大汤以七十里文王以百里者非契稷所受以遗其子孙之国乎由是言之商周所以兴契稷不爲无所与也则正考父作颂追道契汤高宗商所以兴子夏序诗称文武之功起于后稷岂虚语也哉国语亦曰契勤商十有四世而兴后稷勤周十五世而兴谷梁曰始兴必爲祖南宫适孟轲卜子夏左丘明谷梁赤生于周代其所言者皆亲闻而见之者其学问又俱出于孔子宜若可信则尊始祖以其功之所起秦汉诸儒亦有所受之也后世有天下者皆特起无所因故遂爲太祖所从来久矣伏惟太祖皇帝孝友仁圣睿智神武兵不血刃坐清大乱子孙遵业万世防泽功德卓然为宋太祖无少议者僖祖虽于太祖高祖也然仰迹功业未见其有所因上寻世系又不知所以始若以所事稷契奉之窃恐于古无考而于今有所未安也臣以爲均之论议未有以相夺仍旧便若夫藏主合食则厯代常议之矣然今之庙室与古殊制古者每庙异宫今所以奉祖宗者皆在一堂之上西夹室犹处顺祖之主考之尊卑之次似亦无嫌至于禘祫自是序昭穆之祭僖祖东向礼无不顺所谓子虽齐圣不先父食者也孔子曰于其所不知盖阙如也如臣绛等议非臣所知臣所以阙而不敢同也
　　议讲者当赐坐状
　　臣等考寻故事天僖旧制侍臣皆赐坐讲者别设席于前列坐而讲干兴以后皆先赐坐彻席立讲讲毕复坐赐汤今来侍者皆坐讲者独立比之天僖旧制则讲者当坐而独立较之干兴以后则侍者当立而皆坐臣等窃谓臣侍君侧古今之常或赐之坐盖出优礼祖宗以来讲説之臣多赐坐者诚以其敷畅经艺所以明先王之道道之所存礼则加异太祖皇帝开宝中李穆荐王昭素于朝召对便殿赐坐令讲易乾卦太宗皇帝端拱中幸国子监升辇将出顾见讲坐因召学官李觉令对御讲説觉曰陛下六飞在御臣何敢辄升高坐太宗爲之下辇令有司张帟幕设别坐诏觉讲易之泰卦今列侍之臣尚得环坐执经而讲者顾使独立于前则事体之间诚爲未安臣等以爲宜复天僖旧制臣奉陛下稽古重道之意谨具奏闻伏候勅防
　　议贡举状
　　右臣伏奉勅命议考校贡举之法者臣谨按周礼大司徒之职以乡三物教万民而宾兴之曰六德曰六行曰六艺所以脩身事君事父母接兄弟亲戚朋友乡党之道无不教也至于射御书数亦皆时所资用无非事而爲之者故起而仕之则其所施设者皆素业也今之士固未尝教也而又诱之以华靡无用之文程之以诵记不讲之言至于行能则漫然不省故及其仕也平居之所先务者今则无所施矣前日之所力习者今则不足用矣其所以时得贤俊之士而官之者幸也今欲讲图善法以变其习俗则当先去其无益者而使就其益者臣请以五事言之一罢诗赋更令于所习一大经中【令人通习某经】问大义十道但以文辞解释不必全记注疏取其言典雅得圣人之意者通七以上爲合格一本设明经举其所取人数与诸科相通者亦欲渐诱经生使习义理之学而比来中选尚少盖进士患于不能记诵诸科患于不能解释今请少损贴墨之数以来进士所放诸科既少则其翘然者必须力学以趋此举又诸科试大义常在末塲多是合格人数已定虽有大义不中程亦难复黜落【今试大义条中有不指义理而但引注疏备为通及六分为粗当更改】今请稍移大义在前黜其不通者则诵记者不得专进此皆所以儆厉诸科使渐就明经也一州府军监诸学每生徒百人以上【生徒数以秋赋就试人为准】特置教授官一员不及百人以职官若曹官兼领【敕授官为两制三馆国子监官杂举籍其名遇其阙则授之】一每当解发自知州至凡当职官吏及虽非当职而仕者及虽不仕而以道艺处乡里者并应举人大会州之聴事或学之讲堂令众评行义尤异者以品目高下书爲一状【无尤异者聴勿举】俟程试定合格人数如所举人在得中者升其名于上列仍以名移南省试日稍加优异【优异法别当议】殿试亦如之一于常试之外别开数语如近嵗敦遣之比其人材繋自朝廷所欲得者临时命科凡此皆变旧法之尤无益者而稍加奬厉之道也若夫道德贵于朝廷则下知所慕矣教化明于太学则四方有所成矣惟在陛下与一二执政之臣力行而详处之则明诏所谓一道德而奬进人材斯无难矣谨具状奏闻伏候勅旨
　　乞不受尊号劄子
　　臣昨日伏覩中书劄子下礼院以四月一日拜表上尊号臣伏以尊号者非起于治古而生于后世人君之侈心平居爲之己累谦光施于寅畏消复之日更于义理有害何则比年以来地震防徧天下而河北尤爲特甚自前史故老所传罕有若此之异加以冬无宿雪春无嘉雨寒暄晦明反理失节今兹河北地震尚未止流民尚未复畿甸诸道尚有未得雨处而都下风霾日夕发作乃欲以此时襃功德崇上徽号臣窃以爲非其时矣且陛下忧闵旱暵徧祷于天地庙社之祠计其祝文必须引咎谢谴嘉应未答而遽举推崇之礼虽陛下冲挹未必当之然而事理相反有异诚恐不足以动天消变假使此事是圣意切所欲得犹当痛自损抑以答天戒况陛下兼帝皇而称之尚何顾此数字之美乎伏望圣慈深思灾变之大务以至诚爲本亟出手诏推而勿受臣愚戅但知有益人君则爲之不识忌讳惟陛下寛其罪而收其意则天下之幸非臣之幸取进止
　　乞重行王世卿等劄子
