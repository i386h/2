<!-- { "loadSidebar": true } -->
　　门下皇王之令凶逆【诏令作慝】必寘于严诛天地之心含育亦存乎在宥除恶务絶其根本原情必谅于亲疎虑兴诖误之嫌用安反侧时举寛之典尽涤瑕痕追惟长庆之初乱臣贼子之軰人神共愤覆焘不容顷以论刑是从流窜而东宫亲昵之党亦参帷幄之谋顾偷冐以取恩防君父于不义必资惩创以荡奸源议法当然非朕敢赦而曾不知过交构流言兴谤道途扇惑人聼盖以从前搜捕未尽巢穴犹存再令根寻果获支党无非近戚咸伏其辜在臣节而既亏于国章而难逭并已从别勅处分除窜逐遐荒及配诸陵守当外应诸恶党从祖兄弟子壻妻族内外亲戚门生故吏及此来别居并从踈逺等降徳音后一切不问诸司诸使更不用寻勘务从寛恕俾絶忧疑惟先推鞫得姓名合流者虽已逃窜如获日准前勅处分顷者屡降明诏以顺人心重此究穷盖非获已今则更无余孽永絶猜嫌摅愤之志既申惩恶之刑亦至乗春布泽大与惟新明示中外咸知予意主者施行【大中八年正月十一日】
　　诛逆人苏佐明徳音
　　勅盖君天下者莫尚乎崇淡泊子惠困穷遵道以端本推诚而逮【一作达】下故圣祖之诫以慈俭为宝大易明训垂简易之文未有上约而下不丰欲寡而求不给朕以眇薄遭逄内难刷君父之仇耻摅亿兆之哀寃有【一作而】股肱之大臣羣卿庶士引义抗请至于再三以图宗社之安以答华夷之望俯从众欲夙夜震兢思所以克已复礼脩政安人宵兴匪寜旰食劳虑夫俭过则酌之以礼文胜则矫之以质庶乎俗登太古道洽生灵仪刑邦家以化天下其在内宫女【四字一作内庭宫人非职掌者】宜放三千人其中愿嫁及归近亲者并从所便不湏寻问其长春宫总监及脩造等并依今月十三日勅处分其长春宫见在钱及斗斛丝绵席草等约二十九万七千五百三十余贯石两领束等依前户部收管鄠县汉坡凤翔骆谷地等并宜却还府县其教坊乐人翰林待诏医【一作役】术官并总监诸色职掌中冗员者共一千二百七十人并宜停废其总监中一百二十四人先属诸军并宜各归本司余七百三人勒纳牒身放归本贯先供教坊衣粮一百分厢家及诸司新加衣粮三千分并宜停给应縁田猎鹰鹞兽犬等并宜解放除五坊加配诸鹰鹞等及长庆已来每年常进外宣索者自今已后一切停进其湏备搜狩要量留者宜准宪宗朝故事其今年新宣附食度支衣粮小儿一百人并宜停罢应副别诏宣索纂组雕镂不在常贡者一切并停度支盐铁户部及州府百姓应供宫禁年支一物已上并准贞元中额为定度支检勘具元和以来加配合停色数二十日内分析闻奏并散下州府供司各令知悉先造供禁中床榻以金筐瑟瑟杂宝钿真珠码碯装饰宜停造东头御马坊毬塲宜却还左龙武军其殿及亭子令所司毁拆收掠余舍并赐龙武军收管应行从处张设不得用花蜡结防华饰今年已来诸道所进音声女儿【一作人】各赐疋【一作束】帛放归应城外坟墓先开斸道路以备行幸处宜令两军及府县晓示百姓任其脩塞其大逆魁首苏佐明王加宪石定寛阎惟直及因凶贼奸计遂与同谋人刘克明田务澄许文端等污潴无赦枭獍与伦各已处斩并籍没祅【一作妖】妄人僧惟真正简道士赵归真杨冲虚方士李元戢等并咸假托以医方疑众挟奸【十一字或作假如卜筮或托以医方疑众扶邪】矫诬干禁并从流窜以清京师其情非奸谋【一作恶】迹渉诖误者自今已后一切不问凶徒既殄寰宇伫康载举令猷用庶慎【一作绩】于戏昔汉文惜十家之产而天下乂我太宗文皇帝勤四海之理而帝业昌暨于列圣罔不承式而嵗代滋久讹弊以生仍委艰故未遑改作朕祗荷神器重臻大寜将至躬以立训奚取新而革故咨尔百辟卿士外服侯衞其谕朕志永坚乃心无逞欲而败度自底身于不类率是敬典用孚于休布告中外咸使知悉【开成二年六月八日】　一作皆旧唐书文宗纪
　　诛张韶徳音　　　　　　　　编制【诏令作韦处厚】
　　勅朕祗荷大搆属当冲九庙之严因予以轻重四海之大由我而惨舒每懐推诚不敢自用大布利泽嘉闻谠言庶无愆尤以享重负尚虑【一作岂虞】信不及物徳不动天少【一作以】懐宴安遽此致寇逆贼张韶苏明等驱率工徒刼擕白刃白昼窃发暴犯宫闱震惊朕躬近幸禁垒即勒五营骑士七萃熊罴少命偏师才分左广皆凭忠奋发贾勇争前自申及酉扑灭皆尽斯实上降监宗社垂休愍予冲人俾无颠覆其两军立功将士已节给优赏诸将校是【一作其】日部领军士者委有司即条流甄奬具名闻奏其逆贼亲属除同居知情之外一切不得輙更追扰尚虑【一作恐】因縁仇隙告讦平人自今日已后纵为祅【一作有小妖】党所【一作有小】诖误者一切许其自新更不湏勘问于戏秦皇车碎于博浪汉高心动于柏人或不悟而终亡或自新而流祚齐晋多难以启国衞邢无难而防邦盖縁【一作谓】忧勤则福兴安肆则祸稔天其意者警于予乎而今而后知贶可以徳归神器难乎力恃咨尔股肱辅臣庶僚百辟洎方郡侯伯有位之士无或弃吾【一作予】谓不可教其有违道伤理狥欲懐安面刺廷攻无有隠讳成王之绍文统武帝之开高业皆祚日永【一作日乆】享国嵗深夫岂他哉盖大臣维之而不跌也使朕无羞于二主者繄尔多士乎布告天下咸使闻知【长庆四年四月三日】　　一作皆唐大诏令
　　唐书通鉴并作四月丙申诛张韶盖十七日也英华作三日未详














　　文苑英华巻四百三十九
　　钦定四库全书
　　文苑英华巻四百四十　　宋　李昉等　编徳音七
　　杂徳音一
　　贷逃背征役徳音　　　　　　编制
　　门下朕祗膺灵命君临防县【诏令作区宇】承凋弊之余拯横流之难虽复蠲除徭赋督课耕农安集黎元与之休息然而鲸鲵未剪四海多虞师旅荐兴事不获已及其士卒浮惰苟求逸乐惮于征役离其营伍因此逃窜濳匿﨑岖盗窃为资规免朝夕良由劝励不明部署失所弛慢之责在于朕躬琴瑟不调已云变革多坠刑网情实【一作兼】轸悼宜从寛宥许以自新其义士募人有背军逃亡者自武徳二年十月二十日以前罪无轻重皆赦除之饥寒困弊不能自存者所在官司随事赈给士非素厉难以应敌设法垂宪期于不犯自今以后有背军鎭征役者随即科处必无容贷宜明宣告咸使闻知【武徳二年十月】
　　原宥代州徳音【诏令作宥刘武周余党诏】
　　门下祝网泣辜章乎旧典赦过宥罪着自前经往者刘武周窃据邉陲拥逼良善石岭以北皆罹其弊虽复武周奔窜寄命畨夷而残党余氛尚懐旅拒致使朔漠犹警闗塞未寜屡动干戈久违声教代州总管定襄王大思勤绩克着安辑邉境讨击未賔率其从化朕君临天下义存抚育念彼凋弊若纳诸隍但朔代黎元逆命日久今虽归附仍屡【诏令作懐】反侧其代州总管府内石岭以北自武徳四年二月二十九日以前所有愆犯罪无轻重悉从原宥可并令安居复业勿使惊扰【武徳四年二月】
　　恤刑庆赐徳音【诏令作赐孝义高年粟帛诏】
　　门下百行之本要道唯孝一言终身恕而已矣春生夏长寛仁【实録作简诏令作裕】之令行焉齐礼道徳耻格之义斯在朕爰自防年夙禀庭训岂徒学闻诗礼因令匡定家国【实録作国家】是以提三尺之劒起一旅之师戮鲸鲵于原野防【实録作救】蒸黎于涂炭云雷缔构备尝夷险仁发于心义形于色大敌必勇匪为身谋大憝必诛志安天下太上皇留情姑射尚想轩辕驻跸大安使朕正居紫极顾惟虚薄辞不获免祗奉制诏负扆当朝乃眷宫宇载懐冰谷未明求衣乙夜忘寝静思七政言念九功何以答上之心称严君之志庶欲勤恤典刑举直错枉允厘人瘼亲贤用能拯济困穷抑损浇伪开直言之路广不讳之门闻所未闻日慎一日望人皆见徳变于志道若一物失所一人有恶则朕躬之责【实録有恐字】训道不明也朕闻书曰至諴感神况于兆庶乎比闻逺近黔黎耻为盗贼州县囹圄多并空虚岂由徳教至此自是人心厌乱因其迁善可以化之朕往因征伐行天下多矣每见村落丘墟未尝不抚膺叹息自登九五不许横役一人唯冀遐迩休息得相存养长育【诏令作防】有序敬让兴行其孝义之家赐粟五石高年八十已上粟二石九十已上三石百嵗加绢二疋妇人正月以来生男者粟一石鳏寡孤独不能自存逃户初还交【实録作嵗】无粮贮州县长官量加赈恤【诏令作济】诸州官人或正直亷平刑清讼息【实録作简】或贪婪货贿害政损人宜令都督刺史以名封进白【实録作比】屋之内闾阎之人但有文武才能灼然可取或言行忠谨堪理时务或在昏乱而肆情遇太平而克已亦録名状与官人同申泣辜慎法前王所重枉系一日事等三秋州县法司特宜存意普告天下知朕意焉【贞观三年四月】
　　养老徳音【诏令作太上皇康复诏】
　　门下书不云乎一人有庆兆民頼之朕防奉大安爱敬崇极日严之养祗栗斯在近日圣躬违豫寝膳有亏忧惧在懐不遑寜处博求医术备尽蠲疗祈告明灵具陈恳笃上降福遂防昭祐应时康愈万福咸宜喜幸之隆实兼家国思颁恺乐洽于卿士然而尚齿崇孝徳教所先飨饩是加义超常等诸州都督刺史及文武官人老人八十以上并孝子旌表门闾者并宜节级赐物以申飨宴庶使万国之内同此欢心施于四海皆知朕意【贞观四年七月】
　　优奬太原勲旧徳音【诏令作高祖山陵毕赐元从功臣及百姓恩泽诏】
　　编制
　　门下高祖大武皇帝天纵神武膺箓受图可久之徳格乎区宇敦睦九族协和万邦贤能必进徳化潜洽革百王之弊兴三代之风天平地成迩安逺肃至徳被于四海休烈光于千载巍巍荡荡无得而称焉朕嗣膺寳祚夙夜兢惕思述先志被之率土其内外姻戚平生故旧太原元从官人及歴试之所文武僚佐爰洎胥吏往虽每降国恩恐未周悉或才用不申阶品屈滞或家道贫匮子孙沦沉湏有矜量咸使得所先朝忧劳庶政唯以恤民为本诸州都督刺史政绩可称者宜以名闻奏其诸州百姓营奉山陵者宜量与【诏令作有】蠲免可令所司详为条例闻奏并务从优厚称朕意焉【贞观九年十一月】
　　嗣圣徳音【后编作发宣抚使勅】
　　门下昔者明王之御天下也内有公卿允厘庶绩外有侯伯司牧羣黎犹惧至道不孚淳风或替故有廵狩之典黜陟幽明行人之官省方察俗用能遐迩咸乂【一作遂性】情伪无遗于变时雍率其道也朕祗膺嗣徳恭守帝图上禀过庭之谟下凭士庶之力竭精思理两载于兹冀逮小康渐跻至化而区宇遐旷风教未周负扆长懐责深在已近者奸回搆衅窃起萧墙宗社降灵应时殱殄今又恭承圣训总统大猷率彼百官齐兹七政恐仓廪不实礼节未兴吏靡息于贪残人或滞于幽枉永言于此明发疚懐今卜征未及时迈仍逺宜分輶轩慰抚黎庶毕构等并操履公清识具明允茂绩彰于歴试嘉誉满于周行宜膺行李载光原隰所至之处申谕朕心并令屏絶浮华敦崇仁厚务脩孝悌勤事农桑耆老鳏惸征人家口不自存者咸加恤问徳举言扬唯贤是急若有良才异等藏器下僚哲人竒士隠沦屠钓审知才行灼然者各以名闻凡百牧宰洎乎吏人咸悉朕心各敬乃事勤则不匮仁逺乎哉勉矣朂之以副朕意【先天二年七月】
　　此篇四百六十一巻重出今已削去
