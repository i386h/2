<!-- { "loadSidebar": true } -->
　　双林寺者善慧傅大士开山道塲浙水东大刹也按大士出世修行始结茅云黄山燕坐双梼树下说法度人灵异神通不可殚述当梁武帝盛时教法显扬开龙华大防建立寳刹是名双林事具徐陵所制碑由梁至今且九百余载无怪乎塔庙之屡废而屡兴也宋宣和中睦冦孽火寺宇煨烬皆为丘墟绍兴初删定贾公廷佐始范洪钟建三藏殿住山摽禅师募縁修造宏杰伟丽紫防潘公良贵记大士殿书其迹可考也由是歴年百有五十而入国朝又已七十余载世异事殊法席虗旷去来聚防如更传舎故殿堂门庑诸屋宇以次摧毁倾倒化为榛莽见者寒心其所存者山门藏殿僧堂大士殿旃檀林云黄阁而已至正二年秋八月行宣政院公选前住西峯友云龙禅师住持入院愀然不怡于是以说法化縁兴修为已任其年冬作周垣千有五百丈立外山门自是嵗兴工役复罗汉堂知客寮修旃檀林复前资防僧堂增大士殿层檐筑献台为祝厘之所创东庑治东净庖湢从僧堂以属西庑延山门入若干歩塑防法二天神坐像开田潴水为放生池甃石治道引流种树金碧翚飞相为映带前后七年积工钜万起废为新实双林之中兴也其徒具事状请金华胡助文诸碑以告后之来者俾勿壊禅师予方外友也师向在西造双溪大桥利济万民行旅往来赞叹故兹坐大士道塲炽然作佛事修建伟绩于乆废之后尤不可以不书也盖尝闻之大士弥勒尊佛下生也立教垂世度一切人庶几脱离苦海去贪嗔痴背恶向善顿成正觉观其着心王铭即尧舜禹相授受之道也防三教之统宗本一心之道妙殊途同归昭掲日月不可诬也于戏佛法流通与王化相逺迩若使人人向慕发菩提心为善而不为恶则天下风俗可厚也国家刑法可措也庸讵非辅治之基耶予既书其事于石仍系之以铭词曰善慧大士化度阎浮云黄之山燕坐双梼世方障蔽小示灵异法椎一击千门洞启人天归仰建刹寳林总我三教明尔一心青莲绀宇龙华大防当来下生天宫受记一弹指顷俄九百龄经残教弛寂灭雕零去来攘夺如更传舍东頺西倒屋庐尽壊有为有漏或废或兴刼数恒理孰经孰营三十年间鞠为茂草岂无其人縁法未到猗欤龙公应真化身持戒定慧说法度人檀那信向辇乗财施指挥匠石兴工起废扫除瓦砾开辟荆榛翚飞金碧内外一新廊庑绳绳山门岌岌佛殿钟楼像设庄饬百堵皆作涂塈垣墉易治门径水月涵空功崇再造山林增耀大庇禅流开堂敷教祝延圣寿超度凡民大士道塲万古长存
　　逹噜噶齐额琳沁儒林公去思碑铭
　　义乌于婺为上县昔之论风土者谓其民尚气可以义服不可以力屈故凡来为县者苟有循良之政以善抚之则民无不乐从而政未有不易成者也国朝之制郡县各置逹噜噶齐为长官义乌自版图入职方一十有四年为长官者已二十人而今额琳沁儒林公继之求其有循良之政善于抚民者公盖其人也公敏而练明而察劳而无倦仁恕而有容故见于为政务在抑豪纵防穷下使贫富大小各得其职要以恩惠及人为本而于风化所闗尤尽心焉先是民之役于官者莫苦于佣惟夫之费上府吏卒道出县境輙覔夫乃行或徒索佣钱而去县设阍司其出纳它有徴敛亦假是名求之縻钱日至数百缗公至俾所出减前十九不啻而滥覔者皆痛絶勿与民大称便田政乆废民苦无田而被役而田连阡陌者乃仅三嵗而一役公奉宪府令尽括其实定着于籍由是民田苗米莫得飞寄诡匿以肆其欺多田之家则随田之所在验米之多寡受役不一数而单夫小户差役俱免皆服其均平属时艰虞邻境骚动民心摇惑不遑寜处公蚤夜慰谕令民十家为甲各相团结且募民教以击刺之法从行村落间以察奸宄四境阨塞复集民丁守之咸恃以为安盛夏亢旱原田告病公斋戒徧祷神祠不应则露跣稽首以吁天七昼夜不辍雨乃时降火起市中势炽甚莫知所措公直火所向啣哀祷之解衣投火中火乃扑灭众谓其精神所感故至此是嵗大祲官民租皆无所入庸田使者按视将徴其半公力言之遂得免十之八民用深徳之俚俗惑隂阳家说有亲丧十余年怵于拘忌不葬者公下令以百日为限仍停丧于家者以不孝论不阅月就者数百家暇日坐庠序与博士弟子者考徳问业闾巷之塾亦以时见其师生而奨劝之仲春劝农必躬厯境以告戒其父老嵗以为常所为公之为政务以恩惠及人于风化所闗尤尽心焉者多此类他若县治頺敝则因旧而新之三皇孔子庙及绣川龙祈二驿又皆大新其旧县防孔道观瞻所系爰即西廊筑崇墉建重门而创阁其上以严启闭以谨望东江石桥久壊于水重作其二顿桥以复完绣湖隄废则重筑其东隄而植莲其中并湖之民頼其利焉凡是兴作皆使民有道民咸劝趋之公居官六年既终更去县民乃相与谋曰公之为吾县不惟为人所能为而且为人所不及为有徳于吾民甚厚盍采其足以系夫人思者刻之于石以示无忘予为之言曰今之仕于郡县而能有以及民者鲜矣此亲民所以难也而县为最甚何哉盖民心至难悦也而去民尤近者民怨尤易归举而合宜彼其心悦也者几希不幸而少拂其欲焉则众怨已随之矣故为县而能有以及民不为所怨而为所悦既去而见思若公之于义乌者当今之世求十一于百千而已呜呼若公者岂所谓循良之吏者耶于是道其善政备书为文而兴作之绩亦牵联书之公讳乌克绅字仲宏用廕入官由泾县逹噜噶齐调同知新喻州事乃以儒林郎来义乌其来以至正九年七月而去以十四年正月云铭曰惟县义乌百里之封俗本尚气礼义则同相时编民孰牖其衷孰善抚之粤惟我公恂恂我公循良之吏不猛不寛政以无敝惠爱所推罔不防被瞻言百里率囿于治财惟民心公实优之役惟民病公实瘳之民饥吾饥凡民之菑公实庥之问农何如我耕我有问吏何如我法我守小大富贫既安既阜民亦有言公我父母敬公神明今公去矣孰保我人我观百年如一秋春遗爱之存曷其能冺绣湖之役其清永湜民之公思有永无斁采诸衢謡勒此贞刻匪我誉公示后为则






　　纯白斋类稿卷十九
　　钦定四库全书
　　纯白斋类稿卷二十　　　元　胡助　撰
　　序类
　　玉海序
　　玉海天下竒书也经史子集百家传记稗官小说咸采摭焉其为书也至显而至防至精而至宻至高而至深至博而至约凡天地山川古今事物道徳性命律歴制度文章礼乐刑政兵农食货靡不毕备实故宋礼部尚书厚斋先生王公専精力积三十年而后成者也先生在宋季以词学显庸其天才絶识有大过人者且尽读秘府所藏天下未见之书故能博洽贯穿网罗包括着为此书苐篇次浩繁日修月削间以所见防列下方传冩抄録不无先后叅错之遗非若他类书比也虽然粹焉如玉浩乎似海其最钜者门人高弟往往得其绪余而擅名当世者有之夫不见异人必见异书一物不知君子耻之是书也其殆集文学之大成者与东南之士莫不知此书之竒愿见其全不可得顾非一家之力所能刋行浙东帅府都事牟君应复首建议缮冩校雠将锓诸梓未就而牟君去今宣慰都元帅伊竒哩布哈公实来开阃承宣嘉惠学者于是力行前议召工庀事徴费于浙东郡县学及书院嵗入之羡有差郡守张公荣祖临莅提督命教授王君苰学正薛君元徳董其役凡二年而后成鸣呼继自今是书之行也世之君子皆得以覧观考索焉譬如渉沧溟而求至寳无不满意随其所入之浅深取之无穷而用之不竭讵庸有限量涯涘哉若其门类卷帙之目则李君叙之详矣兹不复书至元四年龙集戊寅四月初吉书于翰林国史院
　　桂坡李公择先生石门六观图序
　　石门六观者李君公择之所作也始公择将卜隠居于石门爱其山水之胜窈窕幽深泉石清洁草木畅茂殊有太行盘谷之风矧遵李氏家法者耶于是因其山水之名而题为六观焉曰甑山晴雪曰防溪春水曰石门夕照曰溪亭秋月曰狮巘晴岚曰龙湫飞瀑公择首倡各赋律诗一章而白云许先生首和焉其他和者数人清辞雅韵金石相宣使讽之者如目覩焉异日公择治别业新其园亭因谓余曰昔吾尝咏石门六观侍讲黄光生见而甚喜许为首序而未至子其为后序乎诗三百篇有大序焉有小序焉文公朱子传诗尽列小序于后此后序之义也夫景之美诗之佳序而列之不厌其多故后序之作亦君子所不废也遂识之里人胡助序
　　呉氏谱牒序
　　谱牒之显晦不同宗族之贫富有异势使然也后世宗法既壊犹幸家自为谱故学士大夫贵于谱牒时修所以收拾宗族踈逺离防之心使不至于相视如涂人则善也昔欧阳公蘓老泉皆尝作族谱后学之所师法若苏子之言尤有感于人心可不绎其意乎近世故家大族兵燹之后谱牒悉多散逸而又子孙卑微不学其能存先世之谱者百无一二焉义乌呉氏自宋初由括徙婺之乌程至四世分为四迁居青口后卜茔于稠岩而事力甫大翺翔宦路朱紫盈庭中经睦防金兵之变更造室庐派别为五或以清俭称或以气节着详见谱中其族之望者曰书记君梅尚书志其墓曰承信君事祖母以孝闻作难老堂无垢张公越王史相仲友唐公皆有诗颂焉曰通直君字伯椿周益公荐充金使未行以疾卒孔山乔公志其墓有曰向使一至北廷觇其事宜必能有所论说以息羣议未必稔后来之祸乃不得以此自见而殁吾非独伯椿憾也曰检法君与菊坡崔公有交承之好西山真先生为道学之友曰市舶君辱集贤崔君交契之厚诞日以词美之有烱烱灵襟澹无欲之句及卒祖祭曰心清如水不可汨以利心平如衡不可干以私呜呼呉氏自汴宋盛时固以着闻南渡之后稍衰而复振所与游者皆当世名儒巨公至今凡十余世三百年于此矣岂非盛哉君子观人之谱而论世可以知其徳焉虽然宋亡而国朝混一又以七十余年昔之盛者今则衰今之盛者昔无闻盛衰倚伏贫富无常理势然也又何怪哉余甥呉煃孟明粹然淳古独能安分守贫授徒为业慨念宗族之渐衰収拾谱牒于将坠补缉续书整有条理可为知所本矣间出示余求文以传世安知其后不复昌乎余故为稽于谱而书焉易传曰积善之家必有余庆孟子曰强为善而已矣噫徳之厚薄族之盛衰也凡江南吴氏其初往往皆延陵季子之裔而防漫于世也呜呼逺矣
　　浦阳渊頴呉先生文集序
