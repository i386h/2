<!-- { "loadSidebar": true } -->
　　南风屋角响萧萧白日帘垂坐寂寥爱此宫商有真意与君倾耳尽今朝【东坡九成防铭云使耳闻天籁则凡有声有形者皆吾羽旄管磬匏又云非有度数而均节自成非韶之大全乎此即宫商有真意之义】
　　其六
　　风来风去岂尝要随分铿锵与寂寥不似人间古钟磬从来文饰到今朝【言风来则铿锵风去则寂寥初无心也又世之钟磬多以黄金及彩色涂泽不若此之自然】
　　其七
　　系身髙处本无心万窍鸣时有玉音欲作镆鎁为物使知君能笑不祥金【万窍鸣谓风作时则琴音如玉也琴亦铁为之故云笑镆鎁不祥金见前】
　　其八
　　疏铁檐间挂作琴清风才到遽成音伊人欲问无真意向道从来不博金【无真恐是无声琴谱有不博金不换玉二操○太宗酷爱其声韵优古以名颇俗改换金为楚泽涵秋博玉为塞门积雪】
　　送陈靖中舍归武陵
　　知君欲上武陵溪水自东流人自西到日桃花应巳谢想君应不为花迷【渊明桃源诗记云武陵人捕鱼为业縁溪行忘路之逺近忽逢桃花林夹岸缤纷太守即遣人随渔人徃寻向所志遂迷不复得路○王维诗闻説桃源好迷客不如髙卧盼庭柯】
　　北山
　　刳木为舟数丈余卧防风月映芙蕖清香一阵浑无暑时有惊桹跃出鱼【易系辞下刳木为舟○任涛诗露团沙鹤起人卧钓船流○东坡诗春江緑未波人卧船自流】
　　适意
　　一灯相伴十余年旧事陈言知几编到了不如无累后困来颠倒枕书眠【左氏至于烦乃舍也巳不但施于音乐读书亦然公此诗颇有捐书絶学之意○班固宾戏徒乐枕经籍书】
　　辱井【辱井详见次韵登微之髙斋注】
　　结绮临春草一丘尚残宫井戒千秋奢淫自是前王耻不到龙沈亦可羞【李白诗抚劒髙吟空咄嗟梁陈之国乱如麻天子龙沈景阳井谁歌玉树后庭花龙沈字实取此欧公集古録云炀帝躬自灭陈目见叔寳事又尝自铭以为戒如此及身为淫乱则又过之岂所谓下愚不移者哉】
　　题金沙【杜诗有径金沙软】
　　海棠开后数金沙髙架层层吐绛葩【韩诗直须添架引龙须】咫尺西城无力到不知谁赏魏家花【谓魏紫本出魏仁浦丞相家故得名】
　　夜闻流水
　　千丈崩犇落石碕秋声散入夜云悲州桥月下闻流水不忘钟山独宿时
　　咏月三首
　　寒光乍洗山川莹清影遥分草树纎万里更无云物动中天祗有兎随蟾【月赋柔只雪凝圎灵水镜○杜诗罔雨移深树言光所照彻细大不逃也○五经通议曰月中有兎与蟾蜍何月隂也蟾蜍阳也而与兎并明隂系于阳也○李贺诗老兎寒蟾泣秋色】
　　其二
　　江海清明上下兼碧天遥见一毫纎此时只欲浮云尽窟穴何妨有兎蟾【谢荘赋气霁地表云敛天末洞庭始波木叶微脱即上下兼也○杜诗上方重阁晚百里见秋毫○此见公包容小人之意不知卒为已害谓吕蔡之徒】
　　其三
　　一片清光万里兼几回圎极又纎纎君防出没非无意岂为辛勤飬玉蟾【韩诗楼头皎月不共宿其奈就缺行纎纎鲍明逺诗始出西南楼纎纎如玉钩未映东北墀娟娟似蛾眉三五二八时千里与君同注谓从防至明也公诗意乃言从明至微罗隠诗隂云薄暮上空虚此夕清光巳破除只恐异时开霁后玉轮依旧飬蟾蜍公末句与隠诗虽异而皆有深意】













　　王荆公诗注巻四十五
　　钦定四库全书
　　王荆公诗注卷四十六
　　宋　李壁　撰
　　律诗
　　次韵杏花三首
　　只愁风雨劫春回怕见枝头烂漫开【东坡梅诗君知早落坐先开忍着新诗句句催皆深致惜花之意】野鸟不知人意绪【杜诗野鸦无意绪】啄教零乱防苍苔
　　其二
　　心怜红蘂与移栽不惜年年粪壤培风雨无时谁防得欲教零乱强催开【末句意即前篇首句意○欧公词云东风本是开花信及至花时风更吹开吹谢苦怱怱春意到头无处问】
　　其三
　　看时髙艳先惊眼折处幽香易满懐野女强篸看亦丑少教憔悴逐荆钗【唐房千里文西子不花嫫姆锦縠是不能易其美恶言野女虽篸花不能掩其丑也○列女传梁鸿妻孟光荆钗布帬】
　　杏园即事
　　蟠桃移种杏园初红抺胭脂嫰脸苏闻道飘零落人世清香得似旧时无
　　宋城道中
　　都城花木久知春北路余寒尚中人【宋城属南京应天府此诗所指恐非此宋城也葢诗云都城花木次以北路余寒则是巳过汴京逾河而北矣○楚词薄寒中人言塞上寒苦得春晩也】宿草连云青未得东风无頼只惊尘【言春风不能青连云之草但惊尘耳○王维诗黄云断春色】
　　对客
　　窗壁风回午枕凉清谈相对一胡床心知帝力同天地能使人间白日长【此亦王符化国之日舒以长之意】
　　愍儒坑
　　智力区区不为身欲将何物助强秦只应埋没千秋后更足诗书发冢人【言诗书发冢亦无异坑儒○庄子外物篇儒以诗礼发冢○衞宏诏定古文官书序曰秦既焚书患苦天下不从所改更而诸生到者拜为郎前后七百人乃密令种于骊山阬谷中温处实诏博士说之人人不同乃令就视为伏机诸生贤儒皆至焉方相难不决因发机从上填之以土皆压之终乃无声今新丰县温汤处号愍儒乡汤西有马谷西岸有阬古老相传以为秦阬儒处】
　　遇雪
　　定知花发是归期不奈归心日日归风雪岂知行客恨向人更作落花飞【退之诗白雪却嫌春色晚故穿庭树作花飞】
　　懐旧
　　吹破春冰水放光山花涧草百般香身闲处处堪行乐何事低回两鬓霜【公又有春入一诗略同此】
　　访隐者
　　童子穿云晚未归谁收松下着残棋先生醉卧落花里春去人间总不知【郑毅夫集亦有此作未知果是谁作○刘言史诗采芝却到蓬莱上花里犹残碧玉钟○韦应物诗林下器未收何人适煮茗○牧之诗云谁家无事少年子满面落花犹醉眠】
　　海棠花
　　绿娇隐约眉轻扫红嫰妖娆脸薄妆巧笔写传功未尽清才吟咏兴何长【南部烟花记云殿脚女呉绛仙善画长蛾帝怜之由是争为长蛾司宫吏日供螺子黛五斤号蛾緑螺○杜诗红入桃花嫩○宋玉赋施朱则太赤】
　　证圣寺杏接梅花未开【建康志云寺在今行宫北即旧木平寺接花巳见四十二卷注】
　　红蘂曾游此地来青青今见数枝梅只应尚有娇春意不肯凌寒取次开【娇春见独卧注】
　　杂咏六首
　　勲业无成照水羞黄尘入眼见山愁【刘先主云日月若驰老将至矣而功业不建是以悲耳○又以世故尘土见山不得归而愁耳】烟中漠漠江南岸更与人家一少留【白诗日入意未尽将归复少留○唐马载诗坐看凉月上为子一淹留】
　　其二
　　白头重到太宁宫【大中祥符四年春诏以奉祗宫为太宁宫増葺殿室设后土圣母像据金坡遗事翰林每岁作望祭文宫在庆成军○令狐楚诗不厯晋祠三十年白头重到一凄然】玉佩琼琚在眼中【韩公祭栁子厚玉佩琼琚大放厥辞恐谓宫中碑记】歌舞可怜人暗换花开花落几春风【谓升歌舞缀祠祭所用非世间所谓歌舞也○少陵谒先主庙闾阎儿女换歌舞岁时新○李绅诗不如开落有春风○退之诗歌舞知谁在宾僚逐使非○欧公诗风日无情人暗换旧防如梦空肠断】
　　其三
　　朝阳映屋拥书眠梦想钟山一慨然投老安能长忍垢防当归此濯寒泉【庄子譲王篇汤问务光曰伊尹何如曰强力忍垢吾不知其他也○太史公叙传言范雎能忍訽于魏齐而信威于强秦訽音逅】
　　其四
　　乌石冈头踯躅红东江栁色涨春风【涨字屡见上注○坡诗亦云柔桑涨眼麦齐腰】物华人意曾相值永日留连草莽中【李郢鹅儿诗有时散乱随青草永日淹留在野田】
　　其五
　　小雨萧萧润水亭花风飐飐破浮萍【退之诗天阶小雨润如酥○又风约半池萍林处士诗浮萍破处见山影】看花听竹心无事风竹声中作醉醒
　　其六
　　百年礼乐逢休运【叔孙通传鲁两生曰礼乐所由起百年积徳而后可兴也】千里江山极胜逰那似鲍昭空写恨不为王粲祗消忧【鲍明逺有恨赋○王粲登楼赋聊暇日以消忧○公闲居诗大率类此怨怼讥刺者视之有愧矣】
　　书陈祈兄弟屋壁【按公皇祐二年自舒州通判将告归临川访乡人作此诗】
　　千里归来倦宦身欲寻田宅豫求隣能将孝友传家世乡邑如君更几人【予于抚州得此诗石本乃新授将仕郎守惠州河原县主簿陈祈立石】
　　郊行
　　柔桑采尽緑隂稀芦箔蚕成密蠒肥【太白诗荆湖麦熟蠒成蛾缲丝忆君头绪多○乐天诗由来蚕老后方是蠒成时】聊向村家问风俗如何勤苦尚防饥【唐明宗尝问冯道今岁虽豊百姓赡足否道曰农家岁凶则死于流殍岁豊则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜却心头肉语虽鄙俚曲尽田家之情状农于四民之中最为勤苦人主不可不知也上恱乃命左右録其诗尝讽诵之】
　　破二首
　　埋没残碑草自春旋风时出地中尘【俗言旋风鬼所为也后汉王忳传主人云被随旋风与马俱亡卿何隂徳而致此二物忳自念有书生事因说之】墦间夜半分珠玉犹是当时乞祭人【分珠玉用发冢事详见骊山诗篇乞祭人见孟子】
　　其二
　　残椁穿来欲几春萧萧长草没麒麟【杜诗草邉高冢卧麒麟】墦间或有樵苏客未必他年醉饱人
　　题景德寺试院壁【公自注云至和三年八月十日】
　　屋东蔓巳扶疎小石蓝花破蕚初从此到寒能几日风沙还见一年除【小杜诗春丰年巳除其余强为有即此醉残花便同尝腊酒公诗略似此意○沈文通景徳寺考试院壁和介甫韵石蓝开尽红着地蔓半枯黄倒垂坐看一年芳意歇风霜即是早寒时萧后语太宗隋主淫侈每二除夜殿前诸院设火山数十尽沉香也注至及岁夜为二除见广记】
　　金陵报恩大师西堂方丈二首
　　檐花映日午风薫【杜诗灯前细雨檐花落】时有黄鹂隔竹闻香灺一炉春睡足上方车马正纷纷【说文灺烛烬也囚夜切○广记道术门烛灺更深疲于毫砚今以言香香亦有烬也】
　　其二
　　萧萧出屋千竿玉霭霭当窓一炷云【谓对竹烧香也】心力长年人事外种花移石尚殷勤【刘长卿僧院诗晨香永日在夜磬满山闻亦佳句】题正觉院箨龙轩二首【抚州有正觉寺在水东下又有律诗可考】
　　此轩名字经平子爱此吾能为赋诗【王澄传有经澄所题目者衍不复有言辄云巳经平子矣】山雨江风一披拂箨龙还自有吟时【杜诗风雨时时龙一吟此借用○庄子言风起北方一西一东孰居无事而披拂是】
　　其二
　　仙事茫茫不可知箨龙空此见孙枝【王元之笋诗昨夜春雷迸藓根乱披烟箨出柴门穉川龙过应回首认得青青防代孙○韩偓诗知余絶粒窥仙事许到名山看药炉○孙枝见乌塘诗注】壶中若有闲天地何苦归来问葛陂【李义山诗壷中若是有天地人向壷中伤别离○后汉费长房汝南人从壶公学道不成思家辞归壷公与一竹杖曰骑此任所之则至矣既至可以杖投葛陂中顾视之乃龙也今在蔡州】
　　相州古瓦砚
