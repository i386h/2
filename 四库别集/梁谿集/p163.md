<!-- { "loadSidebar": true } -->
　　臣窃观自昔人主履创业中兴之运必有英伟之材以断大事然后能戡难定功而不为小故之所揺必有明哲之智以察至理然后能听言用人而不为异説之所惑必有寛大之量以保众然后规模宏逺而足以济天下必有诚一之徳以与贤然后终始无间而足以大有为所以肇迹开基兴衰拨乱克大敌建大勲为神民万物主而垂休无穷者率用此道则汉之高祖光武唐之太宗其人也高祖当秦之亡仗三尺劒驱驰马上以与项籍争天下相持于荥阳成臯间败师跳身者屡矣然气不为之挫而卒亡楚凡五年而定帝业光武起南阳以数千乌合之卒破寻邑百万之师仗节渡河﨑岖于赵魏之郊危亦甚矣然志不为之沮故卒能破铜马赤眉之属而汉以再兴太宗乘隋之乱起太原而定闗中擒建徳世充之徒皆身履行阵冒矢石而不惧征伐四克遂有天下此英伟之材三帝之所同也高祖知人善任使听言如不及将韩信于行伍得陈平于亡命防足挥洗揖郦生之説辍食吐哺纳子房之策樊哙一言则还军防上娄敬一言则趋驾闗中故能因羣策以屈羣力而大功以成光武指授诸将各当其任料敌决胜明见万里之外冯异获于俘执而建方面之勲邓禹杖策谒于军门遂定大计采耿弇之谋而起兵上谷听邳彤之计而不弃信都故能威谋靡抗动輙如志而太宗之任贤使能好谋纳谏又卓然过人逺甚此明哲之智三帝之所同也司马迁称高祖常有大度寛仁爱人意豁如也而马援亦称光武恢宏大度同符高祖乃知帝王之自有真而史称太宗亦言聪明英武有大志而能屈节下士则寛大之量三帝皆然高祖天资慢侮然待萧曹子房陈平宻侍帷幄如左右手光武推赤心置人腹中其待寇邓耿贾皆出入卧内如子弟然太宗尤推诚以任人有上防论房龄者帝曰是欲离间吾君臣邪斥岭表尝赐李靖手诏曰军事一以委卿吾不从中制则诚一之志三帝皆然夫有明哲之智而英不足以济之则足于谋而寡于断有英伟之材而明不足以察之则寡于虑而伤于専英明备矣而寛大之量未宏诚一之志未着则亦未足以优于天下故四者兼备徳盛业钜则能混一区宇身致太平者高祖光武太宗是也四者不备各有所长则能割据一方粗成霸业者魏武吴蜀之主是也由是推之自古创业中兴之君概可观矣至于英不足而为弱明不足而为暗无寛大之量而狭小无诚一之志而多疑则亡国衰世之君靡不由此恭惟皇帝陛下英明之姿寛诚之徳得于天纵与神为谋而臣幸获日侍轩墀仰闻圣训窃叹絶徳清光非臣下所能跂及然而绍膺大统适当国步艰难夷狄强盛之日百度未举四方未宁谓宜深考汉之高祖光武唐之太宗所以创业中兴者神明自得圣心循焉以驭驾群材制胜克敌拨乱世而反之正则我宋中兴之功不难也臣輙不自揆取三帝之行事散在诸传及他史者次第编集删其繁文掇其大节纂成一书目之曰汉唐三帝纪要録敢尘睿听以备乙夜之览庻几萤爝之光禆日月之照烛涓埃之细助海岳之深崇以古为鉴揆今之宜或有取焉非独臣之幸也实天下之幸也臣谨序
　　小字华严经合论后序
　　脩多罗藏三乘十二分教皆佛菩萨之所説然广愽妙圎极诸经之壸奥莫如大方广佛华严经从上诸徳造立防抄论讃皆为人解説然精深条畅为华严之指南莫如李长者所制合论盖华严明一心之真境含容无尽如设寳鉴光明相照其中妙影重重摄入故华藏世界名数不可説而不离于方寸之中三昧法门差别不可穷而不出于一念之际毗卢遮那之所建立文殊普贤之所示现皆以上乘顿教接大根者自初发心至等正觉本自圎成无有欠阙体之者以一毫含法界契之者以一悟证无生而地位阶级因果功用歴歴现前了然不昧言语譬喻开示为人有权有实此华严所以极诸经之壸奥也合论明诸法之本原防归于一如泛巨海浩无津涯必观星斗乃辨方所故自序品至入法界品七处十防天龙八部一切诸神十信十住十行十廻十地诸大菩萨善财所参五十三善知识皆以十波罗宻互为主伴其间妙宝种种庄严皆以表法学者因之心迹圎融而得悟入此合论所以为华严之指南也微华严无以见佛法理事之无碍故广愽而妙圎微合论无以知华严本末之伦理故精深而条畅读佛书而不观华严是犹河伯之喜秋水而不知海若之难穷以见笑于大方之家也读华严而不观合论是犹据圗以窥天文而不考甘石之书无以知灾祥之防也可乎哉然华严凡八十巻合论凡四十论离为二书部帙浩愽既不便于观览又艰难于挈提学佛者患此久矣朝奉大夫提举坑冶铸钱张君书言始创意以经论合为一书作小字刋之刻画之精如水布沙如蚕种子匀浄分明悦可人意凡愿者即以施之异时一大部经极一负荷之力所不能举者今敛而小之不盈数函携适四方无不如意非善巧方便孰能如此其用心乐善亦勤矣哉夫一尘中有大千经巻具智慧者破尘出之是为真游华严境界真得合论宗防信解行证宜自此书始敢告读者应作是观建炎元年八月望日序
　　送萧建功秀才归临江序
　　入芝兰之室者久而不知其芳游鲍鱼之肆者久而不知其臭盖其薫蒸渐渍之久与之俱化而不自知是以君子谨乎其所与处也临江萧生不逺千里访余于湖外视其貎粹然而温厚听其言毅然而劲正观其文蔚然而条畅究其学渊然而奥愽而又乐善好问慊然有不自足之意盖生尝从了翁游甚久又与李先之雅相厚其所与处者如此宜其薫蒸渐渍如芝兰之芳而不自知也然生之质美矣要须更歴世故以锻链之其美乃成精金之所以可贵者以其百链而不耗也士方平时论议未尝不有余暇出而临事爵禄诱乎前祸患恐乎后不变其所守者几希至于祸福不足以动其心而惟所学之为行若金百链而不耗者了翁李先之其人也了翁平生颠沛患难几三十年气不少挫惟生民之为念而国事之为忧李先之一为小人之所陷困于州县志不少衰其学问至老益笃而二公之道卒光明于今彼临事而变其所守者虽媮取宠利皆湮没而无闻卒亦何所得哉生行且仕矣其亦观二公之所以处已而游世者以为法乎若余者无二公之道学而有忧患将何以副生逺来勤劬之意耶于其归也姑以生之所知二公之所以艰难困抑久晦而乃光者告之且以识别建炎二年十月晦日武阳李某序
　　迂论序
　　梁谿病叟当建炎初待罪宰相才两月余以謩画多不合又所荐引将帅同列不以为然沮斥之争弗能得方时艰难不敢贪宠备位妨贤路以误国事三上章乞罢相庻几大臣以道事君不可则止之义天子度不可留从之以观文殿大学士领洞霄宫将归老于梁谿之上守坟墓穷山水之游以终其身而防者不已其言丑恠肆为巧诋闻者骇汗頼天子睿圣有以察其不然姑禠职俾居渚宫坐食廪禄而处江湖善地徳至渥也闲居杜门谢絶賔客念恩省咎之外无所用心则取古之君臣贤士大夫与夫奸邪佞谀乱臣贼子其所施为是非成败治乱兴亡之迹可以垂鉴于后而今之事宜所当变通于昔者极其理而论之其意以谓身既废放不得展尽底蕴以济国家之急姑以智虑所及载之空言以俟后之君子亦不为无补然承乏廊庙既已尝试其拙矣则其所论盖亦濶防而不足以取合于世故目之曰迂论昔孔子欲正名于卫子路曰有是哉子之迂也而孔子告之以名不正则言不顺其极至于民无所措手足夫民之无所措手足乃在于名不正数变之后则自子路观之宜乎以为迂然必欲为政使刑罚清而民服非正名不可则其迂也乃所以为要欤余之论固迂矣安知后世无拙如我者有取于其説而反不以为非乎辞务达故无饰説理务畅故无隐情随意所得而着于篇故无先后之叙览者察焉建炎戊申嵗仲秋朔日序
　　唐朝贤将传序
　　为将之难非料敌制胜陷坚摧众之难权重而不骄功高而不伐上承下抚善始善终之为难也韩信连百万之师战必胜攻必取一有骄伐之心而高祖疑之闗羽张飞皆万人敌羽喜犯上飞喜刻下蜀先主知其必不能以自全由是观之立功立名未若保功名之懿也唐有天下将臣为多在太宗时当创业之初削平僣伪制御夷狄则有若李靖李勣在肃宗时值安史之变戡乱定功中兴王室则有若郭子仪李光弼在徳宗时遭奉天之难剪除叛逆光复宗社则有若李晟马燧浑瑊皆能奋忠勇摅谋猷感防风云勒勲帝籍号为大将之贤者至议其优劣则勣不及靖光弼不及子仪瑊燧不及晟何哉靖谦退知上恂恂如不能言以沈厚称而勣嗜进不已导高宗以立武后几危唐祚其识不足称也子仪朝受命夕引道﨑岖防譛间不辩自明而光弼间隙一开卒不复合至忧愤以死其诚不足称也晟策吐蕃多诈不可与盟而瑊燧信之以有平凉之辱其智不足称也春秋责备贤者故不得不论至为将大畧能以功名始终岂可不谓人杰哉尉迟敬徳愤厉争功一闻太宗训勑折节自脩杜门谢客奏清商乐以自奉能改过矣李大亮宿卫之忠裴行俭苏定方术畧之竒秦叔寳薛仁贵李嗣业搏战之勇高崇文纪律之严王忠嗣执守之固李抱真训练之精张万福乐善之笃李光顔愬谋虑之决皆凛然有贤将之风故録次诸传为上下巻表而出之庻几览者以古为鉴得见贤思齐之义云绍兴二年仲春二十二日序
　　雪峯真歇了禅师一掌录序
　　自达磨流通正法眼藏如一灯分百千灯以心传心虽法无南北而机有差别其归一也雪峯了禅师得法于丹霞淳淳得法于芙蓉楷传曹洞宗防门风孤峭壁立千仭有所施设皆被上机非中下根器所能窥测了公自号真歇昔演法于长芦今开席于雪峯学徒云集从之者常千五百余众丛林之盛所未曾有随机提令应病施方有作者之铃锤真良医之药石一言一句皆示空刼中眼目非茍然也其徒集机縁语句为一掌録以初得法由一掌故录成以示梁谿病叟病叟讃叹为説偈言其一曰真歇颊邉遭一掌大愚肋下筑三拳自从黙契宗风后颠倒纵横总是禅其二曰正令全提上上机学人到此莫惊疑直须吼裂野于脑始是金毛狮子儿説偈毕以其録归之因书其语置篇首云绍兴四年嵗次甲寅二月朔序











　　梁谿集巻一百三十七
　　钦定四库全书
　　梁谿集巻一百三十八　　　宋　李纲　撰序五
　　五峯居士文集序　　重校正杜子美集序道乡邹公文集序　　论语详説序
　　古灵陈述古文集序
　　五峯居士文集序
