<!-- { "loadSidebar": true } -->
　　
　　其五
　　
　　舞蝶双萦小玉团殿他春事耐他残道人香色元无住偶尔闻呼緑牡丹
　　
　　其六
　　
　　三月行尽春光微欲觅飞花无可飞髙下川原诸草树也能将緑染人衣
　　
　　其七
　　
　　野菜经春百味新长镵一柄便周身首阳薇蕨元何限始觧夷齐未尽贫
　　
　　其八
　　
　　一丛新竹迸龙鳞微雨仍惊玉菌新乞得维摩香积饭午斋先供两闲人
　　
　　其九
　　
　　五月五日坐东篱忽有黄花抽数枝呼杯恐失醒累意不饮生教醉令嗤
　　
　　其十
　　
　　昙阳庵东积水多僧来商畧种新荷鸡头菱角亦堪可奈此一碧玻璃何
　　
　　其十一
　　
　　六月十八阳侯狂老树草偃蛙窥床老夫拥被卧三夕竟有红日翔扶桑
　　
　　其十二
　　
　　瀼瀼湛露栢间垂色胜醍醐味胜饴见说华池元自有可烦天上借璚枝
　　
　　为僧题云林巻
　　
　　晓树苍苍径未分数声清梵隔林闻莫欺垆底旃檀烬也觧蒸为宝焰云
　　
　　为章仲玉题保竹巻
　　
　　龙钟数挺不辞残把送奚囊耐岁寒絶胜洛阳西邸内劳人日日报平安
　　
　　题畵
　　
　　古树精篮杳霭间轻帆吹过碧湾环道人双屐何曽系犹自贪看画里山
　　
　　喻兰溪邦相为四絶句贻我颇致青蝇之感且以名酒二瓿见饷其落句云万事从教醉里销次第和答
　　
　　劳君五岳起双眉老病无能学羼提祗是怜他善星辈恶风吹送下泥犂
　　
　　其二
　　
　　金华洞洞有仙官叱石为羊也不难总为汉家罗网急双鳬莫遣问长安
　　
　　其三
　　
　　潘郎可是懒栽花一赋能当万树霞却笑尔时勾漏令不从身内觅丹砂
　　
　　其四
　　
　　兰溪新酒碧扵泉一斗真堪价十千我醉声闻浑不要使君公暇好逃禅
　　
　　送潘大宪副视关中学政
　　
　　雍容冠斾入燕京经术江东旧着名不似公家潘散骑仅将行色赋西征
　　
　　其二
　　
　　三辅青衿拜下风就中三礼更推公似闻伯仲金华省曽奏先朝白虎通
　　
　　偶阅楞严作
　　
　　十年难弟未知音七处征心可见心何似卷堂聊散去任他鱼鸟各飞沉
　　
　　其二
　　
　　莲花采去觅淤泥觌面张拳转更迷了得本来无染意眼前何境不菩提
　　
　　其三
　　
　　毋劳九品忆莲台也莫栖栖代世哀一念不生真体净圆通大士应声来
　　
　　其四
　　
　　莫把尘心惹世尘阿私十格尚沉沦那知梵释诸天位原是灵山九地人
　　
　　寿魏鸿胪七袠
　　
　　诗酒弦歌寄此生风流重见顾家瑛（君居为阿瑛遗址）不湏屈指量贫富七十年中擅太平
　　
　　其二
　　
　　庭前木兰何太奇千朶万朶白迷离争似中堂双玉树对飜华蕚吐孙枝（君庭玉兰之盛甲吴中）
　　
　　其三
　　
　　牙绯艾緑拥朋尊可爱君家好弟昆犹有雍容诗礼在令人长忆魏阳元（君之伯父也）
　　
　　其四
　　
　　宾筵弁侧半傀俄犹戴乌纱检白波不为一官能恋恋少年辛苦读书多
　　
　　周三儁郎时诵道书辞其舅学士公游南太学得絶句二首
　　
　　十里珠帘出晓妆长干春色待周郎从他误曲毋劳顾留得斋心奉紫皇
　　
　　其二
　　
　　袖里南华与舅论翻从玉润爱氷神晩菘早韭山中味慎莫夸他肉食人
　　
　　戏为樱桃题二絶句
　　
　　葡萄赐紫那同贵金橘堆黄剰是酸何似琢圆千靺鞨深红透出水晶盘
　　
　　其二
　　
　　含桃一荐栢梁新偷入新诗郭舍人笑杀上林村令句李梅争似囓妃唇
　　
　　送张兰溪公除补选
　　
　　迢迢单舫上天京单父当年政已成五月南薫无限意弹琴莫道不成声
　　
　　其二
　　
　　曽传八咏在东阳可借双鳬下未央溪邉小儿骑竹马洞口僊人呼石羊
　　
　　襄国王飞教千里岁一慰存野人无以仰酬惟祝麟趾之庆而已敬成四絶情见乎辞
　　
　　老龙堤畔彩云开千乗旌旗射猎来蔽日鹏雏浑不管掌中贪捧一珠回
　　
　　其二
　　
　　渚宫春雪一登坛宋玉文成最耐看十二巫峯尽盘石莫容云雨梦中残
　　
　　其三
　　
　　六月金盘安石榴榴房忽绽玉浆流欲知太母尝新意亲遣髙王问魏收
　　
　　其四
　　
　　老病蒙庄五畆阴年年孤负楚王金虽然曵尾泥涂乐未少衔珠一片心
　　
　　陈道复写牡丹征仲题句以徐熈拟之戏步于后
　　
　　谁将野逸拟徐熈一种妖红晕玉肌应是陈闳被宣召沈香亭畔写杨妃
　　
　　答沈嘉则
　　
　　风流翻入步虚词南国人称沈亚之不信缑山辛苦意只言笙鹤便相随
　　
　　其二
　　
　　才从苦海脱沈沦两鬓萧踈已似银君是谪仙宁不觧玉京那有半残人
　　
　　同州王先生赐绂依昙阳庵修西方业以俟师真盻蠁少子某迎之不可于其归也代先生送之
　　
　　阿翁非为逺公留为觅金箆净土游十万八千犹未是可应西向忆同州
　　
　　其二
　　
　　莫因离别泪阑干老子冰心彻底寒会得西归真意后不妨儿女话团圞
　　
　　同州二先辈以书迎其父令公归不得作二絶慰之
　　
　　雪山行道不辞辛车匿空归罗■〈日侯〉嗔以此深心奉尘刹古来方是报恩人
　　
　　其二
　　
　　朝闻丹诀暮西还不踏江南处处山但使郎君如尹喜可容真气误函闗
　　
　　题枫谷巻为杭州喻邦相
　　
　　春至能青秋更丹山深不共荻花寒武林官道知多少总与行人醉面看（香山有枫叶荻花秋瑟瑟之句）
　　
　　其二
　　
　　庭葵向阳知故赤谷枫背日亦成丹总令心事各有寄谁解霜风领岁寒（少陵有背日丹枫万木凋之句）
　　
　　赠钱效拙六袠寿言二絶句
　　
　　钱翁长余星一周十年先着鹿皮裘如逢海上添筹客为我聊呼第二筹（君居海上而好着隠士巾服）
　　
　　其二
　　
　　鲁连乍觅东海住安期复从海东来饮君寿酒君试问为是僊才说客才（君有纵横才而二仙皆尝作说客故云）
　　
　　赠黄鹄
　　
　　道子麄豪故有神精微仍数李公麟何当扫尽铅华态貎得乾坤万古真
　　
　　其二
　　
　　誓墓归来老病身无心去逐世间尘与君轰饮君犹恨不写人间第一人
　　
　　寄赠吴大倕倩
　　
　　十载吴郎已大名青山依旧楚诸生似闻老蚌蹉跎意欲遣双珠入帝城
　　
　　寄赠吴二皋倩
　　
　　酒态傀俄兄不如弄船钓得武昌鱼青藜忽破髙斋色醒后吾伊读父书
　　
　　和张肖甫司马题王阳徳使君阳湖别墅十咏
　　
　　知乐轩
　　
　　鲸口初分玉涧余金鳞点点跃青渠欲知鱼乐无如子曽向澄江梦作鱼（君尝令靖江故以令事戏之）
　　
　　清凉界
　　
　　从他赤日也清凉室利南来是道场不似石家金谷地热心偏向緑珠忙（五台有清凉界金谷亦有清凉台）
　　
　　纡青阁
　　
　　小阁踈帘面面开不知何处送青来佛螺欲傍斜阳敛那有珠丝系得回
　　
　　红雨蹊
　　
　　天花争坠不黏身下作东林红锦裀却恨酒醒眠起后悄然无计一留春
　　
　　浮碧台
　　
　　千寻碧皱倚空蒙湖眼山眉态不穷错讶楼台縁蜃气中天涌出化人宫
　　
　　金粟岭
　　
　　纷纷金粟万如来移自西方七宝台笑杀中秋灵隐夜总令收得不堪栽
　　
　　穿云峡
　　
　　有时峡坼流云逗有时云薄峯尖透主人蹑屐伛偻归剪得氤缊满双袖
　　
　　超然台
　　
　　旸湖千顷白云流百尺隗俄在上头欲语超然无可道不牵尘世一丝愁
　　
　　筠阿馆
　　
　　万条青玉逼云寒余箨犹堪剪作冠张廌莫跨居处好王家亦自有琅玕
　　
　　暑香亭
　　
　　才歌白苎水生凉脉脉柔风送暗香记取郑公三伏日碧筒徐吸紫霞浆
　　
　　偶题
　　
　　抛却功名事上真名根犹自惹凡尘怪来人鸟宫中客多是羲皇向上人
　　
　　其二
　　
　　平生不拟作裴休见有遗书好拨愁拨得一行黄蘖字何须更访赤松游
　　
　　蔡文学曼倩求书其赠大父九十四翁及父孝亷诗因题一絶于
　　
　　后九十四翁归道乡孝亷花蕚日相望（时馆于吾弟所）看君三世催身老不是夸君大父行
　　
　　弇州续稿巻二十三
　　
　　●钦定四库全书
　　
　　弇州续稿巻二十四
　　
　　（眀）王世贞 撰
　　
　　○诗部
　　
　　△七言絶句
　　
　　昨秋有传殿卿左史游道山者得一絶见慰不胜快心走笔奉贺
　　
　　春来飞梦玉京山乞得交梨一颗还徧叩金台无长史祗应犹自在人间
　　
　　有莲洲比丘者托康生寄一偈云法身有口能噇饭大地无尘翳眼睛此事遥知已相悉愿垂一语印愚情率尔奉答
　　
　　噇饭莫贪香积饭无尘翻惹六根尘通身是口通身眼口眼应须赚世人
　　
　　又代僧答
　　
　　噇饭何妨香积饭无尘一任世间尘通身是口通身眼口眼何曽赚世人
　　
　　书付印公转寄不知到否三月偶举似骕儿拈曰已是印了也又曰以后再莫举似别人问余二诗若何曰后一偈此僧尚留目在前一偈瞎却此僧在已而曰虽然如此是教典中话余出两步霍然云法身有口能噇饭有口不噇饭要口怎么大地无尘翳眼睛谁翳汝然已无用矣
　　
　　题李使君扇头小画
　　
　　几重云树几重山小小茅檐三两间但许使君赍酒至不妨南陌荷锄还
　　
　　袁绳之太常起家赴南少司空走笔为赠
　　
　　汉家清议重南宫卧雪能怜袁邵公总为太常髙第久玺书连旦拜司空
　　
　　其二
　　
　　单车轧轧度丹阳十载清名扬太常任是令公家宴好也应中夜减红妆
　　
　　其三
　　
　　颠倒衣裳白髪侵箧中腰带半无金当时谏草垂磨灭犹是区区请劔心
　　
　　其四
　　
　　依然蓝笋叩精兰剥啄声停稚子欢懒病科头当六月不因知已便弹冠
　　
　　吴生得神符治余少子士骏疟应手即愈走笔赠之
　　
　　眼见儿曹病骨苏将言无鬼未全无少陵总有花卿句不及吴郎一字符
　　
　　偶成
　　
　　楚英晩节希转轮汉狱株连千万人清浄慈悲两安在西来谁为治贪嗔
　　
　　其二
　　
　　读书万巻葛勾漏饮酒千锺郭景纯狂夫借此聊自暖苐恐天宫无二人
　　
　　其三
　　
　　畴尊武媚作越古畴字阿■〈麻外女内〉为总持不怕舌尖难过鼻只谋衣钵且寛眉
　　
　　其四
　　
　　古来持律让宣公何事贪它天食供身后拟归慈氏院眼前不见西来宗
　　
　　其五
　　
　　于阗比汉一小县纵令护法能几何懊恨谈禅裴相国不将黄蘖换青娥
　　
　　其六
　　
　　海山方丈不肯住要住第三兠率天只恐放教居外院小蛮樊素共年年
　　
　　其七
　　
