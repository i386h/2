<!-- { "loadSidebar": true } -->
　　荒茶废酒，好风光何曾去游。生疏一向琵琶手，这几日忘记梳头。 
　　［五供养］ 
　　痴心坚守，却做出酸疼万般症候。看花心胆怯，抬面何人羞。问为着谁来，花性多收 
　　［好姐姐］ 
　　曾记搬唇口，有无数前头后头。亏心硬手，你如此做人忠厚。 
　　［主山颓］ 
　　思量真个歹，细追求，几番儿跌绽绣鞋勾。 
　　［鲍老催］ 
　　九分是休，恩人反教成敌头，不尴不尬把我丢。 
　　［川拨棹］ 
　　下宝将他咒，有苍天在头上头。瞒不得照泪灯篝，瞒不得照泪灯篝。拚告你阴司，奴先死休。 
　　［嘉庆子］ 
　　奴把谁来记上心头，你把谁来放下心头。奴苦苦相思，你一笔勾。 
　　［侥侥令］ 
　　般般听你哄，件件罪根由。甚日归来拿着手，不痛打承招不罢休。 
　　［尾声］ 
　　恩情自比天长久，就恨你终须宽宥。只要你归来多放手。 
　　大抵情不深则恨不毒，闺词至于恨而无遁情矣。每见院本旧曲，从无闺恨，窃谓其情波有限。乃别谱新声，攧翻恨字，才觉相思于此痛人。他时闺思、闺怨等篇，正不及情语耳。（自记） 
　　咬定恨字，无限波澜。可称能品，不愧隽才。此直是海神庙一纸状词耳，谁为刀笔，深文如是。（暗生评） 

　　妾初度偶言（有序跋） 
　　穷村僻远，三径成蒿。雨暮风潮，还往竟绝。洞花幽草。时以翻经绣佛之暇，相与寻讨烟霞，勾当香茗。此中幽趣，岂堪语忙人乎？乃因其初度，播之声歌。而私命其篇，为北山迂叟房中之乐。 
　　［南中吕?渔家傲］ 
　　今日里，把往事从头作话题。不觉的日子三千，年头又八。我你容颜俱苍矣，各添年纪。俺守着经卷丹炉，你只是荆钗布衣。但年年花谢花开，花开时，进酒巵。 
　　［剔银灯］ 
　　你姻缘事，谁知在这里，前生事，便嫁穷酸也何愧。几间屋，正与翠巍巍前山对，几个人，只在艳腾腾群花内。终年终日如此，桑海变，俺和伊兀是不知。 
　　［地锦摊花］ 
　　谢天公安顿，咱和你，命福不低，乐田园，案举眉齐。醉月吟风，斗茗围棋。永相依，享用些太平日。 
　　［美娘儿］ 
　　折花折花来上寿，花香点绣衣。把酒把酒双劝饮，红潮脸上脂。檀郎豪俊会填词，歌儿舌脆音律细。一簇一簇琼箫沸，似月满秦楼跨凤时。 
　　予山居，在东西二畲之间，其地土肥水滑，宜花便木。丙辰冬，作半闲精舍在山腹，明年作就麓新居在山足。不五六年，树可荫人，而竹皆抱孙矣。更以亭台庵阁，点缀其间。虽不事华饰，然自是幽微妍稳。春花发艳，秋木陨黄。屋角参差，“巍巍前山对，几个人，只在艳腾腾群花内”，盖实录也。夫吾辈进不能膏雨天下，苦退又不能桔槔灌园，是真天地间一腐草，亦乌用此四大为？予自分无洪福，不敢负淡缘。凡移花接果之方，开畦疏水之法，莫不悉心悉力为之。今幸有小成，花木畅茂，禽留不去，山隐转奇，桥柳台松，古秀妩媚。春深秋早，日美风恬。得与村翁渔叟，觞花问竹于其间，或令椎髻孟光，携东阁中人，靧花红调竹粉，媒花斗草以为乐，盖用志不分，天遣食报予，既易之以劳，复享之以淡。庶几不取罪于彼苍。而予之筋骸骨血，亦差不为人间真弃物耳。予尝有诗曰：“苍生久矣无霜雨，三径何曾有旱荒。筋力未尝无用处，要销花福为花忙。”盖用以自勖，不敢甘自暴弃，孤负老天眷顾盛心也。（自跋） 
　　扭声色入烟霞，将风情用花月，趣淡弥真，境冷逾热，子野可谓巧于享受矣。（陈寿卿） 
　　星剑霞衣，仙风道骨，岂真脂粉中人耶。（性夙评） 

　　与妓语旧感赠（有序） 
　　蝶睡醒来，花心谢了。忽到赵家，重看合德。因逢虢国，转忆太真。旧事相与攒愁，笑痴心又来做梦。乃振词坛旗鼓，惊开花阵心兵。 
　　［南仙吕入双调?步步娇］ 
　　未许芳心全灰死，想起前头事，当初见你时。姊妹随肩，记得排行次。自分会无期，却谁知，梦里重逢此。 
　　［江儿水］ 
　　灯下重偷觑，予心有所思。几千番变到今朝地，措萧郎，又见苏卿妹。两嗟呀，尽说相逢处，有可音书容寄。答道：而今就姊妹，音书没纸。 
　　［园林好］ 
　　记当日你犹然未笄，验身材早长于去时。笑我也添年纪，你换了旧容仪，我换了旧情痴。 
　　［玉交枝］ 
　　我今老矣，渐腮边鬑鬑有须。当初花柳和云雨，今日是笔砚琴书。心窝忘了定情诗，眼睛晕了鸳鸯字。笑当初，痴耶忒痴，索性有今朝忘记。 
　　［人月圆］ 
　　忽忽想当初，妆前见你，姊妹梳头争学髻。到如今乔绾青丝，到如今乔绾青丝，毕竟有三分似得伊。记些些，是与非。痛今生，长别离。 
　　［侥侥令］ 
　　鸳鸯曾打结，织锦旧填词。是你姐姐月下花前般般事，倒付与我和伊作话题。 
　　［尾文］ 
　　从今为你重提起，有便信须教递与伊，只说檀郎忘了矣。 
　　吾辈情之所锺，每见遗粉残膏，犹是销魂欲死，况见其妹乎？当时唐玄、汉成，直于太真、飞燕，情种既深，遂觉艳根柔蔓，绵引不已。从太真而虢国，从飞燕而昭仪，即至爱移于远条。然使于飞燕浅，必不至于合德深也。故予尝谓汉之成更情深于唐之玄，此言甚似解人语耳。（自跋） 
　　写情传恨，语语幽深。盖身经是境，自是摹神。倘不悲而泣，正恐其泪不下耳。（徐合明） 
　　宛如小窗对语，可与《幽闺记?拜星月》并传。（巨卿评） 
　　拚则而今拚了，忘则怎生便忘得。（王元白） 

　　弦索词 
　　［北南吕?骂玉郎］ 
　　手抱琵琶弹怨词，把俺哀肠事，诉与谁。天生我你配雄雌，有何疑。俺与你明白夫妻，怕旁人怎的，怕旁人怎的。怎不日夜相随，倒抛人路岐，倒抛人路岐。我你岂莺莺君瑞，可只是哥哥妹妹。虽不曾合卺牵丝，虽不曾合卺牵丝，却也曾焚香设誓，天地皆知。俺闻之，那王魁负了心期，终有日捉将去海神相对。 
　　［前腔］ 
　　再把凄凉诉与伊，好和歹，是你妻，怎瞒心昧已把奴欺。任施为，觑得人似脚底黄泥。忍教人受亏，忍教人受亏，眼见得玉碎花飞，病恹恹怎医。不记得一双儿跪，不记得一头儿睡。把许多绣帐温香，把许多绣帐温香，倒做了单衾血泪，饭醉茶痴。俺寻思，甚来由，枉费心机。倒被他贴天飞，拿他不住。 
　　［前腔］ 
　　下实磨牙咒骂伊，就是你归不得书也归。看行行征雁带愁飞，泪双垂。可知俺玉体香肌，倒痴心待伊，倒痴心待伊。受用些月帐风帏，冷清清梦回，冷清清梦回。痛咬得鸳衾儿碎，推开了枕头儿睡。却谁知业障冤魂，却谁知业障冤魂，悄悄的梦中来至，强做夫妻。恨冲天，那冤家还要无知。俺只是骂几声薄幸贼，将与你断恩绝义。 
　　小窗儿女语，恩怨相尔汝。此中己自有琵琶声，不须更付冰弦檀板，方知其妙也。（眉公评） 
　　妇人言辞思路，自有一种幽沉愤怼之意。此词模拟曲尽，而措辞更质直真至，似近俚俗，正弦索词妙处也。若稍被文彩，便非本色矣。填词贵地道，信哉。（友夔评） 

　　重阳恨（有跋） 
　　［南南吕?香遍满］ 
　　重阳时候，篱边看花愁不愁，借问花前人在否？伊心敢是休？咱心怎便丢。猛凝花下眸，恍立在身前后。 
　　［懒画眉］ 
　　当初记得在妆楼，正病起腾腾举止羞，眉儿低蹙暮山愁。要引他开口，费多少心机在上头。 
　　［梧桐树］ 
　　同登翡翠楼，共饮茱萸酒。淡粉芙蓉，正是开时候。南枝曾折伊之手，这度开时，他竟在天南没尽头。西风绿鬓依然否？若是相思，定比黄花还瘦。 
　　［浣沙溪］ 
　　把连理分，将鸾镜剖，要知他信息无由。殷勤赠下同心扣，空锦袋熏香箧内收。离别久，尽寸寸肝肠儿被伊割，不然呵，也蹙个眉头。 
　　［刘泼帽］ 
　　满城风雨初晴后，照离人，月满床头。消愁聊且邀红友，倒愁，心上事，多非旧。 
　　［秋夜月］ 
　　看看罢休，全不应伊之口。罪犯风流应难宥，些些撇下他安否？忍撇得许久，忒下得毒手。 
　　［东瓯令］ 
　　千般恨，万种愁，辜负重阳一段秋。黄花队里无红袖，独自登高后。见征鸿嘹呖过南楼，带得信来不。 
　　［金莲子］ 
　　休怎休，花笺字迹伊亲手，有一个伊名儿在上头。只落得向灯前，一星星想出旧风流。 
　　［尾文］ 
　　今生未审重逢否，料十分中间难得九，空一度重阳一度愁。 
　　城南戴氏居，有芙蓉一区，早发而茂。庚戌九日，曾就花前为泛菊之饮，今且两年于兹。人在天南，梦不可得。而芙蓉如面，篱菊宛然。清叹不足，继之悲歌，不觉一字泪也。壬子重阳记。（自跋） 
　　不泪而啼，无声而泣。深情密意，只以淡言平语中出之。若草草看过，宁知其为无穷之慨也。（性夙评） 
　　美秀温文，绸缪宛转，而俯仰嘻嘘，不堪多读。（张瑞龄） 

　　七夕闺词 
　　［南南吕?梁州序］ 
　　罗衣初试，新凉才长，恰到穿针楼上。一团欢笑，针锋月色微茫。早是珠凝仙掌，风定梁尘，半缕庭烟漾。来年牛女也，也成双。偏有个人间薄幸郎。如眉月，与眉相向。画眉人，远空惆怅，心上事，到眉上。 
　　［前腔］ 
　　绮疏深掩，朱门闭上，一叶高寒初晌。玉阶罗袜，新听蟋蟀凉况。早是丝牵连爱，脍馔同心，卍字萦蛛网。从教得巧也，也悲伤，只巧织回文封寄郎。郎飘荡，把奴撇扬。空梦回，残月窥鸳帐，眼下泪，满衾上。 
　　［前腔］ 
　　叹良辰今岁无双，岂花容来年无恙。怕经秋瘦损，一似败荷模样。可是潘愁鬓老，沈赋魂消，打扮无心想。深深深拜，也炷心香，愿莫染秋来镜里霜。香暗爇，心自想，心头有话和谁讲。口中话，在心上。 
　　［前腔］ 
　　赏芳辰姊妹飞觞，强梳妆十分时样。怕匣中团扇，可能往日风光。生怪鸦鬟聒絮，不解人愁，染甲争喧嚷。轻轻轻步，也立西厢，见月照当年旧粉墙。伤往事，成怅惘，把苍苔立遍，谁偎傍。鞋底露，透帮上。 
　　［节节高］ 
　　金风透右厢，敞虚凉，流萤几点粘罗幌。倾葡萄酿，浸茉莉香，掩芙蓉帐。刚才出浴衣轻爽，风吹薄翠钗头响。何事檀郎爱分离，把良宵容易轻抛飏。 
　　［前腔］ 
　　当初话夜凉，靠西窗，把三郎故事闲论讲。愿连枝长，比翼双，生人天上。而今眼下遭魔障，来生争不成虚谎。想别有银河在人间，无风咫尺生波浪。 
