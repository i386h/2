<!-- { "loadSidebar": true } -->
　　栁河东以段太尉逸事上史馆自言好问老校退卒能言其事考其所载者三戮郭晞之军士抚焦令谌之农者不受朱泚大绫之币顾太尉忠节显著何必俟此三者而后为贤葢惜其逸坠且以见太尉之平昔非一时奋不顾死以得名者旧唐史之传虽详以未见河东之状故三事皆阙而不书宋景文公谨谨书之其为佳传之助多矣尧章慕循王大功而惜其细行小节人罕知者矻矻然访问而得此将以补史氏之遗其志可嘉也
　　跋东坡获鬼章告裕陵祝文
　　永乐之祸可胜痛哭鬼章生禽宿愤遂摅太宗平突厥髙宗平髙丽当告陵庙葢以唐髙祖蓄愤于北狄太宗鋭意于东夷武功未终后圣继志亦既平荡所宜啓告此长庆中奏语也不知当奏告时有雄文如此否
　　跋东坡送刘道原归南康诗
　　刘凝之弃官居南康欧阳公所为赋庐山髙山谷谓其忍贫如铁石者是生道原坡公亟称之所谓古君子即凝之也司马公通鉴一书赖道原为多其子壮舆亦奇士坐客问此诗本末因为道此
　　跋嘉祐二年进士小録
　　钥曾大父登治平二年乙科大父登元丰八年丙科近嵗传得小録又因并録绍圣二年者大率与今小异今又见此书四者俱以前一叶尽録杂事而此又分试题为三等殆不可晓同年生无分职姓名下每事輙容一字事之因革类如此不能详考矣是嵗得名士十五六人而苏长公少公皆在焉此真千佛名经也
　　跋扬州伯父赋归六逸图
　　渊明聨句　　山谷西轩　　真长望月太白把酒　　玉川啜茶　　东坡题咏
　　尝见古画六逸图孙登长啸阮孚蜡屐渊明以巾漉酒韩伯休货药边孝先昼眠毕卓瓮下皆非同时特取其逸耳非若竹溪六逸之同游也滕子济藏唐人出游图亦六人宋之问王维李白髙适史白岑参云林子跋云据其名题或有弗同时者而扬□并驱睇盼相语以为得意忘象者扬州伯父所图是岂可与俗人言耶
　　又四贤图
　　谢安游东山　　张翰思莼鲈
　　子陵钓台　　　渊明临流赋诗
　　谢公虽为苍生一起而东山之志不渝子陵出见刘文叔终不肯为三公以归季鹰渊明尤为髙尚伯父拥麾持节十余年兴寄髙远尚友四贤晚而得归殆不负此志矣
　　跋了斋有门颂帖
　　钥旧读了斋集见有门颂一篇莫知其防庆元二年八月上澣有二僧叩门袖出了翁真迹及与延庆第四代明智讲主论此颂二帖读之恍然因问天台教观之説云智者大师所説四门一曰有门一曰空门一曰亦空亦有一曰非空非有其实一可贯四四实归一公之为有门颂葢谓此也近世士大夫用力不及前辈只如学佛或仅能涉猎楞严圆觉净名等经及传灯録以资谈辩尔若唐之梁补阙诸公本朝杨文公杨无为张无尽及了翁皆留心教观深得其趣读此颂及书可以知其所造之深矣惟公忠言大节照映千载身罹百谪视死生如旦昼平时学问深造自得固自应尔方在丹丘时逆境尤多而心地泰然深入不二法门公之学佛得力岂易测识哉二僧欲刋之石以信天台之传谨书于后而归之二僧曰妙珣了怡云
　　跋施武子所藏诸帖
　　钟繇墓田丙舎帖
　　庆元二年孟冬壬子见余姚施令尹葢司諌之子也出其家所藏墓田帖碑石余诵山谷之诗曰平生半世看墨本摩挲石刻鬓成丝为之三叹
　　王右军东方画赞
　　李阳冰上李嗣真论右军书有云画像赞洛神赋姿仪雅丽有矜庄严肃之象视之信然
　　黄庭经
　　硬黄小字临黄庭平生所见三四非精笔不能到第未知玉轴黄庭比此何如耳云林子以陶隠居之言证此经非逸少书而隠居与梁武帝启自以黄庭为逸少有名之迹若遂以为兴宁以后宋齐人书恐亦未易定也
　　王大令洛神赋
　　大令好书洛神赋而李阳冰论右军书与画像赞同称右军之迹不复可见不知更胜此否栁公权记于前璨题其后何止公慙卿耶
　　东坡救月图赞
　　旧未见此图直不知赞之所以作东坡竹树犹传之文与可兹以一防成月一抹成蛇曲尽妙趣葢自得之若曹不兴误墨成蝇子敬为乌駮防牛髙道兴坠笔亦成画彼皆工于画者坡乃以游戏至此真天人哉
　　东坡醉中书对客醉眠诗
　　公自言我书意造本无法防画信手烦推求然豪逸迈徃如此者不多见毎毎言酒气从十指间出而饮酒正自不多岂所谓醉中醒者耶
　　跋卞居让摄泰州长史牒并宣徽院公文
　　余平时见士夫家故物未尝不起敬亦因考其所自窃考此巻前曰敕泰州团练使乃检校太保姓荆者敕授之官如今之公牒前必曰知某州军州事之类也自牒奉处分以后则泰州之公移也既差卞君摄长史故为之词其后列衔皆泰州之官印文凡七皆泰州团练使印唐朝固有纸告而此非告也后一纸宣徽院之文姓柴者禹锡也禹锡以太平兴国七年四月拜枢宻副使至雍熙二年冬方罢而此文乃八年九月所给故知其为禹钖也国朝旧制宣徽二使通掌院事共院异防止用南院印又南院比北院颇优或兼枢宻亦掌本院皆与此合石晋天福五年除翰林承旨改殿前承旨为殿直或云淳化三年始改殿前承防为三班奉职葢苏易简以是年除承防而其次子耆续翰林志云旧有殿前承防其父拜翰林承防上以其称呼不别又以其与清贵混淆诏改为三班奉职以避其称因备载之然此巻乃卞氏故物相传二百余年又出于兵火煨烬之中是可宝也
　　跋温公题刘杂端孝叔奏藁【○孝叔名述神宗初为侍御史知杂事王安石始参知政事述疏论权数不足任云云最为切直宋史本传失载尚见东都事略】
　　士大夫特立独行无待于助然亦赖巨公正人以为重韩忠献论事切直有本末王沂公称其不负所职谏官宜若此而忠献益自信刘杂端之奏藁司马文正公以为纯忠恳至深识治本明主宜置座侧以为观戒杂端可以自信可以不朽矣一时得丧其犹足存耶
　　跋陈昌年梅花赋
　　皮日休赋桃花欲状其天冶専取古之美女以为况此赋形容清致故又多取名胜高人以极其变梅固非桃可比体物之工亦又过之
　　跋孙徳辉作薛持国所居记
　　南朝何子季筑室秦望山山发洪水树石皆倒拔惟子季所居岿然独存太守衡阳王元简命钟嵘作瑞室颂刻石以旌之薛君家再脱郁攸之灾乡人敬之水火虽不同亦可名瑞室云
　　跋李光祖所藏远祖迁定海县丞告
　　天福八年乃石晋髙祖之末呉越第三世佐之三年自同光改元武肃王建国以来二十有一年矣是时呉越虽奉中原正朔事皆専行令丞银茜之赐岂复有闗于晋朝况此告不称敕而称制葢呉越国承制而行者也或者犹疑官制印文等全似中朝考之五代史呉越更名所居曰宫殿府曰朝官属皆称臣遣使册海中诸国封拜其君长又通鉴言建国之始仪衞名称多如天子之制教令下綂内曰制敕将吏皆称臣惟不改元置百官有丞相侍郎等又范鲁公五代通録云自称呉越国工参佐称臣僭朝廷百僚之号府曰朝廷但不改年号而已通鉴又有宝正之称五代史十国年谱载至六年而后已平章事等官虽不可徧考亦有可言者中书侍郎曰郑遨五代史一行传有郑遨隠居华山唐明宗以左拾遗晋髙祖以谏议大夫召之皆不起则是隠居不仕又天福四年已卒且不与呉越相干非此郑遨也翰林学士行礼部侍郎知制诰元徳昭后为呉越丞相及事佐与俶至显徳三年周世宗使呉越出兵击南唐时犹在相位所谓元丞相不欲出师者元本危姓危仔倡以信州降武肃武肃恶其姓遂易元氏徳昭即仔倡之子熙宁中参知政事章简公绛厚之即徳昭之孙也苏魏公为章简公神道碑言曾祖仔倡又言祖徳昭武肃王称制用以为相官至右仆射兼侍中晋国公铭曰宪宪公祖遂相钱塘然则此为呉越之告无疑如给事中曰辇右丞曰亮皆未详若门下侍郎平章事曰鼎者疑是林鼎武肃以罗隠林鼎为賔客元瓘以镇海节度判官林鼎掌教令恐至佐时为平章事未可知始武肃尝列賔佐将校名氏于纪功碑隂者五百余人而见于史者如沈崧沈瑫皮光业辈不过十数人其他不可得而见姑叙其可见者以俟博古之君子云五代乱世仕于晋朝与仕于呉越不足为轻重要欲辨其所自耳李氏藏此告二百五十余年得以存先世之旧信可尚也光祖所记清泰三年闰十一月正当后唐废帝之末晋髙祖改元天福之际干祐元年则汉隠帝之初也并书之
　　又苏黄门帖
　　苏少公谪居筠阳今有杂著一编别行于世吾乡李光祖一日携其曾祖屯田所传筠阳唱和集见示时在元丰间雍维瞻度支为守屯田字君绩为倅与颍濵及一时士夫唱和甚众余既假而録之光祖又携此一帖及二刺字来考之遗老传少公以着佐为签书南京判官长公以诗得罪从坐而谪监税居五年移知绩溪县此帖云已离洪州正赴绩溪时也余帖既归苏氏此尤当宝藏之舒中丞志屯田公墓谓虽老翰墨篇章益遒瞻可喜然则宜其与少公相好也
　　书董资政【耘】元帅府事迹
　　髙庙中兴之初纪载时事者类非一书间有异同无从质正初史官奏请诏随龙人与藩邸帅府旧僚并前宰执各令记録事迹撰为一书以进御取其实而不诬者降付史官计当时臣僚应为此书者多矣而髙庙独以属四人葢妙选也大资政董公预焉是髙庙深知公之必不诬也旧尝见一二编未问登载之工拙纪事之虚实徃徃因而自列其功状故见者多疑其私公初为大元帅行军録遇盗亡失既无复见今读此编据一时见闻之实以事系日炳炳如丹扈从之久亦云劳矣曾不自言止载二奏劄之可考者若制诏书檄及李纲宗泽之表奏何烈之小史徐伟之忠谋録及痛定録等皆公以为可信者并裒而上之然则此编是所谓实而不诬者真可备史氏之采择以信后世岂特为董氏之家宝也
　　跋魏忠壮侯【胜】行实
　　乾道初余尝过山阳望清河口吊忠壮魏侯战死之地故老犹能言当时事相与悲咤久之又尝从老校退卒问知守海州事甚众犹记一二侯有鍮石具装明光甲胄日射如黄金出入行阵敌望之胆落尝被甲坐城楼观战备骏马城上望见我师少却怒甚推去雉堞飞骑而下径入阵中敌望风奔溃又尝战北门既防忽囘骑径出南门人不知所谓葢虑酣战于此或击吾背也已而敌果袭南门以数矢却之三军敬服后得参政钱观文所记言隆兴二年仲冬敌出清河连艘而下侯率神劲弓射之矢尽而船出不已以战舰拒之中流为敌众所乗矢下如雨势不可支弃船登岸敌已渡者众被围甚急冒东南而出身中数箭拔之复上马告急于大军而救不至侯胆勇善鬬而人马被伤已十七八士气已竭进退无所因坠马遂死之而大军亦丧气矣观文时为淮东宣谕使当得其实呜呼使当时拥强兵坐而观者稍出数十百骑为之声援岂至是哉今览行实为之三喟子孙多壮士尚其勉旃
　　跋苏魏公所临阁帖
　　此苏魏公所临阁帖也谭训云尝于相国寺置得阁本法帖十巻甚奇毕文简公赐本也魏公记诵絶人固由天分博极羣书葢出学力观此巻临摹之工其勤可知申人自怠而欲追及前辈可乎
　　跋华氏中藏经
