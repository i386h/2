<!-- { "loadSidebar": true } -->
　　法象莫大乎天地变通莫大乎四时悬象着明莫大乎日月备物致用莫大乎圣人夫子讳丘字仲尼鲁国邹人也龙负防帝鸿驱八翼之轩鱼鸟呈文天乙降三分之璧五十二战权舆骤帝之基二十七征草昧驰王之业平域中之祸乱扫天下之防刘以盛德大业之尊当开阶立隧之重及其山崩海竭日薄星廻歴数不还讴謡遂远元子賔周而建国二王之车服可寻上卿翼宋而承家三命之衣冠再袭是故隂阳混合泄符瑞于平乡宇宙氤氲洒休徴于阙里龙准而背月角而雷声有轩帝之殊姿有殷王之异表山开遁甲尼邱落于紫垣星掌巫咸钩钤坠于苍陆净光童子来游姬旦之郊乾象明灵下俯庖牺之国十五而志学三十而有成申下问于伯阳屈帝师于郯子天爲木铎九州知发号之期吾岂匏瓜一国有来苏之望尝登委吏稍践中都天下可临诸侯取则以之礼而国定司空之官以成礼以之义而国平司冦之官以成义掌山林于夏典物得其生听狱讼于秋官人忘其死大夫乱法仍行两观之诛陪臣执权即问三雍之罪强公室弱私家叙君臣明长防用能使牺牲秬鬯不登阛阓之庭羽防旌旄不列坛塲之位当是时也三光薄蚀九土分崩夷狄有君中华无礼周京赫赫成康之至教蔑闻鲁国岩岩贤圣之余风可坠河图未岀吾道不行周流八方经营四海治乱运也穷通命也荷天下之至圣仍逢盗跖之军仗天下之至和犹有匡人之逼徳生于我乐天命而何忧文不在兹临大难而无惧使仁者必信安有伯夷使智者必行安有王子岂三千击水牛蹄不能鼓横海之鳞九万抟风鸡羽不能扇垂天之翼然后上不臣天子下不事诸侯乗殷之辂服周之冕或屈伸于季孟之间或动静于鱼龙之际下学而上达将圣而多能博而无名信而好古察殷周之礼乐损益可知观杞宋之文章贤才不足数年学易伏羲龙马之图三月闻韶嬀帝凤凰之典信存乎徳术数贯于神明意见乎时制作侔于造化巳所不欲则一言可以终身人之莫违则一言可以亡国恶郑卫之乱雅乐恶利口之覆邦家荣辱定于枢机褒贬存乎简牍精诚宻召北辰开紫掖之星福应全来中极敷云之气乃若知幽明之故见天地之心有感而遂通不行而克至年当甲子潜知启汉之萌音协宫商预察亡秦之兆星移大火追责天司月入纯阳无劳两备季桓子羵羊之井推木石之祯祥陈惠公集隼之庭騐蛮夷之贡赋然后歴三辰而玉歩照四极而金声坐于缁帷之林浮于亶州之海门生七十仰天路以无阶弟子三千望宫墙而不入哲人之能事毕矣先王之至徳行矣配乎二象不能迁必至之期叅乎两曜不能稽有常之动南游楚国遂闻衰凤之歌西狩鲁郊独有伤麟之泣夫子周灵王二十一年冬十月庚子生至鲁哀公十有六年夏四月巳丑卒凡享年七十二于今一千余歳泰山頽而梁木坏防言絶而大义乖传飨祀于百家奉琴书于十代秦始皇见登床之识始乱衣裳鲁防王看坏壁之书犹闻丝竹汉图起于六千日赐金之礼载优魏德行于五十年刻石之风未冺述文武者皆宪章于圣人修学校者佥折衷于夫子自永嘉既渡建业不匡天帝既醉而剪鹑中原则竞惟逐鹿摧六律絶笙竽塞师旷之耳天下之人废其听矣散五彩灭文章胶离朱之目天下之人黜其明矣我高祖神尧皇帝因三灵之宝厯借万国之欢心风起北方月行中道削平宇宙戢干戈于羊马之年弹压华夷照文物于龙蛇之代太宗文武圣皇帝升瑶坛于曲洛受玉版于平河经天纬地荡海夷岳坐宫而宻转紫防光帝宅之尊戴黄屋以深居赤县列神州之贵今上天无私覆道不虚行驭六气而平太阶乗八风而制群动星连月合层台有观羽之劳海晏河移直笔有书祥之倦封太山而禅梁甫千载同归敞衢室而筑明堂百灵咸秩云行雨施品物流行天尊地卑乾坤定矣若乃虞夏商周之礼考正朔而三迁东南西北之人混风声而一变环林拂日映高栁而对扶桑圆海澄天走鲲池而涵象浦粤以干封元年有诏追赠夫子为太师咸亨元年又诏州县官司营葺学庙慿风云于异代照日月于殊涂死者有知殁而无朽如纶如綍大君于号令之严匪朴匪雕上宰极司存之敬长江令杨公农华隂人也即华山公之孙大将军之子朱宫帯地明河一苇之西黄阙中天神岳千花之北山川壮丽于区宇人物繁多于海内齐九龙而阔歩一门钟豹变之荣袭五公而长驱四代赫蝉聨之祉岀忠入孝诞秀兴贤冠盖城邑池台钟鼓英灵辐辏锵锵万玉之门嘉瑞骈罗济济千金之子是故北方多士太一壮其魁梧南国仙人中书伟其端雅椅桐可仰丹漆兼施照明月于胷怀吐清风于襟袖臧武仲之智卞庄子之勇可以为大臣矣韩尚书之临八座发迹下邳卓太尉之践三阶来从宻县自操刀入仕闻鲁邑之弦声觧劔分司察丰城之宝气汝隂徐令人号无防河内王君时称未有飞雪千里不能改松栢之心名都十城不能动夷齐之行先是殊方暴客常严钜野之兵絶磴奸豪每纵潢池之虣数州常以为弊厯政所不能移行人为之聚众耕父由其释耒公英谋独断锐气无前奋一劔以戮元凶驰单车而蹑遗噍道旁牛马并属罗衡县内神明皆称傅琰若乃山林猛兽动星象而垂文江汉防甿鼓风飚而作气城门六闭未防虞吏之灾都市三言终有三君之暴公雄心裂眦壮髪冲冠按东海之金刀飞北斗之石箭冈峦不扰有符刘孟之城坑穿无虞更似童君之邑自非爱人犹子视物如伤岂能躬斩凶渠亲除灾害与夫青绳不用道被于瑕邱桴鼔希闻化移于京洛可同年语哉然后示之以礼仪陈之以庠序兴役鸠工慿三时之闲暇薄赋轻徭视四野之川原依城负郭青泥险蹬斜连白马之关赤岸长波逺注黄牛之峡悬四刀而开益部照参伐于天光赋上错而辟梁州絶岷嶓于地徳背山临水掩全蜀之膏腴望日占星采公宫之法度丹墙数仭吐纳云霞椽柱三间蔽亏风雨瑠璃晓辟东宫雀目之窓玳瑁朝悬西汉虵鳞之桷图光芒于北斗圣质犹生赫符彩于连珠宏姿可想至于月衡月凖山额山庭偘偘星文堂堂日角莫不向之如在疑游北上之山望之俨然似瞩东流之水博士助教某等西州闻望南国英灵骇飞兎于文塲跃雕龙于笔海扬雄博识神游象系之端李郃幽通思入玑衡之表每至韶光令月朱鸟乗春爽气高天元送歴琼笾玉豆中堂奉先圣之仪石磬金钟南面习诸侯之礼华阳曾子鼔箧来游蜀国顔生抠衣请学歌在侧还升武骑之台礼乐居前重覩文翁之室祁祁茂徳济济时英圣人千载之风儒者一都之防丞主簿尉某等青田戒露望华盖而长鸣绿地生风下仙阁而直辔大夫贞节还居内史之丞文学明经犹歴南昌之尉乡望姓名等王孙猎骑骋原隰之盘游公子文锋叙江山之体势符伟明以都官谢职逢有道而相推赵元淑以郡吏从班见司徒而不拜佥以乡闾少事风月多怀命童子于云台就门人于相圃冬礼春诗之化再造防川淹中稷下之风一匡三蜀若夫平南壮烈沉流水于裁碑逐北勲庸登燕山而刻颂庾太尉新亭之墓尚有黄金郑康成通徳之门犹存白瓦况乎功苞大象绩被苍生岂使铭典阙如音尘不嗣是用雕墙峻宇列冠盖于宜城塞陌塡街考春秋于太学小子狂简不知所以裁之夫子文章今可得而言也词曰
　　西昆玉阙南海金堂惟惚惟恍一隂一阳三辰赫赫九土茫茫太极天帝神州地皇骊连上古混沌中央降及轩顼终于夏商四时玉斗五纬珠囊圣徳千载淳风八荒天开赤箓日照青光识协金匮兵符玉潢化隆文武泽盛成康天子穆穆诸侯皇皇春秋代谢宗社危亡帝典垂象人伦不纲山河命徳天地兴祥礼乐三变文明一匡原承少典祚啓成汤吹律丹凤钩符白狼三仁去国再命循墙不有积善其何以昌降灵邹邑诞哲平乡月角摛彩星钤吐芒文行忠信恭俭温良或黙或语能柔能刚学而不厌师亦何常通礼明徳尊贤毁方古之君子昔者明王道恊公旦神交帝唐摄官从事冕服端章示之以徳临之以庄泽如春雨威若秋霜男女斯别尊卑克彰时逢板荡运属凄遑入齐损味居陈絶粮登山极目临水倘佯无道斯隠舎之则藏季孙大赉敬叔揄扬问官郯子受乐师襄神明协赞雅颂铿锵紫麟遥集丹乌逺翔生灵水火家国舟航功符日用徳协天长倐嗟崩岳奄叹摧梁昧昧神道悠悠彼苍书开坏宅防识登床与代轻重因时弛张氊裘黼黻沙漠坛塲玑衡惨载籍膏肓汾河水白晋野星黄轩电临斗殷雷入房九围臣妾八极城隍东序西序上庠下庠粤惟铜墨实号金箱灵山地辅徳水天潢芝兰秀岀羔鴈成行玉匣孤劒瑶台骕骦惩奸摇右济猛移蝗风传积石道被沧浪丝言涣汗经葺相望夏井莲植秋窓桂芳綉楹文琰绮缀明珰四注飞阁三休歩廊礼行释菜敬尽明芗图非有若地异空桑伏羲书契女娲笙簧匏土金石珪琮璧璋髙门程郑硕学王杨威仪秩秩宫徴玱玱山栖乌鸟水宿鸳鸯蜀门荷防江津滥觞落星髙堰明月囘塘丹碑不朽清庙无疆









　　盈川集巻四
　　钦定四库全书
　　盈川集巻五　　　　　　唐　杨炯　撰
　　碑
　　少室山少姨庙碑
