<!-- { "loadSidebar": true } -->
　　君主静臣主动君任逸臣任劳静而逸则使人动而劳则使于人故动而不辞劳而不怨者义之制也举天下之物无以昜我者莫大乎身举天下之人无以先我者莫亲乎家既以身事人则身不得而有既以家食人则家不得而懐可予可夺可杀可活莫适而非君也又焉得择事而后安哉孟子不往见诸侯孔子君命召不俟驾曾子居武城越冦至则去子思居卫齐冦至则未尝逃以孟子则无官也曽子则师也若孔子之不俟驾子思之不去葢事君之义不可不畏也先王之时大夫使于四方虽四牡之啴啴周道之倭迟动至于不敢懐归忧至于不遑将母其心则非不悲其居则未尝寜处不以不能忘私之恩胜不敢慢命之义故也非特使臣之如此也至于戍役之士亦然薇既老而不得食岁既暮而不得归驱之以行道之劳廹之以雨雪之苦告之以靡使归骋之私心继之以我行不来之死志义使然也非特戍役之如此也虽妇人犹能勉其夫之勤劳告其夫以不可懐归之义凡以致其义而已矣夫或生或死或安或危莫之为而为莫之致而致是数者皆天也若夫遇事不茍免临难不昜节有质直而无流心此士之于君臣之际当自致而已茍为不知义而操富贵之势忧事物之累惴惴然惟恐其去已则凡可以避患者无不为也臣尝观东汉之时班超开通西域立功万里五十国皆欵闗纳质马援清陇西定峤南防穷域冒毒雾终死蛮徼二人者岂甘心絶域轻万死一生之计哉忠义所激然也以光武之贤臣能自致如此而陛下圣徳聪睿不自有已优礼公卿大夫轻施爵禄向之以乐与之心屈之以不倦之所将以责在位之臣行令而无壅赴功而不墯然而天下之大事社稷之长策古人未尽之遗利当世必行之良法皆出于上之经营注措之先而犹不能奉承趋走以应指顾至于转徙以避事茍简以违命惧逺适则以亲辞厌繁使则以病告使人之如此孰有为上守节死义者哉何不旌防一二忠义之臣与议政事放斥不职之吏锢而勿用以惩偷慢以励风节使弟兄之臣诚死宗庙法度之臣诚死社稷辅翼之臣诚死君上捍难隠患之臣诚死城郭人君恭已正南面其于责成也何有
　　治吏下
　　先王之设官也与之亮天工治天职其人足以任官其官足以行法朝无幸位位无旷事然后可以比羣吏之治収庻绩之熈而成王业方其任人也未尝不劳于所求优其所使葢士之明先王之道逹古今之变者得位则行不得位则立迎之以至防则就不恭则去故有爵以贵其德有禄以富其功有冠冕佩服之尊有车服徒御之盛所以立于朝廷长于民上者遇之已至矣屈樛木之髙而引之无遗虚卷阿之中而受之无拒有諌则行有言则聼与之以美意乐之以至诚又已至矣为人臣者因其同寅恊恭正直在位致其道以飬人修其身以行法内尽其心而不欺外竭其力而不懈不择事辞难知无不为为无不至以服其下之所劳以报其上之所施不能如此而私义以害其公私智以非其上懐禄图存背公死党则先王复何以驭焉有刑以治之而已夫刑之所加常在于不善之小人今乃致于公卿大夫之际下则丧亷耻之节上则伤尊贤贵贵之义非所劝也先王之意以谓使之既有礼飬之既有仁在位独不恤而违上慢命以乱成法所以设官分职复何望于治人哉此刑之不可废也方其功之所取则昼日三接不嫌于无威罪之所去则肆诸市朝不疑于无恕尧之于舜虽迭为宾主而善善之乐惟恐其不优舜之于四凶虽放流窜殛而恶恶之刑惟恐其不着圣人之情无所茍也其于进贤退不肖之义各从其当而已矣周官太宰以官刑纠邦治大司冦以官刑上能纠职大司徒令于教官曰各供尔职修乃事以聼王命其有不正则国有常刑虽然其刑之也又岂一日而诛之而轻终身之善哉日不至则待之以月月不至则待之以嵗一岁之逺犹以为未也三歳大计然后诛之夫予之则甚厚夺之则不速然犹顽不即工以干上之典此刑之所以无赦也先王之责人也既如此之详而躬自厚者亦未尝不谨也成汤不迩声色不殖货利检身若不及然后制官刑以儆于有位者躬自厚之道也主上取人以身修身以道凡谋之所可聼言之所可行陟之不迟举之不次朝献其言而暮试其能朝为布韦而暮为卿相用之不违其学与之不求其偹可谓厚于与人矣内则于穆其徳外则勤劳其行敦信以一好恶明义以审是非可谓自厚矣官人百吏犹不能徯上之志行上之令告之以嘉犹示之以周行或乖争以起事或偷慢以违命防上而不忠趋利而无义在所察治而已传曰临事接民以义应变寛裕有容恭庄以先之政之始也然后中和察断以治之政之隆也然后进退诛赏之政之终也一年而与之始三年而与之终今之谓欤




　　乐静集卷二十五
　　钦定四库全书
　　乐静集巻二十六
　　宋　李昭玘　撰
　　重外
　　尝观汉唐任刺史或輙亲见问退而考其所行以质其言或录其姓名得才否状以拟废置或増秩赐金以劳其成或临轩受服以光其遣故汉之吏事号为称职唐之任人所传十五盖重郡县之官慎临人之责自古皆然不特为今日之所急也愚窃论之天下之事有名变而寔存者后世习于名而遂略其寔此名寔所以并废而事功不立也今之守令视古犹诸侯也非不有境土也独不得敛其赋尔若劝课之责则在焉非不有城邑也独不得专其地尔若守御之责则在焉非不有官府也独不得置其属尔若察治之责则在焉非不有学校也独不得命其士尔若教养之责则在焉非不有军旅也独不得专其政尔若简习之责则在焉或以谓古之诸侯与天子同体而尊故其任重今之诸侯与朝廷异势而卑故其任轻然不知地土封爵名数仪物虽今日之所轻而重谷阜民养材教士无以异于昔日之所重承今之责者务覈簿书促期防以文法吏自处其于诏令之意教化之实玩以为不急嵗时上计茍于文具而已必欲宣徳流行移风昜俗一陶天下之和固亦难矣故劝课不修则耕稼不时田野荒污水旱无具老壮流徙守御不修则群小啸聚屠牛发冡焚烧区落白昼杀人察治不修则吏行贪汚交货卖法公义不肃私幸争出教养不修则学舍芜没圗籍尘委人材徧野士论浅俗简习不修则卒伍堕气器械钝春秋角抵坐作如戏凡此者吏不知其责故也国家频年以来除徭役兴农利聮什伍讲学校练军士其法成其令数下郡县之吏犹不能尽心率职以称上意盖其修餙形迹附托名茍可以奉朝廷之法其寔无至诚恻怛以行朝廷之意此特失于亷按未精而督责太轻尔若三代之时诸侯之见天子也春以受其圗秋以比其事夏以陈其谟冬以恊其虑时以发其禁众以施其政天子之抚诸侯也谕言语恊辞命谕书名聼音声同度量成牢礼同器数修法则有撢人以道其政事有掌交以道其徳意故能均政刑合礼乐一道徳同风俗以天下为一家以中国为一人者察治详故也今夫州为之守邑为之令星列棊布散于四方万里之逺道不足以一揆法不足以一守无礼以致之无政以合之凡朝廷之政事法度虽时下其诏丁寜告戒而奉承之吏习为茍简大事则行文檄记条目小事则挂屋壁束髙阁至于狱讼农糓货币征租力役之常嵗为一书以上于朝其人之贤不肖其治之得失其事之利害以谓尽在于此是亦踈矣朝延常患其而设监司矣委之以亷按付之以督责修职者荐于上不才者罢而去此代天子知人者也然而监司未必皆贤也庇奸则以寛纵为度喜事则以苛细为功惰怯则操镇静之说强忍则徼刻薄之利挟气者轻于沮下幸名者急于趋上取未必中也或出于亲戚故旧之先去未必当也或出于怨嫌忿怒之表其情状之相攻自治且不暇又况治人哉朝廷所望于人者乃止于如此则监司未必为得人也夫郡县之治视监司指頋为近监司之治望朝廷耳目为逺天下之事尝劳于总覈难于察治者盖在此也唐制监察御史掌廵按州县其一察官人善恶其二察户口流散帐籍隠没其三察农桑不勤仓库减耗其四察妖猾盗贼不事生业其五察徳行孝悌武材异等藏器晦迹以待时者其六察黠吏豪宗兼并纵暴寃抑不申者方今莫若时诏御史分出而临遣之使郡县覈于监司监司覈于御史御史致其状于宰相则天下郡县之治可指掌而议可偻指而分庶几古循吏之风复见于今日矣
　　属民
