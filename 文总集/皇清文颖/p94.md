<!-- { "loadSidebar": true } -->
　　天章所贲昭兹来许千古有光在
　　皇上则为以圣而下学于贤将天下皆知沿河而东至于海斯文之幸千载一时儒先复生不知何如其忭庆也媿【臣】凡陋弗克钦承恭纪
　　恩遇勒之贞珉以惠天下学者





　　皇清文頴巻十九
　　钦定四库全书
　　皇清文頴巻二十
　　记
　　御试乾清宫读书记　　　　　　　　韩　菼粤稽古圣恭天成命嗣无疆大歴服皆擅神灵之资生知安行允臻厥道必孜孜于典学稽古以多闻集事施于有政治绩大彰然自尧舜以来性之之质既鲜而厥修未纯亦或勤而罔继即有令辟治不古若过此以往尤蔑有闻天啓圣人斯道攸托我
　　皇上躬尧舜之资允执大中即位以来惟敬
　　天法
　　祖用布諴和于四方知千余年不传之绪罔不在于遗经既得之自性尤加以
　　圣心阐图书之秘溯濂洛之宗日慎一日缉熙光明以莅万几细大具举间者小丑乱略四征弗庭敷文徳于堂阶之上昭神武于敷天之下用济大师之克以成万世之功夫湛恩普被至渥也鸿猷骏烈至伟也载稽往策彰文治者或诎于武功而大业成者或弛其初服故舜之徳至矣臯陶祗称之曰罔愆禹之功至矣孔子祗称之曰无间文武之谟烈彰矣而诗歌之曰无缺夫数圣人乃振古之所未能几而仅免乎人情之所时有葢若斯之难也小雅六月诸诗多叹美宣王然至沔水鹤鸣而微辞见矣我
　　皇上兢兢于大命之不假易成功之不居以不已之诚行不息之健时未闿明
　　御乾清宫延接儒臣陈説古训四子五经将以次阐绎天言往复靡奥不穷及视朝之暇深宫渊黙研精味道松云栋牖酬对先圣相悦以解常夜分忘寐以至于挈壶告时鸡人司旦犹弗辍也夫接见儒臣暂也而夙寤晨兴之弗皇宁者韦带之士所犹难也披寻往牒迹也而精微之独授受者大贤以上所弗能窥也葢
　　圣心惟恐有愆有间有缺或如宣王令徳之不终用是退省以质诸数圣人云尔微臣陪法从之末无能仰测髙深之万一顾记言记动其职也形容盛徳以期于永永勿替亦臣之分也谨拜手稽首略次其所及知而恭为之记以偹左右史之余篇












　　宝翰堂记　　　　　　　　　　汪　琬
　　前礼部尚书【臣】王崇简偕其子今工部尚书【臣】熙延【臣】琬过其私第第有堂三楹顔曰宝翰葢【臣】熙构之以敬匵
　　世祖章皇帝所赐
　　御札及书若画之所也于是导【臣】琬俾与观焉轴以象犀袭以文锦发圅啓帙烂焉盈目琬既毕观则【臣】崇简又命之曰女其记之【臣】尝逮事
　　孝陵不敢用固陋辞谨拜手稽首为之记窃惟我世祖章皇帝以天纵之姿神武之烈受天成命西剪巨寇南平小蠢十余年之间薄海内外罔不賔服天下既定然后躬屈
　　至尊数引见左右侍从通今好古之士讲译诗书修明礼乐举郊祀之典考求籍田幸学之仪以肇兴文治当此之时日不暇给矣及其万几稍闲则又能屏絶他好防戏翰墨之林挥洒淋漓渲染生动竒葩异藻间见层出讫于今日其藏弆
　　天府者固不知凡几而寸缣尺素流传人间公卿大夫之家皆装潢而宝惜之夫亦不为少矣【臣】熙起家禁苑既用文学才望受知于
　　上于是出典制书入备顾问游猎廵幸未尝不在交防扈防之次如此者凡十有四年而尤以恪恭勤慎独为天子所亲信故数蒙书若画之赐视他侍从所得殆有加焉然后知君臣相得葢自晩近数百年以来未有及【臣】熙所遘之盛者周书君牙之诰曰惟予小子嗣守文武遗绪亦惟先正之臣克左右乱四方古王者所期望于大臣如此若我
　　世祖之在御也功崇徳懋亦既措天下于乂安而又慎择一二腹心心膂之佐如【臣】熙辈者用辅毘我后人其知人不可谓不明诒谟不可谓不逺且大矣然则竭股肱之力奉扬
　　嗣天子丕显休命以无忘
　　先皇帝之知遇而侈宠锡于无穷是皆【臣】熙之责也书又曰世笃忠贞服劳王家【臣】于王氏父子见之矣














　　台湾载举賔兴记　　　　　　　陆　葇
　　疆宇贵于日辟者非仅籍户口府山泽计也不忍其人之不并育将取鳞介而衣履之且以诗书驯彼犷悍之性也岁庚午奉
　　天子命主校九闽惟台湾每科额中至字号一巻始于康熙二十六年丁卯迄今四年获隽者二人矣【臣】于是伏见我
　　朝立法之善声敎所被以深而遐迩勿间也既撤棘询台湾之风土于诸父老父老踊跃而前曰微太史问固将借輶轩以入告其谓此一方民日渐渍于声敎而全闽百姓得以含哺鼓腹无鸡犬惊戴
　　圣朝之日月世世罔有纪极葢其地在彭湖屿之东延袤约二千八百余里古称鸡笼淡水者其一也其人依山聚族以居名为土番无官长徭赋丁多者雄椎髻裸逐男子穿耳妇人束皮布裙蔽体婚娶不以媒妁遇长者于途则背立俟其过以展敬有事集议亦使长者居上宴防则团坐以竹筒酌酒跳舞而歌乌乌无歴日文字视草青为岁首性好勇裹藤善走履棘刺如平地村落相仇则以兵诘旦解嫌和好如初不习舟楫故畏海捕鱼仅缘溪涧而善用镖镖长五尺有咫竹杆铁镞铦甚镖鹿必中冬日无不饱鹿者射雉则拔尾以为帜弃去不食地多产竹巨者数拱长十余丈伐以构屋恃鹿耳门九曲水以为险土宜五谷不以水耕硫磺富于岩壑之下兼以曝盐爇炭利其生估客流氓廛居列肆珠玑布帛钱刀之属恒以时聚亦有鬭鸡走狗箫鼓琵琶之嬉而读书识文义者无一人焉葢自古以来声敎不相及也我
　　皇上徳威所播正朔所颁西洋荷兰暹罗琉球以迄海外诸国咸不待谕而自至岁贡罔有阙顾兹弹丸黑子奚裨职方氏之版图而逋寇未靖往往乘隙以扰海濵陇陌又立法苛猛虐用其民台人吾人宁袵席外弃之乎自康熙二十二年癸亥
　　勅镇【臣】率一旅降其将卒收其土地上之于
　　朝爰立监司分长吏设学校重师儒一切规画与内地等八年之间生聚敎训岛俗丕变皆知有品逊爱敬之道爼豆揖让之礼每科輙举乡贡士一人以应賔兴受天子恩至渥也父老之言如此猗欤盛哉声敎无外亘古所未有也抑闻之内固者必有外蔽树藩戢篱所以绸缪牖戸也闽之有台湾犹甬东之螺峰吴之姚刘沙粤之黎母山也崇明建则昆虞安堵琼管置则番禺息烽定海设则四明箙矢此封守之明效大验也台湾鼎立郡邑而金厦铜鳌间畴昔之边防外汛恬然拊诸户庭之内矣可以奠金汤可以遂耕凿然则一隅所系不綦重哉书云海隅苍生万邦黎献共惟帝臣此之谓也谨记



　　大同府威逺衞重修学记　　　　朱彝尊
　　庠序学校之设非王政之本与三代盛时其地自党遂达国都莫不有学其人自天子之元子以及士庶人子莫不入于学其典礼政令则自释奠释菜习乡习射执酱执酳以至献馘献囚莫不备举于学又择君子之儒仁义忠信乐善不倦者以为之师士之入乎学者爼豆筐篚象勺干籥有其器鞉鼔椌楬笙镛琴瑟有其音屈伸俯仰盘躃缀兆有其度藏修息游有其所而师氏以三徳三行敎国子司徒以六徳六行六艺賔兴之上无私师下无私学此三代之学所以盛美而大备也后世学日以弛典礼政令听州郡吏专制之于上不必尽举于学其仅存不废者春秋上丁庙祀孔子释奠释菜而已为之师者未必尽择君子之儒徒块然自处学宫使之不由其诚敎之不尽其才士亦隠其学而疾其师视学校为不急之务由是学宫坐以倾圯至有终岁不游于学者呜呼学校王政之本至视为不急之务而听其倾圯此君子之儒为人师者所甚忧也威逺衞当大同关塞之冲士之习于文事者葢寡自边隅晏安士始以弦诵相励而敎谕王君复能以仁义忠信之説善谕之衞故有学岁久将圯王君率诸生某等新之诸生咸乐趣事堂庑寝筵欂栌榱桷防门璧池莫不具饰不侈不陋工既竣向予请记呜呼三代之学其得存于今者仅矣自夫师之不严而道不尊士于是失端本之学不知顺行以事师长则无良师为之也若王君者乐善不倦可谓知本之君子矣昔鲁侯既作泮宫诗人颂之有曰无小无大从公于迈又曰济济多士克广徳心至学校之废郑人刺之则曰纵我不往子宁不来诸生能广王君之心日相与藏修息游于是讲其徳行习其文艺孰谓三代之学不可几于今日也哉



　　杜尚书疆理闽粤记　　　　　　朱彝尊
　　皇帝受宝命一十九年海波不扬金门厦门以次列戍于时总督福建军务都御史【臣】啓圣上言今投诚之众率前迁徙界外之民勒归农则无田可给势将复去为盗莫若以界外田地按籍给还并弛海禁收鱼盐之利给军食疏下廷臣议佥持不可二十二年夏靖海将军【臣】琅克彭湖岛秋台湾平防书至
　　皇帝嘉悦解衣赐琅并制诗褒美焉诞诹吉日告祀孝陵冬十月戊寅
　　皇帝若曰海壖之弗靖权画地以民迁民之荡析朕防伤于心久矣兹海澨永清界外田亩宜给还耕垡咨汝工部侍郎世鉴副都御史呀思哈偕往江浙吏部侍郎臻内阁学士石柱偕往闽粤钦哉其善体朕意定军之制图民之艰于是杜公拜
　　命出是月己丑发京师明年正月逾大庾岭
　　皇帝申命进公工部尚书公乃诹日展界自钦州之防城始遵海以东历府七州三县二十九衞六所一十七廵检司一十六台城堡砦二十一给还民地二万八千一百九十二顷复业丁口三万一千三百定悬军之营二十八而广东之疆理复矣自福宁州西分水关始遵海以东历府四州一县二十四衞四所五廵检司三关城镇砦五十五给还民地二万一千一十八顷复业丁口四万八百定悬军之营三十三而福建之疆理复矣是役也公往还岭海舟车之跋渉不啻三万里蛮烟瘴雨毒雾之交侵蛇蛟之屡舞公与傔仆六七卧起油幕虎触其藩不慑鬼啸于林不惊佥谓公之大勇贲莫及行则射麋以为粻缝蕉以被体安于恶衣食而不求温饱忘一身之辛劬劳来安集俾氓反其宅商趂其墟苖秀于田水归于壑牛宫豕圏鸡栖鸭防各得其所甫终岁告成于
　　阙下公虽不自言功而功已葢于南国矣当周盛时召康公以重臣克亲民事诗人懐之曰昔先王受命有如召公日辟国百里其后穆公继之诗人又咏之曰式辟四方彻我疆土于疆于理至于南海夫以二公之奏绩于先后者公以一人兼之宜为
　　至尊注意而六卿掌其四也公既归田考终特未邀易名之典彝尊公之里人也虑公廵视本末未上诸国史因追忆闻于公者鹿举其大纲作记焉










　　瀛台
　　御试记　　　　　　　　　　　　　徐元正瀛台在
　　外朝之西碧水摇空林峦隠约类瀛洲之胜故以瀛台名中为
　　勤政殿
　　皇帝尝听治其中左图右史大朴不雕存茅茨土阶之旧焉甲戌閠月
　　上召词臣及部臣之曾在翰林者
　　赐食于殿前葢异数也是日也旭日澄鲜晓风和霁銮舆将至羣臣跪迎道左
　　上为垂顾诸臣遂附清尘入苑门而左屏息以俟既而方舟翼然自烟林中出摄衣而登望浮桥曲折时隠时现于苍葭绿苇间如游龙蜿蜒水面朝霞映入波光皆成五色舟至
　　勤政殿前分左右班
　　上命列坐丹墀下柳翠拂衣槐阴荫席尘土【小臣】得奉主恩侧身瑶岛真肺腑皆濯冰雪矣已而六膳三浆络绎以至中使复传
　　天语体恤周渥如太和之鼓万物人皆向荣宴毕谢恩讫复导至
