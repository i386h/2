<!-- { "loadSidebar": true } -->
　　仲夏以来甘澍愆候秔稻方茂浸灌告劳天高日烈云族弗应年之俭穰近在旦暮祁也省咎弗敢舍安分命乃僚奔告羣祀意者政弛而多纇欤狱寃而无告欤赇赂行欤捐瘠多欤有一于是长人任罪疾疠是降诛罚是婴不当感损佳应以害百谷惟公望纪斯土流润千里愿监薄诉垂庇我民驱祓旱殃大沛膏泽就成苞颖于万斯仓甘洁神粢充衍国赋养老嬉幼无有后艰神实赐之其敢忘徳不敢私请谨以清酒制币归穷申款
　　南岳祈雨文
　　仲夏以来日烈风熯云油戢澍于兹四旬祁窃惟荆扬之人以稻为命稻不时获终焉阻饥今穉秀甫兴浸灌云竭原师田畯忧控不宁卜之二旬翘仰甘泽有年在此无年亦在此惟帝宅是灵岳保佑下民歆馨监防厥由景向愿赐霶霈以奬岁功俾我百谷嶷然霑足使得上奉邦赋次洁神粢老糜壮食充养室家天造隂隲帝实尸之至于长人之官政事疵纇显诛幽殛亶无所逃元元孔叹傒帝得请符印有守不获身请秘祠谨遣文学参军文郁竭诚代诉
　　谢雨文
　　间久不雨谷将殄瘁躬率僚掾奔告祠下以禬厥灾惟神降鉴于衷应焉如答沛足甘泽嘉生以滋百姓饥阸既捍而备长人多罪又释弗诛太守不敢忘祀之常秩其敢忘神之显祐谨以嘉酒制币柔毛刚鬛侑以鼓吹敢谢成贶
　　北岳祈晴文
　　维至和元年岁次甲午六月朔越二十四日具位臣宋祁敢以酒币昭告于北岳安天元圣帝按时令是月大雨时行虽然久隂连澍比稍无节因而不止恐害粢盛常赵之人劳窭久矣若今无年将遂转沟壑匮神祀乏国赋两获罪辜则亦惟帝之闵矧川渎溢流壊军城室庐千所屯吏走告守臣不敢宁惟智虑昬塞无以招来和气是用投诚于神帝若垂哀怜觧驳屯云使晴雨得宜百谷成就元元足食其谁敢不据神惠而竭报礼以诧无疆祁佩军印不获身到祠所谨遣司戸参军李冲侍祠
　　里社龙神祈雨文
　　维至和二年岁次乙未二月乙丑朔越十二日庚子具官宋祁谨以酒脯果茗养羞舒鴈之牲敢告于里社龙神比亢阳为沴顺气弗效农夫告勤是用遣僚属有请于龙弥跨四旬雨雪三集润才及寸辄止今土脉冒蒸百昌萌芽此时不雨岁且大乏惟人依神为庇惟神享人之祀归穷上叩不应不止神其走驱雷风兴云致雨弥漫沾足洁涤品彚无令无年以贻龙羞
　　里社龙神谢雨文
　　敢告于里社龙神乃雨弗时若将害粢盛以庚子致祷于龙期五日当应防亮哀叩讫甲辰油云四隮佳澍霈霑有请必答克就丰岁显应如期震动我民刺史虽徳薄敢忘龙之惠澄醪洁羞仰荐报礼
　　酺神文
　　比以旱气搆沴炎螣羣翔方谷之蕃敇民勤捕致禬祠典祈稔农秋至诚如答飞孽无害噍类讫息粢盛迪尝惟神之贶届夫多祉匪曰嘉荐聊用谢成
　　祈雨文
　　去岁前暵后潦斯人困甚朝廷蠲减徭赋以救流亡今春膏盈愤雨弗霑霈宿麦告悴谷未及种力农骇嗟和气屯凝惟神一境之望隂相天惠泄风出云是庇是资敢修禬典以丐丰嘏
　　北岳谢雨文【案祁到成徳军任在七月此文在四月当属奉诏在前即遣属官致祭】
　　维皇祐四年岁次壬辰四月丙子朔越十九日甲午具位宋祁谨遣光禄寺丞签署节度判官防公事夏倚以清酌庶羞之奠致祭于北岳安天元圣帝近以正月至四月不雨艺者不苗苗者不蕃吏民遑遑忧为岁害尝遣属官走庙下以旱告曾未浃辰雨获嘉应愁叹之声转为讴吟是用卜日具祭以答灵贶然而川隰之间既幸霶洽矣其陵阜墝埆之田尚未涵足神其振张威明以大明功俾高下均防其赐则吏民尊奉之心益防肃矣
　　祷北岳文
　　敇举时祀壬大方岳而署旨侍祠礼在守土今春浃中气土理涵坟耕事洽布膏濡庭硕此惟其时君子小人岁望在穑相穑有道惟神尸之祈自渐垅垂颖底于坻积而雨不侵滛风不熯燥四虫屏慝祛沴宣和隂造有年繄神为力捃导舆臆祁为之言要神渎灵言者之罪宥而享之蠲聼神惠
　　五龙堂谢雨文
　　维皇祐六年岁次甲午三月乙丑朔越二十日甲申具位宋祁谨以清酌之奠昭告于五龙之神昨旱暵为虐绵跨冬春二麦瘁枯民屋疵疠守吏震愧用斋洁以致上控于神信辞幽通神实歆应甘泽飞霂霑被四疆然穑事方作尚湏膏润惟至诚可以感神惟明神可以庇民敢因报谢更蕲来泽
　　祈雪文
　　比亲按禬典以求甘泽神不赐违嘉雪遽霑未能周浃天已开霁疑薄诚不足迎复至和今土膏冒橛农耜就亩而云合不肤风辄披攘阳悍而骄造燠夺寒以佐温疠比屋流染兹人愁呻罔所告穷宿麦燋熯谷乏无助刺史夙夜震惕不知为计是用改祓防心再请诸神惟神责刺史多罪降戾其躬以震不防垂悯元元蚤贶甘澍驱魃投灾沛发嘉生万物茂遂皆神之赐洁币储牲将谢厥成
　　北岳祈雪文
　　自冬无雪大寒不效宿麦瘁枯渉春之仲土坟冻泮天极愈高暖气蚤来厉鬼挟疫以中齐人寒咳僵仆赭埃防田耒耜弗施夫家愁叹疾首无防坐待饥虚臣荷二千石印绶克长此邦部九州军地幅员千里有民不获匪臣孰司临政不敏御下弗明事神不防怨诅腾布为疾为旱职臣所召向者已遣府从事投诉祠阙冀防嘉生而渉月跨岁太和闭郁终风连朝云合辄披臣日自省不知所救惟身多罪蔽暗懦愚非帝所赦不敢逃诛斯民何辜罹此亢厄孩耋相持驱就困穷有仁如帝而不垂悯侧闻古诸侯祭境内山川以山川能出云为风雨见怪物福庇其下而血食之自侯以降养牺储醪跽伏进荐或禴或尝不敢有贰以能为之主也惟帝所宅乃州之望何材不取何变不储然则蓄而泄之沛润千里振洗惔焚奋张叶芽滋液流浸啓侑有年是岳所以主而州所以为望也人能事神神能庇人方穷而诉必见哀许物薄请丰所恃至诚
　　南岳祈雪文
　　自秋徂冬旱既太甚岁聿暮止霏雪无应畎畮兹悴云汉日昭嗷嗷黎元何辜于下政不时乂责在长人或狱犴愁寃或调役苛暴防闇多罪不当神心感伤至和因害嘉应咎苟有执不敢逃诛诚愿身婴疾疠明塞无状坠越厥命以纾民灾陛下忧劳万方适肆大眚上天气应不容并隔惟帝保宅霍震显厥灵储隂孕怪播泽千里民之命在于谷谷之相在于神翘诚崇朝跂沛甘泽若获敺荡温郁祓除旱殃则馨香嘉栗厥有常报不敢私请谨以嘉币旨酒式侑防祷
　　谢雪文二首
　　维皇祐五年岁次癸巳正月壬寅朔越四日乙已具官宋祁敢告于里社龙神向以寒气不效雪不时降民病壅塞首种燋然是用暴诚于尔有神神鉴其恳厥应如答高润下霑罔不浃洽有醪伊清有饔斯馨以将至防敢用谢成
　　比以旱沴参搆绵接二时天房泄暖麦首芸悴人愁室叹食力寖艰守臣震惧夙夜惟省而政疵咎积罔克弭除是以归穷披款驰修禬祝帝监于下赦其愆尤庇育有邦丕答嘉应乃十二月乙未有请越三日戊戌甘泽遄降弗亟而缓霑足四疆叶蒸土膏代匮为禳涤灾迎祐惟帝之赐我不敢知曰聪直变化实司民命亦不敢知曰巩畏嘉栗克厌灵心辄修旧典姑谢灵贶谨以少牢嘉稷旨酒制币肃奉报礼
　　定州到任谢神文
　　恭闻古诸侯祭境内山川鬼神祁被皇帝诏书来此邦凡在祀典者春秋之笾豆彞斚举得奉承故始莅事不敢不见祠下惟刺史所治弗疠弗灾以享其年神寳庇之辄以熟饔旨酒侑以鼓吹遣属吏摄事再拜诸廷
　　风震祭土地祝文
　　乃六月丙申暴风震电拔大木并损室庐刺史与邦人苇然不敢宁永惟怪祥发所治之地必有以感之邦人无罪刺史其罪或寃郁未申或底诸困穷嗟呼怨诅仰干神罚刺史愿誓神自新省念咎愆庶臻治理以纾威责匿首归穷惟神赐哀不敢私请辄以熟饔清酌侑荐于前
　　祭文
　　祭孙仆射文
　　呜呼圆方相函有奥有清禀乎粹灵贤人挺生荃宰相期有暌有遇值其嘉防盛烈斯举允矣我公懿徳乘时总是二美蔚为人师齐风泱泱洙俗訚訚弱龄就傅典学书绅巾箱襞积油素纷纶神宗御天擢首儒先所立卓尔其声裒然一命筮仕铨衡密啓缓玦缁帷繙经璧水礼有爱羊河无渡豕我冠两梁我绂斯皇进陪朝禬兼侍藩房诸家去圣诋诃夺攘空言秕稗异制械桁公愤若时毅然含章增埤发墨塞路摧杨兟兟学徒终知向方章圣临驭神庭搆宇命公待诏轩然凤举邦实上贤人荣稽古鲠亮摩切优防博裕匪尺是枉伊柔弗茹前膝宸帷叩头省戸砥刃以湏衮章辄补谋之具臧弊庶遄沮帝念蒸黎连翩出麾奉行细札褰去垂帷神明树政乐职闻诗居则率俾去而见思乃践谏霤乃官琐闱长君继明进阶贰卿追锋趣召燕席光亨宣室清问华光授经有猷有为弗猥弗并典常坟大武戒汤铭诵言必对嘉猷是经白首魁垒与世作程银台崇崇公阅其封牧驺耳耳公事厥使或司緜蕞或教国子惟公得之异乎求之截河弗溷导款靡亏大车而载秋阳以辉鸿飞防不慕矰弋公居法从志澹虚极抗章引年阖门谢客上所固留愿焉弗获龙筦纳言得请东藩奎钩洒翰宴斚申恩亦命四近赋诗赠言卧阁逾岁乞骸去位春坊傅席菟裘仙里疏受挥金式宴以喜广徳挂车诒孙及子天且佚老君能知止向用五福与善则常公明且哲宜夀而昌天乎弗淑萎哲歼良睆箦占命忠言孔彰玉辉金相掩此不旸人彛代矩今也云亡士类相吊朝家悯伤恤恩告第蹏书宻章高明令终微公孰当某等或奉绪言或庥大庇游藩防润挹流疏秽平日函丈今兹交臂拘此宿官永乖薄酹有李成蹊有碑堕泪遐赍令芳庶展哀忾呜呼哀哉尚飨















　　景文集巻四十八
　　钦定四库全书
　　景文集巻四十九
　　宋　宋祁　撰
　　书
　　安抚太师相公书
　　祁惶恐今兹淫雨溢河相辅为患无虑千里人将其鱼安抚太师相公身督吏下障塞济防一面堵安人不流捐发仓廪墐道胔存亡皆济此臯陶益稷所以树明徳也徳之在人也深则所报长宜乎享万钟夀期颐常冠四辅为国元老决不疑已比来百体若何固太和凭厚而纯祉咸荷也祁部中有秋什八以上但地狭才数百里林麓间之不能及他自济而已乃余波所及也州帑偿直已办民无横调吏如律令边寂然乞纾深虑秋晏为邦国爱重
　　上两府书三首
　　至序多庆伏惟动止万祜天下无事方国有年戎夷纳欵尉彻警翊戴之效光明震叠百工下执仰被余庥至幸至幸乗障待满诣府未期望为苍生多爱下情叩叩不宣
　　边州久阙军储今者頼顾腹许为五年计昨有司改法须合比直増钱伏防台慈特赐开允商贾流通斛食继至虽不敢望如素料庶几可及三年守臣脱罪衔戴无量卑情不任感刻之至不宣
　　比日塞晏然年谷丰稔盗贼静息伏乞上寛台念然北敌多诈累遣王纲于诸国乞兵皆不遂是以遣汛使作好言安慰朝廷其本心未可测也其如内畏西夏兵精不敢与连和为中国患三二年中决未有警急但朝廷沿边州郡仓库处处空虚马数全少伏望廊庙论思之时更赐擘画叩叩不宣
　　上曽太尉书三首
　　伏承枢省繁务日奉天扆裁报百为罔不经懐然体力初完健粹之明宜用之有节上副台家下答官师所以眷咨者兹最区区所望伏惟少赐垂采祁病虽小愈余苦一二尚未平告满百日再荷朝防寛疾入新嵗或可赴紫宸之谒莒公尝谕钧诲令饵金液丹可补羸薾今遣孺息仰丐余剂庶治合精到有十全之用轻易干闻伏待风防
