<!-- { "loadSidebar": true } -->
　　齿豁头童老病侵可堪学术玷儒林将迎但守山居约动止尝提座右箴【予方以数字箴座右】耻以文词矜后进敢縁名利变初心胷中一段萧然处自是难从简防寻
　　偕门人拉咸中聴响泉
　　红糁青梢渐满林偶逢佳处便登临懒从东阁观奇士喜向南邨乐素心怪石染成烟霭色乱泉流出佩环音垞中风物皆幽絶始信山栖不厌深
　　池上【予新得一池灌山田其上有树五十株】
　　暖日和风处处妍独来池上聴潺湲栁条细似千行线苹叶圆于半两钱邱壑固应酬雅尚勲名终是欠前縁袷衣纨扇麤相称且乐人间有尽年
　　坐王咸中池上
　　主宾无语似相忘净拂苍苔坐夕阳乳燕飞飞蛙閤閤楚蓱谢絮满池塘
　　病起
　　椶皮屐子瘿匏冠病起时时小倚阑囊底神方惟断欲局中上着是休官緑梢尚隠稀稀蕚新笋才抽嫋嫋竿春事已阑身渐老相烦儿女劝加餐
　　病中杂兴二首
　　老去灵台久泰然肯忧衰病日沉绵万金良药君知否一味加餐企脚眠
　　骇机半为功名发祸本都縁禄利生怪杀盲人乘瞎马傍池犹作五更行
　　苕华书屋中睡起
　　栖身一几一藤牀睡足知昼漏长砚润溶溶储賸沈鑪温细细嫋香骤讙鸠语先疑雨乍转桐阴顿觉凉卜筑任渠城市近安心已竟恰相防
　　题书屋壁
　　囊收乞米帖案列换鹅经病怪医无验穷疑鬼有灵旧游真噩梦故友似残星愿以痴聋字书为座侧铭
　　晩景
　　晩景颇艰辛谁怜白首人栽田思博饭髠栁欲储薪牢补芦籓宻平墁土壁匀余生如此了真个作编民
　　自题小像二首
　　花防净巾常在手斑丝文褥穏栖身偶然写个跏趺影便似香山社里人
　　已借幻泡观众法更将蕉槿喻残身入山自是安衰朽非学巢由一辈人
　　怀尧峯时方闭户城西
　　最好夕阳天支笻古岸边微云度归鸟疎雨歇鸣蝉栁港讙渔鼓茭塘聚鸭船病身思小适悔寄郭西偏
　　书叹
　　暮年贫病两相妨追数平生黯自伤草率著书成老谬苍黄忤俗坐清狂收身每爱蒲团穏适口惟思麦麨香家诫比来无别语但祈世世力耕桑
　　夜雨
　　病思真如退院僧况逢急雨打窻棱防香深拨螭头鼎展巻频挑雁足灯文字起衰甘未逮身名谐俗愧无能结庐幸在郊原外社父园公是友朋
　　北上车巾作
　　驴车踯躅夕阳间底事天公不放闲似惜此翁诗料减再教饱看鲁诸山
　　病巾二首
　　悔吝真难释羇愁渐不支交情穷始验学力病方知事业输前辈文章负盛时尧山好山色只合老茆茨索米良非愿如何滞客乡贫多賖酒劵老乏染髭方【王侍读见赠有染却白髭须之句】半朽怜枯树微暄喜夕阳人情异鸥鸟叹息未相忘
　　屡辱侍读王先生以卢藏用种明逸常彞甫见嘲未敢用鄙句唐突又防赐口号四章语意郑重督和甚切勉遵无言不酬之义敬荅四首以当解嘲
　　江外重山接五湖十年何幸住潜夫诗翁但恋金门直曾见渔洋树色无【先生自号渔洋山人渔洋山在太湖中】
　　芭谭相忆不胜情竟彻臯比奉檄行车服倘縁稽古力便须飞札报诸生
　　暂因移疾守柴扄曾是含香侍汉廷太史错占天上象嵗星元异少微星
　　明年春水引归颿的合移家占一岩从此不称前进士故人亲授隠君衔
　　题乔舍人画二首
　　彩云隠隠瀑重重直是仙家第一峯画史不须皴染尽且留隙地着呉侬
　　试从巻里望山椒便觉吾家旧隠遥鸭踏岭头春水好桃花深簇搦船桥【岭与桥皆在尧峯】
　　和王侍读韵二首
　　雪残犹偃卧旅骑怯掀泥梦忆湖山曲春晴鸟乱啼迸阶芳草茁压屋野梅低计日河氷泮还家曳短藜欲识尧峯好邨居半墐泥柘防蚕子长花暖郭公啼小市渔人集官桥酒斾低所慙犹旅食闲倚壁间藜
　　杂忆二首
　　緑芷生芽栁弄丝黄鹂睍睆燕差池客游始羡江南乐叹息衰翁见事迟
　　架犂布糓己争鸣急买轻颿趁雨行记得清明须浸种莫教流落悮春耕
　　怀张隠君六子
　　故国风光早惟应旅客知野田挑菜日邨屋焙蚕时隠隠渔家鼓翻翻里社旗厐眉旧邻叟徙倚倍相思
　　敧枕
　　旋放芦帘整布裀先生敧枕息残身室无侍婢犹嫌病防有餐钱更苦贫寒甚賸賖燕市酒风来羞污庾公尘故乡节物殊堪忆箭茁槐芽又一新
　　阮亭先生赐读洞庭游稿长句一章谨依韵奉荅
　　似有毛公胜尚禽别开洞府待幽寻波深自足鱼千石壤沃真堪亩一金倒景浮空山侧畔纷红骇緑树中心惜哉如许栖地未得招君杖防吟
　　驾幸汤泉十韵
　　律当无射
　　严跸向新丰菊映
　　銮舆艳云迎
　　辇路红
　　天王停防仗
　　文母驻离宫骑从皆羣骏追陪俨上公灵泉来滚滚佳气绕葱葱源自丹砂发流将碧落通登临纡
　　睿览游豫惬
　　宸玉甃凝香雾纱窻障朔风阳回温谷内春在缭垣中惟羡瑶池水能専浴日功
　　和阮亭口号次韵二首
　　溪山犹记昔年游擥作王郎便面秋最好昭亭祠外景淡烟疎栁隠谯楼
　　偶冯团扇忆曾防絶似呉淞一段秋试问夕阳红树里谁家青斾出高楼
　　闻部议命予以原官带病修史二首
　　又作东华客穷愁每万端酒如交态薄春似旅情阑努力先朝史安心本分官桑榆元自暖无防返江干翳翳尘侵面萧萧雪覆头酒从王媪贳药访宋清求往事槐根梦余生水面沤儿曹尚龆龀骸胔倩谁收
　　睡足
　　颇怪家书断仍虞旅病侵忍穷增学力揣分息机心土锉凝尘满柴门积藓深午余眠未足轩骑莫相寻
　　送田髴渊南归
　　一幅轻颿趁好风恰如鱼鸟脱钩笼杨梅烂紫登盘美莼菜微青上着空学与众殊差近朴诗无人爱始称工渡江自有名山在莫为防书羡史公
　　题画三首
　　遥指山门一径长丹枫乌桕防清霜风光絶似尧峯院输汝相携话夕阳
　　阴阴灌木野禽啼防缀樵邨与钓溪占尽画图君信否钝翁家在此峯西
　　小桃着子栁飞花轻霭蒙蒙细雨斜慙愧此身非社燕今年春尽未还家
　　决防
　　久抛蝯鹤计全非眇眇呉昌匹练微乡梦暂随胡蜨化客心遥逐鹧鸪飞懒判衰病躭荣禄悔趁虚名践骇机今日眉间有黄色料应决防挂朝衣
　　忆江氏园亭
　　君家卜筑倚花泾风物佳时许叩扄石骨透烟通体緑松身卧藓一边青纵横药树穿藤架破碎溪山上画屏记得年前曾往返而今相忆鬓星星
　　病
　　髙敧一枕掩双扉栁未成丝草未肥独有东风酸次骨搀先透入病夫衣
　　史馆有感
　　病眼摩挲久不明暂抛史册绕阶行痴蝇争暖栖难穏小栁舍风卧未成文字只慙誊旧牍功名久分付来生此身己是萧骚甚更聴春禽巧弄声
　　和问亭韵送邵培风处士南归二首
　　长河水尽浪生花千里郱愁道路賖未到江南先称意暖风轻送布帆斜
　　青梅緑李满江津君到江南物色新市市旗亭开社酿邨邨土屋赛蚕神
　　病况
　　透檐残雪穴窻风沈病潘愁逆旅中材拙敢期同舍恕过多须仗故人攻缺唇砚贮烟煤润折脚铛支榾柮红此即暮年生计在肯挥双泪为途穷
　　冬日忆尧峯作
　　茰沜迢迢接竹垞坏垣頽壁野人家输芒湖蟹肥堪把缩水邨醅贱易賖腻白泉如初滴乳烂红枫胜欲残花羡伊邻叟都无恙只守柴门领物华
　　病中三首
　　谈迁彪固本相因玉局郱堪賸病身回顾童乌仅三尺异时史稾付何人
　　屏当书籖检药囊尽判筋力拄风霜残秋欲尽人犹卧不信兰台有病坊
　　乡书辽絶客途穷身杂牛溲与马通一笑形骸元土木任他流漂自西东
　　请告六首
　　筋力蹉跎肺气衰膏盲竖子去还来行年自分无官禄冯仗东归厌此灾
　　一辆柴车出
　　帝乡蓍囊药笈是轻装旁观莫笑紫衣敝犹帯东华輭土香巳办轻帆展晓云东来花信渐纷纷社前拟换江邨酒解得银鱼未可焚
　　面如槁叶髩如霜慙愧承明侍从行纵是
　　圣朝堪眷恋也应归骨故山旁
　　春向垞南沜北生红英紫蕚渐纵横冯谁约束司花女小待先生曳杖行
　　劙了柔桑种薄田好骑觠角日周旋槿篱深处柴门迮不要安车特地悬
　　十年前请告与梁曰缉先生唱和遮字韵诗凢数十首今日再次
　　去携儿女管春华重潄流泉踏乱霞门外一行陶令树篱边全幅赵昌花青精黄独堪为饭竹几芦屏算是家京洛輭尘飞不到不须扇角防檐遮
　　书怀二首
　　急将野服换朝衫春水初生漾去颿犹自畏人重检防尽焚史稾讳头衔
　　又趣轻装归故里松风萝月足逍遥行藏无与时贤事嬾费心情解客嘲
　　得兰儿家信作
　　自入春明又判年药囊衣襆故依然病身寄迹如賔雁稚子催归学社鹃去国但求锄菜地挂颿须趁养花天从今莫作官人看皓首厐眉是散仙
　　请告后作
　　河上氷融草复斑此身犹滞旅亭间药无可染衰余鬓酒不能回病后顔家业渐随花并落客心先逐燕双还云泥分与诸贤隔喜有音书念闭闗
　　留别四首
　　怱怱马首欲南行賸喜尊前黍酒清此别断无重见日故应前烛话来生
　　小顿柴车大道旁离亭分手栁条长不知衰泪能多少犹为交情洒数行
　　去锄花药补籓篱此段风流自一奇鸭踏岭前差可老免教人诵北山移
　　春明门外栁花香故旧临分黯共伤从此云泥相契阔敢将嵇阮附山王
　　违俗
　　阑入少年埸功名黯自伤病身埀翅鹤拙宦触藩羊史笔尊迁固言爱老庄半生违俗好安可防班行
　　连遇大风舟行甚迟戏为二絶
　　尘沙漠漠不逢春只觉狂飚搅水濵风伯也如时态薄百端阻抑去官人
　　怊惆篙师色似灰数重雪浪竞讙豗老夫别有惊心处新自风波宦海回
　　阻风
　　絶无春事慰衰翁竟日挛环小艇中镗鞳噌吰千折水飞扬跋扈五更风黄埃坌起迷平岸緑鸭惊呼扰半空歴尽畏途今至此始知摧折坐天穷
　　兀坐
　　兼旬兀坐守船扉风物萧条乐事稀随病浅深频议药量时暄冷辄更衣瓶花计日愁将落沙草迎风觉易肥未审儿曹相念否酴醿开尽决成归
　　题芦鸭图
　　寒流接逺天荻花翻雪水凝烟竹弓丝罼真难到借与沙禽自在眠
　　世路防岖不易行每身经处辄心惊的应输与沧江鸭惯狎风波了一生
　　以榆钱和麫蒸食之
　　黍饭齑汤故有縁先生扪腹每悠然旋收榆防成清供下箸何殊食万钱
　　张敦复前辈言汪苕文此行固善矣恨其不肯从陆不及归赏牡丹耳予闻之失笑今日糓雨正牡丹盛开时也以水涸滞舟清源感赋二首
　　小艇摇摇未肯前野桃着子栁拖绵为躭烟水浓如画愆却花期又一年【洛阳人每称牡丹为花见欧阳公谱】
　　故里春光到鬬茶尚随鳬鸭宿晴沙也知骨相殊酸薄无福能看富贵花
　　清源
　　孤艇清源上经旬击緑杨鸭浮贪浅水燕语狎危樯淖鬻扶衰疾浑醅润渴肠滞留君莫叹犹校一官强
　　小住
　　幸承尺一返农桑重理桃栽葺栁塘仕宦不曾谙小草文章何必仿长杨鸣机白纻如云薄出甑黄秔胜宻香相见莫询京洛事为君小住话江乡
　　絶句四首
　　羣贤济济曳华裾润色斯文己有余身是腐儒才思拙只堪归校兔园书
　　九原精爽俨千秋肯逐黄埃白草休何事时贤苦相撼枉抛心力作蚍蜉
　　马班未敢比春秋聊取前闻次第修叹息后来严笔削直将书法接尼邱
