<!-- { "loadSidebar": true } -->
　　稼村类藁巻二十七
　　钦定四库全书
　　稼村类藁巻二十八
　　元　王义山　撰
　　祝诔行状
　　龙兴路五学教授告庙文
　　闻之孟轲曰人之患在好为人师某里人也而职教焉非父兄之执友则朋軰之同侪讵敢曰为乡里师乎某尝为国子正今又分教于乡汉胡母生齐人也为博士而归教于齐学者宗之某无学之可宗而敢援此例将有叱而去之者曰此非子坐
　　东湖
　　某闻师之所存道之所存也某闻道也未而敢为人师乎昔胡文定为太学官归教乡里文定则可某则不可
　　宗濂
　　某闻师者所以传道授业解惑也三者而无一焉抗顔讲席多见其不知量也抑尝闻之师道立则善人多某不敏请事斯语
　　县学
　　郡有学古也县有学自宋始惟洪既有郡学又建湖濂二书院于附庸又建学焉圣人之教如水之在地中无所不在譬如凿井得泉而曰水专在是岂理也哉某何人斯职五学之教敢曰君子之所教者五
　　祭实斋刘尚书
　　洪范五福自夀富康寜攸好德至考终命五者备矣先生既夀且康不特德为天下逹尊而齿爵又为天下逹尊然独不以富称生平一防莹彻千古殿南海之邦象犀珠玉萃焉曽不手涴富求于先生而先生无求于富欠五福之一他人以为欠而先生则曰吾无欠矣以贵言先生有五福之所无以富言先生无五福之所有富与贵先生何心哉至于命以考终此又今世所难者天之报先生厚矣某病不及尝药殓不及抚棺今又以采薪之忧不及修瓣香敬呜呼痛其甚欤呜呼痛其甚欤
　　祭山居刘官
　　哀哀山居而止于斯家庭之学曽未及施所学伊何救时之剂公而大用廊庙之器假令万钟焉能凂公母谓所到止于一月哀哀山居修短皆数出师未防而身先死少陵所以为武侯哀从古如斯独山居哉愚尝评公一世之雄卧百尺楼余子下风珪璋琰璧不假雕琢海鲸天骥不可覊防其学汪洋渊乎向舒读尽人间未见之书作为文章翔蛟跃鳯睥睨韩栁越轶屈宋公有英嗣必世其科曽游广寒蜚声巍峩天地中间惟理不朽六藁犹在诏今传后山居虽死不死其名彼富贵者鸟兽好音山居逝矣欲见无所洁觞一奠陨泪如雨
　　祭徐伯康
　　士庻人三月而葬也公以名父之子天靳之夀读父之书而不得用于世死又后十七年而葬礼欤非礼也岂人子之情有大不忍于心者故废礼而用情欤虽不合乎礼然亦可谅其情矣呜呼人子之情天下之至情也圣人縁情制礼得不谅人子之情乎呜呼
　　瑞金知县愚斋聂先生行状
