<!-- { "loadSidebar": true } -->
　　谨奏为遵命起程陡感寒疾困笃难前恳乞天恩怜悯衰羸终赐放免以全草土余生事臣自闻召命夙夜兢惶深惟创痛残躯不堪任使具疏奏辞未蒙矜察随具臣才能浅薄曩昔试用无效之状披沥上陈复未蒙矜察于本年二月二十四日接到吏部咨奉圣旨朕以卿宏才硕望密勿旧劳特召起家用资襄赞宜遵成命所辞不允着差去行人敦促来京吏部知道钦此臣仰荷圣慈隆笃天语温谅又该钦差行人司行人安希范朝夕过臣趣臣就道臣用是恪遵严命定于三月十七日起程整办行李间不意感患时疾寒热交争痰嗽大作头目昏眩肢体烦疼盖累七昼夜而目不得交睫勺水不能入口当延本城医士余孟和诊视谓病在腠理寒邪外抟于法宜汗遂听其用药汗之既汗而烦热不退咳嚏不止复延镇城医官杨景时诊视又谓病在肠胃毒热内蕴于法宜下听其用药下之三数日间再汗再下于是脏腑枵然若洗而臣亦瞶然不复辨物四肢百骸皆不可控而有矣今游魂稍复生意渐回而骨力全消精气大耗饮啖未复步履犹艰茫无痊可之期敢定起程之日然而君言久宿使节稽留则又臣怔营战詟恐恐然如雷霆在上干天谴以难逃斧锧居前慢君命而莫逭者也使成命一日未回则臣忧惧一日未择臣忧惧弥甚则病势日增臣一死不足惜而有累皇上生成之恩不能曲全其终始则臣生有余辜死当有余戮矣盖臣前日所辞犹进止未定之迹而今日所请则生死莫必之身其势诚急其情诚可悲也伏望皇上怜察悃诚收回征命俾臣得以从容医药调摄尩羸则自今有生之年皆皇上再造之赐也臣不胜战栗陨越之至 

　　○召还辞进秩疏 

　　谨奏为奉诏起家叨恩踰格恳免新升职衔以图报称事臣顷叨蒙起诏累疏辞免未荷允从忽感沉痾困笃几殆以致迁延里舍稽误简书慢命之诛万死莫赎伏蒙圣慈宽贷谕以偶疾不妨调理勖之加慎以副眷怀臣感激天恩扶病叩阙遂以本月初六日就道二十一日入京于鸿胪寺报名见朝讫顾臣尚有万不自安之情不敢不直陈于皇上之前者臣伏考本朝阁臣既罢而复起者最少除服而复起者为□少间或有之止于复除其旧职未闻升授以新衔也乃臣柴毁余生棘栾秽质起官东阁巳惊破格之恩晋秩南宫寔切循墙之惧盖尚书上应台斗喉舌之寄匪轻而宗伯分率春曹礼乐之用为急必名贤硕德望重岩瞻宿学鸿儒才优黼藻以居是任始能其官臣以玉愚极陋之资乘巨痛深创之后三年不为礼乐久疏检押之坊一旦而厕冠裳曷称寅清之地处非其据则负乘之寇可虞举莫能胜将折足之凶不免此臣所以徘徊道路趑趄而不敢前瞻顾班行逡廵而不敢就者也伏望皇上俯察愚悃特免新衔俾臣仍守旧官少图后效庶名器慎重上无误及之恩分义获安下释侥踰之愧臣无任激切祈恳之至 

　　○到任题而恩揭 

　　谨题臣钦蒙圣恩差官行取来京于本月二十二日见朝讫缘次日适遇免朝未获面恩该同官臣申时行等题请令臣先行谢恩到阁办事候补面恩奉圣旨是钦此臣谨遵依于二十六日到任讫窃念臣三年去国久罹枕块之虞一旦起家再玷演纶之直伛偻拜命腼冒就班虽咫尺天颜未遂瞻承之愿而参陪禁近预充顾问之员臣自今敢不精白乃心恪共厥职尽忠弼违而辅德仰答乎洪慈同寅恊恭以和衷期共襄乎至治除恭候皇上御门之日另补面恩外谨具题知 

　　○请御朝讲发章疏疏 

　　礼尚书兼东阁大学士臣王家屏谨奏为朝讲久辍章疏稽留敬效忠规上干圣听以隆政体以慰羣情事臣臣往年守制回籍叩辞天颜归伏苫庐者三载叨蒙起召再点朝行朽质衰材寔惭称塞所恃圣明在上贤哲居前或可勉循旧职将顺休德助宣下风乃自入京以来巳踰三月尚未获一瞻天表一奉玉音私心旁皇良用悚仄以臣庸鄙双凫乘鴈来去飞集何足有无诚未敢徼一顾之恩为宠独念堂陛之交所恃以存其体貌者惟有朝讲军国之政所恃以集其谋议者惟有章疏臣往年恭侍朝讲窃睹皇上宵衣听政日昃横经至勤也乃今朝讲久辍而不御皇仪阙于展究圣学勌于缉熙勤励殆有间焉原其初偶以圣躬静摄暂时传免耳后来因循之久安如故常册封遣官而免郊庙奏祭而免典礼为之并废矣目今圣寿届期捧表入贺者云集万国之所属目也尚可端居大内而不一出乎一出而羣疑之汹汹尽消颂声且远播矣臣往年参预枢机窃记皇上暖阁咨询郊坛宣谕至断也乃今章疏频留而不下内阁不得票拟外庭无由禀承省决殆少疏焉原其初偶以圣意未恊间一留览耳后来停阁之多寝以稽滞事关黜陟刑赏而留关民生国计而留纲纽为之渐弛矣目今皇储虚位上书力请者鳞次四海之所倾心也尚可留疏禁中而不蚤定乎一定而谗口之哓哓自息国本且不摇矣盖皇上之法象犹日月也及万方仰照之辰而宣其光照临弥远皇上之命令犹风霆也乘羣情郁积之时而施其声鼓动弥迅故臣愿皇上早御朝讲无违祝圣之期毕发封章首下建储之议诚冀举一时之旷典快万方之睹闻为圣德计为国体计非便臣一人瞻奉之私而巳也臣不胜陨越待命之至 

　　○圣谕谢疏 

　　谨奏昨日该文书房官李文辅口传圣谕王阁老忠爱之心巳有了昨升殿头眩坐不久钦此臣不胜感激不胜欣忭窃念臣顷具疏恭请皇上视朝葵藿之心虽特专于向日而犬马之诚实未足以动天伏蒙皇上圣寿之辰巳展升殿之礼兹常朝之日又举御门之仪此固百寮庶寀祈望之同情非臣一人忠爱之私悃也得蒙嘉纳巳彰圣度之能容猥辱褒嘉敢谓此心之既竭伏愿皇上慎起居之节茂迓天庥扩虚受之怀益弘圣听既于朝讲之请略见诸施行更于章疏之陈数勤于省览庶微臣忠爱之念得以少伸皇上采纳之恩不为徒悦矣臣不胜感抃祈恳之至 

　　○申救大理寺评事雒干仁疏 

　　谨奏为辅理失职上误圣明致生妄议自请罢斥今恩矜宥狂愚事臣惟人主置相责使保乂王躬辅养君德职亲任重非庶官之比也人主出入起居之节庶官所不及知者相臣得先知之人主耳目心志之娱庶官所不敢谏者相臣得豫谏之是以能止慝于未形防欲于微眇弼成主德于内而宣召令名于外夫然百司庶职其将顺之不遑尚何妄议之有妄议之兴咎在相臣失职不能导主于善匡救之不力而弥缝之谊疏也臣起田间再参辅弼之末巳踰数月窃见天时物候灾沴频仍国计民生公私匮乏私忧过虑无日不惕然于怀而值皇上端居大内堂陛不交款款之愚无由自効俯循职事思引罪自劾久矣顾犹谓圣躬静摄辺在调护之时且诏旨丁宁有非取安逸之谕是以逡廵有待未敢遽以为言也适接得大理寺左评事雒于仁一本大要谓圣体愆和病在酒色财气四者列为四箴以进臣初讶其词语狂誖指事虚诬疑其误听讹言妄生臆说愚戆之罪良无所逃巳而思之于仁庶官也于皇上之起居尚及知之于皇上之愆违尚能谏之臣职亲于庶官任专于辅导乃尚有所不知不谏夫不知失职也知之而不谏失职也安可独罪于仁哉使于仁之言诚误且妄猫可诿也倘其一事偶中一言或投以圣躬之康豫而真有阴阳之患干伐其天和以圣德之清明而真有云雾之翳障蔽乎日月为臣子者何忍诿之不知而不谏乎故臣于于仁之规宁幸其误且妄也无宁事皆中言皆投也误且妄也罪止于于仁一人之祸耳事怕中言皆投于仁蒙罪而言之为宗社生灵救无穷之祸乃所以为忠也何者甘言疾也苦言药也善养生者不以无疾而弃攻砭之方善养心者不以无过而厌箴规之语有药于此食之虽瞑眩而可以愈疾人必颦蹙而强服之矣于仁之四箴以规皇上则为妄试之医以备养生未必非延历之术也此臣所以谓于仁为忠也若臣者从谀承意缄默苟容无能匡正宸枢弥缝衮阙上亏圣明之誉而下陷庶官俾以愚戆蒙不测之威此乃真所谓不忠之臣不可一日在左右者也伏乞皇上罢臣归里以示尸素之惩矜宥于仁以廓优容之度庶臣工竞劝圣德弥光臣无任披沥冒恳之至 

　　王文端公奏疏卷之一终 

　　●王文端公奏疏卷之二 

　　山阴对南王家屏着 
　　定襄门人傅新德校 

　　庚寅自劾请罢疏 
　　给假调理疏 
　　谢赐猪羊酒米疏 
　　乞骸疏 
　　温旨眷留谢疏 
　　请宣谕三辅臣揭 
　　请册立揭 
　　请票三辅臣本揭 
　　回口传圣谕揭 
　　给假调理疏 
　　谢赐猪羊酒米疏 
　　谢病疏 
　　见朝揭 
　　辞训录成加衔疏 

　　○庚寅自劾请罢疏 

　　谨奏为起用踰年尸素无补自劾请罢以避贤路事臣闻之书曰无旷炱官天工人其代之言人君代天理物宜分任庶官不可使一官或旷一官旷则一事废矣一事之官且不可旷况陪辅弼之任者哉臣起田间再从同官三臣后参预大政一年于此居官甚宠受禄甚厚所叨大官供饩上方赉赐甚丰乃程功计能曾不得比一官之职臣藏其拙而使三臣独任其劳臣诚不胜惶汗愧悚夫署衔伴食无所事事古之为亚相者多有之顾在清静宁一之时则可非所以语于国事艰危之日也有器于此三人举之而以不胜为患益一人焉力不加多则益者惭矣天下事岂但一器之任巳哉昔人有言宰相上佐天子理阴阳顺四时下育万物之宜外抚四夷内附百姓使卿大夫各得其职其任之重未易举也如此今时则更难矣天鸣地震星陨风霾川竭湖涸之变迭见于西方水旱虫螟凶荒之患夭昏札瘥疠疫之殃交丛于累岁天时物候乖沴如此则调夑之难套虏蠭屯于陕土蛮猖獗于辽贡市诸夷复虎啖狼贪于宣大虚内以事外内巳虚矣而外患未休竭民以供军民巳穷矣而军饷积缺此边腹并溃之势兵农俱困之时也民生国计匮乏如此则均节之难至若奉公忧国之臣尽忠竭节之吏师师济济布满中外如臣之庸勋不胜任者诚鲜其人然而议论纷纭罕持大体簿书详致秪饰弥文纲维废弛而玩愒之风巳成名实浑殽而侥幸之途渐启士风吏治惰窳如此则董正之难以至重之任当至难之时使三臣蒿目而忧刳心而画而臣智不能赞一寿力不能効一臂则安用臣为哉将今臣具员侍从备顾问之末行而巳亦必皇上假清燕之间临御外庭延见便殿臣虽不敏犹可以随执经荷橐之班陈伏蒲造□之诲乃今皇上深居静摄朝讲稀临计臣一岁间仅仅于去年八月一奉朝参今年元旦一奉召对而巳自余月日求一瞻衮冕之容不可得间尝一进瞽言略蒙慰谕竟与诸司章疏事关规谏者并寝不行臣自是遂不敢复有尘渎盖臣窃自量德望学术孰与三臣以三臣佐政久受知深犹且抱忠而不得施告猷而不见纳如臣之鄙乃欲以犬马之诚动天蚍蜉之力撼岳计终不能感格高厚回旋分毫此臣所以上负恩慈中惭同列而下腼颜于庶官百执事者也目今骄阳烁石飞尘蔽空小民走望不宁号呼愁痛之声殷天震地而独未彻九阍之内上轸皇情恭忆曩年斋居修省之诚郊坛步祷之典敬天一念昔何以虔今何以懈乎臣即不能与巫尩并□导上钦畏之忱而尚贪官爵之荣优游逸豫诗曰天之方蹶无然泄泄此岂臣泄泄时也臣用是自列罪状冒渎宸严冀赐罢归以避贤路庶少逭旷官之愧免干误国之诛臣无任战栗待命之至 

　　第二疏 

