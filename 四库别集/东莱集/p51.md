<!-- { "loadSidebar": true } -->
　　六二比之自内贞吉或慕其利而比之或慕其名而比之或慕其势而比之皆自外也
　　六三比之匪人易传曰三不中正而所比皆不中正四隂柔而不中二存应而比初皆不中正匪人也二之中正而谓之匪人随时取义各不同也随时取义之说最当详考盖二之中正本未尝有应而比初但三以私心观之故见其有应而比初耳君子所为本公苟以私心观之则见其件件是私欲虽与君子相处亦如与小人相处无异也二本君子以三之心观之则小人也三既看得二爲小人故与二相比未尝得近君子之益反得近小人之损也此三之罪非二之咎也
　　上六比之无首凶上居卦之终不曰无终凶而曰无首凶何也见其无终则知其必无首矣治疾者必推其致疾之由也
　　小畜初九复自道何其咎吉九二牵复吉九阳也阳非久为隂所畜者也故其志皆欲进复扵上焉然则安扵豢养而不复进者非可耻邪
　　己丑课程
　　奄位极于上士先王防患之意盖微【内小臣奄上士四人】
　　大宰以九式均节财用凡羞服币帛匪颁好用皆在焉而其属所掌王之膳禽酒服裘皮皆不防制其大而阔其细此所以能均节财用
　　九两之序三曰师以贤得民四曰儒以道得民师言贤而不言道身即道也莫重于儒莫尊于道至于师而二名皆不至焉师之任易乎哉
　　中于五而亢于上是干至五而不可进也苟不可进则曷谓健而无息乎盖干至于上而极有极则有息无极则无息
　　刚柔相济为中【程氏用九传】
　　舍长子邯郸而即晋阳襄子亦知所避就矣然厚长子之城实邯郸之廪者果谁欤吾惜其不移临难之智于无难之日也
　　或跃在渊进无咎也必于进者咎可知
　　宰夫攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之
　　均是疾也予【阙】浅而【阙】方深治疾者孰治之哉
　　吴起厯楚魏吴三国而皆逢尤焉国虽三而起则一也干之用干之时干之义【程氏易传】
　　或跃在渊自试也程氏传曰随时自用也
　　飞龙在天乃位乎天徳程氏传曰正位乎上当天徳位稍偏则于天徳不相当
　　乾元用九乃见天则天则政在无首处
　　以刚健中正纯粹六者形容乾道精谓六者之精极【程氏传】
　　君子以成徳为行此漆雕开所以不仕欤
　　程氏传圣人在下虽已显而未得位则进徳脩业而已学聚问辩进徳也寛居仁行修业也圣人两字当看
　　吉凶者失得之象也无失则无得
　　忧悔吝者存乎介
　　与天地相似故不违有毫发不相似则已违矣
　　西南得朋乃与类行东北丧朋乃终有庆惟得朋然后能丧朋厌薄其类者未必能出其类也
　　观子思之言苟变然后知君子之易事
　　孝公令于秦卫鞅应于卫为治者患无其意而已决必有遇若非勇决安能有所遇
　　以五味五糓五药养其病先以五味五糓始继以五药治病以药医之下也虽然岂独医哉【疾医】
　　凡疗兽病灌而行之以节之以动其气观其所发而养之凡疗兽疡灌而劀之以发其恶然后药之养之食之昔之善教人者亦然【疾医】
　　赵良曰五羖大夫相秦六七年而东伐郑三置晋君【秦穆纳晋恵在僖九年纳晋文在僖二十四年相距十九年】
　　屯者物之始生也始生必屯理也善端初发困于倾摇摧折而自尽者岂知此哉
　　苏秦张仪同门友也苏秦将止秦兵不以情而遣仪乃以术而激仪何耶盖平昔师友之间未尝用情故临事不可以情告也
　　苏秦约从说齐王曰夫韩魏所以畏秦者为其与秦接境壤也韩魏战而胜秦则兵半折四境不守战而不胜国已危亡故韩魏所以重与秦战而轻为之臣也吾不知苏秦之说韩魏敢出此语乎此苏秦之所以为苏秦也
　　太府颁其货于受蔵之府颁其贿于受用之府郑注或言受蔵或言受用又杂宝货贿皆【阙】文【恐非】
　　凡式贡之余财以共玩好之用然则谓人主虽竭天下以自奉不为过者其学盖未尝读周官也
　　闗市之赋以待王之膳服是则膳服虽不防要不过关市之赋而已
　　内府凡王及冢宰之好赐予则共之推此古之相权可知
　　初六发防利用刑人用说桎梏以往吝翦爪稍深则侵肤仪秦迹不蹈已非才也其迹不容复蹈也
　　唐叔之诰武王既诰以祗遹乃文考又诰以敷求殷先哲王又诰以丕逺惟商耉成人是亦足矣尚复曰别求闻由古先哲王用康保民彼学一先生之言暧暧昧昧自以为足者是独何哉
　　易传云上于天有蒸润之象饮食所以润益于物故需为饮食之道
　　易传有孚则能光眀而亨通
　　需于郊不犯难行也利用恒无咎未失常也易传曰虽不进而志动者不能安其常也【志动则身郊而阙】
　　需于泥灾在外也自我致冦敬慎不败也灾在外而我即之致冦非自彼也苟敬慎则何败之有
　　讼传既有所须争所由起【无所须则无争】
　　大司徒以保息六安万民三曰振穷四曰恤贫六曰安富后世之政自谓抑彊扶弱者果得先王之意欤
　　毕公弼亮四世为周父师而康王之册尚有罔曰弗克罔曰民寡之戒康王非敢少毕公盖规警勉饬此自君臣间常法初不敢以耆艾废也
　　乐毅伐齐【云云】曰若不遂乗之待彼悔前之非改过恤下而抚其民则难虑也【推此言则世之论毅者岂其然乎】
　　乡大夫各掌其乡之政教禁令州长掌其州之教治政令党正各掌其政令教治未甞以政教为两事也
　　乡大夫国有大故则令民各守其闾以待政令【各守其闾则不扰乱】
　　然则闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公
　　六五田有禽利执言旡咎长子帅师弟子舆师贞防【名正权専】
　　观硕人之诗然后知心有所移则丗所谓纷华盛丽举不见况道乎
　　许厯之諌赵奢之听可以例洙泗师弟子荅问【先毫厘则防身后毫厘则防师】
　　师氏孝徳以知逆恶【肉死则不知痛】
　　变风极言淫乱所以发人羞恶之心
　　物相亲比而无间者莫如水在地上【相入】
　　有孚盈缶【满腹皆诚】
　　小畜传小则聚矣【心则道不积】
　　月出之诗刺好色也一章之终曰劳心悄兮二章之终曰劳心慅兮三章之终曰劳心惨兮吾是以知可欲之谓善
　　泽陂寤寐无为涕泗滂沱此夫子所以有饱食终日无所用心之戒
　　小畜九二牵复吉象曰牵复在中亦不自失也易传云二五皆阳刚为隂所畜俱欲上复阳之复其势必强二以处中故虽强于进亦不主于过刚【元祐诸贤似当深体此义】
　　凡货不出于闗者举其货罚其人【司闗】
　　既雨既处尚徳载而继之曰妇贞厉周公之忧惧有以也
　　彤弓钟鼓既设一朝飨之彼印刓而不忍予者是独何哉泰小往大来【观国者观势不观事】
　　履元吉在上大有庆也【曽子吾今乃知免】
　　泰内健而外顺否内柔而外刚何也干健也坤顺也否则上下交有天地之形而无乾坤之用故不言健顺
　　雨无正序
　　角人徴齿角于山泽之农以当邦赋之政令羽人征羽翮于山泽之农以当邦赋之政令【盖古之赋民各随其所产以当其赋视后世以钱为赋责民之所无者异矣】
　　旡平不陂旡往不复气运之常也艰贞旡咎转移之理也泰六四翩翩不富以其邻不戒以孚小人嗜利者也今乃不富以其邻小人弃信者也今乃不戒以孚盖为三阳所廹同舟遇风之时也君子之于小人其可廹之已甚欤【易随时取义与内君子而外小人两得其所自不相妨】
　　泰与大有皆以六居五则人君之处盈成者可知矣否六三曰包羞象曰包羞位不当也人无有不善所以包畜邪滥至可羞耻者岂其本真也特所处之位不当而已位之一字当详玩
　　世妇毎宫卿二人下士四人中士八人
　　比之原筮元永贞也同人之利君子贞也随之元亨利贞也一也
　　天与火同人君子以类族辨物【致广大而尽精防】
　　同人九三伏戎于莽升其髙陵三嵗不兴易传云此爻深见小人之情状【所以深见小人之情状者岂钩距揣摩而得之哉】
　　有无妄然后可畜【荀子养心莫善于诚之语未莹】
　　后稷之孙实维太王居岐之阳实始翦商至于文武纉太王之绪致天之届于牧之野
　　天府掌蔵宝镇而官府乡州鄙之治中与贤能之书与民数糓数皆蔵于此则圣人之所宝可见
　　火在天上大有传火髙在天上照见万物之众多而大有【是有也昔未尝无特不见而已】
　　大有九五易而无备传
　　防杂而着虽昏防杂乱是理了然已着
　　穰侯为范雎所攘范雎为蔡泽所攘其事政类然穰侯使范雎避匿范雎容蔡泽倨见此其得祸之轻重欤【是故持权者祸莫大于専闭】
　　子华使于齐冉子为其母请粟子曰与之釡请益曰与之庾【虽一介不以与人然接世酬酢要当略润泽之又不可失初意】
　　冢人掌兆域凡有功者居前
　　奢则不孙俭则固与其不孙也寜固【放者难収狭者易广】
　　大司乐乃奏姑洗歌南吕舞大防以祀四望【注恐非】圜丘方丘宗庙之乐无商
　　出则事公卿入则事父兄平居也丧事不敢不勉不为酒困遇变也
　　冉子违命而多与子华粟门人违命而厚葬顔渊彼其所以敢违夫子之命者盖自谓过于厚也意者未闻过犹不及之论欤
　　豳诗豳雅豳颂【雅颂恐逸】
　　豫利建侯行师
　　豫六四杨敞车千秋之流不足以当之
　　魏安厘王问髙士于子顺子顺曰世无其人也【似非孔氏家法】赵使武襄君乐乘代防颇防颇怒武襄君廉颇出奔魏以是推之则向者肉袒负荆之悔特感相如之义而非真悔也悔不发于己而发于人乌可久邪
　　观豫六五之象然后知上无耽乐之君则下无擅权之臣
　　人有礼则安无礼则危古人见得分眀如此
　　随六三系丈夫失小子随有求得【失即得也】
　　随九五传居尊得正而中实是其中诚在于随善【中不实岂能随善】
　　少仪性之直者则有之矣
　　蛊传蛊乃有事也【天下本无事】
　　利涉大川往有事也【往则有事】
　　初六干父之蛊有子考旡咎犹继以厉终吉
　　不事王侯志可则也【沮溺之志不可则】
　　君子尊徳性而道问学致广大而尽精防极髙眀而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既眀且哲以保其身此之谓也【如此方不骄倍方能保身】
　　临至于八月有凶消不久也
　　临初感于四也而志行正二感扵五者而曰未顺命则下之事上可知矣
　　六三甘临无攸利既忧之无咎【外求不若内求】
　　王功国功治功之辨
　　观有孚颙若【白鶂眸子不运而风化】
　　易传见天地之神体神道而设教【非见则莫能体】
　　闚观女贞亦可丑也【见之不能甚明而能顺从在今学者已不易得而夫子言亦可丑盖圣人望人之意深待人之意厚】
　　六三观我生进退【三居上下之交政是用力斟酌防】
　　以五十步笑百步则何如【就小规模中彼善扵此要之无益】
　　噬嗑传圣人观齧合之象推之扵天地万事使皆去其间隔而合之【顔子未达一间亦间也钻仰之勒其噬嗑之用乎】
