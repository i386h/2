<!-- { "loadSidebar": true } -->
　　将军从元戎六年守襄阳大小百余战裂衣褁金疮相逢说往事须髯犹奋张岁晚不得志巡逻分穷乡穷乡民不多诗书间耕桑古不识兵火承平异边方一朝六鼇抃罅隙疎隄防有盗黠如防有吏贪如狼将军手拊摩不忍斧斫伤一语对曲直冷泉解沸汤去着来时袍萧然无装囊但有送行诗至今犹珍藏壮士困资格逆旅悭赍粮况又颇抱病新添满頥霜万人为翰墨无一曹思王万人握干殳无一闗云长幸而一有之时论纷臧仓恨不酾斗酒与公歌慨慷将军未五十意气摩穹苍春鸿定决起天骥终高骧
　　送李震鹤田侄就题其诗集
　　驷马未多疏受去竹林且拟阮咸游想见天风鹤鸣和月临蕙帐夜山秋
　　又题画赤脚仙
　　万古天冠地屦身画师游戯恐非真父生师教成何事甘作蓬头跣足人
　　寄同年宗兄桐江府判去言五首
　　聮翩同挂别闱名尚得秋崖病体轻三十四年如一瞬梦中时见老先生【壬戌三月十七日秋崖仙去月初榜过祁门秋崖病中犹为之喜】秋崖犹子蛟峯弟同榜三人老弟兄君玊中尝辞直指去言晩乃佐专城【竹溪先倅兴国军蛟峯弟逢振字君玊同此榜尝为浙西察佥不就】不识康庐真刺史可怜德祐假平章木绵老鬼死遗臭万古秋崖姓字香【荆阃兼湖广饷于江东无预也秋崖知南康军挞湖广纲稍之据郡闸者似道奏劾两易知邵武军太甚矣然秋崖诋似道亦不少恕当时有秋崖秋壑两般秋之讥今以贾平章为假平章其实似道岂真宰相哉】
　　子陵滩上一诗翁七十四年双耳聋第一老穷吟第一一樽时与酹江风【赵与东字賔旸丙辰进士改官知县此邦诗人第一】
　　好山多处说严陵官事闲时定一登野寺岂无僧十百爱僧须是爱诗僧【谓南山川无竭】
　　赠牟仲啓【存斋尚书之曾孙献之提刑孙】
　　存斋尚书曾大父勇退不肯登二府脱靴亭记斥巨阉风节文章照千古【存斋出守当涂为脱靴亭记借高力士以斥董宋臣也丁大全之徒为阉宦阙　　筭郡计贾入相召用至尚书觉其言差池即引去以端明告老】雌甲偶同君乃祖早衣綉衣持汉斧饮苕溪水二十年杜门不出守环堵老眼青此名家孙妙龄谨恪寡语言试文合应进士格貤泽冝霑任子恩时异数竒以艺隠粉墨丹青穷讨论建章宫可一尺纸刻画万户雕千门东坡先生万巻腹顔筋栁骨寓枯木我尝窃评文与可所冩是诗不是竹后生可畏但勉旃矧尔文献亦西蜀读书少着十年工落笔定无一防俗紫阳山下虚谷翁悬知万古皆虚空虚翁之心卧我谷夜啸山月朝吟风请君为我画此意三间茅屋深云中我诗或足传不朽与君姓字俱无穷
　　为徐企题李伯时马
　　画马形体真书也尾鬛行书也此画真李龙眠当观其风入四蹄之妙苏黄元祐时诗尽之矣方回勉为赘语
　　此画良真李伯时形容飞动卒难诗但将元祐苏黄作开巻焚香朗诵之
　　题锦织回文图
　　纚笄宵衣古士妇服高髻云鬟叔季之俗繄是丹青间以冠髽孰为主妇果苏蕙耶
　　次韵徐子英读予所抄赵章泉诗
　　陈隋余习尚尘飞可乏诗坛白羽挥凡物晩成华者实如吾素论是耶非三生不堕扬州梦一笑应知佛祖机苦学若人亦余事真源向上更深微
　　上饶周君梦至梅花洞吟曰我家本住梅花洞一阵风来一阵香为赋长句
　　帝敕王家专管竹子猷高风谁可续西州间生文与可后来特判筼筜谷帝敕陶家专管菊千载渊明一影独分司旁出可无人醉挿齐山容杜牧梅花天下第一花天下好诗翰林家孤山山下清浅水疎影年年横复斜水中漉影出此句美玊凿石金淘沙至今和靖一丘壑敢有代者需齐乾坤故异醯鸡瓮元来别有梅花洞玊堂不隔蓬与弱自是世人肉身重周郎妙年有仙骨月夜往来跨鸾鳯自言家住梅洞中怕泄天机称是梦芙蓉城主传石丁洞天是处花冥冥莲花博士薇花郎玊阶除拜时告廷世间善赋梅花者定皆梅洞诸仙灵梅洞梅洞果何在七十万里天常青
　　赠善画龙虎吴伯原杂言
　　荀氏八龙慈明无双岂有头与角可以模形容贾氏三虎伟节最怒岂有毛与皮可以析毫缕古人画马非画马借此绘冩英雄姿东方角龙西奎虎天有之人亦有之善书画意不画像妙在托兴如声诗防晴飞去果有许烈裔顾凯亦未竒卧龙未飞睡虎不吼一飞鳞虫附之皆上升一吼百兽闻之悉窜走人见此图指防爪牙然不然我得此图屈伸语黙观圣贤
　　乙未生日二首
　　南北间闗万死身今年六十九年人偶容有酒仍容健不叹无官肯叹贫遣礼送诗烦故旧借楼市馔请比隣还闻共说虚翁寿似陆严州过八旬【先君四府判谪死岭南回三周四岁同生母归乡故有第一句陆放翁守严州年八十五乃卒故有第八句】
　　虚叟慙非饮八仙举杯属客每陶然重逢今日初生日预筭明年致仕年元亮有儿聊慰意斛斯为话且随縁老衰不竞黄陈律前日诗如白乐天
　　偶读戯书
　　万物乾坤判女男始终理要精探九还七返无成说一守三存亦浪谈未必阳神正解出可怜痴计谩多贪谁能唤起梅花梦生死何为十有三
　　真定路教授鹿泉李君丁亥五月十二日巳时生紫阳虚叟方回丁亥五月十一日巳时生相遇旅邸同登酒楼各出新诗遂成老友
　　邂逅相逢两秃翁亥年巳月巳时同偶先一日敢争长各及七旬俱固穷尘世谁能吟鬓白少年莫笑醉顔红累朝南北兴亡事合徴公为太史公
　　乙未六月大暑
　　平分天四序最苦是炎蒸在我须无欲于斯患不能又应当闵雨谁识始藏冰人力回元造生生实所慿
　　秋后渐凉
　　楼东清晓起参旗火伏三金喜应期车马尘中犹苦热故山已是早凉时
　　赠吕肖卿三首【吕武忠第十一子师说戊辰生年二十八饱学失怙时一岁耳】
　　虽未登三十知君已几年先师斧脩月名父柱擎天失怙初周晬耽吟早极孤身能自立万巻絶芸编千万人丛里应难一一寻政湏真具眼始可与闗心匠手斤忘垩禅机芥遇钋絶弦吾欲理忽复有知音知巳身俱老逢君泪欲倾不时思令舅无可报难兄湓浦稀鱼素阳山杳鴈程平安只消息聊此慰覊情
　　次韵吕肖卿讲学三首
　　平生但力田岂计不逢年吾道桴浮海斯文笔补天早能丹防铁曾用白嘲万虑今亡矣焚香易一编珠在掌握一失永难寻岂不求成道谁其办苦心待时花结果着力杵磨针何幸忘年去能鸣治世音忽复机锋对真堪底里倾果能成伏老时许唤殷兄可惜兹逢晩相期不计程受恩凡两世焉敢恝无情寄题休宁赵氏【弥忠】云屋省心翠侍问道亭有有堂五首
　　不品官班但品人深云藏屋屋藏身就中别有难藏者名震京师郑子真
　　心属何人省者谁自家主宰自家知从来此地惺惺处不要医工用药医
　　青踈老瘦碧孱顔杳杳深深万翠间侍坐侍行仍侍立雪松霜竹雨余山
　　三义路口驻车轮莫讶知津更问津何限出门向西笑忙行不似慢行人
　　贯朽青钱粟腐红何如心不愧天公一方寸里无余物却笑敖仓武库穷
　　赠方太初三首【并序】
　　秋崖吏部知郡宗伯老先生僊去三十四年乃侄建德府判竹溪字去言与回同壬戌榜少回四岁今夏礼任一拜而卒从弟叔元字太初来杭有诗见赠次韵奉答新安南渡以来歙郡吾宗之登科者七人于太初寓获麟之感云
　　秋崖宗老在余子眇郷原奎壁悬文宿嵩衡镇厚坤求田饶许汜叱驭笑王尊贤与愚俱尽天难问九门秋崖僊去久犹有竹溪君合草金銮诏频惊铁马羣川遥鱼素断风急鴈行分贺忽翻为吊伤心寄些文秋崖元不死梦寐想仪刑纵使长松倒终殊众草零羣儿夺朱紫之子出蓝青可惜科场废难徼笔砚灵【南渡缓歙州方氏擢第者七人讳有开淮西运使讳恬乾道庚戍省试第一人号鉴堂先生有奥论行世讳移忠乾道已丑别院省试第二人遂昌丞先君讳琢字元章嘉定甲戌袁甫上舎宗伯讳岳字巨山绍定已丒别院省试第七人知郡吏部郎官号秋崖先生回与府判竹溪君贡孙字去言景定壬戌别省回沗冒第一人甲科】
　　追懐秋崖吏部知郡宗伯
　　崖僊终牖下壑鬼死漳南人品谁今识朝端汝岂堪杞崩溶子口鲧殛木绵庵犹忆弄权日湖山极宴酣闽中郑君炎南仲两魁郷赋比自霅教为昌化簿
　　三山鹄袍十万众两纪知名郑南仲妙年官赋甲秋闱一发輙中仍再中岂知天地大变革原夫八韵竟无用虽然改尔亦得力斗南斗北声价閧黄金台降中书勑水晶宫请博士俸得人岂必泥古法省场舎选出郷贡儒风未尽弃端章学徒尚多习诵但苦官冷饭不足三载诳腹虀百瓮终更受代颇巳久始闻巨轴以诗送定是弟子多贤才吴兴先生实梁栋即今佐邑号为簿尹丞不殊权任重况乃唐昌风俗淳山深岁稔少争讼丈夫讵皆作卿相一命闗系民疾痛偏见私意勿力竞潜转宻移但微讽方册频窥身尽贫苞苴不纳心奚恐崇卑有无置度外时一极目天宇空江东接壤异西浙桑蚕春忙田晩种樽爼盘馔极俭啬无大牲脔及乳湩吾闻易彖识时义未妨枳棘栖鸾凤聊复亦耳磨岁月慎勿轻为棺粪梦
　　赠笔工冯应科
　　世言善书不择笔此物岂可不精择空弓难责养由射快劒始堪孟贲击多钱而贾长袖舞工良器利贵相得文房四宝拟四贤最不易致管城伯乍可微钝勿太尖又恐过肥宁少瘠一兎仅足成一枚柰何攟束动氄毛乱毳纷交加醉人蓬首髪不栉落腕当如画铁椎顾乃蒌弱欠筋力山谷道人昔有取诸葛鸡距异枣核长句哦赠林为之余子徐偃似无骨上党华陵君家孙苦心隠艺造极买非其人拂袖行但取赏音不论直二毫三副及散卓随意真行作波磔燕丹匕首付荆卿血不濡缕笑空擿紫鸜鹆眼刷丝文谁无端石与歙石奚李法传外诸孙我亦尚有潘衡墨捣冰槌玉乌丝栏百轴千筒动充斥惟有毛锥真强项不受折简屡太息善书今谁第一人冯应科笔今第一
　　杂书五首
　　鼻涕垂頥银竹冻脑脂遮眼黒花飞此身尚觉非吾有焉问人间万事非
　　卜世周家谓过之从来歴数亦难知岂期河洛亡三翮【音鬲】不比房心续续微
　　细修佳传酬知已曲就微生頼若人一防报恩心独在时时常见梦中身
　　一毫不敢昧苍天生世明年七十年自恨肉身无报答日常饱饭夜安眠
　　饶君遒紧日千篇未办骊珠出九渊欲诣彭城陈正字须参南岳赵章泉
　　哭川无竭禅师二首【并序】
　　八月初九日严州南山寺主如川无竭禅师寄书令题其像十九日卒年七十二十五日茶毗初三日二僧来以遗书见寄
　　师令题画像圆寂十朝前拙句应曾见微疴竟不痊笑谈犹可想偈颂揔堪传千柱攅金碧辛勤二十年几登潇洒阁共坐听松风异骨癯僧健多魔老守穷是身终有死何物不成空岂料龙钟老题诗先哭公
　　再哭无竭禅师
　　倒撑无底船和尚撑上西天是世尊万壑啼猿如下泪一江明月与招魂湼槃满证无生果解脱深参阿字门却笑孤山人未逺浪歌身异性长存
　　次韵九月十七日饮陆君用见山堂
　　鳯凰山下隠君庐水竹寛闲十亩余稚子巳能题砌叶饮徒时许共畦蔬杜同谷怨长镵柄马伏波思下泽车何似此公一丘壑澘心逸兴酉阳书
　　九月二十五书事二首
　　苍顔未怯冷风吹过了残秋更自竒细嚼菊花吞美酒闲拈柿叶冩新诗繄谁屡贺参元火与客仍消李逺棊七十余龄能有几开懐切勿皱愁眉
