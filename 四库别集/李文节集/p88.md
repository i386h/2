<!-- { "loadSidebar": true } -->
　　董公讳言诗字用兴号震峯武进人也祖新昌尹退斋公绍父宪副后峯公士弘并嘉靖间进士新昌卒于官而宪副尝守兴化有惠政娶唐恭人而公生唐恭人永州守有怀公女中丞荆川先生姊也荆川先生当世大儒而公为甥自童丱见器赏尝闻其夜饮旦召至犹醺然试之文援笔而就先生题其文曰酷似乃父矣不必酷似舅也既乃立谯之曰从善如登从恶如崩孺子宜下帷攻书自检饬不宜放浪杯??斗间公素为父母爱怜负才自喜闻先生庄语悚然面赤逡廵谢去自是折节为学十八岁补郡弟子员读书荆溪山中立书程以自课钻砺数岁文日益有名每试督学辄高等称既廪矣顾不得志于都试丁卯乃卒业南雍则大为少司成金公赏识庚午改北雍则又大为大司成孙公赏识当是时海内思贡云集国学号多士顾人无不知有武进董生而公闻余于其从兄太学公所因介而结社余交公自庚午始是秋余有天幸公以祭酉始举于顺天甲戌会试业在荐中矣以额遗主司惜之丙子丁丑丁宪副公忧戊寅延余授其子书于别馆与切劘者二年越庚辰至癸未余复有天幸而公再迹丙戌巳丑壬辰上春官皆报罢岁癸巳公殁公举乡书巳逾强荏苒邅回年运而往矣而公志坚气锐其于文社常先为约结即盛暑祁寒必赴公巨家又所居通邑酬应惟繁而公不以其故间辍其为文明润至老无腐语惟是后生日奇月异变化百端而公尚墨守故行技不能无少绌然风骨韵致竟非尘滓间物而公逌然自信视一二得意去者自以无不及犹或过之故屡挫而意气自如谓士不一第终雌伏尔时酒后耳热振臂而呼天乎奈何此区区者而不余?或目摄董长公发种种矣俟河之清人寿几何或壮之曰夫夫也彼其发短而心尚长当巳丑公谋试吏余从臾之越两日则又语余曰念将试吏殊怏怏体中作恶余曰以愿意试吏既病矣何试为至壬辰公不复语及居困不得志更有所怫悒病疽遂不起公天性孝友宪副公晚而废明服膳起居颐指如意人与宪副公接若不盲者咸异之既而知其子长公善事之以也公弟仲季皆蚤世遗孤应朝应芳应扬辈实父公有事白焉有急抵焉当应芳无妄公为苍黄奔走焦劳晨夜者若而年此余所亲见他如归其族母旅榇而窆之抚姊子而立之族党嫁而不能具衿褵者助之□□坊直尽斥以施予皆公所为好行其德然家温人人不能无觖望而公自以叨贤书从缙绅后奈何夷我于素封而外府我此其意非屯膏者独豁然无关钥不能忍辱而有好尽之累吴俗畜僮奴至千指阛阓睚眦辄释憾其主人翁获尤被诼胸中礨磈开口而笑者数日耳至其事郡邑大夫无失礼然不乐请寄尝言吾曹褦襶邑廷以为无伤也彼一日征入为惠文出按部而吾为属吏曰是尝慁我于邑者吾寄颜何所斯语虽浅其见事熟矣公敏爽有干局应事不滞盖拨繁之器傥得一第遇盘错当以功名显即不者俛而占一职亦必有所见于时而天既靳公公复不愿薄试竟老以死骐骥于骋莫邪不割亦足悲夫公生卒世系子女详诘中不具载余特论次其生平而为之表曰呜呼是为吾友震峰董公之墓 

　　○南野马公墓表 

　　南野马公大学士文庄先生父也同州人名珍字廷聘别号南野仕宛平县丞以文庄先生贵封征仕郎翰林院检讨殁赠承德郎翰林院侍读巳赠通议大夫詹事府詹事兼翰林院侍读学士巳赠光禄大夫礼部尚书兼文渊阁大学士而当其再赠时　上念先生讲读勤劳特诏有司为公治窀穸予谕祭盖异数云南野公父曰通起家太学令博野繁峙二县有廉干声母雷氏生子六而公最少方童齓出见博野丐人怜之归而啼为废食令公异之语雷媪曰是儿也仁他日当兴吾马氏令公蚤世公入州校为增广生翘然子衿之秀者也而雷媪怜少子重苦以占■〈亻毕〉业公奉母指辞州校去为太学生公美风神眉目秀朗疏髯而丰颐正视不见耳肤如肪玉见者竦然起敬乃中无城府与人处不欺亦不意人欺巳开诚见愫豁如也其在太学太学先生爱其举止都雅优异之称为关中马生四方士一时入太学者亦往往愿从公游以为如饮醇醪不觉自醉耳后十余年丞宛平宛平赤县尨茸而丞处令下故噤不得有所施用公独以廉明慈惠能举职得人心宛平之颂不于令而于丞京兆诸公翕然誉之曰是不负丞者嘉靖改元覃恩授文林郎赠封其父母当是时东厂官校犹袭正德中余焰往往以事挠县官于是有私铺户妻而为求贷帑负者公执不可嗛之嗾其□诬公于厂而指公邸中所自庀一二什器以为赃诒公曰无伤也谨毋辩辩且及于僇公承不辩遂褫官或谓公何不上书白见冤状公叹曰吾母老矣吾四兄皆亡而吾以区区一丞托吾母之养于妻子今吾失丞而得母何以丞为遂归盖归八阅月而母卒也公既承晨夕驩而执丧襄事致哀式礼遇讳辰悲泣虽耄年犹若孺子慕者州里称焉公雅好观书归则日手古传记一编见古人姱节媺行叹赏不置家故阜然博爱好施用财不訾省有无辄至罄尽其先世子钱谷公虽循为之而时时弃责燔券多所纵舍乡人习公长者往往为诈谖以逃责公不疑即知亦遂置不问在宛平时都中大疫有从子部掾也而依公栖病几殆矣公徒之卧内抚视之盛暑与对榻者两月余病巳乃令复故处即诸子姓无亲疏岁时来谒各问其所业与士言士与农言农娓娓如也有故吏贫每秋熟自渭南抵公公周之攟载而归至十余年故吏逡廵公无倦色村居甃瓴甋为楼者牖必四辟便望御公楼惟前后牖圬者问故公不答其意恐旁人邻家苦临见耳其阴行善便人多此类故乡人毋有违言质公公为分析立解尝额疡相与醵金□牲以吁神至数十百人此与古所称庚桑楚陈太丘岂异乎哉文庄先生官翰林迎公于邸时为嘉靖乙卯关中地大震压死数万人公寝处亦塌而公不罹其厄盖神佑之在都下与四方缙绅诸太公结社风日佳美携觞选胜冠剑闲雅都人聚观以为盛事绘象为图至今在焉宛平人闻公来则以告宛平令迓公至县吏民罗拜县庭父老有泣下者亦可谓去而见思廪廪德让君子矣隆庆巳巳余小子以恩贡卒业太学得师事文庄先生先生凝重峻整屹然如泰山乔岳其为司成□绳墨勤程督诸生严惮之无敢放轶惰窳者问私相语曰先生容类太公闻太公课先生辈率鸡鸣呼灯火有微过立醮之不为姑息先生教吾侪本太公之教也先生后麻拜殁二十年为万历戊戌余叨贰宫端而先生子少参君以南野公墓表请余按先生状公与蒲州张文毅公志公墓所论次详矣兹不具论特撮其大者而为之表曰于戏是为吾师太公南野马公之墓 

　　○对溪白先生洎配封太宜人马氏墓表 

　　白先生阳城人也名铎字鸣教其先徙自陕之清涧罣曾大父清以尚义拜爵一级为义官大父子富明经不仕然家故阜父石渠公乃修其先业而息之慷慨好振恤为德阳城阳城人祝曰天佑仁施必还不于白公于子孙石渠公娶于吕生先生魁梧殊质石渠公心自喜以为是儿也必亢白宗矣年十九补博士弟子二十三而丧石渠公少年当户顾愈苦学工文词学使者试阳城辄褎然冠阳城生即阳城生每都试自相甲乙亦羣然逊之先生屡踬于有司困不得志则去而之太学亡何而子文选君兄弟递升名博士籍翩翩起矣先生乃曰夫士之矻矻然苦心而劳神也犹担然幸释而有所?轻任并重任分而犹然蹩■〈薜上足下〉而行腐也夫士之挟秇而待售也犹璧然一世不售而再世售售埒耳而必其身之为快嘲烟楼谑跨灶谩也夫负息老少之相禅也若寒暑然负与息竞驰老与少并骛迕时衡序誖也于是先生弃不复治博士家言束书敛筴尽以付文选君兄弟顾不独以萟训也其说曰夫所为明经讲先生者以褆身制行事主而庇人也今口诵行违不约勑而裂检□柙为世訾诟非儒而跖与一旦贵仕矣主之弗知人之弗恤第取脂膏自润忽簠簋事筐箧非儒而市与故曰学经不明不如归耕夫人品官方贤贤否否法法戒戒则古具矣故先生居恒为文选君兄弟谭说古人至媺恶邪正之际未尝不反复致意也自文选君发解成进士官仪曹更铨曹面命寄语靡不惟砥节絜持树庸流誉为谆谆也文选君告归二年余过庭所闻靡匪古名臣乡先达懿迹芳标清规雅蹈也文选君兄弟竞竞从勑务求当先生之心即微过动色谯让不以长且仕有所宽假也传曰教以义方弗纳于邪夫生长食息耳濡目染不离典训邪奚繇入哉先生孝友盖兄弟六人幼而失怙者四鞠育婚娶一惟先生故诸白语曰生我者父成我者仲也性端庄寡言笑而不设城府其为太公谢干请屏居观史间与一二亲游弹碁酌酒更不问户外事惟是臧否森然遇善人津津奖藉意所不可即绝不与通然亦未尝道人短服疏茹澹虽贵无所芬华至有以急来竭蹙赴之不靳也岁大侵族党饥者廪之暴者槥之故先生殁阳城人知不知无不感悼者先生配太宜人马氏父义城马翁故与石渠公同受贾相善因□焉归时年十五石渠公先巳捐馆舍姑吕祖姑张朝夕甘膬悉宜人手治具而敬进之婉婉孝敬事张二十年事吕四十年如一日也当先生为诸生常以女红佐先生读至课文选君兄弟亦不为姑息先生时有督过曲为宽觧而退绎先生指责让之凛凛如先生即先生往矣诸郎之严宜人如先生在也文选君丙申起官不欲行宜人趣就道既之官念宜人屡白太宰乞假不能得宜人屡止之大意以人臣辞亲事主务一心营职戮力公家不宜顾庭帏屑屑往返为儿女恋其见大义如此盖凡先生所为饬行惇伦好义乐施教子良显太宜人内助多焉先生葬后而文选君满稽勋之秩始赠先生稽勋员外郎封母太宜人至是太宜人殁合葬君将立石隧道乃以考功潘君所为状属某表之君名所知与余同举进士为仲子而伯所学廪生叔所行举人季所乐选贡余详具志中 

　　○中阳陆君墓表 

