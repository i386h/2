<!-- { "loadSidebar": true } -->
陈春《湖海楼丛书序》：“春资识梼昧，粗习章句，村居僻左，鲜所闻见。蓄疑未达，则求教邑中有道之士，得以读其所藏之书，与汪吏部苏潭尤契洽也。吏部家富图籍，而搜访不倦，每得善本，举以相示。家君高年耽寂，自号冲虚。七十生朝，吏部持手校《列子张注》为寿，春梓印以呈，家君冁然色喜，进一觞焉。春由是益思流布秘籍，以为新娱。谋之吏部，先择考证经史，有裨实用者，次第写板。吏部方笺释《盐铁》、《潜夫》二论，钩稽乙注，眇极茧丝，复为春校定所刊书。一字之误，繙检累夕。精亡脉极，遽尔殂谢。春连遘闵凶，迷罔废业，追维承颜介寿之乐，良朋赏析之雅，岁月几何，已殊今昔，兴言及此，况也永叹。”

王绍兰《潜夫论笺序》：“《潜夫论》久无善本，求是去非，盖其难也。吾友汪主事因可，绩学超奇，通心而敏，会萃群刻，网罗佚闻，草创于嘉庆己巳、庚午间。时绍兰读礼家居，辛未服阙，握手河梁，郑重而别，忽忽者七八年。绍兰奉职无状，罢官归，而因可墓有宿草。键户省愆，故人长往，庭蒿门雀，不复闻空谷足音矣。一日，陈子东为告以因可书已代谋剞劂，受而读之，窃悲因可丰于学、啬于年。又喜其能以书自延其年，东为能行其书以延其年，斯可贵也。”

 

三一七、法式善开文

短巷东趋积水潭，古梅花下结诗龛。

一心供养诗千卷，莫作维摩古佛参。

《先正事略》：“先生名法式善，字开文，号时帆，蒙古正黄旗人。乾隆四十五年进士，官侍读。自登仕版，即以研求文献、宏奖风流为己任。在词馆著《清秘述闻》、《槐厅笔记》，在成均著《备遗录》。所居在厚载门北，明西涯李文正公畏吾村旧址也。有诗龛及梧门书屋，藏书数万卷。莳竹数百本，寒声疏影，翛然如在岩壑间。”

翁方纲《陶庐杂录序》：“法式善梧门撰。梧门姓孟氏，内府包衣，蒙古世家。原名运昌，以与关帝号音相近，诏改法式善。法者，国语奋勉也。”又云：“梧门刻意为诗，多蓄古今人集，以诗龛题其书室，又以陶庐自号。”又《跋梅磵诗话》：“宋末吴兴韦居安撰。厉樊榭云：‘全集不传，仅于天一阁借钞此册，世间知者罕矣。’今归梧门诗龛。”

《陶庐杂录》：“十年前，余正月游厂，于庙市书摊买宋明《实录》一大捆，虽不全之书，究属秘本。未及检阅，为友人携去，至今悔之。又得宋元人各集，皆《永乐大典》中采入《四库》者，宋集三十二种，统计八百二十三卷。外附《庐山集》五卷，元董嗣杲撰；《英溪集》一卷，不著撰者姓氏，书写不工，似未及校对之本。余惟物少见珍，什袭藏之。有人许易二千金，靳弗予也。”

王芑孙《题法时帆员外诗龛图》：“凤城百出横一衢，短巷曲折从东趋。巷侧板扉君所居，入门而左洁扫洁。瓦屋数楹花几枝，不龛古佛龛以诗。”

《听松庐诗话》：“‘但有梅花看，何妨长闭门？地偏车马少，春近雪霜温。老剩书藏麓，贫余酒在樽。说诗三两客，往往坐灯昏。’此梧门学士诗也，萧寥澄澹，如见其人。”

 

三一八、丁杰升衢  钱馥广伯

道广平生似太丘，绿窗还共布衣游。

目光髯影看飞动，细字黏签在上头。

翁方纲《丁小疋传》：“丁杰字升衢，号小山，又号小疋，浙江归安人。乾隆辛丑进士，官宁波府学教授。嘉庆十二年二月卒，年七十。子授经、传经，皆能世其家学。君北学斋在京师宣南坊，与予对门而居，无日不相过从。共几展卷，审正罅漏，每竟一编，校签细字压黏，倍其原书，皆目光髯影栩栩飞动处所定。”

《桂未谷诗集》有《客不识丁杰姓名口占一绝》云：“木火相扶信五行，遂教雁塔表新名。丁因有尾无人识，刘向原来是更生。”自注：“归安丁锦鸿，久困场屋。日者占运，谓须木火相扶，因改今名，果登第。”

许宗彦《丁教授传》：“教授在都十年，聚书至数千卷，手写者十二三。为学长于校雠，得一书必审定句读，博稽他本同异，用小纸反覆细书。孙侍御尝谓曰：‘君书颇不易读，遇风，纸辄四散，不可诠次，奈何！’”

《海昌备志》：“钱馥字广伯，号幔亭，世居路仲里，尝取濂溪诗意，自号绿窗，于是远近以绿窗布衣目之。自题所居曰‘小学盦’，年甫四十而殁，门人钱塘邵书稼为订遗稿。”

《拜经楼藏书题跋记》：“《啸堂集古录》，先君子跋云：‘丁升衢进士而借校，原本卒未见归也。逾年询诸丁君。乃从卢弓父学士求此本以还。予开卷视之，所补序跋及校字皆依予笔，而书则非予原本。盖升衢交道最广，嗜古尤癖。予之原来，展转传录，不知落谁氏之手矣。’”又：“《广韵》五卷，钱绿窗处士手校。”又：“《字鉴》二册，钱绿窗处士校本。先君子识后云：‘广伯生平精究小学，所校正《字鉴》及郭氏《汗简》，予昔尝从之借钞。今广伯既殁，遗书尽散，予偶见苕贾携示数种，皆手泽宛然，每一披对，不禁泫然。’”又：“《乐记逸篇》，丁小疋跋题：‘丙午二月记于岩寺镇之鸥先草阁。’”

 

三一九、孙星衍伯渊

沈湘为我谢澎咸，廉石归装稳布帆。

一榭五松相对峙，名山占尽积书岩。

阮文达《山东粮道孙君传》：“君讳星衍，字渊如，江苏阳湖人。父勋，河曲知县。君乾隆丁未一甲第二，赐进士及第。授编修，散馆改主事，官至山东督粮道。勤于著述，性好聚书，闻人家藏有善本，借钞无虚日。金石文字拓本、古鼎彝、书画，靡不考其源委。有《孙氏家藏书目内编》四卷、《外编》三卷。”

姚鼐《题渊如观察万卷归装图》诗：“自兴雕板易钞胥，市册虽多乱鲁鱼。君自石渠繙《七略》，复依官阁惜三余。世推列架皆精本，我愿连墙借读书。政恐衡山承召起，牙签三万又随车。”

陈宗彝《廉石居藏书记序》：“丙申二月，访阳湖孙公子竹囗（广来）于五松园，假归《廉石居藏书记》一卷，为其先渊如先生遗书也。先生官山东粮储时，有《平津馆鉴藏书籍记》四卷。此题廉石居，五松园额也。曩偕阳城张公子小余观冶城山馆，楼上藏书五楹，册首各有手书题记。今竹囗（广来）昆仲分藏虎丘一榭园、金陵五松祠，间有散佚。”

《前尘梦影录》：“庚申吴城陷后，越二年，虎丘山寺见一室，乱书堆积，搜之颇有善本，如《范文正事迹》只二十余页，字悉吴兴体，末有孙渊翁题跋，黄荛翁三跋。渊翁云：‘此等元大德、延祐本，直欲驾于宋刻寻常本之上。’纸坚白而极薄，墨色如漆。寺中一僧，目不识丁，余以贱价购之。书之首页皆有印记，知为一榭园中所庋。今则池馆楼台，鞠为茂草，非佛家所云坏劫欤！”昌炽案：《廉石居藏书记》，会稽章氏刊入《式训堂丛书》。《平津馆鉴藏书籍记》三卷、《续编》一卷、《补遗》一卷，李木斋同年刊于广陵。《祠堂书目》，先生自刊入《岱南阁丛书》。余见元本《颜氏家训》，有先生跋云：“过南阳湖舟覆，书数十簏俱沈湿。顾千里告予，何义门家藏书亦皆沈水，此有义门跋，盖两经水厄矣。”其藏印曰“东方廉使”、曰“东鲁观察使者”、曰“孙忠愍侯祠堂藏书”。

 

三二○、秦恩复敦夫  江藩子屏

宾客淮南比小山，玉台擩染到慈鬘。

空谈龙脯终挥斥，陆贾装空粤海还。

《先正事略》：“秦恩复字敦夫，一字澹生，江都人。乾隆丁未进士，官编修。读书好古，所居玉笥仙馆，蓄书万卷，丹铅不去手。校刊陶宏景《鬼谷子注》、卢重元《列子注》及《隶韵》诸书。”昌炽案：秦氏所刊，尚有李轨《扬子注》、《奉天录》、唐《骆宾王》、《李元宾》、《吕衡州》诸集，《享帚精舍词学丛书》。

顾广圻《石研斋书目序》：“广圻今年获识敦夫先生，入石研斋观所藏秘笈，并示以新编《书目》上下二卷，寻览既周，叹其体制之善也。盖由宋以降，板刻众矣，同是一书，用校异本，无弗夐若径庭者。每见藏书家目录，经某书史某书云云，而某书之何本漫尔不可别识。今先生此目，创为一格，各以入录之本详注于下。即使读者于开卷间目憭心通，而据以考信，遂不啻烛照数计。于是知先生深究录略，得其变通，随事立例，惟精惟当也。”又《江都秦太史姬人端木氏墓志铭》：“公名之曰守柔，字之曰慈鬘。玉台或列奇书，金屋每张宝绘。才经擩染，即若肄娴。”

江潘《石研斋书目序》：“敦夫太史，乐志铅黄，栖神典籍，蓄书数万卷，日夕检校，一字之误，必求善本是正。窃怪近日士大夫藏书以多为贵，不论坊刻恶钞，皆束以金绳，管以玉轴，终身不寓目焉。夫欲读书，所以蓄书，蓄而不读，虽珍若骊珠，何异空谈龙肉哉！若太史之兀兀穷年，盖亦鲜矣！又云：“藩昔年聚书与庆史相埒。乾隆乙亥、丙子间，频遭丧荒，以之易米，书仓一空。自我得之，自我失之，夫复何恨？然师丹未老，强半遗忘，所弃秘笈，至有不能举其名者，惜未编目录以志之也。”

吴嵩梁《香苏山馆集》：“江子屏藏善本书甚多，岁歉持用易米，念之心恻。自记以文，属为赋诗：藏书八万卷，读书三十年。躬耕无一亩，卖文无一钱。吾侪抱书死亦得，忍令儒林少颜色！高堂况有垂白亲，负米穷途感晨夕。元钞宋椠连签厨，全家不饱惟自娱。一朝割爱换升斗，十年感旧增唏嘘。”

阮文达《高密遗书序》：“甘泉江郑堂子屏，喜庆初入京师，予荐馆王韩城相家，终落魄归。饥驱至岭南，余延纂《广东通志》，书成归扬州。子屏随手挥霍，虽有陆贾装无益也。其师余仲林，为惠松崖先生之弟子，曾馆子屏家。”

 

三二一、张祥云鞠园

廉吏可为夫可为，槃缨请室等湘累。

鼓琴谁拆芳馨寄，三复于湖次仲诗。

《士礼居藏书题跋记》：“《舆地广记》，余借抱冲残宋本二十一卷，校勘于聚珍板上，今已归庐江张太守矣。太守名祥云，号鞠园，以养亲乞归，闽晋江人也。丁卯过吴，曾见之，今闻以事下狱瘐死矣。壬申记。”昌炽案：张祥云，泉州府晋江县人，乾隆五十二年丁未科进士三甲四十六名，见《国学题名记》。

凌廷堪《题张鞠园太守扬子饱帆图》：“饱帆曾记过中泠，今日于湖见使星。大抵伟人多好士，由来循吏必通经。相逢虽晚头犹墨，礼数都忘眼倍青。笑我携琴归自鼓，还从流水寄芳馨。”自注：“时权芜湖道。”昌炽案：太守藏书甚富，今多归同里蒋氏心矩斋。

 

三二二、阮文达元

一留湖上一江湄，鹫岭藏书许共窥。

欲到建安真洞府，选楼高处有又碑。

