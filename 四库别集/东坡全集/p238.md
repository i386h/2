<!-- { "loadSidebar": true } -->
　　朝奉郎孙览除右司员外郎制
　　奉使北方治河而备邉任亦重矣以为未足以尽其才也而寘之都司吾之所以责任尔者可见也夫分治六官事无钜细毕陈于前若网在纲振之则举弛之则尽废尔昔既称治办矣勉既厥心以待来効
　　朝奉大夫田待问淮南提刑制
　　扬楚春旱秋水民艰于食渐起为盗遂使州县犴狱充满朕忧之未始一日忘也间起尔于山阳守参领漕事今又命尔按视刑辟徒以尔习其风俗知吏民所习苦夫察贪暴谨追扰均有无督盗贼此荒政之急也勉勤其职以称朕意
　　朝散郎殿中侍御史林旦淮南运副制
　　淮甸之民荐罹饥馑乃者诏发仓廪发吴楚之漕以拯其急犹以乏食流徙达于朕听朕惟救荒之政行之略尽惟得良使者因事施宜为若可赖尔由郎官以才任御史习于扬楚之俗其为朕往视之均徭薄敛禁暴戢奸无使斯人重被其困











　　东坡全集巻一百八
　　钦定四库全书
　　东坡全集巻一百九　　　　宋　蘓轼　撰内制赦文三首
　　明堂赦文【元祐元年九月六日】
　　门下圣人之徳无以加孝帝王之典莫大承天朕以之身防防在疚永惟置器之重惕若临渊之深承明继成思有以迪先王之烈绍志述事未足以慰天下之心仰系母慈总揽政体缉熈百度和乐四方頼帝贶临海防宁乂三垂之兵靡警万邦之年屡丰庶几大同光嗣成美深惟六圣之制必躬三嵗之祠维兹肇禋属予访落丧有以权而从变祭无以卑而废尊顾言总章古重宗祀以教诸侯之孝以得万国之心我享维天下武式文王之典大孝严父孔子谓周公其人追维前猷尝讲兹礼包举儒术咨诹缙绅刺六经放逸之文斥众言淆乱之蔽嘉与四海灵承一天革显庆之兼尊隆永徽之专配成于独断畀予冲人遵遗教于前着成法于后涓选吉日裒辑上仪奉罍琳宫奠玉路寝神之吊矣燕及皇天谁其配之既右烈考于时夙斋辂之驾被衮冕之章备庶物之防追三牲之养灵防而风马下孝奏而日月光惕然履霜讵胜凄怆之意僾然出戸如闻叹息之声秩祜赉我思成侍臣助予恻楚既迄成于熈事敢专飨于闳休宜布洪恩以暨诸夏【云　云】于戯汉庭祀帝着于即阼之逾年唐室施仁固以御门之吉日葢礼盛者文缛泽大者流长尚頼文武之英屏翰之隽恊恭致治以辅邦家
　　西京奉安神宗皇帝御容礼毕西京徳音赦文【元祐二年十月十四日】
　　门下朕以寡昧仰继圣神顾瞻山林未忘弓剑之慕益广宗庙以奉衣冠之防祗遣辅臣往严像设敞凤台之仙宇粲龟洛之仁祠睟表一临陪京増重山川改色方贡祥而効珎父老纵观或太息而流涕宜施雷雨之泽以答神人之心【云　云】于戯好生育物既推文母之慈崇徳措刑终成神考之志资尔有众宜体朕懐
　　徳音赦文【元祐三年六月】
　　门下朕以眇躬获御大器仰圣后之慈训荷先烈之永图四载于兹渉道尚浅凛然祗惕若履渊氷思所以慰安人心奉若天道常虑一夫之失所以伤万物之太和蠲苛去烦夙夜愿治乃自去冬连月降雪异常今春已来乆隂不霁农民失职商贾不通比屋之间冻馁弥甚常寒之罚咎在朕躬惟日兢兢以图消复洁精致祷神眷未孚克已自持协气无应切虑四方狱犴寃滞尚多工役烦兴人咨胥怨郁成缪盭之变以干隂阳之和宜均涣恩以召善气【云　云】于戯遇灾祗戒聿修信顺之诚正事布和庶获天人之助咨尔中外咸体朕懐
　　内制诏敕九十七首
　　集官详议亲祠北郊诏
　　敕门下国家郊庙时祀祖宗以来命官摄事惟三嵗一亲郊则先飨清庙冬至合祭天地于圆丘元丰间有司援周制以合祭不应古义先帝乃诏定亲祠北郊之礼未及施行是嵗郊不设皇地袛位而宗庙之飨率如旧制朕以寡昧嗣承六圣休徳鸿绪今兹禋礼奠币上帝祼鬯庙室而地祗天神乆未亲祀矧朕方修郊见天地之始其冬至日南郊宜依熈宁十年故事设皇地祗位以答并贶之报仍令有司择日遣官奏告施行厥后躬行方泽之祀则修元丰六年五月之制俟郊祀毕依前降指挥集官详议亲祠北郊事及郊祀之嵗庙飨典礼闻奏故兹诏示想宜知悉
　　太皇太后赐门下手诏【元祐三年七月八日】
　　敕门下皇帝嗣位于兹四年华夷来同天地并应而皇太妃以恭俭之徳鞠育之恩虽典册以时奉行而情文疑有未称皇帝以祖考之奉尊无二上而吾惟春秋之义母以子贵其推天下之养以慰人子之心宜下礼部太常寺讨寻如于典故有褒崇未尽事件令子细开具闻奏
　　太皇太后赐门下手诏【元祐三年閠十二月十四日】
　　敕门下官冗之患所从来尚矣流弊之极实萃于今以阙计员至相倍蓰上有乆间失职之吏则下有受害无告之民故命大臣考求其本茍非裁损入流之数无以澄清取士之源吾今自以身率先天下永惟临御之始尝敕有司防补私亲旧无定限自惟薄徳敢配前人已诏家庭之恩止从母后之比今当又损以示必行夫以先帝顾托之深天下责望之重茍有利于社稷吾无爱于发肤矧此恩私实同毫末忠义之士当识此诚各忘内顾之心共成节约之制今后每遇圣节大礼生辰合得亲属恩泽并四分减一皇太后皇太妃准此赵州赐大辽贺兴龙节大使茶药诏【元祐元年十月六日】
　　敕卿肃将庆币逺渉川途风埃浩然徒驭勤止宜加宠锡以示眷懐
　　赵州赐大辽贺兴龙节副使茶药诏【元祐元年十月六日】
　　敕卿将命夙兴犯寒逺渉驾言未息轸念殊深特致恩颁以嘉勤瘁
　　赐皇叔祖建雄军节度观察留后同知太宗正事宗景上表辞恩命不允诏【元祐元年十月九日】
　　敕宗景朕初执珪币祗见上帝嘉与百辟徼福文考大赉四海始于亲贤皆神之休义不当避国有常典尔无固辞
　　赐皇叔祖宗景上表辞恩命不许诏【元祐元年十月九日】
　　敕宗景览所上表辞免恩命事具悉国家有大祭祀必均庆赏邦甸侯卫煇炮翟阍无有逺迩毕防恵泽矧我懿亲实维显相祗率旧典毋烦固辞
　　赐新除检校太保依前河西军节度使阿里库加恩制告诏【元祐元年十月十五日】
　　敕阿里库朕涓选灵辰奉承宗祀肆均介福徧暨多方卿世抚侯封夙防朝命特加宠渥用奬忠嘉
　　太皇太后赐故夏国主嗣子干顺诏【元祐元年十一月十六日】
　　惟我列圣眷尔有邦非徒极其宠荣葢亦同其忧患念尔哀疚恻然顾懐临遣行人往喻至意且致奠赙之礼以为存没之光
　　赵州赐大辽贺正旦副使茶药诏【元祐元年十月十九日】
　　敕卿抗旌出境夙驾在涂眷言防渉之劳宜适兴居之节式颁良剂以辅至和
　　赵州赐大使茶药诏【元祐元年十月十九日】
　　敕卿逺饬使轺讲修隣好防犯风雾防履山川宜颁锡于珍芳庶辅安于寝食
　　赵州赐大辽国贺太皇太后正旦太使茶药诏【元祐元年十月十九日】
　　敕卿恭讲隣欢逺勤轺驭言念驱驰之乆适丁寒沍之辰宜锡珍良式昭眷宠
　　赵州赐副使茶药诏【元祐元年十月十九日】
　　敕卿逺持使节来庆春朝方此沍寒良勤啓处宜示眷懐之异式颁剂和之良
　　赐镇江军节度使检校太傅开府仪同三司上柱国康国公判大名府韩绛上表乞致仕不许诏【元祐元年十月二十日】
　　敕韩绛览所上表陈乞致仕事具悉卿四世元老国之长城端笏垂绅不动声气风采所及自然折冲轩冕丘园其实何异矧今艰难之际自有氷渊之虞黄髪在廷未敢言病岂宜独善遽欲即安尚分北顾之忧勿起退归之念强食自辅体我至懐
　　赐韩绛上表乞致仕不允诏【元祐元年十月二十日】
　　敕韩绛省所上表陈乞致仕事具悉功成身退人臣之常夀考康强有不得谢卿出入将相垂三十年岂一小郡尚勤元老徒得君重卧防一方使吏民瞻师尹之仪刑蛮夷识汉相之风采丘园之请朕未欲闻其省思虑时寝食亲近药饵以副中外之望
　　赐金紫光禄大夫守尚书右仆射兼中书侍郎吕公着生日诏【元祐元年十月二十七日】
　　敕公着卿将相三世辅翼两朝方斯干献梦之辰有既醉太平之福宜膺庆赉永锡夀康
　　赐新除依前中大夫守中书侍郎吕大防辞恩命不允诏【元祐元年十一月四日】
　　敕大防卿敦大直方任重道逺擢贰西省蔽自朕心虽与闻政事为日未乆而厯试中外勤劳百为葢有年矣徳位惟允人无间言亟服新命毋烦朕训
　　赐新除御史大夫傅尧俞辞免恩命不允诏【元祐元年十一月六日】
　　敕尧俞诗云刚亦不吐柔亦不茹朕以卿有樊仲之风是以擢卿为中执法才华之叹古今共之岂以小嫌而废大任与其拘文以自疑不若直已而行义亟服乃事无烦固辞
　　赐正议大夫同知枢宻院事安焘乞退不允诏【元祐元年十一月十三日】
　　敕安焘卿才当其位义不辞劳内之枢机之谋外之疆埸之议既当身任其责难以家事为词而况并奉君亲两全忠孝进无不得退以何名卿之所求固非矫激朕之不许亦岂空文亟还厥官无烦朕命
　　赐韩绛上第二表乞致仕不允诏【元祐元年十一月十四日】
　　敕韩绛朕以躬求助诸老皆以艰难之际不辞中外之劳胡为累章确守归意岂朕不善西伯之养而无人子思之侧乎三复喟然未喻厥指朕意不易卿其少安赐韩绛上第三表乞致仕不许断来章诏【元祐元年十一月十四日】
　　敕韩绛君臣之义忧乐同之茍皆懐归谁任其事卿之髙识雅度轻轩冕而乐丘园天下所共知也独不念先帝托付之重乎勉狥大义勿复以言
　　赐韩绛上第三表乞致仕不允断来章诏
　　敕韩绛功成身退人臣之常礼至于非常之遇则必有无穷之报朕待卿于形器之表而卿自处于绳墨之内未为得也朕意不易卿无复辞
　　赐新除依前光禄大夫刑部尚书苏颂辞恩命不允诏【元祐元年十月十七日】
　　敕苏颂卿笃于仁心深于经术用心司防期于无刑朕惟孝处之深三年不夺其志又推才难之故千里以待其来卿而不能谁当能者亟服乃事毋烦力辞
　　赐新除落致仕依前光禄大夫范镇赴阙诏【元祐元年十月二十日】
　　敕范镇夫有徳君子以精神折冲譬之麟凤能服猛鸷朕虚懐前席以致诸老非敢必以事诿也茍得黄髪之叟皤然在位则朝廷尊严奸冗消伏卿虽笃老乃心王室毋惮数舍之劳以赴中外之望
　　皇帝赐故夏国主嗣子干顺进奉贺正马駞回诏【元元年十二月二十四日】
　　诏故夏国主嗣子干顺逺奉王正来归时事惟此充庭之实率皆任士之宜乃眷忠勤良深嘉叹
　　太皇太后赐故夏国主嗣子干顺进奉贺正马駞回诏【元祐元年十二月二十四日】
　　诏故夏国主嗣子干顺述职春朝归诚宰旅修此效牵之视致其乘服之良再阅来章式嘉忠节
　　赐观文殿大学士知颍昌府韩缜上表辞免恩命不允诏【元祐元年十二月二十五日】
　　敕韩缜朕躬祀总章始行严配推广帝亲之泽覃及中外之臣惟我老成逮受顾命均此介福非不敢私国之故常毋烦谦避
　　赐镇江军节度使判大名府韩绛上第二表乞致仕不许诏【元祐元年十二月二十九日】
　　敕韩绛为国无强于得人用人莫先于求旧虽已挂冠而谢事尚俾安车而造朝岂有体力未衰蕃宣所寄亟图自便遂欲言归矧卿徳望并隆神人所相焉有满盈之惧夫何倚伏之虞尚体至懐少安厥位
