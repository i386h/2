<!-- { "loadSidebar": true } -->
    黄门：侍臣之任，朝廷所重，赏善唯速，兼才是先。银青光禄大夫并州大都督府长史上柱国王，志力坚刚，风情慷慨，传为书癖，成诵在心，言应笔精，目悬於手。受一方之委，三军之令，士卒感恩以争效，獯戎灭迹而皆远。功其茂矣，朕实休之，用凭龙豹之韬，更践貂蝉之位。可左散骑常侍兼检校并州大都督府长史，勋如故，主者施行。
    ○授于经野给事中制
    门下：尚书兵部郎中上柱国于经野，雅量端实，闲机密静，有恒其操，无择斯言，理必中於绳墨，才见推於札翰。中台奏草，已承更直之荣；左曹顾问，宜接双游之美。可朝请大夫守给事中，勋如故。
    ○授李怀让给事中制
    黄门：朝议大夫尚书兵部郎中上柱国李怀让，直方自守，贞独不群，理可析於毫芒，文可成於藻绘。虽手挥繁综，而心寄闲远，丝纶所属，尝推起草之能；正是司，更接游兰之宠。可守给事中，散官勋如故。
    ○授柳涣给事中制
    敕：朝议郎守尚书司门郎中柳涣，学思优博，礼容庄敬，蕴公直之志，有廉正之风。早以声华，亟从推择，丹墀列侍，必选英髦；青闼命官，宜参顾问。可守给事中，散官勋如故。
    ○授薛稷谏议大夫制
    门下：中散大夫行尚书礼部郎中修文馆，直学士河东县开国男薛稷，弈代雄词，身济其美，光时雅量，士慕其风。故能悬帐绝伦，升堂睹奥，掖垣密勿，字列黄缣，仙闼从容，文飞赤管。箴阙之任，惟贤是择，俾登才子，式宠谏臣。可谏议大夫，馀如故，主者施行。
    ○授吴兢谏议大夫制
    黄门：朝议大夫前行尚书水部郎中兼修国史上柱国长垣县开国男吴兢。雅思周密，素风清旷，著书微婉，东观是称；起草闲达，南宫所重。宜列谏臣之位，复膺良史之才。可守谏议大夫兼修国史，散官勋如故，主者施行。
    ○授郑勉紫微舍人等制
    黄门：朝议大夫守给事中郑勉，措心精核，尤明理体；朝议大夫尚书库部郎中戴令言，属词方雅，深达政端：咸蕴公忠，备闻学行。紫闱星拱，必伫贤臣；青闼云连，实旌奇士。（阙三字）专文事（阙四字）中散官各如故，主者施行。
    ○授崔琳紫微舍人制
    黄门：正议大夫行尚书屯田郎中上柱国魏县开国子崔琳，素履纯懿，清心直谅，文辞为从政之端，忠孝是立身之本。分符作牧，共赖仁明；赐笔题工，咸推练习。掖垣近密，禁省旁求，宜迁振鹭之行，用集栖难之地。可行紫微舍人，散官勋封如故，主者施行。
    ○授王邱紫微舍人制
    敕：通直郎紫微舍人内供奉王邱，思会风雅，文成典谟，介独为操，直方（阙四字）近其华望自宏（阙二字）青琐事密黄缣。颉颃岁年，籍甚声听，俾宏词禁之美，宜正掖垣之秩。可守紫微舍人，散官如故。
    ○授齐汗紫微舍人制
    敕，朝议郎守给事中内供奉齐汗，运心孤迈，怀器独立，属词每穷其雅实，临事益表其甄明：故能早负声猷，备经推择。左曹议，常接於双游；右掖司言，伫光於五字。可守紫微舍人，散官如故。
    ○授韩休起居郎制
    敕：朝议郎左补阙内供奉判尚书主爵员外郎韩休，理识清畅，襟灵夷雅，探学精微，属词婉丽。甲科对策，尝副求贤；左史记言，用观书法。可行起居郎，散官如故。
    ○授贺知章起居郎制
    敕：朝议郎前行户部员外郎贺知章，业优词学，时重才行，禀精微以高妙体仁恕以明达。必能书法不隐，立言可观，宜回职於版图，伫擅声於铅笔。可行起居郎，散官如故。
    ○授洪子舆起居舍人制
    敕：通直郎著作佐郎洪子舆，雅淡不群，清贞自远，学探微旨，词造幽典。立心有恒，常慕直臣之节；书法无隐，可称良史之才：俾列轩墀，益光铅椠。可守起居舍人，散官如故。
    ○授崔铣起居舍人制
    敕：朝请郎前试通事舍人崔铣，识远心明，怀才蕴艺，缺碑尽记，亡箧不遗，实朝序之英髦，为士林之俊拔。趋侍西掖，洽闻东观，期书法以无隐，俾举能而有声。可守起居舍人，散官如故。
    ○授许景先左补阙等制
    敕：奉议郎行扬州大都督府兵曹参军事许景先，词含风雅，有公直之量；宣议郎前国子监四门直讲马利徵，学总典坟，禀亨嘉之德：士推令闻，人假清规，致之掖垣，用广贤路。景先可行右补阙，利徵可岐州扶风县丞员外置同正员，仍直紫微省，散官各如故。
    ○授梁卿等拾遗制
    敕：宣德郎行岐州雍县尉梁卿等，或敷畅学旨，或该通词艺，爰广献书之路，用开纳谏之门。不独美於雕龙，偏齐於市骏，咸宜采择，以申甄奖。可依前件。
    ○授韦元通事舍人制
    门下：朝散大夫行太子典膳监韦元，占对闲详，风规韶茂，燕庖分职，已命膏粱之绪；鸾墀敷奏，伫扬宾客之言。可行通事舍人，散官如故，主者施行。
    ○授韦振通事舍人制
    门下：朝散郎前守通事舍人员外置同正员韦振，良玉蕴价，明珠耀彩，宜擢才於金穴，俾趋侍於瑶墀。可朝散大夫行通事舍人，散官如故，主者施行。
    ○授刘知柔尚书右丞制
    门下：天台管辖，爰正纪纲，人望佥宜，方膺授受。银青光禄大夫行尚书户部侍郎上柱国彭城县开国男刘知柔，时行推美，旧德归高，明畅襟情，闲华风表。蹈典坟之芳润，总词赋之笙簧，虑常密於在公，迹自勤於为政。万人登数，已闻书版之精；六官揆才，更俟弹珠之妙。可行尚书右丞，散官勋如故，主者施行。
    ○授源乾曜等尚书右丞等制
    黄门：二辖之重，百官取则，苟非其人，何以成务？正议大夫行尚书户部侍郎上柱国安阳县开国男兼御史中丞源乾曜，清深密静，有弥纶之识；正议大夫行紫微舍人上柱国倪若水，刚正明断，有精核之才：并果行育德，以文饰吏事，闲达旧章，发挥大体。南台执简，动中规模；西掖毫，举成伦要。必能主其禁令，肃此纲维，宜膺郄诜之宠，更叶杨乔之拜。乾曜可尚书左丞，勋封如故；若水可尚书右丞，散官勋如故，主者施行。
    ○授张仁愿兵部尚书制
    黄门：名遂身退，则闻告老，优贤尚齿，不忘求旧。镇国大将军行右卫大将军上柱国韩国公致仕仍给全禄及品子课朔望朝参张仁愿，有将相之才，树忠公之绩。入称三杰，帷幄所以运筹；出总六师，塞垣由其卧鼓。悬利器而御物，自中於桑林；推素心以得士，更成於李径：故能居室而应，在邦必闻。洎养疾归休，辞荣及礼，用旌渭滨之兆，空想颍阳之问。乞言ム赖，宠德攸宜，伫增题剑之荣，更遂挥金之乐。可光禄大夫行兵部尚书，馀如故，主者施行。
    ○授毕构户部尚书制
    黄门：司徒之官，实掌邦教，常伯之位，先求国华。银青光禄大夫河南尹上柱国魏郡开国公毕构，达识鸿才，调高学赡，器无不综，含清明以见微；言有可观，负忠谠以居直：百郡仰其成绩，三台推其故事。顷者任殷河尹，声满洛师，奸豪惧秋霜之威，孤老怀冬日之爱。故可辨於五物，书以万人，谁其之？俾尔作则。可守户部尚书，散官勋封如故，主者施行。
    ○授李刑部尚书制
    黄门：王命司寇，汝作士师，允迪政刑，旁求望实。银青光禄大夫行紫微侍郎兼检校刑部尚书兼知制诰昭文馆学士上柱国中山郡开国公李，恒碣之宝，衣冠之华，业总四科，才抱九德。为邦理要，洞入精微，当代词雄，居成准的，忠义得在公之体，清修禀行己之用。紫泥掌诰，虽密王言，黄沙定罪，是悬人命。眷兹钦恤，尤赖简孚，俾回迹於西垣，宜正名於北斗。可刑部尚书，学士散官勋封如故，主者施行。
    ○授刘知柔工部尚书制
    黄门：司空之职，以平水土，常伯之任，尤重台阁。鸿胪卿上柱国彭城郡开国公刘知柔，硕德耆秀，行高才远，文词有绮缋之工，望实有璋之誉。出膺贤守，则郡国循良；入位名臣，则衣冠准的。可谓朝之明哲，代之纯懿，俾迁荣於北斗，宜作范於南宫。可银青光禄大夫守工部尚书，勋如故，主者施行。
    ●卷二百五十一
    ☆苏（二）
    ○授卢藏用检校吏部侍郎制
    敕：朝请大夫守中书舍人兼知吏部侍郎事修文馆学士上轻车都尉卢藏用，含和育粹，直道正身，学贯儒墨，词精比兴。风尘之外，独秀瑶林；清白之中，常悬冰镜。自四年掌诰，九品作程，峻而不杂，重轻咸当，简而能要。浮竞斯远。刀尺之委，铨衡已归，特选周才，更符佥望。可检校吏部侍郎，仍佩鱼如故。
    ○授裴ㄘ兵部侍郎制
    门下：通议大夫行中书舍人上柱国正平县开国男裴ㄘ，敏学聪亮，雅词微婉，阳秋具体，夙夜在公，精义析於连环，规矩同於匪石。久典清密，见称忠信，简稽之务，军国是殷，宜擢美才，俾攵戎政。可尚书兵部侍郎，勋封如故，主者施行。
    ○授源乾曜户部侍郎制
    黄门：正议大夫行少府监上柱国安阳县开国男源乾曜，思总事端，言思政要，外则经通成务，内则周密知微，其识也清，以文守法。尚方爱费，已称宝玉之府；司徒帅属，更重神仙之闱：宜副朝奖，莅於邦教。可行尚书户部侍郎，散官勋封如故，主者施行。
    ○授徐彦伯工部侍郎制
    门下：太中大夫前守蒲州刺史修文馆学士上柱国开平县开国子徐彦伯。素履内融，清晖外彻，学究精密，旁通儒者，思含飞动，高视祠人，名与时行。位因才致。河润九里，先美股肱，邸留一月，初荣侍从：考工之任，选众攸称。可守尚书工部侍郎，馀如故，主者施行。
    ○授慕容吏部郎中等制（一作贾至）
    黄门：朝请（一作散）大夫检校尚书主爵郎中慕容，在公无挠，守道不回，利用特称其断割，清心自表其刚正。正议大夫行商州刺史上柱国申国公高绍，羽仪鹭，符采璋，诣理愈见於昭明，属词每闻於惊拔。九流综核。五等封建，式副为郎之美，宜用选众之求。可尚书吏部郎中，绍可行尚书主爵郎中，散官勋封各如故，主者施行。
    ○授王邱主爵郎中等制
