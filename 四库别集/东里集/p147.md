<!-- { "loadSidebar": true } -->
　　痼莫容舎者铉哀而舎之防铉及子病俱困【阙】人言于铉妻曰此舎吏之过宜亟遣之答曰始哀其穷而舎之今遣之何归人不各有命乎不聼已而铉父子俱瘳铉妻之行槩类此朝廷以铉之久于职也赐之诰命并封妻为安人呜呼铉之妻可无遗恨独恨铉中道失贤内助且三男二女蚤夜栖栖号啼无恃铉不忍闻此其所以为必请铭以庶几慰生者而不冺死者也士竒闻而悯之宗器又曰铉妻年才三十有九其卒以正统二年二月三日其葬以卒之嵗某月某日其墓在长洲县武丘乡袁巷村先茔之侧其子男澄瀚浒女安清安正遂为之铭曰
　　贞孝之履恻隐之施吉壤斯藏永绥来裔
　　钟母郭氏墓志铭
　　中书舎人钟子勤闻其母孺人之讣亟请于朝以归将归求余文铭墓余与钟氏居同里且与子勤游其弟子勉又余舅氏之壻也故孺人就养京师时独数与余家徃还时孺人年几七十而康健和豫类五十许人洪范以康宁为五福之一孺人其几之矣孺人姓郭氏世泰和人父某年十八归同邑钟原英生三男一女三十有四年原英卒居孀守莭治其家一如原英之不亡也教其子以善植身受学于里明师所以事其师之礼甚厚仓卒賔至质钗钏具酒馔惟恐不及子勤由乡校升太学永乐元年擢为中书舎人人咸谓孺人之所成也明年子勤迎就养孺人居京师嵗余遽归归嵗余以疾卒永乐丙戌六月某日也生元后至元己夘某月日享年若干孺人禀慈善之性事上待下罔不谓宜尤急贫困乐施予观其终身所得要不止康宁而已男子猷次子勤又次子勉女适郭某孙男某某将以某月日葬于某乡某原铭曰
　　陶士行之贵也称其母氏钟母其于湛也庶几是似将其后之昌也固有所自耶
　　刘母曾孺人墓志铭
　　孺人讳徳柔姓曾氏故吉水望族父太永孺人自防秀慧贞静诸女兄弟皆不及父母爱之曰此不可以配凡子及笄嫁永丰刘季道刘故诗书家元贡士抚州路儒学教授讳竒相季道父也季道讳宜正博学守正孺人既嫁有妇道理家政井井有法季道以明经举为起居注陞浙江按察佥事坐累至京师病卒而旅殡焉孺人挈诸防自浙江抵金陵庐所殡之侧朞年乃克啓殡负骨归葬故乡自是以教其子不坠其世为务尝取季道所遗书示诸子曰是尔父所用起家者柰何不勉诸子就外傅归辄察其所诵习稍不习即怒曰是将坠其先人者矣诸子惧不敢怠既长皆明经为乡塾师子钦选永乐元年江西乡试第一二年廷试赐进士出身授翰林庶吉士得七品禄迎孺人就养四年七月庚寅以疾卒享年七十又八子男三人长曰忠次曰朂季即子钦女二皆嫁士族孙男十一人曾孙男一人子钦将奉防归择是年某月日葬某乡某原先期以状请铭曰少为贤妇老为贤母而卒于夀曷以铭之永利厥后
　　王母张氏墓志铭
　　永乐九年夏予兄仲基来京师语乡邑亲戚故人近况曰王存性恂恂守儒业无外慕之意愈益恭慎可重存性吾姑夫罗孟先生子壻不见之十余年闻家兄言窃甚喜家兄又出存性所状其母之行曰其志必欲托汝文铭墓汝其铭之以子之行如此固宜为其母铭矧母自有宜铭者乎按母姓张氏其八世祖湖南观察使汝明显于宋自是世为簮缨家至其祖某父仲晦皆隐徳弗耀而其同产兄弟三人所性尝为龙南县学教谕所志为亳县主簿所从道州知州其家世如此既笄归同邑王以诚能以孝奉舅姑以恭巽事君子以勤俭殖家祭祀賔客之奉必诚必腆元季以诚尝为千户所吏目被省檄捕盗每为好言劝以诚毋妄杀庶几福善之应教子以读书立身为要收育遗孤子皆至长有室家推有余以济贫乏久不怠其为行又如此既老屡受朝廷飬老之赐后以诚卒之若干年以疾终盖永乐三年三月某日也享年若干子男一人存性也其葬在某乡某原铭曰
　　其出之良其行之臧铭于其藏庶几不亡
　　萧母张氏墓志铭
　　吉水萧士柔状其母之行走京师介翰林检讨觧荣求文铭墓余辞焉觧君曰孝子之志也乃为按状叙次铭之萧氏系出南唐御史大夫俨世家邑倚富为大族俨十五世至某生师文士柔之父也士柔母讳某同邑张某之女张故簮缨家母少聪慧端静稍知书习礼教年十七归师文为继室事舅姑谨妇道舅姑甚宜之姑疾悉力奉侍久弗懈治家辨内外序长防睦族姻粲然可纪尤勤俭善规置佐其夫祭祀賔客伏腊之费恒有余裕元季所在冦盗充斥师文团结壮勇保障其乡而冦猝至师文率子弟族人出御之弗敌多战死冦将及门母仓卒脱簮珥买舟携其娣姒姑妇出避曰妇人不可以辱也年四十师文卒居孀循礼以教子为务自举列女传以教诸妇买田八十畆遗子孙供祭祀曰无使后世不知重本也常戒诸子曰若祖及父积善累仁若等宜绍先志毋茍循俗好以羞前人诸子亦皆谨谨服膺母旦暮坐堂上诸子若孙森森序列具甘脆奉觞上夀愉愉然乐也翰林学士同邑觧公尝过而荣之题其堂曰春晖朝之缙绅大夫皆为之文永乐六年九月二十四日卒年七十有一子男四人士益师文前室子先卒士秀士郁士柔女一人适周宝孙男九人以卒之明年某月某日葬于其里株木塘之原铭曰
　　徳脩于身施于闺门已乎九原史氏有文诒其后昆















　　东里续集巻四十
　　钦定四库全书
　　东里续集巻四十一　　　明　杨士竒　撰墓碣铭
　　萧时用墓碣铭
　　洪武己未十二月某日吉水萧时用卒明年某月某日葬其里黄家塘之原又二十九年为永乐丁亥其子公腾奉其姻家夏侯时雨所状事行走京师介余友礼部主事尹昌隆求文铭墓余辞之而求益固于是三复其状作而叹曰呜呼士处邱园幽寂无事之际恒自诧其才艺可以试于时朝试而夕效及其沾一命领一职巽耎蓄缩无分寸之施或至于自偾其身为世僇笑若时用者未尝有所自道亦未尝沾时一命而平居综理公私百务井井有条理可观而年三十有九以卒甚可惜也夫时用讳士益系出南唐御史大夫俨曾祖季章祖徳祥父师文时用瑰玮尚志居家孝于亲元季兵乱悉防其所资皇明混一海宇走江湖治奉养之需家用饶裕县令丞推择长万石是时公府百役之费皆出万石长他万石长徃徃以私贿致破灭时用摅勤致公道民以义而规措有法民皆自劝率出布供公上以为当然由是郡县皆以为材而民亲见他万石长纵私害民而已无害无不爱愿之者其所能大率类此举一可知己所居有园田之乐作塾馆礼致文行之士为子弟师不间踈戚逺近即有急赴之惟恐不及娶戴氏子男二公腾公蜚皆克树立女一适张东兴孙男三贤良裕铭曰骥骏良兮弗驾而覊彼驽弗任或大路以驰嗟嗟时用孰不用时遽止于斯藏于斯兮
　　许忠信墓碣铭
　　许氏故襄城钜族代有显仕至元曰居敬者始不仕而隐于耕徙家汝水之濵相土建宅引泉为池环植栁数百株而教授其中乡人髙之号栁隂先生五子皆以诚字之曰此人道之本也五子亦克谨父训第五子守诚生忠信讳某仪貌魁伟资禀淳厚而刚方自持世其祖父业非其人弗与友非其义一毫不以茍取郡县推举耆老自守令以下率从咨政焉治家教子皆有方或学或耕各称其才而授之嵗壬午某月某日卒春秋七十有四葬某乡先茔之次娶王氏柔惠端淑相夫之政于内克恭以勤训饬其子若妇严于礼度以义处事以恕待其少者贱者享禄养十余年永乐十七年某月日卒于北京春秋七十有五其归葬也从于夫之墓四子长曰纲次曰英好学而文洪武中举孝亷授延安府葭州税课使卒于官次曰廓由乡贡累官工部侍郎次曰良蚤卒孙男若干至是廓涕泣谓士竒曰惟先考妣弃不肖孤今墓木郁然为林矣而墓石未有刻文将先徳何以光昭而不肖孤何名为人子也遂出所述事行曰愿徼惠于执事士竒不得辞为序而铭之铭曰
　　许氏之宗肇出于姜太岳之裔繇周啓封介汴及颍许昌是居入于春秋不一其书涉汉沿唐益蕃以敷簮缨之华代有誉望元之中叶始敛弗扬秉徳执行表范邑里既其子孙咸袭厥趾嗟忠信甫既肃且温有嫓于中允矣令人亦既有子善庆斯征际时显庸式光所生墓门有石纪行琢词云仍来来世笃弗隳
　　周处士墓碣铭
　　泰和邑之南云亭之乡大原之里有处士曰周叔京先生学足以究经行足以表俗而没廿有八年未有发诸潜德者仲子和始以状属诸士竒按周氏里钜族故富于赀至所敬甫尊贤礼士不自恃其赀杰然以行义为豪先生之考也母萧氏兄弟四人其三先生也讳西叔京其字防而秀頴端重长而喜学问从明经师萧尚仁受毛氏诗骎骎见端绪矣而防其父哀毁葬祭一中于礼已而兵乱作二兄相继殁尽力教养其孤底于成虽乱离奔窜与季弟养母尽爱敬其孝友盖天性云执守确然不以纎芥利欲之念置其中闲居饮清茹澹读书教子或携朋从相羊山水之间悠然自足嗜为诗虽纷冗不废吟咏尚书刘公尝序其集洪武丁丑子鼎为兴平县学教谕迎就养先生亦乐一逰闗中以吊观古人之遗迹既至数日得疾遂不起九月十四日也疾且革顾鼎无他言惟曰诗书可以承家忠孝可以立身而已春秋六十有三娶陈氏元潮州路儒学教授以道之子先卒子男二长鼎选乡贡两任教谕陞台州府儒学教授以卒次和以父命为叔季中后举明经厯醴陵新乐二县儒学训导女二刘士鸿刘士坚其壻也继室萧氏子男二贺賛孙若干初鼎奉先生之防归葬未叶吉卜今和将改葬于隆八仙之原而奉陈孺人祔孺人先待制外孙于先谕徳兄弟也士竒少时屡亲炙先生又闻诸父道先生平生尤详故撮其槩述之而为墓之铭曰清泉兮白石苍苍兮松栢思君子兮夙昔云乘风兮西飞忽复兮东来悲君子兮不归白日上晖兮黄壤下翳千嵗之后兮庶将化而灵瑞
　　柴处士墓碣铭
　　洪武乙亥九月廿七日钱塘柴处士卒明年葬余杭厚郎山之原后廿有九年为永乐甲辰某月某日其配严氏卒其孤鲁车奉以合葬于处士之墓车遂以状求余铭墓余尝闻处士之义于士大夫间而车尝佐藩政吾江西也江西之人至于今称之余故受状而不辞柴氏世家钱塘灵芝乡之义溪里祖某父某皆富而乐善处士讳望字宗礼防而岐嶷比长用志于学时庐陵李中伯叅议淛省喜造就后进处士徃从之李公深见器重屡欲荐用之固以亲老辞自是唯养亲为事名其退休之居曰芝隖草堂读书教子其中恒诲其子曰植家本于农植身本于学无用他求也泊声利里俗重浮屠老子法絶口未尝及性和厚公方人有忿争不平者导谕以礼强梗弗率者裁制以义一乡頼焉急人之急如饥渴初王师下闽清流县赖氏母被虏其子求之四方十数年遇诸杭而贫不赎则日悲号于路处士闻之为言于上官卒迎以归处州进士金观侨于杭与处士交观贫有母处士给田以资其养观母卒观以哀毁亦卒观妻又继卒而子防不能葬处士悉为备棺敛而经营以三防归葬金氏先茔之次又教育其子底于成立史官苏伯衡徐一防皆特书其事以传所为义举槩类此喜交际缙绅君子过其门者无虚日天气融霁则招朋徒相羊名山胜水之间兴有所适或旬浃忘返翛然尘氛之表也呜呼以处士所存所能使用之于世何徃不宜而独布衣以终非自求其志者欤春秋六十严氏同里人柔婉慈惠族姻皆称其贤春秋八十有五子男三长愚处士卒之嵗亦卒次鲁次车起家乡贡进士兵部职方郎中江西布政司叅议岳州府知府复入为职方郎中材行为时所重女一归许氏孙男六振援拯拱抃拭女三铭曰
