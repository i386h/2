<!-- { "loadSidebar": true } -->
　　记闻人滋五说
　　闻人滋以诗言祖妣为姜嫄其说可用葢周官大司乐以享先妣在享先祖之前亦谓姜嫄也
　　豳诗首言觱发栗烈而后言于耜举趾滋曰豳地多寒故也
　　礼内则中载养老一段并与王制同滋曰贵老谓其近于亲也
　　滋曰论语凡称或者其所言皆无可取故畧其姓名如或谓孔子曰子奚不为政或问禘之说或曰孰谓鄹人之子知礼乎或曰管仲俭乎或曰雍也仁而不佞或对曰申枨之类
　　滋曰经史中言五谷以稻为贵古人各以类配之如以杀鸡配为黍谓野人之食也以啜菽配饮水谓贫者之孝也以稷食对菜羮谓贬降之食也以麦饭对葱叶谓草具之食也惟食稻则对衣锦言之又祭祀则以稻为嘉蔬公事大夫则以稻为嘉膳是五谷以稻为贵也
　　天王
　　谓王为天王疑自春秋始葢孔子之深意也或曰曲礼不云乎临诸侯畛于鬼神曰有天王某甫何谓也曰曲礼汉儒所记耳且其下文云措之庙立之主曰帝崔灵恩以为为记时有主入庙称帝之义记者录以为法然则天王某甫者亦皆汉儒传闻之辞耳或又曰庄子载尧舜问答云天王用心何如则天王之号岂必始于春秋予曰庄周所载未必尧舜本语也
　　论富贵
　　孔子曰冨而可求也虽执鞭之士吾亦为之如不可求从吾所好孟子取阳虎之言曰为冨不仁矣为仁不冨矣葢死生有命冨贵在天不可以力求不可以智为此孔孟之学也小人求冨为冨无所不至甚者败国亡家皆求冨为冨者也
　　论徳诚
　　或问以徳行仁者王何谓也曰徳者诚也以诚行仁然后可以王书曰恭俭惟徳无载尔伪作徳心逸日休作伪心劳日拙是皆以徳对伪故曰徳者诚也
　　酒诰
　　扬子曰昔之说书者序以百酒诰之萹俄空焉今亡矣夫以扬子所见为古文耶则酒诰实未尝亡而汨作九共槀饫之类逸者甚众何为皆不言也以扬子所见为今文耶则安得浑浑灏灏噩噩之语必有能辨之者
　　郑子产
　　郑子产火不禳水不禜【昭十九年龙闘】不觌民以怪也
　　以智笼愚
　　上驷中驷下驷之说即狙公诳狙朝三暮四之说也列子曰圣人以智笼羣愚何必圣人哉
　　古人作文以事系月
　　司马相如孟冬十月君徂郊祀文选暮春三月江南草长
　　井蛙骅骝
　　井蛙不可以语海其见小也骅骝不可以捕鼠其用大也小大虽殊其适用一也
　　楚熊渠子李广射石
　　新序楚熊渠子夜行见寝石以为伏虎闗弓射之灭矢饮羽下视知石也复射之矢摧无迹熊渠子见其诚心而金石为开况人心乎李广在北平出猎见草中石以为虎而射之中石没矢视之石也他日射之终不能入二事正相类
　　髙祖先主功业
　　髙祖自汉中而兴帝业先主乃区区梁益而无成功皆天也非人力也予尝作诸葛孔明賛云昔我髙祖肇迹于兹欲肯其堂敢废厥基
　　髙祖武帝待士重轻
　　世言髙祖最知人故论三杰之功则字谓张良曰子房至萧何韩信乃名呼之彼待下固有轻重溺冠踞见者特庸人耳其后武帝雄才大畧颇有髙祖之风防厠而视大将军不冠而见公孙丞相至汲黯不冠不见主父偃智不足以知此而入闗欲因卫青以求用而不知武帝所以待青者至薄岂以荐士责之哉其不省也冝矣偃后朝奏书而暮召士固当自致耶
　　张良不祀
　　张良之于髙祖葢天授也运筹帷幄姑置未问鸿门之防微项伯以良故背其主而翼蔽沛公则沛公之肉不足以齿项庄之剑矣尚敢望数百年血食哉此社稷功臣也孙子纵有大过犹将十世宥之奈何不顾嗣爵才十年遽夺其国按功臣表则曰坐与门大夫杀故楚内史良传则曰坐不敬其罪皆不至于不祀而孝文视之如也至元康四年仅复其家卒不绍封汉家真少恩哉或曰良多隂谋竒计造物所忌故虽能以智终而留国不祀忽诸信乎非耶
　　袁安吴雄葬地
　　汉袁安父没母使求葬地道逄三书生指一处云葬此当世为上公须叟不见安异之于是葬其所占之地故累世隆盛按安理楚狱之连系还匃奴之生口临事如此平时用心之仁恕可知矣神物兆祥使之昌炽此岂人力所能至哉范史载之亦足垂劝而世之泥于隂阳家者往往借以为口实谓贵贱贫冨死生福祸一系丘墓殊不问行已之如何于是庸师妖巫始得售其术矣若河南吴雄少时家贫防母营人所不封土者择葬其中丧事趣办不问时日医巫皆言当族防而雄不顾雄既明法律断狱平起自孤宦致位司徒而子防孙恭三世是尉为法名家此其范晔所记也予故表而出之以告不修人事而以袁安为口实者
　　臯陶
　　后汉杨赐传三后成功臯陶不与左传云臯陶庭坚不祀忽诸禹固不待言契之后为汤稷之后为周至唐乃为系出臯陶天寳中追尊为徳明皇帝
　　以曾子为圣人
　　论语泰伯篇以能问于不能以多问于寡有若无实若虚曾子之言也唐太宗乃谓孔子所称以问孔頴逹对曰此圣人教之谦耳一时君臣之问对史氏之笔削皆不正之而直以曾子为圣人何也
　　唐开元钱
　　旧唐书武徳四年七月丁卯废五铢钱行开元通寳钱谈賔录以为欧阳询所书而青鎻集杨妃别传乃谓此钱开元所铸背有搯防出于杨妃吴曾漫录已载辨误中予谓唐铸钱多矣今惟此钱徧天下特为光明烧之有水银出可治小儿急惊而余钱皆不复见何也
　　韩退之鳄文台叅
　　韩退之传识潮州逐鳄事而李翺行状皇甫湜神道碑墓志铭皆不书又传言愈为京兆尹兼御史大夫特诏不台叅李绅为中丞刻奏愈愈以诏文自解其后文刺纷然宰相以台府不协两罢之而行状墓碑自縁李绅为御史中丞因械送府使以尹杖杖之公纵囚去翺湜同时人不应谬妄岂以鳄近语怪故删去乎若有诏免台叅李绅何敢争湜是绅有宠旦夕且相先生不谙固为耻矣因舍囚事宰相两改其官此当可信本传止据昌黎集所载而书之耶
　　薛元超不以字行
　　唐书以字行者必明言之防如阎让字立徳是也薛収之子名振字元超见杨烱所作行状而史直作元超不云以字行也




　　文忠集卷一百七十九
　　钦定四库全书
　　文忠集卷一百八十【二老堂杂志卷二】
　　宋　周必大　撰
　　史官改定制诏
　　本朝列圣实录凡当时所下制诏往往为史官改易殆以文体或未古也宋景文公笔记亦尝言之唐魏帅田布以死事赠右仆射白居易草制甚美而旧唐书别载一制全不相类文虽可观然不若居易之宏畅未知当时果用何制其为脩史者所改无疑本朝太祖受周恭帝禅诏元本载五代开皇纪与今实录无一字同此事由来乆矣
　　记李煜与刘鋹书全文
　　太祖皇帝尝令江南李煜作书谕广南刘鋹令归中国煜命其臣潘佑视草文甚典丽累数千言今载之太祖实录饶州董氏刻佑集亦有之然皆不载最后十句葢私礼不敢以闻也予年十余嵗因随侍至广州尝得其全文今尚能记其辞曰皇帝宗庙垂庆清明在躬冀日广徽猷时膺多福徒切依仁之恋难穷报徳之情望南风而永懐庻几抚我指白日以自誓夫复何言
　　告词用上语
　　绍兴十二年太母还宫百僚班贺上曰朕自东朝之归方知南靣之乐故权中书舎人程防厚行太母侄女韦氏十娘封郡夫人制云朕自东朝之归方知南靣之乐冝时懿戚同此休荣盖全用上语也
　　察官兼翰林
　　绍兴二十四年春直学士院汤思退以礼部侍郎同知贡举时百官多阙大抵一人兼数职故凡以进士入官者皆预考校独监察御史王纶不入盖偹折号也内制既阙官有防命王纶时暂兼权适刘婉仪进位贵妃纶草其制润笔殆万缗上称有典诰体竟至大用前此察官寓直禁林亦盛事也
　　经筵官给告
　　近制兼职虽宰相领国史实录院勅令所玉牒所降勅而已惟讲读官下至说书皆命词给告可见崇儒重道之意也
　　侍讲说书
　　近事侍从以上兼经筵则曰侍讲庶官则曰崇政殿说书故左右史兼讲筵者亦曰侍讲如程防厚赵卫是也绍兴二十六年王纶为起居舎人止带崇政殿说书误矣先是殿中侍御史董徳元右正言王珉皆兼说书而珉以家讳辞遂并升侍讲葢从权也【胡铨以左史兼侍讲院既而改崇政少卿而侍讲如故其后张拭为左司亦侍讲】
　　李益能召试
　　绍兴二十六年二月二十五日诏将作监主簿李益能令中书后省召试时务策一道取防益能李擢徳升子也为右丞相万俟卨所荐将特赐出身而用之方试而卨薨王纶周麟之赵逵在后省以六经疑难发问益能所对稍畧又参知政事张纲亦论赐第之恩不可启止自监簿迁宗正寺丞初祠科惟有出身人许应上即位以用武权停绍兴初擢任工部侍郎请复其科而有司详看兼许任子就试亦为益能讣也科第固未足道然益能垂成辙壊可为有心者之戒
　　给事中降诏
　　故事除授六曹侍郎杂学士以上遇辞免则降诏不允给舎权侍郎则否绍兴二十七年六月户部侍郎王师心除给事中亦降不允诏书葢师心旧官合荅诏是嵗九月贺允中自权礼部侍郎除给事中遂袭王师心例降诏非故事也三十年正月王晞亮自权工部侍郎迁夕拜不复降诏【金安节又降诏】
　　皇子食邑
　　绍兴三十二年六月孝宗受襌九月一日三皇子并拜节钺真王各食邑一千户食实封四百户按旧制皇子封王便合食邑三千户食实封一千户此有司之失也
　　张徳逺始终为右相
　　髙宗绍兴乙卯春张徳逺拜右相丁巳秋方罢盖独相也后几三十年当壬午嵗夀皇受禅陈长卿实为首台七月复召前左相汤进之为右相十二月长卿罢明年改元隆兴正月张任枢宻使夀皇过徳夀宫议除二公相髙宗曰各还其旧盖以顷年汤左而张右也按徳逺初相时汤尚未仕其后陈以权侍郎同知贡举时史直翁方过省汤方中宏词后汤为左相乆之陈拜右相汤去陈始升左而史为右相予在后省尝语陈云相公汤相座主乃迭为左右相陈笑指史云今右相亦当时进士也仕宦迟速固不齐但张以三十年旧相当并拜之日适以汤尝居左竟不少进斯亦异矣国朝偶值二相俱阙往往自执政径升首台近嵗如沈守约叶子昻皆是也
　　髙宗朝进士第二人官过大魁
　　髙宗中兴以来十放进士其榜眼官职往往过于状头戊申维扬李易止于中书舎人待制而王大寳乃为尚书杂学士绍兴二年张九成止权侍郎而凌景夏乃为尚书五年汪应辰仕至尚书端明而黄中元以有官降在第二后来官职亦相似其实应辰第二人也八年黄公度止于考功郎官而陈俊卿作相十二年陈诚之知枢宻院似难及矣而秦熺亦尝歴大学士特进少师十五年刘章为尚书而王刚中入枢府十八年王佐终八座而董徳元参政二十一年赵逵中书舎人而蒋芾为相二十四年张孝祥止于中书舎人杂学士而秦埙为正侍郎二十七年王十朋仅除权侍郎晚授詹事不能供职而阎安中正为中书舎人特职名不及十朋耳三十年许克昌为状元以有官降第二人而升梁克家为魁至孝宗朝梁方拜相本第二人也
　　本朝宰相书勅着姓
