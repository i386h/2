<!-- { "loadSidebar": true } -->
    君讳某，字某，渤海人也。昔周天子命我太公，受封东海，锺鼎宝玉，七百馀年，故其公侯，代有国祀。曾祖励，字敬德，北齐朔州大行台仆射，袭爵清河王，改封乐安王；周授开府；隋授杨、楚、洮三州刺史，我唐有命，崇宠典章，贞观初赠恒定并赵四州刺史，垂拱中又赠特进，非明德上公，孰享之哉？祖宗俭，字士廉，皇朝太子太傅上柱国申国公，食邑三千户，赠司徒并州刺史，永徽初赠太尉，配享太宗文皇帝庙庭，谥曰文献。昔帝光天下，公实佐之，至昌元勋，克配清庙。父ê，字履行，秦府军直千牛滑州刺史将作大匠金紫光禄大夫太常卿洪州都督上柱国申国公，尚东阳长公主驸马都尉。衣冠礼乐，尽在是矣，故帝乙归妹，尚于中行。
    公则驸马之元子也。含章丹穴，籍宠黄扉，承礼训於公庭，尽仪刑於士则。年若干，嗣封申国公，十四解巾，授千牛饼豁，奉紫璋，已有光矣。秩满，补海盐府在果毅都尉，再迁游击将军右师府郎将，遂荣禁卫，承宠司阶，千庐之务式遵，八舍之荣攸袭。又授朝散大夫尚辇奉御，再迁尚衣奉御。属宫构难，巫蛊祸兴，坐堂弟岐左迁循州司马，苍梧南极，桂海东浮。是唯篁竹之区，而有山夷之患。永隆二年，有盗攻南海，广州边鄙被其灾，皇帝哀洛越之人罹其凶害，以公名家之子，才足理戎，命专征，且令招慰。公奉天子威令，以喻越人，越人来苏，日有千计。公惟南蛮不讨之日久矣，国有大命，将布远方，欲巡御象林，观兵海裔。彼苍不吊，夭我良图，因追寇至广州，遇疾薨於南海之旅次，时年若干。呜呼哀哉！珠鼎之秀，邦国之光，负才能，重书剑，方将克崇旧业，宠前人，降年不长，永坠厥绪。呜呼哀哉！
    夫人京兆韦氏，银青光禄大夫太子詹事武阳侯琨之第某女也。有淑慎之德，窈窕之贤，长於公宫，少习妇道，年十六归於申国。凤台尊，鹊巢斯在，虽珠玉翡翠，职是其仪；而氵濯蘩，不改其操：故我君子琴瑟友之。年三十，仪凤二年先公而殁，其年权殡先茔。呜呼哀哉！始公之适南裔也，夫人逝矣，死生言别，永怀燕越之悲；旌同归，终沦松柏之路。先是公有命合葬，宏道岁灵榇自南海还，嗣子绍等，追惟永终，仰遵先志，粤载初元年岁在摄提格，始昭启亡灵，改卜迁，某月日，遂合葬於少陵原，礼也。呜呼哀哉！霸山南望，秦川满目，紫台锺鼓，方对於青春；白杨邱陵，独悲於元夜。绍等以东西之人，惧冈陵之变，古不树，今则坟焉。
    ○申州司马王府君墓志
    君讳某，字某，其先太原人也。昔周文王有圣人之德，甲子受图，至我灵王，诞膺丕显。太子晋得凤凰之瑞，恭揖群后，上为帝宾，绵绵生人，作我王氏。迨秦有贲、翦，并吞诸侯；晋有浑、祥，功格帝室；魏至慧、龙，为贵种矣。十二代祖卓，晋常山公主子也。始公主汤沐邑在汾阳，永嘉沦夷，不及南度，因树贾而结庐焉，卒葬於长寿原，至今乡有太原之号也。曾祖亮，周开府仪同上大将军，隋信州刺史，樽俎之师也。祖俭，隋离石郡守，唐石州刺史，赠岳州总管广武烈侯，社稷之器也。父谌，唐虞部郎中，荆州大都督、司马，商、壁、、许、冀五州刺史，加银青光禄大夫，泸州都督，金水敏侯柱国，廊庙之才也。敏侯有功於国，始赐土田，白茅苴之，在之曲，因食菜，今为雍州人。
    君即敏侯之元子，炳灵珍粹，辉采幽黄，愿而以恭，宽而以栗，青衿闻道，已光大矣。天子立太学，所以养贤；公子齿上庠，所以观国。君休烈泉塞，志业□翔，年若干为国子生，其中射策甲科，解褐补吴王府参军事。时吴王帝之爱子，国选英寮，君三德允章，六行既穆，与某郡刘孝孙首光此举。诵诗三百，和淑其仁，而醴酒不恭，楚筵亦废。坐除滑州录事参军，又转陇州录事参军。时乐成公刘仁轨以宰相之贵，持节此州，暖然推中主诺责，下君提纲未几，群辖载孚，刘公坐啸，以为能也。举迁汾州平遥县令。共地有台骀之怪，蟠蟀之人，君黄鼎分中，呜琴不下，钟鼓既考，风俗允和。帝曰：“良哉！而格我政。”加朝散大夫，迁岐州扶风县令。昔尹翁归以文武之，缉熙此邦，黄图虽宁，赤丸未，君以先庚断甲，设距投钩，赭裾始绳，垩面咸革。丁我敏侯艰，遂茹哀苫庐，衔恤终祀。是岁申国不理，元寮伫才，制加朝请大夫，授申州司马。属太夫人有羸老之疾，去官不之。白华增勤，彩衣是慕。至於朝盥夕膳，候色承欢，夔夔斋忄栗，蒸蒸不匮，有若楚老莱子之为婴儿也。呜呼！昊天不吊，降我鞠凶，太夫人以眉寿薨，时君年已七十二矣。礼以饮酒，而君绝浆；虞以降哀，而君泣血。茕茕在疚，栾棘其心，新未外，匪莪以某年青龙癸巳，薨於某里第之正寝，孝之终也。呜呼哀哉！昔圣人五十而慕，先子谓之至德，今君七十二而尽其哀，非敦笃允元深仁淑德者，畴能离此哉？
    夫人弘农杨氏，隋内史侍郎丹川公演之孙女也。幼有淑德，而美令仪，采蘩昭华，荷比秀。至於内严阃训，外匡君子，麟趾以穆，难鸣有章，诚可道映公宫，事宣彤管。晚年支儒因未究，冥业惟深，遂揭无生之筌，将遗有漏之屣，颛洁道行，受《莲花经》。理极翻三，心灭不二，形亡缘尽，归真化冥，岁在丁酉，处顺而往。始我府君以悬车之岁，从负米之勤，夫人亦能肃恭晨昏，严左右，夫至行莫大於孝，崇义莫显乎忠，君克勤於家，尽力於国，刑於妻子，至於朝廷。夫矜而不与，物或有违，广而无适，义所以比。君好谦达礼，研几成务，摹其法器无不驯，从其事政无不理，夫用我者，而岂徒哉？嗟夫！矜而能廉，利而不浼，百行允备，三事不阶，臧文仲其窃位与？柳下惠其直道与？有子四人：长曰某，官至武连县令，先公而卒；次子某等，皆肃奉严训，景行高山，达於家邦，光於礼乐，永号罔极，泣血天。始府君临终，遗令薄葬，墨黾未食。青鸟不封，权殡於某所，需吉兆也。龙集己亥，律躔应锺，金难鸣，玉狗吠。黄肠密启，丹徐飞，始迁神於某原之阳，礼也。青龙在左，朱凤居前，双衾共封，二室同宛。珠玉不瘗，邱陇谁传？刻此金石，以旌後贤。
    ●卷二百十六
    ☆陈子昂（八）
    ○率府录事孙君墓志铭
    呜呼！君讳虔礼字过庭，有唐之不遇人也。幼尚孝悌，不及学文；长而闻道，不及从事。得禄值凶孽之灾，四十见君，遭谗慝之议，忠信实显，而代不能明；仁义实勤，而物莫之贵。厄贫病，契阔良时，养心恬然，不染物累，独考性命之理，庶几天人之际，将期老而有述，死且不朽，宠荣之事，於我何有哉？志竟不遂，遇暴疾卒於洛阳植业里之客舍，时年若干。呜呼！天道岂欺也哉？而已知卒不与，其遂能无恸乎？铭曰：
    嗟嗟孙生，人见尔迹，不知尔灵。天竟不遂子愿兮，今用无成。呜呼苍天！吾欲诉夫幽明。
    ○唐故袁州参军李府君妻张氏墓志铭
    夫人讳某，清河郡东武城人也。昔轩辕锡胤，弧矢崇威，畏其神者三百年，得其姓者十四族。金貂七叶，汉天子之忠臣；鼎足三公，晋武皇之名相：孤乡玉帛，世有其庸。曾祖某，北齐太常卿，徐、兖二州刺史。天人之礼，位掌於秩宗；侯伯之尊，宠优於露冕。祖某，隋汾阴、寿春、阳城三县令。袭公侯，屈铜墨之班，士元非百里之才，太邱有三台之望。父某，唐户部侍郎，复、亳、建三州刺史。尚书北斗，始赞於南宫；方岳专城，终荣於独坐。
    夫人即刺史之第若干女也，禀柔成性，蕴粹含章，承礼训于公庭，习威仪於壶则。夫其窈窕之秀，婉娈之姿，贞节峻於寒松，韶仪丽於温玉。铅华不御，饰环佩之容；浣濯是衣，勤黼黼之彩。自作嫔於君子，主中馈於家人，三千之礼不违，九十之仪无慝。至恭於奉上，顺於接下，仁孝以承宗祀，慈惠以睦闺门，则雍雍跄啮必由其道矣。呜呼！府君不造，遘此闵凶，中年不图，早世而殒。青松摧折，哀断女萝之心；丹节孤高，终守柏舟之誓。而府君食先人之德，无厚生之财，夫人徇黔娄之贞，阙丹台之产。孀居永日，蓬首终年，处贫素而弥坚，保幽芳而不昧。始府君之逝，有四子焉，少遭罔极之哀，未奉过庭之训，夫人保持名教，终始礼经，既勖之以义方，又申之以远大。皆能率由慈训，克荷嘉声，箕裘之业载隆，燕翼之谋不。非夫淑明贤懿，圣善温良，崇妇道之深规，宏母仪之至范，孰能昭宣令问，若斯之盛哉？彼苍不忱，歼我眉寿，春秋若干，载初元年月日，遘疾终於洛州某里之私第。呜呼哀哉！
    夫人令仪有穆，惠问无喧，敦雅志於诗书，婉娴情於琴瑟。若姆师酒食之议，女工纂组之繁，莫不总制清衷，宏宣懿则，茂繁之雅训，协沼之芳猷，虽古称敬姜，《诗》云淑女，论容比德，殆无以过。华不居，私扃永，嗣子某等，悲摧栾棘，思结寒泉，永惟同穴之仪，仰遵归之典，以大周天授二年二月日朔，迁於袁州府君之旧茔，礼也。合葬非古，奉周公之仪；墓而为坟，宗仲尼之训。呜呼！鸳鸯之树，眇泣於松揪；鼓吹之山，缅然於邱垅，原陵何代？铭志无文，有哀《黄鸟》之诗，遂勒青乌之兆。铭曰：
    诗云淑女，君子好求。懿哉令德，嘉仪聿修。温容玉映，峻节松楸。妙心彤史，洁志元猷。昭宣壶则，惠穆洲。共伯早逝，贞姜独留。茕居蓬首，哀深柏舟。彼苍不，此夜长幽。怀南风之吹棘，想北陇以同邱。青春兮白日，独昭昭以悠悠。
    ○上殇高氏墓志铭
