<!-- { "loadSidebar": true } -->
　　外黄申屠少负名节义女报仇令欲论杀蟠以同县陈情上谳廷尉宥之旌彼孝烈博通群书复善谈説汉衰政荒时实暮末隠于砀山遂与世絶献帝即位征为三公邈若不应防防一鸿时人之重贤者蔡邕明哲终始嗟乎子龙
　　怪松图赞【并序】
　　有道人自天台来示予怪松图披之甚骇人目根盘于岩穴之内轮囷偪侧而上身大数围而高不四五尺礧【洛罪切】砢【力可切】然蹙缩然榦不暇枝枝不暇叶有若龙挛虎跛壮士囚缚之状道人曰是何物怪之如是耶子能辩之乎予曰草木之生安足怪耶苟肥瘠得于中寒暑均于外不为物所凌折未有不挺而茂者也矧松柏乎今不幸出于岩穴之内脞脆者则防然其牙伏死其下矣何自奋之能为是松也虽稚气初拆而正性不辱及其壮也力与石鬭乘阳之威悲巳之轧拔而将升卒不胜其压拥勇郁遏坌愤激讦然后大丑彰于形质天下指之为怪木吁岂异人乎哉天之赋才之盛者早不得用于世则伏而不舒薰蒸沈酣日进其道权挤势夺卒不胜其阨号呼呶挐发越赴诉然后大竒出于文彩天下指之为怪民呜呼木病而后怪不怪不能图其真文病而后竒不竒不能骇于俗非始不幸而终幸者耶道人曰然为我赞之赞曰
　　松生隂隘岩狱穴械病乎不快卒以为怪拥肿支离神羞鬼疑道人嗟咨援笔传竒或怪其形或竒于辞目为怪魁是以赞之
　　野庙碑【并诗】
　　碑者悲也古者悬而窆用木后人书之以表其功德因留之不忍去碑之名由是而得自秦汉以降生而有功德政事者亦碑之而又易之以石失其称矣余之碑野庙也非有政事功德可纪述悲夫甿竭其力以奉无名之土木而巳矣瓯越间好事鬼山椒水濵多淫祀其庙貌有雄而毅黝而硕者则曰将军有温而愿晳而少者则曰某郎有媪而尊严者则曰姥有妇而容者则曰姑其居处则敞之以庭堂峻之以陛级左右老木攒植森拱萝茑翳于上枭鸮室其间车马徒丛杂怪状甿作之甿怖之大者椎牛次者击豕小不下鸡犬鱼菽之荐牲酒之奠缺于家可也缺于神不可也一日懈怠祸亦随作耄孺畜牧栗栗然病死丧甿不曰适丁其时耶而自惑其生悉归之于神虽然若以古言之则戾以今言之则庶乎神之不足过也何者岂不以生能御大灾扞大患其死也则血食于生人无名之土木不当与御灾扞患者为比是戾于古也明矣今之雄毅而硕者有之温愿而少者有之升阶级坐堂筵耳弦匏口粱肉载车马拥徒者皆是也解民之悬清民之暍未尝怵于胷中民之当奉者一日解怠则发悍吏肆淫刑敺之以就事较神之祸福孰为轻重哉平居无事指为贤良一旦有大夫之忧当报国之日则佪挠脆怯颠踬窜踣乞为囚虏之不暇此乃缨弁言语之土木又何责其真土木耶故曰以今言之则庶乎神之不足过也既而为诗以纪其末
　　土木其形窃吾民之酒牲固无以名土木其智窃吾君之禄位如何可仪禄位颀颀酒牲甚微神之享也孰云其非视吾之碑知斯文之孔悲
　　祀灶解
　　灶之坏者请新之既成又请择吉日以祀之曰灶在祀典闻之旧矣祭法曰王为群姓立七祀其一曰灶达于庶人庶士立一祀或立户或立灶饮食之事先自火化以来生民赖之祀之可也説者曰其神居人间伺察小过作谴告者又曰灶鬼以时録人功过上白于天当祀以祈福祥此仅出汉武帝时方士之言耳行之惑也苟行君子之道养老而慈幼寒同而饱均丧有哀祭有敬不忘礼以约己不忘乐以和心室闇不欺屋漏不愧虽嵗不一祀灶其诬我乎苟为小人之道尽反君子之行父子兄弟夫妇人执一爨以自糊口专利以饰诈崇奸而树非虽一嵗百祀灶其私我乎天至髙灶至下帝至尊严鬼至幽仄果能欺而告之是不忠也听而依之是不明也下不忠上不明又果何以为天帝乎
　　大儒评
　　世以孟轲氏荀卿子为大儒观其书不悖孔子之道非儒而何然李斯尝学于荀卿入秦干始皇帝并天下用为左丞相一旦诱诸生聚而坑之复下禁曰天下敢有藏百家语诣守尉烧之偶语诗书者弃市昔孔子之于弟子也自仲由冉求巳下皆言其可使之才及其仁则曰不知也斯闻孔子之道于荀卿位至丞相是行其道得其志者也反焚灭诗书坑杀儒士为不仁也甚矣不知不仁孰谓况贤知而传之以道是昧观听也虽斯具五刑而荀卿得称大儒乎吾以为不如孟轲
　　书李贺小传后
　　玉溪生传李贺字长吉常时旦日出游从小奚奴骑駏驉背一古破锦囊遇有所得即书投囊中暮归足成其文予为儿童时在溧阳闻白头书佐言孟东野贞元中以前秀才家贫受溧阳尉溧阳昔为平陵县南五里有投金濑濑南八里许道东有故平陵城周千余步基址坡陁裁高三四尺而草木势甚盛率多大栎合数夫抱丛篠防翳如坞如洞地洼下积水沮洳深处可活鱼鼈辈大抵幽邃岑寂气古澹可嘉除里民樵罩外无入者东野得之忘归或比日或间日乘驴领小吏径蓦投金渚一往至则防大栎隠丛篠坐于积水之傍苦吟到日西而还尔后衮衮去曹务多防废令季操卞急不佳东野之为立白上府请以假尉代东野分其俸以给之东野竟以穷去吾闻淫畋渔者谓之暴天物天物既不可暴又可抉擿刻削露其情状乎使自萌卵至于槁死不得隠伏天能不致罚耶长吉夭东野穷玉溪生官不挂朝籍而死正坐是哉正坐是哉
　　复友生论文书
　　辱示近年作者论文书二篇使仆是非得失于其间仆虽极顽防亦知惴息汗下见诋诃之甚难招祸患之甚易也况仆少不攻文章止读古圣人书诵其言思行其道而未得者也每涵咀义味独坐日昃案上有一杯藜羮如五鼎七牢馈于左右加之以撞金石万羽籥也未尝干有司对问希品第未尝歴王公丏贷饰车马故无用文处江湖间不过美泉石则记之耸节概则传之触离防则序之值巾罍则铭之简散【上声】澹诞无所讳避又安知文之是欤非欤生过听德我太甚苟黙黙不应非朋友切切偲偲之义也故扶病把笔一二论之曰我自小读六经孟轲扬雄之书颇有熟者求文之指趣规矩无出于此及子史则曰子近经经语古而微史近书书语直而浅所言子近经近何经史近书近何书书则记言之史也史近春秋春秋则记事之史也六籍中独诗书易象与鲁春秋经圣人之手耳礼乐二记虽载圣人之法近出二戴未能通一纯实故时有龃龉不安者盖汉代诸儒争撰而献之求购金耳记言记事参错前后曰经曰史未可定其体也案经解则悉谓之经区而别之则诗易为经书与春秋实史耳学者不当混而言之且经解之篇句名出于戴圣耳王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非圣人防也盖出于周公諡法经纬天地曰文故也有经书必有纬书圣人既作经亦当作纬譬犹织也经而不纬可成幅乎纬者且非圣人之书则经亦后人名之耳非圣人之防明矣苟以六籍谓之经习而称之可也指司马迁班固之书谓之史何不思之甚乎六籍之内有经有史何必下及子长孟坚然后谓之史乎孔子曰吾犹及史之阙文也又曰质胜文则野文胜质则史又曰董狐古之良史也此则笔之曲直体之是非圣人悉论而辩之矣岂须班马而后言史哉以诗易为经以书春秋为史足矣无待于外也谓经语古而皆微则易曰履霜坚氷至初筮告再三渎渎则不告苦节不可贞之类果纯古而微乎谓史语直而浅则春秋书考仲子之宫初献六羽及齐师战于干时我师败绩辛巳有事于太庙仲子遂卒于垂壬午犹绎万入去籥之类果纯直而浅乎经不纯微史不纯浅又可见也文之不可立谕则曰春秋不当言无使滋蔓又云春秋举军旅防盟岂非叙事耶引左氏传语征左氏叙事悉谓之春秋可乎春秋大典也举凡例而褒贬之非周公之法所及者酌在夫子之心故游夏不能措一辞若区区于叙事则鲁国之史官耳孰谓之春秋哉前所谓自小读六经颇有熟者求文之防趣规矩不出于此妄矣又一篇云某文也某辞也文既与辞异是文优而辞劣耳易之系辞曰齐小大者存乎卦辩吉凶者存乎辞故卦有小大辞有险易又曰观其彖辞则思过半矣易之辞非文耶书载帝庸作歌皋陶赓歌又歌五子之歌皆辞也书之辞非文耶属辞比事春秋教也春秋之辞非文耶礼有朝聘之辞娶夫人之辞乐有登歌荐之辞礼乐之辞非文耶法言曰杨墨塞路孟子辞而辟之廓如也孟轲之辞非文耶太之辞也沈以穷乎下浮以际乎上扬雄之辞非文耶是知文者辞之总辞者文之用天之将丧斯文也天之未丧斯文也不当称辞吉人之辞寡不当称文文辞一也但所适有宜耳何异涂云云哉又曰声病之辞非文也夫声成文谓之音五音克谐然后中律度故舜典曰诗言志歌永言声依永律和声声之不和病也去其病则和和则动天地感鬼神反不得谓之文乎犹绘事组绣中有精觕耳大凡解人之説不敢避墉垣肤爪而自矜于堂奥心腑也要在引学者当知之事以明之而巳矣师道不行后生多泥于所习有陷而溺者力能援之可也如或不同请观过而后罚











　　甫里集巻十八
　　钦定四库全书
　　甫里集巻十九
　　唐　陆防　撰
　　杂著
　　象耕鸟耘辩
　　世谓舜之在下也田于歴山象为之耕鸟为之耘圣德感召也如是余曰斯异术也何圣德欤孔子叙书于舜曰濬哲文明圣德止于是而足矣何感召之云云乎然象耕鸟耘之説吾得于农家请试辩之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晩鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四凶恐害于政其为疾且畏非得于鸟耘乎不然则雷泽之渔河濵之陶一无感召何也岂圣德有时而不德耶孟子曰尧舜与人同耳而好事者张以就其怪怪非圣人之意也吾病其书入异端敺之使合于道人其从我乎虽不从吾亦不能变其説
　　寒泉子对秦惠王
　　寒泉子【秦之处士】对秦惠王曰客有自赵来以约从连横事説大王者为谁惠王曰东周人苏秦也寒泉子曰书十上王不听有之乎曰然其道如何王耶伯耶曰黜其伯以跻王乎曰若然则何上书之烦而用之疎乎惠王曰醯鸡不能混雷霆婴儿不能抗乌获者响与力悬絶故也苏子诚辩安能以三寸舌谋山东诸侯使西面朝秦者乎寡人非不知不破一领甲不折一只矢之为利也顾其犹捕风耳诸侯不可以一非一朝也齐桓晋文之伯也始若胶附终若冰拆岂连鸡不能俱止于栖而巳哉寡人塞耳义弗闻也寒泉子曰不然夫齐荆三晋之人疾于兵久矣方城之金十九为兵一为镈铫董泽之蒲十九为榦一为箕棬父子兄弟之血前后溅野草齐魂为燕氛赵骨化魏土凄痛之声入金石出弦匏闻之者悄慼酸屑泣不自禁一旦有人谓曰朝与秦连横暮得帖帖安卧秦亦厌战虽鼓牙颊未能吞诸侯秦休而强吾亦勇而奋矣设有辩口奚能反覆乎大王不用秦诏一武士断其颈无令车轮辗阙下土使关东诸侯闻其言合从散横东向以倍秦大王出则夺气入则包羞及其殆也披土地以奉仇国独不念秦仲之业艰难乎春秋祀事何面目见宗庙惠王卒弗用寒泉子耕于鄙赵即封苏季子为武安君六国果拒秦秦闭关十五年
　　耒耜经【并序】
