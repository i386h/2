<!-- { "loadSidebar": true } -->
　　礼后大宗，以其不可乏祀，诸侯代及，《春秋》成义。处嗣承家传爵，身为国王，虽薨没无子，犹列昭穆。立後之日，便应即纂国统。於时既无承继，处秀以次袭绍。处嗣既列庙飨，故自与代数而迁，岂容尝无阙，横取他子为嗣。为人胤嗣，又应恭祀先父。案《礼》：公子不得祢诸侯。处嗣无缘降庙就寝，铣亦不得援祭先王。征礼考事，处嗣不应立後。铣本长息，宜还为处秀代子。（《通典》九十三，大明四年九月，有司奏陈留王曹处嗣薨，以弟处秀袭。後秀又薨，今依例应拜代子，未详应以秀长子铣为代子？为应立次子锴？大学博士王温之、江长议，并谓应以铣为王嗣。太常丞陆澄议为立锴。右丞徐爰谓云云，诏如爰议，《宋书·礼志》二有删节，诸「处」字皆作「虔」，「秀」作「季」。）
　　◇为太子妃服议
　　宫人从服者，若二御哭临应著时从服者悉著，非其日如常仪。太子既有妃期服。召见之日，还著公服，若至尊非哭临日幸东宫，太子见亦如之，宫臣见至尊，皆著朱衣。（《宋书·礼志》二，《通典》八十二，大明五年，有司奏右丞徐爰参议。）
　　◇皇太子妃丧议
　　皇太子妃虽未山茔，临轩拜官，旧不为碍，樟棺在殡，应悬而不作，後三御乐，宜使学官拟礼上。（《宋书·礼志》二，《通典》八十二，大明五年闰月。）
　　◇又议
　　皇太子期服内，不合作乐及鼓吹。（《宋书·礼志》二。）
　　◇太子妃丧不举祭议
　　《礼》「缌不祭」，盖惟通议。大夫以尊贵降绝，及其有服，不容复异。《祭统》云：「君有故使人可」者，谓於礼应祭，君不得斋，祭不可阙，故使臣下摄奉。不谓君不应祭，有司行事也。晋咸宁四年，景献皇后崩，晋武帝伯母，宗庙废一时之祀。虽名号尊崇，粗可依准。今太子妃至尊正服大功，非有故之比。既未山茔，谓祠宜废。寻蔚之等议，指归不殊，关为允，过卒哭庙，一依常典。（《宋书·礼志》四，大明五年十月，右丞徐爰议。）
　　◇宣贵妃立庙议
　　宣贵妃既加殊命，礼绝五宫，考之古典，显有成据，庙堂克构，宜选将作大匠。（《宋书·礼志》四，大明七年正月，左丞徐爰议，又见《宋书·始平王子鸾传》，「大匠」下有「乡」字。）
　　◇宣贵妃祭议
　　礼有损益，古今异仪，《春秋传》虽云卒器而，而作主，时之诸侯，皆衤覃终入庙。且麻衣纟原缘，革服於元嘉，苫变除，申情於皇宋。况宣贵妃诞育睿蕃，葬加殊礼，灵筵庐位，皆主之哲圣，考宫创祀，不复关之朝廷。谓衤覃除之後，宜亲执奠爵之礼。若有故，三卿行事。贵妃上厌祖姑，下绝列国，无所应。（《宋书·礼志》四，《通典》四十七，大明七年三月，左丞徐爰议。）
　　◇晋陵王无後庙祭议
　　嗣王未立，将来承胤，未知疏近。岂宜空计服属，以亏祭敬。（《宋书·礼志》四，《通典》五十二，大明七年十一月，左丞徐爰议，诏可。）
　　◇齐敬王子羽庙祭议
　　国无後，於制除罢。始封之君，宜存承嗣，皇子追赠，则为始祖。臣不殇君，事著前准。岂容虚阙尝，以俟有後，谓宜立庙作主，三卿主祭依旧。（《宋书·礼志》四，大明八年正月，游击将军徐爰议，又见《通典》五十二。）
　　◇驳陆澄皇后班讳称姓议
　　案司马孚议皇后，春秋逆王后於齐，并不言姓。（《南史》四十八《陆澄传》，泰始初，澄为尚书殿中郎，议皇后讳班下应，依旧称姓，左丞徐爰案。）
　　◇郊祀议
　　虞称肆类，殷述昭告。盖以创世成功，德盛业远，开统肇基，必享上帝。汉魏以来，聿遵斯典，高祖武皇帝克伐伪楚，晋安帝尚在江陵，即於京师告义，恭於郊兆。伏惟泰始应符，神武英断，王赫出讨，戎戒淹时。虽司奉弗亏，亲谒尚阙，谨寻晋武郊以二月，晋元以三月，有非常之庆，必有非常之典，不得拘以常祀，限以正月上辛。愚谓宜下史官，考择十一月嘉吉，车驾亲郊，奉谒昊天上帝，高祖武皇帝配飨，其馀食，不关今祭。（《宋书·礼志》三，泰始二年十一月，黄门侍郎徐爰议。）
　　◇浑仪论
　　浑仪之制，未详厥始。王蕃言，《虞书》称「在璇玑玉衡，以齐七政」，则今浑天仪日月五星是也。郑玄说「动运为机，持正为衡，皆以玉为之。视其行度，观受禅是非也。」浑仪，羲和氏之旧器，历代相传，谓之机衡，其所由来，有原统矣。而斯器设在候台，史官禁密，学者寡得闻见，穿凿之徒，不解机衡之意，见有七政之言，因以为北斗七星，构造虚文，托之谶纬，史迁、班固，犹尚惑之。郑玄有赡雅高远之才，沈静精妙之思，超然独见，改正其说，圣人复出，不易斯言矣。」蕃之所云如此。夫候审七曜，当以运行为体，设器拟象，焉得定其盈缩，推斯而言，未为通论。设使唐、虞之世，已有浑仪，涉历三代，以为定准，後世聿遵，孰敢非革。而三天之仪，纷然莫辩，至扬雄方难盖通浑。张衡为太史令，乃铸铜制范，衡传云：「其作浑天仪，考步阴阳，最为详密。」故知自衡以前，未有斯仪矣。蕃又云：「浑天遭秦之乱，师徒丧绝，而失其文，惟浑天仪尚在候台。」案既非舜之璇玉，又不载今仪所造，以纬书为穿凿，郑玄为博实，偏信无据，未可承用。夫璇玉贵美之名，机衡详细之目，所以先儒以为北斗七星，天纲运转，圣人仰观俯察，以审时变焉。（《宋书·天文志》一。）
　　◇旄头说
　　晋武尝问侍臣，旄头何义？彭推对曰：「秦国有奇怪，触山截水，无不崩溃，唯畏旄头，故虎士服之，则秦制也。」张华曰：「有是言，而事不经。臣谓壮士之怒，发踊冲冠，义取於此。」挚虞《决疑》无所是非也。徐爰曰：「彭张之说，各言意义，无所承据。案天文，毕昴之中，谓之天街，故车驾以罕前引，毕方昴圆，因其象，《星经》昂一名旄头，故使执之者，冠皮毛之冠也。（《宋书·礼志》五。）
　　◇食箴
　　悠悠遂古，民之初生。有生自食，有实□□。资生顺性，甘是黍稷。炎皇ㄈ载，后弃茂植。一食三饱，圣贤通执。三谷既翳，五味亦宜。洁爨丰盛，滋芬美肥。奉君养亲，靡不加精。充肤润气，调神畅情。（北堂书钞一百四十二，一百四十三。）
　　◇家仪
　　蜡本施祭，故不贺。其明日为小岁，贺称初岁福始，庆无不宜。正旦贺称元正首庆，百物惟新。小岁之贺，既非大庆，礼止门内。（《御览》三十三。）
　　婚迎车前用铜香炉二枚。（《御览》七百三。）
　　◎骆达
　　达仕晋入宋为太史令
　　◇奏陈天文符谶
　　去义熙元年，至元熙元年十月，太白星昼见经天凡七。占曰：「天下革民更王，异姓兴。」义熙元年至元熙元年十一月朔，日有蚀之凡四，皆蚀从上始，臣民失君之象也。义熙十一年五月三日，彗星出天市，其芒扫帝坐。天市在房、心之北，宋之分野。得彗柄者兴，此除旧布新之徵。义熙七年七月二十五日，五虹见於东方。占曰：「五虹见，天子黜，圣人出。」义熙七年八月十一日，新天子气见东南。十二年北定中原，崇进宋公。岁星裴回房、心之间，大火，宋之分野。与武王克殷同，得岁星之分者应王也。（《南史》有「九年镇星岁星太白荧惑聚於东井。」）十一年以来，至元熙元年，月行失道，恒北入太微中。占：「月入太微廷，王入为主。」十三年十月，镇星入太微，积留七十馀日。到十四年八月十日，又入太微不去，到元熙元年，积二百馀日。占曰：「镇星守太微，亡君之戒，有立王，有徙王。」十四年五月十七日，星出北斗魁中。占曰：「星北斗中，圣人受命。」十四年七月二十九日，彗星出太微中，彗柄起上相星下，芒尾渐长至十馀丈，进扫北斗及紫微中。占曰：「彗星出太微，社稷亡，天下易政。入北斗，帝宫空。」一占：「天下得召人。」召人，圣主也。一曰：「彗孛紫微，天下易主。」十四年十月一日，荧惑从入太微钩己，至元年四月二十七日，从端门出积尸，留二百六日，绕镇星。荧惑与镇星钩己天庭，天下更纪。十四年十二月，岁、太白、辰裴回居斗、牛之间经旬。斗、牛，历数之起。占曰：「三星合，是谓改立。」元熙元年十二月二十四日，四黑龙登天。《易传》曰：「冬龙见，天子亡社稷，大人应天命之符。」《金雌诗》云：「大火有心水抱之，悠悠百年是其时。」火，宋之分野。水，宋之德也。《金雌诗》又曰：「云出而两渐欲举，短如之何乃相，交哉乱也当何所，唯有隐岩殖禾黍，西南之朋困桓父。」两云「玄」字也。短者，云胙短也，岩隐不见，唯应见谷，殖禾谷边，则圣讳炳明也。《易》曰：「西南得朋。」故能困桓父也。刘向谶曰：「上五尽寄致太平，草付合成集群英。前句则陛下小讳，後句则太子讳也。十一年五月，西明门地陷，水涌出，毁门扉阙，西者，金乡之门，为水所毁，此金德将衰，水德方兴之象也。太兴中，民於井中得栈钟，上有古文十八字，晋自宣帝至今，数满十八年传。义熙八年，太社生桑，尤著明者也。（《南史》有「冀州道人释法称告其弟子曰，嵩神言江东有刘将军，汉家苗裔，当受天命，吾以璧三十二镇金一饼与之，刘氏卜世之数也。」）夫六，亢位也。汉建武至建安二十五年，一百九十六年而禅魏。魏自黄初至咸熙二年，四十六年而禅晋。晋自泰始至今元熙二年，一百五十六年，三代数穷，咸以六年。（《宋书·符瑞志》上，《南史·宋本纪》一，《南史》末有汉光武社於南阳，汉末而其树死，刘备有蜀乃应之而兴，及晋季年，旧根始萌，至是而盛矣，若此者有数十条。）
　　◎虞繁（《隋志》作卢繁。）
　　繁，仕晋官爵未详，入宋为秘书监，有集十卷。
　　◇蜀葵赋
　　惟兹珍草，怀芬吐荣，挺河渭之膏壤，吸昴井之玄精。绕铜爵而疏植，映昆明而罗生。作妙观於神州，扇令名於东京。驰驿命而远致，攒华林而丽庭。申修翘之冉冉，播圆叶之青青。（《艺文类聚》八十一，《御览》九百九十四。）
　　◎张野
　　野，仕晋入宋，官爵未详，有集十卷。
　　◇远法师铭
