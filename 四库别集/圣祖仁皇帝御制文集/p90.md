<!-- { "loadSidebar": true } -->
　　盖闻世运升平内庭懋仪型之庆天心锡嘏彤管髙婣睦之风惟度协于中和斯福昭其美备我
　　圣母皇太后仁慈夙秉恭俭习成濯龙明徳久冠宫闱致治宣仁胥称尧舜兹当冬月之初正逢周甲之喜敬泐芜词上介
　　遐夀聿抒孺慕之微忱兼采臣民之共愿瞻依莫殚忭舞惟殷谨拜手而赋曰
　　惟坤作则配
　　天行健图箓祥呈璇衡瑞献西池之青鸟飞来南极之明星乍现佐治登三流欢吹万篚筐玉帛万国献其球琳夏清冬温一心慰以至愿婉妗降于华渚飞琼舞于
　　绮苑祈厯算之永延湛精神而靡倦椀盛沆瀣之浆鼎熟胡麻之饭织夀字以成图捧霞觞而进劝序届初冬花明永昼欣拜舞以争先肃趋跄而恐后冈陵之祷嵩岱同巍松柏之篇椿桃并茂云璈响彻协鸾鹤以双清砌草忧忘报岭梅之先秀指海屋以筹添睇斗杓而锡祐山若积而弥深地以増而益厚普天率土咸颂仁慈阆苑蓬壶齐呼
　　圣夀若乃春秋佳胜媚景舒徐奉晨昏于轩榭亲顔色于庭帏岸栁汀花依依含笑隄莺梁燕呖呖相呼于是泛龙舰扶凤舆或怡情于碧沼或揽胜于金铺叙天伦之乐事畅逍遥以共娱尊养乐恺古昔所无诚乃迈徽猷于任姒臻至治于唐虞咏兹懿淑富有嘉祥身与心而俱泰福因徳而逾彰谨集万方之玉帛肃百序之冠裳翦鲛人之千锦贡织女之七襄寳座烟霏层层珠盖博山香绕阵阵都梁乐奏云门之曲仙来瑶岛之疆窃欣侍奉
　　膝前趋迎朝暮浥霞彩于灵萱酌太和于甘露臣则禀诲谆谆抚兹寰宇际日吉以时良乐和风而甘雨恭逢夀域之开防制荒芜之句愿
　　母夀之靡涯享鸿图之景祚优游悦豫金石比其坚贞绵亘扶疎楩楠同其蟠固愧莫罄于颂飏载降阶而陈赋
　　汗血马赋【有序】
　　稽古居大功者不忘艰难克巨憝者必怀天眷是以执丑歌于常武挞伐归于降监而易曰王用出征有嘉折首葢言人君恭行天罚肆讨不庭军旅所届能奏荡定其绩为莫可冺也朕以逆寇噶尔丹攫噬属国边徼弗宁用是亲秉黄钺三统六师扬威万里所过焚其庐帐歼其丑类馘其妻孥散其徒党未及二载灭此窫窳骨戮専车悬乎藁街敢曰予一人劳哉实天所赐尔当大师再出狡贼畜牧尽为我获中有良马繄惟汗血献至帐殿之前千官七校竦视竞悦昔汉得宛马推本太乙作乐郊庙然不过贰师所攻取耳未尝自将而殄絶之也则今兹驵骏呈才允足征天贶而有合于诗易折首执丑之义矣万几余暇因濡翰而赋之曰
　　维岁在柔兆困敦薄伐至于絶幕雷霆震其声灵箕翼张其防霍何小丑之螳臂遇锋车而犹攫虎旅夹以大鏖封豕歼而染锷同宛首之圅庭覩遗孽之面缚遹穹庐之悉焚猗善马之就络尔其产迈渥洼符亚玉泽俶傥权竒沫赭汗赤气腾千里姿雄八尺信灭没之逸伦轶超景之絶迹几埋沙碛以毕生幸仰云衢而称徳于是寳铰饰容金羁节歩聨辔龙媒参镳象辂竞鐡驷以凌飇环豹尾而清路凯音奏而和鸣都人见而企慕昔帝轩膺箓皁服吉光后虞垂衣地出乘黄禹敷水土而飞引御文绥江汉而朱鬛髙骧璿台驱两龙之驾代邸骋九逸之良此皆协治平以效瑞而非靖寇乱以宁疆是则神骥之归列厩绛液之洒镂章洵足昭我武之有赫与天眷之丕昌顾抚兹八銮之蹀躞永谐万国之乐康将愈凛朽驭于夏训而远希图出于羲皇也
　　木棉赋【有序】
　　木棉之为利于人溥矣衣被御寒实有赖焉夫既纺以为布复擘以为絖卒岁之谋出之陇畞功不在五谷下尝稽之载籍岛夷卉服注以为吉贝即其种也然止以充逺方之贡而未尝遍植于中土故周礼妇功惟治蚕枲唐征庸调但及丝麻至木棉之种后世由外蕃始入于关陜闽粤今则逺迩贵贱咸资其利而昔人篇什罕有及之者故为之赋曰
　　攷吉贝之佳种披丘索以穷源道伽毗而逺来由秦粤而衍蕃仿崖州之纺织制七襄而无痕效宋人之洴澼比八绵而同温先麦秋而播种齐壶枣而登原宿黄云于万蕊堕白雪于千村落秋实于露晞轧机轴于星昏暖佐年之帛阳回寒女之门幸卒岁之可娱乃民力之普存若应钟之司律正薄寒之中人月照牛衣之夜霜侵葛屦之辰家挟千箱之纩路絶百结之鹑曝茅檐而歌爱日赛田祖而洽比邻谢履丝之靡丽免于貉之艰辛故夫八口之家九土之氓无沍寒之肤裂罕疾风之条鸣时和年丰水耨火耕岁落三钟之棉塲登百畞之秔同彼妇子乐此太平奚羡纂组之巧与夫缟纻之轻慨风诗之未录省方问俗将以补豳什而续授衣之经
　　金莲花赋
　　侔嘉名于华顶结异质于清凉冠方贡之三品赋正色于中央搴芙蓉而在陆丽防萏于崇冈顾栁池之非偶岂苹涧之可方焕彪炳而成文散栴檀而结烬烟横鉢里之香妆沐江干之靓受范公输之规移芳彭泽之径田田与芰盖殊形矫矫并木兰比劲若夫当融风之拂树値暑雨之平池面镜潭而写色掩玉砌以横枝叶润陵晨之雾花含照夜之珠袭轻芬于衣縠映斜月于窻帷本托根于道岸曽何畏乎泥淄尔乃草铺微緑之区蝶舞轻黄之翅沾芳则土脉流膏落蕊则蜜脾分馈非桃李而成蹊与鞠衣而同制于是滴珠露以硏黄挹金房而泻翠玉板润而脂融松腴蒸而云翳摘珍产于山经表奇芳于幽閟异红采于岩阿谢朱霞于水曲漏镌长乐之铜壶灯灿蓬山之银烛卑五华之仙葩超四照之灵木彼夫緑竹则称君子青松以儗大夫泽荷载于萹什猗兰纪于史书惟斯卉之挺秀拔众彚而标奇感无言于空谷久掩嫮于山陂移土碪于上苑沐日月之光曦化同被于偃草忱获效乎倾葵
　　菊赋
　　当金飇之萧摵正珠露之飘零睹百卉之具腓感菀枯之递更畴晩序而挺节矫气化而敷荣爰有紫蒂含芳黄华逞茂擢苕頴于春初曜丰容于霜后先梅萼而吐芬继兰丛而擅秀既劲操之弥坚实寒香之可嗅尔其宻叶防茸繁英歴琭霞蔚云蒸烟披雨沐色徴土徳之纯气禀金行之肃舞灯影而纷披傍篱根而芳馥似幽人之相依岂世情之共逐是以丘园逸叟山泽癯儒植而供翫撷以当蔬存真味于澹泊协濳徳以敷腴亦有餐霞御气乘云握符盘饤桐杞囊系茱萸或年夀之永延或灾患之濳袪斯其着效于仙灵之箓尤不可以耳目拘也至若赋餐英于楚客传送酒于晋贤泛甘馨于南郡准节令于浑天罔不贞操卓尔髙韵悠然宜名流之竞羡亦谱籍之长编矧兹北阙秋深西山气爽余桕叶之参差剩枫林之莽苍蝶扬扬而媚秋雁而流响寒漠漠而侵堦月溶溶而度幌尔乃横逸态以寡俦吐层蘤而直上种类间错名品纷罗映小山之丛桂覆潭水之澄波低昂兮如紫衣之垂袖璀璨兮如白贝之编珂禀黄中之通理知中美之孔多葢与松筠而共劲亦视桃李而殊科彼夫扬霜杰于诗人夸日精于本草借滋培于寒雨绽鲜华于清晓咸以孤洁方幽人之贞髙逸拟君子之道苟其歴岁寒而长存何恨乎挺生之不早















　　圣祖仁皇帝御制文第二集巻四十二
　　钦定四库全书
　　圣祖仁皇帝御制文第二集巻四十三目録
　　古今体诗四十一首
　　季夏逰西山忆旧
　　咏花
　　夏日闲坐
　　夏日郊行
　　苦热戏作
　　雨中远望
　　日讲毕同翰林张英髙士奇励杜讷看荷初秋
　　中元日焦园作
　　复游盘山絶顶
　　春日观花
　　夏日口外寄宫中
　　避暑畅春园雨后新月
　　喜雨诗十六韵【并序】
　　南廵再过济南
　　观珍珠泉【并序】
　　经泰山之【并序】
　　再过淮南【并序】
　　淮城晓霜闻雁
　　蠲江南逋赋【并序】
　　过维扬【并序】
　　金山江天寺
　　焦山
　　驻跸金山
　　雨过锡山
　　虎丘望山后
　　邓尉山
　　邓尉小轩望太湖
　　登灵岩
　　晩过吴江
　　入平望【并序】
　　禾中道上
　　廵幸杭州
　　呉山
　　泛舟西湖
　　西溪
　　题西溪山庄以竹牕二字书赐髙士竒
　　过桃花岭至玉泉寺
　　湖心亭
　　渡钱塘江
　　山隂




　　钦定四库全书
　　圣祖仁皇帝御制文第二集卷四十三
　　古今体诗四十一首
　　季夏逰西山忆旧
　　防芳踏緑野万紫迷深谿地远峰头濶山髙水势低飞花疑旧梦烟栁促新题沙暖鸳鸯睡萋萋草满堤
　　咏花
　　奇蕊琼葩缀碧枝幽香独占美丰姿薰风初到牕前赏疑是仙花月下移
　　夏日闲坐
　　云敛风微紫燕飞春光已去夏初归清襟赢得天然处暗觉花香到玉扉
　　夏日郊行
　　节变春方去清和助麦秋蔚林乘早夏茂草接新流柳絮堤边起荷钱水上浮风光殊旧日此意未曾休
　　苦热戏作
　　数年不见歊蒸热于今炽日最难当披襟气蹙三庚远近榻神昏九夏长烦暑时侵髙阁上炎光每到小楼傍微凉须动清风扇勉力勤民阅奏章
　　雨中逺望
　　庭槐开御幄云气逼遥岑雨湿銮铃重风吹辇路深芭蕉分碧叶防萏荐香林极目天邉望斜阳半岭隂日讲毕同翰林张英髙士奇励杜讷看荷
　　千队芙蓉太液池迎薰初散讲筵时螭头絶胜金莲烛自有清香送晓飔
　　初秋
　　大火初收暑气残金风吹动芰荷寒鸣蝉送夏声声急雨霁遥天万里看
　　中元日蕉园作
　　中元来太液新爽下林端水槛临流入风牕卷幔看鱼游迷藻荇鸥戏悦沙滩宇宙无尘翳凉生月一团
　　复逰盘山絶顶
　　絶顶巉岩里松烟向晓开片云生众壑虚籁落空台寺古人行少林深鸟乱回千峰多秀色远眺足徘徊
　　春日观花
　　枝上流莺早千红万紫香气融催景丽风过递年芳秾李花犹浅垂杨叶未长涧中春溜发疑是奏笙簧
　　夏日口外寄宫中
　　翠葢鸾旌出平明刻漏同油云驱暑气时雨引清风山脉经年秀泉形此日遥遥千里外回首忆深宫
　　避暑畅春园雨后新月
　　园亭气爽雨初晴新月胧胧透树明漏下微眠思治道未知清夜意何生
　　喜雨诗十六韵【并序】
　　朕抚御天下每以民生为念夙兴夜寐无时少懈也岁在丁卯自春渉夏蕴隆少雨日更增甚麦秋期至农事堪忧传曰龙见而雩谓建巳之月万物始盛待雨于天今当雨不雨或人事之未修朕躬之有过欤亟命重臣凡国计忧戚刑名钱谷但有闗于民者再三讲究有言在京臣工镌级过多皆赐复还可以致雨以及戏馆秧歌之细事无不曲尽议论迄于五月忧心如焚减膳撤乐端居省过将以明诏布告天下思所以挽回天意诏下旬有余日或肤云方集輙阻燥风或微霂才施旋升杲日昔人遇灾而惧侧身修行欲销去之况兹不雨乎朕以凉徳临亿兆之上为民之诚天日可监欲躬诣郊坛致祭诸臣亦以为请因命礼官诹吉具仪斋戒肃穆歩祷
　　上帝始斋之晩宻雨濡润祭之日雷雨交作自兹间日而雨徧四郊田野霑足朕先忧而饮食俱废者为民也既雨之后喜而举手加额者亦为民也今天不遗斯民祷而赐之雨使得不愧三公九卿之请朕之幸矣故赋喜雨诗以抒其怀
　　体国为民事忧勤固在斯骄阳春既盛膏泽夏愆期省刑书每下请雨令频施云未油然作风偏飒尔吹芃芃苖欲槁细细草将萎翘首瞻青汉焦心对赤墀圜扉重举滞旃厦几畴咨斋祭祈神鉴精诚只已知谁云天最逺于是听能卑黙处敬居日恭防歩祷时微衷慙上格大化喜濳移霶霈滋南亩飘潇徧九逵靉叇隂阳协滂沱渥泽垂田家还自乐朝野共吟诗从此烦襟涤由来百志熙愿同兹砥砺参赞奉无私
