<!-- { "loadSidebar": true } -->
　　早膺剧任备见长材当官有通变之方持论熟经事之虑考据实迹委号良能如宪台初立首以材望擢拜御史继授南京幕职时攻取襄樊本官支持餽运务繁益办若以材能可以从政八路之间少见其比自秩满居闲恬于仕进于今四年抱用未伸中外叹惜伏惟圣朝方致理有为之秋如天英者不宜使才德空老田间以遗明时之用理合举明以激贪鄙
　　保郝彩麟状
　　窃见故翰林侍读学士国信使郝经奉使亡宋幽囚十有六年以沈鬰致疾还朝未几随即物故据以劳死事诚当优恤其家今嗣子彩麟年长负学卓有所立似宜超等擢用以酬父劳且为立功立事者之劝
　　申明宣慰使陈祐状
　　盖闻忠义者天下之大闲圣王常推而褒之所以砥砺生民为当世不忠者之劝窃见故中奉大夫浙东道宣慰使陈祐厯事两朝家无儋石迹其为官举皆善政生而竭匡济之忠殁而有砥砺之效孤身遇冦无路可生奋然不去为国扞贼甘心白刃正色就死虽李司徒之握节死事顔鲁公之抗志捐躯无以过也至使越之部民感怆忠节万口一辞愿留葬防稽世奉其祀自非精诚洞贯儆动一时何能致此其于助世教厉薄俗岂小补哉况忠义者国家之元气所宜养而不可衰也今本官沦忠泉壤不蒙显异窃为朝廷惜焉伏惟哀怜推而褒之不惟于赠典殊常将见仗义守节之臣自兹为不少矣嗣子夔今为福建路行军千户盖出特旨不由门资次子皋未仕通文学有孝行如録之从政必有可称亦旌显之一端也
　　修理大都南京石经事状
　　三圣人之教其揆则一尊其师重其教此理之当然也窃见大都南京庙学所有九经石刻刋琢极精近年以来旧制既废举皆散落于荒烟草棘间日就摧圮甚可寳惜且经之遗制自汉唐至今厯代圣王无不尊崇修理盖重夫经世大法故也今海宇混一方息马论道之时据上项石经理合修立以彰国容兼所费不过夫匠灰石而已只系有司一言力耳
　　论黄河利害事状
　　夫古人作事虑未然不治已然治未然用力少而收功多况预备不虞古之善教也河为中国经渎迁徙不常自古为患非小川细流可比窃见今夏自中堡村南卧去京城廿里而近撞圈水三百余步势湍悍旧筑月堤一荡而尽又自河抵京北郊地势渐下南北争悬七尺之上中间土脉疏恶素无堤防固护以捍水冲又见犯去处不下五六十步南接陈桥六丈故沟至甚寛浚北势既髙水性趋下断无北泛之理故识者云已隠犯京之势似非过论也若向前霖潦大至瀑泛之际意欲所之崩摧溃决其害有不可胜言者每歳有司规画不过今夏役夫数千明年兴工半万缕水筑堤以应一时极其所至仅能防备渰水终非缓急可恃得济之用但幸其不为旧耳况大梁自古雄镇今又为江淮总防要津日当修理不可任河作祟视为寻常万一侵犯岂惟使民居荡析且废通漕控制之利民之大命又所系有重焉者盖开封祥符陈留通许等数县之地耕种不下数万余顷若漫为淀泺嵗计先失民何以生此最可虑也又闻徃年两次南犯酸枣陈桥二门止是支流水小京尹锡吉图们行省崔斌等极力堵闭几不能塞况今大河正流直指南卧常人尚虑将渐为患而増卑培薄分流杀势之议其可后哉今体访得河自台头寺西东接杞县西界两势平无槽岸行流虚壤中故卧南卧北大势走作所以渐为京城害者不出此百里间而已若能舍小就大广为规制如前金新卫所修石岸者遮障奔冲使东过三汊散为巨浸可母虑也当职窃详每歳兴工筑隄防捍真成戏剧恐徒费人工损践民田其为河防经久之事曽无少补如蒙以国家大计论之河防之议其説甚多合行重为讲究方来利害舍小就大广为规制以图一劳永逸之举实为便当不然据要害去处建立祠庙专使以重礼祷祭仰赖洪庥庶回神眷使河有定流不致伤财动众亦捄灾禳福之一端也



　　秋涧集卷九十一
　　钦定四库全书
　　秋涧集卷九十二
　　元　王恽　撰
　　事状
　　郊祀圜丘配享祖宗事状
　　臣谨言伏念我国家列圣相承奄有天下六十余载今海宇一统自尧舜汉唐以来未有如此之盛兹盖陛下神圣天纵孝治日隆以不世出大有为之资临御有道故也然所有未举大典在臣子分礼宜建言所谓方今大典郊祀是也何则孝莫大于严父严父莫大于配天自尧舜以来至于金宋上下二十余代之间莫不郊祭天地及五方帝神以配父祖盖尊之至也祖宗之圣重熈累洽郊祀之事未暨举行者縁礼文弗备有不遑及者今陛下即位二十余年功成治定昭事天地尊礼百神畧无虚岁若大礼一行将咸秩之位合禘于圜丘岂不大通神明降福穰穰者乎又念自古偏方小国尚皆力行尊显祖宗以为天地百神之主恭惟陛下大护助际海内外尽付所覆而上帝简在陛下之心又大可见矣不于此时报本显祖以答天庥其于继继承承之道终为旷阙兼旧有典章自金章宗一行之后湮没遗逸不絶如缕即今就有三二老儒并收拾到亡宋典册讲究张皇一旦有成将万倍于寻常使陛下垂旒被衮对越上帝与三五同功并接数千歳之綂于上新万方耳目于下使王道明而坠典兴天地察而上下顺圣政圣教不待严肃以成以治所谓圣人作而万物覩也岂不盛哉由是而观自古圣帝明王缵承先业所任之责未有重于此者故传曰国之大事在祀与戎惟陛下裁察
　　钧州建原庙事状
　　盖闻益广宗庙大孝之本钦惟太上宪宗皇帝虽圣灵在天而神功武烈见于郡国者固当昭布远畅以尽中外臣民之敬今河南钧州系先太上皇帝王业所基战胜龙兴之地蓄灵拥休赫焉斯在冝营建原庙俾亲王岁奉严禋以彰圣德光昭造邦之本诚嗣天子显扬祖宗之至孝也
　　牒司为中丞王通议病愈状
　　窃见前行台中丞王通议去嵗春自扬州赴阙奏事回偶患病疾百日作阙今过朞年已是平复即日居家读书以教子为事其于已私似为便安若以方今选用人材之切如王通议者才术德望理合起复未宜投置散地若不举明伏虑宪台未知久遗録问
　　保士人杜之材贾宗传状
　　窃见新乡县布衣贾宗传胙城县中选儒士杜之材二人性沈厚端亮有文辞而通世务读书三十余年安贫守道以耕稼自给未甞枉已妄有干进其于士论畧无瑕玷诚丘园之秀民恬退之良士也今者幸遭明时选材为急理合荐举使防出民间以备内外之用必能行其所学不负所守以之振士气而抑侥风不谓于时无补
　　弹保定路总管侯守忠状
　　检防到中书省钦奉圣旨定与提刑按察司条画内一欵节该所部内应有违枉并听纠察除钦遵外今体察得保定路总管侯守忠粗鲁无识凶暴有名恣意乱行略无忌惮不任以职犹恐败羣重之以官凶焰何奈以致不遵朝省对抗使人詈辱同僚秽言肆口躭悮经赋纵而不征引带私人结而成党取能声擅断职官树威风败壊官府其吏民枉被陵暴者畏其凶恶不敢声诉所望察司稍为抑按今又为阻壊如此中外嗟叹莫不失望叅详本路近在都南实为要郡所辖一十五处军民约十万余户据根本内北首恩泽固民心非良吏莫可今使凶暴如此之人临民办事正犹以豺狼守羊无不伤之理据此合行纠弹
　　体复教授李龙辅状
　　今体复得本官并与原保相同当职又覩其为人雅厚清纯临事通方有如修整庙学训生徒举皆有法虽淹滞年深未甞妄有干求所谓有德有能可以从政者也兼知得北京南京教授俱蒙迁调理合陞擢以激士风
　　举杨德柔状
　　窃见南路録事司军户杨德柔天姿秀颖不妄干进累厯筦库继任本路照磨及奥鲁府提控案牍检法等官俱有廉能之称其为书学尤所精妙方今少见其比今名在兵籍常以家贫执役行间譬之象犀珠玉要以不宜尘迹泥沙此士论之所共也卑职按巡河南见之广座其学问行已并与所闻相同据此合行保呈伏乞枢密院照详施行
　　论王学士合陞承防事状
　　窃见翰林兼国史院承防中奉大夫姚枢今已身故据本院翰林学士嘉议大夫王磐人品风节追配前贤议论文章发明圣学方崇儒重道之秋膺养老乞言之眷若陞授承防职名以德以材实孚中外之望据此合行具陈中书省照详施行
　　保举提举张从仕状
　　窃见前綦阳铁冶提举司从仕郎同提举张从仕赋性良明为人谨厚兼通儒吏厯仕年深掌财赋而蔼廉洁之称论刀笔而有裁遣之敏加之嫉邪处正识达时宜试为有用之材皆系廉知之实理合荐举以俟陞擢
　　特选行省官事状
　　窃见福建所辖八路一州四十八县连山负海民情轻谲无常困苦者多其在边隅实为重地存心抚驭尚虑失宜纵暴侵渔不无生事縁收附以来官吏以朝廷远贪图贿赂习以成风行省差拟职官又多冗杂擅科横敛无所不至致政壊民残草冦窃发指以为名下愚无聊因之蚁附其啸聚去处附近贫民尽为剽掠内地军兴不免蹂践中间虽有宪司纠治梢末尚艰所行其于根本有无如之何者甚非朝廷包荒一视同仁之意求其治要无过得人为先且府州司县等官虽不能一一精择据见阙行省官僚如平章左丞二府名位特选素着清望简在帝心文足以抚绥遗黎武足以折冲外侮尽忠所事筹防有方不以利贿为心使删除积弊省剔寃滥肃清边陲庶几民安事靖日趋治域以之招谕则彼心可服以之进兵则我直人信今贼之所以滋蔓为梗者正以内缺官僚乗虚有名故也可不深计而熟虑哉设或不尔虽济济布列上下相蒙以私害公民之用敝犹焚火溺水日益深且炽矣得失之机实系于此卑职叨居风宪覩此其敢缄黙自惜
　　论草冦钟明亮事状
　　窃见福建一道收附之后户几百万黄华一变十去其四今剧贼钟明亮悍黠尤非华比未可视为寻常草窃诚有当虑者今虽两省一院并力收捕地皆溪岭囊槖其间出没叵测东击则西走西击则东轶凶焰所及煽惑杀掠为害不浅招降则贼心不一攻围则兵力不敷又兼春气动时雨行彼负固我持久恐猝难成功似宜益兵力置总戎一节制进奔合围势至穷蹙其将自毙惟复特差重臣宣示恩诏招谕抚慰以安中外两者之行庶几必有一得
　　保医儒胡琏状
　　窃见卫辉路医儒胡琏资性详明学术有素凡经治疗多获痊安据本路见缺医学教官若令琏补充内当教育诸生必有开益据此合行移牒请照验施行
　　保儒生韩牒草
　　窃见卫辉路録事司后进儒生韩性温雅有士行素明经学兼习词章甞试以事议论容止举皆可观据兹良硕宜备时用以劝后来今将本人所业文字録连在前合行移牒请照验施行
　　论教官俸给事状
　　窃念天下之事得其人则治不然虽有纪纲法制将衰苶而不振此必然之理学校者育材出治之本也见承奉御史台劄付该诸州府皆有受勅教授仰免差儒户内选余闲子弟入学修习儒业仍令各路正官朔望省视及按察司官选试行义修明文笔优赡可以从政者然后解贡此诚为国育材以备文武内外之用固非细务也却思各路教授多系老儒宿德白首一官不沾寸禄良可哀也今欲修习之业旬省月视责有成效亦以难矣合无照依国子学医学教官一体颁降俸给不然据见有学田去处于每歳收到子粒内官为明定斗石月充廪给以济贫乏外无学田去处准复别议定夺如此防劝庶几官无虚设之名学有宾兴之实将见文风蔚兴有不期然而然者矣
　　论开光济两河事状【省议即从所议罢役】
