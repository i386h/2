<!-- { "loadSidebar": true } -->
　　觅得花干树擕来酒一壶懒归兼拟宿未醉岂劳扶但惜春将晚宁愁日渐晡篮轝为卧舍漆盝【卢谷切】是行厨斑竹盛茶柜红泥罨饭炉眼前无所阙身外更何须小面琵琶婢苍头觱篥奴从君饱富贵曽作此游无
　　逢旧
　　久别偶相逢俱疑似梦中即今欢乐事放盏又成空
　　绣妇叹
　　连枝花様绣罗襦本拟新年饷小姑自觉逢春饶怅望谁能毎日趂工夫针头不解愁眉结线缕难穿泪脸珠虽凭绣牀都不绣同牀绣伴得知无
　　春词
　　低花树映小妆楼春入眉心两防愁斜倚栏干背鹦鹉思量何事不囘头
　　恨词
　　翠黛眉低敛红珠泪闇销曽来恨人意不省似今朝
　　山石榴花十二韵
　　晔晔复煌煌花中无比方艳天宜小院条短称低廊本是山头物今为砌下芳千丛相向背万朶互低昂照灼连朱槛玲珑映粉墙风来添意态日出助晶光渐绽胭脂蕚犹含琴轸房离披乱剪防斑駮未匀妆绛熖灯干炷红裙妓一行此时逢国色何处觅天香恐合栽金阙思将献玉皇好差青鸟使封作百花王
　　送敏中归豳宁幕
　　六十衰翁儿女悲傍人应笑尔应知弟兄垂老相逢日杯酒临欢欲散时前路加飱须努力今宵尽醉莫推辞司徒知我难为别直过秋归未讶迟
　　宴散
　　小宴追凉散平桥步月囘笙歌归院落灯火下楼台残暑蝉催尽新秋鴈带来将何迎睡兴临卧举残杯
　　人定
　　人定月胧明香消枕簟清翠屏遮烛影红袖下帘声坐久吟方罢眠初梦未成谁家教鹦鹉故故语相惊
　　池上
　　嫋嫋凉风动凄凄寒露零兰衰花始白荷破叶犹青独立栖沙鹤双飞照水萤若为寥落境仍值酒初醒
　　池窓
　　池晩莲芳谢牕秋竹意深更无人作伴唯对一张琴
　　花酒
　　香醅【铺杯切】浅酌浮如蚁云鬓新梳薄似蝉为报洛城花酒道莫辞送老二三年
　　题崔常侍济源庄
　　谷口谁家住云扃鏁竹泉主人何处去萝薜换貂蝉籍在金闺内班排玉扆前诚知忆山水归得是何年
　　认春戏呈冯少尹李郎中陈主簿
　　认得春风先到处西园南面水东头栁初变后条犹重花未开时枝已稠闇助醉欢寻緑酒濳添睡兴着红楼知君未别阳和意直待春深始拟游
　　魏堤有懐
　　魏王堤下水声似使君滩惆怅囘头听踌蹰立马看荡风波眼急翻雪浪心寒忆得瞿塘事重吟行路难
　　柘枝词
　　栁闇长廊合花深小院开苍头铺锦褥皓腕捧银杯绣帽珠稠缀香衫袖窄裁将军拄毬杖看按柘枝来
　　代梦得吟
　　后来变化三分贵同辈凋零大半无世上争先从尽汝人间鬭在不如吾竿头已到应难久局势虽迟未必输不见山苖与林叶迎春先緑亦先枯
　　寄答周协律【来诗多叙苏州旧游】
　　故人叙旧寄新篇惆怅江南到眼前闇想楼台万余里不闻歌吹一周年桥头谁更看新月池畔犹应泊旧船最忆后亭杯酒散红屏风掩緑窓眠


　　白氏长庆集巻二十五
　　钦定四库全书
　　白氏长庆集巻二十六
　　唐　白居易　撰
　　律诗【五言七言凡一百首】
　　太和戊申歳大有年诏赐百寮出城观稼谨书盛事以俟采诗
　　清晨承诏命丰歳阅田闾膏雨抽苖足凉风吐穗初早禾黄错落晚稻緑扶疎好入诗家咏宜令史馆书散为万姓食堆作九年储莫道如云稼今秋云不如
　　赠悼懐太子挽歌辞二首【奉诏撰进】
　　竹马书薨歳铜龙表时永言窀穸事全用少阳仪夀夭由天命哀荣出圣慈恭闻褒赠诏轸念在与夷剪叶藩封早承华册命尊笙歌辞洛苑风雪蔽梁园卤簿淩霜宿铭旌向月翻宫寮不逮事哭送出都门
　　雨中招张司业宿
　　过夏衣香润迎秋簟色鲜斜支花石枕卧咏蘂珠篇泥泞非游日隂沉好睡天能来同宿否听雨对牀眠
　　和集贤刘学士早朝作
　　吟君昨日早朝诗金御炉前唤仗时烟吐白龙头宛转扇开青雉尾参差暂留春殿多称屈合入纶闱即可知从此摩霄去非晚鬓间未有一茎丝
　　送陜州王司马建赴任【建善诗者】
　　陜西司马去何如养静资贫两有余公事闲忙同少尹料钱多少敌尚书秪擕美酒为行伴唯作新诗趂下车自有铁牛无咏者料君投刃必应虚
　　对琴待月
　　竹院新晴夜松牕未卧时共琴为老伴与月有秋期玉轸临风久金波出雾迟幽音待清景唯是我心知
　　杨家南亭
　　小亭门向月斜开满地凉风满地苔此院好弹秋思处终须一夜抱琴来
　　早寒
　　黄叶聚墙角青苔围柱根被经霜后薄镜遇雨来昬半巻寒檐幕斜开暖阁门迎冬兼送老只仰酒盈樽
　　斋月静居
　　病来心静一无思老去身闲百不为忽忽眼尘犹爱睡些些口业尚夸诗荤腥毎断斋居月香火常亲宴坐时万虑消停百神泰唯应寂寞杀三尸
　　宿裴相公兴化池亭【兼防借船舫游泛】
　　林亭一出宿风尘忘却平津是要津松阁晴看山色近石渠秋放水声新孙阁閙无闲客傅説舟忙不借人何似抡才济川外别开池馆待交亲
　　和刘郎中望终南山秋雪
　　遍览古今集都无秋雪诗阳春先唱后隂岭未消时草讶霜凝重松疑鹤散迟清光莫独占亦对白云司
　　广府胡尚书频寄诗因答絶句
　　尚书清白临南海虽饮贪泉心不囘唯向诗中得珠玉时时寄到帝乡来
　　送鹤与裴相临别赠诗
　　司空爱尔尔须知不信听吟送鹤诗羽翮势髙宁惜别稻粱恩厚莫愁饥夜栖少共鸡争树晓浴先饶凤占池穏上青云勿囘顾的应胜在白家时
　　令狐相公拜尚书后有喜从镇归朝之作刘郎中先和因以继之
　　车骑新从梁苑囘履声佩响入中台凤池望在终重去龙节功成且纳来金勒最宜乘雪出玉觞何必待花开尚书首唱郎中和不计官资只计才
　　送河南尹冯学士赴任
　　石渠金谷中间路轩骑翩翩十日程清洛饮氷添苦节碧嵩看雪助髙情谩夸河北操旄莫羡江西拥斾旌【时新除二镇节度】何似府寮京令外别教三十六峯迎
　　读鄂公传
　　髙卧深居不见人功名抖擞似灰尘唯留一部清商乐月下风前伴老身
　　赋得乌夜啼
　　城上归时晚庭前宿处危月明无叶树霜滑有风枝啼涩饥喉咽飞低冻翅垂画堂鹦鹉鸟泠暖不相知
　　镜换杯
　　欲将珠匣青铜镜换取金樽白玉巵镜里老来无避处樽前愁至有消时茶能散闷为功浅萱纵忘忧得力迟不是杜康神用速十分一盏便开眉
　　冬夜闻虫
　　虫声冬思苦于秋不解愁人闻亦愁我是老翁听不畏少年莫听白君头
　　双鹦鹉
　　緑衣整顿双栖起红觜分明对语时始觉琵琶莽卤方知吉了舌参差郑牛识字吾常叹【谚云郑家牛触墙成八字】丁鹤能歌尔亦知若称白家鹦鹉鸟笼中兼合解吟诗
　　赠朱道士
　　仪容白晳上仙郎方寸清虚内道塲两翼化生因服药三尸卧死为休粮醮坛北向宵占斗寝室东开早纳阳尽日窓间更无事唯烧一炷降真香
　　昨以拙诗十首寄西川杜相公相公亦以新作十首惠然报示首数虽等工拙不伦重以一章用伸答谢
　　诗家律手在成都权与寻常将相殊剪截五言兼用钺陶钧六义别开炉惊人巻轴须知有随事文章不道无篇数虽同光价异十鱼目换十骊珠
　　和令狐相公新于郡内栽竹百竿拆壁开轩旦夕对玩偶题七言五韵
　　梁园修竹旧传名久废年深竹不生千畒荒凉寻未得百竿青翠种新成墙开乍见重添兴牕静时闻别有情烟叶防笼侵夜色风枝萧飒欲秋声更登楼望尤堪重千万人家无一茎【汴州人家并无竹】
　　重答汝州李六使君见和忆吴中旧游五首
　　为忆娃宫与虎丘翫君新作不能休蜀笺冩出篇篇好吴调吟时句句愁洛下林园终共住江南风月防重游【先与李六有此二句之约】由来事过多堪惜何况苏州胜汝州【李前刺苏州故有是句】
　　见殷尧藩侍御忆江南诗三十首诗中多叙苏杭胜事余尝典二郡因继和之
　　江南名郡数苏杭冩在殷家三十章君是旅人犹苦忆我为刺史更难忘境牵吟咏真诗国兴入笙歌好醉乡为念旧游终一去扁舟直拟到沧浪
　　闻新蝉赠刘二十八
　　蝉发一声时槐花带两枝只应催我老兼遣报君知白髪生头速青云入手迟无过一杯酒相劝数开眉
　　赠王山人
　　玉芝观里王居士服气飱霞善养身夜后不闻喘息秋来唯长鹤精神容顔尽怪长如故名姓多疑不是真贵重荣华轻夀命知君闷见世间人
　　和刘郎中学士题集贤阁
　　朱阁青山髙庳齐与君才子作诗题傍闻大内笙歌近下视诸司屋舍低万巻图书天禄上一条风景月华西欲知丞相优贤意百步新廊不蹋泥
　　观幻
　　有起皆因灭无暌不暂同从欢终作慼转苦又成空次第花生眼须防竹过风更无寻觅处鸟迹印空中
　　病假中厐少尹携鱼酒相过
　　宦情牢落年将暮病假聫緜日渐深被老相催虽白首与春无分未甘心闲停茶椀从容语醉把花枝取次吟劳动故人厐阁老提鱼携酒逺相寻
　　听田顺儿歌
　　戞玉敲氷声未停嫌云不遏入青冥争得黄金满衫袖一时抛与断年听
　　听曹刚琵琶兼示重莲
　　拨拨意不同胡啼畨语两玲珑谁能截得曹刚手挿向重莲衣袖中
　　酬令狐相公春日寻花见寄六韵
　　病卧帝王州花时不得游老应随日至春肯为人留粉壊杏将谢火繁桃尚稠白飘僧院地红落酒家楼空里雪相似晚来风不休吟君怅望句如到曲江头
　　和刘郎中曲江春望见示
　　芳景多逰客衰翁独在家肺伤妨饮酒眼痛忌看花寺路随江曲宫墙夹树斜羡君犹壮健不枉度年华
　　送东都留守令狐尚书赴任
　　翠华黄屋未东巡碧洛青嵩付大臣地称髙情多水竹山宜闲望少风尘龙门即拟为游客金谷先凭作主人歌酒家家花处处莫空管领上阳春
　　自题新昌居止因招杨郎中小饮
　　地偏坊逺巷仍斜最近东头是白家宿雨长齐隣舍栁晴光照出夹城花春风小榼三升酒寒食深炉一椀茶能到南园同醉否笙歌随分有些些
　　南园试小乐
　　小园斑駮花初发新乐铮鏦教欲成红蕚紫房皆手植苍头碧玉尽家生髙调管色吹银字慢拽歌词唱渭城不饮一杯听一曲将何安慰老心情
　　和防之春日投简阳明洞天五十韵
