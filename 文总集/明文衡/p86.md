<!-- { "loadSidebar": true } -->
　　有志乎逺大之学者非茍以文辞自衒而已盖文所以载道外于道而有工于文无有也世之言曰文者言之精言不精不足以成文故曰罢于诵夜费于思铺镂聮迭縁饰绘绣以为工且至然卒不过如游说之浮辞俳优之戏谈且老生得之以欺后辈后辈得之以侮同列于道无与也道者所以扶纲常而绍典则今也学于师则曰彼虽善于是而缪于此彼长于此而短于是吾亦聊从而师之讲于友则曰彼虽长于我而才不及彼后于吾学而智不逮吾亦聊从而友之于道无取也呜呼求言之精而无与于道求学之专而道无取焉使蔓辞日兴缪说日广诋訾辩议讪谤排击则文安得不为学者累哉余旧学于金华潜溪宋公闻绪论之末未甞不以此为深戒黄岩赵永明弱冠为文逈出伦辈而余未之友今年秋至郡城友人林公辅出永明文数首皆烜烂敷腴闳阔肆纵比物引类悉有可称且将从潜溪公而取正其殆有志乎逺大之学者文固不足为永明累也文中子曰文乎文乎茍作云乎哉必也贯乎道学乎学乎愽诵云乎哉必也济乎义余诵斯言也久于永明之行不敢不以告永明异日造金华知公所以教永明者亦当不外乎文中子之意也

　　送杨湖州序　　刘夏

　　王者之取天下天心顺于上人心应于下斯可以得天下矣十数年前彼君天下者其政治弊于不修四方豪杰并起百姓肝脑涂地当此之时纷纷纭纭似乎人众可以胜天而天心亦为之震荡■〈揑，木代扌〉杌而不得底于宁谧也十数年后我国家厯试诸艰大战江湖决成败之几于两阵之间以甞试天心之所向背矣彼天心断断然不我释也天既不我释天下亿兆人心又安能释我而他之乎然则天与之矣人与之矣犹有不来庭者我则起而取之矣于是考圗数贡以江南之大而浙右数州之地近在肘腋尚尔未入版圗乃命将帅师先取湖州赖天心之眷顾已宻而人谋之恊从斯臧甲兵府库全城归附上见湖民之久在辱也又念湖民之新被兵也乃不得已辍近侍之臣往抚之用是中书左司郎中杨克明受命出知湖州杨公通练沉敏谙于大体又不遗于细故湖之父兄耆老冝教其子弟曰自今以始服杨公之教令为上新民凡奢丽敝壊之俗不可为也偷惰放肆之风不可有也其君子则豹变羽翼于圣朝其小人则革面耕凿于田里今湖民无死伤之忧有妻孥之乐尔但知民心鄊顺之致然未必知天心之使尔然也故太守下车为言尔之所不知者

　　赠詹学士出使序

　　洪武元年八月皇上临天下慨然谓丞相宣国公曰治天下虽用匠手有规矩绳墨然后百度可贞也乃议建三省立六部拜諌议大夫设登闻鼓院罢逋租不征下诏责躬求天下岩穴深藏不售之士顾元臣秦裕伯曰斗米三钱外戸不闭朕力行三年可以臻兹至理望道之勤沛然若决江河莫能御于是儒臣十人受命分行十道访求贤哲与之共理天下而学士詹同文与焉詹公恢疏倜傥甞为考功郎时余与侪辈三十余人皆隶考人心如深渊不测公投长竿探知其尺寸之所底止用此道以求天下士设有奸邪小人饰诈钓名安能诬我而冒进也邪而余也吏尚宾馆惟当饰墙壁治几席以为天下大夫君子先容者焉

　　舟行分韵赋诗序　　朱同

　　皇帝有天下之四年有旨尽取羣儒以选任之四方多士云集辐辏徽之先在是行者十人维时舟次南陵之毛家浦芦苇生风东溟出月并舸中流传觞唱和共叹人生出处之难而聚会之不易得也于是以杜工部星临万戸动月傍九霄多之句分韵赋诗以纪之且以寓夫箴规之意而令仆叙其首仆以为唐虞三代之隆处君师之位以政教临民者皆真儒也心法之传教飬之道政刑之具载在方策世变日下风气日漓于是政教判为二途君人者有崇儒之美名而未得真儒之实用为儒者穷经皓首而未得尽行其道于时下于是者或拘古今异冝而不适于用或学非所守而反悖于经先王经世之大法或几乎息矣今天子以神圣英武之资龙飞江左扫荡羣雄不数年而天下定于一乃罢黜百家一用纯儒岂非世道之将隆斯文之大幸而为儒者所冝致思乎夫学贯天人功被万世文足以经邦武足以拨乱者真儒之学也学有浅有深而不可以强齐者也守寒素之旧而无骄奢之习知亷耻之义而无污下之为不立异以要名不屈道以求合行止去就一尽乎在我而无一毫利害计较之私者真儒之守也守则吾儒者之所当同者也况新安吾考亭夫子桑梓之邦道徳性命之学礼义亷耻之行渐摩既乆诸公幼而学壮而行今也遭圣明之世洽教飬之泽当尽蕴奥以济时守名节以律己而无负乎圣天子用儒之意则岂徒斯文之幸而已仆也不孝罪重父丧未期毋疾未愈而衰绖以随诸公后斯纲常之重治教所先必当得请而归者是以不复辞而致其学守之说为诸公别且将跂足林下以徯所谓好消息者为吾邦斯文之庆幸也公其尚有取于愚言乎同是行者婺源四人胡原昉江道全江道原胡徳耕休阳五人余子韶朱曰可汪铭徳汪徳懋江彦名余歙人朱同也

　　麟溪集序　　张紞

　　麟溪郑氏为东南着姓笃于行义海内称之洪武丙子紞自云南入觐睹左庶子济于朝行见其循循雅饬不愿乎外诗所谓其仪不忒者庶子有焉圣上简出羣伦寘在左右俾羽翼东朝矜式天下其于化民成俗之意吁其至矣庶子字仲辩义门之八世孙甞请于余曰有家以来既多厯年所朝贤乡彦所以称述而光贲之者代不乏人前此固巳会萃成集矣洪惟龙徳御天人材辈出后之作者未艾也隋珠和璧胥归寳藏谨续成一编于以宣扬徳化侈上之恩而先业遗绪亦藉以无沗幸为序紞逊谢再三乃修辞以对曰嗟乎分形连气同具是理而不能不坏于人欲何郑氏之愈逺而愈盛也何郑氏之能通其变而制其冝也窃求其故不由周礼本俗之道族坟墓聮兄弟无所不用其极本支相保当薄而踰厚世有郑氏犹景星丽空鳯鸣朝阳真旷世之祥也虽然经言百世而没其共爨之文圣人非不欲之盖亦难为之制耳今假以一生二为法自二而下倍而数之究于十世为子孙者千二十有四人继称之宗将居其半惟大宗当祭于庙余皆室祭室祭无所君子之所隠也且子事父母鸡鸣而起问安视膳各欲尽其私情若千人聚居一有不惬势必有向隅而泣者于斯二者处之特难是故通其变使人不倦时而措之与之冝之乃君子之微权也圣人虑世虽逺又安得以权为制哉所谓权者无私恩则不足以亲亲无公义则不足以尊祖私胜则义为恩揜公胜则恩为义屈节其亲疏量其恩义执两端而用其中上不忘一本之泽下不失羣从之懿自非权度精切何以与此窃甞因父子异宫之说而思之大畧仿古者诸侯庙制五世一宅各有祠而总为墙宇以郭其外庶几事亲奉祭各得其所庶予可与言者率尔及此以终序述之意或亦处家之一道云

　　赠郑显则序　　方希古

　　天下之论文者嗜简涩则主于竒诡乐敷畅则主于平易二者皆非也文不可以不工而恶乎好竒文不可以不达而恶乎浅易浅易以为达好竒以为工几何不至于怪且俗哉善为文者贵乎竒其意而易其辞骤而览之亹亹觉其易也徐思而绎之虽极意工巧者莫加焉若是者其为至文乎圣贤之文与后世之辞纯驳工拙多寡不大相逺也而世人望之若天然不敢指儗之者以其不务竒其辞而竒其意故举天下好竒者莫及也使其意不能过于众人而惟辞之修安在其为竒也哉日月之在天隮于东而行于西昏明于昼夜盈亏于晦朔自有天地以来未之有易也天固不规规然求异以骇人之视听然愈久而弥新愈广而无穷则为竒也大矣尚何以异为哉至于鬼磷之变灭不可以理推其迹虽似乎竒而其为明也微矣近代文士有好竒者以诞涩之辞饰其浅易之意攻讦当世之文昧者羣和而从之而三吴诸郡为尤甚此皆挟鬼磷而訾日月者也其力虽不足为斯文害然不除灭而禁斥之何由复古之盛乎今天子悯斯文之不逮古择太学之士而教之吾郡郑君显则与焉显则为文不好为竒而亦不流于易盖学而得其正者也予窃有志于变天下之文而患不得友天下之贤诚得如显则者数十辈共趋古人之道以自见于世其崇且大者可明也况于文乎今犹未之遇也乌得无慨然矣乎吾闻文与政化相上下安知今之文果不古类哉显则诚以吾言求之有合于吾言者吾不谓之今之士也

　　送太学生赵孝先从军诗序

　　临海赵君孝先为国子生其父老矣当为兵亰师孝先奋曰吾不代父谁当为父言者即告祭酒以愿代状未许则言于礼部事闻诏可之释其父遣归孝先得命喜不自胜如疾甚遇药如积雨获见日月如羇旅亡聊而获禄位也即变服以行爱孝先者曰孝先诚爱父矣然何不自重也有才如孝先蓄学践行如孝先有声名如孝先旦夕当为美官官于朝而以情请上未必不许也而何忍自代为哉为世惜才者曰国家地尽四海执干戈职战守者如林所少者岂一兵乎而使孝先为之也夫以孝先行能用之诚当其所长于民必有补益课其绩效孰为寡多乌可徇一夫之私愿而失良士哉孝先之友方希直闻之曰爱孝先者非知孝先者也为世惜才者安知国家之深惜乎以已视人则已重而人轻重者冝先轻者冝后也以亲视身则身轻而亲重茍为荣辱计而忘大义纵得大位何能一朝安中人且不忍为况孝先卓卓良士乎圣天子天运神断以成大业其所举措不易而审亦明矣岂不知孝先也岂不知兵之用薄得士之效大也譬之天然将欲暑之必先寒之将欲成之必先难之昭昭生于太阴隆隆隠于至微安知抑之非扬舍之非用乎安知万金之非轻秋毫之非重乎且士之所学以善俗化民为本孝先一举而使天下士莫不自濯磨奋发知亲之不可遗禄位之不可茍由是而子则为孝由是而臣则为忠有益于人纪岂不甚大其于为人岂不甚可贵乎于是言者谢曰非圣天子之仁不足以遂孝先之志非孝先之知学不能处其身以道信乎是不可不学也乃相率为诗以美之而余书其说以序之

　　篆书考正辩伪序

