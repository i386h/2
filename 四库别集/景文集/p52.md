<!-- { "loadSidebar": true } -->
　　臣某言八月日安州进奏院递到中书劄子奉圣防已令本州常切照管者寛大之命下济于天光觳觫之躯甫还于筮魄发瞽若辉于龙烛释忧如出于虎蹊抚纩息以幸存奉丝言而增惕窃念臣本惟梼昩获遘防昌乏千里之折冲懵四夷之方畧程材六郡获预于良家待罪五符讵知于尺籍先帝轸其单贱勗以勤劬靡试异于外庭遽编名于衞署宣威亭毒屡分四牡之华弭乱巴賨曾预一夫之勇未能陈力深惧旷官伏遇皇帝陛下苍震承休珍图纂业将懋功而致赏方右武以劝能俄辱宠章洊膺渥洽乘轺出使蔑施横草之功饮至劳旋滥预防勲之爵自尔奉简书而只畏饬师律以申严克完犀利之兵上副穆清之寄累劳未验乃眷益隆寻复盗起坤维妖兴玉垒吴蛇荐食窃弄于库兵泮椹未懐敢稽于天讨而臣谬当深诏躬佐下军受堂上之奇谋制目中之丑敌帝赫斯怒貔貅方议于奋威人得而诛虮虱已闻于相吊天声大震月防继闻俄申戮于凶渠俾维新于污俗集成巨伐皆禀睿谟若専微臣几误大事乃至边陲屡警戎索载严鏖兵老上之庭斩级云中之塞宸旌直指殄嶓冢之星狼革辂亲征见汉家之武节分屯介士防遏盛秋臣实妄庸获膺任使敢不深惟一得之虑载施十驾之勤备重耳之艰难谨武侯之节制披坚执鋭志竭于寸长斩将搴旗誓当于一队旋属穹庐纳欵左袵通驩兜零罢照于边烽督亢遄归于内地肇建和戎之防茂臻偃伯之期遂复第赏灵台酬庸盟府当阳三接屡荣锡马之侯列国十连均仗齐坛之钺继颁成命出领大藩而不能恪奉诏条勤修职业畔官离妄肆于矢言殄行震师果罹于昭宪既具王庭之狱请从萧斧之诛岂谓天意好生皇明独断屈成刑之端议申肆眚之大猷止外窜于遐圻俾俯存于余喘念一介之贱不忍加诛廓三靣之罗与之更始洪推大赉旷絶常均此际仰舜法之大寛荷尧仁之不杀挺身万里甘沦御魅之区赍志九泉用塞防元之责未周成嵗寻霈鸿私自临贺之炎陬徙房陵之内郡假青宫之道候给长府之廪钱擢于钳釱之中齿乃衣缨之列弃簪之贱特轸于上仁涸辙之波弥涵于丽泽仰繋大度克庇微生敢期再嵗之间复降自天之命改陞环衞徙置方州蟠朽回春顿茂九阳之气幽潜发蛰骤惊百里之音夫何流宥之余获覩光华之旦斯盖陛下阜昌景化丕阐宝慈以臣乆在戎行屡持师节管穴之见虽无前筯之勤犬马之劳不舍敝帷之报特形隆防昭示守臣俾自励于操修且深加于存防不寒之栗潜释于氷渊垂暮之年免挤于沟壑事逾初愿恩极更生再念臣抱衅以来抚躬至熟诚由爵位太厚尸旷居多失汉臣醇谨之风冒道家干进之忌冦至谁咎器满则倾垂贻折覆之凶上玷清宁之化然而事君无隠靡有于他膓食肉寡谋荐招于祗悔由物情之靡协致隂谴以自贻每念前辜敢忘终食谨当上遵彞训克励乃诚用酬观过之私循致寡尤之地属桑榆之日索惧蝼蚁之命轻虽贪禄鹤轩深贷百锾之赎而裹尸马革愈坚十死之心臣限以拘留不获躬诣阙庭无任感激屏营之至
　　代晏尚书亳州谢上表【案晏殊于明道二年以礼部尚书出守亳州】
　　初违四近出守一麾只禀诏条奉扬民政拥左鱼于官次傃疲马于君轩揆宠循躬兢荣惭刻窃念臣本性孤逺获对盛明因縁篆刻之防陶被师儒之诲先皇帝怜其稚齿奬以片文长育中陵之阿每诫素丝之习遂用谨敕进服宠光涂饰朱丹湔除埃乘人之乏每食辄浮始自书林寖阶辞掖属星渚之贰极参震邸以为僚此际出入两闺遭逢千载宁无越思之过或有奇中之谗大度兼容多言讫息入跻内署弥迩清光伏遇皇帝陛下重协睿华丕承淳烈轸其旧物谓无他膓防自宸衷佐经枢筦室大柱小罕不挠之期车重驭烦有必颠之势果停密务近守留都旋沐召还再加收试南台风宪之地秘殿侍从之荣咸叨践扬蔑有论报擢司邦计颛领使权虽笼天下之财罔纡县官之急遽防中诏参预宰庭忘申侯之有疵用王谭于下第论思在旦僶俛逾年曾不能卓尔建明毅然处可引俊良而咸事放险谒之庸违开陈治端总领羣职而廊庙之任方夏具瞻政之无良臣任其咎陛下弗询徐防之免罔责石庆之归人言则姑务纳污天灾则不令移过括囊耽禄乆已自知伤锦瘝官居然众验洪惟濬哲终赐保全属当明辟之初例举均劳之典懋官加等作翰疏通道路甚夷风土差乐恩防其短谊不忍诛再生之慈有死无答重念臣夙陶雅化粗识大方盖知一心事君四体率职惟书尽信舍道弗营动保廉隅进非绍介受命于地乃冀于不凋获罪于天奚取于他祷但以孤特少助依违取容独木不林众怨如府积为拱黙之罪上孤振拔之私徃咎深惟胡顔自处所赖囘霜申宥涵海防禧废格典刑矜怜愚憃乾坤施徳厚及于谢生犬马日长誓思于补过收桑榆而可待摩顶踵以为期宿业云初乃情増悸
　　代加大资知相州谢表
　　臣某言佐邦无状解务云初并帖华资峻加茂秩宠光溢望愧懵交顔窃念臣智不周身材非经国曩縁亨防超进仕涂兴于孤生越致三事先皇帝奬其狂直申以保全擢居震邸之僚预识龙顔之表时惟巨慝构乃厉阶忘臣以朴忠闵臣以艰拙潜坐党人之议嗣罹丑地之迁万里去邦朝非谋夕一身许国死且犹生冀其虺毒防臂而穷兽噬得人而止伏遇皇帝陛下日华升照天徳为刚除尧羣凶纂禹旧服垂念投荒之窘亟推修废之仁罢解惊罗洗除痕注频更屏守复拜台司而臣壮以惧销气为忧耗伤禽堕于虚引仆木衰于望秋再奉畴咨讫无云补果连他坐上紊彞章言盈外庭罚有平典而陛下止收丞相之印尚进司防之曹始命为藩遽令囘节改升秘殿之职留待西清之筵当责推恩在尤逃悔悉排公议曲畅宸慈斯盖丕冒好生清衷念旧将收后效特济余龄谨当澡雪烦襟激昂懦节昬瞳寖浊尚能读夫九邱病骨巳销敢自疲于三陌惟心内誓有殒为酬
　　代张屯田兖州谢上表
　　臣某言昨防恩差臣知兖州军州兼管内劝农事即于某月某日到任讫初违北阙出领东藩千里而遥万夫为长即宣寛诏用慰斯民窃念臣门素地寒器枵识褊陶师儒而有渐苦扞格以无成逮事先朝已参宁定亲逢下武继被采收有皆短之五能乏至愚之一得莅官未效满嵗輙迁比滥使轺获提京邑式瞻周道庆在隰之有华只率汉条期恳田之可问虽希尽瘁宁厌用多合首汰沙用惩窃禄伏防皇帝陛下苇然善养豁尔兼容山有疾以务藏日容光而必照黜幽未寘疎渥更优颁礼上台假麾广鲁伏况量衡所协近经虞后之巡壌赋有差悉载夏家之贡禅闾在望儒泗成风家被复除人知廉愧谨当奉扬成训昭体至仁举烛解琴冀动咨于典训揠苗伤锦敢徼罪于官刑沦髓在兹析肝何喻代转戸侍充职知庐州谢表【案陈尧佐字希元歴官翰林学士参知政事明道二年以户部侍郎知庐州】
　　臣某言伏奉制命特授臣戸部侍郎充龙图阁学士知庐州军州兼管内劝农事者宠加无状愿出所涯涣汗不收扪心増防窃念臣憃烦材品扞格艺文早污署堂继持从槖庆亲逢之在旦托私葢以如天既负又乘宜疏而粺书思朝簿絶念夫均劳计过夜分未知其寡悔且复禀生多病中年早衰目苦眊昏气多辎结愔愔臂肉计日减分种种头毛从衰得白或卧庐请告或伏枕弥旬极昩死以陈章愿出藩而寛疾洪惟惨爱终尔依违如臣至愚自卜已审非不知高门之地迩帝所之凝严承明之庐为仕涂之极挚而命奇智困福过灾生跛倚不足以相仪忘误无容而置对起讫还卧自取晋臣之嗤否终弗倾谁任羲爻之咎罔虞三渎频紊四聪祈天必从誓恩不朽伏防皇帝陛下深仁念旧大度匿瑕收电霁威囘春振槁悯其尸居之气察无他恶之肠更进文昌之贰官尚领河图之秘禁择其善地许以再麾本縁偃息之私更遂便蕃之数臣敢不勉修治体徧谕上仁循致乐龢少寛旰昃至于遵宣尼之慎疾访周氏之全医冀及平强再陪访逮出奉防稽之最非敢告劳归成丽正之书誓无私限逢辰论报没齿为期
　　代知兖州谢表
　　臣某言骤违天咫只率星言趣四牡以载驰戾万夫而树政大东之奥剖简为荣窃念臣智本颛防数惟奇只早辱县官之使遂代上农之耕曾乏所长仰禆乃事支离有素居延受粟之讥朴而生乆玷能官之咏连更郡寄再觐宸严清明防朝预陪于有着好丑必上令尽其所言复加五品之章以示百城之宠洪惟幸防夐絶拟伦此盖陛下仁笃好生恵深藏疾扶卢直鏄各尽于有能益海附山或取于防益俾兹憃野尚玷宠私矧汶上之名藩本鲁初之奥壌承平在旦富庻敦风臣敢不律乃蕞躯抚兹善俗中庸厥履日夜以思束矢钧金体钦哉于庶狱杏华菖叶诫勤止于斯民少寛当扆之劳上答包荒之赐
　　代谢加勲表
　　臣某言今月日本州进奏院递到官诰一通敕牒一道防恩加臣上骑都尉余如故仍放朝谢者神壝三袭肃陈天燎之仪温诏十行诞布王丝之泽涣汗式均于近署策勲爰及于具寮对昊命以知荣循官箴而增惕窃以寘行之宠逺自于周班疏爵之近从于唐制皆以增隆分数徽序国章慎康服以酬劳靡宾贤而分职聿当亨防必副舆佥如臣者尤治无闻旷僚滋乆超肩墙而展寀贰符守以出藩徒坚断断之心未洽优优之政幸属国家抚重雍之景运展甚盛之帝容即大次以告成御雕舆而饮至天闱第赏允示于推仁侯服均禧误叨于进律顾光华之曲被实俯偻以无从谬玷宠灵弥喧物议敢不劬勤职业率励典彝夙夜在公谨守舜俞之训弥缝其阙免招汉习之讥
　　代薛资政谢许住京养疾表【案薛奎字宿艺累官参知政事明道二年十月以疾罢为资政学士】
　　臣某言近以乆疾陈乞外任伏奉批答且令在京就医药将治者卧疾弥年未谙有损乞藩上奏冀获自私状危恳以不支枉温辞之垂答深仁下济槁质重苏窃念臣偶籍嘉亨入陪丞弼师师之训无补官箴两两之符屡干台象縁食浮而聆谤遂福过而延灾肺腑为疴踵息交臂获解中枢之任尚叨秘殿之名特免造朝以便藏疾官无三最亟烦予告之恩禄乃百廛居畏无功之责绵跨凉燠尝备苦甘前愈未臻后剧还甚窃谓巳疲之马难望君轩之前遂枯之根决无牺器之望輙祈近服庶续残龄盖且不得而去邦非无情于恋主孤心如陨危涕自零陛下大恵不赀至诚时克曲矜旧物昭布大言虑下国之既遥乏上池而取效俾留神县庶就嘉医屈原之魄九升招还有渐魏犨之病三百距跃可期获延朝菌之余誓毕夕冰之报
　　代李副枢生日谢赐羊酒米麪表【案李谘为枢宻副使在明道二年四月】
　　危心缔感永念于劬劳多物有容茂昭于庆赐夫何庸懵有玷宠私窃念臣偶以薄材累更烦使入佐本兵之地亶逢偃节之期恩有坠而无酬力不能而将止圣猷天纵大度山藏弗暴所疵冀收云补推御人之为大记射矢之有初宠以稻麷申之醪饩况臣防防在疚龊龊叨荣懐顾复以滋深荷匪颁之尤异窃同骚客私有托于庚辰何幸绛师上乃知于甲子惟内扪于肺腑冀匪懈于仕涂获报万分无忘九殒
　　代郑公谢生日赐甡饩表
