<!-- { "loadSidebar": true } -->
　　修顿首再拜白司谏足下某年十七时家随州见天圣二年进士及第牓始识足下姓名是时予年少未与人接又居逺方但闻今宋舍人兄弟与叶道卿郑天休数人者以文学大有名号称得人而足下厠其间独无卓卓可道说者予固疑足下不知何如人也其后更十一年予再至京师足下已爲御史里行然犹未暇一识足下之面但时时于予友尹师鲁问足下之贤否而师鲁说足下正直有学问君子人也予犹疑之夫正直者不可屈曲有学问者必能辨是非以不可屈之节有能辨是非之明又爲言事之官而俯仰黙黙无异众人是果贤者耶此不得使予之不疑【三字一作不疑之】也自足下爲諌官来始得相识侃然正色论前世事歴歴可听褒贬是非无一谬説噫持此辩以示人孰不爱之虽予亦疑足下眞君子也是予自闻足下之名及相识凡十有四年而三疑之今者推其实迹而较之然后决知足下非君子也前日范希文贬官后与足下相见于安道家足下诋诮希文爲人予始闻之疑是戯言及见师鲁亦说足下深非希文所爲然后其疑遂决希文平生刚正好学通古今其立朝有本末天下所共知今又以言事触宰相得罪足下既不能爲辨其非辜又畏有识者之责巳遂随而诋之以爲当黜是可怪也夫人之性刚果懦软禀之于天不可勉强虽圣人亦不以不能责人之必能今足下家有老母身惜官位惧饥寒而顾利禄【一作禄利】不敢一忤宰相以近刑祸此乃庸人之常情不过作一不才谏官尔虽朝廷君子亦将闵足下之不能而不责以必能也今乃不然反昻然自得了无媿畏便毁其贤以爲当黜庶乎饰已不言之过夫力所不敢爲乃愚者之不逮以智文其过此君子之贼也且希文果不贤邪自三四年来从大理寺丞至前行员外郎作待制日日备顾问今班行中无与比者是天子骤用不贤之人夫使天子待不贤以爲贤是聪明有所未尽足下身爲司諌乃耳目之官当其骤用时何不一爲天子辨其不贤反黙黙【一作然】无一语待其自败然后随而非之若果贤邪则今日天子与宰相以忤意逐贤人足下不得不言是则足下以希文爲贤亦不免责以爲不贤亦不免责大抵罪在黙黙尔昔汉杀萧望之与王章计其当时之议必不肯明言杀贤者也必以石显王鳯爲忠臣望之与章爲不贤而被罪也今足下视石显王鳯果忠邪望之与章果不贤邪当时亦有諌臣必不肯自言畏祸而不諌亦必曰当诛而不足諌也今足下视之果当诛邪是直可欺当时之人而不可欺后世也今足下又欲欺今人而不惧后世之不可欺邪况今之人未可欺也伏以今皇帝即位已来进用諌臣容纳言论如曹修古刘越虽殁犹被褒称今希文与孔道辅皆自諌诤擢用足下幸生此时遇纳谏之圣主如此犹不敢一言何也前日又闻御史台牓朝堂戒百官不得越职言事是可言者惟谏臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称谏官是足下不复知人间有羞耻事尔所可惜者圣朝有事谏官不言而使他人言之书在史册他日爲朝延羞者足下也春秋之法责贤者备今某区区犹望足下之能一言者不忍便絶足下而不以贤者责也若犹以为希文不贤而当逐则予今所言如此乃是朋邪之人尔愿足下直携此书于朝使正予罪而诛之使天下皆释然知希文之当逐亦谏臣之一效也前日足下在安道家召予徃论希文之事时坐有他客不能尽所懐故輙布区区伏惟幸察不宣修再拜
　　与尹师鲁第一书
　　某顿首师鲁十二兄书记前在京师相别时约使人如河上既受命便遣白头奴出城而还言不见舟矣其夕及【一作又】得师鲁手简乃知留船以待怪不如约方悟此奴懒去而见绐临行台吏催苛百端不比催师鲁人长者有礼使人惶廹不知所爲是以又不留尺书在京师但深托君贶因书道修意以西始谋陆赴夷陵以大暑又无马乃作此行沿汴絶淮泛大江凡五千里用一百一十程才至荆南在路无附书处不知君贶曽作书道修意否及来此问荆人云去郢止两程方喜得作书以奉问又见家兄言有人见师鲁过襄州计今在郢久矣师鲁欢戚不问可知所渴欲问者别后安否及家人处之如何莫苦相尤否六郎旧疾平否修行虽久然江湖皆昔所游徃徃有亲旧留连又不遇恶风水老母用术者言果以此行爲幸又闻夷陵有米面鱼如京洛又有梨栗橘柚大笋茶荈皆可饮食益相喜贺昨日因叅转运作庭趋始觉身是县令矣其余皆如昔时师鲁简中言疑修有自疑之意者非他葢惧责人太深以取直尔今而思之自决不复疑也然师鲁又云闇于朋友此似未知修心当与髙书时葢已知其非君子发于极愤而切责之非以朋友待之也其所爲何足惊骇路中来颇有人以罪出不测见吊者此皆不知修心也师鲁又云非忘亲此又非也得罪虽死不爲忘亲此事须相见可尽其说也五六十年来天生此軰沈黙畏慎布在世间相师成风忽见吾軰作此事下至灶间【一作门】老婢亦相惊怪交口议之不知此事古人日日有也但问所言当否而已又有深相赏叹者此亦是不惯见事人也可嗟世人不见如徃时事久矣徃时砧斧鼎镬皆足烹斩人之物然士有死不失义则趋而就之与几席枕藉之无异有义君子在傍见有就死知其当然亦不甚叹赏也史册所以书之者葢特欲警后世愚懦者使知事有当然而不得避尔非以爲竒事而诧人也幸今世用刑至仁慈无此物使有而一人就之不知作何等怪骇也然吾軰亦自当絶口不可及前事也居闲僻处日知进道而已此事不须言然师鲁以修有自疑之言要知修处之如何故略道也安道与予在楚州谈祸福事甚详安道亦以爲然俟到夷陵写去然后得知修所以处之之心也又常与安道言毎见前世有名人当论事时感激不避诛死眞若知义者及到贬所则慼慼怨嗟有不堪之穷愁形于文字其心欢戚无异庸人虽韩文公不免此累用此戒安道慎勿作慼慼之文师鲁察修此语则处之之心又可知矣近世人因言事亦有被贬者然或傲逸狂醉自言我爲大不爲小故师鲁相别自言益慎职无饮酒此事修今亦遵此语咽喉自出京愈矣至今不曽饮酒到县后勤官以惩洛中时懒慢矣夷陵有一路秪数日可至郢白头奴足以徃来秋寒矣千万保重不宣修顿首
　　同前
　　某顿首自荆州得吾兄书后寻便西上十月二十六日到县倐兹新年已三月矣所幸者老幼无恙老母旧不饮酒到此来日能饮五七杯随时甘脆足以尽欢修之旧疾渐以失去亦能饮酒矣不知师鲁爲况如何到此便欲遣任进去又爲少事且遣伊入京师于今未回前者于朱驾部处见手书略知动静夷陵虽小县然诤讼甚多而田契不明僻逺之地县吏朴鲠官书无簿籍吏曹不识文字凡百制度非如官府一一自新齐整无不躬亲又朱公以故人日相劳慰时时颇有宴集加以乍到闺门内事亦须自营开正以来始以无事治旧史前嵗所作十国志葢是进本务要巻多今若便爲正史尽宜删削存其大要至如细小之事虽有可纪非干大体自可存之小说不足以累正史数日检旧本因尽删去矣十亦去其三四师鲁所撰在京师时不曽细看路中昨来细读乃大好师鲁素以史笔自负果然河东一传大妙修本所取法此传爲此外亦有繁简未中愿师鲁亦删之则尽妙也正史更不分五史而通爲纪传今欲将梁纪并汉周修且试撰次唐晋师鲁爲之如前嵗之议其他列传约略且将逐代功臣随纪各自撰传待续次尽将五代列传姓名写出分而爲二分手作传不知如此于师鲁意如何吾等弃于时聊欲因此粗伸其心少希后世之名如修者幸与师鲁相依若成此书亦是荣事今特告朱公遣介驰此奉咨且希一报如可以便各下手只任进归便令赍国志草本去次春寒保重
　　同前【庆厯三年春】
　　某顿首啓两路地壤相接幸时文字徃还然阙附状葢书生责以钱谷强其所不能自然公私不济况其素懒于作书也然时闻师鲁动止苏子美事深欲论叙但避犹豫闻有极言乃知自信爲是甚善甚善子美虽未亟复其如排沮羣议爲益不少晋潞师鲁少所乐游其况如何春寒千万保爱
　　列传人名便请师鲁録取一本分定寄来不必以人死年月断于一代但着功一代多者随代分之所贵作传与纪相应千万递中却告一信要知尊意
　　同前【庆厯四年】
　　某顿首啓始闻师鲁徙晋乃骇然本初与郭推官计师鲁必离渭而受晋命中道无所淹留径之晋则谓于晋得相见既闻待阙至九月又计当入洛则谓于洛得相见又闻方留邠州有所陈来期未可知则谓遂不相见而东也及陜乃知直趋绛州修在绛阻雨数日苟更少留犹得道中相遇奈何前后相失如此尚欲留陜走人至觧期一爲防而大暑惧烦徃复亦须三四日又不欲久在陜使郡人有【官】待之劳顾此势不得留庆晋不足屑屑于胸中但向闻师鲁有失子之苦时方走河东界道逺多事不暇奉慰修尝失一五嵗小皃已七八年至今思之痛若初失时修素谓诸君自爲寡情而善忽世事者尚如此况师鲁素自谓有情而子长又贤哉语及此虽修忽自不堪又欲进何说以解师鲁心邪自西事已来师鲁之髪无黒者其不如意事多矣人生白首矣外物之能攻人者其类甚多安能尚甘于自苦邪得失不足计然惟欢戚势既极亦当自有否泰惟不动心于忧喜非勇者莫能焉咫尺不相见又无以奉慰惟自寛自爱乃佳
　　同前【庆厯五年夏】
　　某顿首今春子渐兄云亡修在镇阳半月后方知时又卧病草率走介托赵秉致奠云已之洛中矣苦事苦事修一春在外四月中还家则母妻皆病卧在牀又值沈四替去本司独力出治公事入营医药得清卿来即徃徳博视河功比还马坠伤足至今行履未得以故久不及拜书爲慰一写朋友号呼之痛子渐平生所爲世谓吉人君子者然人生固不可以善恶较夀夭吾徒所爲天下之人嫉之者半故人相知不比他人易得失一人如他人之失百人也修徃时意鋭性本真率近年经人事多于世俗间渐似耐烦惟于故人书问尚有逭慢之僻在因子渐亡追思数年不以一字徃还遂至幽明永隔因此欲勉强于书尺益知交游之难得爲可惜也子渐爲人不待缕述修自知之然其所爲文章及在官有可记事相别多年不知子细望录示一本修于子渐不可无文字墓志或师鲁自作则已若不自作则须修与君谟当作葢他平生相知深者吾二人与李之才尔纵不作墓志则行状或他文字须作一篇也愁人愁人师鲁知爲士亷所讼仇家报怨不意亦听而行此更不须较曲直他不足道也夏君来日询以潞州事得动静甚详差慰夏热千万保重
　　回丁判官书【景祐三年】
