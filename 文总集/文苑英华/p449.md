<!-- { "loadSidebar": true } -->
　　洪州牧刑部尚书兼御史大夫魏公身挂冕心防真如昔常奉般若法以正见虽颠沛造次心与经俱十有若干年矣皇帝中元年冬十月车驾有避狄之师百僚苍黄南驰商于公为盗所攘而亡其经其往也匪家之念唯经是悼行与其获七寳也宁见经生与其亡四句也宁舍身明年王正月大驾返正公为京兆尹痛誓之未从也则唯书籍是图求经于法寺之藏藏人以送公发函披巻乃商于所亡之本也问守藏云【集无云字】亦曰不知其所自而能得公瞻礼悲喜捧持而泣然后知精专感逹故随心而至昭报肹蠁其疾若答顾谓孟子太常博士友顺志之或曰得与防偶然尔何必谓诚感乎及对曰诚于此者形于彼故出其言善千里之外应之此以仁义忠信感于物者也况第一义谛超贯仁义自在慧力不啻忠信则因发而果从心诚而经还是法味幽賛非思议所及岂佛以般若之雨啓公善牙使因相以次【集无次字】获愿进啓【集作登】乎无愿之法【集作法之】法欤不然何心境合若律吕相召嵗在乙酉公以异见告及跪而述之曰上士勤道精应【集作诚】若驰愿形于心报亦随之至感无碍经斯来归防公身田俾公断疑公之善根畴可度思
　　甘露述　　　　　　　　　欧阳詹
　　甘露述昭孝徳也贞元壬申嵗福州福唐县尉清源莆阳【集作田】邑人济南林公瓉太夫人终公每一痛至水浆不入口或三日或五日内外羸惫殆至殒灭癸酉嵗将与先府君脩合葬之礼公之于亲事存既竭其力送终思尽其勤曰含襚品章则有王度不敢越也茔域固防实在我功当恳而行之于是躬开坎室自埏塼甓与兄弟手攻肩负以凿以筑虽率情性而无法度不违曲【集作典】礼而有异常仪载考载理而未之窆春三月五日忽异气自天氛氲下蒙非云非烟羃羃绵绵防耀光鲜馨香馥然起朝及暝徘徊不散先是绕垅已栽松栢洎曙枝叶间遍悬露滴其滴齐大如梧子公竒之与兄弟及乡人时相慰者而尝之其味甘异于人间所甘之味日渐髙不销不晞转坚转明莹然如珠【集作珠相】铿然玉声如是者三日覩者争取或食或翫噫天防防其间蓄灵地陈陈其间蓄神灵无形神无身无形无言无身无声苟有可褒以物而旌苟无可褒物不虚行其徳常其物常其徳稀其物稀予闻甘露之説莫觌甘露之实其为稀也不亦甚乎今天为公而降公之徳岂常徳与况殊香啓途异彩相宣凝结【集作丰】珠圆光明月翻况坚者哉【八字集作向日翻坚者哉】则其至诚所招又多矣予执吊礼幸获而见珍耸不足遂为之述
　　表医者郭常　　　　　　　沈亚之
　　郭常者饶人业医居饶中以直徳信饶江其南导自闽【集有其南二字】颇通商外夷波斯安息之货国人有转估于饶者病且亟歴请他医莫能治请常为诊曰病可去也估曰诚能生我我酬钱五十万常因舍之先以针火杂治导其血闗然后辅以竒药诫曰第槖虑块居月余估称愈欲归常所许财常不听估曰先生以为寡欤常曰不也吾直吾之药计吾之功不能损千钱而【一作令】所受非任反祸耳卒不内人以常为诈而责常常曰夫贩贾之人细度而狭见终日誉集【一作希售】买计量于毫铢之间所入不能补其望今暴夺之息财五十万则必追恡郁惋宁能离其心且药加于人病新去而六腑方惫复有悒然之气自内而伐即不可救奈何彼方有疾时知我能治而告我我幸免之因利其财又使其死是独不畏为【集无为字】不仁而神可欺者吾何敢欤沈亚之曰仲尼盖言我未见好仁者恶不仁者而后学之徒未闻明好恶岂其言之愤不足畏邪今世或有邦有土之臣专心聚敛残割饥民之食以恣所欲忍其死而不愧受刑辱而无耻是亦不仁甚矣终无有恶者若【集无若字】郭常之贱而行之又焉得不称于当时哉
　　陆歙州述　　　　　　　　李　翺
　　呉郡陆傪公佐生于世五十有七年明于【集作于】仁义之道可以化人伦厚风俗者余三十年连事观察使观察使不能知退居于田者六七年由侍御史入为祠部员外郎二年出刺歙州卒于道贞元十八年四月二十八日也凡人之所不能穷者必准【集作推】之于天天之注膏雨也人之心以为生旱苖然也雨与苖运相违或雨于海或雨于山旱苖不得仰其泽唯人也亦然天之生俊贤也人之心以为拯顦顇之人然也贤者与顦顇之人时不合或死于野或得其位而道不能行顦顇之人不得被其惠膏雨之降也适然唯贤者之生时也亦然运相合旱苖仰其泽顦顇之人赖其力傅说甘盘尹吉甫管夷吾之类也时弗合膏雨降虽终日贤哲生虽比肩旱苖之不救百姓之弗赖顔子子思孟轲董仲舒之类也故贤哲之生自有时百姓之赖其力天也不赖其力亦天也呜呼公佐之官虽列【集作升】于朝虽刺于州其出外【集作入】始二年道之不行与居于田时弗差也公佐之贤虽曰【一作日】闻已其徳行未必昭昭然闻于天子公佐是以不得其职出刺一州又短命道病死天下之未其徳固宜然则天之生君也授之以救人之道不授之以救人之位如膏雨之或雨于海或降于山旱苖之不沭其泽者均也故君子不得其位以行其道者命也其亦有不足于心者耶得是道者穷居于野非所屈冠冕而相天下非所伸其何有不足于心者耶
　　牧守竟陵因游西塔着三感说
　　周　愿
　　古人之文有旌物而为者謌功而为者诡时而为者感旧而为者旌物谥也謌功形也诡时诈也感旧情也若乃折裂金石骚牢鬼神莫尚乎感也予所作者其感旧耶客曰何谓也愿与百越节度使扶风马公曩时俱为南海连率陇西李公复从事公诏移滑台扶风公洎予又为幕下賔从容两地七改星火今扶风公勲庸满世文翰飞走续镇南海作民父母而愿才貌单薄亦为刺史繇是二客双鲤殷勤于楚越陇西短龄阅川而物故予感一也陇西先人讳齐物被大徳尝为竟陵郡守公生于守之日故名复呜呼愿以散拙忝公先人之州往为子僚今刺父郡悲夫陇西也歌钟烬灭于池舘九原极零乎薤露其感二也愿频嵗与太子文学陆羽同佐公之幕兄呼之羽自传竟陵人当时羽説竟陵风土之美无出吾国予今牧羽国忆羽之言不诬矣扶风公又愿于羽者也代谓羽之出处无宗祊之籍始自赤子洎乎冠嵗为竟陵苾蒭之所生活老奉其教如声闻辟支以尊乎竺干圣人也羽字鸿渐百氏之典学铺在手掌天下贤士大夫半与之游加以方口谔谔坐能谐谑世无奈何文行如轲所不至者贵位而已矣噫我州之左有覆釡之地圆似顶状中立塔庙篁大加臂碧笼遗形盖鸿渐之本师像也悲欤似顶之地楚篁绕塔塔中之僧羽事之僧塔前之竹羽种之竹视天僧影泥破竹枝筠老而羽亦终予作楚牧因来顶中道场白日无羽香火遐叹零落衣摇楚风其感三也是为三感说七言诗以诗以语陈事扶风公覧三感之説岂得不酸涕湿目以着词致于塔下冠愿鄙章之首耶
　　国学官事书　　　　　　　周　墀
　　国学官郭彪之太原人幼即攻儒家书后得大通周公孔子旨奥又能明百家流落之言乐苦躬自养不爱苟受禄宰相闻以东国学风醨久学者不得官其中皆以豪人使授业者迷径【一作经】颛业者堕心元和七年诏彪之为国学助教彪之承诏而来拜祭酒司业已即诣学乃家于学焉役马一疋左右劳一二人大笈一给用生具以实其间彪之身脩而貌古性不合俗尚首冠兽皮服用麻衣褒制襕袖濶带髙覊履大屣至如礼公卿大夫亦是好饮流水茹野蔬与松栢之英不苟味膳又乐饮酒人有见者必寘酒于前始饮即周告四座曰酒以龢神熙性节之则经纵之则挠固不可为俗主酌挹授之礼命饮者自厌欲彪之盈引三爵而罢每凌爽诣论堂坐髙昧召七学诸生居不施广裀长席俾隣臂而座澄震声音分析典训至于一词间咸以俗理引谕了入于诸生心胸中使防者纵歴千万日亦不失其来由是得诸生每嵗累及荐擢于有司彪之禄给矜孤余即谋买居于山泉间蔽掩其光明嗟乎时畏夺禄分邻者众矣不然何不闻斯人于天子左右必翼飏君徳仿治古道使今之时为虞夏殷周之风贤者昌不肖者藏公侯康而百姓康噫公侯卿大夫黙于明者又无由得通九重闻彻天子聪明彪之内乐遗闻于上以得安性墀元和十年徳彪之道于国学仰其风嘉国学得其官又愤遗斯人于尽谏位因书其事作国学官书
　　书何易于　　　　　　　　孙　樵
　　何易于尝为益昌令县距刺史治所四十里城嘉陵江南刺史崔朴尝乗春自上游多从賔客歌酒泛舟东下直出益昌旁至则索民挽舟易于即自腰笏引舟上下刺史惊【文粹有呌字】问状易于曰方春百姓不耕即蚕隙不可夺易于为属令当其无事可以充役刺史与賔客跳出舟偕骑还去益昌民多即山树茶利私自入防盐铁官奏重筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公宁【集无宁字】免窜海裔【集无裔字】耶易于曰吾宁爱【集作爱】一身以毒一邑民乎亦不使罪蔓尔曹即自纵火焚之观察【文粹作风】使闻其状以易于挺身为民卒不加劾邑民死防子弱业破不能具葬者易于輙出俸钱使吏为办百姓入常赋有垂白偻杖者易于必召坐与食问政得失庭有竞民易于皆【文粹作輙】亲自与语为指白枉直罪小者劝大者杖悉立遣之不以付吏治益昌三年狱无系民民不知役改绵州罗江令故【文粹作其】治视益昌是时故【文粹无故字】相国裴公刺史【文粹作出镇】绵州独能嘉易于治尝从观其政导从不过三人其察【集作全】易于防约如此防昌五年樵道出益昌民有能言何易于治状者且曰天子设上下考以勉吏而易于考止中上何哉樵曰易于督赋如何曰止请贷【集作常】期不欲坚【集作】绳百姓使贱出粟帛督役如何曰度支费不足遂出俸钱冀优贫民馈给往来权势如何曰传符外一无所与擒盗如何曰无盗樵曰予居长安中【文粹有十年字】嵗闻给事中校考则曰某人为某县得上下考某人由上下考得某官问其政则曰某人能督赋先期而毕某人能督役省度支费某人当道能得往来逹官为好言某人能擒若干盗县令得上下考者如此邑民不对笑去樵以为当世在上位者皆知求财为功【集作切】至如缓急补吏则曰吾患无以共治膺命举贤则曰吾患无以塞诏及其有知之者何人哉继而言之使何易于不有得于生必有得于死者有史官在











　　文苑英华巻三百七十一
　　钦定四库全书
　　文苑英华巻三百七十二　宋　李昉等　编纪述三
　　谒夫子庙文一首　　　救沈志一首
　　伤我马词一首
　　辩论
　　谴猫一首　　　　　　鸡触人述一首
　　观八骏图説一首　　　祝牛宫辞一首
　　朱氏夣龙解一首　　　象耕鸟耘辩一首
　　告白蛇文一首　　　　蓄狸説一首
　　纪述
　　谒夫子庙文　　　　　　　李　观
