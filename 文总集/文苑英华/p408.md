<!-- { "loadSidebar": true } -->
　　一见西山云使人情意逺意高登咏何遥迢道妙有如君舒巻【一作如君有巻舒】萦空叠景多丽容众峯峯上自为峯洁白不由阴雨积高明肯共杂烟同万物有形皆有着白云有形无【一作难】系缚黄金被铄玉亦瑕一片飘然污不着或逢天上或人间人自营营云自闲忽尔飞来暂为侣忽然飞去莫能攀逸民对云效高致禅子逢云増道意白云遇物无偏颇自是人心见同异阊阖天门宜曙看华【一作为】缨作盖拥千官从龙合沓临清署就日逶迤绕露寒谁怜西山云亭亭处幽絶座右长看非我覊手中欲揽待君说贞白先生那得知觧向山中自怡悦
　　霹雳引　　　　　　　　　辛德源
　　出地声初奋乘干威更作云衔天笑明雨带星精落碎枕神无挠震楹书自若时闻明【乐府作侧闻吟】白虎逺观飞白鹤【乐府作逺见舞元鹤】
　　明河篇　　　　　　　　　宋之问
　　八月凉风天气晶万里无云河汉明昏见南楼清且浅晓落西山纵复横洛阳城阙天中起长河夜夜千门里复道连薨共蔽亏尽堂琼户特相宜云母帐【一作屏】前初泛滥【一作灔】水精帘外转逶迤倬彼昭回如练白复出东城接南陌南陌征夫【文粹作人】去不归谁家今夜捣寒衣鸳鸯机上踈萤度乌鹊桥邉一鴈飞鴈飞萤度愁难歇稍见星河【文粹作星见明河又作坐见河倾】渐微没已能舒巻任浮云不惜光辉流月明【文粹作让流月】明河可望不可亲愿得乘槎一问津更将织女支机石还访成都卖卜人
　　四时
　　春日篇　　　　　　　　　梁元帝
　　春还春节美春日春风过春正【类聚作心】日日异春情处处多处处春芳动日日春禽变春意春已繁春人春不见不见懐春人徒望春光新春愁春自结春结讵能申欲道春园趣复忆春时人春人意何在空爽上春期独念春花落还似惜春时
　　奉和湘东王春日篇　　　　梁鲍泉
　　新燕始新归新蝶复新飞新花满新树新月丽新辉新光新气早新望新盈抱新水新緑浮新禽新听好新景自新还新叶复新攀新枝虽可结新愁讵解顔新思独氛氲新知不可闻新扇如新月新盖学新云新落连珠泪新防石榴裙
　　春日行　　　　　　　　　李　白
　　深宫高楼入紫淸金作蛟龙绣作【集作盘绣】楹佳人当牎弄白日将手语弹鸣筝春风吹落君王耳此曲乃是升天行因出天池泛蓬瀛楼船蹙沓浪波惊三千防娥献歌笑挝钟考鼔宫殿倾万姓聚舞歌太平我无为人自宁三十六帝欲相迎仙人飘翩下云軿帝不去畱镐京安能为轩辕独往入杳【集作窅】小臣拜献南山寿陛下万古垂鸿名
　　秋辞【后篇作秋气摇落见三百五十八巻】　　　　梁元帝
　　去秋行　　　　　　　　　杜　甫
　　去秋涪江木落时臂苍【集作抢】走马谁家儿到今不知白骨处部曲有去皆无归遂州城中汉节在遂州城外巴人稀战塲寃魂每夜哭空令野营猛士悲
　　秋日篇【见一百五十八巻】　　　　　　鲍　泉
　　秋来　　　　　　　　　　李　贺
　　桐风惊心志【集作壮】士苦衰灯络纬啼寒素谁看青简一篇书不遣花虫粉空蠧思牵今夜肠应直雨冷乡【集作泪】魂吊书客秋坟鬼唱鲍家诗恨血千年土中碧
　　冬日伤志篇　　　　　　　邢子才
　　昔时惰游士任性少矜裁朝驱玛瑙勒夕衔熊耳杯折花赠淇水抚琴望丛防繁华宿昔改衰病一时来重以三冬月愁云聚复开天高日色浅林劲鸟鸣【类作声】哀终风激檐响【类聚作宇】余雪满条枚遨游昔宛洛踟蹰今草莱时事方去矣抚已独懐哉【初学记作伤懐】
　　冬夜吟　　　　　　　　　陈　陶
　　黑帝天寒愁散玉东皇海上张仙烛侯家歌舞案梨园石氏賔寮醉金谷鲁家襜榆闇披水雪花灯下甘垂翅散帙高编折桂枝披纱宻甃青云地霜白溪松转斜盖铜龙唤曙咽声细八埏蝼蚁厌寒栖早晩青旗引春帝展转城乌啼紫天瞳蒙千骑衙楼前
　　冬宵引　　　　　　　　　宋之问
　　河有氷兮山有雪北户墐兮行人絶独坐山中兮对松月懐美人兮屡盈缺明月的的寒潭中青松幽幽吟劲风此情不向俗人説爱而不见恨无穷











　　文苑英华巻三百三十一
　　钦定四库全书
　　文苑英华巻三百三十二　宋　李昉等　编仙道
　　华清词二首　　　　　夣仙謡二首
　　懐仙歌一首　　　　　桃源行二首
　　鼋头山神女歌一首　　马明生遇仙女歌一首
　　天上謡一首　　　　　朝上清歌一首
　　汉武帝杂歌三首　　　王子乔行一首
　　玉华仙子歌一首　　　学仙难一首
　　元丹丘歌一首　　　　仙人词二首
　　谪仙词一首　　　　　王母歌一首
　　华淸词　　　　　　　　　刘禹锡
　　日出骊山东徘徊照温泉楼防相【集作影】玲珑稍稍开白烟言昔太上皇常居此祈年风中闻清乐往往来列仙翠华入五云紫气归上元哀哀生人泪泣尽弓劔前圣道本自我凡情徒颙然小臣感元化一望靑天
　　同前　　　　　　　　　　顾　云
　　祥云皓鹤盘碧空乔松稍稍韵微风绛节影来朱旛响丁东相公淸斋朝蘂宫太上符箓龙蛇散花天女侍香童隔烟遥望见云水璈吹鳯淸珑珑丹砂黄金世可度愿啓一言告仙翁道门弟子山中客长向山中礼空碧九色眞龙上汉时愿把霓幢引仙客【一作烟防】
　　夣仙謡　　　　　　　　　李　沇
　　海宫蹙浪收残月挈壶掌事传更歇银蟾半坠恨流咽六鳌披月撼蓬阙九炁眞翁骑白犀临池静听雌蛟啼桂花浥露曙香冷八牎玉朗惊晨鸡裁纱剪罗贴丹鳯腻霞逺闭瑶山夣露干欲醉芙渠塘廻首驱云朝正阳
　　同前　　　　　　　　　　祝元膺
　　蟾蜍夜作靑烛防蝀晴为碧落梯好个分明上天路谁教深入武陵溪
　　懐仙歌　　　　　　　　　李　白
　　一鹤东飞过沧海放心散漫知何在仙人浩歌望我来【一作秋】应攀玉树长相待尧舜之事不足惊自余嚣嚣眞【集作直】可轻巨鳌莫戴三山去我欲蓬莱顶上行
　　桃源行　　　　　　　　　王　维
　　渔舟逐水爱山春两岸桃花夹去【一作古】津坐看红树不知逺行尽淸溪忽值【一作不见】人山口潜行始隈隩山开旷望旋平陆遥看一处攅云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊净【一作静】日出云中鸡犬喧忽【一作惊】闻俗客争来集竞引还家问都邑平明闾巷扫花开薄暮渔樵乘水入初因避地去人间及至【一作更闻】成仙去【一作遂】不还峡里谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长游衍自谓经过旧不迷安知岑【一作峯】壑今来变当时只记入山深靑溪几度【一作几回】到云林春来遍是桃花水不辨仙源何处寻
　　一作皆文粹
　　同前　　　　　　　　　　前　人
　　武陵川径入幽遐中有鸡犬秦人家家傍流水多桃花桃花两边种来久流水一道何时有垂条落蕋暗春风夹岸芳菲至山口岁岁年年能寂寥林下青苔日为厚时有仙鸟来衔花曽无世人此携手可怜不知若为名君任【一作徃】从之多所更古驿荒桥平路尽崩湍怪石小溪行相见维舟登览处红堤緑岸宛然成多君此去从仙隐令人晩节悔营营
　　鼋头山神女歌　　　　　　韦应物
　　鼋头之山直上洞庭连青天苍苍烟树闭古庙中有蛾眉成水仙水府沉沉行路絶蛟龙出没无时节魂同魍魉潜太隂身与空山长不灭东晋永和今几代云髪素顔犹盼睐隂【作沉】深灵气静凝美的皪龙绡杂琼佩山精木魅不敢亲昏明响像如有人蕙兰琼芳积烟露碧防松月无冬春舟客经过奠椒醑巫女南音歌激楚碧水冥空见鸟飞长天何处云随雨红蕖緑苹芳意多玉灵荡漾陵淸波孤峯絶岛俨相向鬼啸猿啼垂女萝皓雪琼枝殊异色北方絶代徒倾国云没烟销不可期明堂翡翠无人得精灵变态状无方游龙宛转惊鸿翔湘妃独立九疑暮汉女菱歌春日长始知仙事无不有可惜吴宫空白首
　　马明生遇神女歌　　　　　前　人
　　学仙贵功【集作工】亦贵精神女变化感马生石壁千寻啓双检中有玉床铺玉簟【集作堂】立之一隅不与言玉体安穏三日眠马生一立心转坚知无丹白蒙哀怜安期先生来起居请示金珰玉佩天皇书神女呵责不合见仙子谢过手足战大瓜元枣冷如氷海上摘来朝暮凝赐仙复坐对食了【集作讫】颔之使去随云升乃言马生合不死少顷【集作姑】勑教令付尔安期再拜将生出一授素书天地【一作章】毕
　　天上謡　　　　　　　　　李　贺
　　天河夜转杓回星银浦流云学水声玉宫桂树花未落仙姿防女【集作仙妾采春】垂佩缨秦妃卷罗八方晓【集作北牎晓】牎前食桐青鳯小王子吹箫鹅管长呼龙耕烟种瑶草粉霞红绶藕丝裙青洲步拾兰苕春东指羲和能走马海云【集作尘】初生石城【集作山】下
　　朝上淸歌　　　　　　　　顾　况
　　洁服朝上清緑景开紫霞皇皇紫微君左右皆灵娥曼声流睇和清歌些至阳无谖其乐多些旌盖防沓箫鼓和些金鳯玉鳞欝骈罗些反风名香香气遐些琼田瑶草寿无涯些君着玉衣升玉车些欲降琼宫玉女家些其桃千年始着花些萧寥天清而灭云目琼琼兮情感佩随香兮夜闻肃肃兮愔愔啓天和兮洞灵心和为舟兮云为马君乗之觞于瑶池之上兮三光罗列而在下
　　汉武帝杂歌三首　　　　　韦应物
　　汉武帝好神仙黄金作防与天近玉母海上摘桃还【集作摘桃海上还】感之西过【一作遇】聊问讯欲来不来夜未央殿前青鸟先徊翔緑鬓萦云裙曳雾双节飘飖不仙步白日分明到世间碧空何处来时路玉盘捧桃将献君踟蹰未去留彩云海水桑田几翻覆此桃中间三四熟【集作中间此桃四五熟】可怜穆满瑶池防正值花开不得荐花开子熟焉【集作安】可期邂逅能当汉武时顔如芳花洁如玉心念武【作我】皇多嗜欲虽畱桃核桃有灵人间粪土种不生由来在道岂在药徒劳方士海上行掩扇一言相谢去如烟非烟不知处
　　二
　　金茎孤峙兮陵紫烟汉宫美人望杳然通天防上月初出承露盘中珠正圆珠可饮寿可永武皇南面曙欲分从空将【集作下】来玉杯冷世间采翠亦作囊八月一日仙人方仙人称上药【集作方】静者服之恒绰约栢梁沉饮自伤神犹闻驻顔八十春乃知甘醴【集作醲又作酒】皆是腐肠物独有淡泊之水能益人千载金盘竟何处当时铸金恐不固蔓草生来春复秋碧天何言空坠露
　　三
　　汉天子观风自南国浮舟大江屹不前蛟龙索闘风涛黑春秋方壮雄武才弯弧叱浪连山开愕然观者千万众举麾齐呼一矢中死蛟浮出不复灵舳舻千里江水清鼓鼙余响数日在天吴深入鱼鼈惊左有佽飞落霜翮右有弧儿贯犀革何为临深亲射蛟示威以夺诸侯魄威【一作蛟】可畏皇可尊平田校猎书犹谏【集作陈】此日从臣何不言独【一作犹】有威声振前【集作千】古君不见后嗣尊为武
　　王母歌　　　　　　　　　李　颀
