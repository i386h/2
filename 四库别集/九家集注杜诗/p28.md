<!-- { "loadSidebar": true } -->
　　髙秋登寒【一作塞】山南望马邑州【前汉地理志马邑属鴈门郡晋太康地记云秦时建此城辄崩不成有马周旋驰走反覆父老异之因依以筑城遂名为马邑汉王恢伏兵马邑旁谷中是也赵云旧注指为鴈门马邑非是盖公诗在秦州所作其登山南望岂却望北地鴈门之马邑乎马邑秦州地】
　　【名今于本处有石碑标榜焉其土人及曾游秦州者自能言之此所谓不行一万里不晓杜甫诗也】降虏东击胡壮健尽不留【诗囬纥助顺收复京师遂进収东都前汉匈奴传曰汉大发关东轻锐士尽力击匈奴郡国吏三百石伉健习骑射者皆从军】穹庐莽牢落【匈奴传匈奴父子同穹庐卧师古曰穹庐旃帐也其形穹隆故曰穹庐】上有行云愁老弱哭道路愿闻兵甲休【前汉贾捐之传珠崖反连年不定议大发军捐之建议不可曰当此之时冦贼并起军旅数发父战死于前子鬬伤于后女子乗亭障孤儿号于道老母寡妇饮泣巷哭上从之前汉匈奴传匈奴上汉书曰愿寝兵休士以安边民使少者得成其长老者得安其处】邺中事反覆【一云何萧条】死人积如丘【后汉韩遂马马腾曰天下反覆未可知　赵云两京虽复矣而贼犹保相州旣围复解则士卒伤死可知矣】诸将已茅土载驱谁与谋【李陵与苏武书陵为足下当享茅土之荐防文锡君土苴以白茅新添诗载驰载驱　赵云当两京之复各论诸将之功而加官爵矣则破邺之战谁复効力哉宜公之所深忧也】
　　右二
　　丰年孰云迟甘泽不在早【陆机云赋甘泽霈孙楚雪赋膏泽液普润中田肃肃二麦实丰年曹子建良田无晚嵗膏泽多丰年】耕田秋雨足禾黍已映道春苗九月交顔色同日老劝汝衡门士【衡门见上秋雨叹注】勿悲尚枯槁【渔父形容枯槁庄子枯槁之士赵云此篇慰贫士之诗也】时来展才力先后无丑好但讶鹿皮翁忘机对芳草【列仙传鹿皮翁者菑川人也少为府小吏机巧举手能成器械岑山上有神泉人不能至也小吏自府君请木工斧斤三十人作转轮悬阁意思丛生数十日梯道四门成上其颠作茅舍留止其旁　赵云鹿皮翁固是神仙神仙皆遗世故然于此言忘机械则以鹿皮翁本巧于机械及其避世忘去机虑结茅岑山坐对芳草矣公题是遣兴见诸将以战伐之功富贵骄矜而贫者寂寞既慰之以秋成当饱可免憔悴又期之以时来展材力亦当富贵不以先者为好而后者为丑也又终之以鹿皮翁之忘机则岂顾富贵之先后哉鹿皮翁殆公自托耳】
　　右三
　　昔游【赵云此篇名昔游盖公纪游王屋山与东蒙山之实也王屋山有华盖峯所谓华盖君董先生必是实事详味公之诗意可见矣于纪实中因使神仙事以称之也】
　　昔谒华盖君深求洞宫脚玉棺已上天白日亦寂寞【后汉王乔为叶令后天下玉棺于堂前吏人摧排终不摇动乔曰天帝独召我耶乃沐浴服饰寝其中盖便立覆宿夕葬于城东土自成坟其夕县中牛皆流汗喘乏而人无知者百姓乃为立庙号叶君祠】暮升艮岑顶【艮岑东北之岑也】巾几犹未却【赵云华盖君所戴之巾所慿之几尚在】弟子四五人入来泪俱落余时游名山发轫在逺壑【离骚朝发轫于苍梧又朝发轫于天津】良觌违夙愿【谢灵运诗搔首访行人引领兾良觌】含凄尚寥廓林昏罢幽磬竟夜伏石阁王乔下天台微月映皓鹤【嵇康琴赋王乔披云而下坠天台赋王乔控鹤以冲天何敬祖在昔王子乔有道发伊洛迢递陵峻岳连翩御飞鹤乔却是周灵王太子王子晋子晋一名乔】晨溪向虚驶归径行已昨岂辞青鞋胝【赵云青鞋山行之具胝足病也庄子曰手足胼胝】惆怅【一作怅望】金匕药东蒙赴旧隐尚忆同志乐【东蒙山名昔者先王以为东蒙主赵云此又叙其游东蒙山也公都坛歌寄元逸人曰故人昔隐东蒙峯又与李白同寻范十隐居曰余亦东蒙客怜君如弟兄岂所谓赴旧与冂同志乐者乎】休事董先生【董先生董京威也行吟常宿白社之中时乞市肆得碎缯结以自覆　赵云休事董先生则东蒙山必有董先生矣旧注便差排作董京威自是已往神仙矣亦岂在东蒙山邪】于今独萧索胡为客关塞道意久衰薄妻子亦何人丹砂负前诺【晋葛洪求勾漏令以练丹砂】虽悲髪变鬒【章忍反一云鬓髪变谢晖诗有情知望乡谁能鬒不变诗鬒髪如云赵云髪之黑者曰鬒鬒髪变言变而为白也】未忧筋力弱杖藜望清秋有兴入庐霍【谢灵运诗游当游罗浮行必息庐霍江淹拟灵运诗灵境信淹留赏心非徒设平明登云峯杳与庐霍絶】
　　幽人【易履道坦坦幽人贞吉陆士衡诗幽人在浚告】
　　孤云亦羣游神物有所归【陶潜咏贫士诗万族各有托孤云独无依　赵云孤云所以譬幽人之畸独者也然以类相聚则终至于羣游盖以神物有归故尔又若志士之相遇也】麟凤在赤霄何当一来仪【刘公干诗凤凰集南岳徘徊孤竹根何时当来仪将显圣明君书凤凰来仪张协七命挂归翮于赤霄之表汉书麟凤在郊薮孔融曰麟凤来颂声作　赵云以比贤人之宜来乃贾谊所谓凤凰翔于千仭兮览徳辉而下之也赤霄丹霄也楚辞曰载赤霄而凌太清张茂先鹪鹩赋序彼鹫鹗鹍鸿孔雀翡翠或凌赤霄之际然凤凰云在赤霄可也而麟亦谓之下赤霄学者常疑之殊不知徐陵之生宝志见之曰此儿天上石麒麟则麟自天而降亦宜在赤霄者矣此四句孤云盖公自比羣游以比同志之幽人麟凤又以比同志之幽人所谓同志之幽人则下句惠荀辈】徃与惠荀辈中年沧洲期【杜补遗惠逺许询也谢晖之宣城诗旣灌怀禄情复恊沧洲趣李善注杨雄赋云世有黄公者起于沧洲頥神养性故后人以沧洲为隐者所居或云隋图经曰汉水迳琵琶谷至沧浪洲乃渔父悼歌处沧洲即沧浪洲也　赵云惠荀惜乎无考杜田补遗便指为惠逺许询此自是晋人今公诗云与惠荀辈则当时人其荀字是姓即非许询盖询乃询问之询岂可彊差排邪又况公于惠逺两谓之庐山逺未尝摘用惠字也沧洲期言隐沦之所也诗人之言隐多用沧洲字杜田又引沧洲云即沧浪洲非是】天髙无消息弃我忽若遗【诗谷风将安将乐弃予如遗郭泰机诗衣工秉刀赤弃我忽若遗古诗弃我如遗迹】内惧非道流幽人见瑕疵【僖七年传不汝瑕疵史道家者流】洪涛隐语笑【曹植泛舟越洪涛晋王凝之风赋驱东极之洪涛郭璞江赋鼓洪涛于赤岸木虚海赋洪涛澜汗曹玭江赋洪涛突兀而横持蔡邕赋洪涛涌以沸腾晋苏彦诗洪涛奔逸劳】鼓枻蓬莱池【孙楚赋舟人鼓枻而扬歌史渔父鼓枻而去】崔嵬扶桑日【山海经云大荒之中旸谷上有扶桑十日所浴九日居下枝一日居上枝皆载乌又山海经云日出谷浴于咸池拂于扶桑杜补遗东方朔十洲记曰扶桑在碧海中树长数千丈一千余围两两同根更相依倚故名扶桑北史言有沙门慧深来荆州云扶桑国在大汉国二万余里其树叶似桐所生如笋国人食之实似梨而赤其皮可为纸广六尺余】照曜瑚枝【梁元帝马诗照曜瑚鞭余见上送孔巢父注】风帆倚翠盖暮把东皇衣【屈平九歌有东皇太一又孔盖兮翠旌说苑鄂君泛舟于新陂之上张翠羽之盖张平子东京赋翠羽之髙盖曹植曰仰摭翠盖陆士衡诗云翩翩翠盖罗】咽漱元和津【天台赋漱以华池之泉杜补遗黄庭经曰口为玉池太和官咽灵液灾不忓注口中液水为玉津又中黄经曰但服元和除五谷必获寥天得真箓注服元和谓咽津液】所思烟霞微知名未足称促商山芝【见上喜晴及洗兵马注　赵云汉武帝曰局促効转下驹所思旣在乎烟霞之微则遗世絶物矣虽四皓知名犹为局促也】五湖复浩荡【周礼扬州其浸五湖注太湖方五百里故曰五湖】嵗暮有余悲【张景阳诗嵗暮怀百忧有志之士志未获伸而时不我与则未尝不以时逝为叹也故多以嵗暮为之忧悲　赵云鲍昭有古诗其题曰嵗暮悲】
　　佳人【王深父云俗偷则人之无告者政不足以恤之也】
　　絶代有佳人【李延年歌北方有佳人絶代而特立】幽居在空谷【一作山谷诗皎皎白驹在彼空谷】自云良家子【赵充国传六郡良家子新添汉成帝选良家子充后宫】零落依草木关中昔防败兄弟遭杀戮官髙何足论不得收骨肉【赵云此乃贵人之家诗人盖不欲出其名氏耳】世情恶衰歇万事随转烛夫壻轻薄儿【沈休文诗长安轻薄儿　赵云光武谓邓禹曰孝孙素谨当是长安轻薄儿误之耳】新人已如玉【古诗燕赵多佳人美者顔如玉】合昬尚知时鸳鸯不独宿【诗鸳鸯于飞郑氏婚礼谒文赞曰鸳鸯鸟雄雌相类飞止相随列异传宋康王埋韩冯夫妻宿夕文木生鸳鸯雄雌各一常栖树上晨夕交颈音声感人　杜补遗本草云合欢即夜合也人家多植之叶似皂荚槐极细而繁宻一名合昬陈藏器云其叶至暮即合故曰合昬文选陆倕刻漏铭曰合昬暮卷蓂荚晨生注合昬木名其叶夜合明舒禆雅云鸳鸯匹鸟有思者也说文称凤言鹳鵱鸳思是也崔豹古今注曰鸳鸯鳬类也雌雄未尝相离人得其一一思而死故谓之匹鸟鸳性如此故先王慎于取之俗云雄鸣曰鸳雌鸣曰鸯稽圣赋曰雕鸠奚别鸳鸯奚双　赵云隋江揔闺怨诗曰池上鸳鸯不独自帐中苏合遽空然】但见新人笑那闻旧人哭【后汉窦旧妻与书别曰弃妻斥女敬白窦生卑贱鄙陋不如贵人妾日已逺彼日已亲衣不厌新人不厌故悲不可忍怨不可去彼何何人而居我处以形貌絶异天子以公主妻之故云　赵云此诗人之情也李白亦云新人如花虽可宠旧人似玉由来重古诗新人工织缣故人工织素】在山泉水清出山泉水浊【赵云此佳人怨其夫之辞晋孙绰三日兰亭诗序曰古人以水喻性有旨哉斯谈非以停之则清混之则浊耶情因所习而迁移物逐所遇而感兴公句盖言人之同处山谷幽寂之地则如泉水之在山无所挠之其清可知其夫之出山随物流荡遂为山下之浊泉矣】侍婢卖珠回牵萝补茅屋【东方朔传董偃母以卖珠为事　赵云侍婢既卖珠又使之牵萝以补茅屋空谷寂矣茅屋有缺尚即补之其治家勤谨如此梁昭明太子开善寺法防诗牵萝下石磴攀桂陟云梁】摘花不挿髪【一作髻】采柏动盈掬【诗终朝采绿不盈一掬赵云古诗穹谷饶芳兰采采不盈掬上句言不事妆饰此诗所谓自伯之东首如飞蓬岂无膏沐谁适为容之意下句以言幽闲之所为也】天寒翠袖薄日暮倚修竹【赵云上句则天色已寒而翠袖尚薄又似言其无衣且无心于服饰矣下句则其所思者逺矣盖兄弟杀戮夫壻轻薄岂不感慨于怀哉】
　　赤谷西崦人家
　　跻险不自安【一作喧】出郊已清目溪回日气暖迳转山田熟【谢灵运诗跻险筑幽居枚乗七发云依絶区兮临回溪】鸟雀依茅茨藩篱带松菊【陶渊明三径就荒松菊犹存宋玉曰藩篱之鷃料天地之髙　赵云左传如鹰鹯之逐鸟雀尧土阶三尺茅茨不剪】如行武陵暮欲问桃源宿【一本作桃花陶潜桃源记曰晋太康中武陵人捕鱼从溪而行忽逢桃花林夹两岸数百步无杂木芳华鲜美落英缤纷渔人异之前行穷林林尽见山有小口髣髴有光便舍舟歩入初极狭行四五十步忽然开朗邑屋连接鸡犬相闻男女被髪怡然自乐见渔人大惊问所从来要还为设酒食云先世避秦难率妻子来此遂与外隔絶不知有汉无论魏晋也既出自太守太守遣人随而寻之迷不复得路】
　　西枝村寻置草堂地夜宿赞公土室二首
