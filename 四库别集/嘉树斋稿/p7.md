<!-- { "loadSidebar": true } -->
　　白云无觅处空对惠山泉岂是归缑岭翻令忆辋川人疑星是客尔以酒为禅别恨何由寄诗成益怆然 

　　○华文学自白岳过予山中值予戒行赋赠 

　　飘然携杖屩窈窕入名山岩壑谐真赏烟霞笑俗颜开樽青嶂合倚棹白云还怪底翻离别风尘未暂闲 

　　○送王鸿胪还蒲阳 

　　厌向长安市披衣听晓鸡暂辞凤阙外遥望翠屏西趣驾怜行迈倾杯惜解携天涯芳草色归路未应迷 

　　○都下暮春郑鲁文汪舜举茅平仲丁元甫郭明隆张鲁叟程仲权同集小斋得江字 

　　草色连幽径莺声度小窓倾心向双阙飞梦绕三江落日邀吟笔春风傍酒缸不须重击筑忼慨已心降 

　　○送杨太学归省 

　　君才高六馆霄汉自雄飞十载游槐市三秋战棘闱怀书仍北上邻袂暂东归想到故园日庭花映彩衣 

　　○嘲程仲权 

　　程生豪侠士亦复厌清贫但结青楼伴而探紫陌春酣歌燕市月驱逐蓟门尘翻笑蓬蒿下寥寥玄草人 

　　○送袁秘书懋吉奉诏饷边二首 

　　四牡皇华使三春衣锦游转输军国重颁钖主恩稠倚剑天山暮鸣笳瀚海秋始知班定远持节遂封侯 

　　其二 

　　圣主重西北临轩诏饷边马嘶易水月旗招蓟门烟万国宗周日诸蕃欵塞年升平归可报何必勒燕然 

　　○都下除夕立春 

　　薄宦羁京陌那堪节序催岁惟今夕在春已来年来菜甲椒盘供梅花彩胜开朝元同拜舞臣独愧非才 

　　○都下逢吴同阳志喜 

　　相逢偏刮目相对忽怡神把酒应忘醉探囊不问贫交游殊意气世路剧风尘何幸天涯外同心托比邻 

　　○送程藩理子居归省 

　　一樽聊出祖杨柳正依依陌上鸣驺去花前捧檄归东风芳草远南国暮云微遥想承欢日莱衣是锦衣 

　　○暮春送彭与伯赴留都 

　　潞河新雨霁水色凈于苔仙棹莺声送王程花事催宦游怜昼绣祖饯惜春杯别后能相忆无忘一札来 

　　○青萍馆赠程君 

　　风尘犹未息持此取封侯何必淹孤馆相看托蒯缑星文动远汉霜气逼高秋徒步登麟合书生志可酬 

　　○送程二南觐省 

　　脂辖行将发离心急欲飞惊尘怜道路爱日望庭闱湛露添春酒繁花映彩衣分携情转切独念未能归 

　　○过育堂上人约游西山 

　　开士隐东林禅房清气深翻经慧日照挂衲法云侵茗椀堪淹坐蒲团不废吟西山信奇绝明发共幽寻 

　　○滁州道中 

　　风尘宁几日憔悴不堪看两鬓欲侵白寸心空抱丹马罢愁道远貂敝畏霜寒当路谁知己弹冠谅所难 

　　○山东道中忆阙下故人 

　　杳蔼晨光动驱车过鲁东马蹄千里雪客鬓五更风披褐谒明主弹冠待上公长杨空有赋谁一荐杨雄 

　　○宿三山寺听江合 

　　梵合一欹枕江流夜有声乾坤聊寄迹今古重含情宝月开空界香云护化城中宵尘梦觉顿已悟三生 

　　○访悦公 

　　偶来栖隐地鹫岭隔人天合掌香龛下攒眉凈供前息阴聊避影休沐且逃禅一榻师能借应知是宿缘 

　　○衙斋休沐四首 

　　偶乘休沐暇因得谢逢迎竹色浮樽绿松阴覆坐清褰帘双燕入倚槛片云生剩欲抽毫赋何当拟两京 

　　其二 

　　鸟鸣催吏散传钥自公回呼茗烹龙井临窓试麝煤中厨炊黍熟小史报花开清乐应难受颓然进一杯 

　　其三 

　　薄俸余沽酒床头粟满缾兴来翻玉案醉里搨兰亭软草池边坐流莺合外听此中聊自适谁复叹沉冥 

　　其四 

　　退食浑无事虚堂昼不开林僧传偈至园叟馈蔬来傍牖欹幽石缘阶上细苔墙东自成趣何必羡邹枚 

　　○春初同程周二明府登木末亭二首 

　　联辔趋南郭褰衣到上方仰跻亭百尺俯视树千章落日邀飞舄春风对举觞斯游良不易三载愿初偿 

　　其二 

　　倚醉青山迥观空白日残树头烟乍暝亭上露犹寒灵籁飘僧梵慈云遶法坛赏心殊未极灯火促归鞍 

　　○送程仪部行甫使南滁 

　　忽覩南宫使遥颁北阙恩渡河风色转到郡柳阴繁黄鸟催行李青山对晤言醉翁亭尚在愿一驻高轩 

　　○检灾行县途中有感二首 

　　遵途惭抚字饥馑迫王畿闾井鸡豚散村墟烟火稀离离空野莾黯黯对斜晖轸念浑无计惟应泪湿衣 

　　其二 

　　雨旸奉时若何事故愆期天意应难测人尤讵可欺徒劳问疾苦无策拯流离旷职空怀愧中宵重所息 

　　○送涂使君赴郡 

　　骊歌何处起樽酒凤凰台指日双旌去乘春一棹关涉江桃浪送到郡蕙风催卧理君能事应知迈汉才 

　　○行县夜宿茶亭寺 

　　承乏惭无补遵涂耻素餐禅关清夜永独坐佛灯残已断众生妄难循四境安寥寥浑不寐林下露初寒 

　　○送江南仲还山 

　　自得壶中趣而忘世上名黄山怀旧隐白雪和新声醉挈南邻伴闲寻东郭生愿言申久要去住重交情 

　　○旅思 

　　白发归无计飘飘类转蓬千林霜叶下独夜鴈声中亲旧书难到关山路不通愁心谁与语骚屑对秋风 

　　○寄欧工部桢伯二首 

　　相望在泽国天阔水漫漫庾岭梅花少秦淮桃叶残片帆飞不到双鲤去应难鸡黍知何日翻嗟梦里看 

　　其二 

　　离别遥相忆悠悠十岁期惟君归卧日正我量移时空对石门月长歌水部诗暮云南海上不尽是相思 

　　○白门送季伦弟落第南归 

　　无嗟金已尽且喜舌犹存咄咄还乡井栖栖出国门青云空满目白日欲消魂知有怀中策终期达九阍 

　　○送朱寅丈考绩北上 

　　良晤难如此相逢怅复违秪愁千里别转使八行稀宝剑秋霜迥金茎晓露微承恩还旧署侍从倍光辉 

　　○普惠寺别崇印上人 

　　相期证佛果独奈趣王程去去催征铎依依恋化城单车秦塞远双树楚江清付嘱庭前栢东枝愿早生 

　　○普惠寺遇同乡空明上人自栖霞至临岐赠别 

　　云山何日至一衲自栖霞以我嗟行路因师忆出家幽居当石壁凈供有胡麻不尽临岐意双林白日斜 

　　○天长道中 

　　暑行愁午热车骑晓程催野市樵人集田歌农妇来遡流梅雨细系马柳风回金阙蓬莱上天门几日开 

　　○夜宿滕阳 

　　青山如旧识三岁五遨游云气涵新霁风尘带早秋人来投岓火马渡饮沙流下榻频呼酒何须问杖头 

　　○峄县道中 

　　驱车不觉远行旅得幽寻沽酒绿杨下闻钟祇树深牛羊依茂草鸟雀集乔林即此堪栖隐浑难去住心 

　　○咏水中鹅 

　　何时辞道院还过右军池贯逐沙鸥戏生憎野鸭欺浮波如角月泛水似流澌莫向于陵去翻令仲子疑 

　　○泛黄河二首 

　　投鞭仍理楫星汉远浮槎水面波如镜矶头浪似花河流萦九曲风物胜三巴指顾清淮近林间日未斜 

　　其二 

　　策马披星至山城迥不开夜舟乘月泛秋水渡河来瞬息成千里飘零任九回南枝对乌鹊顾影自堪哀 

　　○过泗州 

　　伏式龙兴处楼台满县花山连千峷出水抱一城斜浮泗思神禹歌风忆汉家万年汤沐邑盘石历河沙 

　　○初至都门朱汝修载酒过僧舍 

　　故人相慰劳斗酒忆绸缪旅计金装尽雄心玉剑留佛灯燃暮雨邻笛起新秋羽檄交驰急凭谁纾国忧 

　　○憩宗上人兰若却赠 

　　随缘千里至接众十年余云满招提境风翻贝叶书泉香分使客树色引轺车解后心应彻沉迷障已除 

　　○为孙典客悼内 

　　锦瑟弦中断幽兰秋易摧妆楼明月掩绣户彩云回乍听安仁诔还闻奉倩哀慈乌鸣不息真欲堕燕台 

　　○送彭兴祖 

　　少年何藉藉作赋两都游明月怀中照蛾眉镜里愁渡头杨柳暗江上浪花浮挥手自兹别春星傍客舟 

　　○马上晚望西山二首 

　　山色晚偏幽青青到马头烟霞心自赏岩壑目能游欲假凌风翼母烦冒雪舟上方三百寺一一可淹留 

　　其二 

　　未着登山屐先从马首看招要如有意接应似真难树色秋浮爽岚光晓滴寒便宜今日去何惜挂予冠 

　　○晓渡芦沟桥 

　　泉咽似兼秋鸡声带水流星驰幕中使风急角边楼去国心犹恋怀乡泪未收自怜非未玉何事转多愁 

　　○留别燕都同好 

　　兹游良不偶四海得同心岂逐金张馆还寻翰墨林衔杯燕月晓说剑塞云深策马独归去空山自赏音 

　　○都下闲居 

　　竹下新开馆松间独掩关幸无案牍累喜有酒杯宽檐燕栖飞便阶乌欲啄闲以吾兼吏隐差可傍燕山 

　　○赋得烟中寺 

　　苍茫迷鹫岭杳蔼鎻龙宫漠漠钟声出沉沉山径通野风飘细缕岚气暗长空咫尺人天界浑疑香雾中 

　　○出京寄阙下故人二首 

　　伏枥心犹壮愁来鬓已班人今千里别路是五云还玉树遥难倚金茎渺莫攀相思从此剧夜夜梦燕山 

　　其二 

　　出郭旷无际茫茫空所思暮蝉声太急疲马去何迟斜日云同角回风雨并吹摇摇心恋阙况复别交知 

　　○东鲁道中寄转运弟用卿 

　　鴈自千行至人犹两地分大堤平若水迭嶂远如云客泪愁中尽秋声树里闻可怜今夜月何故白纷纷 

　　○交河道中 

　　未涉交河水驱车过古城临边余汉垒互市息胡兵行路愁难尽劳歌怨易生犬羊恩不辩空切杞人情 

　　○过吴子化江上居 

　　少年怜意气四海几人存旧识云中将新占江上村躭吟惊白发屏迹托青门往事无须论惟应对酒樽 

　　○广陵与陆无从李季常话旧三首 

　　重来行乐处大半昔人非明月怀歌扇秋风惜舞衣青云双羽铩白首寸心违入洛名空在相看老陆机 

　　其二 

　　风流销已尽不复似扬州重过青莲士相看白发愁易沾江左泪难向竹西游今夜清秋月同君且倚楼 

　　其三 

　　少年曾结客日日出城西旧友那堪忆新诗不忍题辘轳闲蜀井舴艋断隋堤欲逐离宫去难禁乌夜啼 

　　○寄张使君分镇瓜州使君由南成均出守 

　　南国谈经暇儒依出将兵建牙分半郡移幕守专城形势通天堑提封壮　帝京折冲樽俎上明月庾公情 

　　○卧疴江上程君衡见过 

　　万里游将伴江村且闭关过存怜意气惜别损容颜四壁家徒在三秋客未还逢君咨出处小草愧东山 

　　○宿印公竹斋 

　　林中初下榻苍翠竹亭开禅悦分香积昙花拂茗杯入非萧翼至客是许询来深夜挥谈尘悬灯照讲台 

　　○同王悦之孙玄亮宿印公竹斋 

　　投鞭千里至良晤本无期把臂看林竹攒眉问泗卮孤灯风雨夜短榻鴈鸿时宵发山中去何须惜别离 

　　○北归宿萧萧斋与玄极夜话 

　　征衣何处解匹马向长干黯黯孤灯照萧萧万竹寒晚风飘法鼓秋树冷经坛问难忘深夜林栖露正漙 

　　○湖阴道中 

　　三秋归计薄万里客衣单水国波涛壮江村菰芡残日沉岚气湿林密雨声寒行路难如此何须恋一官 

　　○北归 

