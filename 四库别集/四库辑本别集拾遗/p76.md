<!-- { "loadSidebar": true } -->
有命自天，无功受禄。心非土木，感极涕洟。中谢。窃以黜幽陟明，虞舜所以熙载；大比计治，周室所以迓衡。故有三载考绩之科，八法驭吏之典。迨夫炎汉，尤重守臣，有功则增秩而赐金，无状则免官而下吏。洪惟昭代，祗率旧章。岂无不次之尤恩，以待非常之显効。自余常调，一准年劳。如臣者朴木敕散材，堕归暮齿。望不踰于州县，任有愧于兵民。已阅期年，未尝报政。攻坚揉曲，徒矜累月之劳；拾级升阶，动有垂堂之戒。虽云序进，实愈超资。此乃伏遇皇帝陛下，垂六御夫，登三协帝。临下御众，则得宽简之要；知人安民，则躬哲惠之资。久之士悉归，诸福之物并格。零九霄之雨露，泽万里之桑榆。待罪长沙，岂特土风之卑隰；游心魏阙，若将老死于江湖。
 【《永乐大典》卷七千三百二十二「郎」字韵，页九下引「张舜民画墁集」。(藏上海图书馆)】 
　　祭永宁范县君文二首
　　　其一
呜呼夫人！妇德之懿，得之天资。内治既修，始终不亏。衣之贵，良人其归。大邑之封，象服是宜。闺门裕如，寿考维 【棋】  【祺】 。祸故无常，而止于斯。音容寂寂，茫然莫追。聊陈薄奠，维以告悲。
　　　其二
维君出自庆源，嫔于高门。寿以淑德，宜其家人。福禄康宁，宜与偕老。何其奄忽，遽在物先。丹旐启途，新阡载卜。敬陈疏奠，所望 【格斯】  【斯格】 。
 【《永乐大典》卷一万四千五十「祭」字韵，页九下引「张舜民画墁集」。(影印本第一百四十六册)】 
　　祭寿光县君文
昔有郑公，荣绾隋绶。号为名卿，课最之首。非特公贤，母德所授。寿光之居，严阃敢候。欲闻懿意，则无所受。但观其子，不在郑后。足以知之，既贤且寿。今其往矣，可以不朽。聊以奠之，庶羞清酒。
 【《永乐大典》卷一万四千五十「祭」字韵，页九下引「张舜民画墁集」。(影印本第一百四十六册)】 
　　祭郭婿朝散文 【(执中)】 
呜呼，昔子之去我也，亦何遄也，如有追而弗及。今去还也，亦可惫也，如有呼而弗应。其去也在日之阳，其还也在岁之首。无百日之永，有死生之别。青阳化为异物，舆马转为归柩。仰天不闻，叩地征咎。呜呼哀哉，请言其初。子之世父，我之畏友。四十年间，出处先后。教养子侄，两人成就。兄弟同榜，独子未偶。时我见子，念可以取。领以息女，入奉箕。乡俗家风，不待咨究。戎旅艰厄，州县奔走。通籍朝闺，易如反手。心类康庄，莫涯量窦。四海兄弟，百年旧友。志欲共毙，于独有。愚智共期，必得倪寿。騄駬骅骝，一夕而踣。玄酒大羹，一啜而覆。父耄子悼，吾亦颓朽。生理茫茫，孰测孰究。暮途草草，孰倚孰守。客西还，路人悲疚。寡妇在傍，孺孤泣右。魂兮忽惊，来燕兹酒。
 【《永乐大典》卷一万四千五十三「祭」字韵，页十上引「张舜民集」。(影印本第一百四十七册)】 
　　祭郭厚叔文
呜呼，古人谓友道不变者，谓之岁寒。惟我与公，可有斯言。我家兄弟，公家弟昆。爰自幼学，至于成人。今则老死，各効一官。始以德友，终以亲姻。淡成爱存，不忝乡论。七月兄亡，九月公殁。我以兄忧，加之公恤。念兄终始，正与公同。以直立性，以道典学。五十得官，终老食贫。不愧于天，不负于人。清名劲节，可动鬼神。富贵功名，于我浮云。我以兄丧，举事于邠。望公数舍，不得亲临。长号永恨，略见斯文。
 【《永乐大典》卷一万四千五十四「祭」字韵，页十九上引「张舜民画墁集」。(影印本第一百四十七册)】 
　　祭范七宣德文 【(巽之子)】 
之在阴有倚伏，机之在心成祸福。如蚁循磨，如车转毂。贵贱贤愚，同归一宿。善恶如施，不差报复。独于吾子，辄有深惑。奕世忠嘉，受才金玉。入孝出弟，妙年式谷。源深流长，万里举足。如何一生，跋胡退谷。疏食布衣，逃名守默。少偶数奇，多忧足辱。既啬其寿，又镵其禄。曾未中年，奄归泉谷。惠迪获吉，未可执信。善恶无余，戒哉论笃。嗟予纵心，去年尤骇，川流之速。亲友凋零，半年三哭。离绪虽陈，衋心眢目。千里寄哀，忍听工祝。尚飨。亮夫
 【《永乐大典》卷一万四千五十四「祭」字韵，页十九上引「张舜民画墁集」。(影印本第一百四十七册)】 
　　合肥陈府君墓志铭 【(并夫人李氏)】 
府君讳师黯，字公谔，徐彭城陈氏。曾大父讳宗旦，赠工部尚书。大父讳洎，吏部员外郎，三司盐铁副使。父讳琪，国子博士，通判绛州。府君之夫人赵平李氏，曾大父讳宗谔，翰林学士，赠太尉。父讳昭述，翰林侍读学士、尚书右丞，赠礼部尚书。父上卿殿中丞。夫人笄年，归于府君。以侍郎遗表奏补太庙斋郎，历凤翔府郿县主簿、唐州湖阳县令、润州司理参军、光州光山县令，监寿州在城盐酒税，改宣义郎差知庐州合淝县。今上即位，改宣德郎，赐五品服。以元符三年五月二十日起合淝，卒于濠州。享年六十。夫人以元佑三年六月六日，先府君殁于彭城。享年四十一。至某年月日，其孤举府君与夫人丧，祔于彭城县尚书之茔，礼也。府君自少言行有常，不妄交际。吏治精密，不自表襮，公私大小矢如也。初至郿，吏皆少君。已而缩手弗敢试以事，人多以此知之。改官待次，既而丁安康艰，及之官合淝终八年。泊寄盱眙之野，易衣并日，人不见忧色。所居顾多可纪，曾不蕲于人知，而人自知之。夫人生长大家，母永昌郡君章氏，实郇公女，而夫人章出也。耳染目濡，穷极贵富。而能处约好礼，同府君于艰难，内外族人咸贤之。有子孝忠。六女，三嫁为士妻，余尚幼。初绛州娶文元庞公之女，曰安康郡君。生三男子，府君其长也，次曰师仲，曰师道。师道以文章致高名，不幸亡矣。师仲有才智，而府君法度如此。侍郎位下不满德，光明盛大，庶几在其子孙。而府君夫妇所飨亦止此，可嗟矣夫！予于府君，世通婚姻，且相好也。勒石下泉，不敢以诬，是为铭曰：夫介廉，妇顺约。位卑寿促，天之所啬。呜呼，贪薄。
 【《永乐大典》卷三千一百四十六「陈」字韵，页十一上引「张舜民画墁集」。(影印本第四十六册)】 
　　朝奉大夫致仕陈公墓表
有以近世名卿数者，必曰河阳陈公贯。公在仁宗朝为三司副使，累赠某官。其在职也，不伤财，不害民，故其家子孙至今多贤。方历显仕者，如大夫公三司之幼子也。公讳某，字子渊。先世迁徙见于《志铭》。曾祖某官。祖某，赠某官。父某，赠某官。公少则孤，三司爱之。未及补任，而三司云亡。自励克为学，昼夜不舍，以某年登进士第。是时陈氏昆仲登第者凡三人，非特乡里之荣，天下之人信贤人之必有后也。始仕河南府河南县主簿，岢岚军岚谷县令，改著作佐郎，知渭州潘原县事，监解县盐池，迁秘书丞、太常博士、屯田员外郎，官制改朝奉郎，同提举汜水辇运，兼知县事，迁朝散郎。今上登极，覃恩进朝奉大夫，管勾定州安抚司机宜文字。未行，请致仕。感疾，以元佑丁卯七月戊午终于家，享年六十有二。以年月日葬于某乡里。初为河南县主簿，过仁宗山陵，朝廷以外待制李参知河南府，专治大葬事。是时仁宗享国永年，天下久不闻有山陵事。大葬制度，自朝廷大臣宿儒不能知。河南老吏未尝承行专讨，故牍脱烂水火，茫然不知所适。所以参一以严莅之，诃呼责办吏民趣事，或以狡佞自免。方是时，公摄领县事，有问趣应，一以取济，如素备然。参忌而知之。岚谷地邻北界，烽火相望。一日虏众数万至境上，堡聚窜避。帅臣檄通判者安葺之，且觇贼势。军中官被差外出者无敢行。公曰：「民事在县令，不可委之人。」即策马出郊，昼行敌间，夜止村落，数日而复返，虏亦解去。家人僚友危而喭之，公曰：「宁不自揆也，朝廷不失恩礼，疆埸无有侵欲，彼旦以大兵来与一县令为敌乎？」既解去，侦者还，乃酋长猎骑尔。在潘原时，获杀人者亡其杖，狱久不明。公默计使人掘其处，得大挺，即日承伏。熙宁四年，庆州屯兵夜溃出城，邻郡壁守。人情 】【讪】  【 恐，道路不敢行。县民挈家走避兵，公视事如常。日出郭观赏游衍陈乐而归，人情遂安。或者问，公曰：「此非叛兵，特溃兵尔。是皆邠宁人，久役不归，急则趋家，宁肯之它也？所昌言恐动，皆所在不逞，小民欲乘动移窃物尔。」是时并边饥歉，死之太半。州县执泥新法，莫肯赈济。独潘原不待报而发食，全数千人，病者亲视粥药。仪州废，华亭县改格之始，居人未安。府命公权华亭。逾月，潘原民索公归，华亭民愿留。两县之众，争于帅前。即命以归。察访官过县，民遮诉，留公再任，质之诸司，保任如一语，遂以状上闻，得再任。公在潘原六年，民犹诉留不已。既去，即佛寺图其像，以时礼谒，至今不少衰。盐池久例，募民供役。分隶诸官影象工役，故凡盐官寡清白之誉。公至，一切罢去。久之，僚吏皆以为便。权盐使李稷于常课外，浚求其利，操急苛细，人不敢少诉。公谓于法不便，稷怒，使人伺公。久之，竟无所得。在汜水，是时清汴已兴，朝廷忧河流少南，则割新堤。都水使者上言，欲计塞河，使北流入新开口，以纾清汴堤防。公抗议以为不可。役既兴，水不改道，资费以万计。朝廷罢役，贬水官而免公交罪。遂不赴定武之辟，悃求谢事，因叹曰：「仕官忧辱，何时已哉。吾不欲复为也。」予接公于熙宁初年，自尔数数见之。公抗直人也，与人无多言，而志爱久而弥厚。心所不欲者，虽以千乘餂之不为也。家储丰厚，亲戚贫乏者毋小吝。工棋弈，人罕能及之。娶李氏，封永县君，先公卒。再娶陆氏，封同安县君。男三人，益之用公致仕，补太庙斋郎。延之、损之，皆未仕。女三人，一适承奉郎韩宗坦，二在室。至元佑四年，其兄安寿方守解梁，以书抵予曰：「子辱与吾弟游，知其行事。能为之次序，以表之于墓，吾死不恨矣。」然予安得而辞之？因为之表云。
 【《永乐大典》卷三千一百四十五「陈」字韵，页十六下引「张舜民画墁集」。(影印本第四十六册)】 
　　祭子由门下文
