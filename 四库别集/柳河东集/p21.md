<!-- { "loadSidebar": true } -->
　　魏氏世墓于某县某原唐兴有闻士讳之逷者【逷它厯切】与子及孙咸举进士嗣为儒家绵州涪城尉讳全珤【与寳同】魏州临黄主簿讳钦慈太常主簿讳绲【音衮】尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳达之量经纬之谋故豪士贤大夫痛慕加厚生郎中府君讳简字曰裕之以文行知名既冠而徳礼闻于乡党既仕而法制立于官政温柔发乎外见而人莫不亲直方存乎内久而人莫不敬由进士策贤良连居科首授太子校书厯桂管江西福建宣歙四府为判官副使累授协律郎大理评事御史赐绯鱼袋在州六年而人乐之亷使崔衍曰吾敢专天下之士独惠兹人乎遂献于天子拜度支员外郎转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞【一作一同一作同辞】且曰斯人也而不得为善之利中人其怠乎君尝三娶而卒无主妇庭无倚庐【战国防齐王孙贾之母谓贾曰汝朝出而晚来则吾倚门而望暮出而不还则吾倚庐而望】堂无抱孤有令兄弟以主其丧有孝女以守其祀故哭于客位吊于殡东者咸加哀焉凡为部从事府丧而当其位者三州缺而居其守者二皆得其理君之先再世贫不得葬故以禄仕游于诸侯薄衣食损车马凡十有余祀卒获于厥心其族属之无主后者皆位于墓娣侄之无归从者咸防于家由是虚约以终其世既敛冡宰庀其政【庀普弭切説文治也具也】视廪唯釡钟视藏唯束帛无余积焉十有一月遣车归于洛师【遣喆战切周礼大丧饰遣车遂廞之行之説文遣祖奠也】某日祔于墓监察御史柳宗元闻其道而翫其文也久居又同闬【音翰里门也】故哀而铭之其辞曰
　　郎中之道惟直是保淳泊坦厚温恭孝友郎中之文惟孝是宣溥畅周流炳蔚纷纶为周贤能为汉贤良【周礼卿大夫之职三年则大比攷其徳行道艺而兴贤者能者汉书武帝诏丞相御史列侯中二千石二千石诸侯相举贤良方正直言极諌之士】始任雠校篇籍有光仍授使檄訏谟用扬二居郎位征赋以理休声载起显命伊始生而不寿孰知其止殁而不嗣孰济其美有翩其旗爰举裳帷行道迟迟望墓而归象物是宜卜筮孔时里人作铭不愧于辞
　　故朝散大夫永州刺史崔公墓志【公集又有祭崔史君敏文即永州公也文谓某咸以罪戾谪兹炎方志云以某年某月日归葬于某县某原则此志当在永州时作】
　　维元和五年九月十五日壬子永州刺史崔公薨于位享年六十八乙未殡于路寝丙寅迁神于舟以某年月日归葬于某县某原祔于皇考吏部侍郎赠户部尚书府君之墓尚书讳猗宗南巡内禅圣嗣府君以谋画定命起一旅以复天下厥功茂焉【猗于宜切禅音擅按史宗天寳十四载禄山反宗乃谋幸蜀时肃宗在东宫亦亲摠诸军讨之既至平凉郡防朔方留后杜鸿渐魏少游崔猗等奉牋迎上及至灵武遂从容进曰今冦逆乱常毒流函洛主上倦勤移幸川蜀江山阻脩奏请路絶宗社神器须有所归万姓颙颙思崇明圣天意人事不可固违伏愿殿下顺其乐推以安社稷王者之大孝也凡六上牋词情激切上不得巳遂即皇帝位即日奏其事于上皇乃大赦天下以朔方支度副使大理司直杜鸿渐为兵部郎中朔方节度判官崔猗为吏部郎中并知中书舍人事】尚书之先曰贵乡丞赠太常少卿府君讳子美太常之先曰扬州江都丞府君讳道祯【知盈切】行髙位卑华冠士族公讳某字某承世徳之清源浚之以蠲洁【蠲圭渊切】以端其志采羣言之枝叶植之以茂实以循其能始由右千牛备身佐环卫【唐百官志左右千牛卫上将军各一人掌侍卫及供御兵仗以千牛备身左右执弓箭宿卫以主仗又云千牛备身备身左右各十二人掌执御刀】更盩厔三原蓝田尉【盩厔凤翔三原蓝田京兆盩音辀厔音窒】仍有大故三徙同位继授许州临颍汝州龙兴令推以直道二邑齐风哥舒曜尹河南鲸冦猾骜【鲸巨京切骜音敖】黎人播越表公尉河南糗粮刍茭【糗去久切又丘救切】戎备毕给版图田洫民事时乂迁扬州録事防军实呉楚之大都防也政令烦拏【女加切】责奉丛沓一日不蓇【字当作葺诸韵皆无此字唯呉本楚辞中葺字有如此书且文云一日不葺鑴谯四至当是葺字明矣】鑴谯四至【鑴遵全切谯才笑切言鑴秩诮谪之也】公为之优优有裕长史司徒杜公与之揖让异【一作夷】于賔僚入为太子司议郎拜归州刺史岩险湍悍人类鸟兽古号难理公克有声迁永州刺史朝散大夫惟是南楚风浮俗鬼戸为胥徒家有禳【音梗】大者虐鳏孤以盗邦赋敺愚防以神讹言悖于政经莫有禁御公于是修整部吏黜侵凌牟渔者数百人以付信于下而征贡用集擒戮妖帅毁焄蒿淫昬者千余室【焄音薰説文臭菜也】以举正羣枉而田闾克和寛以容物直以率下邦人方安其里搢绅犹郁其望体魄遽降哀何有穷呜呼公前夫人徐州防军荥阳郑钜女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无防公之徳铭曰
　　孰为徳门清河濬源其流沄沄世有显懿扬其清芬焕炳增华昭于后昆惟鲂与鲤【鲂音防】旧史是尊孰为茂功尚书清风蔼其有融勃然而兴披草从龙布令诸夏敷和六戎赫矣大阳克升于中孰为惠政公嗣余庆形于謡咏小程其功大遂其性黠吏是省【黠下八切】妖风以正于邑于邦克扬休命孰为遗爱公去昭代邦人斯痗【音毎又音妹病也】始焉是赖今也何戴孰我公于洛之会何以铭之徽音不昧
　　故永州刺史崔君权厝志【崔氏出自齐丁公吕伋食采于崔因以为氏后分清河博陵二望据志君讳简字敬守其曰湘澨即永州也元和七年壬辰作】
　　博陵崔君由进士入山南西道节度府始掌书记至府留后凡五徙职六増官至刑部员外郎出刺连永两州未至永而连之人愬君【愬音诉】御史按章具狱坐流驩州幼弟讼诸朝天子黜连帅罢御史小吏咸死投之荒外而君不克复元和七年正月二十六日卒孤处道洎守讷奉君之丧逾海水不幸遇暴风二孤溺死七月某日柩至于永州八月甲子藳于社之北四百步崔氏世嗣文章君又益攻博知古今事给数敏辩善谋画南败蜀虏西遏戎师其虑皆君之自出后饵五石病疡且乱【疡音阳説文疮痈也又音易一本作易非是】故不承于初今尚有五丈夫子夫人河东栁氏徳硕行淑先崔君十年卒其在长安东南少陵北君以窜没家又有海祸力不克袝三年将复故葬也徒志其一二大者云
　　鲵为祖晔为父世文儒积弥厚简其名字敬守年五十增以二湘澨【音筮説文水涯也】非其地后三年辞当备故万年令裴府君墓碣【公集有梓人传其首曰裴封叔之弟在光徳里当即闻喜也史传裴光庭之子则刑部员外郎府君讳稹甚明一作植非是司空杜公黄裳也徳宗崇陵顺宗丰陵集又有裴君丰崇二陵集礼后序即此所谓蔵之南阁者也在元和十三年碣葢是时作】
　　公讳墐字封叔河东闻喜人太尉公讳行俭实髙祖侍中公讳光庭实曾祖刑部员外郎府君讳稹实祖大理卿府君讳儆实父公由进士上第校书崇文馆饬馆事修整左春坊由是立署局后参京兆军事按覆校巡大尹恒得以取直为太常主簿搜逖疑【逖他厯切】探抉遯隠【抉音决遯音钝】宿工老师不得伏匿皆来会堂下耆股肱【耆渠伊切诗耆定尔功】役喉喙以集乐事【喙訏濊切説文口也】作坐立二部伎图卿奇其绩奏超以为丞司空杜公聮奉崇陵丰陵礼仪再以为佐离纷尨导滞塞闗百执事条直显遂司空拱手以成自开元制礼讳去国恤章累圣陵寝皆因事擥缀【擥音览缀林卫切】取一切乃已有司卒无所徴公乃撰二陵集礼藏之南阁转殿中侍御史仍拜尚书比部员外郎会校成要朞月毕具刺金州决髙防隟【防赏是切説文弓觧也隟去逆切説文阸塞也】去人水祸渚茭原茅辟成稻梁陟万年令丛剧辨肃谈晏终日人视之若居冗官然会金州猾吏来扬言恐喝以烦凟事曰不得三十万吾能为祸公大怒召骂之恣所为吏巧以闻御史按章具狱再谪道州循州为佐掾会赦量移吉州长史元和十二年七月曰病痁泄卒【泄音薛】始公以唯诺闻长安中奔人危急轻出财力如索水火性开荡进交大官不视齿类挟同列收下辈细大毕欢喜博奕知声音饮酒甚少而工于糺谪謡舞击咢【五各切】纎屑促宻皆曲中节度而终身不以酒气加人昼接人事夜读书考礼收捃防牍【捃俱运切説文拾也】未尝释手以是重诸公间初娶范阳卢氏无子后夫人栁氏徳为九族生三男子丧其二焉贞元十六年某月日卒柎于长安御防之北原冢子铣【铣苏典切一添洎永字】奉柩以明年月日克于墓铣以文书来栁州告其叔舅宗元愿碣于墓左则涕为之铭其辞曰
　　有郁其馨惟裴之卿世服大僚仍耀烈名封叔申之实惟其英雠书宫闱佐职于京太常命吏以能増秩相仪考礼大弁斯毕鸠工展伎爰备声律或图或书藏之府室史于柱下【史记老子传周守藏室之史也索隐曰藏室史乃周藏书室之史又张汤传老子为柱下史即藏室之柱下因以为官名】郎于防司【周礼司防之职以防互考日成以月要攷月成以嵗防攷嵗成以周知四国之治以诏王及冡宰废置谓裴府君为比部员外郎防校成要也】徼循以周大比是宜作牧于金金人允懐沟防汉浒垫沃卒移【垫都念切书下民昏垫】增我嵗食易其芋魁防手闲民相顾聚来征为万年治剧于都百务叙成谈晏以娱谁恤谁恃不忍悍吏胡巧其辞按章以遂由道斥循施施三年【施余支切改易也】更赦进资庐陵是迁人曰世徳宜庆于延又曰良能宜力之宣朝有大赉期赐其还神不享命殒在前长原有墓髙曽祖父淑灵是祔封叔爰归左右惟具孤铣磨石祈辞海陬遂升其趺于道之周















　　栁河东集巻九
　　钦定四库全书
　　栁河东集巻十
　　唐　栁宗元　撰
　　志八首
　　唐故中散大夫检校国子祭酒兼安南都防御史中丞充安南本管经畧招讨处置等使上柱国武城县开国男食邑三百户张公墓志铭【并序张公名舟考之旧史在宪宗元和元年以安南经畧副使为安南都防本管经畧使四年八月丙申奏破环王国余不可考而五年七月乃以虔州刺史马总为安南都防本管经畧使公谓张公某年月日死于位其书葬特曰用某月日则张公之死及葬当是元和四五年间矣公时盖在永州云】
