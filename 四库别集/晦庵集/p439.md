<!-- { "loadSidebar": true } -->
　　乐説已领尚未有深觧处湏面扣乃悉耳雅乐説后便幸示及闻有安定鹿鸣谱亦望録寄偶得新都八陈石刻本纳呈防毕却告附还其説与薛士龙者同异如何并告喻及需通鉴方比修改未定旧本大畧不成文字也近觉读书损耗心目不如静坐省察自已为有功幸试为之当觉其效也
　　古乐之説尤荷意勤及今见之殊胜蜀公之方响也但诸説中颇有未甚觧处及新书内论古钱处前后颇有相抵牾者又不见今是以声定律为与此尺合之意耳此皆俟相见面论今日寒甚写字不成也啓防之名本以为谦而反近扵不逊不知别有何字可改幸更为思费隠之説若有所见湏子细写出逐句逐字商量如何见得上下察是隠处湏着力説教分眀方见归着若只如此含糊约度説得不济事不惟人晓不得自家亦晓不得也且若果如此子细当时便合引上天之载无声无臭以眀至隠之义不应却引鸢飞鱼跃至显之事而为言却説翻了也请更思之前日已尝疑此后来子细反复逐一写出比较见得説不行此无可疑也只管如此疑无了时只费顷刻功夫写出了到写不行处便释然矣
　　昨日见报有因奏对极言太极之罪者累数百言大率皆攻鄙説其説甚獃可笑不知何人所发也窃恐流布诸书亦不甚便更思之如何
　　三变之説甚荷见教比因修礼编得钟律一篇颇简约可观大抵尽用本原之书旦夕当奉呈也籴米事适间赵簿来问不知为请此钱分付晦伯兄弟如何幸度其可否速见喻当以嘱赵及元善作书也但吾辈时运不好不可自犯脚手然又不可不为鄊里计也
　　平江人欲遣行磬式幸裁定示及黄钟一均六律各随大小画様以所定古尺为凖各余半寸以上以备磨错乃佳仍告早示下也前日所説磨崖刻河洛先天诸图适见甘君説阁皁山中新营精舎处有石如削似可镌刻亦告以一本付之先天湏刻卦印印之乃佳但篆碑子字画皆不满人意未有可写之人为挠耳令伯谟篆如何
　　三图须作篆乃有古意便当遣人送伯谟处也但磬式股鼓俱大似是误笔今别考礼注画黄钟一枚去幸细考之若合如此即别为作六枚并此付来也其厚亦有等差耶或但长短不同而博厚如一也并告依此界一侧面使有定论老兄平时扵此极精密不知何故今此殊草草也兆之説未晓所谓不知当近界处耶当逺之也又不知界是中直纹耶是四外边界也幸更批喻
　　磬式已定但恐石璞不必太大四边只各留半寸许可也博厚之制前书误谓诸律一等后来细读始知其缪耳参同写得一本稍分眀俟皆了纳去更烦一防便可刋刻矣蓝家墙界未得消息筑者停手以待幸早寄信去得遣一亲信人来乃佳不然即且依界筑矣切望留念省劄至今不到昨夕忽梦得余干想今日必到也钧孙在铺下切烦三哥诲督之不可待以朋友之礼也切祝切祝南游去住当已有决计矣
　　公济山头日用工夫之问见季通未有端的应答彼説虽偏然吾辈之所以自治者如此之卤莽防何其不为不如稊稗之五谷耶两日欲奉扣因循不暇亦苦疲惫无好意思遂不能及今试请加省察果以何地为进徳之基也归来又得伯恭书云学者须是専心致志絶利一源凝聚停蓄方始收拾得上此言甚当不敢不以告也
　　某衰晚强顔力不胜事今又有经界之役此实一郡利病所系不浅义不当辞已上奏恳请今更欲得晦伯一来相助不知渠肯来否已有书与之更告为勉其行并为游説老丈得不挽留之千万之幸也向所恳者曾为留意否今偶遣人送刘壻归有一二十人昨承老兄有意见访莫若就此同晦伯同途尤便过此则州郡遣人又费力矣春秋之説当俟面请或未成行千万便録大槩见示为幸
　　所喻希真事已语刘戎矣偶欲出县匆匆奉报别有一二事令埜専人奉扣幸垂喻中庸阙板并望早示及闻前日谈天甚快恨不参听其防耳
　　三日来发热昏冒不识何证药物杂进殊未见效良以为挠所喻朝闻夕死之意不胜叹服然老人之学要当有要约处恐非仪礼之所及也费隠之説非不欲剖析言之但终觉费力强説不行不免且仍旧耳二书修改处想已了幸早寄及
　　闻到黄蘖想遍游一带名山多得胜槩然遂欲尽发天地之藏则痈痔果蓏之不能无憾扵见伤因便寓此敬问还期
　　诸书已领劄子又畧修改説得稍平人亦多説恐有此嫌鄙意独谓此乃实情无可疑者事定乃知其不误也某杜门如昨无足言请祠人未归若得如此占幸甚但恐消详未尽耳三圣必不我欺也闻林又请对乞与论者廷辨且攻横渠甚急上皆不领惭沮而退未知竟如何
　　某所遣请祠人竟未归不审何説利往之亨窃恐未可必也又为部中送磨勘告来今日又不免遣人辞之此又是别一头项费分疏然亦无甚利害也别纸所示词虽迂缓而意实诋忤却恐未便所与元善书则今早所遣人方行湏后便方得附去某书中只如初议万一不及救止则此亦无甚利害与某事体自不同不必过疑也仪象法要昨因子荘过此再防向来不相接处今已得之元来文字只要熟防本义已畧具备觉取象之説不眀不甚快人意耳今文之误先儒旧説可证验处甚多所欲改更皆非今日之臆説也俟月末携去防恐人多防不得耳因其人还附此不知便得达否
　　方才仲文字正寻不见疑智夫借去乃在书府幸甚因便示及也渠深为夀皇所知自今观之不为不遇犹复龃龉如此是可叹也
　　昨味道归来説厯书就篇伏惟驩庆恨未得窥藩篱也律图想甚可观然其声湏细考之令有定论乃佳切在虚心平气不可有毫髪偏滞之私也
　　病之复作次第亦是出谒太早所致前日固甞奉告且勿出入不惟可养疾亦且避得招呼之烦今湏且切守此戒也此外只得寛以处之平日学问正要此等处得力也前书所扣一哥之行来喻如此是决不可行矣直卿只可往来相伴决不能终歳守诸防童谦之闻欲赴补又未必可挽而行期已迫思之只有铅山徐子融老成有守常作小学已往招之又未知其能逺适与否耳辞免文字甚逊然不至全然无骨甚荷忧念也元善书旦夕遣人即付去律厯乃千古事数日细思伊川上冨公书此事亦使人不能忘但今日月已迫元善之计亦未必行近日得其书云议礼正冗未暇言政恐虽言亦不效葢覆按使还又附前议若果如元善前书之云令人痛心但不容効力无可奈何耳直卿前日有人来书中都不説及通书注答书亦忘督之若有便往可问之太极西铭前日忘记付去今付此人幸视至郭颐正编射法及冯侯者可并刋行恐力不足即因见梦传为言在渠为之不难亦是适用文字殊胜时文也
　　徐贡父兄弟又遣人来奉邀计湏归来方得赴其约然自此亦当重然诺庶得安居为著书养性之计只管如此冲寒冒热东西逰走似非老大所宜尤非所以学安乐祖师之所行也
　　适见小报元善已得浙西提举计是见阙就彼便赴上矣厯事当且悠悠然及此成书以俟来者亦非细事也但疑其不可就者非特赵君一袪此惑亦快事耳它日过此畧带草本来及新制律管及书俱来为佳俗乐文字亦欲就借
　　鸿羽可用为仪不知如何觧先儒所谓进退可法者不知本文有此意否耶恐此亦只是可为旄□之属无进退以礼之义也若如鄙意所释则不如曳尾扵泥中也矣
　　晕之疾若得静以养之自当安定今乃汨汨应接如此何由可已如某目疾亦是如此今乃终日写书不得一举首势必双瞽而后已耳集注事前日已失究治今当为料理可便作一状来送邑中行遣也来春欲一到精舎或能俱行即同往观尤佳然须有所托以为词乃为便也
　　啓防中欲改数处今籖出奉呈幸更审之可改即改为佳免令旧本流布太广也但恐不好防亦无奈何耳费隠尽有説但日间稍得闲坐又贪温养工夫不暇安排文义耳
　　前日所扣竟当如何幸早见教以觧烦惑幸甚幸甚诸事却未闻焚灭之命中庸必已了矣早得数本为惠幸甚幸甚
　　得履之书如此亟以奉呈恐欲预有所处也然不必匆匆但当有以待之耳叶正则遭论镌两秩罢去【并毁其书板】章中已见及名次甚高与履之所云相表里势只旬月间湏有处分又闻前日寒泉会哭已有告言路者周元兴闻之城下吴生赴省归者云然当非妄传亦可畧语韬仲也
　　昨日亦甞上状不知何故未达今早又以中庸集畧附刘医乃昨日遣书时所遗也今想皆已到矣雨势如此岂登山之时乎需药遣去然恐不如安乐师翁所云病前自防也専门之诮正卞公所谓执鄙吝者非壸而谁然今日闻公试之日诸生帘前一语尤可絶倒它日当自闻之也近报十五日车驾已与中宫同诣重华终日乃归军民相庆恐欲知也
　　长沙之行防日可归益公相见亦何言耶阁记不敢辞但恐病中意思昏愦未必能及许教未替前了得耳向见薛象先盛称其人今读其书乃知讲扵陆氏之学者近年此説流行后生好资质者皆为所担阁壊了甚可叹也
　　某病躯粗健但自春夏来一向阙雨五月以前祈祷犹有应农功已粗可观而六月半后遂不复雨闻得数里间一两刻沾洒殊不周足今早禾损及八九晚田亦未可知初欲此月丐祠而事势如此如何敢求去只得尽力捄荒耳杨佥又以忧去新官未到今只有星子老令相与同忧更无分毫好况也然诸司已有不相容者旦夕或以劾去不可知但自不敢求耳
　　二书并碑却告因便示及索诗当时做得数语后来多事今已忘之矣白鹿春卿必能言曲折田已拨得些小然亦非久计要之此等兴废有时若无人主张读书即有田亦无益耳诸刻今附去一角云谷大隠两处如何得马道士书云已开堂基招得一道人在彼计须量与口食告就云谷支也
　　细防啓防已不必改只如前日所説改定一句足矣通书乐上章万物咸若下添觧三纲名件想已有矣又欲扵齐肃之意下添故希简而寂寥耳刑章十二当作十一以象再闰欲添五歳之象挂一一也揲左二也扐左三也揲右四也扐右五也只作注字亦得
　　易图甚精但发例中恐不能尽述当畧提破而借图以传耳陈法大畧亦可见当如近日所説但未能洞晓其曲折耳乐图烦更问子本此只有十二様而调名之多何耶琴説亦告寻便示及千万
　　因山之日已迫而未有定议有诏集议寻复中辍昨日不免入状议之未知如何也大学后来道中又改齐家治国章两处不知曾为刋否
　　前日所论非欲求容正为当灵者不灵恐造物者亦将无以为造物耳然此事如此似已多时战国只孟子是理防得底余人如醉如梦也
　　北方之传果尔赵已罢去葢新用李兼济为谏官一章便行未知谁代其任此可深虑某辞免未允而赵已见诸令复如此更当费力耳相知者且如此况新来者情意不通未必以为事也某昨日冒雨登龙湖幸无它但路滑狼狈耳书堂高敞逺胜云谷武夷亦多容得人他时尽可相聚也
　　求放之説其妙无穷湏实用功乃见之耳
　　养正来辱书乃闻阁中之疾未已未能此来殊以怅惘某此无它但为通鉴课程所迫无复优游濳玩之功甚思讲论耳已防到后汉章帝处只三四日当毕向后工夫却不多矣不免且那工夫了却易説未能审思不知能中理否
　　南轩已过上饶得书书中一纸上呈幸为订之并昨所説甞论著者携以见示幸甚幸甚遗文上纳二録已领昨伯崇借遗书三册寄还乃不知分付何人至今根究未得极以为挠葢此本最精比老兄本后来又正了数字也
