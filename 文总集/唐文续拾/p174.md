<!-- { "loadSidebar": true } -->
    右按工部侍郎韦公云：“贞观中，搜访王右军等真迹，出御府金帛，重为购赏，人间古本，纷然毕集。太宗令魏少师、虞永兴、褚河南等定其真伪。右军之迹，凡得真行二百九十纸，装为七十卷，草书二千纸，装为八十卷。小王、张芝等，亦合少多，勒为卷帙。以贞观字为印，印缝及卷之首尾，其草迹又令河南真书小字帖纸影之。其古本，亦有是梁隋官本者，梁则满骞、徐僧权、沈炽文、朱异，隋则江总、姚察等署记。太宗又令魏、褚等卷下更署名记。开元五年，敕陆元悌、魏哲、刘怀信等检校换衤票，分一卷为两卷，总见在有八十卷，馀并坠失。元悌等又割去胶代名贤押署，以已名氏代焉，上自书开元二字为印记之。王右军书凡一百三十卷，小王二十八卷，张芝、张昶书一卷。”徐会稽云：“太宗大购图书，内库有锺繇、张芝、张昶、王羲之父子书四百卷，及汉、魏、晋、朱、齐、梁杂迹三百卷。贞观十三年十二月装成部帙，以贞观字印缝，命起居郎褚遂良排署。”元卿见建中已後翰林中杂迹，用翰林印印缝，茹兰芳等署名。又云：“贞元十一年正月，於都官郎中宝泉兴化宅见王е书、锺会书各一卷，武都公李造押名。又两卷，并古锦衤票玉轴，每卷十馀人书。内一卷，开皇十八年押署，有内史薛道衡署名。”前後所见贞观十三年及开元五年书法，跋尾题署人名或人数不同，今具如前。元和三年岁次戊子四月五日，太清宫道士卢元卿记。（《书苑菁华》）
    ○跋尾记
    右。前件卷是官库目录第三十，共四帖，都一百六十一字，玳瑁轴，古锦衤票，有贞观印字及李氏印。谨具跋尾如前，元和三年四月六日，卢元卿记。（同上）
    ☆徐灵府
    灵府，钱塘人。方瀛观道士。频诏不起，号默希子。（著《列子注》）
    ○天台山记
    孙绰云：“涉海则有方丈蓬莱，登陆则有四明天台。”信矣哉！盖寰瀛之灵墟，三清之别馆。按《真诰》云：“天台山高一万八千丈，周回八百里，山有八重，四面如一，当牛斗之分，以其上应台宿，光辅紫宸，故名天台，亦曰树柏。”栖山陶隐居《登真隐诀》云：“大小台处五县中央（即馀姚、临海、唐兴、句章、剡县也）。大小台乃桐柏山，六里乃至二石桥，先得小者。复行百馀里，更得大者，在最高处采药人，仿佛见之，石屏虹梁，与画相似。又见玉堂金阙，望桥边有莲花状，大如车轮，其花恍惚不可熟见。大小台者，以石桥之大小为名。”据此说，即天台与桐柏，二山相接而小异也。按长康《启蒙记》云：“天台山在会稽郡五县界中，去人境不远，路经瀑布，次经犹溪，至于浙山。犹溪在唐兴县东二十里发源，知花顶从凤凰山东南流，合县大溪，入于临海郡溪江也。其水深冷，前有石桥，遥望不盈尺，长数十步，临绝溟之涧，忘其身者，然後能度。度者见天台山，蔚然凝秀，双岭於青霄之上，有琼楼玉堂，瑶林醴泉，仙物异种，偶或有见者，当时斫树记之，再寻则不复可得也。”按此记说，则神异之所，非造次可睹焉。今游人众所见者，盖非此桥，且犹溪高处，不见有桥，今众人所见者，乃在歇亭西二十里，水流于剡县界，定知不是长康所说之桥也。
    州取山名，曰台州，县隶唐兴，即古始丰县也。肃宗上元二年，改为唐兴县。山去州一百四十八里，去县有一十八里，一头亚入沧海中，有金庭不死之乡，在桐柏之中，方圆可三十里，上常有黄云覆之，树则苏牙琳碧，泉则石髓金浆，《真诰》所谓金庭洞天，是桐柏真人之所治也。真人周灵王太子乔，字子晋，好吹笙，作凤鸣於伊雒间。道人浮丘公接以上嵩山，三十馀年後，求之不得，偶乘白鹤，谢时人而去，以仙官授任为桐柏真人，右弼王领五岳司，侍帝来治兹山也。故《真诰》云：“吴句曲之金陵，越桐柏之金庭，成真之灵墟，养神之福境。”《名山福地记》云：“洪波不登，三灾□莫至。”又云：“经丹水南行，有洞交会从中过，即赤城丹山之洞，上玉清平之天，周迥三百里。”
    洞门在乐安县界，即十六洞天第六洞也，即茆司命所治也。群峰峥嵘，碧障合沓，磨霄凌汉，日蒸云起，雾桑迸芳，瑶花间发，光彩辉烛，四时如春，凤翔神鸾，栖於其上，丰狐文豹，隐於其中。南驰缙云，北接四明，东距溟，西通剡川。又多产柽，松桂垂珠，积翠於重岩；玄光灵芝，吐耀於幽谷。至於碉烟匿景，匪徒与五岳争雄；考异搜奇，自可引三山为疋。爰洎晋宋，至于梁陈，咸以日中星鸟；望秩兹山，藏璧献琛，率为常典。《抱朴子内篇》云：“凡诸小山，不堪作神丹金液，皆有木石之精，千岁老魅，能坏人药，唯嵩镇、少室、缙云、罗浮、大小台，比诸山正神居处，助人为福，可以修真练药者矣。”
    天台观在唐兴县北十八里，桐柏山西南瀑布岩下。旧《图经》云：吴主孙权为葛仙公所创，最居形胜，北沿王真君坛，东北连丹霞洞，西北抛翠屏岩。故孙兴公《天台山赋》云：“搏壁立之翠屏。”即此岩也。仙坛与翠屏岩耸空斗峙，瀑布迸流，落落西崖间，可千馀丈，状素霓垂天，飞帛触地。孙兴公赋云：“瀑布飞流以界道。”即此处是也。腾波沫，近惊翻云，鼓怒振雷，遥闻神悦。瀑布南流百馀步，与灵溪相合，流注县大溪，入于临海郡也。观中流引瀑水，萦绕廊院，灌注池沼，荷芰芬芳，萝竹交映，游者忘归，胜概炎极也。
    观东一百五十步，先有故柳史君宅，号曰紫霄山居。南瞩苍岭，北接紫霄峰，左右皆列小山，逦迤为势。东北连丹霞洞，洞有葛仙公练丹之初所也。宅中多植灵葩翠柽，修笙其卉，曲池氵沼，药院丹炉，斯亦炼化之奇景。柳君名泌，宪宗十三年，自复州石门山诏徵授台州刺史。不至郡，便止山下，领■药，后浑家於丹霞洞隐仙也。
    自天台观西去瀑布寺一里，宋元嘉年中，沙门法顺所兴立。近瀑布下，因以为名。寺北一里有岩，高百丈，名百丈岩，岩下灵溪。孙与公赋：“过灵溪而一灌，疏烦虑於心胸。”寺引溪水，经厨中过，还绕廊院。寺南九峰山，山高百馀丈，周回六里，亦天台有派干也。旧名九垅山，天宝六载改为九峰山。昔王逸少与支道林常登此山，以为胜瞩也。
    自天台观北路上桐柏观一十二里，皆悬崖磴道，舰折而上，皆长松狭路，至於桐柏洞门。故赋云：“苏萋萋之纤草，荫落落之长松。”即此地也。自洞门一小岭，可二里乃至观处，倚小松岭，岭前豁平陆数顷，四面特起峰峦，有若郛郭，乃神真之所休憩，巢许之所钦，自非翕沉凌霄汉，梦龟鹤之夭促，与天地而长久者，何以居焉。昔褚先生修道之所，又徐法师之於此立道房斋阁，号曰隐真之中峰。观前有田顷馀，东有溪曰清溪，溪注田西经三井，飞流瀑布，凡是游客，但亲景奇物异，恍然似升玄都玉京者矣。观即唐睿宗景龙二年为白云先生所置。白云先生乃司马天师也，名子徽，字承祯，河内温人，事载在碑中。先生初入花顶峰，遇王义之入山学业，先生过笔法付义之：“子欲学书，好听吾语。夫受笔法，与俗不同，须静其心，後澄其心思，暮在功书，<角力>骨附近，气力又面均停，握管与握玉无殊，下笔与投峰不别，莫夸端正，但取坚强，<角力>力若成，自然端正。东边石室，子莫频过，尽是异兽精灵也。向余边受业，凡人到彼必伤，缘残吾命，汝将来料伊不敢。西边石室，甚是清闲，案砚俱全，诗书并足，松花仙果，可给朝餐，石茗香泉，堪充暮饮。闲玩水自散情怀，闷即凌峰，莫思闲事。”义之既蒙处分，岂敢有违，一登石室，二载不亏，夜则望月临池，朝则投云握管，澄滤其思，暮在功书，清静其心神，志求笔法。光迥影转，节物频移，日就月将，便经年载。义之第一年学书，似蛇惊春蛰，鱼跃寒泉，笔下龙飞，行间蝶舞，虽未殊妙，早以惊群。至第二年学书，似鹤度春林，云飞玉间，笔舍五彩，墨点如龟，筋骨相连，似垂金锁。至第三年学书，将为是妙也，遂书得数纸来。先生再拜展於案上，一见凛然作色，高声谓责义之曰：“子之书法，全未有功，<角力>骨俱少，气力全无，作此书格，岂成文字？但且学书，有命即至，仙堂无事，不劳相访。”义之唱喏，即归书堂。援又得三年功，书成矣。先生乃赞义之曰：“念汝书迹，异世不同。淡处不淡，浓处不浓。得之者罕有，见之者难逢。进一字千金重赏，献一字万户封侯。”再赞曰：“众木中松，群山中峰，灵鹤中冲，五岳中嵩。吾令归俗，汝向九霄红。汝归於世界，如鹤出笼。别後有心相顾，时时遥望白云中。”先生初人天台，後睿宗皇帝诏复桐柏旧额，请先生居之。其降敕书曰：“吴朝葛仙公废桐柏观右天台山，如间始丰县人斫伐松竹，毁废坛场，多有秽触，频致死亡。仰州县官与司马练师相知，於天台山中僻方封取四十里，以为禽兽草木长生之福地，量一观仍还旧额。”初构天尊堂五，虚其上三，而良吏书之，以记祥也。天宝六载，郡守贾公长源及玄静先生李君名含光，即天师弟子之玄宗师等立碑，太史崔尚制文，翰林学士韩择木书，玄宗皇帝亲书其碑额。
    观南一里有石坛一级，以砖石杂砌，方广三十二丈。按《法轮经》，即太极三真人下降，授葛仙公修道於天台山，感降上真於此坛也。仙公真经并义注之所也，事迹具在《本起传》中，此不备载。坛西南下石上，有隶书刻记之，日诰使徐公醮坛，授仙公经。真人自称姓徐，名来勒字，则未详何人也。坛前有塘，名曰降真塘，塘多植荷{艹杏}之类。自塘南一里至洞门，门外西南一里馀至王真君坛，真君即桐柏真人也。有小殿，即真君仪像俨焉。开元初，玄宗创立之，度道士七人逦扫也。
