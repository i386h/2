<!-- { "loadSidebar": true } -->
　　华禾【善作亦】挺其秀【善曰郑毛诗笺曰奕奕光也黒也霄云也毛苌诗传曰蒙蒙雨貌凡水下流曰霤广雅曰稠穊也穊居致切毛诗曰实发实秀　翰曰霄和气也甘霤雨也挺出也】靡田不殖九谷斯茂无髙不播无下不殖芒芒其稼参参【所今】其穑【善曰芒芒多貌参参长貌种曰稼敛曰穑　向曰芒芒寛广貌参参长盛貌】稸【许六】我王委充我民食【善曰公羊传曰君子之为国也以有三年之委尚书八政一曰食　铣曰委积也言为王之稸积以充人食】玉烛阳明显猷翼翼【善曰尔雅曰四气和谓之玉烛广雅曰翼翼明貌猷道也济曰言王道明盛】
　　由庚万物得由其道也【善曰由从也庚道也言物并得从隂阳之道理而生也子夏序曰由庚废则隂阳失其道理矣】荡荡夷庚物则由之【善曰尚书曰王道荡荡毛苌诗传曰夷常也万物由之以生也喻王者之徳羣生仰之以安　翰曰夷平也荡荡平道万物从之而生也】蠢蠢庻类王亦柔之【善曰毛苌诗传曰蠢动也国语曰夏禹能平水土以品处庶类者也孔安国尚书传曰柔安也　向曰蠢蠢众多也言庶物之类王者以道安之】道之既由化之既柔木以秋零草以春抽兽在于【善作在在】草鱼跃顺流四时递谢八风代扇【善曰万物既由于道羣黎又安于化故草木遂性而零茂随四时也兽在草鱼跃顺流言皆得其时也　铣曰言王从道而化万物各得其所故时和八风不失节八风入方之风也】纎阿案晷星变其躔【直连切五臣作星躔其变　善曰淮南子曰纎阿月御也顔延年纂要曰景曰晷吕氏春秋曰月躔二十八宿汉书曰日月初躔星之纪音义曰躔舎也　翰曰躔星次也言星月各案其晷次不失常也】五纬【善作是】不愆【善作逆】六气无易【善曰尚书云曰雨曰旸曰燠曰寒曰风曰时五者来备各以其序庶草蕃庑左传医和谓晋侯曰天有六气隂阳风雨晦明易改也谓不改其常行也　良曰同善注言无错逆变易】愔愔我王绍文之迹【善曰左氏传右尹革曰祈招之愔愔杜预曰愔愔安和貌我王成王也此诗成王时也文周文王也言能继文王之迹也】
　　崇丘万物得极其髙大也【善曰万物生长于髙丘者皆遂其性得极其髙大也子夏序曰崇丘废则万物不遂其性矣】瞻彼崇丘其林蔼蔼【爱】植物斯髙动类斯大【铣曰蔼蔼茂盛貌植物草木也动类禽兽也言各得所宜而髙大】周风既洽王猷允泰【善曰周周室也毛诗曰王猷允塞　济曰泰通也言周室风和既洽王道信通上下】漫漫【莫干】方舆廻廻洪覆【善曰淮南子曰以天为葢以地为舆曽子曰天道曰贠地道曰方　翰曰方舆地也洪覆天也漫漫逥逥大貌】何类不繁【五臣作烦】何生不茂物极其性人【五臣作民】永其寿【善曰易干凿度曰统者在上方物常在五位应时羣物遂性汉公孙对策曰形和则无疾无疾则不天　翰曰言生类茂盛各尽性命之夀】恢恢大圆茫茫九壤【善曰老子曰天网恢恢九壤九州也左传曰　芒芒九土　向曰恢恢茫茫皆大也大圎天也】资生仰化于何不养人无道夭物极则长【善曰资取也言取生者皆仰徳而化易曰至哉坤元万物资生言物尽其性咸生长也庄子曰终天年而不中道夭者是智之盛也年未三十而死曰夭言无夭折之道也　铣曰言天地养万物皆极其性而无夭伤】
　　由仪万物之生各得其仪也【善曰言万物之生各由其道得其所仪也毛苌诗传曰仪宜也苍颉篇曰宜得所也子夏诗序白由仪废则万物失其道理矣】肃肃君子由仪率性【善曰尔雅曰肃肃敬也郭璞曰容仪谨敬也礼记曰率性之谓道　良曰君子敬其容仪以从道】明明后辟仁以为政鱼游清沼鸟萃平【五臣作于】林【善曰尔雅曰明明察也郭璞曰聪明鉴察也尔雅曰后辟君也毛诗曰依彼平林有集维鷮　翰曰言明君以仁爱为政则鱼鸟各得其性】濯鳞鼓翼振振其音賔写尔诚主竭其心时之和矣何思何脩【善曰宾谓羣臣也时既和平矣何所思虑何所修治易曰天下何思何虑王弼曰一以贯之不虑而尽也庄子老曰至人之于徳也若天之自髙地之自厚夫何修之为　向曰逺宾皆写其诚信明主尽心抚之】文化内辑武功外悠【善曰辑和也言以文化辑和于内用武徳加于外逺也悠逺也　向曰言文化和内武功及外而逺】
　　述徳
　　述祖徳诗二首【五言　善曰陈郡谢録曰字幼度领徐州牧苻坚倾国大出为前锋射伤苻坚阵杀苻融封康乐公灵运述祖徳诗序曰太元中王父龛定淮南负荷世业尊主隆人逮贤相徂谢君子道消拂衣蕃岳考卜东山事同乐生之时志期范蠡之举】谢灵运【善曰沈约宋书曰谢灵运陈郡人也博览羣书文章之美江左莫逮初辟琅邪王大司马行参军后为临川郡太守为有司所纠徙封广州遂令赵钦等要合乡里健儿于三江口篡取谢要不及有司奏依法收罚诏于广州弃市　铣曰述其祖谢安谢之徳】
　　达人贵自我髙情属天云【善曰吕氏春秋曰阳朱贵己髙诱曰轻天下而重己也天云言髙也曹植七啓曰独驰思乎天云之际　济曰达人贤达之人谓祖也贵我谓轻物重身也言情之髙属及于天云】兼抱济物性而不缨垢氛【善曰缨绕也垢滓也氛气也谓世事皆恶不相缨绕不离尘雾嵇康书曰子文三登令尹是君子思济物之意也　良曰言兼有济物之心不为尘垢所缨纒】段生藩魏国展季救鲁人【善曰魏都赋曰千乗为之轼庐诸侯为之止戈则干木之徳自解纷也幽通赋曰木偃息以蕃魏兮展季栁下恵也列女传曰栁下恵妻诔之曰防耻救人徳弥大兮遂谥曰恵　翰曰段干木不仕为魏国藩屏】髙犒晋师仲连却秦军【善曰吕氏春秋曰秦将兴师伐郑贾人髙遇之曰此必袭郑乃矫郑伯之命以劳之曰寡君使臣犒劳以璧膳以十二牛秦三帅对曰寡君使丙也术也视也于边防之道也迷惑防入大国之地再拜受之髙诱曰防国名也音晋今为晋字之误也汉书音义服防曰以师枯槁故馈之犹食劳苦谓之劳也广雅曰犒劳也史记曰鲁仲连齐人也赵孝成王时秦使白起围赵魏王使将军新垣衍説赵尊秦昭王为帝仲连责而归之新垣衍起再拜请出秦将闻之为却十五里】临组乍不緤【薛】对珪宁肯分【善曰史记曰平原君欲封鲁连连不肯受左太冲咏史诗临组不肯緤对珪不肯分説文曰组绶属王逸楚辞注曰緤系也据仲连文虽不见分珪之事古者封爵皆随其爵之轻重而赐之珪璧执以为瑞信今仲连不受齐赵之封爵明其不肯分珪也铣同善注】　惠物辞所赏励志故絶人【善曰恩惠及物而不受赏言勉其志不与众同故言絶人也孔安国尚书传曰励勉也】苕苕【条】歴千载遥遥播清尘清尘竟谁嗣明哲时经纶【善曰明哲谓祖也楚辞曰闻赤松之清尘周易曰君子以经纶　良曰苕苕遥遥皆逺也谓髙让之徳清尘逺播千载也言我祖有明智经纶之材能继鲁仲连】委讲缀道论改服康世屯【善曰汉书曰太史公习道论于黄子左传齐侯谓韩厥曰服改矣杜预曰朝戎异服周易曰屯难也　翰曰康安屯难也言委弃讲艺与王羲之隠于防稽之山以缀道论后出为将军破苻坚故云安世难】屯难既云康尊主隆斯民【善曰庄子曰语大功立大名此朝廷之士尊主强国之人也魏志诏曰翻然改节以隆斯民　向曰谓败苻坚以尊晋主能盛于国人】
　　中原昔丧乱丧乱岂解已【善曰晋中兴书曰中原乱中宗初镇江东中原谓洛阳也晋懐愍帝时有石勒刘聦等贼破洛阳懐帝没于平阳　铣曰言中夏丧乱未解散也已止也】崩腾永嘉末逼迫太元始【善曰王隠晋书曰懐帝即位年号永嘉孝武即位年号太元　济曰永嘉太元并西晋年号崩腾破壊貌逼迫言为胡虏等奔逐】河外无反正江介有防【子育】圮【平鄙反　善曰河外谓之渑池史记曰秦王使使告赵王为好防于西河外渑池公羊传曰拨乱反正莫近于春秋楚辞曰长江介之遗风薛君韩诗章句曰介界也毛诗曰今也日蹙国百里尔雅圮败覆也　良曰河外洛阳也言为贼所破不得反洛阳之正介间也迁于江间迫促狭小屡有毁败也圮毁也】万邦咸振慑横流赖君子【善曰慑惧也谢灵运山居赋自注曰余祖车骑建大功淮肥左右得免横流之祸孟子曰洪水横流泛滥于天下　翰曰言万国恐惧得免横流之祸者防君子之力】拯溺由道情龛【戡】暴资神理【善曰拯济也溺没也孟子天下溺则援之以道荘子曰道有情有信曹植武帝诔曰人事既关聪镜神理　向曰龛胜也言拯横流之溺由懐道情胜暴静乱资神妙之理】秦赵欣来苏燕魏迟【去】文轨【善曰尚书曰徯予后后来其苏礼记曰书同文车同轨铣曰迟待也秦赵燕魏四国言皆欣其苏息以待文轨同也】贤相谢世运逺图因事止【善曰贤相即太傅也山居赋注曰太傅既薨逺图已辍左传荣成伯曰逺图者忠也曹大家上疏诸兄曰上捐国家累世劬劳逺图之功　济曰太傅谢安也谢世运谓死也逺图谓谋也深逺之谋因此而止】髙揖七州外拂衣五湖里【善曰山居赋注曰便求解驾东归以避君侧之乱舜分天下为十二州时晋有其七故云七州史记曰太史公曰余登姑苏望五湖张勃吴録曰五湖者太湖之别名也周行五百余里　良曰七州谓东晋之七州揖辞也言辞七州之命隠于五湖湖有五道故云五湖】随山疏濬潭傍岩艺枌梓【善曰山居赋注曰选神丽之所申髙栖之意疏开也濬深也楚人谓深水为潭　翰曰疏凿濬深艺种也枌榆梓木名】遗情舍尘物贞观丘壑美【善曰贞正也观视也言正见丘壑之美　向曰遗其冠冕之情是舍尘物也】
　　劝励【善曰劝者进善之名励者朂已之称】
　　讽谏诗【幷序四言】
　　韦孟【善曰汉书曰韦贤鲁国邹人也其先韦孟家本彭城为楚元王傅】
