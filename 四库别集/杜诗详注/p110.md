<!-- { "loadSidebar": true } -->
　　苍江渔子清晨集设网提纲取【一作万】鱼急能者操舟疾若风撑突波涛挺乂入小鱼脱漏不可记【一作纪】半死半生犹戢戢大鱼伤损皆垂头屈【与倔通渠勿切】强【其两切】泥沙【一云沙头】有时立【此再至东津观取鱼也　从竭泽而渔处写出惨酷可怜之状具见爱物仁心　钟云设网提纲万鱼急急字尽情令人有断罟之意　杜臆操舟若风二句俨然画景　刘孝绰诗鱼子服冰纨　列子津人操舟若神　西征赋垂饵出入挺乂来徃注乂取鱼乂也　蜀志武阳小鱼大如针一斤千头蜀人以为酱　七发其根半生半死　陆贾传屈强如此注屈梗戾也　刘峻金华山栖志鱼潜渊下窟穴泥沙】东津观鱼已再来主人罢鲙还倾杯日暮蛟龙改窟穴山根鳣【张连切】鲔随云雷干戈格鬬尚未已【一云干戈兵革鬬未止】鳯凰麒麟安在哉吾徒胡为纵此乐【音洛】暴殄天物圣所哀【此观鱼而有感也　大鱼小鱼既遭急捕故蛟龙鳣鲔亦避杀机且当此兵戈之后麟鳯潜踪奈何暴殄以损天和哉盖深痛之耳　鹤曰干戈未已盖指吐蕃朝义之乱尚未息也　朱注即家语覆巢破卵则鳯凰不翔剖胎刳孕则麒麟不至意　杜臆作诗本意全在后四句盖盈城盈野见者伤心而暴殄天物俱可悲痛一视同仁初无二理　此与上章同格　左传公观鱼于棠庾信诗山根一片雨　尔雅注鳣大鱼似鱏而鼻短口在颔下甲无鳞肉黄大者长二三丈江东呼为黄鱼诗注鳣大鲤疏鲔鱼形似鳣而青黒头小而尖似铁兠鍪口亦在颔下大者为黄鲔小者为鮇鲔肉白张衡赋王鲔岫居旧注鲔岫居而能变化故有山根云雷之句援神契徳至鸟兽则鳯凰翔　春秋繁露恩及虫鱼则麒麟至　书暴殄天物】
　　【黄生曰二诗体物既精命意复逺前诗寓感此诗寓规前诗为富贵人下砭此诗为贪馋人示警也】越王楼歌【鹤注此当是宝应元年初至绵州时作绵州图经越王台在州城外西北有台高百尺上有楼下瞰州城唐高宗显庆中太宗子越王贞为绵州刺史作　鹤曰旧新史越王贞太宗第八子尝始封汉王汉与绵为邻朱注本传不载刺绵州盖史畧之耳】
　　绵州州府何磊落显庆年中越王作孤城西北起高楼碧瓦朱甍【莫庚切】照城郭楼下长江百丈清山头落日半轮明君王旧迹今人赏转见千秋万古情【此诗上下转韵上半咏越王楼下则登楼而吊古也　越王刺绵州故先作府而后建楼　杜臆照映城郭此楼助州府之气象长江落日山水又増高楼之景色真属竒观胜览然前王不能长享此楼而留为今人玩赏则知千秋万古其情尽然即所云万岁更相送者　州府府之州治也世説州府文武劝郭淮举兵　郭璞江赋衡霍磊落以连镇　呉志吕防曰孤城之守　古诗云西北有高楼　神仙传碧瓦鳞差　沈佺期诗红日照朱甍选注甍屋檐也鲍照诗城郭宿寒烟　石崇诗登城隅兮临长江　沈约诗百丈注悬淙　曰落日明知楼是面西庾信诗日落山头晡　江总诗月半轮明　汉明帝诏复其旧迹　刘庭芝公子行千秋万古北邙尘】
　　【此章体格仿王子安滕王阁而风致稍逊卫万呉宫怨亦本滕王阁而姿韵自胜今附録参观　滕王高阁临江渚佩玉鸣銮罢歌舞画栋朝飞南浦云朱帘暮卷西山雨闲云淡影日悠悠物换星移防度秋阁中帝子今何在槛外长江空自流　君不见呉王宫阁临江起不卷珠帘见江水晓气晴来双阙间潮声夜落千门里勾践城中非旧春姑苏台下起黄尘祗今惟有西江月曾照呉王宫里人末二句与李白相同不知孰为先后也】
　　海棕行【鹤注棕在绵州乃宝应元年至绵州时作棕子冬切赵曰海棠记载李赞皇云花木以海名者悉从海上来　宋祁益部方物赞海防大扺椶类然不皮而干叶丛于杪至秋乃实似栋子今城中有四株理致干坚风雨不能撼刘恂岭表録广中有一种波斯枣木无旁枝直耸三四丈至颠四向共生十余枝叶如防榈彼土人呼为海防木三五年一着子类北方青枣但少尔舶商亦有擕至中国者色类沙糖味极甘陶九成辍耕録成都有金果树顶上叶如防榈皮如龙鳞实如枣而大畨人名为苦鲁麻枣一名万年枣李时珍曰虽有枣名别是一物南番诸国多有之即杜甫所赋海防也　鹤曰唐子西游治平院诗江边胜事畧寻遍不见海棕高入云注云即杜老所谓东津者据此则馆与棕皆在涪江之东津也】
　　左绵公馆清江濆海棕一株高入云龙鳞犀甲相错落苍棱白皮十抱文自【一作但】是众木乱纷纷海棕焉【于防切】知身出羣移栽北辰【一作地】不可得时有西域胡僧识【上四咏海棕下乃抚棕有感　一株入云逺望也鳞甲苍白近视也惜乎混迹羣木无从自见其竒孰能移之以植禁苑乎然抱此异质终当遇识者之鉴赏矣　杜臆公抱经济而不得识自负自叹非咏海棕也　蜀都赋于东则左绵巴东百濮所充旧注绵州涪水所经涪居其右绵居其左故曰左绵　龙鳞粗犀甲细苍棱白皮其文理似之　扬雄甘泉赋嵌岩岩其龙鳞　考工记犀甲七属　王融古意木叶乱纷纷　杜臆移栽北辰从天上种白榆脱来　汉武帝穿昆明池池底皆黒灰问东方朔朔曰不知可问西域僧法兰法兰盖博物者也】姜楚公画角鹰歌【鹤注此寳应元年至绵州时作姜皎以诛窦怀贞功进殿中监楚国公其子庆初亦袭封楚国公　名画记姜皎上邽人善画鹰鸟宗即位累官至太常卿封楚国公　埤雅鹰鹞顶有角毛微起通谓之角鹰胡夏客曰曾见角鹰头上有羽直竖如角】
　　楚公画鹰鹰戴角杀气森森【一作如】到幽朔观者贪愁【一作徒惊】掣臂【一作壁】飞画师不是无心学此鹰写真在左绵却嗟真骨遂虚传梁间燕雀休惊怕亦未【赵作未必】抟空上【上声】九天【上四赞画之神妙下四借鹰以寄慨　鹰生漠北故云幽朔贪愁有二义贪其能飞又愁其飞去后之画师不是无心学但不能学耳人见画鹰神似反觉真鹰少色究竟画中假影岂能腾空直上世人奈何好画鹰而不好真鹰乎感慨无限　记仲秋之月杀气浸盛　师氏曰书宅朔方曰幽都幽阴也朔北也掣臂飞谓掣臂鞲而欲飞去　战国防燕雀处堂　楚辞指九天以为正】
　　【王嗣奭曰形容佳画止于夺真而穷工极变如高堂见生鹘飒奭动秋骨竒矣却嗟真骨遂虚传更竒】东津送韦讽摄阆州録事【梁权道编在寳应元年鹤注东津在绵州江水之东津】
　　闻説江山好怜君吏隐兼宠行舟逺泛惜别酒频添推荐非承乏操持必去【上声】嫌他时如按县不得慢陶潜【上四送韦讽下四摄阆州　吏而兼隐得领江山佳胜矣非承乏以贤摄官也必去嫌以廉尽职也　顾注末句嘱其毋慢属员　左传摄官承乏　晋书陶潜传潜为彭泽令郡遣督邮至县吏白应束带见之潜解印去县乃赋归去来　白帖録事参军即古郡督邮之职】
　　光禄坂行【蔡梦弼曰光禄坂在梓州铜山县　鹤注此是宝应元年在梓州作考崔宁传云宝应初蜀乱道路不通与此诗相合】
　　山行落日下【去声】絶壁南望千山万山【一作水】赤树枝有鸟乱鸣【正异定作栖】时暝色无人独归客马惊不忧深谷坠草动只怕长弓射【音石】安得更似开元中道路即今多【一作何】拥隔【光禄坂伤乱离奔走也前四坂上暮景后四度坂情事　马惊草动中途恐惧之状因拥隔而念开元乃伤今思昔也　杜臆五六忧盗而不忧坠马可谓巧于形容是真情实景　谢灵运诗晨防寻絶壁　马惊见国防　南史宋明帝以王景文外戚贵盛张永屡经军旅疑其将来难信乃自谓謡言曰一士不可亲弓长射杀人　宗本纪开元间海内富安行者虽万里不持寸刃】
　　苦战行【鹤注上元二年段子璋反陷遂州绵州遂在涪江之南今诗云去年江南讨狂贼当是宝应元年作　骆宾王诗龙庭但苦战】
　　苦战身死马将军自云伏波之子孙干戈未定失壮士使我叹恨伤精魂去年南行【从英华一作江南】讨狂贼临江把臂难再得别时孤云今不飞时独看【平声】云泪横臆【苦战行为将领死事而作也上四痛其阵没下四忆其生前　后汉马援传援撃交趾女子徴侧徴贰玺书拜援伏波将军　阮瑀诗身尽气力索精魂靡所回　江淹诗孤云出北山】
　　【卢元昌曰黄鹤以马将军为马巴州考公奉别马巴州诗原注甫除京兆功曹此在广徳间与子璋反时无渉】
　　去秋行【鹤注当是宝应元年作与上首宜合看】
　　去秋涪【扶鸠切】江木落时臂枪【一作苍】走马谁家儿到今不知白骨处部曲有去皆无归遂州城中汉节在遂州城外巴人稀战场寃魂毎夜哭空令【平声】野营猛士悲【去秋行为战士丧败而作也来自涪水故白骨无归没于遂州故寃魂夜哭　元和郡国志涪江水西自郪县界流入在射洪县东一百歩有梓潼水与涪江合流按涪江在今重庆府合州　鲍钦止曰段子璋反遂州刺史嗣虢王巨修属郡礼出迎之被杀故曰遂州城中汉节在盖伤之也　唐书遂州遂宁郡属剑南东道所领按遂州今为遂宁县属潼川州潼川即唐之东川也　汉节暗用苏武节　汉高帝大风歌安得猛士兮守四方朱鹤龄曰段子璋以上元二年四月反五月伏诛而此诗云去秋涪江木落时则非子璋反时事鲍注既未可据黄鹤以前诗为马将军防讨子璋而死其説亦岂足深信耶次公谓其事在广徳元年之秋亦无所证明大扺杜诗无考者皆当阙疑不必强为之説今按唐史出于传闻未可尽信杜诗出于目撃不必致疑史谓子璋平于五月而诗云去秋涪江木落时盖至秋末而寇始削平也且子璋反束川陷遂州地与诗合其时月不符者必属史传之误此时舎子璋之外别无叛东川者黄鲍二注恐未可尽非也】广州段功曹到得杨五长【子两切】史谭书功曹却归聊寄此诗【鲍曰前有寄杨五桂州诗杨盖自桂而徙广也鹤注寰宇记方舆记皆云梓州有铜梁山当是宝应元年在梓州得书而作　唐书京尹及诸都督府兼有功曹参军广州为中都督府故置】
　　卫青开幕府杨仆将【去声】楼船汉节梅花外春城海水边铜梁书逺及珠浦使【去声】将旋贫病他乡老烦君万里传【此答杨长史而作也末带托段之意　黄生注杨为长史乃幕府之职首句切官次句切姓梅岭之外南海之边杨驻军于此也铜梁公所在珠浦段所徃采舆地佳名以助诗色　杜臆本説书及铜梁特倒言之耳既贫且病而又在他乡公之近状五字尽之　东观汉记卫青大克匈奴武帝拜大将军于幕中因号幕府庾信碑文方卫青之张幕册重元勲　汉南越传主爵都尉杨仆为楼船将军出豫章下横浦　寰字记铜梁山有二属合州梓州益州者旧传楚襄王灭巴子封庶子于濮江之南曰铜梁侯十道志铜梁在涪江之南　唐书亷州有合浦县出珠方舆记合浦水去浦八十里有涠州其地产珠后汉孟尝为合浦太守郡不产谷实而海出珠　谢朓诗敢忘恤贫病】
　　送段功曹归广州【黄鹤编在宝应元年成都诗内以诗有寄锦官城句也今按功曹相防于梓州故云铜梁书逺及梓州僻逺惟成都为都防之地便于寄书故以锦官城嘱之锦官收书公有弟在草堂也自广至蜀程途数千余里岂能两岁之间功曹连作徃返耶当从蔡编列在梓州内】
