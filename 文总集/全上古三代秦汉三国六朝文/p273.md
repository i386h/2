<!-- { "loadSidebar": true } -->
　　汉侍中五官中郎将鄢陵堂溪典伯并，熹平四年，来请雨嵩高庙。（案《后汉·灵帝纪》「熹平五年四月，复崇高山名为嵩高山」。注引《东观记》「使中将将堂溪典请雨，因上言改之」。盖误以四年系于五年也，当据石刻为正。）典大君讳协，字季度。自为郡主簿作阙铭文，後举孝廉西鄂长，早终。叙曰：
　　于惟我君，明允广渊。学兼游、夏，德配臧、文。殁而不[060]，实有立言。其言惟何。（下缺。碑旧拓本，又略见赵明诚金石录。案：此刻于《开母铭》下方南向知所言「作阙铭文」者，必《开母铭》也。）

卷五十九
◎左雄
　　雄，字伯豪，南郡涅阳人。安帝时，举孝廉，迁冀州刺史。永建初，徵拜议郎，进尚书，再迁尚书令。阳嘉中，为司隶校尉，坐法免。後复为尚书。
　　◇上封事谏封山阳君及襄邑侯
　　夫裂土封侯，王制所重。高皇帝约，非刘氏不王，非有功不侯。孝安皇帝封江京、王圣等，遂致地震之异。永建二年，封阴谋之功，又有日食之变。数术之士，咸归咎于封爵。今青州饥虚，盗贼未息，民有乏绝，上求禀贷。陛下乾乾劳思，以济民为务，宜循古法，宁静无为，以求天意，以消灾异。诚不宜追录小恩，亏失大典。（《后汉·左雄传》，又略见袁宏《后汉纪》八）
　　◇复谏
　　臣闻人君莫不好忠正而恶谗谀，然而历世之患，莫不以忠正得罪，谗谀蒙幸者，盖听忠难，从谀易也。夫刑罪，人情之所甚恶；贵宠，人情之所甚欲。是以时俗为忠者少，而习谀者多。故令人主数闻其美，稀知其过，迷而不悟，至于危亡。臣伏见诏书。顾念阿母旧德宿恩，欲特加显赏。案尚书故事，无乳母爵邑之制，唯先帝时阿母王圣为野王君。圣造生谗贼废立之祸，生为天下所咀嚼，死为海内所欢快。桀、纣贵为天子，而庸仆羞与为比者，以其无义也。夷、齐贱为匹夫，而王侯争与为伍者，以其有德也。今阿母躬蹈约俭，以身率下，群僚蒸庶，莫不向风，而与王圣并同爵号，惧违本操，失其常愿。臣愚以为，凡人之心，理不相远，其所不安，古今一也。百姓深惩王圣倾覆之祸，民萌之命，危于累卵，常惧时世复有此类。怵惕之念，未离于心；恐惧之言，未绝于口。乞如前议，岁以千万给奉阿母，内足以尽恩爱之欢，外可不为吏民所怪。梁冀之封，事非机急，宜过灾厄之运，然後平议可否。（《后汉·左雄传》，又见袁宏《后汉纪》十九）
　　◇复上疏谏
　　先帝封野王君，汉阳地震，今封山阳君，而京城复震，专政在阴，其灾尤大。臣前後瞽言封爵至重，王者可私人以财，不可以官，宜还阿母之封，以塞灾异。今冀已高让，山阳君亦宜崇其本节。（《后汉·左雄传》）
　　◇上疏陈事
　　臣闻柔远和迩，莫大宁人，宁人之务，莫重用贤，用贤之道，必存考黜。是以皋陶对禹，贵在知人。「安人则惠，黎民怀之。」昔三代垂统，（此句从《袁宏纪》补。）分伯建侯，代位亲民，民用和穆，礼让以兴。故《诗》云：「有氵凄凄，兴雨祁祁。雨我公田，遂及我私。」及幽、厉昏乱，不自为政，褒艳用权，七子党进，贤愚错绪，深谷为陵。故其诗云：「四国无政，不用其良。」又曰：「哀今之人，胡为虺蜴？」言人畏吏如虺蜴也。宗周既灭，六国并秦，坑儒泯典，划革五等，更立郡县，县设令长，郡置守尉，什伍相司，封豕其民。大汉受命，虽未复古，然克慎庶官，蠲苛救弊，悦以济难，抚而循之。至于文、景，天下康。诚由玄靖宽柔，克慎官人故也。（《袁宏纪》作「使万民不扰也」。）降及宣帝，兴于仄陋，综核名实，知时所病，刺史守相，辄亲引见，考察言行，信赏必罚，帝乃叹曰，民所以安而无怨者，政平吏良也。与我共此者，其唯良二千石乎！」以为吏数变易，则下不安业；久于其事，则民服教化。其有政理者，（《袁宏纪》作「民知不久，则诈以求过，故二千石有治能者」。）辄以玺书勉励，增秩赐金，或爵至关内侯，公卿缺则以次用之。是以吏称其职，人安其业。汉世良吏，于兹为盛。故能降来仪之瑞，建中兴之功。汉初至今，三百馀载，俗浸雕敝，巧伪兹萌，下饰其诈，上肆其残。典城百里，转动无常，各怀一切，莫虑长久。谓杀害不辜为威风，聚敛整辨为贤能，以理己安民为劣弱，以奉法循理为不化。髡钳之戮，生于睚眦；覆尸之祸，成于喜怒。视民如寇雠，税之项背相望，与同疾，见非不举，闻恶不察，观政于亭传，责成于期月，言善不称德，论功不据实，虚诞者获誉，拘检者离毁。或因罪而引高，或色斯以求名。州宰不覆，竞共辟召，踊跃升腾，超等逾匹。或考奏捕案，而亡不受罪，会赦行赂，复见洗涤。朱紫同色，清浊不分。故使奸猾枉滥，轻忽去就，拜除如流，缺动百数。乡官部吏，职斯禄薄，车马衣服，一出于民，廉者取足，贪者充家，特选横调，纷纷不绝，送迎烦费，损政伤民。和气未洽，灾眚不消，咎皆在此。今之墨绶，犹古之诸侯，拜爵王庭，舆服有庸，而齐于匹竖，叛命避负，非所以崇宪明理、惠育元元也。臣愚以为，守相长吏惠和有显效者，可就增秩，忽使移徙，非父母丧，不得去官。其不从法禁，不式王命，锢之终身，虽会赦令，不得齿列。若被劾奏，亡不就法者，徙家边郡，以惩其後。乡部亲民之吏，皆用儒生清白任从政者，宽其负算，增其秩禄，吏职满岁，宰府州郡乃得辟举。如此，威福之路塞，虚伪之端绝，送迎之役损，赋敛之源息。循理之吏，得成其化；率土之民，各宁其所。追配文、宣中兴之轨，流光垂祚，永世不刊。（《后汉·左雄传》，又《袁宏後》汉纪，十八与此小异）
　　◇上疏言寇贼
　　寇贼连年，死亡大半，一人犯法，举宗群亡。宜及其尚微，开令改悔。若告党与者，听除其罪；能诛斩者，明加其赏。（《后汉·左雄传》，「与仆射郭虔共上疏」云，云，「书奏不省」。）
　　◇上言察举孝廉。
　　郡国孝廉，古之贡士，出则宰民，宣协风教。若其面墙，则无以施化，招灾致祸，为害不细。孔子曰「四十而不惑」，《礼》「四十强而仕」。请自今孝廉年不满四十，不得察举，皆先诣公府，诸生试家法，文吏试笺奏，覆之端门，练其虚实，以观异能，以美风俗。有不承科令者，正其罪法。若有茂才异行，自可不拘年齿。（袁宏《后汉纪》十八，又见《后汉·左雄传》）
　　◇上言谏捶扑九卿
　　九卿位亚三事，班在大臣，行有佩玉之节，动有庠序之仪。加以鞭杖，诚非古典。（袁宏《后汉纪》十八，又《后汉·左雄传》作「孝明皇帝始有仆罚，皆非古典」。）
　　◎周举
　　举，字宣光，汝南汝阳人。延光末，辟司徒李府。顺帝时，举茂才，为平丘令，迁并州刺史，转冀州刺史。阳嘉中，徵拜尚书，迁司隶校尉。永和中，出为蜀郡太守，坐事免。大将军梁商表为从事中郎，拜谏议大夫。後为侍中，守光禄大夫，迁河南太守，徵为大鸿胪。梁后临朝，迁光禄勋。建和初，拜光禄大夫。
　　◇对策问旱灾
　　臣闻《易》称「天尊地卑，乾坤定矣」。二仪交构，乃生万物，万物之中，以人为贵。故圣人养之以君，成之以化，顺四时之宜，适阴阳之和，使男女婚娶不过其时。包之以仁恩，导之以德教，示之以灾异，训之以嘉祥。此先圣承乾养物之始也。夫阴阳闭隔，则二气否塞；二气否塞，则人物不昌，人物不昌，则风雨不时；风雨不时，则水旱成灾。陛下处唐、虞之位，未行尧、舜之政，近废文帝、光武之法，而循亡秦奢侈之欲，内积怨女，外有旷夫。今皇嗣不兴，东宫未立，伤和逆理，断绝人伦之所致也。非但陛下行此而已，竖宦之人，亦复虚以形势，威侮良家，取女闭之，至有白者殁无配偶，逆于天心。昔武王入殷，出倾宫之女；成汤遭灾，以六事克已；鲁僖遇旱，而自责祈雨，皆以精诚转祸为福。自枯旱以来，弥历年岁，未闻陛下改过之效，徒劳至尊暴露风尘，诚无益也。又下州郡祈神致请，昔齐有大旱，景公欲祀河伯，晏子谏曰：「不可。夫河伯以水为城国，鱼鳖为民庶。水尽鱼枯，岂不欲雨，自是不能致也。」陛下所行，但移其华，不寻其实，犹缘木求鱼，却行求前。诚宜推信革政，崇道变惑，出後宫不御之女，理天下冤枉之狱，除大官重膳之费。夫五品不训，责在司徒，有非其位，宜急黜斥。臣自藩外，擢典纳言，学薄智浅，不足以对。《易传》曰：「阳感天，不旋日。」惟陛下留神裁察。（《后汉·周举传》，」阳嘉三年，徵拜尚书。是时河南、三辅大旱，特下策问。举对」。）
　　◇又对问得失
　　宜慎官人，去斥贪污，离远佞邪，循文帝之俭，尊孝明之教，则时雨必应。（《后汉·周举传》，」召见举及尚书令成翊世、仆射黄琼，问以得失。举等并对。」）
　　◇又独对
　　臣从下州，超备机密，不足以别群臣。然公卿大臣数有直言者，忠贞也；阿谀苟容者，佞邪也。司徒视事六年，未闻有忠言异谋，愚心在此。（《后汉·周举传》，「帝曰：『百官贪污佞邪者为谁乎？』举独对。其後以事免司徒刘崎」。）
　　◇对诏问加谥北乡侯
　　昔周公有请命之应，隆太平之功，故皇天动威，以章圣德。北乡侯本非正统，奸臣所立，立不逾岁，年号未改，皇天不，大命夭昏。《春秋》王子猛不书崩，鲁子野不书葬。今北乡侯无它功德，以王礼葬之，于事已崇，不宜称谥。灾眚之来，弗由此也。（《后汉·周举传》）
　　北乡本非正统，奸臣所扰，立未逾载，年号未改。孔子作《春秋》，王子猛不称崩，鲁子野不书葬。昔周公有请命之功，太平之勋，故薨之日，天动威以彰其德，故成王以王者礼葬之，以应天命。北乡侯无他功德，恐非所以应天消灾。北乡本侯也，已加王礼，于礼已崇，不宜追加尊谥。（《通典》八十，多出本传四语）
　　◇对诏问变眚
　　陛下初即位，遵修旧典，兴化致政，远近肃然。顷年以来，稍违于前，朝多宠幸，禄不原德。府藏空匮，有瓦解之心。观天察人，方古准今，诚可危惧。《书》曰：「僭恒若。」夫僭差无度，则言不从而下不治；阳无以制，则上扰下竭。宜密严敕州郡，察强豪大奸，以时擒讨。（袁宏《后汉纪》十九，「汉安元年。」又《后汉·周举传》少二语。）
　　◇为司徒朱伥创草变异表
