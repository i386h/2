<!-- { "loadSidebar": true } -->
　　儿曹曽上洛城头尚记清波绕驿流却想山川常在梦可怜顔发巳惊秋辟书今日看君去着籍长年叹我留【晋魏舒传陈留周震累为诸府所辟辟书既下公辄防亡佥号震为杀公掾史记梁孝王世家梁之侍中郎谒者着籍引出入天子殿门与汉宦宫无异着竹略反籍谓名簿】三十六峯应好在寄身多谢欲来游【谓嵩少也李白赠焦练师序云予访道少室尽登三十六峯按河南志河南府永安县少室山在县西南七十里有三十六峯具列其名】




　　王荆公诗注巻三十五
　　钦定四库全书
　　王荆公诗注巻三十六
　　宋　李壁　撰
　　律诗
　　送刘贡父赴秦州清水【贡父名攽嘉祐末召为国子直讲治平末赵槩荐攽可充文馆作邑清水当在此前】
　　刘郎髙论坐嘘枯幕府调胹用绪余【后汉郑泰谓董卓曰孔公绪清谈髙论嘘枯吹生○庄子语心之容命之以心之行以聏合驩以调海内注强以其道胹令合调令和也聏崔本作胹音而和也调也】笔下能当万人敌腹中尝记五车书【韩诗博哉羣圣文磊落载其腹】闻多望士登天禄知有名臣荐子虚【天禄闇藏典籍之所汉宫殿疏云天禄麟阁萧何造以藏秘书处贤才子虚见寳应进士乞诗注】且复歌穷塞上秪应非晩召相如
　　送纯甫如江南
　　青溪看汝始蹁跹兄弟追随各少年壮尔有行今纳妇老吾无用亦求田【抚州城下江亦名青溪诗恐指建康青溪○诗女子有行笺云行道也○纯甫娶段氏封德安县君】初来淮北心常折却望江南眼更穿【杜诗心折大刀头○退之诗眼穿长讶双鱼断】此去还知苦相忆归时快马亦须鞭【佛书如世良马见鞭影而行】
　　送郊社朱兄除郎东归
　　手持官牒出神臯迎客遥知贺酒醪照映里门非白屋欺凌春草有青袍【齐文宣王行状神臯载穆毂下以清○古诗青袍似春草】宦游虽晚何妨久饿显从来不必髙孝友父兄家法在想能清白遗儿曹【汉书久宦减仲之产○扬子古者髙饿显下禄隐注孟子曰伯夷隘栁下惠不恭君子不由也然则饿显不独髙禄隐未为下今发髙下之谈葢有厉乎素餐今公云不必髙亦注意也】
　　送沈康知常州
　　作客兰陵迹巳陈为传謡俗记州民沟塍半废田畴薄厨传相仍市井贫【梁武帝改武进为兰陵○半废言沟洫之政不修厨传相仍言为守者徒悦过客不恤民贫也】常恐劳人轻白屋忽逢佳士得朱轮【汉吾丘夀注传今三公有司或由穷巷起白屋裂地而封师古曰白屋以白芽覆屋○杨恽传恽家盛时乗朱轮华毂者十人】慇懃话此还惆怅最忆荆南两岸春【寰宇记荆溪在宜兴县南二十步汉志云中江首受芜湖东至阳羡入海即此溪】
　　安丰张令修芍陂【安丰旧属夀州令为军芍音鹊】
　　桐乡振廪得周旋芍水修陂道路传目想僝功追往事心知为政似当年【九域志舒州有桐城县图经云桐城春秋时桐国也又庐江舒县有桐乡公每言桐乡非但用朱邑事亦言楚实文公十六年振廪同食】鲂鱼鱍鱍归城市秔稻纷纷载酒船楚相祠堂仍好在胜防思为子留篇【秔稻纷纷载酒船谓以稻易酒也○芍陂孙叔敖所作叔敖尝为楚相今有祠在陂上○许浑诗海峤独留篇】
　　送复之屯田赴成都
　　盘礴西南江与岷石犀金马世称神【蜀都水灾乃刻石犀沉江浦○或言益州有金马碧鸡之祥可醮祭而致又见王褒传】桑麻接轸余无地锦绣连城别有春结绶相随通籍久推车此去辟书新【谢晖诗既通金闺籍张铣注云谓悬名于门乃通出入所谓禁门也○汉元帝纪得大父母兄弟通籍应劭曰籍者为二尺竹牒记其年纪名字物色悬之宫门案省相应乃得入又魏相传霍光夫人显及诸女皆通籍长信宫师古曰通籍谓禁门之中皆有名籍恣出入也○成公二年自始合苟有险予必下推车○阮籍上蒋济记开府之日人人自以为掾属辟书始下而下走为首】知君不为山川险便忘吾家叱驭人【王尊传王尊迁益州刺史先是琅琊王阳为益州刺史行部至卭徕九折坂叹曰奉先人遗体奈何数乗此险后以病去及尊为刺史至其坂问曰此非王阳所畏道耶吏对曰是尊叱其驭曰驱之王阳为孝子王尊为忠臣】
　　送经臣富顺寺丞【富顺在蜀东】
　　故人为县楚江边海角犹闻政事传万井巳安如赤子一麾今去上青天应开醉眼酴醿下莫起归心杜宇前报主代亲俱有地防人忠孝似君全【祖宗时有入逺法此必代其父入逺】
　　送张卿致仕
　　子房筹策汉时功身退超然慕赤松余烈尚能开后世髙材今复继前踪【言子房之后犹能不耽溺世荣挂冠而归由先烈之有开也】执鞭始负平生愿操几何知此地逢窃食一方惭未艾绪言方赖赐从容【史记假令晏子而在余虽为之执鞭所欣慕焉曲礼上谋于长者必操几杖以从之○汉书愿赐清闲之燕】
　　送梅龙图【名摰字公仪成都新繁人天圣五年进士及第此诗当是送作滑州时】
　　子真家世子云乡风力才华岂易当回首古人多隐约致身今日独辉光【摰生蜀故称子云乡雄仕落拓三世不徙官梅匿为市门卒故云隐约○摰尝为御史知杂省副待制等官仁宗尝谓大臣曰梅摰言事有体据此可谓辉光矣】谟明久合分三府治剧聊须试一方从此政成何所报百城无事秪耕桑【汉丞相御史太尉为三府○摰至和间自天章阁待制判流内铨进龙图阁学士知滑州后又为杭江宁河中三郡】
　　送李秘校南归
　　四十青衫更旅人悠悠饥马傍沙尘【言四十始青衫又为旅人】久留上国言空富却走南州食转贫自作诗书能见志应知时命不关身【司马迁传夫诗书隐约者欲遂其志之异也】江湖胜事从今数肯但悲歌寂寞滨
　　送萧山钱著作【萧山县属越州】
　　才髙诸彦故无嫌兄弟同时举孝廉东观外除方墨绶西州相见巳苍髯【汉百官表县万户以上为令秩千石至六百石减万户为长秩五百石至二百石秩比六百石以上皆铜印墨绶比二百石以上者皆铜印黄绶墨绶言作邑萧山】灵胥引水清穿市神禹分山翠入帘好去歌聊自慰郡人谁敢慢陶潜【世传伍子胥为波神故云引水韩诗胥怒浪崔嵬司马迁传上防稽探禹穴扬雄传注有人从禹穴入从苍梧出○渊明为镇军建威参军谓亲朋曰聊欲歌以为三径之资可乎○少陵诗他时如按县不得慢陶潜】
　　送灵仙裴太博【舒州灵仙观太博必食祠禄者疑太博即裴煜也】
　　一官留隐太常中生事萧然信所穷有力尚期当世用无求今见古人风【后汉周泽再为太常尽敬宗庙时人为之语曰生世不谐作太常妻疑此借用○韩退之诗有力未免遭驱使公诗意谓裴虽有当世之志而不苟求也】邅回旧学皆残藁邂逅相看各老翁他日卜居何处好溪山还欲与君同
　　送赵燮之蜀永康簿
　　蜀山万里一青袍石栈天梯棰辔髙多学似君宁易得小官于此亦徒劳行追西路聊班草坐忆南州欲梦刀他日寄声能问我应从锦水至江臯【班草见送张甥赴青州幕注○梦刀见奉酬圣从待制注】
　　酬呉季野见寄
　　谩披陈蠧学经纶捧檄平生秪为亲【韩诗岂殊蠧书虫生死文字间○捧橄用毛义事】闻道不先从事早课功无状取官频【渊明集总角闻道白首无成○汉京房奏考功课吏之法○无状谓无善状也○史记故惠王之明武王之察张仪之辩甘茂事之取十官而无罪】岂堪寘足青防上终欲回身寂寞滨【王俭文以青防之期】俯仰谬恩方自歉慙君将比洛阳人【公自注云时被召来诗以贾谊见方○贾谊传綘灌冯敬之属短贾生曰洛阳之人年少初学】
　　和平甫寄陈正叔
　　强行南仕莫辞勤闻説田园巳旷耘【旷耘谓田园将芜之意】纵使一区犹有宅可能三月尚无君【扬雄传有田一防有宅一区世以农桑为业】且同元亮倾樽酒更与灵均续旧文【灵均所赋止有离骚经九歌天问九章逺逰卜居渔父凡七题二十五篇自宋王景差贾谊庄忌淮南以下皆续也】此道废兴吾命在世间滕口任云云【栁诗滕口任频频】
　　送王大卿致仕归江陵
　　九卿初命亚三司朝吏相传得老师南阙便还新印绶东舟秪载旧书诗【按汉之四阙南曰朱雀北曰武东曰苍龙西曰白虎然则南阙即朱雀之阙也言王新除便致其仕还犹上还相印之还】汉庭饯客无佳句越水归装有富赀回首千年见疏范共疑今日胜当时【无佳句谓二疏之去饯者供帐东都门外以送不闻有诗富赀谓陶朱公○言王之归舟但载书又有诸人送行诗可谓优于疏广范蠡軰矣】
　　送叔康侍御【谓孙叔康也】
　　诏取名郎入宪台此时方急济时才圣聪应巳虚心待奸党宁无侧目猜白笔岂知权可畏皁囊还请上亲开【齐舆服志三台五省官皆簪白笔言纠劾不避权势○汉官仪凡章表皆啓封其言密事得皁囊也○王禹偁诗清朝曾贡皁嚢封】伫闻谠论能医国飞报频随驿骑来
　　寄朱昌叔
　　清江漫漫绕城流尚忆城边系小舟射虎未能随李广割鸡空欲戏言游【杜诗短衣匹马随李广看射猛虎终残年○语割鸡焉用牛刀】云霾塞路惊尘合霜入春风满鬓愁【云以喻尘霜以喻鬓也】此日君书苦难得谩多鸿鴈起南洲
　　九日登东山寄昌叔【昌叔公女弟之壻】
　　城上啼乌破寂寥思君何处坐岧嶤【襄公十八年城上有乌○唐诗啼乌破幽寂坐岧嶤言登髙也】应须緑酒醻黄菊何必红裙弄紫箫落木云连秋水渡乱山烟入夕阳桥渊明久负东篱醉犹分低心事折腰
　　到舒州次韵荅平甫
　　夜别江船晓解骖秋城气象亦潭潭山从树外青争出水向沙边緑半涵【资暇録云平甫归来诗江田百顷春风种山果千株夜雨涵诗语太显不似公下得涵字好】行问啬夫多不记坐论公瑾少能谈【朱邑少为桐乡啬夫桐乡属舒周瑜字公瑾庐江舒人】秪愁地僻无宾客旧学从谁得指南【东都赋幸见指南于吾子李善注引桓谭上便宜曰管仲桓公之指南】
　　舒州七月十七日雨
　　行看野气来方勇卧听秋声落竟悭淅沥未生罗豆水苍茫空失皖公山【九域志舒州有罗豆镇水当在此○舆地志皖公山谓周大夫皖伯之神】火耕又见无遗种肉食何妨有厚顔【汉武帝诏江南之地火耕水耨应劭曰烧草下水种稻草与稻并生髙七八寸因悉芟去复下水灌之草死独稻长所谓火耕水耨】巫祝万端曾不救秪疑天赐雨工闲【洞庭灵姻传吾不知子之牧羊何所用哉神只岂宰杀乎女曰非羊也雨工也何为雨工曰雷霆之类也毅复视之则皆矫顾拏歩饮龁甚异而大小毛角则无别羊焉】
　　次韵荅端州丁元珍
