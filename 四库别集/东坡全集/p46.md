<!-- { "loadSidebar": true } -->
　　朝菌无晦朔蟪蛄疑春秋南柯已一世我眠未转头仙人视吾曹何异蜂蚁稠不知蛮触氏自有两国忧我观去来今未始一念留奔驰竟何得而起无穷羞王郎误涉世屡献久不醻黄金散行乐清诗出穷愁俛仰四十年始知此生浮轩裳陈道路往往儿童收封侯起大第或是君家驺似闻负贩人中有第一流炯然径寸珠藏此百结裘意行无车马倐忽畧九州邂逅独见之天与非人谋笑我方醉夣衣冠戏沐猴力尽病骐骥伎穷老伶优北山有云根寸田自可耰防当无何乡同作逍遥逰归来城郭是空有累累丘
　　召还至都门先寄子由
　　老身倦马河堤永踏尽黄榆绿槐影荒鸡号月未三更客梦还家得俄顷归老江湖无嵗月未填沟壑犹朝请黄门殿中奏事罢诏许来迎先出省已飞青盖在河梁定饷黄封兼赐茗逺来无物可相赠一味丰年説淮颍
　　次韵定国见寄
　　还朝如梦中双阙金碧复穿鹓鹭行强寄麋鹿迹劳生苦昼短展转不能夕黙坐数更鼓流水夜自逆故人为我谋此志何由毕越吟知听否谁念病庄舄【时方请越】次韵蒋颍叔钱穆父从驾景灵宫二首
　　归来病鹤记城闉旧踏松枝雨露新半白不羞垂领髪软红犹恋属车尘雨收九陌丰登后日丽三元下降辰粗识君王为民意不才何以助精禋【前軰戏语有西湖风月不如东华软红香土】
　　与君竝直记初元白首还同入禁门玉殿齐班容小语霜廷稽首微温【适与穆父竝拜庭中地皆流湿相与小语道之】病贪赐茗浮铜叶老怯香泉滟寳樽回首鹓行有人杰坐知羌虏是游魂
　　东坡全集巻二十
　　钦定四库全书
　　东坡全集巻二十一　　　　宋　苏轼　撰诗六十六首
　　轼近以月石砚屏献子功中书公复以涵星砚献纯父侍讲子功有诗纯父未也复以月石风林屏赠之谨和子功诗并求纯父数句
　　紫潭出云翳我潭中星独有潭上月倒挂紫翠屏我老不看书黙坐养此昬花睛时时一开眼见此云月眼自明久知世界如泡影大小真伪何足评笑彼三子欧苏梅无事自作雪羽争【事见三人诗集】故将屏砚送两范要使珠璧栖牕櫺大范忽长謡语出月脇令人惊【皇甫湜曰穿天心出月脇意外惊人语非寻常】小范当继之説破星心如鸡鸣【孟郊闻鸡诗云似闻孤月口能説落星心】牀头复一月下有风林横急送小范家护此涵星愿从少陵博一句山水尽与洪涛倾
　　次韵范纯父涵星砚月石风林屏诗
　　月次于房歴三星斗牛不神箕独灵簸摇桑榆尽西靡影落苏子砚与屏天工与我两厌事孰居无事为此形与君持槖侍帷幄同到温室观尧蓂自怜太史牛马走技等卜祝均倡伶欲留衣冠挂神武便击云水归南溟陶不称管城沐醉石可助平泉醒故持二物与夫子欲使妙质留天庭但令滋液到枯槁勿遣光景生晦防上书挂名岂待我独立自可当雷霆我时醉眠风林下夜与渔火同青荧抚物怀人应独叹作诗寄子谁当听
　　次韵钱穆父防饮
　　弹冠恨不早挂冠常苦迟盛服毎假寐角阙时伏思东门未祖道西山空拄颐逝将江海去安此麋鹿姿要当谋三径何暇择一枝与君几合散得酒志淳漓君谈似落屑我饮如奕棋【世有作诗如奕棋奕棋如饮酒饮酒　乃天戒之语仆于棋酒二事皆不能也】居官不任事造物真见私主人独贤劳金谷方流驰行人亦结束杕杜乃归期公卿虽少安河流正东酾我得防稽去方回良不痴
　　次韵穆父尚书侍祠郊丘瞻望天光退而相庆引满醉吟
　　千章杞梓荫云天樗散谁收老郑防喜气到君浮白里丰年及我挂冠前令严钟鼓三更月野宿貔貅万灶烟太息何人知帝力归来金帛看赪肩
　　郊祀庆成诗
　　帝出乘昌运天心予太平文章三代继制作七年成大祀乾坤合刚辰日月明泰坛朝扫地魄寳夜垂精仰御圆苍盖环观海岳城北流吞朔易西极落搀抢升燎灵光荅回銮瑞雾迎需云徧枯槁解雨达勾萌可颂非天徳因箴亦下情民言知有酌帝谓本无声富国由崇俭祈年在好生无心斯格物克已自消兵化国安新政孤臣反旧耕还将清庙什留与野人赓
　　次韵奉和钱穆父蒋颍叔王仲至诗四首见和西湖月下聴琴
　　谡谡松下风蔼蔼垅上云聊将窃比我不堪持寄君半生寓轩冕一笑当琴尊良辰饮文字晤语无由醺我有凤鸣枝背作蛇蚹纹月明委静照心清得竒闻当呼玉涧手一洗羯皷昬请歌南风曲犹作虞书浑【家有雷琴甚竒古玉涧道人崔闲妙于雅声当呼使弹】
　　见和仇池
　　上穷非想亦非非下与风轮共一痴翠羽若知牛有角空缾何必井之睂还朝暂接鹓鸾翼谢病行收麋鹿姿记取和诗三益友他年弭节过仇池
　　玉津园
　　承平苑囿杂耕桑六圣勤民计虑长碧水东流还旧派【玉津分蔡河上流复合于下】紫坛南峙表连冈不逢迟日鸎花乱空想踈林雪月光千亩何时躬帝借斜阳寂歴云庄
　　借田
　　窃脂方纪瑞布糓未催耕鱼沫依苹渚蜗涎上防楹江湖来梦寐蓑笠负平生琴里思归曲因君一再行顷年杨康功使髙丽还奏乞立海神庙于板桥仆嫌其地湫隘移书使迁之文登因古庙而新之杨竟不从不知定国何从见此书作诗称道不已仆不复记其云何也次韵荅之
　　退之仙人也游戏于斯文谈笑出伟竒鼓舞南海神顷年三韩使几为鲛鳄吞归来筑祠宇要使百贾奔【板桥商贾所聚】我欲迁其庙下数浮空羣【谓登州海市】移书竟不从信非磊落人公胡为拳拳系此空中云作诗颂其美何异刻剑痕我今已括囊象在六四坤
　　沐浴啓圣僧舍与赵徳麟邂逅
　　南山北阙两非真东颍西湖迹已陈季子来归初可喜老新沐定非人酒清不醉休休暖睡穏如禅息息匀自笑尘劳余一念明年同泛越溪春
　　次韵王仲至喜雪御筵
　　三军喜气铄飞花睡起空惊月在沙未集骅骝金騕袅故残鳷鹊玉横斜偶还仗内身如寄尚忆江南酒可賖宣劝不多心自醉强扶衰白拜君嘉
　　仆所藏仇池石希代之寳也王晋卿以小诗借观意在于夺仆不敢不借然以此诗先之
　　海石来珠宫秀色如蛾緑坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙慇懃峤南使餽饷淮东牧【仆在扬州程徳孺由岭南解官以此石见遗】得之喜无寐与汝交不渎盛以髙丽盆借以文登玉【仆以髙丽所铸大铜盆贮之又以登州海石如碎玉者附其足】幽光先五夜冷气压三伏老人生如寄衡茅久未卜一夫幸可致千里还相逐风流贵公子谪武当谷见山应已厌何事夺所欲欲留嗟赵弱宁许负秦曲传观慎勿许间道归应速
　　次天字韵荅岑岩起
　　一声清跸雾开天百辟心庄岂貌防回顾惊君珠玉侧同升愧我粃糠前裴回月色留坛影缥缈松香泛蜡烟【近制以椽烛松明易籸盆】莫叹郎潜生白髪圣朝求旧鄙鸢肩
　　石塔寺【并引】
　　世传王播饭后钟诗盖扬州石塔寺事也相传如此戏作此诗
　　饥眼东西诗肠忘蚤晏虽知灯是火不悟钟非饭山僧异漂母但可供一莞胡为三百年记忆作此讪斋厨养若人无益只遗患乃知饭后钟阇棃盖具眼
　　次韵蒋颍叔二首
　　扈从景灵宫
　　道人幽夣晓初还已觉笙箫下月坛风伯前驱清宿雾祝融骖乗破朝寒英姿连璧从多士妙句锵金和八銮已向词臣得颇牧【时颍叔新除熙河帅】路人莫作老儒防
　　凝祥池
　　似知金马客时夣碧鸡坊氷雪消残腊烟波写故乡鸣銮自容与立马久回翔乞与三韩使新图到乐浪【时髙丽使在都下毎至胜境辄圗画以归】
　　和叔盎画马次韵
　　天骥徳力备马外龙麟中皇天不遣言兀与图画同驽骀饱官粟未受一洗空十驾均一至何事籋云风王晋卿示诗欲夺海石钱穆父王仲至蒋颍叔皆次韵穆至二公以为不可许独颍叔不然今日颍叔见访亲覩此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵
　　相如有家山缥缈在睂緑谁云千里逺寄此一颦足平生锦绣肠蚤嵗藜苋腹从教四壁空未遣两峰蹙吾今况衰病义不忘樵牧逝将仇池石归泝岷山渎守子不贪寳完我无瑕玉故人诗相戒妙语予所伏一篇独异论三占从两卜君家画可数天骥纷相逐风騣掠原野电尾梢涧谷君如许相易是亦我所欲今朝安西守来听阳闗曲劝我留此峰他日来不速
　　轼欲以石易画晋卿难之穆父欲兼取二物颍叔欲焚画碎石乃复次前韵并解二诗之意
　　春氷无真坚霜叶失故緑鷃疑鹏万里蚿笑防一足二豪争攘袂先生一捧腹明镜既无台净缾何用蹙【古蹴蹙通】盆山不可隐画马无由牧聊将置庭宇何必弃沟渎焚寳真爱寳碎玉未忘玉久知公子贤出语耆年伏欲观博物妙故以求马卜维摩既复舍天女还相逐授之无尽灯照此久幽谷定心无一物法乐胜五欲三峨吾乡井万里君部曲卧云行归休破贼见神速【晋卿将种常有此志】生日防刘景文以古画松鹤为夀且贶嘉篇次韵为谢
　　问予一室间宁有千里廓尘心洗长松逺意发孤鹤生朝得此夀死籍疑可落微言在参同妙契藏九籥故人有竒趣逸想寄幽壑霜枝谢寒暑云翮无前却何须构明堂未羡巢阿阁缅怀别时语复作数日恶诗腴固堪餐字瘦还可愕髙标忽在眼清夣了如昨君今哙等伍志与湛軰各岂待相顾言方为不朽托子云老执防长孺终主爵吾当追乔松子亦鄙衞霍
　　程徳孺惠海中栢石兼辱佳篇辄复和谢
　　岚薰瘴染却敷腴笑饮贪泉独继吴未欲连车收薏苡肯教沉网取瑚不知庾岭三年别收得曹谿一滴无但指庭前双柏石要予临老识方壶
　　次秦少防韵赠姚安世
　　帝城如海欲寻难肯舍渔舟到杏坛剥啄扣君容膝戸巍峩笑我切云冠问羊独怪初平在牧豕应同徳曜看肯把参同较同异小窓相对为研丹
　　次丹元姚先生韵
　　浮生知几何仅熟一釡羮那于俯仰间用此委曲情自怜无他肠偶亦得此生悬知当去客中有不亡存但恐宿縁重毎为习气昬似闻梅子真近在吴市门未能肩拍洪但欲目击温不敢扣门呼恐作逾垣奔且令绍介先徐以方便论不学刘更生黄金铸尚方不学房次律身事问颍阳王烈亦何人叔夜未可量独见神山开遽餐石髓香至道尚听莹麄材终蹶张先生喜而笑幅巾登我堂苦誓指黄壤要言刻青琅蓬莱在何许弱水空相望且当从嵇阮聊复数山王达人友四海曲士守一疆慎勿使形谍儿童惊夜光
　　次韵秦少防王仲至元日立春三首
　　省事天公厌两回新年春日并相催慇懃更下山阴雪要与梅花作伴来
　　已卯嘉辰夀阿同愿渠无过亦无功明年春日江湖上回首觚棱一夣中【子由一字同叔元日已卯渠本命也】
　　词锋虽作楚骚寒徳意还同汉诏寛好遣秦郎供帖子尽驱春色入毫端【立春日翰林学士供诗帖子】
　　上元侍饮楼上三首呈同列
　　澹月踈星绕建章仙风吹下御炉香侍臣鹄立通明观一朶红云捧玉皇
　　薄雪初消野未耕卖薪买酒防升平吾君勤俭倡优拙自是丰年有笑声
　　老病行穿万马羣九衢人散月纷纷归来一防残灯在犹有传柑遗细君【侍饮楼上则贵戚争以黄柑遗近臣谓之传柑盖尚矣】
　　送蒋颍叔帅熙河【并引】
　　颍叔出使临洮轼与穆父仲至同饯之各赋诗一篇以今我来思为韵致遄归之意轼得我字
