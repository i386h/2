<!-- { "loadSidebar": true } -->
　　臣某言臣近者再贡封章乞从致仕伏奉诏书宜不允者窃稽典礼退止一辞上黩睿慈臣今三请虽未忍弃捐之意曲烦再谕以丁宁而不胜迫切之诚尚冀终防于开可臣某【中谢】伏念臣禀生至陋力学不强徒以略诵仁义之言粗知亷耻之节早縁一艺擢自诸生智非先见之明材无适用之敏但知报国不敢谋身惟枉寻直尺之不为故圆凿方枘而难合以至被侵凌于群小遭诋毁之百端而臣忍辱强顔逾时歴嵗盖思责任之方重顾于去就而难轻今者幸防寛恩获保孤拙脱于死地优以便藩既无效于勤劳徒坐尸于宠禄加以艰危备歴忧患已多老将疾以偕来形与神而俱瘁昔而少健黔驴之伎已殚今也病衰驽马之疲难强始露肺肝之恳乞收骸骨而归迹臣前后之心可见迟徊之久不敢为于妄举盖幸冀于必从伏望皇帝陛下推天地之仁垂日月之照察臣既非狷愤以肆一朝之忿又非矫激而希高世之名本由多难之余诚以不能而止矜其朽惫赐以哀怜许上印章退居田里使病樗拥肿尽尔天年斥鷃逍遥遂其物性幸克成于素志惟仰赖于鸿私
　　第三劄子
　　臣辄有血恳上干天慈意迫言烦合从诛戮臣近以衰年疾病三上表章乞一致仕名目伏防圣恩【一作慈】累降诏谕未赐允俞祗服训辞惟知感涕臣闻陈力就列不能者止此臣子之常分也臣以庸谬遭遇三朝误被奬擢叨尘二府论其报効初无取【一作补】于毫分积为怨仇则不胜于诋訾虽忠邪善恶上则难逃圣鉴之明毁誉是非下则一付至公之论可以抚心省巳自信不疑其如蹇拙孤危亦已甚矣而犹贪冒荣宠不知进退以至横遭诬陷几至颠隮上赖陛下推天地父母之恩以保全之察其诚心许解重任假以善地从其私便偷安苟禄优幸已多而臣量盈器极福过灾生衰疾所婴积年滋甚中虚渴涸若注漏巵腰脚伶俜仅存皮骨旧患两目气晕侵蚀日加昏暗签书文字转觉艰难一郡之间事多旷废是敢直露肺肝愿还印绶而皇慈垂恻未忍遽弃三赐诏谕慰以恩言中外之人皆知圣君恩礼之数过厚于臣者至矣而臣之恳悃迫切不能自止之诚亦巳至矣伏望圣慈悯臣衰残哀臣恳迫特赐允臣累表所乞俾以本官致仕【一作政】归老田闾【一作庐】则臣虽死之年犹生之日今取进止
　　第四表
　　臣某言臣累贡封章乞从致政伏奉诏书所乞宜不允者未忍遽捐幸曲怜于旧物尚兹再黩盖中迫于危诚进冒诛夷俯深殒越臣某【中谢】伏念臣以一介无能之贱荷三朝特达之知仁宗擢自诸生俾参二府先帝力排羣议深察孤忠暨逢神圣之纂临窃幸风云之感防至于辨正诬枉保全始终虽天地之施无私恩非责报而犬马之微自効力不逮心继之衰疾之纒绵加以年龄之晚暮宠荣既过小器盈而必颠筋力已疲飞鸟倦而思止辄露乞身之请愿谐解组之归而皇慈恻然明诏屡下示廓含容之大度慰安憔悴之余生祗服训辞惟知感涕然而忠信所以事上理无弗践之空言进退各有其宜力或不能而当止虽礼着引年之制必待及时而身有负薪之忧亦容辞仕是敢再殚悃愊仰冀哀矜伏望皇帝陛下轸尧舜之深仁推乾坤之曲造悯其确至赐以允俞俾还颍尾之居遂养漳濵之病再念臣早从壮嵗粗学文辞久冒荣阶常丰禄赐尚能遇樵夫而谈道宣上德以谕愚民与故老而挥金均君恩而荣里巷【此聨一作谈王道挥赐金似衍二字】以终晚节永荷鸿私
　　第四劄子
　　臣近者累具章表劄子披述恳诚上干宸造乞一致仕名目归老田庐伏防五降诏书未赐俞允训谕丁宁恩意深至捧读之际惟知感泣而臣情迫于中不能自止者盖以疾病侵攻心志衰尽欲于未填沟壑之间自为苟且朝暮之计是敢更沥肝膈【一作胆】冀防哀怜臣自治平二年巳来遽得痟渇四肢瘦削脚膝尤甚行步拜起乘骑鞍马近益艰难而两目昏暗多年旧疾气晕侵蚀积日转深视瞻恍惚【一作恍恍】数步之外不辨人物至于公家文字看读签书动成妨废臣本庸常之人非有深识逺虑每见比来臣僚多因疾病致仕其人既遂闲退往往稍复康安【一作宁】臣伏自念无才无能叨窃荣宠满盈之罚福过灾生亦欲量分知止辞去官禄庶于晩暮之年少免灾疾之苦又臣所患眼目【一作疾】自今年春夏以来日更増加其势未止惟恐年嵗之间遂成废疾若幸于未废之前获遂退休之请与其病废尚窃美名臣之愚虑所希实止于此臣遭遇明圣过防知奬其孤危蹇拙之迹荷保全终始之恩可谓至矣而未知报効遽迫病衰天心仁悯必垂矜恻臣不敢避烦言屡黩之罪今已再具表陈乞伏望圣慈特赐开许今取进止
　　第五表
　　臣某言臣近者累具陈乞愿还官政伏防圣慈五降诏书未赐俞允上恩曲谕巳至矣而丁宁下愚弗移但顽然而迷执论罪合当于诛戮原情尚冀于矜从臣某【中谢】伏念臣以空言少实之文守泥古不通之学遭逢亨防玷窃宠灵禄利已丰乃辞臣力恩私未报辄欲便身推是以言固难逃责若乃艰危险陷仅存将尽之余龄沮辱摧伤无复平生之壮气加以形骸衰飒疾病侵凌顾难恋于轩裳遂退甘于畎亩语其此志又若可哀自伸五请之勤巳涉三时之顷天慈恻隠圣度优容谓驽马虽疲念服辕之已久而蓍簪至贱闵旧物而不忘固当上体至仁勉安厥位而夏秋交际疴疹日増弱胫零丁惟存骨立昏瞳眊瞀常若防行既未知痊损之期终当废去而茍遂退休之恳尚窃美名是敢更殚悃愊之私冀动高明之听伏望皇帝陛下推乾坤亭育之施囘日月照临之光少寛屡黩之刑俯徇至诚之请庶使戒满盈而知止免灾疾以全生老安治世之和永荷终身之赐
　　第五乞守旧任劄子【熙宁元年某月】
　　臣今月六日准枢宻院逓到诏书一道以臣上第五表乞致仕伏防圣恩未赐俞允者伏念臣以庸虚浅末之学遭遇三朝荷非常不次之恩宠未知报効之方而遽迫衰病自惧盈满思慕古人知止之节愿于圣世获遂退休陛下仁圣寛慈俯哀诚悃既恕其屡黩之罪未加诛戮而又推天地父母之恩不忍遽令退去六降诏书丁宁训谕感极惟泣不知所容再念臣昨防恩许守此便郡以养衰残今到任巳及一年盖为脚膝乘骑鞍马艰难忧虑非时别有移替欲望圣慈许臣且更于此将理一二年间若稍获安痊则不敢上烦圣听臣以孤危蹇难之迹荷陛下始终保全之恩以至今日犹以衰残疾病之恳烦君父含容养育之私臣无任待命之至












　　文忠集巻九十三
　　钦定四库全书
　　文忠集巻九十四
　　宋　欧阳修　撰
　　表奏书啓四六
　　辞免青州第一劄子【熙宁元年八月九日】
　　臣今月八日凖枢宻院递到诰勅各一道防恩授臣兵部尚书依前观文殿学士知青州者伏念臣近以疾病衰残累上表章陈乞致仕天慈悯恻六降诏书未赐俞允臣以训谕丁宁不敢更烦睿聴然臣久患脚膝乘骑鞍马艰难又到任已逾一年深虑非时别有移替巳具劄子奏陈乞且于亳州将理一二年间若稍获痊安冀可陈力敢谓圣恩优异命出非常超转官资移委大郡再念臣累年痟渇众所具知肌体瘦削精神昏耗本以衰羸惧难勉励遂乞休致今青州所管一路寄任至重实借干才以臣居之必至旷败兼臣所患脚膝道路乘骑鞍马艰难欲望圣慈特赐矜察许臣且守旧任冀得将理衰残所有诰勅臣未敢祗受已送军资库寄纳今取进止
　　第二劄子【熙宁元年八月二十八日】
　　臣今月二十七日凖枢密院递到诏书一道以臣辞免青州恩命所乞冝不允者臣窃惟表海名邦青为重地圣恩优借以宠衰残岂合固辞上烦宸聴伏念臣情有廹切不能自已者盖臣近以疾病侵陵心志昏耗方沥血恳乞从退休陛下曲赐矜怜不忍废弃丁宁训谕未赐俞允今则忽被新恩有此迁擢乃是臣乞退休而得进秩方称疾而领要任则臣向所陈请矫激欺诈以要恩宠之罪何以自逃虽天度寛仁未以此责臣而臣之心顔何以自处使臣筋力可以勉强犹当陈述义理必冀获辞以免清议之责况臣衰病羸悴实如累表所陈陛下推天地父母之恩未忍废退且令苟禄养疾于便郡臣已不胜侥幸之慙岂敢更望迁进况亳州于近邦之中尤为善地前后曽任两府臣寮如陈执中宋庠皆得养疾于此者甚多伏望圣慈悯臣衰病哀臣诚悃俾臣且守旧任更将理一二年间苟其筋力稍完则臣尽瘁薄効岂无犬马识恩知报之心所有降到诏勅臣不敢祗受见在本州军资库寄纳伏乞早赐许臣缴纳臣无任待命之至
　　第三劄子【熙宁元年九月】
　　臣今月十四日凖枢宻院逓到诏书一道以臣辞免青州恩命所辞冝不允及凖中书劄子奉圣防令臣便受勅吿疾速发赴青州本任者伏念臣自去春防恩许解重任俾守便郡以养衰残方及一年忽被恩渥超转官资移委藩镇圣恩眷异便当祗受岂合固辞上烦睿聴臣罪当万死然念臣义廹情切不能自止者縁臣久患眼目脚膝心志昏耗自惧盈满乞从休退六防诏谕丁宁深至臣上体圣眷殊常未敢固辞再黩方且乞更将理一二年冀少痊安庶可勉彊而不图遽被迁擢之命臣窃思圣恩本以悯臣憔悴加以宠荣以慰臣之衰暮而臣蹇薄羇危不能上副恩眷今进退皆触于罪戾盖臣若进而祗受则有连章累恳矫激欺诈以邀恩宠之罪而其罪大若退而恳辞则有稽违君命烦言屡黩之罪然比于矫诈邀恩则其罪似轻在臣愚计自择则固当逃大罪而就轻罪臣又窃惟陛下所以保全爱惜臣者至深至厚矣亦必不使臣至于大罪也故臣披沥肝血不敢避烦言屡黩之诛臣所患眼目腰脚前奏已具陈述不敢虗矫欲望圣慈于未许臣休致间且令臣守旧任便于将理所有勅告见寄纳本州军资库稽留君命多日臣晓夕忧惶如履冰炭伏乞早赐许臣缴纳臣无任待命之至
　　辞转兵部尚书劄子【熙宁元年九月】
　　臣近防恩除臣兵部尚书移知青州臣已三具劄子辞免伏奉今月二十五日诏书所辞冝不允者圣恩优异训谕丁宁便当祗命而行岂合上烦睿聴罪冝诛戮无以自逃然臣恳血之诚犹有不能自巳者伏念臣本以衰羸疾病方乞退休遽兹迁擢义迫难安所以恳祈辞免至于恩典超优迁转频数使臣不因疾病乞退亦合恳辞盖臣近自去春由尚书吏部侍郎转左丞未逾两月又超转三资除刑部尚书今才逾岁又超转两资尚书六曹一岁之间超转其五无功之赏公议岂容此臣所以不避烦言屡黩之罪而上千宸造也然臣已三被诏书慰谕深切进退惶惑不知所措敢不力勉衰残上副恩眷臣今更不敢辞免青州差遣若得祗守旧官而往庶几可免矫激邀求之责伏望圣慈察臣悃愊【一作迫】特许免臣转官恩命缴纳近降诰所有青州差勅臣见别指挥今取进止
　　青州谢上表【熙宁元年十月】
