<!-- { "loadSidebar": true } -->
　　李忠定公防临江萧君所藏了翁帖谓其不循古人格辙自有一种风味今观此帖信然其曰山阳盗歉之余衰索殊甚随縁安处盖所谓素患难而行乎患难者故虽岭陬海隅蛮烟瘴雨之地未尝不安也况山阳乎髙风凛然可畏而仰
　　防晦翁感兴诗
　　干之四徳迭运不穷其本则诚而已矣诚即太极也其所以播羣品者诚之通也其所以固灵根者诚之复也通则为仁为礼复则为义为智所谓五行一隂阳隂阳一太极也然动静循环而静其本故元根于贞而感基于寂不能养未发之中安得有既发之和故此诗谓世人之扰扰适以害道不若林居之士静观宻察犹能探万化之原要之道无不在初不以出处喧寂为间善学者当求先生言外之意云
　　防郑大惠饭牛集
　　予尝为豫章黄量题其诗巻云乾坤有清气散入诗人脾此唐贯休语也天地间清明秀杰之气盘礴充塞无处不有顾受之者何如耳诗曰瑟彼玉瓉黄流在中玉瓉至寳也黄流至洁也夫必至寳之器然后能受至洁之物世人胸中扰扰垢汚万端如聚蛲蚘如积粪壤乾坤清气将焉从入哉清气不入其中则虽求片言之有味且不可得况能摹冩大化罗络万象道人所不到者乎黄生颇以余为知言谷口郑君示予所谓饭牛集者其诗清絶可爱读之如咀冰雪意必有得于此故书以勉之
　　防萧定夫所蔵胡文定碧泉诗巻
　　碧泉诗巻财数纸尔而胡氏父子昆弟师友手泽皆在焉伊洛二先生之学赖山杨氏传之而南文定得之以授五峯五峯传之南轩其道益以光大此巻诸诗虽为泉流而作然玩其辞意则师友间授受之防指有蔚然可见者非寻常赋咏比也萧君其尚寳之哉
　　防张魏公不欺室铭
　　卫武公年九十五矣犹作抑戒以自儆曰相在尔室尚不愧于屋漏无曰不显莫予云觏盖耄期不乱如此故其没也谓之叡圣武公张忠献公作此铭于易箦之时其视武公尤有加焉王忠文公与公均为一代正人故其诗与铭大畧同防后之君子有志于正心诚意之学者当深味其防
　　题刘静春与彭止堂帖并彭仲诚墨庄五诗后
　　静春之学穷幽探防止堂之节星日同辉惟仲诚父示余斯帖使我慨然兴懐前哲清泉鉴物菡萏浮香我读君诗如游墨庄老成云亡典型犹在【谓仲诚也】尚为斯文努力自爱
　　防陈复斋为王实之书四事箴
　　余在星沙以亷仁公勤四事勉僚属王实之作此箴遗予尝掲之幙府之壁与同僚共警焉今复斋陈公师复又为大书此本实之之箴明厉峻切读者已知悚畏复斋之字森严清劲见者便如端人正士之在前尤当凛然兴敬也
　　防郄氏族系
　　郄氏本末具见于春秋夫耨妇馌相敬如賔此其所以兴族大而侈惰弃君命此其所以替然则一敬一肆而家族之盛衰基焉亦可畏矣自春秋后数百年而诜显于晋自晋后几千年而太冶君复以髙第有闻于时东坡有云君子之泽岂止五世而斩盖得其人则可至于百传信哉侍郎王公既为辨其族姓之所出予复为推其盛衰之由以书于后
　　防杨和父印施普门品
　　余自少读普门品虽未能深解其义然尝以意测之曰此佛氏之寓言也昔唐李文公问药山禅师曰如何是黒风吹船飘落鬼国师曰李翺小子问此何为文公怫然怒形于色师笑曰发此瞠恚心便是黒风吹船飘落鬼国也吁药山可谓善启发人矣以是推之则知利欲炽然即是大坑贪爱沉溺便为苦海一念清净烈熖成池一念警觉船到彼岸灾患纒缚随处而安我无怖畏如械自脱恶人侵凌待以横逆我无忿嫉如兽自奔读是经者作如是观则知普陀大士真实为人非浪语者杨君和父刋本以传輙诵浅闻下一转语庻几观者不无小补云
　　防傅侍郎奏议后
　　右竹隠先生侍郎傅公奏议十巻建安真某伏读而叹曰呜呼此足以观公立朝事君之本末矣昔栁下恵为士师三黜孔子取之孟子因枉尺直寻之问反复论辨终之曰枉已者未有能直人者也学者平时诵孔孟之言孰不以直道自期一旦立人之朝宠禄饵于前而刑祸怵于后鲜有不委已徇人而畔其素学者虽或勉强于一时之暂而知之不深守之不固一绌而悔者有矣若再三绌焉而不悔则几希矣至于直道自持终其身而不悔则虽古昔亦无几焉求之于今若公者其可谓庻几乎此矣盖公前后立朝者三初为将作丞其去台阁无几也中为郎为卿典领饷事其去侍从无几也晚为谏大夫劝讲经幄其去执政又无几也使它人处此借委曲就事之名以行其容身固位之计顾何向弗获而公则不然当庆元初韩侂胄始用事既逐宰相以颛大权遂欲借朋党之名以空在廷之善士中外震慴无敢撄其锋者而公以小臣进对独恳恳为上言之曰自昔国家之患其始皆萌于好恶之私而其卒至于横流而不可救汉之党锢唐之党人本朝之党籍大抵由此不可不戒坐是不合而补郡以去及侂胄用事歳久徼幸不赏之功以遂其不臣之志于是邉衅浸开而在廷无复异议者公因入奏既逆论其不可出使鄂渚复因董逵事一再昌言于朝乞谕邉臣毋妄动以疑敌且移书侂胄深陈其所以不可之状坐是愈不合而罢斥以归及事变既极公之言遂为灵蓍大蔡上亦思公之忠擢任谏争宜若少伸其志矣而又不克久于其职盖公之为人知有国之利害而不知其身之安危知范我之驱驰而不知诡遇之有获故屡进而屡不合也昔公之先正献简公为谏官御史四年论事凡百六十余章公在諌垣才五十余日所上亦十有三奏观其欲修后范以正化本斥阉尹以遏奸萌合异同以销朋党辞气和平直而不激蔼然有献简之风至解罢言职迁吏部侍郎不视事而去则又祖孙相望如出一辙呜呼伟哉唐史称魏謩议论挺挺有祖风烈尝考郑公之后歴十有四朝而后有謩今傅氏自献简公以清忠直节为元祐名辅弼再传至忠肃公以至忠大义为有宋仗节死难之臣又再传至公以精忠逺识为嘉定名臣之冠由是观之其贤于魏氏逺矣今天子寤寐贤哲以济时艰而公耆艾精明屹然为国夀隽一朝幡然而起付以大政尽行平昔之言而措斯世于大安大宁之域其必有日矣某既幸挂名于奏议之末而又朝夕以俟嘉定己卯正月敬书于温陵郡斋
　　石鼓挽章祭文后
　　嘉定十年某自江东漕计移守泉提舶使者赵侯崇度实摄州事侯丞相忠定公子也庆元初忠定公以谗去位薨于衡阳海内之士知与不知皆为流涕某时年十八九以进士游都城闻被诬始末已知切齿痛忿念恨不请尚方剑以诛奸臣其后官于朝始获与公元子吏部游相好及来南复代侯为郡且聨事又缔姻焉间相与道初元时事往往语未终輙相饮凄然泣数行下某曰侯知先相国所由致祸者乎三代以前元老大臣若咎防伊傅姬召之伦皆福禄终其身而庆泽流于后岂独为善之报哉人心正而世论公谗慝不行其间故也然周公之圣已几不免羽谯音哓之诗至今读者犹为公太息吁亦危矣使无雷电大风之警成王终不悔悟周之为周特未可知也夫以周公之圣成王之明又当人心正世论公之日且犹若是而况于后世乎则夫尽忠竭节之臣常困于谗口而不能以自白固其所也然是非者人心之天可蔽于一时不能使不复于后日惟其复有蚤暮故其祸有浅深某尝窃论近世大臣功在社稷而不免于难者有三人焉冦忠愍公司马文正公与忠定公是也忠愍攘郤暴虏遗邉鄙百年之安天禧之末羽翼储后赤心如日而有雷州之迁文正乘熙丰末流与民更始销祸乱而开太平而其没也有朱崖之贬忠定以同姓之卿戮力帝室挈大明而东升转危机于反掌而有零陵之徙三君子尽忠于国大抵畧同而受祸亦畧相似然雷州之行未几神文亲政谗者堲绌者舒公虽不幸陨没而褒饰光荣诬枉昭白故天下几危而亟安忠定之斥十有三年权臣颛执国命至于兵祸作生灵暴骨者数十万而后圣主赫然収还威柄伸久郁之寃故天下既危而渐复独温公不幸更绍付崇宣之变羣邪踵蹑用事者三十余年卒之敌国内侮二圣播迁然后是非以定故天下遂乱而几不可救由是观之正人君子之进退伸诎岂一身一家之利患哉为人上者可以鉴矣至于小人之害君子其志本以徼权利盗宠荣及公道既明卒亦不免故奸诈穷而丁谓窜咎祸盈而蔡氏僇罪衅极而侂胄诛皆流毒遗臭死有余责彼三君子者身没而道光事久而功白千载之下望其风烈如神人然是果孰为失得邪十二年八月侯奉诏守邵阳将行以诸公所为忠定公挽章哀词示某曰子其可无一言乎某谓公之勲烈不竢賛咏而明独其已然之迹有可为殷鉴者故乐为侯道之而其抚事兴懐感今悼昔又不胜其慨然也中秋日建安真某敬书于忠献堂
　　蔡真人诰碑
　　嘉定十一年十月三日有诏泉山清源洞冲应善利灵济真人加昭博之号为八字真人先是十年夏五月不雨臣始至官问僊祠灵官之着验章灼者咸以真人对臣亟祷焉未几遂雨是年冬旱臣往祷焉又雨越明年春洎秋膏泽时至田髙下硗肥皆告稔米斗百钱黄馘稿项之叟讙曰昔未尝有也非真人之灵实大芘吾土顾安获此哉于是相帅以其事白于州州谂于部使者下其书旁郡审覆之如本州言乃以闻天子嘉焉命有司抚其名之显且大者以旌真人之功呜呼美哉谨按真人蔡氏世传其系出晋司徒文穆公谟文穆八世孙防节度岭南归至泉以殁子孙因家焉真人事唐为金部员外郎太原守晚弃簮绂隠于州之北山修辟谷链气之术以方技济人既仙去歳久而其灵愈章皇朝崇宁中始封虗应先生绍兴九年封冲应真人二十三年加封善利乾道三年又加灵济至是遂加昭博焉臣窃观前世人主崇尚道家神仙之説者大抵以希长年祈福应往往受欺方士为百代嗤惟我圣朝受天眷命以作神主凡老氏浮屠氏与山川祠庙之灵惟能时雨旸弭灾沴有功于人者乃始锡号名秩祀典否则虽竒怪诡特有不与焉盖志在斯民而不自为此其所以夸絶前代也又惟真人之清虗澹泊未尝震耀威福以警动世俗耳目而民之归仰自不能忘朝廷褒封之典自不能已亦犹有道君子为善于幽隠閴寂之地不求人知而卒不可掩岂不尤可贵也哉臣既以所下制书刻之梓而又叙其本末使后世知圣朝所以宠命真人而真人之所以膺受宠命者其大指盖如此以备清源故事云十二年八月甲子朔具位臣真某记
　　梅溪续集
　　庆元中某窃第来归乡之儒先杨君明逺出一编曰南逰集以示某曰此永嘉詹事王公之所作也某时尚少未悉公行事本末然尝诵晦庵先生所为梅溪集序则已知公为一代正人矣及得此编益加乡慕宦游二十载率赍以自随若防邑宰与中和安静堂等诗口之熟焉嘉定丁丑防恩假守获继公躅于四十七年之后邦人父老语及公者必感激涕零荛夫牧儿亦知有所谓王侍郎也公何以获此于人哉蔽之以一言曰诚而已矣盖公之为人襟度精明表里纯一其立朝事君空臆尽言撄龙鳞而不悔者此诚也居官牧民矜怜摩抚若父母之于赤子者此诚也至于为诗与文絶去雕琢浑然天质一登临一燕赏以至赋一卉木题一岩石惓惓忠笃之意亦随寓焉呜呼贤哉宜泉人之咏叹而不忘也集版藏之郡斋歳久浸或刓属议刋整而郡士林君彬之为某言公劝农戒讼等文犹有未见于集者而公之孙防通守蒲中亦出公书问三十余通皆在泉时作前辈流风日以益逺虽弄翰戏墨犹当勤勤収拾而况蔼然仁义之言皆有补于世教者乎因并刻之命曰梅溪续集使来者得以览观焉己夘九月己亥建安真某记
　　欧阳四门集
