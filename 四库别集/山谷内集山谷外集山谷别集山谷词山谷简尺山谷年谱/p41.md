<!-- { "loadSidebar": true } -->
　　越州应天释希圆姑苏人避地甬东所居小房即琅琊山顶也山下有井井有鳗鲡鱼水有盈缩与江湖相应甚多灵怪按尔雅山有穴为岫今季海诗云孤岫形在乃不成语葢谢晖云窻中列逺岫已误用此字季海亦承误耳按楚词云收恢台之孟夏恢大也台即胎也言夏气大而育物也今言髙阁无恢台直言无暑气耳似不合古语尔雅云夏为长嬴长嬴即恢台也若言髙阁无长嬴可乎能奴登切兽名熊属足似麀鹿絶有力故有絶人之才者谓之能能囊来切三足鼈也今于来字韵中用法士多能乃是僧似鼈耳然魏晋人作诗多如此借韵至李杜韩退之无复此病耳壮大壮之壮牡牝牡之牡规模称牡哉必壮字误书耳魏晋人用字亦多如此葢取字势易工不复问字之根源如古人桥桥直直皆不成字
　　跋子瞻醉翁操
　　人谓东坡作此文因难以见巧故极工余则以为不然彼其老于文章故落笔皆超轶絶尘耳
　　跋子瞻木山诗
　　往尝观明允木假山记以为文章气防似庄周韩非恨不得趋拜其履舄间请问作文闗纽及元祐中乃拜子瞻于都下实闻所未闻今令其人万里在海外对此诗为废巻竟日
　　跋子瞻送二侄归眉诗
　　观东坡二丈诗想见风骨巉岩而接人仁气粹温也观黄门诗颀然峻整独立不回在人眼前元祐中每同朝班余尝目之为成都两右笋也【右或作石】
　　跋东坡乐府
　　缺月挂疎桐漏断人初定时见幽人独往来缥渺惊鸿影惊起却回头有恨无人省拣尽寒枝不肯栖寂寞沙洲冷
　　东坡道人在黄州时作语意髙妙似非吃烟火食人语非胸中有万巻书笔下无一防尘俗气孰能至此书王元之竹楼记后
　　或传王荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后文之工拙葢尝观苏子瞻醉白堂记戏曰文词虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之言不疑也
　　书筠州学记后
　　中书曽舍人作髙安学记极道世之所由兴废论士大夫之师友渊源常出于一世豪杰之士至于长育人材而成就之则在当涂之君子其言有开塞一可以为法戒而所托书画不工学者因不能玩思于斯文后二十有七年栁侯为州政优民和乃砻故刻而乞书于予予告之以舍弟乘雅善小篆通六书之意下笔皆有依据可与斯文并传栁侯则以书求乘于紫阳而刻之初有献疑者曰今世士大夫不知文十室而九夫篆固古人之书耳又安能发挥曽子之文章耶栁侯曰曽子之文章岂希价于咸阳而摧锋于稷下者哉三代之鼎彞其字书皆妙葢勒之金石垂世传后自必托于能者吾为学古钩深者谋不为单见浅闻者病也予观栁侯可谓好学不流俗者矣栁侯名平武陵人字子仪于是为左朝请郎
　　题韩忠献诗杜正献草书
　　杜子美一生穷饿作诗数千篇与日月争光永州僧懐素学草书坐卧想成笔画三十年无完衣彼乃得自名一家死者不可作今观尚书令韩忠献公诗太师杜正献公作草安用忍如许穷饿
　　跋雷太简梅圣俞诗
　　余闻雷太简才气髙迈观此诗信如所闻也梅圣俞与余妇家有连尝悉见其平生诗如此篇是得意处其用字稳实句法刻厉而有和气它人无此功也
　　书刘景文诗后
　　刘景文枢宻副使盛文肃公之壻于先妣安康郡君尚为丈人行然景文不以尊属临我以翰墨文章见谓亲友余尝评景文胸中有万巻书笔下无一防俗气往嵗东坡先生守余杭而景文以文思副使为东南第三将东坡尝云老来可以晤语者凋落殆尽唯景文可慰目前耳身后图书漂防余亦须髪尽白今对此诗令人气塞
　　书欧阳子传后
　　髙安刘羲仲壮舆序列欧阳文忠公之文章论次荀卿扬子云之后又考其行事为欧阳子列传余三读其书而告之曰昔壮舆之先君子道原明习史事撰十国纪年自成一家今壮舆富于春秋笔端已有史氏风气它日当以不朽之事相传也昔司马谈之子迁刘向之子歆班彪之子固王铨之子隠姚察之子简李太师之子延夀刘知防之子餗皆以继世功在汗简而旧史笔法之美刘氏再显今使壮舆能尽心于春秋之旧章以考百世之典籍斧藻先君子之凡例着是去非则十国之事虽浅笔法所寄自当与日月争光壮舆尚勉之之楚而南辕道虽悠逺要必至焉
　　书所作官题诗后
　　元祐三年闰六月十七日少章携此澄心堂纸问余疾于城西余方病疡意虑无聊为冩比来戏效诸生作数诗余为儿时见进士刘韶用乌田纸冩赋尝窃笑以为用隋侯之珠弹雀使韶今在岂免一笑耶
　　跋招清公诗
　　草堂郑交处士隠处也小塘芙蕖盛开使鸡伏鸳鸯卵与人驯狎不惊畏老禅延恩长老法安师懐道遯世虽与慧林本法云秀同师颇以讨饭飬千百闲汉为笑也清公少时葢依之数年尝教诲道俗云万事随縁是安乐清法公云如安禅师心无简择可爱可钦舟中晴暖闲弄笔墨为太和释智兴书
　　题古乐府后
　　古乐府有巴东三峡巫峡长猿鸣三声泪沾裳但以抑怨之音和为数叠惜其声今不传余自荆州上峡入黔中偹尝山川险阻因作前二叠传与巴娘令以竹枝歌之前一叠可和云鬼门闗外莫言逺五十三驿是皇州后一叠可和云鬼门闗外莫惆怅四海一家皆弟兄或各用四句入阳闗小秦王亦可歌也
　　题意可诗后
　　宁律不谐而不使句弱用字不工不使语俗此庾开府之所长也然有意于为诗也至于渊明则所谓不烦绳削而自合虽然巧于斧斤者多疑其拙窘于捡括者辄病其放孔子曰寗武子其智可及也其愚不可及也渊明之拙与放岂可为不知者道哉道人曰如我按指海印发光汝暂举心尘劳先起説者曰若以法眼观无俗不真若以世眼观无真不俗渊明之诗要当与一丘一壑者共之耳
　　书林和靖诗
　　欧阳文忠公极赏林和靖疎影横斜水清浅暗香浮动月黄昏之句而不知和靖别有咏梅一聨云雪后园林才半树水邉篱落忽横枝似胜前句不知文忠公何縁弃此而赏彼文章大槩亦如女色好恶止系于人
　　书王知载胊山杂咏后
　　诗者人之情性也非强谏争于廷怨忿诟于道怒邻骂坐之为也其人忠信笃敬抱道而居与时乖逢遇物悲喜同牀而不察并世而不闻情之所不能堪因发于呻吟调笑之声胸次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之祸是失诗之防非诗之过也故世相后或千嵗地相去或万里诵其诗而想见其人所居所养如旦暮与之期邻里与之游也营丘王知载仕宦在予前予在江湖浮沈而知载已没于河外不及相识也而得其人于其诗仕不遇而不怒人不知而独乐博物多闻之君子有文正公家风者邪惜乎不幸短命不得发于事业使予言信于流俗也虽然不期于流俗此所以为君子者耶元符元年八月乙巳戎州寓舍退聴堂书江西黄庭坚责授涪州别驾戎州安置年五十四
　　题所书诗巻后与徐师川
　　徐师川往时寄纸数轴求予书公私多故未能作报前日洪父擕师川上蓝庄诗来词气甚壮笔力絶不类年少书生意其行已读书皆当老成解事熟读数过为之喜而不寐小舟遨兀又箱箧中寻纸不得輙书父此纸奉师川老舅年衰才劣不足学师川有意日新之功当于古人中求之耳
　　书邢居实南征赋后
　　阳夏谢师复景回年未二十文章絶不类少年书生语余尝序其遗藁云方行万里出门而车轴折可为霣涕今观邢惇夫诗赋笔墨岦自为一家甚似吾师复也日者阅国马问诸圉人曰千里驹往往不及奉舆毙于皁枥驽蹇十百为羣未尝求国医也闻之喟然曰吾惇夫亦足以不朽矣
　　书邢居实文巻
　　余观学记论君子之学有本末等第人虽不能自期夀百嵗然必不躐等如水行川盈科而后进耳小学之事虽若糜费日月要须躬行必晓所以致大学之精微耳吾惇夫才性髙妙超出后生千百軰然好大略小初日便为涂逺之计则似可恨后生可畏当欣慕其才而鉴其失也
　　跋所冩答小邢止字韵诗并和晁张八诗与徐师川
　　邢居实字惇夫才器甚过人未尝友不如已者治经行已未尝一日不用其心使之成就可畏也因随州寄诗来诗律极进故和答之如此后八诗颇得意者故漫録往或诣潘洪诸友读之往时曽冩二十许篇与魏道辅和答诗赠徳延不审常见之否或不曾见续当録云
　　跋王慎中胡笳集句
　　湓城王寅慎中拟半山老人集句胡笳十八拍其防合宛转道文姫中心事甚妙慎中文士孝友清修年三十八未尝知女色荤羶不入口一粥一饭三十年奉身如山中头陀初无玷缺山中人初不接世事故其行易持观慎中诗语所道闺闼中意不应是鐡人石心然能自防持如此所以为难
　　跋欧阳元老诗
　　此诗入陶渊明格律颇雍容使髙子勉追之或未能然子勉作唐律五言数十韵用事穏帖置字有力元老亦未能也
　　跋髙子勉诗
　　髙子勉作诗以杜子美为标凖用一事如军中之令置一字如闗门之键而充之以博学行之以温恭天下士也
　　题王观复所作文后
　　王观复作书语似沈存中它日或当类其文然存中博极羣书至于左氏春秋传班固汉书取之左右逢其原真笃学之士也观复下笔不凡但恐读书少耳如梓州生陈子昻之文章赵蕤之术智皆所谓人杰地灵也何必城南有锦屏山哉余意锦屏山但能生富贵人耳
　　跋胡少汲与刘邦直诗
　　梦魂南北昧平生邂逅相逢意已倾楚国山川千叠逺随隄烟雨一帆轻我无健笔翻三峡君有长才肃五兵同是行人更分首不堪风树作离声【丁丑年十月】
　　胡少汲后生中豪士也读书作文殊不尘埃使之不倦虽竞爽者未易追也同是行人更分首佳句也邂逅相逢意巳倾已道了刘三十一矣
　　书洞山价襌师新丰吟后
　　余旧不喜曹洞言句常懐泾渭不同流之意今日偶味此文皆吾家日用事乃知此老人作百衲被嵗久天寒方知用处浮山注解虽为报大阳十载之恩又似孤负新丰老人耳文防上座乞书此篇欲刻诸石与同味者传之因书老夫于此兴复不浅
　　跋王介甫帖
　　余尝评东坡文字言语歴刼賛扬有不能尽所谓竭世枢机似一滴投于巨壑者也而此帖论刘敞侍读晩年文字非东坡所及蝍蛆甘带鸱鸦嗜防端不虚语
　　书王荆公赠俞秀老诗后
　　秀老葢金华俞紫芝道意淳熟然建隆昭庆道人谓秀老百事过人病在好説俗禅秀老以为知言也秀老作唱道歌十篇欲把手牵一切人同入湼槃埸虽未见策名释迦之室然林下水邉幽人衲子往往歌之以遣意于万物之表厌而饫之使自趋之功亦过半矣来者未知秀老观荆公所赠六诗可知其人品髙下也初僧仁择刻六书于扬州禅智寺真觉堂而秀老弟紫琳清老又欲刻之东阳涵碧亭嘉其伯仲清尚故书
　　书真子渔父赠俞秀老
　　金华俞秀老物外人也尝作唱道歌十章极言万事如浮云世间膏火煎熬可厌语意髙胜荆公乐之毎使人歌秀老又有与荆公往反游戏歌曲皆可传长干白下舟人芦子或能记忆也此渔父计秀老必喜之輙因清老逺寄幸可同作
　　跋赠俞清老诗
