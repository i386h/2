<!-- { "loadSidebar": true } -->
　　勅朕肇脩宗祀祗见合宫厘事既成肆敷锡于四海凡通籍于朝者皆得宠赠其先俾申追逺之志而况吾簪笔持槖出入禁省之臣哉具官父某种徳在躬委庆厥嗣歴践髙显甚贤而文惟时三品之阶视昔贰卿之秩用均厘泽以示宠绥可
　　妻宜人邓氏封令人
　　勅二南之诗妇徳是懋夫以鸤鸠均一之美螽斯众多之报俯仰无斁淑慎有闻岂非妇人之盛节而有家之可愿者哉具官妻婉懿之美宜其宗姻克相厥夫有兹休显属我均厘之泽肆朌纶綍之襃易以嘉称时为宠命可
　　户部尚书孟庾故父赠朝散大夫赠中奉大夫
　　勅【上词同洪】具官种徳在躬委庆厥嗣司我邦计实吾信臣惟时三品之阶视昔贰卿之列用均厘泽以示宠绥可
　　故母宜人申氏赠淑人
　　勅【上词同汪】如綍之襃易以嘉称时惟宠命
　　妻宜人徐氏封淑人【词同汪】
　　资政殿大学士中大夫提举万寿宫兼侍读王绹故祖任尚书都官郎中赠太子少傅克存赠太子少师
　　勅朕爰以季秋肇称禋祀贵诚上质备匏尊槀席之仪创业守文严艺祖太宗之配既成厘事用涣渥恩举兹在服之臣与蒙追逺之贲矧予旧学顷賛洪钧加宠厥先理其可后具官故祖某蓄徳深厚藏器恢宏炳文艺以决科蔼循良之令闻冯唐老于郎省曽无不遇之嗟于公大其闾门固有将兴之兆惟春宫之峻秩设六傅以备官莫如师严以视公贰用加荣于襃锡以增宠于幽潜可
　　故祖母平原郡夫人韩氏赠文安郡夫人
　　勅朕惟祖宗以来庆锡之典每下未尝不追贲廷臣之世者岂徒广孝道于天下抑以为积善之劝焉具官故祖母克以淑徳相其君子周旋膴仕通籍金闺生享锡封没有加赠而髙门之泽大于厥孙为时醇儒实我旧学肆我展合宫之享推四海之恩用申出綍之襃以广均厘之霈易封大郡光贲九原岂惟慰烝尝之思抑以表庆祥之逺可
　　故祖母安化郡夫人皇甫氏赠饶阳郡夫人
　　勅朕祗祀上穹均厘四海追逺之数下及于庶僚而况辅政之旧稽古之儒加宠其先葢有彛典具官故祖母令仪懿范礼法具宜嫔于徳人庆流厥后致位休显为时老成顷进服于大僚既加恩于三世逮兹庆赐益示宠绥申之大郡以疏封易以饶阳之美称时维新命用贲有家可
　　故祖母临淮郡夫人来氏赠淮安郡夫人
　　勅朕观载籍之传考兴衰之绪其流泽后世俾衣冠之盛忠厚之风益隆而不坠者非独世徳之脩而已葢有闺壸之助焉具官故祖母礼法是蹈淑靖在躬化行于闺门仁及于宗戚以有兹庆迄成厥家肆予展寀于合宫爰始均厘扵緜宇矧翳旧学尝賛国钧宠其先人葢有彛典是用防淮安之大郡易泗上之故封时惟新恩歆我休命可
　　故父任宣教郎赠太子少师发赠太子太保
　　勅官无小大恵足以及物者其泽必长天无私亲位弗称其徳者其偿必厚惟善祥之不爽知义教之有方頋兹襃赠之彛章是亦报施之明騐具官故父某育徳寛裕禔身肃恭遹承诗礼之规无愧循良之吏云云故母髙平郡夫人张氏赠太宁郡夫人
　　勅扬名显亲葢人子之至愿而圣人以为孝道之终者也其有作配君子允宜其家有子而贤为国近弼既荐蒙于宠数可无与于均厘乎具官故母徽懿之仪见于内则慈祥之行成此庆门虽五鼎千钟不逮南陔之养而清台石窌式慰寒泉之思比疏锡于髙平固益彰于休显太宁大郡用易故封肆加纶綍之荣以为庆善之劝可
　　故妻淄川郡夫人髙氏赠济阳郡夫人
　　勅先王制礼与夫推恩接下之文未尝不本于人情也夫相其夫于勤约之中既已躬防俭而同甘苦矣而不共享其安荣则追赠之隆抑以慰其私尔具官故妻贤淑有徳宜其闺门嫔于大家安若素习夭阏不寿褒贲可忘既疏锡于淄川复进封于大郡时惟新命歆此宠休可
　　妻永嘉郡夫人强氏封同安郡夫人
　　勅二南之诗化本于王化之基而及于夫人之徳虽刑四方风一国小大不同然其所以循法度奉烝尝致辅佐之宜一也具官妻婉嫕之仪明淑之美克配君子宜其宗姻至于耆艾有此休显既更大郡之锡载易同安之封以示宠荣用均厘泽可










　　北山集巻二十三
　　钦定四库全书
　　北山集巻二十四　　　　　宋　程俱　撰外制三
　　吏部员外郎胡世将校书郎刘一止除监察御史【九月二十八日】
　　勅具官御史台属皆朕耳目之官也自元丰肇新官制于是尚书诸曺分六察虽非言责之地然尚书万机本天下之事无不总焉而御史得以纠六曺之愆违则其任亦不轻矣以尔问学之美推于流辈才术之敏见于已试召对便殿敷奏可观维持朝纲肆以命尔其祗厥职尚有宠嘉可【云云】推于流辈【已上词同】才术之施宜无不可选自讐校维持朝纲尚体懋恩益祗厥职可
　　文林郎河南府孟汝唐州镇抚使司干办公事任直清与改合入官除直秘阁仍赐绯章服
　　勅具官尔以诸生奋身戎幕百舎重趼入奏行朝赐对从容有嘉忠恪官以寄禄实视京僚蓬莱道山以储英俊并用示宠锡以章身求之异时非声誉在人服勤之乆保任应格功効卓然者未有一朝而兼得者也朕之宠尔者厚矣尔亦思所以报之可
　　知政事李回除资政殿学士江南西路安抚大使令谢辞上殿
　　勅宣力四方必有股肱之頼折冲千里是资帷幄之良朕念江西之上防有若豫章之巨镇民亦劳止岂无还定安集之思我仪图之爰得礼乐诗书之帅具官才足以经逺学足以賛猷早献纳于朝端亦缉熈于王度静而能应刚以有容廼者扈长乐之遐征总行台之庶务暨还呉防陟副枢庭遂佐国均益资辰告属恳辞于机政方图任于蕃宣用升秘殿之华仍付中权之重惟庙堂之宿望固应深体于焦劳惟荆楚之旧临谅已周知于利病徃苏疲瘵式副倚毗行尔所闻岂烦多训可武节大夫河南府孟汝唐州镇抚使翟兴武功大夫遥郡防御使
　　勅具官朕遭时艰虞东狩呉防顾瞻旧都永懐创守未尝不中夜以兴当馈而叹也尔奋自校长不忘国恩独以貔虎之师屡挫猖狂之气辑绥民社祗奉寝园遂定洛京益张武卫朕甚嘉之进阶三等以旌尔功仍陟兵防俾持使节是皆超躐宜体睠知尔其益厉于忠勤朕亦无爱于爵禄腾声懋绩岂不韪哉可
　　给事中洪拟除吏部尚书
　　勅天官掌六典以佐王是为周制吏部建九品以取士始大魏邦惟今古之异宜在倚毗而均重求诸近列吾得其人具官学问之优见于从政靖共之美仪于本朝夙将使指于四方亦既敷宣于徳教周歴宪台之三院固多启沃于聪谋比自司言进膺平奏属铨量之虚位思振举于颓纲念非老成莫克付授矧自文籍散逸吏縁为奸真伪混淆官益以冗至于法出而诈起安得风流而令行惟通简如裴王则足以应无穷之绪惟清明如崔范则足以祛积敝之源谅亦优为伫观成绩可
　　汪藻龙图阁直学士知湖州
　　勅浙河之西列郡惟八呉兴当苕霅之防适繁简之中在于平时最为乐土昨者强防大入跳梁郡疆县当厥冲鲜不振荡然则备御安集盖难其人具官辍自禁苑则吾信臣况淹练古今于从政乎何有而敷陈利病毎诚心乎爱民谅坚及物之心益观儒者之效虽鞅掌讽议若中外之或殊然鍼石拊摩实乂安之是頼休戚所系徃其钦哉可
　　黎确龙图阁待制知漳州
　　勅七闽南粤之交有漳浦焉其地俭陿故其民窭以啬其爲郡僻左故吏至则鄙夷其人是以泽不下宣而民益困非里社不逺因俗制宜鲜克称治具官辍自侍从则吾信臣【云云下词同汪】
　　髙卫龙图阁待制知抚州
　　勅廼者防骑大入蹂吾江西临川之民荡析厥居防或生聚朕思得敏恵之士徃而劳来还定安集之庶防补创痍之酷息愁叹之声有以召和而弭乱也具官辍自侍从则吾信臣况尝将命于外台固已淹通于政事且复阶荣于近着所宜深体于焦劳谅于绥驭之间益展忠勤之効虽尔身在外若逺迩之或殊然国歩方艰亦承宣之是頼休戚所系徃其钦哉可
　　左司员外郎赵子昼太常少卿
　　勅具官太常礼乐之司自天下多故文籍散亡猝有讨论莫之折中仪曺博士口呿而不能对掌故客史意行而无所稽朕甚闵焉以尔学问该通操履脩洁试之宰士禆益则多擢贰曲台时惟髙选夫裒文籍于散亡之后明礼乐于缺壊之余唯其勉哉时尔之任可
　　刑部员外郎钱稔大理少卿
　　勅具官廷尉天下之平得其人则天下无寃民不得其平则民将无所措其手足然则爲贰者其可不重其任哉以尔比以才选爲郎尚书持节饷军转输不匮风力之敏于此可观士制祥刑徃爲之佐尚其忱恪以答宠休可
　　降授朝奉大夫姚舜明左司郎官吏部员外郎仇愈右司员外郎
　　勅具官尚书万防本而聮治分职允厘于六官处中经体则任之大臣举纲引墨则责之宰士不有弥纶之助孰承斟酌之宜以尔舜明中外荐更颇着风绩以尔愈比铨叙克守厥官矧皆俊造之升是资儒雅之餙尚其祗恪以副简求可
　　潘良贵考功郎官楼炤兵部李易屯田张礿刑部张滙比部郎官
　　勅具官六卿之属不同其扵賛喉舌之司成攷防之务者顾岂有异哉以尔良贵自信不回顷更言路以尔炤绰有才辨慷慨事功以尔易发策行朝先鸣多士以尔礿该通律令号为详明以尔滙为吏有称济以强敏或翺翔于已试或激昻于有为俾列位于文昌庶効能于司防时惟遴简无旷厥官可
　　孟庾除叅知政事
　　勅朕丕承基绪思济艰难无竞维人方急贤能之举不懈于位宁忘恺弟之宜俾入賛于国钧庶有孚于舆望具官忱诚许国才业应辰宣力四方更外台之赋政元戎十乗司留钥于陪京益既乃心咸有成绩遂升华于延阁旋分职于司徒肆予肇祀之成翳尔丰财之助陟明斯在方鸣玉以造庭经体是宜用出纶而敷命方今国势未振民力既疲共惟置器之安以佐渉川之济唯徳称而乂厥辟毋靣从而有后言卜式膺二府之求葢朴忠之是頼刘晏辅中兴之业亦食货之周知尚奋尔庸以起予治可
　　中奉大夫龙图阁待制知抚州髙卫磨勘转中大夫
　　勅三载考绩三考黜陟幽明故任土作贡之功必成于四考之后而绩用勿成之罚亦九载而后加焉此唐虞黜陟之明騐也后世迁徙既数考课之法不行侍从之官率三载而进秩徒以夙夜之劳而已具官宣力中外才猷既孚方自铨曺出守大郡举有司之彛典加四品之崇资是亦新恩徃其祗服可
　　直龙图阁前知婺州傅崧卿除袐书少监
　　勑具官承之初肇建三馆凡文学论思之选鲜不出于其间官制既行归之秘省为之贰者未尝轻以畀人以尔賔贡春闱蔚为俊造之首周旋朝宁雅有端谅之称进思多忧国之言出使有爱民之志召自近郡对于宴间俾侍兰台益懋逺业时惟遴简其徃钦哉可
　　吏部贠外郎廖刚起居舎人
　　勑具官自史官之职不脩而言动之记随以濶畧仗下之俊吁俞谋议不得闻焉设官之意盖自唐室而失之然非行艺有闻不以充选以尔撡履端谅学问优深有猷有为名实既加于士类矣簮笔殿陛亦吾从臣防非正人则有古训承弼乃辟惟尔之休徃其钦哉祗我新命可
　　陆长民孙近吏部郎官王珩户部郎官胡蒙度支郎官
