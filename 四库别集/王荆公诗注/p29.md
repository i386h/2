<!-- { "loadSidebar": true } -->
　　黄鸟哀子车强埋非天为【马融传死国埋名○诗黄鸟秦穆公以三良从死子车三良之一也殉葬故云强埋○诗天实为之】天夺不待老还能使人悲【宣公十五年刘康公曰不及十年原叔必有大咎天夺之魄矣】马侯东南秀鞭防要路驰归骨万里州乃当强壮时【马侯马遵也死时四十八饶州乐平人景祐元年及第尝漕福建又知开封以御史为江淮六路发运判官后还台弹奏宰相梁适出知宣州复召为司諌旋卒○成公三年知防谓楚王曰累臣得归骨于晋】墓门闭空原白日无履綦【陈风有墓门之诗○汉滕公石椁铭曰佳城郁郁三千年见白日张景阳诗庭无贡公綦】苍苍柏与松浩浩山风吹我初羞夷吾鲍叔亦我知终欲往一恸咏言慰孤嫠【我初羞夷吾如羞道桓文之羞也○扬雄解嘲五尺童子羞比晏婴与夷吾○史记管仲少日与鲍叔牙游鲍叔知其贤管仲贫困常欺鲍叔叔终善遇之仲曰生我者父母知我者鲍子也】
　　梁王吹台【梁孝王广睢阳七十里大治宫室为复道自宫连属于平台三十余里注平台在大梁东北离宫所在也师古曰今城东北角有鼔台基其处寛博故俗云平台大抵吹台平台繁台名虽异而其实一也○舆地记繁台本汉梁王鼓吹台梁太祖尝阅武于此因改为讲武台其后有繁氏居其侧又号繁台○寰宇记云吹台在县南五里陈留风俗传县有苍颉师旷城其城上有列仙吹台梁武王亦増筑焉梁开平元年改繁台为讲武台此即吹台也其后有繁氏居其侧里人乃以呼之】
　　繁台繁姓人埋灭为蒿蓬况乃汉骄子魂游谁肯逢缅思当盛时警跸在虚空【梁王传得赐天子旌旗从千乘万骑出称警入言防汉仪注皇帝辇动左右侍帷幄者称警出殿则传跸止人清道也】蛾眉倚髙寒环佩吹玲珑大梁千万家回首云蒙蒙仰不见王处云间指青红【杜诗不知二圣处空立百嵗翁】賔客有司马邹枚避其锋洒笔飞鸟上为王赋雌雄【相如为郎防景帝不解辞赋孝王来朝从齐人邹阳淮隂枚乘之徒相如见而悦之因病免客游梁居数嵗乃着子虚之赋○宋玉风赋此大王之雄风】惜今此不传楚辞擅无穷空余一丘土千载播悲风【楚词有淮南王安招隠等篇孝王好文与一时賔客词人之盛皆不减安而独无传焉故公云耳○髙适诗梁王昔全盛賔客复多才悠悠一千年陈迹惟髙台寂寞向秋草悲风千里来】
　　灵山寺【张芸叟南征录灵山在太平州繁昌县东二十里寺踞山顶殿阁重复土俗云灵山寺又杜牧之有题灵山寺行坚师院诗】
　　灵山名谁自波涛截孤峯何年佛子住四面凭危空折椽与裂瓦委弃填西东库廊行抑首居者莽谁容【叔孙通传皆伏抑首】吾舟维其侧落日生秋风瞰崖聊寄目万物极纎秾震荡江海思洗涤堙郁中胡为嬉游人过此无留踪景岂龙游殊【龙游即金山寺名】盛衰浩无穷吾闻世所好楼殿浮青红【杜诗红逺结飞楼○退之题衡岳门楼诗粉墙丹柱动光彩鬼物图画填青红】那知山水乐岂在豪华宫世好幻变尔感激难为工【公诗意谓灵山之景不让金山而彼特盛如此且言世但知楼观之胜而不知山水之趣】
　　白鸥【吕献可首弹公后来刘莘老诸人力排变法最后唐坰廷斥公尤切恐诗意指此】
　　江鸥好羽毛玉雪无尘垢灭没波浪间生涯亦何有【杜诗白鸥波浩荡】雄雌屡惊矫机弋常纷纠【宋莒公诗蜗头狼藉争锋地鸿影裴徊避弋天】顾我独无心相随如得友飘然纷华地此物乖隔乆白发望东南春江绿如酒【韩诗采兰起幽念眇然望东南○欧诗南浦波纹如酒绿○坡诗春江绿涨蒲萄醅】
　　咏风
　　风从北海起至此南海上【庄子蛇谓风曰予动吾脊胁而行则有似也今子蓬蓬然起于北海蓬蓬然入于南海而似无有何也】问风来何事去复欲何向谁遣汝而号谁应汝而唱【庄子大块噫气其名为风是惟无作作则万窍怒呺又前者唱于而随者唱喁】汝于何时息汝作无乃妄风初无一言试以问云将【庄子外篇在宥云将东游过扶摇之枝而适遭鸿蒙曰朕欲有问也又曰天气不和地气郁结六气不调四时不节今我愿合六气之精以育之为之奈何注扶摇风也○此诗似指当时争论者】
　　白云
　　英英白云浮在天下无根蔕旁无连【根蔕一作根着晁错传根着之徒无不载也○诗白华英英白云露彼菅茅○退之聴琴浮云栁絮无根蒂列子五山之根无所连着公自况拔起于江南自为天子所知也】西风来吹欲消散落日起望心悠然愿回羲和借光景常使秀色当檐边【左思赋鲁阳操戈而髙麾回曜灵于太清李白诗愿借羲和景为人照覆盆西风来吹亦似谓羣言交攻羲和言日借以喻神考】时来不道能为雨直以无心最可怜
　　江邻几邀观三馆书画【按邻几名休复开封陈留人欧公铭其墓尝献其所著书召试充集贤校理判尚书刑部当庆厯时小人不便大臣执政者欲累以事去之君友苏子美杜丞相壻也以祠神防饮得罪一时知名士皆被逐君坐落职监蔡州税后得通判庐州复校理集贤判吏部南曹为羣牧判官公时同在馆中葢邻几再召时也】
　　五月秘府始曝书一日江君来约予世间虽有古画笔可往共观临石渠我时冒热跨马去开防发匣鸣鏁鱼【芝田录门钥必以鱼者取其不瞑目守夜之义】羲献墨迹十一巻水玉作轴排疏疏【山海经常庭山有水玉注水玉今水晶也司马相如子虚赋水玉磊砢】最竒小楷乐毅论永和题尾付官奴【林子中记乐毅论后有异僧权二人名题云永和四年十二月二十四日书赐官奴官奴王子敬小字前辈称字莫难于小虽王氏亦止有乐毅论一篇】又有四山絶品画戴嵩吴牛望青芜李成寒林树半枯黄筌工妙白图【唐画录戴嵩尝画山泽水牛之状穷其野性筋骨之妙在妙品下满奋谓晋武帝曰臣犹吴牛见月而喘注云今之水牛多生江淮间故谓之吴牛也○按李成字咸熙本唐宗室开宝间贵人驰书延请成多不荅自娱而巳○唐画录画山水唯营丘李成长安关同华原范寛智妙入神才髙出类三家鼎峙百代标程又云气象萧疎烟林清旷毫锋颖脱墨法精微者营丘之制也○林子中言馆中黄筌白图一轴最妙李昊賛筌画献蜀主孟昶生日昶夘生也】不知名姓皃人物二公对奕旁观俱黄金错镂为投壶粉幛复画一病夫后有女子执巾裾床前红毯平火炉床上二姝展氍毹绕床屛风山有无堂上列画三重铺此幅巧甚意思殊孰真孰假丹青摹世事若此还可吁【退之不得画师来皃取○岑参葢将军歌军中无事但欢娱暖屋绣帘红地炉织成壁衣花氍毹灯前侍婢泻玉壶氍毹毛褥也○退之桃源图诗世俗宁知伪与真○最后所称乃白公所赋重屏图也按此诗梅宛陵集亦有未知果谁作窃疑词气近类圣俞也】
　　众人【反复此诗意必是举朝争新法时所作】
　　众人纷纷何足竞是非吾喜非吾病颂声交作莽岂贤四国流言旦犹圣【汉平帝賛政自莽出休徴嘉应颂声并作至乎变见民怨莽亦不能文也○小雅狼跋周公摄政逺则四国流言近则王不知周大夫美其不失其圣也】唯圣人能轻重人不能铢两为千钧乃知轻重不在彼要知【一作之】美恶由吾身【不能铢两为千钧不逃一实○不在彼谓圣贤不恤毁誉惟自修而已○后汉书仁义岂有常蹈之则为君子背之则为小人】
　　河北民
　　河北民生近二边长苦辛【选诗坎坷长苦辛二边谓辽人西夏】家家养子学耕织输与官家事餽邻国今年大旱千里赤州县仍催给河役【河役言官役不以旱而弛也】老小相携来就南南人丰年自无食【河北人过河南逐熟疑富公在青州时○东坡表云积欠十年丰防皆病农民固有以丰年为苦者为诛取匄乞之多何但无食也】悲愁白日天地昏路傍过者无顔色汝生不及贞观中斗粟数钱无兵戎【唐太宗贞观四年天下大治蛮夷君长带刀宿卫天下大稔米斗三四钱行旅不赍粮少陵夏日叹眇然贞观初难与数子偕】
　　君难托
　　槿花朝开暮还坠妾身与花宁独异【庄子朝菌不知晦朔注菌一名舜英一云木槿也】忆昔相逢俱少年两情未许谁最先感君绸缪逐君去成君家计良辛苦人事反复那能知谗言入耳须防离嫁时罗衣羞更着如今始悟君难托君难托妾亦不忘旧时约【古诗君心虽淡薄妾意正凄托或言此诗恐作于神考眷遇稍衰时词意殆不类平日所为兼神考遇公终始不替况大臣宜知事君之义必不为此怨尤也】


　　王荆公诗注巻二十一
　　钦定四库全书
　　王荆公诗注巻二十二
　　宋　李壁　撰
　　律诗
　　欣防亭
　　数家邻水竹一坞共云林晩食静适巳【晚食见寄吴氏女注】独谣欣防心【韩诗无人坐独谣】移床随漫与操防取幽寻未爱神锥汝犹怜妙斵今【今一作琴○晋祖纳谓梅陶钟雅君汝颍之士利如锥我幽冀之士钝如椎持我钝椎捶君利锥皆当摧矣陶雅并称有神锥不可槌纳曰既有神锥必有神槌】
　　东皋
　　起伏晴云径纵横暖水陂草长流翠碧花逺没黄鹂【草长谓草色弥望而长惟用长字故觉流字工亦犹用逺字方见没字妙翠碧黄鹂借言顔色也少游亦尝用】楚制从人笑吴吟得自怡东皋兴不浅游走及芳时【叔孙通传短衣楚制○吴吟如吴趍行之类陆机吴趍行曰四坐并清听听我歌吴趍崔豹古今注曰吴趍曲吴人以歌其地或云以歌其风土也】
　　嵗晚
　　月映林塘澹天涵【当作风含】笑语凉俯窥怜绿浄小立伫幽香携幼寻新菂扶衰坐野航【尔雅注菂莲实也】延缘乆未巳嵗晩惜流光【庄子延缘苇间○漫叟诗话云荆公定林后诗精深华妙非少作之比尝作嵗晩诗自以比谢灵运议者以为然○王立之诗话云山谷小立近幽香与荆公小立伫幽香韵聨颇相同当是暗合耳】
　　半山春晩即事
　　春晚取花去酬【一作遗】我以清隂翳翳陂路静交交园屋深【翳翳交交皆言清隂也】床敷每小息杖屦亦【一作或】幽寻惟有北山鸟经过遗好音【宝积经亦不为求天玉女及诸衣食牀敷事】
　　欹眠
　　翠幙巻东冈欹眠月半牀松声悲永夜荷气馥初凉清话非无寄幽期故不忘扁舟亦在眼终自懒衣裳【杜诗地僻嬾衣裳言虽有江湖之兴而深居不出尤髙也】
　　露坐
　　露坐看沟月飘然风度荷珠跳散作防金涌合成波芳嵗老易晚良宵闲独多秋风不成寐吾乐岂弦歌【一作老失芳嵗易静知良夜多陵秋乆不寐】
　　山行
　　出写潺湲【一作清浅】景归穿苍翠隂平头均楚制长耳嗣吴吟【古乐府平头奴子提筐箱言皆楚制主仆无辨○平头既斥奴长耳则驴也长耳字见宋袁淑驴山公九锡文○王济好作驴鸣恐取此意】暮岭巳佳色寒泉仍好音谁同此真意倦鸟亦幽寻
　　题雱祠堂【公自注云在宝公塔院】
　　斯文实有寄天岂偶生才一日鳯鸟去千秋梁木摧烟留衰草恨风造暮林哀【庄子恐其爱巳而造哀也】岂谓登临处飘然独往来【临川李子经谓此诗属王逢原恐非按公父子皆以经术进当时颂美者多以为周孔或曰孔孟范镗为太学正献诗云文章双孔子术业两周公公大喜曰此人知我父子元泽卒公辞相位归金陵杨元素当制亦云俄属伯鱼之逝遽兴王导之悲观此所述公既处之不疑以凤鸟梁木拟元泽无怪也又雱尝作公真賛云列圣垂教参差不齐集厥大成光于仲尼】
　　定林院
