<!-- { "loadSidebar": true } -->
   行不数日，到一大湖，名曰鄱阳湖。是晚应渡此湖，但见于春暮之时，风雨晦冥，湖浪滔天，湖船有方发者，有发近数里许者，有至湖中央者，又有将近而来及岸者，一遭风浪，往者欲进而不得进，来者欲退而不得退，水中者东西南北而不知其向，迩山者此堤彼岸而不知所登，舟中之人，皆有死之心，无生之气。盖因是日五湖龙王会饮于洞庭，至晚末归，湖北有一龟精，数年之前，常于此处化舟渡人，至湖中辄沉而食之。民之遭害者不可胜数，怨气上积于天。观音菩萨知之，一日游此寻渡，彼龟不知其为佛，即载于舟中，仍招有数十人同载。是晚来至半湖，嘘风作浪，舟即将沉，观音念了真言，此舡遂沉不入水。那龟无所逃脱，遂为观音所收，但未尝杀之，只幽一小壑之中，用经镇压其上，嘱龙王守之，向后此灾暂平。故龙王平日大凡有出，即嘱付谨防，恐被逃走。那日五湖龙王皆往洞庭贺寿，齐过相邀，一到即行，未及嘱托，至晚来归，那守者不加严谨，遂被计脱。此妖久幽于此，受苦极矣；一旦得出，即为翻天覆地之举，欲尽将舟人而吞之为快。真人是晚圣驾正到鄱阳，于夜静之时，忽见狂风骤发，真人曰：“此妖风也，从何方而来？”因出视之，乃知其为湖北之龟精也，急召部下兵将，即于湖东、湖西，湖南、湖北各处团围，托梦于二郎曰：“湖中妖龟为虐，妹往救之。”即将圆盒化为一船，乘向湖心。那龟见真人一至，展起神通，欲来斗敌，真人诵了降魔咒，龟便望风而走，犹不甘出湖，只得逃东躲西，奔南伏北。真人尽力追之，仍召将吏于湖四方布下八卦，嘱付虚其南门，不令守把，只重张罗网于外。那龟被赶至四鼓，气衰力竭，身无所容，见势不得已，思逃出湖，回视四围把守甚牢，千冲万突，并不得出走，至南门见无人把守，径望此门而奔，心恐后追之，急而不顾其前，遂罹于网罗之中而不得出。真人带兵将擒下此龟，仍送至原所，再加镇押，重祝守者，今后用心牢守。真人旋向湖中，于各舡头围尾，放起火光，令倏然湖中照耀如日，顷刻之间，风恬浪静，湖中之舟，并无只失。
   至次早，各舡登岸，无不相贺曰：“吾闻自数十年以前，经此湖者，幸而不遇风浪则已，倘遇其时，百舟之中，能保全其一二者，吾见亦罕矣。数十年以来，湖内稍稍安平，一岁而遇风涛者，不至一二，即有遇之，亦未见风涛之甚，故罕有罹其害者。至于昨晚，其初风之来也如雷，浪之翻也似山，方意十死而一生，不意具活面无陷，于昏昏黑黑之中，忽见火光之耀日，此必有灵神之救护，谅非以侥倖而获免也。”各各市酒相庆。二郎舟亦到岸，歇一邸舍，见各酒馆中无不喧哗歌饮。二郎问其主人曰：“此乃过客者之逆旅也，何其饮酒者之多？又何其喧哗之甚也？”主人答之曰：“昨晚诸渡湖者，舡至湖中，偶遇风波，各各自以为不能保全，幸皆无事。今早登岸，尽说于夜半之时，有神人于各舡头放火，所以固得无事。今人人相庆，乃于此沽酒而尽欢矣。”二郎闻言，心中自忖曰：“此必吾妹也。今日有功如此，使不留显迹，则天下之人，恐未必知其为林氏之真人，况欲使数百年之后，尚有尸而祝之、社而稷之者乎？”于是乃语众人曰：“汝知今日生全之乐，亦知昨晚所以得不死之故乎？”众人曰：“吾曹所以得免于难者，固有命存焉，然亦神人维持之功不少矣。有活万人之功者，当食万人之报，第未知其为何方圣神，吾凡人窅然无知，故徒感恩于不忘，而实报德之无自也。”二郎曰：“尔辈若知之，其将何以为报乎？”时吴郡有一林长者，家资数十万，男女大小数百人，是夜同二男具在湖中被害得无事，大喜不胜，深祝其男，今后如遇祠宇社庙，或道士僧尼，皆当报施，忽闻二郎之言，即出而问之曰：“先生人也，何言知昨夜之神也？果如知其实迹，吾当捐金数千，大建庙宇于此湖头，春秋祭赛，近以报生全之德，远流于数百世之后，知有神功之不朽焉。”二郎曰：“当无戏言。”长者曰：“举头三尺，即是神明，人间细语，天闻若雷。君子言不妄出诸口，即一物之微，尚不轻许人以诺，岂有耿耿灵神，真有若见其陟降左右者，乃敢为儿戏之无征乎？”二郎曰：“昨夜之救护者，乃福建莆田县湄洲山林真人是也。”长者曰：“先生何以知之？”二郎曰：“顷者西番借妖入寇，朝廷广招天下法力高强者以往驱除之，吾奉命而往，此真人乃吾圣妹也。于数年之前，白日升天，今在湄洲显圣，救护海舟。今与我同赴国难，昨夜亦经此湖，见有妖龟为害，尽力收之，所以汝曹之得免也。”长者曰：“何足为凭？”二郎乃向箱中取出香火锦囊示之，且谓之曰：“汝欲知显迹，当于今夜子时，便见分明。”
   长者遂留二郎一日之程，自即遣一男先回，只留一男身边使用。是晚故意不寐，以观动静。将至半夜，不觉睡去。忽然真人见梦曰：“吾全汝命，汝显吾灵，阳功不少，阴德无并。”语毕，乘虚而去，只留一小轴于桌。长者及觉，谨记其语，辄起向桌上见一绫轴，取而视之，乃真人像也。遂坐至旦，请二郎而拜之曰：“某父子赖真人生全，则林公即再世之父也。本欲暂留，主为庙事，第恐迟误公**，无以为赠，此百两白金，望勿鄙而叱之。”二郎再辞，不得已而受之，即别而去。林长者即出银一千，遂于本处多买木石，大建庙宇，塑真人宝像于中，以全金饰之，远迩争各助缘，四时祭赛，其威灵显赫，盖有不可得而详言云。
   为国出西征，鄱阳渡一经。
   妖龟流怪毒，真圣显威灵。
   一旦人生活，千年庙嗣兴。
   湖滨留此迹，万载仰盛名。
   
第十九回 林二郎护军西征
   林二郎自鄱阳一渡，直诣京师，但见四方术士，鳞集辐辏而至。二郎一日到京，报知于部，申奏朝廷。朝廷即下部，凡天下所送到术士，择日于教场大选阅一遍，于间拔其尤者，以护中军，部官奉旨，即出告示，仰明日各镇、州、县官所送到术士，务要亲带赴教场复选。县官奉命，即召二郎谓之曰：“明日部官亲临教场大阅，法高者必赏，付以重任，因赏及于所荐之人，此荣辱之门，亦建功立业之基也。汝可大显精神，能居最而不居殿，则吾亦与有荣焉。”二郎对曰：“天下大矣，方士之术鸣者亦多矣。某本下乘，辱蒙推荐，每恐为控地之鸠，以贻父母之羞；庶几借国家之灵，邀父母之福，幸不至于僇辱，乃所愿也。”语毕，因辞归。  
   至晚，二郎命馆主洁净庭除，设了香案，取真人香火，置于炉中。俟夜静人寂之后，二郎当炉前告祝。忽真人飘然乘香车而至，二郎告之曰：“明日教场复选，四方之术士集焉，文武之耳目属焉，倘居人左，无乃不枉千里而来乎。”真人曰：“兄何示人以太慊哉！妹己料之审矣。明日兄于教场演试之时，登坛鸣角三声，而三呼妹，妹则在云头相见，足显吾法之真，面非他术士之可比也。”二郎欣然辞真人归宿。 
   次早五鼓，县官已差人催赶，二郎速步赴教场，见四方术士，蜂集蚁聚。天色渐明，部官下命，令诸术士登坛，各见所长。众皆禀曰：“愿设清醮，三日之内能行云致雨。”部官曰：“西番入寇，祸在燃眉，吾闻其兵之来也，不招而至，不召而集，沙石草木，惟其呼唤使也，此可以三日需乎？此可以清醮设乎？行云致雨，乃祷旱之故事，陆梁丑虏，顾可以甘雨而洒退之乎？应用者妄，举荐者亦妄，以若之辈，载之西行，是所谓以卵投石，以羊战虎，亦何幸之有！”二郎见部官有怒色，乃直前禀曰：“天下惟法无假，惟术无真。彼方士之所尚者，术也；术只可以愚愚，当青天白日之下，则术穷矣。某有一妹，白日升天，传佛正法，愿从西征，以为国家雪耻。”部官闻言，召而问之曰：“升天之事，无可目见，佛法之传，亦归渺茫，如有显迹，当膺重用。”二郎曰：“愿赐香烛登坛，神人可立见也。”部官大喜，即命取香花烛灯，罗列坛上，仍命诸方士，团绕其坛。二郎将灵符破秽，法水除氛，飞身登坛，行罡步斗，口诵真言，三鸣其角，而三呼之。是旦光风霁日，顷刻间辄然祥云罩座，紫雾笼坛，忽见天将分列左右，现出真人。通场文武见之，皆望云朝拜，拜毕，真人辄乘云而去。二郎以一手敲鼓，一手摇扇，鼓声响处，则雷从地发；羽扇摇时，则风从天来，坛中对面不辨白黑，如此者一时。二郎只于坛上拱手端立，收视还听，口中默嘱，倏然天清地宁，日暖风和。二郎遂下坛拜伏于部官之前曰：“其技止此矣！”部官大喜，遂出位亲执其手，以酒劳之，载后车以归。
   次早，表奏朝廷，朝廷大喜，即下旨敕广骑大将军李茂，统领京卫五万军马，以二郎为护军，仍敕明日即行，以赴边急。旨下，李将军设香案接毕，即遣人来唤二郎。二郎往见之，拜伏于地，李将军亲扶之，待以客礼。从容问曰：“闻法师能呼风，能唤雨。能驱电，能使霆；令妹真人，于昭陟降，然此行胜可胜矣。而吾尝闻番兵之来，莫测其几千万数，人皆不知其从天而下，从地而出，藏之山乎？藏之泽乎？干也戈也，杂然间出；剑也戟也，左右无方。时弩时马，时弓时刀，旋出旋没，转出转没，此亦非常术也，当以何术破之？”二郎曰：“彼术来，我以术往，两术相遇，相敌则不相胜，互胜则互相为敌，如此妖未易胜也，贼未易灭也。盖天下惟邪正不两立，法术不并行，邪而御之以正，则正势胜，邪势必不胜；术而御之以法，则法算多，术算必不多。以胜势敌不胜势，以多算敌不多算，则可以搴旗于矢石之中，可以折冲于樽俎之上。从天者不能下，从地者不能出。山不能高藏，地不能深藏。干戈剑戟徒设而无用，驽马弓刀虽备亦何为。一扫腥羶，拭目而可俟，三犁虏庭，指日而垂成。天朝大将，何惧蛮术哉！”李将军大改容礼之曰：“予始谓法师，只术士也，不知其为高士也，不惟为高士也，抑且为天下士也。今幸左右幕中，是天衷不佞而赐之法师也，何幸如之！”即命大设酒食，二人畅饮，尽欢而罢。
   次日，李将军传令军中，各要器械精好，旌旗车马，无不鲜妍，无不壮健，兼程而进，六十里而止。军士奉命，踊跃争先，大将居军之中，二郎深谋幕里。是行也，识者知其兵不血刃，虏无生还矣。有西江月为证： 
   小小妖蛮上犯，堂堂大阵西征，旌旗舆马耀日星，定须犬羊系颈。
   中军天朝名将，幕客闽国真人。指挥谈笑把功成，西陲腥羶洗净。
   
第二十回 林真人云头大战
