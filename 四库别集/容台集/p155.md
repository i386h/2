<!-- { "loadSidebar": true } -->
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书径以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自宽语余深解其趣故时书之亦如归去来词以志吾乐也 
　　余在梁溪见徐季海书道德经评者谓□□似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛蒲不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如锺太傅李直表韩昌黎云右军俗书趁姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣 【 仿朱文公书友石台记】 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽省似不足称也 
　　赵吴兴书文赋虽姿媚横出未脱本家笔此晋人文当以晋人书书之余愧未能也义阳吴光禄寄余褚登善千文遒紧绵密在锺王之间因用其意书士衡赋不类余平日笔余以不自立家故数数迁业如此得在此失亦在此赋云谢朝华于巳披启夕秀于未振是余书旨也 
　　客有持赵文敏书雪赋见视者余爱其笔法遒丽有黄庭乐毅论风规未知后人谁为竞赏恐文征仲瞠乎若后矣遂自书一篇意欲与异趣令人望而知为吾家书也昔人云非惟恨吾不见古人亦恨古人不见我又云恨右军无臣法此则余何敢言然世必有解之者 
　　娄水王奉常家藏赵吴兴诗帖致佳余从高仲举见之把玩移日舟行闲适漫临一过余素不为吴兴书畧得形模耳闻吴兴临米元章壮怀赋数行辄复自废余以俟他人覆酱瓿也 
　　比丘成杲得余此卷如解衣得珠且欲刻石经流布今禅门冷落耆宿能举扬宗旨者几人成上人日念如是经要一气转得五千四百卷乃为奇特 
　　得日本笺书智波罗密经彼国虽尚杀伐无不念佛法僧者修罗一入华严即成菩萨不必赤县神州有大乘气象也 【 心经】 
　　始余书华严普贤品及半卷会西陵李司徒孟白开府天津以一札征余小楷即以寄之孟白精心内典既留半卷复趣余续成完帙余欲下笔不能记忆过去所书当于何止当于何起往复四年迢遥万里终未免也今年春余北上巳于书簏中简得华严合论有朱笔点记起至莞然自喜可应孟白之教谨藏书笥行过甓社湖朱水部官舍属以便舟寄至京邸而余以单车就道坐未暖席孟白有陪京大司空之命更有申请且曰即不能盈卷可跋数语庶几了义云余故不敢食诺有愿书完却寄抑是半卷亦帝网珠弥勒阁也何则真佛法身犹若虚空迎之不见其首随之不见其尾过去何止当来何起一句染神历刼不易海墨书之不为多芥子收之不为少言语道断心行处灭抽刀划水接续相空故建立世界而称成不动自位而称坏既不可得取荐取以待余末后句也 
　　写经必论书法书法可传则诵读受持者众是为在处有佛塔庙也山谷老人得笔于瘗鹤铭又参以杨凝式骨力其欹侧之势正欲破俗书姿媚昔人云右军如鳯翥鸾翔迹似奇而反正黄书宗旨近之盖兄事苏而弟蓄米自负不小此法华经七卷是其本色合作余闻之十年始得快覩不啻解衣得珠开花见佛毫颖发光入书家三昧 
　　余尝写法华经七卷十三载始竣今巳镌海宁颇费时日愧惰征也逊之玺卿以孝诚发愿数月书就又字字端楷虽细谨中有寻丈之势与颜柳稍带作家习气者殊绝真似翰墨而作佛事何异皮纸骨笔海墨淋漓可为震旦法宝吾益愧矣吾益愧矣 
　　余自戊戌秋以高丽纸书法华经是年先成一卷谓此全经当任一岁之内可圆蒲因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不巳 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥□经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元微之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八日初度余以师纯提净土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏为之中峯书净土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是刺血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者 
　　嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之 【 书礼大士文】 
　　此余辛卯以庶常请告归泊舟黄河船窻多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此 【 书宝镜三昧】 
　　有求黄山谷书者山谷答云吾书何足以塞请当书七佛偈结般若缘今盐官陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学巳证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逄寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁萧房融其书不称惟裴休深于内典兼临池之能淳熙帖所刻是巳至宋苏黄两公大以翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于乌窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经褚中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异褚河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业家藏今归义兴吴光禄丞澈如宋榻精妙下真迹一等耳柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦柳书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右锺绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行锺书世无传本自可以意求耳宋徽宗大观年诏龙大渊等以内府新藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元羙先生先赎五卷巳后补一卷及余又补首卷尚有三六九卷须其完谋刻之石余友陈懿卜若不能为河清之竣曰宋时官帖惟两府大臣颁赐一本苏黄诸公巳为希觏大观既在官帖之上刻石易为流通是人人传庾岭衣也余无以难之因而题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时巳采集多舛黄长睿论之详矣然长睿非端门书家每以文字古今为辨闲有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算便不是书摇笔便当念此自然超乘而上 
