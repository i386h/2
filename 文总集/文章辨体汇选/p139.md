<!-- { "loadSidebar": true } -->
　　臣惟人臣进言非尽死不足以为忠夫死岂人心所欲哉言而人主不听又从而怒之则不幸死耳言而人主听之听而又行之则宗社危而复安人心失而复得世道乱而复治朝廷之福何加焉故忠愤爱国之臣常试一身之祸以斡回朝廷之福昔元政不纲奸臣擅柄羣雄并起我太祖奋迹民间百战而得天下至难也我太宗仁宗宣宗英宗宪宗孝宗世累忧勤以保天下至难也不幸孝宗上宾以至完天下付我陛下当时顾命之言审记之矣必不欲尽逐其旧人而独任一内臣刘瑾也陛下有二帝三王之资刘瑾不欲陛下有二帝三王之圣又不欲天下享二帝三王之治陛下倚任刘瑾如伊尹如周公刘瑾不欲陛下为太甲为成王面欺腹诽而目侮无所不至陛下未察也干纪夺柄自古奸邪弑逆之贼如赵高如石显如李辅国程元振鱼朝恩如陈弘志刘克明如宗爱如苏佐如王守澄田令孜杨复恭如刘季述如韩全诲有一大恶可危人主而破败人国者刘瑾皆备之刘瑾古今恶魁也今近而京师远而天下皆曰两皇帝朱皇帝刘皇帝又曰坐皇帝立皇帝谓陛下居皇帝之位而刘瑾实秉皇帝之权陛下朱姓朱皇帝刘瑾刘姓谓刘皇帝也陛下时出视朝刘瑾西南向倨立鸿胪寺唱各官叩头而题奏下某部与某敕某酒饭皆其言语各官起身鸿胪喝向东作揖故谓陛下坐皇帝刘瑾立皇帝也夫高卑以陈贵贱位矣惟名与器不可以假人君作福臣无有作福君作威臣无有作威偪则僣僣则乱臣弑其君子弑其父非一朝一夕之故也今夫天至尊也帝虽为天所立不得并称天故曰天子帝至尊也太子为帝之副虽帝所立不得并称帝故曰帝子岂有给事之内臣得并称皇帝哉朝着之间得受诸臣朝见之揖哉春秋无将将则必诛刘瑾固不特谓之将矣国家成法制于太祖遵守于太宗至精宻也刘瑾尽取而纷更之陛下尊为天子容制于一权宦不能庇祖宗耶大臣择于孝宗至当也刘瑾尽诬而摈斥之刘大夏最贤祸最大刘徤谢迁马文升韩文杨一清许进马中锡又贤祸又大张敷华亦以忧死仅一林瀚俟命独存是明不足我孝宗故与孝宗抗也陛下尊为天子容制于一权宦不能庇其父耶太皇太后皇太后时被离间使纯懿之主母忍下家奴之色受其挟取陛下尊为天子容制于一权宦不能庇祖母母耶故事皇太子未举举未立亲王一位不之国为根本虑至深远也刘瑾谗间荣王径遣之国致陛下于孤立中外人心无不为陛下私危者陛下未知也刘瑾又傲视荣王挟取其物无所畏忌陛下尊为天子容制于一权宦不能庇其身与其叔耶藩王金枝玉叶陛下同潢派者也刘瑾吹毛刮垢日恣索害陛下尊为天子容制于一权宦不能庇其族耶刘瑾安受皇亲夏儒之跪拜呼呵叱咤无异市儿重索其金陛下尊为天子容制于一权宦不能庇外家耶公侯驸马伯非勲则亲与都督等官皆朝廷之腹心爪牙同休戚者也刘瑾唾骂骗索任情中伤今日绳其弟兄明日绳其子侄又明日勒回话勒闲住勒半俸又甚则不顾铁劵之誓平江伯陈熊身发充军手下人发枭首致陛下尽失勲戚之心内阁九卿非贤则旧与科道等官皆朝廷之股肱耳目致太平者也刘瑾诛求凌侮极力嫁祸今日杖某死明日枷某死又明日发某为民充军又甚则巳死之都御史钱钺忍心种祸抄没其家出差之都给事中许天锡寻事吓财逼令自杀致陛下尽失文臣之心二十四监或歴事累朝或守礼识事陛下之侍御左右与刘瑾同軰者也刘瑾败羣伤类废置由心今日易镇守明日易掌印又明日易管事又甚则王岳之赐死萧敬邓原麦秀扶安丘聚之闲废罢黜致陛下尽失近臣之心指挥千百户或起艰难或由勲绩刘瑾故阻其替袭难其比试今日调某卫明日降某官又明日充某军致陛下尽失武臣之心屯田将无而作有税粮既免而重征法令烦苛揺手犯禁官校连络触眼无分如龙舟兢渡楚习俗也则张大其事竟籍其家服器过侈呉习俗也则张大其事又籍其家使富者不能自保贫者无以自存致陛下尽失天下军民之心且一家之用为财易足也刘瑾刮尽天下之财富于内库非欲为逆暗邀人心何聚财之多如是耶一家之居为屋易足也刘瑾葢尽关防之屋多于内府非欲为逆屯驻兵马何聚屋之多如是耶一家之乗为马易足也刘瑾畜尽西北之名马非欲为逆给发骑兵何聚马之多如是耶中外传闻刘瑾议将京军边军更番上操为张永所阻奏将京军官校随回祭扫为张永所阻信有之刘瑾之叛逆不特京师知之天下知之至同类亦知之矣独陛下未知也臣闻京师盗贼之起曰由刘瑾之致两直隶山东河南盗贼之起曰由刘瑾之致臣未详也广东广西福建盗贼之起曰由刘瑾指差查盘剥削匮竭之致臣则详知之江西盗贼之起由刘瑾指差勘事剥削匮竭之致湖广盗贼之起由刘瑾两差计处备荒索银十数万两剥削匮竭之致则臣亲询之今四川夔保蓝五等盗贼之起由刘瑾之革抚民播州安宁天苗等蛮贼之起由刘瑾之庇杨友及剥削匮竭之致臣则亲审之又闻云南贵州土夷纵横盗贼充斥亦由刘瑾多方诛求剥削匮竭之致而前日官军乱辽东今日官军乱宁夏贼杀守臣僣立安化明以刘瑾专权自恣动揺中外所当共诛为言是刘瑾即未自反逼天下人已尽反矣夫世道治乱系纲纪系人才系风俗夫纪纲大坏人才大坏风俗又大坏犹敢矫诬谤毁谓乱起孝宗至颁之诏旨谓欲振起纲维刬革奸弊曾不思孝宗圣仁寛大尧舜禹汤文武之君殷中宗周成王宋仁宗不能及也谓孝宗手致之治不及刘瑾手辅之治何前之大治而今之大乱也臣子为君讳孝宗诚不及犹当曲讳况诚圣治敢诬而毁之耶且刘瑾滛毒惨酷罗织害人如边粮亏折盐课拖欠自有官攅灶户今却追廵抚廵盐枉道回家僭宿驿舍自有杖罪正律今却发为民枷号死罪罚赎之米不过五十石今公罪免科却罚一千石五百石是免科之杖反加赎死二十等一十等耶公罪罚及身死赃物追及子孙古有之耶浊官取受不能尽无然一二十两三五十两至一百两亦极矣刘瑾取受始即三五百两继即一二千两继即一二万两又甚至十余万两少违其意应手及祸以致镇守司府等官尽平生而易节竭阿奉以逃刑贪者如饿虎亷者如乞儿至于取受之广无贵贱贫富大小无不被其害刘瑾处事率多类此臣久处林下未能尽知陛下试许廷臣直言无隠自有数其恶者臣疎逺之言未足深信伏望陛下少霁颜色将臣奏面请两宫面质皇亲府部文武大臣各监老成内臣各科道部属郎署等官各守卫团营官兵各坊市细民一不如臣所言臣甘欺罔重罪臣与刘瑾素不相识素无雠怨刘瑾斥逐正人朝野为空独臣一人幸免前年投无名奏内廷之时明对诸臣许臣忠义及今又有廵抚之起臣宜以知已为报顾若操戈而入室者臣受三朝厚恩诚不忍坐视天下将乱宗社将危而不之救昔崔洪荐郄诜诜奏洪王凤荐王章章劾凤安禄山荐颜杲卿杲卿讨禄山臣敢以一徳之私废天下公论忘宗社至计哉伏望陛下独奋干刚大义割爱公处刘瑾以谢天地谢祖宗谢天下重处臣以谢刘瑾则大逆以去大乱可平矣

　　庆幸讨戮宦贼疏【林俊】

　　臣在得汉军中闻贼臣刘瑾谋逆事觉陛下特正典刑以大泄天地祖宗臣民之愤为我明万万年至计臣惊喜庆幸祖宗在天之灵陛下嗣大歴服之光其有是盛举矣初贼瑾无故荐朋党之说戕贼大臣挫杀言官凌蔑同类推剥罗织天下之人臣谓此奸臣弄权之故智然犹古无是甚也比闻遣荣王之国修行宫致陛下外寝臣抚心出涕谓此贼必反无疑故事太子未举举未立立未长亲王一位不之国宋仁宗高宗未有子听司马光娄寅亮诸臣之言求宗室之贤养之宫中所以杜乱源为国家深计夫庶民忠奴犹虑主人之孤立况陛下为华夷民物之主贼瑾容置之孤立耶荣王已之国贼瑾当循司马光娄寅亮故事辅陛下如仁宗如高宗择宗室一二位十余歳之贤养之别宫在国家谓之杜乱在时俗谓之益子俟皇太子诞而生生而立立而长遣之归国未晩也孝宗时陛下为皇太子巳长尚未遣荣王之国今皇太子未生贼瑾岂容径遣荣王之国耶其阴谋逆计谓必置人主孤立孤立则易图噫闻亦寒心况贼瑾举此等事耶自古君门九重所以严人君之卫非观美也庶民之家高垣重户夫妇夜同寝处以防冦偷我太祖夜起窃听四外无人声方就安寝着之祖训非过虑也夫物贵者诲盗况天位至贵者耶人间腹心唯夫妇最为可恃帝王之家宁庶民之家比耶陛下所恃腹心仅三宫岂容离深宫就外寝寄命他人措身于孤危之地也哉其阴谋逆计谓必置人主浅便浅便则易图噫闻亦寒心况贼瑾举此等事耶臣惊忧勃郁终夜不得睡起草一疏为急除大逆以御大乱事既与御史陈茂烈私议无一人可托赍进无一人可托写本相对饮泣及赴四川稍续所闻令教谕范府誊净臣自分必死家分必灭无疑惟念川民久罹贼祸方厪宸忧拟俟平贼随上此奏又不知其私造御寳御袍宫牌牙牌火药军器反形逆迹若是其狂悖也天幸假手张永先发其奸陛下神武英断立决此狱为国家大幸然徐思之为危亦至矣固不得不自寒心预防而早辨也昔夙沙卫殿国杨思朂平乱春秋纲目书之谓功出阉寺国为无人今贼瑾谋逆国势如千钧垂一髪举朝文武无一人言之独幸内臣一永也幸一永伤文武之无人也伤文武之无人亦以见陛下信文武之臣之不如永也信文武之臣之如永容不有早发其奸致板荡土崩若是之危迫耶此春秋纲目之深意也臣僻远不知永请讨瑾之后曾请陛下如仁宗高宗择宗室一二位十余歳之贤养之别宫曾请陛下撤行宫回内宫倚三宫为腹心夜同寝处使祸患消弭福履蕃盛如其未然是永尚未知杜乱之源也抑永固未学宜未喻也文武之臣无一人言之得无过耶臣闻近文武大臣有缺与二三内臣会推诚有是岂不以前是之腹心专托瑾故致乱今是而兼托诸人以杜乱耶不知前是之腹心专托瑾而致乱顾今是之兼托容保无瑾者乎今是之兼托保无瑾继是之兼托容保无瑾者乎臣不敢远引窃就本朝论之王振之后保无有振也而有吉祥吉祥之后保无有吉祥也而有刘瑾夫得陇望蜀窥窃富贵有何纪限人心者可尽信乎周官六卿分职而百官统于冢宰九伐掌于司马今吏兵二部是也使内臣应预周制之矣我太祖稽古建官又制之矣其未然宜皆有说弊之端其未可自我始也夫阴阳日月寒暑各有分职而同成歳功侵则灾而不成歳人君体天其未可改也臣又闻吏部取杨一清当矣其它或失举正贼瑾之党当矣宥二党魁犹为失刑夫为户部莫如韩文许进为内阁莫如刘徤林瀚谢迁王鏊春秋举雠举亲方拨乱反正之始而不引忠亮端谨不可屈之人徒取圆熟治未可望也党魁弗正乱何时可弭乎累朝大臣不忍加罪累朝厚恩独忍忘耶身任旧臣甘心新主狡狠回遹赞逆贼以乱人国睨神器孰不可忍耶春秋诛奸谀于既往生未宜失贼也谁为陛下画数策者非诚无识则有所私方是时犹言官不言文武大臣不言辅臣不言噫可畏矣观治者未可以息忧矣伏望陛下法古而忧畏虑远而慎微时时以专任贼瑾之误为戒循用孝宗旧人修复孝宗旧治正二党魁与吞舟而漏网者则圣徳日光圣政日新天位日固人心日安祖宗造明之盛业永以昌茂臣虽死犹生之年谨録前奏稿随本上进非欲衒事后之赘词亦欲天下后世知忠愤之激虽久闲老病疎远之臣犹不能已制治保邦之主所以信文武之臣者不得不专杜塞祸乱者不得不早贼臣逆子尚知惮而易意矣

