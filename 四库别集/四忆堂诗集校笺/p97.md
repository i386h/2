<!-- { "loadSidebar": true } -->

　　侯子刻《四忆堂诗》成，贾子叙曰：呜乎！诗之存亡，岂不以人哉！《易》曰：“修辞立其诚。”诚者性情，辞者体要。吾闻古圣贤之徒，诚发为辞，而诗命焉。非知道，莫或几也。《尚书》以乐和诗，以教胄子，以和神人。孔氏断自商周，定篇三百。疏宕者《风》，庄严者《雅》，奥质者《颂》，尽辞之变矣；非是，则无辞也。端木赐《传》、卜商《小序》，传也，序也，非作也。孔氏亡而诗亡，汉、魏、六朝，作者间出，然求其旨归于《四诗》者鲜也。千余载而唐始有杜甫。杜甫者，非唐三百年一人也，孔氏删诗后一人也；同时当在端木、卜商之上。旧论谓山东李白与甫齐名，然白以气韵雄，未为知道；甫独能极众眩曜，折以法度。披其全文，《小雅》讥小己之得失，其流及上，庶几近之。杜甫亡而诗又亡。其后七百年，明有李梦阳、何景明登其堂，正始在焉。今流俗之议之者，以为优孟衣冠。夫世有金谷瑶室，居然天府，即明珰琇莹，间未充斥，非探其层复者，固未易知也，亦泱泱乎大观矣！彼刻意清垩，虽露台犹不获与未央宫等，而况塕然起于穷巷庶人之风乎！呜乎！庆、历以还，言诗者众矣，其与二公之得失，为何如也？二公亡后，又百余年而有余友侯子，殚心讨论，垂二十年，避难归里，始厘定诗章。一言之不类于道者皆去之。侯子曰：“杜甫者，非唐三百年一人也，孔氏删诗以后，源流在此也。”今夫世之尊杜甫者，非知杜甫也，耳治也。若侯子者，可谓知杜甫矣，可谓知道矣！先是洛阳有相国王公铎，又稍前则侯子仲父大司成公恪，其诗颇与甫合；然集大成者，其侯子乎！武威贾开宗记。

　　四忆堂诗集序宋荦

　　漆园氏称犛牛大若垂天之云而不能搏鼠，蜩与莺鸠翱翔蓬蒿之间而不能抟扶摇而上九万里，物各有其分，信哉！孔子删诗，有《雅》有《颂》有《风》。《雅》、《颂》之言，欲大而普，犛牛若垂天之云之类也；《风》之言，欲幽而悉，蜩与莺鸠翱翔蓬蒿之间之类也。汉、魏而下，唐三百年，如杜甫诸人，有时应制、郊庙及名山大川、边塞之什，与夫赠送将相、有关治乱之作，则其言大而普；有时丘壑花月、饮酒纪离之吟，则幽而悉，致相兼也。晚唐、宋、元数百年，号为作者，鄙而不能大也；纤而不能幽也，而诗亡矣。明三百年，刘基、高启诸人而后，蔚兴于李梦阳、何景明。今观景明之诗，沈郁顿挫逊梦阳，固也；其与梦阳论诗诸书，气象之后，益以清新逸俊，故梦阳之诗，全体杜甫者，景明之力也。其后，太仓、历下诸子，犹能守其宗风；浸淫以降，失其义类。寻常宴集，动引国事；闺中禅房，杂缀风尘。充其类，至于有《雅》、《颂》而无《风》，相沿数十年，而不足厌服天下骚人墨士之心。公安、景陵辈起而诋之，遂尽变其调，而不自知其入于轻俗寒瘦之僻。充其类，又至于有《风》而无

　　《雅》、《颂》。故梦阳而后，全体杜甫者，戛戛乎其难之。予友侯子，以诗名者二十年，先后著作，凡历数变，要皆慎而求焉，以杜甫为宗。荦受而读，所谓明之梦阳，庶几近之，其必传无疑也。世之学诗者，诵法太仓、历下，则有侯子应制郊庙及名山大川边塞之什，赠送将相、有关治乱之作，所谓大而普者也；即不能跂反公安、景陵之说，则有侯子丘壑花月、饮酒纪离之吟，所谓幽而悉者也；非独有关于世道之绝续，亦将使海内学诗者知所法也。

　　同里社弟宋荦撰。

　　四忆堂诗集序练贞吉

　　先司马公与侯司徒公相善，以故两家子姓，咸若昆弟也。司马公长于司徒公八岁，今朝宗乃长于余八岁，其莫逆一如两公。朝宗早以文章风雅，擅宇宙大名。余时尚孩童嬉戏，辄闻而震惊之。司马公亦数数言：“侯公子轶尘超影，小子可不勖诸！”甲申，朝宗罹皖江党人之狱，避司马公邸中，始与余定交。慷慨悲歌，醉后留一诗为别，今集中《别练三》者是也。余每恨当时不知诗，虽幸与朝宗交，闻其论当世大略，而未得究《风》、《雅》之旨归，一念及快快者久之。未几，遭天下改革，聚散不常，与朝宗遂相失。又数岁，复遇之于禾水。朝宗是时，较潘岳《秋兴》之年，不过加其三，而乃鬓有二毛。余更七尺潦倒，无以谢故人。呜乎！不有吟咏，何以陶写！昔人之赋《五噫》《四愁》者，未知视吾两人遭际何如也。邸次中，时时论诗，谬为朝宗许可，乃出其全集俾余订之。余窃谓诗人，固无不学，即具才，亦大约左右追随之间，未有全相倍屣（按：应作蓰）者，惟是识之所至，不可复强，则分优劣耳。少陵之空其群辈者，有独识也，余之服膺《四忆堂》以此。至于源流正变，则贾、宋二子论之详矣，兹不赘也。社弟练贞吉记。

　　四忆堂诗集序彭宾

　　人生每多不见古人之恨，如梁孝王者，不得与之同时，亦一恨也。假令生当其时，与梁园宾客倡和，必有可观。曩者，万年少相订为中州之游，吊梁王旧址，凭眺嵩岳，观二室之奇，介余于侯氏之族，谓此中有长华、朝宗，赋诗宴客，不减梁园，余窃心动。嗣后，蒋黄门楚珍、周文学勒卣，相继往游，归述梁园人物之盛，如霖苍、让伯、赤社、孝先、静子、恭士其选也；而首推服者，则称道朝宗勿绝云。余甲戌交朝宗，读其文，景慕其为人。壬午之秋，把臂白门，意气浩落，才锋四起，以为一代文人，倜傥非常之概，固宜如斯也。壬辰冬，朝宗渡江而南，访孝先于禾城，复与余遇。极论当世治乱、古今成败之故，晓畅精详，皆素所谙练，与耳食者异；及言故人往事，感叹悲泣，然后叹其赋性渊笃，用意深切，不可徒以文人目之，而余向乃知吾友不尽也。朝宗齿方壮，才名早著，亦已二十年矣。以其作史之才，开馆援笔，可备文献，顾其学乃时时见于他说，何也？儒者多不知前代故实，与夫党户源流、仕官邪正及将相功罪、边疆虚实、大小寇乱所由起。朝宗侍司徒公宦游，身历兵农之政，故言之洞悉，若指诸掌。余尝于其所作传记中窃睹之，以备良史，何愧焉？若其缘情赋景，即事造端，著为风》、《雅》之辞，体则各备，动法古人，悯乱似少陵，咏史似义山，怀古似用晦，（按：许浑字用晦），出其凭吊之篇，与《秦州》（杜甫《秦州杂诗》首）、《马嵬》（李义山（马嵬》十首）《骊山》《金陵》（许用晦《骊山》《金陵怀古》）比而较之，未知孰胜？一唱三叹之间，有变而不失其正者。语余曰：“是刻也，编年而成，凡若干卷。编年者，以验学之日进，亦以考时之代更也。”二十年内，兵寇流离，奔窜琐尾，而刻阴穷晷，著作不辍。其所目击心怆，人物之存亡，不知凡几矣。是以朝宗之叙余也，感念陈、夏，皆已零落，余又安能已于让伯、霖苍西州之痛哉？吾两人虽老壮不同，然灵光之存，有同感矣。云间盟社弟彭宾题于吴兴萧寺。

　　重刻《四忆堂诗集》序陈履中

　　子卿遭困，爰著《河梁》之篇；《潘岳》善愁，遂成《闲居》之赋。少陵欲摅忠悃，语便惊人；太白自写牢骚，诗能泣鬼。盖正气遭夫阳九，忼慨类托悲歌；而雄才限以数奇，讴吟辄多感叹。萧萧易水，壮士寒心；渺渺湘沅，孤臣掩泣。情既郁而思喷，技亦穷而后工。若夫灞岸旗亭，探锦囊之佳句；歌筵舞榭，抒绣被之新词。乐府翻成，弹催鲍老；宫词谱就，歌付雪儿。折杨柳而消魂，曲传三叠。赋梅花而落魄，恨致九歌。撷琼琚以投人，缀金石以吊古，莫不情怀肮脏；写幽怨于难言，音节悲凉，舒愤懑于无尽者矣！余外祖壮悔公，簪缨世胄，绣阀名家。吐文凤于英年，唾皆成玉；擅雕龙于壮岁，笔尽生花。作赋梁园，直忝皋、乘之座；选词邺下，高踞璩、玚之班。顾乃谤起青蝇，屈邹阳而械系；网罹白雉，诬范滂以株连。诚为造物忌才，遂致谗言构祸。智能决策，奇谋竟老夷门；辨可解纷，秘计终藏平国。以故豪情愤发，逸态横生。五字坛前，要盟独执牛耳；七言台上，赓扬悉据龙头。备体制于三唐，洗沿按：应为铅华于六代。）片辞题咏，能令纸贵洛阳；一字迁移，浪教金悬秦国。洵诗家之宗匠，而律学之楷模。履中少窃耽吟，长思学步。梦中授管，敢云得自张华；醉里成诗，未必真如庾信。惟是遣编漫漶，将虑误添鲁鱼；旧帙雕镌，不致字吞脉望。庶几珊瑚架笔，想见曩者衿怀；玳瑁装书，永作后人风雅。

　　乾隆十五年岁在庚午夏六月，外孙陈履中拜识。

　　
