<!-- { "loadSidebar": true } -->
　　粤有五陵逰客懐鳯翼之书挟鱼肠之剑南步荆吴北登燕甸防马居庸之闗方辀上谷之堑捧心如星营目若电于是造塞上老翁而问焉曰伊昔髙祖肇造区宇妥欢归顺纵其北处暨我文皇开拓土疆若六辔之驭马孰违余之控纵廼若已巳之变则起侵凌之渐王振贪而中揺喜宁狡而外震惊土木之川弹压清风之店然而郕王监国太傅提兵望翠华其既逺飞码石以长征三千里外动觉无人五十年来不能窥汉此岂非今人之着闻往事之昭烂者哉治乙丑鱼台不守游兵六千连臂而剖草垜纵横土棚不整谁生厉堦至今为梗由此言之敌人之势不殊也昔何其衰而今何其盛中国之人不削也昔何雄强而今何退听愿大人熟虑而筹其宜剧谈而究其竟仆将委心而从命矣老人越席而拜抚膺而叹曰嗟乎嗟乎廼者学士束笔笑涉兵钤缙绅缄口不言邉患何哉容身之趣卑而忧国之心诞也不知天之生人一体同气性命之中万物皆备是以黎庶有并生之仁宇宙皆当为之事乾坤等上下之交日月焕君臣之义普天均照有外有中率土胥归无巨无细主忧臣辱上安下利一家则父子之心常齐同舟则吴越之人共济故利有所不得独专害有所不得独避唐虞师师九官交箴成周穆穆三后协心伯益升而夏烈傅说命而商霖一夫不获则伊尹以为已罪六羽初献则宣父之书至今故告老而请讨陈恒之逆作经而数称小白之功相鲁而重扬夹谷之防获麟而叹吾道之穷是以为生民立命为天地立极合中国于一人通万古于一息古之君子曷尝以闺閤之奉自崇血肉之躯结防嗟忠孝之道衰兮人懐私而自异视君父若途之人兮曽不满夫一睇荣宠汝其何为兮蔑秋毫以介意想九重之皇皇兮念中夜而不寐彼藐藐方自营兮曰非余之所致冀上帝之察九土兮惟懐忠荩其有几人嗟匹夫犹恋主兮况缨绂之在身幸髙位之难得兮日汲汲以谋赀感夫人之竭诚兮曽不顾百姓之流离有司敛财以结纳兮三军救死而不暇自官方之多错兮虽婴孺犹挟诈朝结纳之有门兮夕迁转之如响恒人不以为耻兮诉亲交而欣赏将无心而血战兮士无力而効死要中国之不适谋兮何外番之能盛客且无论公卿之议而谈将帅之略无先庙廊之言而定邉陲之画可乎老人曰事有本源物有纪纲不知先人何以安民不有内治何以外攘周公思而白狼贡虞舜让而河鳯翔萧何内调而淮隂之谋展魏相中协而充国之计扬亦有至难知人之哲齐威槛管仲而未谙五伯之材桓温遇王猛而犹忆三秦之杰倘忠亮之不行虽岩谷之影絶彼朝逰而夕叩顾辞卑而礼厚若夫人之髙翔等浮荣其若臭弓旌招之不来况肯穴其圭窦椒胡有穷黄河犹漏重益蹇连空増虚谬慿所为则恩不由其门从所言则功名反出其右故千金而未罄衷情一言而辄生戮辱得遇而组绶蝉嫣失势而形容踡局宁使生灵被涂炭之苦无宁使门下隔当衢之轴宁使朝廷负四海之忧无宁使寒士享一朝之禄此其病已成而为虑已熟矣虽有将帅之材邉陲之计何由而瞩哉客曰盐铁论兴文学议公卿之贵轮舆説成王成屈野人之对子之言诚明矣然则今之为公卿者宜何如老人曰主上明圣承天恭命道极精微徳循中正深维社稷敬戒时行睠兹小民忧心日兢警尔三公谕尔百辟禁中挥洒云汉昭回仗下传宣雷霆赫奕诚濬发于九重迨风行于八极曰朕夜分而不寐展中心之防画俾小大之尽言破逺人于絶域孰髙居而端拱寔睠恋于幽侧臣子而欺君父日视昭其何益天语琅琅云容厯厯万姓摅心千官变色小臣闻之涕泪潜滴有君如此谁忍不力于是诛怙慝之臣开偾军之赦搆大将之材较团营之射输谷粟而东西选良材而日夜表率神明之风躬行黙之化恩不报而常施罪已刑而犹籍体尧舜之至仁在伯鲧其犹借暨九载而方殛讵一朝而获罢望庶几其改之何蝼蚁之足跨欲招俊杰且安韩信之邪志重循良岂昧王成之诈由此言之陛下不曽负人而人自负于陛下凡今公卿保傅之臣率彼文武台郎之士同厥心各励其志夙夜孜孜有死无二茍有利于社稷吾何爱于髪肤茍有伤于百姓吾何畏于权贵闻一善则同声而推见一恶则并力而击扶持国是有如日月之明摘发羣邪不让秋毫之析贤材进而流俗迸公道行而私交息如此者固陛下之所侧席而思而百姓之所延颈而企者也以父事君何所不悦以家事国何所不决窃有一言不逾四字科道者耳目之官吏兵者股肱之寄耳目达而羣枉昭股肱宣而百为治然后虎豹奔命而入林狐狸望风而投穴贸迁转则鑚刺而无门售挤排则窥伺而无隙故许厯一言而破秦冯驩三计而安薛包胥恸哭以成名鲁连匹夫而仗节岂有五等之风行而三军之政阙哉将帅承指授而成功士卒感温醇而激烈若是而邉陲之地不守烽烟之警不息仆则受妄言之殛不知者谓老生之常谈其知者以为圣人不能易且夫逐世议而衰兴随流风而披靡此其驳乎不足议已固有豪杰之才髙明之调仰屋梁而窃叹展往籍而悲啸人士依其令声海内望其芳蹈然后徘徊犹豫长虑却顾欲翶翔而敛翼几髙举而促歩盖黙成以潜处不显著其名誉谅深衷之有为但恐年嵗之欲去琹欲调则轸为之回病欲疗则药为之剂事荏苒其日生法转展其滋弊此老人之所拭目以流盼伤心而雪涕者也客曰本源足而后枝叶生纪纲正而后法令行是则然矣廼若张良着军令别为三教任宏校兵律分为四种岂可仁义无节制恩威而无系统者欤角勇力则先技艺闘智勇则尚谋猷与天则隂阳顺与地则险阻脩故风后撰握机之文太公垂金匮之钩李靖演六花之阵赵徳纾九宫之筹此虽近而莫废又何深之不求老人曰适已言之详矣世未尝无技艺而不闻好技艺之士世未尝无谋猷而不闻任谋猷之将迨孝文之拊髀各兴心而慕尚安得至公之言推择有道之士筑坛而重其名授钺而隆其意有闗阃外之言悉听将军之制受命而行仰天而誓既已许国有不竭忠何异为贼然后合豪贤以询谋集参伍以宣令既三令而五申复周言而宻订将有欺于三军军有欺于百姓父不得而赦子愚不得以让圣赏不负心诛不奉命削成防砺何殊百炼之刚照破寒邪有若千年之镜豺狼震叠甲帐星稀乌鹊低回辕门风静威行秋霜流春阳保之如子视之如伤中心贶之念投醪犹其外饰肝肠是布知挟纩几于色庄君禄无穷请谢苞苴之客臣心可鉴那愁萋斐之郎惟爱人之一徳无营已之多方欲得人之死力讵借生全之厚欲破敌之精微焉辞训谕之详法无时而不练令无往而不张仁至而后智全精专而后巧出惟神明之有机讵战攻之无术往轩辕之殷忧感女之答述发挥至一之源推明变化之律从五人之初布积伍伍而渐舒象常山之蛇势结首尾而同枢由教明而方定遂心合而志符起一元之精练极亿兆而不殊云此道之非逺顺自然以为居虽万胜之无折亦一战而有余先圣运之而出竒后贤因之而作遁老氏演生三之文广成操得一之论计然托越峤而智恢孙武借吴宫而谋奋谷挟捭阖而譊譊黄公持牝雌而闷闷虽孔门焉不学盖犹存夫冉求之问惟三代之尽善未尝废夫车战驾四牡之彭彭被介甲之雕焕肃先偏以后伍郁鱼丽而鹅观阅卫青之武刚讯马隆之鹿角载辎重以不虞严周营而难薄相风雨而进退步原隰而前却随险易而能驱称大小而斟酌昔李贤之议戎賛斯艺之详曲既挥霍其箭锋又慿陵其马足住彼势之逺近由我军之行止藏火器之煌煌鏬神鎗之齿齿纵以九龙之烟发以百鸟之矢上有无极之将军下有纒锦之细子游兵翼出若九天之飞下伏兵渐发若九地之突起本中坚之纯一宻部伍之经纪纳谋士之如云驱胜兵之若水浑浑沦沦谁知八阵之门绳绳纵纵莫测五行之理人人为伍伍则同行马则同队车则同箱步兵翕散各各为方车马步以为三经竒正伏以为三纬星宿隂阳明天之时山水刚柔察地之轨望逺知微有间谍之所未详随机应变有图书之所未纪此则悬于一时之权运于一心之妙叅神气之同齐臂指之相掉发之为机权之宜存之为仁义之要知二物之极明而后明先王之至道客曰此足明战争之畧而未极夫攻守之常纵变化之胶轕虽千言其靡央骋辨博则枉靡乎丘索竞文词则徒切夫宫商子何不于其制御之恒理姑畧言其大纲老人曰善哉斯言仆若巻舌复将谁宣乃今积弊相寻法令不一究其深患则在于入粟而转输调军而更出公有养军之费而军无受恩之实将有调兵之烦而兵无破敌之质所以致军与民之交害而攻与守之两失何为转输之弊飞挽千里憔悴万夫出入之际吏縁为狙三十其钟仅致一石樵苏后防士有饥色迨临邉而给散有无方之亏烂屯田千粒嵗破几千军士衣粮日销过半稽勾则案验难徴告讦则株连莫算又有公罚私科前催后呵脩邉晨起防邉夜过敌何时了腹何时饱居为累囚行为饿莩忧苦日多欢娱日少借问邉氓几人能老何为更调之弊生长东坞驱驰西土一作军夫长年愁苦恨别妻孥生离父母敌在何方战在何所元日出征晦日归处他乡之乱我则何与暨其涉渡闗河经过州县望门投止窃席休倦婉转则主者不容慿陵则闾阎积怨官军一过鸡犬皆愁客粮支而恨少马草散而还偷挟少妇而逼辱持粱肉而强留信地将临中心愁惧筋力已疲谁不犹豫为今之计莫若及今春融垦田劝农縁邉千里荒土无穷听其开植任其播舂能兴千顷之田者授以千夫之将能均一境之土者令当一面之冲小大参差逺近齐同效公瑾之省餽法李绛之置营防晁错之募民塞下模重华之列徼西东民不改籍军不受粮公不起税私不别仓器甲自造车马自将内连堡落外接邉疆渐穿沟洫増设杠梁且耕且练行战行防乡邻即其什伍耒耜即其剑创强敌者即其私门之患邉城者即其私室之墙家有给足人有乐康妻孥连袂亲戚合堂吹笙弹瑟烹牛炮羊赀产易恋恩义难忘况有明训忠孝结肠不同心堵絶欲去此何方人心既籍经制遂宻干人合堡十堡连栅夹以偃月之垣伏以井栏之宅聨落不疎声援相值鱼出游而并肩鸟将飞而比翼髙山之下隐以絶壑并土之傍多其阃域栈石之频巇培松榆而渐植既谨属其风火又多设其险阨一夫当闗万夫莫敌土著成兵屯田成积民无怨嗟官无谴责此谓以中国而守中国乃有附近之藩旧为羁縻之属欲精心而抚驭令羁靮之相逐弃其往日之非示以将来之福譬搜人之养鹰饮食之而驯熟饱不致其飞扬饥不烦其蹢躅亦选择其狡獧颇牢笼其机曲宻调遣之差池善话言之翻覆就我术而不知窥彼奸其如烛散和好之日销结怨雠而还讟故陈汤驱乌孙以灭郅支班超假北部以陵西域奉世谕诸国以攻莎车耿弇连鄯善以摧河北其有望风纳欵叩闗请和便烦省谕郁絶未过必欲贡汝所有求汝所欲不用名马不烦寳玉但徙定逺于楼兰逐骠姚于身毒临徼塞而称戈向闗门而横防我则计首馘而给缯因功劳而致禄彼逺来而疾速我近出而迟廻彼狃胜而小翫我决战而大摧下马卸鞍临风鼓瑟轻车突围反帜攻壁金鼓杂声旌旗乱色机以因生权由变得气势渐移风声暗易种类凋零谁为我敌由是天子建中和之极圣人垂参賛之功文章充蔚礼乐大同声教讫于四海仁恩洽于九重越裳之白雉尽入肃慎之楛矢方穷太史作王防之图史氏陈吉日之风极霜露之所队放舟车之所通颂率土之浩荡配丽天之穹崇太平之业盛王者之化隆游神华胥访道崆峒抱元守一体妙思冲与二仪而并夀又何有乎乔松客乃援琴而歌曰涉塞上兮寒霜河水流兮中央言连踡兮有极道杳渺兮无方鸿雁飞兮以北鳯凰鸣兮凄恻睠日月兮行迈为夫君兮太息老人从而和之曰时不来兮安忧聊偃蹇兮河洲纵心志兮恬愉横八极兮遨游与鸾鹤兮为羣等富贵兮浮云道之行兮有命宁惆怅兮夫君于是相与陟眺髙山盱衡积雪酌酒裴徊既醉而别
