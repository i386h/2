<!-- { "loadSidebar": true } -->
　　蜀江万壑俱东奔瞿塘喧豗争一门惊涛骇浪建瓴下巅崖仆谷相吐吞朋妖窟宅恃幽阻正昼喷薄阴霾昏灵宫奕奕镇地险众渎禀令川祗尊赤甲后耸黄熊跃灔滪前峙青猿蹲舳舻衔尾下吴楚约束蛟鳄如鸡豚旧传鼓角致雨雹裹篙不触撑舟痕综理脉络尽西徼帝假之柄攸司存子阳祚国十年近此地未省东其辕连江列炬铁鏁断戎满犇北无留屯江关囘首尽汉帜遗黎何自知公孙血食汉代定不尔但有故垒山之樊子美误信齐东语感慨勇略招英魂山川之灵载望秩僭伪讵可同时论向来名实久淆溷荐祼无乃渎俎膰请从郦元为考证神理昭昭斯可原
　　白帝祠　　　　　　　　　　冉居常
　　西南割据几何年长托威灵灔滪前覇气不垂天数尽神祠犹压地形偏舟航岁晩方孤客关塞山寒更暮烟欲论兴亡愁意绪持杯寂寞酹山川
　　武侯新祠复用前韵　　　　　王十朋
　　山藏古寺柏青青地重端因蜀相登沙上不闻江石转人间几见谷为陵龙蛇树影揺千尺玉雪花枝吐万层堪叹草庐谁复顾凄然香火却依僧
　　武侯祠　　　　　　　　　　　张震
　　勲业场中托汗青诗书坛上复谁登顾庐可是依昭烈持钓何妨屈子陵力挽狂澜休转石功亏累土不成层他年一笑三生梦应愧多情碧眼僧【韦南康始生有胡僧往视之谓曰别久亡恙乎韦氏问故答曰武侯后身也吾往与之友故不逺而来因字之武侯见宣室志】
　　经秦皇墓　　　　　　　　　鲁交
　　祖龙何事苦东巡僊驾归来冢草新项籍已飞三月火子婴犹醉六宫春元来沧海殊无药却是芒砀暗有人自古乾坤属真主骊山山下好霑巾
　　花卿冡行　　　　　　　　　谢翺
　　【山谷云花卿冡在丹陵之东馆镇至今犹有英气血食其乡】
　　湿云糢糊埋秋空雨青沙白丹陵东莓苔阴阴草茸茸【上声】云是花卿古来冡花卿旧事人所知花卿古冡知者谁精灵未归白日西庙鸦啄肉枝上啼緜州柘黄魂正飞
　　孟蜀李夫人祠　　　　　　　　前人
　　春荒曲薄蚕丛土屈狄归朝辞庙主官家呼母恩许归劒阁并门无处所【一作泪如雨】故衣升屋棺四绕出门哭子汴州道囘肠酹酒三致辞巴蜀如归化啼鸟老身不食追尔魂卤簿临门拜上恩
　　过汉武陵　　　　　　　　明刘成穆
　　岁暮霜残过汉都武皇陵墓旧荒芜不将玉匣藏天马犹使金镫照野狐赋客词园清露尽仙翁丹灶白云孤千年惟有秋风曲渭水长流啼夜乌

　　全蜀艺文志巻十一
　　钦定四库全书
　　全蜀艺文志巻十二　　　明　周复俊　编诗
　　亭馆上
　　临水亭　　　　　　　　　唐闾丘均
　　髙馆基曽山微羃生花草傍对野村树下临车马道清朗悟心术幽遐备瞻讨囘合峯隐云联绵渚萦岛气似沧州胜风为青春好相及盛年时无令叹衰老
　　滕王亭子　　　　　　　　　　杜甫
　　君王台榭枕巴山万丈丹梯尚可攀春日鸎啼脩竹里仙家犬吠白云间清江碧石伤心丽嫩蘂浓花满目斑人到于今歌出牧来逰此地不知还
　　题栢大兄弟山居屋壁二首　　　前人
　　叔父朱门贵郎君玉树高山居精典籍文雅涉风骚江汉终吾老云林得尔曹哀弦绕白雪未与俗人操野屋流寒水山篱带薄云静应怜虎穴喧已去人羣笔架霑牕雨书籖映隙曛萧萧千里马个个五花文
　　卜居　　　　　　　　　　　　前人
　　浣花流水水西头主人为卜林塘幽已知出郭少尘事更有澄江消客愁无数蜻蜓齐上下一双鸂防对沉浮东行万里堪乘兴须向山阴上小舟
　　西郊　　　　　　　　　　　　前人
　　时出碧鸡坊西郊向草堂市桥官柳细江路野梅香傍架齐书帙看题检药囊无人竞来往踈嬾意何长
　　田舍　　　　　　　　　　　　前人
　　田舍清江曲柴门古道傍草深迷市井地僻嬾衣裳榉柳枝枝弱枇杷树树香鸬鷀西日照晒翅满渔梁严中丞枉驾见过【严自东川西川勅令两川都节制】前人
　　元戎小队出郊坰问柳寻花到野亭川合东西瞻使节地分南北任流萍扁舟不独如张翰皂帽应兼似管宁寂寞江天云雾里何人道有少微星
　　寄题杜二锦江野亭　　　　　　严武
　　漫向江头把钓竿懒眠沙草爱风湍莫倚善题鹦鹉赋何须不着鵕防冠【侍中】腹中书籍幽时晒肘后医方静处看兴发防能驰骏马终须重到使君滩
　　同羣公秋登琴台　　　　　　　髙适
　　古迹使人感琴台空寂寥静然顾遗尘千载如昨朝临眺自兹始羣贤久相邀德与形神髙孰知天地遥四时何倐忽六月鸣秋蜩万象归白帝平川横赤霄犹是对夏伏几时有凉飚燕雀满檐楹鸿鹄抟扶摇物性各自得我心在渔樵兀然还复醉尚握罇中瓢
　　扬子云墨池【即草所】　　　　　　宋宋祁
　　宅废经池在人亡墨溜干蟾蜍兼滴破科斗共书残蠧罢芸犹翠蒸余竹自寒长杨无可问抚物费长叹
　　司马相如琴台　　　　　　　　前人
　　故台千古恨犹对旧家山半夜鸾凰去它年驷马还死忧封禅晩生爱茂陵闲惟有飘飘气仍存天地间
　　题琴台　　　　　　　　　　　田况
　　西汉文章世所知相如闳丽冠当时防人不赏凌云赋只説琴台是故基
　　江渎亭　　　　　　　　　　　宋祁
　　一翚掀翅压溪隅吏事初闲此宴居断岸有时通略彴轻风尽日战栟榈云鸿送目挥弦后手板看山拄颊余芰碧蒲青来更数江人多识使君旟
　　夏日江渎亭小饮　　　　　　　前人
　　飞槛枕溪光欢言客徧觞暂云消树影骤雨发荷香辛臼橙韲熟庖刀脍缕长苹风如有意盈衽借浮凉
　　锦亭晩瞩　　　　　　　　　　前人
　　长夏宜髙明缓带散烦窘凭轩一超然目与天共尽山从云端见日就林外隐风来草树披烟生井闾近自公况多暇冲臆无留蕴即此可宴居何须事游轸
　　髙亭驻眺招宫苑张端臣　　　　前人
　　蜀天向腊寒未极倚槛绵睇亭臯分一萍团红江上日数盖淡白楼头云杯中竹叶与谁举笛里梅花那忍闻愿君枉步数相劳他时离绪徒纷纷
　　和浣花亭　　　　　　　　　　葛琳
　　井络西南区成都号佳丽锦城十里外物景居然异傍萦浣花溪中开布金地杜宅岿遗址任祠载经祀【按蜀记梵安寺乃杜甫旧宅在浣花去城十里大厯中节度使崔宁妻任氏亦居之后舍为寺人为立庙于其中每岁四月十九日蜀人多遨乐于此】自昔岁一逰有亭久摧废将期泛舟防先此留旌骑弗基矧肯构后人莫予嗣冠盖或戾止风雨亡所庇我公至之初讵肯徇人意柅车集宾组幕天陈燕器茍弗谋髙明胡为革媮敝鸠工度材用奢俭求中制举从县官给下靡秋毫费巍然大厦成甚于折枝易藩条息偃暇时律清和际落成及休辰夙驾忻重诣羣嬉逐使毂杂处同蚕市栋宇美可观席筵陈有次芳樽既罢撤防舲爰登憇夹岸布缇帟中流喧鼓吹泝防烟霭间禽鱼共翔戱都人与士女叠足连帷被防珠疑汉曲浮觞均洛禊晻晻日将暮熙熙众皆醉况入武陵源却返尘寰世自是毕遨赏始复专民事农耕士就学商贩工居肆蜀邦生齿繁衣食良囏匮三时急耕播寸壤无遗弃兹焉俾暇逸所以慰勤瘁上赖天子心慎重坤维寄既择迩臣德来秉诸侯瑞且命太史贤出揽澄清辔第务广教育孜孜布仁惠匪图亟聚敛规规奉邦计和气斯涵濡羣生皆茂遂乃跻富寿域共乐升平治不才备属僚罔补公家利廕宇幸焉依雅声慙善继愿比召南篇永歌棠蔽芾
　　逰弥牟王氏园　　　　　　　　文同
　　短彴踈篱入野扄竹烟松露满襟清奔湍激险飞寒响弱蔓穿深挂晩英惜去更观曽画壁记来重注旧题名门前便是红尘道谁肯同过洗俗缨
　　张少愚书院　　　　　　　　　前人
　　涧水浸断桥车马不得通飞岚积庭础秋苏垂紫茸窗纸烂溪雨帘衣折林风主人殊未归使我烟景空
　　劒州东园　　　　　　　　　　前人
　　羣峯髙拥碧嶙峋亭宇清华气象新两岸烟云先向日一林花木暗藏春溪明夜阁轩窗月风断晴桥井邑尘好酒满樽诗满轴士人曽不倦行人
　　盐亭县永乐山叩云亭　　　　　前人
　　长江合高峯爽气左右绕中流望絶巘万丈见木杪孤亭掲其上隐隐一拳小李君令兹邑邀我升缥缈是时天宇净晴色洗霜晓万象满四隅转盼皆可了神清压尘氛志适喜猿鸟人生贵轩豁世务苦纷扰兹焉获登览浩思欲飞矫今谓亭我为胜絶此应少愿子立佳号光辉饰松茑因名之叩云大字榜霞表
　　致爽轩　　　　　　　　　　赵汝愚
　　浓阴夹道水流渠吹尽残花不复余惟有范家十亩竹青青依旧色侵书
　　锦屏山暮景　　　　　　　　喻汝砺
　　暝色轻烟罩郡城渔舟灯火倒观星寒山逺水江村暮自在妆成水墨屏
　　西园辨兰亭　　　　　　　　吕大防
　　手种丛兰对小亭辛勤为访正嘉名终身服佩骚人宅举国传香稻子城削玉紫芽凌腊雪贯珠红露缀春英若非郢客相开市几被人言误一生
　　和　　　　　　　　　　　　李大临
　　沙石香丛叶叶青却因声误得蝉名骚人佩处惟荆渚识者知来徧蜀城消得作亭滋九畹便当入室异羣英非逢至鉴分明説汨没人间过此生
　　和　　　　　　　　　　　　季之纯
　　绿叶纎长间紫茎蜀人未始以兰名有时只怪香盈室此日方传誉满城恩意和风扬馥郁光荣灏露滴清英庭阶若不逢精鉴何异深林静处生
　　万里桥西有僧居曰圣果后濑锦江有脩竹数千竿僧辩作亭于竹中予与诸公自桥乘舟泝流过之因名亭曰万里盖取其发源注海与桥名同而实异因作小诗议之
　　吕大防
　　万里桥西万里亭锦江春涨夹堤平挐舟直入脩篁里坐听风湍彻骨清
　　运司园亭诗　　　　　　　　　章发
　　成都转运司园亭盖伪蜀时权臣故宅也清旷幽静随在皆有可乐者辄为十诗粗记领略以备它日遗防庶几其诗足以省忆旧逰尔
　　西园
　　古木郁参天苍苔下封路幽花无时歇丑石终朝踞水竹散清润烟云变晨暮何必忆山林直有山林趣
　　玉谿堂
　　堂缘水得名方沼当其后漪澜荡榱桷窗戸挹花柳虫鱼不避人鸥鹭若相友午枕夏簟凉此乐亦奚有
　　雪峯楼
　　曽构压池塘不僣亦不偪影浮緑水静寒逗雪山色抚槛接修竹连檐引苍柏注目望长安无奈浓云隔
　　海棠轩
　　珍葩寄幽岛正对孤轩植优柔自俯仰红緑若组织合酣晴日曛坐久浓香逼池面净可鉴朝霞莫澄碧
　　月台
　　蜀地饶夜雨轻阴多蔽天见月月无几筑防待婵娟高疑桂影近俯视云屋连顾盼已尘外欲挹瑶宫仙
　　翠锦亭
　　楩楠百尺余排列拱檐际畏日自成阴隆冬宁灭翠虚旷得寂理嬾癖资浓睡谁知官府中获此冲寂味
　　潺玉亭
　　傍砌酾小渠囘环是流水石蜃此珠涎清响醒人耳风防竹影碎月皎波光起防爽无尘嚣静适心所喜
　　茅庵
　　竹间搆圆庵所向自潇洒珍禽防巧舌宛是居山野嘿坐见真心万缘尽虚假勿陋寻尺地兹焉息意马
　　水阁
　　架木浮水中略彴通孤岛扶踈倒花影泼剌跳鱼小风月所得多经营信云巧隐几寂无人朱栏萃幽鸟
　　小亭
　　化边一小亭双跨清渠上规摹虽甚隘幽僻良可赏信依佳木阴未羡大厦广不足延赏朋擕笻常独往
