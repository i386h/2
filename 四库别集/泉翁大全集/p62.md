<!-- { "loadSidebar": true } -->
　　耐轩之什，扬休号也，号非舌也，无名变而名，名变而字，字变而号，号以崇字，字以崇名，诗以崇号，其诸近世之事乎！耐轩子字廷礼，名敬，故号以崇名字也。崇名字也者，匪虚也，规也。耐轩子问曰：「吾耐何矣？」甘泉大人曰：「心。匪心何耐矣！尔心惟水，情则流，流而弗止则滥，及滔於天。尔性惟火，情则焰，焰弗其灭，则延燎於原，尔其戒哉！动乃心，忍乃性；忍乃性，养乃心。其有耐，乃其有济。」耐轩子曰：「吾又乌乎耐矣？」甘泉丈人曰：「呜呼，陈子！其敬听之！惟毅则耐，惟弘则耐。故毅以言乎其力也，弘以言乎其量也，耐以言乎其劼制也，劼制以言乎其性情也，耐轩以言乎其规也，诗也者，各以言乎其所之也。是故耐也者，入德之门也。故惟欲、惟怒、惟爱、惟喜、惟忧、惟惧，惟斯六者惟耐，惟毅惟弘。惟欲而耐则不肆，肆则思义；惟怒而耐则不炽，炽则思理；惟爱而耐则不僻，僻则思公；惟忧而耐则不闷，闷则思豫；惟喜而耐则不淫，淫则思节；惟惧而耐则不怯，怯则思勇。之六思者，其水是坊，其火是扑，不坊不扑，是不反躬，天理灭矣。故之六思者，所以入德也。存乃心，矫乃情，正乃性，夫然后无所用耐矣。书曰：『有容德乃大。』耐轩子其听之！其听之！」於是乎有风人之咏。 
　　
　　瀛风诗序 
　　
　　瀛风，赠黄子也。何赠尔？「黄子质，故赠之。」曰：「如斯而已乎？」曰：「黄子直，故赠之。」曰：「如斯而已乎？」曰：「黄子且学而未艾，故赠之。夫昆山有玉，至璞不雕，不亦质乎！南山有竹，至挺不操，斯不亦直乎！雕而琢之，乃瑚乃琏；括而镞之，乃或利用，不亦学乎！夫质者，先地之顺，阴之为也；直者，先天之健，阳之为也；学也者，尽天地之撰，一阴一阳之为也。是故质本乎形，报鬼而行地；直发乎气，施神而乘天；学也者，合天地而一之，故三。是故学则天地矣，鬼神彰矣。天地鬼神犹然，而况於人乎！黄子行矣，吾有以赠子矣。」乃命小瀛诸生，歌以永言命淑，尔宜歌之；歌蒹葭命钦，尔宜歌之；歌玉堂命归约，尔宜歌之；歌良玉命谟，尔宜歌之；歌皎皎命世熙，尔宜歌之；歌斗杓命廷举，尔宜歌之；歌奎璧命自清，尔宜歌之；歌筠溪命振东，尔宜歌之；歌湖海命玺，尔宜歌之；歌将春命幼学，尔宜歌之；歌俟时命与规，尔宜歌之；歌硕人命功显，尔宜歌之；歌采苹命功武，尔宜歌之；歌梅花命日彰，尔宜歌之；歌明月以终焉。 
　　
　　送南京户部尚书蒋先生致仕归全州序 
　　
　　古之一门并显者固不少，独称二疏为贤。称二疏之贤者无他见，惟以其决去为高。而二疏之去也无他及，惟以并受尊显为嫌。夫大臣以道事君，不可则止，故周公留召公曰：「襄我二人。」圣贤之存心於国家者如此，故大臣之进退去留，视道之行否何如尔，不系乎他之故、嫌之避也。是故或去或处，或进或退，归於道焉尔矣。苟合於道，虽周、召之留，吾信之矣；苟未合於道，虽称二疏之高，吾惑焉。使非惟道之同，而相引去为高，此新进之士，不得於君相者之所为，而谓二疏以保傅之责为之乎？广右之全州有二蒋者，同气而出，同榜而宾兴，同时而为公辅，其德性同温克，器识同深沈，其学同博雅，故其施於事业也同为有声。其伯曰梅轩先生者，今为留都户部尚书。吾受知於南海，再见古虔，吾信之表里若一。其尹南海也、清戎荆楚也、守汝宁也有声。[其藩]闽浙、抚南赣、进侍郎、为尚书也有声。其仲曰敬所先生者，今为少傅，吾僚於馆，属於阁，吾信之表里若一。其为史局、为讲官也有声，为辅相，弘济於难、镇靖於家邦也有声。其视二疏同显一门，其贤也何如耶？梅轩先生今以年至，累疏乞骸，飘然而去。天子为优礼，许之粟月三、役岁四，表殊数焉。然则公之去也，岂二疏之意乎？其必有慰留敬所公以辅理，非若二疏同去为高也乎！其亦召公之意也乎！其必有不可而去也乎！公之意，其有未可知者耶？惜乎未见有如周公者留之，以襄明天子之治理也。然则公之去，盖有与二疏异，其德业亦异，其委重於其弟，与二疏一朝偕去以为高者尤异。夫以六同而兼乎三异，将俾后之传胜事者以为美谈，而二疏不得专於前矣。昔人所谓邦家之光，非特闾里之荣也。於是杨太常与乡人贤之，皆称叹而咨嗟之，咨嗟之不足，俾史氏若水书之。 
　　
　　赠四川佥宪蔡君纯中之任序 
　　
　　大理蔡君仗节於先朝，伏谏於阙下，责谴於南台。惟兹嘉靖元载，诏复於评事，陟於寺正。太史水也与之僯，视其貌，温温尔，孰知其谔谔尔也？观其行，确确尔，孰知其昭昭尔也？夫温温，以知其德也；确确，以知其介也；谔谔，以知其直谏也；昭昭，以知其见几也。是故温温者近乎仁，确确者近乎义，谔谔者近乎勇，昭昭者近乎智，四者备矣。神而明之，谓之德行。然则纯中其贤矣乎！明年，天子朝见方岳，大明黜陟，擢纯中补蜀之佥宪。於是司厅之僚，与两寺之正，合谋所以赠言於水。水曰：「夫蔡子其固有之矣，蔡子其固有之矣。夫事在致之而已耳，故君子致其道，而天下之政理矣。致其学，而天下之道得矣。是故知以知之，仁以守之，义以出之，勇以成之，而道在我矣。今蔡子之之蜀也，致仁之道，则德爱洽矣。致义之道，则廉介辩矣。致知之道，则情伪彰矣。致勇之道，则刑威行矣。仁则民爱之，义则民敬之，知则民服之，勇则民畏之。将见蜀之治也，而文翁、张、崔诸贤不得专美於前矣。岂非诸君子之所愿於蔡子哉！蔡子其行矣。嘉靖癸未春三月二十四日 
　　
　　寿蒋太孺人八十四序 
　　
　　厥祖惟根，厥子惟支，厥孙惟叶。惟根本不深则支叶不蕃，故观根本可以知支叶矣，观支叶可以知本根矣。夫物则固有然者，而况於人乎！而况於祖子孙之贤者乎！刑曹郎中全之蒋君彬，以审刑之便，将归寿其祖母，访於甘泉子曰：「惟吾祖太孺人倪也，惟今年十月之朏，寿跻八十有四，幸诏我所以进寿之道。」曰：「子其言焉，吾将为子寿矣。」元学曰：「太孺人媲我桂塘，家乃雍肃，则何以寿？」曰：「其妻道顺矣，宜荐至顺之寿。」曰：「太孺人敬事厥祖，有称里闾，则何以寿？」曰：「其妇道孝矣，宜荐至孝之寿。」曰：「太孺人布衣蔬食，绩纺自劳，则何以寿？」曰：「其俭勤德矣，宜荐至德之寿。」曰：「太孺人恤邻之贫，是赈是贷，则何以寿？」曰：「其至仁矣。宜荐至仁之寿。」元学曰：「惟兹四德，幸子以教我，足以归寿矣。」甘泉子曰：「未也。夫观木之根，孰与支叶？太孺人之冑子高川隐君，潜德之在野，吾闻之。今拜封主事者，卓卓也。其仲子艾轩推官之在应天，吾友之，今守连者，卓卓也。高川之胤，爰有元学，初举进士，有声於时，正郎法曹，有哲於刑。其积久而大，蕴极而光者未艾，是之谓至庆。吾请荐至庆之觞，以继四寿之后，以祝於无穷。」元学乃拜嘉以归，为之上寿。嘉靖癸未三月二十六日 
　　
　　瀛西之什序 
　　
　　瀛西之什，赠瀛西也。曷为乎赠瀛西也，嘉同也。曷为乎嘉同也？小瀛主人甘泉若水也。瀛西，伍子益之别墅也，以西邻乎瀛也，昭同也。曷为乎昭同也？甘泉子之考也，瀛西之妣也，兄弟同气也。瀛西之於甘泉也，兄弟也，同自出也，少同嬉也，长同业也，壮同游白沙也。甘泉子荐於乡矣，厌进取，不入国子，弃引而归也。既十有三载，母强之行也。瀛西廪於庠矣，既游白沙，亦厌进取，裂衣而归。既踰年矣，又强之，复又同也，其志於初又同也。瀛西子以应贡不仕，而家居若将终身焉。甘泉子以召起於西樵，出於小瀛，谓瀛西子曰：「兄盍同行乎！」瀛西子犹豫而笑，甘泉子强之同乃同。辛壬冬春，同载而北，夏及京师，与诸生同居垣西之馆，同讲至学，同论大道。或曰：「然则可以归诸大同矣。」甘泉子曰：「兄其勉诸！兄其勉诸！吾将与天地同游，与万化同流，与鬼神同幽，与日月同明，与万物同休。瀛西子其能终同我之同，而不负乎其初之同乎！请自今同功始也。」瀛西子今承明天子之简任，去而教诸会同，会同者，会於同也。将与诸生同学，圣人同归大道，以游乎大同之域，共赞大同之治矣，尚无忘乎赠言。癸未四月七日 
　　
　　蒋母太安人六十寿诞序 
　　
　　全州之伍有淑女者，继室於建德令尹蒋公，生子曰淦，为兵部员外郎，受封安人。维癸未四月十又一日，维年六秩，维辰初度，高太仆率乡宦进寿焉，曰：「维安人内助建德君之德以达於政也，政而有声，持斯以寿可乎？」咸曰：「然。」惟安人视先室之子四也，如其己子也，乃育乃成。其视侧室之子二也，如其视先室之子也，乃严乃爱，持斯以寿可乎？」咸曰：「然。」「其抚孙十有五人，如视其子也，视曾孙十人，如视其孙也，乃慈乃惠，持斯以寿，可乎？」咸曰：「然。」遂以请书於太史氏，太史曰：「是则然矣。吾闻之，维妇无大辱，辱於其子。惟妇无大善，善於其子。」或曰：「然则安人克成子淦，庸拜厥封，持斯而寿可乎？」曰：「然。此固安人之善也，非安人之大善也。其大善也，存诸汝洁之身乎！昔者吾观诸汝洁之身之孝敬其母也，其必得吾文以寿也，吾三辞之，又进焉。其思以不得吾文以寿也，无以遂孝敬於其母也，如不孝。然而推是心也，孰不可至？是故德业不修，曰『如不孝也』，故立身行道，可以显亲寿矣。居处不恭，曰『如不孝也』，故致恭可以荣亲寿矣。容止弗庄，曰『如不孝也』，故矜庄可以不辱亲寿矣。事君不忠、交友不信，曰『如不孝也』，故尽忠信可以不耻亲寿矣。君子行斯四者以寿其亲，是之谓万寿无疆。」咸曰：「是谓寿之至矣！至矣！」 
　　
　　武举试录后序 
　　
