<!-- { "loadSidebar": true } -->
　　欧东先生实録详矣然麐颇采荐绅言先生逸事以为先生醇性天植其学务实用凡规为建白笃于为民如守河间乞蠲粮草疏畧曰始亢旱苖枯死继积雨滔陆又遭蝗蝻军民流离有如全责秋粮马草庄田子粒臣窃以为不便且邉警急各军输尽取给穷民若复全责民何堪命疏累千言何恳恻也及参政守岭南时侍御信赵通判委之全省徴输所至以墨闻且及先生所部先生即廷白侍御以通判渔猎官民侍御黙然罢委先生又谓宜遂令解职去又某守酷墨先生专书请都台应公击之嗟乎令两司于当路委曲而詟伏之矣尚曰吾无廼有拂排者乎而先生独不然在庐于苏侍御在闽于龚朱二中丞事亦类此侍御有媚子谓先生是子能作对可令补学官弟子先生正色曰青衿可滥此辈耶且有职者龚公提兵贑鎭拟廵视漳南防先生署漳南时方务获廼上书具列军门在责效备兵诸道诸道有如不职则暴其状明弃之此不劳民而郛疆坐定也公廼止朱公方严声甚厉至闽移屯田粮与廵海纳出先生曰吾职屯专命也今使臣自来代之然则吾赘员乎吾知敬事奉上而已于是朱有意扞格先生毎侵先生而先生亦用盛徳不狎侮檄闗司以屈直之当是时先生几以直贾祸赖鄮西张公谦署司篆寝不行云先生为治专务除残不肯养交安禄如初莅岭南条六事麐尝寻绎其言夫先生以为有衣冠之盗而后有干戈之盗因推其源委反覆列之要在责覈于守令洁已足民明教正俗如是则盗息而民安若夫守令正矣而盗又蠭起不变者则文击蹑寻之过也因推攀援传致之狱或逮及收至有死老迁籍易世而不为反也是以其徒明乎死处若我固锢之而不得变也今惟推下车泣罪之心明三驱失禽之谊榜示首恶不赦余归胁从讐报尽除之而又督以稽察如是则其徒咸知肆幸生我而重犯法矣清海道者海南为大舰海中者率假贵势为号曰某府一府率百余张旂帜给牌符因而其下市畨为剽官军不敢执墟主者贵势于墟市而借公家以防防侵牟五民先生曰此大乱之道也于是请为乡先生舰籍之约不得出港外有港外挟乡先生为奸利官军擒之纵者相坐又请革各墟主而令小女以类侩市市价平墟主复与重罪之葢自是贵势家望深而小民无不忭跃称其便以至禁和买事若小烦然自司郡估定埒于民间葢自竒嬴极乎菓茹三尺之童不得欺此何异王政所以待商贾而烧苇草伐林木驱蛇蝎之害求民旅之安亦岂缓者耶前令既下于是有上事者而先生署之畧曰据铸耕器而六舰装悉鎗斧鱼叉旗纛显与官军逆非盗而何尽坐之部下大肃先生断讼又有王举人刘舍生朱某三事王抚州人鬻故宦托其穴葬焉先生具狱令徙之王窘则谒廵抚公公属其辞他吏而反恚先生曰世有迂儒不循生者而顾为死者拳拳乎刘庐人攘孤嫠之产至无粒先生恶之夺为编民当路书为请日再三至终不听也朱某者亦庐人分田绐其二弟以妇翁尝有债谬以腴田数百偿之从其籍已而翁弟即据籍谬曰吾父遗也讼之十年不决至先生系二氏使召翁翁来忽索两家文书騐不讐乃判曰此岂非朱诡籍以自遗者耶讼遂平其待寮属亦畧可言有林巽峰者以部郎谪倅而先生遇之视他台谏谪来者有加礼人则大服先生之礼人不惟其官又有郑推官者尝倚侍御查河间先生与争廼侮先生恶之于侍御后先生拜胡臬使者郑调守随州至则喙息先生顾从容以公好恶忘物我慰之后郑有惠政先生亦与良署卒流涕于先生去云先生又善遇士在河间选民幼敏者从诸生观礼泮宫常身为剖解去郡百里曰泊头泊头诸生庐者近百人先生因其请也毁废寺为明伦书院里人王侍御恶先生于董学使者使者至则挞督工曲主簿主簿大呼曰太守以为私第耶其人大慙去所至士之贤者先生每躬下之致书帛甚恭以故士人人劝夫自于公署门至今死生凉燠之闲偷甚矣先生廼常无所为而为仕所至名卿硕儒卒先生輙祠之殆徧天下云先生素亷无故不擕家捐馆之日防侍御按韶而李公万实王公徳为治后事发其笥皆图籍所余俸不满数镒始侍御牾先生至是则大叹服廼檄郡厚资之而南海诸贤大夫相与树堕泪碑而奉祠不絶也先生故治士知不知语次无不为先生泣下呜呼廼所以为先生哉麐摭先生行事葢反覆三叹之天胡厚畀先生而竟不卒乎始先生与郭似庵公同武选时相李公有所属常不能得一日大司马以一应袭谕意而先生坚曰例应华又曰主事恪立其官者守此例耳例一动摇谒者相踵夫先生事时相本兵法不少挠然竟坐诖误落职起不四载而复坐诬奏系狱属严寒而先生宿婴痰疾大作钳铁困笃久之圣明还印绶驯叅广藩天下喜谓先生素所蕴借之业既习于忧患而年仅六十耳廼先生亦自喜为国百挫不廻岂不冀徳勲着于无穷也而寜知天夺之速耶呜呼顔渊好学而蚤夭孔子恸夷齐积仁死清而太史悲诸葛志决身殱而怨者泣屈原公正愤世而贾生吊长孺庄严居郡而识者慨循数圣贤以观先生而岂为菀枯哉徒以暴戾恣睢者而竟夀终犯忌讳不轨而身逸乐公孙立谈取相封侯司马安巧宦四至九卿以为见报善之如彼感助防之如此遂疑天道靡定怵惕多岐故有旷达之士振诸无竟而冯生之庶溺于幸福彼恶知先生所以脩身立命乎哉麐读先生吉凶篇葢脱然悟爽然自失矣
　　四贫士记【侯一麐】
　　四贫士者徐子铭林子成用张子正立李子志淑皆永嘉人也徐子情致潇洒林子志操古质张子心事夷易李子持守端慤语云樝梨橘柚味殊而美一也殆四子之谓欤徐子雅饮饮不择醇愈多而愈不乱情益怡往亲在以其廪钱时时奉觞而前歌舞以娯亲亦如老莱子云林张二子稍稍饮李子时一酣非其好也皆令人久益亲徐子之居南塘也时入城闻且至则余已涤觞至而饮饮即酣酣即倚而歌陶陶熙熙不知醇漓内消柴栅外忘樽犠张子居比晤数语率平平无动人者然野老不疑海鸥不飞与张子俱令人忘机廼林子又不然力学授徒简弃人事一日过吾案上阅唐诗即讶余奚以唐诗为也余因请曰当事何书曰六经闻者或谓何见之拘拘廼余则叹其慥慥醇儒也至李子甞与余论素位而因自述云自先君子居仙洋当春耕楼弥望緑畴颇吾有也时吾童习章句殊不晓艰啬事无何转盻则故业已靡且先君子徒属意我儒也廼儒竟不酬其志贫至于无居虽乐山朱君义而居我身则恬矣然而时时恻于余焉余曰奚害无居而居知我者固义也葢徐子失妇再娶颇有赀一夕窃者胠箧囊而去亦了无愠色直曰吾依然我也林子一失不娶张子再娶再失惟李子偕老焉而其单孑也窭空也皆不以屑意龙门子曰语云同病相怜余亦贫士也故四子皆得而防之葢潇洒者理之腴也古质者诚之榦也夷易者履之坦也端慤者孚之盈也皆可以共学而适道者也友若人焉益矣因纪之以永观摩













　　明文海巻三百四十五
　　钦定四库全书
　　明文海巻三百四十六　　　余姚黄宗羲编记二十
　　纪事
　　赵氏客逰述【茅坤】
　　客有赵廷瑞者云南大理府太和县人也字子龙别号中岳少读书能文章补士弟子员数省试不第輙弃去然故尝习青囊所歴名山水必按青囊以指画风气融结聚散向背之畧或验或不验将客逰中州且访异人也于是囊一瓢浮家而出由贵阳入蜀久之泝江流下荆州谒武当北转许邓渡河洛涉漳洺以次于燕又久之无所遇所过帝王陵寝及古今将相名贤学士家墓兆必仰而眺俯而步哦吟规度验或六七复柬逰泰山过阙里南窥凤阳以达于金陵而高皇帝及武寜中山以下至诸侯王百战之处稍稍徧矣已而过浙访天台石梁及钱塘西湖之间获从予同年侯二谷陈敬亭两方伯逰两方伯公夀藏并君所卜筑也于是挟陈方伯赠文及侯方伯所为书以抵予时万厯乙亥也君年六十而所当江湖间亦十有三禩矣予颇竒之前问君家君曰吾离家时儿重华仅七龄所从母与姊妹及苍头軰殆六七口存亡不可知稍出陈方伯所赠文读之大较悲君之衰且老而亟为束其装以归者也予亦投之以诗曰近获陈琳江上檄知君家世傍昆明丁年数巻青囊出白首一瓢沧海情万里关山花外梦王孙芳草客中程夜依南斗看天象已卜使星马首迎座上客互起而歌欢饮且醉并督促君君亦唯唯岂谓君别去五载矣犹栖迟东海并匿锡山道中君所遗妻已没重华壮且冠年二十一而君客逰万里外杳不得君遗之以音也于是日夜欷歔而号不自己葬其母嫁其姊与妹请路邮于郡太守而出当是时族子姻党及闾里间并危言沮之华哭而题之壁曰少小违亲十五年思亲不见日凄然从今即与家人诀不覩亲顔誓不还于是族子以下共为之太息以去华复谋曰吾少不谙父貌即道逢之不识也榜其背曰万里寻亲又恐父东西南北之踪无所从也别为缮冩里系及父年与貌数千纸所歴州郡都防之次輙遍为榜之宫观街市间已而又曰闻武当之山名天下吾父好名山当或过之且闻山之神故灵于是逾汉沔而西祷之武当葢万厯戊寅十二月二十有二日也紫霄宫道士间携之过太子岩岩之隂有字曰嘉靖四十四年十二月二十二日云南大理府人赵廷瑞朝山至此葢君所故尝逰而书之者华读之哭且恸道士谓曰若父曩逰年以十二月二十二日驻此若今过之复同月日可以卜逢若父者之兆矣于是华亦尾而书之曰万厯六年十二月二十二日云南大理府赵廷瑞之子重华踪父至此由南阳頴夀东涉淮泗以泝金陵又卒无所遇谋曰今且渡江矣闻三茅峰冠江以南吾再祷之祷讫宿观音寺梦帝钩帘而坐华哭而前诉云云帝呼谓曰汝父犹未死如是者三觉而爽然从丹阳过毘陵前复被盗攫其赀以去所遗者独前所请郡太守路邮耳当是时华窘甚且行且乞次横林观音寺忽一老僧杖锡而前双眉覆面殆浮百年者也前谓曰孺子何从来华曰吾云南人吾父出访中州诸名山不归者十有七载矣吾是以万里裹粮踪父至此而犹未获也不幸为盗所窘且奈何僧曰汝胷所囊者何曰路邮輙出以示僧僧笑曰汝父犹未死客无锡南禅寺中汝苐往又顾嘱他道人导之老僧忽不见明日偕道人过南禅寺俄而遇君君须发皤然白矣华心疑属父而又未敢请也伏地曰吾云南人吾云南人君亦絶不识华貌且以为故乡人也于是擕之同道士南向坐华然曰吾父离家逰中州故万里踪访以至于此君得无即吾父已乎君笑曰吾离家已十七载所遗儿比仅七龄存亡不可知焉能到此华于是前擕君而哭并出所囊路邮以示君君读之始惊且前问母及姊妹以下华随一一口画始末父子廼相擕哭而恸所与俱道人及寺中他客逰者亦相向助泣俄而寺逺近及城以内外诸搢绅先生明日转相告为之过寺而刺本末共为啧啧太息不能已鹿门山人闻而异之次其事如左系之以言曰中岳山人者特澹宕不收古之夷旷之士也若华者嗟父之客逰于外也不惮万里陆则穿瘴疠冰雪之栈水则犯鱼龙波涛之宫间关踣顿殆且百死卒之天矜其困假之神梦及异人者以遇嗟乎抑亦竒矣吾故哀而録之附古者蓼莪之诗庶几乎异日者不致露零草莾也已
　　纪剿徐海本末【茅坤】
