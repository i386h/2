<!-- { "loadSidebar": true } -->
　　苏武之还自匈奴也诏拜为典属国赐钱二百万田宅副焉洪忠宣公之节亡愧苏武而髙宗皇帝之所以宠锡者有过汉庭其褒表忠义皆可为后世法然武不幸见抑于霍光公亦不幸逢怒于桧相武之见抑不过不为公卿尔而公方违隂山之北复贬瘴海之南是公之不幸视子卿为甚而偃月之罪又浮于愽陆也呜呼思陵云汉之章忠宣霜日之节将与万古相为亡穷而权臣气焰氷解烬防久矣考论人物者其愿为公乎抑愿为桧乎有志者必知所择
　　跋孝宗皇帝卹刑御笔
　　臣案王制大司冦以狱之成告于王王命三公参聼之三公以狱之成告于王王三又然后制刑然则聼狱议刑者真宰相事也古之论刑者曰惟克天德自作元命配享在下君相之所以祈天永命正在于此宜孝宗皇帝以属之二府大臣与洪文惠公时以宰相承诏命当是时厐恩厚泽渗漉海防和气融液如嵗方春此孝宗之德而公与其僚奉行之功也呜呼盛哉
　　跋彭忠肃文集
　　汉西都文章最盛至有唐为尤盛然其发挥理义有补世教者董仲舒氏韩愈氏而止尔国朝文治猬兴欧王曽苏以大手笔追还古作髙处不减二子至濓洛诸先生出虽非有意为文而片言只辞贯综至理若太极西铭等作直与六经相出入又非董韩之可匹矣然则文章在汉唐未足言盛至我朝乃为盛尔忠肃彭公以濓洛为师者也故见诸著述大抵鸣道之文而非复文人之文公之子横浦使君铉以镂本寄余敬题其末
　　跋孔从龙洙泗言学
　　昔南轩先生尝辑洙泗言仁一篇发挥其义使学者知所以为仁今衢梁孔君又辑其言学者四十余章章为之释使学者知所以学君以先圣之裔而研精先圣之书其所发明有补学者虽然鲁论二十篇言仁与学葢亡几玩而绎之实无一语之非仁亦无一语之非学也姑以首篇言之时习而説朋来而乐固学矣孝弟以立本巧令之鲜仁非学乎学在是仁亦在是知乎此而后为善读论语
　　跋刘静春与南轩帖
　　此静春刘先生与张宣公帖也是嵗淳熈戊戌眉山参政李公年甫冠其季今制阃侍郎十有八耳静春皆以蜀中师表许之二公果能以文章德业自着不负所期然静春不惟知之又属宣公成就之盖人材世道之所頼故其惓惓如此知人之智爱人之仁于是乎兼之前脩用心真可敬仰
　　跋陈复斋诗巻
　　某己丑春尝为自箴曰学未若临卬之邃量未若南海之寛制行劣于莆田之懿居贫愧于义乌之安莆田者指予师复而言也某与复斋平生故人而每叹其不可及后其亡三年乃见所与友人刘君诗巻盖于坚卧不出浮言易汹之际而自处泰然佳时良夜邀朋命侣极登览赋咏之娱回眡某昔负辠时掩闗惫卧惴惴焉不敢少自放者相去逺矣于是益叹其不可及而痛其不可复见也刘君于复斋为德友故其游从宻赓倡数云
　　跋刘弥邵读书小记
　　莆阳刘隠君以读书小记示予予读之叹曰懿哉刘君可谓知学问之本矣孔门独一顔子为好学顔子所问前曰为仁后曰为邦舍是亡他学也盖为仁者成已之极而为邦者成物之极体用本末究乎此矣顔子所以亚于圣人而孟子期之以禹稷之事业岂非内圣外王之学已备故邪汉以后学者始多端记问综古今文章妙机轴号为儒者极挚然以成已则不足以成物则甚难其亦何贵于学予屏居八年呻吟蠧简未有云获独尝窃谓士之于学穷理致用而已理必达于用用必原于理又非二事也朝思夜索惟此是求间以语诸人鲜不怃然者葢后世之学言理或遗用其病为空虚言用或遗理其弊为粗浅不知理即用用即理非混融贯通不足以语学之成今观刘君之书内不遗理外不遗物乃深有契于予心虽然道无穷学无止以刘君之静且笃懋懋而弗舍庸知不诣其极乎故识于末编以待
　　跋张平仲注三畧
　　三畧先秦书虽非鹰扬翁自作要必其遗法予尝深咏之其言治国养民法度与儒者指意不誖而敛藏退守不为物先之意则黄老遗言也子房号称善用然最所得者不过与物推移变动无常因敌转化动而輙随数语尔以此推之则今传于世者正子房所受书也盱江张平仲少嗜此书为之传义简而能尽深而不凿所贵乎儒者正以其靡一物之不知况兵重事而可以不知平仲于是乎有志矣
　　跋秘阁太史范公集
　　诸葛武侯文采不艳然其出师二表与开府作牧教至今为学者脍炙有志之士击节读之有至于吁歔流涕者六朝隋唐文人动百数十篇秾华孅巧极其雕饰或卒无一语可传然则文之为文岂必多且丽乎哉秘阁太史范公之学得于其舅氏胡文定公立朝行已大畧相似其见于议论必尊春秋古经必排王氏别説必明夷夏大分必辟和议必诋权臣今其集中斑斑可覩而上思陵谏屈已封事责秦桧忘讐辱国书尤所谓光明絶特者也使公平生亡他文独此二篇亦足以贯虹霓而摩星斗矣呜呼伟哉某年某月日夜读公文不胜叹仰书于集之后以归其孙某
　　跋天台刘深父杯水编
　　开禧丑寅间天台刘君深父为侯官尹余时在连帅幕府间相过讲论文字君每举史传輙娓娓数百千言汉许后上孝成帝书于班史为隠僻处学者多不道君一日对客诵柰何妾薄命端遇竟宁前及设为屏风张某所等语余细聼不一字差至今犹想其风度也后三十年其子睎过余出所谓杯水编者阅之尽巻其为行军作者多开禧用兵时事予亲见君所赋者呜呼以君之文学标致去侯官几时不复起而余阘茸无比阅一世后乃更来思旧逰如梦中事死生穷达不足道独于君风流意度有不能忘云
　　跋陈北山序黄春伯本末
　　清逸黄君少为神仙之学且有志当世之事为故北山先生陈公所知公之子今宝章阁待制子华为福建招捕使君以賔客从有功白于朝得武爵清逸弗愿也顾弗忍坠先世遗绪以州文学齿吏部铨枢宻府闻其才召使禀议此功名至之秋也昔李长源尝学神仙矣既而为唐家三帝出建大勲业人谓长源以将相易神仙失计吁使长源真能骖鸾跨鹤餐沆瀣饵朝霞不过自私其身尔况大忠大孝不俟修链而得神仙此真诰中语也予尝谓天上果有仙人必忠臣孝子为之清逸勉乎哉抒赤诚以报国其斯谓忠扬令名以显亲其斯谓孝勳业就矣浩然来归吾已结庐梅山之阳振袂武夷之顶子能从吾防吾将分半席以待
　　跋永嘉刘君志铭
　　刘君躬行于家而人化于里无利之诱而为善者劝无罚之驱而为不善者耻非有过人之德不能以儒者而知兵以匹士单人而能扞一方之患难非有过人之才不能然卒以布衣死穷巷者世无周賔兴唐辟举士不能牵合组织为文章者徃徃坐穷以死独刘君乎然君之为此亦以尽吾天分尔孔子曰下学而上达知我者其天乎天于夫子穷之终身宜若不我知者然下学而上达天之知我不既厚乎学者深味斯言然后识先圣不怨不尤之指端平初元夏至前二日建安真某书以还君之孙晋明
　　跋黄容安僻地集
　　黄君僻地闽山又徙建溪﨑岖艰阨可谓甚矣而示儿之作乃以义命自安非尝讲学知道者不能及此可但以诗人视之哉绍定五年六月二十日题





　　西山文集巻三十六
　　钦定四库全书
　　西山文集巻三十七
　　宋　真徳秀　撰
　　书
　　上皇子书【辛巳】
