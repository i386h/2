<!-- { "loadSidebar": true } -->
　　某畴昔之朝方被控免弗俞之命登时下拜贺书际晚走兵人奏记并短启以谢造化之恩当既彻闻矣今日下稷上介戾止法书贲之云笺郁纷玉句铿戛墨池家传之故事援据罔遗黄公酒垆之戯言收拾为雅荷圣恩之非浅入鸿笔而弥荣摧谢不庄悚感无斁仰惟钧察
　　答周提举
　　某畴昔之辰方被控免弗俞之命登时下拜即具短启摧谢我乗成老先生盖引年致为臣之风旷不见闻于昭代久矣惟公家伯仲首倡遐举以媿贪夫如某之浅陋岂不懐禄耽宠仰惭二大老之髙节故欣慕踊跃以自附其末光所谓鲁无君子者欤而遣骑诒书华以笺启英词绚练逸韵清锵至于履危机居忧患与夫杜陶汲贾韩孔欧苏等诗某何人乃敢承语此此殆词人逸笔不能自制辄借某以装铺席者耶缇衣十袭拂除蛛尘永以为寳耳摧谢不庄主臣主臣
　　某伏奉别纸诹及花事老圃旧有苏花四百株丁巳秋暵枯及其半岂敢望万象台上春光姟兆之秋毫也耶邢尹不可相见必有能辨之者一笑
　　答聂倅
　　某伏以髙轩伟然一新风月之壮观芜词陋矣不啻巴渝之俚音既涴翠珉之镵镌复防华绮之藻借赐以墨本览之赪顔摧谢不庄诵言靡已仰惟台察
　　答张尚书
　　某伏以即日暑风清微恭惟详定判部尚书尊契文八座穹崇名位两隆天监孤忠台动止万福某顷婴清漳之疾偶抛彭泽之米荆扉深闭今已八年丙辰古稀之齿上章乞骸前后三奏俟命四载乃今始防被圣恩放归田里惟是増秩一阶进职四等此礼特异控辞弗获俯偻下拜不胜震惧自非天上知已吹送之力何以逮此懐感何数自顾袯襫在躬夫须盖头窃自薄陋不敢贡尺书以谢斋阁不谓屈尊念旧忽拜天落云锦之书访问生死侑之以天雄附子北果之珍饷拜嘉惊喜亟餽亟拜此事今无古或闻也唐律一首小见谢愊一览亦可知别后笔力之退自此吾弗敬子矣荷荷云泥益隔伏谒何阶愿言珍重即看趾美祖烈迈迹韦平用光吾道
　　答胡季亨
　　某辞奉谈间居诸易逝妙帖下逮长牋偕来明月连城骤惊满把落英坠露顿觉回春某三章乞骸四载俟命防恩从欲谢事归田顾摧谢之未能忽庆语之先辱叙报不恪伏惟财幸
　　答临江王守
　　某伏以即日维孟之秋残暑未退恭惟判府太中尊契文惠化告成民歌天棐台动止万福玉婘咸庆某老病坐踈安讯而金玉之音绍至矣清江使君百余年间岂无一闻人而三孔之文未传非阙欤今旁搜放失遂成一书举一推万其政无遗典矣分似名山之副至惠至感野人孤陋不足以钩君子之深者然植之以岂弟之根荄而茂之以平理之枝叶则涂之人异辅颊而同讴唫也贾子所谓类非俗吏所能为者非欤然某犹窃有恨安得结辈十数公参错天下为邦伯使万物吐气吾与少陵盖异世而同恨也相去尺有咫无从参拜北眸悁然愿言贵珍即膺公卿表选之制大儿昧学仰辱异知尽室荣之又恐立霄汉之日贵人多忘耳荷荷
　　答市舶叶提举
　　某伏以维孟之秋残暑未退即日恭惟景伯提举太中僚契丈使事整暇有相自天台动止万福某老病日侵自丙辰以后三章乞骸四年俟命迩者方防被圣恩察其恳切放归田野而増秩进职异数优隆控辞弗获黾勉偻受震惧靡寜未皇摧谢先枉庆缄契文把麾持节已徧外庸盍归春风玉笋之班以宏其施垂天之翼尚小留滞周南何也先丞相铭诗属之益国真今之无价手也甚善甚贺雅意或欲持江介之节此老夫之福也里谚云老人如小儿得人矜怜而温存之乃其愿欲者荷荷愿言珍重以膺新渥
　　某再拜僣问契家台婘即日恭惟尊尊幼幼受祉山则令似长育计今应就傅从学久矣想一日千里也逺饷通应异味絶交经嵗矣鳔尤耐久山村客至便可供一杯也珍感珍感有委不外
　　答赵运使
　　某伏以时雨涤暑老火作仇即日恭惟都运敷文年丈宫使奉瑄祝厘天廸燕喜台动止万福某入秋感暍遂作疟疾平生故人黄昏为期彊半舍去独此谢谢水魂与仆作縁双日暂别只日必至殊不爽约今日当见临危冠焚香方徙倚以俟之而年丈语离之书如天落云锦泚手披读此疾忽脱然去体古人草檄可愈头风仆始不信乃今知之甚荣甚惠凡今之交其合若萍其散若烟有如吾年丈之有情若斯者乎无也伟材达学何必减不土之里无言之诗着侍臣冠而立玉阶方寸地自是国之光辉外庸已枉其人矣而又遽聴其去可为时叹不为年丈惜也寓直寳储上意可占又有大者乎愿毋疾其驱以竢诏追
　　答傅尚书
　　某伏以时雨致爽秋阳作彊恭惟判府华学尚书尊契文岳牧词人民之父母三神隤祉台动止万福某伏自壬子之秋移病免归山林野人姓名不入修门书问不至朝贵至于平生知己如台座者亦复作疎非意也势也微髙朗洞视其何实非罪丙辰以还三章乞骸四载俟命迩者始防圣恩察其悃悃放归田里而増秩进职异数优隆控免弗俞偻受震揆厥所元嘘枯所逮道逺莫谢而一介行李剥啄荆扉把一封书天落云锦庆语玉洁故情春熈脱畧云泥相望之悬弥坚金石素交之谊今人有无此事固不论也求之古人有是否乎未可知也其荣其荷宜如何也台座人望在今所谓水之江汉星之斗者庙堂虚位上宜置诸左右下犹举疑丞而宅之武夷山川似不得苛留此一朶垂天之云也愿言贵珍以须书赞之汗涣
　　某再拜僣问契家台婘恭惟尊尊幼幼受祉山则大儿荷不鄙下问何荣如焉敬拜谢意未敢奏记不专故也逺饷新茶所谓元丰至今人未识者老夫是已敢不重拜当自擕大瓢走汲溪泉束涧底之散薪燃折脚之石鼎烹玉尘啜云乳以享天上故人之意媿无胸中之书传但一味搅破菜园耳荷荷
　　答戴左伯知县
　　某伏以秋雨进凉即日恭惟知县朝议僚友学道爱人奉法循理民讴天棐台动止万福某敬修辞以谢光辱伏惟财幸某沉痼自屏亲者掉臂而过疎者白眼以觌惟吾故人金石不移松栢后凋年嵗録续遣骑诒书访其生死于黄犊之草中白鸥之沙上弥久而益坚不懈而愈劬一何与人异嗜好之酸咸如此哉某自壬子弃官丙辰请老连牍三请俟命四年近防圣恩放归田里惟兹异数优隆力控弗俞偻受震皆故人平素吹送之助也佳政宜民下转上闻借令未至如卓令之入宅公府小却犹应察亷乌台含香粉署所谓家贫望邻富也荷荷
　　某再拜上问契家台婘伏惟尊穉咸庆贺笺妙絶久不闻韶感喜无斁小启称谢却成以报琼也寄似紫花术石乳香拜受寳之珍之此正扶老所须者故人之意厚矣感感
　　答余丞相
　　某伏以即辰风生桂枝露下金茎恭惟观使大观文左丞相珍台皋伊平地松乔甽亩爱君江梅存阙三神显相隤祉发祥钧动止万福恩闳相婘尊尊幼幼纯嘏山则东阁郎君伯仲直阁叔季出处皆足慰意某余生奄奄本之以支离疏之形骸申之以遗积瘕之沈痼嵗在丙辰幸及未先犬马填沟壑之须臾自列上闻匄归田里一奉不可之诏一防诸公间寝其事答以官簿之年未至三表乃荷圣恩放牛聴笛纵鹤出笼此已徼福不赀矣而又増秩一阶进职四等以荣其归而华其老以镜湖老监而初岂梦到甘泉法从之缀乎深惟我圣主所以幸老臣者而谁实白发其端乎揆厥所元不在门下而奚在逺未克谢而济翁弟于七月二十三日转致荅教乃四月某日笔也披读有衞武公郑子真之褒有乘安车防鸠杖之贺某何人敢窃仲尼一字之衮乎感恩在心言之浅也窃审泰阶之光尚寓躔次于赞公之房人以为陋我以为华所谓无地起楼台相公者何处覔庾冰庾冰正在此一笑亲戚吴摧璪遂防若肯少徯敢不他时备数之诺某敬代吴下拜以谢恩言矣来年既尽则辛酉上半年文字正渠书考第三之日何晩之有小儿幼舆入京换授此又我公之恩也令诣翘材以谢焉此外不胜大愿爱金玉之身即着衮绣之归济翁掌故举族洋溢乎恩波中矣
　　答林提防
　　某伏以显气过中厐凉弥厉即辰恭惟都大提防寺丞玉节行部使星还次髙厚孚休台动止万福某老病余生悬车曲肱两耳掩豆乃不闻知拂天之斾照临乡邦曽不得随父老扶杖县令负弩之后以遮见右辕之清尘不敏之辜雅宜笞骂而一介行李盈尺锦书惠然飞堕野庐之荆扉慇懃暄凉访问生死黄冠草履之人何以辱此于部使者摄衣端拜盥手朗诵如获寳玉大弓舒鼎昭兆不翅也非有胷无心畴不懐者占词摧谢万此寜足愿言爱金玉之身竚笔橐之拜心祷毣毣
　　与张寺丞
　　某伏以即日千崖秋髙恭惟功父寺丞诗兄大隐隐朝自天隤祉台动止万福某老病余生人事尽废书问不入帝城平生故人有厚于吾功父者乎无也亦复作踈可不可也寸心孤往惟夜梦多见之耳吾曹抽手板付丞相良一细事某乃四年三请而后得之士大夫以跻攀分寸而上为难不知乞身谢事其戛戛乃尔功父所挟者古而所售者今所赏者稀而所偭者众十里九山一武再止想前知其然而怡然不怪也觞豆湖山箫勺风月优哉游哉聊以卒嵗肯遽以此而易彼乎小儿幼舆入京换授敬令一见东坡与王定国书云我儿即公儿也惟面命而耳提是所望者愿言珍重当有夜诵子虚者
　　答徽州任知府
　　某伏以即辰秋光晼晩颢气髙洁恭惟判府寺丞契文露冕惟新建牙伊焕耄倪呼舞神天成厘台动止万福契家玉婘受祉山则某老病余生伏自壬子弃官丙辰乞骸今春乃得巻懐衣冠杂袭麋鹿惟兹影响昧昩自顷一别每于山间仰故人于云汉之表掲日之名日起排霄之步日遐未尝不为之喜而不寐也兹审蹔违鹓鹭之行自诡股肱之郡一麾出守千骑东来恭惟庆惬某不量野人之疎贱妄有白事同郡名士纠曹戴从政重熙妙龄收科一再试吏其文词清驶奔逸源流出于东坡而得其髓长书大篇百千言益出而益无穷愈读而愈有味今亲逢岷江之文伯而为之东道主故应坐上一见而察其小异不待外人拈出而后知其为道侧之遗寳也敢望未及下车而即取一人焉拔其尤特剡一上半年京秩之章以列于公车则黄金之台隗始之举古人复生何以代此且荐士本意古者惟其贤而已今则不然不惟其贤而惟其势一洗今之俗而返之古不在吾契文而谁在也进越之辜不敢自宥敢自归于司败也黟歙山水之邦异时名公作牧者累累焉某在江东日尝一过之以使事有指不敢入郛至今遗恨紫阳诸峯皆与知之今以告诉于使君之天其肯与我酌尊中之醁问诸峯之神而一笑乎久不挥麈从谈下笔云云如旋盘之落屑不自觉其烦且凟也云泥相悬渺然无合并之期不胜大愿愿言乃玉是身以柱吾国家即还从上雍
　　与韩运使
　　某惶恐死罪僣有白事顷者一介行李五朶祥云照临之日比其返也因之奏记盖尝进越以徽州録参戴从事重熙为不满箧椟之荐贵人多忘野人冷书不防抵掷与否敢再以请今嵗下半年金台京秩之章可得而下拜否窃知髙风卓絶不揺于热书而毎喜于冷书是以恃此而无恐不然何罪之敢逭




　　诚斋集巻一百七
　　钦定四库全书
　　诚斋集巻一百八
　　宋　杨万里　撰
　　尺牍
　　答王枢使
