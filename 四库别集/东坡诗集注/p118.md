<!-- { "loadSidebar": true } -->
　　误防故教同子敬【縯王献之字子敬桓温尝使其书扇笔误落因画作鸟犉駮牛甚妙】杂篇真欲拟汤休【厚江淹作杂拟三十首有拟汤休上人诗云西北秋风至楚客思悠哉日暮碧云合佳人殊未来】垅云寄我山中信【縯陶景荅问山中何所有诗山中何所有岭上多白云只可自怡悦不堪持赠君】雪月追君溪上舟【援王子猷居山隂雪霁月朗忽忆戴逵在剡便夜乘小船诣之造门不前而反】防看飞仙虎头箧【縯顾恺之尝为虎头将军善画以一厨画糊题其前寄桓皆其深所珍惜者乃发其厨窃取画而纤闭如旧以还之绐云未闻恺之以为妙画通灵变化而去亦犹人之登仙了无怪色】却来颠倒拾遗裘【子美诗天呉与紫鳯颠倒在短褐】王孙办作真子细雨斜风不湿鸥【援张志和号真子】此景眼前聊妄想几人林下是真休【縯灵彻诗相逢尽道休官去林下何曽见一人】我今心似一潭月【厚寒山子诗吾心似秋月碧潭清皎洁】君巳身如万斛舟【子来兵法曰战船阔狭长短随用大小皆以米为率一人重米二石则人数率可知矣】看画题诗双鹤鬓归田送老一羊裘【子仁严光披一羊裘三十年不易】明年兼与士龙去万顷沧波没两鸥【次公杜诗白鸥没浩荡万里谁能驯】六观堂老人草书诗一首【尧卿图经千顷广化院在杭州城中自注杭桥北院冇六观堂其名取金刚经梦幻等六物也老人僧了性精于医善草书共父慈化大师塔铭师名了性余杭人俗姓朱氏】
　　物生有象象乃滋【縯左传物生而后有象象而后有滋滋而后有数】梦幻无根成斯须方其梦时了非无泡影一失俯仰殊清露未晞电已徂【次公佛书如来四句偈云一切有为法如梦幻泡影如露亦如电应作如是观此所谓六观也今诗自首句至此以讲六观诗白露未晞】此灭灭尽乃真吾【次公佛书生防灭巳寂灭为乐】云如死灰实不枯【縯庄子身若槁木心如死灰】逢作戏三昧俱【縯传灯录邓隠峯曰竿木随身逢场作戏次公三昧出佛书云三昧此云正受也】化身为医忘其躯草书非学聊自娯落笔巳唤周越奴【次公周越善草书而不逮怀素子仁先生不喜周越草书谓其崄劣尝跋怀素帖云此书不佳乃似周越】苍鼠奋髯饮松腴剡藤玉板开雪肤【次公苍鼠奋髯言鼠须笔也王羲之写亭记以鼠笔松腴墨也剡藤玉板言纸用剡溪之藤作纸其佳者名玉板也雪肤言纸之白】游龙天飞万人呼【縯随智果论书云王羲之书如龙跳天门虎卧鳯阁】莫作羞羊氏姝【厚梁武帝评书云羊欣书似婢作夫人不堪位置而举止羞终不似真】
　　阎立本职贡图【厚谭賔录贞观三年东蛮谢元深入朝中书侍郎顔师古奏言昔周武王治致太平逺国归款乃集其事为王防篇可图写贻后以彰服逺之徳从之乃命尚书阎立本图之】
　　贞观之徳来万邦浩如沧海吞河江【子仁孙绰海赋抱河合济吞准纳泗】音容獊狞服竒尨【子仁刘禹锡竹枝词激讦如呉声獊狞不可分次公左闵二年晋献公衣申生以偏衣狐突谓之尨服罕夷曰尨竒无常】横絶岭海逾涛泷珍禽瑰产争牵扛名王解辫却盖幢【縯唐书贞观间蛮夷君长袭衣冠带刀宿卫束薄海南逾岭皆解辨请职】粉本遗墨开明窻【次公画断唐明皇令呉道子徃貌嘉陵山水回奏云臣无粉本并记在心图之一日而成养源韵语阳秋云世传职贡图乃阎立本所画按朱景元画断乃谓其弟立徳所作立本所画诸国王粉本尔】我喟而作心未降魏征封伦恨不双【援唐魏征劝太宗行仁义封徳以为不然及贞观间天下大治徳彛巳死太宗曰比徴劝我行仁义既効矣惜不令封伦见之】
　　和叔盎画马次韵
　　天骥徳力备马外龙麟中【厚南春録吕光讨西域平上疏曰惟兹据三十六国之中入其国城天骥龙麟騕褭丹髦万计盈廏】皇天不遣言兀与画图同驽骀饱官粟未受一洗空【次公杜甫丹青引斯须九重真龙出一洗万古凡马空】十驾均一至【縯荀子骐骥一日千里驽马十驾则亦及之】何事籋云风【援汉书天马歌籋浮云掩上驰】
　　书说之考牧图后
　　我昔在田间但知羊与牛川平牛背穏如驾百斛舟舟行无人岸自移【縯图觉经云云驶月运舟行岸移】我卧读书牛不知【厚唐书李密乘牛挂汉书一帙角上行且读之】前有百尾羊听我鞭声如鼓鼙我鞭不妄发【次公神仙传方平过蔡经家继呼麻姑至经见麻姑指爪长心自念得以爬背为佳方平巳知之怒其凡也遂呼鞭空中击之曰吾鞭不妄施意令悔过也】视其后者而鞭之【援庄子善养生者若牧羊然视其后者而鞭之】泽中草木长草长病牛羊【次公先生尝言有人见牧童驱羊于瘠地牧之人谓曰彼泽地草美何不就牧童曰美草则见食羊何自而肥瘠地之草羊细咀其味乃得肥也】寻山跨坑谷腾趠筋骨彊烟蓑笠长林下老去而今空见画世间马耳射东风【縯李白诗世人闻此皆掉头有如东风射马耳】悔不长作多牛翁
　　书丹元子所示李太白真
　　天人几何同一沤【厚楞严经空生大觉中如海中一沤发】谪仙非谪乃其游麾斥八极隘九州【厚庄子伯昏无人曰夫至人者上窥青天下潜黄渊麾斥八极神气不变曹子建七启曰似若狭六合而隘九州】化为两鸟鸣相酬一鸣一止三千秋【縯退之诗双岛海外来飞飞到中州一鸟落城市一鸟巢嵓幽不得相伴鸣尔来三千秋还当三千秋更起鸣相酬】开元有道为少留縻之不可矧肯求西望太白横峨岷【次公太白鳯翔山也峨岷蜀山也李白蜀道难云西当太白有鸟道可以横絶峨眉巅】眼髙四海空无人大儿汾阳中令君【縯乐天李翰林集序甞客汾州识汾阳王郭子仪于行伍间为脱其刑责而奬重之及白坐永王之事汾阳王疏请以官爵赎白上许之】小儿天台贺季真【厚司马子微着坐忘论李白大鹏赋序予昔于江陵见天台司马子微谓余有仙风道骨可与神通八极之表因着大鹏遇希有鸟赋以自广次公祢衡云大儿孔文举小儿杨徳祖余子碌碌不足数也縯贺知章字季真呼李白为谪仙人】生平不识髙将军手汚吾足乃敢嗔【援太白尝被召入内作宫词于上前张两足令髙力士脱靴力士素贵耻之摘其诗以激贵妃后帝欲官白辄为宫中所沮】作诗一笑君应闻
　　题毛女真【厚列仙传毛女字玉姜在华隂山中山客猎师世世见之形体生毛自言始皇宫人秦亡入山食松叶遂不饥寒】
　　雾鬓风鬟木叶衣【厚翼闻集载唐仪鳯中有栁毅客于泾阳见妇人牧羊于野风鬟两鬓自言妾洞庭龙女也】山川良是昔人非【縯丁令威歌有鸟有鸟丁令威去家千嵗今始归城郭如故人民非】秖应闲过商顔老独自吹箫月下归【援列仙传萧史善吹箫秦穆公以其女弄玉妻焉遂教弄玉吹箫作凤鸣一旦鳯来止其室遂乘之而去】
　　次韵子由书清汶老所传秦湘二女图【次公韩退之诗秦地吹箫女湘波鼓瑟妃所谓二女岂画此者乎】
　　春风消氷失瑶玉我本无身安有触【厚楞严经物不触知身知有触知身即触知触即身】羊生得妇如得风握手一笑未为辱【次公羊生晋羊权也真诰女仙萼绿华诗云羊生摽美秀又真诰载金台李夫人之少子曰九华真妃降权云冥运之防有丝萝之纒而权多为谦辞其意不肯南岳夫人曰冥期数感盖亦有偶对之名不必茍循世中之秽而行淫浊之下迹也言毕乃笑又常取权手执之曰妾岂以愆累浮华少时之滞而亏辱于当真之定质邪】先生室中无天游【縯庄子室无空虚则妇姑勃磎心无天游则六凿相攘】环佩何处鸣风瓯随魔未必皆魔女但与分灯遣归去【援维摩经魔波旬从万二千天女维摩诘谓曰诸姊有法门名无尽灯无尽灯者譬如一灯然百千灯冥者皆明明终不尽天女闻言巳礼维摩诘足随魔而去】胡为写真传世人更要维魔一转语【厚传灯录洞山云遮里合下得一转语有一上座下语九十六转不惬师意】丹元茅茨秖三间太极老人时徃还防检凡心早除拂方平袖鞭常使物【次公物鬼物也使物字见费长房传】
　　次韵李端叔谢送牛戬鸳鸯竹石图【子功图画见闻志道士牛戬河内人工画翎毛多写班鸠野鹊但枳棘不甚精髙】
　　闻君谈西戎废食忘早晩王师本不阵【縯谷梁傅善师者不阵】贼垒何足刬守邉在得士此语要而简知君论将口【厚前汉赞冯唐之论将】似我识画眼笑指尘壁间此是老牛戬平生师卫玠非意常理遣【援晋书卫玠常曰人有不及可以情恕非意相干可以理遣】诉君定何人未用朝市显置之勿复道【厚古诗弃捐勿复道】世俗固多舛归去亦何须单车度殽【厚刘向新序洛阳西有殽又陆士衡吊魏武文咏归途以反斾登殽而朅来】如虫得羽化已脱安用蠒家书空万轴凉曝困舒巻【厚李寔四时月令五月湿热蠧虫生书经夏不舒展者必生虫五月以后七月巳前内须三度舒而巻之法要须天晴时于大屋下风凉处不见日曝令干乘热气巻生虫弥速】念当扫长物【縯晋书王忱访王恭见恭所坐六尺簟忱谓其有余因求之辄以送焉遂坐荐上忱闻而惊恭曰吾平生无长物】闭息黙自暖此画聊付君幽处得小展新诗勿纵笔羣吠惊邑犬【援楚词九章邑犬羣吠兮吠所怪也】时来未可知妙斵待轮扁【縯庄子轮扁之言曰斵轮徐则甘而不固疾则苦而不入不徐不疾得之手而应之心臣不能言有数存焉于其间臣不能喻臣之子臣之子亦不能受之于臣】
　　子由新修汝州龙兴寺呉画壁【汪韵语阳秋云汝州龙兴寺呉道子画两壁一壁作维摩示疾文殊来问天女散花一壁作太子游四门释迦降魔笔法竒絶子由曽施百练】
　　丹青久衰工不艺人物尤难到今世每摹市井作公卿画手悬知是徒呉生巳与不传死【厚杜诗画手看前辈呉生逺擅次公庄子轮扁对齐桓公曰古之人与其不可传者死矣然则君之所读者古人之糟粕而巳夫】那复典刑留近嵗【縯诗虽无老成人尚有典刑】人间几处变西方【次公言画西方变相也】画作波涛翻海势细观手面分转侧妙筭毫厘得天契始知真放本精微不比狂花生客慧【次公花不以时开如桃李冬花者谓之狂花又金石上生花亦谓之狂花】似闻遗墨留汝海古壁蜗涎可垂涕力捐金帛扶栋宇错落浮云巻新霁使君坐啸清梦余【厚后汉史农成瑨但坐啸□】几叠衣纹数衿袂他年吊古知有人姓名聊寄东坡弟
　　题过所画枯木竹石三首
　　老可能为竹写真小坡今与竹传神【次公老可言文与可也小坡言过也过字叔党先生之子时谓小东坡杜诗此鹰写真在左绵又云薛公十一鹤尽写青田真顾恺之云传神写照正在阿睹中】山僧自觉菩提长心境都将付卧轮【厚传灯录有僧举卧轮禅师偈云卧轮有伎俩能断百思想对境心不起菩提日日长六祖闻之曰未也乃云慧能无伎俩不断百思想对境心数起菩提作麽长】
