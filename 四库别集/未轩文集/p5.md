<!-- { "loadSidebar": true } -->
　　闽虽为东南僻壤然自唐以来文献渐盛至宋大儒君子接踵而出仁义道徳之风于是乎不愧于邹鲁矣先哲凋谢典刑日逺士习民风渐不如昔有志于世道者所为深嘅也仲昭多病早衰退处山林窃不自揆思欲考求前志表章先哲之典刑以风厉后学庶几于世道少有所补而不终为圣朝弃物也顾私家无力不能尽得八郡之志以备检阅而书人笔札之属亦无所取给盖有志而未能者乆之适今御用监太监五羊陈公奉命镇闽雅好文事藩臬诸君子因以诸郡之志乆旷不修为言公嘅然曰谁可属笔者诸君子佥以仲昭为宜公乃具书币俾行部宪臣踵门而请焉仲昭亦欲毕其初志故不辞而为定其凡例随事分类为大目十有八所统小目凡四十有二每类则合八府一州之事以次列之厘为八十七巻名曰八闽通志其间若地理食货秩官学校选举坛庙恤政宫室丘墓古迹之类皆因诸郡所采事迹随其详略稍加删次或遇营建修治之得宜而可以示法于后世者始备録之至于人物一类志或有未载及载而未尽者必旁捜博考尤致其意焉如福之人物旧志俱未有登载今则以进士郡人林谨夫所辑乡贤传及闽邑庠司训兰溪郑瓘所辑郡志采入莆之人物旧亦未有类稡而归于一者今则以郡人方先生时举所著人物志吴先生源所著名公事述及今少司冦彭先生韶所辑莆阳志采入建寜旧志已亡成化初郡守安城刘钺尝修之未及成而迁擢遂并携以去陈公特遣使诣其家访得之今悉因其所载者采入延平则有郡庠司训缙云樊阜所修志邵武则有前郡守南充冯孜后郡守仁寿刘元所修志泉漳汀三郡志则皆近日郡人所纂辑者今所采人物皆因之又虑局于见闻之偏而于公论有未协也复属膳部主事莆田宋端仪重考论而去取焉先儒广汉张子尝论修志不可不载人物岂不以人物乃典刑所系而有补于世教乎仲昭纂辑斯志而尤慎重于是者盖亦广汉张子之遗意也时预纂修者前黄梅司训三山龚章丽水司训宗侄洙儒士莆田熊晟张元绅及樊郑二司训也终始相成其事惟元绅及洙之力为多提督采取诸郡事迹及纲领纂修之事者提学佥宪金陵任君彦常实任之若夫饩廪笔札书人刻工之费则皆陈公所自区画一芥不以烦有司用是仲昭得以优游岁月以毕其事云
　　
　　南都壮游诗序
　　
　　永新医学训科张祖龄世家胄也张氏之先清河人后唐时有曰徳广者以清逺军节度推官员外郎监永新镇其后因家邑之黄陂世有闻人入国朝来祖龄之大父牧洲居士暨其父封南京刑部主事益斋公俱以文学行义擅名于乡祖龄及其兄顺庵早承箕裘之业顺庵以进士起家歴官南京刑部员外郎奕奕有声称而祖龄亦用知者荐拜是职士大夫多爱重之今年夏有司檄祖龄督其邑之税粮输于南都祖龄喜曰吾兄弟各縻官守不相会晤者屡易寒暑矣今兹之行上以供公家之役下以伸兄弟之情其殆天假也况南都山川形势之美衣冠文物之盛甲于四方吾得以行役之暇探竒览胜以畅其懐抱亲贤友善以博其见闻抑岂非浮生之一快哉于是浮深渉险而来泛龙江以观天堑之险登鳯台以览形胜之竒瞻虎踞于石城望龙蟠于钟山访朱雀之桥以吊王谢繁华之迹临玄武之湖以询齐陈争战之墟凡京师宫阙陵庙之雄壮廪蔵苑囿之富饶台榭寺观之幽竒园林泉石之瓌伟无不歴览登眺祖龄兹游其亦可谓壮矣既竣事将归顺庵同官诸公即祖龄所尝游者分而为题曰石城夜泊曰钟山晓望曰龙江潮势曰凤台山色曰朱雀停骖曰玄武观鱼曰牛首晴岚曰鸡鸣夕照曰报恩登■〈土答〉曰朝阳谒陵曰雨花懐古曰栖霞眺逺凡十有二各采一题赋诗赠之装潢成轴题曰南都壮游以予尝辱知于顺庵命为之序予惟人之一身万物之理具焉善学者能因其理而反之于身则凡身之所歴者无一而非吾进修之助也古之君子有以游而进其学者有以游而工于文者岂有他哉亦以万物之理反之于身而已祖龄能因是而求之接夫山则取其厚重不迁者以辅吾之仁接夫水则取其周流无滞者以辅吾之智见江湖之大则吾心之狭小可以因之而廓见烟云之清则吾心之尘俗可以因之而去以是数者引而伸之触类而长之则祖龄之游其即古人之游与是归也徳益崇业益广名位之进葢未可涯也张氏文献岂不因祖龄而益有光乎祖龄勉之幸勿以予言为迂
　　
　　寿鳬山王节妇序
　　
　　节之六四曰安节亨葢节以乘刚处险慎守不变为义节而能安有致亨之道焉季秋之月寒气始至草遇之而色变木遭之而叶脱惟松栢凛然特立于风霜揺落之余歴千载而不变天岂独厚于松柏哉盖其理有不得不然者安节之亨于此见矣鳬山王君某尝为予言其族有节妇曰林氏横渠彦智处士之女也年二十归王氏为崇贡甫之妻越十有一年而寡子棱甫五歳女亦幼节妇哭踊自誓曰吾不幸不得与吾夫偕老吾力犹能使子有立而女有从吾如有他志则不可为人于天地间矣于是竭力治茔域塟其姑以及其夫既免丧悉屏膏沐服俭素而益以礼自防跬歩不敢愆度越节王氏多遗赀而子女幼孤强贪觊觎岌岌乎殆不可一朝居而节妇毅然处之始终不少变棱既冠即进之于学兾以光大其门女亦择所宜归王氏之业所以不坠者皆节妇之力也里耆状其义行白于郡县上于藩臬按实闻于朝于是礼部议旌表蠲复如令盖至是而节妇年已七十又二矣予闻而志于心某月某日寔节妇设帨之晨王君将率其族人子弟捧觞为寿来征予文侑之予惟节妇之所存所履如此所谓安于节者也今焉享寿考之盛膺褒旌之荣而复有子克家显扬可冀其所以获乎天者殆犹松栢之茂无不尔或承矣亨孰大乎世有服章甫逢掖号为丈夫者平居无事则谈道徳诵仁义傲睨四顾旁若无人一旦少遭困抑輙俛首降气尽弃其平生以狥乎物若是者终与草木同朽腐求如节妇之亨其可得哉序以着之既以为节妇寿且以警夫世之人庶闻其风者有所感发而兴起也
　　
　　寿乐轩居士李公七十序
　　
　　出莆城之北半舍许有塘曰白水邑之大姓李氏世居焉成化辛丑予族侄丽水司训宗鲁甫授徒于其塾予诹之曰李氏素称文献其出而仕者若致仕某邑司训体广君今户部主事元镇君定海邑博深甫君皆予所尝承颜接词而畏敬焉者也其晦迹丘园老成博雅足为乡邦仪范者予于曩时仅获识孟殷先生一人以李氏族姓之伙必有继先生而起者可得闻乎丽水曰李氏徳善之懿方兴未艾未可以一二数也其尤著者曰乐轩居士某其名景和其字祈阳令讳龙之孙今主事君之季父也少失怙事母尽孝事其兄甚谨有艰虞輙代之无难色抚诸子曲有恩意家庭之内雝雝如也先祠乆且敝与族人戮力新之族凡有义举輙以身为诸子侄倡妻之母老而独迎至其家养之始终无违礼乡邻姻戚有贫乏者周以财贷而不能偿者弗问也上俞东桥圮行者病焉因率乡人修之与人交坦夷乐易不设城府或加以横逆亦安之不校晚年先业益拓悉以家政付其子而命其孙之秀颕者着録庠序期以不坠其先纵迹恒终歳不入城邑郡大夫每行乡饮必以宾致亦不数数就日惟与幽人韵士相追逐于岩云水月之间以自适因自号乐轩其志可见矣予闻其言叹曰今之士无才则已茍有才随其大小髙下莫不欲自表见于时若居士者才可以进取而乃翛然浮游于尘氛埃壒之外其殆古所谓隠君子者哉明年居士年适七十其姻族诸君以予知居士者介丽水来征文为寿予曰古之隠者其寿恒多于人以其心旷神怡无外物之累也自汉以来山林岩穴之士若法髙卿司马承祯皆八九十至于百岁而矫仲彦或者又谓其得仙道寿盖不知其纪也居士徜徉里闾超然不累于物异时为髙卿为承祯为仲彦其可涯哉诸君合辞曰是可为居士寿矣遂书之
　　
　　罗氏文献别録
　　
　　闽藩元幕吉水罗君宗噐尝编辑其髙大父弘文学士楚筠先生曾大父侍讲耕乐先生大父工部侍郎寅庵先生父国子进斋先生凡四世所得累朝宸翰及一时王公赠答诗文总若干篇合为一帙名曰四世文献既绣梓以传矣复编辑其平生所得名公贤士诗文若璧水归宁则有赠遗之什蜀藩督饷则有去思之歌以至庐墓而召四异莅闽而感瑞鹤亦各有赋咏述作合之又若干篇名曰文献别録今年冬君以公事至莆因得受而读之虽其文辞不能无工拙之异然因之而叅互考质可以见其家学之粹焉可以见其孝行之笃焉可以见其谟谋之臧焉可以见其政事之良焉可以见其清介之操焉刻之而与先世之文献并传可无沗矣顾乃以别録名之盖不敢以己之所至者遽齿于先烈也是固君之谦徳然其志亦岂易量哉曩予督学西江尝闻君有学古名及予致仕过三山又闻巡按藩臬诸公称君为政有古循良之风兹复获覩其设施而叅以是编之所辑录则平日之所闻者信不虚矣今天下崇侈而尚浮好货而不好徳故流俗日颓滔滔乎如江河之决而下也君仕蜀及闽俱尝以政绩卓异为当道者所推荐异时位益进所及当益广则其障波流而反之也不易易耶斯时也是编之所辑者当益富乃裒刻以附先公之集而易其名曰五世文献则罗氏先徳岂不因君而益有光乎君之门人黄文鸑等请录寿诸梓以为风教之助求序于予予辞弗获敬书此于篇端以复
　　
　　送莆郡知事何侯六载考绩序
　　
　　世之仕者率谓局于其位而不得以行其所志于是茍且因仍不刻意于理惟优游歳月以待序迁而已予窃悲之程伯子有言一命之士茍存心于爱物于人必有所济君子之仕诚有志于爱物以济人至于声实显闻必将膺抽擢而起矣位之崇卑岂能为重轻哉莆郡知事何侯充济江右之新淦宦族也始由胄监拜今官公亷以正己恭勤以奉职严慎以御吏平恕以临民赞政未半载而郡之守贰及镇巡藩臬重臣皆称其贤凡郡所辖两邑有疑狱难事必属侯往勘覆之侯为剖析处分皆得其事情无或訾窳者旁邑或乏人视事亦多以委侯初尝署永福郡吏之欲渔猎于县者不敢肆郡僚之欲巧取于民者不得逞于是相与饰诬造谤嗾其长以达于监司欲倾之监司稔知侯之治行竟寝不行继复署仙游首询民瘼知前政用度太侈伤财病民乃痛节缩县之浮费视旧省十之六七而复均赋役信期会禁奸戢盗兴利除害期年之间刑罚以简狱讼以息又尝重新邑之学宫坛庙以及谯楼驿舍仓厫桥梁亭宇之不可缺者皆规措有方功成而民不知役邑之父老咸谓侯之治绩葢数十年来所未有而仅见者也去歳侯再署仙游以满两考例当献最北上邑民留之不可得因勒文于石以纪其善政以寓其去思焉莆之缙绅大夫亦辱侯之爱惓惓不忍舍爰命予言赠之予愧不文因备述侯之徳政彰彰在人者以复以见侯之居官刻意于理者也能爱物以济人者也必膺抽擢而起者也
　　
　　送泉郡贰守罗君献绩天曹序
　　
