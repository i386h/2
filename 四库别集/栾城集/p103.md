<!-- { "loadSidebar": true } -->
　　右臣今月二十五日，西头供奉官充待诏盛倚至臣所居，奉宣圣旨，召臣入院充学士者。成命莫回，惊使华之促召；一家竦听，望云阙以驰情。实儒者之至荣，岂平生之敢望。窃以翰墨之任，始自有唐，供奉至尊，讲闻前辈。北廊奏事，有如李绛之忠；中禁论兵，复数毕П之智。迨我祖宗之盛，最优文学之臣，时举旧章，多蒙召对。顷自恭默之后，稍虚顾问之常。方今圣德日跻，群臣属目。盖将虚前席以博问，继夜烛而畴咨。宜得俊良，密侍燕语。如臣草野微陋，章句拙疏。十载江湖之间，自群鱼鸟；五迁台省之要，永愧冠裳。敢谓乏人，遽令至此。兹盖伏遇皇帝陛下，天心广大，海德并包。物无一介之遗，意求万目之举。临朝访道，有元老之在前；燕处清心，援众正而自助。从容盛德，循致承平。尘露之微，海岳奚补。修列圣之故事，今将其时；因闻见以纳忠，臣亦有志。臣无任感天荷圣激切屏营之至，谨录奏谢以闻。谨奏。右臣今月二十五日，西头供奉官充待诏盛倚至臣所居，奉宣圣旨，召臣入院充学士者。力辞不免，亟承诏旨之温；就职有时，复纡使节之重。惭负之极，俯伏何言。窃以法从之华，禁林称首。田渔自奋，信遭遇之已艰；兄弟迭居，况前后之无几。二刘二吴，号有唐之盛事；二宋二韩，称本朝之得人。或同处于一时，或相望于累岁。今臣与兄轼，皆尘西掖，继入北扉，曾未三年，遍经两制。才不逮于前辈，宠遂极于当年。圣主何私，偏许一门之幸；愚臣自料，敢齐伯氏之贤。莫为先容，独尔幸会。此盖伏遇太皇太后陛下，天地之德，含气必生；日月之明，容光咸照。力判忠邪之党，首清侍从之联。察臣兄孤直之无他，适具员偶阙而当补，弃遗簪而未忍，意同气之可收。致此空疏，亦蒙奖擢。臣敢不始终一节，庶无陨于家声；勉强百为，或有补于国事。臣无任感天荷圣激切屏营之至，谨录奏谢以闻。谨奏。

　　【谢赐对衣金带鞍马状二首】

　　右臣伏蒙圣慈，以臣入院，特赐衣一对、金腰带一条并鱼袋金镀银鞍辔马一匹者。衣配重金，光照从官之右；厩分上驷，出忘徒步之勤。龌龊何功，便蕃若此。伏念臣生于寒远，仕则尘劳。逢掖之衣，如牛胁而自约；下泽之乘，望田舍以怀归。曾是恩私，不遗固陋。此盖伏遇皇帝陛下辑绥多士，收揽成功。五色彰施，既尽藩饰之美；六辔调适，复均缓急之宜。不间衰残，特加好赐。无衣自请，喜七节之吉兮；为子永怀，悲三赐之及此。糜捐之报，造次不忘。臣无任感天荷圣激切屏营之至，谨录奏谢以闻。谨奏。右臣伏蒙圣慈，以臣入院，特赐衣一对、金腰带一条并鱼袋金镀银鞍辔马一匹者。服章在笥，骐骥出闲。袭以会朝，乘而拜赐。周行悚观，陋室增华。伏念臣家本寒儒，误尘法从，既脱布韦之陋，稍从舆马之安。同裘之私，本非所望，康侯之锡，顾亦何堪。宠数便蕃，循省愧叹。此盖伏遇太皇太后陛下博求俊，图广治功，历览缙绅之间，深照奔走之病。曾是迂拙，偏被恩私。宾客在前，或将使之束带；大夫之后，知遂免于徒行。誓以糜捐，少图报称。臣无任感天荷圣激切屏营之至，谨录奏谢以闻。谨奏。

　　【谢敕设状二首】

　　右臣伏蒙圣慈以臣今月二十六日入院，特赐敕设者。初践玉堂，亟颁燕俎。仰示慈之丰厚，增莅职之光华。饱食何为，汗颜罔措。伏惟皇帝陛下使臣以礼，先禄后威。四簋既盈，岂复无余之叹；初筵有秩，共成既醉之和。荷赐则多，论报何所。臣无任感天荷圣激切屏营之至，谨录奏谢以闻。谨奏。右臣伏蒙圣慈以臣今月二十六日入院，特赐敕设者。恩异禁林，礼加燕豆。频年不讲，故事仅存。偶追贤俊之游，亟蒙饫赐之旧。伏惟太皇太后陛下，惠慈无外，典礼毕修。鸣鹿呦呦，喜忠言之来告；嘉鱼汕汕，岂ぅ乐之徒然。祗服异恩，敢忘仰报。臣无任感天荷圣激切屏营之至，谨录奏谢以闻。谨奏。

　　【笏记二首】

　　臣蒙恩授翰林学士知制诰者。眷命自天，恳辞无地。伏念臣归朝未几，受任过优。荣兼伯仲之间，宠先供奉之列。此盖伏遇太皇太后陛下德施普博，恩及单平。察狂狷之无他，怜孤直之寡助。生成之赐，草木何知。臣无任感天荷圣激切屏营之至。臣蒙恩授翰林学士知制诰者。职叨非分，恩出异常。伏念臣比自南迁，擢居法从。功未闻于一二，宠遂及于便蕃。此盖伏遇皇帝陛下急于用人，不遗寸善，置之翰墨之地，忘其兄弟之嫌。欲报洪私，未知死所。臣无任感天荷圣激切屏营之至。

　　【谢除龙图阁学士御史中丞表】

　　臣辙言：伏奉诰命，除臣御史中丞、充龙图阁学士者。视草禁中，既极儒臣之选；专席朝右，复膺忠告之求。兼延阁之宠名，增南司之荣观。退循浅拙，徒积兢危。臣辙诚惶诚恐，顿首顿首。伏以仁圣在宥，五年于今，恭俭无为，四方称治。然而矫枉之过，苛吏去法而宽弛相寻；革故之难，敝事虽除而条纲尚紊。民贫未可经远，吏窳难于责功。是谓守成之难，宜有厉精之实。幸台纲之一举，措国是于无疑。如臣才力之微，勉强何及。此盖伏遇太皇太后陛下德惟主善，政贵日新，闵风俗之惰俞，审词说之忠佞。知逆耳之利行，察逊志之多非。是以度越俊贤，收掇微贱。然臣迂愚之质，砥砺莫加，颠沛之余，衰罢日甚。言之无补，昔已效于谏垣；文不适时，比复陈于翰苑。恩深莫塞，才短奚为。惟有事君之小心，每欲终身于直道。折而不屈，盖蓬蒿之自然；晦而犹鸣，亦鸡鹄之常性。志效捐躯之报，未知授命之晨。拜伏在廷，俯仰增愧。臣无任感天荷圣激切屏营之至，谨奉表称谢以闻。

　　【谢赐对衣金带鞍马状】

　　右臣伏蒙圣恩，赐臣对衣、金带、鞍辔马一匹者。衣以旌礼，锡之带，则有约束之严；马以代劳，加之鞍，则无陨越之惧。荷国恩之深重，知圣训之密微。服以周旋，益增愧汗。此盖伏遇太皇太后陛下照临多士，推广德心，捐厩库之有余，怜臣庶之微陋。拜命兹始，曾无毫发之劳；受赐以归，先有满盈之惧。伏念臣起家寒远，遭世熙明。才下位高，畏维鹈濡翼之诮；任重道远，怀老骥伏枥之心。量力自知，览物增愧。将何以光被显服，并驱众贤，惟当知无不言，实亦匪以为报。臣无任感天荷圣激切屏营之至。

　　【谢除尚书右丞表二首】

　　臣辙言：伏奉制命，除臣中大夫，守尚书右丞，累具辞免，蒙降诏不允，仍断来章者。待罪南台，阅时空久，承恩右辖，量分实逾。虽循墙而固辞，愧回天之无力。臣辙诚惶诚恐，顿首顿首。伏念臣衰迟晚节，遭遇圣时，还朝首擢于谏垣，求言终置于台长。盖古人事君之难事，惟忠言拂意之易危，迫切至于引裾，颠危有或折槛。大则死亡之不恤，小则投窜而莫留。虽伏节之心，没而后已，而保身之义，明者非之。臣今不然，事出至幸。盖上方有道，常导之使言；故下获安心，知言之无罪。非徒无益而不谴，抑又与进而超迁。才不逮于中流，幸则过于前辈。出入数岁，参陪大猷。昔所罕闻，众或惊叹。此盖伏遇太皇太后陛下奉身有礼，体天无心，均覆中外，无疏戚之殊；惠养黔黎，有恭俭之实。德则可纪，过宁复闻。遂使谏诤之臣，不知激讦之惧。因缘宠遇，复享尊荣，不赀之恩，没齿何报。方今兵革既息，年谷稍登。惟当上体仁心，治而弗扰，旁求哲士，守之愈坚。庶群后比义以致功，则孤臣因人而成事。遇此以往，未知所裁。臣无任感天荷圣激切屏营之至，谨奉表称谢以闻。臣辙言：伏奉制命，除臣中大夫、守尚书右丞，累具辞免，蒙降诏不允，仍断来章者。涣汗之恩，已行而不反，伛偻之志，虽勤而莫伸。上愧鸿私，下惭公议。臣辙诚惶诚恐，顿首顿首。恭惟皇帝陛下接尧、舜之统，蹈成、康之仁，体貌先正耆老之臣，拣拔后来翘秀之士。俯仰六载，前后几人。坦然公明，故不私贤否之实；穆然渊默，故坐照情伪之真。临御久则鉴愈明，得失分则下无隐。如臣者西南贱士，章句小儒。早岁猖狂，偶窃方闻之选；中年流落，既安县尹之卑。遭时乏人，致位近侍。跌宕文墨之囿，嗫嚅议论之场。举皆空言，安有实效。顾惟省辖之重，实参国论之余。岂无遗贤，遽及微品。地寒资浅，何以望三事之余光，才短力罢，安能裁六联之滞论。虽复黾勉就职，愧叹何言。此盖伏遇皇帝陛下天地之仁，曲成草木之陋；父母之爱，不录子弟之非。将建大厦，以覆群生，故收众材，而无弃物。然臣负过其力，受非所容。惟有洁己无私，或不孤于托付，引类自助，幸得免于颠齐。不渝始终，少答恩造。臣无任感天荷圣激切屏营之至，谨奉表称谢以闻。

　　【生日谢表二首】

　　臣辙言：伏蒙圣恩，以臣生日特遣中使降诏书，赐臣羊酒米面者。忝贰中台，席犹未暖，恩颁细札，庖已分甘。爰因诞辰，宠贲私室。臣辙诚惶诚恐，顿首顿首。伏念臣才无他技，生实多艰。近从江海之羁，遽闻廊庙之政。龌龊从众，曾何补于微尘；出入弥旬，已自惊于素食。惟是累朝之故事，本优当世于名卿。不遗臣子之私，特助室家之喜。岂兹菲薄，亦被宠荣。此盖伏遇皇帝陛下仁贵慎微，礼思从厚。既竭大烹之养，兼存推食之恩。庶无饥渴之忧，以尽腹心之报。虽草木不知于亭育，而犬马尚识于仁私。被服恩光，永思报称。臣无任感天荷圣激切屏营之至，谨奉表称谢以闻。臣辙言：伏蒙圣恩，以臣生日特遣中使降诏书，赐臣羊酒米面者。时当生育，情方切于怀亲；职贰文昌，恩忽惊于捧诏。廪庖致馈，门户生光。臣辙诚惶诚恐，顿首顿首。伏念臣夙禀厄穷，年侵衰暮，偶缘乏使，叨据近班。未尝稼而取禾则多，不能谋而食肉无耻。醉乏令德之美，饱无用心之勤。常恐食浮，以为身累。敢烦好赐之厚，曲记初生之期。此盖伏遇太皇太后陛下推天禄以养才，因旧章而惠下。旨酒肥宁，见和平蕃衍之祥；香稻来牟，皆调节登丰之报。顾惟孱陋，坐食甘腴。况臣少也早孤，禄不及养，老而多感，忧以终身。赐予在前，莫施乌鸟之微志；顾瞻来事，惟有忠义之可为。蕞尔寸心，未知所报。臣无任感天荷圣激切屏营之至，谨奉表称谢以闻。

　　【笏记】

　　臣进擢未几，劳效未闻。偶缘生育之辰，遽蒙庆赐之典。醉酒饱德，虽喜太平之风；先事后禄，愧非崇德之义。黾勉图报，愧畏交中。 
　

　



　

　
●栾城集卷四十九
◆代人上表二十三首
　　【代陈州张公安道谢批答表二首】

