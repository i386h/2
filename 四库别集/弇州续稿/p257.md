<!-- { "loadSidebar": true } -->
　　明兴言路之辟莫盛于孝宗朝当是时大臣多贤者而犹不能胜其苛擿上亦为之稍斥其一二不称之臣以塞其意其擿而不当者亦两不间于是大臣与言路之体并伸而言路稍重世庙初亦微用其意而是时大臣之贤不肖杂于是言路为之祛除其不肖者而登进其贤者故言路之体独重而大臣为之稍屈其后上有所用当意之臣骤贵显之而言路不能容或肆其掊击故天聴不复恒而甚或死或戌或编氓于是大臣之体独重而言路为之屈然天下晓然知其为直臣易世之后死者旌生者用时或一伸于其屈而大臣之中黠而忮者阳寛之以外迁或薄之以微谪而阴风柄事之臣以考功令黜之虽遘鼎革不得昭洗葢至是而言路大屈若龙公良卿其一也当公之成进士为行人奉使淮府已能尽却其馈着廉声既授刑科给事中侃侃发纾其直会上甫以灾异下诏求谠言而西苑仁寿宫役骤起公谓皇穹宇之敬天七陵之重祖寿宫之豫后有司方竭蹷黔首之财力而从事不敢缓然内府与闾井并涸矣西役之工是亦不可以已乎哉请停止便上虽不为之停止然极是公言公又陈治体三要曰慎简补曰复久任曰严举刺其论边事若重要害増援兵免摘逰骑上又先后极是之俾部院议行时大司马沧州公与御史大夫仪封公以微言相诋谋俱乞骸骨上皆慰留之然仪封之望视沧州优公具论大臣不和非所以表庶僚而微左沧州上又极是之宣大之总督樊与抚镇臣比而纵敌剽掠尾之出塞而馘僵尸首以大捷闻有旨褒嘉且第功封赏矣公条奏其欺罔请加僇疏下兵部持之不覆公复伸论益切上又极是之樊裭职余谪罚有差翊国公勋以宠利得罪公奉旨籍其家与诸子姓仆隶之为奸者既竣而追论加切上又是之公入谏垣仅岁余疏凢十余上皆天下大计其所弹劾不避贵幸頼上明圣无所不曲从直声震天下而独偕其省僚论故大宗伯分宜氏疏留中不下分宜贪而险顾以小才当上心而与首揆夏文愍公交恶夏公故尝以行人为给事中于言路多所假借分宜见公等疏意其端自夏公会夏公用忤旨罢分宜乘而宻请上考第言路凢有见指擿者皆目为夏公党皆不免而公得福建布政司都事前是南京吏科给事中王煜与公同年进士称石交尝疏论分宜而意以在逺未能根株分宜罪状已具疏椷寄公润色之详于原草矣而分宜既拜相时时念王逺臣岂其能置耳目于我侧后微知自公益恚恨谓龙生吾乡人不一念桑梓耶当公入计时风太宰欲去公时御史大夫熊恭肃公浃少宰张文毅公治相顾而愕曰此諌臣甫谪外何名去之太宰不获已俾从不及例调然幕僚于例无调者公归不拟赴选人以母李太孺人故强之至部而太宰为熊公一见公执手叹曰骨鲠给事耶使若沦落至此甚愧之虽然吾且岌岌矣葢熊公亦以提衡数抗分宜故也张公公座主也公见张感慨语公微熊公而不得至此矣于是公补广西幕稍迁兴化司理同知漳州府公自是再亲事皆不鄙其官与民絜情法而衷之两郡悉称之曰龙青天龙青天于是分宜示若寛公者而李公黙最后为太宰擢公贵州按察佥事饬兵思南思南之人闻公直臣畏之公以德绥怀其若淑者而虔其悍者得苖酋吴黒致之理事闻赐金币会御史董君大校士以试士属公多得才儁而程序文为诸省冠思南守璋者憸傲人也与后御史宿有连数与公抗公尝廷斥之时时擿发其吏弊璋乃构公于御史因檄公从按毕节公以思南警辞迨病告公独不候去亦无所赆于是御史恚甚而思南守之构入矣然犹谓公自省垣出有谏诤名难之既而悟曰是非相君所欲甘心也耶因极意诬公疏上勒归里俟勘公归十余年间以分宜之在政也絶口不敢辨迨分宜败穆庙改元始以公之疏行贵州台为洗雪然不能复用公而公亦老矣笑谓人安所用我我得不落彼御史度内已足又复奚望哉然自是再遇两宫覃恩进阶有金绯服前后居林下垂三十载于吏弊民瘼未尝不精心为台司郡邑诸公白之也诸公亦心服谓故给事论辨万里外若指掌宁卤莽目睫下公每叹使我更得十载立丹陛前计议天下事当不止此已矣公讳遂良卿其字别号南冈其先为汉零陵太守伯髙新恩侯所称说者也十余传而为暹家道州又数传而为吉水丞庚避乱徙永新其后有况者官大理评事有钦者中三史科官四门博士冠带世世不絶至公之父赠给事中必合益有闻矣公性颕敏工属文总角而补诸生踰冠荐于乡无何成进士俱为通人所赏识当赠公之捐馆时公尚少毁瘠不踰礼奉母以孝闻抚弟妹以友爱闻待亲族以惠施闻他行谊章章甚着其仲子希夔能述之余不悉録録其大者以志公藏令后世知有龙给事公而已公以丁卯阳月生以癸未蜡月卒得寿七十七娶汤孺人有丈夫子七人某某公故勤学问然喜力行不务为名髙邹司封者笃论士也于称公甚至而犹恨其不喜聚讲以故激昻凌厉之气时轶而之于刚然欤否哉嗟嗟使公日聚讲者百炼化而绕指矣
　　
　　铭曰天德之刚不以物萎谁为伸之谁能屈之吾所谓屈伸者不悲其人而悲其时
　　
　　赠太子少保南京兵部尚书僦庵潘公墓志铭
　　
　　潘之先自荣阳侯食采于潘因氏潘而望荣阳为最古晋时中书令安昌公尼者与其从父散骑侍郎岳齐名以避乱死坞壁间而子攻渡江徙吴兴之乌程遂家焉七世而为孝子综又二十六世而为万一公始迁乌程之汇沮又六世而为南葵公孝有四子公其季也父子俱以少子季驯贵赠累资政大夫太子少保南京兵部尚书南葵公所居汇沮既极吴兴山水之胜又因沃腴为产遂彬彬诗礼名族然不能得志于科目公生而颕秀异凢儿髫时南葵公抚而弄之膝前有鸣金过者公驰视之南葵公曰毋往也能属对吾噉尔饧乃曰铜锣打动小儿心公应声曰木铎振扬夫子教南葵公大笑曰使我形秽既谓吾潘有人矣九岁受经术属文多儁辞少保闵庄懿公珪致仕归为其仲子某择壻而得公见已心器之复使属对语逾工有唐人意中句庄懿公喜谓某曰趣归女必贵是为闵夫人公甫成童游郡庠弱冠以髙等受饩俊声藉藉而会南葵公不禄公以少年支持门戸不能无公私挫损乃奋曰岂可以当吾世而隤先人业于是大有所树廓然不屑屑计也既而叹曰是且妨吾书于是脱身游太学多交其豪贤长者意犹不怿乃徙居蜀山别业益治经术垂就而家不戒于火尽丧其橐公复舍而治生居久之大隃胜于旧葢公之产再踬再起其于学亦再芜再殖然卒不获以科第显而所举丈夫子四皆朗秀玉立公悉延明师诲之而身提衡其间寻仲季皆举进士官太史台谏计公当益发舒然不肯作官人态或谓何以不就二子禄养公谓吾食于二子不若食于家甘也且不欲以口腹故伤其亷每贻书戒二子母家于官苟尔吾不子若公素不习医偶阅岐黄家言而恱之遂以医名其切脉处方多出人意表属大疫公亲为■〈口父〉咀里人恃公而起者十九邻有赵某尝讼公于官而病且剧谓其子曰能生我者潘君也其子谓方与潘君讼柰何从之乞药赵某曰不然彼负气而中甚慈必不忍于我公果为之悉心处剂以起讼遂不克终公年未六十而中外孙可二十人环绕膝前教之句读竟日欣欣忘暮然不久竟以病捐馆时嘉靖之甲寅四月廿有三日也距其生弘治壬子春秋六十三娶即闵夫人有妇德四子者伯骧官桂阳令娶严镇逺守凤女仲骖翰林院编修后为安庆守娶邵山东按察副使南女叔骏官龙江闗提举娶吴季驯累官太子少保刑部尚书今以右都御史召理河道公自御史少司冦御史大夫四赠而得大司马皆以季最故娶施光禄署丞仑女五壻为张夏冯时雨李学皆卫经厯沈子禾邑诸生沈蕙太学生孙男十四人景生冠生弁阳太学生苕阳太学生朝阳岳阳桂阳伯子出也京阳瑞阳俱太学生锺阳生员文阳太学生仲出也震阳邑诸生冝阳太学生华阳忻喜皆叔出也大复进士为溧阳令龙翰恩生玄授玄孺俱邑诸生季出也曽孙男二十八人婚嫁皆名族御史大夫之言曰先公之倍诸孤也其塟有封树而无志铭孤虽少不任责然中心怦营焉未尝一日而忘不朽于地下今者托吾子姻娅虽然俱老矣其幸而辱之一言毋使有后时叹余既已许大夫窃谓潘故世号鼎族顾未有显者公复不得志于诗书然四举子而四皆贵诸孙复继之绳绳振振无非麟趾息之数世丽且不亿矣是曷故哉医以活人为功一念之仁不以雠废其大可推矣是宜志而铭之公讳某字某塟在某地
　　
　　铭曰乌程之山若徊若翔土沃而丰水清以长是惟潘公之宫与其藏子孙弥昌利用宾于王
　　
　　资善大夫叅赞机务南京兵部尚书赠太子少保月溪阴公墓志铭
　　
