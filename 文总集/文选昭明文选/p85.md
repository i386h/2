<!-- { "loadSidebar": true } -->
    鱼则横海之鲸，突扤孤游。吊屈原曰：横江湖之鱣鲟。郭璞山海经注曰：横，塞也。突扤，高貌。戛岩{山敖}，偃高涛。戛，犹褱也。茹鳞甲，吞龙舟。广雅曰：茹，食也。庄子曰：吞舟之鱼，砀而失水。高诱淮南子注曰：龙舟，大舟。噏虚及波则洪涟踧蹜，吹涝则百川倒流。刘劭赵都赋曰：巨鼇冠山，陵鱼吞舟，吸潦吐波，气成云雾。蹜，蹙聚貌。踧，子六切。蹜，所六切。或乃蹭七邓蹬邓穷波，陆死盐田。蹭蹬，央势之貌。盐田，海边也。张揖上林赋注曰：海水之崖，多出盐也。巨鳞插云，鬐鬣刺天。郭璞上林赋注曰：鳍，鱼背上鬣也。南都赋曰：森而刺天。颅卢骨成岳，流膏为渊。广雅曰：颅谓之<蜀页><娄页>。魏武四时食制曰：东海有鱼如山，长五六里，谓之鲵，时死岸上，膏流九顷。春秋元命包曰：积骨成山，流血成渊。 

    若乃岩坻直夷之隈，沙石之嵚音钦。郭璞上林赋注曰：坻，岸也。说文曰：隈，水曲也。嵚，沙石嵚岑也。毛翼产鷇苦，剖卵成禽。尔雅曰：生哺鷇。郭璞曰：鸟子须母食也。剖，犹破也。凫雏离褷所宜，鹤子淋渗所今反。西京杂记曰：太液池，其间凫雏、鹤子，布满充积。离褷、淋渗，毛羽始生之貌。群飞侣浴，戏广浮深。翔雾连轩，洩余世洩淫淫。轩，举也。洩洩淫淫，飞翔之貌。翻动成雷，扰翰为林。翻，动貌。汉书，赵王曰：聚蚊成雷。孔安国尚书传曰：扰，乱也。王弼周易注曰：翰，高飞貌。更相叫啸，诡色殊音。诡，异也。 

    若乃三光既清，天地融朗。淮南子曰：夫道，纮宇宙而章三光。杜预左氏传注曰：融，朗也。不汎阳侯，乘蹻去乔绝往。淮南子曰：武王渡于孟津，阳侯之波，逆流而击。曹植苦寒行曰：乘蹻追术士，远在蓬莱山。抱朴子曰：乘蹻可以周流天下。蹻道有三法，一曰龙蹻，二曰气蹻，三曰鹿卢蹻。觌安期於蓬莱，见乔山之帝像。列仙传曰：安期先生谓始皇曰：後千岁求我蓬莱山下。史记曰：武帝祭黄帝冢桥山。上曰：吾闻黄帝不死，今有冢，何也？或对曰：黄帝已仙上天，群臣葬其衣冠也。群仙缥匹妙眇，餐玉清涯音宜。缥眇，远视之貌。鲁灵光殿赋曰：忽瞟眇以响像。列仙传曰：赤松子服水玉。履阜乡之留舄，被羽翮之襂所今纚所宜反。列仙传曰：安期先生，琅邪阜乡人，自言千岁。秦始皇与语，赐金数千万於阜乡亭，皆置去，留书以赤玉舄一量为报。言仙人以羽翮为衣。汉书曰：天道将军衣羽衣。襂纚，羽垂之貌。翔天沼，戏穷溟。庄子曰：穷发之北有溟海者，天池也。甄古然有形於无欲，永悠悠以长生。言众仙虽表有形而无情欲，故能久视长生也。郑玄尚书纬注曰：甄，表也。淮南子曰：有形之类，莫尊於水。庄子曰：同乎无欲。老子曰：常无欲以观其妙。又曰：长生久视之道。 

    且其为器也，包乾之奥，括坤之区。周易曰：乾为天，坤为地。孔安国尚书传曰：奥，内也。又曰：区，域也。惟神是宅，亦祇是庐。神祇，众灵之通称，非惟天地而已。礼记曰：有天下者，祭百神也。何奇不有？何怪不储？说文曰：储，积也。芒芒积流，含形内虚。班彪览海赋曰：余有事於淮浦，观沧海於茫茫。孙卿子曰：不积小流，无以成河海。含形内虚，言水能含众形，内虚，似乎谦也。孙卿子曰：水清则见物之形。周易曰：君子以虚受人。旷哉坎德，卑以自居。周易曰：坎为水。家语，金人铭曰：江海虽左长百川，以其卑也。周易曰：谦谦君子，卑以自牧。管子曰：夫人皆赴高，水独赴下，卑也，而水以为都居也。弘往纳来，以宗以都。自海而往，弘之而令大，自外而来，纳之而不逆。尚书曰：江、汉朝宗于海。山海经曰：和山实惟河之九都。郭璞曰：九水所潜，故曰九都。品物类生，何有何无！言诸品物以类相生，何所不有，何者而无。言其多也。韩诗外传曰：夫水，群物以生，品物以正。李尤翰林论曰：木氏海赋，壮则壮矣，然首尾负揭，状若文章，亦将由未成而然也。 

    【江赋 】释名曰：江者，公也，出物不私，故曰公也。风俗通曰：江者，贡也，为其出物可贡。晋中兴书曰：璞以中兴，三宅江外，乃著江赋，述川渎之美。 

    郭景纯臧荣绪晋书曰：郭璞，字景纯，河东人。璞性放散，不脩威仪，为佐著作。後转王敦记室参军。敦谋逆，为敦所害。又云：有人见其睡形变鼍，云是鼍精也。 

    咨五才之并用，寔水德之灵长。左氏传，宋子罕曰：天生五材，人并用之，废一不可。杜预曰：金、木、水、火、土也。淮南子曰：夫水者，大不可极，深不可测，无公无私，水之德也。惟岷山之导江，初发源乎滥觞。惟，发语之辞也。岷山导江，东别为沱。南都赋曰：发源岩穴。家语，孔子谓子路曰：夫江始於岷山，其源可以滥觞。及其至於江津，不舫舟，不避风，则不可以涉。王肃曰：觞，所以盛酒者，言其微也。聿经始於洛沬昧，拢万川乎巴梁。薛君韩诗章句曰：聿，辞也。汉书，广汉郡雒县有漳山，雒水所出，入湔。雒与洛通。湔，音煎。说文曰：沬水出蜀西塞外，东南入江。沬，武盖切。拢，犹括束也。巴，郡名也。梁，州名也。冲巫峡以迅激，跻江津而起涨。盛弘之荆州记曰：信陵县西二十里有巫峡。方言曰：跻，登也。郦元水经注曰：马头崖北对大岸，谓之江津。涨，水大之貌。极泓乌宏量而海运，状滔天以淼茫。郑玄礼记注曰：极，穷也。庄子曰：大鹏海运，则将徙南溟。司马彪曰：运，转也。尚书曰：浩浩滔天。总括汉泗，兼包淮湘。并吞沅澧礼，汲引沮七余漳。南都赋曰：总括趋欱。郭璞山海经注曰：泗水出鲁国卞县，至临淮下相县入淮。孟子曰：禹决汝、汉，排淮、泗，而注之江。景福殿赋曰：兼苞博落。郭璞山海经注曰：湘水出嵽陵营道县阳朔山。过秦论曰：并吞八荒之心。山海经曰：沅水出象郡而东注江，合洞庭中。应劭汉书地理志曰：武陵郡充县历山，澧水所出，入沅，水经云入江。说文曰：汲，引水也。山海经曰：景山，睢水出焉，南注于沔江。又曰：荆山、漳水出焉，而东南流注于睢。沮与睢同。源二分於崌居崍来，流九派乎浔阳。山海经曰：岷山东北百四十里崍山，江水出焉；又东百五十里崌山，江水出焉，而东流注于大江。郭璞曰：崍山，中江所出也，崌山，北江所出也。水别流为派。尚书曰：荆州，九江孔殷。应劭汉书注曰：江自庐江浔阳，分为九也。汉书，庐江郡有浔阳县。鼓洪涛於赤岸，沦馀波乎柴桑。洪涛，已见海赋。七发曰：凌赤岸。或曰：赤岸在广陵兴县。广雅曰：沦，没也。馀波，涛之馀波也，言涛之馀波至柴桑而尽也。尚书曰：馀波入于流沙。汉书，豫章郡有柴桑县。纲络群流，商搉苦角涓古玄澮古外反。广雅曰：商，度也。许慎淮南子注曰：扬搉粗略也。涓澮，小流也。尔雅曰：注沟曰澮也。表神委於江都，混流宗而东会。委及宗并见上文。汉书曰：广陵国有江都县，东会于海。尚书曰：东会于泗、沂。注五湖以漫漭，灌三江而漰普萌沛普会反。墨子曰：禹治天下，南为江、汉、淮、汝，东流之，注五湖之处，以利荆、楚、干、越之民。史记，太史公曰：余登姑苏，望五湖。张勃吴录曰：五湖者，太湖之别名也，周行五百馀里。尚书曰：三江既入，震泽底定。孔安国曰：自彭蠡，江分为三，入震泽。又曰：震泽，吴南太湖名也。滈胡道汗六州之域，经营炎景之外。六州，益、梁、荆、江、扬、徐。臧荣绪晋书曰：华阳黑水惟梁州，部巴东郡。益州，梁州之南地，部蜀郡。江州，本荆州之东界，扬州之南境也。海、岱及淮惟徐州，部广陵郡。上林赋曰：经营于其内。南方火，故曰炎景。所以作限於华裔，壮天地之嶮介。言江波之濬，既作限於华夷，天地嶮介，因之益壮也。吴录曰：魏文帝临江叹曰：天所以隔南北也！周易曰：天嶮不可升。地嶮，山川丘陵。郭璞尔雅注曰：介，阂也。 

    呼吸万里，吐纳灵潮。自然往复，或夕或朝。呼吸万里，言其疾也。抱朴子曰：麋氏云朝者，据朝来也；言夕者，据夕至也。激逸势以前驱，乃鼓怒而作涛。峨嵋为泉阳之揭，玉垒作东别之标。峨嵋、玉垒，二山名也。泉阳，即阳泉也。顾野王舆地志云：益州阳泉县，蜀分绵竹立。揭、标，皆表也。水经曰：江水又东别为，开明之所凿。尚书曰：岷山导江，东别为。战国策曰：举标甚高。衡霍磊落以连镇，巫庐嵬鱼鬼嚬危勿而比峤。周礼曰：荆州之镇山曰衡山。郑玄曰：在湘水南，镇山名，安地德者也。尔雅曰：霍山为南岳。郭璞曰：今在庐江西。汉书曰：南郡巫县，巫山在西南。释慧远庐山记曰：山在江州浔阳之南。尔雅曰：山锐而高曰峤，其庙切，协韵，音桥。协灵通气，濆忿薄相陶。流风蒸雷，腾虹扬霄。庄子曰：川谷通气，故飘风。老子曰：阴阳陶冶万物。韦昭国语注曰：蒸，升也。出信阳而长迈，淙悰大壑与沃焦。信阳即信陵之阳也。臧荣绪晋书曰：建平郡有信陵县。吴都赋曰：寂寥长迈。说文曰：淙，水声也。列子曰：渤海之东，不知几万亿里，有大壑，无底之谷，其下无底，名归墟。玄中记曰：天下之大者，东海之沃焦焉，水灌之而不已。沃焦，山名也，在东海南方三万里。 

