<!-- { "loadSidebar": true } -->
　　余友侯君得一以行人三奉使其初南登衡岳最后逾岭峤观于海而还人皆谓君此壮游也而意独惘惘于不遑将母尝以秩满请于朝得移赠先公为修职郎如其官而未及母氏也去年冬还朝会伯子以秋试冠其经遂携以从自呉门徂北三千里而遥士大夫之遇于涂者问君父子知夫人之夀康孰不咨嗟叹羡以为贺也今年夏君方需次六省而孟秋八日为母夫人七十生辰于是邑之人士咸撰辞登堂因君介子而进献夀之觞焉予惟侯氏家邑东南数千里外种德于农而发祥于士大叅公晚年登第由郎署改御史台已而副臬叅藩皆郁有名实修职君仅以贡升于礼部给事虽早能自奋然颇搰搰于一第能无怅然于修职之不及见乎今夫人且又见其孙矣积之厚发之迟泽弥深而名弥着岂不休哉虽然苟徒以是为祝词不过流俗人之所艳羡未可谓知言之要也昔尝窃闻之凡夫人之相其夫子孝养尊章念风雨之如晦而黾勉于有无者更仆不能详也其大者门以内无违言门以外无失礼训其后之人能以劳为爱其德方其识逺务急其情不靡靡于文图其难不没没于易若此者求之贤士大夫亦希矣何意闺阁之中乃有非苟知之实允蹈之者哉夫以夫人之贤达如是而家之长幼卑尊莫不渐濡禀仰肃肃焉雍雍焉夫人之乐其子若孙而优游于多福何如也抑亦天之使夫人难老而益以锡侯氏之祚乎是可为颂乎否耶若夫给事之孝于其亲者葢自今日始矣昔贤之论谓天下事惟宰相得行之諌官得言之而今者任事大臣反若仰鼻息于言路何也且其言而效则身名俱荣其不效不过一去以塞责而朝廷之威重将士之挫衂疆圉之戎索若于彼无与焉则又何欤自昔官称守言称责谓将有以责之也凡今天下所跂踵而望之旣得之则扬扬有矜色者亦尝反而思其责乎夫子曰勿欺也而犯之夫欺而犯本实先拨矣然犯亦未易言也人主威福在御一震怒其臣希有不战栗失措者窃以为欲观事君之不欺又当于犯顔先之传曰孝者所以事君也岂非谓不能孝其亲者固万无忠君之理乎吾又以为欲观人子之孝其必有騐于忠君之节矣夫义之无所逃命之无可解等耳况乎君之于臣喜有赏怒有刑如是焉而不忠谓能孝于其亲吾不信也请又以是为给事赠予与姻友龚行之皆获交其四世犹忆逾冠即肩随修职君同文社及见给事髪补诸生而大叅公之归田也毎见必慰劳其困顿且望其犹有一日之遇葢眷眷也今给事方进用而吾两人者皆不遇以老猥以齿长执笔而末复绸缪其语以见夫颂不忘规者葢深念畴昔之交宜不同于流俗如此也
　　龚母朱氏七十夀序
　　予自束髪所与交者始皆以才气相慕爱至于弥久而益信必表里洞然清明淳笃之君子也若其外峻整而中易知与不知皆称为贤者莫如吾行之非独予云尔凡获与行之交者于予之言如出一口也行之之最称于人者事其母朱太孺人备极色养而兄弟友爱无间言龚氏自邑未建时已从郡城东徙为黄姑湾里人而朱之先有贵为桂林宣抚使者尝置墓田于邑东南顿悟寺之傍子孙至今能守之葢皆境内之望族也予幼即从振轩先生受书长于行之一岁数入拜太孺人于牀下今追思之如一日耳忽忽不自意遽为五十许人而太孺人安行之兄弟之养葢其嫠居亦已二十年矣闺门之内雍雍愉愉以享有康彊夀考之福岂易得哉或曰行之经明行修而名未离于胶序亲未霑于禄养于其中必有阙焉以行之之阙如知太孺人之容有不乐也解之曰夫此乃世俗人之所以养耳假令文不如行之行不如行之乃能徼一日之幸以为亲荣兹固流俗之所共艳慕也而有道之士必心疑而窃笑之微独笑之且以为诟病焉然则行之虽未遇其中必有所自得矣笔耕亦足以为养而岂以是动心乎哉或又曰父母之望于子者亦欲使有闻于世而身享其荣耳虽行之能自信太孺人之未能释然不可知也而行之能勿介介乎又解之曰有行之以为之子可以知太孺人矣虽防褐之温犹狐貉也虽菜菽之饱犹粱肉也而况于轻暖甘脆之奉之不乏乎哉然予窃以为如行之者使其早得志于时功名显于当世利泽及于斯人其贤于世之苟富贵而私其身图者若黒白分焉所以慰太孺人者又何如哉行之姑守其道不懈于其志以俟焉岂终穷者哉其遇于时不逺矣顾以予之衰废少获游于先师之门长而幸不为行之所弃晚又申之以婚姻今兹太孺人七十生辰欲为之辞以颂且祷而惧吾言之不能文也友人沈廷望廷和皆尝遣其子师事行之亦以夀序见属因论行之家庭之乐可无借于遇合而终有望于行之之遭以为太孺人开八袠之荣也是为序
　　陈贞母呉氏六十夀序
　　吾呉之俗自年六十以上率十年而一祝则必侈为文辞以侑万年之觞虽闺门之内其贤素不着于外犹必序其家世想像其所以宜于家者以颂且祷焉而其辞多托于缙绅先生至或取办于庸妄而受之者犹以为荣今吾姻家马君伯清与其子元调巽甫图所以夀贞母呉孺人而嘱予为序予贱且贫其言语又不能工而不辞为之者以谓能得贞母之实不必于侈而张之假而托之而其荣名信于里之人者庶几于颂祷之善也贞母年二十而归于陈归陈七年而不幸以寡抚其子而教之以醇谨称于乡里而家日以起葢又三十余年闲则课其童仆必以身为师惟俭惟勤以无忘其初可谓贤也已昔者孔子删诗风始二南实以闺门王化所自始惟昔先王之盛非独人伦之教明于庠序而其妇人女子皆有傅姆之助至于周衰而鲁敬姜九子母师之流其所以教于家者犹古女氏之遗也今世士大夫已不笃于学况其闺内乎贵富之家既不知有女工以日流于淫侈惟贫不能自赡者乃始力作以谋其生然如此人者率目不知书至于从一之义犹时有不媿于古而足以风励于世以述于后者葢其天性然也若贞母之为妇为母何如哉且吾闻贞母薄膏粱纨绮之奉而自力于纺织意所以训其子孙必有若幅画均轴之喻者而特不可得闻耳如令少而知书又有傅姆者为之助岂必让于古之人哉则虽生于贵盛之家可也今陈氏诗书之泽将日逺矣有贞母以为之内主庶几乎仲尼所谓季氏之妇不淫矣自今而往年弥髙而德弥劭所以食其报于子孙以教于陈氏之女若妇者讵有涯哉予与贞母之子皆为马氏婚家而巽甫又从予游固予所谓能得其实者也然吾又闻贞母深信因果其事神甚防不识今之为贞母夀者其亦有以敬而能逺慈而不杀之言进者乎巽甫识之其以吾前所称为贞母颂以后所称为贞母祷可乎否也是为序
　　李母徐氏七十夀序
　　李伯子茂初与其叔长蘅皆翛然有夷旷之致又能发为泠然清逺之文而跧伏田里以诗书为操履为襟裾娯侍其母徐夫人于暮齿而夫人少知书晚复归依佛氏俭素自将怜其子之不以菲废礼也而安焉闺门之内孝慈友爱之风蔼如也是岁暮春上已屇夫人七十生辰吾党之获交其子若孙者将往献万夀之觞而属为之辞以侑予尝窃叹士人之所期诚大且逺矣顾其得吾志与不得吾志似不在我若古之人葢有以王事不遑将其父母者岂若后世之徒以是为亲荣哉然而立身扬名人子以养志焉非贵盛之足荣而身名俱泰乃其所以养也故其得失之际盛衰之感亦恒情之所不能释然者李氏当石桐先生时身见其伯兄父子相继登朝荣盛矣其身之不遇名之不彰能无憾乎及夫仲子茂才以进士膺庶常之选非独父母兄弟之乐之也涂之人莫不叹羡焉而又不幸以夭此在学道之君子犹能以天命自解耳其若闺房之爱母子之至痛何然吾闻夫人每于痛定之余念先生已衰矣则以闲洁其尊罍簠簋以称遂亲知之过从者如昨也朂茂初兄弟之自力于学问以慰二亲者犹惓惓也既而长蘅荐于乡少慰矣再进再蹶尝中涂得疾火上炎终夜不寐惧贻母氏忧亟返棹而夫人第曰儿幸无恙足慰我矣彼身外曷足恋恋乎夫能不以一朝之名而易其天性之乐虽士人多有媿之者矣比见长蘅体益强神益王意思豁然其所以慰母夫人者行可必也子有以养母之志而母亦乐其子之令闻岂犹夫流俗之光宠而已哉予又闻夫人之先公贤而有文其送女也授之书娓娓殆比于女诫而母族又琅邪王氏故虽少年时已能抚茂初茂才多有恩勤及受室皆昆山士族子凡以夫人之故耳今者伯子以六十之年率其兄弟子侄擎跽趋走于夀母之前备极膝下承顔之欢吾又以知李氏之世泽未有艾也即言之不文傥亦可以侑一觞乎若夫茂初兄弟所为以泠然之音写翛然之致而登歌于夀筵者必有发乎情止乎礼义者矣窃愿与有闻焉
　　朱母邹氏七十夀序
　　朱君元伯以岁丙午举于乡才逾冠耳既数上春官连不得志于有司荏苒遂逾一纪常与其弟钦仲慨然思一旦之遇以禄养其亲而先公万松君竟不能待也顷者方禫除适当母孺人七十生辰于是游其父子间者长幼若而人将往献万夀之觞而属予为之序忆予甫成人获侍小松先生已能知其为贤者诵读之暇辄往从之游环堵之室竹树在庭图书在几顾予与言言皆逺当是时先生贫而嗜酒万松徒以授经为养而先生常怡然有自得之色非孺人之孝且勤敏何以承迎其意哉予以是知孺人之能为妇也既而元伯兄弟稍长向学同时补诸生未几元伯脱頴以去而钦仲益发愤足不出户外将有以慰其亲日可俟已丙辰春元伯北归孺人数揽涕而慰解之且曰汝父病未革时数言儿如是已能自立矣吾岂有过望哉顾吾乡土瘠而俗汰其君子甘于豢而小人竞于嚚吾所善某某儿师表也其谘而后行乎他无可昵就者儿今悼汝父第一一禀其遗训则庶几乎养志焉毋过自伤为也葢元伯尝以是语予予又以知孺人之能为母也予穷于世先君之殁老而传矣吾母又及于大耋不为不夀然自慙无以慰吾二亲者非独以贫不能养也正以驽不自力即为人所轻愚不适时即为俗所忌长以此贻羞于地下矣故于孺人母子独有感焉葢亲之念其子同而子之所以慰其亲者有不能自必故也夫以元伯兄弟而为孺人子目前可以为娯而其后正未可量岂非夀母之所乐哉徐徐于于以享有百年生人之庆无以加于此矣虽然当小松先生时人之重轻先生乃其人自为重轻也于先生何与其在今日已有不同于昔者令元伯兄弟一旦得志于时或求多焉或求昵焉苟无以望其腹则不嗛无以覆其瑕则不终吾知孺人之必复有以诏也试以是质之而进一觞焉其可乎
　　李贞母沈氏六十夀序
