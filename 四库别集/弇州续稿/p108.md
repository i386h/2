<!-- { "loadSidebar": true } -->
　　大梁张（阙）甫司理晋陵过余而谈古文辞甚洽也已而出一编示余曰此吾弟昭甫之诗而不佞为次之昭甫之试于大梁也实先不佞鸣今者不佞忝再佐大郡而昭甫犹初服也昭甫素好吟既不得志于公交车则其好益甚兹集成不知可藉手以荐先生乎余读之曰可则又曰不知可藉先生而传乎余读之至再曰可以传矣则请受雌黄焉既而请序其称致友于之情良苦余迫司理髙谊不能辞序曰河南于古为天地中周之都洛其文献皆从徙当冠被寓宇而识者乃以为诗亡非诗之亡其道亡也东汉而都则犹周矣其诗若小畅而卒不能嫓西京五季而末其都则稍徙而南为大梁梁亦中州也然而未闻有以诗标举者盖数千余年而李献吉氏自北地来大梁一倡之何仲黙氏自信阳应之嗣产大梁者髙子业氏羽翼之已复寥寥其人矣昭甫岂有意乎哉吾不敢遽谓昭甫能虽然适燕者北其轨游越者南其艗勤而嗣之未有不达者也昭甫运思必新出语必儁偏诣之铎警拔动人苦心之致间成自然或边幅小不足四声小未和耳此二端者子业百一有之北地信阳不尔也夫攻诗者犹之乎攻璧者也昭甫之璧辞璞矣其器完而理就小加以润泽则连城矣夫力追三君子而上之振宋之衰而文东汉之木毋使千古有诗亡之叹则有昭甫哉斯集也谓吾以是尽昭甫则不能谓昭甫而止是则不可相千里者取汗血可也
　　
　　刘（阙）游山诸记序
　　
　　刘（阙）松陵名家子以经术补诸生古文辞夺之既而复厌之悉弃书不习习西竺言已又兼习养生主言颇能抉其秘而家故贫至是贫益甚居恒叹曰向子平何人哉必婚嫁毕而后游吾立槁此蜗殻矣今年丁亥春云间宋生少而有物外致邀之与偕谒齐云擥黄山白岳之崔嵬还泛明圣纵游六桥三竺两髙收飞来石屋烟霞之胜在股掌间俄而击汰钱唐溯桐庐挹严滩遂陟鴈宕跻其顶访天台石梁观瀑布抵永嘉而休焉怳若与谢监孙兴公相值游必有诗且有记归而出其槖得记以诧余而谓且序之余尝谓邃古之文章无如汉两司马而子长甫二十则已上会稽探禹穴窥九疑浮于沅湘北涉汶泗讲业齐鲁过梁楚以归至于略定卭莋冉駹斯榆之地西至沫若水南至牂牁为徼通灵山道桥孙水以之卭筰此则长卿之所徧歴而子长为郎中时所同者夫以跳荡万余里与日偕没其间名山大泽何限惜天之未启衷不知有记不能发其竒以与之争胜于宇宙而其后知有记者又多萎庸不称独一栁栁州稍有致而僻在荒服且以牢慅聊萧之旨当之宜其至今不相值也某某之为记不敢遽谓值所谓名山大泽者亦不藉某某而传乃欲托以不朽其志则甚大故人何镗盖尝蕞古今之游名山而记者悉梓行之于世某某晩其犹在梓之外也所谓不朽者将在余序哉将在余序哉
　　
　　春秋左传注评测义序
　　
　　为春秋而著者凡四家左氏最先出而其大要在纪事与言时时有所发于经而不尽为经役公羊谷梁氏乃以其所得于夫子之门人者而各出其意以释之盖终其书为经役而不能尽得经之旨第公谷之为弟子者能世世守其说至于汉而益盛而左氏不复能然自胡母生董仲舒始治之刘歆独超乎其父之见而尊明其学太常之移几糜躏于羣喙而不之顾嗣后寖有闻至杜预而益精详于训故参伍诸家之说而订正之然其意实先传而后经是故其合者或以传而证经而其不合者多饰经以从传精识之士犹有所未满至宋胡安国氏之传出宋儒隆而尸之右文之代乃遽用以颁学官式多士而三氏皆绌矣左氏虽绌然以其事之详而言之妙且艳也纂史者用其凡摛文者撷其奥如日星之丽霄愈久而愈煜如顾杜预之治左氏不必悉当而诸家之翼之者又多散见错杂不可编究凌以栋少习春秋而于左氏尤称精诣中年以来乃尽采诸家之合者而荟蕞之发杜预之所不合者而针砭之诸评隲左氏而媺者皆胪列之左氏之所错出而不易考者或名或子或谥或封号咸寘之缅首一开巻而得之不唯左氏之精神血脉不至阏索而吾夫子之意十亦得八九矣夫经以志史以记此自古两言之然而文中子犹曰史之失自迁固始也记繁而志寡其独不訾左氏者志与记不偏胜也左氏臣春秋而素杜预臣左氏而忠以栋之忠于左于杜其尤炳然哉盖以栋之于太史公班氏皆有书曰评林而兹独曰注评测义曰注曰测义则进于评矣余故得而序之异日左氏之乡有岿然而宫者以栋不在两庑而在堂坫之间矣
　　
　　蒙溪先生集序
　　
　　嘉靖中南昌张公为左司冦而余守尚书郎公故尝读中秘书操握文柄有冰鉴声而余自吏牍外不敢以雕虫之习进盖仅三月而留都数中倭赤白羽不时上天子心器公超拜大司马乗遽之任公至则搜卒乗励甲镞峻睥睨广间谍倭益避徙逺去无事而会卒之悍者愤少司农之饷不继噪而戕之公驰单车于白刃之林以片言缓其锋而徐出竒筴捕诛其凶黠而卒不能胜忌者喙解机务以归盖又十余年而令终于大臣之恤咸备公故廉不治生殁后家日以落独所著述甚富而不能无遗佚其最少子繁竭力搜辑仅十之二以走岭大帅连江吴公为序而梓之繁复走白下属余序余故获事公何敢辞窃观夫公之登第及仕宦中外俱嘉靖间当是时天下之文盛极矣自何李诸公之论定而诗于古无不汉魏晋宋者近体无不盛唐者文无不西京者汉魏晋宋之下乃有降而梁陈盛唐之上有晋而初唐亦有降而晩唐诗之变也西京而下有靡而六朝有敛而四家则文之变也语不云乎有物有则能极其则正可耳变亦无不可张公于古靡所取财于诸公间亦靡所傅丽而能用其所自发之机于偶触之境当于无意有意之间而得其或离或合之矩诗之出若自钱刘者文若自庐陵者然欲执钱刘庐陵以一端拟公固有所不尽也大抵温厚和平不失治世之音典则雅致无累君子之度使文中子而尚论一时之盛于公其能舍旃或犹以未得覩公之全为恨夫青鳯吉光之裘毁而一羽至犹百金公裘尚未毁也连江公故大司马属也其为旧也非余不佞所敢望也李邺侯之后子亦有繁者能慕侯之业以为家传至于今脍炙人口繁庶几勉之哉
　　
　　二酉园集序
　　
　　陈左伯玉叔先生弱冠而侍其先大夫宦京师所著古文辞出必传赏士林既举进士官廷尉平得极意其业所交皆大父行天下长者咸折节而称先生诗于是名骤显著旋守淮安股肱郡视学西蜀漕于河臬藩于闽暨西楚它輶轩所经繇若周若燕若齐鲁其家居七泽又皆江山名胜地有至必游游必有赋记叙之类以发之而其地之贤豪大夫亦必以不冺之计请先生一一应之不倦念无以报先生徳则必求先生之诗若文为之叙而属门故寿梓于是先生之编甚伙而叙亦称是时汪司马伯玉暨不佞贞亦与焉先生犹以为未慊于志因悉裒其前后所著书若文仍属不佞贞与伯玉曰二子更为我叙之向者志吾之进也今者将志吾之就乎不佞贞曰唯唯夫天地之精英独畀之人而人之精英渐溢而着之言为诗若文是皆因天地之自然而节奏之还以黼黻乎天地者唯此二端而已诗近方文近圆其为体稍殊而见之用则一也有自外境而内触者有自内境而外宣者其所繇亦稍殊其成于意一也意者诗与文之枢也动而发尽而止发乎其所当发止乎其所不得不止古有是言要为尽之矣先生所遘内外境以百千计其言之就以数十百万计其接逾繁其应逾不穷盖深得夫发与止之枢而执之者是故简而裁直而纡淡而不厌悠然有治世之音焉人咸谓先生古诗出建安近体过钱刘文或左史或昌黎庐陵不可以蹊径见轨辙虽然所以为玉叔先生者故自如也伯玉宏丽工微辞当与先生赓传而成不朽若不佞则何所效哉先生之于不佞固无俟执手申契阔而竿尺之往返亦不啻称神交乃余弟敬美奉常尤得幸先生如杂编中所云双鳯篇者可征已今甫草先生序而敬美忽弃余今窃与先生期异日奉常之集成先生能不靳一言以为琼瑶报哉则不佞之叙先生集无异所以叙余弟集也
　　
　　魏仲子集序
　　
　　魏仲子集者故司封郎魏懋权所著也其称仲子者何懋权兄弟凡三人其仲懋权也三人者次第仕于朝以文学气谊称懋权最有名两举皆髙第而官又最显一旦以病夭故伯子悲之而为行其集也序之者谁吴郡王世贞也始世贞隆庆初起为大名兵使者而仲子参诸生间太守言其秀才召见之仅踰冠耳其人瓌茂朗洞人也叩所为经生业尚未曙于体然而竒思奕奕出人表矣已奏其诗多老苍不经人道语矣余方有事于邢州挟之与二三生俱间呼之饭坐定饮噉自若谈说慷慨无少顾其经生业渐就矩而诗亦以并进余乃以一五言排律授之于兹道三致意焉余既去大名而仲子娄试为诸生冠藉藉三辅间声然遇大试辄不利而又久之始以第一人荐顺天又三载以第三人登南宫牓以第一人传胪乙科海内无不名仲子者而是时大相势张甚仲子意不平之咈咈见辞色又于时事时才间有所诋谋大相躁欲收仲子不得后微觉之且拟逐仲子而死矣仲子不以时稍平而益其危言顾其行益峻道益尊天下之忌者卒不能胜其知者而乃有天部之擢仲子亦不以一擢而解其危言遇不可将大有所论白而病扼之嗟乎天之所以笃生仲子者为有意耶无意耶无意耶则不当有仲子有意耶而何遽夺之也仲子于诗无所不工五七言律尤其至者大较情真而语遒意髙而调协即其才何所不有而实不欲以江左之浮藻掩河朔之风骨盖得少陵氏之髓而略其肤者也文尤典雅简劲直写胷臆譬之赤骥盗骊以千里追风之势而就御勒毛嫱丽姬汰人间之粉泽而以其质显惜也酬应之请夺之不获悉发其藴抱以追俪千古成不朽言而今所见者仅一斑耳仲子于家与伯子叔子以三才子称其在朝与同年顾宪成氏刘庭兰氏亦以三才子称伯子名允贞今为光禄少卿叔子名允孚今为刑部郎中刘生盖先仲子天云嗟乎令皆不遽天而与三君子并老于朝不为名臣于诗若文不为名家者无所用吾言矣
　　
　　桂东令马君生祠记序
　　
