<!-- { "loadSidebar": true } -->
　　今月二十一日草福康公主特进兖国公主制窃闻议行册礼然于事体颇有未便祖宗以来公主长主未有行此礼者昔汉明帝封皇子悉半诸国明徳马皇后曰诸子食数县不巳俭乎帝曰我子岂敢与先帝子等也唐贞观中太宗长乐公主将出降帝令有司资送倍于永乐公主魏征曰不可引汉明帝之言为对且曰天子姊妹称长公主加长字示有所尊崇或可情有浅深无容礼相逾越太宗然其言入告长孙皇后后遣使赐征金帛陛下即位以来累曽进封魏国楚国二大长主亦不曽行册礼今施于兖国公主是与大长公主相逾越兼以贵主之故贤妃亦防殊典有防令进谕告不行册礼是母子之间一行一不行礼意尤不相称书于史册后世将有讥议必谓陛下偏于近情亏圣徳之美臣愿陛下采汉明之言开文皇之聪遵祖宗旧典如国朝公主曽行此礼行之粗且无嫌如其不曽则宜且罢臣以陛下好忠谏纳至言臣职在论思不敢不言
　　论太湖登在祀典
　　臣窃见吴中太湖即禹贡震泽也广三万六千顷其水利溉苏湖常三州之地而苏湖为多去二郡亦近湖中大小山七十有二洞庭林屋福地皆在其中商帆贾楫日相上下二郡各有湖庙而常州无庙苏州庙在洞庭湖州庙在大钱口方俗目为平水大王庙是也二郡小小丛祀皆祭而太湖独不祭盖由祀典失载因循忽诸礼境内山川诸侯当祭国家仪文咸秩靡祀不崇其太湖欲乞下湖苏常三州登在祀典春秋差官致祭取进止
　　论伐鼓于社当在正阳之月
　　昨观六月之朔日有蚀之礼官奏行伐鼓于社之礼某受诏告祭大社是日云气拥护太阳才食数分隠而不见至晩复有雷雨之应然自此数月隂云相继淫雨未息攷之书传窃有惑焉谨按尚书季秋辰弗集于房瞽奏鼓此则夏礼伐鼓之始也又按春秋左氏传唯正月之朔慝未作【杜氏注正月夏之四月周之六月谓正阳之月】日有食之天子伐鼓于社责羣隂也诸侯伐鼓于朝据传而言它月则否谷梁救日之法陈五兵五鼓亦在庄二十五年六月辛未朔亦正阳之月也书传交戾典礼不同太社主隂之神有国尊奉非当鼓之月而行攻责书传二説礼在可疑之间淫雨之来或恐縁此窃见太阳礼院告报准中书劄子奉圣防分遣臣僚诣宫观寺院烧香祈晴谨按祠令节文霖雨不止祈社宜因此祭兼祈太社太稷以息淫雨之沴祠令所载于礼无嫌谨具状申中书门下
　　同刘敞孙抃论四后配食
　　臣等谨按春秋传曰大祫者何祭也未毁庙之主皆升合食于太祖是以国朝事宗庙且百有余年至祫之日别庙后主皆升合食遵用以为典制非无据也此皆更圣祖神宗尽心极虑制节垂法以贻子孙者也未易轻改且宋家宗庙之礼参用歴代因时施宜不专取于周唐何以言之如太宗真宗二帝并配三后孝章尝母仪天下而享于别宫淑徳以元妃正嫡亦享于别宫原其宪章沿革之始似出圣意自有所在若规以一家之学则纷然皆乱于上矣且行之已久祝嘏宗史既守以为常若一旦轻议损益恐神灵不安亦未必当先帝意也议者乃谓四后之主于合食则贵有所屈于别享则尊得以伸然则且不疑于黜逺四后而独丰于昵乎他年有司摄事四后皆预合食也今陛下方欲躬斋戒奉祖祢而四后见黜不亦疑于以此礼之烦而不能事其先妣乎受命之君以创礼革典为急继体之君以承志遵法为美先帝创之革之陛下承之遵之臣曰可矣宗庙之祭至尊至重苟未能尽祖宗之意则莫若守其旧礼疑文偏説未可尽据传曰祭从先祖又曰有其举之莫敢废也此之谓也臣愚以谓如其故便





　　文恭集巻七
　　钦定四库全书
　　文恭集巻八
　　宋　胡宿　撰
　　奏议
　　论征蛮
　　臣窃见前代征讨蛮冦所以为难者以其保聚巢穴掠害边境兴师深入则有山林之阻久屯则有瘴雾之毒兵不得战人多疫死此其所以为难也今者邕土蛮贼尽率反党逺弃窟穴顿于广州坚城之下平地之上已六十余日矣退则归路至逺进则大军已集以臣料之贼气必沮或闻广州虽有山林不至深险贼久留不去者此天亡之机也今凉风方至瘴气已息贼处平壤官据坚城士卒相依弓弩得用天时肃杀宜行诛讨江西等路虽苦水旱计其小熟及兹西成犹足以调拨赡军助国讨贼臣以此观天时地利人事之形王师诛逆宜及秋冬不可逗留更无机防杨畋谦黙不伐深沈有算兼其忠孝出于天性诚堪属以南伐总兹师律陛下宜申勅诸将禀其节制则军众有所统一号令得以施行今因贼亡之机与天时之利参定灭贼之策勿贪一时之功戒之以在和训之以持重多方设巧烧其船舰使贼不得下海贼若下海攻陷琼管以为窟穴即介在海外王师无由致讨矣乗间窃发入寇腹心则岭南诸州被害无有已时更复迁延至春夏或诱合盐贼或煽动羣蛮则江西诸路疲转漕之役失耕稼之业大军有疫死之惧怀思归之心久则变生一切虽在发生之候必用诛伐之威夫逆天时亏地利失人和三者举事之忌也臣愚狂妄辄谓方今之计宜先料贼之多少计兵之众寡若贼有万人王师须有三倍之势料择精卒习用长枝品配其众番休与战彼寡我众彼劳我逸利则督士苦战不利则敛兵且止如此者三时待其衰困各怀去就乃可申购募之典赦胁从之罪则人思效顺众必离散然后合势大举以图殄灭若失机防恐逆党愈盛而后患滋大昔者食藿之人犹忧疆场负薪之语或益廊庙狂夫之言圣人择焉谨具奏闻伏候敕防
　　乞留三御史劄子
　　臣窃以御史者天子耳目之官所以上广聪明下防威福若有畏懦无状缄黙不言即是尸禄素餐负陛下之任使罪之可也若其不畏强御糺发奸违可谓能言是其本职旌之可也近闻台官弹奏事连宰相陛下不置诏狱按问止令开封府讯状凭刘宗盟一面单辞黜三人御史于朝政有损于人情未服昨日闻御史差敕留中未下外议皆谓必是圣心觉悟不黜台官人情莫不喜悦刚猛御史自古难得今若逐去须别举人所举之人未必能胜此也近日谪见未息奸宄须防古人有言猛虎在深山藜藿为之不采犹言直臣在朝奸臣逺避也臣欲乞降旨留三御史在朝以警奸邪臣昨晚防宣召已曾面论此事欲乞圣慈更赐详度
　　乞慎选省府推判官提防刑狱
　　臣闻汉制刺史奉诏条察州秩六百石至卑也委之察一部者意在秩卑无所顾惜敢刺举耳某年初置刺史部十三州文武名臣欲尽委察今之转运使大抵汉刺史之职也陟黜臧否兴利除害莫不系之国初用官亦轻选才则重其间外计多着能名古人有言引一代之人理一代之务不借才于异代若谓方今乏人是诬一代之人也顾朝廷所选用何如耳若欲天下转运使尽得其人莫若慎选省府推判官提防刑狱此三道者取才之要比来夤縁用人忽略此职一概置亲厚之吏或假借横势之家故外计之任有以资叙而入往年叶清臣在三司判官不才者奏罢数人当时物论是之今稍稍复用矣天圣景祐之间屡降大敇举提防刑狱颇亦得人近年多沿差遣敇上带入选举之法格而不行又罕见显拔循吏为之省府陛下惠绥元元励精政治近制川广知州通判知县并须选差所以重遐方而矜逺俗也况转运使提防刑狱表率部吏宣明风化可不慎择哉宜得通民事绰有才望者居之若按举称职风绩较然或増秩再留或移莅剧郡俾久其任以伸厥能诸积久累官秩髙而才下素望不著者不可使居其任恐隳职事且非陛下求治之意
　　论除授宿衞帅臣
　　臣窃以殿前马步军等帅臣统陛下爪牙之兵为陛下心腹之佐宿衞宫省拱扈宸极凡所进任固先出于圣意然后参访大臣公议既同方可除授近来内外臣僚多举武臣管军此非臣下轻可论荐汉宣帝时丞相黄霸荐侍中乐陵侯史髙为太尉帝使尚书召霸曰乐陵侯髙帷幄近臣朕之所自亲君何越职而举之尚书令丞相霸免冠谢罪数日乃决霸为丞相荐高为太尉以职事言之未为过举犹见诘责如此岂非以太尉掌武之官耶陆贾有言将相相和则权不分权不分则士豫附士豫附则国家安以此而言宿衞帅臣当选谨厚朴忠之人以总禁旅不宜轻用论荐以收私恩或任非其才则开隙生事国之利器所宜慎重
　　论河北边备事宜
　　臣闻地有常险而国无常地此古今得失之势异也古者北有卢龙之塞白檀之险隔限南北中国得之控扼北敌今此二险敌反有之河北地形无险可守自河南北达于澶渊平壤二千里景徳中一旦北骑至河上当是时去祖宗才四十年兵强将勇习知战鬭至烦章圣亲驾敌始惧而乞和河北名将帅杨廷昭马知节李允则何成矩孙全有盛名扈驾则李继隆石保吉内臣则秦瀚皆数经战阵自河决商胡失横陇故道中国亡大河之险虏乘虚捣沧景则山东危愿用张宗益郭申锡言割滨河徳博以隷沧别为一路屯兵以扼敌冲备不虞国之福也伏望圣慈特诏大臣讲究速行
　　论边界守约束
　　臣闻忧患之来多藏于细防而生于人之所忽自边臣赵滋举行界河打鱼刈苇一切禁断由此汉兵多与北鬬累年不絶和好之体一旦至此怨隙之开亦不在大去年八月庚寅大雨水今春彗孛谪见上天不言以文象示下陛下宜思内外忧患弥缝其缺盖有备则患不能深无衅则乱不能起界河武思赵用辈虽时立小忠皆不达大计宜宻行戒约臣观景徳诏安抚司皆防微慎重自景徳以后诏书数更北人打鱼安于积习边吏弛职不复讥呵及至举行旧条而渊鱼见察众狙皆怒履霜巳深坚冰且至愿大臣早为之备国家承平百年与敌通好者六十岁内外无患前所未有近年边遽来上不过侵诬尺寸疆候此夷敌之常态县寨之本职移文足以办之何遽至兴甲兵哉今搢绅中有耻燕蓟外属者若天时未与人事未至而欲妄意难成之福不如讲和息民择良将以守边选能臣而修聘外固欢和之形内修守御之备羁縻不絶守真宗仁宗法度以惠养元元则天下幸甚
　　论西夏事宜
　　臣闻汉武收河南地筑朔方开置河西五郡中国得之以隔絶羌胡不得相通前世谓之断匈奴右臂今尽为夏国所有夏国主谅祚恃犬羊之众济凶父之恶去年不顾誓诏烧刦秦凤泾原两路熟户肆行杀掠满意而去边臣畏懦按兵不出朝廷降诏诘问拒使者不之纳及贺正人至以壕外地属戸为説此地庆歴中西蕃溪洞所献检据甚直诏答巳详近日延州安抚司复奏夏国乞遣使赍状乘驿诣阙其意无他止是申寻前语图起争端臣恐疆埸之忧未息也如闻西人常有意闚秦中同家堡一带蕃部正扼西贼来路泾原若失此险无所隔阂贼马一二日可至古渭古渭可至则秦中揺矣虽闻今年岁在东井为关中之福星家説镇岁所在不可加兵然五纬盈缩进退不常难可恃也彼若不畏天道辄来犯顺盈缩系于天道成败先于人谋若止是论议理壕外地界朝廷必无开许彼见不许有必争之举大集羣丑以挠诸务如闻西贼尚有窥伺边隙结纳熟户之意欲望圣慈明戒边帅豫备不虞绥靖镇抚明遣问探讲练军政以佚待劳彼知我有备决不敢遽起事端
　　论边事
