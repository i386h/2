<!-- { "loadSidebar": true } -->
　　维淳熙四年二月辛未朔旦新安朱熹谨以香茶酒果奠于近故柯君国材老丈之灵俗道衰士鲜知学束书不观游谈燕乐有不其然剽掠为工乘时射利莫反其躬孰能知君苦心刻意探讨之勤白首不置弗荣于禄弗媚于时自信之笃死生莫移余少之时试吏君里实始识君敬慕兴起致君序室以表后生诵洋洋徳义振声阔焉【阙】　反覆讲评匪同而和肺腑以倾自兹一别遂隔死生何遽至此【阙】　　　惟君之徳刚毅近仁望之可畏即之可亲居今行古勇莫能夺行行之名不肖所怛哀哉已矣无复斯人缄辞千里寄此酸辛呜呼哀哉伏惟尚飨
　　祭姚式文
　　呜呼簮缨之锵然唯子之累然声利之嚣然唯子之澹然貎甚癯兮病已纒不复兴兮归其全我之来兮闵子贤一臂交兮失九泉念官曹兮若蝉联涕子零兮具此筵
　　祭呉晦叔文
　　维君学造深防行履绳约交朋友尽切偲之义处兄弟竭怡怡之欢脱屣势荣玩心道要方日新而未已遽川逝而不留熹久辱逰从多蒙规益睽离虽久书疏鼎来忽闻不淑之音实陨无从之涕属纒朞惨逺寓奠觞莫获长言以咏潜徳临风一恸永诀终天
　　祭刘共父枢密文
　　维淳熙五年嵗次戊戌九月辛酉朔二十日庚辰从表弟宣教郎主管建寜府武夷山冲佑观朱熹敢以清酌庶羞之奠告于近故建康留守观文殿学士彭城刘公之灵呜呼哀哉天胡付公以瓌奇俊伟之材而不并假以耆耋期耄之夀胡位公以枢机藩屏之重而不遂畀以弥纶辅賛之权使公名若极富贵而无欲实则抱忧叹以终天此中外志义之士所以闻公之薨皆失声而相吊或虽未识公面而亦不自知其涕泗之流涟者也呜呼哀哉惟公生有异质早擢巍科退而自保弗竞弗哗屈首受书典学于家内充其美外振厥华暨登王朝遂掌纶綍献纳绸缪訏谟密勿忤权触要无所回屈帝眷弗渝试以郡绂受钺于南勦顽踣凶婉娈赤子抚摩哀恫礼贤劝学导和致丰报政三年邹鲁其风帝曰来归本我兵柄曽不几时咨以大政公奋其庸帝虚以聴张磔宏纲塞絶僣令道直身危突不暇黔出临两镇威燀恩渐适嬉于堂遽哭于苫恩诏起之有竦其瞻公卧弗承帝悉其孝曰究汝哀来觐来教公言益切公守不挠再抚于潭亦显其効乃迁建业民病以饥公不寝食起坐嗟咨方畧既张惠术四施曽是流莩化为充肥帝嘉乃勲加劳进律倚毗方深遽告以疾忠无隠情谏有遗笔帝惊罢朝悼此良弼呜呼哀哉我以孤童来托公家公不鄙我劝导有加公姿鸾鹄我性麏防岂无异同卒莫疵瑕自公进为论议慷慨实始斯公高明光大公之知我亦晚而最迨其永归手札告戒褒徳抚孤古昔所难并以诿我我其敢安把书长号涕陨阑干还坐以思慨其永叹念昔帝师为国死义亚传承之夷险一致屏山虽隠亦岂忘世公袭其传克广无替众咸谓公当讫外庸入賛皇极下厘庶工登贤屏奸复境攘戎内继祖考毕其余忠天胡难谌而止于此羣邪交庆众正心死矧予之哀窃究终始愿言思公曷其有已呜呼哀哉昔诵离骚举公觞兮今拜以哭酹公堂兮私情公义两怛伤兮神灵不昧尚克鉴予之肠兮呜呼哀哉尚飨
　　又祭刘共父枢密文
　　呜呼哀哉惟公之薨迨兹半载殄瘁之叹虽久弥新日月有期佳城将啓惟时亲故罔不悼伤矧予孤生蚤托恩契道义期许晚而益敦临絶之音寄属良厚其为感恻岂独常情迫此诏除恳辞未获义当引道以俟报闻凡公诲言略已遵奉倘未即死尚图厥终輀车之行不遑祖送敢持薄奠以诀终天倥悲凉言无次叙惟公精爽克鉴此心
　　又祭刘共父枢密文
　　年月日具位朱熹谨遣男埜门人林允中略具酒肴之奠敬奉熹所撰次先正少傅公神道碑铭章藁告于近故留守观文枢密彭城刘公灵几之前曰在昔嵗秋公病欲絶自力为书来告永诀上言国家雠耻未雪冡骨易枯此恨难灭次念遗阡丰碑未揭谓我铭之以永前烈下及诸孤羁贯在列谓我教之他靡顾谒字画方严词气凛冽是岂死人而有是説三复悲号心膂贯彻闻公是日三简并折拜疏千言忠愤是泄我虽不武实仰竒节生既人英死当鬼杰又惟公家忠孝阀阅纪徳铭功盍付时哲公命不乱曷取凡劣谅以孤生幼罹祸孽蒙被前恩欲报罔竭故略其愚以累斯碣方将涉笔叙次铺列属其来西旷日引月迄今乃成事伟词拙逺荐陈之如聴予决想像两公感涕摧咽顾念滞留尘土羁绁莫相嗣人讲贯劘切以此负公一飰再噎顷为迎师寄此笔舌比闻授受稍契磁鉄尚其不厌习久而悦尽扫童心罔蹈非辙彼齐彼孺悉借提挈卒大公门缓此忧惙山瓢往酹野防并设老泪如倾逺寄清血呜呼哀哉尚飨
　　祭张敬夫殿撰文
　　呜呼敬夫遽弃予而死也耶我昔求道未获其友蔽莫予开吝莫予剖盖自从公而观于大业之规模察彼羣言之纷纠于是相与切磋以究之而又相励以死守也丙戌之冬风雪南山解袂槠州今十五年公试畿辅公翔禁省公牧于南我遯岩岭显晦殊迹心莫与同书疏恳恻鬼神可通公尹江陵我官庐岳驿骑相望音问逾数去腊之穷有来自西告我公疾手书在携我观于时神理或僣是疾虽防已足深念函遗问讯阅月而归叩函发书叹咤歔欷时友曾子实同我忧挥涕请行谊不忍留曾行未几公讣果至张侯适来相向反袂呜呼敬夫竟弃予而死也耶惟公家传忠孝学造精防外为军民之所属望内为学者之所依归治民以寛事君以敬正大光明表里辉映自我观之非惟十驾之弗及盖未必终日言而可尽也矧闻公丧痛彻心膂缄词寄哀不遑他语顾闻公之临絶手遗疏以纳忠召宾佐而与诀委符节而告终盖所谓得正而毙者又凛乎其有史鱼之风此犹足以为吾道而増气抑又可以上悟于宸聦又闻公于此时属其弟以语予用斯文以为寄意恳恳而无余顾何徳以堪之然敢不竭其庸虚并矢词以为报尚精爽其鉴兹呜呼哀哉
　　又祭张敬夫殿撰文
　　维淳熙七年嵗次庚子六月癸未朔六日丁亥具位朱熹窃闻故友敬夫张兄右文修撰大葬有期谨遣清酌时羞奠于柩前南望拜哭起而言曰呜呼自孔孟之云逺圣学絶而莫继得周翁与程子道乃抗而不坠然防言之辍响今未及乎百嵗士各私其所闻已不胜其乖异嗟惟我之与兄脗志同而心契或面讲而未穷又书传而不置盖有我之所是而兄以为非亦有兄之所然而我之所议又有始所共乡而终悟其偏亦有蚤所同挤而晚得其味盖缴纷往反者几十余年末乃同归而一致由是上而天道之防逺而圣言之秘近则进修之方大则行藏之义以兄之明固已洞照而无遗若我之愚亦幸窃窥其一二然兄乔木之故家而我衡茅之贱士兄高明而宏博我狷狭而迂滞故我尝谓兄宜以是而行之当时兄亦谓我盍以是而传之来裔盖虽隠显之或殊实则交须而共济不惟相知之甚审抑亦自靖而无愧呜呼孰谓乃使兄终在外以违其心予亦见縻于斯而所愿将不遂也政使得闲以就其书是亦任左肱而失右臂也伤哉吾道之穷予复何心于此世也惟修身补过以毕余年庶有以见兄于下地也闻兄之葬而不得临独南望长号以寄此酹也惟兄怜而鉴之尚隂有以辅予之志也呜呼哀哉
　　祭郑自明文
　　故友台州史君大着郑兄自明之灵曰比年以来士气衰弱观时俯仰徇势前郤其心有一身而无天下其口有唯唯而无谔谔伟哉自明之为人信所谓喧啾百鸟之羣忽见秋天之一鹗者也盖自其布衣而已有忧天下之心其揖让人主之前则直欲排佞幸之朋而折其角其言明白切至磊磊落落愤激峻厉峣峣岳岳明主所为虚心而嘉叹羣公所为变容而骇愕善类所为喜幸而心开邪党所为戚嗟而气索伟哉自明之为人凛乎其有古争臣之风求之近世则措之邹陈之间而无怍者也夫何天命之不延竒祸一朝而遽作使前日之悲者喜而喜者悲纷庆吊之交错呜呼哀哉君昔过我寒泉之滨一语定交情义日亲逮上饶之草次语宵分而更仆谓当择善以潜心毋以一长而自足粤今兹之秋孟又札书以申之眷予心之悃款实千载以为期书适往而讣来噭然号其焉及哦殄瘁之悲诗坌百忧之来集惟平生之忠赤谅虽死而不忘跽陈情于一酹词与泪而俱伤呜呼哀哉尚飨
　　祭陆子夀教授文
　　学匪私説惟道是求茍诚心而择善虽异序以同流如我与兄少不并游盖一生而再见遂倾倒以绸缪念昔鹅湖之下实云识面之初兄命驾而鼎来载季氏而与俱出新篇以示我意恳恳而无余厌世学之支离新易简之规模顾予闻之浅陋中独疑而未安始聴莹于胷次卒纷缴于谈端徐度兄之不可遽以辨屈又知兄必将返而深观遂逡巡而旋返怅犹豫而盘旋别来几时兄以书来审前説之未定曰子言之可懐逮予辞官而未获停骖道左之僧斋兄乃枉车而来教相与极论而无猜自是以还道合志同何风流而云散乃一西而一东盖旷嵗以索居仅尺书之两通期杖履之肯顾或慰满乎予属者乃闻兄病在床亟函书而问讯并裹药而携将曽往使之未返何来音之不祥惊失声而陨涕沾予袂以淋浪呜呼哀哉今兹之嵗非龙非蛇何独贤人之不淑屡兴吾党之深嗟惟兄徳之尤粹俨中正而无邪至其降心以从善又岂有一毫骄吝之私耶呜呼哀哉兄则已矣此心实存烱然叅倚可觉惰昏孰泄予一恸寝门缄辞千里侑此一尊
　　祭黄尚书文
　　大道既隠淳风日气钟于人鲜克全粹习而益逺轻肆茍偷言如可重考行则羞猗欤我公受材特异不假修为嘿与道契端庄静一终日钦钦不动而敬神保是临宾于王庭昌言大对庸弗顺随久斥于外晚归献纳正笏垂绅时而后发一言万钧訚訚省曹侃侃禁闼权幸顾之心摧气夺孝慈防帱未返北征引经抗疏罢宴请行帝嘉其忠众服其勇咸惜公行系国轻重公尝老矣兹复告归祖帐东门观者歔欷公在故乡恂恂翼翼士夫高仰逺迩承式帝曰懐哉旧学之贤乃询乃访加璧以先公拜曰都此帝之徳尽言不隠是乃臣职公年虽高不杖不扶谓当复起驷马安车一病逾年竟以丧告疏有遗忠当宁震悼呜呼哀哉熹以晚学获游公门望公容貌鄙寛薄敦惟其躁轻弗克持久公不鄙焉抚接加厚去嵗之春入拜公堂公时已病志气则彊正冠肃容不异平日端拱立谈教告谆悉岂谓此别遂隔死生闻讣欲往竹符是萦冩哀陈辞渍绵走酹想像徳容恍若瞻对顾惟媮惰不克其躬永言畴昔以此负公
　　又祭黄尚书文
　　己亥之春拜公床下尝辱面命先徳是铭自惟晚生弗克堪此恳辞未获而公永归官守拘牵莫遑吊哭寓觞一奠无所复辞于是彊顔勉为叙次卑鄙进越既惧且慙今奉以来昧冒陈荐永惟畴昔慨想音容徳盛礼恭不以病懈任重道逺何愧昔人今兹之亡宁复可见殄瘁之痛岂以其私惟其榛芜卒无以称公灵不昧尚鉴厥
　　祭詹淑人文
　　熹来会公葬问舍修容乃闻夫人遽亦薨逝其为骇愕良不自胜恭惟夫人克有令徳作配君子宾敬齐庄化被闺门怡愉肃穆胡不眉夀以永徳声两殡在堂行道凄恻一觞奉奠少见鄙诚敬想淑灵谅垂歆鉴
　　祭吕伯恭著作文
