<!-- { "loadSidebar": true } -->
　　濂溪家世旧衣冠养浩林泉趣自宽堆架牙签闲处阅隔帘山色醉中看鹤归沧海秋风冷猿啸清江暮雨寒惆怅独遗荒塜在松楸远带夕阳残 

　　○送吴惟吉知蕲州 

　　挟策纔看觐　紫宸买舟又见问通津青年名擅才华羙玊阙　恩承雨露新官道雪晴梅褪粉御河水泮柳含春行旌明到黄堂日莫惜音书寄故人 

　　○送人省亲归福建 

　　久别家山■〈宀之〉省违几回目断白云飞于今拜命辞青锁指日承颜戏彩衣闽峤暖云连海戍蓟门春树蔼夕晖差予亦有双亲老送客题诗叹未归 

　　○挽诸处士光禄署丞仲学之父 

　　寿过稀年两鬓秋一生林壑自优游赏春几醉兰亭酒适兴频登庾亮楼鹤化海天霜月冷猿啼野墅莫云愁贤郎昨夜闻哀讣哭向东风血泪流 

　　○送人归仪真 

　　长乐钟声出凤楼喜辞　丹陛拜　宸旒几年宣力勤王事此日承　恩出帝州马度卢沟霜月冷鴈投淮浦莫云收遥知公暇多清　应赋新诗寄旧游 

　　○挽李给事中父 

　　令子清时拜好官先生林下独盘桓隔帘山色吟边见绕径黄花醉后看沧海鹤归云渺渺南柯梦断夜漫漫可怜孤塜平郊外衰草含烟霭莫寒 

　　○送史阴阳官归金困 

　　几年林壑伴渔樵一旦蜚声达　九霄课艺总知龟策妙拜官争羡　宠恩饶归帆晓逐天风急行色春随烟树遥此去想应多得意锦衣光映玊骢骄 

　　○蓟门送别图 

　　千里观光上　帝州到来还念倚门愁西风江渚寻归棹落日城闉别旧游数点远山官树晚一声孤鴈海天秋悬知去去乡园好称寿黄花酒正篘 

　　○送薛京兆还家祭祖 

　　晓辞　金阙佩锵锵衣锦南还沐　宠光游宦两京清誉重诰封三代紫泥香官亭柳色侵行旆驿路莺声送夕阳此去应知多显耀九原松栢倍苍苍 

　　○送陈主事谟归省分题得任城酒楼 

　　南归衣锦出神州远过任城旧酒楼粉堞澹烟迷望眼青帘落日暎行舟云连画栋歌声迥春锁虚窓鸟韵幽千载谪仙名独在莫因风月久淹留 

　　○初度日朋旧过临为贺戏笔书怀念先妣不及禄养也 

　　客边初度几相逢岁岁年年事不同绿酒樽前曾献寿彩衣膝下困春风遥思亲舍三茅下欲报劬劳一梦中珍重故人深见爱也来称贺■〈忄尉〉飘蓬 

　　○送张中书克巳归陕西 

　　几年染翰侍　明光衣绣争看归故乡路指渭城云冉冉春回华岳树苍苍科登甲第才名盛　恩及双亲雨露香悬想高堂称寿日菜衣谩舞醉霞觞 

　　○送王主事父归越布政暹之父 

　　荣膺　紫诰出彤闱逸气飘飘兴欲飞独骑晓从幽甸发一帆春向越江归交游总羡承　嘉渥闾里争看着锦衣何幸老年卜曹　盛羙多应积德古来稀 

　　○送王公器回乡 

　　解却名缰谢是非归田活计莫相违晓开野径宜栽竹暖逐山童好采薇醉后狂歌多得趣客来清话自忘机玊堂青琐经游遍村落从来识者稀 

　　○送户部刘主事归襄阳祭祖 

　　玊陛朝辞出凤城故乡归去几多程褒膺　紫诰　恩波渥贲及黄泉宰木荣路指岘山凉雨歇帆开潞渚晓风轻到家莫忘朋俦好为托鳞鸿早寄声 

　　○送人归无锡为郑监丞叔颙作 

　　不辞千里远相过萍水襟期喜若何夜雨政宜连客榻熏风忍听唱离歌蓟门酒尽尊前兴潞渚帆扬雨后波想到家山多雅趣五云亭上日吟哦 

　　○云萝书舍为社文会赋 

　　幽居谁结傍岩溪苍莽云萝入望迷紫蔓色侵苔石凈晴阴凉度竹窓低香凝白昼尘难到门掩青山鸟自啼知有堆床书万卷几回披阅日沈西 

　　○送庄检讨存礼归省 

　　天香两袖彤墀归路莺声促去期离旆晓沾凉雨湿征帆晴带夕阳迟钟山目断云飞处扬子潮平夜泊时捴羡此行多宠渥萱花宰木共涵滋 

　　○送郑司副雍言归淛东 

　　英年才思竟谁同文涌波澜气吐虹疋马暂辞幽蓟北孤舟远过淛江东篷窻山色青天外驿路莺声绿树中眀到焚黄向何处玊泉峯下海潮通 

　　○送吏科凌给事中归省 

　　列职黄门首近臣清时名誉动儒绅　九重拜命恩波渥千里趍庭彩服新心旆晓悬青琐闼仙舟夜泊绿杨津故乡紫笋茶堪爱寄远毋忘玊署人 

　　○送医官还郑州 

　　旧业荣阳事药栏多年种德拜儒官春风采术蓝田晚夜月寻方宝箧寒杏坞花阴眠熟虎玊炉火暖转灵丹昨来报政趍　天阙归路青山马上看 

　　○送御史还家 

　　年少高峩獬豸冠声名烜赫播　朝端封章达处天颜喜揽辔细行时吏胆寒晓日九重　紫诰香烟两袖出金銮一帆归兴秋江上红叶黄花取次看 

　　○送阴阳官归江西 

　　术妙蜚声达　九天一官初拜称青年晓趍　凤阙辝青琐归去螺川买尽船远浦淡烟迷落鴈西风衰柳噪残蝉岐亭酒尽频回首杳孤帆夕照边 

　　○送王公顺归乡 

　　广阳城外白云飞送客南归对夕晖别路谩斟桑落酒高堂重着老菜衣望中绿柳经霜脆江上青山带雨微明到乡园逢故旧愿言毋惜寄书稀 

　　○送牟御史出镇便道给假省亲之四川 

　　几年不着老莱衣目断乡关兴欲飞　凤诏忽从金阙下豸冠喜向锦城归霜寒峡迥■〈犭员〉声切月冷江空鴈影微悬想霞觞称寿罢又持使节振　天威 

　　○慈寿堂为李御史赋 

　　华扁高标慈寿堂应知阿母鬓如霜娱颜晓舞斑斓服献寿香浮绿蚁觞傍砌幽萱春馥馥映窻丛竹晚苍苍锦舆遥想欢迎处花覆晴阴日转长 

　　○送长汀陈检讨 

　　紫泥晓捧出　金銮思入瓯闽路渺漫孤鴈声迟秋汉迥片帆影断夕阳残红兮荔雨青山湿梦遶先茔夜月寒明到苹蘩供祀毕音书母惜寄平安 

　　○挽检讨母秦性初老孺人 

　　忆从王母驾云軿一醉瑶池竟不醒游子讣来魂欲断慈乌啼处怨难听熊丸香冷尘生箧机杼声仁月万庭若问平生渊懿德请看太史墓前铭 

　　○怡萱堂 

　　为学婴儿喜自狂几回啼跌傍萱堂斑衣舞处生春色寿酒称时泛蚁香问寝楼头天欲曙迎舆花底日偏长从知天性来孝应是慈颜鬓未霜 

　　○送徐知州赴郑州 

　　玊殿朝辞沐　宠光又看行李向荣阳双旌晓度卢沟月疋马寒嘶驿路霜黎庶棠阴怀惠泽衣冠　帝里羡才良悬知竹马相迎处老稚欢忻拥道傍 

　　○梦忆华亭华亭寺名在滇池中书洪益中求 

　　天从飞锡到　銮坡几度华亭梦里过琪树俨然窥色相浮屠依旧枕名阿香销石鼎尘留榻云静松窓鸟自歌行遍当时诵经处觉来还记白云多 

　　○送韦检讨父还庆远 

　　五十年高鬓未皤朝　天万里到銮坡乌纱初着精神爽紫诰新封　宠渥多令子玊堂驰羙先生林壑养天和于今祖饯都门道芳草凄迷柰别何 

　　○送韦进士 

　　雪案萤窓几度秋一朝身到　凤池头看花烂醉琼林酒带月俄开潞渚舟路指龙江云水渺山连桂岭瘴烟收锦幖夺得荣归去应是人夸是昼游 

　　○和待诏王内悦先生留别韵 

　　九重优诏许投簪千里家山独抱琴明月清风黄阁梦青山落日故人心城头片雨沾行旆江上孤帆背夕阴去去莫忘朋旧好鴈来还拟寄佳音 

　　○送陈州判李和之安陆州 

　　多君与我最相知十载遨游在　凤池待漏几同趍玉门?报承　恩独喜出彤墀关河日落孤帆迥驿路秋清疋马迟明到莫忘词苑客公余还拟寄新诗 

　　○送邓日新归韶阳省亲 

　　几年联佩侍　宸旒此日分携动别愁岐路一尊桑落酒西风万里曲江舟青山断处蛮烟合红荔香时瘴雨收自古韶阳多异物肯将钟乳寄交游 

　　○送光禄李少卿归省 

　　爵秩清时列九卿才高　圣主独知名一朝拜　命膺鸾诰千里还家出凤城路指金华烟树迥帆经铁瓮晓风清悬知明到焚黄处春满先茔宰木荣 

　　○送邵郎中之淛东省亲 

　　游宦京华■〈宀之〉省违几回望断白云飞一朝　恩诏九天下千里阙河独棹归鴈影远横秋水阔山光斜带夕阳微悬知先垄焚黄罢又向萱庭戏彩衣 

　　○送杨学士子回乡 

　　为省严亲上　帝州到来几度忆东瓯趍庭已遂斑衣乐在客宁忘慈母忧晓日都门辞故旧西风通潞棹归舟悬知此去多清思驿路黄花总是秋 

　　○送王文显之任 

　　环佩翩翩下　九重匆匆别兴蓟门东一尊绿酒西风外千里青山落照中京国友辞鹓鹭伴关河帆趁蓼花风到官遥想多清暇毋惜缄书托便鸿 

　　○送令尹 

　　都门雪积冻难消拜　命看君出御桥南日渐回飞舄远东风乍落马蹄骄河阳花影春驰道淮浦江声夜听潮宦迹共嗟为客久离歌一曲别情遥 

　　○送陈守道之蕲州 

　　荣棒除书出　九重天香两袖气如虹双旌晓拂荷亭露五马骄嘶柳岸风总羡襟怀涵壁莹应知善政蔼春融公余不忘词林客好写新诗寄便鸿 

　　○送太常魏先生之南京 

　　封章交荐荷　恩荣拜秩容台列上卿玊佩晓辞丹凤阙锦帆秋过石头城征鸿晴度关河迥疏雨凉生客旆清顾我交游怜最久临岐尊酒不胜情 

　　○送张翰英之任云南参攻 

　　簪笔多年侍赤墀旬宣今喜沐　恩私才华总羡名卿荐姓字谁期　圣主知晓日锦衣辞凤阙春风兰棹滇池藩垣后夜遥相忆肯忘鹓行待漏时 

　　○送二尹邵孟辉之丹阳 

　　相识京华半俊英拜官今喜荷　恩荣马蹄未发金台路声誉光驰铁瓮城判笔已知霜雪凛襟怀还拟玊壶清古来佐邑谁无欲独有张玄着令名 

　　○送王太医德斋归乡 

　　几年膺荐住　神京世业岐黄术最精悬市有壶尝寄迹活人无地不知名　皇恩已遂归田愿白首还寻结社盟记得采芝旧游处华阳洞口暮云平 

　　○送史太守常归休 

　　宦路萧条事巳非清时失意觧缨归心怀　玊阙风云遶梦入金囦浦树微作郡尚存黄霸政垑庭喜着老莱衣蹇予独有离群思　京国交游日渐稀 

　　○送味道父楚兰翁 

　　紫诰褒封两鬓华锦衣绚烂映乌纱拜辞　玊阙天初曙祖饯都亭日又斜望里关河飞画鹢吟边官树带晴霞应知明到多清趣看竹频过处士家 

　　○送王文葩归省甬东 

　　东望蓬莱道路遥白云飞处海天高桥门久客归心切枫陛初辞喜气豪紫陌花阴嘶去马红亭夕照醉香醪登堂舞罢莱衣日还拟春江钓巨鳌 

　　○送医官周本庸还家侄壻德贤之族兄 

　　家近华阳古洞天秘书曾受异人传检方夜映壶中月种术朝耕谷口烟医国多人称妙手随时卖药不论钱年来鹗荐承　恩渥袖得香烟下　日边 

　　○送推官复职为邵郎中作 

　　闻说黄堂谳狱平棠阴风静颂声清香凝白昼吏初散花落闲庭鸟自鸣报政喜沾新　宠渥还官又促旧前旌悬知黎庶遥相待千里征帆莫后程 

　　○送周大本还江西 【 曾同堂共事玊署】 

　　幕府才名远近传督储来到　五云边尊前未尽陈遵兴江上俄回扬子船壁水论交思旧雨薇垣寓直忆当年于今惜别都门道后夜相思月满天 

