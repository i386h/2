<!-- { "loadSidebar": true } -->
　　钦差参赞机务南京兵部尚书湛　为诛邪鬼，以昭大义，以正人心，以济鳏寡，以仰称朝廷泽及枯骨之仁等事。谨按吕刑曰：「皇帝哀矜庶戮之不辜，报虐以威，遏绝苗民，无世在下。乃命重黎，绝地天通，罔有降格。群后之逮在下，明明棐常，鳏寡无盖。」宋大儒明道程先生为上元簿，其时邪说胥兴，人心迷惑，明道忧之，人有告茅山出小龙者，则命取，脯而食之；有告某寺佛头放光者，人争往观，则曰：「吾职事不能往。」令取佛头就而观之，自此无光。夫一圣三贤，汲汲乎此者，皆以息邪说，以正人心，庶可明明棐常，而地天不通，妖幻不作，人道兴而鬼道微，不求于鬼而求于人，则教化大行，庶戮不生，而苗民昏乱之化可遏绝也。若水德不类于前哲，钦承圣天子之敕命，以本职兼参赞守备于留都，重有抚安人民之责，夙夜恐惧，莫能报称，罪戾及焉。夫安人民莫先于正人心、息邪说、明常道也，访得京师西城地方，旧有刘公庙，相传云能祸福人，人人争趋信之，无问贵贱贤愚，焚香祭祀者，往往接踵，殆无虚日，男女混杂，有司莫敢谁何。邪说横流，莫甚于此时矣；人心不正，莫甚于此时矣；人民惶惑，费财祈祷，善恶祸福不明，莫大于此事矣。恭阅邸报及咨，十八年十一月初四日，该户部题覆该本职，奏为陈事宜以永图治安事。本月初八日奉圣旨：「准议内开钦依拆毁淫祠刘公庙基地，查无违碍，准作义阡漏泽园，凡穷民死无所归者，悉令于此葬埋，毋使暴露，庶仁政行而穷民不致失所，淫祠毁而朽骨得以沾恩矣！」钦此。除查报本庙基地与城池等项无碍，及大砖城之外，土墙之内，各旧葬坟茔等因到部送司，理合便行拆毁，改造义阡，缘幽明一理，通达无间，必须案伏其罪，事乃有名。或曰：刘公本名洞，庐陵人，本无爵而僣受称公，一罪也。其本庙名号与事迹不少概见于一统、南畿、上元诸志之中，为邪人倡妄，遂附会之，谓有敕封，非也，本无敕封，以为敕封官爵，而冒冠裳以惑人，二罪也。圣王之制祭祀也，法施于民间则祀之，以死勤事则祀之，以劳定国则祀之，能御大灾则祀之，能捍大患则祀之，刘洞有一于是乎？果可与蒋卞忠烈刘忠肃等乎？无其功而妄享其祀，必有为怪诞妖幻之说，恐动愚人而冒取之者，三罪也。或曰：「洞本江西木客也，失其本殖，憔悴投河而死，其尸不僵，人以为神，遂起祠之。」或曰：「洞乘桴而来。」其云乘桴，可知为木客矣。又曰：「洞溺此河而死。」夫神则不溺河，溺河非神也。甘泉翁有门人安庆尹生唐者，失风溺江，亦能不僵，顾亦可为神矣。岂祠之矣乎？审如是，人之诬而不以自白自洁，四罪也。或曰：前时有欲议毁其庙者，神即放火焚毁马快船一。审如是，则放火者，贼人之行也，贼人非神也明矣，况以匹夫奋其私怨而焚毁天子之运船，五罪也。聪明正直者谓之神，犯此五不讳而不自知，聪明安在？邪媚取食，自六朝至今，久假而不归，正直安在？不聪明、不正直而冒神之名以临愚人，六罪也。邪淫横行，坏人心术，军民不安，鳏寡蔽盖，此在皇帝重黎之所遏绝，必诛而不以听者也，此在明道先生之所必取其首者也，七罪也。人与天地同体一气，故经曰：「天地之性人为贵。」刘洞纵容一城土工与人父子兄弟夫妇，及焚亲尸于傍，伤天地大和之气，以致水旱灾疫，人无安生，八罪也。孔子为政三月，男女行者别于途，明常道也，而刘洞因容焚尸，念经罢，则非礼宴饮，男女混杂，以害常道，九罪也。风之顺逆，器之成败，天地之气，神妙莫测，而云：「祷庙则风顺，否则风逆，祷则砖瓦不苦窳，否则苦窳。」是洞以匹夫矫诬上帝，擅天地之权，议朝廷御用之物，十罪也。呜呼！皇天在上，后土在下，三光照临，三才共愤，其罪其愆，曷其能逃？毁乃淫祠，建兹义阡，去邪以正，淫说遏绝，人心以正，风俗以淳，鳏寡得所，而可以敷圣天子明明之化，泽及枯骨肫肫之仁矣！除已行咨都城隍之神，以正阴教外，为此牌仰上元县著落当该官吏，照依牌内事理，作速行提本庙庙祝到官，究问取供，问拟刘洞及庙祝应得罪名，不扶结状申呈，钦遵圣天子明旨处置施行，先具不违，依准呈来。 
　　
　　批上元县毁刘公庙作义阡申文 
　　
