<!-- { "loadSidebar": true } -->
    臣闻谦以立众，明于害（阙三字）为言在不知退，臣敢沥恳固让，披心自陈。何也？臣（阙二字）天枝，遂阶名级，立身终始，窃慕古人。履官途惟直道而行，居圣代而孤立寡援。自陛下纂承王业，致理雍熙，臣以琐微，累蒙任遇。入司宗籍，出按节旄。报恩百用，未申一割。悚惕惟厉，中夜以兴。臣伏以爵本酬庸，秩由崇德，无功庸而冒爵秩，乖寒燠而怒鬼神。《诗》有不称之讥，《易》垂折足之诫。仰惟古训，历选先贤，未有不泽润生人，功在王室，而可骤升重位，安处大名。况今同轨绝垠，韬弦息甲，守戎内地，甘食美衣。举劳无汗马之勤，论兵乏出人之略。方将尸素刻责，岂意恩光荐加。在亭育而则然，当冒而奚若。且桓拨之职，而布于典策，优游二品，师长百僚。自汉魏尤难此选，非夫李固忠谠，黄琼奏议，羊祜以荆州兼领，谢安由戎政特拜。以臣方之，远有所愧。
    臣高祖淮安郡王神通，翼赞神尧，竭诚缔构。勋彰国史，方任此官。在臣何堪？谬继前哲。循涯省分，忧悸失图，垂之简书，不可以训。是愿罄露丹恳，冀回圣鉴，察臣辞避之至，恕臣量已之诚。乞停今授，以俟后效。君犹天也，焉敢饰词？臣限以所守，不获奔赴阙下，拜舞丹墀。无任惭惶恳迫之至。
    ○第二表
    臣某言：某月日奏事官回，伏奉敕旨，以臣让官，即宜断表者。微臣材劣，不足动天。再蒙中诏，曲赐奖饰。捧授之际，襟灵若飞。中谢，臣伏以运属昌期，干戈久戢，人怀圣泽，闾里安。臣总戎无分寸之劳，为政乏循良之异。是以内思陈力，难处百揆之崇；外愧妨贤，愿效九官之让。而宸私荐及，宠命莫回。敢烦君父之聪，用申犬马之志。惟当誓心许国，尽瘁在公，廉问黎，训辑师旅。庶立毫发，以副忧勤。臣所守有限，不获奔走阙庭，拜舞丹墀，无任感恩殒越屏营之至。
    ○代李仆射谢加营田使表
    臣某言：伏奉某月日敕，以臣兼充当道营田使者。捧受丝纶，载惊载跃。臣某中谢。幸忝宗室，沐浴恩波。性惟直方，官绝依倚。凡忝任用，皆自宸衷。常思杀身，以答鸿造。所至之职，励精苦节，苟可利人利国，诚愿悉力悉心。况西戎狡谋，有备无患；东都要害，居安虑危。俱屯偃革之师，岂可不耕而食？臣是以谕临连将士，首建屯田；董所属军人，力开荒壤。近为水旱之蓄，远减飞免之劳。臣之用心，素初于此。又军营衣赐，久费度支，百方圆融，三分全给。在臣守土，固合分忧。此皆尘露至微，岂如山海云益。陛下曲垂天奖，正以使名，荣光荐加，荷惧惟厉。但当抚字鳏寡，训练貔貅，克宣皇风，底靖藩镇。庶申万一，少报生成。臣所守有限，不获奔赴阙庭，拜舞丹墀。无任感恩殒越之至。
    ○为李仆射贺圣制政刑箴表
    臣某言：伏见圣制《政刑箴》，天文昭回，八表皆烛；睿藻稽古，六经不刊。臣某中谢。伏惟皇帝陛下致理和平，跻人寿域。犹怀兢业，重设箴规。酌裁成立制之中，求司牧措刑之本。信成康之能事，盖尧禹之用心，可以万邦作孚，千载垂范，金石不朽，日月俱悬。爰自绳契已还，历选列辟，宪盖代有，词义罕攻：汤制局促于盘铭，虞歌淡泊于琴曲，横汾及纵赏之事，黄竹匪劝诫之文，其余流薄国风，漂沦乐府，典谟雅诰，寂蔑无闻。曷若光启格言，昭融至道，勤万几于一日二日，立盛德于先天后天。长垂四目之明，讵假百官之献。臣职惟方镇，宗忝葭莩，成诵已在于丹心，述宣愿播于青史。臣限以所守，不获奔走阙下，拜舞天阶。无任捧读跪戴跃之至。
    ☆袁司直
    司直，大历十四年举进士第五人。
    ○寅宾出日赋（以“大明在天，恒以时授”为韵）
    日为天经，春为岁始。贞三农而允协于度，调四时而不愆于理。敬其所出，导其所以。升黄道而万化融，出青方而百工起。所以放勋钦明，羲仲是司。协和天意，敬授人时阙其职则厚生斯废，行其典及庶绩感熙，且晓色，清光查霭垂大明於有截，察幽深于无外。守晦明之度数，顺躔次之交会。合一德而无私，位三光而称大。煦育无偏，阴阳气宣。应律管而初变，暖林花而未鲜。兴农功于燠室，发耒耜于原田。既陶陶以受岁，亦欣欣而乐夭。则知日以阳为德，君以政为恒。阳亏则物无仰照，政失则年用不登。睹寅宾之有则，知平秩之方兴。瞻彼涨海，日之所在。出扶桑而吐晖，泛谷而浴彩。贞明宇宙，协顺时候。将虔敬而专其所职。岂出纳而轻其所授。我国家献岁发生，舒勾达萌。警大田于东作，纪斯箱于西成。君德与日德俱远，道光与日光齐明。将授官而守职，俾万化而为程。
    ☆王仲舒
    仲舒，字宏中，太原人。贞元十年策试贤良方正能直言极谏等科，登乙第，超拜右拾遗，累转尚书郎。元和中自职方郎中知制诰贬硖州刺史，迁苏州。穆宗立，召为中书舍人，出为江西道观察使。长庆三年卒。
    ○湖南观察使谢上表
    臣某言：臣以某月日到本部上讫。荣如梦中，不敢自信。臣某诚欢诚惧顿首顿首。臣顷备位省官，孤特无与，自坚内志，不近权门。逞憾者以阴计中臣，伺其颠沛，而臣位从惧进，身自危安，陛下之保臣也。陛下开张至道，以福群生，长人之吏，必以岁久，课其能否，定为差等，使无亻幸人。独臣领常州一年，超居近地，陛下之私臣也。臣当此时，不能称扬隐晦，以纳圣聪，论列奇计，以靖封略，使下有胜臣而未用者，边有战聚而偷生者，是臣负陛下之知也。况今方隅之任，得其人则圣虑安，失其才则众情苦，斯位不细，惟贤者宜之。臣前官已旷，后恩逾重，公议难逭，殒越是忧。谨当日用皇慈，下求利病，镇浮惰之俗，杜奸邪之萌。冀其小康，上简天府。臣之心也，敢有二事！不胜感恩恋阙之至。
    ○为荆南节度使谢恩表
    臣某言：中使某至，伏奉三月二十五日敕，除臣江陵尹兼御史大夫荆南节度观察处置等使者。如纶炳然，中天而下。伏读惶骇，不知所裁。臣某诚欢诚恐顿首顿首。臣既无老谋，又无壮事，尘玷重位，前后六年。将陛下覆帱之仁，煦妪群物，所至之土，方获小安。如日照临，人共知见。臣敢窃盗，以为己功？况文昌六星，将帅为首，非全才硕德，未尝苟居。陛下睿虑神行，雄威电断，将付斯任，尤精其人。过量之荣，臣独虚授，若在梦寐，不敢自期。即以今日，祗命上道，臣团练判官太子舍人兼侍御史杨洽，久更吏涂，兼练戎事，谨差专领留务，待李衡交割。不胜感恩忻跃之至，谨奉表陈谢以闻。
    ○昭陵寝宫议
    右，奉进止，寝宫在山上，置来多年，曾经野火烧，摧毁略尽，其宫寻移在瑶台寺左侧，今属连年，欲议修置。缘旧宫本山上元无井泉，每缘供水稍远，百姓非常劳弊，今欲于见往行宫处修造，所冀久远便人，又为改移旧制。恐所见未周，宜令中书门下及百寮同商量可否闻奏者。守右补阙王仲舒议曰：
    伏详敕旨，以太宗陵庙，衣冠所游，严上之诚，重于改作，实圣人之孝也。但以既经焚毁旧制，将来仙驭所经，恐违虔奉之意。其本地素无泉源，日羞馈祀，出于人力登降，难为亵味。又仲尼有言：“易墓非古。”臣庶兆域，尚重芟夷，园寝之间，岂宜振扰！不可再兴版筑，理足明征。陛下聪明圣神，德叶文祖，寝宫废坠，岁序滋深，独留其功，以候圣旨。伏惟精选信任大臣，严重其礼，昭告陵庙，以通明灵。令于柏城之中，卜其近地，略雕琢之费，因耕稼之休，务录爱人节用之心，副文皇还朴之志。天下幸甚。谨议。
    ○崔处士集序
    帝唐绥之士，年未壮，其文老成者，曰博陵崔秀文。峻亮而坚，刚贞而和，止立而毅，其行也，不迩声利；其文也，文质相制，才气相发，于古人立意中，往往振起风雅。知君者谓君得《诗》《礼》之际，自然之机故也。方将逞词纵翰，为邦国之闻人，遭命否厄，若干年而夭。呜呼惜哉！尝曰：“文之难为久矣。世有执异端为公是，驱法政为利物。或雕刻雪月以趣佻巧，或侈奇诡以新闻见，或拘实而忘雄，或饰辞而契本。使曲直乱次，褒贬错行，作者以压溺处之，未尝吊也。深而通，简而茂，华而不流，纯而不朴，仁义物体之序，属辞兴事之端。于大化也，粲而不殊。作者之教，吾其奉哉！”由是洽帝王之制度以启箴谏，则《汉宣中兴颂》作焉；讽前史之阙以贞黜陟，则《翟义赞》形焉；较英雄之功伐以传后世，则《三杰颂》存焉。其余畅贤人之德，评一时之事，不附于彼，而立于才，累然贯珠，于遗体不可备举。与君游者，犹是文揆人，人在于余地，则君妙识深行，又足征矣。噫！夫彼化工醇其器，坚其志，而不使之遂，岂将惑于从善者之心乎？余于君，从母之昆弟也，尝为碣铭志，君之文，篇目遗逸，乃综而次之，叙而引之。
    ○祭权少监文
    维年月日，从姨弟使持节苏州诸军事守苏州刺史赐紫金鱼袋王仲舒，谨遣某人以清酌之奠，敬祭于故山南道节度使赠尚书左仆射权三兄相公之灵。惟灵天受全气，早挺文学。用道以直，闲邪存诚，心常坦夷而不离法度，操本坚峻而尽归忠厚。自拂衣登朝，周历清重，静专一节，造次于是，内翊皇极，外拥麾旄，贤哲极致，天下荣观。丰禄足以肥家，雄文可以润屋，而奉己弥约，素风逾鲜，禺邛山立，以镇浮俗。呜呼！公之德也，公之器也，寿享期颐，犹谓之夭，况相远乎？论道上庠，犹谓之薄，况不至乎？哀哉！仲舒及冠之年，情契深至，非求道之要，不为辞端；非为文之迹，不著心本。□路尽相致之诚，闲宴谐道旧之适。音容如睹，书札尚新，灵仪宛然，骤隔今古。局守远郡，临恸无因，敬荐酒ゾ，用申平昔。尚飨。
    ☆王颜
    颜，太原人，第进士。贞元中累官大理少卿，拜御史中丞，出为虢州刺史。
    ○京兆府献三足乌赋
