<!-- { "loadSidebar": true } -->
　　王瑞之号友竹居无蕃植常悬夏仲昭画本于斋壁日示亲密其姻契费宗裕因以家藏戴文进王牧之松梅二幅见赠曰为亲家翁结岁寒胜会夫天下古今志同义洽之士常患不能相偶即如生植可移犹虑荣瘁不等安能如此画旦夕聚会一堂真足以取则益志于不言之外可重也况三画皆名笔瑞之宗裕皆名士一取一与无所惭惜是亦足以观朋友之徳也于物也何足题
　　题诚一道人遗书
　　呜呼此诚一先生之所自着手书以遗其子世清者也虽其词语未尽纯正而意实高古要皆自其胸中流出无所滞碍见明识逺不为外物牵制故能发于言也如此视世之巧言善辩足人听闻而中之所存大异者恶足与语先生哉余幼从先生啓防学为对偶亲执杖屦见先生家居甚简薄处之裕如妇子晏然每旦焚香雅坐以待诸生授受毕吟咏不辍所就日数十章客至与之讨论高拱朗诵旁若无人言议偘偘不与俗合充然自有所得闭门却扫暇日一尝往还于先人墓地絶口不絓荣辱事初若不经世故者余时罔能知先生之为高但所见者如此尔及稍长颇预人事叨职京师多游从仕宦间人之进退得失皆不能不以之兴怀然后回思先生如梦斯觉厯千百人真无一能似先生之脱然若遗者使当时在高位能溥其施则守身立政岂直簿尉之能而已哉呜呼虽无老成人尚有典刑在先生诚可谓一乡之达人也读礼之余间与世清道旧故因出此巻俾为题辞感念今昔为之揽涕而书其后云
　　题汀州通判谢君行乐图
　　车马夹罗旌旄拥趋顾眄生色骋怀极娯此君之时也非政也男耕女织山樵水渔使君在野而民自如此君之政也非心也进则能行退则能乐流行坎止夷险克若此则君之心而政之所由善也其存也则民安其去也则民思此非声容物象乘于时者之所能也夫处己治人茍得其道是亦可称矣彼时之于人忽往而忽来犹之造物之刍狗也何足论哉
　　题陈所翁画龙图为伍公矩
　　龙不制于人能高深巨细变化不测所谓不知其乘风云而上天者人未尝得缔视狎玩而能尽察其形似彼三停九似之说亦画家凿空无所阅赏故画者与评之者自古皆无余论要须妙生象外冥合其神别有一种气韵乃称佳致至于传染防缀之工固其余也自非人品高迈胷次出羣者不能此幅笔墨老烂势状殊絶悬睛合口得画家之长烟云蓊郁中多洒墨防真见公储老所泼墨噀水脱巾大叫时信手涂抹老狂态与予平生所见赝本相去万万闻公晚年笔力简易精妙可竝董羽不知此作是其得意者否平生诗文豪壮为太学生已有名声及守莆田为贾秋壑招致醉辄狎之人品胷次果何如者而世之学绘事者乃欲以板刻之手效之斯亦难矣此幅流传人间今为吾友武冈守伍君公矩所得未为不遭也公矩幸寳重之以俟具眼鉴定
　　题链雪斋诗文册
　　陆羽茶经所载原法具备其品第烹瀹节有似神仙家锻链之法至所辨用水必地之幽旷乳石漫流逺隔渟浸者是尚与陶谷烹雪意类雪本和气严凝不由地力宛有真味迨医所谓上池之水于茶絶宜合羽法与谷事而风致益高此链雪名斋之本意也册中作者皆钩深道逺脱略故常有雕炙之论甚哉乡先辈之竒于文也因窃叹汉唐之时文犹尔雅公府而下士大夫居室妄自标榜者絶少为之文者亦惟纪叙其实而华之以论议耳不专以名言相夸也繇宋及元人不古若凡里居林屋山园池馆甚者置一器物绘一树石皆巧有名称以相矜侈为之文者一切依题竝号固己浅近况有立异以为说凿空以为高狥俗以为好争竒竞妍拟非其伦以相迁就其上者不过庄惠之流而下焉者益蔑如也于纪载之实何有噫淳朴既散巧伪日滋民之居处饮食亦不能不于名实况文与行哉此册有图有记有说有题咏皆为崇徳陆景宣作为海昌沈景晖所得噫距洪武至于今仅百年迹其词翰又非今日可及矣顾瞻遗文益憎浩叹也
　　题张复阳画册
　　南山道人所画始于学而终于悟洒墨着笔便自过人絶不蹈袭前辈规格世之从绘事者至不能窥其起辍之迹余平生最爱重之但惜其每画辄立标题为未善耳然亦无害其为画也此册为秀水令庄莹中所作比之常所见者犹为卓异世之人多贵耳而贱目舍近而好逺使遗诸数百年后声价岂在呉盛诸乡人后哉
　　二异巻题词
　　胡景容以二异诗文巻为嘉兴陈景昭求题巻中作者项司马姚公绶赵时望诸公与景昭为同里与之言必有以信其孝孝之足信使无他异亦大过人况适有异哉凡事物梦符数会世常有之景昭因养得鱼因祭得鴈拳拳敬信至老不衰是重于其亲也子之于亲生视其所不怠没视其所不忘吾因其所不防见其所不怠是可书矣况人伦激劝之事虽称述少过义亦何病哉
　　题鼳防图
　　尔雅所载有鼳防郭璞注曰状如防大苍色居树木中然则今之松防其鼳之类也土人熟其居处机得之粥于市市富人见之泽其毛尾意可蓄而驯用厚致之家韬以箧匦饲以芋栗房闼窐孔悉寘筒其间反为之防貍害焉然终不能无畏于人而忘其故熊久则逸矣余方有感于是适友人王宗勲以羣防图属予辞观其齖防视轻举善游疾如生图之状足以穷防之变使富人者早从而见之则固知其弗能驯矣昔鲁哀公时鸟止于东门公乃御而觞之于庙祀以牢膳奏以乐舞鸟乃始悲忧视不食而死是知非其有而与之则物有不安者矣彼以茍得无畏为可以闭其真迹而终身也哉请因着之以为观物者之戒
　　题举业日课簿
　　格式之文甚易也而有不易者存焉顾为之者何如耳竖子甘睡当午或促之饮食则喑呜不应曵其身则攘臂怒扣牀大呼则矍然起蹙额闭目举匕若挟太山视饮食若乌啄鸩毒不能下咽促己者若仇讐反首觇枕籍若将穷日而后已夫饮之食之非难事也而甘睡者则然无他束于气也故有曰先觉矣今日为科举者其易不易何以异此子辈承父兄教养接武衣冠不可不知今日之所从事尚夙兴夜寐勤精不怠以至尔所当止之地有趋之者毋喑鸣毋攘臂毋矍然蹙额闭目毋眎所业若挟太山乌啄鸩毒毋睨趋者若仇讐而一反首焉则他日发防决科在子辈为无厚入有间矣要者其以志帅气乎书曰惟斆学半扬子云曰一哄之市必立之平幸相与勉之其维有终
　　题潇湘八景图
　　潇湘八景惟山市晴岚昼见余七景皆迟夕之时余少年尝于博溪姜文进宅见松雪翁画本经营境色平逺幽雅惨澹有无意生象外而山林人物特寄毫芒于荒闲寥廓之间耳此画品中之最幽致也薄宦驱驰文进与画皆化去不得再见冥思遐想顾尝及之成化甲午乡友陈君以家藏八景圗求叙展巻凝眸虽非向时所见然心领意解彷佛旧游无恙而江山尚可以复识也嗟哉惜黄筌常作此图宋徽宗好画每令张戬乘舟入湘戬绘八景图成而未及上不知筌戬所画与今图亦略相似否语曰千闻不如一见即使彼为神品亦安能如此图之在吾目也君慎藏之遇能赋者然后出焉
　　题周佥宪可大都亭送别诗文册
　　余读此巻而知可大之为天下士也古之人其接人也寛以和而望人也轻以约独于文章公器不少假借茍非其人虽有十万之赀不肯书其名亦有求序逾十年竟不致一字虽白云许氏门人犹不能为其师得铭于虞文靖公况其他乎此册有序有诗有题识累什联篇皆当世名笔言意相侔词翰俱到其所以称美期望于可大者舂容洋溢惟恐不至此岂为士者之疏节而可以幸得乎哉嗟乎海内文章尽在是矣顾君本诸身而达诸事信有如作者所言哉但盛名难副可大尚慎成之宁托交亦预有荣也
　　题寗大叅李佥宪东巡倡和诗
　　士必有识而后有量识量不逾于人虽才不足以济难淝水澶渊之际国步多虞人情未测谢安寇凖方以优逸自居若有余地此非得于识量之高安所为计盖苻坚出于妄动有必败之理契丹实欲要和有必退之势二公灼见其几固已决胜决防于先而围棋饮博特以示闲雅于机轴之外以定众志耳古人谓主兵者必多闻博识乃能有功又谓才多识寡者难免于乱理固有之也方处民窃发银矿譬之饥犬窃防因食毁器若拒戸而搏势必反齧啓户纵之则驯畜也寗李二公以清识逺量处治得宜遂使锋镝之举转为耰锄去古人当不逺顾其从容笑谈唱迭和将不几于围棋饮博之遗意耶不然虽横槊赋诗之才识量不侔卒以取败亦无益也
　　题鎻腰谏图并杂画
　　画三幅共一巻非一人笔第一幅作陈元达鎻腰谏图衣黄中坐者汉主聪执笏偃进者司徒任顗敛容手疏者刘贵嫔鎻腰着树傍二卒力持曳者元达也元达以智佐谏卒能全身悟主古今所无顗叩头力诤式济元达刘贵嫔竭诚致恳以危言反正皆所难得观之有补世教其画虽笔不逮识而当时之意态生色宛可相见至其服制仪度尤得汉聪国俗皆可重也第二幅钟馗击鬼第三幅青牛图青牛图事虽未必尽然于古记亦略可考然钟馗像不过任意涂抹有若儿戏以之属鎻腰事后譬诸进傩剧于韶雅之列真可斥去岂暇论其画品哉
　　题按察诸公会陈都阃宅宴和诗后
　　古之君子于防会謌之间虽甚有道未尝忘徳义之教节其过引其不及防其所或致言者聴者皆有所劝戒取足以成美而代谢存亡在所不语后世道薄情滋宴享逾礼虽兰亭聚景园之事亦不过流连顾惜趋于疏末以文字得名于后世耳此巻皆一时名笔材高望尊不烦教戒人亦无以教戒相成为心者今相去仅三四年浮沉略尽虽所遇有幸不幸而其身心隠显岂得一无过不及可以容喙者使当时能少防其或致以微婉将顺之言而纳约于谐洽乐闻之际虽有褊心之人当亦少自省警不至如今日事宁固非其人也向属和诗亦曾有醉里能醒元亮酒忙中不乱少陵诗之句稍露机轴惜不预此会不能面尽所欲言今追思往事言诵遗章其所感慨又不但如李若虚魏孔渊援古之意而已惜哉癸卯十月彦章复出此巻相与展阅一再为之茫然
　　题杨补之梅
　　予尝见补之墨梅与此巻花蕚相类而枝榦柔劲不同彼老干皆侧笔作而此用双钩法彼或兼水石而此专写梅尤其擅长者观其荒疎古野势若天成如在断篱狭径中见可谓得梅之神矣成章其珍惜之






　　方洲集巻二十一
　　钦定四库全书
　　方洲集巻二十二
　　明　张宁　撰
　　论
　　董孝妇事论
