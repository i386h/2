<!-- { "loadSidebar": true } -->
　　上天命皇元一四海多生硕才以拟其用河北史董二家最着董氏由龙虎卫上将军俊始归国竭忠力战而死越四十余年其门子文炳竟佐丞相伯顔取江南功第一其季子文忠以近臣侍左右朝夕讽议有裨君徳国体兵谋民病者甚伙恭谨谠直人比之石奋魏徴官至资徳大夫佥枢密院事加赠体仁保徳佐运功臣太师开府仪同三司上柱国追封赵国公諡正献适嗣士珍资政大夫御史中丞赠纯诚肃政功臣太傅其余官勲封国并如父諡清献适孙守中今叅知湖广行中书省政事谓正献公行状墓志神道碑事迹有缺遗嘱其客修成家传纂述该悉夫论撰称扬其先祖之美勒在烝彛尝鼎以眀示后世此古昔孝子孝孙之心记礼者嘉之参政之心同乎是心也呜呼为人臣下克忠于君为人子孙克孝于亲忠孝之行萃董氏一门其世美之久而弥彰也有以哉
　　崇仁三谢逸事编序
　　邑西谢氏有讳九成者字子韶子贵赠承议郎尝往见临江谢尚书谔尚书称为宗人书前贤训诫之辞贻之承议六子长公旦字清父一字景周淳熙壬寅十一月生嘉定癸酉贡士明年登科初授迪功郎主永新簿班改通直郎知通城县转奉议承议朝奉三官直寳章华文焕章三阁外厯制机郡倅内厯监察御史崇政説书迁太常少卿丐祠而去起知贑州持宪浙东浙西终闽漕淳祐乙巳卒年六十四次洪字申父申父一字景范淳熙丙午二月生开禧丁夘嘉定壬午两预贡寳庆丙戌免举登科初授迪功郎主江陵簿班改通直郎知万安县淳祐丙午十月卒年六十一其三琳字贡父淳熙戊申六月生嘉定丙子己夘两预贡庚辰登科初授迪功郎南丰簿班改宣教郎知郢县官奉议承议朝奉职文思审计监三省门密院编修拟右司文字出知徽州淳祐丙午奔伯兄丧至家哀恸成疾四月卒年五十九其四公浩其五灏其季公望常卿之子东之字若水仕至儒林郎淮西总领所辖干官万安之子镕之字若砺右司之子清之字若氷父泽授将仕郎总干之子宗斗宗礼宗周宗礼一子宗周二子一为宗斗嗣澄之从曾祖梦隽嘉定庚午贡于乡越五年甲戍随长卿同试礼部自此有事契后五十七年咸淳庚午长卿之孙宗斗与予同贡欲偕予编纂三谢先生逸事多方搜索苦无文献足征又五十七年宗斗之弟宗周以所得一表示予冠以尚书公所贻前贤训诫承议有跋语常卿亦有防语长卿总干遗文若干篇虽厪厪一二然犹幸存此矣三先生俱无行状墓志而三圹记叙述颇详继今傥再裒辑庶防世美不坠呜呼三先生伯仲叔接踵擢科伯叔以清节着闻仲氏亦号贤今长同门三杰焜耀一时盛哉万安右司不幸无后而长卿之苖裔能若是可嘉也夫亦可嘅也夫
　　邢氏孝行序
　　晋散骑侍郎贺乔妻于氏养其夫仲兄贺羣之子率为子乳哺鞠育同于己生使乔广置侧媵后有妾子曰纂于亦子之今观大同穆氏妻邢氏子夫兄之子与夫妾之子恩勤备极二事适相类然于氏为士大夫之妻通经史能文章咸和五年上表于朝援引古今辞义蔚然以此妇人而有贤徳固其宜也邢氏生长民间非有见闻之益斆学之功也而其贤不减于于可不谓难能者哉呜呼近世士大夫不能正身以御家纵其妻悍妬无道无子而不肯子兄弟之子钳制其夫不令有妾阻隔其妾不令有子卒至絶嗣为不祀之鬼者吾见多矣闻邢氏之风独不内愧于心乎夫妇人无非无仪岂欲善行之闻于人而君子乐称邢氏之贤亦将愧夫世之不贤者也
　　项氏守节诗序
　　从仕郎法物库副使黄汝贤妻项氏年十有六而归三十有七而嫠无子止一女守节自誓不复他适其姻亲孔善卿为予言予嘉叹焉易曰恒其徳贞妇人吉象曰妇人贞吉从一而终也呜呼世俗衰漓士大夫或丧其良心况妇人乎有七子而犹不安其室者有矣盛年无子而从一而终可不谓贤哉昔卫有共姜汉有陈孝妇魏有夏侯令女前圣存之于经后贤具之于史今项氏与三贞妇虽所遭所处时位不同其贞正自守一也好是懿徳之人安知无诗以美之书以褒之示世仪则者乎予于是纪其事以俟夫续列女传者考焉
　　赵氏庆夀诗序
　　爱其亲者欲其夀其心无所限极也上夀百嵗中夀八十下夀六十下夀期于中夀中夀期于上夀为人子孙之心皆然广平赵庆甫昔为转运司属官庆其父八十乡贵马尚书徳昌以诗为倡中朝硕彦当代名流莫不有诗一时荣之距今三十五六年矣而庆甫又八十夀且康强行御史台宣使礼其孙也夀其大父如昔庆甫之夀其父自今八十中寿以至于百歳上夀而礼之所期者犹未已赵氏世世有子孙之贤能致爱亲之诚世世有高年之亲得受子孙之奉夫岂偶然者非家之积善何以获天之厚报如此哉礼也将裒诸公庆夀诗为一巻予为之序云礼字仲敬
　　赠琴士李天和序【天厯己巳】
　　新淦李天和儒宦之裔少倜傥任侠客四方即襄阳而家焉防艺之暇寄迹于丝桐子嵩夀年十八已善继昭文之纶蚤慧可尚已天厯二年秋自襄来淦于冬之仲命其子造吾门贻书评三操之殊考五弦之合意若就正于野叟夫术业有专攻天和于琴专业也叟腐儒耳颇究心礼乐之名数而非习于其艺者乌足与议哉叟之所知葢曰匠师之目虽巧而不能不资规矩以成方圆乐师之耳虽聪而不能不资于六律以正五声琴工之调弦也间二则按九徽间一则按十徽宫之于征商之于羽征之于半商皆九徽间二而协角之于半宫必进半徽焉商之于征角之于羽征之于半宫羽之于半商皆十徽间一而协宫之于角必退一徽焉按律定声则然也若审之以耳而不资于律譬犹恃目力之巧不用规矩而能成方员者叟有所不能也至于琴操之古不古此又闗系乎天地之气运国家之政化尤未易以虚言也乐调之声随天地之气运而淑慝天地之气随国家之政化而醇醨三皇五帝三王之盛如春之发生夏之长养秋之成熟一时民庶熙熈皥皥于洪钧坱圠之内陶然太和充满六合其发于声乐而为咸英茎章韶夏濩武尽善尽美后世蔑以加周衰诸侯放恣周未战国纷争礼乐久已沦废及秦燔灭诗书礼乐遂泯絶而无余汉兴不能汲汲讲求以复于古陵夷极于晋隋唐初用祖孝孙乐直谓乐声无预治乱是自安于今而无意于古也开元成一代之典岂能耻其所因之陋礼且苟也而况于乐乎宋世讲求亦屡至大观之大晟乐而定斯时何时也国家之政化若何天地之气运若何而可为此事哉宜其聴者之辄昏睡而厌闻也沿袭逮今不过掇拾唐宋之绪而已夫乐有八音革木不分五声姑未论金石之声舂容匏竹之声条畅惟丝声不然大乐之瑟俗乐之筝一弹一声简短易歇古者升歌四工四瑟倡一和三连四为一然后可配它乐之一声今之琴韵取声于托擘抹挑勾剔打摘而有吟猱绰注泛指等类以衍长其声一琴之中而与古乐四瑟之倡叹同意惜其音调虽非教坊俗乐之比而终未脱郑卫之窠臼以今三操北操稍近质江操衰世之音也淛操兴于宋氏十有四传之际秾丽切促俚耳无不喜然欲讳防谓非亡国之音吾恐唐诗人之得以笑倡女也呜呼此闗系乎两间气运之大数岂民间私相传习之所能变移者哉天和精于其艺达于其本试取三操参互损益之以庶防乎古当今君明臣良超越前代但所在郡邑吏贪谬而民愁怨犹不免亏伤天地之和此惟政化孚洽由上而风乎下由近而渐乎逺贪谬易而循良愁怨转而康乐于此之时所改之操乗革乖为和之休运其近于古也不期然而然矣叟虽期耋尚幸须臾无死冀得一闻此音也天和父子将北游京师人物都防宁无奥学卓识愿赞明君良相之制作者傥出予言谂焉其必不以为野叟之耄言也嵩夀行书此为赠琴士李天和序
　　送乡贡进士董方达赴吏部选序
　　庐陵支邑之逺乡有董氏一族自宋初迄宋末以文儒发身者七八十人祥符甲寅淳滋渊湘一家同父兄弟四人同预贡次年乙卯淳登科明道癸酉洙暨弟仪汀子师徳师道一家父子兄弟五人同预贡景祐甲戍皆登科此其科名之最稠者登科之儒累累相续敦逸官至侍从徳元官至执政此其官位之最隆者绍兴间临川分剏一支邑割庐陵支邑之乡焉由是董氏属抚而文风士气犹如属吉也逮宋之季咸淳庚午定得雷先省翁一家同父兄弟三人同预贡次年辛未定得又登科越四年甲戍江西混补试中太学进士选者讳徳屯田员外郎文肇之十世孙也科举之文甚精宋祚迄课其孙肄业犹不辍比及贡举复其孙天衢至治癸亥预江西乡试贡次年泰定甲子礼部防试人期其文百试百中既而小郤期者望而识者则曰此天将老其才而大其成被特恩长龙兴路宗濓书院处三年职业修举公私交相敬爱以为不特可以文学称又可以政事称也将谒吏部选士友以序若诗赠行者不一天衢之大父殿宋三百年进士之终今其孙肇皇元万亿年进士之始董氏儒科之有人虽运代更易而不替盛矣哉天衢来告行予谓之曰子之家世如此子之才艺如此有光于前有开于后将为皇元董氏文儒之第一祖予辄因子之族推而上之原其受氏之久自黄帝以来若春秋之时若汉唐之际名世者多矣实与庐陵一族相照耀而为古今第一者江都相也葢正谊不谋利明道不计功数语升入孔圣之堂室三代而下以至于今诸儒未有能及者也充子之家学遡而极之有得乎此则文学足以发身政事足以涖官既在人之先矣又将可为圣门四科之首非但为一族儒林之最而已也天衢之字曰方达云
　　赠饶熙序
　　在宋嘉熙庚子抚郡贡士以春秋经第一充第一人者饶君鐆也以诗经第一充第六人者娄君建也二贤长厚君子温然粹然有如玉之徳非轻扬峭拔但以一日之艺称辈流者也晚年并特奏名授官而娄之子一登进士科一预进士贡饶之子若孙骎骎继娄之躅而宋亡科废矣二家胄孝友慈良忠信谨重人人而然目其仪容耳其论议往往与时俊克济世美不坠家闻者哉澄五十年前已与娄之子文辅同贡饶之曾孙熙亦一再及吾门与二姓交际虽久近浅深之不同而知其胄之贤则一也熙在吾家坐间有风予劝熙仕进者予应之曰士之出处各有意熙之才固可以仕其进其退在彼非予所可劝沮也澄抚人也且为言抚之事宋之盛时抚之曾王二姓最盛曾再世擢科矣乃至中书舍人巩周产五人皆进士王一世擢科矣乃至丞相荆国公安石同产三人皆进士其一又特赐及第然二姓之所以盛葢不止于科名中书丞相之文如丽天日月上与汉之贾马唐之韩栁等夷而丞相之志行吾陆子所谓洁白之操寒于冰霜者百世一人而已饶娄二家贤祖父之所积累所醖酿自宋末至于今其蓄也久而深则其发也大而逺乗皇元文运之隆饶娄二姓之盛讵知其不如曾王二姓之在宋乎娄之子孙已小试者未可以自足饶之子孙未一试者不可以自画也志行之卓文章之古科名之显予之所期于二姓者逺且大而不愿其以近利小试自安也因书遗熙俾自朂焉
　　赠陈与道序
