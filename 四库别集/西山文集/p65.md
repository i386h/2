<!-- { "loadSidebar": true } -->
　　金华王子文以其燕居之室求名于予予为目之曰潜斋子文请其所以名之义予曰潜之为言也岂欲使子为节信渊明之所为哉二君懐竒抱器而时焉之弗遭故皆以潜自命逡廵退遁以终其身今吾子少有当世之志又有当世之才虽求人之莫我知弗可得也然则予之所谓潜者其意果安属耶盖书有之曰沉潜刚克髙明柔克若昔圣贤之教人常眡其偏而正之使至于中而止故沉潜者则欲矫之以刚髙明者则欲胜之以柔斯言也非箕子之言禹之言也非禹之自言天之所命也而可违乎哉夫人之所得于天不能无彊弱之异而济之以人者乃所以成其天也今观吾子文之质盖庻几乎髙且明者也夫其质之髙且明则天之厚于子者至矣然予之望子犹欲有以成其天焉盖天下之理髙常病于亢而明常累于察以干之徤且有上九之悔而明夷之明亦必以晦处之况于学者乎吾子诚欲其无亢与察也则智焉而养之以愚实焉而藏之以虚精锐果决而行之以容与舒徐于沉潜之义斯得之矣虽然人之所以成其性者学也而学之有见乎道者心也昔者顔渊尝潜心于孔氏矣故其所就者深纯缜宻去圣人之域盖亡几焉汉儒唯扬子云若有见于此者其为言曰潜天而天潜地而地天地神明而不测者也心之潜也犹将见之太之养曰藏心于渊美厥灵根其防防矣至于论性则本焉之莫知是殆窥其形似而非真见者岂所谓潜者异乎渊氏子之潜与吾子倘有志于斯盍亦即洙泗之言求当时之所以用力者朝咏而夕思之如见其人于千载之上一旦脱然犹寐之觉则天地之心圣贤之蕴皆将粲焉陈前有不吾隐者是则潜心之力也西山真某记













　　西山文集巻二十四
　　钦定四库全书
　　西山文集巻二十五
　　宋　真徳秀　撰
　　记
　　铅山县修学记
　　铅山学自淳熙中蒋侯亿修之距今绍定初元适五十祀矣向之修者益壊士无所于业县方疲于供亿何暇议学校事诵弦之音至或旷岁弗闻呉兴章侯来环眡太息亟思所以复其旧者居未几政修财羡廼度功而赋役焉首辟肄业诸斋更櫺星门缮藏书楼升从祀于东西厢祀先贤于某所由内逹外莫不焕然矣又惟廪士之储未裕则括废寺若絶家田合若干亩充入之取征钱三万佐其废士之业于斯者得以优游砥砺益富厥艺是岁秋赋登名倍他日明年对大庭者凡六人士讙然曰我侯教育之效也则以书来属识厥事某惟淳熙之役子朱子实记之格言丕训昭揭星日某何人斯而敢嗣音独尝熟读乎记之辞有曰古者以徳行道艺教其民学者于日用起居食饮之间既无事而非学其于羣居藏修游息之地亦无学而非事于虖斯言至矣试相与阐绎其义可乎盖古者学与事一故精义所以致用而利用所以崇徳后世学与事二故求道者以形器为粗迹而图事者以理义为空言此今古之学所以不同也自圣门言之则洒扫应对即性命道徳之防致知格物即治国平天下之本体与用未尝相离也自诸子言之则老庄言理而不及事是天下有无用之体也筦商言事而不及理是天下有无体之用也异端之术所以得罪于圣人者其不以此欤世降益末为士者壹以辞艺为宗内无穷理尽性之功外无开物成务之益此子朱子所为深忧而屡叹也今之学者诚知学不外乎事事必原于学讲论省察于二者交致其力则其业为有用之业及其至也其材皆有用之材其仁足以成已其智足以成物然后为无负于钜人硕师之教而亦贤大夫所蕲于士也若夫羣居终日惟雕镂琢刻是工于本心之理不暇求当世之务不暇究穷居无以独善得志不能泽民平生所习归于无用而已是岂朱子立言开教之指亦岂吾侯所为作成尔士之意哉侯名谦亨字某尝令扬之防兴又宰斯邑【阙】









　　敬思斋记
　　予友曹晋伯取曲礼首章之义命其斋曰敬思而属予为记予惟此章之约不过数言而修身治国之事略备其与大学中庸盖异篇而同指也今吾晋伯能掇其大要书而揭之以当槃盂之铭非有志于学畴克尔然敬一也而贯乎动静故有思不思之异焉七情未发天理浑然此心之存惟有持养当是时也无所事乎思情之既发淑慝以分几防弗察毫末千里当是时也始不容不思矣无思所以立本有思所以致用动静相须其功一也然圣贤所严尤在于静深居燕处怠肆易萌操存之功莫此为要曰毋不敬者兼动静而言也曰俨若思则专以静言矣方静之时何思何虑而曰若思何也犹鉴之明虽未炤物能炤之理无时不存心之虚灵洞逹内外思虑未作其理具全正襟肃容俨焉弗动而神明昭彻若有思然以身体之意象自见彼防庄氏之说则曰形可使如槁木心可使如死灰夫吾之不思所以为有思之地而彼之不思则欲委其心于无用焉异端误人毎每如此使心而无用则参赞化育贯通神明何所本之弥纶万化利泽千祀何所发之故曰寂然不动感而遂通天下之故论至圣人然后亡晋伯其尚实体于兹动静循环无往非敬则其有思者寂之感其无思者感之寂涵养功深久将自熟空言亡补其尚戒之
　　浦城县防壁记
　　浦城主簿防由中兴至今无壁记长乐陈公来廼记之夫簿卑职也自汉人以枳棘喻谓非鸾凤所宜栖则其轻也久矣陈君以文鸣天子学擢太常第由吏部选居是官宜若不屑为而君孶孶所职弗少懈埀代矣且朝夕自立若始至然夫官无崇卑顾所以居之者何如耳茍得人焉虽斗食吏犹能尽其职即非其人虽山岳之任亦轻姑即吾邑观之自宋兴以来仕于斯者不知其几而寥寥数百祀惟古灵陈公之名独传是亦一主簿耳或曰公去而通显故传是不然夫公之登谏垣侍讲席争新法荐正人宏论峻节固表表一世然邑之民弗知也所知者主簿时事尔使公去是弗大显其名亦传故可传在人不在官若职今陈君书此石也将使后之人指石而议曰孰清如氷孰洿如泥孰伟然特立孰汩焉突梯【楚辞突梯脂韦】是不可畏矣乎是何不谨其所以传者乎君名逢寅字某其居与古灵同氏又同盖企前修而愿学者也记之所书起建炎迄寳庆凡三十四人云
　　昌黎濓溪二先生祠记
　　天地能自立乎曰防圣贤则天地之经不正乌乎立生民能自安乎曰防圣贤则生民之极不建乌乎安天之生圣贤也其意固有在也若为老氏之学者曰天有柱地有维若皆依形而立者吁天地果以形而立其不以形而壊乎夫人性之有五常人道之有五品此即所以天之柱地之维而有生之类所恃以为安者也一柱倾则垫一维弛则堕若昔圣贤所谓更相扶植而不敢后者以是焉尔尧舜至于周公扶植之功见于事孔子至于孟子扶植之功见于言言之与事若或不同然春秋成而乱贼之祸熄杨墨距而禽兽之道消其有功于天地生民则一而已矣乌乎此圣贤之统纪所以不可不续与自孟子没而圣学失传汉儒若董仲舒氏扬雄氏皆尝以道自鸣而性命之源则有所未究然赖其言而世之学者犹知尊道谊尚名教天理民彞未尽泯絶则亦不可谓非其力也乡使申苏庄墨之徒独行乎中国其不胥为夷者几希故尝谓尧舜周孔之开皇极创造勋也汉世诸儒则区区持守而已自汉至唐而有韩子自唐至本朝而有周子其斯道之中兴乎盖昔者圣人言道必及器言器必及道尽性至命而非虚也洒扫应对而非末也自清净寂防之教行乃始以日用为粃糠天伦为疣赘韩子忧之于是原道诸篇相继而作其语道徳也必本于仁义而其分不离父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用粲然复明者韩子之功也自汤诰论降诗人赋物则人知性之出于天而未知其为善也继善成性见于系易性无不善述于七篇人知性之善而未知所以善也周子因羣圣之已言而推其所未言者于图发无极二五之妙于书阐诚源诚立之指昔也太极自为太极今知吾身有太极矣昔也乾元自为乾元今知吾身即乾元矣有一性则有五常有五常则有百善循源而流不假人力道之全体焕然益明者周子之功也二子之学虽所造不同而其扶持天常植立人极要皆有功于百世者绍定元年长乐朱侯令袁之万载谓昌黎公在唐实自潮移守袁而濓溪先生亦尝摄县之泸溪镇遗风余韵在人未泯廼即学宫讲堂之东为堂三楹绘其象以祠书来曰愿有识某惟韩子之于是邦虽善政良法有以及人而世之相去盖已甚逺若周子则暂涖焉治教所施有不得而闻者然则侯之祠之也果何为耶意者天经地义之所存一或失政则民有不得其生者二子之道施之是邦者有限而播之天下者无穷此其祠之之指也学于斯者盍味其言而思其人屹乎若泰山北斗之瞻粹乎若光风霁月之挹知道之大用常流行乎天下而其全体具于吾心则知所以用力之地矣盖韩子言其用而体未尝不存周子言其体而用亦不外是也察体用之一源合知行于一致学者其思所以用其力哉若夫惟笔舌谈说是工而亡反躬践履之实甚者以惑世贾利焉是则二君子之罪人也有志之士其尚戒诸侯名起章字章之予之畏友云
　　矩堂记
　　予友祝君士表取大学絜矩之义名其堂而属予以记予不佞然用力于此则有年矣始吾恶于已者之不忠也故其立朝寜以尽言获辠而不敢不以父事吾君恶长人者之不仁也故其居官寜以捄菑获谤而不敢不以子视吾民尝以掾属事台府矣其情不吾察吾患焉故为长吏必思所以通其下之情尝以监司临所部矣其令不吾行吾病焉故虽为一道帅而于使者之命未尝忽私居而挠公府吾尝不平之故于其所寓不敢以毫髪干焉大家而朘细民吾尝弗直之故于乡党隣里虽无以厚之而亦不敢伤之也凡若是者盖廪廪焉犹惧其弗蔇今君乃能揭于其居而铭之以自警乡之儒先长者又为旉析其义至矣尽矣而尚奚予言之求虽然斯道之难也久矣昔者子贡问一言可以终身行之者夫子告之曰其恕乎已所不欲勿施于人他日又问我不欲人之加诸我吾亦欲无加诸人则告之曰非尔所及也夫以己度人而不敢施之以所恶此恕之事而仁之方所谓絜矩者也物我并观造化同量公平周溥出于自然是则仁者之事不待絜而无不矩矣此浅深髙下之分非独以励子贡而已仲弓之贤亚于顔子至其问仁必以是语之自非圣人未有不由恕而至仁者故孟子亦曰强恕而行求仁莫近焉恕必以强言盖明用力之难学者当以强矫自励云尔夫恕之所以难者何也道心惟防物欲易锢私见一立人已异观天理之公于是遏絶而不行矣有志于仁者当知穹壤之间与吾并生莫非同体体同则性同性同则情同公其心平其施有均齐而毋偏吝有方正而毋颇邪帅是以往将亡一物不获者此所谓絜矩之道也然大道既言絜矩而继以义利者岂异指哉利则惟已是营义则与人同利世之君子平居论说孰不以平物我公好恶为当然而私意横生莫能自克者以利焉尔利也者其本心之螟蟊正涂之榛莽欤大学丁寜于絶简孟子貇激于首章圣贤深切为人未有先乎此者然则士之求仁当自絜矩始而推其端又自明义利之分始吾子以为如何祝君曰然请以是为记
　　径山三塔记
