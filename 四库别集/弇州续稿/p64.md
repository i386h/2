<!-- { "loadSidebar": true } -->
　　孙君之去自吴兴也当得调它郡而以缪太孺人老不忍违膝下云盖侍养之四阅岁而太孺人八十矣诸寿太孺人者若而人诸所以寿太孺人者若而物而孙君未有以快也顾谓其友陆伯子安得王先生之一言为母重乎而是时余方开郧制阃道阻莫能致其又明年余罢南廷尉还里伯子始以孙君之意来肃请孙君所以迫得余言者谓余能悉孙君悉孙君而后能悉太孺人也余虽椎不文所以不复辞者亦自负为能悉孙君悉孙君而太孺人安于余言也余之守浙西部也所专治则吴兴而孙君为其郡司理凡余所谳狱欲稍轻奠者以属孙君靡不如意即余所欲重而情少不蔽者或情浅而阻它吏案者咸委曲调剂以导余于平而孙君复用干济数领它邑事君未至迎君惟恐后既得代挽君惟恐失之两署则争愿得以为主余素识君以文高重于乡其齿笔月旦人人传说之而不能无逊其锋颕今为吏而亷能固当胡以能长者乃尔得非用太孺人之诲以加损匕箸为惩劝也即夫汉之号贤明母毋若隽氏严氏其二子俱以刻精持法称而二母俱以寛诲之不疑奉而终显延年拂而见法后世谓幸而隽母之言行不幸而严母之言验太孺人以黙成孙君德孙君以黙体太孺人志夫岂特贤于严其隃胜隽母子固倍蓰也抑吾闻夫太孺人之称未亡人也盖二十五云太孺人矢志白日以勤苦振家政抚孙君成立于明格当旌而竟莫之举也岂有司者不能修故事耶抑太孺人过自抑不欲以逝者成生名也耶夫太孺人之未获旌与孙君之不徙官固与于司世道之责然为母者节而恬于晦为子者孝而恬于退其所托同也夫以介山之母子虽号称相携以隠然不能无露怼其视太孺人虞山之里充然太和者当何如哉予故不辞伯子之请而叙赠之
　　
　　寿王母皇甫太孺人六十序
　　
　　岁万厯之丁丑而皇甫孺人者六十矣孺人归王氏而称妇者四十载而遥称母而家事治者二十载而遥有丈夫子二俱为时闻人盖孺人于法得称太云而少子无逸游州庠谋于友陆楚生介而谒王氏之老世贞曰愿得长者之一言以为亲寿惟不佞亦闻之语云近朱者赤近墨者黑夫近朱而之赤之易也则知夫近墨而不染于黑者之不易也当孺人生郡都会诸父登甲第者四人诸姑姊艶而争为容以脂泽倩冶相髙奇服丽笄相侈胜而孺人独恂恂其间质素自检及其归于王氏而王氏尤号称鼎盛夫以孺人之贵司直公为之父而兖州公为之舅而太学君为之夫承云之第甍鳞次于白荡中过者目摄口噤而不敢訾其势甚足以豪而孺人之恂恂犹故也盖不欲以父之贵闻于舅又不欲以舅之贵闻于乡而会太学君属疾疾且久多躁怒孺人婉曲调解之使太学君忘为疾也者家之臧若获忘其为太学君疾也者及孺人之为政而后可知也严篱落易畴畆蚤作夜起劳勤抶惰程入为出盖二十年而孺人嗃嗃之声不闻外然业已饶积矣为二子之诸妇晜弟指以数百计顾其为长者不侵牟闾左裒然二子耳纵不得一命以为孺人荣乃其就者家而家儒而儒于乡人有进媺而无退讟夫孰非用孺人之教耶而所以荣孺人者亦何限耶吾故举而叙之以风夫王氏之为妇为母者若乃颂寿祈福以从华封人之后则诸贤事也非为王氏老者事也
　　
　　寿清卿雨亭陈公六十序
　　
　　当雨亭公之六十也而邑诸生欲得一言以为寿乃其从弟某先焉盖某之父重庆公虽视公为诸父而以道义相规切文业相倡酬若师友唯不佞得后先其间窃托为知公何敢辞公为诸生有声东南既成进士令永丰与王文成公之徒善相与讲明良知之学甚晳而其所居官深得夫绥和匡翼之妙不专治刀笔以故名声卓然有密中牟风迨其用髙第征拜垣慷慨论天下事即以多讳之朝不可犯之大臣而公侃侃自若所论建亦有俞而有咈其咈至于廷杖罢官而不为动公之初入谏垣也握白笔操皂嚢而矢曰身吾君有也非吾有也及罢而喜可知也曰身乃今而始吾亲有也亦吾有也入而裋一褐精菽水之养出而裋一褐放浪山水间融融如也隆庆之初天子下诏收召直言公自徒步还故官以至左右谏修所谓白笔皂嚢者而矢曰身复吾君有也非吾有也然公所操持益切中兴之治取禆于公者良多而已不胜其直容台之副虽名为超拜而阴杜公之口柄臣之修郄者得以考功法而拟公后且坐谪矣公前已请休沐归里则又修其旧所裋褐而喜曰身乃今而复吾亲有也亦复吾有也入而精菽水之养出而放浪山水间而又融融如也寻所谓修郄者既已败而天下之搢绅大夫士日望公之出而公则渐倦于人间事毋论公六十而封翁亦已八十有四矣即天下以不尽究公用为公惜然吾闻之世之获致其伦分于君臣父子之际者抑何艰鲜也公出则以其身为君有而称忠入则以其身为亲有而称孝凡世之所以推公抑公而成公之进退者其用意虽人人殊要之皆以伦分致公者也公可以寿矣程叔子云凡人老而不及亲者其诞日不当为酒食宴乐之事善哉叔子之规乎然执是以衡天下则鲜有能当其寿者而独于公见之虞山之阳尚湖之滨有考钟皷兼彩绣千金寿而万年酬者去公而宁有二耶某其为我浮公大白而语之曰公身真而有矣公之子某且代公为君有矣
　　
　　光禄丞吴惟登先生六袠序
　　
　　称余友于海内者二人为故观察使李于鳞今司马汪伯玉而吴先生惟登皆与之善二君子皆并介少可然雅称吴先生后先为文赠之而伯玉至引其仲子继福入丰干社以先生有九丈夫子而皆文彩其贵为天子从臣者二人太学生者三人名其堂曰九苞而先生之堂在休宁南山中有台曰清啸亭曰倚云宇曰观莲斋曰露葵又有鹤林鹿柴醉乡芝巘之属暇则游息吟哦其间甚适也先生业已六十念与二君子善于天下士几尽而不得余一言为恨其叔子继茂又与欧博士祯伯陆茂才无从辈相砥切为诗号广陵社无从谓余之善之也贽文以寿先生余窃睹传志所称阆风员峤列仙之属在云气间以为必无其人即有之意其游于至恬委和之乡而入于无思无为之境依希乎长在而不灭者迹之终不可得也乃不出人间世而有先生先生世为徽鼎族通经补博士弟子稍困于试去而游京师以笔札事世庙拜官禁近迁令大官会当尚食不乐曰吾安能效孔侍中荣一唾壶耶去而归所谓南山者先生既内足于财九丈夫子争竭力而门户之是捍诸妇修其瀡滫浆酒之役以故不问家而家治其精神游于恬和之乡而思为入于无有之境吾不知阆风员峤作何状庶几于先生得之哉且夫余所闻之化国之日舒以长今天子仁圣垂拱而受成喆辅四夷向风兵革不用即遐陬穷谷畴叟匹妇咸自乐乎有生之味而拟其日之舒而倍长者而况于先生之日何日也徽地四塞其间名岳大溪良禾美箭无所不包绾即不以通一鹿车路而徒周望其云气之怪幻而谓之阆风员峤无所不可藉令不以狎见先生而骤即之曙其貌讽其诗詧其所居处共养与子姓之盛媺而谓之列仙之人亦何所不可闻伯玉已为文寿先生其于文最髙而于先生最习无从试以吾言质之何如
　　
　　赠大叅张儆庵公寿七十三进阶通议大夫序
　　
　　儆庵公之始致云南大叅事归盖阶大中大夫云居久之而上推二宫徽号恩得通议大夫而是时公之子藻积战功至大帅奉玺书总吾大江以南兵事其麾下诸楼船材官将军管懋光等来谒不佞祈一言之寿不佞谓管将军吾甚贤总帅君而信将军言微而请吾固欲寿张公昔者先王之世兵民之用不分其卿大夫虽不无世胄然往往以德代承而其委赆而奉王室者大则共坐论作行之职出则宣其猷力以经营四方故其诗曰方叔元老克壮其猷又曰文武吉甫万邦为宪所谓腹心千城者盖一之也随陆无武绛灌无文则其势不得不渐岐至于明而益遂泾渭矣彼夫魏黔成英之积阀其纨袴无论它未有名将之子一时公交车著名簪笔者然而亦未闻三事九列之后裔收勋于带砺者也此曷故夫亦以介胄汗马之余狃其快而卤莽笔札文士沾沾自喜者利用弱而不屑言兵事也乃张公家阀当拜万户秩三品舍而去之而事诗书四十犹不第然不少挫以成公交车名其为户部郎则职云中上谷晋阳诸饷当天下最危剧为二千石则踞岭右十郡之要害以日与台使监司论质为旬宣则在西南万里外收夜郎滇僰之众袵席而乳哺之然所至辄成其循能吏名不为苟效一旦以筋力不任请天子髙其谊纵之归及归而理家秉修伏臈祀造请酬应不废而又贾其劲为文酒泉石之适于筋力抑又何任也识者谓公始欲以其余之不尽者授总帅君吾闻之总帅君之当来江南也干旄在门剑履在楹泛酒崇肴跪而请受教公若曰而来前夫秦晋之大夫其贤而得老者毋如蹇叔范武子其有子为良将帅亦莫如蹇叔之子与武子之子爕蹇叔之子与殽师叔哭而送之曰余收尔骨焉然其筴败在劳师竭逺而已所谓刚而无礼为败本者叔何以不预训之不尔何不使早避之武子之将老也引如怒遄沮之诗以戒爕俾从容二三子唯敬无何而有鞌之胜师旋爕也后入武子曰毋为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣夫以武子之光辅五君为盟主其得老而授爕将必有制国衡世之术而大较不过逡巡不自伐以居功名而已吾老矣吾不敢望范武子窃望而之为爕也总帅君拜受教以别盖不佞窃从诸将军得君亷仁谋断它善状不可指数然其大指在樽节退让与爕之不自伐者一端而能安于讳武修虩之际则体公教为深公亦可以安于老矣管将军复前曰不谷固知公之欲寿张公也夫以范武子之德后百年而赵孟屈建交颂之若新奈何当公世而失之于是公年七十三矣余乃言曰夫七十者恒福耳不足为公寿即通议之拜一阶半级不足为公寿即更进之而总帅君开制府肘通侯印不足为公寿抑范武子者得老之大夫也而号为武爕良将帅也而号为文其父子之文武交相用也交相成也交相显也公家庶几近之将世世毋替焉以是寿可乎哉管将军曰善请识以往
　　
　　弇州续稿巻三十二
　　
　　●钦定四库全书
　　
　　弇州续稿巻三十三
　　
　　（明）王世贞 撰
　　
　　○文部
　　
　　△序
　　
　　寿大司成稚川王先生七十序
　　
