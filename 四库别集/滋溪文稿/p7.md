<!-- { "loadSidebar": true } -->
　　尝闻周官挈壶氏掌漏刻以正时，朝廷兴居咸中乎节，而鼓角之制所以严暮警夜肃齐乎众，郡县尤不可不备也。昔有中使闻更鼓而知邑令之贤，盖为政者必于事事而致谨焉。然则是役之兴，岂徒然欤。夫以内外之官，近民者莫切于郡县，敷政者莫先于守令，有国者尚焉。今海宇承平岁久，法制宽简，郡县之吏能者舞文以黩货，下者因循以苟禄，故事功隳而廉耻丧，唯君子常思作新其政而后能有为也。归德为郡，南控江淮，北临大河，境大壤沃，方数千里。侯始下车，爱其土风厚完，民生朴茂，第未学以成其性尔。郡中又多昔贤名人遗迹，足以风砺其人，振起其俗。于是既新学宫两庑像设，又构三皇祠宇，而微子、张巡、许远亦葺其庙。招延耆儒，贰其校官，择民俊秀、吏之开敏者，执经授学。旦望舍菜，侯率同列躬诣学宫，以程其业。而吏舍、河防，悉加缮治。侯之在官第数月尔，凡养民化俗、兴利补弊，皆勇为之而不惮也，故因纪谯门之成，并书其事以告于后人焉。侯为人方正有守，不畏强御，施于为政，子爱其民。历典郡邑，名声流闻，民咸镂石，以颂遗爱，不独归德之民始称其善也。虽然，天下之事岂一人所能为，监郡鼎安、知府李侯政固善矣，非僚寀幕府同心赞辅，则亦曷能至是乎！呜呼，使列郡为政者皆然，则治化何患乎不兴，斯民何患乎不被其泽也哉。四年戊寅六月朔记。

　　△盱眙县崇圣书院记 

　　长淮之东，地多平衍。虎山在盱眙县南一里，石润而土美，木茂而泉洁，昔人表之曰第一山，盖因其胜而名之也。至元四年戊寅，监县纳璘不花勤于为政，讼日清简，兴学以训诸生，制雅乐以祠夫子。他日，耆老来告曰：「吾邑在汉为临淮郡，有孔武者，由国子博士来为郡守。卒于官，遗爱在民，民祠事之。宋季，祠毁于兵。今吾幸生治平之世，又遇县侯兴学作士，民之俊秀将日益盛。愿即虎山别建黉舍，以广为学之所，并为祠以祀孔公，不亦可乎！」监县曰：「是维某之责也。」首捐俸伍伯贯以倡其众，僚寀士民咸乐输财助役。是岁四月经始，九月告成。十月丁酉，泗州守帅邑官属行释奠礼。黉舍在山之阴，山三级，上为燕居堂以祀夫子，配以兖、郕、沂、邹四公；中为两庑，右祀周、程十儒，左祀郡守孔公，侑以晋侍中陈骞等六人。下为淮山堂，以居其师；进学斋，以教其弟子。庖厨门亭，咸有其所。合三十八楹，买田四百亩，给其饩廪。以孔公于夫子为十一世孙，故名之曰崇圣书院。乃请于朝，立师以司其教。
　　明年己卯，天爵被命使宪淮东，纳璘不花为图征文，用告来者。按汉至今千余年矣。孔公惠泽及于一方，世犹崇奉而祠事之，矧夫子之道衣被天下万世，其报德报功当何如也。尝闻夫子曰：「君子学道则爱人，小人学道则易使也。」夫长民者苟能示人以好恶之正，则民知所趋向而归于善矣。今盱眙既新学宫，又广教术，将见在官者慈祥岂弟以抚其下，为民者孝弟忠信以事其上，则贪暴之政化而为廉平，哗讦之俗变而为信厚，斯不负县侯建立书院之美意，是亦天爵之所望也。纳璘不花登泰定四年进士，时天爵以太史属获与其事，今持宪于斯，庠序职当敦劝也，故为之书，庶来者有所矜式焉。嘉议大夫、江北淮东道肃政廉访使苏天爵记。

　　△浯溪书院记 

　　至元三年春，佥岭北湖南道肃政廉访司事陕郡姚侯绂按部祁阳之境。舟过浯溪，览前贤之遗迹，作而叹曰：「昔唐天宝之季，忠烈之士奋济时艰，遂复两京，号称中兴。水部员外郎元公结作为雅颂，铺张宏休。抚州刺史颜公真卿大书其词，刻诸崖石。殆今四百余年，过者观其雄词伟画，犹足耸动。维二公风节文采，可使一方之人独无所槩见乎！」零陵县尉曾君进而言曰：「圭家衡山，世业儒术。每读载籍，见昔人言行卓卓者，心慕好之。况二公流风余思，在此山隅，当作祠宇以奉事之。并筑学宫，招来多士，庶几遐方有闻风而兴起者矣。」姚侯曰：「善。」于是曾君命其子尧臣独捐家赀，度材庀工，不一岁告成。中为大殿，以奉先圣，东西两庑属焉。又于殿之左为祠，以祀元公；右为祠，以祀颜公。后为明伦堂，前为三门。周以崇垣，规制宏伟。下枕崖石，前临浯水。表其额曰：浯溪书院。请于行省，设官以司其教。曾君又割私田三百亩，以廪学者。是年，姚侯移宪广西。明年，又拜南台都司。往来浯溪之上，瞻拜学宫，裴回而不忍去。嘉曾君父子之用心，走书维扬，请记其事于石。
　　天爵少尝读中兴颂，有曰：「大驾南廵，百寮窜身，奉贼称臣。」又曰：「功劳位尊，忠烈名存，泽流子孙。」甚矣，人臣不可不知节义之为重也。夫食人之禄而忘其君，曾犬彘之弗若乎。当天宝全盛之时，中外公卿将吏可谓众矣，一旦遭值变故，死社稷封疆者仅十余人，不授伪官者二人而已，何忠臣义士之难致欤。然以唐室之大，文皇养士之久，岂果无其人欤？观夫颜公以区区平原倡义，起兵讨贼，俾河朔诸郡复为唐有，而贼不敢急攻潼关。唐卒赖以中兴者，维公倡义于其先也。及在朝着，数进谠言。李辅国迁上皇居西内，首率百官问起居。元载请奏事者先白宰相，又极论其拥蔽。屡忤大奸而不少悔，卒为所挤以死。初，安史之兆乱也，元公受教于其父曰：「而曹逢世多故，勉树名节。」观所上肃宗时议三策，及说来瑱之言：「孝而仁者可与言忠，信而勇者可以全义」，则岂偷生自私者哉。其为道州刺史，州经寇掠，民生萧然，奏免民所负租税及租庸使和市杂物十三万缗，流亡来归者万余。夫二公言论治行若此，像而祝之，孰不曰宜。
　　呜呼，天之生材足周一世之用，方无事时，人材或不克显，及临大节决大事，则忠义材能之士始表见焉。然则有天下者，可不以贤材为务乎！夫学校者，所以长育人材，而风纪之司又所以敦劝其教者也。往年湖湘之南，猺人数出为寇，甚则攻城邑，杀吏民。朝廷屡怀柔之，卒以无事。当是时，有若二公者临莅于上，彼将听命请罪之不暇，又岂敢猖獗而为患乎。矧其地山峻拔而水清写，其人之生孰非忠义出于其性者哉。今国家承平既久，德泽涵濡，虽荒服郡县亦皆有学，而部使者按临所经，又即山林胜地访求先贤遗迹，以广为学之所，则其风厉治化，乐育贤材，不亦重且大欤。传曰：「志士仁人无求生以害仁，有杀身以成仁。」盖天下之事，岂怀禄观望之徒所可与谋，必振世豪杰而后能有为也。士之来游于斯学者，诵圣人之言，思二公之烈，尚能有所兴起已夫。至元五年己卯冬十有一月甲子，具官苏天爵谨记。

　　△扬州路学田记 

　　维扬郡学田九万一百九十亩，比岁政弛，或为豪民冒种，或妄言沦入江水，或以硗瘠易其膏腴。岁入不足，士始失所养焉。至元四年戊寅，郡侯不华下车，瞻拜学宫，敦延师儒，又广郡士以学。或言饩廪弗赡，侯稽旧籍，檄官属廉敏者泰兴县尹刘节、六合县尹徐居仁偕教授崔宗瑶，分行验视。民畏郡侯之政，不敢欺隐，于是学田皆复其故，增多于前一万三千一百七十亩，共为田十万三千三百六十亩。岁入有余，士获其养，而学制益修矣。
　　明年己卯，天爵被命使宪淮东，旦望趋谒庙廷，退听诸生讲诵经训，盖亦彬彬有可观者焉。侯间来请曰：「郡之学田既复旧贯，恐岁远或去其籍，又将无所稽考。今砻石二，志其顷亩，树于府治及郡学中，尚其永久而有征也。」天爵闻而嘉之。夫国必有学，所以明彝伦也；学必有田，所以育贤材也。维扬号东南名郡，地大物众，家给人足，庙学之崇，隆于古昔。又有宪司临莅于上，将见英材辈出，甲于他邦。然自延佑以来，贡举取士，阖郡不闻一人与计偕者，岂儒学之士耻于自售欤，抑教养之方有所未至欤。夫江、淮之南，其田履亩而赋，民无有闲田以自养者。而维扬郡学有田十万余亩，岁收租入若干万石，则国家兴学养士之意，不亦盛乎！且古之为士者，所以学乎道也。道也者，忠于君、孝于亲、弟于长上、信于朋友之谓也。后世之士有志于道德者矣，有志于功名者矣，其志于富贵利达者，则未足与议也，矧志于刀笔筐箧之习者乎！呜呼，世之有官君子俾俊秀之民役役乎文法之末，是岂朝廷乐育贤材之意欤！
　　盖古之学者为已非为人也，身修于一时，则道德可以表于后世矣。以淮东属郡观之，若海陵胡公瑗、山阳徐公积，经术德业之懿，高尚孝友之风，千载之下犹足仪形后学，激励风俗，视彼富贵利达无所闻于世者为何如哉。今维扬学宫既完，饩廪斯足，士之来游者修身为学，能以先贤自期，则庶几不负圣朝崇尚文化之盛，风纪敦劝庠序之勤，及郡侯振举政教之美矣。郡侯冑出北庭贵族，向为御史，论列无所避。及其临民，劝农修学，辑奸禁暴，民便安之，宪台交荐其材。古称良二千石者，侯之谓欤！

　　△前卫新建三皇庙记 

　　世祖皇帝既一中夏，休兵息民，以建太平。乃于畿甸之南，列置诸营，环拱京都。分立屯田，居者佃作以为养，出者扈卫以启行，军制肃然而有法矣。于是诸营有阅兵之所，邵农之治，庾廪府库之藏，田庐市井之众，而儒学、医学亦各设官以司其教焉。前卫屯营在涿州范阳县之境，建于至元十六年，而医学之设则肇于后至元二年也。三皇之祠，寓于医学，自国朝始。先时卫官绘像祀于治所，简略弗称。至正改元，副都指挥使济南张侯元珪分治屯田，语官属曰：「国家诏郡邑立三皇庙，春秋祀享如释奠宣圣仪，盖所以崇治典遂民生也。今吾卫庙貌独无，非阙典欤。」乃卜吉地于宣圣庙之西，凡若干亩。中为大殿，翼以两庑。圣像衮服，巍然以临，十大医师，侑食左右。前为神门，外为灵星门，共十有四楹，户牖辉煌，瓴甓坚密，周以崇垣，树以嘉木。几席帷幕，俎豆巾篚，靡不备具。经始于是岁夏之孟月，落成于秋之仲月。董其役者千夫长董惟忝，百夫长大都闾、姜惠也。
