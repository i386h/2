<!-- { "loadSidebar": true } -->
　　镇日小楼西，望遥情更迷；更吹来，暮雨凄凄。怕忆庾郎年少日，盘马地，有春泥。依旧白铜堤，裙腰芳草齐；水心亭，蛮榼谁携？一片愁怀无处诉，杨柳外，乱鸦啼。

　　暮雨暗高唐，绣衾余旧香；又争知，梦短愁长？小妹怜人消瘦甚，教驻景，检神方。歌起习家塘，采莲何处娘？断肠人，忍闘新妆。知得官奴重见否，憔悴也，却羞郎。

　　○临江仙（次豁轩「溪边书感」韵）

　　一幅流民图绘就，荒凉烟水堪嗟，不辞屐齿印平沙；溪流分燕尾，何处认人家？茅屋石田成一梦，断崖树，尚■〈奇攵〉 斜；最怜渔父好生涯，钓船流不去，依旧宿芦花。

　　○满江红（和豁轩「对月有怀」韵）

　　梦断西楼，又还对旧时凉月。凭栏久，满襟香露，木犀熏彻。曾笑蟾蜍偷药误，青天碧海无期别；甚而今，人也隔星河，愁难说。香奁镜，菱花缺；瑶琴匣，朱弦绝。剩秋风团扇，为谁重设？追悔芙蓉塘外路，归来轻步凌波袜；向西窗剪烛写难成，相思札。

　　○夜游宫（中秋雾峰夜宴）

　　一笑秋香院宇，月正照彩棚箫鼓，不醉金杯病相误；问今宵，这歌筵，恁分付？玉露零红树，听天外鹤声清苦，怕忆霓裳旧时谱；广寒宫，已难寻，梦中路。

　　○浪淘沙（次留仙女史「落花」韵）

　　崔护去年门，春去无痕，啼红独自度晨昏；谁念宫妆留半面，风韵犹存。蜂蝶正缤纷，静掩萝轩，埋香何用启新坟？但祝飘茵休坠溷，稽首慈云。

　　○小重山（辛亥九日莱园登高）

　　红树萧疏谢傅墩，残山余一角，付闲云；手攀丛桂忆王孙，登高泪，岁岁洒清樽。望远更销魂，夕阳无限好，近黄昏；可怜破碎旧乾坤，西风紧，南雁不堪闻。

　　○青玉案（赠留仙女史）

　　新词解唱黄花瘦，奈团扇秋风后；万里桥西重访旧，容销鸾镜、恨攒蛾岫，憔悴章台柳。当时误被琴心诱，泪湿向谁剖！但愿多情天不负，药炉经卷、笔床茶臼，早晚知音有。

　　○金缕曲

　　海燕重来否？问栖香玳梁金屋，甚时能彀？薄命天涯俱沦落，冷眼人前惯受，最苦是西楼分手。欲遣断云留残月，恨晓风容易吹杨柳；斟未了，翠樽酒。十分慰藉牵郎袖，道从今旧情休变，后逢终有。梦里箜筱朱书在，难觅北亭卢舅。怕则怕盟言轻负，一瓣心香齐声祝，祝东风种出双红豆；天肯许，绿章奏。

　　肠断春知否？为春来无端惹起，伤春情绪。旧院回头荒寒甚，更苦连番雷雨，讶草甲兰芽争吐。速制崔郎旛五色，莫金铃留待他家护；蜂蝶闹，向谁语？一湾银汉红墙路，销葳蕤曲池小菀，春应知处。何时艳阳时节到，芳讯沉沉如故。却恨不催花击鼓，倚遍阑干风正恶，把春愁付与流莺诉；春不管，日将暮。

　　○浣溪纱（元旦复澄、旭东、望洋见过）

　　共酌屠苏酒一尊，春随人也到闲门；帘前桃李笑黄昏。何限去年悲喜事，东风吹梦了无痕；碧纱窗下剪灯论。

　　○临江仙（赠别旭东）

　　一盏孤山新岁酒，多情来别梅花，恨无红袖拨琵琶；愿君题醉笔，粉壁待笼纱。风雪此行须自重，五湖去未携家，神州正是乱如麻；重飞辽海鹤，城郭总堪嗟。

　　○金缕曲（次和豁轩）

　　酒解消愁否？便千杯也浇不散，茧丝心绪。绣阁春寒无人问，尽日片风丝雨，噤瘁得花心难吐。十里石家新锦幛，让后庭玉树深深护；莺有恨，燕无语。萧郎隔断侯门路，梦随风化为蝴蝶，归飞旧处。春去春来人事改，正叹园林非故。忽唤醒城头画鼓，离恨转深何处写？对影儿独向残灯诉；云鬓乱，起来暮。

　　○浣溪沙（诸君赐和再踵前韵）

　　亲擘黄柑荐酒尊，玉梅花下掩重门；片风丝雨日初昏。万里看飞孤雁影，一枝横扫旧巢痕；人生聚散不堪论。

　　○祝英台近（壬子元宵，悔之、复澄、豁轩同过草堂，雨后对月作）

　　倒金尊，摇玉尘，花底越吟苦。待月眠迟，宝鸭冷香炷。夜深丝雨初晴，罗云不散，怅九点齐烟何处？感今古，谁更擪笛津桥，唐宫曲偷谱。料得灯楼，永夕罢歌舞；茫茫天上人间，海枯石烂，问此恨嫦娥知否？

　　○前调（次韵再酬诸君）

　　听秦乌，看汉月，岁岁此情苦。说甚灯期，窗下短檠炷。少年南陌遗香，旧欢如梦，叹和梦也无寻处。谩怀古，又是柯烂棋残，伊凉换新谱。茸帽梅边，随意插花舞；人生离合何常，明年今夜，更樽酒共论文否？

　　○长亭怨（秋风）

　　乍天际清商徐奏，旅雁程催，暮云鳞皱。香散银塘，水仙衣薄怎禁受？有情团扇，留不住君怀袖。檐马梦中鸣，一霎判炎凉时候。搔首，怅琼闺路杳，只听碧天声逗。刘郎去也，问谁咏菊芳兰秀？正乱叶扑簌飘阶，怕飞坠邻家鸳甃；镇西望愁予，人隔红墙知否？

　　○惜秋华（重九前一日，豁轩、补牢见过，用「梦窗飞翼楼」韵。）

　　颷馆登高，算佳期又近，传书无雁。亭树渐疏，凄凉数蝉吟晚。西山翠瞰墙头，奈画阁重帘不卷；寒浅，入霜砧正催兰闺针线。摇落对秋苑，谱商弦一曲，暮愁难剪。叹吟帻甚处坠，鬓凋心断。先期暗约鸾俦，泛菊浅幽怀偷展；遥劝，有新蟾挂垂杨岸。

　　○临江仙（小筑四阕）

　　久矣吹尘无好梦，奈何风伯相仇，瓦鸳飞遍小溪头；天应未许，中岁筑菟裘。辛苦牵萝重补屋，天寒倚竹堪愁，一枝栖息拙于鸠；万间广厦，奢愿若为酬。

　　少许先畴都在此，蛟龙与我相争，欲凭竹石作干城；朝来尾角，黄鹄报波成。力挽狂澜吾辈事，区区田舍犹轻，思将恨海总填平；临流踯躅，岂是羡鱼情。

　　家在空明云水际，白茆红瓦参差，秋瓜蔓陇豆升篱；荒寒郊落，光景恰宜诗。门外小池新凿就，池上孤岛无依，手栽桃李驻春晖；成阴结子，食报定何时？

　　家具无多车载到，贫如东野谁怜，文窗棐几略新鲜；山妻稚子，相顾已欣然。回忆廿年离乱事，崎岖随母三迁，只今遗像影堂悬；乌私欲报，肠断隔人天。

　　○倦寻芳（和豁轩韵）

　　我斟绿酒，卿倚红腔，且慢归去。小劫华严，牢落一般情绪。耳畔琵琶胡语咽，何心金屋深深住；怨佳人甚东西沟水，便吟愁句。看满目江山摇落，谁解吹红？再着霜树。绝代文章，落笔总惊风雨。勾引梅梢春又到，多情莫叹才华误；燕巢倾，问乌衣寄身何处？

　　○四和香

　　倚仗看山山正睡，鸟唤苍烟里；又近黄昏日将坠，溪水急，风吹袂。我自荒寒逃物外，赚得诗人至；漫笑刘郎门深闭，聊种菜，消英气。

　　○湘春夜月（用黄雪舟韵，送献堂西游中国，时南北方倡分立）

　　望江南，凭阑飞去骚魂。苦恨蜑雨蛮烟，楼外昼常昏。径买片帆西渡，任故园花柳，惜别残春；羡结交四海，元龙未老，豪气犹存。前程细数，黄梅节近，人在吴门。伍相荒祠，听不得玉箫呜咽，吹起风云。人情叵测，看荳萁煎到同根。池水皱，算干卿底事？伤时热泪，空湿襟痕。

　　○琐窗寒（和豁轩韵）

　　荏弱孱躯，温柔细语，劫风吹远。中宵酒渴，梦里时时错唤。算穷途相依半生，怕人刚叩情深浅；唱一篇哀些，人间天上，可能听遍？春短，知难恋；更苦是难逢，夜台鱼雁。百年有几？我亦无多时返。问天天山蘗涧松，死生流转何处见？最凄凉女哭儿啼，乍彻灵床饭。

　　○前调（再和豁轩）

　　未惯生离，那堪死别？隔重泉远。欲寻去处，妙子稠桑难唤。乍新巢双栖未安，叹伊福薄侬缘浅；忆廿年流落，牛衣鸿案，苦俱尝遍。长短，前因恋；纵早替量珠，未成孤雁。知音会意，争似倩魂难返。对灯前春风画图，绿窗鬓影长梦见；忏情痴便欲灰心，去乞伊蒲饭。

　　○前调（三迭豁轩韵）

　　梦醒春回，房栊寂寂，彩云飞远。罗窗镇掩，懊恼流莺空唤。记三生钗钿誓盟，此情海水量深浅；到如今赢得檀奴哀什，素屏题遍。发短，遗簪恋；况等是惊弦，劫余哀雁。尘缘撒手，恁便玉京先返。断肠人春心渐灰，旧时月色应照见；纵桃花赚入天台，肯吃胡麻饭？

　　○杏花天（咏杏花）

　　嫣然初破东风笑，宋墙畔窥臣娇小。暖香夜夜花丛抱，蝴蝶那知人恼！解赋道枝头春闹，有谁似尚书风调？醉锦坊中移种好，莫遣酒家村老！

　　○望海潮（春潮）

　　春来春去，潮生潮落，年年岁岁相同。鹿耳雨晴，鲲身月上，几番变化鱼龙。海国霸图空，剩苹洲铺练，桃涨翻红；吞吐江山，军声十万势犹雄。群飞乱拍苍穹，愿杨枝入手，咒使朝东。弱水易沉，蓬山难近，骑鲸枉候天风。万感倚楼中，恨浪淘不到，块垒愁胸；判作随波鸥鹭，身世托渔篷。

　　○垂杨碧（春柳）

　　风似剪，剪出万千金线；无力解将斜照绾，笛吹春又晚。不种灵和前殿，舞断柔腰谁见？替诉长亭攀折怨，枝头莺百啭。

　　○踏莎美人（春草）

　　绿映波光，碧连岚影；春工绘出郊原景，芳菲又遂岁华新；换却一番裙屐踏青人。南浦魂销，西堂梦醒，采香无复年时兴；天涯何处望王孙，最恨萋萋没尽马蹄痕。

　　○柳梢青（酒旗）

　　指点糟邱，一杆风影，青扬街头；袅娜千般，客心先醉，不待登楼。无端摇曳春愁，怕回首高阳旧游；燕外花梢，和烟和雨，卷了纔休。  
　
