<!-- { "loadSidebar": true } -->
　　魏家湾头水清浅十里长堤栁如线舟行且止不须牵明月已照长堤前狂风俄然动坤轴雪浪云涛互奔逐湾头有客轻远人弯弓纵矢夸入神满目荒烟转愁棘铿鍧金鼓传呼急共判相与坐天明已喜平安及晓晴人生得失岂足计奈此惊忧非客意恨不乘风一夜归船头画鹢长如飞
　　古木寒鸦为锡山王敏行
　　空山古木烟雾迷髙枝直与浮云齐垂萝落落绾晴黛寒竹萧萧含晩凄好鸟飞来喜相托争向夕阳深处栖风霜不厌老幽谷羽翼自可凌秋蜺空怜返哺起深思正尔月明闻夜啼
　　题秋江归棹图
　　落日未落悬林梢西风芦荻秋萧骚秋江水浅石齿齿古堤杨柳凌云髙三老长年何促速百丈牵船过林麓布防无恙晩初收急篙撑向前村宿家住前村深复深翩然谁识归来心脱身风浪老亦足放迹云山何处寻君不见陶潜松菊荒芜久张翰莼鲈果何有乡思方浓宦味轻防鸿一去空翘首此图不辨陶与张呉淞远矣更柴桑我生窃禄愧无补时望白云懐故乡
　　题胡马图
　　大碛飞沙白于雪北风怒号海冰裂髯胡把控正愁寒地上骐驎汗成血骐驎元出洼水中朝刷天河暮崆峒飘飘四骏尽龙种风神各异筋骨同紫燕飞兔思腾踏走狗苍鹰气萧飒雄姿自足畵图传竒材岂与驽骀合一匹虽瘦标格存试出还空冀北羣伏枥谁能保终惠行边犹解防髙勋可怜共饱沙塲草无由一骋千里道天涯霜露莽萧条秪恐骅骝易衰老髯胡髯胡不敢骑好从重译献彤墀玊台阊阖阅清峻却看黄帕葢鞍时
　　三鸶图
　　新荷织风翠如剪属玊孤鸣水波巻何时旧侣防飞来并逐沧浪弄清浅羽雪经春犹未消顶丝飏日轻飘飘窥鱼来往思无限髙洁不受渔人招君不见画图彷佛差相儗千古长怜鲁文子
　　贺英国张公射防歌
　　文皇报功铭太常异姓独数河间王上公茅土传无疆矫矫孙子承其芳文韬武略众所臧中朝注倚麟凤祥先皇召见七宝床寻常雨露沾濡滂我皇继统御明堂熈熈民物归虞唐岂以盛治忘豫防简阅戎备心皇皇维时四月天艶阳勅开射圃西苑傍黄屋左纛临中央虎贲貔貅侍两厢旌旗巻云白日黄金鼔殷地晴雷镗诸侯剑佩纷以跄装束绣帽云锦裳雕弓韔服矢插房拱翼趋进仍雁行惟公年少思奋攘况复第一爵序当挥鞭纵辔意气扬蹴踏神骏惊髙骧瞥若掣电流晶光手中白羽鸣秋霜参连破的相铿锵飞鸟退伏兔走藏应落彀非蹶张却笑一箭空穿杨众目愕顾风囘飏懽呼振耳声洋洋后来继者谁颉颃鹏鹍斥鷃难为翔天顔有喜宠命将劳宴特赐流霞觞更有宝镪来上方明日恩诏传貂珰内帑蕃锡礼数章黄金腰带蟠龙香擎出里巷增辉煌受之百拜喜欲狂眼前纨绮惟膏粱惟公令望如圭璋巧力小试讵足量胸藏甲兵十万强风云千载逢明良天生老将登岩廊隐然与时为津梁威名震慑戎与羌天山大定四海康由基仁贵何足长我歌虽短意则详庆源已拟后寖昌河间之水通天潢千秋万嵗同汤汤
　　御隄烟栁
　　东风二月千门晓紫禁暄妍暖云绕玊河隄畔赤栏桥髙栁依依得春早柔条袅娜百尺垂蘸水防破青玻璃晴烟一抹鎻深碧晓色正与春相宜暖风忽听黄鹂啭入望糢糊迷近远鲛绡帐薄疑未收翡翠帘轻不堪卷日高忽觉散浮隂无限韶华连上林纷纷万卉足生意自是皇家雨露深
　　喜雨诗
　　都门二月东风早布谷声声弄清晓农作将兴土脉融田翁屈指春多少黄尘飞扬白昼昏暖日渐烈天无云商岩何人慰渴望为我一洗枯槁根兀坐书斋深叹息忽听新雷起西极霡霂微施造化权空蒙已谢沾濡力起来细数檐头声随风润物如有情东郊多稼足生意上林芳树抽繁荣万彚生成借时雨优渥今看遽如许击节长歌云汉诗闵雨忧勤荷明主
　　田家喜雨歌
　　韶华荡漾三月天緑杨枝上嘘晴烟田家望雨心正渴鸣鸠数声风飒然墨云低覆塍头树好雨弥空下如注润物潜看霡霂流及时溥谢甘霖布宿麦芃芃穂渐黄新荷簌簌初抽秧总为朝来一犁足坐令终嵗成丰穰丰穰有兆懽声作击壤长歌物咸若四海均沾造化功题诗为纪田家乐
　　冬雨叹
　　近山茫茫远山黒万里乾坤同一色前乱脚雨如麻里孤踪泪成血嵗云暮矣三日雪冰凝初晴地犹裂不堪两日雨经宵一防一声心寸折新坟已筑髙嵯峨旧坟犹作荒坡陀长镵欲出泥没胫对此踟蹰将奈何青松初长三尺过买栽远自南山阿一时委积不复数防奴失喜炊薪多年来苦恨穷愁续把巻茕然不能读寒灯冷雨愁转长忍听东邻夜深哭晓起邻翁来致辞丈人虽苦何足知谁家葬母水盈坎腊月庚申从师己亥十二月予宿墓所躬筑先曾祖以下诸塜兼手植松桧百余本于墓道之旁两日为雨所阻既不敢登垅又小树移自远地生意萧然坐成愁叹忽有工人来云此庚申日也者甚众苦于冒雨几弗克襄事且叹慕先君之盛福云予因忆向亦几用此日幸不为师所误语毕漫记于此
　　防凤行寿李裕之秀才父母
　　金乌刷羽扶桑晓蜃阁龙楼海天杳眼中指防望蓬莱波心一防青山小蓬莱寿翁须髪苍霞裾独速揺璚珰手持云笈控朱鹤来访李耳长生堂为言仙李蟠根久丹实轮囷大于斗上有髙巢防凤凰相对如宾复如友老雄文采光陆离朝阳哕哕呼其雌并饮瑶池饱玊液聨步瑶阶餐玊芝莫道春流緑如剪已见蓬莱水清浅莫道蟠桃几度花不把繁华挂防眼闲来共憇丹山梧夣游圆峤仍方壶逍遥忘却老将至慰意更有二灵雏大雏已负冲霄志览德将为太平瑞小雏羽翼亦已成相逐相随阅清世寿翁语罢呼麯生冰弦醉弄南薫声夜凉如洗不知暑宝婺正映弧南明忽传翁姥佳期共泥椷拟致长生颂仙軿望尽鹤飞遥聊向尊前咏防凤
　　喜雨謡
　　辛丑之嵗自春徂夏亢阳不雨流河不通水脉几絶农事弗修漕纲且沮遍祷羣祀天意弗答乃五月九日癸未始雨达旦未止也喜而忘寐因效里謡一章
　　寒芒万丈飞天锋东西交射层霄中【岁暮十二月廿二日夜有天锋见十数茎】火云盘礡不肯散焰光时作烧天红【自后恒有火灾人皆夜夜防之】六鳌屃屭撼坤轴【二月十日地大震】却送江南三月风【一春皆大风】喧豗卷尘蔽白日咫尺浮翳成昏防【恒有霾翳】两丸黒白互荡激十日始怜后羿功【三月四月间日间毎有黒气如丸相荡且多】相逢尽道水脉涸巢湖有路行人通【人自江北来者云巢湖干人自湖中行如陆地云】髙田低田总如赭踏车不救秧苖空庙堂祝币来羣公纷纷走谒缁黄宫痴童呼天口欲裂天亦不闻如耳聋我意天应悯赤子似恶此举真愚庸片云不生暑威炽嗟我絶望心力穷五月九日水羊舞忽然雨脚来蒙蒙夜深萧飒飞转急决渠涌壑来神工我知此雨岂人力枯槁振起生意融我不愿天能雨豆【时有雨豆之异】谁解作粥苏疲癃我不愿天能雨针【时有雨针之异】谁解补衮为华虫但欲此雨滂沱足三日叱咤海若鞭苍龙河流滔滔通万漕田畴拍拍酬三农拟效周诗赋云汉载仰帝德歌年丰
　　戏题素扇短歌
　　君不见秋空月十二阑干照圆缺金波半泻落苍茫欲与人间洗炎热又不见春空云巻舒重疉成氤氲一片飞来不盈把翛然殿阁生微薫匠意经营削寒玊方寸机关巧装束云青月白指掌间伐尽剡藤犹未足我欲扬仁风置之懐袖中乘时致身贵有用乾坤阖辟谁为功赤日迟迟驻南陆却忆闾阎苦蒸溽咫尺一动揺引领望清肃云有隂月有隂巻舒圆缺皆天心安得春云秋月十万里尽令四海除烦襟
　　送刘时雍赴闽藩参政
　　新栁初黄新水緑两桨如飞片帆速使君欲发须少留听我离歌写中曲与君结交二十春重是同年兄弟亲玊堂退直共书史金阙趋朝聨佩绅我惭迂朽百无用君向戎曹转增重白靣书生乆议兵赭衣将士皆知颂指挥筹防功业多一官濡滞如君何闽粤分藩信小试金绯皆恩波海道澄清借贤守亦是同袍旧时友【时同年姜用贞为汀守善捕盗有声】烽烟不试瘴烟销君往临之复何有喜君雅识毫髪精喜君雅操氷霜清独怜君今别我去千里万里难为情短歌易尽斜阳暮执手踟蹰立中路男儿壮志轻别离极目青云渺鹓鹭
　　分题得西湖送张亚参公实还浙
　　西湖清湖波万顷防空明鸢鱼鸥鹭自出没芙蓉杨栁交敷荣丰乐楼前船里散满丰年弦管声李相遗功存六井苏守新隄直如绠善政应垂千载名岂为游歌乐风景使君清操西湖同使君作宦西湖东十年惠泽被民物湖水迢迢宁有穷来朝曾踏湖边雪归去重看湖上月好挽天河一问津星槎早与西湖别
　　八月四日五鼓大雷雨达旦感之因题白宗璞户部画龙
　　八月四日秋始分霹雳忽送千山云星斗无光天地黑须臾雨卷银河浑似惊神龙起挥霍夭矫中霄露头角眼光掣电灭复明鼻息轰雷止还作鳞虫变化龙独灵下上碧落蟠沧瀛有时奋迅雨寰宇坐令四海歌秋成我闻秦关旱未已安得甘霖遍千里拟续坡翁起伏龙何必呉缣写形似
　　题九马图
　　穆王八骏名天下此马雄瓌岂其亚渥洼夜堕房星精神物应随牝龙化纎离騄駬少为贵三十六蹄更堪诧想当阊阖辟清晓霓旌队引銮和驾朝囘初遣脱金覊呈了曽看覆黄帕天廐深严日正长奚官出牧乘闲暇晴隄水满栁隂森芳草防茸犹可借长嘶深浴各有适俊骨竒姿本无价只今承平息边燧戎垒征鞍不须跨长嗟健步何由骋骐骥驽骀等衰谢王良伯乐会有合足下风云生叱咤追电终轻万里程直歴蓬瀛蹴嵩华
　　送友赵景芳以乡进士出宰商河
　　君不见鸾刀出冶新发硎锋芒挥霍孰敢婴庖丁购得宝如玊十牛一日无完形又不见轻车载舝初发轫骏马翩翩驾双靷乘风揽辔随所之万里亨途在俄瞬赵君夙负冰玊姿凌云早折蟾宫枝寻常不遇若有待四十作宰元非迟牛刀小试君休惜一叚坚刚在操执剖决何妨及隠防肯綮仍期剸繁剧名驹伏轭歴太行欲行未行犹自伤一朝推毂伯乐手却看驰骋趋康庄远到从今亦何有明日商河独翘首驱车在道剑横腰且醉都门一尊酒
　　题胡骑纵猎图四首
　　清霜落尽塞草黄惊飞山鹊东南翔飘然栖息自有适海天一色秋茫茫紫袍白马者谁子玊鞭半绾青丝缰自远望之重太息虽有矰缴安能将
　　黄沙漠漠吹西风髙原草树交深丛嗟哉狡兔自三窟失身何处潜其踪猎人手挽明月弓追逐更骋胡青骢眼中得丧君莫讶归来欲慰君庖充
　　野濶天空云影孤白沙浅水经霜枯聨翩何防起防雁稻粱谋远思江湖忽然见此蚪髯胡雕弓满控金仆姑何当健翮快髙举莫遣朔风吹緑芜
　　胡儿匹马明霜臂韝正立孤鹰苍举头防影夕阳外野鸭相呼云水乡苍鹰欲奋鸭惊逝披图不觉增慨慷天生万物贵得所同类相残徒自伤
　　题唐子华枯木为曰川学士
　　传君好畵欲成癖长缣巨轴堆满家江南钟沈动连幅更有呉兴唐子华子华笔力独苍古参天老木纷如麻云中蛟龙怒且攫海底瑚欹复斜大者时闻撼风雨小者恍若迷烟霞柔柯蔽空积苍翠老干碍日争槎牙根蟠怪石起突兀谿流斗谷随低洼初疑三军罢远猎旌旄十里犹防又疑八月渡河汉彷佛博望初廻槎呉兴公子墨妙者往往落笔人惊夸松雪斋中脱见此亦且退避相咨嗟萧条异代感陈迹至宝郑重谁能加还君此巻挂君壁一扫凡品真涂鸦
　　雨中题徐州苏指挥湘江暮雨竹
