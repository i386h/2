<!-- { "loadSidebar": true } -->
　　古者山泽之利与民共之故民足于下而君裕于上国家无事刑罚以清自唐末流始有茶禁上下规利垂二百年如闻比来为患益甚民被诛求之困日惟咨嗟官受滥恶之入歳以陈积私藏盗贩犯者实【一作寔】繁严刑重诛情所不忍使田闾不安其业商贾不通于行呜呼若兹是于江湖之间幅员数千里为陷穽以害吾民也朕心恻然念此乆矣间遣使者徃就问之而皆欢然愿弛法歳入之课以时上官一二近臣件析其状朕嘉覧于再犹若歉然又于歳输裁减其数使得饶阜以相为生刬去禁条俾通商贾厯世之弊一旦以除着为经常弗复更制损上益下以休吾民尚虑喜于立异之人縁而为奸之党妄陈奏议以惑官司必寘明刑用戒狂谬布告遐迩体朕意焉




　　文忠集卷八十六
　　钦定四库全书
　　文忠集巻八十七
　　宋　欧阳修　撰
　　内制集六
　　恩州赐契丹皇太后贺乾元节大使茶药诏【嘉祐四年二月二十四日】
　　卿夙将信聘方止中涂惟兹药箓之良加之【一作于】茗品之美特伸颁【一作恩】赉式示眷懐
　　恩州赐契丹皇太后贺乾元节副使茶药诏【同日】
　　卿肃将聘币来及寿觞载嘉道路之勤宜有颁宣之宠仍伸抚劳当体眷优
　　恩州赐契丹皇帝贺乾元节大使茶药诏【同日】
　　卿将命宝隣讲欢寿节属此暄和之候载惟渉履之勤宜颁品剂之良式示眷懐之意
　　恩州赐契丹皇帝贺乾元节副使茶药诏【同日】
　　卿夙副聘轺来陈寿祝顾川涂之攸邈属气节之方和俾颁饮饵之精式助宣调之理
　　端午帖子
　　皇帝閤六首
　　其一
　　天容清永昼风色秀含薫五日逢佳节千龄奉圣君
　　其二
　　防索盘中结杨梅粽里红宫闱九重乐风俗万方同
　　其三
　　宝典标灵日明离正午方五行当火徳万夀续天长
　　其四
　　嵗时令节多休宴风俗灵辰重祓禳肃穆皇居百神卫涤邪寜待浴兰汤
　　其五
　　香菰黏米着佳名古俗相传岂足矜天子明堂遵月令含桃初荐黍新登
　　其六
　　圣主忧勤致治平仁风恩泽被羣生自然四海归文徳何用灵符号辟兵
　　皇后閤五首
　　其一
　　茧馆覆柔桑新丝引更长纫为五色缕续夀献君王
　　其二
　　槐緑隂初合榴繁艶欲然翠筒传角黍嘉节庆年年
　　其三
　　烟含玉树风生细日永宫花漏出迟深殿未尝知暑气水精帘拂砌琉璃
　　其四
　　玉壶氷彩莹寒光避暑宸游乐未央采艾不湏禳毒沴涂椒自己馥清香
　　其五
　　兰苕擢秀迎风紫槿艳繁开照日红嘉节相望传有旧深宫行乐自无穷
　　温成閤四首
　　其一
　　香黍筒为糭灵苖艾作人芳音邈已逺节物自常新
　　其二
　　珠箔凉飔入金壶昼刻长鸾台尘不动销尽故时香
　　其三
　　闻説仙家事杳微世传真伪岂能知遥思海上三山乐寜记人间五日时
　　其四
　　云散风流嵗月迁君恩曽不减当年非因掩面留遗爱自为难忘窈窕贤
　　夫人閤五首
　　其一
　　氷壶疑皓彩水殿轻涟绣茧夸新巧萦丝喜续年
　　其二
　　黄金仙杏粉赤玉海榴房共鬭今朝胜盈襜百草香
　　其三
　　光风细细飘香转緑叶隂隂覆槛凉云物鲜明时节丽水精宫殿侍君王
　　其四
　　蓬莱仙阙彩云中端日【一作午】欣逢嵗嵗同皎洁霜纨空咏扇深沉玉宇自生风
　　其五
　　古今风俗记佳辰乐事深宫日日新巧女金盘丝五色皇家玉厯夀千春
　　皇帝回契丹皇帝贺乾元节书
　　四月日伯大宋皇帝致书于侄大契丹圣文神武睿孝皇帝阙下干阳正月纪兹载诞之辰隣聘修欢贶以千龄之祝书言既缛礼币兼丰感着之私敷陈罔罄今彰圣军节度使萧供等回专奉书陈谢不宣白
　　皇帝回契丹皇帝逹皇太后贺乾元节书
　　四月日伯大宋皇帝致书于侄大契丹圣文神武　孝皇帝阙下夀节屇期隣欢惇契仍导柔慈之防过申延祝之言兼厚物容用増刻着颛希侍次逹此悰诚今左监门卫上将军耶律偘等回专奉书陈谢不宣白恩州赐契丹皇太后贺乾元节人使茶药口宣
　　卿等夙奉信函及兹诞节载勤驰传方止中涂宜有宠颁用伸抚慰
　　恩州赐契丹皇帝贺乾元节人使茶药口宣
　　卿等甫临诞日来讲隣欢载惟将命之严宜有劳勤之锡俾伸宠赉式示眷嘉
　　天齐仁圣帝庙开啓祈祥迎福催生金箓道塲宻词【三月二十日】
　　伏以髙穹降庆方垂佑于邦家弥月告期用荐诚于科箓兾众真之昭鉴臻百顺以储休
　　广圣宫开啓催生道塲黙表【三月二十日】
　　伏以带韣迎祥庆禖祠之叶应洁坛修荐致精恳以祈俾因麟瑞以通诚仰冀灵真之报福
　　内中福寜殿开啓天祺节道塲青词【三月二十日】
　　伏以候临清燠节纪嘉名肃严秘殿之居降集清真之驭荐之馨苾报以善祥岂惟敷佑于躬兼冀均休于庶品
　　内中福寜殿罢散天祺节道塲青词【同日】
　　伏以薫风应候瑞节纪时按琳简之真文严紫庭之邃宇众灵来格感交通嘉乃羣生防兹百福载倾防意鍳此明诚
　　后苑亲政殿开建镇星祈福道塲青词【二月二十日】
　　伏以祠禖叶应弥月告祥肃依科箓以荐诚仰冀照临之降鍳锡之祉福佑以休【一作保】寜惟集庆于邦家永延鸿于基绪
　　万夀观开啓求嗣保安道塲青词
　　伏以庙社降祥宫庭叶庆载涓吉旦交荐明诚期仰格于清真俾敷延于祉福永昌基祚遐企灵休
　　景灵宫天兴殿开啓催生保庆道塲青词
　　伏以诞弥叶庆蠲洁修诚严秘殿于灵宫诵真文于蘂简通此苾芬【一作芳】之荐祓其菑害之虞仰冀昭回丕符鍳祐
　　防国显应公庙开啓保安催生道塲青词
　　伏以正阳旅月载育开祥式因灵宇之严交荐精之洁仰冀众真之贶敷昭百顺之休永祚皇图实希道防赐新除行刑部尚书依前观文殿大学士知陈州刘沆让恩命不允诏【四月五日】
　　卿向以宰弼之崇屡形恳避居留之任因用均劳而休风蔼然嘉问时至方深眷倚遽阅奏封顾惟陪辅之邦俾遂便安之请増之美秩优我旧臣岂祗循于故常盖以示夫褒宠膺受之际逡巡以辞虽言匪饰文见于能让而令行已出难以复还其体余懐徃祗新命
　　雄州白沟驿赐契丹贺乾元节人使却回御筵兼抚问口宣【四月十三日】
　　卿等聘函时逹使传言旋冒兹炎燠之辰渉此川涂之邈宜申宴锡式示眷懐
　　赐中书门下戒僭奢诏【五月四日】
　　中书门下朕纉承丕基抚有方夏谓教之不可以家至而行之毎务于身先惟是俭勤敢忘勉励期与羣庶臻于富康而人殆乆安骄于佚欲物丰太盛耗以浮虚苟奉养以自私忘僭奢之为戾士民交黩贵贱靡分惟其彊力之能无复等威之制考于着令虽有旧章顾在攸司鲜闻用法民遂安于常习弊罔革以滋深纪纲既紊于度程风俗以至于流荡俾朕有欲治之意不能副余之诚心而民多自陷之愚未免烦余之训导夫令信由于贵始下化先于上行眷予一二之臣其率庶工而警职俾尔多方之众勿逾常宪【一作法】以干刑庶渐革于侈风以共趋于治路凡居室之制器用之度冠服之章妾媵之数其令中外臣庶遵守前后条诏如有违犯仰御史台及开封府糺察闻奏其诸路州军即委转运使提防刑狱臣寮及逐处长吏施行布告中外咸使闻知故兹诏示想宜知悉
　　西太一宫续催生道塲宻词【四月二十六日】
　　伏以吉月迎祥灵禖叶应爰即清真之宇防脩科式之仪冀祓涤于害灾俾敷昭于福应载昌储庆永佑基图东太一宫开啓保夏祝圣夀金箓道塲宻词【四月二十六日】
　　伏以珍馆邃严格真灵而来宅明诚蠲洁荐馨苾以交修导迎百顺之祥及此长嬴之序伏愿保图绵固夀厯延长永敷佑于邦家溥均休于品庶
　　为将来祫享礼毕奏谢内中福寜殿并景灵宫等处诸神表【六月二十五日】
　　伏以清庙有严仲冬正序乃先时祭躬讲礼文赖真灵之集休俾容典之咸举仰膺佳贶弥励丹衷
　　为将来祫享礼毕奏谢诸寺院表【同日】
　　伏以宗庙之严祭祀惟重矧兹合食之义尤为盛礼之文乃顾躬克成大飨实繄贶祐用荐菲仪
　　内中为将来祫享礼毕奏谢露香表【同日】
　　伏以月正仲冬礼成大飨所以序昭穆之位格祖宗之灵荷清穹之降休俾盛典之获举敢伸昭谢冀逹精衷为将来祫享礼毕奏谢诸寺院神御表【同日】
　　伏以兹者祗率孝心躬修合祭洁精诚而是荐防顾享之来临惟慈圣之降休俾冲之成礼敢忘励翼永荷基图
　　为将来祫享礼毕奏谢永安陵等处表【同日】
　　伏以防承先烈获守庆基式因冬物之有成载肃庙容而合食上繄丕贶克展孝思惟是感慕之诚益励祗寅之志
　　为将来祫享礼毕奏谢泰山庙等处表【同日】
　　伏以兹者因嵗物之冬成讲祭容而时举豆笾有序礼乐交修顾惟躬克遵盛典实赖明灵之佑敢忘报贶之诚
　　赐歩军副都指挥使泾州观察使秦鳯路副都部署王凯赴阙茶药口宣【六月二十五日】
　　卿祗膺召节方屇都畿载惟道路之勤属此炎薫之候宜颁良剂式示眷懐
　　赐歩军副都指挥使泾州观察使秦鳯路副都部署王凯赴阙生料口宣【同日】
　　卿出膺邉寄入恪觐容顾就馆以云初方奉圭而来见宜颁饩劳式示眷懐
　　除宋庠制【加恩进封】
　　门下尽其志以飨亲因而馂惠爵于朝而示众所以褒功考祭典而可稽着国章而有旧矧乃枢机之任惟余鼎鼐之臣饬事齐庄宣力左右方此庆行之始宜推宠数之隆推忠协谋同徳佐理功臣枢宻使开府仪同三司检校太尉行兵部尚书同中书门下平章事兼羣牧制置使上柱国广平郡开国公食邑七千八百户食实封二千九百户宋庠履行清纯器识深茂夙有佳誉蔚为名臣文足以为国华学足以谋王体入则登于三事备罄谟猷出则殿于大邦蔼存风绩自还几务颇厯嵗时秉一徳以劦恭出处不更其守展四体而尽瘁夙夜匪懈其劳属盛礼之有成广推恩而自近按夫舆地特啓于新封加以宠名盖遵于故事惟是便蕃之锡式伸眷倚之懐于戯君子者邦之基大臣者民之表搢绅之望所属老成徳业之隆岂烦多训服我休命徃惟钦哉可特授依前检校太尉行兵部尚书同中书门下平章事兼羣牧制置使充枢宻使特封莒国公仍赐推忠协谋同徳守正佐理功臣散官勲食实封如故主者施行
　　除李昭亮制【加恩】
