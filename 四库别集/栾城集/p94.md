<!-- { "loadSidebar": true } -->
　　贴黄：湖北渠阳与湖南莳竹，本羁縻徽城州也。访闻昔虽置为州县，然与沅州等处事体不同。盖沅州等处，昔皆用兵诛锄首领，或徙置内地，荡平巢穴，故所置州县，久远得安。今渠阳、莳竹虽名州县，而夷人住坐，一皆如故。城池之外，即非吾土。道路所由，并系夷界，平时军食吏廪，空竭两路。今欲举而弃之，实中国之利也。然其兵民屯聚，商贾出入，金钱盐币，贸易不绝，夷人由此致富。一朝废罢，此利都失，此其所以尽死争占而不已者也。自来废罢堡寨，全护兵民，捍御追袭，其事非易。况今夷人阻截道路，兵未得进，若不得良将处置，实恐为患不浅。又其种族遍据诸洞，跨涉湖南北、广西三路。凡有措置，当使三路同之。只如渠阳、莳竹唇齿相依，若渠阳先废，群夷并力以攻莳竹，势难独存。今朝廷独使湖北处置，疑其事有未尽，今若别遣官经制，宜令通管三路边事，所贵诸处利害，不至牾。

　　【乞令两制共议纳后礼札子】

　　臣伏见今月五日诏书节文，以皇帝尚虚中壶，令太常礼官参考古今典故，著为成式。臣谨按通礼，纳皇后最为嘉礼之重。自天圣以来，逮今六十余年，在朝臣僚及太常官吏，无复亲经其事者。兹礼至大，宜加重慎。窃见近岁议太皇太后、皇太后、皇太妃宝册、冠服、仪卫等事，皆令翰林学士两省给舍与礼官同议。今来皇帝昏礼，所以承宗庙，奉两宫，子四海，其事甚重。伏乞仍令翰林学士以下共加详议。盖慎始所以敬终，而正家所以齐天下，不可忽也。取进止。

　　【再论渠阳边事札子】

　　臣前月二十四日面进札子，以唐义问处置渠阳蛮事前后乖方，致东南第七将王安入界阵亡，恐边患滋长，乞速选差谙知用兵之人，往代其任。又闻义顺兵败之后，乞奏弃捐城寨，与夷人讲和，其为暗弱谬妄，取笑夷虏如此。然其事已著，伏计朝廷必不复用。然外人窃见召还彭孙，妄意朝廷欲付湖北边事，兼孙亦以此自任，群议汹汹，皆所不晓。谨按孙劫窃之余，贼性不改，前后委任，欺罔贪盗，靡所不为。今若付以兵柄，深恐涂炭湖北，非州县所能禁止。盖蛮人背叛，不过侵挠边城，若使彭孙作过，腹心郡县并遭其毒。前者误用义问，止于败事，今者若用彭孙，凶险多端，事有不可知者。以臣愚见，虽知朝廷必不肯轻用此人，然众所共忧，不敢默已，若待既用而后献言，实恐于事有损。伏乞圣慈检会臣前奏，早赐施行。取进止。

　　贴黄：臣窃以边臣处事乖方，军民性命所系，差之顷刻，所害不小。今义问谬妄有迹，败衄已见，而朝廷重难易置，久而不决，边民何辜，坐受涂炭。若非圣慈悯恻早与指挥，臣恐湖北之忧，未可涯也。 
　

　



　

　
●栾城集卷四十五
◆御史中丞论时事八首
　　【论衙前及诸役人不便札子】

　　臣近奏乞修完弊政，以塞异同之议。其一谓诸州衙前。臣请先论今昔差、雇衙前利害之实。盖定差乡户，人有家业，欺诈逃亡之弊比之雇募浮浪，其势必少。此则差衙前之利也。然而每差乡户，必有避免纠决，比至差定，州县曹吏乞取不赀，及被差使，先入重难。若使雇募惯熟之人，费用一分，则乡差生疏之人，非二三分不了，由此破荡家产。嘉以前，衙前之苦，民极畏之。此则差衙前之害也。若雇募情愿，自非惯熟，必不肯投。州县吏人知其熟事，乞取自少。及至勾当，动知空便，费亦有常，虽经重难，自无破产之患。此则雇衙前之利也。然浮浪之人，家业单薄，侵盗之弊必甚于乡差。熙宁以来，多患于此。此则雇衙前之弊也。然则差衙前之弊害在私家，而雇衙前之弊害在官府。若差法必行，则私家之害无法可救，若雇法必用，则官府之弊有法可止。何者，嘉以前，长名衙前除差三大户外，许免其余色役。今若许雇募衙前，依昔日长名免役之法，则上等人户谁不愿投。诸州衙前例得实户，则所谓官府之害坐而自除。臣窃谓虽三代圣人，其法不能无弊，是以易贡为助，易助为彻，要以因时施宜，无害于民而已。今差法行于祖宗，雇法行于先帝，取其便于民者而用之，此三代变法之比也。谨具条例如后：元三年五月二十八日敕：诸路衙前规绳，令逐州当职官员体究利害，委是难以招募处，即以旧支雇食钱，参酌量添入合销重难分数，勾集衙众参定优重之实，申转运司审察施行讫，保明申户部点检。元三年六月三日敕：应投名衙前，并依旧与免本户色役。元三年六月三日敕：诸处乡户衙前役满未有人抵替者，并且依见行招募法雇支工食酬钱。如愿募招者，听仍依条与免本户身役。不愿招募者，速招人抵替。〈十月一日敕，除去“役满”二字。〉

　　元三年闰十二月十九日敕：诸路监司勘会衙前，有招募未足去处，躬亲与当职官员同共体究利害，如委有妨害事节及优重未均，或合以旧支雇食钱添入重难分数，并依五月二十八日敕命指挥，勾集衙众参定，一面施行讫。修入衙规，仍分明晓谕，限半年招募人投名替放乡差人户了当。如限满尚有不足去处，即具的实事由，申户部看详施行。元四年八月十八日敕：诸州衙前投名不足去处，见役年满乡差衙前并行替放，且依旧条差役，更不支钱。如愿投充长名及向去招募到人，其雇食支酬钱即全行支给，却罢差充。其投募长名之人，并与免本户役钱二十贯文，如所纳数少，不系出纳役钱之人，即许计会六色合纳役钱之人，依数免放。臣看详元三年闰十二月以前所定衙前条贯，颇已完备，亦近人情，只缘诸州召募未足，见在乡差衙前，不得替罢。议者特以为言，即议改更，却行差法。臣尝略闻建议大意，止谓雇人不足，良由人户欲要高价，不肯投募，以俟添钱。故令投募者并得雇食支酬等钱，而被差者一钱不得，为此诱胁之术，欲使招雇得行。然不知州县官吏，利在差人，向者法不得差，故勉行雇法。今既立差法，差人既足，虽有雇法，其势必不行矣。臣以为将钱雇人，正如出钱买物，钱物相当，理无不得。纵使一人欲要善价，余人安肯坐而待之哉。彼诱胁之术，盖商贾小数，不足为朝廷大法也。今者已行此法，其事可验，大抵欲雇之心无由复得，而已差之势遂不可回。加以卖坊场钱，自此有入无出，差人既依嘉，而支酬不复其故。万口怨咨，皆言朝廷直取此钱欲作他用。本求利民之誉，更得剥下之谤，此最立法之病也。而况长名衙前，若免户役之费，动累百千，今每岁止免二十千，彼亦何赖于此乎。况非见纳役钱人户，又须取之他人，收索之间，必不便得。诉讼之端，由此必甚。凡此皆非所以便民也。臣今欲乞应招募衙前并依上件元三年闰十二月以前条贯。其元四年八月十八日敕，更不施行。其招雇未足州郡，所差乡户，且令依旧招募，候招募到，从下户先入役者替放。与折当合入役次，仍令诸州军所定衙规，比元丰年雇食支酬钱数别无增添者，监司不得曲加问难。盖元丰以前，屡经裁损，纵有些小优润，数亦不多，所贵民间易为应募。仍限指挥到日，限半年依前指挥保明申户部。

