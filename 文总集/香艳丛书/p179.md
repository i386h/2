<!-- { "loadSidebar": true } -->
　　客有居于邗上者，乏林泉以遣兴，鲜岩壑之徜徉。萧斋寂处，孤影旁皇，乃向城闉而徐步，过梵舍以翱翔。觉尘嚣之芜杂，悲古刹之荒凉。曷不邀两三之知己，选佳丽于平康？遣兴闲居，聊以为乐，寻欢客邸，亦曰“何伤”？有茗可煮兮，有酒能斟；释我忧思兮，汤我胸襟。侬无愁兮调素琴，我何恨兮挥黄金。人既静兮漏复沉，月又明兮情转深。流苏帐叠鸳鸯衾，盘云髻插凤凰簪。睹兹艳质，销尽雄心。隔一日而不见，将两地之难堪。回思情话，欲共清谈，如桃花之解语，恍谏果之回甘。开琼筵以坐花，柔情渐密；飞羽觞而醉月，春色偏酣。顾我传情，雁柱音挑廿四；背人寄意，蛾眉样画初三，尔乃意若痴，心若醉，倩蜂媒，央蝶使，看花雾之迷离，爱韵华之明媚。紫云乍遇，发杜牧之狂歌；碧玉初逢，动萧郎之遐思。明来暗去，途中成仆仆劳人；意荡神驰，枕畔唤卿卿小字。岁月忙忙，流光冉冉。几度低徊笑语，醉折花枝；此时绰约柔情，香浓枕簟。醉中神女，不嫌洛水澜翻；梦裹襄王，岂识巫山路险。金粉南朝佳丽地，明月二分；枇杷门巷阿侬居，落花万点。由是子夜四时，剩有百番愁绪；丁帘一曲，何嫌十束吴绫。频挥买笑缠头，山盟有约；可奈销金窝子，海誓难凭。垂柳沿堤，任行人之攀折；落花临水，依过客以频仍。剧怜红粉情怀，依稀红袖；误却青云途路，辜负青灯。几见绣虎才华，一时魄落；雕龙吕誉，垂老途穷。博成浪子头衔，向侯门而零涕；赢得美人心肯，顾茅舍之长空。将取舍之都难，不堪回首；问欢娱之有几，应恤吾躬。所冀凤立丹山，漫栖枳棘；最好鸿翔天外，莫下樊笼。仆也半生落寞，自嗟浮梗之飘；十载羁栖，已得空花之悟。欢往事都成陈迹，剩有徐娘；问当年底事闲游，谁怜崔护？桃花三月，流莺枝上朝啼；杨柳千条，风絮天涯春暮。镜花水月，将同面壁以参禅；流水行云，敢向临崖而作赋。 



　　闺中十二曲　清　缪莲仙　撰 

　　【如梦令】 
　　闺阁女郎年幼，十五心头春斗。怕的见丝鞭，躲向窗前佯绣。休骤，休骤，侬要任他消受。 
　　【长相思】 
　　蜂也欢，蝶也欢。姊妹撩人语太烦。多言怒小鬟。　　花一团，锦一团。不识于卿甚的干。低头故不看。 
　　【菩萨蛮】 
　　于归渐近情如掬，妆奁瞥见萦心曲。先意代郎看，般般惬意难。　　心酸深有为，怨及怀中妹。添索嫁衣裳，含羞低问娘。 
　　【昭君怨】 
　　宝马香车侬嫁，且喜还羞又怕。鹘突此时心，不分明。　　不识今宵缘故，毕竟怎生发付。吃紧在心窝，婿如何？ 
　　【浣溪纱】 
　　烛影花光耀锦屏，翠帏深处可怜生。桃花着雨不胜情。　　偷觑已成心可可，含羞未便嘱轻轻。牙根时度一声莺。 
　　【巫山一段云】 
　　宽绰因房喜，生疏为路愁。人来瞥见一含羞，佯整玉搔头。　　有意防油枕，无聊认帐钩。生憎婢子展衾稠，罗帕小姑偷。 
　　【减字木兰花】 
　　晓妆特艳，夜饭台前生怕劝。佯换衣裳，偷隔罗帏饱看郎。　　夜深羞睡，斜脱凤鞋灯影背。枕上柔声，索唤情哥未肯应。 
　　【凤蝶令】 
　　嘱婿防金钥，呼鬟整玉珈。箱囊收拾上香车。归去迎门，笑语闹窗纱。　　壁上惊新垒，帘前认旧花。晚来闲坐话郎家，羞向娘前，低唤一声他。 
　　【小阑干】 
　　传言郎至特娇痴，忍笑把头低。听得娘呼，还理铖线，故故出来迟。　　瞥看旋转整罗衣，默默坐多时。待得无人，偷来槛外，私语定归期。 
　　【虞美人】 
　　香车归去银灯掌，绣户经蛛网。拂尘拭镜见颜酡，不禁春心先已到衾窝。　　熏香叫婢嗔他懒，怒语因郎软。背灯微笑转秋波，试问个人今夜欲如何？ 
　　【南乡子】 
　　午梦忒娇憨，睡折云鬟白玉簪。情态近来浑不解，贪酸，爱煞青梅不是馋。　　个裹事难参，玉洞桃花虚度三。怪底腰把羞旧影，宜男，佩在深深着裹衫。 
　　【尾声】 
　　报产麟儿，窗前笑语喧侬婿。一声娘至，戚喜堆眉际。　　罢洗金盆，抱上床儿憇，言侬寝地，十六年前事。 
　　原评：妮妮儿女语，令读者醉心。 



　　盘珠词　清　庄莲佩　撰 

　　序 
　　吾乡庄盘珠夫人，莲佩其名也。箸有《盘珠词》一卷，行世，苦无刻本。曾记得盛氏恩补楼有排版，刷印不多，罕见于书肆。乃兰闺爱盘珠词者，辄借读传观，秘之宝笈。内子傅湘苹检出旧时录本付锲，愿持赠海内同嗜倚声之学。者剑门病客跋于情长阁，时己亥孟冬，病发不眠五日矣，摊衾默坐，一镫荧然。 

　　庄莲佩盘珠（南兰陵傅湘苹润南、董倩芳笑薇校） 
　　【浣溪沙?甲寅元旦】 
　　似雨如尘旧岁华，晨雅声动隔天涯。又分新岁到侬家。 
　　晓枕暗占寒夜梦，残镫犹胜去年花。算增算减总由他。 
　　【苏幕遮】 
　　早抽条，迟作絮，不见花开，只见花飞处。绕砌萦帘刚欲住，打个盘旋，又被风吹去。 
　　野棠村，荒草渡，离却枝头，总是伤心路。待趁残春春不顾，葬尔空池，恨结萍无数。 
〖“又被风吹去”一作“又被风抹去”。〗 
　　【南柯子】 
　　豆蔻风难定，梧桐雨易稠。两般滋味两心头，因甚残春同病到残秋。 
　　强把前尘忆，难将去日留。一尊也拟共清游，又怕洒阑时候转添愁。 
　　【玉蝴蝶?立夏】 
　　唤起眉间幽恨，一帘芳草，满地斜阳。燕子衔泥重到，绿遍池塘。乍离魂残花恋树，还顾影弱絮萦窗。怪东君，将春归去，忒也匆忙。 
　　堪伤，韶光九十，蜂黏屐影，蝶趁衣香。谁把浓烟暗雨，尽付空江。算前宵春和梦断，到今日愁比春长。漫销凝，一年一度，恼乱人肠。 
　　【意难忘?重游近园】 
　　桂粟凝黄，记镫然兰槛，月漾银塘。红牙低按曲，鸟舫竞传觞。吹鬓影，送衣香，风也忒忽忙。问此生，开怀有几？忍负秋光。 
　　者番重到凄凉，似旧巢燕子，更过空梁。梅还如我瘦，草竟比人长。待去也，转傍徨，住又费思量。只任他，柴门深锁，一片斜阳。 
　　【朝中措?天竹子】 
　　胆瓶浅水伴青松，也当一花红。为怕鸦衔雀啄，会教几日纱笼。 
　　疑珠疑豆，群芳歇后，别有神工。多少争时梅杏，偏他不受春风。 
　　【满庭芳?残雪】 
　　瓦棱全融，墙阴还剩，几回冻住斜阳。早梅枝上，犹厌一分香。晨起围炉小坐，听詹溜、细响晴窗。寒消到今番向尽，毕竟冷于霜。 
　　池台如古画，粉痕界处，脱落微茫。记小鬟惊报，庭院银装。多少琼林玉树，能几日、如此荒凉。凭栏久，回头欲误，残月下空廊。 
　　【百定令?寄怀虞山大姊】 
　　重阳近矣，听凄凄虫语，豆花篱落。一片残秋烟雨底，更比去年萧索。兰桨牵愁，菱湖怅远，辜负题糕约。误传归信，几番空恼帘鹊。 
　　可记疏影帘拢，微霜池馆，玉盎曾双酌。屈指旧游经六载，花气酒香如昨。料得而今，青山红树，倚槛嫌衫薄。怀人天暮，冷生江上楼阁。 
　　【醉花阴?清明】 
　　春好翻愁春欲去，燕子衔飞絮。何处响饧箫，杨柳门前，几点清明雨。 
　　纸灰飞过棠梨树，斜日无情绪。芳草古今多，谁定明年，重踏青郊路。 
　　【清平乐?暮归】 
　　月痕才上，暝色和烟漾。扑簌沙鸥惊打桨，趁溜鸟蓬刚放。 
　　溪流曲曲斜斜，转过蓼叶芦花。一点红灯渐近，小桥竹屋人家。 
　　【一丛花?衰草】 
　　生于烟雨死于霜，乐寿比花长。青山绝少埋愁地，待呼起酒籍琴康。鸿去楚南，马嘶塞北，人世忒凄凉。 
　　寻钿拾翠几回忙，旧梦隔斜阳。天涯无限愁无限，剩多少冷蝶寒螀。谁信后来，春风吹转，别有好时光。 
　　【剔银镫?萤火】 
　　墙角乍惊星坠，刚待起，又遭风挫。倦憩花心，凉依豆叶，弄影辉辉渐大。几时添个，巫山客忆沧江我。 
　　又向檐牙小坐，似怕蛛丝难过。隋苑流光，车囊照读，计罪论功都可。只应猜做，含恨死美人磷火。 
　　【踏莎行?春柳】 
　　晓月离亭，斜阳古渡，有时遮断行人路。桃花作伴过清明，谁家池馆藏烟雨。 
　　拂岸千丝，萦桥万缕，影随流水何曾去。笑他无计绾东风，东风吹起漫天絮。 
　　【南柯子?送吕氏姊赴山左】 
　　枕上眠离着，樽前泪不收。夕阳无奈上扁舟，料得舟行十里九回头。 
　　南雁书须寄，东风恨未休。落花红影荡帘钩，不管帘儿底下有人愁。 
　　【青玉案?秋雨】 
　　溟蒙丝雨黄昏后，道似无却还似有。冷逼银釭红晕久，遥天鸿断，空阶虫响，夜渐长时候。 
　　香闺人醒闻檐漏，怕黄菊今年更消瘦。开也定过重九后，那堪邻院，揽风铃铎，又几声相凑。 
　　【长相思?秋夜】 
　　一更更，一声声，蟀蟋催秋雨易成。残镫今夜青。 
　　酒初醒，恨难平，月近中秋分外明。人间何处清。 
　　【汉宫春?春日雨后游阳氏废园】 
　　几日浓阴，早柳堤作絮，菜圃堆金。传是前朝贵胄，旧癖园林。池荒路古，客来过几偏沈吟。蘼芜雨毵毵细落，饧箫响断春深。 
　　却忆昔年游赏，有成行翠袖，满座朋簪。尽曾宴花醉月，谁料而今。枯松无伴，立斜阳独自伤心。好分付邻家燕子，莫还枉费追寻。 
　　【一箩金?春晚】 
　　春色抛人何处去，若向天涯，定有人曾遇。燕子如何衔得住，柳条已放漫天絮。 
　　几夜愁听帘外雨，梦断罗衾，梅子青如许。云脚不开开又聚，便天也恁无情绪。 
　　【离亭燕?秋思】 
　　静掩重重门户，不觉人来何处。半夜凉生白纻，梦裹忽收残暑。露白一蝉吟，秋在碧梧高树。 
　　晓月帘梢斜度，早有暗虫无数。到此时心儿便觉，先挨恁般滋味。定说不悲秋，也自无情无绪。 
　　【清平乐?春夜闻笛】 
　　溶溶漾漾，一笛清宵响。镫尽小楼人再上，月在柳梢惆怅。 
　　梁间燕子惊猜，也教伴我徘徊。不听怎生便睡，听时春恨偏来。 
　　【醉红妆?秋暮】 
　　不知何处响砧声，到侬心，分外清。断鸿叫落一天星，云点点，雨冥冥。 
　　问秋可肯再消停，放杨柳几枝青。却尽西风吹个饱，全不用，半些情。 
　　【踏莎行?大兄寄示京口怀古词】 
　　白日西驰，大江东注，朝朝暮暮相逢处。其旁坐老有青山，不愁不笑看今古。 
　　渡口帆樯，波心钟鼓。后人又逐前人去。莫将词句掷寒涛，多情恐惹蛟龙怒。 
　　【粉蝶儿?游丝】 
