<!-- { "loadSidebar": true } -->
　　吴氏，安徽无为州人，谢鹤樵室。着有《梅阁小草》。 
　　岁暮 
　　乌啼霜落不知寒，剪烛传杯夜欲阑。 
　　冰魄光华窥几席，水仙香味袭盘餐。 
　　村荒车马经过少，岁迫亲朋聚会难。 
　　笑向东床觅佳句，良宵莫作等闲看。 

　　胡慎仪，字采齐，号石兰，直隶大兴人，骆烜室。着有《石兰诗抄》。 
　　侍蒋太夫人滕王阁小燕 
　　章城何意遇仙俦，会向江楼纪胜游。 
　　一片夕阳红蓼岸，数声渔笛白苹洲。 
　　西山雨过岚光碧，南浦风翻雪浪浮。 
　　自愧暂依乔荫下，敢同兰桂占先筹。 

　　胡慎容，字玉亭，号卧云，采齐妹，会稽鸿炟室。着有《红鹤山庄诗》。 
　　窥采齐姊晓妆 
　　徘徊明镜漫凝神，个里伊谁解效颦。 
　　一树梨花一溪月，隔窗防有断魂人。 

　　女郎词 
　　相呼同伴到帘帷，偷看新来客是谁。 
　　又恐被人先瞥见，却从纨扇隙中窥。 

　　徐裕馨，字兰蕴，浙江钱塘人，相国文穆公女孙，程尧文室。着有《蕴兰诗草》。 
　　画眉 
　　柳梢扶上晓风柔，梦醒雕阑语示休。 
　　莫向碧纱窗畔唤，美人犹是未梳头。 

　　江元照，江苏丹徒人，汪筱园女弟，张某室。 
　　渡河 
　　不尽苍茫感，登舫破浪行。 
　　潮吞高岸失，山锁晚云轻。 
　　空阔鱼龙气，奔腾风雨声。 
　　自嗟无寸胆，虚遣梦魂惊。 

　　王碧莹，山东长山人，赵载庭室。 
　　寒食 
　　芳草青青柳放芽，东风摇曳几枝花。 
　　宵灯不乞邻家火，春月如波浸碧纱。 

　　陈坤维，浙江人，见《樊榭山房续集》。 
　　〖丁已又九月九日，厨下乏米，手检元人百家诗付卖，以供饘粥之费。手不忍释，因赋一律。〗 
　　典及琴书事可知，又从架上检元诗。 
　　先人手泽飘零尽，世族生涯落魄悲。 
　　此去鸡林求易得，他年邺架借应痴。 
　　亦知长别无由见，珍重还思伴我时。 

　　王瑞贞，江苏嘉定人，诸生王绂女。 
　　偶感 
　　小窗无伴日悠悠，几度拈针懒复休。 
　　试问梅花何事瘦，临风应带去年愁。 

　　吴凤仪，字淑英，号香楣，江苏嘉定人，诸生朱锦生室。着有《香楣小草》。 
　　无婢 
　　门巷凄清绝俗哗，蠹鱼窠里寄生涯。 
　　不堪三迳将芜后，常自抛书扫落花。 

　　舒映棠，字静娟，浙江仁和人，李英室。 
　　重过虎跑寺 
　　为爱祗园胜，重寻旧径游。 
　　泉声疑带雨，树色尽含秋。 
　　山鸟如相识，溪云亦解留。 
　　菩提心事在，长此乐林邱。 

　　张绣佛，字抱珠，江苏青浦人，金山姚惟迈室。着有《职思居诗草》。 
　　游横云山馆 
　　一径穿林入，双扉面水开。 
　　有山都抱屋，无砌不封苔。 
　　云气萦山袖，岚光落酒杯。 
　　到来尘境隔，何必向蓬莱。 

　　许燕珍，字俨琼，号静舍，安徽合肥人，明府许其卓三女，无为州诸生汪人镇室。着有《黹馀小草》。 
　　春草 
　　暖风如扇拂柴门，随意迷离发故根。 
　　得句谢塘应有梦，多情白傅最销魂。 
　　青连山郭谁家树，绿到江南何处村。 
　　一抹芊绵生气满，裙腰斜掩没烧痕。 

　　深院千层未忍删，落花红衬晓莺还。 
　　萋萋入画帘栊卷，漠漠浮烟悲翠间。 
　　襱褉记曾行曲水，踏青准拟过春山。 
　　蒙葺却爱无人处，蝶粉蜂黄数点斑。 

　　绕遍天涯寒食过，年来底事感蹉跎。 
　　门馀南陌春情懒，送去西陵别恨多。 
　　杜宇啼残当昼永，鹧鸪飞老奈愁何。 
　　油车试听诸儿女，解唱韶光缓缓歌。 

　　平命袍■⑷逈连村，仲蔚荒园雨到门。 
　　风动遥堤波乱影，泥沾野径燕留痕。 
　　斜遮苏小坟前路，远伴明妃塞上魂。 
　　采采汀洲愁日暮，清棼盈把袭兰荪。 

　　孙淡霞，江苏华亭人，青浦曹策彝室，早寡。着有《焚馀草》。 
　　闲居 
　　欲避嚣尘此卜居，昼长添线乐何如。 
　　松窗日瘦闲临画，薤簟风清倦枕书。 
　　只为课儿丸苦胆，每缘绣佛品佳蔬。 
　　卷帘偶向庭前望，一角晴山落草庐。 

　　潘冷香，浙江乌程人。 
　　柳絮 
　　曲尘风起欲何之，水北花南弄影时。 
　　拟托微波惊蝶梦，半和江雨惹蛛丝。 
　　乍添别思飞难定，旋引归心落故迟。 
　　痴绝嬉春小儿女，忽忽捉向手中吹。 

　　陈广逊，字静斋，广东顺德人，何文宰室。着有《静斋小稿》。 
　　卜居北郊 
　　杜陵佳句耐冥搜，真觉江村事事幽。 
　　一沼绿波供涤砚，半竿红日照梳头。 
　　已忘世态同蕉鹿，得少诗情对鹭鸥。 
　　习气消除浑不尽，明窗点笔画沧洲。 

　　杨琼华，号长白女史，汉军镶黄旗人，杨重英女，满洲明新室。 
　　戊申七月缅甸送家严还，朝恩旨垂奖，有驾苏武而上之谕，恭录一首。 
　　廿载凄迟寄缅僧，累臣心迹玉壶冰。 
　　九重明诏称苏武，万古讹言说李陵。 
　　地坼金沙云尽瘴，大开铜壁铁为绳（铁绳桥名）。 
　　白头辛苦蜻蜓驿，痛哭迎亲恨未能。 

　　董雪晖，江苏华亭人，姚廷銮室。 
　　戊辰春暮重过王园有感 
　　旧迹重游路未迷，寒烟漠漠草萋萋。 
　　一湾流水花初落，几处垂杨鸟乱啼。 
　　访竹每怜幽径曲，看云不厌晚山低。 
　　当年旧侣今何在，倚遍雕栏日又西。 

　　高幽贞，字朴素，浙江山阴人。 
　　嘲不识字 
　　小小毛君重若山，两头倒执按中间。 
　　及观识字人多累，不识字人反得闲。 

　　应世婉，字淑君，号蓉江，浙江仁和人，明府吴玉墀室。着有《濑玉亭稿》。 
　　暮春和韵 
　　百花开过草如烟，月色窥帘分外妍。 
　　独倚栏杆延伫久，不禁清露湿华尖。 

　　王素娟，字冰蟾，四川蒲江人，着有《镜阁秋声集》。 
　　和雪君见示之作 
　　香飞金粟一枝枝，正值刘纲偕隐时。 
　　怪我病魔偏作敌，怜君书癖又成痴。 
　　松庭共影惊风片，竹槛茶烟乱雨丝。 
　　五字联吟聊共赏，深闺谁道不相宜。 

　　桂兰玉，字蕴辉，江苏南汇人，诸生鲍彬室。 
　　立春日雪和闺秀曹采荇韵 
　　青幡节届颂年华，扑面寒光春欲赊。 
　　不是蓝田皆种玉，非关琼树尽开花。 
　　烹茶味美传陶宅，咏絮才高忆谢家。 
　　驴背垂鞭吟客少，陇梅早放一枝斜。 

　　霍双，字贞秋，直隶东光人。 
　　寒食 
　　人倚雕阑竹倚衣，女桑遥听子规啼。 
　　陌头杨柳休攀折，系住春光不许归。 

　　顾莹，字素光，号青湄，江苏长洲人，顾潜夫女，无锡华惟蕃室。着有《青湄遗草》。 
　　咏梅 
　　潇丽丰姿自出尘，天涯难寄一枝春。 
　　殷勤分付东风道，留取清香待主人。 

　　杭澄，字清之，号筠圃，浙江仁和人，杭堇浦世骏女弟，赵万憬室，早寡。 
　　春日寄怀湛堂 
　　晴烟漠漠柳丝丝，肠断春江是别时。 
　　千里相思两行泪，三年光景几篇诗。 
　　生涯似兔初营窟，踪迹如蝉不定枝。 
　　却怪天涯久留滞，何年得遂鹿门期。 

　　沈蕙玉，字畹亭，江苏震泽人，贡生倪弁江室。着有《聊一轩诗存》。 
　　同声歌 
　　少小属闺闼，感君意缠绵。 
　　聘以明月珠，迎以黄金鞯。 
　　结褵自今夕，誓好永百年。 
　　采兰涉秋水，荐藻奉华筵。 
　　合欢裁作被，朱丝操所弦。 
　　虽无兰蕙姿，向日呈芳妍。 
　　一身皆君有，寸心私自怜。 
　　何用答嘉惠，持以充豆笾。 
　　在天莫为云，雨落难上天。 
　　在地莫为影，日暮愁弃捐。 
　　婉娈保素志，跬步称比肩。 

　　陈佩，字怀玉，安徽天长人，陈于豫女，江都江宾客昱室。着有《闺房集》。 
　　讯程夫人病 
　　病魔淹忽到春深，闺阁相关意不禁。 
　　半榻茶烟人寂寂，一帘花影昼沉沉。 
　　难言憔悴非诗累，最感参苓费橐金。 
　　绿绮尘生知久闭，拂弦聊与破烦襟。 

　　郑镜蓉，字玉台，福建晋安人，郑荔卿方坤女，闽县陈道敦室。 
　　夏晓 
　　绿树环庭外，荷含晓露深。 
　　轩窗清若水，松竹密成阴。 
　　隙月窥残梦，疏星动晓禽。 
　　碧幮风远送，凉气逼衣襟。 

　　徐媛，江南华亭人，徐十峰女。着有《绣馀草》。 
　　月下 
　　仰视天无星，俯视月如霜。 
　　月正人影短，月斜人影长。 

　　苏棻 
　　咏怀次初观韵 
　　逝水韶华又几旬，倚窗赢得两闲身。 
　　移花自是关心事，觅句生憎败意人。 
　　春梦无凭成一笑，世情提启即长颦。（原缺一联） 

　　梁青笏，字芳白，江南无锡人，着有《红云楼集》。 
　　旧县渡河 
　　暄色驱车疾，搴帘望眼空。 
　　河凝沙渚白，山入夕阳红。 
　　野圃人嬉岁，荒原雁落风。 
　　不禁回首望，烟树暮云中。 

　　许权，字宜媖，江西江州人，进士崔念陵谟室。着有《问花楼集》。 
　　七夕 
　　七月七之夕，家家望斗牛。 
　　神仙不可见，凉风何飕飕。 
　　我疑天孙之巧转近拙，东西断隔难飞越。 
　　一年一度一分离，千古银河响幽咽。　　 
　　不须乞巧向天孙，若赐巧多愁欲绝。 
　　君不见东家力田妇，耕馌常相随，旦暮共苦乐，白首不分离。 
　　又不见西邻有才女，夫婿上玉堂，终年不相见，怅望悲河梁。 
　　玉露无声夜清悄，盘中盼断蛛丝达。 
　　不知巧思落谁家，只恐巧多人易老。 
　　寄语人间痴女儿，宁为其拙毋为巧。 

　　玩月 
　　一种月团圞，照愁复照欢。 
　　欢愁两不着，清影上栏杆。 

　　蒋葵，字冰心，江苏泰州人。 
　　月下梅影 
　　轻笼淡月异浓妆，欲赋惭无白雪香。 
　　却到夜深人静后，一枝移影入回廊。 

　　蒋蕙，字玉洁，冰心妹。 
　　雨夜梦与冰心女兄话旧醒来拈韵 
　　幽窗闲卧不胜愁，梦逐娇痴旧地游。 
　　绣阁牵衣欣聚首，妆台倚膝倩梳头。 
　　惊魂五夜萧疏雨，分袂残更寂寞楼。 
　　枕上伤心无数泪，晓来宁忍一舒眸。 

