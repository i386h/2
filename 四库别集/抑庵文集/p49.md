<!-- { "loadSidebar": true } -->
　　予观楚国程文宪公之事元有古大臣之道非世之为容恱者比也当至元中其所柄用及布列庶位者多国人与北方之杰而南士罕用公独进言治天下者必用天下之才若有所偏主使人得以浅薄窥朝廷由是南方之贤如赵公孟頫辈稍稍防荐用而台宪之职皆与焉得人致治于此为盛既请建国学以育才及议行贡举则言经学当祖程朱又累累以敬天尊祖清心持体之说言于上皆经国之逺猷格心之忠计至于进贤才折权奸正宪度恤民隠皆公之素志与其所常行者孔子所谓大臣以道事君者公之谓也公有传在国史有碑在神道载其徳业之盛足以垂久逺今五世孙太常少卿南云以碑刻嵗久颠仆【阙】缺而史藏于官非常人所得视乃复取碑文刻石寘祠堂而首以公像使凡为子孙者便于瞻仰而兴起孝敬之心礼曰先祖有美而不知不明也知而弗传不仁也南云可谓明而仁也哉予尝读公传而慕之今得拜公像而读其墓碑慨然有愿从而不可及之叹因书于后以致景仰之私云
　　题赵松雪墨迹巻
　　松雪公在元政事议论髙一时载于史传足可考见或者乃独以书法之妙掩之此岂深知公者其为诗雄浑典则允未易及巻中所书诸作徃徃有黍离之悲其志可嘅也直少时尝慕公书而愿学焉及见李北海书法华寺碑又知公之书法乃出于此葢北海法羲献而公则从北海而得于其父子名葢当代而为天下后世所师法岂偶然哉此巻或疑非公书安成彭圻力辩其诬葢公于翰墨功深力到随意挥洒各臻其妙当以九方皋相马法视之勿徒泥其迹也礼部郎中王士华得而寳焉持以示直为题其说如此
　　题先叔祖所书春帖下方
　　春帖一对其词云诗书继述千年逺绣斧巡行两道清先叔祖子启公所作而亲书之以揭于堂上者也公于洪武三年以教官举赴京与天下所举者十有八人同入觐是日早太史奏文星见及十八人者见上上喜皆以为御史命徃视事且赐宴以宠之事载髙庙实録公任职以刚正得名上重之超拜广西按察佥事迁崇庆守久之免归洪武十五年诏徴天下贤人君子共论治道命有司以币聘先考尚书公与焉见上于奉天门问太极奏对称防拜广东按察试佥事公喜故有是对葢纪实云公好顔栁书深得其法玩其词观其笔意刚毅正直气象可想见也廿年前直理故箧得之而谨藏焉计其书至今六十五年矣昔萧子云尝用飞白笔书一萧字李约叹其精妙购归东洛揭之斋中朝夕玩焉名斋曰萧斋约徒慕其人喜其书而爱赏如此直于公为诸孙公之手泽固当保之因命工装潢成轴以示子孙俾思继述诗书之业幸而见用则思所谓清者而致力焉庶几不负公之意岂独师其书法之妙哉是用题于下方为子孙者当世世寳之永勿替
　　题忠宣余公翰墨巻后
　　右忠宣余公书六纸与淮东宪史李希顔者也初公受命守安庆即以其地为已死所忠义之节固已确乎不可夺是以屹然为江淮砥柱思殄冦以安民而食尽财殚无以作士气宜其有求于淮东也希顔在淮东宪府故托以成事观书词之倚重可知希顔笃朋友之谊然力不能尽如公所欲及贺丞相董师淮上公又四上书以空乏为言蕲有以济之且谓江淮不定则中原不能独守中原不守则朝廷不能独安朝廷不安则宰相不能独富贵推此类具言之今其书载文集中可考也观公之志岂止欲保障江淮而已哉丞相宜有以大副其求则善矣然迹公所为终不得大展其志卒与城俱亡而遂已则丞相之与公可知虽然公无慊于心无愧于天地而至于此者岂独公之不幸哉公没已百年翰墨之传士大夫珍袭之比之南金拱璧非但以书法之妙也昔之君子评顔鲁公书谓公笔法兼众美而忠义之气葱葱郁郁散布翰墨间当百世寳之今于公书亦云希顔后官嘉兴以卒子泰亨遂为嘉兴人博学工医卓行君子也然不娶无子同僚俞君积之少从读医经泰亨竒之因遗以此书初凡七纸而亡其一今存者唯六既装表成巻将以遗子孙俾时一展玩以致景行先哲之意属直识一言谨书其后而归之
　　题却封禅颂槀后
　　右却封禅颂槀前翰林学士赠礼部尚书文穆胡公作也昔太宗文皇帝在位时太常臣有言曰古者圣人治天下功徳盛隆则必举封禅之礼以告于神明垂美于万世今陛下继统天清地宁民物咸遂圣徳神功古无与让而封禅未讲何以继前代帝王之盛请命礼部举行之上曰封禅非古也帝王之有闻于后者在其徳不在封禅不许公闻之曰此盛徳事也而大臣有与之比者隂助之公虑为所惑乃本封禅非古之说与后世贤君良臣所以辟而不行之美皇上圣性髙明真知灼见足以破千古之谬为百王之明监时作诗以献上览之喜曰是朕心也于是言者沮而封禅卒不行君子之事君务引其君以当道若公是也彼秦皇汉武之辈肆其侈心以渎扰上下天地厌之顾乃以是为说此为邦者所以逺佞人而公之所深虑也其学之醇懿心术之正大可见岂独文章之雅赡可喜哉公捐馆三十年其壻尚寳丞宋懐以此槀示直直尝从公游知公为深故题其后如此懐其永寳之哉
　　书刘昱义事
　　刘昱山西人不详其邑里初为县吏既满赴吏部俾从役翰林以勤事为人所喜永乐二十二年三月太宗皇帝征沙漠学士杨公金公实从以昱自随昱弟亦从军成山侯戱下昱念其劳坚请于二公俾执役帐中师过开平昱弟病昱朝暮供药食甚勤不能愈至应昌卒焉昱不胜哀仓卒坎地埋而藏之秋七月师还过应昌昱寻得处发其尸尸以地寒故不腐干若枯腊欲焚之取骨归而薪不可得乃嚢盛负以行不敢入营内二公怪昱不见左右具以告凡六日至开平昱始得薪焚之藏其骨入见其衣上汚迹犹在也二公嘉其义为之恻然时昱亦有疾乃留之开平属守者善视之后一月始至北京请负骨归毕复来遂以病告归田里然二公称道之不置曰方师之出也人不能自顾其身而昱乃如此则居家友弟可知矣嗟夫兄弟同气之亲若左右手平居无事则相亲爱至于急难死丧之际为尤笃葢义所当然也然而世之谬为大夫君子者其于兄弟甚亲爱矣一惑妇言临小利害如毛髪辄反目不相识至于终身不复徃来甚或至于相贼害其平居如此况急难死丧之际乎其于兄弟如此况所谓朋友者乎当其闲暇褒衣巍冠髙论阔视若昱者诚不足齿然而其行反出昱下逺甚呜呼其可哀也哉大凡贵贱人者好以类然而人之所以可贵以其有徳义也由是论之若昱非诚可贵而斯人者不甚可贱邪棠棣之诗周公所作其论兄弟之义至矣奈何人不知省也余未识昱其他行亦不可知独嘉其笃于兄弟异夫世之谬为大夫君子者不欲使无传也故着之
　　跋文会録后
　　右文会二防者前后合十有八人赋诗凡三十六首皆杨先生序之盛矣哉其言也士君子遭文明之世处清华之地当闲暇之日而成防合之娱宜也会而形于言以歌太平咏圣徳明意气之谐畅发性情之淳和又宜也昔周之时诗人之形于言也多矣所谓风者里巷之词颂者宗庙之乐其大小雅则燕享朝会之诗懽忻和乐以尽情齐庄恭敬以发徳非偶然也及春秋时诸侯卿大夫相见率赋诗以言志皆取是诗而歌之非必已作也然因是以知其政治之盛衰人事之得失岂虚语哉今诸公之诗皆可以继二雅之盛后千百年有以知圣明徳化之隆洽贤才之众多必于是诗见也予与诸公多同乡郡且托僚友之好而以内艰去惜不与于此及来京师得受而读之为之嘉叹不已因题其后而归之显仁使藏之
　　跋赵松雪虞邵庵墨迹后
　　右赵松雪所书虚室记虞邵庵书虚室铭河南佥事刘士皆所得也尝闻长老言松雪风仪秀伟神情洒落俨然神仙中人故其所书亦超逸不凡予在秘阁阅之累数百虽片纸只字初不经意而精神溢出姿态横生使人爱玩之不已则其用意精书可知矣此与予所见他本差异而亦自有佳致可法邵庵书及铭端重典雅于此可想见前辈风致也
　　賛
　　陈公延賛
　　公延姓陈讳赏泰和人世为儒家其先君子仲述先生登洪武乙丑进士第为监察御史以古文名天下其清徳重望表然为时所敬既没家无余赀徒存先人之园庐而已公延虽孤贫然能自感励日挟书奔走就学其梁氏姑最怜之寘于其家爱养如已子使从其二子学二子长曰用之既以明经出仕次曰本之初为瑞州府学训导乃防公延至瑞州日夜相与讲论磨砻浸灌久之公延通二经中永乐元年乡举至七年乃成进士去厯事刑部以勤谨亷介得名当时公卿大夫有与御史公同年者见公延如此皆喜曰是有子矣既而选为广西按察佥事至广西甫一月当出按梧州他官多不欲行公延曰食君禄而可择便避事哉遂自行至梧州阅吏牍两月早夜尽心遂以劳致病而卒永乐十三年某月某日也年【阙】十其妻刘氏自桂林至梧州奉其柩归泰和焉公延貌古而心如之其言必正直与人交无隠情于亲戚故人礼意尤厚遇事不问难易义所当为辄为之无一毫顾计仁民爱物盖其素心独恨未大试以卒性尤孝友丧父母三十年哀慕如一日事梁氏姑如事母御史公有同产弟一人亦事之如父惟恐伤其意与羣从兄弟处怡怡如也平生不善治产业心亦澹然初授佥事过家或劝之理父祖业以遗子孙公延曰吾今幸荣显至家而遽为此人其谓我何不聴孰知公延既没而妻子乃无所庇借以为安是岂有天道哉呜呼公延可谓厚有余矣公延卒某年其子异以画像来求賛予与陈氏世有连且自防相知又同领乡荐又尝同朝于谊不可黙乃序次其行事而系以賛使观像者知其为人也晔晔世家生此令才仁义在中肆其允懐有学有文温恭慎笃綉衣焜煌徃按南服当义而行不顾其私苍梧云徃悠悠我思正直之言孝友之行岂曰乡人君子所敬卑让肫肫因心则然人则忍违不愧于天遗像在堂以妥以祀精神来孚以昌嗣
　　黄母刘夫人賛
　　昔者诗人之愿人受福也则以厘尔女士祝之说者谓女而有士行者予颇疑焉以谓士君子之与女妇其徳有刚柔之异而施于外内者不同若桃夭樛木采苹栢舟之所咏歌固美矣而亦岂类夫为士者之行哉及读易之文言曰坤至柔而动也刚然后知夫女子之徳葢有兼全而不谬者而予偶未之见耳今见黄母刘夫人事而益信夫前之所云者葢万世不可易也夫人之行既无愧于桃夭诸诗而亦女徳之常也至于育黄氏之孤已可见其知之明仁之至矣及其见害于小人则身卫白刃以保全之其刚毅之气凛然也卒再造黄氏使克盛于今日诚所谓女而有士行者其为福不既大矣乎虽然此非后世之士之所能也盖古之士也古之士而仕者当托孤受遗之际毅然自任以安利其国家不以死生祸福易意后世之士有愧于此者多矣然则夫人之贤于是为不可及已遭遇圣明恩泽广被夫人以曽孙之贵得追荣第一品君子皆以为宜葢曰天之所以报有徳也予念其事足以仪于世故为之賛以附其家传云賛曰显显黄宗艰阨于中谁其保之夫人之躬贞孝顺慈女徳之懿惟兹夫人有大乎是孑孑遗孤孰主孰扶卵而翼之用展厥谟被凶肆强加以白刃以身卫之智勇俱奋绪之阽危一髪千钧续闻成家夫人之仁维贤曽孙遭遇明圣锦诰象服追荣锡庆吁嗟小人托孤受遗匪屈则移实愧于斯岂如闺门有此伟烈我作賛词以告来哲
　　祭酒陈公画像賛
