<!-- { "loadSidebar": true } -->
　　某启累日以圣节诸事区区未得祗大热不审体气如何来日见过家飱庶得接清论少时幸早垂访也専此咨启不宣某再拜深甫先軰常君未及作书续得驰问因见为伸意千万千万
　　又
　　某启人至辱示借书并领昨日少奉清论开沃无限嗽良减否师鲁文略读一二篇令人感涕碑并集録皆纳去某又上
　　与姚编礼【辟字子张　皇祐五年】
　　某顿首闲居絶无人使又不欲频烦郡中借人所以久不作书上杜公然哀苦中无限瞻依也因请见为多道哀恳希文得美諡虽无墓志亦可况是富公作必不泯昧修亦续后为他作神道碑中懐亦自有千万端事待要舒写极不惮作也只是劣性刚褊平生吃人一句言语不得居丧犯礼名教所重况更有纎毫譬如闲事亦常不欲人拟议况此乎然而不失为他纪述只是迟着十五个月尔此文出来任他奸邪谤议近我不得也要得挺然自立彻头湏步步作把道理事任人道过当方得恰好杜公爱贤乐善急欲范公事迹彰著耳因侍坐亦略道其所以但言所以迟作者本要言语无屈凖备家争理尔如此须先自执道理也余事不必云云背碑子极奉烦多荷多荷因见杜赞善托问实録不必封但只恁寄来此中程判官亦为伸谢将书来后信有书去某再拜
　　又
　　某启専人辱书承守道为学自如甚善见谕绍岩事止于如此则又何言君子之言必诚诚久必见凡有诸中未有不形于外者惟当以久见吾子之诚尔礼记杂乱之书能如此指擿其缪其功施后世无穷非止效俗儒著述求一时之名也然其中好语合于圣人者多但当去其防甚者尔更宜慎重如坊记一篇难破请更思之然遇所见但且论次不惜録示
　　与王防道【复　景祐元年】
　　某顿首白防道先軰足下段氏家人至蒙示书及诗并子聪圣俞书与诗后于东山处又见诗何其勤而周也圣俞得诗大喜自谓党渐炽又得一豪者然微有饥态防道未尝为此诗落意便尔清逺自古善吟者益精益穷何不戒也【呵呵】间别后事自彦国去后患一肿疽二十余日不能步履甚苦之时惟圣俞一来相问临清之欢何可得耶师鲁巳有召不宜更俟嫁女防道与彦国宜督以来走眀日就试恐要知之恵诗未暇答以此也
　　答孔嗣宗【字伯绍河南人　皇祐元年】
　　某启辱书甚善尹君志文前所辨释详矣某于师鲁岂有所惜而待门生亲友勤勤然以书之邪幸无他疑也余俟他时相见可道不欲忉忉于笔墨加察加察某再拜
　　又【同前】
　　东方学生皆自石守道诱倡此人専以教学为巳任于东诸生有大功与师鲁同时人也亦负谤而死若言师鲁倡道则当举天下言之石遂见掩于义可乎若分限方域而言之则不苟故此事难言之也察之
　　与尹材【庆厯八年】
　　墓铭刻石时首尾更不要留官衔题目及撰人书人刻字人等姓名秪依此写晋以前碑皆不着撰人姓名此古人有深意况久逺自知篆盖秪着尹师鲁墓四字
　　与蔡交【皇祐五年】
　　某启人至辱书感慰何已且承春序履况清休范公襄事修以孤苦衰困中杜门郊外殊不知端息情礼都阙但得淮西寄到志铭岂任感涕文正平生忠义道徳之光见于志諡为信万世亦足慰也神刻谨如所谕敢不尽心某忝以拙讷获铭当世仁贤多矣如此文复何所让但以礼制为重亦不迟年嵗中贵万全无他议也悉察悉察述梦后序更当勘寻史传续报然亦当慎文正所虑至深某亦疑其有意不用此篇果如所料矣试期不逺伫奉贺加爱加爱某再拜
　　答曽舎人【巩字子固　熙寜四年续添】
　　某自归里舎以杜门罕接人事少便奉书中间尝见运盐王郎中得问动静兼承传诲近又闻曽少违和急足至辱书喜遂巳康裕甚慰甚慰某秋冬来目足粗可勉强苐渇淋不少减老年衰病常理不足怪也余在别纸某白　见谕乞颍且止亦佳此时尤宜安静为得理也恵碑文皆佳多荷多荷常笔百枚表信不罪不罪
　　又【同前】
　　辱示为人后议笔力雄赡固不待称赞而引经据古眀白详尽虽使聋盲者得之可以释然矣父子三纲人道之大学者久废而不讲缙绅士大夫安于习见闾阎俚巷过房飬子乞丐异姓之类遂欲讳其父母方羣口諠哗之际虽有正论人不暇聼非着之文章以要于久逺谓难以口舌一日争也斯文所期者逺而所补者大固不当以示常人皆如来谕也某亦有一二论述未能若斯文之曲尽然亦非有识之士未尝出也闲居乏人写録须相见可扬防而论也自去年至蔡遂絶不作诗中间惟有答韩邵二公应用之作不足采惟续思颍十余篇是青州以前者并传记皆石本今纳上自归颍它文字亦絶笔不作恐知恐知　青州十余篇乱道为説道上石彼近必见矣














　　文忠集巻一百五十
　　钦定四库全书
　　文忠集卷一百五十一
　　宋　欧阳修　撰
　　书简八
　　与丁学士【寳臣字元珍　皇祐四年】
　　某启自闻南方寇梗思欲附问凶祸闲居难求的便虽在哀殒翘想之心不可道也元珍学行优深才当逺用遘【一作罹】此不幸古人多然在处之有道尔古之君子所以异于常人者能安常人之所不能安也所恨某居此际不能奔走耳某衰病无复生理今秋欲扶护归乡恐趂葬期不及则且权厝乡寺俟它年耳忽偶黄莘先辈过云贤兄在舒州因得附此草草不能尽鄙懐当续驰讯也秋热寛中自爱某再拜
　　又【嘉祐四年】
　　元珍淹屈于外交游所宜出力既黙无所为而至于书问亦不能时致其勤其为惭罪不待言矣某自防恩归院虽稍清闲而怱怱度日公私无所益此处京师者汨汨之常态也幸非甚愚颇知脱此而逺去然事有不得遂去者古人所谓不如意十常八九者殆此类也今岁廷试得人之盛中外共庆况在佳壻此岂非久滞中一可喜事哉今因胡推官行谨奉状相次陆君行当别布恳
　　又【嘉祐四年】
　　某向在府中困于烦冗久不奉状徒用瞻思专人遽来特辱嘉问承涉夏已来体气清福深所欣慰元珍才行并高而困蹇如此吾徒之责也某昨被烦使初不敢辞然几案之才素非所长加以早衰多病筋力不支屡自陈乞防恩得解去实出天幸然请外之志尚未获素心又以残史终篇有期夏秋之交可决南去相见未涯千万鄙懐临纸不能悉布惟慎重自爱以顺休复
　　答郭刑部【辅】
　　某启方欲因儿子行奉状递中忽辱书可量欣慰兼审春寒动履清胜承谕以嵩少之防岂胜跂羡此乐常为山人处士得之衣冠仕宦比其汲汲得如其志不老则病矣虽有登临之兴勉彊而为之已不胜其劳也若神完气鋭惟意所适如公之乐者百无一二人如某者目固不能逺望足亦不任登高矣可叹可叹相见未涯向暖加爱
　　与朱职方【处约　嘉祐五年】
　　某启久不奉状夏热公外窃惟体履休胜陈诜寺丞佳士也曾在滁州同官今其南归愿拜识幸希留念也属唐史终篇忙迫作书不谨备恕之方暑慎爱
　　与蔡省副
　　某顿首公私怱怱久阙致诚辱教字承已登舟遂不复一得叙别可胜瞻恋短景日暮还家客已盈室寝食殆废习以为常以此久不奉问慙罪慙罪汝隂君子久处疾少间当来归未见惟寛中自爱审用药饵不尽区区
　　与王发运【鼎字寳臣　嘉祐二年】
　　某启中春尝辱惠问不审涉夏暑毒体气如何某自出贡院为羣士諠诟寻而入夏京师旱疫家人类染时气区区中复有病患忧煎以此久不附状寳臣治漕南方虽久淹于外然振纲革公私所頼者不细比于碌碌于此无所云补者所得多矣某再请洪井未得屡罄所懐期于必得也未相见间惟为时自重谨于递中奉此不宣某再拜
　　又【嘉祐二年】
　　某启衰病无悰难久于此加以私计日思南去未可得者无他近时内外制请便例不得从尔奈何奈何自之翰有事故人零落所存者几更复何心追后生于纷华某将入贡院时之翰疾已甚比出遂不见遽失斯人为恨何胜与同年相知尤甚遂及之愁人愁人中间承惠金樱煎近方开而服之其制【一作煎得】尤精多荷中年衰病太甚世情已去但犹借药力且扶旦夕尔遽中不子细
　　与马运判【遵　皇祐二年】
　　某启久别欣此瞻候隂寒道中尊候休胜河役动众疲民利害繄公处置之耳他俟握手不能具述因人走此不宣某再拜运判里行执事【十二月七日】
　　答韩钦圣【宗彦　嘉祐二年】
　　某启昨使舟行日不及攀别深以为恨人至辱书伏承署事以来当此祁寒体况清福实以为慰也外补之乐得之有素伏读佳作益以起予无用之质衰病飒然造物者畏浮议以见縻奈何奈何岁晩以时自重人还谨奉此为谢不宣某再拜钦圣提刑学士【十一月二日】辱宠惠佳篇钦诵不巳旦夕和得递中附上新甘竒味珍荷也珍荷也部头事艺稍进得贤者齿问更增勉励也呵呵刘守到必还使司当复清谈也尝説襄阳山水一经真赏果如鄙言否
　　答李学士【嘉祐八年】
　　某启自遭罹国防哀摧殆无以生伏惟感慕攀号何以堪处伏承逺赐存慰岂胜感咽孤拙遭遇昔与安道皆奉清光今兹衰晚才薄责重未知死所何以论报向秋更冀以时加爱
　　与王学士
　　某顿首京师区区自朝及夕无益于公私而思接贤者之论亦不时得近两辱见顾皆不获迎候岂胜为恨寒隂不审气体何似旦夕当卜至门未间先此为谢冀有以亮之而已
　　又【熙宁三年　此帖又载第九卷却云与薛少卿】
　　某启急足至辱书喜承尊候万福贵眷各安甚慰企想近入京衙校过颍捧手教寻于递中奉状必达视听某到此以止未完固少留以葺然欲遂为挂冠之请逺近相知皆相督以蔡是自乞须且勉赴到任徐请归休未迟今遂治行二十一二间上道三四日至蔡别拜状恐久滞急足忙中作书不悉
　　答张学士【嘉祐某年】
　　某启中间辱惠书未遑脩答又辱惠书意爱勤勤重增感愧某以尝患两手中指挛搐为医者俾服四生丸手指虽不搐而药毒为孽攻注頥颔间结核咽喉肿塞盛暑中殆不聊生近方销释衰朽百病交攻难堪久处兹地渐欲谋为退缩得免罪戾以疾为名而去犹是幸人使骑巡厯何时一过都下少遂握手未间以时自爱仲仪防子应滞行期许事犹烦余暇冲卿恐犹未归未及作书为恳
　　又
　　某启区区久不驰问岂胜瞻勤暑毒窃惟体履清福兼承权留务都邑孔道谅少劳神中间尝辱惠问不时脩报亦可知其冗率也惭感惭感某唐史终篇遂当复寻江西之请衰病无堪为归老之谋尔末由握手莫罄鄙懐惟冀为时自爱以副企咏
　　又
　　某启前日专诣舟次值不在略见贤郎比欲旦夕再只候而大雨连绵无由出门兼恐已行忽辱手教乃知即今方行不获面别惟以时自爱瞻企何已东南应亦有所欲但仓卒不暇续当有信咨烦也蒋同年千万为伸意近得书亦当作书也南郡近有书去矣人立待草草
　　又
　　某启衰病无堪叨窃过分方深愧惧遽辱诲存兼承惠寄佳篇岂胜珍诵湖园野趣近郡所无梦寐在焉何尝忘也若得偶逃罪责归老其间遂养慵拙何胜幸也岁晩寒凛欵言未期惟冀以时自重
　　答陆学士【经字子履　至和二年】
　　某启使北往返六千里早衰多病不胜其劳使者辈往凡七八独疲劣者尤觉其苦也还家人事日益区区浮生何处得少休息承子履在洛甚安又知来郑书碑咫尺莫得奉见独见胜之备知动止辱书益用为慰渐暄珍爱人还谨此
