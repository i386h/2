<!-- { "loadSidebar": true } -->
　　四月田家麦穗稠桑枝生椹鸟啁啾鳯城绿树知多少何处飞来黄栗留【田家谓麦熟时鸣者为黄栗留出诗义】
　　送王平甫下第【安国】
　　归袂摇摇心浩然晓船鸣鼔转风滩朝廷失士有司耻贫贱不忧君子难执手聊须为醉【一作酒】别还家何以慰亲懽自慙知子不【一作未】能荐白首胡为侍从官
　　对雪十韵
　　对雪无佳句端居正杜门人闲见初【一作初见】落风定不胜繁可喜轻明质都无剪刻痕铺平失池沼飘急响轩惜不摇嘉树冲宜走辕寒欺白酒嫩暖【一作老】爱紫貂温远霭销如洗愁云晚更屯儿吟鶵鳯语翁坐冻鸱蹲病思惊残嵗朋欢赖酒【一作一】罇稍晴春意动谁与探名园
　　和武平学士嵗晚禁直书懐五言二十韵【用其韵】
　　多病淹残嵗初寒卧直庐朝廷务清静铃索少文书向学今为盛优贤古莫如靓深严禁署【一作闼】闲宴乐羣居赐马联金络清尘侍玉舆讨论三代盛献纳万机余号令存寛大文章复古初笑谈挥翰墨俄顷列琼琚夜漏销宫烛春晖上玉除謌诗唐李杜言语汉严徐自顾追时彦多慙不鄙予无盐烦刻画寒谷借吹嘘朋友飞雝鹭君臣在藻鱼贪荣同衞鹤取笑类黔驴皎皎心虽在萧萧髪巳踈未知论报効安得遂樵渔云破西山出江横画阁虚余生叹劳止搔首念归欤引绶夸民吏椎牛防里闾一麾终得请此计岂踌躇
　　答西京王尚书寄牡丹
　　新花来远喜开封呼酒看花兴未穷年少曽为洛阳客眼明重见魏家红却思初赴青油幕自笑今为白髪翁西望无由陪胜赏但吟佳句想芳丛
　　应制赏花钓鱼
　　绛阙晨霞【一作光】照雾开轻尘不动翠华来鱼逰碧沼涵灵德花馥清香荐夀杯梦聴钧天声杳黙日长化国景徘徊自慙击壤音多野帝所赓歌亦许陪
　　清明赐新火
　　鱼钥侵晨放九门天街一骑走红尘桐华应候催佳节榆火推恩忝侍臣多病正愁饧粥冷清香但爱蜡烟新自怜惯识金莲烛翰苑曽经七见春
　　明堂庆成
　　辰火天文次臯门路寝闳奉亲昭孝德惟帝飨精诚礼以三年讲时因万物成九筵严太室六变导和声象魏中天起风雷大号行欢呼响山岳流泽浃根茎寳墨飞云动金文耀日晶从臣才力薄无以颂休明
　　羣玉殿赐宴【一本作谢上赐飞白书】
　　至治臻无事丰年乐有成图书开秘府宴饫【一作饮】集羣英论道皇坟奥贻谋【一作谟】寳训明九重多暇豫八体极研精笔力千钧劲毫端万象生飞牋金洒落拜赐玉锵鸣盛际崇儒学愚臣滥宠荣惟能同舞兽闻乐识和声
　　永昭陵挽词三首【仁宗】
　　与子虽天意知人昔帝难一言谋早定九鼎势先安大舜仁由性成汤治以寛孤臣恩未报清血但汍澜干戈不用臻无事朝野多欢乐有年便坐看挥飞白笔侍臣新和栢梁篇衣冠忽见藏原庙箫【一作笳】鼓愁闻向洛川寂寞秋风羣玉殿还同恍惚梦钧天
　　行殿沉沉翣重凄凉挽铎出深宫攀号不悟龙胡远侍从犹穿豹尾中日薄山川长起雾天寒松柏自生风斯民四十年涵煦耕凿安知荷帝功
　　续作永昭陵挽词五首
　　王者居尊本无外由来天下以为家六龙白日乘云去何用金钱买道车
　　苦雾霏霏着彩旗犹排吉仗杂凶仪常时鳯辇行游处今日龙輴恸哭随
　　都人扰扰塞康庄西送灵车过苑墙金鼎药成龙已去人间惟有防拖肠
　　素幕悠悠逗晓风行随哀挽出深宫妃嫔莫向苍梧望云覆昭陵洛水东
　　叨陪法从最多年惯聴梨园奏管从此无因瞻黼座惟应魂梦到钧天
　　赴集禧宫祈雪追忆从先皇驾幸然有感
　　琳阙岧岧倚瑞烟忆陪逰豫入新年云深晓日开宫殿水阁春风飏管弦千骑清尘回辇路万家明月放灯天一朝人事凄凉改惟有灵光独岿然
　　夜宿中书东閤
　　翰林平日接羣公文酒相欢慰病翁白首归田徒【墨迹作空】有约黄扉论道愧无功攀髯路断三山逺忧国心危百箭攻今夜静聴丹禁漏尚疑身在玉堂中
　　送王学士赴两浙转运【京本作送王胜之两浙运使】
　　汉家财利析秋毫暂屈清才岂足劳邑屋连云盈万井舳舻衔尾列千艘春寒欲尽黄梅雨海浪髙飜白鹭涛平昔壮心今在否江山犹得助诗豪
　　早朝
　　阊阖初开瑞雾中丹霞晓日上苍龙鸣鞭响彻廊千步佩玉声趋防百重雪后朝寒犹凛冽柳梢春意巳丰茸少年自结芳菲侣老病惟添睡思浓
　　下直
　　宫柳街槐緑未齐春隂不觧宿云低轻寒漠汉侵駞褐小雨班班作鷰泥报国无功嗟巳老归田有约【一作计】一何稽终当自驾柴车去独结茅庐颍水西
　　斋宫尚有残雪思作学士时摄事于此尝有闻鸎诗寄原父因而有感四首
　　雪压枯条脉未抽春寒憀栗作春愁却思緑叶清隂下来此曽闻黄栗留
　　老来何与青春事闲处方知白日长自恨乞身今未得齿牙浮动鬓苍浪
　　两京平日接英髦不独诗豪酒亦豪休把青铜照双鬓君谟今巳白刁骚
　　诗篇自觉随年老酒力犹能助气豪兴味不衰惟此尔其余万事一牛毛
　　摄事斋宫偶书【一作斋夕感事】
　　斋宫岑寂偶偷闲犹觉闲中兴未防美酒清香销昼景冷风残雪作春寒丹心未死惟忧国白髪盈簪盍挂冠谁为寄声清颍客此生终不负渔竿
　　早朝感事
　　踈星牢落晓光微残月苍龙阙角西玉勒争门随仗入牙牌当殿报班齐羽仪虽接鸳兼鹭野性终存鹿与麛笑杀汝隂常处士【墨迹作云林髙卧客】十年骑马听朝【音嘲】鸡
　　集禧谢雨
　　十里长街五鼓催泥深急马行迟卧聴竹屋萧萧响却忆滁州睡足时
　　下直呈同行三公
　　午漏声初转归鞍路偶同天清黄道日街濶緑槐风万国舟车防中天象魏雄戢戈清四海论道属三公自愧陪羣彦从来但朴忠时平容窃禄嵗晚叹衰翁买地淮山北垂竿颍水东稻梁虽可恋吾志在防鸿
　　东閤中
　　直閤时偷暇幽懐坐独哦緑苔人迹少黄叶雨声多云结愁隂重风传禁漏过瑶图新嗣圣玉塞久包戈相府文书简丰年气和还将凤池句聊杂野人歌
　　四月十七日景灵宫奉迎仁宗皇帝御容有感
　　行殿峩峩出緑槐琳房芝阙耸【一作竦】崔嵬管飘落人间去幢节疑从天上来基业百年传圣子黔黎四纪乐春台孤臣不得同鍼虎未死心先冷若灰











　　文忠集巻十三
　　钦定四库全书
　　文忠集巻十四
　　宋　欧阳修　撰
　　居士集十四
　　律诗六十五首
　　马上黙诵圣俞诗有感【一作偶题】
　　兴来笔力千钧劲【一作重】酒醒【一作醉后】人间万事空苏梅二子今亡矣索寞滁山一醉【一作惆怅滁阳一病】翁
　　定力院七叶木
　　伊洛多佳木娑罗旧得名常于佛家见宜在月宫生扣砌隂铺静虚堂子落声夜风疑雨过朝露霞明车马王都盛楼台梵宇闳惟应静者乐时聴野禽鸣
　　秋隂
　　秋隂积不散夜气凛初清雨冷侵灯晕风愁送叶声国恩慙未报嵗晚念余生却忆滁州睡村醪自解酲
　　秋懐
　　节物岂不好秋懐何黯然西风酒旗市细雨菊花天感事悲双鬓包羞【一作贪荣】食万钱鹿车终自驾归去颍东田
　　初寒
　　多病淹残嵗初寒悄独吟云容乍浓淡秋色半晴隂篱菊催佳节山泉响夜琴自能知此乐何必恋腰金
　　寄渭州王仲仪龙图【一作送王素之渭州】
　　羡君三作临边守惯聴胡笳不惨然弓劲秋风鸣白角帐寒春雪压青氊威行四境烽烟断响入千山号令传翠幕红灯照罗绮心情何似十年前
　　崇政殿试贤良晚归
　　槐柳依依禁籞长初寒人意自凄凉凤城斜日留残照玉阙浮云结夜霜老负渔竿贪国宠病须樽酒送年光归来解带西风冷衣袖犹霑玉案香
　　闻颍州通判国博与知郡学士唱和颇多因以奉寄知郡陆经通判杨褒
　　一自苏梅闭九泉始闻东颍播新篇金樽留客史【一作使】君醉玉麈髙谈别乗贤十里秋风红菡萏一溪春水碧漪涟政成事简何为乐终日吟哦杂管
　　南郊庆成
　　祀教民昭孝天惟徳是亲太宫严大飨吉土兆精禋礼乐三王盛梯航万国賔恩霑羣动洽庆与一阳新奉册尊长乐均厘及众臣不须云物瑞和气洽人神
　　和昭文相公上巳宴
　　一雨初消九陌尘秉蕑修禊及芳辰恩深始锡龙池宴节正须【一作方】知凤厯新【是嵗始颁明天新厯三月三日丁巳】红琥珀传杯防灎碧琉璃莹水奫沦上林未放花齐发留待鸣鞘出紫宸
　　三日赴宴口占
　　赐饮初逢禊节佳昆池新涨碧无涯九门寒食多游骑三月春隂正养花共喜流觞修故事自怜双鬓惜年华凤城残照归鞍晚禁籞无风柳自斜
　　读杨蟠章安【一本有诗字】集
　　苏梅久作黄泉客我亦今为白髪翁卧读杨蟠一千首乞渠秋月与春风
　　苏主簿挽歌【洵】
　　布衣驰誉入京都丹旐俄惊【一作闻】反旧闾诸老谁能先贾谊君王犹未识相如三年弟子行丧礼千两乡人防葬车我独【一作独我】空斋挂尘榻遗编时阅子云书
　　寄题沙溪宝锡【碑本作积】院
　　为爱江西物物佳作诗尝向北人夸青林霜日换【一作染】枫叶白水秋风吹稻花酿酒烹鸡留醉客鸣机织【墨迹作缉】苎徧山家野僧独得无生乐终日焚香坐结跏
　　宋司空【一作元宪公】挽辞
　　文章天下无双誉伯仲人间第一流出入两朝推旧徳周旋三事着嘉谋从容进退身名泰宠锡哀【一作衰】荣礼数优棠棣从来敦友爱九原相望接松楸
　　感事【治平丁未正月二十有六日】
　　故园三径久成荒贤路胡为此坐妨病骨瘦便花蘂暖【嘉祐八年于阗国王遣使来朝贡恩赐宰臣已下于阗所献花蘂布柔肕洁白如凝脂而御风甚温不减駞褐也】烦心渴喜凤团香【先朝旧例两府辅臣嵗赐龙茶一斤而巳余在仁宗朝作学士兼史舘修撰尝以史院无国史乞降一本以备检讨遂命天章阁録本付院仁宗因幸天章见书吏方録国史思余上言亟命赐黄封酒一瓶果子一合凤团茶一斤押赐中使语余云上以学士校新写国史不易遂有此赐然自后月一赐遂以为常后余忝二府犹赐不絶】号弓但洒孤臣血忧国空余两鬓霜何日君恩悯衰朽许从初服返耕桑
　　大行皇帝灵驾发引挽歌辞
　　享国年虽近斯民泽巳深俭勤成禹圣仁孝本虞心方庆逢千载俄惊遏八音天愁嵩岭外云惨洛川浔仗动千官卫神行万象隂孤臣恩未报清血但盈襟
　　其一
　　文景孜孜俭与恭慨然思就太平功兴隆学校皇家盛放斥嫔嫱永巷空威慑【一作摄】黠羌方问罪丹成仙鼎忽遗弓霜清日薄箫笳咽万国悲号惨淡中
　　其二
　　千龄应运叶天人四海方欣政日新忽见九门陈羽卫犹疑五载欲时巡觚棱月暗翔金凤辇道霜清卧石麟白首旧臣瞻画翣秋风泪洒属车尘
　　其三
　　奉答子履学士见赠之作
　　谁言颍水似潇湘一笑相逢乐未央嵗晚君尤耐霜雪兴防吾欲返耕桑铜槽旋压清樽美玉麈闲挥白日长豫约诗【一作书】筒屡来往两州鸡犬接封疆
　　送道州张职方
　　桂籍青衫忆共游怜君华髪始为州身行南鴈不到处山与北人相对愁莫为髙才轻逺俗当令遗老识贤侯三年解组来归日吾巳先耕颍水头
　　再至汝隂三絶
　　黄栗留鸣桑椹美紫樱桃熟麦风凉朱轮昔愧无遗爱白首重来似故乡
