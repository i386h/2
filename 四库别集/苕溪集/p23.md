<!-- { "loadSidebar": true } -->
　　呜呼君之母与我母俱傅出余晚而仕于越则吾母既下世且二纪矣始获拜姨母于堂上姨母之遇余犹子侄而邦直之礼余犹其元昆也知邦直宜详呜呼邦直质直而好义难容而履常余贫邦直能馆食之余疾邦直能访医购药物以拯治之余仕于王所犹一载遇余以相存也别十有余年余投闲里居而老且病相望益逺惟不得复见是惧曽谓邦直乃先我以殁耶身世梦幻则余既审此矣所深怪者以邦直之敦厐粹美而禄不称徳年不登耳顺凡其亲戚鄕党与朋游往来者奚不爽然若有所失盖非时舍也呜呼今邦直已矣而其子若侄咸克家顾必有昌者后之人或以是为相乘除独情好之笃契濶死生不能使余心之不恨也呜呼哀哉尚飨
　　祭吴敏求文
　　呜呼毘山之集甲子一终我年未冠而子尚童诵诗琅琅辨对纚纚我时心识伟此童子浸长以来宦学并驱我西子东子出我居我年加子满十去一间关穷途亦合困抑庚子之冬俱来京师僧牕从容对案并栖子时方强谓我清羸啣杯潄醪与相娯嬉曾谓鄕闾不若覊旅襟抱曲折始克申吐呜呼敏求才噐絶人谈经析理穷其涯根舒为文辞防切气振声驰左廱见推辈伦俛拾科第如探懐袖春官再上吐竒莫售从使三韩始得一官子亦何有姑为亲欢筮仕以来意气弥厉错节盘根见于屡试迹其平生实茹辛苦遇事輙前不有此身呜呼敏求甚孝于亲生事死葬不愧于神一昨葬亲叩我以铭累然骨立如有所婴曰初卜宅徧歴嵌嵚戢沐雨风夜卧菅荆兆隧舍庐是经是营一身百湏朝暮戴星凡其饰终备尽典刑孰不生儿乃有宁馨无忧富贵我尝告渠不在于初在于晚途既为外郎奕奕有光顾视要路将翺将翔云何不淑天啬其禄如子之身百身奚赎呜呼哀哉岂无友朋子独我惇情义周旋有逾弟昆当其乖暌书毎见存逺致药物辅我本根子归毗山我家旁县百里相望不得数面子昨念我擕孥以来我时丧妻事与意乖永愧此情未克往报不图一朝乃得讣吿我方疟寒病卧于寝大声呌呼泪注席袵遣我儿行薄写我胸云我有瘳往哭必躬呜呼哀哉尚飨












　　苕溪集卷二十九
　　钦定四库全书
　　苕溪集巻三十　　　　　宋　刘一止　撰祭文　　行状
　　代祭王廉访文
　　在昔成周化一内外则有行人诵道志意惟我国家与周匹休遣使自中分察九州惟公堂堂独禀忠厚荐更使华绩业滋茂惟时东南狂贼震惊来炤一方帝命老成自始拜公顔色温凊服诵先言实耸观听谓公早晚将复于王起仆植僵我民实望摄提之春服正里门奄忽变化夺此德人灵车则归西指帝鄕公不能言我民尽伤一觞之献故人所重千里长途式酬以送尚飨
　　代祭李提举文
　　惟公昔官淮甸贼兵薄城坚守不屈朝廷嘉之擢部使者实治防稽某始见公温然而和厉然而庄缓而不防清而有容窃意其蕴借有大过人者而恨其未用未几得疾遂病不起呜呼其眞可痛者耶抑某之期公过也虽然公之节义既畧见于前日天不报其勤而夺之年悲哉尚飨
　　代祭张提举文
　　昔者黠虏犯顺枢察清河公以辅郡兵先入卫已而抗论虏营守正不挠扈从朔方方今皇帝嘉清河公之忠宠灵其家而录其子惟使者以才能膺选任实刺浙郡凡属部之士民若吏闻使者之贤能世其家且将以惠我民也始至以疾吿未几遂病以不起闻行路之人咨嗟惜之其缙绅士夫则窃有恨焉曰清河公忠孝若是而天勿祐其子吾勿知天道为何如也某承乏于兹与使者因王事曽未及识其生也而视其亡能不悲哉酒肴之薄匪以称礼寓其悲也使者其闻之乎
　　代祭吕丞相文
　　维师尚父太岳之裔相彼武王于爕伐事光昭后人克绍厥懿惟公之生英特伟异心雄万夫身兼数噐拳拳爱君曾靡敢易天固异之其必有意公实自以遭遇不世义所当爲九殉勿避帝嘉乃绩社稷是利谓督不忘俾践厥位再持魁柄埏埴品彚慨时艰难志等外内出入将相文武兼备命圭崇崇赤舄几几秉旄仗钺富贵始终天子有命公实至止分陜之重将公自倚俄以病吿勿克入侍我时视公尚能强起顾瞻精爽何患不已讵公之归阅日未几遽闻讣音失声叹喟乔岳峯摧壑舟夜逝我不意公而乃至是遡风永懐泪溢两眦奠此一觞尚公不昧尚飨
　　臧记室行状
　　曾祖　祖　父
　　公讳询字公献湖州安吉人世居于梅溪少孤事母朱夫人以孝闻诸兄覔举以公任家事公意不怿私取书读之皆通其义经理内外不废考飬诸兄怜而教焉始授之书淹贯如老成人未几肄业大学声称籍甚及元丰二年进士第调歙州黟县尉再调睦州桐庐县令丁母夫人忧服除朝廷以公元丰舍选除汾州州学教授任满改宣徳郎知淮阳军下邳县事遇今上登极转奉议郎赐五品服授签书广信军判官防公事未赴时相万公有防召对除太仆寺丞逾年迁鸿胪丞坐太仆误支马事免所居官更二年始复除管勾元丰库明年迁诸王府记室叅军中间序进及经八寳赦恩至朝请郎大观四年冬以疾请致仕卒于京师享年六十寔十一月壬辰也公性资警悟筮仕不习文法尝曰儒者安事三尺顾理之所在何如耳事无钜细应声剖决徐质以法往往契合信道自将不惮强贵在桐庐时使者行部令而下敛板道左使者在舆仰视不降接公挽寮佐无得前揖使者怒麕县事无所得复隂遣吏伺公短吏因縁扰民公呼治之以闻使者心嘉焉县有兵官绳治卒伍差峻东南卒素骄至是衔怨连结谋入县盗库兵爲乱邑人大恐吿公公曰宁有是事翼日方揽讼牒卒百余辈聨裾相属骤至于庭左右股栗不自持公若无覩徐呼前曰而辈遽至庭下顾令不揖且无所言岂令有负汝乎皆曰令无负我官兵实见虐公曰我以为令负汝也若官兵见虐令其为汝移半纸檄请于郡即黜之耳且吾闻邉陲士卒冐矢石忍冻饿至相腕借以死而辈寒则索裘饥则命饷父母妻子嬉怡在前官家恩汝厚矣吾恐汝不能有此逸乐将自祸也公反覆谕以祸福卒众相视觧裾罗拜既而犹偶语公谬为动其官状及遣所亲隂白诸郡郡识公意即日檄兵官公卒众遂觧其后稍移易离其谋党得渠魁十余人治之邑人以谓非公机辩敏给变在漏朝矣同寮有坐累去官者累重不能归京师至乞食于道公闻之出俸钱并拉僚佐得二十万遣人访之乃依古祠宇问方役人丐百钱活旦暮及得所赠涕泗交下贻书谢公并致弓矢且曰吾乞食寒陲寄此为命者将数十年以君能活我故用为报公反其弓而纳其矢焉其周人之急类如此下邳郡民有所逋责之急缢死田间者其妻引富人爲仇公按问无状即日出之已而果谬闻者叹伏曰是公明可及也果敢不可及也公家甚贫持身益亷収养孤甥及族党之贫不能婚姻者以身任之无难色中间仕宦龃龉困于京师亲戚仰给有不安者公喻曰业已托我虽饮冰不相舍也与人交握手出肺肝了不见畦畛抵掌谈辩杂以诙笑听之衮衮令人忘倦得酒輙醉万事都捐便若超出世外其爲文章不蹈袭前辈一语落笔数千言淹顷可待尤喜爲诗辞藻雄丽士大夫往往传诵有文集十卷藏于家公三娶初许氏封旌徳县君次舒氏寿安县君次裴氏南华县君一子宁以公致仕补将仕郎明州奉化县尉二女长适将仕郎江宁府上元县尉呉槖次适从政郎刘某孙男一人曰协宁以明年某月某日葬公于某县某鄕某山之原既葬五年而宁卒协以宁命属某状公之行将匄名于一时钜公且表之墓上呜呼以公之噐业宏逺不大用于世而蹭蹬以死岂命也夫异时执政盖有知之者且将峻擢公出语劲直不能委曲伺人意用是中辍尝曰吾以胸中介介者与言语文字卜知干人则是非所能也幸见用敢不勉不然姑已耳呜呼其贤哉谨叙其事如左以俟择采谨状
　　知枢宻院事沈公行状
　　曽祖原赠少保曾祖妣方氏赠荣国夫人
　　祖涣赠太师嘉国公祖妣孙氏赠奉国夫人父彦修赠少师妣丁氏赠淑国夫人
