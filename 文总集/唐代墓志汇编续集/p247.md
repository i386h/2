<!-- { "loadSidebar": true } -->
唐故颍川陈夫人墓志铭并序　　将仕郎前守凤翔参军马若讷撰夫人姓陈氏，春秋有隐讳之义，故不书其名字。其先颍川人也。汉丞相曲逆侯平之後。自始祖得姓及今，谱谍具存，不复备载其事。曾祖忄宣，皇易州刺史，检校工部尚书兼御史大夫，赠太子太保。祖雍，皇平州刺史，检校左散骑常侍，赠太子太师。列考君佐，皇泰宁军左厢部押衙兼青州长史，侍御史。地袭勋庸，门承轩冕，登坛重镇，纪四塞之烽烟；或戡难除凶，得九天之妙略。分符有襦之化，总校发营柳之春，唐策所书，盛族无比。夫人即都衙长史之爱女也。□性茂质，琼树华，矩步成章，裒然端敬。不师而天纵，不学而生知，雍容表仪，自为式范，古之谢氏之女，亦未可齐其令德也。□乎移天於泰宁军节度马军都知兵马使兼馆驿都巡使、银青光禄大夫、检校太子宾客兼侍御史苍梧翟建武之次子朝议郎□行赵州司兵参军□，秦晋齐名，琴瑟高韵，四德备举，九姻显明，雍肃自律於阃闱，礼乐克谐於娣姒，温清得式，承顺有闻。凤凰遽阻於同飞，宾客俄乖於执敬。因寒暑作疠，遘兹大祸，以咸通十三年八月十四日终于兖州瑕丘县临泗里之私第，享年廿九。用十四年癸巳十一月壬戍朔廿三日甲申，迁夫人之柩于州之南进贤乡临泉里之原陪大茔之礼也。日月云迈，山川宛然，刻贞石以纪芳名，叙嘉声用旌不朽。若讷中外有素，事分颇深，而序之，岂敢饰让。其铭曰：
公侯□女，贤彦之妻，令问克著，雍容表仪。□□□□，逝水无波，珠沉玉折，人生几何？春□迟迟，春霜葳蕤，云来凤去，人生几何？（录自《隋唐五代墓志汇编》江苏山东卷第一册）
№咸通０９９
【盖】
失。
【志文】
唐故银青光禄大夫检校司空兼太子少师分司东都上柱国乐安县开国侯食邑一千户赠太师孙公墓志铭并序从表侄金紫光禄大夫守□□右仆射兼门下侍郎同平章事充太清官使弘文馆大学士上柱国彭阳县开国男食邑三百户令狐撰圣敬文思和武光孝皇帝御极之十□年七月东都居守左仆射孙公陈疏移病，请罢其任。天子优宠元老，乃拜检校司空兼太子少师分司东洛，且欲俾之颐卫，以就良已。诏下之明日，三川守臣以急章闻曰：公以十四日薨。天子怛然悼耆德，特辍朝会，命廷臣申吊赙之礼。以三师追褒册命，恩数有加焉。公讳简，字枢中，其先有＊之後。齐太公田和其裔也。和孙书为齐大夫，以伐乐安之功，遂封於乐安，因赐姓孙氏，吴将军武书之孙也。子孙在吴者称富春氏，吴主其後也。其不迁者为乐安氏。至隋并州晋阳县令唐封晋阳公讳孝敏，公之七代祖也。晋阳公生仲将，为唐郓州寿张丞。寿张生希庄，为韩王典签。典签生讳嘉之，即公之高祖也。天册中，擢进复士第，登拔萃科，有文学重名，俊累官至宋州司马，赠秘书监。自晋阳公而下，位虽不隆，而道德皆显。曾大父讳逖，开元中，三擢甲科，初入第三等，又入第二等，超拜左拾遗，大名铿发，炳耀当代，雄名如萧颖士、颜真卿、李华，咸出座下。累迁中书舍人、刑部侍郎，赠尚书右仆射，谥曰文公。
大父讳宿，又传文公之业，登□制举，为谏议大夫、中书舍人，终华州刺史。烈考讳公器，又继词科高第，历监察，後为濠、信二州刺史、邕管经略使，兼御史中丞。时属五溪不率王命，奉诏招讨，克有戎功，薨後累赠司空。司空公前娶荥阳郑氏，继娶河东裴氏，太保公即司空第三子，裴甥也。幼锺司空公之艰，哀毁天至。司空公亲弟献可，皇大理司直，娶范阳卢氏。太保公殁，司空公之丧未几，季父司直又殒。太保公以季父无嗣，遂执丧以继其後。服除，举进士。元和二年，故太常崔公掌春闱，升居上第。後赴调集，判入高等，授秘书省正字。听试出，人人皆传讽。秩满，赵丞相宗儒镇河中，辟公为观察推官，再调补京兆府县尉，又从张华州惟素之幕，授监察御史裹行，充镇国军判官，徵为监察御史，除秘书郎。裴中令度镇北都，辟为留守推官，以殿中侍御史内供奉充职。又转节度掌书记，又改节度判官，奏加上柱国，赐绯鱼袋。大京兆卢士玫仰公之才名，表公为府司录。王潜仆射在荆南，思得髦贤，奏公为检校礼部员外郎兼侍御史充节度判官。入为侍御史，又下继房卢太夫人忧，孺慕之情，如实出己，君子以为难。宝历元年，以司勋员外郎判吏部，废置，转礼部郎中，又罹裴太夫人之祸，殆不胜丧。及出，除左司郎中，加朝散阶，转吏部郎中，又加朝请大夫。用公正之望，迁谏议大夫；以文学之称，守本官知制诰。用忠悃奉诤臣之职，骋敏捷为诰令之能，职业具举，时论推服。所草词制勒成十卷，行下於代。转中书舍人，拜同州刺史、兼御史中丞、赐紫金鱼袋。左辅理所故事，同在毂下，连岁凶荒，人萌困瘵，孳孳为政，臻於泰宁。感白雀嘉谷之瑞，表公德化。时省司以长春营田耗折官米，将以极典处本州纲吏。公抗表论雪，皆得赊死。人到於今称之。迁陕号观察使、检校右散骑常侍兼御史中丞。其理如冯翊。属邻郡螟贼为灾，过境不伤稼，复有神禾同颖，益彰异政。徵拜刑部侍郎，与御史府及法司同按萧奉伪事。皆取决於公，欺妄立辩。又掌吏部东铨事，抡拟绝私。真除吏部侍郎，拜河南尹，其政如同陕之素值。飞起，公虑害我穑事，用诗之界火之义，遂令坑焚，去其大患，竟致丰穰。加中散大夫阶，迁镇节制河中检校礼部尚书兼御史大夫，不易同陕洛之祜。此镇先是循浑郭之制，供须节使，费逾他镇，有至十倍者。公皆削减，以己率下，毫不自私，繇是大治。加中大夫，入拜尚书左丞，复兼判选部事。加太中大夫，出镇山南西道，检校户部尚书，其政如前之四治。前後三为太常卿，相武宗及今圣郊天之仪，动循故实，礼无违者。□检校兵部尚书、节度宣武军。
及受代，帑廪所留，多初万倍。以诚信临下，万众恬然。加正议大夫、检校右仆射。又为之加银青光禄大夫，又封乐安县开国男，又进封乐安县侯，出拜东都留守，俭校左仆射，再为吏部尚书，又为东都留守、检校左仆射如故。保厘之治，先后如一，节省浮费，府库充＊。天子方将以上庠隆位处国老，以□谘访其道，时末□□洽平郡而公不起，享寿八十二。公前夫人沛国武氏，故宰相元衡之女；今夫人陇西李氏，讳宗衡，皇濠州刺史实□帝之近属。夫人阃闱之德，动为女师；辅左之道，光於内则。有子九人，长曰景蒙，前奉先今；次曰景章，前太子中舍人，次曰谠，前河南府士曹；次曰景裕，前河南府兵曹；次日纾，前渭南县尉、集贤校理；次曰徽，前河东节度推官、试秘书省校书郎；次曰纟求，前进士；次曰幼实，次曰弘＊，并河南参军。景蒙等各敦士行，负公，衔哀克家，睦友无间。纾、徽、纟求兼能以文嗣赎，为时闻人，将大□後。女六人：长吴兴沈称师，早世；次陇西李稠，次钜鹿魏镳，次敦煌令狐缄，次北平阳塾，率□不□严□□处□□。以其年十一月廿六日，归於洛之北邙先司空大隧之次。
惟公始以至行发闻，後用□华门类。□□吁□皓不倦，立义分於友朋之内，周慈爱於族亲之间，执谦自居，当官正色，自卑□以至崇贵，未尝有失。□□□於台阁遗爱被於所治。有以见□君子始中终之道，斯为全德欤？小子不佞，辱公囊信之□，且早岁受□知，又从父弟获备公诸倩之列，景蒙等以在姻故之末，见为志，其敢固辞。铭曰：
公之世先，积美旋源。炽昌之势，发自陈田，将军开美，吴主霸权。蔚茂之气，□为文思。蓬丘秋官，雄藻融粹。天华国，掇其美□。华阴掌纶，特擅丽温。司空行化，三土怀仁。储社叠庆，到公乃盛。孝以承家，贞而不竞。振耀词英，翱翔公卿。出入更践，高享令名。州邦藩翰，皆流德声。天子有道，喜公寿考。忽惊栋折，兴嗟苍昊。伊洛北山，秀气薰□。天长地厚，公之宫在焉。
第五男前京兆府渭南县尉集贤校理纾书（录自《洛阳出土历代墓志辑绳》）
№咸通１００
【盖】
失。
【志文】
唐故左拾遗鲁国孔府君墓志铭空具兼军节度常书记将仕郎殿中侍御史内供奉赐绯鱼袋郑仁表撰并书咸通十五年三月，侍讲学士太仆射太常孔公以疾辞内署职，其元子左拾遗养疾亦病逾二旬。太常公疾少间，拾遗疾亦间。又旬日，太常公薨，拾遗哭无时，後七十六日亦终。呜呼！求诸古未闻也。仁表与拾遣同岁为东府乡荐，策第不中等，再罢去。明年，偕宴於东堂。宴之日，博陵崔公荛出紫微直，观风甘棠下，表为支使，校其阁书。拾遗始及第，乞假拜庆，新进士得意归去，多不伏拘束假限，往往关试不悉集，贡曹久未毕公事，故地远迨二千里，例不给告。时仆射太常公节制天平军，以是勤不得请。拾遗曰：人之多言，必以我为宴安。讫春不宴。年少乘喜气赤春头，竟不对狎客持一杯酒。人以为难。关试日，都堂中揖别同年，径出青门外，经所为从事州，入院判案，十日东去，府罢，贤诸侯争走羔雁驰弓旌，竟不能致。徵为渭南尉，直弘文馆。久之，会大学士出将□□，竟不就。仆射太常公罢镇居□□，拾遗□安定省不尝言仕宦。旋以万年尉复帖文职，无西笑意。仆射徵拜司戎，贰卿，拾遗由侍行，乃赴职。越一月，今许昌太傅相国襄阳公为河中，表署观察判官，假监察御史。故事□□後相府得未□殿中，公昆仲间有未至者，求裹行官不改服色。人人美谭之。俄转节度判官，提知之道，皎然明白，和而不柔，守而通。内尽匡补，而外若不知。相君侍之异礼，俄拜左拾遗内供奉。呜呼□□□□也，春秋始卅三矣，惜哉！公至性自生知，虽欲全其礼，传於後，阴强忍抑，不能俯就，始得□不言於人，因晡哭若□左右，始知有病□甚矣。□卧垩室中，不复进饣饵。疾益亟，方肯归常所居舍，悉召骨肉迨仆使，唯言仆射公葬时事，指挥制度，必以古礼，戒诲约束，委曲备悉，左右皆泣。公曰：吾平生无纤小不是事，天报我甚厚，使亟得归侍地下，尔盍贺而返以泣耶？吾自遂性，不能无伤，生全大孝，送终设祀，宜益俭削，无以金铅□华为殉，无以不时之服为殉。吾幼苦学□□左氏传，所习本多自雠理，宜置吾左右。
友人郑休范多知我所执守，相视若亲弟兄，我亦常以所为悉道之，请以志我。彼不能文，必尽其实。言竟，抚弟妹，若将千百里为别者；视妻子，若将□□□不面者。而怡然其容，如有失而复得。已而终。呜呼，其喜归侍乎？公谢世之月馀□前与二季处闺室中，忽援毫书廿八字於宅内东房之上，若隐语而加韵焉。曰：
