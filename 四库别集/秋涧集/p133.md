<!-- { "loadSidebar": true } -->
　　臣某等言伏见陛下昭受显号今已十年圣徳神功日新一日又圣夀新嵗茂登八秩考于典礼合行再上尊号上以賛扬功徳之万一下以罄臣子爱戴归美之诚谨此奏闻伏冀圣慈特赐允许表
　　圣夀节贺表【至元三年】
　　电绕中枢宝厯启千龄之运祥开弥月瑶墀储八叶之蓂凢在覆临畴非鼓舞钦惟皇帝陛下聡明时乂圣敬日跻爰从在御之初未尝以位为乐大庆同符于汉祖宏规逺迈于唐宗纉四圣之丕圗新一家之大典尊崇故老思致隆平委任勲贤迭居宰相文之以诗书礼乐律之以轨度仪刑薄赋轻徭省官定制尚侧身而修行毎前席以賔贤察纳雅言弥纶元化上所以恢章先业下所以济生民凡曰云为务从休息分縂司而去积年之弊更庶尹而削藩镇之权尊祖配天妥宗祧于九庙敷文柔逺舞干羽于两阶功徳兼隆神人交畅以致服前代所不能服臣上古所不得臣东夷航海以来庭西域梯山而欵服可谓振长辔以逺驭敞中国之至仁仰惟极治之难名皆出圣模之广运载临盛旦敬举贺章臣等猥领郡符恩同天造进乏千秋之金鉴遥称万岁之霞觞同虎拜于扬休下列阻陪于北阙効嵩呼而献祝赓歌载咏于南山
　　圣夀节贺表【至元四年】
　　甲观开祥嗣大厯无疆之服华封请祝罄后天难老之期凡在夀临率多呼舞【中贺】钦惟皇帝陛下文思天纵圣宪日新得汉唐经国之权纲极尧舜知人之濬哲以岳牧治本也疏之而册授中书化源也清之以弼谐尚兼听以为明每得贤而恨晚溥覃禄秩优复民田有司荷覆露之恩含气遂生成之乐家给人足时和嵗丰九歌莫被其神功万事驯归于道揆而又顺长道而屈羣丑推至悌而御多邦谓本支一出于祖宗重疏恩而立爱江汉终归于渊海首继好以息民由既睦而于变时雍以克肖而全付所覆春际八荒之夀域天开一统之征祥瑞屡见于苍麟箭罢传于青海西穷月窟率稽颡以来王东极扶桑复寅賔而朝日繄尔至元之盛烈于昭旷古之深仁瑞节载临贺仪焕举臣某等心驰魏阙职限侯藩阻振鹭以陪庭俨天威之在上千官饮至传闻置酒于南宫万嵗称觞第切瞻光于北极
　　两宫正位称贺表
　　伏以正位建储举一代当行之典推仁被化遂万邦咸喜之心凢在臣邻同音鼓舞【中贺】恭惟皇帝陛下道彰坤顺徳益离明治首宫闱基隆国本着母仪于天下融少海之波光讴歌见四海之归教治岂二南之广壮本支于百世耸官仪于一时某等职忝侯藩心驰象阙徒切烟花之想阻陪鹓鹭之行敢罄丹衷载陈封事徳符宝运拜扬称三殿之觞庆衍萝圗绵亘接万年之统
　　圣夀节御史台贺表
　　鼎定皇圗接千岁上元之统天开甲观储九秋盛徳之祥声教所加讙呼斯溥【中贺】恭惟皇帝陛下尧文天纵汤圣日跻爰从在御之初未尝以位为乐躬勤俭徳梦想幽贤察纳雅言恢治道荡皇威于北海借千亩于东郊载崇列圣之鸿基仍创一家之大典汉官仪之渐复唐治具之毕张尚深阙政之思屡下卹民之诏内祓灾而修行外发政以施仁明徳缓刑轻徭薄税而又天临睿智坐折遐冲昭旷度以无前振长辔而逺驭爰整干戈之事终归雨露之恩云扫黒山孰谓玉闗之久闭春回鸭緑旋闻沧海之维清既荒外服之功尤尽内修之理繄尔至元之盛烈于昭旷古之深仁瑞节贲临贺仪焕举臣某等荣叨台谏愿切葵倾陪称汉殿之觞仰效露嚢之献光瞻北极罄封人上愿之心夀等南山申天保不骞之祝
　　圣夀节贺表
　　宝厯膺期接千岁上元之统日符恊梦开九秋盛徳之祥称庆惟均际天所覆【中贺】恭惟皇帝陛下离明继照干徤乗时动顺民冝更张治化求懿徳而式序尔位任吉士而劢相我家尚深阙政之思屡下子民之诏去网更仁于汤祝敷文思格于苗顽既荒外服之功尢尽内修之理卜营督亢宅壮陪京据山河全胜之区得贡赋适中之地于以隆上都而观万国备时巡而礼髙年四聪达羣下之情一豫为诸侯之度臣某等荣叨郡寄心切葵倾阻称汉殿之觞徒效露嚢之献运钟北帝祚有商长发之祥夀等南山申天保不骞之祝
　　御史台贺正旦表【至元八年为御史时作】
　　伏以凤厯颁春三正恊夏王之统鸡人唱晓万方称汉殿之觞品彚冲融衣冠环拱恭惟皇帝陛下容徳乃大盛迹无前载新出震之权端履乗干之位东渐沧海髙丽防再造之恩西极渠搜葱岭多来庭之使国字创一家之制朝章举旷代之仪方汉之险何足恃乎髙深蓬莱之波旋复闻其清浅终格羽干之舞始奉文诰之辞咫尺天威趍承凤阙荡恩光于万里醉春色于九重臣某等久侍瑶阶叨居宪府献可替否讵能振台阁之风拜手扬休仰以祝河山之寿
　　正旦贺表
　　伏以玉烛调元蓂荚啓尧堦之厯椒花献颂锦封陪汉殿之觞朝野同欢乾坤交泰【中贺】恭惟皇帝陛下仁涵动植徳备广渊受籍以朝履端于始爰体春王之月屡颁寛大之书顾轸虑之洪深跻吾民于仁寿而复开明堂而坐治奉帝籍以躬耕总揽皇纲务兹大本凤城斗转春回万里之农桑紫禁天开瑞霭两都之云气臣某等叨承列郡逺被恩光敢俯倾葵日之诚仰以效华封之祝遥瞻北阙天威殆咫尺之临寿等南山神防授万千之筭
　　史都督譲总管表
　　臣谨言推贤以位敢希髙世之名以譲移风固有为邦之教志虽自信政亦当然【中谢】伏念臣某等鹰犬微材边防旧帅起家燕地分土恒阳累朝荷眷遇之恩报国乏忠贞之效正以先臣之故久膺方面之权﨑岖提阳夏之师屯戍控荆门之防仰凭圣筭十载无虞镇守长江寸功何有比加宠数方惊都督于诸军恭被朝章俾袭天伦之旧物君命凛雷霆之重微躯处伯仲之间情有难安礼冝逊譲臣兄某灼知民事素秉忠心功收制锦之能政洽承流之体如黄霸已优于治颍何景宗遽可以临民伏望圣慈鉴臣愚悃非敢圗私己之便实恐贻不友之讥念念天恭敢后周书之诫堂堂大国务先棠棣之风谨拜表以闻
　　圣节望阙祝文
　　龙马授图已肇兴王之迹流虹启圣大开弥月之祥凢居覆载之间畴匪懽忻之至钦惟皇帝陛下圣谋能防睿智足临天祐人归功崇业广西平大理苏云霓徯望之心南渡长江得风日清明之助爰履神明之祚恭承祖考之休荣示至恩以昭旷度亲王昆弟光辉棣蕚之楼异姓勲臣扬厯金华之省尚求贤而若渇毎从諌于如流所期无旷于庶官急欲广闻于民瘼礼百神而敛福顺三时而务农载戢干戈俾安田里施仁发政先困穷无告之人讲好息民停边鄙喜功之奏而又兵民并政惠爱同行鉴古昔之安危立规模于宏逺移官吏而除累年之崇儒雅而兴文治之风尊京师而强干弱枝削藩方而如臂使指分宰相于诸道专委任而责成功置统军于遐陬蓄精锐而消外侮唐世之时雍丕变汉家之治具毕张以致祥风扇和时雨霈徳炎洗蛮邦之瘴春回沙漠之寒车书八方洵曰治平者也烟火万里可谓和乐者乎民歌徳化之诚心靡帝功之有当万宝秋风之节适羣龙首出之辰湛珠露于仙盘荡金风于玉宇香郁三山之紫雾懽腾太液之苍波吉旦光临溥天同庆臣等叨居民部阻奉夀觞不胜葵藿之诚仰荅乾坤之造遥瞻北阙天威建咫尺之临拜祝南山神防授万千之夀
　　十六年贺正旦表【任河南河北道提刑时作】
　　玉烛调元允恊三朝之始春城回斗茂凝一气之新正朔所颁迩遐交庆钦惟皇帝陛下端临左个诞受舆圗仁扩春寛道开时泰化日舒而民力足奔鲸沛而海道空清明际区宇之间鼓舞乐雍熈之治尚惟事统丕显圣谋孜孜下达于民情念念化隆于邦宪保厘荒服减吏冗而益监司恻悯长征数军实而免贫役功极见寝兵之渐策长尽驭逺之方履兹肆觐之辰介以如山之祝臣等欣逄盛旦叨领外台政罔肃于简花祷徒伸于椒颂遥瞻宸极阻奉觥觩梦听钧天霑露恩于春酒对扬休命祝圣夀于南山
　　圣夀节贺表【至元十七年八月初二作】
　　秋满皇都荷大驾省方之豫祥歌长发属千龄应运之辰夙旦载逄仪章焕举防惟皇帝陛下圣惟桓拨智足睿临用式九围大开一统爰念盈成之戒每深覆焘之仁挈彼生民跻于夀域兵刑寝措收帝王之极功基业恢光祖宗之丕绪储此无量之福有来滋至之休繄尔大元于斯为盛臣等叨持使节违逺天威虽微金鉴之输诚敢后封人之愿祝盘铭至再天心享一徳之新嵩呼者三圣夀永万年之筭
　　进瑞芝表
　　皇帝圣防里臣某等言于所领汲县界内今月某日陶工朱良舎中产土芝一大本者伏以至和大来嘉贶昭应爰念开先之兆聿彰承顺之祥臣等诚惶诚恐顿首顿首钦惟皇帝陛下政洽慈仁敬事耆旧圣惟广运恵泽春融徳合无疆瑞草英发彤枝韡韡合为连叶之芳紫葢煌煌夐出铜池之秀木檽渐称于景郊歌美并于班书以兹玉质之竒特着吾皇之夀适迎诞节恭覩殊姿臣某等无任忻抃庆贺之至谨具表进献以闻臣某等谨言
　　甲申嵗正旦贺表【山东宪司】
　　伏以齐七政于玑衡统允恊于夏正受四海之图籍喜大溢于周邦香翻白兽之尊光动黄旄之仗恭惟皇帝陛下叡临神筭武定文绥体元建极于中天颛任责成于诸相惟徳应上天之眷遂运开一统之祥宴锡彤弓楼画玉闗之使尘清沧海暖回阳谷之春厯观徃代之规模未见今日之全盛尚轸忧勤之念屡颁寛大之书便民之诏以次举行烦民之事悉令革去廓廓然可谓无事巍巍乎其有成功臣某等幸际鸠辰敢陈椒颂遥下肃雍之拜如临咫尺之威紫禁萦花梦想钧天之奏华封献夀祝同嵩岳之呼
　　圣夀节贺表
　　伏以气调玉烛开九秋大有之祥露湛霞觞献天子万年之夀贺仪焕举海宇同懽【中贺】恭惟宪天述道仁文义武大光孝皇帝陛下立贤无方从谏弗咈畏服得所临之道威扬极载绩之功平内难而以义灭亲停遐征而敷文柔逺而又政归一相事革多门永言夙夜之思大得股肱之助臣某等沗膺郡寄宻迩天顔歌天保以归休阻陪鸳列罄华封而愿祝窃效嵩呼
　　千秋节贺牋【至元十八年六月】
　　运炎乌火见上天于穆之休【一作皇天眷命大间一统之基甲观呈祥通际诞弥之月】帝降商适长发其祥之月千秋称庆四海攸同钦惟皇太子殿下徳粹元良道隆纯孝允当楚璧厯试尧难未明问寝于龙楼思治望贤于汉苑日深子爱时御经筵扩推不忍之仁阴作无量之赐而又维持台宪以振朝纲左右端人圗惟国政虽一事仰资于圣防致两宫咸得其欢心以兹中外之情颙切抚监之望某等内尘法从外领雄藩恩深少海之波澜躬侍春坊之劒履玉巵奉夀陪凤舞于西池鹤禁扬休等嵩呼于北阙【一作玉巵献酒奉凤舞于西池寳绪分辉俾夀昌于北极】
　　上经略史公启
