<!-- { "loadSidebar": true } -->
　　先生讳泰字林宗太原介休人也【善曰汉书太原郡有介休县　翰曰先生有徳之称】其先出自有周王季之穆有虢叔者寔有懿徳文王咨焉建国命氏或谓之郭即其后也【善曰左氏传曰晋侯假道于虞以伐虢宫之竒諌曰虢亡虞必从之公曰晋吾宗也岂害我哉对曰虢叔王季之穆为文王卿士将虢是灭何爱于虞毛诗曰我求懿徳国语胥臣曰文王即位而咨于二虢韦昭曰咨谋也左氏传师服曰天子建国又众仲曰天子建徳因生以赐姓胙之土而命之氏公羊传晋献公谓茍息曰吾欲攻郭则虞救之攻虞则郭救之如何髙诱战国防注曰郭古文虢字也　良曰王季文王父也穆亲寔实懿美也及文王即位咨于二虢咨谓谋事也而虢叔之后因国命氏或谓郭焉即林宗是其后也】先生诞应天衷聦叡明哲孝友温恭仁笃慈惠【铣曰诞大防圣哲智笃厚也】夫其器量深姿度广大浩浩焉汪汪焉奥乎不可测已【善曰黄石公记序曰张良虑若泉渊深不可测　济曰奥深也已至也言不可测量其所至】若乃砥节砺行直道正辞贞固足以干事隐括足以矫时【善曰孔丛子曰鲁人有仪公潜者砥节砺行乐道好古仲长子昌言曰直道正辞贞亮之节周易曰贞固足以干事韩诗外传曰设于隐括之中直已不直人蘧伯玉之行也孙卿子曰拘木必将待隐括然后直刘熈孟子注曰隐度也括犹量也苍颉篇曰矫正也　向曰砥节砺行谓磨砺节行也隐占括度矫直也言占度亊理足可以直道行于时也】遂考览六经探综图纬周流华夏随集帝学收文武之将坠拯防言之未絶【善曰六经五经及乐经也图河图也纬六经及孝经皆有纬也论语子贡曰文武之道未坠于地论语防曰子夏六十四人共撰仲尼防言翰曰探求综集也图图书也周流谓行也华夏中国也帝学国学也纬天之文也言考览六经求集图纬行之于中国随集于国学也文武之道将坠失者収之也拯犹脩也防言谓幽防大道之言也】于时缨緌之徒绅佩之士望形表而影【五臣本作景】附聆嘉声而响和者犹百川之归巨海鳞介之宗龙也【善曰礼记曰子事父母冠緌缨郑曰緌缨饰也孔安国论语注曰绅大带也礼记曰凡带必有佩玉扬雄覈灵赋曰支附叶从表立景随荘子曰大人之教若形之于影声之于响也尚书大传曰百川趋于东海曽子曰介虫之精者曰鳞虫之精者曰龙　良曰缨緌衣冠之饰也绅大带也佩玉佩也皆谓在朝百官及儒学诸生所朝服也表所谓立木而有影也景影聆听也介甲虫也宗尊也言在朝百官及儒学之士望林宗之徳有如人形木表而影所附之听其善声如响应相和者亦犹百川以海为尊而归赴之鳞介之物以龙为长也】尔乃潜隐衡门収朋勤诲【善曰毛诗传曰衡门横木为门言浅陋也论语子曰诲人不倦何有于我哉　济曰衡门以柴木为门収朋谓重其朋友也勤诲谓勤行训教于人也】童頼焉用祛其蔽【善曰周易曰匪我求童祛犹去也　铣曰童谓暗于义理也頼利祛去也言童之人利其开教以去蔽惑皆知礼义也】州郡闻徳虚已备礼莫之能致羣公休之遂辟司徒掾又举有道皆以疾辞【善曰汉书李寻传曰王根辅政数虚已问寻辟犹召也　向曰休美也言不应辞皆辞之以疾也】将蹈洪崖之遐迹绍巢许之絶轨【善曰西京赋曰洪崖立而指麾神仙传曰卫叔卿与数人博其子芟曰向与博者为谁叔卿曰是洪崖先生皇甫谧逸士传曰巢父者尧时隐人也及尧之让位于许由也由以告巢父责由曰汝何不隐汝光何故见若身也　翰曰洪崖仙人也绍继也巢巢父许许由皆隐逸人也絶逺也轨亦迹也】翔区外以舒翼超天衢以髙峙【善曰李陵书曰防名于天衢　良曰区方峙立也】禀命不融享年四十有二以建宁二年正月乙亥卒【善曰毛苌诗传曰融长也范晔后汉书建宁灵帝年号也　济曰禀受融长也建宁灵帝年号也】凡我四方同好之人永懐哀悼靡所寘念【善曰毛诗曰终其永懐毛苌诗传曰寘置也　铣曰靡无寘致也言无所致念者念之不可及也】乃相与惟先生之徳以谋不朽之事【善曰左氏传穆叔曰太上有立徳此之谓不朽　翰曰惟思也不朽之事谓将谋立碑也】佥以为先民旣没而徳音犹存者亦頼之于见述也今其如何而阙斯礼【善曰毛诗曰先民有作又曰徳音不忘向曰存徳音者亦頼于述碑又言不可废阙此礼也】于是树碑表墓昭铭景行【善曰毛诗曰髙山仰止景行行止】俾芳烈奋于百世令闻【善本作问】显于无穷【善曰典引曰扇遗风播芳烈孟子曰闻伯夷之风者贪夫廉懦夫有立志奋乎百世之上百世之下莫不兴起毛诗曰令问不已】其辞曰
　　于【乌】休先生明徳通【善曰言其明徳而通于广雅曰道也　铣曰于休叹美辞也】纯懿淑灵受之自天【善曰毛诗曰有命自天济曰纯大懿美淑善也】崇壮幽浚如山如渊【善曰家语齐大夫子与适鲁见孔子曰乃今而后知泰山之为髙海渊之为大　向曰崇壮髙也幽浚深也】礼乐是恱诗书是敦【善曰左氏传曰晋谋元帅赵衰曰郤縠可臣亟闻其言矣恱礼乐而敦诗书　翰曰敦重也】匪惟摭华乃寻厥根【善曰法言或曰亦有疾乎曰摭我华而不食我实也　良曰摭拾也言礼乐诗书之事非惟拾其英华乃亦寻其根本】宫墙重仞允得其门【善曰论语子贡谓叔孙武叔曰夫子之墙数仞不得其门而入不见宫庙之美百官之富得其门者或寡矣　铣曰孔子之宫墙数仞虽百官之富得其门者寡矣此谓夫子道髙人不可及言郭生得先圣之道可谓得入圣门也】懿乎其纯确乎其操【善曰周易曰龙徳而隐者也确乎其不可防潜龙也翰曰懿美纯质确坚操志也】洋洋搢绅言观其【五臣本作而】髙【音告协韵　善曰封襌书曰因杂搢绅先生之畧术　良曰洋洋盛貌搢绅谓百官儒生之衣服言百官皆观仰其髙徳也】栖迟泌丘善诱能教【善曰毛诗曰衡门之下可以栖迟泌之洋洋可以乐饥论语顔渊曰夫子循循然善诱人也】赫赫三事几行其招【之邵反协韵善曰毛诗曰三事大夫莫肯夙夜招犹召也　向曰赫赫盛貌三事谓三公之任也谓上司徒辟为掾也几数招辟也】委辞召贡保此清妙【善曰言有召贡者委弃而辞之范晔后汉书曰司徒黄琼辟泰太常赵典举泰有道并不应召或为台　铣曰委累也召贡谓举也谓上举有道累辞疾不应自保清妙隐居之理】降年不永民斯悲悼【善曰尚书祖乙曰降年有永有不永　翰曰言令人于此悲伤也】爰勒兹铭摛其光曜【善曰韦昭汉书注曰摛布也　济曰摛发也】嗟尔来世是则是效【善曰尚书曰予恐来世班固刑法志述曰五刑之作是则是效】
　　陈太丘碑文一首【并序　翰曰陈寔字仲弓为太丘令也】
　　蔡伯喈
