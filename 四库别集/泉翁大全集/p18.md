<!-- { "loadSidebar": true } -->
　　邬爵问：「书曰：『思曰睿。』孟子曰：『不思不得。』易曰：『何思何虑。』爵也将奚从？甘泉子曰：「思也者，心之知觉也，废其思，非学也。思不慎，非思也，思而睿且得焉，思之正也。憧憧往来，朋从尔思，思也可不慎乎！」 
　　
　　甘泉子谓门人曰：「吾之终日谆谆，其不越此理而已矣。见此者，其易简之学乎！」或曰：「初学则何如？」曰：「由初学以至圣人，一理而已矣。」 
　　
　　陈应期问尽心存心之异。甘泉子曰：「性也者，心之生理也，心尽而性见矣。存心也者，恒其所尽之心而已，其知行并进者乎！」 
　　
　　管登问：「敬以直内，义以方外。」甘泉子曰：「求之敬体而义用，义方而敬直，敬义立而内外一矣。」 
　　
　　余胤绪问：「『仁者，人也。合而言之，道也。』夫以人之理合於人之身，则如以服衣乎人，不亦二乎？」甘泉子曰：「尔何哉，所谓合者？」曰：「仁也者，心也。人也者，身也。有是心矣，随其身之所遇，而亲义序别信油然生焉，故谓道也。」甘泉子曰：「然，是故心性合天下之道。」 
　　
　　甘泉子方饭，谓门人曰：「终日衣食而未尝一粒一丝也，此非释氏之说乎？」曰：「然。」曰：「常人食饭与吾异也，此非明道之说乎？」曰：「然。」曰：「然则可以观儒释之异矣。」 
　　
　　蒋信问一本万殊。甘泉子曰：「一其万矣，万其一矣，万一皆一，是故体用一原。」 
　　
　　蒋信问：「横渠先生曰：『气之聚散於太虚，犹冰凝释於水。』然则气有聚散乎？」甘泉子曰：「然。」曰：「白沙先生曰：『气无聚散，聚散者物也。』然则气果无聚散乎？」曰：「然。」曰：「何居？」曰：「以一物观，何讵而不为聚散？自太虚观，何处而求聚散？」 
　　
　　或问心性之图曰：「外为大圈者一，中复小圈者三，何谓也？」甘泉子曰：「立象以尽意耳，夫何二？不见所包，无以知道体之一；不见所贯，无以知道体之万。」 
　　
　　甘泉子叩学者之用功，或对曰：「近惟见第一义耳。」曰：「子毋惑诸？夫学一也。孰则一焉？孰则二焉？未能察见大道之体，其何第一义之有？」 
　　
　　甘泉子语门人以克己，蒋信进曰：「物我形而后己私生，非礼皆有我之私也。故能随处体认太公之本体，则无我，私且退听矣。信也以是为克己之功，何如？」曰：「其然！其然！否则强制云尔，何克之有！」 
　　
　　杨钦问：「学欲时见吾心之生意，如之何？」甘泉子曰：「在不以己与物耳。舜、禹有天下而不与焉，不以己与之也。不与则无所蔽，无所蔽，则常与天地万物为一体矣。」 
　　
　　杨钦问：「人之知思，因神以发，何与？」甘泉子曰：「知思也者，神为之也。人惟昏其神，则知思昏矣，是故神精乃明。君子之学，养其精神而已矣。」 
　　
　　杨钦问：「佛氏明心见性而不能亲民，何也？」甘泉子曰：「佛氏其未尝知性矣。性也者，天地万物一体者也，岂有见性而自私者乎？」 
　　
　　杨钦问：「文武一也。?镝之间有不得已，而假以权术，不害道与？」甘泉子曰：「兵莫贵於正，莫不贵於不正。好谋而成，谋非诈也。故夫子不取晋文之谲。」曰：「正人用邪术，邪术亦正，此言何谓也？」甘泉子曰：「用邪则邪人矣，用正则正人矣。正人自无不正矣，焉有正人而用邪术者乎？」 
　　
　　一理第六凡二十二章 
　　
　　余裕问：「居处恭，执事敬，与人忠，其一理之随感而应与？」甘泉子曰：「然。」 
　　
　　余裕问：「程子曰：『当怒而观理之是非。』观人乎？观己也？」甘泉子曰：「理也者，心之本体也。即人可怒而又观之，怒斯已甚，是之谓迁怒。故必反观本体，迁与？否与？是故好恶在人而己不与矣。」 
　　
　　罗胤凯问：「学须静也，何如？」甘泉子曰：「心无时而不动矣，是故常知常觉。知觉而存存焉，体用一矣。静而已焉，将不至於死灰乎？故戒慎恐惧，何莫而非动也！」 
　　
　　或问孔、颜之乐。甘泉子曰：「惟正心者知之。」 
　　
　　陈道请於言语用功。甘泉子曰：「修词立诚，所以居业也。今之制於外者乌足以立诚？天下之言，由中出者鲜矣。曾子曰：『出词气。』」 
　　
　　甘泉子曰：「大学之道，其莫要於止至善矣，止至善，其莫先於知止矣，知止，知也。定静安虑，行也，其犹顺流之舟乎。书曰：『王忱不艰。』是故知行非二也。」 
　　
　　甘泉子曰：「众人知富贵功名之为乐，盖不知吾心自然之乐也。见吾心自然之乐，则外乐不足以易之矣。」 
　　
　　陈育问曾点之乐，甘泉子曰：「即点之言，其犹未至掩也。点之乐虚，开之乐实，吾斯未信，洞见斯体，是故能斯斯。颜子而下，开也其庶几乎！」 
　　
　　或问：「河图洛书为圣人神道设教，何谓也？」甘泉子曰：「八卦、洪范之理在羲禹之心，触马龟而发焉耳。天地一阴阳也，阴阳一奇耦也，而皆本於自然，夫是之谓神道。呜呼！伪之乱真也久矣。」 
　　
　　门人问：「乐则生矣，而至於手舞足蹈，何居？」甘泉子曰：「舞蹈者，乐之事也。乐之舞蹈发诸心之乐，是故缀兆疾徐，一进一反，无一而非性之自然也。故礼乐合内外之道，孟子其知道乎！」 
　　
　　甘泉子曰：「忘食忘忧，其圣人不息之诚乎！忧乐并行而不相悖。」 
　　
　　陈道问：「知觉心之本体也，而亦寓行乎？」甘泉子曰：「然。知而存存，行之谓矣。」 
　　
　　或言：「顷而涵养，而生意勃焉。」甘泉子曰：「人之本心譬诸草木然，其生生不已者乎！灌溉不息，斯谓日新盛德。」 
　　
　　门人问获罪於天。甘泉子曰：「天即理也，理即心也，自然也。夫有媚之心，斯有所为而逆其自然。逆理逆天，自灭其心也，夫复何祷！」 
　　
　　莫赞问：「默坐若有以澄心矣，应事乃有不然，何如？」甘泉子曰：「未之见理尔。见理则动静一，动静一则何难易之有？故君子之学，莫大乎察理。」 
　　
　　门人问大德、小德。甘泉子曰：「大德敦化，则小德川流矣。大小也者，事也；德也者，理也。理无大小，故曰：『体用一原，显微无间。』」 
　　
　　或问：「在昔皋、夔、稷、契何书可读？所学问者何事也？」甘泉子曰：「子岂不闻三坟五典乎？今也或亡之矣。奚直书尔，君臣朋友之间，朝夕讲明之者，安往而非精一之学？」 
　　
　　或问无怨无骄之难易。甘泉子曰：「难易也者，以言乎其地也。人心一天理耳，何有於贫富？贫富不系於心，则无怨无骄，而难易一矣。故造次颠沛之於是，富贵贫贱患难夷狄之行，何入而不自得？」 
　　
　　陈道谓：「龟山出为蔡京之累，然乎？」甘泉子曰：「非也，其可以轻议之！其可以轻议之！首夺荆公王爵配享，其功孰大於是！其为不虚出，孰大於是！」 
　　
　　或问陆学。甘泉子曰：「其论捷矣，人皆喜之。学者当以明道、延平为中正之法。」 
　　
　　陈道请除骄吝二字。甘泉子曰：「尔之问也，其亦犹切己也。夫骄吝其在病，譬之膏肓也与！必除之然后可以达道。除之何如？曰：『体认天理。』」 
　　
　　吴藩问思兼知行。甘泉子曰：「然。然而思之义大矣，其兼乎言貌视听，犹土之兼四行也。故曰：『思曰睿，睿作圣。』是故思诚之功广矣，大矣。」 
　　
　　立心第七凡十七章 
　　
　　陈应期偕施宗道问学。甘泉子曰：「学莫先於立心，心立而后可与论学，学可以养心。」童子歌鹿鸣南山之诗。甘泉子曰：「心存而后可以听歌，歌可以消固滞。」 
　　
　　甘泉子曰：「学莫先於立志矣。夫子之志学以至从心，皆一志也。立志而后学、问、思、辨、笃行焉以成之。」门人曰：「人之诋毁，事势之颠踬也，则如之何？」曰：「患志不立耳。[志立者]，其譬诸固本之木矣乎！雨露养之，霜雪亦养之，[罹霜雪]而摧败者，本可知矣。夫诋毁颠踬也者，其坚志之[助也]。故曰：『匹夫不可夺志。』」 
　　
　　陈应期问：「学而时习，何谓也？」甘泉子曰：「学其觉也，觉其[心之]神明也，神明之昏，习心蔽之耳。及其感於简策，警於人言，本然之觉，如寐者之唤，寤而神全焉，知斯至矣。时而存习焉，行斯至矣。悦焉，乐焉，君子焉，其皆本於此乎。」 
　　
　　甘泉子曰：「虚者，其学之本乎！夫器之容物，以中虚也。故学在澄其心，澄心然后能虚，虚然后能受益。易曰：『君子以虚受人。』」 
　　
　　□园柳初青，甘泉子顾谓门人曰：「造化之生意勃然矣。」□曰：「『复其见天地之心乎！』夫学必见此而后日新。」 
　　
　　施宗道问：「随处体认天理，则既闻命矣。然不先时讲明，争得无舛乎？」甘泉子曰：「然。夫谓随处体认，则讲明在□□矣。讲明所以合天理也，故学之不讲，圣人忧之。」 
　　
　　[徐世]礼问：「孝弟为仁之本，何谓也？」甘泉子曰：「仁也[者，吾心之生]意也。孝弟也者，又生意之最初者也。察识[培养，推其爱]以达於其所不爱，推其敬以达於其所[不敬，而仁洽天]下矣，[而]谓有子之支离。异哉！象山之惑也。」 
　　
　　[或问：]「颜子优於汤武，然乎！」甘泉子曰：「是忆说尔。将[非谓汤有]惭德之累乎？汤武圣人也；颜子未达一间也。」问惭德之说。曰：「惭德也者，以言其不类尧、舜之揖逊云尔，岂有愧天怍人之心哉？有愧天怍人之心，则天理灭矣。曰：『顺乎天而应乎人。』孔子深得汤武之心。」 
　　
　　子嘉问：「子之教人养心，与张子以礼教人，其内外夹持也与？」甘泉子曰：「敬以养心，以达於手恭足重，合内外之道也。」 
　　
　　管登问：「病根可一朝而除与？」甘泉子曰：「圣贤之学，为除[病]也，必积久而后能。明道猎心十二年而复萌焉，言何易！言何易！除之、除之而不息，则宿根可夺矣。」曰：「其要安[在]？」曰：「其体认天理乎！」 
　　
　　□问仲尼颜子之乐。甘泉子曰：「人人皆有，蔽於私尔。惟勿忘勿助者见之，惟缉熙光明者得之，故见乐为难，而[得之]尤难。」 
　　
　　[或请]问：「记之言『人者天地之心』，何谓也？」甘泉子曰：「其□□□道者与！天地之气萃於人，人也者，天地之灵气，□□□无心，即人心而在矣。故人能为天地立心。」 
　　
