<!-- { "loadSidebar": true } -->
　　经德秉哲，体道居贞，履贵思冲，居盈念损。澄波千亩，不能变其清浊；高墙百仞，无以测其污隆。立身行己，居安如坠，亡躬徇义，视险若夷。至于将略应变，出奇设伏，太一风角之占，常从星辰之候，ズ船战阵之录，强弩驰射之书，莫不动会机神，发符雷电。梯冲所向，地靡百楼之城；长戟所临，野阙三门之阵。是以斩将搴旗，四十三战，尊官厚禄，三十七年。武彰七德之义，歌诵九功之业，迹纪庸器之文，行昭易名之典。昔臧文既殁，穆叔称其立言；郑侨云亡，宣尼泣其遗爱。德阳青石之墓，千年未平；板江白虎之碑，百代无毁。敢因斯义，乃作铭曰：
　　辽水之东，冀州之北。既曰都尉，兼称属国。敛气余勇，雄边遗则。孝实天经，忠为令德。冠冕世禄，羽仪祚胤。俗被燕丹，风渐英蔺。劬劳役行，辛苦行阵。勇过溺骏，气逾瓦震。王国克生，思皇多士。温温恭人，谦谦君子。拥旄仗节，出蕃入仕。□□五朝，建千里。时逢改特，名载策勋。淮阴召拜，昭阳破军。职司刑政，狱慎深文。沈羊不饮，萑盗无闻。巴庸薄伐，江汉专征。军总六校，兵兼七营。运长击短，后实先声。增垒威敌，减灶潜兵。钟鸣夜漏，露朝阳。邑里萧索，宅帷荒凉。丰碑下柩，题凑迁丧。宫临樗里，台倾孟尝。卜兆戒期，远辰告筮。德遗身后，名照没世。馆舍长捐，泉扃永闭。晏婴悼齐，柳庄悲卫。风秋北原，日没川逝。葬出旧顷，客土新封。泪堕片石，剑挂孤松。清徽令范，千载余踪。（《文苑英华》九百十九）
　　◇周兖州刺史广饶公宇文公神道碑
　　唐朝以元凯并进，十有六人，周室以昭穆先封，十有五国。发源纂胄，叶派枝分，开国承家，珠联璧合，是用克明俊德，思皇多士，盛德有后，公其裕哉。
　　公讳常，字子元，豫州荥阳人也。周宣中兴，然后树贤建戚；郑武有国，然后保姓受氏。荆衡之赋千乘，莫敢加兵；虢会之封十城，翻为献邑。况复郊门致骑，先迎内史之宾；南宫旦朝，独识尚书之履。
　　祖思庆，建威将军、山阳太守。建威取曹仁之号，可以定名；山阳有王之贤，足观风俗。考顼，银青、金紫，方于温羡、傅祗；镇南、征东、比于刘弘、荀ダ。报功之册，则槐路是仪，赠行之典，则荆河惟牧。
　　公弱龄早慧，幼志夙成，立必正方，言无剿说。青衿知勇，即埋云梦之蛇；童子仁心，已爱中牟之雉。始游庠塾，不无儒者之荣；或见兵书，遂有风云之志。出忠入孝，事尽于心，修身立名，理穷于性。大统三年，起义华阳，先登广武，浮潜逾沔，入渭乱河。蒙授永安县开国男辅国将军。自尔长从太祖，入为帐内都督；河桥接战，秋水则三月不流；洛城挥锋，金墉则一月路断。西京不宾，羌戎侵轶，城如飞鸟，地有伏龙。公以金仆裁抽，灵钅丕暂举，蜂目已奔，狼心遂革。迁平东将军帅都督。十五年，袭父封魏昌县开国伯，转大都督。魏后三年，授使持节、车骑大将军、仪同三司。黄权受诏，嘉其入魏之功；窦宪当官，赏其平戎之策。公之此授，勋庸著矣。进爵广饶县开国公，邑五百户。保定三年，授都督罗州诸军事、罗州刺史，仍领金州兵马，应接上庸公于文谷路。溪涧峥嵘，岩崖豁，山穷水断，马束桥飞，中孚既开，双城即款。往者申息尽掩，江、黄无援，涔阳极浦，亟犯风尘，夏首西浮，频遭锋镝。公以伏波受，楼船誓众，入横江之阵，进下濑之兵。越客文身，湛卢终去；吴人长鬣，ゴサ遂还。建德四年，授使持节、开府仪同大将军。公孙敖下光禄之塞，诸葛诞勒丸都之山，公之处焉，差无惭德。四方杂俗，天下殊风，以君廉能，使乎观察。驰传拥节，扬旌持斧。既乘骢马，仍被绣衣，群盗累足，贵戚敛手。乡亭留宿，幸无归忌之疑；公车奏事，宁有反支之日。是使阳球司隶，无所申威，鲍恢都官，因人成事。
　　高祖武皇帝以仲春誓众，甲子济河。公仗剑六军，披图八阵。譬彼张辽，前锋而报魏主；方之耿，先战而待萧王。及乎九州同，四奥既宅，遂得功参勇爵，名入崭，授上开府，增邑五百户。加以举功行赏，推恩分邑，兼乘而反光乎谯郡之城，载宝而归照于临漳之水。即日赐姓宇文，与国同族。娄敬上书于鹿辂，项伯舞剑于鸿门，公之此荣，足为连类。以公绩著屯险，诚贯风霜，其年授使持节、督东徐州诸军事、徐州刺史，宣政元年，授都督南兖州诸军事、南兖州刺史。作牧济河，风行于雷泽；建海岱，化被于淮、沂。帷入境，贪残者解印；冕旒从政，仁义者郊迎。岂直白石开渠，青盐换粟，祥云入境，行雨随轩而已哉。
　　在任遘疾，薨于方镇，皇甫嵩监御斯牧，贤能刺史；荀中郎连率此则，中兴方伯。英声茂实，公之有焉。诏赠某官，谥某公，礼也。以大象二年十一月十日归葬于荥阳之某山旧墓。九原凄怆，赵文子其何言；驷马悲鸣，滕成公其已远。若夫勒鼎刊碑，铭功颂德，陈其令范，必在生前。嗟乎！此之树碑，异乎洙、泗之水；此之勒石，异乎燕然之山。呜呼哀哉！乃为铭曰：
　　高阳之子，少典之孙。苍林远遘，若水遥源。公侯复始，钟鼎逾繁。承基纂胄，建国开藩。我壮我武，既公既侯。缁衣出郑，卿士归周。鱼陵北上，荥泽东流。河移酸枣，雨粟陈留。祖守南邦，考镇东部。两龟回印，双蛇结绶。日察阴阳，星占长柳。是曰世载，其名不朽。事亲之道，孝以立身。事君之道，忠以立仁。今君嗣德，一此君亲。如松之茂，如竹之筠。功参荆棘，职主兵戈。北临青岭，南通白波。直云横塞，长星渡河。陈开沙断，师移灶多。举功行赏，封疆受位。宫室镂圭，山河分地。决胜千里，谋深计秘。建武功成，名连星次。建济漯，拥节龟蒙。既蚕桑土，实抚梧桐。野无异气，河无别风。吴亭楚壁，莫敢弯弓。倏忽身世，俄然松贾。路转铜鱼，山回石马。武侯之庙，栾公之社。望此高碑，凄然泪下。（《文苑英华》九百十九）
　　◇周陇右总管长史赠少保豆卢公神道碑
　　群讳恩，字永恩，昌黎徒河人，本姓慕容，燕文明帝之后也。朝鲜箕子之封，孤竹伯夷之国，汉有四城，秦为一候。其先保姓受氏，初存柳城之功；开国承家，始静辽阳之乱。自天市星妖，连、津兵覆，尚书府君改姓豆卢，筮仕于魏。
　　祖什伐，左将军，魏文成皇帝直寝。父苌，少以雄略知名，不幸早世。周朝以公兄弟佐命，义存追远，保定二年，有诏赠柱国大将军、涪陵郡公。是知春雨润木，自叶流根；西伯行庆，推存及没。
　　公以山岳精灵，星辰秀异，气侔钟鼎，声感风云。猛虎震地，七岁不惊；羝羊触藩，九龄能对。太祖文皇帝乘时拨乱，奄有霸业。颍川从我，旧爱无忘；舂陵故人，相知唯厚。普太二年，关西建义，授殄寇将军。奉迎大驾，赐封新兴县伯，邑五百户。开新安之阵，还移杨仆之关；解弘农之围，更入刘昆之郡。援桴并辔，并预前驱，大统三年。有沙菀之战。四年，有河桥之役。介胄虮虱，戎马生郊。公灵变逾长，风飙更勇，隐若敌国，差强人意。授龙襄将军、中散大夫。八年，授直寝、右亲信都督，寻转大都督，加通直常侍。十六年，授使持节、车骑大将军、仪同三司。魏前元提，授骠骑大将军、开府信负三司。邓骘以汉朝亲戚，始处中台；黄权以魏国功臣，初登上将。公频烦宠授，朝野为荣。三年，都督成州诸军事、成州刺史，寻加侍中。外总连帅，威振百城；内参常伯，荣高八舍。于时陇坻黠羌，时穿上谷，榆中群盗，或降水渔阳。公卷甲星驰，长驱千骑。回洛凶徒，望风草靡；瓜州豪杰、束手归军。魏后元年，改封龙支县侯。三年，朝廷使大将军、安政公随突厥天□及吐谷浑国。河湟二州，烧当□□公领骑五千，以为戎防，东通丹镇，西望白兰，关塞无尘，公之力也。周元年授都督鄯州诸军事、鄯州刺史，其年改封沃野县开国公，食邑一千户，二年授陇右总管府长史。武成元年，都督利、涉、文三州诸军事，利州刺史。五年，兵破文州杨陈蛮，仍平泸水。以保定元年秋将兵破巴州恒杨犭曼獠。度泸五月，葛亮有深入之兵；长坂九回，王尊有忠臣之路。霜雹不惊，水草无乏，天幸将军，斯之谓矣。其年授司会。八法斯掌，九赋是均，事总岁成，功参月要。三年，还，授陇右总管府长史。公屡弼英蕃，频相大府。北海入朝，仰以对问；东平谒帝，因而定礼。遂使马首怀燕，不无乐毅，蕃臣拟汉，或多田叔。
　　兄楚国公，以参和挹让庄赞乐推，建国开都，奄荒南服，求以先封武阳郡三千户益公沃野之封。朝廷以兄弟相让，不无前史，推恩分邑，有诏许焉，增邑并前合四千七百户。既而六气相犯，五声相触，灵寿不终，游魂且变，薨于官舍，春秋五十八。诏赠少保，幽、冀、定、相等五州诸军事，幽州刺史，谥曰敬公，礼也。天和元年二月六日葬于咸阳洪渎川。大夫墓树以柏，诸侯坟高于雉。呜呼哀哉！
　　公资忠履孝，蕴义怀仁，直干百寻，澄波千顷，留心职任，爱玩图籍。官曹案牍，未尝烦委；戎马交驰，不妨余裕。兄弟公侯，国朝亲戚，宜春有汤沐之盛，濯龙无流水之讥。渭南千亩之竹，尚惧满盈；咸阳二顷之田，常思止足。立身则十世可宥，遗子则一经而已。刺史贾逵之碑，既生金粟；将军卫青之墓，方留石麟。铭曰：
　　朝鲜建国，孤竹为君。地称高柳，山名密云。辽阳赵裂，武遂秦分。宝圭世胄，雕戈旧勋。名称宾实，言谓身文。挺此含章，降兹岐嶷。有犯无隐，王道正直。唯爱唯敬，永成悦色。枕籍礼闱，留连学植。策参帷帐，功披荆棘。韩阵挥戈，齐城凭轼。豹徽乃建，龙韬同启。校战岐阳，申威陇坻。城垒画地，山川聚米。上马谕书，上马谕书，临戎习礼。贾复开营，廉公屈体。从容傅会，占对造请。用此廉平，终兹宽猛。绿林兵息，潢池盗静。名振赤山，威高青岭。玄兽浮河，飞螟出境。灾气生陇，毒水侵泾。朝倾地镇，夜落台星，石坛承祀，丰碑颂灵。渭城高柏，昌陵下亭。须知地市，为读山铭。（碑本，《艺文类聚》五十，《文苑英华》九百二十五）

卷十六
◎庾信（九）
　　◇周大将军襄城公郑伟墓志铭
　　公讳伟，字子直，荥阳开封人也。周宣母弟，就封于郑，河、洛之地，即有民人，虢、曾阝之君，非无郡邑。其后蛇斗于门，无暇尝于鼎，韩侵负黍，晋灭阳城，其祀忽诸，以国为氏。祖彻，抚军，赠济州刺史。父先护，骠骑大将军、仪同三司、襄城郡公青州刺史。
