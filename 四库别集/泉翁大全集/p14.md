<!-- { "loadSidebar": true } -->
　　泉翁　　西樵大科书堂训规 
　　
　　卷五 
　　
　　甘泉子三十而游江门，江门夫子授之程子之书。四十复游燕赵，讲业齐、鲁、维扬之墟，仰观人文於上国，陆沈於金马。五十以忧病归西樵。樵中有烟霞之洞，四方英才集焉，乃胥与集石为台，因台集木，为居、为堂、为馆、为讲学进修之地，以迩大科峰，因曰大科书院，诸生咸请有教言，甘泉子勿有言者逾岁，诸生复请有教言，甘泉子勿有言者逾时。甘泉子曰：「吾有言乎哉！诸生其以言焉，吾无言焉可也，吾不徒言乎哉！诸生其不以言焉，吾虽欲无言焉，吾恶得而默诸？乃为条之如左，凡以发诸心性也，凡以归诸心性也，凡以无所外於心性也，吾其不徒言也已。诸生以吾不徒言之实，而求得吾之所以言焉。由得吾之所以言，而契夫吾之无所容於言焉，其几矣！其几矣！」 
　　
　　正德庚辰季夏望日 
　　
　　叙规卷五 
　　
　　予既为大科训规，又虑夫习之者漫不知其统，是故括而图之，作序规。 
　　
　　夫规何为者也？夫学，心而已焉者也。何莫非心也？心得其职则敬，敬为义。心失其职则肆，肆为利。利义之判也，间焉者也。义为志道，为体认天理，为寻乐也实，为求道於人伦之间，为笃实，为言动由中出，为不怨尤迁怒，为事父兄也诚切，为自得师，为传习，为遇长者谦让，为处同门久敬，为约信，为去成心，为二业并，为内外混合，为读书调心合一，为作字也敬，为考业用心也精，为观山水不失己，为博六经以开知见，为作文也发挥所得，为教束家仆。充其类焉，及其成也为君子。利为无志，为肆欲，为虚乐，为外伦求道，为先文艺，为巧令以滋伪，为暴怒，为事父兄也不诚，为不求师，为传而不习，为抗倨，为同门猜嫌，为期约不信，为师成心，为徒事举业以乾禄，为支离，为读书主敬两途，为作字欲好，为粗心，为梏亡，为泛滥仙佛以坏心术，为欲胜人，为纵放家童。充其类焉，及其成也为小人。是故古之人有终日乾乾为君子而不息矣，今之人有终身弊弊为小人而不知者矣。岂其智不若欤？其术使然也。是故学莫先於辨术矣。学者观其图焉，斯过半矣。 
　　
　　训规图 
　　
　　　　　　　　君子。 
　　
　　　　　　　　教童仆。钤束理家。 
　　
　　　　　　　　作文发所得。 
　　
　　　　　　　　博六经开知见。 
　　
　　　　　　　　读书观山水不失己。游息收摄。 
　　
　　　　　　　　考业用心精。 
　　
　　　　　　　　作字敬。自然附。 
　　
　　　　　　　　读书调心合一。随心力附。 
　　
　　　　　　　　内外混合。 
　　
　　　　　　　　二业合并。 
　　
　　　　　　　　去成心。读书虚心，较业虚心，自考讲书，虚心听受。 
　　
　　　　　　　　期约以信。 
　　
　　　　　　　　同门久敬。凡九条附。 
　　
　　　　　　　　遇长谦让。求益。 
　　
　　　　　　　　传习。实用功。 
　　
　　　　　　　　自得师。 
　　
　　　　　　　　事父兄诚切。族党慈敬。 
　　
　　　　　　　　不怨尤迁怒。 
　　
　　　　　　　　言动由中出。求理义务敬谨。 
　　
　　　　　　　　笃实。真诚二。 
　　
　　　　　　　　求道於人伦间。 
　　
　　　　　　　　寻乐实。 
　　
　　　　　　　　体认天理。进修时体认，煎销习心。 
　　
　　心几、敬义、志道。 
　　
　　　　、肆利、不志道。 
　　
　　　　　　　　肆欲。失本领习心。 
　　
　　　　　　　　虚乐。 
　　
　　　　　　　　外伦求道。 
　　
　　　　　　　　先文艺。不立诚二。 
　　
　　　　　　　　巧令滋伪。高声躁妄。 
　　
　　　　　　　　暴怒。 
　　
　　　　　　　　事父兄不诚切。族党不慈敬。 
　　
　　　　　　　　不求师。 
　　
　　　　　　　　传而不习。悠悠过日。 
　　
　　　　　　　　过长抗倨。 
　　
　　　　　　　　同门猜嫌。 
　　
　　　　　　　　期约不信。 
　　
　　　　　　　　师成心。 
　　
　　　　　　　　徒举业以乾禄。 
　　
　　　　　　　　支离。 
　　
　　　　　　　　读书主敬两途。 
　　
　　　　　　　　作字欲好。 
　　
　　　　　　　　用心粗。 
　　
　　　　　　　　读书观山水梏亡。 
　　
　　　　　　　　泛滥仙佛坏心术。 
　　
　　　　　　　　作文欲胜人。 
　　
　　　　　　　　纵家童。弃家事。 
　　
　　　　　　　　小人。 
　　
　　泉翁大全卷之五 
　　
　　大科书堂训 
　　
　　门人邵阳陈大章校刊 
　　
　　一、诸生为学，必先立志。如作室者，先固其基址乃可。志者，志於道也。立之是敬。匹夫不可夺志，不可夺乃是志，若其可夺，岂可谓之志？自始至终，皆是此一字。 
　　
　　一、诸生用功须随处体认天理，即大学所谓格物，程子所谓至其理。将意、心、身、家、国、天下通作一段工夫，无有远近彼此，终日终身，只是体认这天理二字。 
　　
　　一、诸生进德修业，须分定程限，日以为常，每日鸡鸣而起，以寅、卯、辰三时诵书，以巳午时看书，以未时作文，申酉二时默坐思索，戌亥二时温书。然此等大抵皆不可失了本领，通是涵养体认之意。如此持循，当月异而岁不同矣。 
　　
　　一、诸生为学患心不定，只是煎销习心三层五层。如煎销金银，一番煎销，愈见一番精明，煎销尽者为大贤之心。习心即人心，心只是元一个好心，其不好者习耳。习尽则元来本体广大高明，何尝有缺？何所沾惹？内外合一。 
　　
　　一、学者虽去圣贤甚远，然大意亦当理会。如曾点的乐可不体认切实！濂溪所以每令寻仲尼、颜子乐处。其要在勿忘勿助之间，若有得，则是一路则剧到圣贤地位也。但其乐之虚实当自知之。 
　　
　　一、学所以明人伦也。程子言道须於君臣、父子、兄弟、夫妇、朋友之间求之。若於人伦间处得中正，便是天理，便是道，不分在心在事。心事合一，诸生切须体认，不可外求。 
　　
　　一、诸生务以笃实为本，不可以文艺为先，周子谓『笃其实而艺者书之』。然实与艺亦非二事，且如作文写字时诚敬存焉，则何莫非本实也？存乎其人耳。 
　　
　　一、儒先每每以过时缺小学之事为忧，然以吾观之，所缺者年岁耳，至於事则一。今之应事接物，至於读书、作文、写字则皆洒扫应对之类，而亲师取友老少皆然，惟今立诚以往尚可及耳。 
　　
　　一、诸生中各有带亲戚、宗族、子弟随学，可令读古小学，习小学之事，明洒扫、应对、进退之节，事亲、敬长、隆师、亲友之道，及六艺之文。且如习洒扫之事，每人更番早扫堂上，务令於此等事存习立诚，以为讲学基本。 
　　
　　一、诸生常日务敬谨行步，声气须要徐详，乃见涵养。谢上蔡先生云：「只高声说一句话，便是罪过。」岂可不戒！ 
　　
　　一、诸生堂揖罢，班长问安致词，命坐乃坐。由长而少，起质所疑所得。其起居俯仰之间，及问答之际，须要诚由中出，不可徒为巧言令色，以滋伪心。 
　　
　　一、初学用功，茫然无著力处，只且於言动间存习。步趍要从容，言语要和缓，步步言言要与心相应，一一使由中出，存习之久，自然成片段。 
　　
　　一、诸生相处，一言一动皆本礼义，时言俗态一毫不留於聪明，以此夹持，自然长进。其有犯此戒者，诸生相与正之。 
　　
　　一、诸生随带小厮来山执薪水之役，须要恩顾之。饮食，寝卧衣服亦须照点，切戒暴怒，即以此做工夫。明道先生云：『当其怒时，遽忘其怒，而观理之是非。』即此是学。孔子不怨天不尤人，颜子不迁怒不贰过，圣贤之学全在性情上理会。 
　　
　　一、诸生居山日久，须要归省，以致孝养之诚，即此是学。事父母兄长之际，亦自验其诚切，与平时进退何如。若见父兄愉悦，便是己学进处，不然未见实力。 
　　
　　一、诸生以时归省，宗族乡党相遇以礼，必致其敬老慈幼之诚，使一家一乡，和气浃洽，乃见学问。 
　　
　　一、学者须要求自得师，有如求命。人之病痛，必求医师，所以求命也，且今之百工技艺，尤务拜师，至於句读之师，举业之师亦然。及至治心以立性命，乃不肯求师，耻拜其师，乃曰：「我知之矣！我知之矣！」宁没身不悟。哀莫大於心死，而身死次之。在彼则不耻拜师，在此则自是，不求拜师，岂爱心不若爱身哉！弗思甚矣。诸生务求治心之师，勿耻下问下拜，乃为爱身。试思孔子「民之於仁也，甚於水火」之言何谓。 
　　
　　一、诸生离父母、兄弟、妻子，来山从学，须实用十分工夫，乃能赎其离违之罪。若又悠悠过日，是又罪之甚者也。 
　　
　　一、诸生中有传而不习者，有显愆者，有耻事其师，听其辞归，以为诸生之励。 
　　
　　一、远方及近处有德行道艺先觉之人可为师法者，必恭请升座讲书，以求进益，闻所未闻。孔子之圣亦何常师？ 
　　
　　一、诸生每遇与先生同侪之人，必推先生之意，以前辈事之，不可居然抗礼。或其人与人平昔分定，或年相若，谦让而不居，至再至三，亦必三让之外，又且固让。若不得已，则侧行迁坐，以致退而不居之意。此乃自养其恭敬之心，亦非关彼事耳。 
　　
　　一、进修敬义二斋，同廊之人，各各早起衣冠，暂会於本斋，相揖，各言所疑、所得。俟先生出堂，整班而升，长少各依次序，所以养其敬谨之心。 
　　
　　一、诸生列馆同居，本意正欲大同无我，如同舟共济，彼此朝夕饮食起居，罔非正言正行，以相点检、相警策、相观而善。若能虚心受善，则岁月之间，气质变化矣。 
　　
　　一、诸生用功，两廊各轮流一人觉察勤惰。人人皆要到二更尽，其有惰者戒饬之，甚有鞭策。 
　　
　　一、诸生同门相处，有兄弟之义，要使相爱如兄弟乃可，即此是道。朋友，五伦之一，若尚存猜忌嫌疑，或各相为党与，即此便不是学。其施於兄弟、父子、夫妇、君臣之间，亦必薄矣。 
　　
