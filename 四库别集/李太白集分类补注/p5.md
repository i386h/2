<!-- { "loadSidebar": true } -->
　　白以为赋者古诗之流辞欲壮丽义归博达【白者太白自称也】不然何以光赞盛美感天动神而相如子云竞夸词赋厯代以为文雄莫敢诋讦臣谓语其略窃或其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也【士赟曰司马相如子虚赋曰臣闻楚有七泽尝见其一名曰云梦云梦者方九百里且齐东渚巨海南有琅琊观乎成山射乎之罘浮渤澥游孟诸左与肃慎为邻右以旸谷为界秋田乎青丘徬徨乎海外吞若云梦者八九于其胷中曽不芥蔕周礼天官大宰九职任万民一曰三农生九谷三农者平地三泽也】上林云左苍梧右西极考其实地周袤才经数百长杨夸胡设网为周阹放麋鹿其中以攫充乐羽猎于灵台之囿围经百里而开殿门当时以为穷壮极丽迨今观之何龌龊之甚也【士赟曰汉书杨雄传孝成时羽猎雄从作羽猎赋明年又作长杨赋序云明年上将大夸胡人以多禽兽秋命右扶风民入南山西自褒邪南欧汉中张罗网罝罘捕熊罴豪猪虎豹玃狐兎麋鹿载以槛车输长杨射熊馆以网为周阹令胡人手抟之自取其获上亲临观焉是时农民不得收敛雄从至射熊馆还上长杨赋借翰林以为主人子墨以为客卿以讽汉书注龌龊小节也】但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑之小窃为微臣之不取也今圣朝园池遐荒殚穷六合【士赟曰上下四方为六合】以孟冬十月大猎于秦【士赟曰通典开元三年搜于岐州凤泉场】亦将耀威讲武扫天荡野岂荒淫侈靡非三驱之意邪臣白作颂折中厥美其辞曰
