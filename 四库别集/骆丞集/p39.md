<!-- { "loadSidebar": true } -->
　　【晚吹秋风也吹桐叶有声曰吟桐礼记月令孟夏之月麦秋至注秋者百谷成熟之期此于时虽夏于麦则秋故云麦秋也揺落见赠之问篇青山行暮见上文樽酒注又王粲诗方舟遡大江日暮愁我心姑苏见赠之问篇夕露见宿山庄诗又陶渊明归田居诗道狭草衣长夕露沾我衣衣沾不足惜但使愿无违吴防见白云抱幽石诗】
　　嗟乎岐路是他乡之恨沟水非明日之欢玉斗临吴太阿之气可识金陵背楚小子之路行遥盍各赋诗式昭离绪
　　【岐路见紫云观赠道士篇玉斗二句见萤火赋剑影埋丰注大阿剑名见军中行路难篇金陵见宿山庄诗】
　　初春邪岭送益府叅军序
　　【益府大都督府也详见上齐州张司马启梁益注】
　　分首三春送君千里青山白日非旧国之春秋翠斚清樽是他乡之杯酒况复圭峯南望切登髙之情渭水北流动临川之叹
　　【圭峰在终南山南望见北眺春陵诗题注登髙二句见秋日送陆文林篇渭水源出临洮府渭源县鸟防山西北谷东流经盩厔兴平咸阳渭南等县直至华隂县界入于黄河淮南子曰渭氷多力宜黍】
　　于时寒光将歇春景未华残雪飘花犹开六出轻氷涵影未觧三川晨风轻孙楚之情岐路下杨朱之泪虽载言载笑赏风月于离前一咏一吟心期于别后诗言志也可不云乎
　　【韩诗外传凡草木花多五出雪花独六出南宋大明五年正月雪大宰义恭衣有六出义恭奏以为瑞宋主恱轻氷冻未释也三川见赠卢照隣篇孙楚晋人字子荆祖资父宏尝贻孙皓书劝其早降又荅王济枕流潄石之语孙绰其孙也楚尝有诗曰晨风飘岐路零雨披秋草详见秋日送陈文林注杨朱事见紫云观赠道士诗序】
　　秋日饯麴録事使西州序
　　【西州有二汉光武建武元年隗嚣据天水自称西州上将军此一西州也详见幽絷书情篇汉阳注唐贞观中灭髙昌以其地为西州此唐西州也详见泊蒲类注此云使西州必髙昌耳】
　　麴録事务切皇华指轮台而鳯举群公等情敦素赏临别舘而鳬分促樽酒而邀懽望山川而起恨
　　【黄华见上亷使启轮台西域地名在车师西北千里其东则渠犁国楚词凤凰髙飞而逺举兮鳬分见紫云观篇塞北鳬注】
　　于时露团龙湿云敛鴈天落叶响而庭树寒残花踈而兰臯晚闻秋声之乱水巳怆分沟对零雨之飘风倍伤岐路五日之趣未淹兰借之娱二星之辉行照防河之境
　　【楚词皋兰被径兮斯露渐陆机诗清露被皋兰凝霜沾野草皋见赠之问篇飘风岐路俱见上篇诗五日为期六日不瞻注五日为期去时之约也六日不瞻过期而不见也又张敞为京兆被劾掾吏絮舜曰五日京兆耳安能复案事敞竟论舜杀之兰借见送陈文林篇二星见逺使海曲诗葱河西州地名】
　　清颷朗月我则相思陇水秦川君方呜咽行歌不驻遽惊班马之嘶赠言可申聊振飞鱼之藻人探四字四韵四篇
　　【清颷朗月犹言清风明月令人思元度也事见望月有所思篇陇水秦川见久戍边城有懐京邑诗易乗马班如注班布不进之貌嘶马鸣也赠言见髙四篇子建与杨修书公干振藻于海隅用诗鱼在藻字飞鱼见郭賛府启又西安府鄠县南山涝谷出飞鱼其状如鲋食之可以已痔嘉靖末徳州一日暮起大风雨鱼百里有至二两者皆鮎鲫也曾闻养鱼者云鲤鱼能飞尽空其池者有之】
　　赠季八骑曹诗序
　　【骑曹官名散骑常侍官属也】
　　夫人生百龄促膝是忘言之契丈夫四海交颐非赠别之资然而想山川之遽遥送归将逺惜嵗华之不待行乐无时
　　【百龄见帝京篇交頥见饯宋三之丰城序】
　　是用辍征骖以少留敞离亭而多暇山芳袭吹坐疑兰室之中水树含香宛似枫江之上加以御沟新溜近入离賔舘余花遥催别酒既而荣波东注覇岸南登緑蚁倾而髙宴终金马络而离言促虽相思有赠终结想于华滋而素赏无暌盍申情于丽藻人为四韵各赋一言
　　【征行骖马也敞离亭句见同崔驸马晓初登楼注兰室见东台详政学士诗枫江见饯宋三序荣波见晚渡黄河诗霸岸南登见崔驸马登楼诗西向注緑蚁见陈文林诗浮蚁注华滋见酬思元上人林泉诗】扬州看竞渡序
　　【禹贡扬州在今江西省城汉武扬州治在今南京三国扬州治合肥元魏扬州在今夀州唐武徳初置扬州都督皆在南京皆非今扬州也此扬州即今之扬州古为扬州之域汉景帝置江都国武帝更广陵国属徐州东汉初为郡三国初属魏后属呉晋广陵郡移治淮隂此地属焉东晋分置海陵山阳二郡而广陵之镇尚在淮隂今淮安府也刘宋置南兖州治广陵县齐梁因之北齐改东广州陈复为南兖州后周改吴州隋始改为扬州大业初改江都郡治江阳县炀帝于此为宇文化及所弑唐初复为南兖州改邗州寻复为扬州罢金陵大都督府置大都督节度于此徐敬业起兵讨武氏即此扬州也天宝初改广陵郡乾元初复为扬州仍置大都督节度五代杨呉都此改江都府南唐以江扬省入广陵谓之东都宋复省广陵入江都属淮南东路建炎初升帅府治州城东南隅元至元中改治北闗建大都督置江淮等处行中书省寻改扬州路属河南行省今为扬州府孔氏六帖扬州者以其土俗轻扬字众从才竞渡俗以为始于楚人吊屈原然汉时已有棹歌恐自古有之】
　　夏日江干驾言临眺于时桂舟始泛兰棹初逰鼓吹咽江山绮罗蔽云日防姢舞袖向緑水以频低飘飏歌声聴清风而更逺是以曾波笑脸艶出浦之轻莲映渚蛾睂丽穿波之半月靓妆旧饰此日増竒管相催兹辰特妙能使洛川廻雪犹赋陈思巫岭行云専称宋玉凡诸同好请各赋诗
　　【眺视也楚词湘君篇沛吾乗兮桂舟言欲乗桂舟以迎神取香洁之意也兰棹见泊河曲篇黄帝命岐伯作鼓吹铙角灵鞞神钲注皷吹以惊众铙以止皷角以立号以当雷霆钲以儗雹声皆军中乐也崔豹古今注汉有黄门皷吹一名楼车古今乐録曰皷吹有龙头大防中皷独楬小皷皆有品秩天子以赐臣下及军旅用之绮罗旌旗也楚辞雌蜺防娟以增挠兮注防娟轻丽也章华赋形防娟以啴缓兮若流风之靡草枚乗园赋磨陀长髻防娟数顾阮借咏懐诗路端防娟子常恐日月倾谢灵运防吟行肆呈窈窕容路曜防娟子飘飏飞扬之意楚词娭光眇视目曾波些注曾重也文选舞赋目流睇而横波山谷蓦山溪词眉黛敛秋波注斜视如水波之横流也脸笑如莲眉曲如月故两喻之诗螓首蛾眉注蛾蚕娥也其眉细而长曲上林赋靓妆刻饰便嬛绰约注靓妆粉白黛黑也刻刻画鬋鬓也蜀都赋都人士女袨服靓妆顔延年曲水诗序靓妆藻野袨服缛川洛川逥雪见咏美人在天津桥诗巫岭行云见代赠李荣诗】秋日与郡公宴序
　　昔挂瓢隠舜蹈箕山而不归觧组逃齐泛沧波而长徃咸用潜心物外摈影邱中岂若儗迹小山陶心大隠叶仲长之怡性偶潘岳之栖闲
　　【挂瓢见送尹大赴京篇箕山见上廉使启燕将守聊城或谮之燕王保聊城不敢归齐田单攻之岁余不下鲁仲连为书约之矢以射城中遗燕将将见书泣三日遂自杀聊城乱田单因取之归言齐王欲爵鲁仲连连逃之海上曰吾与富贵而诎于人宁贫贱而轻世肆志焉邱中见梁大官诗小山见早发淮口诗晋王康琚反招隠诗云小隠隠林薮大隠隠朝市伯夷窜首阳老耼伏柱史仲长统字公理山阳髙平人俶傥敢言语黙无常人以为狂生州郡防召称疾不就著论欲以隠居怡性后举尚书郎叅丞相府军事论説古今发愤著书名曰昌言友人缪袭称其文足继西京年四十一卒潘岳栖闲见赠髙四篇】
　　羣公或道合忘筌契金兰而贵旧或情深倾盖披玉叶以文新于时玉女司秋金乌返照烟含碧篠结虚影扵麟枝风起青苹动波文于异态庭榴剖实击虚彩以成珠岸石澄澜泛清漪而散锦
　　【忘荃金兰玉叶俱见髙四篇倾盖见游兖部遇孔君篇霜神谓之玉女亦名青女金乌日也淮南子日中有三足乌一名鵕篠见上兖州崔长史启虚影当作稀下文有虚彩字麟技当作隣青苹见赠李荣篇】
　　既而誓敦交道俱忘白首之情欵尔连襟共挹青田之酒不有雅什何以胪情共引文江同开笔海
　　【白首见萤火赋乌孙国有青田桃核大如升以水渍之成酒味甚甜美饮尽更注水随成酒名青田酒】杂著
　　姚州道破逆贼诺波浪杨防等露布
　　【姚州禹贡梁州界汉武开西南夷此为益州郡嶲唐叶榆县境东海分属永昌郡蜀汉分叶榆属云南郡晋诸郡皆属宁州李特分置汉州宋齐梁陈仍置云南永昌郡属宁州唐麟徳初于昆明之弄栋川置姚州都督府治叶榆洱河蛮开元末防舎诏皮罗阁并防嶲诏越析诏浪穹诏邆睒诏施浪诏五诏合一号南诏治大和城至阁罗凤号大防国又至异牟寻再徙羊苴咩城即今府治改号大礼国其后郑买赐赵善政杨于真互簒至五代更号大理国元宪宗收附立上下二万户府至元间改大理路今为大理府云南道】
　　【露布人多用之不知其始春秋佐期曰文露沈武露布宋均云甘露见其国布散者人尚武迟重者人尚文文心雕龙曰布者露板不封布诸视听也索隠曰战克欲使天下闻知乃以板书获防之由不封之以明告中外自后魏以来乃书帛于漆竿名为露布后汉桓帝时地数震李云乃露布上书桓温北伐袁宏作露布洪适文章縁起乃谓曹洪伐马超曹操作露布非也】
　　尚书兵部臣闻北极列象六合奉天子之尊南靣乗干一统成圣人之业是知衣裳所防义有辑于殊邻霜露所均诚兼育于异类故涂山万国诛后至者防风丹浦一戎缓前禽者就日然则利弧矢以威天下法雷霆以靖域中四时行焉天道不能去杀五兵备矣皇业所以胜残虽事切救焚茍顺时以济物恩深祝网不获巳而用兵
