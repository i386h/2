<!-- { "loadSidebar": true } -->
　　周大将军义兴公萧公墓志铭
　　昔司徒之敷五教当尧让之初丞相之总万机値秦亡之后【序萧氏之先也按萧氏本萧国子姓宋国之支庶也尧时契为司徒赐姓子氏其后有成汤武王克商封殷后于宋春秋左传庄公十二年云萧叔大心及戴武宣穆庄之族以曹师杀南宫牛及子游而立桓公宋人以萧邑别封其人为附庸二十三年经书萧叔朝公是也宣公十二年云楚伐萧萧溃萧国从此遂灭汉书地理志曰萧邑在沛国萧县汉兴相国萧何封酂侯云本沛人是其后也】若殷人受氏乃承微子之封【诗谱曰商德之衰武王伐纣乃以陶唐氏火正阏伯之墟封纣兄微子啓为宋公代武庚为商后地理志云梁国睢阳是也言萧氏之先本宋国矣】梁运应图实啓延陵之国【吴都赋曰且有吴之开国也造自泰伯宣于延陵梁都建业本吴地故云延陵之国梁运应图谓梁武帝有天下也武帝纪云帝姓萧氏与齐同承淮隂整之后】公讳太字世怡【周书云以名犯太祖称字】兰陵人也太祖文皇帝之孙鄱阳忠烈王之子【周书本传云梁武帝弟鄱阳王恢之子也太祖文皇帝皇考顺之也武帝本纪云整六世而生皇考讳顺之于齐髙帝为始族弟少而欵狎齐髙每外讨皇考为军副及齐髙创建皇业摧锋莫不垂拱仰成焉齐武卽位以参豫佐命封临湘县侯武帝卽位追尊太祖文皇帝梁宗室传曰鄱阳忠烈王恢字逹文帝第十子也天监元年封鄱阳郡王普通七年薨諡曰忠烈有男女百人男封侯者三十九人女主三十八人】泒别天潢支分若木直干自高澄源已逺【汉书天文志曰汉中四星曰天驷旁有八星絶汉曰天潢山海经曰灰野之山有赤树青华名曰若木言为梁朝宗室与武帝同支泒也】茂亲眀德是称毛毕之功宗子维城乃建邢茅之国【言梁朝封建亲戚太遂有国也左传僖二十四年富辰曰管蔡郕霍鲁衞毛耼郜雍曹滕毕原酆郇文之昭也又曰凡蒋邢茅胙祭周公之也杜元凯曰毛国伯爵诸侯为王卿士者毕国在长安县西北邢国在广平襄国县髙平昌邑县西有茅鄕】大同元年年十六封丰城县开国侯食邑五百戸山临鹤塞非无陶侃之賔气连牛斗卽有张华之劒【谓丰城县也晋书地志曰丰城县属豫章郡幽明録曰陶公在浔阳西南一塞取鱼自谓其地曰鹤门晋阳秋曰侃父丹娶新涂湛氏女生侃湛防恭有智算以陶氏贫贱纺绩以资给侃使交给胜已侃少为浔阳吏鄱阳孝亷范逵尝过侃宿时大雪侃家无草湛彻所荐剉给隂截发以供调逵闻之叹息称之于张夔顾荣羊晫诸人大获美誉王子年拾遗记曰晋之中兴夜有紫色冲斗牛张华使雷焕为丰城县令掘而得之华与焕各宝其一拭以华隂之土光耀射人后华遇害失劒所在焕子佩其一劒过延平津劒飞鸣入水及入水寻之但见双龙纒屈于潭下目光如电遂不敢取矣】解褐给事中仍太子洗马公子出身非郎官而同品中朝洗马异式道而前驱以公居之诚为髙选【晋书职官志曰给事中秦官也所加或大夫博士议郎掌顾问应对位次中常侍汉因之及汉东京省魏世复置至晋不改在散骑常侍下给事黄门侍郎上无员洗马八人职如谒者秘书掌图籍释奠讲经则掌其事出则直者前驱导威仪汉书曰太子属官有洗马如淳曰前驱也西京杂记汉朝舆驾式道二人】大同元年入直殿省其年转太子中书舎人南宫宿衞职司兰锜北阁从班荣叅顾问通籍两宫得贤斯在【晋书职官志曰中书舎人晋初置舎人通事各十人江左令舎人通事谓之通事舎人掌呈奏案后省而以中书侍郎一人直西省又掌诏命续汉书百官志曰太子舎人二百石无员更直宿衞如三署郎中后汉书冯鲂传曰中元十五年东巡郡国留鲂宿衞南宫西都赋曰武库禁兵设在兰锜】大同三年持节仁威将军谯州刺史褰帷祥气之境刺举消忧之地【晋书地理志曰魏武分沛立谯郡褰帷用贾琮事见后汉书魏志曰文帝生于沛国谯郡时有云气青色而圆如车葢当其上终日望气者以为至贵之证应劭汉官仪曰刺举州事王粲从军诗曰朝入谯郡界旷然消人忧】南阳风俗文学更多美稷相迎童儿逾远【后汉书曰崔瑗着南阳文学官志又曰郭伋始至行部到西河美稷有童儿数百各骑竹马道次迎拜】旣而乱离瘼矣王室骚然大夫有行役之悲君子有无期之怨【本传云侯景为乱路由城下袭而陷之世怡遂被执寻逃遁得免诗云乱离瘼矣郑语云王室方骚韦昭注曰骚扰也诗序曰黍离闵宗周也周大夫行役至于宗周过故宗庙宫尽为禾黍闵周室之颠覆彷徨不忍去而作是诗也又曰君子于役刺平王也君子役役无期度大夫思其危难以风焉】背关懐楚扁舟而行江汉奉当璧之君章华【一作华夏】归中兴之主【谓太自谯州逃遁至江陵时元帝承制梁朝中兴也汉书项籍传赞曰及羽背关懐楚江汉楚地左氏传曰楚共王无冢适有宠子五人乃遍以璧见于羣望曰当璧而拜者神所立也国语曰楚灵王为章华之台与伍举升焉韦昭曰章华地名又吴语曰乃筑台于章台之上元帝讨灭侯景成中兴之业故云中兴之主都于江陵本楚地故引楚事焉】承圣元年拜侍中【周书梁元帝承制授侍中承圣元帝年号】无双对问实踵武于丁鸿多识旧章足齐衡于王粲【后汉书曰永平十年诏征丁鸿拜侍中建初四年肃宗诏鸿与诸儒论定五经同异于北宫白虎观帝亲称制临决鸿以才髙论难最明诸儒称之帝数嗟美焉时人叹曰殿中无双丁孝公魏志曰王粲字仲宣山阳髙平人也献帝西迁粲徙长安左中郎将蔡邕见而竒之曰此王公孙也有异才吾不如也吾家书籍文章尽当与之魏国旣建拜侍中博物多识问无不对时旧仪废弛典造制度粲恒典之】二年除持节平西将军临川内史仍转平南将军桂阳内史【本传云旣以陆纳据湘州道路拥塞改授汉书曰内史周官秦因之武帝建元六年置左右内史】尚方铸劒再转金龟御史分符双封铜虎【汉书朱云曰臣愿赐尚方斩马劒防佞臣头一人以厉其余师古曰尚方少府之属官也作供御器物故有斩马劒之利可以斩马也又百官公卿表曰凡吏比二千石以上皆银印青绶师古曰汉旧仪云银印背龟纽其文曰章谓刻曰某官之章也公卿表又云监御史秦官掌监郡汉省丞相遣史分刺州武帝置部刺史掌奉诏条察州又文帝纪曰二年九月初与郡守为铜虎符竹使符应劭曰铜虎符第一至第五国家当发遣使者至郡合符符合乃听受之竹使符皆以竹箭五枚长五寸镌刻传书第一至第五张宴曰符以代古之珪璋从简易也师古曰与郡守为符者谓各分其半右留京师左以与之张宴曰铜取其同心也再转双封者言除平西将军临川内史复转平南将军桂阳内史也】岂直邓攸清白见称五鼓之歌刘宠廉能名为一钱之郡【晋书曰邓攸元帝时为吴郡太守政刑清明百姓欢悦后称疾去百姓数千人留牵攸船不得进攸乃少停夜中发去吴人歌云紞如打五鼔鸡鸣天欲曙邓侯挽不留谢令推不去后汉书曰刘宠字祖荣东莱牟平人拜防稽太守简除繁苛禁察非法郡中大化征为将作大匠山隂县有五六老叟尨眉皓髪自若邪山谷间出入赍百钱以送宠宠劳之曰父老何自苦对曰山谷鄙生未尝识郡朝它时吏发求民间至夜不絶或狗吠竟夕民不自安自明府下车以来狗不夜吠民不见吏年老遭値圣明今闻当见弃去故自扶奉送宠曰吾政何能及公言邪勤苦父老为选一大钱受之】遂以天保未定王途多梗还吴不可归蜀无路临淄负海翻然改途窜身清漳垂翅渤海【周书本传云未至桂阳属于谨平江陵遂随兄修在郢州及修卒卽以世怡为刺史湘州刺史王琳率舟师袭世怡世怡以州输琳时陈武帝执政征为侍中世怡疑而不就乃奔于齐诗曰天保定尔未定多梗言王室之乱也蜀志云黄权对魏文帝曰臣降吴不可归蜀无路是以归命临淄负海翻然改图谓不得已而奔北齐也临淄齐地卽营丘也晁错新书曰齐地僻逺负海水经曰清漳水出上党沾县西北少山大黾谷汉书地理志曰上党长子县鹿谷山浊漳水所出东至邺入清漳按邺北齐所都窜身清漳亦谓奔齐也渤海齐地汉置渤海郡属幽州师古曰在渤海之濵因以为名】蒙授车骑大将军散骑常侍仍为持节都督永州刺史【谓齐授此职也隋书地志曰豫州汝南郡城阳县后齐曰永州】而秦亭压境邾柝闻城鼔角地鸣将军天落虽复瓶缶听声无防于地道冠绳柴结不却于云梯请命受降翻归都护【周书本传云保定四年晋公护东伐大将军权景宣略地河南世怡闻豫州刺史王良士已降遂来归欵秦亭压境谓周师见侵也周都长安本秦地故云秦亭汉书地理志曰秦之先伯益为附庸邑之于秦今陇西秦亭秦谷是也左传曰鲁撃柝闻于邾后汉书公孙瓒与子续书曰袁氏之攻状若神鼓角鸣于地中汉书曰诸侯闻之以为将军从天而下也光武帝纪曰或为地道冲棚撞城淮南子曰工输作为云梯之械设以攻宋九攻而墨子九却之汉书郑吉传曰吉旣破车师降日逐威震西域遂并护车师以西北道故号都护都护之置自吉始焉师古曰并护南北二道故谓之都都犹大也总也言周师彊盛不能拒防故请命受降归于都护也】周朝以楚材晋用不停于平章赵璧秦求无论于羇远【左传声子对令尹子木曰惟楚有材实晋用之史记曰秦王欲以十五城易赵王和氏璧相如奉璧见秦王言太归欵之后周朝纳降复见用也】以保定五年除使持节骠骑大将军开府仪同三司义兴郡开国公食邑一千三百戸【隋志曰汝南城阳有义兴县】天和二年授使持节都督蔡州诸军事蔡州刺史【本传云授蔡州刺史不尚苛察深为吏民所安周书太祖纪云魏废三年改南雍为蔡州】楚顷襄之爱子旣布衣而戍谷魏安厘之母弟亦羇旅于邯郸忧旣伤人降年不永【史记曰楚顷襄王病使黄歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃説应侯曰今楚王恐不起疾秦不如归其太子太子得立其事秦必重而德相国无穷若不归则咸阳一布衣耳韦昭曰函谷关史记曰魏公子无忌魏昭王少子而魏安厘王异母弟也封信陵君魏王怒公子之盗其兵符矫杀晋鄙公子亦自知也已却秦存赵赵使将将其军归魏而公子独与客留赵邯郸赵地汉书地理志云邯郸属赵国赵敬侯自中牟徙子山亦羇旅之人有同忧也】春秋五十有一薨于蔡州之鎭【本传云三年卒于州】送故入关空余衮服归轩在道还更垂帷【言太为蔡州刺史卒于官其丧车犹尚衮服垂帷也】呜呼哀哉有诏赠官諡某【本传本官加并洛永三州刺史】礼也五年十一月于长安北原樗里子之坟正临武库太史公之墓直对臯门【史记曰樗里子且死曰我必于渭南章台东后百年当有天子宫夹我墓及汉兴长乐宫在其东未央宫在其西武库正直其上也汉书司马迁传曰蕲孙昌昌生无怿无怿生喜喜为五大夫皆髙门喜生谈为太史公】铭曰
