<!-- { "loadSidebar": true } -->
　　甘泉生与友二人饮而别。其扬州推官郑子伯兴毅而和，黄州推官朱子守中通而正。毅则不诡，和则不苛，通则不陋，正则不乖，其於理狱也何有！夫诡者，事之贼也；苛者，祸之亟也；陋者，政之蔽也；乖者，患之至也。是故四恶生而万事隳矣。或曰：「二子之懿也，奚从焉？」甘泉生曰：「郑子崇孚於白沙，而莫逆於予；朱子莫逆於予，而学自阳明。阳明崇孚於白沙，白沙得之周、程。故告南川也，浑然其理，示人一矣；粲然其分，示人殊矣。郑子见之曰：『唯唯。』朱闻之曰：『唯唯。』故毅也，正也，骎骎乎致一矣；和也，通也，骎骎乎尽分矣。一致而分尽，分尽而政理，政理而化成，化成而刑措，刑措者，治之极也。夫立德者务本，树木者务根，本懋懋功，根懋懋叶，是以德积於中，形於身，发於事业，此之谓也。二子懋焉，夫何有於理狱也哉！ 
　　
　　赠言小序 
　　
　　陈君祖舜，忠信士也，今往判镇江，有今阁老介庵靳公贤也，冢宰邃庵杨公贤也。贤者去取必明且公，祖舜之[往，可不畏]哉？可不勉哉，夫冢宰曰「贤」，阁老亦曰「贤」，贤斯[举之]矣。敢不勉乎！阁老曰「否」，冢宰亦曰「否」，否斯退之矣。[敢不]畏乎，夫天下固有贤而不自见，否而幸免者地尔。[然则]祖舜之行，吾且为之喜也。亦且为之惧也。正德六[年辛]未据嘉靖八年本补字 
　　
　　郭氏[文献集序] 
　　
　　临淮郭氏有二侯，又皆有文。武定三代，有文献集，[与定]襄三代联珠集交相耀映，为圣代一门之雅。上即位之七年，寔今太保武定侯世臣袭封之五年，用公卿廷议，以公刚正，有服远之威，命辍三千营之任，来镇两广。武备既举，乃修文事。间尝手编先世遗文，其高祖驸马都尉公讳镇者，有亲贤稿、蜀藩诗。曾祖赠武定侯讳珍者，有芸阁稿。厥考袭武定侯讳良者，有宾[竹]稿。题之曰郭氏文献集，将寿梓以传。甘泉子将[命]安南，过五羊，遂谒为叙。甘泉子曰：夫言辞者，其精微[之]致乎！故达者观其辞气，斯过半矣。古之有国有家者，修德以致其辞，修辞以崇其德。德以基之，辞以文之，而国家可保也。是故家国理者其辞雅，家国戾者其辞淫，正人之辞严，吉人之辞谨，骚人之辞怨，清修者之辞约。其辞雅者其气和，其辞淫者其气乖，其辞严者其气[肃]， 其辞谨者其气昌，其辞怨以怒者其气郁、其声切，其辞约者其气纾、其声清以越。故曰：「达者观其辞气，斯过半矣。」今郭氏先世，在营国公有翊运之功，在都尉公有戚里之懿，在芸阁公有甥舅之亲，在宾竹公有世济之美。胤庆重光，家传文雅，故其蓄而为德，发而为辞章也，为[浚]明有家之音。予尝读亲贤稿，曰：「卓卓乎！其诗以自娱，礼以自度，其正人之辞乎！」读芸阁稿，曰：「蔼蔼乎！贵而能谦，直而能文，其吉人之辞乎！」读宾竹稿曰：「戛戛乎！其厄於健讼，屡兴屡踣，劳思忧悄，哀而不伤。其骚人之辞乎！其节而能甘，贫而能乐，清修之辞乎！」具是众美，萃於一门，发之为邦家之光，播之为治世之雅，非直郭氏文献而已也。诗曰「贻厥孙谋，以燕翼子」，其三公之谓乎！「无念尔祖，聿修厥德，」其太保公之谓乎！据嘉靖八年本补字 
　　
　　祷雨同声序 
　　
　　余姚骆侯元忠尹兹南海，越二年壬申，政修民康，庶士[用]钦。乃和气未畅，时雨弗降，草弗蕃庑，休征不至，政事[之咎]。侯寔忧之，贬己以从俗，假诚以萃志，迎浮屠於[大通寺]祷之，霖雨乃浃。侯乃作诗以寓忧喜，诸乡士夫欢[腾同]声，赓为诗歌，以忧侯之忧，喜侯之喜。既用成什，俾[史官]甘泉湛子叙之。湛子曰：「昔忧旱之诗，云汉是作。宰 正任鞠疚之责，诗人饰美刺之词，国史明得失之迹。今骆侯亦宰正也。祈吁神天，其犹昔宰正鞠疚之心矣乎！诸士夫，诗人也。赓歌联什，其犹昔仍叔之贤矣乎！(子)[予]忝国史也。虽征得失之鉴，犹承叙诗之职，又安可辞？」或曰：「桑林之祷，剪爪自责，至诚格天，用致霖雨。侯不此之图，乃假旁求耶？」应之曰：「乡人用傩，尼父亦礼；商俗信鬼，盘庚称之。是故民之所信则信之，民之讳则讳之。侯之心，凡欲以济民也，物凡可以假诚也，歌凡可以宣志也，美刺凡可以观政也。是故宣和感幽莫大乎诗歌，导民莫大乎从俗，变通莫大乎随时，设教莫大神道。济物之谓仁，通变之谓智，鼓之舞之，民莫知之之谓神，言格於天之谓雅。据嘉靖八年本补字 
　　
　　叙谱 
　　
　　昆山周子进忠言，谪怀远，甘泉子将之安南，道於广。周子言於甘泉子曰：「广也家故无谱，谱之昧其世，与伯子漙访之佛寺，征诸施牒，而高曾祖考之名斯得。广家故业农也。」甘泉子曰：「是其所以兴乎！周起於后稷，寔载农亩。充之承训厥考，起家为儒，由乡荐登俊造，尹於莆，尹於吉。采拔为御史，夙振风采，以大於厥家，其在斯乎！其在斯乎！」因讲其世始祖福三曰：「其寔始创周矣乎！惜其行之不足征也。」高祖安二曰：「其好善以裕，而守身以周乎！卓乎其贤矣。」曾祖子祥曰：「是为乡之耆，督税而死於难，其事上之恭乎！」祖海曰：「复父之雠而死於狱，妇也继而直之。其克子克妇乎！」考又曰：「好贤士，尚诗礼，以裕於后昆，涕出以与叔父之侵。其能父能子弟者乎！」周子曰：「然则广也愿有以训谱以诏於后之人。」甘泉子曰：「道远乎哉！夫所谓善族者五：守身也，忠上也，父子也，夫妇也，兄弟也。余观斯谱，若高祖之守身曰智，若曾祖之忠上曰恭、若皇祖之能子曰孝，若某氏之能妇曰烈，若显考之能父曰慈、能子弟曰让。后之子孙，其视诸谱，曰「智可以刑愚矣」，曰「恭可以戒弗终矣」，曰「孝可以戒忘亲矣」，曰「烈可以戒娇矣」，曰「慈可以戒不训矣」，曰「让可以戒争矣」。毋忝尔祖考之彝训，是故上上、下下、父父、子子、夫夫、妇妇、兄兄、弟弟，而家道正，家道正而宗益尊矣。」周子曰：「敢不拜嘉，以贻於后之人。」 
　　
　　应制观光诗序 
　　
　　应制观光者，增邑士夫以赠司训甘君镛之诗也。甘君秀出西广，领乡荐，分教事於增邑，增邑士夫称其文雅。陆年，以例赴试春官，中秋气爽，歌以饯之。佥曰：「序诗必得湛太史之文，子非能致太史者，致太史在万竹君。」万竹君致予文，予曰：「予固啬於言者。不敢啬於言，以万竹君，且因万竹君以致之甘君也。往者予为甘君作移养诗，昭其孝行。今观诸太夫作赠行诗，昭其文艺。夫君子者，文行而已。行以立本，本之不匮，文是用休。文以致用，用之不僭，行是用彰。行以基之，文以取之，吾知甘君之往，其有获也夫！」 
　　
　　送宪副程君赴湖广兵备序 
　　
　　贤大夫与之，斯曰贤矣，而况群士与之者乎！群士与之，斯曰贤矣，而况庶民与之者乎！庶民与之，斯曰贤矣，而况世有足稽者乎！是故征诸大夫而不足，又从而征诸群士；征诸群士而不足，又从而征诸庶民；征庶民而不足，又从而稽其世焉；夫然后可以与其贤也。祁门程君时昭以癸丑进士，历户曹，自南昌守移为肇庆，寻奉玺书升湖广郴阳兵备副使。肇庆人德而重其行，谋谒予文送之。先之以吾郡侯钟公之重，申之以举人陈君之雅，致之以别驾白君之仪，将之以庠生罗、程之诚，传之以民语之休，宝之以世德之懿。夫钟侯茂政，而程君是贤；白君同寅，而赠文是征，则贤大夫与之也。陈君曰：「程侯修城以耀武，兴学以修文。」罗生、程生曰：「程侯抚民以简，莅下以正。」是群士与之也。肇庆之人言曰：「抚 我程侯，寔是父母。父母去我，其何宁处？有事大邦，载用其武。」由是观之，则庶民与也。又曰：「程君为韩府长史之孙，河南方伯之子，靳令之兄，乡进士之父。」则程君世德之逑，有不愧於士大夫庶民之称贤矣。今方副宪湖广，位愈高而地愈大。湖广之大夫士民，其犹东广也。程君耀武修文，以简以正，无异於肇庆之时，则湖广一省之大夫士民称之者，岂不益众於肇庆乎！又进而位公卿、当大任，天下之大夫士民，其犹湖广也。则称之又岂特一湖广而已哉！是足以大其世家，先民是宪，於河南之裔有光焉。程君於予有南昌之雅也，故以是望之。正德七年七月 
　　
　　丘文庄公文集序此稿已具，而罗、胡二公迁去，姑存之。 
　　
　　或曰：「琼台公博极古今，淹贯百氏，其贤矣乎？」曰：「其难矣。然古有若元凯者，君子且以为癖，吾不以是称公也。」或曰：「琼台公高文宏辞，罗括下上，其训典已乎？」曰：「其富矣。然古有若相如者，君子且以为俳，吾不以是称公也。盖公之博学本乎天性，将以待论思而非以夸多也；公之为文依乎成训，将以敷皇猷而非以斗靡也。」「然则公以是而传已乎？」曰：「末也。公之L书，老而不倦，其好学有如此者，如之何其勿传乎？公之居室，老而不易，其俭素有如此者，如之何其勿传乎？公之不交权贵，老而弗挫，其节操有如此者，如之何其勿传乎？夫以公如彼其天资，扩其好学之心，如孔文子之下问，如李初平之谦益；推其居室之心，如孟子之广居，如次山之茅阁；充其(文)[交]际之心，如周公之握吐，如燕昭之致士。文之以礼乐，和之以道德，公所自立，未知古人何如尔。」敬所蒋先生以素尝受公国士之知，选公之文，厘为若乾卷，授广东方伯罗君志仁，胡君大声，简广州府同知陈君朝贡，下学官校正，锓梓以传，而以序委於若水。水生也晚，未尝登公之堂而究公之蕴，然亦尝闻之君子矣。遂不辞而为之说，庶几知斯文之传，在此而不在彼也。 
　　
　　东征诗并序 
　　
