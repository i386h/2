<!-- { "loadSidebar": true } -->
　　省表具之朕据守成之统有求治之心日图元老之臣共起太平之务惟卿功素存于社稷位实倚于机衡何意累章之来欲辞大任而去矧老而未谢召公犹辅于康王旧常有恩丙吉终忧于汉帝宜体三朝之遇尚需万事之咨盖迫大公莫循至意所乞宜不允
　　赐曽公亮乞致仕第二表不允批答
　　省表具之天子以安危属大臣宰相之进退重四海载循匪徳肇履丕图每钦遇夫羣材用茂修于庶务矧居百辟之冠尝受两朝之遗报功之典未隆告老之文已至公毋困我宜安祖考之承或敢侮予终济国家之治维其不怠是亦有终所乞宜不允

　　钦定四库全书
　　华阳集巻二十九　　　　　宋　王珪　撰制词【口宣】
　　赐判运州曹佾生日礼物口宣
　　有敇卿荐领藩符比持台钺属炎炜之杪纪诞庆之初辰俾续遐龄式将优礼
　　赐使相曹佾生日礼物口宣二道
　　有敇卿徳炳台符望华戚苑纪诞祥于嘉月推赐式于王台以续茂龄以昭异数
　　又有敇卿绪出勲门位聨台路属炎蒸之在纪震夙之当辰爰致宠朌用昌灵夀
　　赐枢密使文彦博生日礼物口宣
　　有敇寒生玉琯望冠星枢纪庆诞之初期有宠朌之旧式庶蕃贤祉以楙邦基
　　赐判河南府文彦博生日礼物口宣
　　有敇卿象炳台躔功流鼎路属设弧之令旦方主钥于留都特将恩篚之颁俾侑私庭之庆兹为异数以宠辅臣
　　赐判北京贾昌朝生日礼物口宣二道
　　有敇气凝霜籥任总边符载临六射之辰特致上台之锡俾续夀祉且昭眷懐
　　又有敇金行之肃爰及素辰邦运之隆是生硕辅载中阶之旧徳倚北道之全谋将侈厥祥用蕃尔锡
　　赐使相宋庠生日礼物口宣二道
　　有敇春籥袭和岳符粹来翼皇图之楙载临诞景之祥饬名阀之嗣贤驰上台之赐式既资燕喜又辅恩华又有敇卿入司台铉出拥帅旄乗在木之照辰纪维熊之嘉兆素厚弼臣之礼载将御府之颁俾尔炽昌应予钦瞩
　　赐皇兄北海郡王允弼生日礼物口宣
　　有敇卿徳凭天系名固宗藩载更淑律之期荐纪祥弧之旦维鼓钟之在肄维器币之在庭以侑燕私以绥夀嘏
　　赐武康军节度使李端愿告敇口宣
　　有敇卿望华戚苑机洞戎韬宜锡钺于斋场更剖符于朔镇往钦茂命益励壮猷
　　赐武城军节度使知许州李璋告敇口宣
　　有敇卿入提禁旅顾积厥勤出领藩符庶均其秩载蕃之宠母替而忠
　　赐淮康军节度使知曹州张茂实加恩告敇口宣
　　有敇比者练吉商辰报成世室既洽神厘之茂有懐邦翰之良使茂驰华诏圅赉宠往祗厥服益励廼猷赐观文殿学士知河南府张方平告敇口宣
　　有敇卿甫毕亲防合还朝位既进班于秘殿且均寄于留都宜体予懐往只乃命
　　赐资政殿学士知河中府孙沔告敇口宣
　　有敇朕甫亲万几适睠旧徳虽髙谢事之举犹仰济时之谋往服宠书起班显序
　　赐步军都虞赵滋告敇口宣
　　有敇卿夙明军志外憺王威进提虎旅之严环总星藩之卫往只茂奬毋坠素劳
　　赐判郑州宋庠告敇口宣
　　有敇卿厚望端朝粹文华国恳避枢位之罢褒陞台钺之崇往莅陪藩宜只显綍
　　赐判河阳富弼告敇口宣
　　有敇卿久服大位勤宣令猷自初违裕之来积有避荣之请已申诞告宜即钦承
　　赐枢密使曽公亮告敇口宣
　　有敇卿蕴造微之识资经逺之才久陪论于鼎司宜冠聨于枢省告廷之命当肃以承
　　赐知相州李端愿免恩命第一表不允口宣
　　有敇卿大主之子太宗之孙不领将旄之荣何敦戚苑之爱往只成命式奬素勤
　　赐检校太尉兼侍中曹佾免恩命第一表不允口宣
　　有敇朕纂祖之休型民以孝方隆慈夀之养益奬舅家之贤虽览防圅难停宠綍
　　赐曹佾免恩命第二表不允断来章口宣
　　有敇朕爱笃慈闱恩加戚苑再览需章之避难留涣汗之华当体倦勤即宜只受
　　赐判郓州曹佾免恩命第一表不允口宣
　　有敇卿袭庆勲门参华徽府愿临藩而宣绩俾换节以旌勤成命之行固宜钦受
　　赐枢密副使王畴免恩命不允断来章口宣
　　有敇国家茂登畯杰参翼机衡方仰辑于迩谋何需陈于避牍宜膺宠答以免钦承
　　赐同签书枢密院事郭逵免恩命不允断来章口宣
　　有敇国家制必稽先治不忘武睠辑勤于边琐特进贰于神机奚烦防章以格定命
　　赐使相宋庠兔恩命第二表不允断来章口宣
　　有敇卿夙懐贤业荐秉邦均览避宠之叠封遂均劳于陪甸往只明命奚假固辞
　　赐枢密使富弼免恩命第一表不允口宣
　　有敇卿旧秉国钧劳精靡顾奄遭家难执礼莫囘适终防期且冠枢省才犹屈用义可去辞
　　赐枢密使文彦博免南郊恩命不允口宣
　　有敇朕只祓钜仪涓成元祀乃眷政均之倚适推神惠之休宜即钦承毋烦多逊
　　赐文彦博免南郊恩命第二表不允断来章口宣
　　有敇卿躬咸徳之良筦元枢之务肆涓成于邦祀宜茂锡于神休毋复过陈其往钦受
　　赐枢密副使孙抃免恩命不允断来章口宣
　　有敇卿学茂才粹身端行方流誉禁游賛微宥命方倚将明之略且旌冲靖之风谦岂于烦宠宜即受
　　赐参知政事孙抃免恩命不允断来章口宣
　　有敇卿文润鸿猷机参宥命倚重老成之望更陪政本之司邦宠已行朝佥靡间毌庸譲往承厥休
　　赐参知政事赵槩免恩命不允断来章口宣
　　有敇卿雅负瓌名茂跻显序适賛几廷之画更陪宰路之熈矧政席之虚贤已宠书之下綍奚烦曲谨以阏羣瞻
　　赐枢密使张升免明堂恩命第一表不允口宣
　　有敇卿筦司机务励翼谟明显相精禋熈成濶典防天锡祉蠲旦敷猷忽达谦圅匪昭公听
　　赐韩琦免南郊恩命第一表不允口宣
　　有敇朕承天之序旅帝于郊钦惟元徳之臣首被灵孚之泽其往钦荷毋为重辞
　　赐韩琦免南郊恩命第二表不允断来章口宣
　　有敇朕承天元之辰躬郊类之事大格灵歆之贶首均邦宰之荣其宜肃承毋或固避
　　赐枢密使曽公亮免恩命第一表不允口宣
　　有敇卿进繇儒术望重师瞻特陞冠于枢聨方图绥于庙略宜只茂命难狗冲懐
　　赐宰臣韩琦免明堂恩命第一表不允口宣
　　有敇卿总秉化元亮成孝飨肆敷廷涣之宠盖本帝临之休宜略谦懐庶钦灵施
　　赐韩琦免明堂恩命第二表不允断来章口宣
　　有敇卿应符翼化秉徳相祠辑大飨之蕃休答丕劳于茂奬毋烦冲避其往肃承
　　抚问知延州孙沔口宣
　　有敇卿向被朝佥出膺边寄顾封疆之劳虑因雾露之爽和适及春余勉绥徳履
　　赐参知政事欧阳修南郊加恩告敇口宣
　　有敇朕奉玉币之精躬帝亲之享大格灵孚之贶首均邦辅之荣其宜肃承以应显陟
　　赐使相韩琦赴阙生料口宣
　　有敇卿拥节还朝腾装遵陆适及郊关之次有懐徒御之劳聊示宠颁用将礼遇
　　赐武康军节度使李端愿赴阙口宣
　　有敇朕总维羣艾振辑丕机有懐肺腑之良尚滞藩符之守方图亲倚宜即召还
　　赐使相曹佾赴阙生料口宣
　　有敇卿抗旌启行握节应召甫及近郊之次岂无夙驾之劳何以将之维牵及饩
　　赐鄜延路副都总管贾逵赴阙生料口宣
　　有敇卿劳师被塞式遏外虞拥节环宫有严中卫税装之始颁饩惟丰
　　赐知潞州向传范赴阙生料口宣
　　有敇卿比易要藩适趋召节方属炎蒸之序固多跋履之勤刍粟饩牢用将渥惠
　　赐知潞州向传范茶药口宣
　　有敇卿比徙东藩甫临近甸属炎威之烦炽顾驿路之逶迟宜有宠颁用资和啬
　　赐判延州郭逵赴阙茶药口宣
　　有敇卿夙戒使车来趋召节属凝寒之在顾逺涉之为劳特有匪颁以资保御
　　抚问陜西宣抚使韩绛判官吕大防等兼赐汤药口宣
　　有敇羌种跳梁边萌骚绎念使车之夙驾犯塞路之苦寒宜有宠颁以资冲卫
　　抚问韩绛等兼赐汤药口宣
　　有敇羌人背约王旅多屯有烦使指之行适冒祁寒之宜蕃珍锡以至和
　　抚问韩绛等御寒衣服口宣
　　有敇敌祲未夷王师在外惟风霜之所薄固夙夜之多厪特致恩颁更为寒御
　　抚问河北路臣寮兼赐夏药口宣
　　有敇卿等大河之北为国襟喉被寄之臣劳于经事赤炜临气以鬰烦良剂所颁益将恩抚
　　抚问泾原秦凤两路边臣兼赐夏药口宣
　　有敇卿等早以器能膺予西寄辑戎备塞时乃之劳炎曦御辰人或被暍特颁灵剂以辅遵调
　　抚问鄜延环庆路边臣兼赐夏药口宣
　　有敇卿等夙被朝抡荐分边委属炎威之向盛顾疆事之多勤宜有宠颁用资冲辅
　　抚问河东路边臣兼赐夏药口宣
　　有敇卿等外扞边冲威申信着时惟炎瘅临事固劳颁药上奁用优眷遇





　　钦定四库全书
　　华阳集巻三十　　　　　　宋　王珪　撰制词【口宣】
　　赐诸州路知州已下衣袄口宣
　　有勅嵗律迎寒方隅勤事命使轺之夙驾将恩服之时颁申念尔劳具只优睠
　　赐判大名府贾昌朝朝见到阙都城门外排御筵酒果口宣
　　有勅卿易藩北道锡对西清载惟行斾之勤适冒炎曦之炽已申郊劳更洽宸颁
　　赐枢密副使已下罢散乾元节道场酒果口宣
　　有勅卿等只率朝裾豫临梵苑收妙縁于实供来善祝以鸿禧宜示宠颁以资欢集
　　赐知定州王拱辰告勅并赐对衣金腰带鞍辔马等口宣
　　有勅洪河之北素极襟喉词禁之中旧高颇牧兼学士之三组徙版曹之左卿就锡宠书往只优寄
　　赐知青州唐询告勅并赐对衣金腰带鞍辔马等口宣
　　有勅卿迪德粹明秉怀高介赞大谟于西掖更美政于三州每深宣室之思固有周南之滞宜进联于经幄尚留爱于明襦特推御府之颁仍饬使騑之遽既优之命不显其承
　　赐知庆州韩绛告勅对衣金腰带鞍辔马钱三百贯文口宣
　　有勅卿本粹夷之德蹈孤峻之风惜去职于禁游遂分符于藩守申念论思之旧还仪侍从之联饬使驿之兼驰致上台之蕃锡往更边寄只服朝休
　　赐天章阁待制知渭州蔡挺告勅银器衣着并传宣抚问口宣
　　有勅卿适被朝抡再膺边寄特戒纶函之锡仍加篚币之将宜体宠怀亟即钦受
　　赐元日大庆殿行礼宣劳执仪仗将士口宣
　　有勅朕班厯春元肆朝邦瑞迎万祥于谷旦陈盛礼于大廷申怀列衞之劳犹冒余寒之气有嘉忠谨特示眷存将士等各好在否
　　赐冬至大庆殿行礼宣劳执仪仗将士口宣
　　有勅朕只适先猷肇修冬防眷惟宿衞之士良冒风霜之勤及此礼成宜膺诏抚将士等各好在否
　　抚问四路官吏诸军将校口宣
　　有勅卿等早被宠抡并宣忠干维是简书之畏岂无夙夜之劳适戒使行聊申诏抚
　　抚问河北西路沿边臣寮口宣
　　有勅大野之冲金城相距维是封疆之守岂无夙暮之劳时及轸思特将睠抚
　　安抚河北灾伤州军官吏口宣
　　有勅卿等方秋御辰淫雨为沴申念在公之恪固多经事之勤特命抚存以申顾想
　　抚问鄜延环庆路沿边臣寮口宣二道
　　有勅卿等逺临边守具饬兵防载惟夙夜之勤适在风霜之序有嘉忠瘁特示抚存
　　又有勅卿等被寄乘边鬯威折敌方祁寒之在维疆事之多勤起寤思用将诏抚
