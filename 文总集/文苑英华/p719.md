<!-- { "loadSidebar": true } -->
　　臣某言去年七月十四日蒙恩除授杭州刺史属汴路未通取襄汉路赴任水陆七千余里昼夜奔驰以今月一日到本州当日上【集有任字】讫外忧重寄【集作上分忧寄】内省庸虚仰天戴恩蹈【集作局】地失次臣某诚感诚惧顿首顿首臣谬因文学早忝【集作忝厠】班行自先朝黜官以来六年放弃逢陛下嗣位之后数月征还生归帝乡【集作京】宠在郎署不逾年擢知制诰未周歳正授舎人出泥登霄从骨生肉惟有一死拟将报恩旋属边【集作方】隔不宁朝廷多事当陛下旰食宵衣之日是微臣输肝写胆之时虽进献愚衷敢【集作或】期有补而退思事理多不合宜臣犹自知况在天鉴忝非土木若【集作如】履氷渊合当鼎镬之诛尚忝藩条【集作宣】之寄才小官重恩深责轻欲荅生成未知死所惟当夙兴夕惕焦思苦心恭守诏条勤恤人隐【集作庶】下苏凋瘵上副忧勤万分之恩冀【一作莫】酬一二仰天举首望阙驰心葵藿之志徒仰蝼蚁之诚难达无任感恩恳【一作激】切之至谨奉表称谢以闻【长庆二年】
　　苏州刺史谢上表【敬宗】
　　臣居易言伏奉三月四日恩制授臣使持节苏州诸军事守苏州刺史臣以某月二十九日发东都今月五日到州当日上讫时当眀盛宠在藩条祗命荷恩以感以惧臣某诚懽诚幸顿首顿首伏惟皇帝陛下嗣膺厯数重造寰区将致升平在先政化询求牧守勤恤黎元实陛下慎选惟良之秋责成共理之日也臣以微陋早忝班行首自中书舎人出为杭州刺史茍【集作幸】免败缺实无政能已蒙宠荣入改宫相今奉恩寄又分郡符奨饬具载于诏中庆幸实生于望外况当今国用多出江南江南诸州苏最为大兵数不少税额至多土虽沃而尚劳人徒庶而未富宜择循良之吏委以抚绥岂臣劣之才合当任使然既成命敢不誓心必拟夕惕夙兴焦心苦节惟诏条是守惟人瘼是求谕陛下忧勤之心布陛下慈和之泽则亭育之下疲人自当感恩而嵗时之间微臣或希报効尘黩皇鉴吐露赤诚宠至空惊恩深未答无任惭惶恳激之至谨差军事散将某乙奉表陈谢以闻臣诚惶诚恐顿首顿首谨言
　　连州刺史谢上表　　　　　刘禹锡
　　此篇合入五百八十六巻今已移入姑存其目
　　同州刺史谢上表　　　　　元　稹
　　臣稹言伏奉今月三日制书授臣使持节同州诸军事守同州刺史兼本州防御使臣罪重责轻忧惶失据虑为台府逼逐不敢徘徊阙庭便自朝堂匍匐进发谨以今月六【集作九】日到州上讫臣稹辜负圣朝【唐书作眀】辱累恩奨便合自求死所岂谓【集作宜】尚忝官荣臣稹诚恐诚慙死罪死罪臣八歳防父家贫无业毋兄乞丐以供资养衣不布体食不充肠防学之年不蒙师训因感隣里儿稚有父兄为开学校涕咽发愤愿知诗书慈母哀臣亲为敎授年十有五得眀经出身由【集作自】是苦心为文夙夜强学年二十四登吏部乙科受校书郎年二十八歳蒙制举首选授左拾遗始自为学至于升朝无朋友为臣吹嘘无亲党为【唐书作戚】臣援庇莫非苦已实不因人独立性成【集作成性】遂无交结任拾遗日屡陈时政蒙先皇帝召对【集作召问旧书作召问于】延英旋为宰相所憎贬【唐书作出】臣河南县尉及为监察御史又不敢规避専心纠防复为宰相怒臣不庇亲党因以他事贬臣江陵判司废弃十年分死沟渎元和十四年宪宗皇帝开释有罪始授臣膳部贠外郎与臣同省署者多是臣初登朝时举人任卿相者半是臣同谏院时拾遗补阙愚臣既不能低心曲就流辈亦以此望风怒臣不料陛下天听过卑知臣薄艺朱书授臣制诰延英诏臣赐绯宰相恶臣不出其门由是百方【集作计】侵毁陛下察臣无罪宠奨逾深召臣面授舎人遣充承防翰林学士金章紫服光饰陋躯人生之荣臣亦至矣然臣益遭诽谤日夜忧危惟陛下圣鉴照【唐书作昭】临弥加保任竟排羣议擢授【集作备】台司臣忝有肺肝岂并寻常宰相况当行营退散之后牛元翼未出之间毎闻陛下轸念之言愚【集作徼】臣恨不身先士卒所以问于方计策遣王友眀等救解深州葢欲上副圣情岂是别怀他意不料奸人疑臣杀害裴度妄有告论尘黩圣聪媿羞天地臣本待辨明示【集作未】了便拟杀身谢责岂料圣慈尚加【集作在】薄贬同州虽违咫尺之颜不逺郊畿之境伏料必是宸衷独断乞臣此官若遣他人商量乍可与臣逺处方【集作藩】镇岂有【集作防】遣臣俯近阙庭臣所恨今月三日尚蒙召对延英此时不解泣血仰辞天顔便【唐书作乃】至今日窜逐臣自离京国目断魂销毎至五更朝谒之时臣实制泪不得已臣若余生未死他时万一归还不敢更望得见天顔但得再闻京城钟皷之音臣虽黄土覆面无恨九泉【集作原】臣某无任自恨自悲【集作慙】攀恋圣慈之至然臣一日未死亦合有所陈论或闻党项小有动摇臣今谨具手疏陈奏伏望恕臣死罪特留圣览今【集作臣】此表并臣手疏并望【集作讲】留中不出谨差知衙官试殿中监马直奉表谢罪以闻
　　黄州刺史谢上表【文宗】　　　　杜　牧
　　臣某言臣奉某月某日敕防自某官授臣黄州刺史以某月日到任上讫臣某诚惶诚恐顿首顿首臣自出身以来供职使府虽有官业不亲治【唐讳】人及登朝四任皆参台阁优防无事止奉朝谒今者蒙恩擢授刺史専断刑罚施行诏条政之善恶惟臣所系素不更练兼之愚昧【集作昧愚】一自到任忧惕不胜动作举止惟恐罪悔伏以黄州在大江之侧【集作北】云夣泽南古有夷风今尽华俗户不满二万税钱才三万贯风俗谨朴法令明具久无水旱疾疫人业不耗谨奉贡赋不为罪恶臣虽不行亦能守之然臣观东汉汉光武明帝称为眀主不信【集作任】徳敎専任刑名二主相继聨五十年当时以深刻刺举号为称职治【唐讳】古之风废俗吏之课高于此时循吏衞飒任延王景鲁恭刘寛陈宠之徒止一县宰独能不狥时俗自行敎化惟徳是务爱民如爱子废鞭笞责削之文用忠恕抚字之道百里之内勃生古风凡违众背时狥古非今王者公侯尚难其事岂一县宰能移其俗此盖人为治古之人法为一时之法以治古之敎敎之即治古之人以一时之法齐之即一时之人国家自有天下以来二百三十余年间専用仁恕毎后刑罚是以内难外难作者相继土地甲兵权柄号令尽非我有终能擒之此实恩泽慈爱入人骨髓俗厚风古不可动摇今自陛下即位以来重罪不杀小过不问普天之下蛮貊之邦有罹艰防一皆存防圣明睿哲广大慈恕逺僻隐阨无不欢戴受十四圣之生肓张二百四十年之基宇臣于此际为吏长人敢不遵行国风彰至化小大之狱必以情恕孤独鳏寡必躬问抚庶使一州之人知上有仁圣天子所遣刺史不为虚受蒸其和气感其欢心庶为瑞为祥为謌为咏以禆盛业流乎无穷在臣心之则然岂材术之能及无任感激悃恳血诚之至




　　文苑英华卷五百八十七
　　钦定四库全书
　　文苑英华卷五百八十八　宋　李昉等　编公卿杂谢一
　　为武奉御谢官表一首
　　谢尚方监表一首
　　谢加授通义大夫表一首
　　为崔日知谢洛州长史表一首
　　代侯中庄谢封表一首
　　谢兄除补阙表一首
　　为王仲升谢加兵马使表一首
　　谢除考功郎中知制诰表一首
　　谢赐绯表一首
　　谢加银青光禄大夫表一首
　　代路冀公谢旌节等表一首
　　谢录银青光禄大夫河内郡开国公第二表一首谢加正议大夫表一首
　　谢舒州刺史兼加朝散大夫表一首
　　谢加司封郎中赐紫表一首
　　代阎中丞谢银青光禄大夫表一首
　　为李希烈谢留后表一首
　　为武奉御谢官表一首【武后】
　　臣某伏奉某月日诏书以臣为尚食奉御肃恭休命祗拜宠章荣庆既崇慙荷交集臣某中谢臣才亏琢玉学昧赢金徒以席【一作借】宠葭莩容光日月叨承云渥既旷天工而荣更恩覃【集作升】位非徳举无阶而进坐致于青霄有庆方来载光于朱绂臣闻瑶庭任切犹称六尚之荣玉食礼尊实緫八珍之贵臣术慙绿鹤业匪豢龙将何致美琼芳式和金鼎鸿私曲被殊宠降临天命既不可违圣恩允宜祗戴循涯揣分实所非宜【集作啚】
　　谢尚方监表【武后】
　　臣某言伏奉制书以臣为尚方监忽承鸿霈遽辱崇章泽甚漏泉惧深阽谷臣材乖逺大识谢【一作昧】淹通曽微汗马之劳非有成麟之业欣逢昌厯谬践清阶自迩陟遐从幽至显题舆外郡多慙展骥之能绾墨中京久乏栖鸾之誉虽韦自朂而寛猛犹昧空慙尸素罕闻政绩幸以圣徳动天而祥山发地踊竒峯而槩日披秀崿以干云防惟造化之灵以告休明之庆帝之力也臣何预焉干奨曲临圣恩横被俄辍一同之务坐迁二府之班秩亚括河荣兼税滓【疑】顾兹踈谀何以克堪伏愿七景停辉五潢收润矜容薄浅更采英髦则上不汨于朝彛下无招于官谤无任控欵之至
　　代侯中庒谢封表【肃宗】　　　　邵　说
　　臣某言伏奉某月日制授臣太子詹事兼封上谷郡王祗奉荣命以慙以惕臣闻论徳而建封者圣王之事量功而受赏者忠臣之义也封或谬建则王纲斯紊赏或虚受则臣体以乖闻之古先敢忘之【疑】诫伏惟皇帝陛下大圣继统神武经邦道迈纂尧功高复禹顷幽燕肆逆汾浍阻兵朝义叛换于前怀恩旅拒于后陛下宸谟独断睿畧潜行曾未三年克平二竖此葢皇躬保祐宗社降灵岂臣愚蒙敢叨封爵假使进能排难退克全军为臣之节固当若是以兹干赏实为包羞昔汉祖仗义而西灭秦项韩彭诸将异姓同封然而徳薄位崇卒见倾覆以臣智畧敢方先贤苟或受之其能自保力微任重福过灾生俛仰增忧心魂若励乞停严令俯遂私情倘圣泽旁流天光曲照俾从散秩得齿周行臣之至愿死将不朽无任恳廹之至
　　谢兄除补阙表【肃宗】
　　五百九十一巻谢亲属加官门有此题而阙其表今已移入姑存其目
　　为王仲升谢加兵马使表【代宗】
　　臣某言伏奉今月日制书授臣元帅左厢兵马使兼知滑州兵马使恭承宠命祗惧兼深臣某中谢臣闻至理之代为官择人故能谟谋有成授受惟允若才不称职任非其能冐进求荣必贻祸败伏惟宝应元圣文武皇帝陛下道齐濬哲徳迈狥齐惟新景命再造区宇微臣薄劣早荷恩私慙无樽爼之谋【一作谟】累忝腹心之寄拥旄仗钺自北徂南来剪凶渠已嗟挫恶守节虽同于苏武丧师有类于孟明议以刑章分从虀粉陛下察其本志念臣微忠特全要领再加驱策位兼风宪职典禁兵抚已循涯实为尘忝毎思陈力之诚窃惧妨贤之责不谓更沐殊恩猥当重任佐皇太子元戎之律统王畿御侮之权内省凡庸必多败事乞停新命别授时英则朝章式序军政无阙无任【云云】
　　谢加授通议大夫表【武后】　　　李　峤
　　臣峤言伏奉恩制加臣通议大夫守成均祭酒兼检校文昌左丞余如故荣过望表庆溢身涯荷宠祗恩蹈氷临谷臣峤中谢臣鷰雀之羽多谢于飞飜蜉蝣之衣久慙于忝窃属秦人望幸虞帝卜征万骑时巡不倍游于渭北四关留镇独延欷于周南劬劳异覊靮之臣宠渥均庙堂之士燕溪弱黍分隔于阳和楚塞轻茅遂承于雨露仰平分而载跃抚留滞而成欢恵重丘山徒深于抃舞身轻粪壤岂议于答酬无任喜戴慙惶之至谨附某官奉表陈谢以闻
　　为崔日知谢洛州长史【唐书作司马恐非】表【睿宗】
