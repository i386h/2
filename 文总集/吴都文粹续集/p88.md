<!-- { "loadSidebar": true } -->
　　羣山瞰笠泽次第记曽到兹峯最灵竒独失有遗懊故人总时彦休沐偶得告林壑轸逺情招携誓同造出郭纵鞍舆入谷并牙纛时当寒冬晨岚雾恣披冒幽幽霜泉微巻巻风叶燥寻溪见人烟问岭知佛号意行恐迷误逺托樵子导云门不为闗地僻夜无盗居僧作蛮音揖杖喜迎劳客来岂先知定有山鬼报方池开层巅旱嵗贮深潦清晖荡空明万影镜中倒雨壁削古屏风林舞髙翿巢宜列坐苔净不用扫浮杯逐流叶宛转绕涯隩雪余波更澄照鬓脱乌帽青莲可服食传记在仙诰松鸣古坛虚泉滴幽洞奥嶙峋冈头石突起类争暴缅怀融结初天巧亦多耗探深识后返升险戒前躁谷猨晚应饥涧鸟寒不噪欲归更留憩禅榻近茶灶诗歌丛桂篇琴奏猗兰操乐哉此嘉游去浴似髙蹈及春幸重来芹藻应可芼何须效羊公登岘发嗟悼世路独强驰有力漫如奡富贵不可求盍亦从所好斯理茍未宜山水解相傲微言倘或能勿为俗士道
　　天池
　　灵峯可度难昔闻枕中书天池在其巅每出青芙蕖湛如玉女盆云影含夕虚人静时饮鹿水寒不生鱼我来属始春石壁烟霞舒灔灔月出后泠泠雪消余再泛知神清一酌欣虑除何当逐流花遂造仙人居
　　陪临川公游天池
　　骑马寻幽度岭迟老僧不识使君谁门开红叶林闲寺泉浸青山石上池残果已收猿食少枯松欲折鹤巢危壁闲不用题名字无限苍苔没旧碑
　　天池　　　　　　　　　　　周南老
　　泉流出山巅平地聚深洼昔闻父老言曽出青莲花地灵可度难真隠宜仙家澄沁晴碧清溪明白沙山僧不好雅凿佛临水涯以金布厓石徒为儿女夸
　　纪游天池【有序】　　　　　　　吴寛
　　予与李世贤文宗儒诸公徧游西山晩至天池有老僧三人皆垂白发数寸见客相视眙其一人明日持巻造予家索诗自言不入城者二十余年矣怜其意恳既为题二絶句复赋此以纪之
　　怪石巉然铁削成寺前仍有一清山深游客来应嬾林密居僧见若惊痩骨能支猿鹤老长颅不剃雪霜明将诗何用真堪惜二十余年复入城
　　游天池和仲山韵　　　　　　王鏊
　　小舆诘曲穿云岑爱此巃嵸万石林回溪倒挂松树老絶嶂半染莲花深寻幽偶值此日暇访古正惬平生心天池小立戒归去夜来风雨闻龙吟
　　游天池山　　　　　　　　　沈周
　　佛国有池峯顶见楼台倒影入沄沄源通汞海石中发气接银河天上分抱子龙君吟夜雨洗头玉女动春云诗肠一沃便归去过岭微钟西日曛
　　天池　　　　　　　　　　　皇甫涍
　　何处东林寺寻钟石径幽云藏春竹暗路入晩山稠含磵蛮烟下澄空翠浮尘缨愧鸥鸟一为洗心留
　　登天池赠毛中丞　　　　　　胡缵宗
　　龙翔鳯舞石萦回山仄池平云去来阊阖天空万笏出洞庭日暖千莲开花峯影堕门前水玉殿光乘寺后台一曲丹丘留百代两朝紫诰烛三台
　　天池　　　　　　　　　　　王宾
　　藏在山间更不流倒涵空象只如秋碧莲花朶开时节谁化仙人去逺游
　　同前　　　　　　　　　　王琏
　　清池空山坳止水玻璃净云衣泛晴涟天影涵空镜龙归海气寒鸟度烟光暝银汉此云通仙槎去非迥
　　石屋
　　凿石甃圜庵结构因岩谷危梁琢坚珉湿楚裁寒玉梵相终无坏明灯自相续掘断青山根白云常在屋
　　石鼓
　　石鼓从何来宛似岐阳璞具相若天成由来匪人凿雨藓上重轮天花防顽郭定出时有声逢逢殷山角
　　石鼓　　　　　　　　　　　王宾
　　那似岐周有篆铭雨淋青处土花生山灵休遣音声起零落吴侬厌见兵
　　由南峰入天池　　　　　　　杨循吉
　　入谷也须縁磵道乗髙忽又度南岑参差石势云行细寂寞禅闗树锁深春日绮罗偏映水江南樱笋自成林十年不到天池寺南北峯头费逺寻
　　支硎山放鹤亭　　　　　　　范成大
　　石闗门外古亭基树老藤枯野径微放鹤道人今不见故应人与鹤俱飞
　　马迹石
　　跨马凌空亦快哉龙腰鹤背漫徘徊游人欲识仙踪处自覔苍厓白墖来
　　支硎山中　　　　　　　　　杨循吉
　　初春好风日命侣共来游泉喷雪花冷鸟含蛮语柔怪峯藏僻院平野入髙楼总为寻山主何妨此独留
　　登支硎山楼　　　　　　　徐祯卿
　　谷寺怜幽密兹楼表丽观烟云连壑动竹树入门寒独往迷前径凭髙迟所欢时闻有清磬遥出暮云端
　　游支硎诸山回漫兴　　　　　吴一鹏
　　好山是处一登临醉里诗成醒后吟婚嫁尚多儿女债利名无复市朝心江鲈入馔秋方浅庭鹤随行嵗巳深游衍日长筋力倦憨眠时就碧桐隂
　　支硎山　　　　　　　　　　王宠
　　支硎特峻秀平地插芙蓉面面开霞壁层层折剑峰白鹇巢野竹苍防戏长松逺忆道林辈低头礼数峰
　　寒泉　　　　　　　　　　髙启
　　逺落丛峰闲平流磐石上月照欲成潭风吹不生浪声兼寒叶下色映秋苔涨野客照羸顔曽来倚笻杖
　　同前　　　　　　　　　　周南老
　　道周有磐石如砥平而广山泉流石上清泚挹西爽涓涓潄甘寒湛湛防渊响支公留马迹于焉税归鞅山以支硎名宜取磐石像髙逸清且幽泉能慰怀想
　　放鹤亭　　　　　　　　　　王宾
　　生身髙洁自仙材可使樊笼里面来人在夕阳阑畔望肯从尘外再飞回
　　南峯　　　　　　　　　　　王鏊
　　石罅中闲度板舆南峯来叩故人居【君谦尝居此】髙斋阒闭松云外絶栈危分鸟道余岂谓山僧成泄栁却疑野老是长沮朝来地主如相问但看芭蕉叶上书
　　赴南峯舟中　　　　　　　　杨循吉
　　四月园林梅子肥遥遥兰桨弄晴晖抱愁自适寻山兴避俗聊穿髙士衣野水镜空云倒入晴岚翠重鸟迷归岩房芝地将千仞到此应知不用机
　　南峯　　　　　　　　　　　蔡羽
　　支硎岩石秀偏诧乍游人玉阙旋舆险丹梯折膝频琅玕声杂佩苔藓蜕松鳞城郭已新夏岩花犹带春
　　送杨仪部入南峯
　　解组能轻世寻山为著书岩房旧卜筑霞舄日虚徐佳丽望殊逺髙明兴自疎无心伴禅寂但仰子云居
　　南峯　　　　　　　　　　　王宠
　　四月莺花去重游似逗春磴危青霭湿郊霁緑苗匀表石天为阙凌霄地阻尘秋毫临万象髙处太伤神
　　寻支山作　　　　　　　　　皇甫涍
　　不尽春山路随人溪水幽石门在烟外萝径登云丘谷口悬清磬我心闲白鸥支公燕坐处日暮寒泉流
　　中峰南峯展眺
　　松色引天路禅门幽霭重嶜崟领一室窈窕回双峰岩溜乱游语溪花澄道容每钦支许辈而怅云泉踪悟赏复萝月坐闻南林钟
　　南峯往北峯　　　　　　　　王宠
　　南北峯相直中蟠万石林诸天飞采翠众壑异晴隂竟日烟霞拂长风虎豹吟此身飞鸟外散落步虚音
　　观音山　　　　　　　　　　白居易
　　好是清凉地都无系绊身晩晴宜野寺秋景属闲人净石堪敷坐寒泉可濯巾自惭衰髩上犹带郡庭尘
　　游南峯寺　　　　　　　　　叶梦得
　　泽国钟下流有山独西南标竒错明眼夙昔多穷探腹背金碧钟鱼半精蓝支郎放鹤地妙解无余谈髙木气未炎緑隂正清酣我懒倦登陟兹行诧犹堪幽寻虽云初佳处黙已谙久欲谢尘滓往同弥勒龛平生术九九晩识前三三才也实可人穷年玩烟岚胸中有定水万境濳包含严霜扫赪紫老榦余楩楠噉蔗要自佳食荼亦云甘坐断方丈室天花雨毵毵笑我窘世网何如老眠蚕我今已解缚真理早自躭但恐爱山意多求尚成贪愿借待月岭重开顽石庵偃松久傲兀碧琳故澄涵言寻觉庵路更欲从徧参
　　支硎山在隆池山东北以晋支遁尝居此而山多平石故名【按玉篇吴有临硎吴都赋亦云古号临硎又按续图支硎一名报恩山以昔有报恩寺也】山有石室寒泉遁诗云石室可蔽身寒泉濯温手相传遁冬居石室夏隠别峯也泉上刻紫岩居士虞廷臣书寒泉二字径丈又有放鹤亭马迹石以遁得名山有南峯寺及中峰北峰二院北峯宣德间移于鸡窠岭中峯在寒泉上又名楞伽院南峯一名天峯即唐支山院也有碧琳泉待月岭南池新泉马坡【本名飬马坡谚云马婆泉者误也】坡南有石门乃三巨石直上干霄西连危峯东临絶壑中犹枨臬然又有牛头峯在寺门之下东址有观音寺故又云观音山
　　髙景山泉亭　　　　　　　　范成大
　　峯头挥手笑红尘天入双眸洗翳昏万里西风熟秔稻白云堆里着黄云
　　自天平岭过髙景庵
　　卓笔峯前树作团天平岭上石成关緑隂帀地无人过落日秋蝉满四山
　　髙景山夜归
　　伊轧篮舆草露间夜凉月暗走孱顔忽逢陂水明如镜照见沈沈倒影山
　　髙景庵读旧题有感
　　莓苔风雨旧诗留十七年前髩未秋岩桂拂云篁竹拱树犹如此一搔头
　　过髙景山拜谒魏鹤山遗像　　吴一鹏
　　巍然祠墓尚髙峯时有云仍为扫松俎豆正隆唐祀典衣冠无愧汉儒宗空山夜静犹闻鹤怪树年深已化龙仰止丰神生恨晩九原安得起相従
　　髙景山在定山年山北三里自天平来漫衍数里至此而止越絶作髙颈山其西麓对花觉林厓谷盘拱处曰金盆隖宋鹤山魏公墓在焉其南为斜偃岭
　　飞泉隖　　　　　　　　　髙启
　　山空响更逺雨过流还急余沫洒回风一林红树湿
　　修竹隖
　　色映溪沈沈秋云在夕隂无限楚山意鹤鸣风满林
　　丹霞隖
　　遥闻丹霞隖中有飡霞者绛彩发朝朝还同赤城下
　　白云隖
　　云开见山家云合失山路闻语知有人欲寻巳迷误
　　芳桂隖
　　欲攀淮南树人去山寂寞嫋嫋凉风生疎花月中落
　　飞泉隖　　　　　　　　　　周南老
　　层崖防流瀑渟贮寒冽乗风曳银练激湍霏玉屑飞佩声玎玲扬霓影列缺涧底咽春冰松梢堕暗雪相看顿清洒时能潄甘洁隂生朱夏寒冷然涤烦热
　　修竹隖
　　隂森如渭川玉润寒碧鲜林深积重翠风过鸣繁弦劲色凌霜露髙标拂云烟爱此抱节君不受相拘挛终日淡凝伫潇洒壶中天再咏淇澳诗清景能留连
　　丹霞隖
　　侵晨挹初旸丹辉粲绮丽朱烟炫羣峯绛津澄晓霁飘飖紫霓旌嵯峩锦纹髻照映灵穴闲翳荟青林际九苞鸾凤文五采麒麟罽掇之胡可飡逸踪久忘世
　　白云隖
　　谷深多白云盘礴西山西触石起青嶂垂天覆苍溪芳林霭朝润丛竹含晩凄擘絮萦秋练带日横晴霓悠悠亲舍望冉冉岩穴栖白衣忽苍狗变化胡可齐
　　芳桂隖
　　林隖藏幽芳丛桂圑苍玉子落明月中香生流磵曲风前堕粟金雨余明净緑伍以荃兰幽愧彼桃李俗中有道人居清名纪仙箓为花歌古香对酒不忍触
　　自横山归洞庭　　　　　　　王鏊
　　漠漠轻风不满帆小船载酒舳舻衔陶朱事业今安在皮陆才情两不凡白鸟斜飞惊鼓吹青山倒影动松杉却怜范老江湖上犹自忧讥与畏谗
　　横山在姑苏山东隋书十道志云山四面皆横故名又名踞湖以山临太湖若箕踞也钱氏忠献王元璙于此建寺其趾曰荐福因又称荐福山山有五隖故又名五隖山后人又以堪舆家言称九龙隖山中旧有朱桓陆云公顾野王墓续图经云此山镇郡西南临湖控越实吴时要地隋迁都于横山亦以是为屏蔽云
　　尧峰　　　　　　　　　　　戴良
