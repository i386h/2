<!-- { "loadSidebar": true } -->
　　西来黄犬传佳句知是陆机思陆云【陆机传机寓京师乆无家问有犬名黄耳乃为书系其颈犬南走至其家得报还洛】歴下楼台追把酒【济南府治歴城韩信袭破齐歴下军卽此】舅家宾客厌论文【老杜赠太白云重与细论文】山椒欲雨好云气湖面逆风生水纹【谢叔源诗悲猿响山椒谢灵运诗税驾登山椒李义山诗水纹如縠燕差池刘禹锡诗春水縠纹生】想得争棊飞鸟上行人不见只听闻次韵寄李六弟济南郡城桥亭之诗【德叟】
　　客心如头垢日欲撩千篦【汉书云头尘不去杜诗髪短不胜篦】闻人説江南喜气吐晴霓【太白诗意气素霓生】伏枕梦归路子规吟翠微【杜鹃一名子规一名鷤鳷尔雅山未及上翠微左太冲蜀都赋山阜相属触石吐云郁葐蒕以翠微文选陆佐公石阙铭旁映重叠上连翠微】济南似江南【济南今齐州济南郡也后又升为济南府】旧见今不疑洗心欲成游王事相夺移【文选曹顔远诗田寳相夺移】驽马恋栈豆【干寳晋纪曰桓范出赴曹爽宣王谓蒋济曰智囊往矣济曰智则智矣驽马恋刍豆爽不能用也】岂能辞絷缧【诗皎皎白驹食我场苖絷之维之以永今朝】本无封侯骨【汉翟方进传从蔡父相蔡父大竒其形貎谓曰小史有封侯骨】见事又重迟【史记范雎传穰侯智士也其见事迟汉杜周传周少言重迟】徒能多着酒大腹如鸱夷【扬雄酒箴曰防夷滑稽腹如大壶尽日盛酒人复借酤】惟思一渔舟载网横渺弥【退之诗摆棹出渺弥】矫贡歴下亭【矫贡当是矫首诸本皆误渊明归去来辞时矫首以遐观老杜有陪李北海宴歴下亭诗云海内此亭古济南名士多】朱阑转清溪春风吹桃李三月自成蹊【李广赞桃李不言下自成蹊】翠叶张日幄【文选陆士衡诗云密叶张翠幄】红英铺地衣【红锦地衣随歩绉此南唐李氏宫中歌词也欧公称之】此中有佳兴【卢藏用指终南山曰此中大有佳处】不醉定自非【定自见前注】况当郡政成野茧麦两岐【汉光武纪建武二年野蚕成茧被于山阜张堪为渔阳太守百姓歌曰桑无附枝麦穗两岐见后汉书】与民同观游【孟子云与民同乐也观游二字惟柳子厚集中多有之字本出掦子云羽猎赋罕徂离宫而辍观游天説云筑为墙垣城郭台榭观游郭橐驼传云长安豪富人为观游永州新台记乃作栋字以为观游訾家洲记大凡以观游名于代者不过视于一方又零陵三亭记邑之有观游者或者以为非政韩文亦有此语汴州水门记云因而饰之匪为观游又欧阳生哀词序云观游防飨必召预之】永夜不阖扉【言外戸不闭也】女墙上金枢【杜诗楼髙更女墙文选海赋大明防辔于金枢之穴注云月也金西方也杜诗云缺月壤金枢伏滔望清赋金枢理辔素月告朢】天如青琉璃【杜诗波涛万顷堆琉璃】想子果下归马饱生刍嘶【后汉书濊国出果下马注云髙三尺乘之可于果下行杜诗生刍适马性】
　　用明发不寐有怀二人为韵寄李秉彛德叟【秦少游作李公择行状云兄布早卒拊其子秉彛如巳子秉彛盖山谷伯舅之子】
　　竹贯四时清【一作竹节晩逾绿】月通云气明【一作月华寒更明】外弟有佳质【一作处】妙年推老成后凋对霜雪【一作到氷霜】不昧处阴晴盛德当如此【一作观物忆相见】古人畏后生【一作契阔难为情礼器云如竹箭之有筠也如松栢之有心也二者居天下之大端矣故贯四时而不改柯易叶论语后生可畏杜诗粲粲元道州前圣畏后生通典世称姑子为外兄弟舅子为内兄弟非典言也异姓之亲通谓之外】
　　在昔授子书髧彼垂两髪【诗栢舟诗髧两彼髦注髦者髪至眉子事父母之饰】乖离今十年【退之诗乖离生难慿】树立映先达【世説云其商咯先往名达】青灯哦妙句【一作诵佳句】如酌春酒滑把书念携手惆怅至明发【李陵诗携手上河梁】
　　人生不如意十事恒八九【晋羊祜传祜上疏乞伐吴而议者不同祜曰天下事不如意恒十居七八】未见歴下人徒倾歴城酒【秉彛南康军建昌人时在济南前有寄李六弟诗卽此人也已见前注】从来亲骨肉不免相可不【退之寄岳鄂李大夫诗云少年乐新知衰暮思故友譬如亲骨肉宁免相可否】但愿崇事实虚名等箕斗【诗大东维南有箕不可以簸扬维北有斗不可以挹酒浆文选古诗南箕北有斗牵牛不负轭言彼三星者虚负轭有其名太白诗北斗不酌酒南箕空簸扬】
　　蚤知鹊山亭李杜发佳思【老杜集有陪李北海宴歴下亭诗又和北海郡太守李邕登歴下亭自注云亭对鹊湖可见湖上山名鹊山也】弥年聴传夸登览通梦寐遥怜坐清旷【谢灵运诗缁磷谢清旷】落笔富新制【渊明桃源诗俎豆犹古法衣裳无新制】尚因賔客集沥酒使我醉
　　往在舅氏旁拚堂上帚【礼记少仪云泛埽曰埽埽席前曰拚拚席不以鬛执箕膺擖注鬛帚也释文拚弗运反】六经观圣人明如夜占斗索居废旧闻【礼记离羣而索居】独学无新友【学记独学而无友则孤陋而寡闻】羡子杞梓材【左传声子説楚曰如杞梓皮革自楚往也虽楚有材晋实用之袁彦伯三国名臣赞竞収杞梓争采松竹】未曾离矫揉【易説卦云坎为矫輮释文云如九反輮又如又反宋忠王廙本作揉宋云使曲者直直者曲为揉荀子劝学篇木直中绳輮以为轮】
　　安诗无恙时学行超辈侪【山谷集中有李摅字説云予旣字舅弟李摅曰安诗而安诗请其説云云风俗通恙毒虫喜噬人古人草居露宿故相劳问必日无恙乎又李陵传霍与上官无恙乎】华屋落丘山【文选曹子建箜篌引云生存华屋处零落归丘丘】百忧满人怀此士如不亡仲子【一作叔也】抱竒材不独典刑在【诗云虽无老成人尚有典刑】神明还观来【法书要録庾翼与王羲之书云忽见足下答家兄书恍若神明顿还旧观集中又有评李徳叟诗云孙莘老尝以德叟诗一轴示予曰子试为我评之予对曰再过普惠七言古人道中表字韵国朝以来能者不过一二人而巳韩退之所谓横空盘硬语妥帖力排奡惟此诗足以当之】
　　少时诵诗书贯穿数万字【司马迁赞亦其涉猎者广博贯穿经传驰骋古今】迩来窥陈编记一忘三二【柳子厚寄许京兆书云往时读书自以不至抵滞今皆顽然无复省录每读古人一传数纸以后则再三伸巻复观姓氏旋又废失山谷盖用此意欧阳文忠鎭阳读书诗寻前顾后失得一念十忘】光阴如可玩老境翻手至【柳子厚与李翰林书悠悠人世不过为三十年客耳前过三十七年与瞬息无异后所得者其不足把玩亦巳审矣】良医曽折足説病乃眞意【左传齐高彊曰三折肱知为良医屈原九章云九折臂而成医兮吾至今而知其信然】
　　桃李春成径【见前注】本自不期人【桃李成蹊非与人期而人自至耳】歴下两寒士箪瓢能悦亲耻蒙伐国问【董仲舒传为江都相事易王王问曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐吴乎王曰善】肯卧覆车尘子旣得此友从之求日新【易日新之谓盛德礼大学汤之盘铭曰苟日新日日新又日新】
　　陪师厚游百花洲槃礴范文正祠下道羊昙哭谢安石事因读生存华屋处零落归山丘为十诗【百花洲莱公范公祠皆在邓】
　　忆在昭陵日【仁宗葬永昭陵】倾心用老成功归仁祖庙正得一书生【谓文正公】
　　羊生但着鞭勿哭西州门故有不亡者南山相与存【羊昙事在谢安传着鞭见刘琨传庄子曰凡之亡也不足以丧吾存】
　　庆州自不恶借甚载声华忠义可无憾公今有世家【仁宗时元昊反文正公自请守鄜延徙知庆州又以为环庆路经略安抚使决策取横山复灵武而元昊称臣请和文正仲子忠宣公纯仁字尧夫熙寕七年十月知庆州所谓世家者此也哲宗卽位又自河中徙庆州此时末也不恶见前注】
　　公归未百年鹳巢荒古屋我吟殄瘁诗悲风韵乔木【诗人之云亡邦国殄瘁】
　　伤心祠下亭在时公燕处临水不相猜江鸥会人语公有一杯酒与人同醉醒遗民能记忆欲语涕飘零【北史裴义宣传不饮酒而好宾游终日献酬同其醉醒左传吴季札闻歌唐曰思深哉其陶唐氏之遗民乎】委径问谣俗髙丘省佃作昔游非苟然今花几开落在昔实方枘成功见圆机【离骚经云不量凿而正枘兮固前修以葅醢九辩云圜凿而方枘兮吾固知其鉏铻而难入文正平生鉏铻不合多矣参知政事亦以不合出而其临边随宜制变未始不圆也文中子曰安得圆机之士与之言九流哉】九原尚友心【孟子是尚友也】白首要同归【潘安仁诗投分寄石友白首同所归文正公岳阳楼记其末云其必曰先天下之忧而忧后天下之乐而乐乎噫微斯人吾谁与归诗意端指此】
　　人去洲渚在春囘花草斑【杜诗重岩细菊斑又云春风花草香】清谈値渊对发兴如江山【杜诗发兴自林泉】
　　落日衔城壁【渊明诗悠悠衔山日炯炯留清辉太白诗青山犹衔半边日】祠东更一游【文正守邓三年后人祠之】悲来惜酒少安得董糟丘【南史陈暄与兄子秀书曰速营糟丘吾将老焉李白寄元参军诗忆昔洛阳董糟丘为予天津桥南造酒楼黄金白璧买歌笑一醉累月轻王侯】
　　百花洲杂题【范文正公集中有答王源叔忆百花洲见寄云芳洲名冠古南都又献百花洲图上陈州晏相公云穰下胜游少此洲聊入诗百花争窈窕一水自连漪邓州南阳郡东汉为南都也】
　　范公种竹水边亭漂泊来游一客星【老杜上汉中王云西汉亲王子成都老客星客星老杜以自喻山谷亦用此意客星本出严光传】神理不应从此尽【谢灵运述祖德诗云拯溺由道情龛暴资神理】百年草树至今青【用老杜齐鲁青未了之意】
　　竹下把酒
　　竹下倾春酒愁阴为我开不知临水语更得几囘来【柳子厚再上湘江诗好在湘江水今朝又上来不知从此去更遣几年回】
　　砌台晚思
　　目极江南千里春【楚辞目极千里兮伤春心】谁今洒笔可招魂【宋玉有招魂一篇杜诗昭州词翰与招魂】向人犹作故时面翠竹苍烟一万根【山谷衞南诗落句云惟有鸣防古祠柏对人犹是向时情与此同意晋刘惔传惔字眞长禇哀谓孙绰曰眞长平生何尝相比数而卿今日作此面向人耶】
　　和师厚接花
　　妙手从心得【轮扁斲轮谓齐桓公曰臣得之于手而应于心】接花如有神【杜诗下笔如有神】根株穰下土【邓州治穰县】顔色洛阳春【纂异蜀夲前四句作妙得花三昧谁明幻与眞家风穰下土笑面洛阳春】雍也本犂子【史记仲尼弟子传冉雍字仲弓子曰雍也可使南面仲弓父贱人子曰犂牛之子骍且角虽欲勿用山川其舍诸】仲由元鄙人【仲由字子路性鄙好勇力冠雄鸡佩猳豚陵暴孔子孔子设礼稍诱子路后儒服委质】升堂与入室只在一挥斤【论语子曰由也升堂矣未入于室也庄子匠石运斤成风言以洛阳牡丹接邓州所种花如化犁子鄙人为良士也】
　　和师厚栽竹
