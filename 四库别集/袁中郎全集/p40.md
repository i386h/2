<!-- { "loadSidebar": true } -->
壬寅冬十二月望驾部龚公偕余往二圣禅林是夕建三圣阁寒月烛林如洗夜半公呼余出笑曰此坡公承天院旧案也吾两人乃复继之呼同事数少年不应苦邀之以霜威辞公曰少年何哀惫甚岂若老徤耶徘徊霜月下余体栗渐不支而公愈勃勃余私念曰是寿者相也后四日丙夜忽有叩门声甚急余披衣起问之则曰公暴卒余不韈而驰至则公瞑目数刻矣公精研性命至晚乃通释氏不荤血者三年高才愽学于书无所不窥每得异典躬自雠校蓄书至万余轴邑人士稍知慕古者公与兄先大父之力也性宽厚耻谈人过人有挟械以弄公者公佯若堕之而实了了后虽负公公亦竟不发好古图畵及锺鼎五亩之宅花竹居半恠石枯松累累几席间亭台轩楯小不当意辄毁去踰日更作疏题未竟榱栋已移公竟以此贫然公不屑也尝从河北使还见道上柳条袅袅公爱不已呼役夫伐数枝缚置舆旁问之则曰江南无此佳柳持归树之闻者匿笑及至家仅得枯株数条而已公犹令置水边其韵致高远皆此类噫此可与龌龊俗儿道耶政使道亦当不觧也公晚岁与余冣契所可言者公之粗迹至公之自得处虽公不能言也公讳仲庆字惟长方伯公季子而太原令之弟也母曰赵夫人生嘉靖庚戌岁万历己卯举于乡名第三时先兄宗道第八里中以为美谭庚辰成进士授行人乙酉改福建道御史甫再月出为磁州判以疏论权党也未几升汝宁推官丁亥转南户部主事戊子调兵部车驾司员外郎顷之以内艰归□而方伯公亦卒公遂无经世意自称遯庵居士角巾散带之朋赤髭白足之侣优游茂树晤言终日者十余年竟若坐脱以去虽世寿仅五十□然弹指拂石于公何别公之学何学也哉公卒之三年释服仅踰月公之妻安人陈氏以病疡亦卒时乙巳之九月十有三日也安人慈慧恭谨事姑嫜以孝育妾媵以恩抚诸庶踰已出好施乐善与驾部同之封安人邑中呼为女圣先是安人持五十三佛名号甚谨委家僮善书者另录一纸僮书未半而所置案稍不洁其人复嗜饮是日午猛风卷地一黑衣神拥而入拔是经至安人所居楼前已排空直上霹雳大作市中人见若匹练后有人自城外来云十余里尚见之竟不知堕处余闻之叹曰此精诚之感也虽然安人恐将猒世已而果逝余兄弟幼失母安人待之若所生安人之亡也余与中道弟及诸妇皆哭之恸安人生己酉寿踰公四年安人事公若干岁委曲以怡公者无所不至公甚敬礼之长子炳闻及女适李氏者安人出子某及女适邹氏者皆庶出而次子某早卒炳闻子三以丙午正月二日合葬特丘东山之原而余泣为之铭此公志亦余书也铭曰公归之日释者宝方梦一大士飘然而南翔云有善人结伴以行已复有逝而更生者云见公于琉璃之堂公之侍姬明眉鬒发仙袂扬扬笑公之旁儒者曰此荒唐之言也以问袁生生笑而不荅既而告曰汝见夫掣空而直上者谁之主张耶 

舒大家志石铭 

家崇阳舒氏女生嘉靖之壬午家贫父怜其慧教之新声走荆郢间未几至余里见王父左溪公慈而侠委身年三十余而王父即世家了然一身无他男女族长者以其秾李恐不当霜雪家以死自大朝絣暮织为余叔督家政甚勤苦叔诸子宗正等家皆母之推干就湿倍于所生闺掺之严凛若寒玊称未亡者五十年寿八十有四岁噫是可铭也矣铭曰贪泉之水不变廉士之肠兰生丛棘中不败其芳唯橘与枳何其易徙闻家之风可以愧死 

慈溪钱君墓石铭 

慈溪钱侯令余邑朞年而政成以取老闻于朝乡大夫毕贺侯泣谢曰是先子教也先子居常诲不肖曰而知物情乎衡之所以适者平也水之所以鉴者澄也春之所以畅者温也霜之所以厉者洁也命不肖勒诸佩不肖兢兢龟蔡之下车以来唯恐一朝戾先子教以为诸大夫辱其敢言冣乡大夫曰是也是乃侯之所以福我民者先公持矩平侯则之以程物居心凈侯矢见之以用照温然而煦育耶唯先公之膏液也皎然而氷雪耶不可犯者色耶唯先公之凛冽也民等不获事先公犹幸沐先公之教以生敢不下拜侯起谢未几侯持先公状一通乞铭于余余唯执役之荣故不敢以不文辞公讳良臣字显君其先家于鄞胜国时有均一觧元者始徙慈二传而为滇少参森正统壬戌进士也森生珪珪生鈇鈇生仪即公之父公生而颖异失怙早能自得师弱冠有倍年之知所与交多名士如侍御向公某太史王公某文学桂公某孝廉张公某雅以文行推重公称素心交及桂公早世向王诸公先后起家而公屡蹶场屋诸公每以石交援公弗屑也壮年读书云间豪杰多从之游如唐君某锺君某皆出公门下及锺宦括苍遣使迎公公至彼为条利病及诸曹史不职状锺叹曰始余从先生学谓章句恒事耳今乃知学之所以仕也余不足以尽先生是数端者又安足以尽先生学余负媿多矣锺卒内召为时名臣云公有至性自以奉飬不逮居恒抑抑即年当耆艾每一道及则泪涔下尝收邑子羡金有孔姓者力不及将鬻妻以偿公闻之大惊急寘不问数年后过市闾有妇人抱婴拜公前者公惊问故泣谢曰此乃向者君所宽也余夫妇幸得瓦全遂有子此一瓣香为君子若孙烧也公佯为不知者而避之其既以振人之急不自为德皆此类晚年自号层峯居士志入山之深也公强仕始生邑侯故侯每曰先子盛年多奇行生也晚遂不及闻伤哉余曰公之学不可见见于门墙及誓嗣者皆公学之余也不朽者三公有其二何憾也昔杨王孙以男葬而传刘伶以酒颂而传士之垂誉岂必在多哉公生于嘉靖丁亥九月十六日卒于万历戊子四月九日逝后三年而邑侯举于乡邑侯母沈以嘉靖子子十二月二十五日生万历甲午三月十二日卒子三长即邑侯名胤选娶赵氏继娶□氏仲奇选娶应氏季龙选邑诸生娶郑氏女一适诸生罗云凤孙男六名标邑诸生名东名籍俱长出名科名桂名柱俱仲出孙女三亦长出也将以某年月日合葬于邑东之鄮山乃为之铭其碣曰 其身之不试而试诸子涓涓者液如波方驶近则四远唯苕水毕万之后必大请誓诸砥 

四乐精舍铭【有序】 

四乐精舍者总戎杜君日章宴坐处也君介冑士而法喜自娱萧然尘外化叱咤为啸歌收檀串为禅板刻胡头为戒珠驱大黄为筠管身处绝塞而君乐之若花林胥国此其中必有得也抑庞公有言护生湏用杀杀尽始安居而阿罗汉一名杀贼夫烟霾未有不风而敛太平未有不戈而定故夫收根尘之贼者亦砺吾般若之刃而已矣精舍标目君所为题辞甚且余兹不□□述君之意而为之铭 铭曰铁剑利倡优诎胡沙平花鸟出钱朽贯介生虱左匣龙唇右散帙毘邪居士老无疾眉如剑竖髭捻潦雪儿微笑呵银笔口吐红霞光照室长笺短幅搜隐逸毛瞿毺帐晓忘梳栉昼倚栝松昏抱膝 

张元平小像赞 

和焉而披春云秀焉而立远峤萧然颐颊者如倚石之疏竹而熳焉笔端者如冷风之号万□客见而问曰此江左之士欺抑山畊而云□□也曰非也有其调 



【卷之十四 】
记述 

【记述 】
虎丘 
上方 
天池 
灵岩 
光福 
阳山 
横山 
穹窿 
岝山咢 
楞伽 
天平 
西洞庭 
东洞庭 
锦帆泾 
百花洲 
姑苏台 
阴澄湖 
荷花荡 
岁时纪异 
园亭纪略 
西湖一 
西湖二 
西湖三 
西湖四 
孤山 
飞来峯 
灵隐 
龙井 
烟霞石屋 
南屏 
莲花洞 
御教场 
吴山 
云栖 
湖上杂叙 
湘湖 
禹穴 
兰亭 
鉴湖 
西施山 
六陵 
五泄一 
五泄二 
五泄三 
玊亰洞 
天目一 
天目二 
齐云 
石桥岩 
钓台 
游盘山记 
游红螺崄记 
满井游记 
高梁桥游记 
抱瓮亭记 
文漪堂记 
崇国寺游记 
良乡三教寺记 
入东林寺记 
云峯寺至天池寺记 
佛手岩至竹林寺记 
由舍身岩至文殊狮子岩记 
由天池踰含嶓岭至三峡涧记 
开先寺至黄岩寺观瀑记 
识庐山记后 
游德山记 
由河洑山至桃源县记 
由渌罗山至桃源县记 
由水溪至水心崖记 
华山记 
华山后记 
华山别记 
嵩游第一 
嵩游第二 
嵩游第三 
嵩游第四 
嵩游第五 
游骊山记 
游苏门山百泉记 
阅袁履善诗 
阅曹以新王百谷除夕诗 



梨云馆类定袁中郎全集卷之十四 公安袁宏道中郎着 

湘潭周　楷伯孔仁和何伟然欲仙阅 宜兴储新祚又新南雍周文炜如山镌 　记述 

虎丘 

虎丘去城可七八里其山无高岩邃壑独以近城故箫皷楼船无日无之凡月之夜花之晨雪之夕游人往来纷错如织而中秋为尤胜每至是日倾城阖户连臂而至衣冠士女下迨蔀屋莫不靓妆丽服重菌累席置酒交衢间从千人石上至山门栉比如鳞檀板丘积樽罍云泻远而望之如鴈落平沙霞铺江上雷辊电霍无得而状布席之初唱者千百声若聚蚊不可辨识分曹部署竞以歌喉相鬪雅俗既陈妍女自别未几而摇首顿足者得数十人而已已而明月浮空石光如练一切瓦釜寂然停声属而和者纔三四辈一箫一寸管一人缓板而歌竹肉相发清声亮彻听者魂销比至夜深月影横斜荇藻凌乱则箫板亦不复用一夫登场四座屏息音若细发响彻云际每度一字几尽一刻飞鸟为之徘徊壮士听而下泪矣剑泉深不可测飞岩如削千顷云得天池诸山作案峦壑竞秀冣可觞客但过午则日光射人不堪又坐耳文昌阁亦佳晚树尤可观面北为平远堂旧址空旷无际仅虞山一点在望堂废已久余与江进之谋所以复之欲祠韦苏州白乐天诸公于其中而病寻作余既乞归恐进之兴亦阑矣山川兴废信有时哉吏吴两载登虎丘者六冣后与江进之方子公同进遅月生公石上歌者闻令□皆避匿去余因谓进之曰甚矣乌纱之横皁隶之俗哉他日去官有不听曲此石上者如月今余幸得觧官称吴客矣虎丘之月不知尚识余言否耶 

上方 

去胥门十里而得石湖上方踞湖上其观大于虎丘岂非以太湖故耶至于峰峦攒簇层波迭翠则虎丘亦自佳徙倚孤亭令人转忆千顷云耳大约上方比诸山为高而虎丘独卑高者四顾皆亻大无复波澜□者远翠稠迭为屏为障千山万壑与平原旷野相发挥所以入目尤易夫两山去城皆近而游人趋舍若此岂非标孤者难信入俗者易谐哉余尝谓上方山胜虎丘以他山胜虎丘如冶女艳妆掩映帘箔上方如披□道士丰神特秀两者孰优劣哉亦各从所好也矣乙未秋秒曾与小修江进之登峯看月藏□肆谑令小青奴罚盏至夜半霜露沾衣酒力不能胜始归归而东方白矣 

天池 

