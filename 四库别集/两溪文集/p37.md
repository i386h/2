<!-- { "loadSidebar": true } -->
　　球不执经席下十年而违言面又四年其间先生道德之光事业之茂恩遇之隆与球之沉踪晦迹俱不及言惟遯逰所遗文未有集不可以不渎先生之听挂先生之怀也窃惟文章之名世已难文章之垂世尤难其始也搜猎于诗书牢笼于心腑役用其精魄敷张之翰策莫不欲髙轧一代之雄卓为万世之冠然工者恒寡腐者恒多粹者难求疵者尽是卒不能皆好于人皆流于时故曰名世难也辞既工而不腐矣理皆粹而靡疵矣浩瀚乎编简之穰洋溢乎耳目之广然缵述之于内无贤子孙流传发达之于外无其徒与良知己则其光微响寂将覆瓿之是用与死骨而俱化故曰垂世难也然则名世之责在已垂世之托在人在已者可自致托于人则有得焉不得焉今裒括遯逰之文与诗不下五百余首似多任务而粹可好于人而流于世则名世之责固自致矣惜其家无有人能缵述之为之徒者又未知所好以不能流传而发达之有知所好欲流传发达之如球者又学不明于已词不达于外名不重于人无足受其垂世之托若学明足以定去取词达足以发隠微名重足以息是非且见礼于遯游也甚厚而德于遯游也素深通邑中莫先生与侍读李先生若则其垂世之托非二先生是赖而谁赖昔文中子上策隋文皇朝不报去立言开教河汾间至今名显天下世谓由房魏诸人官显在朝有以张大之不知房魏辈皆出其门欤抑但取其道私淑艾者欤将特相知同好而后人遂假借之以取重欤然能以文中显一也迹遯游之文与其教诲人者虽未知其能文中否然清洁其行屡征而不赴屡试而不仕比文中之不得志而后隠亦有间矣况相知在朝亦不减文中然世无其人已五更岁而易名之法犹未议于私识葬之文犹未入于石二先生皆宜图之庶后来者知先进人于所交游不以存没而厚薄其情则不胜幸甚
　　与刘修譔书
　　往年足下官内禁多闲暇之日仆方歴职礼部欲常会晤以论学讲道不可得今幸获内迁亦颇无事使足下尚留京得时相往还则其为乐何如也足下乃先引去顾当时同游在京者惟仆一人其无聊赖殆甚于初每退食燕处遇美风日未尝不为足下翘首而南望不知足下置身田里养有寿亲诲有能子传业有其徒无适不安亦复有心于辇毂之下尚怀其未归之人否仆数言之当道欲致足下来京一相见而愿不可遂然足下昔与共事如曹员外邢侍御者近复有命预内事而不辍外政又各举其一子在官习所业意此事复举则足下当不得乆逸林下仆之所以悬悬于足下者亦或有可卜之期也贤郎才思妙不可当约以规矩古人之地不难到幸加勉焉余不能悉
　　慰万侍御丧母书
　　承谕球以哭令先安人讣痛不能堪已解任归使人为之戚然悲以慨至谓无复有意人世则球以资中之哀为已甚矣茍不有以寛之亦何足以称知己耶寛资中之哀而不取其平昔所哀有过于资中者以譬之未见其能寛之也球与资中生同年第进士又同年欲寿其亲之心未尝不同也然球得乡举之明年先母见弃后十年以进士被召即途先君讣至及官于朝荷上推恩褒封其亲二大人已不得生被荣命徒增哀感而已如资中由史官三转其职至御史二亲皆目覩其荣而身荷褒封之命又得请归奉巵酒上寿以极其欢所谓荣父母于生前者球不能及资中之万一资中今日之哀以后于球二十五年以球之不得尽孝其亲方之资中不啻秦越相逺资中于此亦可少自寛矣况尊府署正公在堂又岂可为哀痛以伤其怀耶球故以资中所谓无意人世为已甚也传曰毁不灭性又曰无以死伤生自古仁人孝子丧亲而不敢为已甚之哀也乆矣资中又岂得不以此自寛耶途修冻阻他物不能逺致聊奉俸米在原贯半月之给以充赙惟亮而纳之幸甚
　　慰欧阳佥事书
　　仆窃谓足下居得肆于文学出得美其政事畧无内顾之忧者以寿母令兄综理其家有余裕也向别未几闻于临清道中哭寿母讣又哭令兄讣二尊长连相弃背不憗遗哀恸之情能不切于中乎仆亦不能不为知己伤怀失色也虽然足下尝为朝廷所选往督河南诸郡县子弟进业德望在士大夫间不为不重向用之期殆不可涯襄事之下宜损忧思颇事著作庶他日复即官政得有所持以惠于人昔朱文公家礼一书多成于丧次古之大贤不忍过为毁伤以废其业于此亦可验矣足下岂得以哀戚之故乆弃简札耶仆尝以此为周侍读劝矣今又以劝足下二公郡中贤者其志素期于古故敢及此在他人则非所预也冀亮察之
　　慰罗侍御丧母书
　　仆与足下别七年相越千万里起居不通问者自别去迄今及闻先夫人遐逝心惕然以动容色改然而无欢矧为之子者哉然终天之痛固情难免灭性之戒尤礼所严足下诚宜以是自寛也且孝如足下荣养以逮于生前宠赠必随其身后于亲复何憾焉视仆之累进累退欲显其亲而未能者已逺其视庸众人之倐生忽没莫知以其亲显者为尤逺足下又可不以此自寛哉故因舍弟来布此愚恳幸赐察不宣
　　与李检讨书
　　去月末本院请召足下赖世隆江渊何瑄龎珙五人还职命已俞允拟移文令各驰驿赴京更不遣人相促俾得与家眷俱行亦甚便也然语有之君命召不俟驾行矣是趋召命于理宜急足下岂可少迟行色以自越于礼耶昔者足下既去官后而勤慎介直之名盛彻于先生长者之耳先生长者皆惜其去而势不得遽还之然欲还之之意藏诸心发诸口再歴暑寒始有今日之命则是命之下自足下一人以及其余也足下又可不早趋官以副斯文颙望耶且仆与足下别来聪明浸损志虑浸衰平昔心知道契之人不遂云亡即复散去人事如此往往伤怀故每旦造朝视职之外輙闭门髙坐足迹稀所往言论稀所发每日引领以图颜面之接暌离之慰衷曲之布未有甚于足下者足下亦不可不为之速来也甫及凉秋即令男钺引骑都门以相待切不可更后是期数遣书取舍侄辈来倘得附骥尤为至愿郡学古今科贡题名碑冀各打一通并録彭进士士竒所譔忠节传及诸世族谱所载名贤事迹并携至此以备采摭幸勿忘之余待面悉不宣
　　与刘惟恭书
　　古所谓重同年者非但重其年之同也重其志同业同与其进身之阶同也矧仆与足下其生也同郡其学也同经其既第而来荣于乡也同荷恩旨岂直同志同业同其进身之阶而已是葢同年中相知宜甚宻者也然而地不百里而足迹不一履其庭别已有年而声闻不一接于耳何同年而不相接如此其疎哉惟足下出得地而居当途有贤士大夫以相交游其讲论足以广其学识其推拔足以隆其声称此同年中之特达者也仆滞迹一乡为贤士大夫所弃外口欲言而无可语者以发志有惑而无相知者以解此同年中之无聊者自其无聊而望其特达故虽相知之甚宻而相接之甚疎然征命已下足下与仆例应赴召京师听选用若不谓其无聊俾得同载以往同旅以游则同年之好情虽不得尽之于乡又岂不得尽之于官哉故因家兄来聊此以润行色希加察之是幸
　　与刘宪伟书
　　人自应试来者皆诵足下之文必在髙选不意竟黜落于主司之不明凡相知莫不以为惜足下自处能无不平于中哉虽然人之困厄摧败乃其进学修业之基也故易于困之象曰困君子以致命遂志则君子之得天命而成已志以大有声于时皆由困以发其愤増益其所未至未可以幸而得也是以昌黎连蹇卒为儒宗梁灏垂白乃为选首此皆伸于乆屈之中捷于屡败之后况今呉节亦三试不偶而后解魁归焉使其列于前榜又何能魁于今科哉则足下今日之小失意又安知不为他日大得意开先欤愿勿以介怀即弃置家事归学肄业以为斯文主路璧入学惟足下是赖幸即置之班末勿使有货力者夺其所余待面悉不具
　　与桂广文书
　　古今人莫不慎其所出出得地则道光而誉流出不得地则能多亦望下尝观之通馗大市材百美矣货百奇矣然鬻不在名工之家衒不在巨贾之肆人亦贱之弗价也虽有垄断焉而弗睨也物之重轻且系其所出地之得失况经生学士将售其素藴于国家可不择其出身之地于邃文长德之门以取重于当时哉惟先生泝往哲之渊源耸羣儒之山斗兹岁大比挟材美而角出门下者云合雷鸣固不借一外之人以夸多四方然有抱所能欲借其门而出如刘生文者宜可与其进焉生之家世业儒在洪武间有名履节者举进士科擢侍御史迁交趾南以殁生即其遗孤子也自髫齓时収育教娶于其父执友今李翰林时勉先生长而能自世其事业所谓生忧患者也故其于志奋于学敏于行不污于交际畧无乖伪而亦慎择所与若于文则未敢必其能第是科与否然以方前所第士亦或有可几及者惟不获由先生之门以出故曰悯悯焉若材之待鬻于名工若货之希售于巨贾而愿弗自遂焉球与相知素且尝受教于先生故敢以其名进若不塞其向上之心遂収録以上之明有司也惟命若犹以为外而外之亦惟命谨俟一言以进退之幸加察焉
　　与胡医士书
　　仆居京师十二年于布衣中得君子交者惟足下一人焉然前十一年知足下者以其不汲汲于名不营营于利不妄易其行与言有儒者风而已至今年因长儿之病又有以知足下医学之良焉方其病势之张也或以为宜汗汗则体之烦者静而病自外散或以为当下下则腹之满者寛而病自内消惟足下以为病在表里之间非下与汗所能愈必以温中之药和解之而后可不然则愈不愈未可知仆以为然已而果效非良于医者能之乎仆尝以为医之药人病也自有其理理之得者无不效其不效者理之失也世之良为医者惟理是究而庸者往往昧焉与之反故于病不能无安危之分岂惟医哉用武亦然沛公顺乎人情而项羽逆之其成败所以异也治水亦然禹因其性以导之而崇伯陻之其通塞所以异也理天下国家亦然尧舜文武行其所无事而秦政乃为苛法以扰之其治乱所以异也足下于医其足为用武之沛公治水之禹理天下国家之尧舜文武乎不然何所施輙效而众医不能及耶不腆仪物聊致谢臆幸勿讶其菲輶而见郄也直禁中有暇乞时过临示以调养之方幸甚
　　与胡显融书
　　昨于东阁覩江西乡贡録有显融名而不知其为谁俄而周侍读先生指曰此即髙徒忱更名也予遂不胜其喜所喜者岂徒以主司所选能不遗落尝从予游之士哉葢以足下不接予之论议十有二年矣其以族大家富外为势所廹内为利所诱以挠其志而夺其所旧闻者为状殆不一矣乃能以其所有与十三郡之士较优劣场屋卒获荐名六十五人之列非专心于学肆力于文脱然不为世故家累所迁不足以及此予所以为之喜也特倍于他从游者焉以予占之知其诸父昆弟之喜必又甚也而况亲得之者乎虽然天下之道载诸书也纎悉偹矣求之愈勤则得之愈广而足资吾德业文章之进于无穷怠而不求将并其已得者而失之况敢望其有新得哉足下与荐乡闱固足喜矣慎勿以此而或怠尚加功于书使道益明于已而德业文章随以进则偕计而来不但甲科贵仕可指期而取虽古贤人君子之事业不难到也其为予之喜也又岂今日之比哉昔范忠宣出胡安定之门而他日功业过之予道不加修不足为足下之安定而足下志髙才俊不可不勉为忠宣也故特致此以相贺亦所以相朂焉见应显遂贞幸亦致此意
　　与孙参政手简
