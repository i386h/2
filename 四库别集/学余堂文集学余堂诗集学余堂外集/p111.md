<!-- { "loadSidebar": true } -->
　　晴山积翠落江干小苑流莺过药栏并蒂欲翻含露重髙枝独立耐春寒尊移上客风前坐头白名花醉里看自古梁园佳会少百年今日故人欢【时同坐二十余人谈防尽欢月出乃散是夜风雨大作矣】
　　送陶在鲁别驾归山隂【先是官枢部】
　　城东春草日芳菲共饯单车向越归宦薄田园三径在心闲江海二毛稀敬亭山下云随马贺监湖边水绕扉颇忆含香青琐闼可能长卧钓鱼矶
　　入夏十日怀周釡山去年同泛临江
　　五马归来卧五湖今年诗似去年无萧滩月夜同青舫橘圃风亭倒玉壶官罢青山双屐在云深沧海片帆孤呉淞雕瘠重征敛多恐闾阎病未苏
　　呉湖州园次畱宴爱山堂【同阮怀】
　　故人惜别自长安官舍开尊共客欢秋晓云霞天目见夜深风雨太湖寒近阶双鹤随清啸卧阁千峰耐独看我欲南游问岭海扁舟临发一凭防
　　宿呉兴碧岩寺【有白云峰最髙】
　　寺入青防石径幽长风落日客衣秋寒声谷应岩前瀑夜色湖明树里楼对榻一僧诗汗漫过山双屐雨淹畱白云峰下经行少更有何人絶顶游
　　苕上答同里茅楚畹【时授经郡斋】
　　挟策悲歌忆帝都谈经郡阁复游呉髙斋松雪开书帙美酒乌程满玉壶夜雨官亭欢故旧春风画舫入江湖白苹洲畔同君坐雅咏还如柳恽无
　　呉锦雯湖舫同荔裳稚黄武令
　　鹭渚灯前散客筵虎林雨后荡歌船清秋共剧江湖兴旧咏犹传京洛篇【往在都下有京社诗】日落严城喧鼔角年来羁宦总林泉岭南几载音书濶拚醉蓬窗对月圆
　　湖上别呉潮州茧雪【先是同官比部】
　　华髪归来粤海余白云楼上梦应疎百千生事付髙枕七十老人能细书兴满湖山犹杖屦家邻松泖自樵渔眀年肯就扁舟约春水桃花接草庐
　　江郎山【江山县志称江氏兄弟登此山化为石】
　　化石嵯峨灵迹稀江天海峤接清辉苍岩万古谁名氏碧汉千寻人是非秋霁烟霞天外落夜深笙鹤月中归问君何日丹成去更作浮云一片飞
　　建宁九日闻师次延平
　　老去重阳拚客舍落帆斜日投东溪百粤秋深带云雾三山路近愁鼔鼙丛菊炎方底未发芙蓉荒馆傍谁低把酒登髙复何处幔亭尚隔千峰西
　　天游观赠谷语【天界寺僧又将往庐山】
　　已穷九曲复同游一杖凭陵万壑流冒雨逺穿洞窟梯崖独俯幔峰头梦回天界时飞锡兴入匡庐更买舟三笑不须寻白社共扪仙掌坐髙秋
　　过延平【有黯淡滩】
　　薄云苦雾枫欲殷黯淡滩声催客顔城堞万家出水上烟岚一寺衔山湾浮桥沽酒晩相就立鹭伺鱼寒未还千古沉渊好龙劒会须双跃惊人间
　　闽中集刘润伯都使山笑堂
　　岭外孤城暮雨寒天涯握手重交欢匏尊竹榭闻笙筦海错江瑶满玉盘喜接亲朋从坐密擎来稚子入怀看归心莫问青山笑丘壑频年卧未安
　　榕城值陆在兹
　　壮游何事感飘零乆客沧洲两髩青幕府陈琳原草檄朱门贾傅更传经九峰花满仙人宅百粤云依处士星痛饮过从吾不惜髙斋直拟是郊坰
　　客闽即事【旧传城南多名园】
　　殊方不定寒暄节病客难调增减衣江上人家间蜑户城南园馆剰僧扉省兵日见兵船急禁海年来海错稀岭峤近传羣盗在风烟畱滞几时归
　　晋安客舍和家又王
　　难忘春草梦中情几度秋萤客里生旧径荒芜甘瘴海清尊风雨对榕城穷愁渐老疎词赋耕钓随人混姓名惆怅三山今夜月不知何似虎丘明【又王家呉门】
　　莆中赠余季芦先生【公以徙海入城丧其伯兄有诗近万首】
　　旧业芦中胜瀼西飘摇松菊委荒蹊断行独雁愁霜冷移树哀猿带雨啼病卧孤城沧海暗诗成万首白头低鲤湖咫尺仙山在那得晴云共杖藜
　　赠莆中林氏兄弟【祖夏祖涵】
　　东山一拳成草堂几岁杀青书满牀海日防防自烟雨女萝袅袅谁衣裳倚杖寒光豁双眼窥檐怪石蹲羣羊坐语壶公对尊酒【有壶公山】惠连兄弟兴何长
　　侯官畱别林涵斋
　　海隅耆旧不言贫车骑时时问隐沦种竹山堂髙卧地杖藜野寺独吟身自烧紫芋仍畱客闲画沧洲肯赠人朔雁南云真惜别相思书札莫辞频
　　偶书小斋屋壁
　　散带狂歌五十春沧浪终笑未闲身善忘姓字频询客惯咏穷愁忌忤人纵少三山凌海岳那无十亩长松筠坐看水际寒云在白鹭衔鱼过白苹
　　张桐君岭南书至
　　寒山木叶朔风摧万里音书粤岭来事业只应归綘灌文辞谁复问邹枚频传海峤风烟动十见江花瘴雨开客舍乡园各无恙莫伤天末独登台
　　于庐陵慧男致酒赀药物
　　安仁自喜赋闲居谁遣春风到敝庐恨别旧谙双眼泪经年频寄数行书诗耽家学官仍逹力尽亲交义未疎为报老夫凭药饵荒园小健得携锄
　　元夜过唐耕坞舍人【时予适南州唐将往豊城】
　　幽栖草阁接河干数拟花时问药阑斗酒坐畱镫夕永孤舟别去雪江寒白头稍喜亲交健作客宁辞道路难翻笑飘蓬多会合庐峰滕阁倘同看
　　过水阳有怀呉雨若
　　积雪羣山尚渺茫流澌短棹入沧浪剧怜春色郊扉早借问髙斋野径长漂泊审音存季札艰难卖药老韩康文章何物牵情思杖策还应就草堂
　　将次荻港
　　雪满寒江向晩晴舟随浅渚凿氷行蒲苇逺入水云色鳬雁羣飞风雨声潮送石头归棹急矶回板子戍楼明从来扼险成何事废垒年年草自生
　　寄屈清江逊公【先是予官湖西驻节清江】
　　河阳能吏自声名忆昨扁舟送我情一卧空山依桂树几回飞梦共江城龙冈讲席寒云在橘圃官亭茂草生努力莫嗟怀抱尽县前秋水照心明
　　赠李袁州焕章
　　郡连湘楚最关情自许臣心共水清疲邑征输烦五马古祠诵集诸生江边日暖褰帷静野外春深买犊耕风土更间多记述知君早晩报书成【时刻袁州郡志】
　　南浦赠郑次公【贵溪人自翰林转水部时见示咏梅诸诗】
　　谷口幽栖卧几囬较书曾向石渠来郑庄好事贪畱客鲍照新诗咏落梅帝子阁前新涨绿藐姑山下百花开风流水部还青琐后会何时共酒杯
　　兪逹夫邀集螺墩【同周伯衡张干臣杨陶云】
　　画舫清歌倚洞箫精庐小阁出山椒春光到眼忽过半词客同时屡见招散马汀洲芳树少落霞红阁数峰遥从来宦迹随蓬转不拟乡愁傍栁条
　　麻姑山中迟徐仲光不至
　　满树辛夷花气薰石坛精舍竹边分孤亭寒引防流瀑五老晴飞众壑云日暮洞门谁识路春深鸾鹤自为羣幽人尚隔前峰外昨夜仙歌何处闻
　　云门寺是麻源第三谷
　　度岭穿岩日欲晡溪边野寺白云孤残花满径鹿来去幽鸟数声僧有无烟火人家依谷口胡麻仙饭问山厨寻源尽处知何尽自笑愚公老更愚
　　赠任清南郡丞【时自粤西庆逺迁建昌】
　　任昉家声世所知乘轺到郡及春时王程不惮炎方瘴官槖惟携柳庙碑古寺花深陪客醉山城事简放衙迟麻姑瀑布双飞近它日重期倒接防
　　龙道显进士自吉州见过
　　寒江逺道素交来南浦春残未肯回客里停舟惟把巻雨中烧笋共衔杯同心讲席追陪乆捧檄官程早晩催汝去吾衰重契濶看花执手一裵
　　荅胡万安邕藩
　　相思千里故人存书到空深别泪痕廉吏风流成拙宦荒城云物一孤村滩声夜入琴堂静岚气春垂驿路昏逸兴还来问新句那能洒酒对江门
　　寄王若先孝廉【王自南州入闽予返自旴江途中相趂不及】
　　差池来往各风烟南下闽江路更偏三谷近过仙子宅九峰遥接孝廉船残春搔首龙沙畔旧梦谈经鹭渚边垂老新诗须付汝沧洲良防复何年
　　章江李少司马园林留别
　　名园占断蓼洲湾况复归田得暂闲海鹤双栖重哺子箨龙新长半藏山不烦着屐频登望独为看花数往还垂老偏舟容易别几回芳树醉同攀
　　髙阮怀省试见放
　　比舍论交二十年同游看月百回圆疎狂合侧时人目腾达还余几辈传久病共拚逋酒债长贫谁办买山钱秋寒夜雨思朋旧何处生涯不可怜
　　集家园桂花下
　　垂老归田见汝稀攀条借草惜芳菲交柯细蕋横欺髩匝地繁花覆满衣朋旧追欢成四坐蓬蒿作意揜双扉谿渔野醉君休问招隐于今愿不违
　　陪唐寓庵使君泛舟响山潭因登玉山
　　陵阳南畔钓龙湾赤壁高台緑水间一自锦袍仙去后到今烟月意长闲扁舟载酒随登涉野寺穿林数往还半醉接防从倒着习池争似此溪山【地故窦子眀钓白龙处李太白尝游咏】
　　二
　　秋晴难负登髙节策驾重寻玉岭游不信茱萸催我老肯教白雁唤人愁迷离云树垂村舍逺近江山入寺楼坐送夕阳归棹急苍烟明月满汀洲
　　汪发若孝廉阳坡草堂
　　门径隂森石磴斜城头山舘树交加云霞逺色横千嶂雪月寒光俯万家乌几琴书皆傍竹阳坡风土旧宜茶爱君兄弟过从数每岁吟看满眼花
　　山行入宁川界
　　箬坞梅溪道路长重林秋色逺苍苍野禽羣散入寒雾山果叶稀眀夕阳贪逐峰峦樵径失试餐杞菊石泉香田家谷口容栖托无数藤萝覆草堂
　　詶陈蘧人见过
　　云山山下北湖濵古洞幽居少四邻半亩自锄非旧业百年髙卧见遗民苦吟立尽溪亭月怀友闲过野寺春逺别素交留永日不妨题句满松筠
　　过唐彦升野馆
　　江郭茅亭沙鸟鸣相过不惜杖藜行田园逝水贫能学家世论诗旧有名绕屋寒云人境逺读书秋树野塘清期君斗酒何时醉摇落重含恨别情
　　宗人次骐孔固至自芜湖
　　雨雪山城暗未开江头何意片帆来羁栖避俗书盈箧眞率论交酒数杯家破尚留庑下客时危谁惜郢中才于湖文酒多朋旧摇落离居尽可哀【悼萧尺木怀沈天士】
　　赠李茂之处士
　　老去欢顔自渥丹春风拂槛好加餐牀头周易日频读肘后方书时一看缾醉紫螯留饷客家临緑水不垂竿眼前耆旧谁为传混迹从教戴鹖冠
　　宁信寺看牡丹【相传百余年物】
　　策骑穿林兴不违春隂入寺正芳菲风摧槛压枝无数古干丛花世所稀碧藓半庭供客坐青山几处绕僧扉当年吾叔经过旧徙倚含情待夕归【家叔尝读书寺中】
　　新城访王肇生归舟即事【宣城北郭有地名新城】
　　三月乍暖如暑天溪光柳色清可怜野渡孤村浮镜里敬亭列嶂横眼前平沙深巷见髙树菜圃麦畦交绿烟幽人坐语从日暮归路晩风欹客船
　　一簋约和张陆舟
　　看花老眼倍怜春花下同游复几人兼味贫来犹是累一尊兴到各随身携从借草追丘壑防止比邻畧主賔翻笑朱门眞卤莽万钱废箸总埃尘
　　嘲友人闭戸
　　坐卧茅堂对北楼敬亭招我及春游好将朋酒穿云去忍背莺花尽日愁迹谢窥园终索寞诗成蹑屐尽风流林塘莫厌经过徧剰水残山足劝酬
　　雨阻不得登澄江亭
　　郭外澄江照眼眀一春肻放几朝晴云寒野渡扁舟少雨涨山桥乱水平满砌湿花愁语燕髙楼卷幔待流莺良游咫尺频虚约三径何须草尽生
　　夜愁朝雨
　　午夜摊书厌短檠来朝酒伴许相迎林花烂漫鸟休啄野老顚狂席任争乍喜疏帘通片月休教急雨乱残更华阳叠嶂賖晴色拂曙先生杖防行
　　莆田郑牧仲未面枉诗见讯【有卖卜游匡山诸诗】
　　未见幽栖谷口人诗来肯寄楚江濵藏书剰有君山富卖卜谁言季主贫夹漈湖边髙隐宅匡庐峰顶独游身从夸谢朓吾何有徒遣相思白髪新
　　广陵值赵五弦归自庆逺
