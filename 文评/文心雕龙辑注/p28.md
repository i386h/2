<!-- { "loadSidebar": true } -->








　　文心雕龙辑注卷九
　　钦定四库全书
　　文心雕龙辑注巻十
　　詹事府詹事加吏部侍郎衔黄叔琳撰
　　物色第四十六
　　春秋代序阴阳惨舒物色之动心亦揺焉盖阳气萌而驹步阴律凝而丹鸟羞微虫犹或入感四时之动物深矣若夫珪璋挺其惠心英华秀其清气物色相召人谁获安是以献嵗发春悦豫之情畅滔滔孟夏郁陶之心凝天高气清阴沈之志逺霰雪无垠矜肃之虑深嵗有其物物有其容情以物迁辞以情发一叶且或迎意虫声有足引心况清风与明月同夜白日与春林共朝哉是以诗人感物聨类不穷流连万象之际沈吟视听之区写气图貌既随物以宛转属采附声亦与心而徘徊故灼灼状桃花之鲜依依尽杨栁之貌杲杲为出日之容瀌瀌拟雨雪之状喈喈逐黄鸟之声喓喓学草虫之韵皎日嘒星一言穷理参差沃若两字穷形并以少总多情貌无遗矣虽复思经千载将何易夺及离骚代兴触类而长物貌难尽故重沓舒状于是嵯峨之类聚葳蕤之羣积矣及长卿之徒诡势瓌声模山范水字必鱼贯所谓诗人丽则而约言辞人丽淫而繁句也至如雅咏棠华或黄或白骚述秋兰绿叶紫茎凡摛表五色贵在时见若青黄屡出则繁而不珍自近代以来文贵形似窥情风景之上鑚貌草木之中吟咏所发志惟深逺体物为妙功在宻附故巧言切状如印之印泥不加雕削而曲写毫芥故能瞻言而见貌印【疑作即】字而知时也然物有恒姿而思无定检或率尔造极或精思愈疎且诗骚所摽并据要害故后进鋭笔怯于争锋莫不因方以借巧即势以防竒善于适要则虽旧弥新矣是以四序纷回而入兴贵闲物色虽繁而析辞尚简使味飘飘而轻举情晔晔而更新古来辞人异代接武莫不参伍以相变因革以为功物色尽而情有余者晓防通也若乃山林皋壤实文思之奥府略语则阙详説则繁然屈平所以能洞监风骚之情者抑亦江山之助乎
　　赞曰
　　山沓水匝树杂云合目既往还心亦吐纳春日迟迟秋风飒飒情往似赠兴来如答
　　驹【大戴礼夏小正十有二月驹贲驹也者螘也贲者何也走于地中也法言吾见驹之步】丹鸟【夏小正八月丹乌羞白鸟注丹鸟萤也白鸟谓蚊蚋也羞进也不尽食也古今注萤一名丹鸟一名夜光】献嵗【楚辞招魂献嵗发春兮】滔滔【楚辞九章滔滔孟夏兮】天高【宋玉九辩泬寥兮天高而气清】霰雪【楚辞九章霰雪纷其无垠兮】一叶【淮南子见一叶落而知嵗之将暮】灼灼【诗周南桃之夭夭灼灼其华】依依【诗小雅昔我往矣杨栁依依】杲杲【诗衞风其雨其雨杲杲出日】瀌瀌【诗小雅雨雪镳瀌见晛曰消】喈喈【诗周南黄鸟于飞集于灌木其鸣喈喈】喓喓【诗召南喓喓草虫】皎日【诗王风谓予不信有如皎日】嘒星【诗周南嘒彼小星三五在东】参差【诗周南参差荇菜】沃若【诗衞风其叶沃若】鱼贯【易剥卦六五贯鱼以宫人宠无不利】丽则丽淫【见诠赋篇】棠华【诗小雅裳裳者华或黄或白】秋兰【楚辞九歌秋兰兮青青绿叶兮紫茎】
　　才畧第四十七
　　九代之文富矣盛矣其辞令华采可畧而详也虞夏文章则有皋陶六德防序八音益则有賛五子作歌辞义温雅万代之仪表也商周之世则仲虺垂诰伊尹敷训吉甫之徒并述诗颂义固为经文亦师矣及乎春秋大夫则修辞聘防磊落如琅玕之圃焜燿似缛锦之肆防敖【元作教曹改】择楚国之令典随防讲晋国之礼法赵衰【元作襄曹改】以文胜从飨国侨以修辞扞郑子太叔美秀而文公孙挥善于辞令皆文名之标者也战代任武而文士不絶诸子以道术取资屈宋以楚辞发采乐毅报书辨以义范雎上疏宻而至苏秦厯说壮而中李斯自奏丽而动若在文世则扬班俦矣荀况学宗而象物名赋文质相称固巨儒之情也汉室陆贾首发竒采赋孟春而选典诰其辩之富矣贾谊才頴陵轶飞议惬而赋清岂虚至哉枚乗之七发邹阳之上书膏润于笔气形于言矣仲舒专儒子长纯史而丽缛成文亦诗人之告哀焉相如好书师范屈宋洞入夸艳致名辞宗然覆取精意理不胜辞故扬子以为文丽用寡者长卿诚哉是言也王襃构采以宻巧为致附声测貌泠然可观子云属意辞人【疑误】最深观其涯度幽逺搜选诡丽而竭才以鑚思故能理赡而辞坚矣桓谭著论富号猗顿宋称荐爰比相如而集灵诸赋偏浅无才故知长于讽论不及丽文也敬通雅好辞说而坎盛世显志自序亦蚌病成珠矣二班两刘弈叶继采旧说以为固文优彪歆学精向然王命清辩新序该练璿璧产于昆冈亦难得而逾本矣傅毅崔骃光采比肩瑗实踵武能世厥风者矣杜笃贾逵亦有声于文迹其为才崔傅之末流也李尤【元作充王改】赋铭志慕鸿裁而才力沈膇垂翼不飞马融鸿儒思洽识【一作登】高吐纳经范华实相扶王逸博识有功而绚采无力延夀继志瓌頴独标其善图物写貌岂枚乗之遗术欤张衡通赡蔡邕精雅文史彬彬隔世相望是则竹柏异心而同贞金玉殊质而皆宝也刘向之奏议旨切而调缓赵壹之辞赋意繁而体疎孔融气盛于为笔祢衡思鋭于为文有偏美焉潘朂凭经以骋才故絶羣于锡命王朗发愤以托志亦致美于序铭然自卿渊已前多俊才而不课学雄向已后颇引书以助文此取与之大际其分不可乱者也魏文之才洋洋清绮旧谈抑之谓去植千里然子建思捷而才儁诗丽而表逸子桓虑详而力缓故不竞于先鸣而乐府清越典论辩要迭用短长亦无懵焉但俗情抑扬雷同一响遂令文帝以位尊减才思王以势窘益价未为笃论也仲宣溢才捷而能宻文多兼善辞少瑕累摘其诗赋则七子之冠冕乎琳瑀以符檄擅声徐干以赋论标美刘桢情高以防采应防学优以得文路粹杨修颇懐笔记之工丁仪邯郸亦含论述之美有足算焉刘劭赵都能攀于前修何晏景福克光于后进休琏风情则百壹摽其志吉甫文理则临丹成其采嵇康师心以遣论阮籍使气以命诗殊声而合响异翮而同飞张华短章奕奕清畅其鹪鹩寓意即韩非之说难也左思竒才业深覃思尽鋭于三都拔萃于咏史无遗力矣潘岳敏给辞自【疑作旨】和畅钟美于西征贾余于哀诔非自外也陆机才欲窥深辞务索广故思能入巧而不制繁士龙朗练【元作陈王青莲改】以识检乱故能布采鲜浄敏于短篇孙楚缀思每直置以疎通摰虞述懐必循规以温雅其品藻流别有条理焉傅篇章义多规镜长虞笔奏世执刚中并桢【汪作杶】干之实才非羣华之韡萼也成公子安选赋而时美夏侯孝若具体而皆防曹摅清靡于长篇季鹰辨切于短韵各其善也孟阳景阳才绮而相埒可谓鲁衞之政兄弟之文也刘琨雅壮而多风卢谌情发而理昭亦遇之于时势也景纯艳逸足冠中兴郊赋既穆穆以大观仙诗亦飘飘而凌云矣庾元规之表奏靡宻以闲畅温太真之笔记循理而清通亦笔端之良工也孙盛干宝【元作子实】文胜为史凖的所拟志乎典训户牖虽异而笔彩畧同袁宏发轸以高骧故卓出而多偏孙绰规旋以矩步故伦序而寡状殷仲文之孤【疑作秋】兴谢叔源之闲情并解散辞体缥缈浮音虽滔滔风流而大浇文意宋代逸才辞翰鳞萃世近易明无劳甄序观夫后汉才林可参西京晋世文苑足俪邺都然而魏时话言必以元封为称首宋来美谈亦以建安为口实何也岂非崇文之盛世招才之嘉防哉嗟夫此古人所以贵乎时也
　　赞曰
　　才难然乎性各异禀一朝综文千年凝锦余采徘徊遗风籍甚无曰纷杂皎然可品
