<!-- { "loadSidebar": true } -->
　　嘉泰四年十月庚寅朔故左丞相少傅观文殿大学士益国周公年七十有九薨于吉州之里第十二月丙申于庐陵县斗冈之原至嘉定元年公之子纶告于朝曰先臣备位首相既而隧碑未立敢泣以请天子曰嘻此四朝之宗臣也諡以文忠御书忠文耆徳之碑以赐且诏臣钥为之文臣钥不侫荷文忠公知奬之深屏居四明先已撰公隧道之碑矣圣恩起于告老之余待罪翰苑欲引前碑以辞纶又曰昔欧阳公修已铭程文简公琳之墓复以敕命为之碑故事甚切愿毋辞臣既共二史馆敢不敬承明防以答孝子之请以扬公之休光用诏后世公讳必大字子充一字洪道世家郑州之管城曾祖衎朝奉郎妣郭氏祖诜左朝散大夫妣潘氏李氏张氏父利建左宣教郎大学博士妣王氏公既贵三世俱累赠太师秦国公妣俱赠秦国夫人宣和中祖通判吉州因家焉公幼而孤十三又遭内艰天资髙亮记问絶人绍兴二十一年擢进士第授左迪功郎徽州司户参军改监行在和剂局门二十七年中博学宏词科建康府府学教授三十年除太学録召试馆职髙宗见奏篇曰他日可掌制除秘书省正字次年改左宣教郎兼权国史院编修官明年五月除监察御史六月孝宗即位八月除起居郎直前奏事上曰朕旧见卿文可进近作兼编类圣政所详定官暂权给事中兼权中书舍人尝论翟婉容位官吏转行碍正法事上曰初止谓卿能文不谓刚正如此此其被眷注之始也应诏条上十事皆切时病其一严铨试之法又奏羣臣六参除朔望过宫外勿改旧制至今行之事有未便者不惮极论上亟奬叹公亦曰陛下有纳諌之资故臣辈各思自竭龙大渊曾觌除知閤门事公与给事中金公安节同奏大渊罢副都承防觌罢带御器械俱为知閤若以攀附旧恩尚有可诿正以搢绅指目台諌有言外议方喧而除命遽加非舍己从人之义有防罢剧就闲己允公论尚兹回缴可特依奏既而再除公曰前已反汗今复申命岂复但已格除目不下越三日不获命以迁奉请祠两任主管台州崇道观乾道四年权发遣南剑州未赴六年改福建路提防刑狱公事陛对留为秘书少监兼直学士院兼国史院编修官上改告词首尾公奏陛下取汉宣帝之意亲制赞书臣观汉社稷臣乃在周勃汲黯霍光之徒儒者公孙辈皆持禄保位故宣帝以为俗儒不达时宜使宣帝求眞儒用之何至杂霸哉上曰卿学术精深记问该博所蕴可以自见当曰夕与卿论文兼实録院检讨官加上徳夀尊号公谓太上万夀而绍兴末议文及近上表用嗣皇帝为未安按建炎以后遥拜徽宗表及唐宪宗上顺宗尊号册文皆称皇帝议遂定七年奏四事重侍从以储将相増台諌以广耳目郎官专以旌外庸监司郡守皆当久任上称以为要务兼权兵部侍郎上云学士院湫隘公奏宫城不容増广陛下欲卑宫室臣等居此亦过矣若遴选名儒而信任之不在栋宇之丽也除权礼部侍郎仍兼直学士院陞同修国史实録院修撰有防公与吏部侍郎王之竒太子詹事陈良翰对选徳殿出御札引唐太宗魏征问对以在位之久功未有成治效优劣苦不自知使各极陈其当否公退而条陈练兵以图恢复而用将之道未尽择人以守郡国而责实之方未至又指陈大将郡守数易之且言贞观政要四十篇既先之以魏征论为君之道又着不克终之戒于篇末盖是时惟征为善諌愿思太宗广谏诤之徳使嘉言日闻治道日兴上嘉纳又奏諌官虗位愿蚤择正人先朝参用古制卑其品而厚其礼责其尽言使奸邪望风畏戢销患未形如近嵗张松韩玉等使台諌无所顾忌蚤为力言岂至劳民费财始勤英断上曰朕自此知戒矣又奏曰人主无职事惟在察臣下邪正凡轻于任事速于求售者必至败事若疑儒者不足用而专用才臣今既累年其效可睹唐太宗之臣即隋之臣艺祖之臣即五代之臣非前愚而后智顾人主用之如何耳又论臣寮务为新説欲徼竒功王安石以尧舜之道告君实行管商之术指司马光苏轼辈为流俗尤当察之江湖亢旱上称龚茂良措置有理公请出缗钱二十万代民租乃不乏事非不知县官急阙然艰食则盗起盗起则调兵费可省乎上曰卿议论殊善使朕闻所未闻兼侍讲又奏近奉诏以仆射名官非古欲更其名周之太宰卿也小宰中大夫也中间所改非是上曰止欲为左右丞相如同中书门下平章事皆可削公遂奏前古沿革而退八年兼中书舍人固辞且言外制之设正欲谨于出令凡有未当欲其缴奏非专责以词翰也卒因缴奏而遂免兼张説再除签书枢密院公当草不允诏奏谓昨者举朝以为不可陛下欣然听纳曾未周嵗复有此除贵戚预政公私两失臣未敢具草时权给事中莫济亦封还御笔遂俱与外祠九年除知建宁府再辞不许中道引疾提举江州太平兴国宫天下愈髙之淳熙元年除右文殿修撰説罢召为敷文阁待制兼侍讲六月兼权兵部侍郎八月兼直学士院上尝称公持重不迎合无附丽除兵部侍郎兼侍讲进太上尊号诏草上曰此文难于言而温纯典雅无一字可议公奏初上光尧之号臣已预议庚寅之诏亦出臣手上愕然曰前诏亦卿所草耶兼太子詹事尝论用人惟上智与下愚不移中人惟上所御为官择人则引中人为君子为人择官则引中才为小人又奏闻陛下日御毬场固知不忘阅武然太祖二百余年之天下属在圣躬可不自爱上作色曰卿言甚忠正以雠耻未雪不欲自逸耳尝奏闻金星近前星武士击毬太子亦预臣甚危之上曰卿可语太子公曰太子人子也陛下命以驰驱臣安敢劝以违命陛下勿命之可也陞兼侍读郊祀禋礼执绥备顾问除吏部侍郎奏朝廷守至公之道有司持一定之法行以无私孰不心服四年除翰林学士奏自唐至本朝优待词臣以其无簿书之冗可以朝夕论思或有补于治道得人固多最可慕者陆贽欧阳修也五年为御试详定官得防撰选徳殿记及皇朝文鉴序上尤称之赐御书白居易七徳舞墨犹湿也除礼部尚书兼翰林学士尝论本朝专以仁立国而又以禁暴安人为本上曰兵势似弱公曰仁故似弱实非弱也社稷灵长职此之由上曰所以并无祸乱耳公曰本朝似周秦兵虽强兴衰竟如何六年诏礼官详议明堂典礼公定圜丘合宫互举之议再执绥草赦明着古礼以示来世礼成献诗又进动天之戒上曰动天诚当以徳惟知道乃可语此公曰皇天亲有徳飨有道此岂聪明作为所能为哉除吏部尚书兼翰林学士承防论六部长贰判依字改为从上谓公视草劳甚公奏臣素无汗马之劳致此爵位宣力文字之间未为劳也上曰翰墨之功岂小补哉若大述作固当烦卿七年五月除参知政事上曰卿遇事殊不依违宰执自当和而不同公曰韩琦欧阳修殿上日有所争退则欢然最为可法大臣自应互相可否秦桧用事执政至不敢措一辞后遂以为当然陛下惟恐臣下不言人臣乃欲自是乎尝极陈民困之由上问其故公曰且以平江府论之二十年前归正添差等官嵗用五万缗今已数倍民安得不困此特其一耳上为之怅然进呈湖北月桩钱数公曰固出于不得已亦须平时有以存防去嵗荒旱若非先事赈救禁戢苛暴何以免流殍之苦舒州汪革始谋不善若如前代失军民之心则乘灾唱乱必致蠭起亦安肯束身自归于司败所贵得民正为是耳此非仓猝所能成也上深以为然有恃长乐之援求为郎者上俾谕给舍缴奏公谓不可谕意不从则失体从之则壊法命下臣等自当执奏上曰卿等肯任怨如此公曰当与而不与则有怨不当与而不与何怨之云上叹曰所谓任责非任怨也九月知枢密院事上曰三省本未可辍卿每见难处之事卿以数语决之可谓敏矣上尝叹养兵费邦赋之八公奏自古未有五十年屯兵不解古者讲和则罢兵今既有嵗币而兵不敢撤所以倍费上眷公益深尝奏事退御笔卿临事明敏而有决朕每嘉之又称公通练军政深副擢用之意公谢曰臣本以文墨受知岂晓武事误蒙任使不敢不勉十一年御笔欲移兴元义胜军于襄阳此军皆契丹渤海汉儿慕义来归者上以金商山险非用骑之地闻其营砦遗火因迁之公奏路经金洋当先计人马之数使郭杲于襄阳豫办更令彭杲具以此意深察众情六月拜枢密使上曰卿在西府光前絶后若有边事宣抚使惟卿可为也先是金主避暑夀安过上京北牒以道逺权止贺正生辰使一年宣谕卿尝料未必遣使今果不来可谓庙谟矣十二年金州谋帅公欲合侍从管军荐举上曰军帅当自上除授公曰舜用九官皆咨四岳与其私荐不若明扬若能攷实孰敢妄举因论边报异同上奬谕云事无巨细卿皆究心昨密问一事条上数端深谋逺虑朕所不及也上谓王蔺论事颇偏公奏蔺虽稍过然汲黯在朝淮南寝谋尽言而不顾身帝之左右岂可无此等人况以献纳为职若上下相蒙非国之福也御笔尝谓达实契丹欲加兵于金又谕结约夏国又有呼噜窃据上京之报【按呼噜旧作忽鲁今改后同】公奏但当严备随机应之未几上谕公所传皆妄眞有先见之明矣十四年二月乙亥面谕卿在枢筦事皆经心更旬日拜相后人难继也丁亥拜右丞相寻兼提举国史院防要所敕令所上谕以委任之意公奏自古鲜有无事时今赖陛下勤政内外晏然殆将二纪此正可惧之时当思经逺之计又奏舜禹君臣相戒唐太宗不存形迹臣等过失望随事戒勑免积罪戾臣有所见不敢废弼直之义日有论奏动系天下休戚比至给舍缴駮台諌论列已为后时不若致审于初又奏人才不失之虗夸则失之缄默凡宂宜求笃实为国者因旱求退甚力请依庆厯中例降秩皆不许遂奏实惠及民莫若寛减夏税施徳当自近始上方笃意救荒其所以赞寛仁之政不可胜纪封事多言宰执同异公奏要当各尽所见岂可尚同既是协心体国苟有未然虽面诘何害若人才邪正政事得失安危所系自应反覆论难止欲归于是耳陛下复祖宗密白之制使三省覆奏而后行正欲上下相维非止奉行文书也髙宗升遐始末稽攷制度奏置山陵五使赞成圣孝哀礼两备防贺生辰使至上在丧次议令馆伴使谕遣公奏贺礼固不可行但彼行人逺来而朝无一辞于理未安遂口占数语使归报焉正旦使将至或请易淡黄袍御殿受书然后素幄见使者公力陈不可止以缟素引见使者果心服手诏讨论皇太子参决典礼初欲开资善堂公奏天禧故实恐不宜于今不若取西晋宣猷堂为议事堂十五年正月戊戌公请上特御延和殿令宰执奏事毕始过议事堂思陵发引公奏永熙故典吕端一相犹摄太傅亲往而欲用显仁旧例非是遂再拜请行乃以公摄太傅上虑使人坚欲上夀公奏必无争执上欲先令侍从台諌集议公曰国之重事谋之帷幄有不必询众者上尤称奬卿能如此国之幸也仲冬之初奏乞骸骨忽宣谕以病倦欲传位太子卿须少留公奏圣体康宁止是孝思稍过岂应倦勤上曰礼莫严于事宗庙而孟飨多以病而分诣孝莫重于执丧而不得日至徳夀欲不退休得乎朕以此委卿公泣而退十二月壬申密赐绍兴传位亲札辛卯留身议定二月壬戌之吉又命公草诏专以奉几筵侍东朝为意十六年正月己亥拜左丞相壬子因奏事始谕二府旬日当内禅又令公独呈诏兼提举玉牒及监修日厯二月辛酉朔降传位诏翼日上吉服御紫宸殿公奏陛下巽位与子古今盛典再见圣朝中外同庆臣等辅政无状自此无由日侍天颜无任依恋之至哽噎几不能言上亦然曰正赖卿等协赞新君光宗首问当世急务公奏用人求言二事寻即降诏公积阶至特进爵自管城县开国男至荥阳郡公厯封济许二国公三月拜少保益国公公以三孤之官不应以覃霈而得力辞不可又乞囘授至于四五不得已而始受之奏以朔望之次日朝重华宫五月求去方力而諌省有言请益切除观文殿大学士判潭州言者不已殿中助之遂以少保充醴泉观使而归孝宗赐金器劳问绍熙改元判隆兴府辞不赴二年除观文殿学士判潭州罢倍税牙契钱二十万缗郡事皆亲理之三年四月复元职七月坐所举官以贿败降荥阳郡公四年八月复旧封冬易镇隆兴力求奉祠主上登极求言于旧弼公奏圣孝敬天崇俭久任四事皆切于世用遣閤门官赐少傅告控免至再始许貤恩庆元元年于是公年七十矣三表引年遂以少傅致仕嘉泰元年布衣上书及公姓名台评降一官明年乃复遗奏既闻上为震悼辍朝二日赠太师赙银绢各千累食邑一万五千六百戸食实封五千八百戸娶王氏监察御史葆之女封益国夫人先一年薨一子即纶也朝请大夫新知筠州军州事孙颢宣义郎新监饶州浮梁县景徳镇兼烟火公事孙女五人长适承事郎监嘉兴府籴纳仓萧彖余尚幼呜呼天之生公固授之以间气公之出仕亦可谓千载之遇矣自决科以至考终五十有三年始以文字受知髙宗孝宗以至位极人臣晚辅光宗之初政退被主上之休宠孝宗在位二十有八年公实相为终始其中以十年出入翰苑时方承平极铺张扬厉之美以十年辅政秉钧尽辅赞弥缝之妙两以逆折奸锋深忤上意事定言验得眷愈隆致身元宰出处为时重轻几无纤瑕防纇之可指文章则追配作者论议则究极古今风度如张九龄谋谟如崔祐甫宋广平之守文杜如晦之善断公几兼之乃所愿则尤切切于陆宣公欧阳文忠此非臣之私言也平日著述为书十余种总为二百巻行于世校之前碑撮取其名节国事而略其余谨再拜特书以对扬休命铭曰
