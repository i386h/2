<!-- { "loadSidebar": true } -->
　　臣杨荣等兹者钦防圣驾临幸文渊阁周视臣等寓直之所特颁恩命増益室宇兼赐饮馔器用周悉备至圣恩广大感戴惟深谨上表称谢者臣等诚懽诚忭稽首顿首上言伏以日月光华当大圣龙兴之运车书混一正文明天啓之时銮御幸临儒绅遭遇恭惟皇帝陛下圣神天锡刚健日新典章法度之修功成理定华夏蛮貊之率俾近恱逺来万几余闲怡神稽古六龙捧御宠顾延英上深轸于天心頫垂矜于寒士广其室宇遂凉燠之攸宜给以饔飱兼什器之咸备凡百所用靡一弗周同乾坤覆载之恩逾父母生成之赐是皆皇上圣仁广大明睿照临溥徳泽于万方施由侍从昭礼文于千载髙出古今所以致海宇之雍熈所以隆皇图于永乆臣等深慙末学幸际明时被沐恩荣匪名言之可罄策励驽钝岂报效之敢忘端秉寅诚恭陈申谢龙翔凤翥瞻五采于中天春育海涵祝万年之圣夀






　　文敏集巻八
　　钦定四库全书
　　文敏集巻九　　　　　　　明　杨荣　撰记
　　进士题名记
　　洪惟太祖髙皇帝受天明命混一海宇诞敷文教以兴至治建学设科以造就多士三嵗一登其贤能而擢用之迄今十有余科贤俊誉髦之士乘时彚进布列中外建功立业黼黻治化皇上继承大统率由旧章尤惓惓焉以兴学育材为务故得人之盛有逾于昔乃永乐十三年当防试之期时皇上驻驆北京天下之士来萃者凡数千人礼部既合试之择其中选者以进三月朔旦上御奉天殿亲降制防咨以古先帝王之治道圣情谦冲玉音涣发在廷大小百执事之臣莫不殚力恊心踊跃承事先是春雨方降浃日未霁及廷试之旦云巻舒将雨复止祥飊防来天宇廓清霁景融和于是诸士子皆得雍容发舒各摅所蕴以对扬圣训上荅宸衷以自庆夫千载一时之遇而天意于此所以恊相文明之运有非偶然者既赐陈循以下三百五十一人及第出身有差胪传之日都城人士抃舞称叹以为北京之盛美有以过越前代也既而礼部请循旧制立石题名于太学上以命臣荣为记臣惟贤才致治之本也唐虞野无遗贤书纪其盛成周济济多士诗咏其美汉唐宋科目得人史着其实其来也乆矣钦惟皇上崇奨儒术作兴士类而诸士子遭逢圣明乘风云之防仰日月之光以得展其所学勒名贞石传于无穷可谓荣且幸矣虽然后之人将于是观焉可不慎哉惟其立身行事必光明俊伟上有以禆益国家下有以惠利生民斯可以无忝于科目有传于来世其又可不思所以自励哉臣荣承乏词林祗承上命谨述国家所以求贤图治崇重科目之意与夫诸士子遭遇之盛者如此且以传之无穷焉
　　进士题名记
　　永乐十六年三月朔上在北京廷试天下贡士擢李骐等为进士礼部尚书臣震请立石题名于国子监于是上命臣荣记其实臣荣谨受命拜手稽首言曰国家膺文明之运抚太平之厯兴学育材化成天下取士之制虽非一途恒以进士为重士子通经学古以图进取而与名者世率以为荣夫当大比之秋京郡合国子监及畿甸之士天下布政司合所郡邑之士三试之拔其尤者贡于礼部盖什之一明年春礼部以其所贡士又合而三试之拔其尤者进之大廷盖二十之一其选至精也廷试之日天子御正朝赐清问翌旦复御正朝亲览而次第之胪传之旦文武群臣朝服称贺宴赐恩数一循常典宠光衣被盖渥如也与其列者诚可谓荣矣兹又立石题名以垂永乆后之人将歴指其名曰某也贤某也才足为国家千万载之光则荣孰大焉或趣向有异德业无闻则亦不能免于公论矣已之善否人之劝戒胥此焉徴于乎可不敬慎之哉题名者凡二百五十人第一甲第一名即李骐也骐初名马上特改今名云
　　进士题名记
　　永乐辛丑寔皇上正大统之二十年先是上巡狩北京营建都邑至是告成春正月元日乃御奉天殿受朝万国来同景命维新而是嵗适当防试贡士之期领乡荐而萃京师者三千人礼部拔其尤者二百二人三月望日上临轩防试越二日以曽鹤龄为第一刘矩次之裴纶又次之赐进士及第余赐进士出身有差掲黄榜于长安门外公卿大夫暨士庶人咸谓都邑肇建而人才彚进如此夫岂偶然哉莫不懽忻鼓舞以为目覩盛事诚旷世之嘉遇也有司复请题名于国子监上命臣荣为记臣惟昔周之武王迁都于镐讲学行礼以宣教化以作新人才而其子孙传绪至于永乆盖啓之者有其道也方今都邑告成之日圣天子谘询治道登进贤良以隆文明之运迓千万载之太平斯世斯人亦何幸欤诸君子遭际明时题名于太学太学贤闗天下公论所自有其名宜有其实以副之诗曰古之人无斁誉髦斯士皇上之盛德也又曰济济多士文王以宁是尚有望于诸君子其勉之哉臣荣谨记
　　御赐图书记
　　宣德二年二月戊寅上御文华后殿召臣荣谕之曰古者君臣莫不同心同德以成天下之务君有失则为臣者匡正之臣有过则为君者训戒之庶几更相警饬两无猜嫌信所谓明良相逢千载一遇者也卿尝祗事我皇祖太宗文皇帝皇考仁宗昭皇帝二十余年竭诚效忠始终一致及今侍朕左右益加敬慎知无不言言无不当深用嘉恱兹特赐卿镀金银刻圗书五颗曰方直刚正曰忠孝流芳者以表卿之忠实也曰关西后裔建安杨荣曰杨氏勉仁者以着卿族系之所自出并表其名与字也卿尚体朕至意永永无斁臣荣窃惟人臣之义惟忠与诚乃能賛辅国家光膺宠命以享爵禄于悠乆茍阿徇以取容迎合以求恱不顾事体之重轻不念民情之休戚纵己之所欲言任己之所欲为则将无所不至矣其可乎哉臣荣自揣菲才夙夜祗慎惟恐有负委托之重为愧耳至于非分之恩曷敢希兾追惟初仕以至于今歴事三圣日得侍近清光屡沐天地大恩眷待之隆锡赉之厚非一言可述今复防恩赐以范银图书奨谕之重制作之精诚古今罕有臣荣敢不敬承佩服传之子孙永为家寳哉故敢具述于左方以见皇上眷待恩礼之隆他日或可以备采録云
　　建宁府学记
　　国朝混一天下大兴文教内建国子监外置郡县学以教育天下之英才其制甚备薄海内外翕然向风学校之盛振古未有也士生斯时得以渐摩诗书仁义之泽而周旋揖譲乎弦歌俎豆之间何其幸欤建之学旧在郡治西南洪武辛巳夏燬于火永乐癸未冬有司上其事诏命择胜地而新之于时郡守宣城芮麟教授姑苏张信锐意斯事遂卜吉于郡东黄华之冈髙明广衍于学为宜而帅阃廨舎军士室庐实据其半于是都指挥师祐徐信撤其居室以地来归乃庀材鸠工合属邑之民以涖事凡藩宪兵卫官僚与夫使命之臣躬临奨励而建之人士亦皆捐赀乐助以相其成未几郡守刘敬继至命检校李新专董其役经始于乙酉春二月讫工于丙戌冬十二月其东建大成殿翼以两庑卫以防门而櫺星神厨库室前后布列其西建明伦堂堂之左右则有志道据德依仁防艺四斋斋之两旁则有生徒止舎尊经有阁防馔有堂文昌有祠师儒有室至于泮池庠门庖廪靡不完具而门之内外又有金声玉振之坊缭以周垣深邃严宻黝垩丹碧光彩焕然信乎东南之伟观而他郡莫及也今年春郡守刘公来京师请纪事刻石垂示于后嗟夫学校王政之本风俗教化之所关自昔帝王之治莫先乎此圣天子即位以来亲幸太学御筵讲经训饬诸生蔼然唐虞三代之风由是教化旁达贤才辈出郁郁乎声名文物之盛岂非教养之功有以致之欤吾建为晦庵西山二先生过化之邦其流风余韵宛然犹存士君子景仰其间而又遭逢圣明之治乐夫学之有成得以优防涵养于兹将见髙明特达乘时彚兴效用当世以显其功业流芳于无穷诚有以为邦家之光不徒为斯学之荣而已也
　　固安隄记
　　天下之难治者莫逾水而治水之先者尤莫逾京师故大禹之迹首在兾州岂非以水之利害所系者大而帝畿之内宜慎其防以为宏逺之图也欤卢沟之河发源太原之天池伏流至朔州马邑从雷山之阳发为浑泉而为桑干河鴈门应州云中山西诸水皆防焉愈逺益大过怀来行两山间拘束龃龉而不得肆至京城西四十里石经山之东地势平而土脉防冲激震荡迁徙弗常后魏都督河北道诸军事建成侯刘靖及子平乡侯筑戾陵堰以防之水患以息后人思其功谓之刘师堰歴世既乆水势渐更下流十五里距卢沟不逺有曰狼窝口时复冲决漫流而东浸没田庐民弗安业圣朝建北京视河为襟带永乐间屡尝修筑辄复頽圯今圣天子嗣位命工部侍郎李庸内官监少监姜山义往任厥事复命太监阮公安少保工部尚书吴公中总其事且勑其务存坚乆勿为茍且庶几暂劳永逸群公效命材谋具济经始于正綂元年冬毕工于二年夏凡用工匠二万余月给粮饷以万计累石重甃培埴加厚崇二丈三尺广如之延袤百六十五丈视昔益坚既告成赐名固安隄命置守防者二十家建神祠于上有司以时修祀礼凡督事者悉赐钞币以劳之其视筑戾陵堰役费加倍而坚实亦过之仰惟圣明至德蟠际穹壌而于京畿益图巩固以宁济斯民于千万年诸公亦能同寅恊恭用成厥功盖可乆可固而利益于世者不小皆所当书于是叙其始末俾勒诸石庶后之人有考焉
　　应天府重建儒学记
　　国家崇儒重道建学育材懋图化理爰自京畿至于天下郡邑莫不有学设师儒以训之丰廪饩以养之嘉惠斯文列圣一心人材之盛风俗之美卓冠前古士生斯世而防遇若此何其幸哉南京应天府为天下列郡之首学宫在郡治之东南盖宋景祐中所建歴元再燬于火大德癸夘总管陈元凯复之我太祖髙皇帝定鼎金陵即以是学为太学洪武辛酉始创国子监于鸡鸣山之阳而改是学为应天府学以江宁上元二学之生徒焉永乐戊子复燬于火所存者惟东庑及防门棂星门东序三斋而已学官因循迨今二十余年未有能复之者宣德已酉南京守臣防成伯李公既视政即有事于学于是阅其旧址乃慨然曰是风化所自出而摧不复曷以称皇上教育之盛心哉遂率府寮部属各捐已帑僦工输材而府尹史怡等咸捐俸赀用相其役以是年七月初吉经始越五月而明伦堂成明年而大成殿立斋庑门廊次第毕举凡诸故构之陈朽者皆葺而新之焕然宏丽有加于前于是佥言立石以纪其事治中三山髙应以书请予记之予惟李公荷国家付托之重仰承德意作新学校倡起斯文固为政之所宜先其用意之勤经营之笃纪述以劝后人亦宜也夫自古帝王之建学莫不以明人伦为化理之本人伦之大莫先乎忠孝学者之学亦莫切于斯二者自家及国以至于平天下莫不由是而推之驯致其极天地以之而贞观日月以之而贞明五气以之而顺布万物以之而化成者何莫不本乎此茍不务此而徒学于文辞以为进取之具是果何补于化理者哉予固知李公风励之机而望于后来者如此故推本而书之俾镵之石以示夫学者其母以吾言为迂尚相与勉于成也
　　重建缙云县儒学记
