<!-- { "loadSidebar": true } -->
　　今俗云夜半子时鸡鸣丑时平旦寅时日出卯时食时辰禺中巳日中午日昳未晡时申日入酉黄昏戌人定亥其言始于淮南杜预春秋注有之葢亦古矣孔頴达曰禺东南隅也过隅未中故为禺中晡时日西食时也日昳谓蹉跌而下也
　　春秋例
　　杜预春秋释例赵匡作春秋纂例葢以春秋难明故以例求之至于不通则又云变例以变例不通又疑经有阙文误字呜呼圣人之作岂先有例而后作春秋乎譬之术士推筭星命者立印绶格财官格杂气格或格所不能该者则曰不合格岂造化先立此格而后生人乎春秋之所谓例何以异此











　　升庵集巻四十三
　　钦定四库全书
　　升庵集巻四十四　　　　　明　杨慎　撰周礼注
　　干宝周礼注曰言司者总其领【司防之属】言师者训其徒【甸师之属】言职者主其业【职内之属】言衡者平其政【虞衡之属】言掌者主其事【掌合之属】言氏者世其官【师氏之属】言人者终其身【庖人之属】不氏不人权其材也【宫正膳夫内外饔飱之属】
　　仪礼逸经
　　一统志载刘有年沅州人洪武中为监察御史永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然当时庙堂诸公不闻有表章传布之请今求之内阁亦不见其书出非其时亦此书之不幸今之大言动笑汉唐汉唐求逸书赏之以官购之以金焉有见此竒书而付之漠然者乎噫
　　曲礼
　　曲者一偏一曲之谓中庸言致曲易大传言曲成老子云曲则全荘子云曲士不可以语于道易又言其言曲而中指人言曰心曲衷曲地名曰韦曲杜曲皆同义曲礼者言礼之小节杂事而非大体之全文也
　　周礼素问
　　程子曰必有关雎麟趾之意然后可以行周官之法度朱子从而衍之曰须是自闺门衽席之微积之至薫蒸洋溢无一民一物之不被其化然后周官法度可行丘文荘曰如此窃恐天地混沌终无可行之日矣慎又观程子曰素问五运六气须是尧舜时风雨调和隂阳燮理始可用噫素问亦如周礼矣必待上有尧舜之化下之人体实气平如童子而后施剂焉则阖棺无用素问之日矣所言何其迂哉
　　圜丘方泽
　　宋陈襄郊仪云祀必以冬至日者以阳复也故官用夹钟于震之宫以帝出乎震也而谓圜钟者取其形以象天也祭必以夏至日者以隂萌也故宫用林钟于坤之宫以万物致养乎坤也而谓函钟取其容以象地也
　　丹书
　　大戴礼武王践阼三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者凶注不解丹书为何物按左传襄公二十三年斐豹也着于丹书注犯罪没为官奴以丹书其罪近世魏律縁坐没配为工乐杂户者皆用赤纸为籍其巻以铅为轴此亦古人丹书之遗法据此则丹书古人之法律书名也葢戒人之怠与欲而勉以敬义失敬义则入怠欲而于刑矣然以法律之书而陈敬义之训先王以道治天下而不恃乎法其亦异乎郑书晋鼎乎
　　月令
　　吕不韦月令自东风解冻至水泽腹坚后魏始入厯为七十二侯其所载与夏小正淮南时则训管子与汲冡书互有出入朱文公作仪礼经传解备引之予又见王氷注素问亦引吕令七十二候与今世行吕氏春秋及厯中所载不同如桃始华为小桃华雷乃发声下有芍药荣田防化为鴽下有牡丹华王生作赤箭生苦菜秀作吴葵华麦秋至作小暑至半夏生下有木槿荣蛰虫坏户下有景天华惟易通卦验亦载节候而其书今亡类书所引若条风至而杨柳津景风至而搏劳鸣虾蟇无声凉风至而鹤鸣阊阖风至而蜻蛚吟日至而泉跃泉跃即水泉动也可考古今节候之异因备録于此
　　司马法
　　周礼注引司马法云昏鼔四通为大鼜夜半三通为晨戒旦明三通为发昫又引司马法云鼓声不过阊拆声不过阆镯声不过闟汉书李广传引登车不式遭丧不服振旅抚师以征不服率三军之心同战士之力故怒形则千里悚威振则万物伏是以名声暴于夷貉威棱憺乎邻国文选注引圣人不贵咫尺之玉而重寸隂之句史记注引血于鼙鼓神戎器也説文引一举足曰跬跬三尺两举足曰歩歩六尺又晨夜纳钯车今文皆无知非全书也
　　三农
　　周礼天官以九职任万民一曰三农生九谷郑司农众曰三农平地农山农泽农也郑曰三农原农隰农平地农也司农之説未为不当而郑必欲易之孔頴达乃附防其説曰积石曰山钟水曰泽不生九谷故郑不从之可谓康成之佞臣矣慎观地官司徒掌葛掌以时徴絺绤之材于山农徴草贡之材于泽农是山农泽农周礼本有非郑司农杜撰而郑原农隰农何所本乎大抵宋以前解经者専门守陋作左传正义力附杜预而巧排服防刘歆作周礼疏者専取郑而攻击杜子春与郑兴郑众宋以后则学者知有朱子而汉唐诸儒皆废虽朱子所尊之周及程张亦不知从矣是可叹也
　　五祀
　　礼记月令冬祀行淮南时则训冬祀井太数曰冬为井白虎通曰春祭户夏祭灶秋祭门冬祭井六月祭中霤户以羊灶以雉中霤以豚门以犬井以豕唐月令冬祀井而不祀行愚按井即行也葢行井间道也古者八家同井由家而至井井有八道八家所行也故井之为字有八口角井甃亦八角祭井即祭行也月令与时训互言之非有异也
　　质剂
　　周礼司市云以质剂结信而止讼郑康成云长曰质短曰剂若今下手书贾公彦云汉时下手书若今画指劵黄山谷云岂今细民弃妻手摹者乎不然则今婢劵不能书者画指节今江南田宅契亦用手摹也
　　月表
　　礼记云为朝夕必放于日月为朝夕者葢立圭以测日景立表以量月采日圭之法具于周礼月表世罕知汉书李寻传月者众隂之表消息见伏百里为品千里立表王僧防诗所谓月表望青丘是也呉下田家以正月八日夜立一竿于平地月初出有影即量之据其长短移于水面就桥柱画防记之梅雨水涨必到所记之处葢古之遗法管子云不明于则而欲出号令犹立朝夕于运钧之上运钧泥工圆转之器也
　　夜觉
　　周礼司寤氏主夜觉者疏云人之寐卧恒在寝人有夜寐忽觉而漫出门者故谓之为夜觉也近正徳庚辰寕邸宸濠将乱南昌城中街巷军民夜发梦颠或至江棹舩行数十里知为梦也而后返宸濠举事次夜一军皆然宸濠亦自知不祥矣南昌人谓之阵亡发其事既异其名又异史传所未有也独周官有之乃知圣人预防而禁之恐行军出师惊众败事其虑岂不逺哉
　　旦明
　　古文晨字作旦从日出地上一地也日出一上为旦日入一下为百百古昏字也故旦明即辰明辰又借作神也今陇蜀呼辰与神同音葢古音也
　　量人
　　周礼量人书天下之涂数而藏之注谓支凑之逺近支者支分凑者辐凑道途之分合也书而藏之如唐人国照图皇华四逹图国朝之寰宇通衢也
　　昬礼曲顾
　　仪礼亲迎御轮三周下车曲顾即诗所谓韩侯顾之是也葢正其始男先于女者礼体之严也止而説男下于女者礼用之和也是所谓顾者礼也不然则是瞰囊装之盛槖盼媵御之冶容矣
　　羣妃御见
　　郑注周礼云羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧自望后反之此言何其迂且谲乎茍如此则王后一月之间不过两御于王当其朔与晦尔不知小尽之月肯通融否是又夺三夫人之一夕矣王后当夕之外三夫人一夕其余皆九人一夕且圣王制礼本以防淫黄老养生亦惟寡欲一人之身而一夕九合虽金石之躯亦将亟销而速泐矣况古者人君圜丘方泽朝日夕月山川社稷禴祀烝尝为礼至繁动辄三日斋七日戒而可以无夕不御女乎是齐髙纬金海陵之所不为而谓圣世有此制乎郑释经徃徃难信如此
　　庐有五义
　　説文庐寄舎也秋冬去春夏居葢古者一夫五畆之宅二畆半在邑城中之奠居二畆半在田野外之寄居诗云中田有庐是也周官凡国十里有庐则賔客寄舎也三年之丧倚庐则门中之外室也北狄穹庐则逐水草无定居之氊室也考工记秦无庐谓矛防柄竹欑秘其音转作卢而字作庐云
　　泽草芒种
　　周礼泽草所生种之芒种注者不知其解王氏农书云即江南之架田也架田一名葑田以木缚架为曲田系浮水面以葑泥附木架上葑即菰根也根最繁而善纠结上着泥土刈去其蔓便可耕种江南淮南二处皆有之东坡请开杭之西湖状谓水涸草生渐成葑田是也其田随水上下西东故南方有盗田然王氏谓葑田即周礼之泽草芒种未有据犹切疑之后读郭璞江赋云播匪艺之芒种挺自然之嘉蔬赋江而云芒种嘉蔬又曰匪艺又曰自然非葑田而何哉周礼之説因此可解而李善五臣注江赋亦未及葑田之事也遂详着之滇南亦有葑田名曰海篺
　　仆射
　　朱文公语録引礼云仆人师扶左射人师扶右即周官太仆之职仆射之名葢起于此以其朝夕近君后世承误以为宰相之号据此则射字音赦不当作夜音也
　　左个
　　礼记月令明堂左个北史李谧传左个即寝之房也○按即今之卷篷
　　玉者犹玉
　　大戴礼论夏商之季失政而未亡其辞曰疆蒌未人民未变鬼神未亡水土未氤糟者犹糟实者犹实玉者犹玉血者犹血酒者犹酒注糟以喻恶实以喻善玉以喻贤人言尚贤其贤血忧色也酒以喻乐言尚忧其可忧而乐其可乐意者政虽已失未至大乱孟子所谓故家遗俗流风善政犹有存者周礼疏云虽土崩而不瓦解虽板荡而不分亦是此意但大戴礼之文竒之又竒必老于文墨之处士也
　　须臾
　　仪礼聘礼速賔辞曰寡君有不腆之酒请吾子与寡君须臾焉注须臾言不敢久古者乐不逾辰燕不移漏故少顷之间皆称须臾须待也左传寡君须矣是也臾字从申乙乙屈也如今人请客云恭俟屈降之义今之所云俟屈古之所云须臾也解字必宜如此方畅本原
　　姑息
　　檀弓曰细人之爱人也以姑息注姑且也息休也其义殊晦按尸子云纣弃黎老之言而用姑息之语注姑妇女也息小儿也其义始明白合表出之
　　其日甲乙其日丙丁其日戊己其日庚辛其日壬癸
　　礼月令春其日甲乙以日行东陆也夏其日丙丁以日行南陆也秋其日庚辛以日行西陆也冬其日壬癸以日行北陆也中央其日戊巳以土旺四季之下日行黄道黄土属也至夏季谓之正旺日行牵牛之所起牛亦属土此其义也
　　条狼氏
　　刘歆逢王莽之恶欲以威劫羣臣遂伪作周礼云誓大夫曰鞭附于条狼氏夫刑不上大夫焉有周公制礼鞭挞大夫者乎此稍知礼义之所不为而谓周公为之乎歆其可胜诛乎
　　积竹
　　周礼注殳以积竹八觚建于兵车説文柲攒也毛诗竹柲考工记秦无庐史棘矜注皆以积竹释之徐铉説文注曰积竹谓削去白取其青处合之取其有力即今之攒竹法也
　　屋诛
　　周礼秋官有屋诛之文郑注曰夷三族也古者罪人不孥岂有夷三族着之令典古者屋诛葢汉人下蚕室之类耳郑瞀儒曲见误天下而陷人主得罪名教大矣
　　奸色
　　礼注红南方之奸色紫北方之奸色五方皆有奸色葢正色之外杂互而成者曰奸色犹正声之外繁手而淫者曰奸声也奸色即间色
　　浮筠
