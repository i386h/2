<!-- { "loadSidebar": true } -->
       淫妖倏忽从空作，欲火须臾平地焚。
       侬子同堂难折辨，阿妻对面不相逢。
       降魔原有真师祖，张公自此法名闻。
       
第五回 玄真女别亲下凡
   北天妙极星君自女玄真求佛之后，朝夕思忆。一日，夫妇并坐于堂，夫人问星君曰：“顷者彼妖为孽，吾女誓欲除之，虔诚拜佛，敦笃传真。心匪石而不可转，气浩然而不可当。去将数月，音无半纸，令人心如悬旌，意似骋马。”星君曰：“愿发于人，顺从于天。吾儿素心定静，此行必得无量之旨，诸天只在前头，吾儿归于悟后，何疑何虑之有。”议论未几，忽见真乘一马，随行一侍女，欣欣然得意而归。守门者传报星君，星君正欲命众出迎，真已到堂前，拜伏言曰：“儿别亲从师，虽非无事远游，第鱼雁之传，不为不疏，晨昏之事，不为不旷，论罪则有，望恕惟亲。”星君与夫人起而扶之曰：“吾儿心存济世，志切仁民。恶妖孽如鹰鹯之逐鸟雀，乐圣教如赤子之慕慈亲。仁人便是孝子，服劳奉养，未足为孝也。”真由是起而再拜，礼毕，侍立亲旁。星君问以去后之事何如，真语以王母孕育之元，观音传授之法，一 一言之。星君曰：“如儿所言，父母有再生之恩，慈悲宜终身之事。见物如见佛，可列香案，将盒祀之于上，以尽事师之礼。”当时灯烛辉煌，
香花馥郁；拜已毕矣，礼斯成矣。有西江月为证：
       朝佛去自西天，传法来于南海。修为只在此心专，何谓无量畔岸。
       匹马周流四海，一盒藏尽乾坤。从斯苦海有慈航，世获安宁景象。
   玄真自南海一归，数日之内，只在清虚堂坐一蒲团。一日，晨起梳妆，整理衣裳已毕，堂前请出夫人，跪禀曰：“父母寿考维祺，介尔景福，儿女之乐，莫斯为大。第人生既非鹿聚，处世必不匏拘。天下有道，固不与易，载胥及溺，亦当亟援。儿向之发愤者为妖，忘食者为妖，违亲远游者亦为妖。今妖未除，民遭涂炭，乃坐视其困而不之一救，不其前后为两截人乎？好救世而亟失时，可为智乎？儿欲暂离膝下，周流中界，遇害则除，逢福则造。愿以所学者见之施行，此生平之宿愿，亦天下第一等之树立。愿吾母恕不孝之罪而许之，儿愿毕矣。”夫人曰：“吾儿所欲遂之志，吾已知之，所欲行之事，吾亦愿之。第阴阳不一其路，神凡大异其气，汝既为阴也神，安得复为阳也人？既一受凡也气，又安得复行神也事？势不双能，事难胥济。况吾惜汝如珠，恃汝于杖，亲在天宫，儿游凡界，隔则为星渊之隔，别则为永世之别。无事思之而不可见，有故召之而不得来。母很无了，子情何如？”真再拜言曰：“是子之事父母也，晨昏不离，孝也；东西南北，唯命是从，亦不失为孝也。母有不忍离子之心，子岂有违母之意？但儿素谅吾母爱民之心，甚于爱子，故儿欲事亲以志，而不欲事亲以迹也。”夫人曰：“吾试思之。”真曰：“天下事一决无二，决三则思意起而反惑矣。”夫人曰：“吾不忍离汝，即汝父不忍离汝尤有甚于吾也。吾且告之，得其意之可否，以决从违。汝且归清虚堂去。”真仍嘱母日：“望母善为辞焉，倘父有不欲与去之意，母力解之。”母曰：“吾已知之。”真由是辞母入清虔堂，自咏一首云：
       母心之爱，于忍舍也。
       我心之坚，无可转也。
       鞠育劬劳，非敢忘也。
       辅世庇民，乃所愿也。
   夫人别玄真归后堂，闷坐沉思。欲不告恐拂女之愿，欲告又不知星君之意何如。告之而从，则不能安女身；告之不从，又不能安女心。躇踌未决。适有一侍女从旁言曰：“夫人，夫人，何见不定，济世利物，万古扬名，父母之愿，天地之心。”夫人曰：“言之是也。”适星君出讲道而回，夫人迎之于堂。茶札毕，夫人言曰：“顷君出论道，亦有何所得而归？”
   “道教多门，诸友所论。或宗虚无，或宗恬淡，或主寂寞，或主无为。独有普济星君所论济世之道，谓道若皆以虚无、恬淡、寂寞、无为为上，则天维何以张，地纪何以理？亦何所称为斡天旋地？大都出世济世，济世出世，此其道也。此论甚当吾心，甚合吾意。”夫人曰：“星君此心，何不见诸事？”星君曰：“吾居镇守之职，与敷布者不同也。”夫人日：“利不必皆自己出，以及人为恩。今君坐镇一方，故不能越樽俎而代庖。今有女玄真，心得真传，志存普济，何不遣之遍游中界，则彼之造福于民，是即君之造福也。民受彼之福，是即受君之福也。”星君曰：“吾女也，其舍诸？”夫人曰：“济民，公心也，爱女，私见也。不可以私而害公。且女意已决，君无阻之。”
   夫人即召玄真出堂。玄真拜言曰：“儿自叩佛以来，系四海安危于一身，视生民祸福在一己。恐迟一日则民多一日之忧，早一日则民受一日之赐。愿父母有命，儿当谨从。”星君曰：“吾才与母已熟议之，但不忍舍汝矣。苟汝志既决，当顺所为。吾闻天气生于东南，而成于西北，观福建兴化府莆田县有林长者，其家多行阴德事，安人蔡氏怀孕弥期，尔可往投其身，以应东南之生气，其成功则在西北矣。”
真再拜再谢，胸藏一盒，骑其铁马，向兴化投胎而去。有诗为证：
       诞产自玄天，庇民意已坚。
       精英弘毓孕，法力广无边。
       不羡逍遥乐，何嫌尘世烟。
       亲帏从一别，彻迹遍垓埏。
       
第六回 玄真女兴化投胎
   玄真女一别双亲，即离了玄宫，转过北大门。守门将吏盘之曰：“何方神女，来从何来？去从何去？愿闻所自，以报上帝。”真对曰：“吾乃北天妙极殿星君之女玄真是也。亲授观音之命，欲有事于中华，假道于斯，望执事转达上帝，路次步忙，难以礼见。”语毕，策马前行。将吏不敢阻当。
   真才离天门，顷刻间览燕、齐之胜概，历吴，楚之大观。西履羊肠，叹巴、蜀之崎险；东瞻沃野，羡闽、越之膏腴。入自闽关，则见武夷据上游之胜，剑浦截万派之冲．迨至大州，五虎南朝，白鹤北绕。开元为祝圣之场，鼓山罗揭晓之案。整整双门，出入有鸿儒；兀兀巍楼，往来无白丁。丝纶阁下文章静，钟鼓楼中刻漏长。访神姑于乌石之旁，谒文昌于鳌峰之上。低回留之，不忍去云。命驾三山，始驰驱江南下渡之野；驻跸大田，继优游横路蒜岭之区。石竹碧山，乃天造之奇观；九鲤大湖，成地设之胜境。一望江口，福莆之界限攸分，倏履涵头，莆阳之景物如画。观达观矣，止可止矣。
   真乃召当方土地而问之曰：“吾奉上帝玉敕，观音懿旨，为政九州，行仁四海，善无隐而弗彰，恶无纤而弗瘅。正者必蒙予庥，邪者必遭予夺贬。祸福不差，是非无爽。汝既为土地，乃守境之正神，凡诸境内，阳之为善为恶，阴之为正为邪，皆在掌记之中，此其职也，当一一明言，以便按察。”土地闻是玉帝天使，即再拜稽首，俯伏于地言曰：“小土地叨蒙玉帝差守此土，凡阴阳善恶邪正之类，逐日按其行事之实，申闻社令，转达城隍，遂付于直日功曹，使奏于皇天上帝。纵观此地，西控壶公，东望渤海，南接清源之境，北连五马之峰，自数十年以来，风调雨顺，境治民安。近自数月之前，有一凶孽，不知来自何方，潜于东海，以此风涛日作，海内不宁，商渔沉覆者无虑数十家，旬月定静者不能三五日，水滨居民苦之，虽日祈祷，而有不免焉者。”真闻之，仰天叹曰：“天何困此一方民，乃使妖孽而实迫处此也！”因谓土地曰：“汝为一境之主，何为不能驱除此恶出境，以安居民。乃坐视其民之死而不之救，于汝职分何？”土地叩首言曰：“水陆各一其司。某所职者，陆也。如有奸邪内侵，某所得面御之也。某之所不兼者，水也，即有巨奸魁恶，某所不得而知之也。”真曰：“近何如？”土地曰：“才三日之前，尚于南莆之南，湄洲之北，俄顷风波，覆没商舡数十只，幽魄葬于鱼腹，怨魂塞于穹苍。”真曰：“独无救护之者？”土地曰：“虽有欲救之而不能者，无有能救之而不欲者。”真乃叹曰：“吾自碧苑触心，至于西走南奔，为此妖故也。离圣人凡，为此妖故也。子亲重隔，为此妖故也。正恐寻之不得其踪，觅之而不知其影。今既见之，而固纵之，不如无见也。”乃问土地曰：“汝所辖境内居民有若干？孰为积德累仁？孰为横肆无忌？孰弥期将产？孰怀孕数时？可详言其实，以凭稽查。”土地禀曰：“凡兹境内，或有德，或无德，或将产，或未艾，某已值日簿书，容进案下，以渎尊裁。”土地由是退入堂内，急取善恶簿书并年月日时簿，递进于真。真一一批阅之，见簿内所书，有城南林长者孺人蔡氏，斋素虔诚，布施不吝，功日积而日崇，德愈修而愈厚，蔡氏怀孕将期，当生贵子。真乃命土地通报社令，使报城隍：“明日乃三月廿三，当于子时，日吉时良，可尽率境内大小神祗，统领部下所属官将，至期各到林家，前后守护，以听分发施行。”
   土地应诺，即时具牒，申报社令。社令知有真人降凡，急差土地先报城隍，随后亲见计议。土地得命，连步去报城隍。城隍忙整衣冠升堂。左右分班才毕，社令已到衙前，通报入见。令禀曰：“今日有北天真人，奉玉帝并观音菩萨旨意，降凡显圣，护国庇民。明日乃当于廿三辰时， 日吉时良，投胎于城南林长者家蔡氏夫人之身。差命通境大小神祗，各领所属官将，临期到家守护，以听分发施行。令既奉天命，不敢沉滞，敢报太尊，乞赐裁夺，谨如命行。”城隍乃言曰：“既是玉帝，观音之使，敢不尊奉。但分隔尊卑，不得私觌。今晚令尽令职，吾尽吾守，各以期至，毋误为上。”令应诺而退。
