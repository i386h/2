<!-- { "loadSidebar": true } -->
　　右忌说礼书三段注疏五段并三先生之说五段恭承先讳在近重感于心因録以示诸子侄而共致其孝敬焉庆元己未二月十日书
　　淳曰忌日者何亡者属纩之日也亡者爲何有祖焉有祢焉有旁杀之亲焉忌者孰忌之有子焉有孙焉有旁杀之亲焉然则如之何其忌之曰此天理之至人情之极出于其中秉彞之所不容己而非自外至者也盖昔者亡者于是日之亡也乃人道之大变爲子者卒然遇之如天之忽崩地之忽陷无所告诉正其笄纚徒跣擗踊哭泣伤肝焦肺水浆不入口之时其爲哀痛廹切之甚直欲与亡者俱亡而不复意有此身之存者也虽其所服日月之己竟而此心之慕终其身有不能己而况于是日之复临则其爲感动又将如何耶下而爲孙者若曽若及旁而若弟若侄由齐衰以至功缌虽其发于容体声音言语饮食居处衣服者其哀情有等级之杀要之当时于此则亦其遭变之始而痛于厥心者也岂以是日之复临独能顽无所动耶此圣人制礼因人情而爲之节文以是日爲君子终身之丧所以行乎是日者虽其全仪去古废缺不可复考而其遗言绪论犹间有存于檀弓祭义等篇如曰不乐曰不用曰不敢尽其私若简简乎一二语而其大义则固昭昭可推而见也夫亦岂止于若是而己哉夫亦岂徒然若是而己哉故君子爲礼于是日也必视诸丧之余以从事每事必变乎常衣必以素食必以蔬不御酒肉不接声色不敢他适不敢他举惟专有以致其事亡追逺忧思敬慕之诚然后爲情文之称中哀乐之节得性情之正而不失乎圣人之意也呜呼此文王以是日必哀事死者如事生思死者如不欲生所谓天理人伦之至而为万世法矣奈何世之人不复讲乎此动惟适己以自便上焉既无追慕之哀而一肆志于燕饮之乐若贺亡之爲下焉又无戒禁之敬而荡然无所不爲无所不之殆若安平无事者吉防紊乱常变混杂抑不思今日爲何日名之曰忌者其端原果何谓昔之斯辰其人果何爲而吾于是人又爲何属也顾乃忍焉若是寜不悖理伤义而类于无人心者欤其有笃于奉先者又不过精严丰洁为浮屠事祀非其鬼馈非其徒以爲是足以荐拔亡者而无憾而于亡者之前则荒忽防慢姑泛爲之一荐己则肆饮妄动又依然前之爲也展转迷缪同然一习莫有以爲非者有如近世先觉诸君子更相正订略有成说可举可稽其觉迷警谬之惠大矣某小子窃幸有闻斯义兹因祖讳之临适吾房之直其事恭承严父所録古今圣贤诸说命某释之以诏吾门内同奉祖先之人爲之慨然有感因发明于下方而请共警省焉呜呼凡我同祖其亦有以懋敬之哉某谨书











　　北溪大全集巻十二
　　钦定四库全书
　　北溪大全集巻十三
　　宋　陈淳　撰
　　说
　　宗说上
　　按礼经别子爲始祖继别爲大宗继祢爲小宗宗其爲始祖后者爲百世不迁之宗宗其爲高祖后者爲五世则迁之宗盖诸侯适子适孙常继世爲君自第二而下诸子不得祢先君而别于正适皆称别子其后子孙爲卿大夫则不敢祖诸侯必立此别子爲始祖而别子之世适则常继此别子之正统以主始祖之祭与族人爲宗爲其所尊宗谓之大宗子虽五世外与之絶服者亦皆爲齐衰三月及其妻同虽妇人不敢降是谓百世不迁之宗其别子之庶子又不得祢别子而自使其世适后之以主庶子之祭与昆弟爲宗谓之小宗子旁例而降之其第一世继祢者曰继祢小宗爲亲兄弟所宗爲服期第二世继祖者曰继祖小宗爲同堂兄弟所宗爲服大功第三世继曽祖者曰继曽祖小宗爲再从兄弟所宗爲服小功第四世继高祖者曰继高祖小宗爲三从兄弟所宗爲服缌自高祖外五世则无服祖迁于上而宗易于下是谓五世则迁之宗虽别子兄弟五人其爲宗法皆然大宗一与小宗四爲五小宗五世外虽己迁而复统于大宗更百世未尝絶故鲁人有同姓死以其疏逺而弗吊子思以爲无恩之甚引夫子答季孙之言以正之曰继之以姓义无絶虽万世而婚姻不通也此大小宗之定说也不惟公子之爲然或异姓公子之来自他邦别于本国不来者亦谓之别子及庶姓之起于是邦别于隐沦不起者亦谓之别子其继世爲大小宗法一与此同不惟公子继世之后爲然其在当时或先君之子今君兄弟等辈上不得宗君下又乏爲后世之宗不可无人主领则亦比附大小宗法以领之国君之同母弟适夫人所生者谓之适昆弟其庶母所生者谓之庶昆弟皆先君之子俱谓之公子而在士大夫列者固有相宗之道焉君必爲此公子士大夫之庶者立此公子士大夫之适者爲之宗使之宗之若有适母弟则使一人爲宗以领公子死则公子爲之齐衰九月其母则小君也爲其妻齐衰三月礼如大宗更不立庶昆弟爲之宗是谓有大宗而无小宗君无适母弟则择庶昆弟一人爲宗以领公子死则公子爲之大功九月其母妻无服礼如小宗是谓有小宗而无大宗或公子惟一无他公子可爲己宗而亦无他公子来宗于己是谓有无宗亦莫之【阙】此乂大小宗之变例也爲宗子者在大宗所主始祖别子之祭小宗所主小宗祖祢之祭其为体甚专宗子压族人于外宗妇领族妇于内其权爲甚重而族人所以只事宗子者其礼又爲甚严冠娶必告丧练祥必赴虽贵富不敢以入其家必舍车徒于外有归器衾裘车马必献其上而自服用其次非所献不敢以入其门若富具二牲必献其贤于宗子夫妇皆齐而宗敬焉终事而后敢私祭爲支子者不敢干其祭或宗子有疾而当摄则必告而后祭若宗子爲士庶子爲大夫则以上牲祭于宗子之家祝曰孝子某爲介子某荐其常事若宗子无罪而去国则以庙从或有罪去他国庶子爲大夫而居则祝曰孝子某使介子某执其常事其辞于宾则曰宗兄宗弟宗子在他国使某辞或庶子无爵而居则望墓爲坛以时祭及宗子死必告于墓而后得祭于家称名不言孝所谓摄主又不敢备礼不厌祭不旅不嘏不绥祭不配不归胙或有殇与无后则从祖附食庶子不得僭祭之及不得僭爲长子斩凡拳拳于宗子若是其敬者何哉皆以尊先祖之正体而不二其统一人情之所趋而不背其本也惟其如是故上有以事祖祢而尽尊尊之义下有以合族属而笃亲亲之恩是虽厯世代愈逺分枝系愈蕃而人知宗所自来本支昭穆不乱而宗庙常严家有宗党时相接长幼疏戚有纪而骨肉不离自国姓达于庶姓通天下无二礼则通天下无二俗如小记所谓序昭穆别礼义而竭人道白虎通义所谓长和睦通有无而纪理族人文王世子所谓孝弟之道达君臣之道着邦国有伦而众向方大传所谓社稷重而百姓爱刑罚中而庶民安财用足而百志成礼俗形者皆于是乎见则其立宗之効固不甚大矣哉此有周而上王化之所以爲盛礼乐达于天下道德一而风俗同者其大纲目端有在乎此也
　　宗说中
