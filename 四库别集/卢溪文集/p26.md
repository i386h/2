<!-- { "loadSidebar": true } -->
　　伏审令嗣学士校艺兰闱登名桂籍士夫传播闾里交欢恭惟某官敎子惟以义方积善必有余庆材兼文武谋赞钧衡昔隐渔樵能通天下之务旋陞馆阁复运幄中之筹词锋当一座之鼓旗名誉振四州之草木金门赐第首防先帝之知玉帐谈兵独出诸公之右是知善治狱者门闾可大能活人者子孙必封定国果侯信于公之隂德于陵有子表杨氏之庆门岂惟荆楚之材多奇固知川岳之宝不匮可并东京之名族何惭南郡之先贤龙虎同登尽天下英雄之异选风云千载当国家宗社之中兴廊庙竦闻家声益振某恨居谪籍阻造台庭徒怀贺厦以驰诚莫获鸣靴而下拜















　　卢溪文集巻三十八
　　钦定四库全书
　　卢溪文集巻三十九　　　宋　王庭珪　撰啓
　　贺刘舍人啓【才邵】
　　伏审荣膺鳯检进立螭防竦观左右之班喜用文章之士缙绅共庆党友增华恭惟某官连中异科早升华馆石渠兰省遍更唐清要之官玉辂鸾旂新造汉官仪之盛由是擢登近职得亲日月之光益简上心即正丝纶之命珥笔赤墀之下授词清禁之中岂惟论思注记以尽其忠要令润色诏诰以观其效故得奉孔甲盘盂之学防太史金匮之书用记中兴焜燿升平之典协成大议潜资翰墨之功竚陟台衡副瞻朝野某卧疾江海阻庆门墙【阙】
　　回周舍人啓【必大】
　　伏念政和造士同上丹梯者七百人璧水状元并试赤墀已五十载仰先贤之盛德又再世而登科望高门如崛起于层霄故尺牍无阶逹于记室以茅檐瓮牖之士希金马玉堂之英宜其仰慕之勤常恨趍承之晩敢图高义先损诲函曲加奬引之词俾获攀附之托追讲昔年之好独高前辈之风恭惟某官连中异科亟升华馆声彩动倾于四海词章突过于三都丹青一代之言鼓吹六经之防暂丐闲于琳馆恐追急于锋车久慕高风便欲曵裾于门庑纵闻急诏犹当倾盖于路傍竦企之诚敷陈莫既
　　贺向提刑啓
　　伏审光奉宸恩肃将使指陞麟阁藏书之府耀绣衣持斧之权公道遂行贵名愈白某官堂堂汉相之后挺挺祖风之英秉直节而不回衔久寃之莫诉羣犬吠月方虞口吻之哗多士呌阍忽动冕旒之听朝纲复振舆论亦伸一方斗绝之荆蛮累岁蟠拏之冦盗人犹愁瘁狱有寃声宜得恢博之才领此澄清之任羌夷杂处常忧役死于兵戈老稚相携复见太平之官府想闻誊报已耸懽声某卧病江干心摇云表莫陪贺列徒切忻悰
　　回路知县啓【植】
　　伏审光膺纶命出宰花封境内衣冠企听风声之美山中父老喜闻车马之音某官国器宏深德名高远门地东京之望族风流南土之翘材尚亏九仞之山聊试一雷之士汉庭下诏先崇师帅之官言偃操刀必扳歌之誉某养疴林野占籍侯邦老景侵寻余生濩落窃有隂云之幸宜深贺厦之诚赖高贤之可依略病夫之苛礼飞藤缄而先及落蓬瓮以增辉感悚之诚敷陈莫罄
　　贺赵叅政啓
　　伏审初被锋车之召即日戒严入叅钧席之荣羣情久协华夷耸听庙社增欢窃以自国歩艰难以来居朝廷辅弼之任欲恢复者屡矣而罢去者纷然要必有非常之人乃能任中兴之事恭惟某力扶宗祐忠结主知常系天下之安危蚤冠枢庭之宥密上前议论人惊台谏之风霜阃外藩宣威振江南之草木遂跻柄近必致时康望南山之维石岩岩允符舆颂瞻北斗之台星两两焜燿阶符定支大厦于将倾要观王室之再造永怀盛事夐异常情
　　代上万俟叅政啓
　　仰高千仞敢陈湖海之私承乏一涯弥阔门阑之望人在风尘之表位如霄壤之殊既阙扫相君之门岂敢问记书之室伏念某智不周物才无过人于仕版者几二十年书于课最者亦六七考徒知小谨畏县官之简书岂有长才动众人之耳目向者飘蓬湘汉祗役荆蛮尝从事于车尘马足之间复摩肩于故吏门生之后岂徒应奉记半面于开扇之时尚有孝基识此郎为昻霄之士吹律或加于寒谷逢春决望于嘘枯某官柱石擎天忠精贯曰交欢隣国措天下于泰山之安委质本朝任王室如九鼎之重遽抗章而解政实辞宠以便安人望还朝泥方在冶孤根荏苒尚资披拂之荣铩翮摧残更动翻飞之念方炎晖之在仰福履之攸宁愿观晋马之来庭重整乾纲而作辅四方所属万口同音
　　贺广东向经略啓
　　伏审光被恩纶还陞秘职番禺聨帅盖自古之雄藩旄节宣风实当今之重寄除目一下公道始行恭惟某器博而用无不周名髙而实亦自称非独能绍相门之大业常自任以天下之奇材稽之羣言久当大用属以痴儿秉政哥奴弄权五百载遇时之休明小人何其未靖二十年置公于闲散君子为之不平忽起江湖骤持斧钺南商北宦防五岭之舟车大纛髙牙控百蛮之襟带宜须杰士殿此大邦傥非圣主之搜才岂复贤臣之得路聊偃息于藩翰行入侍于岩廊力苏疲疗之民协赞升平之治某恨登龙之路远顾贺燕之诚深其为忻愉未易敷罄
　　与陈朝散啓
　　连甍万室悉瞻刺史之天积粟千箱实富扬州之地当交广椎埋之出入系舳舻转漕之盈虚故兹巨人展此剧郡恭惟某斗间异气天下奇材忠孝萃一门之弟兄议论作诸儒之口舌宏文大防耸台阁以风生奸夫盗儿闻姓名而胆落今者盘错已割匕箸自惊吏迹不到于闾阎贪夫自投其印绶里无喧雀耳絶鸣枹喜闻桑梓之邦覩此神明之政盖何武之为二千石好奬称进士之贤而李白不用万戸侯但愿识荆州之面官箴有守墙仞益髙拜伏末由企瞻徒切
　　囘陈主簿啓【谟】
　　伏审荣登桂籍暂佐花封上马缀行方看英雄之入彀跨驴入境聊为鸾鳯之卑栖遥闻风声即瞻履幕某官书读万巻笔扫千军早得隽于词塲久钦名于江表茍非有驰骋词章之气当万人之勍敌则何以飞腾霄汉之上取一枝于桂林跂仰声猷未遑缄问敢期谦德先损华牋重以好词饰其朽质光生蓬荜兼收照乗之珠气射斗牛复识丰城之劒敢不因而下拜又当藏以为荣虽衔存记之诚实重疎顽之过宁无愧惕尚赖庥光
　　囘孙县尉啓【楙】
　　生同翼轸之野久服高名夜见斗牛之光知为异气未遂叅承之愿阙驰欵啓之音某官学探本源声高艺苑鹏飞万里初乗南海之风笔扫千军早折东堂之桂暂迂黄绶来靖绿林宁怀小禄之私更试大儒之效精通博雅毎窥锦绣之文深切着明愿见经纶之业某侵寻暮景濩落余生徒怀共月之明尚阻披云之覩奉诲函之先辱觉蓬室之增辉感竦交怀颂言莫究
　　回刘主簿谢及第啓
　　伏审造廷待问发防决科岂惟党友之华盖亦乡闾之盛某官久籍时誉得隽词塲不有孤峯絶岸之文岂预千佛名经之选鸿都造榜收一时覉旅之遗材万乘临轩喜天下英雄之入彀竚观贤业以济中兴敢辱华牋尚及衰朽
　　回刘解元啓【亮采】
　　伏承宠访兼惠长牋窃审校艺棘围争锋笔阵破石取玉难逢至妙之工披沙拣金果见非常之宝里闾共庆党友增华某人先辈秀出儒林声腾学海会四方英豪而角试当一路贤能之选锋士皆焚砚以惊降俗亦望风而竦听岂但读五千巻而入此室固尝叹二百年之无此诗览黄绢防妇之好词真干将镆鎁之利器非精深律切何以至此亦气质浑厚乃能为之盖縁设声律词赋之科于以取卓荦魁梧之士公等自奋吾侪预荣幸无凡鸟以题门仍获灵蛇之在握正乏双金之报徒为什袭之藏尚喜占星久识冲天之意粗能别宝请无按劒之虞敢不共推月旦之评以庆得人之盛
　　回李祖文谢解啓
　　窃伏一乡之评久淹贤业始预广塲之选列贡天朝恭惟某人才过千人辩雕万物学有师法识造渊源吮嗽百氏之精华言论六经之鼔吹孰不惊降而焚砚士皆竦企以瞻风笔扫千军复见少陵之咏壁立万仞可畏嘉谟之文是宜梯身防脚于云霄指日挥毫于殿陛岂期陋巷过辱高轩粲然赠我以金刀何以报君之玉案牋縢厚礼蓬瓮生辉感愧良多敷陈罔既
　　囘萧解元啓
　　窃隣里闬每钦闻誉之髙坐隔溪山阻奉笑谈之乐偶以临流送客假道仙乡逆旅披风髙情倾盖继辱缄縢之坠获披锦绣之文仰厚德以增惭出奇书而命防顾无雄笔敢忘雌黄某人夙蕴英才晩成大器久着士林之望屡随乡老之书指取巍科行观射防即日炎薰在德履弥新
　　頔子定婚啓
　　名髙异姓初非秦晋之侔再世为姻实并王刘之系事当修好礼属问名伏承某人小娘子淑德防成令仪秀出某男某教虽以义人未之奇谓王郎子生天壤之中才容莫称而王夫人有林下之气风韵素髙宜从坦腹之言岂假驻车而语不忘雅契觖靡异词
　　詹孙定婚啓
　　不揆寒微之族素钦髙大之门宿有契缘敢求婚对某长孙某学初闻礼志欲昻霄伏承某人小娘子防有令仪早勤保训愿缔丝萝之契宜埀金玉之音察其坦腹之在牀许以齐眉而举案勿谓非吾偶也輙渝秦晋之新盟毋烦更物色之自是潘杨之旧好期于德请靡有不从
　　澹孙定婚啓
　　闻公选壻谓东牀有坦腹之儿属我问名得青桂近嫦娥之女不揆蓬蒿之室素钦忠义之门久接英游敢求婚对伏承某人小娘子早从姆傅秀出闺门而某孙某学始趍庭室无举案方卜苹蘩之助用为祢祀之光黙符设席之求不待驻车而语谨因媒氏恭听佳音




　　卢溪文集巻三十九
　　钦定四库全书
　　卢溪文集巻四十　　　　宋　王庭珪　撰
　　卢溪读书堂上梁文
　　儿郎伟四壁徒立本为埀钓之区三径未荒就筑藏书之室即刘令公之别馆乃欧阳子之故乡城郭犹存山川不改化烟墟为乐土亦先人之旧庐冠盖如云识乌衣马粪之巷风流异世有青箱鳯阁之名卢溪处士江湖散人山谷遗叟初无五亩仅如顔子之居有此一区便是扬雄之宅岂须金椀玉杯之号况非芸辉绿野之雄但有轩楹可延风月高冠赤帻敢贪西壁之金古井丹砂益荐老人之寿听余善颂助尔欢声
　　儿郎伟抛梁东天开丽日照梁红举头忽见金乌近更觉长安在眼中
　　儿郎伟抛梁西蕙帐风清待鹤归五色大云遮洞口山人不用勒铭移
　　儿郎伟抛梁南门外人归响辔衔报道诸生新及第来骑白马着青衫
　　儿郎伟抛梁北溪上东臯雨初足三节滩声夜半来梦回写作升平曲
　　儿郎伟抛梁上宴坐图书满方丈戸牖门庭着笔牀文章戏作三都様
　　儿郎伟抛梁下古郡江山元似画明月清风不直钱霜松雪竹兼宜夜
　　伏愿上梁以后羣犬息吠怪鸟不鸣君子得舆从兹奠枕小人安分不复跳梁乐此邱园足避风尘之地烦他父老更高里闬之门
　　安福县防上梁文
　　儿郎伟西晋雄藩东吴旧壤郡楼相对犹名经史之斋父老流传云是大康之郡风声未泯城郭犹存冠盖如云时迓天边之客言谈弥日光余江左之风可不高决事之防远引回廊之序山川环绕动气象以生光民吏争趍拂旌旗而改观势若虹蜺之夭矫雄秉柱石之瓌竒山出晴云地增胜槩可无善颂用助欢声
　　儿郎伟抛梁东画栋飞檐出半空百里烟霞迎晓日万家帘幕卷清风
　　儿郎伟抛梁西西湖官柳防长堤未羡河阳花满县只今桃李自成蹊
　　儿郎伟抛梁南钲鼓无声白昼闲耕罢牛眠烟雨里夜阑渔唱水云间
　　儿郎伟抛梁北如今令尹真侯伯路人犹指县衙庭便是当年史君宅
　　儿郎伟抛梁上寅陂新筑隄千丈未说秋成大有年且看麦垅摇青浪
　　儿郎伟抛梁下四靣溪山如罨画罨画光中听鼔声修梁夭矫如虹驾
