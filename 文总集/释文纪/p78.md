<!-- { "loadSidebar": true } -->
　　嗟尔名徳超然有晖五尘夙离三修允依戒珠靡缺忍铠无违智灯含景慧驾驰騑若韬山金如苞海寳徳迈西河声逾东道伊寺倾盖于彼朱方不期而遇襄水之阳掩此方坟悠哉泉下郁郁翠微辽辽平野薪尽火灭归真息假
　　浄居寺法昂墓志铭
　　篠簜含耸兰荪表质甘露已凝智泉斯溢顿辔中衢息棹脩渚隟陋白驹藤縁黒鼠同志酸伤交朋哀楚
　　锡杖铭
　　妙饰嘉灮游圣振灼排空雾转腾云凤跃永异玉神长逾金错【并艺文类聚】
　　庄严旻法师成实论义疏序
　　夫事秉文辞理通气象涉之者尚迷求之者或踬是以问经于扬子且云不习奏古乐于文侯犹称则睡厯校清台夀王之课不宻气现牛南昌之地或爽况乎慧门深邃入之者固希法海波澜泛之者未易自使河济混淆魔尘纷紏皎皎毒霜童童苦树善田之苖不吐意华之彩讵发无常之楼互起闇室之火无晖是以餐蜜挫糟俱珍异论持牛卧棘竞起邪宗自佛日团空正流荡垢手擎四鉢始乎鹿园之教身卧双林终于象喻之説含生弗等开塞之义因机感受不同浅深之言或异处处散説本应根縁有不次第各随羣品金棺已掩旃檀之炭无追乳池且涸白防之灰斯尽迦叶入定欢喜智灭末地之报已终优波之身且谢于是五部横流八干起执寻源既舛取着尤别四相乃无常之刀三聚为苦家之质习续不断称为集谛无有为体介然可求等智能断罗汉犹退岂啻千里之舛义起毫厘三豕之书谬符晋史北辕趋郢木末搴蕖譬乎服子论丘利害不识胶柱鸣瑟燥湿无变自佛灭之后八百余年中天竺国婆罗门子名诃梨跋摩梁云师子铠四种围陀在家必习三品慧藏入道弥通师事达磨沙门事均反啓于是叹微言之已絶伤頽风之不振抗言动论以朱紫为先发意吐词必泾渭由已于是标撮领防商防异端删夷浮诡搜聚贞实造百有二品以为斯论成则据文实则明理举成对壊称实形虚欲令毗昙外道二途皆废如来轮主两理兼兴若夫龙树马鸣止筌大教旃延法胜萦缚小乘兼而总之无逾此説故华氏之王于兹顶戴楼佉外道结舌无辞百流异出同归一海万义区分总乎成实岂止鼓腹湼槃旗靡辙乱鸡鸣真谛防精掩色多歴年所复寡英才粤我大梁炎图啓运皇帝含天包地之徳春生夏长之仁以本誓愿率化斯土梵轮常转三寳现前甘露聿宣四部无厌有庄严旻法师羽仪鸾凤负揭灮景深以通志神以知来其迹同凡其源莫则故以心包四忍行合三空慧比文殊如善吉总持均阿难之徳乐说有富楼之功思媚我皇起予正法宣此论大盛乎京师负笈争趋懐铅来逺无劳冠军之势自倾卫客固有华隂之徳人归成市拟仪舍卫起迈泗洙西闗自耻南宫不竞湘宫寺智蒨笔札之功不殊法汰之报安石清辩之妙何止道林之折子猷凡如十巻勒成一部法师大渐深相付嘱岂直田生之亡独卧施雠之手马公之学方由郑氏而陈其义云
　　八闗斋制序
　　夫五宅易昏四流不泊业动心风情漂爱焰自非识达真空照灵珠于难晓神縁妙境蓄慈根于未化无以却此四魔登兹十善今列筵肃静髙宇闲邃香吐六铢烟浮五色目对金容耳餐玉韵无容使情縁异染形不肃恭类倚于鸳宫同力于羊角宜制此心虵袪此醉象立制如左咸勉听思谨条八闗斋制如左睡眠筹至不觉罚礼二十拜擎香炉听经三契一出不请刺罚礼十拜二出过三契经不还罚礼十拜三邻座睡眠维那至而不语者罚礼十拜四邻座睡眠私相容隠不语维那者罚礼十拜五维那不勤听察有犯制者不即糺举为众座所发觉者维那罚礼二十拜擎香罏听经三契六白黒维那更相糺察若有阿隠罚礼二十拜七听经契终有不唱赞者罚礼十拜八请刺无次第罚礼十拜九请刺白黒刺有误者罚礼十拜十
　　唱导文【在藩作】
　　夫十恶縁巨易惑心途万善力微难感灵性是以摩钳赴火立志道场萨埵投身必之妙觉众生积染流浪不归苦海易沈慈波空荡渇爱与生死共门无明与结网同路各趣百非纒兹四苦人思戮力昭彼三明是以如来因机致化如大医王随病施药当今皇化之基格天网地扇仁风于万古改世季于百王覆载苍生慈育黎首天涯海外奉道餐风抱嗉吹唇含仁饮徳民无贤肖爱均一子众等宜各克己丹诚澄心慊到奉为至尊敬礼娑婆世界释迦文佛欢喜世界旃檀徳尊水精刹土月电如来寳明世界山海慧佛奉愿圣御与天地比隆慈明与日月齐照九有被康哉之泽八方延仁夀之恩玉烛之美日着遐方击壤之歌遍闻天下敬由心起五体所以外恭情发于中六识所以单到故一善染心万刼不朽百灯旷照千里通明凭法致安积善延庆今日幸遇兹训诱岂得不罄竭心途奉为皇太子敬礼东方寳海南方灯明西方无量夀北方相徳奉愿离明内映合璧外和玉震云浮金声海镜日朝顔色四善流风既擅温文之徳实着监国之重苍生饮徳有识餐仁燮和内化事炳周经讃徳含章训髙惇史故以配正奉天表七教于仁徳宣风缉惠阐六服于温慈各宜摄心奉为贵嫔归命敬礼五十三佛三十五尊当来贤劫千见在百七十奉愿月相与万善同休金声与四时并祐兴七觉以炳照冏十智于常乐闺守奉仁宫储钦徳晖同叠璧焕若昆琼盖闻嵩髙惟岳作屏皇家宗子维城克固磐石所以戚均鲁卫任等萧曹三台正席坐而论道九棘勤王恪居连事宜各运心奉为临川安城建安鄱阳始兴豫章又南康庐陵湘东武陵诸王家国戚属六司鼎贵归命敬礼舍利形像菩提妙塔多寳踊现释迦碎身奉愿心镜凝深身清岳峙克隆帝祉永茂皇枝众各一心归命三寳三界异术五道分迳天人植业各归一果鬼神牵报事炳防途十善华果既乖正力五浊烦心弥多恼累虽复聪明正直三牲之祀未亏隂阳不测六根之滞犹染众等宜各露诚逮为天龙八部护塔善王乃至修罗八臂摩醯三目尽为敬礼尊经正典清浄波若究竟湼槃法华防一之文浄名不二之说愿一切善神永断无明长遵正本卧处寳宫坐甘香积帝释渊广泛般若之舟浄居深沈驾牛车之美泽及三界明照四天大悲拔苦事炳前经慈与乐义髙名训是以灵权降迹出没不同菩萨位懐显晦多术无邉剧恼扇八苦于修途有缚纒情绕六趣于危道金鎻玉牀犹念解脱雕珠饰绮不及涂中至如飘飖热风沧浪氷水暗室千重黒城百仞铁轮碎骨铜柱焦肠伤出刀峯横抽劒锷如斯众苦尤为险脆一息不追则万劫永别刹那暂断则千代长离相与共托阎浮泡生幻处危脆之质有险蜉蝣风电之驰诚难可驻况复三相并蹙二鼠攒危毒箭恶蛇尤为可畏庶凭正法拔兹累染长享百福永断六尘对至无强唯佛可恃今为六道四生三途八难慈悲恳到一心遍礼十住菩萨三行声闻礼救世观音献盖寳积西方大势东国妙音四辩浄名二土螺髻珠顶善宿弥勒文殊金刚藏解脱月弃隂盖常举手十大弟子五百罗汉愿囹圄空虚疾恼消息城中百县方外千城凡在幽执一同寛荡人协覆蛇俗化匡蚁类服鸩之不死同拔劎之无伤舍生不缕转死自温渭桥日饱翳桑无饿打塞三涂填碎地狱破魔兵众壊生死军阎罗发十善之心牛傍啓五戒之业如鱼少水若鴈穷林一聴法音即舍秽质人运五体归命三寳
　　千佛愿文
　　盖闻九土区分四民殊俗昏波易染慧业难基故法身寂镜有照斯感涤无明于欲海度苍生于寳船或轻慈导舍薄笑牵悲曲艳口宣斜灮顶入自鹿树表灮金河匿曜故像法众生希向有形虽千圣异迹一智同涂弟子某甲久没迷波长流苦沫不生意树未啓心灯而盖生一念敬造千佛虽复无上无为极相难辨非空非有妙智谁观而绀发日灮莲眸月面庶可长表诚敬永寄心期
　　四月八日度人出家愿文
　　弟子萧纲以今日建斋设防功徳因縁归依十方尽虚空界一切诸佛归依十方尽虚空界一切尊法归依十方尽虚空界一切圣僧窃闻湼槃经言身如画水随画随合是身不浄九孔常流凡夫愚人常行味着愚痴罗刹止住其中又如瑞应经言沙门之为道也舍家妻子捐弃爱欲断絶六情守戒无为其清浄得一心者则万邪灭矣一心之道谓之罗汉声色不能染荣位不能屈难动如地以免忧苦故知出恩爱狱薄俗为难善来比丘其福深重弟子以此因縁今日度人出家愿一切六道四生常离爱欲永拔无明根削遣闇惑心修习般若慧足践轻轮之光口说悬珠之辨被忍辱铠秉智慧刀乘菩萨车坐如来座结纒披解顶相灮明戒因清白后报尊重所有果业皆悉胜出受持法藏为佛真子一切道行皆悉能行一切大誓不休不息仰愿十方尽虚空界一切诸佛仰愿十方尽虚空界一切尊法仰愿十方尽虚空界一切圣僧咸加证明又仰愿十方尽虚空界一切诸天仰愿十方浄虚空界一切诸仙仰愿十方尽虚空界一切聪明正直守护一切善神又愿今日见前幽显大众咸加证明今日誓愿使弟子萧纲得如所愿满菩提愿一切众生皆悉随从得如所愿
　　六根懴文
　　今日此众诚心懴悔六根障业眼识无明易倾朱紫一随浮染则千纪莫归虽复天肉异根法慧殊美故因见前境随事起恶今愿舍此肉眸俱瞬佛眼如抉目王见浄名方丈之室多寳踊塔之瑞牟尼鹫岳之灮弥勒龙华之始常逰浄土永步天宫耳根闇钝多种众恶悦染丝歌闻胜法善音昬然欲睡聴郑卫滛靡耸身侧耳知胜善之事乐之者希滛靡之声欣之者众愿舍此秽耳得彼天聪闻开塔闗钥之声弹指謦咳之响诸佛所说悉皆总持香风浄土之声寳树铿锵之响于一念中怳然入悟鼻根过患弥复顽嚚耽染六兰流连百和郁金易着檐卜难排虽复一薫一莸叶性难遣空中海上弥不自觉至如雕罏在彼翠雾飞烟识染相牵弥生织累所以蝍蛆甘带自谓馨香乌鵶嗜鼠不疑秽恶今愿舍此鼻根得彼天受振裳躧步跨栴檀之迥林提囊拭鉢捧香积之寳饭长离秽浊永保清升舌根障重染恶尤深毒刺争兴恶虵竞起既贪五黄六禽之防又甘九鼎八珍之味所以焚山破卵涸水枯鳞鼋臛不斟有染指之过羊羮不及致入阵之苦虽复防鹿胃犹不称甘凤肺龙胎更云不美虽罗鼎俎未必皆尝在彼众生于命巳酷或复闲朋乱友破俗伤真变紫夺朱反白为黒所以谗言三至曾母投杼端木一说越霸吴亡故知三寸之舌未易可掉驷马既出于事难追愿断烦惑入清浄境既同阿难乞乳之讥又等浄名寂黙之致餐禅悦之六味服法喜之三徳形恭心到永趣菩提身根顽触唯贪细软质体尘碍不重戈矛莫不爱我轻他陵人傲物纵此裸虫不羁醉象六尘四倒自此而生五盖十纒因斯而致所以象簟清润遨逰于夏室重衾狐白温煦于冬房结驷广厦动静必安鹢首翠楼去来有托所以三业之过出自机闗四大假成岂有真我愿舍此画瓶得彼金色浄寳珠之法饰照瑠璃之慧体长归五分永等十身意识攀縁其罪山积险同梦幻譬若猴猨悬镜髙堂一念难静走丸索上百虑先驰至如二十五有纷绕不息九十八使惊骛无巳所以灰心灭智行拔于三乘风禅露饮道髙于六度今愿断此意根祛累斯尽心当恬怕洞照无生一切众罪悉灭俗门三界异途归之真域懴悔巳竟诚心作礼
　　悔髙慢文
