<!-- { "loadSidebar": true } -->
　　却说尚书郎郭璞，因母死居忧，去职在家，将母柩榇下葬于暨阳，近河漫水百余步，当友人王用谓璞曰：“君何葬母地近河，他日洪水漂荡，则母骸将为鱼矣！”璞曰：“卿不必忧，不久当即为陆矣！”用不信，后因洪水走推，别处反沙涨，去墓十里皆为田。　　于是用深敬之。因父棺未埋，亦请郭璞代他择吉安葬。璞与择地，葬其父后郭外东陵龙耳上。埋讫，私谓王用曰：“其地甚吉，不出三年，当致天子相问也！”时明帝闻知郭璞尝与人择葬，吉效如神，尚未深信，乃自微服装作庶人，引从者私出宫门，来观其所葬之地如何。恰好来至东陵，遇王用扫坟，帝问曰：“此坟谁替你择葬？”用曰：“乃是郭璞。”帝佯吓之曰：“何以葬于龙角？此法当夷族！既是璞葬，有何吉应？”　　用曰：“郭璞道此葬龙耳，不出三年，当致天子也。”帝曰：“出天子耶？”用曰：“当致天子问耳！”帝异其效，乃归宫。　　次日，诏郭璞起复，以为尚书郎，凡事皆与议之。　　璞素与桓彝友善，彝常造之，或璞在厕间，便入相见。时值岁除，璞穰灯知来年有大难。至正月，欲行掩法，怕人窥见，正在厕间请祝，彝又至，璞曰：“卿来他处自可，但不可厕上相寻耳。若相寻，必客主有殃。”彝笑辞归。旦，璞在厕行掩法，彝饮得大醉，诣璞家，数寻不见。至厕果遇璞正在厕行掩法。彝窃而观之，见璞裸体披发，口衔刀，设醊回首，忽见彝在，抚心大惊，出曰：“此天命不可逃也！吾每嘱卿勿来厕间，反更如是，岂但祸吾，卿亦有殃不能免！”彝听言被吓，酒已半醒，因曰：“我被酒误矣！”二人歔欷一回，各别去。是岁璞因王敦反被害，后彝因苏峻反死。　　史说璞撰前后筮验六十余事，名为《洞林》，又抄京、费诸家要撮，更撰《新林》一篇，《韵》一篇，注释《尔雅》，又注《三苍》万言、《穆天子传》、《山海经》、《楚辞》，并所作诗赋诔颂，亦数万言，皆传于后世。　　却说后赵右长史张宾卒，后赵王勒哭之恸曰：“天不欲成吾事耶？何夺吾右侯之早也？”因谓文武曰：“张宾阔达大节，谋无不中，算无余策，成吾业者，宾之勋也。虽子房、萧何，不过其才耳。卿辈年齿与朕等辈，惟有侯年少，吾欲托以后事，不期如此天灭，使朕心腹崩裂矣！”言讫，又泪如雨，亲往吊祭，哭之而归，以程通代为右长史。勒每与遐谋议，有所不合，辄叹曰：“右侯舍我去，岂非酷乎？”因是流涕弥日矣。　　肃宗明皇帝太宁甲申元年三月，后赵王勒使桃豹、孔长等寇彭城、下邳等，徐州刺史卞敦退保盱眙，王敦欲谋篡，使人讽朝廷征己，明帝举手诏征之。敦遂徐移镇姑孰，屯芜湖，以王导为司徒，自领扬州牧。敦欲为逆，弟王彬谏之甚苦，敦变色，目左右将杀之。彬正色曰：“君昔岁杀兄，今又杀弟耶？”　　敦乃止之。　　

第一五十回  王逊怒甚冠裂卒

　　却说成王李雄，使李骧率兵五万，来攻宁州。刺史王逊已知，遣将军姚岳领军三万拒战。　　次日，二军相遇，交战不十合，成军败走。岳催军追至泸水而还。回见王逊，逊以岳不穷追李骧，乃大怒鞭岳，怒甚，冠裂而卒。　　逊在州十四年，威行殊俗，士民得安。于是朝廷已知其卒，诏以其子王坚为宁州刺史，代领其众。　

第一五一回  平先以众击陈安

　　十月，赵王刘曜占据陇城，遣将军平先率劲骑十万，前来陇右讨陈安。赵军至陇右，陈安引兵迎。其时，安身骑高头骏马，左手提七尺钢刀，右手执丈八蛇矛出阵。平先亦身骑黄骠马，手持点钢长枪，出与陈安搏战。三合，胜负未分。次日，二人又战，当平先与陈安一来一往，无有胜败，三番四复，没有输赢，看看战了五十合，陈安以丈八矛用力刺着平先左胁，被平先用手一接，夺住一扯，把陈安扯落下马，平先见安落马，便执其矛来刺，安弃马步走，走至涧曲，被平先拍马追着斩之。　　杀散余兵，方令鸣金收军，回长安去讫。　　其时赵王曜不抚士众，专与嬖臣饮博，而陈安在陇右，爱惜士卒，法令严明，今战死，故陇上作歌痛之曰：陇上将士有陈安，躯干虽小腹中宽；爱养士卒同心肝，蹑骢交马铁锻鞍。七尺钢刀奋如湍，丈八蛇矛左右盘；十荡十决无敢前，战始三合失蛇矛。弃我蹑骢窜岩幽，为我外征而悬头；西流之水东流河，一去不还争奈何？　　平先既斩陈安，回见赵王曜，以陇上之人作歌言奏知，曜闻之而哀伤，因命乐府歌之。安既死，羌氐之众皆归降于晋，晋明帝以赤亭羌酋姚弋仲为平西将军，封平襄公，使其领之。　　八月，明帝畏王敦之逼，以郗鉴领兵为外援，使镇合肥。　　王敦忌之，乃使人上表，表鉴为尚书令。明帝不得已而从之，诏鉴还台。郗鉴既还，过姑孰，人见王敦，敦待之，饮罢，与论西朝人土。敦曰：“乐彦辅短才耳，考其实，岂胜蒲武秋耶！”鉴曰：“彦辅道韵平淡，愍怀之废，柔而能正；武秋失节之士，安能拟之？”敦曰：“当时危机交迫。”鉴曰：“丈夫当死生以之。”敦恶其言，遂入内不复出见，鉴亦辞而归。归时，敦手下将士登劝敦杀鉴，敦不从曰：“若杀鉴，则失朝士心。”鉴始得还台。次日入朝，遂与明帝道王敦谋逆，欲宜图先之，帝默然。　　却说后赵王勒遣石虎率骑步四万击青州，郡县多降，遂进兵围广固。广固粮尽，曹嶷出降，被虎杀之，得其众三万。虎欲尽杀其众，刺史刘征曰：“今留征，使牧民也，无民焉牧，征将归耳！”于是虎乃留男女七百口配征，使镇广固。　　

第一五二回  赵击凉州张茂降

　　却说赵王曜自陇西得胜，乃以其众西攻凉州，戎卒二十八万，号为五十万，是日启行。　　凉州士卒大震，参军马岌劝张茂亲出阵战，长史纪纬请斩岌出降。岌请茂曰：“纪公糟粕书生，不思大计；明公父子，欲为朝廷诛曜有年矣！今曜自至，远近观公此举，当立信勇之体，以副秦陇之望；力虽不敌，势不可以不出！”茂曰：“善！”乃率众出屯石头，乃问计于参军陈珍，陈珍曰：“曜兵虽多，乃氐羌乌合之众，恩信未结，且有山东之危，安能旷日持久与我争河西耶？若二旬不退，珍请敝卒数千，为明公擒之。”　　茂沉吟时，曜众至河西，诸将争欲济河。曜曰：“吾军疲困，其实难用，今但按甲勿动，以威声振之，若出中旬，茂表不至者，吾为负卿矣！”至是，茂果疑寡不敌众，密使人上表称藩于曜，曜大悦，遣使拜茂为太师，封凉王，加九锡。茂使人贡财物劳军，曜始振旅还军。　　却说杨难敌闻陈安死，大惧赵王曜来攻，乃自请降于成王李雄。李雄未允，难敌以金百斤，赂将军李稚，李稚与成王，说之，雄方受其降，遣其还武都。难敌既还，闻曜王之兵已退，遂差兵据险，不服于成。李稚自悔失计，亟请成王率兵讨之，于是成王遣李稚同兄李舍攻难敌。稚、舍率兵长躯至下辨，难敌闻知讨，遣部将引兵一万，断舍、稚归路，自将兵分三阵出迎。舍、稚深入难继，被杨难敌三面攻之，大败而还。又被难敌先使部将断住归路，不能出进，被难敌四下夹攻，舍、稚皆被难敌所杀，其众悉降。　　

第一五三回  曜封世子永安王

　　却说赵王曜世子刘胤，年十岁，长七尺五寸。既长，多力善射，骁捷如风。靳准之乱，胤逃于黑匿郁鞠部。陈安既败，乃自言于郁鞠，郁鞠礼而使人送还于曜。曜悲喜，谓群臣曰：“义孙故世子也，材器过人，且多历艰难，吾欲法周文王、汉光武，以固社稷而安兆民何如？”左光禄大夫卜泰进曰：“文王定嗣于未立之先则可，光武以母失恩以废其子，岂足为法？　　向以东海为嗣，未必不如明帝也！胤文武材力，诚高绝于世；然太子孝友仁慈，亦足为承平贤主。况东宫神明所系，岂可轻动？臣等有死而已，不敢奉诏！“曜默然。胤进曰：”父之于子，当爱之如一，今黜熙而立臣，臣何敢自安？苟以臣颇堪驱策，岂不能辅熙以承圣业乎？臣请效死于此！不敢闻命。“曜亦以熙王后所生，后已卒，不忍废也。卜泰，即胤之舅也，曜喜其公忠，以泰为光禄大夫，领太子太傅。而封胤为永安王，都督二宫禁卫，录尚书事，命熙尽家人之礼而见胤。　　却说凉王张茂筑大城姑臧，兴役修灵钧台以备寇。别驾吴绍谏曰：“明公所以筑城修台者，盖征既往之患耳！愚以为恩苟未洽于人心，虽处层台，亦无所益，适足以疑群下之志，示怯弱之形。”张茂曰：“亡兄一旦失身于物，岂无忠臣义土欲尽节者哉！顾祸生不意，虽有智勇，无所恃耳！王公设险，勇夫重闭，古之道也。”言讫，大兴工役，卒为成之。　　十一月，王敦欲谋反，先强宗族：故徙其兄王含都督江西诸军事，以王舒为荆州刺史，以王彬为江州刺史，各执重兵。　　甲申二年正月，王敦欲反，忌周氏宗族强盛。周氏一门五候，况周嵩以兄周顗被敦所杀，心常愤恨，敦甚恶之。会道士周脱以妖术惑众，敦诬周嵩、周札、周筵等与脱同谋不轨，收而杀之。于是从事周嵩、周筵皆遇害。惟札在会稽，敦又使沈充领兵一万，去袭会稽。札闻知，领兵出城交战，札军少大败，死战于阵，因此充等收兵还镇，遂起霸鼎之心。　　

第一五四回  成立兄子为太子
却说成王雄后任氏无子，有妾子十余人，雄不立为嗣，乃立兄李特子班为太子，使任后母之。群臣固谏不可，请立诸子。　　雄曰：“吾兄先帝之嫡统，有奇才大功，事垂克而早亡，朕常悼之，且班仁孝好学，必能负荷先烈。”　　当太傅李骧谏曰：“先王立嗣必子者，所以明定分而防篡夺也，宋宣公故事亦足以观矣！”雄不听，骧退而流涕曰：“乱自此始矣！”李班为人谦恭下士，动遵礼法，雄每有大议，辄令预之。　　时五月，赵凉王张茂疾笃，执其子张骏手而泣曰：“吾家世以孝友恭顺著称，晋室虽微，汝奉承之，不可失也。”且下令曰：“吾官非王命，苟以集事，死之日当以白衣人棺，勿以朝服殓也。”言讫而卒。茂既死，赵王曜遣使立其子骏为凉州牧，封为凉王。　　

第一五五回  王敦举兵谋逆叛

