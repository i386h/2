<!-- { "loadSidebar": true } -->
顾谓四坐宾，多财为累愚。说文曰：顾，还视也。古诗曰：四坐莫不叹。汉书曰：疏广，字仲翁，东海人也。明春秋，为太子太傅。兄子受，字公子，亦以贤良为太子家令。广谓受曰：吾闻知足不辱，知止不殆。今仕至二千石，功成名立，如此不去，惧有后悔。岂如父子相随出关，归老故乡，以寿命终，不亦善乎？遂上疏乞骸骨。上以其年笃老，皆许之，加赐黄金二十斤，皇太子赐五十斤。公卿大夫故人邑子为设祖道供帐东都门外，送车数百两，辞诀而去。道路观者曰：贤哉二大夫！或叹息为之下泣。广既归乡里，日令家共具设酒食，请族人故旧宾客，与相娱乐。居岁余，广子孙窃谓其昆弟老人广所爱信者曰：子孙几及君时颇立产业基址，今日饮食费且尽，宜从丈人所劝说君买田宅。老人即以闲暇时为广言此计。广曰：吾岂老誖不念子孙哉？贤而多财，则损其志；愚而多财，则益其过。金者，圣主所以惠养老臣也，故乐乡党宗族，共飨其赐，以尽吾余日，不亦可乎！于是族人悦服，皆以寿终。累，犹负也。累愚，为愚者之累也。
清风激万代，名与天壤俱。胡广书曰：建鸿德，流清风。史记，鲁仲连与燕将书曰：业与三王争流，名与天壤俱弊。
咄此蝉冕客，君绅宜见书。说文曰：咄，相谓也。蔡邕独断曰：太尉已下冠惠文，侍中加貂蝉。论语曰：子张问行，子曰：言忠信，行笃敬。子张书诸绅。
文选考异
注「终于家」：袁本、茶陵本无此三字，有「协见朝廷贪禄位者众故咏此诗以刺之」十六字。案：此当以尤所见为是，二本并五臣于善而误也。何、陈皆取以添改，非。凡题下意揣作者之旨，均属五臣语，前后可以例推而得者。
注「锺会有遗荣赋」又注「锺会遗荣赋曰」：袁本、茶陵本不另分节，作「锺会有遗荣赋曰」七字。案：此亦所见不同。
览古
五言
卢子谅徐广晋纪曰：卢谌，字子谅，范阳人也。有才理。显宗征为散骑常侍。段末波爱其才，托以道险，终不遣之。末波死，谌依石季龙。冉闵诛石氏，谌随闵军，遇害。
览古诗 (卢谌)
赵氏有和璧，天下无不传。蔡邕琴操曰：楚明光者，楚王大夫也。昭王得和氏璧，欲以贡于赵王，于是遣明光奉璧之赵。史记，秦王曰：和氏璧，天下共传宝也。
秦人来求市，厥价徒空言。史记曰：赵惠王得和氏璧，秦昭王闻之，使人遗赵王书，愿以十五城易璧。史记，汉王曰：空言虚语，非所守也。价或作偿。
与之将见卖，不与恐致患。
简才备行李，图令国命全。史记曰：赵王得秦王书，与大将军廉颇诸大臣谋，欲与秦璧，城恐不可得而见欺；欲勿与，即患秦兵之来。计未定，求令报秦者未得。毛苌诗传曰：将，且也。见卖，谓将卖己也。尔雅曰：简，择也。左氏传，烛之武谓秦伯曰：行李之往来，供其乏困，杜预曰：行李使人。孙卿子曰：人之命在天，国之命在礼。
蔺生在下位，缪子称其贤。史记曰：宦者令缪贤曰：臣舍人蔺相如可使。王召见，问蔺相如。周易曰：在下位而不忧。家语曰：颜回以德行著名，孔子称其贤。
奉辞驰出境，伏轼径入关。史记曰：赵王遂令相如奉和璧西入秦。尚书曰：奉辞罚罪。郑玄礼记注曰：辞，言语也。庄子曰：宣尼伏轼而叹曰：由之难化也。
秦王御殿坐，赵使拥节前。史记曰：秦王坐章台见相如，相如奉璧奏秦王，秦王大喜。毛苌诗传曰：御，进也。郑玄礼记注曰：节所以明信，辅君命也。令赵使者拥节也。
挥袂睨金柱，身玉要俱捐。说文曰：挥，奋也。史记曰：相如视秦王无意偿赵城，乃前曰：璧有瑕，请指示王。王授璧相如，相如持璧却立倚柱，怒发上冲冠，曰：臣观大王无偿赵城意，故臣复取璧。大王必欲急臣，臣头今与璧俱碎于柱矣。相如持其璧睨柱，欲以击柱。秦王恐其破璧，乃辞谢，请以十五都与赵。燕丹子曰：荆轲拔匕首擿秦王，决耳，入铜柱，火出。然铜有金，故称曰金柱。
连城既伪往，荆玉亦真还。史记曰：相如度秦王特以诈伪为与赵城，实不可得。乃使从者衣褐，裹其璧，从径道亡，归璧于赵。秦乃不以城与赵，赵亦终不与璧。
爰在渑池会，二主克交欢。尔雅曰：爰，曰也。史记曰：秦王欲为好会于渑池，赵王遂与秦王会渑池。又曰：严仲子谓聂政曰：故进百金者，得以交足下欢。汉书曰：郭解入关，贤豪交欢。
昭襄欲负力，相如折其端。史记曰：秦武王死，无子，立异母弟，是为昭襄王。列子曰：不犹愈于负其力乎？汉书曰：秦王政负力怙威。郑玄周礼注曰：负，恃也。方言曰：端，绪也。
眦血下沾衿，怒发上冲冠。说文曰：眦，目眶也。列士传曰：朱亥瞋目视虎，眦裂血出溅虎。发上冲冠，已见上注。
西缶终双击，东瑟不只弹。西缶、东瑟，已见西征赋。
舍生岂不易，处死诚独难。幽通赋曰：舍生取谊。史记，太史公曰：非死者难，言处死者难也。
棱威章台颠，强御亦不干。汉书，武帝报李广曰：威棱慑于邻国。毛诗曰：不畏强御。孔安国尚书传曰：干，犯也。
屈节邯郸中，俛首忍回轩。史记曰：赵王以相如功大，拜为上卿，位在廉颇之右。廉颇曰：相如素贱人，吾羞不忍为之下，我见相如必辱之。相如闻，不肯与会。出望见廉颇，相如引车避匿。家语，子贡曰：夫子欲屈节以救父母之国。节，犹操也。
廉公何为者？负荆谢厥愆。史记曰：于是舍人相与谏相如曰：今君与廉君同列，廉君宣恶言而君畏匿，且庸人尚羞之。相如曰：相如虽驽，独畏廉将军哉？顾吾念之，强秦所以不敢加兵于赵者，徒以吾两人在也。今两虎自斗，其势必不俱生。吾所以为此也，以先国家之急而后私雠也。廉颇闻之，肉袒负荆，因宾客至蔺相如门谢罪，曰：鄙贱之人，不如将军宽之至也。卒相与欢，为刎颈之交。晋灼汉书注曰：以辞相告曰谢。尚书曰：思免厥愆。孔安国尚书传曰：愆，过也。
智勇盖当代，弛张使我叹。史记，太史公曰：相如其处智勇，可谓兼之矣。礼记，孔子曰：一张一弛，文、武之道也。郑玄曰：张弛，以弓弩喻人也。说文曰：叹，吟也。谓情有所悦，吟叹而歌咏。
文选考异
注「史记曰」下至「秦王大喜」：此二十二字袁本、茶陵本无。案：并善注于五臣而脱也。
注「史记曰」下至「请以十五都与赵」：此一百五字袁本、茶陵本无。案：并善注于五臣而脱也。
注「吾所以为此也」：袁本、茶陵本「也」作「者」，是也。
注「不如将军宽之至也」：袁本、茶陵本「如」作「知」，是也。
张子房诗
五言宋约宋书曰：姚泓新立，关中乱。义熙十三年正月，公以舟师进讨，军顿留项城，经张良庙也。
谢宣远王俭七志曰：高祖游张良庙，并命僚佐赋诗，瞻之所造，冠于一时。
张子房诗
王风哀以思，周道荡无章。毛诗序曰：关雎、麟趾之化，王者之风。又曰：亡国之音哀以思。毛诗曰：顾瞻周道。又序曰：厉王无道，天下荡荡，无纲纪文章。
卜洛易隆替，兴乱罔不亡。尚书曰：予朝至于洛师，卜惟洛食。韦昭国语注曰：替，废也。汉书，娄敬说高祖曰：昔成王即位，乃营成周，都洛，以为此天下中，有德则易以王，无德则易以亡。又刘向上疏曰：自古及今，未有不亡之国也。
力政吞九鼎，苛慝暴三殇。力政，谓秦也。墨子曰：反天意者，力政也。如淳汉书注曰：王室微弱，诸侯以力为政，相攻伐也，史记曰：秦取周九鼎宝器而迁西周。礼记曰：孔子过泰山侧，妇人哭于墓者而哀，夫子式而听之，使子贡问之曰：子之哭也，一似重有忧者。而曰：然。昔者吾舅死于虎，吾夫又死焉，今吾子又死焉。夫子曰：何不去也？曰：无苛政。夫子曰：小子识之，苛政猛于虎也。苛，犹虐也。
息肩缠民思，灵鉴集朱光。东京赋曰：百姓不能忍，是用息肩于汉。毛诗曰：天鉴在下，有命既集。曹植离友诗曰：灵鉴无私。贾逵国语注曰：鉴，察也。南都赋曰：辉朱光于白水。
伊人感代工，聿来扶兴王。伊人，谓张良也。毛诗曰：所谓伊人。感，犹应也。尚书，咎繇曰：无旷庶官，天工人其代之。毛诗曰：聿来胥宇。孔安国尚书传曰：聿，遂也。陆机遂志赋曰：扶兴王以成命，延衰期乎天禄。
婉婉幙中画，辉辉天业昌。婉婉，和顺貌也。汉书，高祖曰：运筹帷幄之中，吾不如子房。易?灵图曰：摄天之业使之理。郑玄曰：天业得其理。
鸿门消薄蚀，垓下殒搀抢。汉书曰：亚父范增说项羽急击沛公。项伯素善张良，夜驰见良，具告事实。良乃与项伯见沛公曰：早自来谢。沛公翌日从百余骑见羽鸿门，羽因留沛公饮。范增数目羽击沛公，羽不应。有顷，公从间道走军，使张良留谢。又曰：汉王追羽至阳夏，不会，谓张良曰：诸侯不从，柰何？用良计，诸侯皆会，围羽垓下。薄蚀、搀抢，皆喻羽也。京房易飞候曰：凡日蚀皆于晦朔，不于晦朔蚀者名曰薄。尔雅曰：彗星为搀抢。
爵仇建萧宰，定都护储皇。爵仇，谓封雍齿也。已见幽通赋。汉书曰：良从上出奇计，及立萧相国。音义曰：何时未为相国，劝高祖立之。汉书，娄敬说上曰：陛下都洛阳，不如入关。上问良，良因劝上。是日车驾西都长安，又曰：欲废太子，立戚夫人子赵王如意。吕后恐，不知所为。或谓吕后：留侯善画计。吕后乃使建成侯吕泽劫良。良曰：顾上有所不能致者四人。令太子为书，卑辞安车，请以为客，令上见之，则一助也。于是太子迎四人至。上破黥布归，愈欲易太子。及置酒，太子侍，四人从。上乃惊曰：吾求公，公逃避我，今公何自从吾儿游乎？烦公幸卒调护太子。竟不易。不易太子者，良本招此四人之力也。又疏广曰：太子，国储副君也。
肇允契幽叟，飜飞指帝乡。言初即合契幽叟，晚乃游心帝乡。汉书曰：良从容步下邳圯上，有一老父，衣褐至良所，曰：孺子可教，后五日与我可期此。良夜半往，有顷，父亦来，喜，出一编书曰：读是则为王者师。旦视其书，乃太公兵法。又曰：愿弃人间事，欲从赤松子游耳。乃学道欲轻举。庄子曰：华封人谓尧曰：千岁厌世，去而上僊，乘彼白云，至于帝乡。毛诗曰：肇允彼桃虫，翻飞维鸟。郑玄曰：肇，始也。允，信也。薛君韩诗章句曰：翻，飞貌。
惠心奋千祀，清埃播无疆。周易曰：有孚惠心，勿问元吉。清埃，犹清尘也。李尤武功歌曰：清埃飞，连日月。毛诗曰：惠我无疆。
神武睦三正，裁成被八荒。神武，谓宋高祖也。尚书，益曰：帝德广运，乃圣乃神，乃武乃文。孔安国尚书传曰：睦，和也。汉书曰：三正：子为天正，丑为地正，寅为人正。周易曰：后以财成天地之道，辅相天地之宜。汉书曰：监八方，被八荒。
