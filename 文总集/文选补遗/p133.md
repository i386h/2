<!-- { "loadSidebar": true } -->
　　名勒金石质之乾坤嵗数歴祀立庙起坟光于后土显昭天人生贱死贵利之义门何怅华落雕零早分葩艳窈窕永世配神若尧二女为湘夫人时效髣髴以诏后昆【汉议郎蔡邕闻之来观夜以手摸其文而读之邕题其碑隂曰黄绢幼妇外孙齑臼又云二百年后碑冢当堕不堕逢王叵易平二年八月十五日记之勾章令满骞○防稽典録曰上虞长度尚弟子邯郸淳字子礼时甫弱冠而有异才尚先使魏朗作曹娥碑文成未出防朗见尚尚与之饮宴而子礼方至督酒尚问朗碑文成未朗辞不才因试使子礼为之操笔而成无所防定朗嗟叹不暇遂毁其草其后蔡邕又题八字曰黄绢幼妇外孙齑臼○愚曰碑刻自先秦汉晋而下遗佚散亡者多矣岣嵝禹碑有其形而亡其辞峄山秦碑有其辞而非其正沈岘山充矴石苍藓剥蚀周鼎斡弃者何限观欧阳氏集古録赵德夫金石録搜猎收拾若梁鹄书魏大飨碑之类十存一二而又有毁于兵厄于火世不得尽见者余生晚后学慙鼠狱智乏鸡碑穷巷又缺博洽之士甚欲辙梁宋迹燕秦摩挲防藓访问琬琰而目疾继之姑以箧中所藏一二碑刻附刋巻末好古雅相与广览搜求以禆遗缺使后人获见秦汉诸儒之笔徳至渥也】
　　祝文
　　告天地羣神文【愚曰光武兴汉与武王兴周一也其义正其心公可以白之天地神明而无愧帝辛暴虐神怒人怨孟津之师真足以舒神人之愤当时武成所载祝祠严毅直曰有道曾孙周王发千载读之莫敢议其非而况其时皇天后士实闻斯言者欤莽之僭暴又浮于纣光武心谦让而义公正非若后世曹马辈篡窃饰辞以欺天者吾故标之以与武王告天之辞共读】
　　汉光武【建武元年春正月诸将议上尊号马武先进曰天下无主如有圣人承敝而起虽仲尼为相孙子为将犹恐无能有益反水不收后悔无及大王虽执谦退奈宗庙社稷何宜且还蓟即尊位乃议征伐今此谁贼而驰骛击之乎光武惊曰何将军出是言可斩也武曰诸将尽然光武使出晓之乃引军还至蓟夏四月公孙述自称天子光武从蓟还过范阳命收葬吏士至中山诸将复上奏曰汉遭王莽宗庙废絶豪杰愤怒兆人涂炭王与伯升首举义兵更始因其资以据帝位而不能奉承大统败乱网纪盗贼日多羣生危蹙大王初征昆阳王莽自溃后防邯郸北州弭定三分天下而有其二跨州据土带甲百万言武力则莫之敢抗论文徳则无所与辞臣闻帝王不可以久旷天命不可以谦拒惟大王以社稷为计万姓为心光武又不听行到南平棘诸将复固请之光武曰冦贼未平四面受敌何遽欲正号位乎诸将且出耿纯进曰天下士大夫捐亲戚弃土壤从大王于矢石之间者其计固望其攀龙鳞附凤翼以成其所志耳今功业既定天人亦应而大王留时逆众不正号位纯恐士大夫望絶计穷则有去归之思无为久自苦也大众一散难可复合时不可留众不可逆纯言甚诚切光武深感曰吾将思之行至鄗光武先至长安时同舎生彊华自闗中奉赤伏符曰刘秀发兵捕不道四夷云集龙鬬野四七之际火为主羣臣因复奏曰受命之符人应为大万里合信不议同情周之白鱼曷足比焉今上无天子海内淆乱符瑞之应昭然着闻宜答天神以塞羣望光武于是命有司设坛场于鄗南千秋亭五成陌六月已未即帝位燔柴告天禋于六宗望于羣神祝曰】
　　皇天上帝后土神只眷顾降命属秀黎元为人父母【属音烛】秀不敢当羣下百辟不谋同辞咸曰王莽篡位秀发愤兴兵破王寻王邑于昆阳诛王郎铜马于河北平定天下海内防恩上当天地之心下为元元所归防记曰刘秀发兵捕不道夘金修徳为天子【夘金刘字也春秋演孔图曰夘金刀名为赤帝后次代周○刘攽曰注检班固传注为下合有一刘字】秀犹固辞至于再至于三羣下佥曰皇天大命不可稽留敢不敬承
　　【愚按南史永初元年夏六月丁夘宋武帝即位于南郊设坛柴燔告天曰皇帝臣裕敢用牡昭告于皇皇后帝晋以卜世告终厯数有归钦若景运以命于裕夫树君宰世天下为公徳充帝王乐推攸集越俶唐虞降暨汉魏靡不以上哲格文祖元勲陟帝位故能大拯黔首垂训无穷晋自东迁四维不振宰辅焉依为日已久难棘隆安祸成元兴遂至帝主迁播宗祀湮灭裕虽地非齐晋众无一旅仰愤时难俯悼横流投袂一起则皇祀克复及危而能持颠而能扶奸宄具殱僭伪亦灭诚兴废有期否终有数至于大造晋室拨乱济时因借时来寔尸其重加以殊俗慕义重译来庭正朔所暨咸服声教至乃三灵垂象山川告祥人神协祉嵗月滋着是以羣公卿士亿兆夷人佥曰皇灵降鍳于上晋朝欵诚于下天命不可以久淹宸极不可以暂旷遂逼羣议恭兹大礼猥以寡徳托于兆人之上虽仰威天畏畧是小节顾探永懐祗惧若霣敬元日升坛受禅告类上帝用酬万国之情克隆天保永祚于有宋惟明灵是飨读此丈见宋武帝矜夸劳绩援引舆辞上则欺天下则欺人畧无汉文东向南向再三逊让之意人不可欺也天可欺乎刘宋短祚其不获追蹑刘汉者信哉因附见下方○此编始以国家诏令终以天地祀文皆钜典也岂徒云乎哉】

　　文选补遗巻四十
