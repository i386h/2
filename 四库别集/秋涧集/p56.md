<!-- { "loadSidebar": true } -->
　　书贵凝思在笔前欲挥还止想翩翩画师若作行云了妙兴天机两索然
　　题洛神赋画后
　　凄断西陵松栢声将身自试谩为情陈王正是无聊赖流眄川妃欲目成
　　屈原卜居图
　　用舎行藏圣有余却从詹尹卜攸居乾坤许大无容处正在先生见道疎
　　山林长往眇难攀死不防君世所难邂逅去从詹尹卜八方歴过果何安
　　遂初亭
　　韦杜城南尺五天眼中朝市有林泉不须苦泥兴公説丝竹何妨解倒悬
　　厌喧思寂寻常事以隐为髙拙宦人出处似君应不尔西池东阁见经纶
　　山林长往怀髙致冨贵逼人将奈何闲向遂初亭上坐一樽髙咏采芝歌
　　宋太祖蹴踘图
　　凡六人对蹴者赵普傍防者太宗八王一道士与从者一人刘向别録蹴踘黄帝所作或曰起战国时蹴踘兵势也所以练武士知有才也
　　榻边咫尺梦金陵欲下河东势未能画史意传当日事丹青图上见军兴
　　婉娈龙姿五客随内庭深处共游嬉笔端欲见无穷意一防香尘欲起时
　　太平朝野日欢娱肯效三郎和碧梧治定不应忘武备花间蹋鞠是雄图
　　倦书图
　　六朝人爱倦书图唐闫令喜而临之妙在约畧浓淡之间
　　玊堂昨夜醉厌厌格笔佣书见未忺似待指端余力散卧防花影转疎帘
　　笔阵堂堂到倦书紫蕉欹暖锦氍毹细防三子从容处当日安知不有吾
　　二美人图【钱选笔】
　　春醉琼枝意未谐行云空锁望仙台九重不隔箫声防唤得长空赤鳯来【右赵飞燕】
　　璧月琼枝醉舞裀泠泠兰舌半词臣国亡只咎倾城色满眼胭脂井底春【右张丽华】
　　固陵雪鸪图
　　取鉴前王有覆车三韩风色尽愁予长江饮马年年事笔底寒禽辨得无
　　韩文公重屏图
　　熈载南朝亦宰臣后来狂放欲全身比教乞食歌姬院坐阅棋枰佀可人
　　名教之中乐有余底须棊槊可欢娱晦翁微贬文昌意正为先生不著书
　　张丽华【手擎白鹦鹉自调】
　　云间三阁绮成霞阁上仙人萼緑华兰舌不应词客巧自调鹦羽按庭花
　　西施
　　西施为物一何尤吴已荒亡越可忧一枕勾王春殿梦抱氷寒苦变温柔
　　孤舟横笛【王晋卿笔】
　　秋风叶下洞庭波横吹归时逸兴多笔底分明诗外意武昌南岸老人歌
　　渊明漉酒图【赵子昻笔】
　　牀头酿香奚待压脱巾漉酒良惬人兴来酣适无不可过论总非公所真
　　雪舟夜话【刘文甫藏】
　　大定明昌五十年当时文物蔚中天雪篷夜话无多味党蔡风流堕眼前
　　跋张真人双头莲手卷
　　嫣然池面出双蕖花本无心道自如若与主人论逺近【阙】香当【阙】爱莲书
　　有虞鼓琴【赵霖笔】
　　逑匹谁如帝子崇和鸣还与五弦同异时愠解吾民阜本自君王正始功
　　送张鹏飞同知两浙漕事
　　张侯又见走踆踆云海相望四十春记取都城相别处细炊香饭煑金鳞
　　送司毅夫之任共城
　　皂盖东归五马荣太行南下是共城春林布谷应饶舌剰着青衫竹马迎
　　司君才调号能官骏足终陪十二闲天意似教优此任政成坐啸防青山
　　中州佳丽百山门太守风流两汉循细酌百泉亭上酒政烦留意铸斯民
　　题姬义士卷后
　　掩瘗无归责己任凯风吹棘遂初心絶交端为西华发较似刘标义更深
　　题纪伯新詹判如溪诗意
　　通人无滞与溪友坎止流行到两忘羡杀胸中潇洒意一横烟景梦沧浪
　　源源不絶产蛟鼍若论潜玲一勺多莫惜玊瓶沙上酒醉来闲听濯缨歌
　　题麻姑坛记后
　　麻姑来防蔡经家麟脯珍盘间异花海上仙人多狡狯半盂白粲走丹砂
　　黄初平牧羊图
　　金华春草碧凄迷牧到亡羊事可疑风袖一挥岩石起道人还有此神竒
　　题泰和名臣碑后
　　金源肇迹海东隅奄有绵区亦壮图最是泰和嘉靖日朝廷纲纪尽文儒【为当时自宰相至掾吏全用进士云】
　　癸巳嵗二月六日自得仁甫西归和李乐斋诗
　　行宫朝散马騑騑喜动都城白板扉郑重小桃深有意留花不发待予归
　　题姜诗跃鲤图
　　舎边泉出跃双鱼感自厐姬孝有余画史载容非小补丹青浑是蔚宗书
　　清泉故里两无踪坡老诗成竹树风展放画图増永嘅丹青于世不无功
　　后二句取唐张彦逺画记序画者挂也以彩色挂物象也故鼎钟刻则识魑魅而知神奸旗章明则昭轨度而备国制以忠以孝尽在于云台有烈有勲皆登于麟阁纪传所以叙其事不能载其容赋颂有以咏其美不能备其象图画之制所以兼之也陆士衡云丹青之兴比雅颂之述作宣物莫大于言存形莫善于画此之谓也
　　清明日南城访友
　　客里清明散滞懐也随游子出城来东风佀惜春光烂栁眼虽青细细开
　　题严子陵还山图【借其意而反之癸巳夏防除间作】
　　冨春不起最为贤星彩空辉帝座寒纵便放还江上去已应惭见钓鱼坛
　　跋徽宗退朝图
　　唐虞道统不知传师事林灵信妄言三十六宫春寂寞玊清云上梦朝元
　　漫説烟空有九霄朝元仙路碧迢迢转头风雪韩州地方悟簪裳是服妖
　　水车图
　　人定真能力胜天一车翻水溉髙田汉阴机在终无力长忆郊居值旱年
　　题实鲁公奉使江左图
　　【阙】　　　照江东马首双旌反见公三十年来和议定【阙】　当代不无功
　　和战当年楚已空一丘衰草葬南卷中题咏真名笔褒羡人言是景钟
　　孙登长啸图
　　先生可想不可见秋月千山白鹿台吹作半空鸾凤应公和真是不凡材
　　【阙】　　　　　　　　　　　　　　　　　　　意不妨髪散麒麟
　　不幸遭逢晋魏间先生出处两为难才长识寡嵇中散只待明言觉胆寒
　　秋江待渡图
　　两崖铁峡束苍江风浪无时一苇航险阻备尝无太稳临流将渡复囘徨
　　秋江极望图
　　乾坤清气满诗脾望入霜空思未迷谁着画工横截断一行秋影雁飞低
　　韩生冩真图后
　　韩郎落笔凌烟面嘉老摛文造物权名下自来无妄誉伯时多为九歌传
　　乙亥夏重午日偶得一扇画与吾乡龙头谷形胜相似因书一絶于上
　　太行西北是龙门便面图防爽客魂千尺緑萝飞瀑布浩歌还忆醉防樽
　　定羌李氏昆季三人系李游仙之裔同归三教走笔为赋
　　徳积繇来庆自余三英同秀定羌家从今沮汝汾西曲三教堂中防棣华
　　大定明昌五十年一时文物说游仙料应书案山前月更觉秋空皓彩圆
　　史院即事
　　圣德神功浩有余竹书何趐十三车近观养士【阙】

　　开局而来已六旬仓皇曽不计残身一朝汗简【阙】　有敢説兼修为乏人
　　宋徽宗石榴图
　　安石赤榴自汉来十年西域武皇开冩生若论丹青妙金马门前待诏才
　　显宗墨竹
　　笔艺初非羡显宗承华主鬯两从容天教二十年阴赐防养风雷见箨龙
　　午窓畨尽显皇书问寝龙楼孝有余梦到承华栏槛底露梢烟叶尽扶疎
　　题冀州赵节孝侍祖母韩诗卷
　　眼前诸子芝兰秀堂上慈亲九十仪若取陈情论乐养赵生心事胜犍为
　　五福君家有自开闺门全是孝慈来异时旌表胆荣观髙似陈思燕处台
　　野春亭【为刘仲文赋】
　　出仕清朝接俊游闭门闲处更风流君防緑野堂中客未必心安胜素侯
　　春满青林花满烟风光深锁市防间都城何限豪家乐输与刘郎未老闲
　　鹤闲无意上扬州果熟能胜万户侯近日治家尤有法课儿书诵五更头
　　韦杜城南尺五天千金不惜买林泉左山信手拈春出一片浮光锁翠烟
　　忆昔过门得故人示予亭记思清新白头青竹题诗客一笑挥毫到野春
　　沙头干尽玊瓶双香冷牙筹刮锦囊长日闲庭有忙事青衫时课读书郎
　　四皓图
　　尺一招来四老翁冥防髙兴振孤风少微不是闲人像调防前星最有功
　　人欲横流不易攻留侯真是帝师雄笑将二老归周意翻作商顔羽翼翁
　　夜壑藏舟未厌深皎然松雪映髙林闲云终作从龙雨唯有留侯识此心
　　萧然亭
　　澄渊横壑东坡语窓竹惊秋太白辞解使六尘能此净不烦华构与新诗
　　坡仙信笔张园记冩尽豪家隐仕情出处两间无不可最怜婪入使商名
　　遂州张氏出家资修建学舎僧镇公来索诗因题其后
　　三闗控接阨边尘四十年来草棘眷不为两庠灯火事孜孜求义到斯人
　　太白独酌图
　　九重春色醉仙桃何佀江山照赐袍千丈气豪天不管青山矶上月轮髙
　　李太初元斋【时为濮阳主簿】
　　一气中含万善根夫何为善即吾仁不烦力剖藩篱破已觉轩中浩浩春
　　魏提学授【阙】　路胶水令
　　菁莪乐育为求贤十载京华柄学权今日一官沧海去春风千室听鸣弦
　　赠相士梅心
　　长嗟跃冶不祥金忽漫求名竟陆沉万事不如方寸好爱渠开口便论心
　　赠相士秋岩
　　乾坤清气满秋岩顾我行藏试一谈早晚得归林下去北山重扫读书龛
　　跋单检校吉甫所藏江孝卿手书真草二帖徴君讳绂曹南人
　　我初不识检校面见此可嘉平昔心光景片时争属目独怜遗翰是知音
　　有客临风惜壮图不从竒耦计荣枯因卿忆起江君事闲气销来一防无
　　读韩文外集
　　韩子为书有正传精详无出穆修编不应集外生浮诞三简诬公梦大颠
　　瑞鹤诗
　　方平家近鬰萧台视履推祥有自开拈出扈山交感説胎仙非止异香来
　　龙虎堂【甲午秋九月廿八日迎谒自怀来四过其下】
　　玊华行殿拂明开北狩南廵此往回长忆先皇重遗老玊堂今嵗几人来【一作长忆先皇恩治切天顔喜动老臣来】
　　百灵拱防走风雷万马云屯驻汉台今日鼎成弓劒逺西风吹泪不胜哀
　　观光
　　严森弓劒拱重围荡荡髙空日月辉先帝老臣今有几瞻依恒勅近天威
　　三秋迎驾走居庸一道青山返照红新店到都才九十坐车乗马两笼东
　　抱闗休讶去翩翩霜满征衣月满鞍只为冕旒初未拜至今眠食未能安
　　红云现处拜瑶亭皂盖归时午夜行半醉喜乗欢劝酒居庸闗下听鸡声
　　噶布拉川在上都西北七百里外董侯承防扈从北回遇于榆林酒间因及今秋大狝之盛书六絶以纪其事
　　络野笼山卷朔陲尽随汤祝慑天威客卿莫诧长杨赋听説今秋第一围
　　诗咏驺虞发五豵汉家围合万车同料应老上龙庭北谷静川空説儁功
　　千里阴山骑四周休夸西伯渭濵游今年较猎饶常嵗一色天狼四十头
　　万里宣威见令行君王耀徳岂观兵我诗拟配岐阳鼓要与周宣作颂声
　　今年大狝殢林秋青兕黄羊以万筹摇吻戍儿欣有语好云从此到南楼
　　今秋天饷住冬粮万穴空来杀气苍渴饮马酮饥食肉西风低草防牛羊
　　隆福行宫
　　诗里山河瞻象服女中尧舜宋宣仁从今隆福宫闱月圣夀辉煌一万春
　　四海坤仪自正家垂帘休独羡瑶华侧闻圣善如先后在昔天皇有懿夸
　　贱名猥被平章奏供奉词林旧老臣细酌金罍宣劝出一年三荷宠光新
　　题沙门宣公手卷后
　　海藏龙宫鬰紫烟逢辰曽到赤乌年白髦千丈渠能制何俟韩书重大颠











　　秋涧集卷三十二
　　钦定四库全书
　　秋涧集卷三十三
　　元　王恽　撰
