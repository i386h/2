<!-- { "loadSidebar": true } -->
　　【浪驾蓬莱　西征赋眺华岳之隂崖　朱注广韵泥滞也防也论语致逺恐泥此借用其字　江赋狐玃登危而雍容　梦弼曰查与槎同水中浮木庾信诗卧树拥槎来　魏文帝怨歌行拔树偃秋稼天威不可干　何逊诗磈礧冲波白礧磈沙石也　汉书刘宠传充塞道路　庄子白波若山海水震荡声侔神燀赫千里梁武帝诏人代徂迁陆机叹逝赋人阅人而为世　海赋江河既道万穴俱流　封禅书四渎者江河淮济也】及观泉源涨反惧江海覆【方伏切】漂【匹妙切】沙圻【鱼斤切选注音祁恐误】岸去【一云去岸】潄壑松柏秃乗陵【陈作凌】破山门回斡【乌活切】裂【一作倒】地轴交洛赴洪河及关岂信宿应【平声】沈数州没如听万室哭秽浊殊未清风涛怒犹蓄【一作畜】何时通舟车隂气不【一作亦】黪【朱云当作墋楚锦切】黩【此记川水之涨　江海覆有似倒流也漂沙言其突冲潄壑言其横撼破山言其高涌裂地言其深入赴河及关言其势急数州沈没言其害大秽浊四句忧水涨未平亦以起下　水经注泉源沸涌浩气云浮应璩诗江海倘不逆　海赋漂沙礐石　谢灵运诗圻岸屡崩奔玉篇圻与垠同岸也界也水经注垠岸重沙江赋潄壑生浦　欧阳建诗松拍隆冬瘁　风赋乗淩高城　朱注山门即土门山　谢惠连诗倾河易回斡　淮南子地有三千六百轴名山大川孔穴相连海赋似地轴挺拔而争回　旧唐书洛交县属鄜州洛水之交故名寰宇记洛交水在县南一里　潘岳诗登城望洪河洪河黄河也　朱注及关谓潼关也关在华山之东杜氏通典潼关本名冲关言河流所冲也刘峻诗空轸及关叹　诗于汝信宿　朱注洛水发源鄜州白于山合漆沮水至同州朝邑县入河其势最大而疾故有数州沈没之惧焉　邹阳传万室不相救　蔡邕琴歌涤秽浊兮存正灵荀悦赦论荡涤秽流　顔延之诗春江壮风涛江赋乃鼓怒而作涛　陶潜诗舟车靡从蔡琰悲愤诗隂气凝兮雪夏零　陆机高祖功臣赞芒芒宇宙上黪下黩郑曰黪黩垢黒也】浮生有荡汨【音聿水傍从日与汩没之汩不同】吾道正羁束人寰难容身石壁滑侧足云雷屯【一作此】不已艰险路更局【此伤避乱而遭水患也　荡汩承上羁束难容后逼兵戈侧足路艰前沮水涝也庄子其生也若浮　南都赋漻泪淢汩上林赋滭弗宓汩注皆音聿北征诗作荡潏义可通用　楚辞邅吾道兮洞庭　魏彦深鹰赋运横罗以羁束　鲍照舞鹤赋归人寰之喧卑　淮南子圣人不遇其世仅足以容身江淹诗洞林帯晨霞石壁映初晰　东观汉纪马援曰隗嚣侧足无新立　易云雷屯君子以经纶　顔延】
　　【之诗首路局险艰魏徴诗岂不惮艰险　诗不敢不局】普天无川梁欲济愿水缩因悲中林士未脱众【胡夏客云众当作泉唐避渊为泉】鱼腹举头向苍天安得骑鸿鹄【末复有举世沦胥之慨　流离奔走中欲济无由因叹林居之士不免为鱼此即饥溺一体之心也前赴奉先诗云黙思失业徒因念逺戍卒亦是此意　此章前后三段各六句中间二段各十四句　诗普天之下　鲍照诗川梁日以广　曹植诗欲济河无梁　后魏书尔朱兆袭京邑人梦河神为缩水脉及兆至有行人言水浅处导焉遂防马渉渡直叩宫门梁简文筝赋望交河之水缩　王康琚诗今虽盛明世能无中林士　诗众维鱼矣　太赋屈子慕清葬鱼腹兮　蔡琰曲举头仰望兮空云烟　诗悠悠苍天　陆机诗思驾归鸿羽】
　　【卢元昌曰时禄山作乱神州有板荡之象篇中云声吹神下隂长阳消也势阅人代速世事沧桑也何以尊四渎无复朝宗也反惧江海覆中原陆沈也云雷屯未已建侯不宁也普天无川梁拯挽无人也语意显然　王嗣奭曰此诗之佳在摹写刻深如声吹势阅二句无人能道然终与唐人分道而驰比之画马他人皆画肉而公则画骨此其超出唐人者肉易识骨不易识也】
　　月夜【鹤注天寳十五载八月公自鄜州赴行在为贼所得时身在长安家在鄜州故作此诗】
　　今夜鄜【音夫】州月闺中只独看【平声】遥怜小儿女未解忆长安香雾云鬟湿清辉玉臂寒何时【一作当】倚虚幌双照泪痕干【音干　公对月而怀室人也前説今夜月为独看写意末説来时月以双照慰心　杜臆公本思家偏想家人思已已进一层至念及儿女不能思又进一层鬟湿臂寒看月之久也月愈好而苦愈增语丽情悲末又想到聚首时对月舒愁之状词旨婉切见此老钟情之至　唐书鄜州交洛郡属闗内道　楚辞闺中既以邃逺兮　鲍照诗儿女皆婴孩　杨慎谓雨未尝有香而元微之诗云雨香云淡觉微和云未尝有香而卢象诗云云气香流水今按雾本无香香从鬟中膏沐生耳如薛能诗和花香雪九重城则以香雪借形柳花也梁章隐咏素馨花诗细花穿弱缕盘向緑云鬟　阮籍诗明月耀清晖　江淹诗炼药照虚幌幌帷也　隋】
　　【宫诗泪痕犹尚在】
　　【刘后村诗话故人陈伯霆读北征诗戏云子美善谑如粉黛忽解包狼籍画睂濶虽妻女亦不恕余云公知其一耳如月夜诗云香雾云鬟湿清晖玉臂寒则闺中之发肤云浓玉洁可见又云何时倚虚幌双照泪痕干其笃于伉俪如此】
　　哀王孙【按明皇西狩在天寳十五载六月十二日肃宗即位改元至德在七月甲子是月丁卯禄山使人杀霍国长公主及王妃驸马等已巳又杀王孙及郡县主二十余人诗云已经百日窜荆棘盖在九月间也诗必此时所作　史记淮隂侯传漂母曰吾哀王孙而进食　旧唐书十五载六月九日潼关不守十二日凌晨上自延秋门出亲王妃主王孙以下多从之不及　唐鉴杨国忠首倡幸蜀之策帝然之甲午既夕命陈礼整比六军选廐马九百余外人皆莫知也乙未黎明帝独与贵妃姊妹王子妃主皇孙杨国忠韦见素陈礼及亲近宦官宫人出延秋门妃主王孙之在外者皆委之而去　通鉴是日百官犹有入朝者至宫门犹闻漏声三卫立仗俨然门既启则宫人乱出中外扰攘王公士民四出逃窜】
　　长安城头头【樊作多一作颈】白乌夜飞延秋门上呼又向【一作来】人家啄大屋屋底逹官走避胡【此见王孙颠沛而作也首段忆祸乱之徴　赵曰头白乌不祥之物初号门上故明皇出延秋门又啄大屋故朝官一时逃散　班固诗就逮长安城　汉五行志成帝时童谣曰城上乌尾毕逋　通俗文白头乌谓之鶷杨慎曰三国典畧侯景簒位令饰朱雀门其日有白头乌万计集于门楼童谣曰白头乌拂朱雀还与呉此盖用其事以侯景比禄山也　雍録宗幸蜀自苑西门出在唐为苑之延秋门在汉为都城直门也既出即由便桥渡渭自咸阳望马嵬而西　汉高帝纪道路人家　史记孟轲传高门大屋尊宠之　记公之丧诸逹官之长杖注受命于君者名逹于上谓之逹官】金鞭折断九【胡夏客作廐】马死骨肉不得【一作待】同驰驱腰下寳玦青瑚可怜王孙泣路隅问之不肯道【去声下同】姓名但道困苦乞为奴已经百日窜荆棘身上无有完肌肤高帝子孙尽隆【一作高】准【音拙】龙种【上声】自与常人殊豺狼在邑龙在野王孙善保千金躯【次段叙亊记当时避乱匿身之迹　金鞭四句言上皇急于出奔致委王孙而去问之四句备写痛苦之词并狼狈之状高帝四句恐其相貎特殊而为贼所得曰慎保躯危之也　沈约诗陈王装瑙勒晋后铸金鞭又诗夹道跃金鞭　西京杂记文帝自代来有良马九匹曰浮云曰赤电曰絶羣曰逸骠曰紫燕骝曰绿螭骢曰龙子曰驎驹曰絶尘号为九逸　伍子胥传疎骨肉之亲　诗载驰载驱　汉书陈平传船人疑其亡将腰下当有寳器金玉　西京杂记飞燕女弟昭仪遗飞燕瑚玦玛瑙彄　阮籍诗杨朱泣路岐张衡西京赋尸僵路隅　东观汉记第五伦变易姓名　史记李斯传困苦之地　于令升晋纪论刘渊王弥之乱将相侯王交头受戮乞为奴仆而犹不获南史宣城王遣典籖柯令孙杀建安王子真子真走入牀下叩头乞为奴不许而死　左传被苫盖防荆棘　司马迁书其次毁肌肤断支体受辱　汉高祖记帝隆准龙顔李斐曰准鼻也文颍曰高帝感龙而生故其顔貎似龙顔长颈高鼻后汉书光武皇帝高祖九世之孙也隆准日角　汉书外戚传高帝召幸薄姬曰昨梦苍龙据吾胸帝曰贵徴也遂为汝成之生文帝　隋书房陵王勇生子俨云定兴女昭训所生也文帝闻之曰此乃皇太孙何乃生不得地定兴奏曰天上龙种所以因云而出　史记扁鹊传长桑君亦知扁鹊非常人也　后汉张纲传豺狼当道安问狐狸　易龙战于野光武纪四七之际龙鬬野又防曰四炎云集龙鬬野　豺狼指禄山龙指宗　陶潜诗客养千金躯】不敢长【直亮切】语临交衢且为【去声】王孙立斯须昨夜东【一作春】风吹血腥东来槖【一作骆】駞满旧都朔方健儿好身手昔何勇鋭今何愚窃闻天【一作大】子已传位圣德北服南单于花门面请雪耻慎勿出口他人狙【一作徂】哀哉王孙慎勿疎五陵佳气无时无【末段叙言陈国家乱极将治之机且立斯须欲屏迹而宻语也昨夜四句禄山猖獗而恨哥舒之失计窃闻四句太子龙兴而喜囘纥之助顺末二又反覆以致其丁宁曰慎勿疎戒之也　此章四句起下两段各十二句一头两脚法整严　嵇康诗杨氏叹交衢注交衢谓路相交错要冲之所　李陵诗长当从此别且复立斯须　鲍照诗昨夜宿南陵　尔雅东风曰谷风　山海经禺杀相柳其血腥不可以树五糓　史思明传禄山陷两京以槖駞运御府珍寳于范阳不知纪极顔师古曰槖駞言能负囊槖而防物也史记其竒畜则槖駞　长安时为禄山所防故曰旧都班彪北征赋纷吾去此旧都　时哥舒翰将河陇朔方兵及蕃兵共二十万拒贼败绩于潼关　唐六典开元二十五年敇天下诸军置兵防健儿于诸邑征行人内唐书天寳十四载京师召募十万号大武健儿　顔氏家训顷世乱离衣冠之士虽无身手或聚徒众违弃素业徼幸成功　六韬将不勇则三军不鋭　陌上桑使君一何愚　传位肃宗即位灵武也　卢注明皇临行谕太子曰西北诸胡我抚之素厚汝必得其用所谓圣德北服单于也　光武纪匈奴薁鞬日逐王比自立为南单于建武二十五年南单于遣使诣阙贡献奉藩称臣后汉李固传四海欣然归服圣德剧秦美新论北怀单于广德也　唐书甘州有花门山堡东北千里至囘鹘衙帐　面谓披其面皮示诚悃也后汉书耿秉卒匈奴举国号哭或至梨面流血梨即割也　旧唐书肃宗即位九月南幸彭原遣使与囘纥和亲二载二月其首领入朝囘纥姓药罗葛氏　乐毅书先王报怨雪耻苏秦传愿君慎勿出于口　史记留侯传秦皇东游良与客狙索隐狙伺伏也狙之伺物必伏而候之　西】
　　【都赋北眺五陵洙曰汉高帝葬长陵惠帝葬安陵景帝葬阳陵武帝葬茂陵昭帝葬平陵谓之五陵唐注此借汉以比唐也唐纪高祖葬献陵太宗葬昭陵高宗葬干陵中宗葬定陵睿宗葬桥陵是为五陵　佳气言有兴隆之象光武纪苏伯阿为王莽使至南阳遥望舂陵郭阶曰气佳哉郁郁葱葱然】
　　悲陈陶【唐书至德元载十月房琯自请讨贼分军为三杨希文将南军自宜寿入刘悊将中军自武功入李光进将北军自奉天入琯自将中军为前锋辛丑中军北军遇贼于陈陶斜接战败绩癸卯琯自以南军战又败通鉴注陈陶斜在咸阳县东斜者山泽之名故又曰陈陶泽】
