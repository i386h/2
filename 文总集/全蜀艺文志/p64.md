<!-- { "loadSidebar": true } -->
　　安危治乱之变岂不难合哉人之情狃常习故舍先机取后患盖亦多矣今朝廷所谓外忧者无如西北故秦晋赵魏皆宿劲兵为之用治军抗武于政最先而天下之势亦以为最重重轻者天下之异势安危治乱所从出易而无备则变逆之资也汉之衰冀州之兵起唐之季桂陵之戍叛祸结不解乃底灭亡前辙徃鉴足以惩警议者知三路之为重而不知蜀之不可为轻岂善计乎夫蜀之四隅绵亘数千里土腴物衍资货以蕃财力贡赋率四海三之一县官指谓外府北倚剑阁险絶天下东连獞獠蟠聚深固西南皆蛮诏自古犷彊唐天寳后尝与吐蕃并力以二十万众三道入寇又尝止成都西郛大掠华人数万而南方其王政衰圯则奸豪凭险自安或七八十载不以赋税归中国吾朝混平宇内恩柔威御咸有深意淳化之际吏暴于上泽壅不流经制烬矣民心懐危盗盛而作起甲午距庚子七年三乱狂夫一呼羣应如响今日取某州明日陷某县向风辄靡何啻巻席之易戴白父老徃徃犹言其状闻者为之寒心然则戎防军政敢一日废耶龙图濮阳吴公之开府也驭兵于民条教详白凡居处饮食之具与其役任之劳逸先治以宜用一厥心乃度府门之右作备武堂所以讲师律而训戎伍也日练月习率有定令数视屡阅飨劳继之金鸣鼓奏士倍其勇万众傍睨震动耳目实镇守之重移氓俗之深利也昔晋武既平吴欲去州郡兵以衒治安虽山涛卢钦力陈大本以为非是亦莫能用及永宁之后寇难交起则郡国无备不能制唐穆宗初两河既定萧俛段文昌谓武不可黩乃议销兵及燕赵之乱始募市人以战复丧河朔斯皆因不知变拨去根本茍近效忘逺图安能成天下之务哉蜀无事七十有三年议者恬然不怪民尚嬉乐恶闻干戈公一旦逺思长虑而及于此不独为蜀之计乃为朝廷计也始民恶兵异公之为儒夫曲士从而腾説逮其久也则曰吾将頼之以安而説者亦愧悔不敢议易之萃君子以除戎器戒不虞兵法无恃敌之不至恃吾有以待其公之意欤且鲁有治戎之备足为世法孔子序録附于王言春秋书治兵大阅虽以义制文中【阙】奥训盖一国之大事谨兴作也堂之成敢不第叙本末及其嵗月
　　铜壶阁记　　　　　　　　　吴拭
　　府门稍垂五十步庆厯四年知府事蒋公堂作漏阁以直午门嘉祐中先公签书府幕事拭侍行犹及见阁以八分大字题其额曰铜壶岿然南向一府之冠也崇宁元年七月乙酉閤灾政和元年三月乙卯拭承乏尹事始至府视閤故处累土如台然问吏吏曰前尹蒋即台为门治材略具朝廷亦尝赐度牒售钱六百万有竒尹去弗克成问钱与材今安在曰材为他所缮脩辍用之钱则帑官専辄兑费矣拭曰午门既台门也兹惟閤之宜奚台之有即日便彻累土图閤如庆厯时戒府以本末闻计台愿给帑官向所辄费钱檄旁郡市木若石余悉从府办计使者然之于是府委倅路侯康国安侯章成都谭令愈华阳赵令申锡供奉官城外廵检段希戡供奉官监飬马务高士若总领分涖凡役事拭谓是举也非闻诸朝以期限趣其成则弛而姑置之犹前日也亟驰驿以章上被防曰可赐之限者半年占于筮得九月壬申于是命工如所卜日迄十一月戊寅告成通閤上下一十有四间其高一丈六尺有五寸广十丈深五丈有六尺审曲面势丹垩是饰瓴覆甓甃厥有彞度中设关键辟阖惟谨此邦士夫若稚若老相与讙曰吾邦之壮观矣使地理书而可信吾邦自是其罔弗吉矣他日大合乐以落之酒行拭语客曰周官挈壶以令军井挈辔以令舎挈畚以令粮盖号令不能相闻故令之各以其物省繁趋疾以便事也然则漏刻之作周官之所甚重夫岂末务也哉齐诗颠之倒之自公召之倒之颠之自公令之不能晨夜不夙则莫则挈壶氏不能掌其职故也按閤初置天圣中燕梓州肃所制莲花漏于下閤灾漏毁阅十载更六尹于兹今吾閤成漏悉如燕制匮一壶一泉一箭四十有八铜乌逼水而下金莲浮箭而上气二十四七十二百刻十二辰率是箭而定凡我将佐若掾属吏士时其寝兴悉心公家以弗懈厥职尚何瞿瞿狂夫之聴哉虽然閤成非难不扰乎民者是为难上既赐以閤成之期又虑夫因閤而扰也乃勅提防刑狱走马承受官以警察其事夫为民之长而不知爱民使民不自聊而困于力役故其官府园观修筑缔构殆无虚日而藻绘镂刻穷极技巧防不以殚财蠧民之为念此曹不击于中执法不劾于司财非辜何也今营阁以严漏刻正周官之法上犹以为扰则民受弊徳音督训至申言之此君等所具闻者请与君等体上之所以仁民爱物之至意终身铭之以庻防不忍人之政于是客皆起曰敢不拜幸公録今日语并以属来者览观焉
　　重脩西楼记　　　　　　　　吴师孟
　　师孟下贱多病而有登览之癖茍有异境佳处层楼危榭不问逺近必徃观焉然后沈塞底滞忧愁无聊之思随望畅释故成都观楼之盛登览殆徧独西楼直府寝之北谨严邃静非防僚賔客不得辄上每春月花时太师置酒高防于其下五日纵民游观宴嬉西园以为嵗事然亦止得到其庑序而已自数十年来拄欹础垫倾頽巳久震风凌雨颠压可虑常以大木数十义牙撑扶行者疾趋坐者寒栗盖无记石可考其所建年代访诸耆宿近百嵗者漫不省之飞梯凝尘人不复上者防二十载更十余守重于修完非牵隂阳则惮劳费嘉祐六年东平吕公为蜀守其明年顾谓僚属曰民有室庐尚或缮治以成都总府事体防重为天下藩镇之冠兹楼之名实闻四方基构竦壮复为成都台榭之冠予平生所厯郡国多矣求之他处无有也壊然后修厥费兹广于是驿献其状防报曰俞乃鸠工于营抡材于塲经始于孟夏落成于初冬调费计工率如其素高明爽垲曩观来复檐拱翼鶱势若飞动又明年春复为花时之防酒半揖宾而上凭栏寓目气思飘飘空濶川平一瞬千里江山草木紫翠明润宫刹台榭四面环向次第高下如揖如侍民居十万室棋布目前逺近之物容四时之风景盖千态万状不可得而状也南阳公治蜀嵗余居一日顾师孟曰昔我先正忠宪公来镇此邦吾得侍行与伯仲日游其上今予获继先治复登此楼景物依依缅懐畴昔虽忘情者能不慨然且嘉吕公不惮小劳不牵流俗复积壊将颠之屋与民共乐之斯诚可尚也修废举壊春秋所与子其为我志兴修之时师孟生长此土楼之兴废实少长耳目焉矧获从诸公游息于其处有年矣愿书其事与其嵗月使后人再修时得以考信焉
　　锦官楼记　　　　　　　　吕大防
　　蜀居中国之西南于卦为坤坤有致飬致役之义而风俗肖焉土地之毛善利丝枲为之缯布以给上国负于陆则经青泥大散羊肠九折之坂航于川则冒瞿唐灔滪沈舟不测之渊日输月积以衣被于天下此之谓致养织文锦绣穷工极巧其冩物也如欲生其渥采也如可掇连甍比室运机弄杼燃膏继昼幼艾竭足以供四方之服玩此之谓致役锦官之职也有致养之顺有致役之恭上自帝后之服禁省之用而下至疆臣战士之予赐莫不在焉官废久矣故时贡篚以丝布散于市民至期而敛之或苦恶不中程或得辄私费急无以偿则破产而不能赡元丰二年六月府言于朝曰嵗贡锦绮纨罗度以疋者万四千其尤难治者七百三十上布之费总二百七十万募工而湼籍之人嵗费三十千八十人而足则不烦于民而得良物以充贡诏可之乃度府治之东治室以为织所兴閤于前以为积藏待发之府所以达风燥而逺卑湿也明年五月又诏以其所为上供机院特置吏以涖之凡嵗贡之在官民者悉典领之益治绨锦之精丽者千【阙】百端募工满三百不足则僦庸以充之大率设机百五十四挽综之工百六十四用杼之工百五十四练染之工十一纺绎之工百一十而后足役嵗费丝权以两者一十二万五千红蓝紫茢之属以斤者二十一万一千而后用足织室吏舎出纳之府为屋百二十七间而后足居噫修贡职供诏用藩臣之所宜先而常委于市人之手盖繇伪邦茍政利于贱市遂废服官之职因而不能改今商于籍工置吏之费则积习流弊众为蟊贼实有出于公而不入于织絍之家者盖亦多矣恭惟圣制更新使民不复被其扰而吏无所容其奸足以度前古而垂后世矣大防承假守之乏实闻其命辄叙其所以然
　　辨兰亭记　　　　　　　　　前人
　　蜀有草如蘐紫茎而黄叶谓之石蝉而楚人皆以为兰兰见于诗易而着于离骚古人所最贵而名实错乱乃至于此予窃疑之乃询诸游仕荆襄者云楚之贵兰旧矣然乡人亦不知兰之为兰也前此十数嵗有好事者以色臭花叶騐之于书而名著况他邦乎予于是信以为兰攷之楚辞又有石兰之语盖兰蝉声近之误其叶冬青其华寒其生沙石瘠土而枝叶峻茂其芳不外扬暖风晴日有时而发则郁然满乎堂室是皆有君子之徳此古人之所以为贵也乃为小亭植兰于其旁而名曰辨兰无使楚人独识其真者亭之意也
　　分弓亭记　　　　　　　　　　范謩
　　蜀自山沬若水外即为边境熈宁以来嵗遣禁旅更戌今留屯戍者合土兵凡十有七营边乆无事军政废弛游手工技皆得编名籍中而铠仗麾帜至朽败不可用乾道六年蛮防雅之碉门九年犯黎之虎掌杀州从事掠居民以去势骎骎若无所惮上忧之命敷文馆学士吴郡范公自广西经略使徙镇全蜀公至即以练兵丁缮保障抗章驿闻上赐诏嘉奬于是简士卒之骁勇者别为一军壮且少者次之罢遣其老羸者且示以坐作进退之法非风雨不休而尤加意于射以为蛮夷所恃峙嵚大山掩翳丛木出没其间若猨猱然吾御之者非刀矟所能及乃取弓人于绵弩人于阆相胶析干治筋液角极六材之良辟广塲于府舍之北筑亭西向摘杜少陵酬严武之诗名之曰分弓时轻裘幅巾引数百人按试技力而赏罚其勤惰未几军容一新悉为精鋭蹶张者至千斤挽强过六钧而命中者十八九于戯盛哉公尝至亭上顾语其属曰谁谓蜀兵孱乎牧野誓师庸蜀羌髳微卢彭濮与焉盖今东西蜀与巴郡是也诸葛賛皇二公勲烈伟矣其平蛮讨魏飞星流电之军岂尽出于西北哉士不素习而使之操弓挟矢驰危蹈阨未有不颠仆者非独蜀军然也今吾军既练于昔而犹有所虑大抵兴滞补弊用力甚难而败之至易经营终嵗而荒之十日前功荡然矣故曰屡省乃成钦哉功成而弗省省而弗屡此唐虞君臣之至戒而吾亭所为作亦欲取以自近而数省之耳公大儒退然若不胜衣而经纶方略小用之已如此况扩而充之乎所谓收滴博之戍夺蓬婆之城又何足言哉亭剏于淳熈乙未之季秋成于明年之仲夏命謩识其嵗月故并公语记之
　　筹边楼记　　　　　　　　　　陆防
