<!-- { "loadSidebar": true } -->
　　奏为穷极无聊恳乞放归事臣自去年四月二十日乞休历夏而和而冬而春而复夏今届端阳矣节序屡更唇舌巳敝而天心不动若以臣为渎扰而厌弃之者臣前后四十余疏以去就大义请而不得也以犬马疾病请而不得也以往时去者之故事请而不得也以近日死者之苦情请而不得也日复一日月复一月则　皇上之放臣无期而臣之生还无望矣臣前疏愿赐降黜而去此臣直心也伏望　皇上鉴之怜之亟赐俞允臣不胜云云万历三十七年四月二十八日奏 

　　○乞放疏（十三） 

　　奏为待　命又逾端阳恳乞　圣慈俯怜病告亟赐放归事臣自去岁端阳之前席槀乞休窃计归期不过旬朔讵意濡滞以至于今节序屡更端阳再见自来阁臣之去未有若此其艰难者臣病而益苦苦还增病祷祈弗应占卜无凭永日如坐圜扉经年不出房闼此苦人所希有亦臣所未尝皇上其仁如天忍令臣困穷至此臣又见同时亦有一二求去之臣久而不放不惟郁抑难堪而朝廷之政事妨悞不少况政地之重过于诸司而久留衰残狼狈之人使揆路久妨而独劳者无助尤不宜之甚者也伏乞　皇上曲体下情轸念国事慨然断决即放臣归而后诸臣之待放者皆可以次推及矣臣不胜云云万历三十七年五月初八日奏 

　　○乞放疏（十四） 

　　奏为恳乞　圣慈怜放事臣今年乞休十有三疏俱不蒙赐允臣自念犬马之方既不能报主蝼蚁之诚又不足动天困迫而上不怜鸣号而上不应此臣积过丛愆辜负玷辱所致然臣又思自来大臣乞身朝廷有察其诚恳而许之者亦有知其不才而舍之者臣至不才无论其诚恳宜就舍之之列而况杜门伏枕一年有余靡俸给之金以偏闲人迟枚卜之期以妨贤路蠹国害政莫甚于此伏乞　皇上即允臣去不但臣感　圣主放生之仁亦所以章　圣断而重政几也臣不胜云云万历三十七年五月十七日奏 

　　○乞放疏（十五） 

　　奏为恳求放归事臣惟天地之大也人犹有所□臣受　皇上之恩过于天地而臣尚有不如所□者则　皇上惟縻臣以爵禄而不与臣以廉耻夫唾面自干一唾犹可忍再唾巳难安有唾之又唾唾无巳时面无干时而　皇上犹欲臣忍之乎夫臣以极陋极贫之一书生荷　皇上作养拔擢以至于此臣志大言大非寡廉鲜耻人也臣不恋长安一片地也而一年不得出长安者　皇上不肯成就臣也今有良家之女志慕贞洁而有人焉取而系之衢路坊肆之中使人得而侮之哀诉不释脱逃不得则惟有劓鼻割耳以自裁耳今臣自念身为　皇上大臣受恩深重有如去不必待命即不用邮传一夫一马或觅驴或徒步以归臣心安乎即人不言　上不督过不黜不降以归臣心安乎途中不悔牖下不悔乎孔子有言汝安则为之臣不安故不为也此外则如贞女烈妇劓鼻割□然而非丈夫之行非　宗社所关未有身之去□而以身殉人者臣又不为也两者既不为则□□皇上一放而今日不放明日不放臣所引天地之大人犹有所憾者此也臣不敢憾天地自憾而巳语曰朝廷有教化而后士人有廉耻天下有风俗夫教化之行能使顽者廉懦者立今反使廉者顽立者懦教化尽亡风俗大坏　皇上勿以一士之去留为细故而忽之也伏乞　皇上即放臣归臣在则朝廷轻臣去而后朝廷重臣不胜云云万历三十七年六某日奏 

　　○乞放疏（十六） 

　　奏为恳乞放归事臣惟中庸九经曰体羣臣体之云者设以身处其地而察其心孟子所谓君之视臣如手足盖言体也未有手足疾痛而腹心漠然若不相关者羣臣且体大臣可知今臣不肖或可比于羣臣其疾痛非一端而其乎号至频烦至□切矣犹不蒙　皇上曲体之仁　皇上以臣真邪恶可厌耶则必斥逐而使之去以臣真疾痛不得巳耶亦必矜怜而听之去而日复一日月复一月不怜之亦不斥之累牍连章徒滋聒渎之罪经时度岁杳无首丘之期穆清之上夫岂知羁臣茶苦如焦如烧至此极也伏惟　皇上俯垂轸念省览臣疏亟传准放一声臣不胜云云万历三十七年五月二十五日奏 

　　○乞放疏（十七） 

　　奏为疏尽留中苦难度日恳乞　圣慈省览矜怜极放事臣数月间乞休之疏凡十七上全不蒙发放以疏则意尽说穷唇干舌敝无复可措之词以时则月又一月年又一年无复再延之理以罪过则积如丘山着如共鲧久不宜尚存仕籍之名以击刺则身无处所体无完肤久不能苟容尧舜之世以情景则孤栖久系永日难移几同圜土之中以衰病则精铄神销大命将至必为异乡之鬼盖自来大臣求去未有如此之难如此之苦者也伏乞　皇上即发慈心赐臣骸骨俾臣得命而去君臣大义始终两全而　皇上生臣全臣之恩真天地未能拟其高厚海岳不足比其崇深矣臣不胜云云万历三十七年六月十一日奏 

　　○乞放疏（十八） 

　　奏为哀恳亟放事臣前疏巳多本月十一日臣所具疏伏候明旨今又数日矣臣亦知　皇上厌繁必一切束之高阁然臣所陈非政事得失有烦圣心之图维也又非情节曲直有烦　圣心之剖判也又非祈求恩泽有烦　圣心之斟酌也又非辩白冤状有烦　圣心之停平也不过求去而巳一放即了一传即放更何烦难更何踌躇而迟留如此不但使臣冐顽钝之名而枚卜久滞政也久虗揆路久妨劳者不得休而贤者不得用此臣所以日夜焦繁内益热病益甚而求去益急也臣自去夏束装戒行即冠服牌绦以至轿棍扇伞所有家活尽散与人家眷先行途中丧一幼儿臣皆不顾念惟求此七十残躯归而就木不污此长安一片地是为汲汲耳臣忍耐巳久其苦难言伏乞皇上怜臣放臣臣不胜云云万历三十七年六月十七日奏 

　　○乞放疏（十九） 

　　切惟自古有不可则止之明训有可以止则止之典刑今臣杜门屏居半武不出户庭阁事不与本揭不接邸报不观升除不知盖自去夏而臣之仕巳止矣臣身在此固与闲住无异假令臣家京师则如　先朝李东阳而其异者惟仕籍之名未除俸薪之给未罢必去而后除名罢给得以饭蔬饮水栖迟衡门之下垢敝而人不疑洒扫而人不哂此其为适要非人之所及知也臣念七十之寿古来所希尝考唐宋如韩休李泌张九龄吕蒙正韩琦司马光皆六十八岁而终今臣至不肖年巳六十有八而又甚病窃度天意似不欲令臣生还矣岂不悲哉臣闻前月二疏阁中拟放盖同官深知臣而臣尤求之切也伏望　皇上怜臣蚁命即依准前拟亟放臣归臣不胜云云万历三十七年六月二十二日奏 

　　○乞放疏（二十） 

　　奏为恳求　恩放事臣于前月二十二日具疏哀求伏候俞旨今又七月矣臣恶极罪大万难久污都门臣魄散魂销万难久居人世臣情迫心焦万难再羁一室臣唇干舌敝万难再措一词臣之命悬于　皇上但放臣去贬秩可也削籍可也皆皇上之恩皆臣之愿也夫人有大其声而号泣悌泪交流者哀则哀矣而未极也至于声尽泪干口噤目闭人不闻其哀而哀极矣臣今哀求实类乎是伏乞　皇上怜臣放臣臣孑然一身朝放朝行夕放夕行林下感戴地下亦感戴臣不胜云云万历三十七年七月初二日奏 

　　○乞放疏（二十一） 

　　奏为恳求恩放事臣于本月初二日具疏哀求连□候　旨犹未蒙允放臣今五十疏矣臣恶极罪大万难久污都门臣魄散魂销万难久延人世臣情迫心焦万难再羁一室臣唇干舌敝万难再措一词独念臣虽不肖叨为　皇上手足　皇上为臣腹心夫手足疾痛不待求救于腹心而腹心未有漠然不动者从前阁臣之去不过三五疏今臣五十疏此古来所未有之事臣之恶极罪大冥谪固宜秪恐他日书之史编称　圣主英断未免以此一节为未尽耳即日立秋时序屡变臣之望放如七年之旱之望雨也伏乞　皇上怜臣放臣勿复踌躇臣不胜云云万历三十七年七月初七日奏 

　　○乞放疏（二十二） 

　　奏为久候无聊恳天怜悯事臣前疏自劾恶极罪大万难久污都门魄散魂销万难久居人世情迫心焦万难再羁一室唇干舌敝万难再措一词倘蒙　皇上览观天心能无感动今疏五十又一矣臣查得宣德年间阁臣张瑛出为南京礼部尚书今南礼有缺即以畀臣使臣得出都门是亦　圣主之恩　先朝故事臣所求望也又查得隆庆年间阁臣陈以勤未去阁中揭帖奉　旨准不列名今臣一年以来毫事不预除同官向高入告单揭外至于一二公请如　东官讲读之类向高犹列臣名臣求免不依揭在阁中写进臣不能阻诚恐皇上但见揭有臣名或谓臣尚预事今求　传旨阁中准不列名则同官可遵　旨而行此亦先朝故事臣所求望也又查得　大明会典官员患病三个月之上俸粮截日住支故臣去年八月一疏并辞俸给及奉　明旨前奏辞俸俱不允钦此臣思辞俸不如辞官官去则俸何待辞自是屡屡乞休日日望放而俸级如故心切不安今敢再申前请容臣辞俸此令甲故事亦臣所求望也若不候放径去则前此所未有之事臣前疏巳言其不敢若移居郭外上无益于动天下无益于止谤且亦先今大臣所未有之事臣未敢剏行要之臣千言万语不若　皇上准放一声一放则事事安妥皇上可以恭默旁求而臣悠然而逝亦可无再渎天听矣臣不胜云云万历三十七年七月十四日奏 

　　○乞放疏（二十三） 

　　奏为哀恳亟放事臣病困日久计出无聊本月十四日具疏引例一求南京礼部之职一求阁揭不列名一求住俸而终之求放之一言臣望眼欲穿今又数日矣中外人士见臣狼狈趦趄若此颇多见怜而又疑以为从来阁臣未有求去之坚且久而不得去者今臣连章累牍而　皇上漠然不动诚厌恶之耶胡不褫其职而夺之如非厌恶耶胡不体其情而允之以为费处耶则至易事也以为蝼蚁不足动其中耶则又大臣近臣也以为　圣心不断耶则　皇上英断性成千古帝王之所希有也盖众皆疑之即臣亦莫得其觧矣夫从容宁耐茹苦忍痾累时越岁即无聊之极而强抑其情以俟　上命者人臣之义也见其哀鸣知其疾痛计其时日念其困滞曲垂体恤赐之残骸而予之生路者　圣主之仁也伏乞　皇上即发臣疏放臣回籍蚤一刻即一刻之恩生死感戴与天无极矣臣不胜云云万历三十七年七月十九日奏 

　　○乞放疏（二十四） 

　　奏为臣苦巳极恳乞　圣断以存国体事臣于本月十九日具疏伏候　俞旨今又数日矣臣切惟君德以断为贵其驭臣下也或见其宜去之罪状而毅然亟斥不俟于崇朝或见其求去之恳诚而慨然俯从无烦于渎告故谓之赐玦玦者决也断也而大臣近　主稍与羣臣不同尤当爱惜其廉耻而曲全其始终自来大臣皆二三疏而去多不过四五疏故虽訾垢可忍虽旬朔可俟自非大不肖之人其身名犹不尽毁裂其体貌犹可观宁独大臣之体哉亦国体所系耳今　皇上英断天纵剖决如流独于臣一去迟至一年又三月而不决五十余疏而不决得毋为　圣断之累乎臣诚不肖然阁臣也亦未至寡廉鲜耻得罪于名教也袛为求去不得以至此极今臣如坐漏船之中伏烧屋之下而　皇上视之漠然更不动念此累朝大臣所未有者而今乃自臣始臣何足惜但恐所伤国体亦巳多矣近日窃覩诸臣辩疏从外来者并蒙省览发票而臣疏独不报此臣所自怨自伤求其故而不得者也伏乞　皇上少动慈心怜臣放臣毋以臣一人之不肖而贻累　圣断且伤国体臣不胜云云万历三十七年七月二十三日奏 

