<!-- { "loadSidebar": true } -->
　　正德十一年，岁次丙子，九月己卯朔，越二十八日丙午，后学居忧编修湛若水敬托友人乡宾尹凤，谨以牲醴，敢昭告於清献公菊坡崔先生之灵。其辞曰：呜呼！奈何！事有在理所宜然，而时或有不可；在君子以为义，人或不见是；神或歆之，而有或以为厉者，亦独何心哉？亦独何为哉？使予歔欷而流涕。若公之避相，若将浼诸其身，匪直以其时耳，抑亦以非其君。若公具有七善，百世方以为师，况予之居实迩公祠，悲香火之荒落。置田以为主持，而考德在碑。惟乃孙子三山诟予，予无祀田，用尔田欤？尔之置田，证无祀田矣，阴佑坑贝以为厉己矣。此非所谓神或歆而宜义，时或不可，人不见是者耶？出不逊言，要予仆碑去田，予惟畏祸，其敢不然！仆碑去田免祸，予心也；其负於护公香火之初心，非予心也。予将舍宅以为书院，以惠后人，敢归其田以为晨昏。呜呼！皇穹在上，四方在下，公如左右，听予矢者。呜呼！悲其奈何！尚飨。 
　　
　　祭白沙先生墓文丁丑服阕后 
　　
　　维正德十二年，岁次丁丑，八月甲辰朔，越二十四日丁卯，门人翰林院编修湛若水谨以刚鬣柔毛庶羞醴齐之祭，敢昭告於尊师白沙陈先生之灵，曰：於乎！生我者父母，成我者师，食我者君。盖三本之不可以一遗，况先生於俗学之支离，念人心之惟危，而扶我於颠隮，开我之沉迷，其功同夫生死而肉骨，夫岂但哺糟而啜醨也？筑场之哀，未足以为报；而无玷於师门者，终自以为期。中涉仕途，服膺圣规，盖谓君臣之义，如之何其废之！岂伊知其不可为哉！子必将母，母亦逐子。感西日之将坠，天罚其愆；母病遂踬，抱恨终天，几死颠沛。盖不即死者，天将使之追悔，而迁善於有待也耶？慨昔修德之方与闻，而讲学之功未究；以力未能有疑而质，得门而叩也。内外合德，敬义双造，怅未得於面受。一悟久迷，若或有知，将就有道而正诸！九原不作，吾谁与归？已而！已而！今兹终制，稍开小瀛之风月，将友西樵之鹿麋，筑江门之钓台於铁水之涯，不忘平生，若临在兹，非敢背圣训以长往，盖将於此卒吾业以俟时。先生之灵，庶鉴於斯。尚飨！ 
　　
　　祭徐郎中曰仁文 
　　
　　维正德十二年，岁在丁丑十一月日，友人翰林院编修养病增城湛若水敬寓香币，致祭於故友南京兵部郎中徐君曰仁之灵。其辞曰：於乎！曰仁，秉质清淑，得气之元，宜寿而促。二气杂糅，清或不足，盗跖乃长。回也无禄，气数则然，天乎何愆！时当严冬，蒲卢不延。伊古圣哲，寿数百年，气有养之，力谁与焉？丙寅於京，我友阳明，君少侍侧，如玉之英。阳明远谪，君取科名，推阳明义，视我师兄。君继外补，阳明入部，长安卜僯，君时亦造。迁属南兵，阳明鸿胪?，旦夕辩疑，将谓得所。阳明抚虔，君以满还。又闻在告，谓学静专。仆言病状，我忧则悬。天乎何意？竟夺斯贤。上有衰亲，下有弱寡，伯道无嗣，三可伤者。以君之资，逢时雨化，有志未成，一可悼也。一悼三伤，实为难忘。神已告梦，在湖之阳，久如此梦，何悼何伤！德亦如颜，三十二霜。阳明来讣，我哭小华。天乎！天乎！天乎！何嗟！君知性命，其嗟何耶！死而不亡，其有知耶！尚飨！ 
　　
　　祭告大科书院落成文 
　　
　　维正德十二年丁丑，闰十二月朔，越七日，翰林院编修湛　修建书院隐居落成，谨以豕一羊一，清卣庶羞，敢 昭告於大科峰烟霞洞之神曰：大科中立，山川四维。有洞烟霞，以卜我栖。盖自开辟以来，厥已有之，而尔居尔寺，相望迤逦，若相避违。是故天作地藏以遗耶？亦惟神明攸司也。神司畀德，寔惟神谋，德或不称，贻神之羞。宇宙悠悠，天临地浮，神之相之，俾无悔尤，以从前修。惟神亦永有显休！ 
　　
　　奠李云洞处士文 
　　
　　维正德十三年，岁次戊寅，十二月丙寅朔，越十有七日壬午，翰林院编修湛　以牲醴之奠，昭告於故耆德云洞李公之灵曰：於乎！念昔垂髫，我侍亲傍，聆公谈说，其声琅琅，口若悬河，爽朗无滞，言惟其心，罔有盖蔽。先君之贤，豁达广交，种种义士，如公一豪。世情之交，酒食游戏，利害少临，反眼相弃。如公执义，患难周旋，尽瘁鞠躬。涉路刺船，我归衔命，公有正言，不割彼交，子之辱焉！公丧不举，令子在疚，我追公义，报之敢后。鹧鸪之岑，我以公藏，覆土一觞，於乎可忘？尚飨！ 
　　
　　祭锯工文 
　　
　　维正德十四年，岁在己卯，九月八日，甘泉湛子遣诸生以酒食告於锯工叶阿尾之魂曰：惟皇授工不已，将迎[邅]兮。阴阳往来，递推迁兮岁月。餬口以为饘兮，加灾於木，谁之愆兮。一夕不息而化，谁使然兮？死於藤，孰与於樵其天兮？悯予揜汝，群贤骈兮。魂无不之，从汝妻孥返故园兮，汝其知之。 
　　
　　新会县时祭白沙先生文代新会县作 
　　
　　维某年月日，知新会县事某率诸生，谨以少牢释奠之仪，致祭於明翰林院检讨白沙陈先生之灵曰：孔子道丧，大原益分，倬彼濂溪，有泝其源。先生天挺，握会之元，再离而合，复其混沦。阐兹圣学，无欲之篇，力去支离，以开我人。於昭神灵，垂在两间，兹惟阙里，风声攸存。高高圭峰，厥祠孔殷。扬虔俎豆，示於万年。尚飨！ 
　　
　　祭林南川文 
　　
　　维正德某年月日，翰林院编修湛若水谨以清酒之奠，敢昭告於故友南川林先生之灵曰：呜呼道丧千载，支离析分，我师石翁，再还浑沦，亦周无欲，本体自然。我始扣关，吁嗟以言。此学不讲，寥寥三十年。我疑进问，子长东所，并称高弟，语何不可。曰李诗癖，曰张高话，南川之去，无问学者。继得榄山，论学一书，卓见道体，理一分殊，乃既定交，敬谒茶庐、神往义契。十年之余，读师答简，剂 量锱铢，分殊之说，无穷功夫。小子狂简，作诗扩义，谓一与万，如身之臂，合为一体，二之不是。每思与公，上下其议，我居於樵，公已长逝，徒负幽冥，抱此至意。远不临吊，病莫执绋，敬奠一觞，告此衷一。尚飨！ 
　　
　　奠杨仕德文 
　　
　　维正德十六年，岁次辛巳，正月甲寅朔，越十一日甲子，翰林院编修湛　以牲帛之奠，告於故国子君杨生仕德之灵曰：呜呼！道丧千载，学失其心，失之者，岂惟逐而迁？盖有心心相持，束缚天君，如?如钳，则忘则助二者，支离而愈分，而不知本体之自然者，即事而在，不存而存，内外合一，而不容二三以人也。昔尔伯氏，遣来归云，一见之间，遂喜得君。君年孔富，其气孔神，许以共学，以志於仁。尔时匆遽，未罄其余，继以季弟，再谒墓庐。我方衔恤，略示要枢，誓心卒业，无论荐书。君师阳明谓予：「司道仕鸣来樵，合一是讨。」谕年君来，昆季其究，君时是内，恶物之疚，君病憔悴，予曰：「心病。」予忧予言，予言砭订，君亦予然。匪则来正，孰病孰知，生也则幸。呜呼！岂谓而终以是灭其性耶！夫学以复其性，而反以自病焉，其天耶！其人耶！夫后世风靡，知学者希；知学矣，而虑不得师；得师矣，虑传习之犹非真传矣，虑用力之弗宜；宜力矣，虑其年之弗弥，无以毕志愿之所期。若吾仕德者，可谓知学而得师矣。而年止於斯，□志而殁，其传耶？力耶？非耶？呜呼！悲乎！尚飨！ 
　　
　　祭告白沙先生文 
　　
　　维正德十六年，岁次辛巳，十月朔，越十日，门人湛若水谨以牲醴束帛之仪，敢告於先师白沙先生之灵曰：水也不敏，幸承夫子之教以有闻。昔也逢时之屯，惧辱其身，以忝夫子之门，退毕业於西樵，以迪前闻，若将终身。水也不肖，际兹亨运，天启圣明，秉资尧、舜，搜罗遗逸，无有远近。有司以召，命及烟霞之墟，而责之君臣之分。水也不材，安敢偃蹇以自遯，夫云龙风虎，圣作物睹。水也虽不敏、不肖、不材，安敢偃蹇肥遯，自暇自逸以负明主？罔恒宁居，不日就道，敬以衷诚，拜告於墓，惟夫子其鉴之佑之！尚飨！ 
　　
　　奠故大宗伯枫山章先生文 
　　
　　维嘉靖改年，岁次壬午，三月戊申朔，越初四日辛亥，门生翰林院编修湛若水，谨以牲醴束帛庶羞之奠，敢昭告於尊师大宗伯枫山章先生之灵曰：夫子之生，天笃其性，不揉而直，柔顺中正，人曰「克温」。温而亦厉，表里如一，人己无异。诚意恻怛，动以感人，人为之尽，罔有后言，人曰「好人」。世如公者，如彼美玉，畴赀其贾。如彼汪汪，不以挠澄。公之器量，本自天成，肆博於学，无所不窥。近继金许，远宗宣尼。粤自蚤岁，大魁春宫。词垣抗疏，忠以畜君。自兹落职，解官大行。受知孝庙，司成是征。公在司成，陈疏复古，众或嗤迂，谁惜斯宝？水也无知，昔游太学，误公异礼，夙命有恪。考文晬盎，谓予老友，岂兹一第，足为子有？水忝词垣，承嗣教音，神思梦晤，羹墙实钦。奉命予南，两过兰溪，命予连榻，议论发挥。身处江湖，心在王室，苍生之忧，十虑八七。忧病还郡，蒙公寄声，老不数见，北来浙行，卧樵八载，终焉长已。讵意圣明，承此召旨。国有大事，借重公言，道入江右，讣音以传。万一不泯，鲁有灵光，天不[慭遗]，以师帝皇。慎终於始，终於三终，三达五福，可谓兼隆。千里奔哭，室是人非，犹有典刑，溪兰猗猗。私心许与，莫揄季札，絮酒征词，哀诚以达。惟夫子其鉴之，尚飨！ 
　　
　　奠何氏妹文 
　　
