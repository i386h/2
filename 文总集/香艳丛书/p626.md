<!-- { "loadSidebar": true } -->
　　都城南，居贤坊民刘兰女刘氏，以哭母毁死，巡城御史曹选以闻。氏颇知文墨，并习女工。万历二十七年，曾经备选贵人不中，遂不肯择人，毁齿自矢，事两尊人甚孝。三十岁，足迹不出闺门，日惟闭户，诵经读书，兼作女工，即至亲比邻，未尝见其声色。本年八月，母张氏病笃，女悉心奉侍，母进食，女亦进食，母不食，女亦不食。至二十三日，张死，女跪灵前泣血，水浆绝不食。至九月初三日，女亦气绝，死时异香满室，人咸异之。（《崇祯长编》） 



　　海陬冶游录　清　淞北玉魫生 　　 

　　序 
　　己卯孟春，日暖溪桃，风熏陌草，珠帘烟翠，玉勒尘红。小醉花天，蹀躞马嘶之下；薄烹松雪，呢喃燕语之余。簇锦绣于良时，赏心乐事；悟文章于大块，摘艳熏香。方思藻绘繁华，楮雕绮丽，流连土俗，摅写风怀。适得新书，不殊异宝。丽南都之石黛，秀色霏馨；倾北里之胭脂，高文散绮。红情绿意，传心事以深谙；鬓影衣香，跃肌容而活现。著作家推真本领，星可罗胸；游戏内具大神通，露宜盥手。盖先生以吴中名士，极宇内壮游，五千卷文字撑肠，数十种琳琅满目。龙文百斛，争思快睹为先；豹见一斑，早已不胫而走。所著如《弢园尺犊》等书，莫不纸因顿贵，砚欲长焚。若《灜壖杂志》，考献征文，伤今思古，风雷踸踔，烟墨纵横，所为仰止鸿才，附期骥尾也。顾或者谓先生学通五际，才备九能，胡弗导经史之源，发诗书之义，洋洋论道，用祓饰乎前谟，落落陈情，表卢牟乎往籍。而乃中年哀乐，绮语娇娆，挥妙腕于金壶，记艳情于玉镜，志雪泥之迹，酒绿灯红，话风月之缘，金迷纸醉。得毋蹈冬郎香奁之诮，兴秋女纨扇之悲？杜樊川儿女情长，汤若士泥犁业重。不知人生行乐，我辈钟情。忠似马周，吟成折柳；豪如羊侃，曲制采莲。泪湿青衫，白太傅感深沦落；魂销碧玉，虞学士兴托缠绵。从掎裳联襼之场，藉消清况；于灯灺酒阑之候，隐寓微词。假以发聋，警烟云于过眼；原非好色，浇傀儡以舒胸。况复界尽山川，致仿华阳郡国；景详节物，体兼荆楚岁时。风流嗢噱，且轶《板桥杂记》之编；月旦劝惩，岂仅侍儿小名之录。已哉，嗟乎！名花堕溷，弱絮随风，树作拂钱，莲谁出火。人皆惜玉，能不以之兴怀？命薄如花，曷禁为之饮泣？今览录中所载，或幼沦乐籍，或长隶教坊，或赚自奸谋，或诱从恶少，或遇人不淑，逼入青楼，或大妇难容，遂辞金屋，或良人己逝，甘为逐水之萍，或豪主相陵，遣作出墙之杏。其始则觏闵受侮，事匪一端；其终之荣悴升沈，状尤百出。若者志惟耽乐，若者性早知归，若者专恃利交，若者愿因情死，若者失足于贩夫走卒，若者倾心于墨客诗豪，若者一误再误，仍困勾栏，若者怜卿爱卿，即离苦海。极欣戚悲愉之致，着激昂慷慨之词，动人生羞耻之心，寄世运盛衰之感。每慨地经烽火，野起戈鋋，丧乱无休，仳离失所。式微宦裔，间闻背礼私奔；贫贱姬姜，甚至贪财卖笑。试问春辰秋夕，回首何堪？奚为暮送朝迎，辱身若此！斯则飘泊者所鉴观，豪华者之棒喝矣。迩者欃枪星坠，弦管风香，上海实彝夏之冲，胜地荟宴游之盛。推襟送抱，士女昌丰，卧酒吞花，巾裾来往。笙歌院落，不减夫秦淮，灯火楼台，有逾乎珠海。所冀如花美眷，点缀承平，会看摛藻成书，铺张和乐。序南部烟花之记，敬赞一言，诵西秦行纪之篇，愿书万本。光绪己卯仲春百花生日，岭南护落花人谨序。 

　　自序 
　　夫《海陬冶游录》曷为而作也？将以永既去之芳情，追已陈之艳迹，寄幽忧于香草，抒旧念于风怀。沧桑变易，麻姑见而伤心；开宝繁华，宫女说而陨涕。抚今思昔，写怨言愁。则使经过曲里，尚识旧人，搜辑闲编，犹传轶事。伤红颜之已老，嗟黑海之多惊。谁肯买俊骨以倾襄，孰不谈劫灰而变色哉？则此编也，聊作寓言。附诸野史，非故为妖冶之同，甘蹈泥犁之罪也。顾或谓昔赵秋谷《海鸥小谱》，余曼翁《板桥杂记》，西溪山人之《吴门画舫录》，皆地当通都，时逢饶乐，其事可传，其人足重。今一城斗大，四海氛多。既无赵李名倡，又少崔张侠客。染黛研朱，药叉变相。堕鞭投辖，猾虏争膏。未闻金屋之丽人，能擅玉台之新咏。矧又不能抽白刃以杀贼，取谥贞姬。着黄絁而参禅，证名仙籍。绮罗因之减色，脂粉于焉为妖。是人肉盘，是野狐窟焉尔。而子犹逞其艳谈，为之暝写，不亦傎乎？然而善言儿女，未免痴情；自古英雄，每多好色。花天酒地，亦为阅历之场；红袖青衫，同是飘零之客。伽女散花，何妨遍着；维摩入道，先以钩牵。戒谣为法秀之妄诃，忏绮乃休文之恶习。恨寄绿阴，无损牧之之豪宕；篇名锦瑟，宁识义山之缠绵。铅华宝髻，不讳言情；浊酒残灯，乌能妨节？与其高谈从听，毋宁降格求真也。况乎奇节仅矣，冶容暂耳，必貌皆苏小，诗比薛涛，媲卞玉京之慧心，配段东美之雅操，则香国中竟无下乘，章台内悉属才人。青泥世界，尽放莲花。碧柳楼台，遍镌珉玉。是情之所必无，亦事之所罕有也。余观古来文人失职，荡子无家。偶托楮豪，遂传风雅。晓风残月，不尽低徊。淡粉轻烟，岂无点缀？本非实录，有似外篇。则余今日之所编，逞妍抽秘，尽许荒唐；水月镜花，无嫌空彻也已。且也，由盛观衰，大有乱离之感；因今念旧，弥兴身世之悲。溯自丙午之秋，余年未冠。勾留白下，寻访青溪，春藏杨柳之家，人闭枇杷之院。任姬素琴，此中翘楚。既识一面，遂订同心。毷氉归来，音问中绝。己酉大水，橐笔来游。宿痾未瘳，烦忧正剧。有梦非春，拥孤衾而听雨；看花懒出，虽晴日而闭关。辛亥春闲稍作绮游，狂名顿着。选花开尊，征歌按拍。题裙索扇，间有篇章，抹月批风，任传薄幸。于是沾泥之絮，遂为逐水之萍矣。癸丑之冬，杜门养痾。追念前游，援笔以记。其时赭寇纵横，金陵陷没。珠帘碧瓦，荡作飞灰。舞袖歌裙，惨罹浩劫。而此间亦烟沉雨坠，月缺花残。人往时非，哀多乐少。迨乎贼去城空，春回燕至，旧巢已换，香梦难寻。叹生死之无闻，嗟飘泊于何所。凄迷烟月，谁解伤心？而妆点池台，复开艳窟。曾几何时，城中已复旧观。城外环马场左右，又成妓薮矣。惟是良辰难再，美人不来。时局苍凉，消息茫昧。今过其地，则故钉犹在，檀点依然。芳树鸟栖，画纱萤点，乱冢荒堤。今日粉影脂香之地，颓垣败壁；昔时灯红酒绿之家，境易回肠。事如转烛，其为怆怀。又乌能己？岂非事无可纪，而情有足悲哉！特以此中人，镜槛才安，忽然远徙，香名甫着，辄复私更。萧郎再至，已怅踪迹于风前；徐娘重逢，错呼窈窕于月底。傥欲按图而索骥，窃恐觅路而迷花也。更有叹者，流俗胜则雅会稀，朱颜贱而黄金贵，乍羞觌面，己解淳于之襦；未及盟心，遽荐宓妃之枕。继以色荒而钱尽，遂至情断而恩离。此亦情天之变态，幻海之沸波也。余也虽堕绮因，自存真宰。偶抒感慨，专写牢愁。或观此篇者，遂以为此间佳丽，何异迷香；是处笙歌，正堪荡魄。则亦未识余心者耳。若其鄙为轻薄，讥以纤靡，为高厚之绳诗，作到溉之投地，以为意无寄托，旨乏劝惩，见斥于礼法之儒，遽指为文字之障，则亦姑听之而己。呜呼！沪虽偏隅，固泽国之要津，海疆之险堑。艳风相煽，极盛难继，有心人能勿深思哉！庚申春仲，淞北玉魫生识于春申浦上。 

　　卷上 
　　沪城，妓薮也。地频海，华夷错处，巨商大贾，往来如梭织。比日繁艳，愈胜昔时。舞榭歌台，连甍接栋，余自己酉杪秋，寄迹斯土。每值赋闲，辄与二三良友，遨游其间，所见不少。而工词曲、娴翰墨者，未之见也。旅窗无俚，因病得闲。枨触旧怀，抽豪暝写。姑循余曼翁《板桥杂记》之例，以雅游、丽品、轶事分隶之。听雨剪灯，留宾煮茗，藉供嗢噱。绘脂粉之生涯，续烟花之记录，亦足以销忧起疾矣。 
　　洋氛己息，海市大开，劫火重圆，花光复炽。绮阶绣陌，萃四方之奇姿；蜑妇蛮娃，夸海徼之妖艳。每至二分月上，十里灯明，钿车交驰，香尘四溢。狎邪公子，游冶富商，络绎往来，迄无停趾。洵可谓花月之大观，风流之胜事矣。 
　　虹桥左侧，鳞次以居，其中纷黛杂陈，妍媸毕具，无不各分门户。以苏常者为佳，土著次之，维扬江北又其次也。修容饰貌，争妍取怜。所著衣服。竞尚新裁。灯火连宵，笙歌彻夜，裙屐少年，鲜不丧魂惑志者，其即销金之窟与？ 
　　唐家弄有二，唐瑜之故宅也。在鱼行桥南为东弄，在阘水桥西为西弄。悉丽人所居，途虽逦迤，游踪竞集。纷壁明窗，备极闲雅。每至更阑人静，琴韵箫声，犹彻墙外。闽粤大腹贾，拥厚赀者，遨游其间。意有所属，辄张夜宴。斗酒藏钩，乐无逾此。缠头一掷，动费不赀。噫！焚香十斛，下箸万钱。谁弗穷奢相尚，求其泊然雅素。静好自娱，则未之见也。 
　　梅家弄以梅宣使得名，地颇幽僻。每有丽姝，避喧趋寂。僦屋其中，靓妆雅服，位置自高，羞与坊曲中伍。惜以时有锄兰恶客，斫桂荒伧，摧折百端。至一月数迁，不遑安处，是亦胭脂山之孽障，风月海之魔澜已。 
　　鸳鸯听侧，地亦幽深，十余家相连属。每有阛阓豪家，一月出数十金，以供美人挥霍。自此闭置闲房，他客不能见矣。然间多黠婢，俟其它出，则窃召所欢，以啖重金。甘为野鹜，耻作家鸡。烟花本质，往往然矣。其能谢客杜门，镇日不下楼者，吾闻亦罕。 
　　虹桥西南为白栅，曲折以行为西仓桥。白栅南为张家弄，其地附近多藏匿名姬。此中间有双趺不缠，而姿首明秀，稍着名誉者，每乞灵于高底，以求齿于姊妹行，其娇揉亦良苦矣。此辈大概来自吴门，无所依着，遂作此生活。嗟乎！风絮飘零，落藩堕溷，孰有甚于此哉？ 
　　城外临河一带，自北至东，亦多倡家。编竹为篱，抟泥成壁，湫隘殊甚。稍自爱其羽毛者，每不屑处。然亦有佳丽杂处其中，非由操术不工，即由名誉未噪，托迹下流。为时白眼，虽名士失所，何以加兹！顾一陷此阱，即身难自主。情殊堪悲。爱花成癖者，幸物色而调护之，慎勿以其地而忽诸也。 
　　黄浦中有船妓，略如蜑户。然绝无佳者，今率与番舶黑人交。舆隶见之，皆掩鼻过矣。其近虹口处，有西洋妓艘，岁一二至。华人之能效夷言者，可易妆而往。缠头费，亦不过二十余金。彼美人兮，西方之人兮，当不惜金钱，以领略此奇芬耳。 
