<!-- { "loadSidebar": true } -->
　　臣近曽上言为京西转运使陈洎张升违废诏书并不按察部下官吏致使盗贼纵横贻忧君父其陈洎等合坐此罪名重行黜降此事非是臣自生狂见敢有妄言乃是朝廷元降诏书内指挥自合行遣今诸路转运使不按察官吏者甚众然别不至大叚生事及部内官吏不甚昬老者亦可且示优容如陈洎等部内顕然官吏昬老贪残并不举劾致得盗贼并起事势可忧此若不行则国家诏勅乃是空文今后号令有谁肯听臣伏见近日顿昜诸路转运方思改作欲除旧弊朝廷此后政令须要必行今若自废诏书示人无信则新转运见朝廷先自弛废言不足听【一作信】则更无凛畏必効因循虚烦更张必不济事古人于作事之初尚或借人行法况洎等首自违犯理合举行宜于革弊之初先行励众之事或谓洎等于少人之际且要任使即乞各与降官依旧差遣以责后効徐议复资亦使过之术也尚虑议者谓淮南王伦贼后不曽行遣转运葢淮南新授诏书未及按察而贼已卒至又部内官吏如晁仲约等本非昬老不比京西慢贼经年不能剪灭直至飬成凶势又其【一作洎等】部内官吏显是昬老误事之人授诏半年故违不举较其事体与淮南不同今若以淮南不曽行遣便舍洎等不问则今后犯者又指洎等以为例是则朝廷命令永废不行伏惟陛下聪明睿断惟是则从尚恐大臣务收私恩不顾国体若能不惜暂降洎等一两资【一作员】官存取朝廷纲纪以励中外则庻防国威复振患难可平取进止
　　论举馆阁之职劄子【庆厯三年】
　　臣伏见国家近降诏书条制馆阁职事有以见陛下慎于名器渐振纪纲然而积弊之源其来已乆侥幸之路非止一端今于澄革之初尚有未尽其甚者臣窃见近年外任发运转运使大藩知州等多以馆职授之不择人材不由文学但依例以为恩典朝廷本意以其当要剧之任欲假此清职以为重然而授者旣多不免冒滥本欲取重人反轻之加又比来馆阁之中大半膏粱之子材臣干吏羞与比肩亦有得之以为耻者假之旣不足为重得者又不足为荣授受之间徒成两失臣欲乞今后任发运转运知州等更不依例帖职若其果有材能必欲重其职任则当升拜美官优其秩禄况设官之法本贵量材随其器能自可升擢岂必尽由儒馆方以为荣
　　一臣窃见近年风俗浇【一作媮】薄士子奔竞者多至有偷窃他人文字干谒权贵以求荐举如丘良孙者又有广费资财多冩文册所业又非絶出而惟务干求势门日夜奔驰无一处不到如林槩者此二人并是两制臣寮奏乞召试内丘良孙近虽押出而林槩已有召【一作得】试指挥旧来本无两省以上举馆职明文尚犹如此奔竞今若明许荐人则今后荐者无数矣臣欲于近降诏书内两省举馆职一节添入遇馆阁阙人即朝廷先择举主方得荐人仍乞别定馆阁合存员数以革冗滥
　　一臣窃见近降诏书不许权贵奏廕子弟入馆阁此葢朝廷为见近年贵家子弟滥在馆阁者多如吕公绰钱延年之类尤为荒滥所以立此新规革其甚弊臣谓今后膏粱子弟旣不滥居清职则前已在馆阁者虽未能沙汰尚须裁损欲乞应贵家子弟入馆阁见在人中若无行业文词为众所知则不得以年深迁补龙图昭文馆并待制脩撰之类所贵侍从清班不至冗滥







　　文忠集巻一百一
　　钦定四库全书
　　文忠集巻一百二
　　宋　欧阳修　撰
　　奏议第六
　　谏院
　　论乞令宣抚使韩琦等经畧陜西劄子【庆厯三年】
　　臣窃闻已降中书劄子抽回韩琦田况等归阙昨来琦等奉命巡边本为西贼议和未决防其攻冦要为御备今西人再来方有邀请在于事体必难便从边上机宜正须处置仍闻韩琦田况各有奏状言边防有备请朝廷不须怯畏每事曲从窃以胜败之间安危所系料琦等如此奏来则边事可知自有枝梧不致败误臣谓且令琦等在彼抚遏则朝廷与贼商议自可以持重不须屈就今议方未决中道召还则是使贼知朝廷意在必和自先弛备况事无急切何必召归其召韩琦劄子伏乞速赐指挥抽回且令琦等在彼经略以俟西贼和议如何取进止
　　论西贼议和请以五问诘大臣状【同前】
　　右臣伏见张子奭奉使贼中近已【一作以】到阙风闻贼意意虽肻称臣【一有受册字】而尚有数事邀求未审朝廷如何处置臣闻善料敌者必揣其情伪之实能知彼者乃可制胜负之谋今贼非难料难知但患为国【一有误字】计者昧于逺见落彼奸谋苟一时之暂安召无涯之后患自为削弱助贼奸谋此左传所谓疾首痛心贾谊所以太息恸哭者也今议贼肻和之意不过两端而已欺罔天下者必曰贼困窘而求和稍能晓事者皆知贼权诈而可惧若贼实困窘则正宜持重以裁之若知其诈谋则岂可厚以金缯助成奸计昨如定等回但闻许与之数不过十万今子奭所许乃二十万仍闻贼意未已更有过求先朝与契丹通和只用三十万一旦刘六符辈来又添二十万今昊贼一口【一有已字】许二十万到【一作则】他日更来又须一二十万使四裔窥见中国庙谋胜【一作神】筭惟以金帛告人则邈川首领岂不动心一旦兴兵又须三二十万生民膏血有尽敌人贪求无厌引之转众何有限极今已许之失既不可追分外过求尚可抑絶见今契丹往来尚在沿边市易岂可西蕃絶逺须要直至京师只用【一作以】此词自可拒止至如青盐弛禁尤不可从于我虽所损非多在贼则为利甚博况盐者民间急用既开其禁则公私往来奸细不分若使贼捐【一作损】百万之盐以啗边民则数年之后皆为盗用矣凡此三事皆难允许今若只为目下苟安之计则何必爱惜尽可曲从若为社稷久逺之谋则不止目前须思后患臣愿陛下试发五问询于议事之臣一问西贼不因败衂忽肻通和之意或用计困之使就和乎或其与契丹连谋而伪和乎二问既和之后边备果可彻而寛国用乎三问北使一来与二十万西人一去又二十万从今更索又更与之凡庙谋为国计者止有此防而已乎四问既和之后能使契丹不邀功责报乎彼或一动能使天下无事乎五问元昊一议许二十万他日保不更有邀求乎他日有求能不更添乎陛下赫然以此五事问之万一能有説焉非臣所及若其无説则天下之忧从此始矣方今急和谬议既不可追许物已多必不能减然臣窃料元昊不出三五年必须更别猖獗以邀增添而将相大臣只如【一有中国二字】今日之谋定须更与添物若今日一顿尽与则他时何以添之故臣愿惜今日所求其如西贼虽和所利极鲜若和而复动【五字一作北戎若动】其患无涯此臣前后非不切言今无及矣伏望陛下留意而思之且可不与彼若实欲就和虽不许此亦可若实无和意与之适有后虞谨具状奏闻伏候勅旨
　　论葛宗古等不当减法劄子【同前】
　　臣伏见近日赃吏葛宗古王克庸滕宗谅等相继赃汚事发内葛宗古情理尤恶臣伏覩去年朝廷命贾昌朝等减省天下冗费上自陛下供御之物至于皇后宫嫔饮食已来尽皆减节葢谓调度至多公私已乏故陛下以身先天下自行减刻【一作省】要供军费凡为边将者所得一钱一帛宜思此物自生民困苦之中取其膏血陛下忧劳之际减自圣躬如此得之宜作如何使用今乃盗朝廷赏劳蕃人之物赡养求食妇人全家骨肉及供自已家口并营造工作私家冗用之类量其如此用心岂是爱君忧国忘身破贼之人何足爱惜若律文已重即乞尽行更不减法若旧法尚轻仍望特加重断其滕宗谅王克庸若事状分明亦望早赐勘鞫正行国典窃虑议者为宗古等方任边陲宜从寛贷臣非不知驾驭英雄难拘常法如太祖委用李汉超等葢汉超能捍冦戎不为边患功大过小理可优容诸将守边未有尺寸之效而先已逾违不【一无逾不二字】法外恃敌在而欲望朝廷屈法姑息今朝廷未曽行寛假之患【一作惠】而此三人不法【一作已各】如此若更寛之则今后边臣不复可以法制矣臣思边上公使必欲使将臣不拘常法者若用之隂养壮士招延布衣利啗敌人赏劳将校如此之数皆不必问其出入可恣所为或其性本濶畧偶不检防误用于私家原其本情亦可轻恕若宗古等故意偷慢减刻宴犒蕃夷军士之物入已者有何可恕之理特减从轻有何可赎之功得以屈法若此三人不行重断则边臣知元昊常在则【一无则字】可以常为不法臣恐翫冦弄兵事无了日今取进止
　　论燕度勘滕宗谅事张皇太过劄子【同前】
　　臣昨日风闻张子奭未有归期消息贼昊又别遣人来必恐子奭被贼拘留西人之来其意未测边鄙之事不可不忧正是要借将帅効力之际旦夕来【三字一作近者】传闻燕度勘鞫滕宗谅事枝蔓勾追直得使尽邠州诸县枷杻所行栲掠皆是无罪之人囚系满狱边上军民将吏见其如此张皇人人嗟怨自狄青种世衡等并皆解体不肻用心朝廷本为台官上言滕宗谅支用钱多未明虚实遂差燕度勘鞫不期如此作事摇动人心若不早止絶则恐元昊因此边上动摇将臣忧惧解体之际突出兵马谁肻为朝廷用死命向前臣忝为陛下耳目之官外事常合采访三五日来都下喧传边将不安之事亦闻田况在庆州日见滕宗谅别无大段罪过并燕度生事张皇累具奏状并不防朝廷报答况又遍作书告在朝大臣意欲传达于圣听大臣各避嫌疑必不敢进呈况书臣伏虑陛下但知宗谅用钱之过不知边将忧嗟搔动之事只如臣初闻滕宗谅事发之时独有论奏乞早勘鞫行遣臣若坚执前奏一向遂非则惟愿勘得宗谅罪深方表臣前来所言者是然臣终不敢如此用心宁可因前来不合妄言得罪于身不可今日遂非致误事于国臣窃思朝廷于宗谅必无爱憎但闻其有罪则不可不问若果无大过则必不须要求瑕疵只恐勘官希望朝廷意旨过当张皇搔动边鄙其滕宗谅伏望速令结絶仍乞特降诏旨告谕边臣以不枝蔓勾追之意兼令今后用钱但不入已外任从便宜不须畏避庶使安心放意用命立功其田况累次【一作度】奏状并与大臣等书伏望圣慈尽取详览因况是陛下侍从之臣素非奸佞其言可信又其身在边上事皆目见必不虚言今取进止
　　再论燕度鞫狱枝蔓劄子【同前】
　　臣昨日风闻燕度勘滕宗谅事枝蔓张皇边陲搔动曽有论奏乞降诏旨安谕边臣今日又闻度辄行文牒劾问枢密副使韩琦议边事因依不知燕度实敢如此否若实有之深可惊骇窃以韩琦是陛下【一有左右二字】大臣系国家事体轻重今燕度敢兹无故意外侵陵乃是轻慢朝廷舞文弄法【一作舞弄文法】臣每见前后险薄小人多为此态得一刑狱勘鞫踊跃以为竒货务为深刻之事以邀强干之名自谓陷人若多则进身必速所以虚张声势肆意罗织今燕度本令只勘滕宗谅使过公用钱因何劾问大臣议边事显是节外生事正违推勘勅条况枢密使是辅弼之任宣抚使将君命而行本借重臣特行镇抚今若无故遭一狱吏侵欺而陛下不与主张则今后奉君命而出使者皆为边鄙所轻为大臣而作事者反为小人所制故燕度论于国体便合坐以深刑责其俗吏亦自违于条制罪须行遣情不可容今枢密副使尚被侵陵则以下将帅无辜遭其枝蔓者不少据其如此作事此狱必无平允其滕宗谅一宗刑狱状【一作伏】乞别选差官取勘结絶其燕度亦乞别付所司勘罪行遣取进止
　　论乞不勘狄青侵公用钱劄子【同前】
