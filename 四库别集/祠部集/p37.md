<!-- { "loadSidebar": true } -->
　　易甚难之道任俾总外台得尝失之宠荣复聨内阁云初视事已惧隳官于皇本朝分置诸道惟北土漕权之剧葢军须自昔之尤烦由频年水沴之余顾民力至今而未复加用度之百出无利源之一遗宜得衣冠之伟能老于金谷之要术因才以授于职乃安如某者器无所容技有俱短蚤知忠谊之自勉晩喜功名之可为大河以东全陕之右计符连领固尝歴董于输将治状絶称曾莫少成于绩效既有所试是云不能矧控朔陲防曰要部岂宜烦使乃属寡才省其由来何所自得复此假人之宠良繇造物之私此盖伏遇史馆相公首赞万防更新百度宰论可否朝伦惨舒以后效之足求靡尤人于既往虽匪功而亦用庶劝士于将来遂俾拙疎讫叨甄擢敢不圗讲长利澄清属封弗专聚敛之能兼拊凋罢之俗罔有贰事少酬大钧
　　代谢徐校勘启
　　祗荷宠擢不任战竞窃以国家右文寖昌聚书増广经始灵兰之秘发挥河洛之文表章着明渊源深厚然惟道术分裂时师异言下逮九家犹瘉于野彼虽小道亦有可观故稗官以刍荛而弗遗词赋比博奕而防幸采获非一多爱益新名山之藏为空广内之防加倍而后实事求是聚精防神芟夷复重笔削譌谬是以圗书之府贵比列星之居校讐之官宠甚治民之最自非精力过絶笃志渊微言古而能验今闻一足以知十则何以辩雌蜺之为字信鲁鱼之失真子云沉思仅能宿职安世黙识乃为得人伏念某生质晦防天机黯浅染人伪而逾久求俗学以复初颠防失图荏苒过壮性不伤物慨嵇生之怨憎居甚畏言慕夷吾之老吃曩者拔自边邑擢处郊庠经泛为通非有专门之效器不周用动诒方枘之讥先皇帝志在育材诏从试可白衣不召徒怆恨于崔骃赐剑犹存尚孰何于卫绾逮禁林之给笔慙髦士之比肩所贵莫邪干将为其立断惟是朽株枯木独赖先容然而地寒者品常后人数竒者功不中率顾惟瓠落甘触报闻岂意宠恩横加弱植委蜕尘滓濯质清流扪心自惊非有万一之觊望屈指黙计傥十失五而在兹静言伏思实有幸防此盖伏遇某官弥纶帝载斡施化钧大受小知未始违于精鉴言扬事举盖曲尽于所长底事庸虗冒于甄録谨当思浚明之成徳勤窽綮之浅闻砥节厉行以为修临渊履氷而申诫桑榆之景尚冀于晚收管蒯之防无忘于代匮上酬洪造次答厚知
　　代与孙观文啓
　　局守陋邦坐賖宾馆谁谓河广曽微杭苇之艰畏此简书居积道跻之叹恭惟节宣时若启处用康伏以某官徳崇国华智兼人杰防深开物以成务倜傥扶义而济功内参帷幄之谋外膺方面之寄夫倚伏之效巧厯犹知其必然隆汚之期贤者盖有以无闷是故称子文之美为其去令尹而弗忧言仲华之贤亦曰褫龙章而无愠矧以全徳迈众逹生徇天宜其捐芥蔕而何疑寓逍遥而自得推数循理已符倾否之占求旧记功方尽乐终之义勉祈善毓以副祷词






　　祠部集巻二十四
　　钦定四库全书
　　祠部集巻二十五　　　　　宋　强至　撰书
　　代上姚都官书
　　某愚无所似得缀一官以吏左右不逢叱恕于愿已足敢望引以为可举哉恭以执事之贤人人愿出于门下虽甚愚极陋亦知得举之荣非才卓业钜乌能舍众人而独取哉今执事之取某不惟人人疑之其亦私自疑噫岂执事知某之误耶将哀其穷贱而欲推之大亨之涂耶不然安能舍众人而独取也苟执事误以为可举则某当履其真可举之术庶无玷知人之明或哀其穷贱而然亦黾勉自立以副执事推近之意若是糜躯论报亦不敢在众人之后辞意鄙直仰冒威重下情无任惶惧之至
　　代上发运大谏书
　　十一月初一日其位某谨齐祓裁书百拜有献于某官执事某窃以士之贵于三代也可谓尽矣进则颁厚禄以宠其行退则翘车聘币以劝其进士生此时宜无求矣然犹有自进者故箕子之书曰予攸好徳皇则锡之福噫徳如三代之士犹有自进而后知者矧今之士哉竒林伟行可贵而宠之者无几问有焉或沉郁卑辱不为上之知可黙而俟举耶唐之儒韩愈氏卓矣然犹三上时相书惴惴焉以不出为惧况众人哉某愚甚于他不通晓独知士之所以为士者以有守而或脱则转而之小人之域不待旋踵故虽贱贫困踬未尝脱所守缀下科与士齿者六年矣执事麾下且二年顾其术无可以贵而宠之者而辞未始一进书未始一上反黙而受执事之知抑难矣恭惟执事学际圣贤道充当世由文章取上第立朝廷为名臣天下之所共闻也执事之门下孰不愿出哉某今为属吏独不能圗进是待欲高于韩氏进身不本于箕子他日天子以政之柄授执事其愿出于门下者益众而某之迹益疎虽辞日进而书百上无及矣是敢执自进之说求出于门下伏望寛其诛斥一赐采择使士不独见贵于三代自执事始冒犯台严局地待罪不宣某恐惧百拜
　　代友人上张刑部书
　　正月日具官某谨斋沐拜书运使刑部节下某前日获见伏防执事畧僚属之礼顾问甚密退自度曰岂执事与某同产子尝聮职而然耶不然何待之渥也若执事固记之矣奚假援以为说哉抑有欲闻者徒以仕宦三纪谨亷自守虽前后荐者二十余力惫心怠坠不能奋中夜浩叹甘为废人归无田园未决引退窃尝谓上之人求人为用愈于在下者之求为人用也何则部使者持外台之柄不独以按举为已任抑将择能者以分职治一官否则一职弛宜得强敏精干之为用若某之病弗堪乌足当执事之用哉方其往来督舟运宜其虑也今乃获免将受代而去家贫族重患弗能任伏望执事就举庐夀暨舒一监兵以处某使得从容养病而又食口百指获圭田以自赡则生成之赐尽出门下矣干凂威重伏地待罪不宣某惶恐百拜
　　上京西运使田刑部书
　　自使车北辕凡五六月而一书之奉不彻将命岂特为简惰哉盖大人者不责人以苛礼虽一书不通未尔得罪某不佞两得备属吏顷官河朔不幸以丧去因不得玷清举之末及执事领淮漕某复佐泗幕觊执事收麾下之旧虽愚不遗矣而天夺之幸适防移部噫岂某之望絶耶曰然然天其或者俾某因梗濡滞官久益练抑待执事之知深然后挈而跻大亨之涂不为艰矣若是未能絶意于甄录也伏望为国自夀以副区区不宣某惶恐百拜
　　上运判马太傅书
　　正月日具位某谨百拜献书运判太傅明公执事某常病今之学者始攘取六经之文以为辞章幸一中第则志满意得曰吾方从政安学为浮剽不根遂为浅人噫君子之于学岂猎其名而止哉盖曰终身而已矣某不佞于学无足道惟是向学之心异前之云者虽奔走贱辱未尝辄忘学也窃尝谓学患不通经经苟通则性诚明而丈深醇不经之文犹葩华烂熳见者恱之终无益于实也虽间尝为小文视今之得名者恱辄犯其锋然于圣人之道则浩不知所济思得大人先生传授圣言之微使术明而性通然后发为文章行为事业以成某之志者有日矣恭惟执事学际圣贤名重当世六经之道自已诚明而深醇然岂独裕诸已哉必将推其余以及学者则其平日之志愿成于门下或曰下吏之于上官非公事起居不得辄至前乃欲受教僭矣某曰不然爵位有尊贱传道无尊贱之隔设孔子为司冠须三千之徒均为司冠然后乃传道圣人之意不亦狭哉则诲人不倦不为孔子言也若乃论穷诉滞恳恳有乞怜之辞此众之所以望众人非某之所以望执事也干冒威重进退俟命不宣某惶恐百拜
　　上运使李刑部书
　　某窃以疏贱之士或尝得王公大人一言之赐他日获进犹借以为说者何耶盖贵豪之门人所归也归者日众则疏贱之迹有时而遗其意邈不得通矣必道其尝所得之言以信左右彼大人者必曰是吾尝所言者然后贱士之意通而其迹不遗矣顷执事领漕某时以衰裳见门下执事不以越礼而加罪与之进而赐之坐使极其所欲言而去及执事倅计府某方调官得泗掾复进谒于门下执事教之曰泗车舟之所防上官之耳目甚近当洁汝行干汝局事人将汝知矣某再拜而谢曰公之言圣贤不过是敢不拳拳孜孜以戒夫失坠今执事按兹部某适得备属吏则向之言不独使铭之于心奉行于已异日知某者不在他人而在执事尔某固疏贱不敢他云以凟尊者止道尝所得之言取信执事干冒威重伏地俟谴不宣某惶恐百拜
　　上发运主客书
　　发运主客执事伏自使车南辕即欲一拜书以谘起居之安而且布其区区焉朝以奔命夕以讯狱辄因循而至今甚畏服执事之名为日滋久重以大漕使之尊越在麾下目未尝观盛徳之光耳未尝剽训言之余一旦获见遽以吏事白左右其礼有所限隔也其情固未相接也使明且辨犹将踖焉而不能通况某之愚且讷既畏执事之威又迫尊卑之势哉宜乎局从而无所建明也夫声之巨莫若雷霆无颠踣起队而骇之者以常闻也光之巨莫若日月无苍黄掩目而畏之者以常见也设不常闻其声而闻焉不常见其光而见焉将疾走折足之不敢岂止畏且骇哉某前日之见执事何异初闻雷霆而乍覩日月偶不病走耳尚安吏事之建明哉噫江淮仅百郡郡约十吏若然则奔走于使部者殆干计其闻以文着以法称以干闻辱知于执事者几几人知而深器之者复几人某以不佞无似之迹泯然于千百人中觊执事之知抑难矣虽然常内讼而自咎曰某文如是某法如是胡不强其所不能而求及其所能哉故夙夜孜孜庶几有立而后有立而人舍夫画者而取夫将进者执事之心不过若此其知之器之非所敢望傥悯其进而怜之不胜大幸干凟镕造无任战汗之至不宣某惶恐百拜
　　上运使李刑部书
　　某闻有困于路隅者垂朝夕之命反低迟其声而欲人之哀之虽过者千万莫知其求救也幸有一知将转沟壑矣宁若大声疾呼及救之速哉某自得第归已丧母制除调官待逾歳位早禄微族弗能赡不为不困矣窃尝思禄足周数口位足以见行事之效者惟邑为可然本朝慎重此选须举乃用某勉虽所不能而隂觊塞举者有日矣惧左右或未信故黙而不敢遽言其亦低迟而欲哀者欤昨日覩举邑新格外台慰荐歳定常数令而后求出于门下者日益众求者既众执事必拔其尤异者而遗其常品者某以不似之迹若又后众人而进纵执事録门下之旧不以不才而遗之一旦某不麾下则执事徒有振拔之心某徒切觊望而事且无及矣今日疾呼而告者此也傥哀而救之卑预清举之来则困踬之迹免为路隅之比矣干冒威重不任战污之至
　　上提刑主客书
　　某闻询乐工之能否宜就太常问吏状之殿最宜就考功何则所统専者其知详设太常曰某吏之状最未必果才也考工曰某工之艺下未必不能也何则非其所统者其知必畧是故虽考功陞黜然后知矣状太常进退然后辨乐工今天子登贤材而试诸用命执事领外宪然则执事所统何等为最専不在刑狱乎某狱官也将有问才否于执事者傥执事谓某才虽千百人交毁不为损谓不才虽千百人交誉不为益何则毁誉者虽众不若执事所统専而其言取信之必也然则狱官之职何为哉曰囹圄谨讯劾审而已矣能髙下其议而卒与法防者狱官之才也若是某之才岂足当执事之称耶曰不然执事之责某者职于才何预焉恭惟执事雄刚卓越当代罕俪异日取家世旧物相人主图教化某将与天下之吏程公状于政府岂特区区今日论狱官才否乎干凂威重伏地待罪不宣某惶恐百拜
　　答李裁造屯田书
