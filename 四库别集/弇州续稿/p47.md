<!-- { "loadSidebar": true } -->
　　夭桃落英长自留游鱼一入便堪愁梁宫亦有千迷道闽岭闻歌九曲流
　　
　　敛霏亭
　　
　　倦鸟初栖犹未还一生贪看夕阳山纵令收尽人间色几点峰尖紫翠间
　　
　　小浮玉桥
　　
　　一拳残石水中央醉艇纵横也不妨唤作吴兴一浮玉从教人笑夜郎王
　　
　　先月亭
　　
　　呼尊欲缓暮天愁忽有金波潋灔浮摠为西亭最先得清光一抹露山头
　　
　　天镜潭
　　
　　纎鳞不起静无风倒写青天入镜中两岸青山带楼阁何人不道水晶宫
　　
　　鳯条馆
　　
　　一片春云緑正饶枝枝尽作鳯皇条他年傥得成焦尾不待琴心已就挑
　　
　　寄屠长卿
　　
　　神虎门头一挂冠镜湖东去海天寛人间有客都无耳自是相如胜井丹
　　
　　其二
　　
　　莫以怜才少相君提封尽跨五湖云请看六字镌官诏便是仙都十赉文
　　
　　离薋园杂咏
　　
　　鷃适轩
　　
　　大鹏九万苦不足尺鷃抢榆恒有余除却逍遥真际在便应方朔羡侏儒
　　
　　碧浪室
　　
　　百挺琅玕直复斜午熏揺入小窻纱偶然将作清漪看碧浪湖头一钓艖
　　
　　晞髪亭
　　
　　九月微霜未授衣桑榆向暖髪堪晞不知紫翠峰头敛愁见栖鸦闪闪归
　　
　　壶隠亭小山
　　
　　数拳培塿小亭前涧壑峰峦亦宛然不似壶公暂时幻主人留结著书縁
　　
　　咏无住观中物
　　
　　白鹦鹉
　　
　　僊音隠隠似云和雪色衣裳推素娥生长白莲花瓣内那能不遣诵弥陀
　　
　　双鹤
　　
　　青田别种是胎仙午夜清音彻九天我诵黄庭换凡骨他时一点破苍烟
　　
　　驯鸽
　　
　　日长行散步庭皋挿羽佳人媚寂寥五色别成铺地锦千铃忽起半天娇（挿羽佳人半天娇皆鸽名见清异录）
　　
　　朱鱼
　　
　　猩红数点媚清泠暖藻香萍度此生莫向江湖贪广阔近来鱼网大纵横
　　
　　无锡陈生自樊山王邸来将梓其诗乞序姑与饭而以二絶句止之
　　
　　词客淮南气若云莫疑山叟怯相闻自然鸡黍田家有只是无名可借君
　　
　　其二
　　
　　平台新赋许谁贤惟有相如赐独偏若要上林天子问吮毫应更十余年
　　
　　题画寿大叅旸谷先生七十
　　
　　永嘉城外小缑山眀月长容笙鹤闲总为旸湖泉石好未教王子厌人间（地有王子岩）
　　
　　其二
　　
　　千重緑嶂百重流仙籍垂登朝籍收长见岁星瓯越部不劳眀主访羊裘
　　
　　送林光宇文学同髙吴二茂才还闽四絶句
　　
　　韩子文章日月光当时闽海一欧阳不论观察如常衮分得三珠夜已光
　　
　　其二
　　
　　吴江霜冷落枫丹闽峤繁花正耐看识字儿曹师友意春风桃李不成寒
　　
　　其三
　　
　　经术从推绛帐师还惊博学与宏词诸林树树闽大色犹有温陵桂一枝
　　
　　其四
　　
　　髙子波澜自老成吴郎神彩独纵横他年并出延津剑遥见星文动洛城
　　
　　赠方士頼生
　　
　　还是江东頼布衣芒鞵竹杖欵荆扉于今参得茅家诀不向青山问所归
　　
　　王阳徳大参自诧地理师而极口为江右刘生游扬以为能得景纯三昩墓田丙舍一一听其更定刘子来谒乃有谓其非真者戏成小絶赠之
　　
　　王叟青乌夸秘传逢君却耗买山钱老夫尽有容身地且傍春风住几年
　　
　　其二
　　
　　青鞋博得杖头装笑逐胡姬唤酒尝任使桃花开落尽总然还是旧刘郎
　　
　　赠莆阳林致逺
　　
　　曽携银管侍瑶除懒向王门曵敝裾遗恨先朝诸殿榜如何不遣仲将书
　　
　　题文太史画别介征户部
　　
　　淡霭徐分逺近山孤舟相对白鸥闲他年倘访弇州叟只在渔歌欵乃间
　　
　　术士孔生种种变幻狡狯见而赠以四絶句
　　
　　白波沈陆懒登台一醉逢君笑口开莫怪书生偏善幻何人不是幻中来
　　
　　其二
　　
　　鬬旗纔罢复藏钩曼衍鱼龙眩未休却恨茂陵龙去逺不教生拜乐通侯
　　
　　其三
　　
　　一念才萌意已通祗縁先堕识情中老夫心在阿惟越笑尔逡廵化业虫
　　
　　其四
　　
　　少年场里索相过不往如呼俗物何一任摩娑双眼看山神伎俩苦无多
　　
　　余生为其父徳甫丈乞志墓其别也得四絶句送之中间且悲且喜或规或嘲往往情见乎辞
　　
　　七尺穹碑三尺坟五君垂尽到余君却怜身后谁知已此意凄凉不可闻
　　
　　其二
　　
　　阿翁不问生人产有子徒能读父书不为薛田荒欲尽可令弹铗叹无鱼
　　
　　其三
　　
　　一接余郎月旦评翛然四坐欲风生请看朱邸王孙贵杜口毘邪学净名（谓用晦也）
　　
　　其四
　　
　　双眼宁输郭景纯青鞋踏徧为严亲前山尽有牛眠地只要余郎自卖身
　　
　　梁希鸿广陵人工古文辞贫不能诣吴门今有所因渡江见访得二絶赠之
　　
　　梁生日赋广陵潮一水吴门天様遥二十四桥都踏徧可曽还见伯通桥
　　
　　其二
　　
　　扬州白盐雪满船扬州白苎白于绵莫将流水轻弹尽此调那容估客怜
　　
　　赵凡夫游太学太学师为赵丈汝师其父少叅公凡夫之王父佥宪公同年也
　　
　　少年文采宋王孙二水三山绕帝阍携得通家名刺在不妨长揖叩龙门
　　
　　其二
　　
　　桥门霜色凛峥嵘朴教犹存圣世名何事书生纷负笈几人千载遇阳城
　　
　　过西邻许子看菊时曹子家傍焉
　　
　　篱邉五色傲霜花白酒黄鸡不用赊乗兴即来酣即去许家的的胜陶家
　　
　　其二
　　
　　千钱不枉买西邻浊酒墙头无限春曹伯许男容入会老夫叨长号王人
　　
　　其三
　　
　　今年菊种家家少独自君篱细叶多差胜江州王刺史不湏携酒也相过
　　
　　其四
　　
　　醉眼摩娑不肻还任他醮鼓也如闲才穿丁邜桥头过便是吾家郭里山
　　
　　题慧山泉
　　
　　一勺清泠下九咽分眀僊掌露珠圆空劳陆羽轻题品天下谁当第一泉
　　
　　上人自峨眉来云欲涉海礼补陀北礼五台走笔二絶赠之
　　
　　曽栖巴蜀峨眉顶逺见西天鹫岭无昨夜普贤乗白象向余先觧髻中珠
　　
　　其二
　　
　　峨眉十载住不足南礼潮音北五台巴刼半生何处是眼前谁个不如来
　　
　　畲宗汉令君谢全椒事归作汗漫游者二十载曩岁以四律寄我方在斋居不能为和今岁复携七絶句见赠一谈而别輙依数报之
　　
　　五桞柴桑比更青新诗字字敌山灵知君不爱郎官宿爱向江湖唤客星
　　
　　其二
　　
　　美人曽寄红珊瑚相见仍投眀月珠十五秦城偿不得老夫无计且卢胡
　　
　　其三
　　
　　七子中原雅唱酬向余何事晩方求但教寻得河源路天柱昆仑在上头
　　
　　其四
　　
　　天许青山换布衣却防诗社畏金绯屠郎鼓吻徐郎笑满载五湖眀月归
　　
　　其五
　　
　　愧君虚号谪仙人一点仙源觅未真可为出山呼小草山中久自有风尘
　　
　　其六
　　
　　十八娘红生荔枝蚝房舌嫩比西施更教何处夸三絶为有畲郎七字诗
　　
　　其七
　　
　　一炬丛祠逐楚瞳令君独有狄家风从他愤惋难为报与说咸阳三月红
　　
　　弇州续稿巻二十四
　　

　　●钦定四库全书
　　
　　弇州续稿巻二十五
　　
　　（明）王世贞 撰
　　
　　○诗部
　　
　　△七言絶句
　　
　　王山人承父赴顾益卿中丞之约道经锡山诣陈穉登言别陈为叙出塞之艰涕泗不已承父愀然返棹作四絶句记之余属和焉
　　
　　一曲阳闗泪黯然出门旋作剡溪船似怜思妇流黄泪难向辽阳梦里传
　　
　　其二
　　
　　白狼河北捷书闻猎火千山上属云幕府铙歌知自草祗无王粲和从军
　　
　　其三
　　
　　李广封侯数不竒欲翻辽海洗臙脂班生未上青油幕谁勒燕然第二碑
　　
　　其四
　　
　　纵然双足畏红尘那便菰芦老此身见说医无闾顶色待君新句斗嶙峋
　　
　　为俞子赠医朱寿甫
　　
　　肘后青囊也自竒一膏肓起一刀圭竖儒那有隋珠报祗乞王郎七字诗
　　
　　朱大夫见贻古鼎辞之而侑以一絶句
　　
　　博山青袅篆烟孤未论酬君值有无从向匡庐蹑云气肯从人世觅香炉
　　
　　戏题斳尚祠
　　
　　不知前后表何因袁盎名僧斳尚神翻恨佛门开懴悔到来京洛有谗臣
　　
　　白乳泉
　　
　　沸泉迎日似明玑穿破云根乳自肥何似世尊将作供不教新犊雪山饥
　　
　　品外泉
　　
　　张陆真成足迹踈谱中泉味未应如园林百果登科尽荔子纔将首寄居
　　
　　中贵人致牡丹一株颇丽雨中对之怅然停饮因寄仲氏敬美
　　
　　金陵汝醉牡丹下余亦故园呼一尊今年花发原无异我向金陵汝故园
　　
　　其二
　　
　　緑跗红蕚两乡同峭冷狂霖一慨中留得洛阳培土法明年并蒂赏东风
　　
　　其三
　　
　　亦知春事易阑残思到鸰原泪不干却恨苍头供卯酒谁家白屋有晨餐
　　
　　舍身台
　　
　　般若何曾有此因如来偶醒恋身人黄金台上髙千尺天下谁人不舍身
　　
　　献花岩
　　
　　自从偷破信师缄百卉虽繁鸟不衔无奈儿孙诽祖失至今犹号献花岩
　　
　　懒融洞
　　
　　雪里垂垂长白莲不言不起更悠然汝家初祖曾何道翻结神天有漏縁
　　
　　宗人光禄华松鸿胪王继山邀余于王贡士园看牡丹后复同光禄看芍药戏成一絶
　　
　　坐深那论主和宾总是乌衣巷里人差胜红丹与白药一般花蒂两番春（牡丹为芍药所接而前后花故云）
　　
　　金陵人家门多种树树头巢乌噪不止甚厌之戏为一絶
　　
　　吴门旧曲厌乌栖又听长干乌夜啼丈人屋头有何好不如清晓汝南鸡
　　
　　戊子初中夏金陵祈晴祈雨者各一而大宗伯姜公主之应因呈公一絶
　　
　　禾田宜雨麦宜晴前后青泥叩玉清姜氏重瞻灌坛令秣陵初遇束长生
　　
　　大宗伯姜公倡诸公祈雨澍应偶成一絶奉览蒙赐迭四章不揣鄙陋辄依韵补上忘其续貂恐蹈蛇足不知羣公能遂翕如成此胜事否
　　
　　欲将祈雨续祈晴日日云璈礼上清自是天公在方寸占风莫问管先生
　　
　　其二
　　
　　拟攀真宰叩阴晴祗仗清卿彻底清一望秣陵黄土色不知新緑为谁生
　　
　　其三
　　
　　村村抱耒怨天晴无奈钟山气转清可为乖龙眠欲醒千江鳞甲片时生
　　
　　余自三月朔抵留任于今百三十日矣中间所见所闻有可忧可悯可悲可恨者信笔便成二十絶句至于适意之作十不能一亦见区区一叚心绪况味耳
　　
　　仲春初旬辞故林鲜腆卢胡直至今一片真心终自见不从儿軰觅知音
　　
　　其二
　　
