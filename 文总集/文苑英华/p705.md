<!-- { "loadSidebar": true } -->
　　臣某言伏奉制书以臣为太常卿兼检校左羽林将军防奉恩命罔寘心顔臣某中谢臣托防宸极分晖景纬从学多滞不足对于三雍为文益疎不足齐于七步日者自天有命裂地而封盛亨岐之井邑比从梁之骖驾旋省慙惶益增忝越不悟前荣始拜后宠仍加且彛伦攸叙百官所以象物方防不坠二柄所以济时苟非其才将汨于政况上卿之任中尉之重自非胶庠告老桓荣列于东靣藩邸求旧宋昌总于北军臣何妄庸兼此叨窃【类表作冐】伏惟皇帝陛下夙祗图箓光宅区防凡厥在位喜圣朝之得人独此旷官尘睿鉴之知子将何以典司礼乐综理韬钤伏乞太阳廻光庆云洒泽俯察蒙鄙旁求贤俊则冀受授无失谋谟有伦无任下情愧悚之至谨诣朝堂奉表陈乞以闻
　　为安国相王让东宫第三表　崔沔
　　臣某言前累表自陈披沥肝胆恳诚所守期在不移而天听邈然未垂矜纳屏营局蹐罔措【类表作寘】心颜臣窃观帝王支庶进以宠私虽假恩灵必诒祸咎亲如梁孝尚非正议所容才同季札犹为长乱之本况臣朽懦将何忝窃且承先建极当可推恩作范惟亲宜崇以正伏愿陛下雄畧潜明皇威诞发熏逐狐防枭剪鲸鲵上慰祖宗之心下保元元之命大位既定丕业重光再造四海之基方流万代之福至于守器允属元良非圣贤无以厌天下之心非典礼无以为后嗣之法臣地非冡嫡才实昏庸一旦干冒大伦乱越皇统近为身患远成国耻将何以措身阙廷将何以归骨山陵是用专固不回继之以死特希慈造俯垂圣谅【一作谅察】臣某中谢臣迹非饰让言实由衷区区之心敢不披罄素所蓄积尘黩上闻嗟臣不天【一作才】夙遭险衅哀孤藐百罹是攻嗣圣之后天步艰难逼迫﨑岖措身无地既冒储贰又尘尊极正名罚罪合当万死忝曰臣子岂所晏安殒首灭身无以塞责臣某中谢臣当此际之心岂贪生而忧死诚以身居【类表作处】不容之地命尽危疑之辰上适可以增国羞下未足以明臣节是用冒罪假息忍死苟全尚祈宗庙之灵庶覩返正之运使臣得退保先朝所命归死藩邸之下则虽灰灭良无遗恨惓惓所守神明知之既而天啓圣期兴运伊始明两出震九二在田臣克遂诚祈获返旧国私愿虽果而皇猷未忝每以衅萌城社将倾宗稷常虑奄忽祸出非常夙夜忧惶罔知攸济幸属陛下光啓休烈克复中兴长信高居供养有地明堂正位忻戴知安抃舞讴歌称庆未己不意陛下复将置之非据迫以夺宗前忧未忘后惧仍及臣之肤剥胡宁斯甚今天地交防朝野欢娯独在微臣殷忧昭代念及同气愿怜察
　　代宣王诵让皇太子表
　　臣某言臣自奉明命累表陈乞恳诚无感圣慈未回进退兢惶如履冰谷臣诵诚惶诚恐顿首顿首臣闻少阳之重嗣守宗祧故传曰年均择贤义均以卜为国之本继奉休明臣质惟愚蒙未经师【类表作保】傅问安侍膳夙乖奉养之规秋籥夏昧于【类表作素昧】齿胄之训无以上承匕鬯展敬粢盛内省多慙【类表作内多慙赧】岂敢饰让未蒙谅察惶怖失图臣所以累献封章备陈丹恳伏望俯回天眷曲遂愚衷臣无任恳欵之至
　　杂让
　　为梁王武三思妃让封表　　宋之问
　　妾言妾闻天与才多地居外戚理乖谦益【一作不患无位】患在宠盈妾亡夫三思颇读圣贤之书夙知止足之分在先朝锡汉藩之社位亚上台陛下流渭阳之思室嫔爱主常恐官高禄厚福极祸来闺门之谈颠覆存戒但以愿施尘露之効尚郁山林之游讵谓呉楚指有宠为名父子以无辜同枉良以崇高取忌退让未形事虽噬脐言犹在耳妾夫埋黄壤子夭青春唯知哀诉神明号泣天地妾之残命称曰未亡更何心颜享兹丰厚况三思久谋谦退人所未知实恐士庶游谈是非相半既未能辩明高义岂复忍贪吝余资虽则伯宗已亡献诫者闻乎奸盗尚冀黔娄宿意见知者因乎寡妻今坟土未干繐帷犹设妾所以废寝忘飡沥欵披诚未允前祈更陈后请伏愿俯矜贱妾远念幽魂收彼白茅之封表其赤松之节光陛下有任贤之德明三思无冒宠之讥妾之区区意尽于此无任感切之至谨遣某诣朝堂上表以闻再黩威严伏深战越妾死罪谨言
　　益州父老请摄司马邓公为真表
　　闾丘均
　　此篇合在六百九卷杂上请门今已移入姑存其目
　　为僧普润辞公封表　　　　张　说
　　僧普润言伏奉甲寅制书以普润加荣沐秩授邑封公圣恩无涯将变枯朽佛法有敎诚愿住持普润自剃落缁衣五十余载心不见是口不言俗因诫证业慿禅悟理幸逢皇祚将【集作特】啓大运有归皇太子逼畏凶讐永怀兴复忧虞之际【一作始】始【一作特】蒙顾问贫道起广救之悲决必成之防奉符命之旨赞无畏之心今得众生乂安羣魔消伏在于法侣所愿为多视身本无何功受禄天位有德陛下享之天讨有罪太子行之岂贪天之功以为已力卖佛之法而求身利必若冒荣背律返俗违真亦恐乖陛下崇诚之情【集作崇信之诚】失如来付嘱之义凡所称述诸佛证明伏愿圣慈亦垂开领乞停恩授以幸法门无任防戒传道之至愿谨诣朝堂奉疏陈情【一作请】以闻
　　为道士冯道力让官封表　　李　峤
　　臣道力言叨缘幸会谬奉渥恩随簪笏之九班列山河之三土王言如綍敢不钦承人好惟星愿披诚欵道力本厌嚣滓夙躭闲旷潜形草泽不将臯鹤并闻浪性云霞惟慕【一作共】海鸥相狎十步徒欢于饮啄一官匪尚于荣华幸属圣期谬廻天奬承轩冕之赐列是樊笼践绳墨之途更成维絷尺鷃但慙于钟鼓鶢鶋空费于牲牢故欲沥胆输肝【一作诚】披诚【一作肝】进欵倘蒙却收匪服改命如丝不【一作矜】以尸旷之交免其负乘之责则物情舆论谁不谓宜如将众列【疑作例】难违微功必叙仍优附凤之赏遂假濡鹈之衣则望赐以宫名还其道服仲虞怀八座之禄未入朝廷之推列五等之封尚居山薮所冀资此俸秩永修齐供庶玉清垂贶增宝祚于三光【一作元】金箓开祥固珍图于万刼上隆紫极之统下遂清溪之逰在于微生实为幸甚道力昨已陈请未蒙处分重此干祈伏增战越道力诚惶诚恐顿首顿首死罪死罪谨言
　　为郭子仪让华州及奉天县请立生祠堂及碑
　　表　　　　　　　　　　邵　说
　　臣子仪言臣得同华节度使刺华州刺史周智光牒称得耆寿薛远等将以华州是臣所生之地奏请与臣立纪功颂德碑天慈曲临已蒙听许又得奉天县令程暹状得百姓仇廷珍及僧山海等状亦请与臣立碑及生祠者伏以皇家受命祚运延昌虽妖孽暂兴而天地终防收两京之际陛下亲总元戎臣忝职驱驰躬执鞭弭指踪逐寇皆圣主之雄图静难夷凶且微臣而何力【四句类表作指踪逐寇幸克有成皆圣主之雄图顾微臣而何力】又奉天之役大挫渠魁亦仗天威以集戎事必欲纪之金石摇美无疆理合昭宣圣功垂于不朽岂臣薄劣輙敢当仁寤寐兢惶莫知死所疮痍之后凋瘵未平更属春时实妨农业乞回成命一切勒停庶老臣无贪天之责疲人有息肩之望恳欵追切之至谨奉表陈让以闻
　　第二表
　　臣子仪言伏以华州及奉天耆寿等请与臣立碑及生祠昨已奉表请停未蒙允纳夙夜省究【一作度】不胜战悸臣某中谢臣以孱庸谬承驱防虽东征西伐莫顾微躯而保大定功皆凭睿算今欲刋诸贞石永播徽猷实为贪天之功难胜地之愧况今兵革未息疮痍未平忽此劳烦必有妨夺顾臣薄劣将何自安臣虽至愚深知不可再陈旒扆伏用兢惶所望圣慈遂臣诚请无任恳迫之至
　　第三表
　　臣子仪言臣闻人臣事君禀命而已若君有非常之畧则臣成佐命之勲象彼四时运行实因于上帝配诸百谷广大在宗于沧溟顷陛下监国抚军则再安宗社及飞龙践阼又克清夷狄所有成绩莫匪雄图臣虽在行何力之有今奉天华州耆寿请为臣建碑立祠且陛下圣功已书简防微臣薄效何足褒称耆艾之徒昧于事体谬请刋纪殊乖名实昨已再表恳辞冀达诚慊陛下未察令断来章奉诏兢惶若坠泉谷况今畿内百姓日益凋残粮无半菽室如悬磬以不急之务扰至疲之人窃顾心颜益增惧又比来耆寿陈状是官吏指麾恐以臣备位台司妄为希附纵有勤请或非矫饰所祈圣造特遂愚衷区区之诚敢以死请无任恳迫之至
　　第四表
　　臣子仪言伏以奉天华州耆寿请为臣立碑及生祠臣自揣功业至薄不足以当刋纪百姓至敝不可以兴力役歴献愚欵至于再三言不动天未蒙允纳夙夜兢惧不遑宁止臣非有马援南征之绩窦宪北伐之功安敢饰词以陈谦让但以兵革不息十年于兹天下之人未获其所臣幸备相位尚负忧责顷岁之克复京都去冬之小却夷丑所有微效皆禀圣谋然未能使其干戈尽销郊甸罢警北有亡命之虏西有无厌之戎公卿大夫未免肝食臣幸而获宥其荣已多岂可窃功侥名以图不朽其若千古何昔汉为霍去病理第辞以匈奴未灭何以家为况今残孽尚存而敢播美金石臣虽才不逮名窃慕古人之志所望再効驽蹇远斥凶渠三虏之首必悬四海之波自定从兹偃伯可以息人然后纪功亦未为晚臣以诚愿实在于斯伏乞圣恩特遂勤请无任惶怖恳迫之至
　　为杜司徒让淮南立去思碑表
　　刘禹锡
　　臣某言伏见淮南节度使王锷【一作谔下同】所奏当道将吏僧道耆老【集作寿】等请为臣立去思碑伏奉圣旨允其所奏内惟菲薄声绩无闻祗荷恩私慙惧交至臣某诚惶诚恐顿首顿首臣伏蒙先朝过奬累典方隅顷镇江都十有四载数周星纪水旱备经境接淮濆兵戈时起至于邑里粗免流离非臣所能悉禀圣化在唐尧可封之日奚假吏才【集师】作当汉宣责实之时皆承诏旨王锷与臣交代輙有上闻况以去思为名慙无可纪之绩伏以建碑示后【集作有制】甲令文苟非至公则翻【集作翻益】贻诮臣伏览故事宋璟自广州都督入拜【集作为】尚书南海之人请刋乐石璟自悬【集作逊】让至于再三虽勒其文竟从降制在于国史【集作着在国典】举【集作垂】为美谈璟非苟荣人益见德臣才诚不逮心实慕之伏乞圣慈赐寝前命情非饰让义在狥公无任恳欵之至谨奉表陈让以闻
　　代公主让起新宅表【六百五卷重出今已削去】李峤
　　臣妾言伏承圣慈以妾居处狭欲开拓宅北更起新第恭闻睿旨不胜慙惕陛下骨肉之爱天至而溟深敦叙之风日隆而月厚乃复推心连萼结念同胞方欲广沁水之庭除增常山之版筑虽殊恩曲奬惠泽实浸于肌肤而妨公害私谤讪恐盈于道路况臣妾承灵天妹借宠王姬舆服亚于椒宫土田方于茅社甲第之当衢向术并列三区别庐之带水连山将盈万亩深埓则可乘骐骥高楼则唯待凤凰常忧瞰室之易灾实惧满堂之难守宁可更求轮奂别构崇深扰闾里之甿黎倾国家之府藏且鬼神所福常矜于缺隅贤圣箴必诫于丰屋孙叔辞良沃之土晏婴求湫隘之居妾虽愚蒙颇闻训典实愿归【一作遐】师老氏以止足自防仰慕周公将逸豫为戒但希安分于容膝非敢攀荣于润身且坊为要冲地当贵里亩赁二三十贯居人四五百家夺其近市之门闾生其破家之怨讟虽下人之不语岂愚妾之能安又妾之平生每存舍施屈身济物心所愿为益已害人情岂能处今麦苗虽盛谷价未丰家少粮储人多菜色但可劝耕耘之业未宜兴土木之功伏乞俯察愚诚傍询众望体东作之尤要知西第之非急收兹霈泽惠被黎蒸则天下苍生孰不欣幸无任悾欵屏营之至谨遣某官诣朝堂奉表陈请以闻谨言
