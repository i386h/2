<!-- { "loadSidebar": true } -->
　　熙熙春景霁草緑春光丽的歴乱相鲜葳蕤互亏蔽乍疑芊绵里稍动丰茸际影碎翻崇兰浮香转丛蕙含烟绚碧防带露如珠缀幸因采掇日况此临芳嵗
　　赴和州于武昌县再遇毛仙翁十八兄因成一絶
　　武昌山下蜀江东重向仙舟见葛洪又得案前亲礼拜大罗天诀玉函封






　　刘賔客外集巻七
　　钦定四库全书
　　刘賔客外集巻八　　　　唐　刘禹锡　撰诗
　　寄毗陵杨给事三首
　　挥毫起制来东省蹑足修名谒外台好看櫜鞬莫惆怅出文入武是全才
　　曽主鱼书轻刺史今朝自请左鱼来青云直上无多地却要斜飞取势囘
　　东城南陌昔同游坐上无人第二流屈指如今已零落且须欢喜作邻州
　　巫山神女庙
　　巫山十二郁苍苍片石亭亭号女郎晓雾乍开疑巻幔山花欲谢似残妆星河好夜闻清佩云归时带异香何事神仙九天上人间来就楚襄王
　　栁絮
　　飘飏南陌起东邻漠漠蒙蒙暗度春花巷暖随轻舞蝶玉楼晴拂艳妆人萦回谢女题诗笔防缀陶公漉酒巾何处好风偏似雪隋河隄上古江津
　　陪崔大尚书及诸阁老宴杏园
　　更将何面上春台百事无成老又催唯有落花无俗态不嫌憔悴满头来
　　曹刚
　　大嘈小弦清喷雪含风意思生一聴曹刚弹薄媚人生不合出京城
　　发苏州后登虎丘寺望梅楼
　　独宿望梅楼夜深珍木冷僧房已闭户山月方出岭碧池涵劒彩寳刹摇星影却忆郡斋中虚眠此时景
　　别苏州二首
　　三载为吴郡临期祖帐开虽非谢桀黠且为一裵流水阊门外秋风吹栁条从来送客处今日自魂销
　　松江送处州奚使君
　　吴越古今路沧波朝夕流从来别离地能使管弦愁江草带烟暮海云含雨秋知君五陵客不乐石门游
　　题报恩寺
　　云外支硎寺名声敌虎丘石文留马迹峯势耸牛头泉眼潜通海松门预带秋迟囘好风景王谢昔曽游
　　罢郡姑苏北归渡扬子津
　　几嵗悲南国今朝赋北征归心渡江勇病体得秋轻海濶石门小城髙粉堞明金山旧游寺过岸聴钟声馆娃宫在旧郡西南砚石山上前瞰姑苏台傍有采香径梁天监中置佛寺曰灵嵒即故宫也信为絶境因赋二章
　　宫馆贮娇娃当时意大夸艶倾呉国尽笑入楚王家月殿移椒壁天花代舜华唯余采香径一带入山斜
　　姑苏台
　　故国荒台在前临震泽波绮罗随世尽麋鹿古时多筑用金锤力摧因石防窠昔年雕辇路唯有采樵歌
　　赠同年陈长史员外
　　明州长史外台郎忆昔同年翰墨一自分襟多嵗月相逢满眼是凄凉推贤有愧韩安国论旧唯存盛孝章所叹谬游东阁下看君无计出恓惶
　　寄湖州韩中丞
　　老郎日日忧苍鬓逺守年年厌白苹终日相思不相见长头相见是何人
　　有感
　　死且不自觉其余安可论昨宵鳯池客今日雀罗门骑吏尘未息铭旌风已翻平生红粉爱惟解哭黄昬
　　杨栁枝
　　扬子江头烟景迷隋家宫树拂金堤嵯峨犹是当时色半蘸波中水鸟栖
　　海阳十咏【并引】
　　元次山始作海阳湖后之人或立亭榭率无指名及余而大备每疏凿搆置必揣称以标之人咸曰有防异日迁官裴侍郎为十咏以示余颇明丽而不虚美因捃拾裴诗所未道者从而和之【一云余为吏隠亭述言海阳之所从来详美异日下与此同】
　　吏隠亭
　　结搆得竒势朱门交碧浔外来始一望写尽平生心日轩漾波影月砌镂松隂几度欲归去囘眸情更深
　　切云亭
　　逈破林烟出俯窥石潭空波摇杏梁日松韵碧窓风隔水生别岛带桥如断虹九疑南面事尽入寸眸中
　　云英潭
　　芳幄覆云屏石奁开碧镜支流日飞洒深处身疑莹潜去不见迹清音常满聴有时病朝酲来此心神醒
　　览亭
　　潇洒青林际夤縁碧潭隈淙流冒石下轻波逐砌囘香风逼人度幽花覆水开故令无四壁晴夜月光来
　　裴溪【时御史已遇新恩】
　　楚客忆闗中疏溪想汾水萦纡非一曲意态如千里倒影罗文动微波笑顔起君今赐环归何人承玉趾
　　飞练瀑
　　晶晶掷岩端洁光如可把琼枝曲不折雪片晴犹下石坚激清响叶动承余洒前时明月中见是银河泻
　　防池
　　潆渟幽壁下深浄如无力风起不成文月来同一色地灵草木瘦人逺烟霞逼徃徃疑列仙围碁在岩侧
　　棼丝瀑
　　飞流透嵌隟喷洒如丝棼含晕迎初旭翻光破夕曛余波绕石去碎响隔溪闻却望琼沙际逶迤见脉分
　　双溪
　　流水绕双岛碧溪相并深浮花拥曲处逺影落中心闲鹭久独立曝惊复沉苹风有时起满谷箫韶音
　　月窟
　　溅溅潄幽石注入团圆处有如常满杯承彼清夜露岩曲月斜照林寒春晚煦游人不敢触恐有蛟龙防
　　送周鲁儒赴举诗【并引】
　　昼居外次晨门曰有九疑生持一刺来谒立西阶以须生危冠方袂浅拱舒拜且前致辞称贽其文颇涉猎前言居五六日复褏来益引古事以相劘切与之言能言其得姓因家之所自暨县道乡亭之风俗望水名山之槩状罗含所未记朱贑之未条咸得之于生由是始列于賔籍临觞而司斟观博而窜言有日矣初邑中人闻有生来而二千石客之骈然来观迁客裴御史遇生于坐抵掌曰人固有貌类而族殊者周生疑罗玠也众咸冁然而熟视生疑也愈甚夫形似古所有也优孟似叔敖而楚君欲以为相人殊而貌肖犹或欲用之玠生于衡山而生生于九疑其似诚匹也无乃蹑其武升俊造仕甸服佐君藩为御史乎古文人无避事即有而书之尚实也行李之贶则徴夫诗曰
　　宋日营阳内史孙因家占得九疑村童心便有爱书癖手指今余把笔痕自握虵珠辞白屋欲凭鸡卜谒金门若逢广坐问羊酪从此知名在一言
　　送曹璩归越中旧隠诗【并引】
　　余为连州诸生以进士书刺者浩不可纪独曹生崖然自称为山夫及与语以征其实则曰所嗜者名尝逺游以索之抗喉舌胘胝脢以干东诸侯见之日率莞然曰秀才者天下是不礼庸何伤今方依名山以扬其声将挂帻于南岳生之言未及休余遽曰在巳不在山若子之言依山而为髙是链神叩寂捐日月而不顾名闻而老至持是焉用生闻言愀然如晦色见于眉睫因留止道士院从余求书以观居三时而功陪一时读史书自皇帝至吴魏间班班能言之然而絶口不敢言衡山知山夫不贩而赢也十一月告余归隠于防稽且曰知求名之自矣乞词以发之遂赋七言诗以鉴其志诗曰行尽潇湘万里余少逢知已忆吾庐数间茅屋闲临水一盏秋灯夜读书地逺何当随计吏防成终自诣公车剡中若问连州事唯有千山画不如
　　寻汪道士不遇
　　仙子东南秀泠然善驭风笙歌五云里天地一壶中受箓金华洞焚香玉带宫我来君闭户应是向崆峒
　　八月十五日夜桃源翫月
　　尘中见月心亦闲况是清秋仙府间凝光悠悠寒露坠此时云在最髙山碧虚无云风不起山上长松山下水羣动翛然一顾中天髙地平千万里少君引我升玉坛礼空遥请真仙官云骈欲下星斗动天乐一声肌骨寒金霞昕昕渐东上轮敧影促犹频望絶景良时难再并他年此日应惆怅
　　叔父元和中故昔时为桃源行后贬官武陵复为翫月作并题于观壁尔来暑纪再周蔇牵故此郡迎见文字闇缺伏虑他年转将尘没故镌在贞石以期不朽太和四年蔇谨记
　　罢和州游建康
　　秋水清无力寒山暮多思官闲不计程徧上南朝寺
　　田顺郎歌
　　清歌不是世间音玉殿尝闻称主心唯有顺郎全学得一声飞出九重深
　　米嘉荣
　　一别嘉荣三十载忽闻旧曲尚依然如今世俗轻前辈好染髭须事少年
　　自江陵防流道中
　　三千三百西江水自古如今要路津月夜歌谣有渔父风天气色属商人沙村好处多逢寺山叶红时觉胜春行到南朝征战地古来名将尽为神
　　别防州官舍
　　三年楚国巴城守一去扬州扬子津青帐联延喧驿步白头俯伛到江濵巫山暮色常含雨峡水秋来不恐人惟有九歌词数首里中留与赛蛮神
　　夜闻商人船中筝
　　大艑髙船一百尺新声促柱十三扬州市里商人女来占江西明月天
　　闻道士弹思归引
　　仙公一奏思归引逐客初闻自然莫怪殷勤悲此曲越声长苦巳三年
　　喜康将军见访
　　谪居愁寂似幽栖百草当门茅舍低夜猎将军忽相访鹧鸪惊起绕篱啼
　　赠刘景擢第
　　湘中才子是刘郎望在长沙住桂阳昨日鸿都新上第五陵年少让清光
　　赴连山途次徳宗山陵寄张员外
　　常时并冕奉天顔委佩低簪彩仗间今日独来张乐地万重云水望桥山
　　尝茶
　　生拍芳丛鹰觜牙老郎封寄谪仙家今宵更有湘江月照出霏霏满盌花
　　梁国词
　　梁国三郎威徳尊女巫箫鼓走乡村万家长见空山上雨气苍茫生庙门
　　九日登髙
　　世路山河险君门烟雾深年年上髙处未省不伤心
　　谢栁子厚寄叠石砚
　　常时同砚席寄此感离羣清越敲寒玉参差叠碧云烟岚余斐亹水墨两氛氲好与陶贞白松窓写紫文
　　元日感懐
　　振蛰春潜至湘南人未归身加一日长心觉去年非燎火委虚烬儿童彩衣异乡无旧识车马到门稀
　　谢宣州崔相公赐马
　　浮云金络膝昨日别朱轮衔草如懐恋嘶风尚意频曽将比君子不是换佳人从此西归路应容蹑后尘
　　南中书来
　　君书问风俗此地接炎州淫祀多青居人少白头旅情偏在夜乡思岂唯秋每羡朝宗水门前尽日流
　　题招隠寺
　　隠士遗尘在髙僧精舍开地形临渚断江势触山回楚野花多思南禽声例哀殷勤最髙顶闲却望乡来
　　思归寄山中友人
　　萧条对秋色相忆在云泉木落病身死潮平归思悬凉钟山顶寺暝火渡头船此地非吾土闲留又一年
　　望洞庭
　　湖光秋月两相和潭面无风镜未磨遥望洞庭山水翠白云盘里一青螺
　　鱼复江中
　　扁舟尽室贫相逐白发蔵冠镊更加逺水自澄终日緑晴林长落过春花客情浩荡逢乡语诗意留连重物华风樯好住贪程去斜日青帘背酒家
　　歴阳书事七十韵【并引】
