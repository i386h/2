<!-- { "loadSidebar": true } -->
　　与贠外黄观澜李彦章试士西掖

　　王业兴家国，人才荐庙堂。风帘留晷刻，冰鉴照毫芒。

　　列坐清仪肃，终篇耿论昌。愿言登用者，一一是贤良。

　　

　　冬暖

　　贫室无衣褐，常忧雪霰零。天心怜赤子，日色盎玄冥。

　　耰麦便温土，观梅立小亭。北山如媚客，聊可敞疎棂。

　　

　　纪志

　　读易四十载，玩心毫髪间。追寻千古泒，流入五夫山。

　　述旨情徒切，劳生事不闲。斯文天若佐，暂免缀朝班。

　　

　　野叟二首【为枢史李仲仁作】

　　作史居官府，休心类野翁。不将文胜质，独与古同风。

　　将相咨询后，山林梦寐中。此身虽案牍，幽趣满帘栊。

　　避世潜山野，输君隠市朝。行年今欲老，太朴未全消。

　　竹屋观晴嶂，茶铛煑午潮。献芹心正切，未得友鱼樵。

　　

　　癸卯仲冬望日登舟秦淮翌旦过龙湾出大江

　　舟发秦淮暮，西风正面来。朝从大江泝，风转两帆开。

　　白鸟晴逾洁，黄芦冷未摧。潮平行正穏，几度见烽台。

　　

　　晚过三山

　　寒江浸天影，暮色接苍茫。帆落波迎棹，船虚月到床。

　　断矶成豕突，平渚衍虵长。黄帽㈠齐宣力，知吾去意忙。

　　旁批：㈠黄帽，《史记佞幸列传》：“以濯船为黄头郎”。裴骃集解引晋徐广曰：“着黄帽也”。

　　

　　烈山

　　空明无所有，何物抗吾篙。地底云根涌，波心贝阙髙。

　　四时萦草木，千古任风涛。挺立不揺荡，（尸外立内）㈠然一俊髦。

　　旁批：㈠（尸外立内）同居。

　　

　　橹港

　　昔年游此地，市井簇人烟。水驿官船鼓，芲林酒合弦。

　　重来尽芦渚，何异变桑田。回望蟂矶在，临流独怅然。

　　

　　繁昌

　　午过繁昌邑，山鸡语近郊。战场枯白骨，行径老黄茅。

　　官廨新临水，人家类结巢。鳯凰山独好，寒翠动吟嘲。

　　

　　板子矶

　　山连阵云势，飞出大江干。乱石纹如斵，双峦影共寒。

　　蟾蜍伴清夜，龙口束惊湍。爱此琼瑶窟，持杯子细看。

　　

　　荻港

　　空垣霜藓湿，鸡犬四无闻。怪树作人立，断碑经火焚。

　　沟鱼争雪水，山鸟咔朝昕。信歩不知处，风林樵运斤。

　　

　　石窝

　　荻港废驿东数歩，山面竒石，列如罘罳，中含隙地，絶宜作亭。予名以石窝，徘徊乆之，爱莫能去。

　　飞峦立万石，正面俯清波。心喜到佳处，吾将营此窝。

　　江芜烟浩荡，野竹雪婆娑。冻鹱相看乆，忘机意共多。

　　

　　丁家洲

　　季世轻邉备，奸臣岂将才。妖金声动地，炎火冷如灰。

　　营垒已陈迹，山川犹壮哉。水流呜烟处，过客每兴哀。

　　

　　管生时顺昔从予学今为厯官同舟西上

　　牺圗窥圣秘，鳯厯授人时。大礼占新岁，同行逊旧师。

　　烟尘千里净，桑梓寸心思。西谒军门后，舒州访故知。

　　

　　铜陵二首

　　县市无城堵，坡陀枕水濵。铜坑寒凿矿，炭戸晓担薪。

　　兵后姜芽少，岩深箭竹新。沙蹊浮石子，戞戞履声频。

　　石塔深巢鸟，砖街曲类虵。平山立烽堠，小港隠渔槎。

　　田废多生荻，池湮不沤麻。独存荒鬼殿，未有县官衙。

　　

　　过铜陵述事

　　偶见緑衣使，询知绣斧翁。登程先数日，何事滞孤蓬。

　　遥想观秋浦，髙吟醉晚风。快湏牵百丈，追逐与相同。

　　

　　过池阳

　　一钱有华胄，三载守名邦。我偶经秋浦，无由共夜窓。

　　烟云浮短树，雪月照空江。倚棹西南去，应惭过雁双。

　　

　　题池口驿

　　孤帆向江汉，四野息风尘。忽见满山雪，因之懐故人。

　　沧波遥注海，冻树暗蔵春。他日重来处，桑麻雨露新。

　　

　　次安庆

　　年余罢争战，地美类承平。茅屋添新戸，江流绕旧城。

　　关津遮道问，将帅出郊迎。天晚烟波阔，催行月未明。

　　

　　入彭泽境

　　迭嶂起当路，江从何处来。树梢山庙出，草罅石门开。

　　浅浪分流港，髙空望逺台。唯因陶令后，此境尽佳哉。

　　

　　蕲州道中

　　南来冬不冷，山水一春台。未落千林木，新开几树梅。

　　矶侵江而狭，浪击岸沙摧。驿路二千里，兹行亦壮哉。

　　

　　使客

　　平生有诗史，行藁出巾箱。使客皆千里，官船共一觞。

　　髙云飞鹳鹤，微雨湿衣裳。夜静未能睡，清谈对烛光。

　　

　　过道士洑㈠

　　据床梳短髪，飞雾湿征袍。石触回流急，云栖宻树髙。

　　买鱼供早饍，服药出陈醪。惜不乗风力，吾行亦甚劳。

　　旁批：㈠亦名道士矶，即西塞山。刘禹锡有《西塞山怀古》，在今黄石市。

　　

　　泊巴河

　　兰溪行过后，迤逦到巴河。江狭无矶险，沙平有港多。

　　邻舟同永夜，渔火照寒波。独惜年华晏，其如道逺何。

　　

　　泊沙口

　　漠漠寒云野，埀垂暮雨天。苍湾龙尾掉，紫石马肝悬。

　　击火炊陈米，分塩换小鲜。疾风从震荡，终夜自安眠。

　　

　　风雨

　　刚风吹海立，飞雨自天来。汹汹鲸鲵沸，萧萧鸿雁哀。

　　行人淹道路，君子济云雷。进止从天意，知几不蹈灾。

　　

　　晚至武昌

　　行至二十日，来临鹦鹉洲。环城屯虎旅，伐鼓卫龙舟。

　　新月羞初夜，寒云黯一楼。波间灯影宻，穏泊且无忧。

　　

　　倚柂

　　楼船雄帐纛，倚柂只遥看。壁上青蝇两，笼中白鹤单。

　　同舟人别去，对月夜清寒。江面凄风起，悠然梦境安。

　　

　　公子二首

　　翩翩贵公子，年少美风姿。坐褥金钱豹，盘飱玉面狸。

　　弯弓穿射的。骑马造宾墀。愿汝闻忠孝，光华在礼仪。

　　翩翩贵公子，新自塞垣归。鵰翅珠玑帽，龙纹锦绣衣。

　　花前牙板按，灯下羽觞飞。愿汝崇清素，农桑业尚稀。

　　

　　野人二首

　　野人便土物，性懒入城中。水荇羊须白，山茶鹤顶红。

　　开窑分贱炭，汲井截深筒。酒熟邀人饮，登盘芋栗丰。

　　野人便土物，家计日经营。弋雁干成腊，笼鰕活煑羮。

　　泥肥桑干宻，雨湿菜芽生。今岁田禾熟，鸡豚养得成。

　　

　　文士二首

　　文士甘藜藿，林栖阅岁华。一衾春自足，千驷我何加。

　　雨雪欺茅屋，乾坤任钓槎。今朝烟火晚，带露采松芲。

　　文士经纶学，时来志或酬。玉堂清不夜，金鉴照千秋。

　　白髪忧民瘼，丹心为国谋。所期功业盛，冨贵一浮沤。

　　

　　武昌城西观战

　　杀气黯沙场，呼声动女墙。官军皆虎奋，残冦尚鸱张。

　　火镞飞孤垒，霜戈出万航。咲渠俄却走，垂灭更披猖。

　　

　　寄示晟昱

　　兄弟年踰冠，儒门业贵精。别离春忽半，生理日湏营。

　　汝毋㈠遗清范，娇儿动语声。寸心思念切，不寐到天明。

　　旁批㈠汝毋，汝母。

　　

　　二月十六日喜晟至武昌

　　偶傍船窓立，惊看雪袂来。羇懐三月乆，欢气一时回。

　　换米携塩策，延宾举酒杯。从知家信好，病释岸芲开。　。

　　已上《江行杂咏》

　　

　　●钦定四库全书陶学士集巻四（明）陶安 撰

　　

　　○五言律诗

　　甲辰守黄州初至作

　　初入黄州市，萧然緑树村。刈茅低缚屋，剖竹密编门。

　　桃李花零落，山川势吐吞。廛民来一二，敬喜为温存。

　　

　　黄冈寓所

　　雾雨一城暗，棃花三月天。空梁春蚁堕，踈壁暮蚊穿。

　　草密藏枯井，苔荒蚀断砖。开门山色好，飞翠落吟笺。

　　

　　三月五日晟别东归

　　客中离别苦，忍泪嘱言辞。背面南行处，临衢目送之。

　　心随江水去，人与片云驰。归坐茅茨底，凄然老涕埀。

　　

　　郡寓偶成

　　江月箫声逺，城春竹色斑。天文鹑尾㈠次，地险虎头闗。

　　绾绶此为郡，结茅先对山。雨晴闻布榖，鬬草未能闲。

　　旁批：㈠鹑尾，《晋书天文志》：“楚之分野，属荆州”。

　　

　　雨过

　　雨过山添色，推牕翠扑衣。秧随新水长，蝶趂落花飞。

　　江近檐头挂，春从客里归。沙干聊可步，倚杖緑阴肥。

　　

　　乆雨

　　十日乆阴雨，今朝更沛然。尺泥深草径，三月似梅天。

　　刳木承檐溜，舒瓢挹井泉。情懐殊不豁，寥寞对窓前。

　　

　　忆二子晟昱

　　客窓风雨冷，唯有影随形。爱子别相逺，老怀愁未醒。

　　春残双鬓白，夜乆一灯青。何日团栾处，欢情满戸庭。

　　

　　苦雨二首

　　皇天日日雨，何不悯吾农。冷逼青秧瘦，阴添緑树浓。

　　晚来鸣两鹱，谁与遣顽龙。断送残春去，无心在酒锺。

　　断桥春水隔，踈牖暮云昏。蔓草萦山郭，江涛涨海门。

　　泥陈留鸟迹，壁湿乱苔痕。安得愁阴豁，晴晖满竹辕。

　　

　　追闷

　　数日情怀恶，连宵风雨多。忧来成展转，事至罢吟哦。

　　园树肥椒子，烟丛长薜萝。一春不对镜，正恐鬓丝皤。

　　

　　偶闲

　　古堞晴观涨，幽蹊缓踏莎。槐丝低挂蠖，桑茧自成蛾。

　　吏散庭花落，朋稀野雀过。却思前数载，官事猬毛多。

　　

　　立夏日纪事

　　近午生微暖，残云散积阴。朱明新节序，緑暗旧园林。

　　幕佐论时政，山人献雅吟。南风来应候，解愠快民心。

　　

　　寓所

　　盖茅为寓所，郡治亦于兹。篱外麞窥吏，衣中蚁囓肥。

　　昼长无讼牒，兴到有新诗。早食逢来使，斋厨米再炊。

　　

　　穷民

　　叹息穷民苦，劳心岁不宁。家空遭横敛，罪薄陷滛刑。

　　堡寨雄群甲，兵繇役两丁。我来新典郡，哀痛泪交零。

　　

　　旅寄

　　旅寄存时义，居安意自如。风欺窓纸薄，雨透屋茅疎。

　　盗息家无犬，宾来食有鱼。緑阴清昼永，爱读枕边书。

　　

　　纵步

　　傍市人家聚，濒江草径遥。燕寻曾到屋，鱼候未来潮。

　　访友聊乗兴，扶笻直过桥。晚山烟外见，重迭翠如浇。

　　

　　郊外

　　处处多栽竹，家家尽结茅。蜜房封蛹户，蜡树系虫包。

