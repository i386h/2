<!-- { "loadSidebar": true } -->
    制曰：《诗》有之：“韩侯受命，缵戎祖考。”古之人主，锡命于其臣，未有不追崇其先德者也。今吾辅臣，曰惟韩氏，无念尔祖，肆予宠嘉之。累赠具官某，乃具官某之祖父，居身有孝友之实，行己在儒侠之间。艺黍稷以力田，克尽敷之事，牵车牛而服贾，用为洗腆之资。市义有年，种德滋茂。启箕裘于再世，蔚尔耿光；叶隆栋于三公，作予毗倚。是用加赠具阶官。於戏！旌旄戟，进有锡于在朝，衮衣绣裳，退有事于家庙。用继有倬之命，以彰率祖之休。诏于有神，尚克享哉！ 

    △祖母薛氏加赠一品夫人 
    制曰：古之烈妇，著在史册。然或以毁容截发为节，或以劬躬焘后为能。名节有遗，风规不朽。累赠夫人某氏，乃具官某之祖母，相夫而黾勉蚤岁，自誓而凛冽盛年。如松柏之有心，矢冰霜而为质。求忠臣于孝，翼子及孙；以妇道为臣，自家刑国。肆予良弼，惟尔闻孙。凭几受遗，顾托有同于六尺，匪躬事主，坚贞何异于两髦？爰有成劳，眷兹苦节。兹加赠为一品夫人。於戏！哀荣被于三世，固申劝于明纶；忠义萃于一门，尚有闻于青史。 

    △父楫中议大夫原任通政司右通政先赠资政大夫礼部尚书兼东阁大学士加赠光禄大夫太子太保户部尚书兼文渊阁大学士 
    制曰：朕循览祖宗之遗迹，永怀庆历之人才。得士不减于武、宣，储材必裕乎梓漆。是以譬之乔木，蔚为世臣。取诸一家之中，遂为百年之用。推本所自，良用叹嘉。原任具官累赠具官某，乃具官某之父，飞华翰苑，抗论谏垣。当先朝革鼎之时，直群相沸羹之会。孤行一意，惟知砥节而首公；耆柱众言，不屑市名而避怨。虽氵存登于卿贰，终偃蹇于功名。强谏不忘，知臧孙之有后；见过能隐，宜韩氏之多贤。缅思弘济之艰难，益念箕裘之绵邈。拮据于内安外攘，本拾遗禁闼之极思；耆定于主少国疑，慰持忠入地之遗荩。是用加赠具阶官。於戏！保予冲子，用对越于先皇，其惟哲人，亦有光于乃考。尔尚格有家之享，余益勤世德之求。 

    △前母傅氏加赠一品夫人 
    制曰：朕顾瞻长乐，眷念两宫。嘉与庶工，共追本始。惟我丞弼，若时庸。锡类必有所先，而移孝亦有自始。朕盖尤穆然思之。累赠夫人某氏，乃具官某之前母，育德名家，作嫔良士。寒灯宿火，辅德业于夕郎；永夜视星，资儆戒于辰告。命之不淑，中道弃捐。岂知追命之荣，乃在后生之子。於戏！情不亲于毛里，岂云执器而悲？教不逮于机丝，亦已列鼎而祭。先河而后海，著先王追远之仁；木本而水原，溯再世发祥之庆。兹加赠为一品夫人。於戏！无德不报，固明贲我愍纶；有开必先，尚幽赞予良弼。 

    △母祁氏加赠一品夫人 
    制曰：朕闻善禀于亲，行成于内。徙邻断织，母仪有闻。况为吾疑丞之臣，本诸圣善之训，徽华生播，仪范殁遗者与？累封夫人祁氏，乃具官某之母，淑慎其身，柔嘉维则。恭俭信顺，以相其夫；严翼慈和，以成其子。使朕得名世之士，而国有弘济之臣。共秉国成，庶几枢轴相资之教；岂不夙夜，尚遗寝门治业之思。贲之简书，昭于彤管。兹加赠为一品夫人。於戏！肩舆上殿，虽不及仪法于六宫；锡命下泉，亦何羡起居于八座？灵其不昧，服此殊休。 

    （詹事府少詹事兼翰林院侍读学士孙承宗授中宪大夫） 
    制曰：朕观古先哲王，求助访落，咨于在庙，其于以夙夜就将，示我德行，若此其急也。余末小子，永言继序。惟一二道德博闻之儒，左右辅德，余曷敢后？具官孙承宗，裕和而肃，厚而高明。学通今古之渊源，有伦有要，识际天人之精，惟几惟深。禁苑桂坊，回翔滋久；代言造士，裨益弘多。及储端晋陟之时，政讲席登延之日。尔乃斋戒其德，拜自献其先资；尧、舜为君，恒道扬夫末命。嶷然山立，羽仪茂著于殿廷；侃尔昌言，献纳发皇其阃奥。粤余明目达聪之渐，惟尔启心沃心之能。乃以覃恩，授尔阶中宪大夫，锡之诰命。於戏！以多难之未堪，而绍庭之不易。自贻哲命，若人子之初生；以养圣功，曰童蒙之求我。余求纳诲于朝夕，人咸责君德于经筵。尚无替于辰猷，终有辞于永世。 

    △妻王氏加赠恭人 
    制曰：人臣翔集禁陛，誉处清班，虽阅历高华，而被服儒素。其闺门相贰，亦既勤矣，况又有生死之戚乎？朕深念之。具官某妻赠宜人某氏，躬女图之淑茂，秉阴教之肃雍。媲德令人，如璋之作合；御穷没世，终荆布以为仪。迨禁近之升华，已弃捐于宿草。藤麻晓直，未忘昧旦之规；铃索夜阑，尚想何其之问。肆余赞册，贲尔下泉。兹加赠为恭人。默襄夔、稷之猷，尚正名于大国；茂启高阳之胤，载申命于九原。 

    （父麟先赠奉政大夫左春坊左庶子兼翰林院侍读加赠中宪大夫詹事府少詹事兼翰林院侍读学士） 
    制曰：古称燕、赵多感慨悲歌之士，今其遗民，犹有存乎？其或慨有大志，笃生异才。权奇不偶于身，而风气郁开于后。余有宠告，想见其人。累赠具官某，乃具官某之父，负果毅之姿，禀尊严之气，磊若多节，默表大厦之材；居然晚成，弗示良工之朴。家庭荣交让之木，蔚彼仁风；里社成不言之蹊，瞿然顾化。托深心于文酒，俯仰千秋；敦宿好于《诗书》，丹铅一室。惟而才子，为我宝臣。元气昆仑，充无欲害人之雅志；清风披拂，奉可为廉吏之遗规。盖有开而必先，信可大而可久。是用加赠具阶官。於戏！高文典册，可用为幽穸之光；衮衣绣裳，庶以慰生平之志。灵其不昧，伫我训辞。 

    △母张氏加赠恭人 
    制曰：三光五岳，气合则人才挺生；高山大川，神降而名世间出。故贤哲之有作，必推本其所生。非独母仪，是亦天道。累赠宜人某氏，乃具官某之母，礼虔濯扌既，矩叶珩璜。贫而好施，雅有丈夫之志；食而能教，不忘师氏之仪。肆育子以多才，乃娠贤之特异。高峻著河山之象，夹侍殿廷；雍和拟环佩之音，敷陈讲席。惟予愍册，颂彼母师。身贻枢轴之良规，洵矣有闻于百世；手辟斧堂之兆域，岂独可置乎万家？兹加赠为恭人。於戏！际五百年之期，钟美同功于惟岳；应十六相之数，发祥比迹于高阳。 

    （翰林院检讨缪昌期授征仕郎） 
    敕曰：昔我神祖，妙选吉士，翔集禁林，山陵既成，人物兹茂。朕临朝顾视，文石螭陛之间，载笔夹侍者，皆先朝宿学旧儒也。丰芑之思，其曷忍后？具官缪昌期，经术淳深，风操端直。升华秘馆，则强学有闻；养贲丘园，而蹈道弥固。盖以特立独往之士，当谗说殄行之时。淡然孤贞，蛾眉何憾于谣诼？眷言忠爱，龙髯想见其攀号。指魏阙以来仪，及虞门之再辟。道扬末命，不及秉宾阶之书；︱毖新朝，亦曰藉太史之友。伊余谋落，顾此周行。乃以覃恩授具阶。於戏！以执简纟由书，则取其文直事核；以横经论道，则贵乎道德洽闻。为吾异日之献臣，无愧两朝之旧学。思有以称，尚勉之哉！ 

    △妻李氏封孺人 
    敕曰：凡我臣工，宣力在朝，委蛇退食，朕靡不省察其私。至于禁近之臣，朝夕载笔，其闺门相贰，尤人主之所深念也。具官某妻某氏，动应衡规，言无疵悔。馈祀著克羞之礼，赠问有解佩之风。秉是彝，以恭大而慈小；恒其贞德，能屏贵以御穷。其惟淑人，相尔吉士。悠然静好，若雅琴之相和；袭彼清寒，与冰衔而交映。兹特封为孺人。服誉命，益勉岁时。庶几管彤之高风，将与汗青而并著。 

    △父炷赠征仕郎翰林院检讨 
    敕曰：士终身晦迹陇亩，而躬服礼法，施于后昆，其诚心朴学，有久而弥光者焉。夫教始于家，而礼求诸野，是岂特家门之范而已哉？缪某乃具官某之父，含章可贞，介圭不饰。少无子弟之过，长多长者之言。家有严君，凛然取法于俯梓；克念天显，终焉啜泣乎分荆。其言行规矩，古先有坊而有表；其动履扌耆柱，末俗不径而不游。秉四礼以御家，鼓唯肃；躬四教而迪后，楚有严。念彼先民，嗟虎贲之不作；识其遗训，用鸿羽以为仪。是用特赠具阶官。稽古表宅之风；漆书何愧？附于《一行》之传，青史可征。 

    △母夏氏赠孺人 
    敕曰：古之女子，言动有史。自箴图之教废，而令德懿行，秀于闺门者，独赖子孙之贤，以发闻于后。国有宠章，其亦以佐彤管之不逮与？某氏乃具官某之母，出于冠族，少有令仪。事严重之尊章，辛勤无间于膏火；支零丁之门户，漂摇有甚于雨风。敬则如宾，肃逾朝典。宜有令子，为我近臣。正色寡言，宛尔珩璜之遗教；纟由书载笔，居然辟耳之良规。风范有初，光尘未昧。兹特赠为孺人。於戏！能劳有继，诚不愧于母师；可颂而图，终有闻于女史。 

    （左春坊左赞善兼翰林院简讨缪昌期授儒林郎） 
    敕曰：古有赞善大夫，翊赞太子，出入动静，苟非其德义，则必陈古以箴焉。国家监古设官，选择名德。追怀先正，风烈凛然。今吾简用史臣，宠以书命，慎重兹选，犹前志也。具官某，学得精华，性成肃括。升自秘馆，蔚有君子之文；贲于丘园，淡然坚贞之德。回翔久次，置彼周行；造士代言，良多裨益。擢居门下，实在左坊。人地深严，兼侍直编摩之任；器资清笃，在商敦周鼎之间。乃以覃恩授具阶。朕前制不云乎：所贵乎史臣者，谓其道德洽闻而文直事核也。今史局纷如，笔削错互。尔谙掌故之事，而有左、董之心，所谓陈古以箴者，且以史事为职志焉。朕则显陟女。 

    △妻李氏加赠安人 
    敕曰：朕登进近臣，庶几德选，幽贞静默，翔集禁林，有窈窕之风焉。然非相贰有人，则退食委蛇，谁与媲美？《召南》之诗，朕深为臣子念之。具官某妻封孺人某氏，仪度肃雍，性资淑茂。衣有穿弊，秉共俭以为师；珥无光辉，谢华丹而自远。静好在御，宜彼清寒；道谊相规，凛于图史。展矣素沙之德，蔚然彤管之风。兹加封为安人。服我训辞，永绥福履。 

    △父炷先赠征仕郎翰林院简讨加赠儒林郎左春坊左赞善兼翰林院简讨 
