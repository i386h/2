<!-- { "loadSidebar": true } -->
　　文庄公之从孙女，王子敬之外姑也。故得此像于内家。子敬大父为广东参议时，布政使王公用兼，参议盛公思禹，皆公同县人。见岭南人语及公，往往流涕。而子敬外大父顾太守孔昭，尝以御史督学京畿，有口外试士怀公之作。其后欲图公与孙秋官像，出入拜之。秋官，亦吾乡之先贤也。子敬少闻此言，于是以公像示予，请代为之赞： 

　　孰传斯像，盖有所自。猗与文庄，妻之外氏。高风遗烈，岭海塞垣。焚香拜之，二祖有言。 

　　弘玄先生自序赞 

　　赞曰：弘玄先生老而贫，日以著述为事；出无舆从，一童子挟书自随，步履如飞。间以所序生平示予者如此，可以知其志之所存矣。先生以国子上舍生，倅霍邑、夷陵。今世为官，耻不出进士，不肯为尽力。人亦以非进士待之，虽有志，终不获见。故予复述先生为两州之迹，其志有足悲者。使为进士，岂非世之所称才贤者哉？ 

　　初，山西旱饥，命先生赈河东芮、陆、猗、夏、蒲、解三十州县，使一武官辇致银数万两。而怀仁王府禄米久逋，王使人篡入府，已剖鞘出银。先生使人言曰：「天子怜晋人饥，故空帑藏以活之。今民旦暮死，王奈何取以为己奉。即天子闻，王何以处？」王大惭惧，完鞘还武官。至，则出银堆排卓上，吏两旁立，称停裹纸，各书其人姓名，壹不涉手。以次俵散，民欢呼歌舞，晋人以苏。敕下行省，有羊酒文绮之赐。王府在霍城中，宗室常数百人来索禄米。乘垣骑危，呼曰：「今日不得米，饥死矣。」先生与之言，气和而刚。诸仪宾或曰：「判官言是也。盍少去，待司符下，给我米矣。」宗室皆曰「然」。相牵携而去。霍有荒田三千余顷，岁责逋赋里甲。先生发庾粟千石，予里甲代耕，岁大熟，收麦数千。监司诟之曰：「若何等官也，遂自擅命发廪耶？」然而钩考籍记甚明，不能加罪也。至今霍无逋赋，且人得私其赢以为利焉。 

　　夷陵三四月多火灾。火发，有类若乌者，羣飞衔火至他屋，处处皆焚。山海经所谓毕方者也。然非如鹤一足，赤文而白喙者。柳子厚逐毕方文，盖未尝见。先生所见，实乌也。先生夜梦一人，白袍乌巾，翘右足，旁有一人言曰：「此白将军也。」旦日，民列状请建火神庙。先生曰：「吾夜梦，乃秦武安君耳。」先是州有四绰楔，通衢四出，皆已燔。先生建三重楼，设钟簴楼中，为武安君像而祀之，火患遂息。岂白起数千年，尚烧夷陵耶？然神怪不可究。知子产实沈、台骀、黄熊之论，非诬也。楼上望西陵、石鼻、天柱诸山、层峦迭巘如翠屏，李太白所谓「巫山夹青天」者，可以凭槛得之。而飞帆荡桨，出没于莲沱漩岛之间，极荆楚之胜观矣。秭归治楚台山上。久雨，水坏石土，危城欲墬，议欲迁州。先生时摄守，为之刊山麓，决沮洳，自陡波沟纵横而出之水，工费而人不疲，州遂不迁。白将军楼、归州街渠记，皆先生自为文。车驾南巡，省檄统领辇夫万人。上居飞龙殿，每一念至，即如陵上，不以朝暮，闻炮声辄发，辇夫皆集，无失期。诸贵人率来取役辇夫，先生小冠匿他所，诸贵人皆不得取。送驾至樊城，大鸿胪揭簿呼名，先生与郡太守以下皆先归。有旨，事过界不问。会天子已至邓，故免谴。其后，有按察司官责先生以避事，官实后代，不知此时事。先生具言，统领辇夫时，常惧不免死。官为默然。 

　　一日，被檄至施州治狱。施去江陵数千里，南出夜郎，平时于郡但以文书羁縻，无官长来见者，其帅以百镒金置苞茗中馈，却之。夜宿僧寺，萧然赋诗，有「暗室如白昼」之语。都御史顾公璘，闻而叹奖之。夷陵故有黄陵庙，而城北夹河亦有风涛之阨，先生为作黄陵行祠。按黄陵在今巴陵，所谓潇湘之尾，洞庭之口。而欧阳公但有黄牛峡祠诗。故东坡述公丁元珍之梦，及「石马系祠门」之句，勒石祠下，而先生云：「特黄陵庙旁有黄牛祠耳。」盖不知何年而变也。 

　　王氏画赞【并序】 

　　余妻太原王氏，嘉靖三十年五月二十九日卒。余哀念之至，恨无善画者。因记唐人有云：「景暖风暄，霜严冰净。」此为吾妻画也。又流涕诵杨子云之词云：「春木之芚兮，援余手之鹑兮。去之百岁，其人若存兮。」 

　　后二月，门人许进士使其弟来画。余口授之，许默然良久，为作此画。家人见之，莫不悲恸。以示诸姨，皆流涕。小姨以为真是吾姊，但不言耳。然如余所称杨子云、虞伯施语，未能画也。涕泣而为作赞曰： 

　　哀窈窕，思关雎【雎　原刻误作「睢」，依诗经改。】，杳不见，乘云霓。堕明月，遗轻裙。风萧萧，惨别离。来陈宝，景帝珠。何珊珊，是耶非？【「景帝珠」，不可晓，疑有误。】 

-------------------------------------------------------------------------------- 

震川先生集卷之三十　　祭文　哀诔 

　　祭方御史文 

　　呜呼！庚子岁，有光与公孙元儒，联名荐书。是年九月，同榜之士，使予为文以寿公。予序公为两京御史时，犹见古所谓柱后惠文冠者，因略论数年间天下之事。詹事陆文裕公读之，以为知言。 

　　今俛仰又二十年矣。公孙蠖屈于南宫之试，予亦瓠落于东海之滨。当是时，公盖相期以天下之士，而今何如也？ 

　　呜呼！富贵寿考，公则已矣。后生小子，叹岁月之如流，而长年者之不能待，所以不知其涕之无从也。尚飨！ 

祭王方伯文 

　　惟公早岁，奋迹甲科。踔厉风发，令闻孔多。始莅永康，民载其德。疆理其田，石不可泐。分部南都，以厘余皇。奔走江湖，启处不遑。武宁王家，勋贵无二；独绳其私，卒屈以义。于越之臬，遂视南海，鹾政既通，黎亦知悔。受节章贡，威棱日着。帝用简在，命端台叙。 

　　公起诸儒，武服之共。爱人下士，所向有功。桃源、华林，大帽狂猘。旌旗一麾，首骈颈系。帝嘉其休，俾藩于滇。乃以将父，弗究其年。 

　　自公之殁，垂四十载。士习选愞，孰知敌忾。海岛小夷，敢齮我疆。于今九年，我武未扬。故老流涕，思得公等。适会里社，荐公鼐鼎。惟公孝友，宗党所称。况复才杰，起慕后人！公有令孙，辱之交游。敬进斯文，以侑醪羞。尚享。 

　　祭王仪部文 

　　呜呼先生，早岁而孤。懿惟贤母，以训以谟。年踰弱冠，飞翔南都。大音不谐，连城屡刳。七上春官，每进踟蹰。乡里轻儇，见谓为迂。先生弗顾，犹来于于。遂被首荐，冠绝羣儒。向之嗤者，自愧鷇雏。 

　　呜呼先生，今也则亡。人生之变，旦异夕殊。惟我吴、越，山海隩区。二百年来，不闻鼓桴。一朝海上，有此倭奴。先生过家，仗节纡朱。方荣昼锦，忽闻惕呼。捐金散糈，以恤荷殳。厉志循城，卒全其郛。众口砾金，武夫睢盱。先生仗义，往明其辜。遂罹毒暴，俄焉告徂。八年辇下，首丘于吴。莫逃者数，天其可呼！ 

　　岁之正月，归先公墟。凡我亲交，出祖于娄。有肉在俎，有酒在壶。先生有知，啜此清沽。呜呼，尚享！ 【钱宗伯不选，今仍存。】 

祭朱恭靖公文 

　　孝皇御极，十有八年。覆冒区宇，其仁如天。思迟多士，六策临轩。唯昆为县，僻在海堧。三选大魁，公出其间。丰芑之遗，于今再传。皆为公相，灿烂星躔。公独难老，齿德莫先。 

　　公之初登，属世休明。在汉廷中，年如贾生。济济振鹭，谈道虞、黄。石渠、天禄，经史是程。公守纯质，不竞于荣。卒以资叙，乃跻六卿。既长天官，居于洛京。召公之诰，未老而行。永贲丘园，令誉日隆。海内企望，天子临雍。升歌鹿鸣，下管新宫。三朝礼建，比古荣躬。云胡不慭，遽尔告终！ 

　　帝用震悼，赠恤实崇。人臣之宠，其有始终。哲人云亡，朝野所恫。奠此湑酒，以告殡宫。尚享。 

　　祭顾方伯文 

　　有光于公，少荷许与。乃以濩落，有负相知。昔卷衣之复，方当计吏之偕，不得致抚棺之情；今葬纼之发，适拘巫史之忌，不能供复土之役。然生辱委重，俾论序其文章。殁又僭踰，获撰次其行事。穆叔有云，是三不朽。于以答公，亦无愧矣。敬陈洞酌，告诀堂筵。庶几明灵，鉴此享侑。 

　　祭周孺亨文 

　　昔恭简公倡道于星溪，而一时学者之云集。曾日月之无几，而微言之顿息。唯先生发挥遗旨，俨师门之典则。公以先生之少恢廓，而屡箴其微窄。然自公之云亡，门人学徒何啻五侯倍谲，而先生依绳循矩以无失。盖终以有所至，而无间于参鲁与商也之不及。唯先生之孝友温良，真乡里之矜式。读书养亲，岁不出于户阈。与古之笃行君子，实并驾而无惭色。中耿耿欲有所为，外靖恭而简默。使之立乎庙廊，虽不出一语，犹足以仪刑其德。何天命之不佑，而使之老于行役！ 

　　今岁之春，吾邑同党之士盖二十余人，并裒然以北。既无拔茅汇征之期，而有北风「携手同行」之戚。孰知先生中道而返，而又罹此极！呜呼！先生之不幸，盖有系于邦国。而身世之可悲，又何异于一吷！睹旨酒之在尊，共陈词而洒泣。呜呼哀哉！尚享。 

　　祭沈养吾仲常文 

　　呜呼！人亦有云，子门贵显。五年之中，忽焉沦殄。养吾少俊，仲常顺婉。言念相从，怀之罥罥。人生富贵，如花之妍；朝露方晞，夕已萎焉。人皆痛子，盖莫不然。所争蚤晚，何足相怜？念子兄弟，托余摹石。狼跋东归，吾庐未葺。敢忘此言，以负平昔。呜呼痛哉！尚享。 

　　祭居守斋文 

　　呜呼！君于世人，居声利间。混混与众，如玉与石?先。彼市道交，朝丑暮妍。春花秋草，君无变迁。君之教子，一经是专。「是穮是蔉」，不知丰年，忆子之试，君尝居先。子出父俱，有往必连。昔在阳羡，不遇收甄。风雨凄其，旅泊萧然。子为父泣，父为子怜。二年前事，犹在眼前。子成有待，君胡溘然？后乃万钟，何及当年。凡为子者，谁不痛焉？ 

　　祭唐虔伯文【代】 

　　鸣呼！黄鹊摩天，一举千里。蜩与鷽鸠，榆枋而已。孰云不然，两易其处。先生之志，而止于此。顾视童婴，凌空出羽。呜呼哀哉！ 

　　昔在学宫，侃侃龂龂。行则方履，语则正襟。邈然孤特，高步士林。排难立节，义色必形。诸生后学，退让逡巡。州牧邦伯，来咨来询。干木之庐，过者则钦。众所指目，玳瑁南金。胡以白首，独抱遗经？积日累月，旅贡在庭，一命之荣，道殒彭城。呜呼哀哉！ 

