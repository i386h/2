<!-- { "loadSidebar": true } -->
　　聚恩堂者都察院右都御史李君之堂也堂之有名者何彰上之赐也何名为聚恩言泽之及其亲者不可一二计也不可一二计而必以名堂者所以美其盛而思厚其报也李氏故江右人君之曽祖友政始徙居蜀之合阳世有隠德而不仕祖永恭质直好义谨礼而明法周穷恤匮甚于为已人有婚丧不能给者皆资之无吝色父祥字世昌尤淳厚恭俭惇本务实以兴其家君生美容质而才足以有为祖父爱之尝谓人曰吾家世积善此子必能亢吾宗日勉喻为学经史之外复使通律意曰刑所以辅治也学成取进士为礼科给事中会疆埸有事上皇北狩复进都给事中礼部右侍郎徃奉使责以大义有功而归上嘉之拜右都御史而赠封其祖父亦如之妣与妻皆封夫人锡以诰命三世之亲虽有尊卑存没之殊而无不被其荣者及奉命巡抚湖湘乃治宅武昌迎祖母太夫人与父母来就禄公事之暇率诸妇子备物敬养焉太夫人思故乡君用传符乘鹢舟送至瞿塘乃归荆益之人见君奉亲徃来而光显如此莫不称叹以为贤迨罢巡抚则奉父母居京师广宇丰堂极海陆之珍以养朝夕天下之乐莫加焉孟子曰事孰为大事亲为大君既得之矣况又有重庆之亲皆以君显而受褒宠之命乎则名堂曰聚恩岂不称情也哉虽然恩者上所以厚下敬者下所以事上而所谓德之聚也李君益笃敬不忘则德萃于其身而圣朝恩泽之施将如川之方至渟涵浸灌汪洋衍迤而不可穷岂特今之聚而已李君求予记故为记之使掲于堂上观乎此者其孰无欣慕之心哉
　　重庆堂记
　　重庆堂者舒城郑氏奉亲之堂也郑氏于舒为大家代有显人国朝以来德善之积而致夀考之隆者又一时之盛而重庆之堂所以作也监察御史时为予言其世祖父以文初以养亲不仕而笃于孝敬今年九十乐善之志不衰以时伯父景阳贵封南京刑部右侍郎祖母王氏年八十亦封淑人时忝家教取进士官御史幸防天子之宠命父景颙得封为监察御史母王氏封太孺人赐勅命叔景髙则以举义纳粟赈饥亦赐冠带荣其身今三世之亲夀考光荣而聚于一堂岁时称庆内外姻属皆在焉懽忻和乐蔼然充溢于其家因以重庆名堂其亦可谓称情也矣愿为记其事以垂乆逺予谓君子致福于其身不偶然也盖德者人之所得于天得之于天而保之不失然后天佑之俾康寜夀考而子孙荣盛此天所以彰其德也成周诗人之于君子也既以无疆无期祝其夀矣又推言其所以得夀者而曰德音不已德音是茂其意犹未已也又极言之至于保艾尔后乃已焉岂非以有其德者固可以得夀犹必保养其子孙蕃衍盛大然后为福之全于乎何其善言君子也天之于人惟善则佑之身其康强子孙其逄吉观时之祖与父则其为善之应可知矣孔子曰积善之家必有余庆积之云者非偶一为之而止而善亦非一行之可名也人之于善累累而不已则天之锡庆亦源源而不穷郑氏之祖父既积之于前而时又善继于后则福禄之来名爵之加将愈乆而愈盛矣故为之记亦以勉夫后之来者
　　万安县学重修大成殿记
　　万安文献之邑也儒学在县治东北而当山川之胜若金鵞芙蓉诸山章贡诸水重冈叠嶂恬波骇浪不间逺近巨细皆回合拱挹效竒献秀于此故昔之作者有取焉其所建立庙在前学次之人既钟其清淑之气而益以学问徃徃登髙科跻膴仕有盛名当世而万安之学著称于天下至于今乆矣缮治不继日入于敝朝廷每下兴学之诏有司以多务鲜克用其力景泰壬申都察院右佥都御史姑蘓韩公允熈奉命巡抚江西得便宜从事政令修举威行恵施而尤以兴学为急至万安谒先圣周览殿廷而叹其敝陋召邑中耆儒秀士富家巨室欲集众力而新之邑之义民曽时望言于众曰公之兴学以圣人之道教敝邑子弟甚盛心也为父兄者奚可不自勉而以烦公虑乎学之资用殿为大时望请独任之一不以及人公大喜加奨励焉时望务逺图不惜费市杉木湖湘必取合抱大材其他砖瓦鐡石黝垩丹漆等物及诸工匠皆求其良者而以财致之是年九月兴工而以明年四月成为大成殿五间髙四丈五尺有竒而深濶称之脩梁钜栋重檐刻桷土木采章极其轮奂圣贤像貌之居殿中者皆塑绘如制视昔之美有加焉既而韩公复以事临万安徘徊瞻视见其巍然焕然可以冠诸邑益大喜曰时望尝出谷赈饥玺书褒赏为义民今又独捐巨费以成朝廷兴学之美岂非诚好义之士哉左副都御史刘公广衡万安之杰也与曽氏聨姻好谓其世泽在人故家有余积而韩公秉德蹈义足以使人兴起故时望为此不难也不可以不书乃属予为记以示后人使知今日兴作之所自而万安令某则请具石以刻焉予谓学校教之地也然必有庙以祀先圣所以明道之有统也圣人之道非他因人之固有者而道之耳仁义礼智人之固有者也然或蔽而昩焉则于君臣父子夫妇长幼朋友之伦日用事物之酬应有不得其宜者是以圣人着于书建学立师聚其才俊而教之使读其书以明理之本然与其用之当然皆有以善其身植其家而达于乡党州闾出则为循良岂弟之臣处则为孝友忠信之士而无不宜者然后为教之成于乎学校之教盖治之本也修举而程劝之奚可缓邪今大成殿既新矣学于是者当何如用心哉进而瞻夫道德之容退而循夫义理之实本末兼尽精粗不遗用舍行藏之间真足以兴道致治仪世范俗斯不负圣天子教育之仁与夫造作劝励之意若徒用心于其末而不究其本自谓无忝焉者非君子之学也予念韩公惓惓于学校而嘉刘公不忘人善且欲勉其学者笃志力行而皆为大贤君子之归亦以永时望之誉于悠乆故为之记而使刻诸石
　　忠孝堂记
　　圣天子恭膺天命复正大位以安宗社于万万年薄海内外凡君国子民者不间逺迩钜细皆鼓舞讴歌以为此天地眷命之隆非人力之所能为也上既大受羣臣朝布德恵于天下诏凡有劳者皆陞秩于是都察院左都御史杨公进封兴济伯仍掌鸿胪礼仪公名善字思敬早遇太宗皇帝于潜邸以文武之才承殊特之眷靖难之时已建劳绩尤深明典礼遂陟正卿以任其事而朝廷上下朝觐防同军兵搜猎事虽非一无不当于礼者仁宗宣宗今上皇帝在位时皆以公为能亲任之恭慎不怠谋行计施其所论事惟务大体必依于仁义忠信天下之人仰其令望而挹其余光盖五十余年及天兵北伐公徃迎鸾辂还京师奉上天之明命以化谕其人宣布我朝列圣大德涵容保养俾得遂其安之意发刚大之气吐正直之词敌人恱服圣驾来归公之才德益着而功用益显既又进兼礼部尚书人莫不以为宜而公则曰吾闻古之君子之事上也必以忠孝为本忠以事君孝以事亲忠孝臣子之大节也忠孝兼尽臣子之道立矣善固以此自励而致爵禄之荣其敢须臾忘之哉因以忠孝名堂朝夕览之而益勉焉予时以老病赐归田里而公以堂记属予予从公逰且乆不获辞因次第其说以为记
　　景仰亭记
　　景仰亭者饶州太守王侯作也祠事前守而复建此亭憩息之所宜有也亭而名曰景仰者何也取诗髙山仰止景行行止之意也前守谓谁顔公真卿范公仲淹王公十朋也侯所以敬事之者何也盖三公之德行着天下恵泽在生民誉望闻海内皆尝出知饶州人之所不能忘也唐天寳之乱盗贼蜂起顔公独秉大节遏宼锋然以正直不容于奸邪连被贬斥及正庙祀举朝仪言事益切召谤益深卒陷于希烈以死宋天圣中章献临朝范公居諌职首言天子无北面太后古无代立者及论时政阙失谓安危治乱在用人公私之间宰相恶之落职知饶州移延庆饬守备事上遇人一以诚信先忧后乐者公之素志也王公为宋著作时言人主之职有三任贤纳諌赏罚而已又言大臣懐奸误国八罪正左右史之职以论諌剀切出知饶州萑莆多盗一夕遁去歴典四郡雨旸时若人之眷懐有如父母其德善可知也古之君子有志于斯世者必以圣贤为师非道不言非法不行不以死生祸福介意唐宋以来治乱多已君子小人更迭用事得失之辨是非之公盖有不可冺者鲁叔孙穆子谓立德立功立言可以不朽三贤之所立如此王侯合而祠之宜也师其善政善教而想其容仪辞气之盛形于拜跽荐奠之间焄蒿凄怆如或见焉岂非尚德之君子哉侯名忠钱唐人由进士入翰林擢兵部主事用简拔陞今官廉公明慎吏畏民懐尤加意养士至亲为授经天乆不雨躬祷而雨其精诚有足尚者侯既为此亭兵部尚书孙公原贞题其榜侯乃为书告予曰忠昔在翰林从游今幸典名郡继三贤之后其遗休余泽风声气习表然在人者忠得仿而行之以惠此一邦亭之有名示志也愿先生为之记而加勉焉侯盖笃于自修者也孔子曰君子修已以敬推而至于安人安百姓则其效大矣予既为书三贤之美而并以是为言者盖期侯之德业充而极于逺大也诗不云乎庶几夙夜以永终誉侯果有取焉则掲于亭之壁以为记
　　德安府重修庙学记
