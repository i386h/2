<!-- { "loadSidebar": true } -->
　　本朝君束发就试无意进取但以保家门自视而扶侍南徙即仲安公之菽水渐无所出力葵负米虽把数巻无所用乃四顾叹曰仁义与礼所由生非财莫任固也然而端木赐贤人也其亦何道而读书仕卫复能观物于曹卫之间岂生其后者必失之遂决计北行就四门国子入试成均名曰进取而实为积着之计当是时君在都多交游即朝贵如曹司成王太仆髙宗伯辈亦以艺文相往来尝曰以君之才安患不虎跃而沾沾蝇殖夫何为而君谓不然四民困极矣士尤困知鬭以知物不能也守缦田以作庸犂无其具也立五均之官树六干之法以与泉府争周流则又非儒者事也煮木不可食豢蟫鱼而不可为畜力不能采庄山之铜耶溪之金智虑不足以收南郡楩楠洱海之虫贝齿革以为利则亦有説于此尝考古经叹时用之物有为唐虞三代所未备者尔雅释槚木谓晩取可羮顾未尝为饮也自魏晋尚荈饮而南槚北酪世尝以南方水厄与北地奴酪互相抵抗今则大河以北且合化酥与槚木而共调之而槚值之徴已侔于酪吾欲使南北之市大为周通不令酪徴贱于南而槚且不得徴贵于北何如已而果验盖积着之法亦自有学问存其中云君赋性明达而笃于孝友自在堂定省洗腆必周外凡嵗时馈祀苟物力所需纎悉备具然后百族通百礼洽焉犹且忳之情歴久勿替尝寝堂祼荐撤爼泪垂及过墓而瘗埋已毕依然抚松楸徘徊涕洟虽相沿数十年卒如一日独不讳言利而不苟于利故事越疆而会金虽相隔千程所防者越千镒只寸剂凭耳投剂误纵千镒不还算而君必析而还之方入都防金客误投剂越百镒而君请还算一时逺近争称曰君子君子顾时际升平自康熙丙子后连遭六沴水暵而螽蝝木未穰而金已饥矣世家子弟皆隠身门巷作告贷计而君悉应之其故交穷居且有裹饭而往者予东归草堂四方之渡江而见访者无虚日东城旅馆忽为之增辟予既已埽轨匿迹谢去暨嵗祲而故人老友日告监河其为恋绨袍而怜褐衣盖亦鲜也然则予之负慙于君者岂惟是已志曰君讳□□字□□杭州人由国子生考选州同知元配王孺人即君受业师王行可君兄女也行可以器君仿南容事以兄女妻之续配盛孺人又陈孺人子四长之润次鹏程同时举诸生有声又次崶又次防所娶皆名族孙七康熙四十六年丁亥十月君卒距生崇祯戊寅六月享年七十越二年己丑孝子之润等卜塟某阡砥墓门之石而以予世串忝有葭莩且夫姚江八族之传阀相并也因涉江修摰而丐以铭铭曰
　　嗟君茂族甲于东江前嫓金史后亦袁扬凡列九等所恃旧望新门之劣以寒畯妨乃膺世锡乗坚防良驱骋南北斩蓬自强骤丁阳九绥冦四张燎原不翦遂延昆岗黄巾践阙白波启疆越赵代间贾区皆亡君本慷慨好谈文章加之艺林既揄且扬其如宪也不厌糟糠纵有负郭四体并僵力不能取金铜山庄况涉岭徼琛珠夜光亦安足致只凭服商师子范子弃取较量独是槚木三古善藏其名茗柯魏晋以降维时水厄徧吴楚乡今且煎和以燕以享阜通之利在三五上因辞璧沼入试鳣堂借隣星肆兼观棘塲从国子学授监州行顾其摰性最惇伦常晨昏寝饍冬夏温凉既谨洗腆复防烝尝寝庭闻见墟墓悲伤五十犹慕千秋不忘尔者天沴频年甾荒士人之困倍于饥伥阀阅子弟旒衣裂裳所至闭埽谁与之将惟君恋恋为友朋倡今君二子元方季方将纪君行寘之竁傍墓门伐石需填丹黄谱载绵邈崦嵫茫懿徳在人安用周详有轩者石有幽者房惟兹片言幽而靡彰












　　西河集卷一百六
　　钦定四库全书
　　西河集巻一百七
　　翰林院检讨毛竒龄撰
　　神道碑铭
　　诰授通议大夫通政使司通政使杨公神道碑铭
　　皇清诰授通议大夫通政使司通政使杨公于卒之三月祔塟虎跑进龙浦山先茔之傍遗命勿上谢疏勿乞恩赐祭塟勿饰石人兽望柱于墓独是东南神道有桓楹分树仿延陵题墓之意当有文字而以予举
　　制科时为三相公及翰林院掌院学士所读巻掌院学士者今已故都官尚书叶公公防试同考时所得士也重门相禅谊应操笔执其役又以予曾职史事即以此当史氏之志因再拜稽首案状公讳鼐字靖调别字西岩仁和人也其先籍江南合肥以勲衞授世职杭州曾祖讳忆其伯兄讳恒由选贡生任山东临清州教谕遂家于州公祖松坡公讳大化
　　诰赠通议大夫父仲卿公讳元贞
　　敕赐征仕郎
　　诰赠通议大夫皆居杭州而仲卿公以临清地胜曾挈家人僦其地故公母顾太君
　　诰赠淑人生公于临清别宅防顾太君父萍实公为山西平阳衞参军防公之任所至八嵗而始归顾太君膝下适仲卿公遽弃世仍扶柩还杭州当是时公家以屡徙中落且亲族鲜少公与长兄峻明公考授经歴仲兄如之公邑文学相依若肩背夜共被昼易衣以出仲兄每授学所得舘禄仅八金必兄弟分之公幼不好弄数嵗如成人而天资髙少有文誉既早年为诸生屡不遇国初时既弃儒服溷迹商人车仍僦居临清别宅自分抛举业为亲知劝重以临清籍就童子试由州而府而道三试皆第一顺治十一年举于乡明年成进士除大名府推官先是迁临清时间以乏食应直王叅戎幕下之请至是叅戎以诖误落职而案尚未结公为白其寃得末减且捐俸为折赎周恤甚备乃任甫朞月世祖章皇帝廉其能行取授户科给事中防值鼓院有辨复降革官职滥击登闻者公大言鼔院之设所以呼大寃嘂大枉军国民瘼久抑不治者借是伸理岂容以一已予夺上渎
　　天听斥疏通政去而文武官开复旧有定例至是吏兵二部于开复之例任意参变公特纠正之值已亥防试公以同考官取士十七人皆名卿如马光刘如汉蒋宏道叶方蔼等已转刑科右给事中明年转工科左给事中
　　皇上登极充颁
　　诏官至宁夏觇边郡疾苦军旅疲困谓西川初辟抽拨秦兵镇其地戍守之制岂容蹔缓特其地丛箐险阨为宪贼所草杀白昼千里无生人虎狼都其中仓黄戍守本属艰难今复尽迁其家属以实其地夫镇兵自月饷外原有田亩室庐以豢家口今使捐田亩抛室庐千山万水以填此虎狼之乡剑阁栈道曳衔而行此非徙之实死之也古有践更番休之法今一仿其制迭相转调不必遽迁其家室而限期递代亦不废事至平凉屯地设苑马一卿专司孳息原以备边郡攻守及内地驿站之用今闗塞所需取之茶马而乡亭邮递动輙支驿站银两以补倒毙致孶生马匹悉散之游牝蹴蹋之地水草既不给而腾骧无用翻累闲牧夫市马防战畜马亦防战无以异也支银买马与领马抵银其相去不少间也是必苑马与茶马一体分拨而附近驿站则直领马匹以抵银两庶闲牧寡累而孶生不至于无用若夫边兵月饷给之藩司而秦地辽濶边镇去省数千里每一领给动经嵗月则边县解司似不如径解军前之直且捷也
　　上深然其言乃以
　　覃恩封二代公捧敕徬徨念顾太君春秋髙请归省觐上许之越一年假满赴
　　阙补吏科左给事中
　　使稽察吏部事务乃以狱讼繁蔓请
　　上饬部臣分别发审防康熈二年癸卯顺天乡试以经题讹错诸生纷纷讼
　　阙下公上疏曰窃惟三载一试本求贤盛典故事凡闱中试题例皆本经同考官所拟今春秋经题则同考官罗继谟拟进者也乃春秋第四题经系邾子而题讹邾人夫以春秋本经阅春秋房而题有讹错其人固已疎矣且此第四题即已亥科防试之第二题也已亥是题亦曾以邾子误邾人随经知贡举与监试诸官题叅而考试官亦自检举请奉
　　防改正试录因将同考官范廷魁孙承恩处分在案此人人共知者已亥至今相隔祗一科不宜遗忘而继谟者又已亥春秋房中式士也以已中式题而拟以试士既属可怪况已经讹错之题而重为讹错在前此之误犹曰坊本相沿偶失检防故孙范叅罚可从轻拟今已经更正
　　敕改试录煌煌然见勒
　　功令而乃以是科中式之人题即是题错复再错是前为过误今且怙终前固违经今复悖
　　敕此其所系匪细故也然且前时举人哄堂而争则内帘受过凡反题纸写邾子者概使录入今之诸生亦哄堂而争而内帘必不受过凡反题纸写邾子者皆帖斥不录则遵经士子反受黜落去取尽乖诎抑谁赎毋怪乎叩
　　阙之多譊譊矣
　　上阅疏震怒着从重处去而公亦即以是时
　　敕内陞京职需次回籍扶侍顾太君者又八年
　　上俯念旧劳特防召用以正四品京卿服俸仍管礼科给事中事且谓公等系
　　先皇帝所用谏臣必谙练国事请各进一言以佐盛治公乃极陈小民疾苦连年甾荒设救恤之典商捐助之法开罪犯折赎之例又且另疏积储定制经久并请追在官赃赇银两及中外所夺月俸以暨闗税溢额盐觔割没总移之为赈民之用仁人之言其专于惠民如此康熈十一年二月
　　上躬耕借田
　　敕和硕亲王以下文官四品以上各斋戒入先农坛公届期以蟒服侍班已而陞鸿胪寺卿值癸丑
　　钦赐表里帑金充
　　殿试执事官未几迁通政使司通政使乃以积疾发兼念顾太君在堂累疏乞
　　予告蒙
　　温防许之防顾太君年八十贺者填门而
　　恩纶以荣封三代颁官诰适至太君冠帔拜于庭观者羡之因顔其堂曰慈庆堂既而太君卒服阕即具疏自陈衰老
　　恩准以原品致仕遂杜门却埽焉康熈十八年
　　钦赐日讲四书解义一部二十年
　　钦赐日讲书经解义一部二十四年
　　钦赐日讲易经讲义一部二十六年值
　　太皇太后大行公扶疾赴
　　阙哭临越明年
　　上南巡狩公朝于
　　行所及
　　还宫特传在籍大臣自开府以上十人使所在官存问公居一焉三十八年
　　上复以河工未成驻跸清江浦公同在籍诸大臣恭请幸浙即迎送
　　朝见如前时乃以暮年家居得重瞻
　　天顔喜溢过望舞忭却杖一似较昔增健者越五月无疾卒公性孤介而厐和与人齿遇无畍畛而未尝有泛滥交孝亲友兄弟惇睦乡族而疏逖者不加薄固穷而不侈于宦达致身通显而家无雕室榻按不设寳玩日食戒桮杓而柈无兼殽之馔所衣敝裘尝解之以与贫者每读律讲
　　寳训公必徃而非然者即终嵗不入府县门一步遂安张公以巡抚使浙雅重公尝昏夜亲诣公所居遍观门巷无阀阅无屏缭管钥无外宅男儿警萧条如寒冰叹息而去公坐卧一室不出户仅以小童住户外令司启闭尝曰人生几何东墙之隂有寸移寸灭而已公卒于康熈三十八年九月七日享年八十以顺治十一年赐进士出身授直大名府推官
　　钦取考选户科给事中已转刑右于十六年已亥充防试同考官越三年转工左宣
　　诏宁夏以
　　覃恩敕授征仕郎转吏左奉
　　使稽察吏部事务以考满二等勤职内陞京堂官重以正四品京卿顶带食俸管礼科给事中事陞鸿胪寺卿康熈十二年癸丑充
　　殿试执事经筵侍班进今官元配沈太君
　　诰赠淑人继张太君
　　诰封淑人子四曰湘曰涛曰濬皆国学生曰淇嵗贡生孙六曰士楷士标士权士杞士楩士枢女二孙女三所娶所嫁皆名族乃系以铭其词曰
　　维此哲人生超于羣如鸟有鳯而鱼有鲲其言可法其行可尊
　　两朝硕受不次恩泽下海国身归丘樊以其所居名通徳门矧兹夜台爰藏衣冠过者下马浇酒坟间日月有尽其坟长存翳东南道时游清神片言不泐敢告后贤
