<!-- { "loadSidebar": true } -->
　　秋风丹叶动荒城惨淡云遮日半明昼梦却因惆怅得晩愁多为别离生江淹彩笔空留恨庄叟玄谭未及情千古怨魂销不得一江寒浪若为平

　　秋晚过洞庭

　　征帆初挂酒初酣莫景离情两不堪千里晚霞云梦北一洲霜橘洞庭南溪风送雨过秋寺磵石惊龙落夜潭莫把羁魂吊湘魄九愁凝絶锁烟岚

　　题华严寺木墖

　　六街晴色动秋光雨霁慿高只易伤一曲晚烟浮渭水半桥斜日照咸阳休将世路悲尘事莫指云山认故乡回首汉宫楼阁莫数声钟鼓自微茫

　　经旧游

　　暂到高唐晓又还丁香结梦水潺潺不知云雨归何处歴歴空留十二山

　　碧戸

　　碧戸扃鱼鏁兰窗掩镜台落花疑怅望归燕自徘徊咏絮知难敌伤春不易裁恨从芳草起愁为晚风来衣惹湘云薄眉分楚岫开香浓眠旧枕梦好醉春杯小障明金凤幽屏点翠苔宝筝横塞雁怨笛落江梅卓氏仍多酒相如正富才莫教琴上意翻作鹤声哀

　　芍药

　　香清粉澹怨残春蝶翅蜂须恋蕊尘间倚晩风生怅望静留迟日学因循休将薜荔为青锁好与玫瑰作近邻零落若教随莫雨又应愁杀别离人

　　春晩謡

　　雨微微烟霏霏小庭半拆红蔷薇钿筝斜倚画屏曲零落几行金雁飞萧闗梦断无寻处万迭春波起南浦凌乱杨花扑绣帘晚窗时有流莺语

　　所思

　　空塘水碧春雨微东风散漫杨柳飞依依南浦梦犹在脉脉高唐云不归江头日莫多芳草极目伤心烟悄悄隔江红杏一枝明似玉佳人俯清沼休向春台更回望销魂自古多惆怅银河碧海共无情两处悠悠起风浪

　　春夕言怀

　　风透疎帘月满庭倚栏无事倍伤情烟垂柳带纎腰软露滴花房怨脸明愁逐野云销不尽情随春浪去难平幽窗谩结相思梦欲化西园蝶未成

　　春江雨

　　雨溟溟风零零老松瘦竹临烟汀空江冷落野云重村中鬼火微如星夜惊溪上渔人起滴沥蓬声满愁耳子规叫断独未眠罨岸春涛打船尾

　　○戴叔伦【四首】

　　早行寄朱山人放【或刻秋日行】

　　山晓旅人去天髙秋气悲明河川上没芳草露中衰此别又千里少年能几时青冥剡溪路心与谢公期

　　廵诸州渐次空灵戍

　　寒尽鸿先至春回空未归蚤知名是幻不敢绣为衣雾积川原暗山多郡县稀明朝下湘岸更逐鹧鸪飞

　　赠韩道士

　　日落秋风吹野花上清归客意无涯桃源寂寂烟云闭天路悠悠星汉斜还似世人生白发定知仙骨变黄芽东城南陌遥相见应是壶中别有家

　　潭州使院书情寄江夏贺兰副端

　　云雨一萧散悠悠关复河俱从泛舟役近隔洞庭波楚水去不尽秋风今又过无因得相见却恨寄书多

　　○宋邕【一首】

　　春日

　　轻花细叶满林端昨夜春风晓色寒黄鸟不堪愁里听绿杨宜向雨中看

　　○曹唐【二十四首】

　　病马五首呈郑校书章三呉十五先軰

　　騄駬何年别渥洼病来颜色半泥沙四蹄不凿金砧裂双眼慵开玉筯斜堕月兎毛干觳■〈觳，束代殳〉失云龙骨瘦牙槎平原好牧无人放嘶向秋风苜蓿花

　　又

　　陇上沙葱叶正齐腾黄犹自局羸蹄尾蟠夜雨红丝脆头捽秋风白练低力惫未思金络脑影寒空望锦障泥阶前莫怪垂双泪不遇孙阳不敢嘶

　　又

　　不剪焦毛鬛半翻何人别是古龙孙雪侵病骨无骄气土蚀骢花见卧痕未喷断云归汉苑曾追轻练过呉门一朝千里心犹在谁肻潜施秣饲恩

　　又

　　空被秋风吹病毛无因濯浪刷洪涛卧来总怪龙蹄跙瘦尽谁惊虎口高追电有心犹欵段逢人相骨强嘶号欲将鬐鬛重裁剪乞借新成利铰刀

　　又

　　病乆无人着意看玉华衫色欲凋残饮惊白露泉花冷吃怕清风荳叶寒长襜敢辞红锦重旧缰宁畏紫丝蟠王良若许相抬策千里追风也不难

　　刘晨阮肇游天台

　　树入天台石路新云和草静迥无尘烟霞不省生前事水木空疑梦后身往往鸡鸣岩下月时时犬吠洞中春不知此地归何处须就桃源问主人

　　刘阮洞中遇仙

　　天和树色霭苍苍霞重岚深路渺茫云窦满山无鸟雀水声沿涧有笙簧碧沙洞里乾坤别红树枝边日月长愿得花间有人出免令仙犬吠刘郎

　　仙子送刘阮出洞

　　殷勤相送出天台仙境■〈冉阝〉能却再来云液既归须强饮玉书无事莫频开花当洞口应长在水到人间定不回惆怅溪头从此别碧山明月照苍苔

　　仙子洞中有怀刘阮

　　不将清瑟理霓裳尘梦■〈冉阝〉知鹤梦长洞里有天春寂寂人间无路月茫茫玉沙瑶草连溪碧流水桃花满涧香晓露风灯零落尽此生无处访刘郎

　　刘阮再到天台不复见仙子

　　再到天台访玉真青苔白石已成尘笙歌寂寞惟深洞云鹤萧条絶旧邻草树总非前度色烟霞不似昔年春桃花流水依然在不见当时劝酒人

　　张硕重寄杜兰香

　　碧落香销兰露秋星河无梦夜悠悠灵妃不降三清驾仙鹤空成万古愁皓月隔花追叹别瑞烟笼树省淹留人间何事堪惆怅海色西风十二楼

　　玉女杜兰香下嫁于张硕

　　天上人间两渺茫不知谁识杜兰香来经玉树三山逺去隔银河一水长怨入清尘愁锦瑟酒倾玄露醉瑶觞遗情更说何珍重擘破云鬟金凤皇

　　箫史携弄玉上升

　　岂是丹台归路遥紫鸾烟驾不同飘一声洛水传幽咽万片宫花共寂寥红粉美人愁未散清华公子笑相邀缑山碧树青楼月肠断春风为玉箫

　　黄初平将入金华山

　　莫道真游烟景賖潇湘有路入金华溪头鹤树春常在洞口人家日易斜一水暗鸣闲绕涧五云长往不还家白羊成队难收拾吃尽溪边巨胜花

　　织女怀牵牛

　　北斗佳人双泪流眼穿肠断为牵牛封题锦字凝新恨抛掷金梭结旧愁桂树三春烟漠漠银河一水夜悠悠欲将心向仙郎说借问榆花早晚秋

　　汉武帝思李夫人

　　惆怅朱颜不复归晚秋黄叶满天飞迎风细荇傅香粉隔水残霞见画衣白玉帐寒鸳梦絶紫阳宫逺雁书稀夜深池上兰桡歇断续歌声彻太微

　　小游仙

　　偷来洞口访刘君缓步轻抬绿绣裙细拍桃花掷流水更无言语倚彤云

　　又

　　风动闲天清桂阴水精帘外冷沈沉西妃少女多春思斜倚彤云尽日吟

　　又

　　方士飞轩驻碧霞酒香风冷月初斜不知谁唱归春曲落尽溪头白葛花

　　长安春舍叙邵陵旧宴怀永门萧使君

　　邵陵佳树碧葱茏河汉西沉宴未终残漏五更传海月清笳三会揭天风香熏舞席云鬟绿光射头盘蜡烛红今日却怀行乐处两床丝竹水楼中

　　又

　　不知何路却飞翻虚受贤侯郑重恩五夜清歌敲玉树三年洪饮倒金尊招携永感双鱼在报答空知一剑存狼籍梨花满城月当时长醉信陵门

　　又

　　粉迭彤轩画障西水云红树窣璇题鹧鸪欲絶歌声定鸜鹆初惊舞袖齐坐对玉山空甸线细听金石怕低迷东风夜月三年饮不省非时不似泥

　　又

　　木鱼金钥锁重城夜上红楼纵酒情竹叶水繁更漏促桐花风软管弦清百分散打银船溢十指寛催玉筯轻星斗渐稀宾客散碧云犹恋艶歌声

　　又

　　三年身逐汉诸侯宾榻容居最上头饱听笙歌陪痛饮熟寻云水纵闲游朱门锁闭烟岚莫铃阁清泠水木秋月满前山圆不动更邀诗客上高楼

　　○施肩吾【二首】

　　夜燕曲

　　兰缸如昼买不眠玉炉夜起沈香烟青娥一行十二仙欲笑不笑桃花燃碧窗弄娇梳洗晚户外不知银汉转被郎嗔罚屠蘓盏酒入四肢红玉软

　　代征妇怨

　　寒窗羞见影相随嫁得五陵轻薄儿长短艶歌君自解浅深更漏妾偏知画裙多泪鸳鸯湿云鬓慵梳玳瑁垂何事不看霜雪里坚贞惟有古松枝

　　○赵光逺【三首】

　　题北里妓人壁

　　鱼钥兽环斜掩门萋萋芳草忆王孙醉凭青琐窥韩寿闲掷金梭恼谢琨不夜珠光连玉匣辟寒钗影落瑶尊欲知肠断相思处役尽江淹别后魂

　　咏手

　　妆成皓腕洗凝脂背接红巾掬水时薄雾袖中拈玉斚斜阳屏上捻青丝唤人急拍临前槛摘杏高揎近曲池好是琵琶弦畔见细圆无节玉参差

　　又

　　捻玉磋琼软复圆绿窗谁见上琴弦慢笼彩笔闲书字斜指瑶阶笑打钱指面试香添麝炷舌头轻点贴金钿象床珍簟宫棊处拈定文楸占角边

　　○孙棨【四首】

　　赠妓人

　　彩翠仙衣红玉肤轻盈年在破瓜初霞杯醉劝刘郎赌云髻慵邀阿母梳不怕寒侵缘带宝每忧风举倩持裾谩图西子晨妆样西子元来未得如

　　题妓王福娘墙【或混作题北里妓人壁三首】

　　移壁回窗费几朝指镮偷解博红椒无端斗草输邻女更被拈将玉步摇

　　题北里妓人壁

　　寒绣衣裳饷阿娇新团香兽不禁烧东邻起样裙腰阔剩蹙黄金线几条

　　又

　　试共卿卿语笑初画堂连遣侍儿呼寒肌不耐金如意白獭为膏郎有无

　　○崔珏【七首】

　　和友人鸳鸯之什

　　翠鬛红毛舞夕晖水禽情似此禽稀暂分烟岛犹回首只渡寒塘亦并飞暎雾尽迷珠殿瓦逐梭齐上玉人机采莲无恨兰桡女笑指中流羡尔归

　　又

　　寂寂春塘烟晚时两心如影共依依溪头日暖眠沙稳渡口风寒浴浪稀翡翠莫夸饶彩饰鸊鹈须羡好毛衣兰深芷密无人见相逐相呼何处归

　　又

　　舞鹤翔鸾俱别离可怜生死两相随红丝毳落眠汀处白雪花成蹙浪时琴上只闻交颈语窗前空展共飞诗何如相见长相对肻羡人间多所思

　　有赠

　　莫道妆成断客肠粉胸绵手白莲香烟分顶上三层绿剑截眸中一寸光舞胜柳枝腰更软歌嫌珠贯曲犹长虽然不似王孙女解爱临卭卖赋郎

　　又

　　锦里芬芳少佩兰风流全占似君难心迷晓梦窗犹暗粉落香肌汗未干两脸天桃从镜发一眸春水照人寒自嗟此地非吾土不得如花岁岁看

　　和人听歌

　　气吐幽兰出洞房乐人先问调宫商声和细管珠纔转曲度沉烟雪更香公子不随肠万结离人须落涙千行巫山唱罢行云过犹自微尘舞画梁

　　又

　　红脸初分翠黛愁锦筵歌板拍清秋一楼春雪和尘落午夜寒泉带雨流座上美人心尽死尊前旅客涙难收莫辞更送刘郎酒百斛明珠异日酬

　　○司空曙【三首】

　　病中遣妓

　　万事伤心在目前一身垂泪对花眠黄金用尽教歌舞留与他人乐少年

　　江村即事

　　罢钓归来不系船江村月落正堪眠纵然一夜风吹去只在芦花浅水边

　　峡口送友人

　　峡口花飞欲尽春天涯去住泪沾巾来时万里同为客今日翻成送故人

　　○项斯【一首】

　　咸阳送处士

　　古道白迢迢咸阳离别桥越人无水处秦树带霜朝驻马言难尽分程望易遥秋来未相见此意各萧条

　　才调集巻四

　　●钦定四库全书

　　才调集卷五

　　（唐）韦縠 撰

　　○元稹【五十七首】

　　梦游春七十韵

