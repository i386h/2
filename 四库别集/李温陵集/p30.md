<!-- { "loadSidebar": true } -->
　　戊子冬月二十四日南城罗先生之讣至也而先生之没实九月二日也夫南城一水间耳往往至者不能十日余而先生之讣直至八十余日而后得闻何其缓也岂龙湖处僻往来者寡邪而往来者非寡直知先生者寡也然吾闻先生之门如仲尼而又过之盖不啻中分鲁矣其知先生者宜若非寡将实未闻好学者以故虽及门而终不知先生之所系于天下万世者如此其甚重也耶夫惟其视先生也不甚重则其闻先生之讣也自不容于不缓矣予是以痛恨先生之后而益信先生之未可以死也有告我者曰先生欲以是九月朔辞世长往故作别语以示多士多士苦不忍先生别于是先生复勉留一日与多士谈谈竟矣而后往耳今先生往矣无可奈何矣于是多士始乃拭泪念哀共梓先生别语以告四方之士若曰得正而毙吾师无忝曾参矣扶杖逍遥吾师不愧夫子矣岂惟不惜死又善吾死吾师至是真有得矣大为其师喜故欲梓而传之嗟乎先生之寿七十而又四矣其视仲尼有加矣夫人生七十古来所稀寿跻古希虽恒人能不惜死而谓先生惜死乎何以不惜死为先生喜也且夫市井小儿辛劝一世赢得几贯钱钞至无几也然及其将终也已死而复苏既瞑而复视犹恐未得所托然者使有托也则亦甘心瞑目已矣先生生平之谓何顾此历代衣钵竟不思欲置何地乎其所为勉留一日者何故或者亦恐未得所托矣如使有托虽不善死亦善也使未有托也则虽善死先生不善也又何可以善死称先生也吾谓先生正当垂绝之际欲恸不敢恸之时思欲忍死一再见焉而卒不可得者千载而下闻之犹堪断肠望之犹堪堕泪此自是其至痛不可甘忍而谓先生忍死而不惜可乎盖惜死莫甚于先生者吾恐更有甚于多士之惜先生之死也何也天既丧予予亦丧天无父则望孤无子而望绝矣其为可悲可痛皆一也若如所云则千圣之衣钵反不如庸夫之一贯市井小儿犹不忍于无托也而先生能忍之矣又何以为先生也方闻讣时无念僧深有从旁赞曰宜即为位以告先生之灵予时盖嘿不应云既而腊至矣岁又暮矣既而改岁复为万历巳丑又元月又二月春又且分也深有曰某自从公游于今九年矣每一听公谈谈必首及王先生也以及先生癸未之冬玉公讣至公即为文告之礼数加焉不待诏也忆公告某曰我于南都得见王先生者再罗先生者一及入滇复于龙里得再见罗先生焉然此丁丑以前事也自后无岁不读二先生之书无口不谈二先生之腹令某听之亲切而有味详明而不可厌使有善书者执管侍侧当疾呼手腕脱矣当不止十纸百纸虽千纸且有余矣今一何嘿嘿也且丙戍之春某将杖锡南游公又告某曰急宜上旴江见罗先生于时龙溪王先生死矣戊子之夏某复自南都来至传道罗先生有书欲抵南都云趁此大比之秋四方士大和会一入秣陵以为群聚得朋计公即为书往焦弱侯所罗先生今兹来慎勿更蹉过恐此老老矣后会难可再也既又时时物色诸旴江来者稍道罗先生病语病又稍稍张皇矣公告某曰先生既病当不果南下矣然先生实无甚病也吾观先生骨刚气和神完志定胜似王先生王先生之尚享八十六先生即不百岁亦当九十决不死也然某觇公似疑罗先生病欲死者而竟绝口不道罗先生死试屡问之第云先生不死先生之决不死今罗先生实死矣更嘿嘿何也嗟乎予嘿不应不知所以应也盖予自闻先生讣来似在梦寐中过日耳乃知真哀不哀真哭无涕非虚言也我今痛定思痛回想前事又似大可笑者夫谓予不思先生耶而予实思先生谓予不知先生耶而予实知先生深也谓予不能言先生耶而能言先生者实莫如予乃竟口不言心不思笔不能下虽予亦自不知其何说矣岂所谓天丧予予丧天无父何怙无子而望孤者耶今予亦既老矣虽不曾亲受业于先生之门而愿买田筑室厝骸于先生之旁者念无时而置也而奈何遂闻先生死也然惟其不曾受业先生之门也故亦不能遍友先生之门下士而佑其孰为先生上首弟子也意者宁无其人特恨未见之耳言念先生束发从师舍身为道一上春官蜚声锁院而出世夙念真结肺肠有道之思恐孤师友于是上下四方靡足不骋咨询既谒步趋遂正饮河知足空手归来越又十年岁当癸丑乃对明庭释褐从政公庭讼简委虵乐多口舌代鈇论心无竞胥徒令史浑如其家即仕而学不以仕废即学称仕何必仕优在朝如此居方可知自公既然家食何如堂前击鼓堂下唱歌少长相随班荆共坐此则先生七十四岁以前之日恒如此也若夫大江之南长河之北招提梵剎巨浸名区携手同游在在成聚百粤东瓯罗施鬼国南越闽越滇越腾越穷发鸟语人迹罕至而先生墨汁淋漓周遍乡县矣至若牧童樵竖钓老渔翁市井少年公门将徤行商坐贾织妇耕夫窃屦名儒衣冠大盗此但心至则受不问所由也况夫布衣韦带水宿巗栖白面书生青衿子弟黄冠白羽缁衣大士缙绅先生象笏朱履者哉是以车辙所至奔走逢迎先生抵掌其间坐而谈笑□望丰采士乐简易解带披襟八风时至有柳士师之宽和而不见其不恭有大雄氏之慈悲而不闻其无当同流合污狂简斐然良贾深藏难识易见居柔处下非乡愿也泛爱容众真平等也力而至巧而中是以难及大而化圣而神夫谁则知葢先生以是自度亦以是度人七十余年之间东西南北无虚地雪夜花朝无虚日贤愚老幼贫病贵富无虚人矧伊及门若此其专且久有不能得先生之传者乎矼不信也先生幸自慰意焉予虽老尚能驱驰当不辞跋涉为先生访求门下士谁是真实造诣得者得即焚香以告以妥先生之灵曰予今而后而知先生之可以死也真可以不惜死真非徒自善其死者之比也而予痛恨先生之死之心可以释矣若孔子之与鲁君言也直曰今也则亡未闻好学者也是谓无子而望绝也先生不如是也 

　　○祭无祀文 【 代作】 

　　窃以生而为人不得所依则不免冻馁而疾病作是故圣帝明王知而重之仁人君子见而矜之于是设养济之院建义社之仓以至邻里乡党之相赒车马轻裘之共敝皆圣帝明王所谓茕独之哀仁人君子之所以周急也而后四海始免怨号之夫矣而岂徒然也哉死而为鬼不得所依则谁为享奠而疫疠作是故圣帝明王哀而普度仁人君子怜而设飨于是乎上元必祭中元必祭以至清明之节霜降之夕无不有祭盖我　太祖高皇帝之所谆切更　列圣而不敢替者又不独古圣昔王相循已也而后天下始无幽愁之鬼矣而岂无谓也哉何也圣帝明王与仁人君子皆神人之主也不有主将何所控诉乎又何以谐神人而协上帝通幽明而承天休也生人之无依者又是何等若文王所称四民其大槩也死人之无依者又是何等若我　太祖高皇帝所录死亡至详悉也是故京则祭以上卿郡则祭以大夫邑则祭以百里之侯至于乡祭里祭村祭社祭以及十家之都咸皆有祭而唯官祭则必以城隍之神主之前此一日本官先行牒告临期诣坛躬请祭毕乃敢送神以归而后妥焉此岂无义而圣人为之哉此岂謟黩于无祀之鬼空费牲币以享无用而　太祖高皇帝肯为之哉今兹万历丁酉之清明是夕也自京国郡国以至穷乡下里莫敢不钦依　令典相随赴坛而祭或设位而祭矣况我沁水坪上仁人君子比屋可封生人无依尚仰衣食鬼苟乏祀能不望祭乎所恨羁守一官重违乡井幸兹读礼先庐念焄蒿之凄怆因思亲以及亲为位北郭请僧讽经自今夕始矣凡百无主鬼神有饭一饱无痛乏宗有钱分授无争人我是所愿也抑子更有说焉凡为人必思出苦更于苦中求乐凡为鬼必愁鬼趣更于趣中望生乃可若但得饱便足得钱便欢则志在钱饱耳何时得离此苦趣耶醉饱有时幽愁长在吾甚为诸鬼虑之窃闻阿弥陀经等金刚经等诸佛真言等众僧为尔宣言再三再四皆欲尔等度脱鬼伦即生人天或趣佛乘或皈西方者诚可听也非但欲尔等一饱已也又闻地藏王菩萨发愿欲代一切地狱众生之苦此夕随缘在会有设须听又闻面然大士统领三千大千神鬼与尔等相依日久非不欲尽数超拔尔等第亦无奈尔等自家不肯何耳今尔等日夜守着　大士瞻仰　地藏菩萨可谓最得所主矣幸时时听其开导毋终沈迷则我此坛场其为诸鬼成圣成贤生人生天之场大非偶也若是则不但我坪上以及四境之无祀者所当敬听即我宗亲并内外姻亲诸凡有人奉祀者亦当听信予言必求早早度脱也虽有祀与无祀不同有嗣与无嗣不同然无嗣者呼为无祀之鬼有嗣者亦呼为有祀之鬼揔不出鬼域耳揔皆鬼也我愿一听此言也我若狂言无稽面然　大士必罚我　地藏王菩萨必罚我　诸佛大圣众必罚我　诸古昔圣君贤相仁人君子必罚我兼我　太祖高皇帝　成祖文皇帝以及　列圣皆当罚我矣不敢不敢不虚不虚谨告 

　　○篁山碑文 【 代作】 

　　篁山庵在江西饶州德兴县界万山中其来旧矣而人莫知山有灵气唐元和间有张庵孙者修真得道于此迨胜国至元里人胡一真又于此山修真得道去相传至今山盖有二真人焉嗣后山缺住持庵院几废失今不修将不免为瓦砾之场矣一兴一废理固常然既废复兴宁独无待此僧真空之所为作也真空少修戒律行游京师从兴圣禅师说戒比还故里纔到舟次忽感异梦彷然若见观音大士指引入篁山修行者归而问人人莫晓也真空遂发愿愿此生必见大士乃已拨草穷源寻至其地果见大士俨然在于废院之中真空不觉进前拜礼伏地大哭于是复矢心誓天务毕此生之力修整旧剎复还故物苦行斋心戒律愈厉居民长者感其至诚协赞募化小者输木石大者供粮米未及数年而庵院鼎新圣像金灿朝钟暮鼓灯火荧煌非但大士出现僧众有皈且与山陬野叟巗畔樵夫同依佛日获大光明向之闷然莫晓其处者今日共登道场皆得同游于净士矣向非真空严持有素则大士必不肯见梦以相招又非发愿劝渠礼拜诚笃则居民又安肯捐身割爱以成就此大事乎固知僧律之所系者重也佛说六波罗蜜以布施为第一持戒为第二真空之所以能劝修者戒也众居士之所以布施者为其能持戒也真空守其第二以获其第一而众居士出其第一以成其第二可知持戒固重而布施尤重而布施者比持戒为益重所谓青于蓝也众居士可以踊跃赞叹同登极乐之乡矣千千万万刦宁复是此等乡里之常人耶持戒者宁为第二而使世人尽居第一布施波罗蜜极乐道场所谓青出于蓝也僧真空虽居众人后实居众人前盖引人以皈西方其功德益无比也予是以益为真空喜也向两真人已去今持戒真人复继之千余年间成三真人然戒真人念佛劝皈依切定生西方无疑它日如见向者两真人幸一招之母使其或迷于小道则戒真人之功德益溥矣兹因其不远数千里乞言京师欲将勒石以记予以此得与西方之缘戒真人见今度予也予其可以不记乎若其中随力散财之多寡随分出力之广狭兴工于某年月讫工于某时日殿宇之宏敞僧房之幽邃以至齐堂厨舍井灶之散处其中最肯协赞之僧众最肯竭力之檀越各细书名实于碑之阴矣 

　　○李生十交 

