<!-- { "loadSidebar": true } -->
　　嗣某生以贫故，挈镜娘客瀫溪，因遂家焉。随鸿寄庑，举案何欢。射雉如皋，同车未笑。荐岂逢夫狗监，交徒托夫牛医。粟脱谁供，荼甘自持。针穿双孔，压线年年；灯对一擎，鸣机夜夜。重以卫虎神赢，崔骃病损。消渴之疴莫愈，膏盲之癖难除。龙飞影落，惊闻药店之谣；鹤化魂归，惨听华亭之唳。丝弹寡女，锦瑟犹眠；曲唱狂夫，箜篌罢擘。床何长而簟竟，漏欲尽而钟催。柳卧全僵，桐孤半死。上山待采，余碧色之蘼芜；当路先锄，折红心之兰蕙。 
　　时镜娘年二十一矣。金闺永昼，玉宇阑秋。别鹄声凄，哀蝉响促。长埋琪树，知太上之忘情；偶见昙花，悟浮生之幻相。遂乃闲参要诀，净了尘缘。探琳笈于元关，访银书于绛馆。霓裳乍换，扇鄣离鸾；霞帔初纡，裙飘瓌蝶。炉香袅袅，心看篆缕之清；馨杵泠泠，影觉经幢之定。 
　　岂意桃蟠翠水，度索轻攀；槎贯银河，支机直犯。天上之罡风忽起，人间之劫火争飞。望极苍梧，歌沉黄竹。峰青暮隔，凋枫树以猿啼；渚碧寒侵，采苹花而雁泣。于是山停唱梵，庭寂弹璈。餐灵液以上升，饮仙浆而冲举。泪和铅坠，怆铜狄之将倾；心似汞烧，伤玉鱼之遽敛。碧城烟合，丹灶云封。暂谪蕊珠，重登蓬阆。盖去某生之卒，才数月耳。 
　　笙吹缑岭，依稀驭鹤之乡；萧咽秦台，怅望骖鸾之地。宫归忉利，傥近华鬘；界隔罗浮，应翻缟袂。待请西池之药，王母不来；看栽东海之桑，麻姑竟去。斑筠一束，影诀湘君；白奈数簪，丧淹织女。峡朝来而云散，庭曙后而星孤。易箦缠悲，焚芝寄悼。琉灯易碎，命不坚牢；宝碗难寻，情都荒诞。紫兰曲径，谁招夜月之魂；青草新阡，自认春风之家。即以某月日瘗于瀫城之小金山。 
　　墓吊真娘，祠过圣女。岭云似绣，溪水长香。唱鲍诗于坟上，怕问萝烟；锵楚挽于陌头，凄闻薤露。梧楸合抱，想在地而枝连；松柏成行，思还乡而树靡。 
　　镜娘无子，产一女，才四龄。种是琼葩，飘同玉絮；珠原蚌吐，绡亦鲛遗。紫钗已卖，上鬟而金凤谁镂；绣褓方离，挥手而赤虬迅控。着铢衣于此日，裾未容牵；浇麦饭于他年，纸犹待挂。何独启留庚信，惟叙荀娘；诗述左思，不忘娇女，为足悲也。 
　　仆江令魂销，王郎情死。镜台未下，玉杵空求。虽复方传驻景，为捣元霜；香觅返魂，遥分绛雪。而寄祖洲之草，讵足回生；煎弱水之胶，安能续命。云旗倏忽，乘少女之斜飙；月殿高寒，掩常娥之朗曜。犹冀蓬莱可到，追揽羽衣；洛浦仍逢，梦留仙枕。文箫长伴，写韵于西山；宝瑟未终，遗音于北渚。傍鹊桥而星盟再续，过鹤市而烟影重圆。何期紫府虚沦，红墙永隔。肠回雁柱，泪损犀帘。怀徒满乎琼瑰，响不闻乎环佩。迷青陵之蛱蝶，思妇花开；葬香冢之鸳鸯，望夫石化。此则炼娲皇之魄，莫补恨天；衔精卫之忱，难填冤海者矣。又况冬青树死，杜宇犹啼；秋菊香残，寒泉未奠。影堂月黯，展遗挂以何存；禅榻春芜，寻坠钗而已渺。铃摇九子，响屟廊空；石印三生，幡经院闭。龛围绣佛，不藏怖鸽之身；塔礼金仙，难忏灵禽之业。能不叹萍因絮果，致十劫之沉沦；凤泊鸾飘，成一天之惆怅也哉！ 
　　今者蚕丝已尽，蜡炬都灰。种红豆而愁深，怀香蘅而梦杳。寻元都之旧观，前度重来；叩金阙之幽肩，他生未卜。偶续会真之记，仍填长恨之歌。嫁惜兰香，逢怀萼绿。声翻乐府，为小玉以传奇；梦入仙坛，因飞琼而得句。窃愧黄裁色绢，集仿金荃；还期翠泐贞珉，碑题碧落云尔。 
　　　　　　　　　　　　　　　　　　　壬午春月社日三十六天长雨花室主人撰 

　　惆怅词序（集樊南文） 
　　清溪万仞，地接蓬山；碧海孤峰，居连阆苑。十洲倘见，何必银台；三岛如升，讵资瑶阙。云间堕月，楼欲起而凤来；河里飞星，桥将横而鹊遍。武帝之黄金屋里，本是无双；阿母之碧绮窗中，曾来独立。集芳尘于此日，追佳梦于当年。路隔灜洲，门遥阊阖。赤箫遗响，燎炉而馆号明霞；丹灶飞华，列炬而房名流电。雁足空远，鱼肠不回。天上人间，叹悼何巳。 
　　某少乏高标，本无远韵。颜延年之纵诞，谢长度之虚赢。情劳若病，休文八咏之辰；思苦如痴，平子四愁之日。每水槛花朝，菊亭雪夜，三春竹叶，九日茱萸。莲筩落晚，梦里题诗；薤簟迎风，醉中裁简。酕醄过市，空思韦曜之茶；酩酊经垆，莫及孔融之酒。扬子云酱瓿之说，蔡伯喈齑臼之言，靡不记在彩笺，卷之瑶轴。至于玉女云衣，仙人露掌，虽有阙于篇什，实不接于风流。比月娥同，岂肯秦台吹管；将星婺对，安能鲁殿窥窗。 
　　某郎芸阁雠书，蓝田作吏。王恭鹤氅，神仙中人；谢安麈尾，风尘外物。瑶波伫润，兰簿怀芳。访蜀郡之卜人，得蹇修为媒氏。章台柳动，画舫徐牵；曲水冰开，玳筵高敞。窥西家之宋玉，琼树一枝；恨东舍之王昌，金釭二等。自通仙路，不接人寰。吹管邀云，投壶笑电。舞江上弄珠之态，歌郢中绕雪之妍。月满高台，徘徊胜境；春归别墅，顾慕良辰。 
　　何期痟首藏春，膏育结夜；三医毕召，徐瓠留犀。百药皆投，嵇瓜断蒂。回生乏祖洲之草，续断无弱水之胶。剑分沉跃，抚嫠纬以增摧；桐半死生，掩孀闺而永恸。隘佣蜗舍，危托燕巢。藐然一女，才巳数龄；夐彼十旬，濒于九死。追维畴曩，感极当时。寒更永夜，鹤下亭而唳频；孤烛扁舟，鹢度雪而去远。纵横泪绠，重叠忧端。霜雪呈姿，烟霞绝想。 
　　遂乃悬情紫简，来访银书。红灯时寻，岩烟结气；紫榛乍倚，洞乳凝华。尘外襟期，元中领悟。爱依翠阜，拟耸阙于天台；式写丹邱，状重楼于句曲。铜瓶夜漏，则星入鰕帘；石磬朝吟，则云归鸳瓦。蜂音出妙，罢奏南琴；鸟偈留元，停吹西管。高霞映抱，问勾漏之丹砂；积雪通襟，饵华阳之白蜜。调三关而自适，秋水凝情；通九馆以忘忧，春台写望。 
　　某良缘夙薄，罕继声尘；俗累多牵，常嗟飘泊。彩札如旧，回颜则桂父陈方；灵文若新，炼气则谷仙留诀。犹恨皋壤摇落，无文通半顷之田；蓬藿荒凉，乏元亮数间之屋。岭云镇在，岩桂长寒。若更驻岁华，未飞劫烬，养生着论，曲枕凌晨；招隐裁诗，茗芽含露。二百日断酒，十一年长斋。乃可绝迹人间，栖迟事表，位通丹岳，名列紫书。 
　　嗟乎！欻驾方留，朱门渐远。未停月管，遐启云装。冰崖雪嶂，变浩劫之桑田；绛馆清宫，是神仙之福地。既成胜果，长现优昙。顶顶传珠，心心授印。霞烘帔薄，雨已垂丝；箨嫩冠欹，云才作叶。观惟一柱，每见丹碑；台实九层，多逢翠碣。珠囊锦帙，玉轴芸签，思托元音，聊裁短什。以灵心结课，空吟有待之诗；用逸思酬恩，徒郁非才之恨。 

　　惆怅词一百八首（集玉溪生句） 
　　柳絮章台街里飞，含烟惹雾每依依。 
　　年华若到经风雨，惆怅人间万事违。 

　　残花啼露莫留春，一丈红薇拥翠筠。 
　　冶叶倡条遍相识，先期零落更愁人。 

　　乐游春苑断肠天，望帝春心托杜鹃。 
　　莫讶韩凭为蛱蝶，闻声不见隔飞烟。 

　　水精如意玉连环，未抵炉香一夕间。 
　　王母不来方朔去，瑶池归梦碧桃闲。 

　　蓬岛烟霞阆苑钟，玉壶传点咽铜龙。 
　　浣花笺纸桃花色，书被催成墨未浓。 

　　只是当时已惘然，粥香饧白杏花天。 
　　相逢一笑怜疏放，有个仙人拍我肩。 

　　长眉画了绣帘开，不踏金莲不肯来。 
　　今日春光太飘荡，柳绵相忆隔章台。 

　　睡鸭香炉换夕熏，欲书花叶寄朝云。 
　　春风自共何人笑，绣被犹堆越鄂君。 

　　密锁重关掩绿苔，莫将画扇出帷来。 
　　柔肠早被秋眸割，一寸相思一寸灰。 

　　对影闻声已可怜，凤楼迢递忆秋千。 
　　院门昼锁回廊静，绣被焚香独自眠。 

　　金屋修成贮阿娇，凤城寒尽怕春宵。 
　　背灯独共余香语，莫损愁眉与细腰。 

　　廊深阁迥此徘徊，一树秾姿独看来。 
　　寄问钗头双白燕，不知香颈为谁回。 

　　未妨惆怅是清狂，隔得卢家白玉堂。 
　　一自高唐赋成后，只因无奈楚襄王。 

　　牢合金鱼锁桂丛，郁金堂北画楼东。 
　　不须浪作缑山意，子晋吹笙此日同。 

　　半杯松叶冻颇黎，待得郎来月已低。 
　　蜡烛啼红怨天曙，赤箫吹罢好相携。 

　　为有云屏无限娇，水宫帷箔卷冰绡。 
　　西亭翠被余香薄，旁有堕钗双翠翘。 
　 
　　罗荐春香暖不知，流莺飘荡复参差。 
　　红楼隔雨相望冷，行到水西闻子规。 

　　当时欢向掌中销，不拣花朝与雪朝。 
　　我为伤春心自醉，暂凭樽酒送无憀。 

　　温峤终虚玉镜台，自埋红粉自成灰。 
　　露桃涂额依苔井，己欲别离休更开。 

　　相思树上合欢枝，君问归期未有期。 
　　桃叶桃根双姊妹，莫悉还是有愁时。 

　　谢家离别正凄凉，荀令熏炉更换香。 
　　唱尽阳关无限叠，今朝歌管属檀郎。 

　　茂陵秋雨病相如，更欲南行问酒垆。 
　　永定河边一行柳，夕阳惟照欲栖乌。 

　　卧后清宵细细长，帘钩鹦鹉夜惊霜。 
　　低楼小迳城南道，肠断斑骓送陆郎。 

　　锦帆应是到天涯，偷看吴王苑里花。 
　　客散酒醒深夜后，十三弦柱雁行斜。 

　　沟水分流西复东，后溪暗起鲤鱼风。 
　　玉珰缄札何由达，心有灵犀一点通。 

　　云母屏风烛影深，玉娘湖上月应沉。 
　　定知身在情长在，远隔天涯共此心。 

　　斑骓嘶断七香车，终古垂杨有暮鸦。 
　　曾是寂寥金烬暗，更持红烛赏残花。 

　　画楼西畔桂堂东，玉女窗虚五夜风。 
　　直道相思了无益，翠衾归卧绣帘中。 

　　木绵花暖鹧鸪飞，怅卧新春白袷衣。 
　　休问梁园旧宾客，每朝珠馆几时归。 

　　水边风日半西曛，促漏遥钟动静闻。 
　　曾苦伤春不忍听，人间惟有杜司勋。 

　　离家恨得二年中，走马兰台类转蓬。 
　　纵使有花兼有月，松醪一醉与谁同。 

　　回望高城落晓河，卧来无睡欲如何。 
　　梁间燕子闻长叹，不道春来独自多。 

　　远书归梦两悠悠，欲为平生一散悠。 
　　总把春山扫眉黛，酒垆从古擅风流。 

　　榆荚还飞买笑钱，赤鳞狂舞拨湘弦。 
　　庄生晓梦迷蝴蝶，几夜瘴花开木绵。 

　　日高深院断无人，浪笑榴花不及春。 
　　侧近嫣红伴柔绿，不知原是此花身。 

