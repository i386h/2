<!-- { "loadSidebar": true } -->
　　通城送季言弟二首
　　季言送至湖外往无为挈姊旅衬
　　寄王周士絶句二首
　　寓居僧舍东轩池莲盛开珪老有意见过张子公以圆鉴见寄作诗答之
　　早起　　　　　　　有感
　　小塘　　　　　　　飞云
　　读留侯传　　　　　东轩夜坐
　　浴罢和东坡韵　　　次韵谪居三适
　　怀季言弟并简仲辅叔易
　　次韵张子公见寄二首
　　余久不饮酒雨后晚凉悠然独酌戯成
　　叶落　　　　　　　无因再游道林岳麓
　　谷帘泉【世称谷帘第一惠山第二】
　　甘泉多自名山出世品谷帘为第一淄渑之水不易辨臆说讵敢评得失庐山深处为谷帘度岭穿云费时日道人裹饭时一到敲火烹茶资野逸坐令仆致缾甖是非诚否良难诘世间知味定何人食蔗多谓甜于蜜居然真伪相混殽往往循名因去实何似家山陆子泉石缝迸出苍龙渊山中空洞乳满腹一下作梁谿源清甘着舌久不散持以瀹茗增芳妍华堂石甃与覆护好事汲取肩相骈有时置酒饮其上醉涤肺腑尘烦蠲缄题寄逺无伪者贵贱均饮初不偏彼如幽人在空谷此若佳客临风前未须细较味优劣且问所处谁为贤余防尝一到庐山再游巳三十年矣感怀二首
　　梦想庐山三十秋却因谪宦得重游禅林处处逢清赏山路人人识故侯絶岭半将云幕覆飞泉长作玉虹流平生丘壑真吾志一洗胷中万斛愁
　　香炉峯顶紫烟凝三峡桥邉雪浪惊不为迂疎成逺谪岂能萧散个中行云霞映带松萝色殿阁深严钟磬声回首世縁真梦幻故应长此寄浮生
　　开先寺漱玉亭
　　未游潄玉亭先诵东坡诗手持芙蕖跳下清泠中疑非谪仙不能为此词后翁三十年我亦逰于斯飞桥已堙没故迹多推移空余髙岩与深谷落日惨淡松风吹白龙依旧出青峡散沫下作清涟漪古来陵谷防迁变况乃景物资人为云间滟滟吐寒月清光不减翁当时相望一世发孤笑坐使万古生长悲
　　瀑布
　　我昔游太华矫首望仙掌瀑布如悬河斗落五千丈空蒙雨雹飞澒洞岩壑响及观庐山瀑未觉快清赏飞泉出山腰半派隠层嶂沈吟谪仙词其或过所奬传闻山之巅峯岫列屛障银河落九天喷薄殊异状倒挂三石梁无乃在此上逝将随羽人裹足一同往怀哉不可得空积青霞想
　　简寂观【陆脩静故居】
　　髙士不可见云乡空旧居烟岚飞瀑外露石礼星余松老未归鹤沼深清见鱼何人得丹诀应有枕中书
　　归宗寺四咏【紫霄峯墨池】
　　孤峯秀防翠嶤岧峯顶虚无是紫霄从此上賔朝帝所直须穏跨玉龙腰
　　溪流宛转若翔鸾翠色涵虗特地寒底事舞余窥碧沼袛应误作镜中防
　　右军真是墨中仙到处成池岂尽然祗有此间疑可信白云书法至今传【羲之受书法于白云先生今庐山白云洞也】
　　光射苍岩石镜屛我来一现岂无情谁云显晦知时节长伴空山寒月明
　　偶成【东坡题潄玉亭石柱云玉局散吏来游而余领洞霄】
　　洞霄吏上紫霄峯潄玉亭游玉局翁人物风流何可并山林趣舍畧相同是非论定千年后身世尘劳一梦中我是骑鲸谪仙裔赤鯶相逐御清风
　　灵汤
　　石甃灵汤列道周玉池金屋未相侔涤尘时有幽人到不与骊山共一流
　　客言庐山往年之盛今不逮逺矣戯成此诗
　　福地禅林海内无盛衰亦与世縁俱祗应泉石不知老长伴烟云得自娯种杏仙家今寂寞献花衲子亦干枯我生颇恨来游晚也胜不来空防图
　　圆通寺与觉老步月
　　石耳峯前松桧香月华天影夜茫茫道人试道依溪水何似曹溪一派长
　　诸刹以水激硙磨殊可观为赋此诗
　　叠石壅寒派湍流防逥溪谁将方便智成此妙圆机轮辐互髙下波涛郁翻飞磨牙逓旋斡硙杵纷昻低玉粒已粲粲琼花亦霏霏虽存机械巧利泽成慱施试语汉隂老使知浑沌非惟当善用心功与天地齐
　　子弟辈游天池余以病不果往
　　云山积翠倚穹苍仙圣灵踪写上方瑞像世传藏锦绣神光人说似清凉心安是处皆欢喜眼正无时非吉祥我病未能寻胜境慇懃为爇一炉香
　　戯赠东林珪老
　　我游庐阜南山北师住二林东院西试问逺公求作佛何如陶令醉如泥苦邀名山同莲社笑送幽人过虎溪千载风流久寥落更烦拈出与提撕
　　西林寺
　　东林大禅苑殿阁杰以雄西林乃律居僧房小玲珑泉流庭庑间宛转如鸾龙花竹深窈窕松萝郁青葱纵观鲁公书逺揖峭直风余碑虽峥嵘一扫凡马空安得数椽地介居二林中当有逺公流防杖时相从
　　翰方舍舟九江适防仆射相公道过二林得非所期相顾叹息辄为长句用志胜游且以叙别
　　公为逐客向何州我亦求家赋逺游邂逅二林成晤赏寂寥千古想风流玉锵溪堰凉吹榻葢偃松萝翠满楼明日分携重回首鑪峯空见紫烟浮
　　道出庐阜偶值崧老右丞同游东西二林防示佳篇辄次来韵
　　迂疎又复谪南州假道江山得胜游杖履欣逢长者辙笑谈同访逺公流风揺杉桧惊寒梦烟鎻峯岚绕翠楼回首中原意萧瑟此生飘泊任云浮
　　太平观道士植瑞香于檐庑间可爱颇恨不及其花时为赋小诗
　　道人心境闲种花白云乡交柯碧瑚薿薿众叶光弱质资灌溉孤根怯清霜治畦檐庑间晏温借朝阳我来恨太晩不见花吐房想像正开时淡子兼防黄濯濯炫秀色霏霏防天香空余风露枝璀璨绕逥廊地灵草木润长与兰蕙芳明年花更好矫首遥相望
　　白公草堂
　　乐天平生不可及谪官乃作庐中集香炉峯下结草堂石屏纸帐随时给维摩丈室亦何有天女散花空结习何须江上听琵琶然泪滴青衫湿
　　琵琶亭
　　去年假道浔阳城扁舟夜泊琵琶亭却忆当时醉司马送客江头秋月明今年谪官又重到扫地乃縁蜂冦经轩楹回首巳不见况欲更闻弦索鸣西风萧萧芦苇响月色下照江波清秪应风月长不老坐阅尘世犹流萍我生多病苦忧患未能忘世那忘情移船相近夜悄悄侧听疑有檀槽声
　　过渊明故居
　　舍櫂湓浦城税驾柴桑里缅怀靖节翁衡宇兹避世乞食虽甚贫折腰肯为米陶然傲羲皇独得醉中意三径不愿余五斗聊自诔优游晋宋间俯仰无可愧若人骨已朽凛凛有生气斜川尚环流层城亦秀峙如何髙世士庙貌乃頽圮谁将一觞酒荐此菊与杞朗咏归来辞感叹成坐起
　　德安食枇杷
　　故人饷卢橘烟雨江上村芳津流齿颊核细肌丰温谁为黄金弹偏宜白玉樽返源旋味处寂寞自无言云居勤老以书见邀不果往戯作此颂寄之
　　吾师脱浮玉振锡来云居江邉波浪已逺去山顶风雷应晏如我来问津师草草咫尺云岑怅难到师旣抝折柱杖不出山我亦把定缰绳不下道试将此意示丛林抚掌呵呵同絶倒
　　闻子规
　　江南四月五月时空山月夜啼子规劝我不如归去好我方逺谪何时归中原杳杳暗锋镝纵使得归何所益不如且住碧山中为凭青鸟通消息
　　戯赋墨画梅花
　　道人画手真三昩力挽春风与游戯露枝烟蘂忽嫣然自得工夫畦径外由来黑白无定姿浓淡间错相参差炯如落月耿寒影翳若宿雾含疎枝羣芳种种徒繁缛脱畧丹青尤拔俗妙质聊资陈氏煤幽姿好伴文生竹世呼墨竹为墨君此花宜称墨夫人鈆华不御有余态世间顔色皆非真年来妙观齐空色天花时露真消息试烦幻出数千枝不费梁谿一丸墨
　　兠率寺
　　随意寓禅房小轩风露凉山幽云傍户林逈月窥牀竹色晓增翠桂花秋欲香无人知此意天影碧茫茫
　　玉溪寺
　　玉溪何日寺古佛亦尘埃髙阁云初巻小池莲半开竹风清枕簟松露滴莓苔寂寞溪邉路幽人自往来
　　过苦竹岭二首
　　絶岭横鸟道江湖从此分沈吟洞庭野怅望具区云去住本非我别离空念羣子归啼苦竹肠断不堪闻今日江湖境双眸岭上明山光随地好秋气逼人清陇水初分处云鸿欲别情离羣古来有叹息未休兵
　　次通城送季言弟还锡山二首
　　半载相从作远游物华苒苒又新秋江南山水共清赏湖外风烟成独留家逺为传安稳信时艰増重别离忧宫渚此去无他地怅望自登黄鹤楼
　　陆离长佩切云冠泽畔行吟且纫兰我巳安心为逐客子今何事亦抛官江湖鸿鴈初寥落风雪鹡鸰相急难归去家山见诸季为言努力且加餐
　　季言送湖外欲往无为挈其姊旅榇归锡山悯其勤赠此一絶
　　送我谪官迁姊殡人生如汝亦劳哉他时寄骨西江上烦汝【阙】　得得来
　　寄王周士絶句二首
　　偶然一病便休官万石岩中处巳安底事书来犹剰语也知习气扫除难
　　年来百念冷于灰梦到江湖又一回从此故人音问近洞庭秋色鴈初来
　　寓居通城僧舍东轩池莲盛开竹庵珪老有意见过戯赠此篇
　　道人庵外万竿竹何似小池千叶莲月白风清谁共此心闲境寂两翛然好抛筠粉娟娟净来防荷珠的的圆飞锡傥能真过我直须趂取晩霜前
　　张子公以圆鉴见寄作诗报之
　　我观大圆鉴莹澈靡瑕垢清光溢寒蟾碧井窥古甃氷池絶埃尘玉璧无肉好不知何年铸欵识杂篆籕冷然照肝胆况烛须眉秀英英张公子辍赠意独厚使我正衣冠更似别妍陋嗟予罹百忧半世困驰骤苍浪齿髪衰巳觉成老丑幸兹置寛闲闭户念往咎冠欹与佩落颠倒散襟袖平生遭谤谗白黑坐分剖逝将杜徳机渐可塞智窦岂徒齐美恶端欲一昏昼鉴焉何所施无乃虚授受聊持戯凤匣藏此蟠螭纽精光秘不露犹使魑魅走讵逃鹦鹉形时作蛟龙吼君防方寸间此物谁蔽覆灵台湛虚明广博含宇宙纎毫莫凝结万象悉笼囿宁随古今移不逐面目皱人人各具足一一谢雕镂无尘安用拂表里自通透诸佛亦何为四智此为首祖师持出游法器久巳就那将清浄眼更入烦恼蔀随縁梦幻年坐阅蛮触鬭本来妙明心一念证无漏持此还寄君试问承当否
　　早起
　　秋晓凄然枕簟凉小牎残月尚临牀追寻梦境烟云散起傍荷花风露香慨念闗河心黯黯谛观身世意茫茫樽中有酒聊须醉造物于人自叵量
　　有感
　　三年再谪堕江湖何啻经行万里余环绕真同循磨蚁羁穷更类局辕驹自怜许国心犹壮却笑谋身术巳疎二圣未还民未靖尚思痛哭奏囊书
　　小塘
　　谁使精庐凿小塘坐令天女试新妆风揺翠葢响露裛红衣冉冉香棊罢雨声来絶巘梦回月影上脩廊我生本自无根蔕触处为家殊未央
　　飞云
　　飞云游碧虚夭矫龙蛇势因风态无穷抱日色增丽飘然欲安归出岫非本意为霖竟何成跂望增叹喟
　　读留侯传有感
　　秦人失鹿解其纽羣雄竞逐死谁手天方注意隆准公故使留侯作賔友圯上老人亲授书言从志合真其偶捕取项籍如婴儿指麾诸将犹猎狗运筹决胜帷幄中楚汉存亡良巳久谁言刘季田舍翁秪听人言本无有但能信用子房谋何妨抱持戚姫日饮酒
　　东轩夜坐
　　苒苒流年催白头此生那向此淹留天髙露下物华肃月澹风清僧宇幽河底光芒萤照水草间悲怨蚓吟秋夜凉人閴家千里别是羇臣一段愁
　　浴罢追和东坡韵
