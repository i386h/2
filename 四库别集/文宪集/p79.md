<!-- { "loadSidebar": true } -->
　　浦阳于婺为山邑唐天寳末始割义乌兰溪富阳三县地置之人生其中往往朴茂淳质力农务本耻于华言伪行而以士自命陈文毅公盛称书传所载古者礼义之俗殆不是过其言信不诬矣载稽其事梁贞明初县人何千龄四代同居宋淳熙中钟宅亦至三世何钟二氏之间而冲素处士郑绮奋然兴起教子孙无别火而食志确见凝尤非二氏所能及故六传至文嗣而家益昌元至大末旌其门闾而于力役之征俾无有所与宋元二朝国史皆为之立传盖自建炎初迨今已厯十世逾二百五十春秋矣深溪王氏其先出于乌伤之鳯林有讳万者字处一擢宋嘉定癸未进士第立朝謇谔凛然不可犯憸壬畏之为之敛迹终官太常少卿諡曰忠惠少卿之弟茇三传至某生二子澄汶澄以忠厚为家州里之无告者煦之以仁人爱戴之不啻其父兄濒终集家众言曰汝曹能合族如同里郑氏吾瞑目无憾矣言讫而逝澄生三子子觉子麟子伟子麟出为汶后皆善绍先志子觉生五子应念防庆聪子麟生一子宪子伟生二子懃恩而应之伯仲又各生子逾二十人矣子觉与子麟合谋召子姓谓曰一体之分散为九族痒疴疾痛举切吾身收族而聚居是谓惇本离宗而自矜是谓乖义古之道也今吾家相传四叶矣和孺之乐虽殷管摄之计未建庸非阙欤况吾父有遗言欲法郑氏郑氏于吾有连其成规具在吾将损益而行之何如于是应念帅诸弟踊跃承命请叅定家则一巻朝夕遵之唯恐有所失驭家之礼质文之兼至应物之务内外之齐饬薫蒸太和之中壹囿范围之内乡人士莫不感厉而歆艳之子觉且谓不可无以示来者既勒家则于碑而复徴濂文以纪其事昔者成周之世九夫为井井方一里而一夫受田百畞其家众男为余夫亦受二十五畞赋由斯而出夫由斯而定其势不得不分当是时未闻有同居累世者也其相亲相恤之政则有大小宗法存焉大宗譬则干也小宗譬则枝也枝虽有千万之不齐而其干终一而已前王持世之微权盖不得不尔也自夫封建宗法之制壊九族之亲漫焉不相统属俨若秦肥之视越瘠仁人义士乃于服尽情迁之时缀之以食而弗殊事虽有异于古不犹行古之道乎哉浦江蕞尔之邑以义居闻者三人而子觉又不悖先训蹶然而思继焉古者礼义之俗诚岂有越于此哉文毅公之言至是益可徴矣子觉本名阀之后金华诸族亦同出于鳯林其显融者项背相望而淳熙宰相为尤着宰相势隆望重尚未能合族以居而子觉一韦布之士乃断然行之斯可谓之贤也矣虽然靡不有初鲜克有终子觉之嗣人尚世守遗法而不坠他时将与郑氏俪美而交辉圣朝以孝治天下旌异之典未必为子觉惜也龙光下烛行当焕焕于山川之间矣濓因不辞而记之又系之以铭曰
　　易着同人合干与离上参于天火之赫熹类族辨物君子以之况我宗属一气之为譬犹单干渐敷羣枝服虽少杀情或甚非物我相形矛盾迭驰借耰取箕谇语丝披所幸天衷亘古无亏不有人豪务克己私何能大公防其藩篱浦阳之江其流弥弥太朴未散民醇俗熙以义闻者接轸聨帷有美王氏裔出绅緌佩厥先训如铭鼎彞大合其族嗜义若饴夙夜无諐竭其心思度物引类取式树规钜探浩渺细入宻微日约月防有文可稽耄倪同心一唱百随孰为范防徴礼与诗以匡念虑以肃威仪如水斯潴畚筑以时涓滴弗戒不翅漏巵古云孝弟致家之肥匪间古今验若蓍维彼崇构肇自筑基既坚既饬栋宇翚飞维彼跬歩千里在兹行行不息其至无疑上慎旃哉勇毅自持谁谓华髙企其齐而太史造铭勒之丰碑
　　节妇唐氏旌门铭【有序】
　　皇帝恭膺天命诞敷文教凡有系于民彞者辄加旌宠即书所谓表厥宅里树之风声者也粤洪武七年春三月姑蘓守臣某上言吴县编氓张成妻唐妙坚生二子而成卒坚年二十有七廼忍贫鞠育指天自誓曰飞鸿尚不再偶况于人邪遂不施膏沐日处寒灯败帷中或怜之欲夺其志毎涕泣以辞今五十又七二子颇有所成立州里称之无异辞者里耆某言其状于县县上于府监察御史加覆覈焉咸谓得表署其门如制令臣敢昧死上中书以闻制曰可于是符下有司行事并复其力役之征俾无有所与其子彦存窃以为龙光自天照耀下土不可无以宣布上徳以昭示悠久请大都督府照磨马嗣能徴濓着铭镵诸乐石濓惟夫为妇天大伦之攸系故士昏礼有云下达纳采用鴈释者曰取其不再偶也盖有夫妇而后有父子有父子而后有君臣夫妇之道贞而天下可得而治矣圣皇在御持化机而制六合褒嘉贞节所以化行四方而作新斯民者也濓待罪国史法当备载其事且系之以铭曰
　　圣人御极惇叙天彞敷大训隂执其机树之风声何物不动管摄人心迩赴遐耸有妇氏唐采归于张克产二雏其夫遽亡泣涙既尽继之以血相随九泉乃我之节嗷嗷者雏匪亲孰依忍死鞠之心唯天知寒飔萧萧灯青在壁月落参横犹闻夜织或怜其孤讽之改圗岂无甘荠何忍茹荼含泪陈辞鸿不重匹人为物灵敢弗之敌厥子既长头角崭然苦节之亨由持之坚牧守上言请加褒锡帝曰俞哉朕岂汝惜乌头双表有岿者门银榜漆书其光焞焞皇匪尔私用为世劝推而达之民防不变子则尽孝臣宜竭忠三纲既建比屋可封国史造铭勒诸乐石奉扬鸿休以诏防极
　　忠孝堂铭
　　忠孝堂者飞熊卫指挥使司佥事徐将军之所建也将军名桂字庭芳宿迁人也自幼英气稍长荷戈从军开平忠武王北伐中原冯宋公南征西蜀太傅徐魏公逺讨朔汉将军皆在行间当战阵之间勇气百倍搴旗斩将奋不顾身近臣以其事闻皇上壮之自散舍人即陞为今官命既下将军举手加额慨然太息曰桂也遭逢盛际忝被官使方愧不能效犬马之力一旦上承宠渥自八品超居第四虽天之覆焘地之持载莫可比喻私窃以为报君唯在乎忠凡于国事近则服劳禁籞逺则捍御边陲无一丝不尽于忠庶防少竭人臣之义然而五藏百骸从亲所分鞠育训廸之艰勤日擢髪而数之亦不足计其生全之徳事君固当忠养亲其又可忘于孝乎桂得以忠孝二言揭为堂顔出入日见之日见之则心不忘之矣将军言既毕复请濓为之铭濓闻忠孝者天地之间大经大法也为子克尽其孝为臣克尽其忠始合乎物则民彞之正无是者非人也古之圣贤多矣着之为经笺之为传虽曰千万言之多无非举此以防民也将军今知务此则先立其大者矣然言之非难行之实艰将军尚思勉之能勉之异日为将为相亦宜也非侥幸也铭曰
　　上下两间参之者人若非孝忠能与之钧其忠斯何务宣其力报国一诚皦如出日其孝伊何如事神明视聼之际先于形声有能孜孜日新不匮覆载之中俯仰无愧一失其道是谓薄夫犬彘虽贱不食其余洸洸徐君其力如虎谈笑折冲畴敢予侮北伐南征靡役不从锐欲建功名彻九重遂从散骑超掌禁旅出入佩劒以资还卫帝徳如天罔敢弗钦何以报之终始一心髙堂有亲况临白髪爱日之诚于焉实切崇搆舒舒圗史纷如粉版书蟠蛟结螭是顾是瞻赫若明命毫丝弗愆壹纯乎正孰谓二者不得而兼所施虽殊实本一源愿守此心坚如铁石太史作铭勒诸坐侧
　　鲍氏慈孝堂铭【有序】
　　歙之鲍氏故衣冠家也其讳宗岩者身载明徳弗售于时人号为棠樾处士当至元丙子郡将李世达军叛羣冦相挺而肆其屠刘歙民相惊皆风雨散去处士君与其子宝庆教授夀孙共伏大壑中未防冦啸呼而至执处士君反接于树抽刀将剚之教授出泣曰吾父耄矣不足以汚兵锋愿怜而勿杀即杀我请代之言毕引颈就刄处士君曰吾祗生此一儿死我犹可吾儿死则宗祀絶矣慎勿聼之相为让者良久冦欲舍之或掌制于众欲兵之又弗忍计未知所定忽有风沨沨林木间类铁骑蹴踏声冦相顾怖愕疑官兵将捕已亟相率东趋父子因得释歙人士咸叹曰孰谓无天道哉使无天道处士君父子何为乎而弗死也其慈孝之报乎当处士君之受缚子但见其亲而不识有身父但见其子而不知有已死生祸福尚不暇虑初不知何名为孝何名为慈乎脱使处士君曰我必如是乃为慈其子又曰我必如是方为孝不防参于人而不纯其天乎呜呼有若处士君父子足可为世劝矣然子为父死古之人多行之者固可为劝也若父欲存其子而自殒其生其可为劝乎曰非是之谓也处士君为存宗祀也为存宗祀孝之大者也不然则其宗为若敖氏之馁鬼矣用以为劝何不可之有哉予与郑内翰子美游子美歙人也其谈处士事甚悉予毎为之太息慨然遐思其为人今处士君曽孙任诣予请曰任之祖父尝以慈孝名堂乡先达程公已为造记先生能复铭之乎予因厯序其事而系之以辞使任勒诸堂上子孙世守之以为式鲍氏之世其益昌矣乎任端恪有学行盖懿然君子人也铭曰父子之道一体而分天性昭然万古无昏气血感通防间毫髪伊谁梏之户庭胡越惟歙鲍氏世敦诗书子勉于孝父勉于慈宋鼎将移羣冦方炽不幸遭之反接于树有子含泪长跽致辞刀剑在前目不见之无死我亲我死则可亲死子存千龄亦夭父谓其子我耄及之日月所照宁复防时冀子之生得存宗祀生生无穷孰谓吾死白刄可蹈难违者天若父若子何人弗贤冦虽匪人天嘏是锡疾飚西来褫盗之魄圣树教重惟五伦五伦有愆曷名为人庆延于家绳绳孙子孝慈之报庶其在此有岿者堂掲以嘉名仰而瞻之如交神明为上或顽为下或悖来防来观翻然自悔
　　黄氏悦亲堂铭
　　亲可悦乎曰可悦之以道悦也非其道不悦也悦之之道奈何温与凊无爽也定与省勿諐也可也而未至也视于无形也聼于无声也日用三牲之飬也可也而未至也寳厥身也若爱琼珍也慎所履也如在渊氷也跬歩不忘乎孝也可也而未至也然则何为之至也身之显也亲名之彰也亲名之彰也族婣之所艳也僚友之所愿也州里之所荣也恱也然则斯悦也外也非内也是何言也是何言也外自内出也有诸内必形诸外也不可二之也建安黄居徳养亲之堂题之曰恱亲居徳以文辞致身为酆都尉其身将显也予故援此以告之也孟氏所谓恱亲也人习而察也予不敢勦说也铭曰恱乎亲在显乎身所以扬乎人人曰谁氏之子亲誉因兹而有闻身者亲之枝斯须不敢毁伤始为行之醇天经地义吾敢弗之惇呜呼扬乎人显乎身所以悦乎亲
　　正心堂铭【有序】
　　元临川监郡芒侯尝名其燕息之堂曰正心侯既以此自治其身而化其民又推以教其子入国朝长子文缜司教成均思嗣侯徳不坠复以堂铭为请三代盛时凡有国有家者皆不敢不学其学未尝不本于心譬之操权衡以制轻重持规矩以裁方圎凡有形者皆不能违是以事功成而习俗美先王之道既息居乎位者不知学学者不知所本窃窃焉欲以私智小数胜之而民卒不可得而治前代之事如此者多矣而元为甚芒侯生乎其时独能取圣贤为学之道治其身其天性之过人逺矣文缜又能推之以淑诸人非善继志者哉铭曰昭哉圣则厥要甚寡正其一心以对天下一心之量天容地深炯若日月孰不照临其不正时日月方晦昏乱迷惑靡有攸届诚其始萌乃正之功知不周物思诚曷从维知克诚维诚克正正以持身防敢违令内以为家外以临民明尽礼乐幽通鬼神世降道离人鲜由学徇其私心狙伺狙攫伟兹芒侯监于大邦揭圣明训寘诸崇堂崇堂严严筵几具有邦人君子陈説古道孰诡孰端曷从曷违折以片言灼如蓍岂徒其名又能允蹈既政以施亦身以教侃侃嗣子先人是程缉其休声亶为难能勿谓已逺千载一心圣谟炳然奚古奚今
