<!-- { "loadSidebar": true } -->
　　遂安县民吴万有嫂吴阿伊有菜园一处与万住屋相近园外有水坑一道原用石板一块布桥往来青香挑粪去园浇菜因失桥石行走不便呌骂万闻骂声令义男法才将伊扯到家内万用手足打踢一顿后方仁等将青香扶回气绝身死告府批分水县检究覆委寿昌李知县检审申觧本府覆审各犯执词互异况尸伤前后不同帖仰建德胡知县覆检审万妄招先毒青香等情遇蒙廵按崔　临府审驳本府委官再检蒙府批仰淳安县从公检究参勘得青香之死系是大万毒打所致无可疑矣惟服毒一节则难拟定如万所诉谓伊氏毒赖审得伊氏老寡寡媳幼孙外独有青香一人种菜担水舂米运柴百凡使用一日无青香则无人使用矣与万无甚深雠毒死青香自剪手足此必无之事也若谓吴万打伤青香自料必死因下毒为脱身计然初五日打伤至初九日方死方仁等初七日送青香还伊氏万去阿伊家十五丈余地步青香步行回不用人扶伊氏肯收领青香不谓必死也万何故即以决死视之因用毒药下毒药则必死无疑万虽能辗转巧计图赖伊氏然事亦在两疑间出此入彼难于先料万虽打伤青香死生尚未可知本家义女如幸不死万得干凈脱身矣于事未可必或得脱身者万不之求乃于必死之中巧为之计自置其身于危险地耶万毒青香凭一冬莲说耳冬莲称分水建德县检验未曾到官寿昌县检验到官畏刑不得已随声招认所称豆腐花恐豆腐花亦非伴毒之具也伊氏自称青香回并不曾说及万下有毒青香果被万毒怨恨深矣该县差里逓审问万请方仁等送回面见主母何故独不一言及之万能买里逓曲为掩蔽送回之人均是二家共亲方仁系是方氏亲父众口所在或难买之掩蔽也里逓可买青香真心能禁之使不言耶狱贵初辞严州之俗人家多蓄砒礵断肠草毒菜虫一遇忿争取诸左右故服毒致死比比有之本府县先年有服毒不给葬埋碑文可知此风沿袭日久犯者非青香一人也阿伊与万为雠自称初八日到青香床头见有一碗心甚疑之将碗去出破碎初九日死或因此所致则阿伊亦疑青香回日自服毒也安知初五日之毒非青香自服因所服偶少或呕吐出故不死耶遂安县初问情词并里逓众人之口似或可信也独青香自服无人见证难为拟议然以罪疑惟轻之义推之则谓万以毒灌香因为脱计恐属穿凿非情实也缘事干人命卑軄识见卑浅未敢擅便谨述前后情节并尸伤连人觧审

　　○胡胜荣人命参语

　　淳安县民胡胜荣与兄胡胜祖胜佑弟胜荣邵时重争山胡胜病死捏称邵时重打伤本县汤县丞检验胜荣见得检无致命伤痕与胜佑外甥邵镛共谋买朱开桶点搽仍用火炽蒙府仰掌印官再一鞫检参审得凡人被打伤死其血凝聚多是隐隐骨中微见于外重则血晕紫红谓之紫则兼带黑色轻则红色淡红色然血凝聚于骨其红与朱脂色鲜明显著不同曾经检验者能辨之所以凡检尸先用酒醋蒸罨使脱去污浊伤色易见报伤时又对日罩以油伞值天阴雨看色不别白则改检初开胜祖尸桶头颅上鲜红连片远四五丈地旁观之人皆以朱脂之色疑之诘其所以胜荣称是汤县丞检毕朱判封条封尸骸致之视其封条又是半破日眼朱色淡薄独非三人共事之时自疑其用朱之过将外面扯破封皮置于桶中以为日后觧释地耶所点之朱和以胶脂役经火炽是以虽洗刷数次盆水巳红其骨不免红色后用磁瓦刮之头颅硬处红去无迹至于缝痕松糙骨红迹则存然朱脂色与打伤色一隐一显一凝死一流活悬绝可辨村民止欲置人于死用朱过多不知尸伤原无此等显显色也打伤胸膛骨色当在外今红色多在内此亦是村民止知图赖人当下手时不知此骨孰向外也两图十逓人等皆称初检未见有此伤色看得胜祖尸色鲜明显著虽幽暗处不能藏朦瞽未甚者亦或可见众目所视父子兄弟间有不能曲为掩匿者初检官岂容不行查报初检仵作岂容生计隐瞒加刑胜佑辄吐情实邵镛谓报巳争产之雠胜荣胜佑谓报已争山之雠初检无伤因用朱脂涂搽皆实词也天理在人不容终掩

　　○邵守愚人命参语

　　淳安县邵守愚与弟邵守正共承祖遗塘壹口轮年养鱼嘉靖三十六年轮该守愚屡次被盗八月二十三夜一更时分邵守正约同程周去塘盗鱼守愚带同义男邵天保执鎗去塘捕盗程周窥人影步声即背鱼网去脱讫邵守正被守愚一鎗戳倒当呌一声再加狼力连戳五鎗身死次早伊母宋氏告县蒙洪知县审得若是误杀不宜连戳六鎗似有雠恨遂安朱知县审问守愚连戳六鎗似非误杀寿昌彭知县问拟守愚依同居卑幼引人盗物若有杀伤者依杀缌麻弟律绞觧府转详廵按御史王　蒙驳回分廵道看得招情亦欠合律行府转委本县检究参审得宋氏词内告有指鱼看鱼夫纵盗鱼律不致死之说检得耳窍亦有塘泥在内则与程周同盗之情似实又称六人谋杀一人口舌之多岂能久不败露五人出财买一人独认财物实迹焉得久不外闻况邵守正亲兄弟邵守中守和男邵太礼与守愚等系同宗兄弟住址相邻耳目切龂询访三年杳无可据则计哄买认之情似虗杀贼不死贼必反伤其连戳六鎗者盖亦未知其死与未死多戳使之必死亦势所必至也守正被戳岂无痛声然止一痛声未有别样说话黑夜敌贼危迫荒忙兄弟相盗思虑不及恐不能就一痛声而辩其为兄弟他人也登时杀死未就拘执似不当以同居卑幼引他人盗巳家财物有杀伤者依杀伤缌麻弟律绞论罪

　　○何耀宗争坟地参语

　　淳安县民何耀宗与何孟荣等合有土名阵岭坟地一处嘉靖二十六年何孟荣贪图风水将父何民彦尸棺安葬始祖何环坟右后何仲荣思有克荫不均告蒙院府断令迁葬何孟荣执不肯迁耀宗将祖母王氏尸棺压葬何民彦冢上何玄辅玄龙亦各将父祖尸棺浮殡坟傍何孟荣捏各将母骸骨盗毁抛散具告按察司批寿昌彭知县踏勘各造新坟有紊昭穆令各迁移孟荣不服又告分守道批委本县勘问参审得何氏阵岭坟山左葬太祖考妣右葬高祖考妣共四穴已于其下开生坟八穴正为后日子孙定计也何孟荣乃不遵派定次序惑于风水逼祖盗葬自何孟荣一葬之后人人不甘财力不敌如何玄辅何应宗何玄龙则浮殡何民述何民魁鲁氏柩于上财均力敌于耀宗者则逼葬王氏于下迭迭塜墓形如鱼鳞皆孟荣一葬启之况孟荣葬父之后弟何仲荣何季芳告克荫不均蒙察院裴　断令迁移各出田贰亩卖银合葬父母孟荣抗违至今何民彦一穴当迁不待今日而从定也孟荣告称祖坟地一丈八尺所指何民彦葬地尚在一丈八尺之内焉得复有何包三等地且坟地葬祖一派子孙混该得分未分界止包三焉得指地私买明是孟荣谋地独葬不恊众心故将已死何包三名目巧为抵餙小酉地何澜子何民厚等巳葬三穴何浦子何民述等巳葬三穴似巳均平耀宗果有掘弃尸骸则张氏尸骸自先压葬于民彦之上矣耀宗原无将张氏骸骨毁弃不必待族长何玄辅说无此生人之言而后可见也■〈扌弃〉木银三十两孟荣始惑于风水则背弟盗葬其父今日得银则恡留在巳告官使用派弟均出孟荣有利于已则为之且与原议已出葬父弟出葬嫡母并庶母费用之约不合三十两内留起三两为荣迁父使用恐亦不当与也耀宗不甘于众人得分之地孟荣独擅其利自合告理为当乃暮夜谋葬不会人知虽未掘至何民彦塜穴而悬绳直下压何民彦塜砖三寸葬巳祖母乃压伯祖之上情皆可恶其生坟二穴尚未葬柩何耀宗谓与何孟荣祖共造者何孟荣谓是何耀宗祖独造者断二家各承一穴就迁王氏何民彦于其内其何玄辅等阵岭浮殡尸棺尽令起去再勘得阵岭小酉二处地步巳尽日后子孙俱不许再行殡葬以滋争讼

　　○保甲告示

　　察院近行保甲之法止论居止人户年至十五以上尽行开报为保为甲不论原管都图册籍盖原该管都图人户今有迁徙又有他方来此为工为啇雇工流寓之人故又立为保甲之法以讦奸细联涣散使尔等出入相友急难相救亦即古者井邻里邑比闾族党之意也尔等可照发去式样照依居止次序编甲若街道狭窄去处则编东一户为第一西一户为第二又东一户为第三西一户为第四若居止星散参差难以齐一者各随其居相近者为一甲多或十余户少或不及十户但取守望之便不必分柝割补拘定数目多者接纸再填四五户于十户之后遇有寺观去处即尽其寺观内之人为一户甲内有新来人户增入新去人户开除旬日雇工人止觉察来历不书论年月雇工人书入去则除之各户人丁年貌有册牌上止书花名一甲择一有行止才力为人信服之人为甲长三甲或四五甲择有行止才力为人信服之人为保长日轮一人领牌觉察各户动静遇有面生可疑之人踪迹可疑之事即便举觉一户每三丁出一人廵夜户有二丁亦出一人廵夜户止一丁者免领牌廵夜之人于是日是夜外出则轮及别人其人回日行补一户每三丁出一壮丁为乡兵余人才力稍劣虽时常习武不充乡兵如止一丁二丁愿为兵并本县自行选佥该图自行保荐者不在此限每人随便各备好坚利器械甚至贫不能备者亦备坚好木棍遇有警各甲或鸣梆或击锣每三丁出一壮丁救援追捕户止一二人者止于自户门首声援不远出其廵夜领牌之人各里逓总甲自于格眼下筭一月三十日某户该某日填写即是一户一人一日一户二人三人一夜也保甲之法大畧如此其间或有本县思虑不及窒碍不可行者则在承委人自为通融惟安常懒惰不佥报不举行则不合式若实心举行甲有联络户有利兵领牌有人廵夜有人酌量多寡人无不均之愿则无有不合式矣里逓保长人等仍于稍暇召各人户各乡兵习学武艺本县到图试有武艺志肯向前者给赏去县不及三里者调到县同在市乡兵操习凡到县操试者日给米一升日中给果饼克午饭实有武艺志肯向前者给赏再念保甲之法令尔等互相亲爱互相保守身家联属涣散敦行礼义甚羙意也尔等如或冥顽不听晓谕不依约束惟欲目下偷安不体谅上司为尔计图长久有隐瞒一人不报官登册里逓??息甲并所隐人员编甲之后有警不出救援并保甲长不率领救援者各治重罪尔等试思无自外保障自贻罪悔

　　○保甲法再示

