<!-- { "loadSidebar": true } -->
　　桂金，苏州下里人。貌妍而肤白，不事傅粉，娇若海棠之含晨露，艳如桃杏之映朝霞，俊骨轻躯，能于掌上立，双弯纤小，其行如杨柳之迎风，殆有舞裙留仙之态。落籍平康，时思择人而事，母欲居为奇货，冀索重聘。有某富人，以无子纳姬为小星。既入门，一家怜其美，大妇亦待之善。荏苒三年，梦兰信杳，有卖婆，专售胎药，姬以二十金市之，期月许，仍无影响。某嗣续心殷，时于床头絮絮指姬为石田，由是宠爱渐替，而姬亦自此冷落矣。少年某甲，时出入富人家，艳姬之色，隐挑之，作文君求凤计，啮臂为盟，不意绮约甫成，而春光已泄，禁锢之于别院，非有事，毋许出阃外。一日夫偕大妇外出，仅留守门媪，姬因私窥于门，适少年从门外过，姬立三指示之，目成眉语，各自会心。及夜三更，逾窗而遁，少年适伏墙下，遂偕去，守门媪尚不知也。及某夫妇归，侦骑四出，踪迹杳然。逾数年，闻犹在甬上，有人曾见之，倚门流盼，不减旧日丰姿。噫！如桂金者，其自溺苦海中而不悟哉。 
　　马小素，金陵人，王兰君，扬州人，皆名月英，一江相隔，本不相知，乃不期而遇。先家苏台，后因避乱，同徙雉皋居焉。小素工丹青，尝写兰以贻所知，露叶风条，生香活色，着纸欲飞，人皆以为湘兰复生。兰君幼习歌舞，扮穆素徽演《西楼记》，歌《楚江情》一曲，长言永叹，曲尽缠绵，闻者靡不击节。时才士名流，多避居江北，耳两姬名，辄往造访，花晨月夕，张宴其阁中，置酒征歌，殆无虚日。两姬亦喜与士大夫周旋。张君翰飞，为作《双照图》，题二绝句于其上云： 
　　桃根桃叶总情牵，绝代佳人有比肩。 
　　悟到前身原一样，料应顾影便生怜。 

　　记得花阴并坐时，三生缘法两心知。 
　　秦淮烟水扬州月，都付丹青笔一枝。 
嗣后题者如云。无何兰君以病化去，墨沈未干，而花容已杳，亦可悲已。兰君性情俊爽，无脂粉气，初不意黄土埋愁，青山瘗骨，如是之速也。小素声价甚高，而性爱风雅，有武夫慕其名，思以重金啖之，誓死不从，而自谋脱籍益亟，徙居于乡，卒为媒灼所愚，失身非偶，居恒忽忽不乐，谓左右曰：“遇人不淑命也，从一而终义也，安于命而全于义，知我者其谅我乎？”闻者咸嘉其志，怜其遇。逾年卒以病殒。佳人薄命，造物无情，思之辄为三叹。 
　　韵莲，姓梁氏，西泠人，徙居安东，而鬻于沪渎。容华绝代，芳艳动人，工歌曲，其技绝伦，声韵清扬，音节嘹亮，虽老妓师自叹弗如。往来于云间昊会诸胜地，同时严子卿、徐锡卿，皆名噪一时，然不逮姬也。姬至云间，吴兴陆生，年少貌美，见姬艳之，得间辄过从，然为家人所约束，其情恒不得畅。一日韵莲他游，生亦尾之而去。虽生之深于情，亦由姬之足以倾倒人也。疁水徐生，世家子也，工词翰，登拔萃科，访友娄门东，得遇韵莲。生下榻别墅，去韵莲筝楼相隔里许，辄朝夕往。姬初不知为谁，因见生去来独殷，而情致温浃，非寻常中人，心异之，因询于他客，得其详。时正早春，其地有号小虎邱者，梅花盛放，默林为昔贤遣迹，有琴台、诗屋诸胜，一时雅流，每觞咏其处。生偕诸文士往游，留连诗酒，极唱酬之乐。越日生将归别墅，主人邀同人置酒梅花林畔，藉觞生行，乃招韵莲度曲相侑。生词序有云：“酒波乍浮，一月独朗，弦索未绝，万花齐开。”写是时景象，如在目前也。爰谱曲《游春》一阕，付韵莲、倚云和歌之，其词曰： 
　　艳雪当筵散，正彩旛初剪。春到香国，嫩约前宵，记花阴罗袜，钿车芳陌，鬓影阑干侧。料翠羽飞来曾识，指树头数点羊灯，窥见那人颜色。顷刻离愁暗织，奈韵歇珠喉，光堕瑶魄。第一相思，是偷拈钗股，蛎墙频画，蜡泪铜荷湿。叹水样年华等掷，恁时酒社寻盟，坠欢更拾。 
　　檀槽甫拨，音遏行云，山禽为之起舞。忽有二道人至，一苍颜白发，一细眼长髯，入坐并听。歌终余音哀婉，座客竟有泪湿青衫者。于是重复洗盏更酌，一道人引满数觥，移红烛而照海棠，一道人仰观明月，俯视名花，抗声而歌曰： 
　　梅花万树兮春风香，登高揽古月流光。美人歌曲兮幽韵扬，寒香飞舞兮鸾鹤回翔。翩翩轻举兮遨游帝乡，俯仰大块兮月白烟苍，清绝一气兮千载茫茫。 
　　歌竟别去。徐生令友绘图而纪之以词。后韵莲嫁人去，不知所终。 
　　陈薇卿，泰兴人。工词翰，解音律，年甫及笄，秀骨丰肌，丰神靡曼，迷香洞中之翘楚也。乌衣子弟拜倒石榴裙下者，日不暇给，然送旧迎新，非所愿也。武林某君，杭州诂经书院之高材生，以事至泰，偶以旅闲作寻春杜牧，名士美人，一见如旧识。姬出聚头扇请题，某君为画折枝，作倚声书其背，姬什袭珍藏，视同拱璧，从此卷中人益属心于裴敬中矣。一日，某君以事毕，刻期治装言旋，姬稔其乏赀，解囊佽助，且请结百岁之盟，订三生之好。某君以严命辞。骊歌既唱，姬自为托身得所，倩人向父缓商，出赀自赎，致书某君，将筮吉至杭。某君得书后，骤计无所出，因峻拒之，且复以诗，有“我尚风尘何所恋，可怜汝亦太痴生”之句。姬览之，默然不作一语，知所愿之难谐，拚此生以相殉。出前扇谓父曰：“儿生如此，不如无生。”宛转悲啼，血泪交下。盖得诗后，已服阿芙蓉膏矣。其父知有变，急行解救，得以回生。然憔悴名花，玉容黯淡。其父驰书某君，谓将送女来，请定行止。第不知姻缘薄，能为如意珠否？此姬亦可谓情之所钟矣。 
　　桂香，四明人。碧玉小家女也，不解铅华，自饶风韵，修容姱态，窈窕生妍。室惟一母，无隔宿粮，因是不得已为倚门生活，其实非所甘也。既入青楼，名噪一时，枇杷巷口，尽客留连，豆蔻梢头，任人攀折。惟是佐觞侑酒，花媚灯明，而姬亦殊觉黯然不欢，与客酬应数语后，即凝神默坐，拨琵琶于帘底，但写哀情，斟琥珀于杯中，屡浇愁绪。蛾眉长锁，鸳梦难谐，每听好鸟鸣春，新蝉唱夏，凉蛩咽露，断雁惊风，莫不清泪偷弹，幽怀莫遣。有某公子者，豪士也，偶游姬院，知姬非风尘中人，思为黄衫虬髯故事，急欲脱之火坑中。因与鸨母约，有佳客而无赀者，不许索重价。于是榻禁留宾，窗凭选婿，苟有贮之金屋者，为大妇而不作小星。闻后竟归一士子云。 
　　紫玉，蓟门人。北方佳丽，西曲栖迟，当碧玉之年华，长绿珠之声价，含娇敛媚，旖旎风流，非章台中人态度也。顾作狭邪游者，非大腹贾，即庸俗子，姬辄以冷眼视之，数语后绝少酬应，或托故辞去，翩然却入。以是人多忌嫉，姊妹行中，宾客独稀，而姬绝不以为意。浒关吕生，年甫弱冠，游幕蓟门，具张绪之丰神，擅韩翃之才调，固翩翩书记也。公廨无聊，时与二三知己，闲步平康，欲求一当意者，以破岑寂。一见紫玉，遂尔钟情，酒阑灯灺，遂宿其舍，自此风晨雨夕，时与往来，爰结百岁之盟，订三生之好。方拟措赀为之脱籍，适家中催归符至，其母促生急行返棹，生不得已遽发，临行置酒为别，姬举觞属生，丁宁约期，生曰：“速则半年，迟则一载。”生归后，母不令远行。姬自骊歌既唱，即复闭门谢客，佳日良辰，惟吟诗词以自遣。既而逾期不至，望眼欲穿。妆阁之旁，植一桂树，花时香满一室。生之归也，桂花大开，姬折一枝，为生簪于帽檐曰：“此郎君蟾宫折桂兆也。明岁回时，当共饮于花下。”逾冬桂忽萎，姬凄然曰：“吕郎不来矣！”倚树长号，泪尽而继之以血，不一月，仰郁以死。生家居忽忽，如有所失，凡有友自北来者，必询姬状，友告以故，生嘿然不语，是夕饮药自尽，案头遗有绝命挽联云：“无端成孽障，看山样途长，海样流长，天样时长，百丈红丝空系恨；从此了凡因，怅才人福薄，佳人命薄，情人缘薄，一抔黄土各埋愁。”呜呼！月缺花残，天荒地老，如姬与生者，其恨曷有终穷哉！ 
　　汉镇教坊，向称蜀部为巨擘。近来江西之习此艺者，为福喜堂。堂中姊妹花七人，皆能歌，唱彻西江之月，响停北里之云，而尤以小金宝为翘楚。盖其姊亦名金宝，故以小字别之。自幼鬻身假母，隶于乐籍，问年仅十有五龄，而轻盈体态，艳绝一时，既非燕瘦，又不环肥，风致翩翩，见者疑为神仙中人。工酬应，尤精音律，玉弦指拨，白纻牙调，每度一曲，座客莫不神移。自是声名鹊起，访春色于桃源者，门前车马，络绎不绝，几无余地。时有某公子者，固春风得意人也，倚棹汉皋，偶作狎邪游，问柳寻花，迄无当意。艳小金宝之名，特费千金作缠头锦，招之侑酒，姬琵琶斜抱，时作憨态勾人，一阕未终，而公子魂销心醉，几不克自持。遂与鸨母商欲为姬脱籍，鸨母曰：“一株钱树子，老身以为生活；贵人欲移植后庭，贮以金屋，非三千金，侬不与易也。”公子曰：“自高声价，殆以奇货居也。无已，先定一夕情。”鸨母曰：“恐小妮子不禁攀折。”公子强嫐之，鸨母曰：“碧玉年华，破瓜尚早，贵人肯舍买笑钱三百金，则桃花洞口，可任渔父问津耳。”公子笑颔之，遂为梳拢。讵知黄金徒费，白璧非完，公子拂袖竟去。无何为邑令所访闻，逮诸案下，诸妓则下令遣嫁，小金宝竟为江东小吏所得。呜呼！于此时竟无为十万金铃护落花者，佳人命薄，竟至误归厮养，亦可慨已。 
