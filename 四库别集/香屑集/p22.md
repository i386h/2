<!-- { "loadSidebar": true } -->
　　金钗坠地鬓堆云憔悴支离为忆君举世只知嗟逝水此生应不织囘文堦前雨落鸳鸯瓦架上尘生翡翠裙可惜亭台闲度日伯劳言语傍花闻
　　金钗【李山甫代崇徽公主意】憔悴【武后如意娘】举世【释贯休山居诗】此生【皮日休临顿宅】堦前【韦荘过旧宅】架上【胡曽薄命妾】可惜【白居易令公南荘花栁正盛欲偷一赏先寄二篇】伯劳【陆防次和袭美病后春思】
　　馨香惟解掩兰荪深院无人独倚门云髻罢梳还对镜绣裙斜立正销魂莫教囬首匀妆面何忍将身卧泪防栁絮杏花留不得空留莺语到黄昏
　　馨香【唐彦谦牡丹】深院【韦荘春愁】云髻【薛逢宫词】绣裙【韩偓宫词】莫教【罗虬比红儿诗】何忍【杜牧斑竹筒簟】栁絮【林寛曲江】空留【段成式折杨栁】
　　栁花如雪若为看几许幽情欲话难更向眉中分晓黛还来机上裂齐纨离肠似线长忧断别泪非珠漫落盘解破云鬟收未得和风搭在玊栏杆
　　栁花【刘长卿送壻崔真父归长城】几许【薛逢贫女吟】更向【和凝宫词】还来【刘希夷捣衣篇】离肠【徐铉和江西萧少卿见寄】别泪【罗隐东归别所知】解破【顾云苔歌】和风【徐仲雅宫词】
　　朱门半掩拟重关云色鲛绡拭泪顔翠帐緑窓寒寂寂碧桃红杏水潺潺绮罗堆里春风畔牛斗星边女宿间借问流莺与飞蝶梦魂何处访三山
　　朱门【戴叔伦奉酬卢端公饮后见示之作】云色【唐彦谦无题】翠帐【顾况瑶草春】碧桃【许浑泛溪夜回】绮罗【韩偓北齐】牛斗【罗隐投钱尚父】借问【刘言史寻花】梦魂【曹唐送刘尊师只诏阙庭】
　　多情信有短姻縁织女佳期又隔年树影悠悠花悄悄星河耿耿漏绵绵珠釭缀月那知夜绣被焚香独自眠谁谓波澜才一水蓬莱无路海无边
　　多情【鲍生妾四送鲍生酒】织女【李羣玊秋登涔阳城】树影【曹唐汉武帝西王母降】星河【白居易睡觉】珠釭【卢藏用夜宴安乐公主宅】绣被【李商隐碧城】谁谓【王勃秋江送别】蓬莱【张籍求仙行】
　　应非脉脉与迢迢何事牵牛在碧霄天外凤凰谁得髓岸边乌鹊拟为桥熏笼玊枕无顔色罗袜金莲何寂寥心火自生还自灭佛前香印废晨烧
　　应非【权德舆七夕】何事【罗隐病骢马】天外【杜牧读韩杜集】岸边【徐夤和尚书咏泉山瀑布】熏笼【王昌龄长信秋词】罗袜【韩偓金陵】心火【元稹和乐天赠云寂僧】佛前【郑遨题病僧寮】
　　女牀唯待凤归巢出入朱门未忍抛烛烬香残帘半卷红深緑暗径相交未容言语还分散不破工夫漫解嘲侍女常时教合药无人解合续胶
　　女牀【韩偓有感】出入【薛涛燕离巢】烛烬【韦荘诉衷情】红深【温庭筠寒食日作】未容【李商隠昨日】不破【司空图寄薛起居】侍女【王建赠阎少保】无人【杜牧读韩杜集】
　　好织囘文寄窦滔洞房西室女工劳影随明月团纨扇风送离情入剪刀金凤台前波漾漾碧纱窓外叶骚骚兰釭尚惜连明在花里莺啼白日髙
　　好织【窦巩从军别家】洞房【罗隠咏绣】影随【宗楚客奉和圣制喜雪】风送【项斯送苖七求职】金凤【元稹酬乐天禁中玩月见寄】碧纱【徐凝莫愁曲】兰釭【崔鲁题僧院蔷薇花】花里【韩翃和髙平朱参军思归作】
　　繁华秾艳竟如何坐见西风袅燕窠白玊窓中闻落叶緑云鬟下送横波一钩初月临妆镜百尺清潭写翠蛾犹自保郎心似石莫嫌谈笑与经过
　　繁华【赵防芳与顔濬冥防】坐见【周贺宿李主簿宅】白玊【钱起效古秋夜长】緑云【韩琮题商山店】一钩【李后主应天长】百尺【李白忆旧游寄元参军】犹自【杜牧越中】莫嫌【韩偓赠友人】
　　深掩妆窓卧碧纱病来帘外是天涯可怜芳草成衰草才见开花又落花鸳被相思双带缓绣屛愁背一灯斜因嗟往事抛心力绮幙香风翡翠车
　　深掩【王涣悼亡】病来【裴夷值病中知皇子陂荷花盛发】可怜【杨凝送客归常州】才见【雍陶过南邻花园】鸳被【骆宾王军中行路难】绣屏【张泌浣溪纱】因嗟【释贯休山居诗】绮幙【李涉六叹】
　　擘破云鬟金凤凰緑蘼芜影又分将梁间燕子闻长叹楼外花枝借助香翠羽几曽添别恨锦书其奈隔年光春风夜染罗衣薄得见春风已断肠
　　擘破【曹唐杜兰香下嫁于张硕】緑蘼【姚合欲别】梁间【李商隠无题】楼外【温庭筠李羽处士寄新醖】翠羽【曹松七夕】锦书【刘兼秋夕书怀呈戎州郎中】春风【许景先折栁篇】得见【王初春日咏梅花】
　　瘦去谁怜舞掌轻却愁红粉泪防生东风澹荡慵无力白日萧条梦不成欲托清香传逺信好题幽怨写闺情纱窓只有灯相伴斜倚熏笼坐到明
　　瘦去【韩偓偶见】却愁【司空曙观妓】东风【张泌思越人】白日【李贺有所思】欲托【王初梅花】好题【花蕋夫人宫词】纱窓【裴説闻砧】斜倚【白居易后宫词】
　　自剪芭蕉写佛经金莲无复印中庭清风朗月长相忆玊管朱弦可要听多病不任衣更薄宿妆犹在酒初醒隔年违别成何事卧看牵牛织女星
　　自剪【戴叔伦赠鹤林上人】金莲【李商隠齐宫词】清风【徐铉江舍人宅】玊管【白居易滩声】多病【薛能春日书怀】宿妆【顾夐虞美人】隔年【罗隠咏月】卧看【杜牧秋夕】
　　花落花开泪满膺夜来明月为谁升帘斜树隔情无限粉薄香残恨不胜金缕机中抛锦字茶铛影里煮孤灯梦为逺别啼难唤一半云鬟坠枕棱
　　花落【罗隠铜雀台】夜来【胡曽房陵】帘斜【陆防中秋待月】粉薄【来鹄梅花】金缕【刘禹锡赠东岳张链师】茶铛【李洞赠曹郎中崇贤所居】梦为【李商隠无题】一半【韩偓半睡】
　　也嚬眉黛托腮愁纒绕春情卒未休强整娇姿临寳镜潜添睡兴着红楼多因戏蝶寻香住不觉桃花逐水流好是灯前偷失笑阮郎惟有梦中留
　　也嚬【唐彦谦题防僧室】纒绕【翁承赞栁】强整【李珣临江仙】潜添【白居易认春】多因【罗隠野花】不觉【顾况桃花曲】好是【成彦雄元日】阮郎【鱼机暮春即事】
　　凤梭停织鹊无音小婢将行力未禁好鸟岂劳兼比翼青山何用隔同心闲寻绮思干花丽却锁重门一院深日欲暮时人静处水精帘外冷沉沉
　　凤梭【戴叔伦织女词】小婢【李后主病中书事】好鸟【韩偓妒媒】青山【钱起七盘岭阻防闻李端公先到南楚】闲寻【罗隠李仆射借示近诗】却锁【李涉六叹】日欲【白居易古冢狐】水精【曹唐小游仙诗】
　　谪来尘世未为男却是为云分易甘醉袂几侵鱼子缬香风暗动凤皇簪传情写念长无极顾影看身又自慙莫对月明思往事断肠春色在江南
　　谪来【鱼机次光威裒韵】却是【女威联句】醉被【段成式嘲飞卿】香风【杨巨源古意赠王常侍】传情【李康成玉华仙子歌】顾影【杜牧寓言】莫对【臼居易赠内】断肠【韦荘古离别】
　　榆荚堆墙水半淹山榴似火叶相兼数枝红蜡啼香泪四面朱楼卷画帘锦帐罗帏羞更入金炉檀炷冷慵添蒲葵细织团圆扇愿托凉风箧笥嫌
　　榆荚【韩偓春尽日】山榴【元稹杂忆】数枝【黄滔江州夜宴献陈员外】四面【杜牧怀钟陵旧游】锦帐【崔公逹独夜词】金炉【刘兼芳春】蒲葵【方干题悬溜岩隠者居】愿托【鲍溶上阳宫月】
　　眼波娇利瘦岩岩更上西楼望逺防银烛忍抛杨栁曲碧窓应绣凤凰衫纎腰怕束金蝉断锦字愁教青鸟衔千颗泪珠无寄处新诗他日伫开缄
　　眼波【薛能吴姬】更上【韦应物送王校书】银烛【白居易和韦庶子逺坊赴宴未夜先归之作】碧窓【鱼机次光威裒韵】纎腰【薛逢夜宴观妓女】锦字【女裒联句】千颗【郑綮别郡后寄席中三兰】新诗【刘长卿送孙逸归庐山】








　　香屑集卷十
　　钦定四库全书
　　香屑集卷十一
　　中允黄之隽撰
　　古意上【五十四首】
　　才胜罗绮不胜春背插金钗笑向人蕲簟蜀琴相对好水沉山麝毎回新殷勤莫碍星槎路窈窕将期环佩身玳瑁筵中怀里醉湿云如梦雨如尘
　　才胜【花蕋夫人宫词】背插【杜牧倡楼戏赠】蕲簟【崔珏水晶枕】水沉【王建宫词】殷勤【呉融汴上观河水】窈窕【鲍溶李夫人歌】玳瑁【李白对酒】湿云【崔鲁华清宫】
　　粉着兰胸雪压梅轻梳小髻号慵来罗衣隠约金泥画珠帐玲珑寳扇开如折芙蓉栽旱地先将芍药戏妆台花间自欲徘徊立己怕堂前阿母催
　　粉着【韩偓席上有赠】轻梳【罗虬比红儿诗】罗衣【魏承班菩萨蛮】珠帐【阎德隐薛王花烛行】如折【白居易水莲树】先将【李贺许公子郑姬歌】花间【刘言史扶病春亭】已怕【司空图乐府】
　　红壁防悬佩珰小姑新着好衣裳暖风迟日浓于酒戏蝶游蜂乱入房两脸夭桃从镜发满身兰麝扑人香侍儿扶起娇无力笑倚东窓白玊牀
　　红壁【李贺李夫人歌】小姑【徐凝过马当】暖风【韩琮春愁】戏蝶【岑参山房春事】两脸【崔珏有赠】满身【顾夐荷叶杯】侍儿【白居易长恨歌】笑倚【李白口号吴王美人半醉】
　　声貎由来固絶伦博山炉暖玊楼春已愁红脸能佯醉争奈娇波不顾人纵使有花兼有月等闲相见莫相亲蕋珠宫里神仙谪肯似成都夜失身
　　声貎【司空图偶诗】博山【罗隠咏香】已愁【卢纶宴席赋得姚美人拍筝歌】争奈【唐明皇题梅妃画真】纵使【李商隐春日寄怀】等闲【元稹忆杨十二】蕋珠【徐夤贺清源太保王延郴】肯似【权德舆杂兴】
　　谢家诸婢笑扶行时引流莺送好声仙路迷人应有术春光于尔岂无情林花着雨燕脂落荇草牵风翠带横外院池亭闻动锁已教红袖出门迎
　　谢家【元稹醉醒】时引【释齐已幽斋】仙路【李涉赠长安小主人】春光【释贯休闻杜宇】林花【杜甫曲江值雨】荇草【花蕋夫人宫词】外院【韩偓春尽日】已教【徐铉寄钟谟】
　　麝烟红蜡透鰕须梳洗楼前粉暗铺休闭玊笼留鸑鷟愁将铁网瑚春来秋去相思在月满花香记得无此日与君除万恨画堂连遣侍儿呼
　　麝烟【成彦雄夕】梳洗【元稹酬乐天雪中见寄】休闭【许浑寄献三山守刘公】愁将【李商隐燕台】春来【鱼机闺怨】月满【罗隐寄徐济】此日【薛能栁枝】画堂【孙棨题妓王福娘墙】
　　神女初离碧玊堦曾随阿母汉宫斋月光似水衣裳湿寒色临门笑语谐坐上不遗金带枕春来新插翠云钗轻绡裙露红罗袜应愿将身作锦鞋
　　神女【卢肇戏赠】曾随【刘言史赠成錬师】月光【何元上所居寺院凉夜书情】寒色【释广宣宿郑尚书絪东亭望月】坐上【陆防自遣诗】春来【王涯宫词】轻绡【欧阳詹汝川行】应愿【段成式嘲飞卿】
　　冠剪黄绡帔紫罗桃蹊栁陌好经过防香暗惹游人步媚眼唯看宿燕窠如伴风流萦艳雪枉将心事托微波青衫乍见曾惊否年齿参差不校多
　　冠剪【薛能吴姬】桃蹊【张籍无题】防香【罗邺芳草】媚眼【张祜赠内人】如伴【韦应物五弦行】枉将【陆防和袭美重题后池】青衫【白居易和张秘书】年齿【李商隐赠歌妓】
