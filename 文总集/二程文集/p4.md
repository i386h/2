<!-- { "loadSidebar": true } -->
　　臣窃以议当代者皆知得贤则天下治而未知所以致贤之道也是虽众论纷然未极其要朝廷亦以行之为艰而不为也三代养贤必本于学而徳化行焉治道出焉本朝踵循唐旧而馆阁清选止为文字之职名实未正欲招贤养材以辅时賛化将何从而致之也臣厯观古先哲王所以虚已求治何尝不尽天下之才以成已之徳也故曰大舜有大焉善与人同乐取于人以为善今天下之大岂为乏贤而朝廷无养贤之地以容徐察其器实髙下而进退之也臣今欲乞朝廷设延英院以待四方之贤凡公论推荐及岩穴之贤必招致优礼视品给俸而不可遽进以官止以应诏命名凡有政治则委之详定凡有典礼则委之讨论经画得以奏陈而治乱得以讲究也俾羣居切磨日尽其材行其志使政府及近侍之臣互与相接陛下时赐召对诏以治道可观其材识器能也察以累歳人品益分然后使贤者就位能者任职或委付郡县或师表士儒其徳业尤异渐进以帅臣职司之任为辅弼为公卿无施之不称也若是则引彚并进野无遗贤陛下尊贤待士之心可谓无负于天下矣取进止
　　谢澶州签判表
　　论议无补职业不修国有典刑罪在诛戮曲防贷仰荷鸿私期于糜捐莫可报谢【中谢】臣性质朴鲁学术空虚志意粗修智识无取陛下讲图大政博谋羣材过听侍臣之言猥加风宪之任臣既遭遇朙圣亦思誓竭疲驽惟知直道以事君岂忍曲学而阿世屡进濶疎之论愧非击搏之才徒尝刳沥肺肝曽无裨补毫髪既不能绳愆纠缪固不愿沽直买名岂敢冐宠以居惟是奉身而退自劾之章继上阖门之请突坚天意未囬宪章尚屈更奉发中之诏俾分提宪之权不惟沮诤论之风亦惧废赏刑之实力形奏述恭俟诛夷此葢伏遇皇帝陛下极天清朙普日照临洞正邪之心迹辨真伪于幽防察臣忠诚恕臣狂直不忍寘诸重辟投之逺荒解其察视之官处以便安之地生成之赐义固等于乾坤涵容之恩重益逾于山岳臣敢不日新素学力蹈所知秉心不回信道愈笃愿狥小夫之志不为儒者之羞或能自进于寻常庶可仰酬于万一









　　二程文集巻二
　　钦定四库全书
　　二程文集巻三
　　明道文集三　　　　　　宋　程颢　撰
　　书
　　答横渠先生定性书
　　承教谕以定性未能不动犹累于外物此贤者虑之熟矣尚何俟小子之言然尝思之矣敢贡其説于左右所谓定者动亦定静亦定无将迎无内外茍以外物为外牵已而从之是以已性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉夫天地之常以其心普万物而无心圣人之常以其情顺万事而无情故君子之学莫若廓然而大公物来而顺应易曰贞吉悔亡憧憧往来朋从尔思茍规规于外诱之除将见灭于东而生于西也非惟曰之不足顾其端无穷不可得而穷也人之情各有所蔽故不能适道大率患在于自私而用智自私则不能以有为为应迹【一作物】用智则不能以朙觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则明明则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为如何哉夫人之情易发而难制者惟怒为甚第能扵怒时遽忘其怒而观理之是非亦可见外诱之不足恶而于道亦思过半矣心之精防口不能宣加之素拙于文辞又吏事匆匆未能精虑当否伫报然举大要亦当近之矣道近求逺古人所非惟聪朙裁之
　　记
　　晋城县令书名记
　　古者诸侯之国各有史记【一无记字】故其善恶皆见于后世自秦罢侯置守令则史亦从而废矣其后自非杰然有功徳者或记之循吏与夫凶忍残杀之极者以酷见传其余则泯然无闻矣如汉唐之有天下皆数百年其间郡县之政可书者宜亦多矣然其见书者率才数十人使贤者之政不幸而无传其不肖者复幸而得葢其恶斯【一作其】与古史之意【一作事】异矣夫图治于长久者虽圣知为之且不能仓卒茍简而就葢必本之人情而为之法度然后可使去恶而从善则其纪纲条教必审定而后下其民之服循渐渍亦必待久乃淳固而不变今之为吏三歳而代者固已迟之矣使皆知礼义者能自始至即皇皇然图所施设亦教令未熟民情未孚而更书已至矣傥后之人所志不同复有甚者欲新已之政则尽其法而去之其迹固无余矣而况因循不职者乎噫以易息之政而复无以托其传则冝其去皆未防而善恶无闻焉故欲闻古史之善而不可得则因谓今有题前政之名氏以为记者尚为近古而斯邑无之乃考之案牒访之吏民才得自李君而降二十一人第其歳月之先后而记之俾民观其名而不忘其政后之人得从而质其是非以为师戒云耳来者请嗣书其次
　　祭文
　　祭富郑公文
　　维元丰六年歳次癸亥十一月壬寅朔十九日庚申奉议郎监汝州盐酒税轻车都尉赐绯鱼袋程颢谨遣外甥张敷以清酌庶羞之奠敢昭告于太尉文忠公之灵呜呼粤稽古昔得全实难惟防契出乎唐虞之际而姬吕位乎文武之间其余虽有钜贤硕辅仅或济一时之险艰真儒大圣多处非其位而孤骞孰如我公道行乎重熙累洽之运而身享乎尊富安荣之完事系天下之重位极人臣之班生逢四世皆上圣之主时厯七纪膺太平之安勲业掲乎日月闻望塞乎天渊优游里第者犹十有三年于人之职可谓无负在天之理亦为曲全然而捐馆之日逺近闻之孰不赍咨而涕尚以公之没也为有憾焉呜呼世之常态茍于自便终始之节艰于永肩屏伏者以忧责不及而怠懈休老者以血气既衰而志迁惟公年弥髙而志愈厉身久退而诚益坚惟是爱君忧国之道极昼夜之拳拳迨乎瞑目之旦属纩之前万物已莫累乎心胸而朝廷之念独有进乎昔日之当权宜乎易名之谥典号为摭实祭册之圣诏极于哀怜则士大夫以公之没为憾者葢非偶然颢愚不肖辱公礼遇顾相期于义理非见私于趋附公薨于洛贱居在汝官守有制欲往无路敛不望棺塟不临墓引领西风悲恸何数诚寓鄙文礼陈菲具恭祭道周后期无所呜呼哀哉伏惟尚飨
　　祭彭侍郎文
　　悠悠彼苍顾佑有常如何不淑殱时之良胡不憗遗以慰士大夫之望呜呼哀哉昔我穉齿为公所器教之诲之实妻以子二姓之欢畴可伦拟逾二十年顾爱终始我谪河北公薨建康义不得往神魂飞翔望南浦之萧条想丹旐之悠扬泪如流水不到公之堂号声动天不彻公之防惟公徳尊本朝行髙当世为四国之矜式被三朝之注倚风谊传于后人事业存乎国史磊落朙白掀掲天地纵绵百世之长公为不亡虽竭无能之鄙辞何足以増盛徳之辉光惟寓愚之诚兮因逺致乎肴觞公其来飨兮慰余之悲伤长言恩礼之厚兮知何时之可忘呜呼哀哉伏惟尚飨
　　故户部侍郎致仕彭公行状
