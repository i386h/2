<!-- { "loadSidebar": true } -->
　　衣冠原庙汉家仪羽卫亲来此一时天子当懐霜露感都人亦叹鼓箫悲纷纷瑞气随云汉漠漠荣光上日旗尘土未惊阊阖闭緑槐空覆影参差【叔孙通传愿陛下为原庙渭北衣冠月出游之益广宗庙大孝之本师古曰原重也先已有庙今更立之故曰重也○礼记祭义秋霜露既降君子履之必有凄怆之心非其寒之谓也春雨露既濡君子履之必有怵惕之心如将见之注谓凄怆及怵惕皆为感时念亲○鼔箫之声悲亦言其异于平日耳○王维诗箫鼓悲何己○江淹上建平王景素书曰方今圣厯钦明天下乐业青云浮洛荣光塞河李善注曰尚书中候曰成王观于洛河沉璧礼毕王退俟于日昧荣光并出幕河○杜审言诗荣光晴掩代佳气晚侵燕○周礼司常掌九旗之物名日月为常释名曰画日月于旗端天子所建○左传三辰旂旗注云日月星也穆天子传日月之旗七星之文○王维登楼歌俯十二兮通衢緑槐参差兮车马】
　　集禧观池上咏野鹅【野鹅疑雁类也】
　　池上野鹅无数好晴天镜里雪毰毸似怜暄暖鸣相逐疑恋寛闲去却囘京洛尘沙工防汚江湖矰弋饱惊猜羽毛的的人难近嗟此谋身或有才【张文昌诗曲沼春流满新蒲映野鹅○类篇云毰毸鸟羽张貎○韩文犹将耕于寛闲之野○陆士衡诗京洛多风尘○杜诗衔泥防汚琴书内○李白诗长逢矰缴惊相呼○小杜诗君意如鸿髙的的】
　　和东防韩子华侍郎斋居晚兴
　　斋禁虽严异太常萧然髙咏意何长烟含欲暝宫庭紫日映新秋省闼黄壮节易摧行踽踽华年相背去堂堂追攀坐叹风尘隔空聴钧天梦帝乡【后汉周泽传为太常清洁循行尽敬宗庙常卧斋宫其妻哀泽老病闚问所苦泽大怒以妻干犯斋禁遂收送诏狱请罪时人为之语曰生世不谐作太常妻一岁三百六十日三百五十九日斋一日不斋醉如泥○张平子西京赋正紫宫于未央○西京杂记成帝设云帐云幄云幕于甘泉紫殿○杜牧诗祥云辉映汉宫紫○王勃记烟光凝而暮山紫亦疑曛暮则宫殿之气仰看如紫○后汉舆服志曰黄闼天子门中官主之以黄涂门如青鎻之用青也○壮节易摧谓壮节消不免同乎流俗踽踽凉凉如乡原之类然公岂真尔哉○唐人诗青春背我堂堂去○李义山一一柱思华年○钧天事见次韵酬宋玘注】
　　酬和父祥源观醮罢见寄
　　窃禄祠官久见容毎持金石荐宸衷钧天忽忽清都梦方丈寥寥弱水风知结胜縁人意外想寻陈迹马蹄中新诗起我超然兴更感钟山蕙帐空【和甫集无此诗○列子穆王篇王以为清都紫防钧天广乐帝之所居○蓬莱隔弱水三万里非禹贡弱水也○十洲三岛记云方丈洲在东海中东西南北其岸止等方丈面濶五千里上专是羣龙所聚者金玉琉璃之宫三天司命所治之处羣仙不欲升天者往来此洲受太上天箓仙家数十万琼田芝草课计顷亩如种稻状亦有石泉上有九天原丈人宫主领天下水神及隂精水兽之軰○子曰起予者商也始可与言诗巳矣】
　　和御制赏花钓鱼诗二首【国史赐宴在嘉祐六年三月御制诗晴旭晖晖苑籞开氤氲花气好风来游丝罥絮萦行仗堕蘂飘香入酒杯鱼跃文波时拨刺鸎留深树久徘徊青春朝野方无事故许观游近侍陪按韩忠献公集有和御制诗序引云奉圣防次韵故介甫诗云恩许赓歌盖纪实也韩诗云花簇香亭万朶开雕舆髙自九闗来轻隂阁两留天仗寒色凝春送夀杯仙吹彻云终缥缈恩鱼逢饵几徘徊曽参二十年前防今备台司得再陪公既进诗或言于上曰韩讥切陛下上愕然问之对曰二十年而得一再侍宴正讥陛下饮宴无度也上大笑时郑澥诗亦佳辇路鲜云五色开一声清跸下天来水光翠绕九重殿花气醲熏万夀杯绣幕烟深红防合文竿风引緑彽徊蓬山絶景无人到诏许羣仙尽日陪】
　　防幄晴云拂晓开传呼仙仗九天来披香殿上留朱辇太液池边送玉杯宿蘂暖含风浩荡戏鳞清映日徘徊宸章独与春争丽恩许赓歌岂易陪【太经曰九天者一为中天二为羡天三为顺天四为更天五为晬天六为廓天七为咸天八为况天九为成天广雅及吕氏春秋各有九天与此不同○杜诗仙仗离丹极○披香见暮春注○汉志建章北有大池名太液昭帝纪黄鹄下建章太液池是也○西清诗话云仁庙嘉祐中开赏花钓鱼燕介甫以知制诰预末坐帝出诗羣臣次第属和传至介甫日将夕矣亟欲奏御得披香殿字未有对时郑毅夫獬接席顾介甫曰宜对太液池翌日都下盛传王舍人窃柳词太液波翻披香卷介甫颇衔之○复斋漫録云余读上官仪初春诗步辇出披香清歌临太液乃知荆公取仪诗岂谓柳词耶庾信春诗宜春苑中春己归披香殿里作春衣长安有宜春宫此又以宜春对披香矣○李白诗綉户香风暖○杜诗鱼跳白映山○苏魏公语録中云仁宗赏花钓鱼宴赐诗执政诸公洎禁从舘阁皆属和而徘徊二字无他义诸公进和篇皆押徘徊再坐教坊杂戏为数人寻访税第至一宅入观之至前堂之后问所以曰徘徊又至后堂东西序亦问之皆曰徘徊也一人笑曰可则可矣徘徊太多○赓歌见尚书】
　　其二
　　霭霭祥云辇路晴传呼万岁杂春声蔽亏玉仗宫花宻映烛金沟御水清珠蘂受风天下暖锦鳞吹浪日边明从容乐饮真荣遇愿赋嘉鱼颂太平【汉武纪元封元年诏曰朕亲登嵩髙御史乗属在庙傍吏卒咸闻呼万岁者三○王建宫词日髙殿里有香烟万岁声来动九天○温飞卿鸡鸣人草草香辇出宫花○后汉宦者传云盗取御水以作鱼钓注水入宫苑为御水王建宫词御波水色春来好处处分流白玉渠○杜牧之亦以宫抡对御水见下注○杜诗吹面受和风○易天下有山遯○杜诗鱼吹细浪摇歌扇○诗小雅南有嘉鱼乐与贤也太平之君子至诚乐与贤者共之也】









　　王荆公诗注巻二十八
　　钦定四库全书
　　王荆公诗注巻二十九
　　宋　李壁　撰
　　律诗
　　和杨乐道韵六首
　　后殿朝次偶题
　　百年文物士优游万物今方似缀旒发策东当招俊乂囘舆北苑罢倡优忽随诸彦登龙尾尚忆当年应鹄头独望清光无补报更慙虚食大官羞【嘉祐六年御试进士明经诸科举人王者通天地人赋天徳清明诗水几于道论时奏名试作乐荐上帝诗谨用五事以明天道论防检官孙洙王广渊初考经学官王惟熙祝谘夏漳覆考经学官王彭张兊朱从道详定官贾夀呉中复封弥官傅求王陶防检官孙坦郑穆进士初考官沈遘司马光裴煜陆经进士覆考官祖无择郑獬李綖王瓘详定杨畋何郯王安石对读胡稷臣傅尧俞苏衮宋廸张次立周孟阳编排赵抃贾黯范师道介甫以初覆考所定第一人皆未允当欲于行间别取一人为状首乐道守旧法以为不可或解之曰謡言王俊民作榜首久矣可无争也及拆号果然按赵阅道手记二月二十六日辛巳宣赴崇政殿后水阁充编排官二十七日御殿引试驾幸后苑往来迎驾二十八日三月一日驾两幸考校所二日至五日驾四幸覆考所六日七日驾两幸详定所八日驾幸编排所九日奏乞送焨字号巻重详定十日癸巳放进士一百八十三人诸科一百二人特奏名四十三人日赐酒食菓子惟二十六日三月六日两日无赐二十九日隂旬休月一日防寒风四日防雨春寒五日六日隂寒九日清明雨余日皆晴今公所次乐道韵六首皆纪当时事所谓焨字号巻即是所争状首也或云公花底裌衣朝宿卫诗亦此时所赋当考国朝御试因举人徐士亷诉知举李昉取舍不当开寳二年艺祖始亲覆试于殿庭时所御殿多在讲武雍二年始移御崇政考官幕次则分处殿之东西阁及后庑大中祥符元年史官书帝徧至幕次论李宗谔等各务精详勿遗贤俊四年又书帝徧至考官幕次天禧三年又书帝幸考校官幕次出七言诗赐晁迥等至于仁宗恪守孙谋观阅道所记则又加详焉祖宗留意科选徳意深矣信非前代所及也○诗中事畧见于赵记故附此○长发诗受小球大球为下国缀旒注结定其心如旌旗之旒縿着焉○晋郄诜试东堂得第自言犹桂林一枝晋之正殿也○丹阳记云东堂西堂亦魏制周之小寝也郄诜迁雍州刺史武帝于东堂防送可见东堂乃临幸延见臣下之处○杜集哀苏源明诗射君东堂策宗匠集精选又北部初髙选东堂早见招东方朔传云愿陛下从中掖庭囘舆枉路临幸山林○乐天诗螭头阶下立龙尾道前行又安禄山传禄山计天下可取逆谋日炽每过朝堂龙尾道南北睥睨久乃去又含元殿侧龙尾道自平阶至地凡诘曲七转由丹凤门北望宛如龙尾垂于地○幽明録曰王文度镇广陵忽见二驺持鹄头板来召之王大惊问驺我作何官云尊作平北将军徐兖二州刺史王曰我已作此官何故复召耶鬼云此人间耳今所作乃天上官也○桂阳先贤画賛曰胡滕部南阳从事遇大驾南廵求索总猥滕表曰天子无外乗舆所幸即为京师臣请荆州刺史北司棣臣北都官从事帝竒其才悉许之大将军西曹椽亡马召滕因作都官鹄头板召百官敬服○法书苑云鹤头蚊脚皆汉诏版所用各象形通典云陈依梁制凡补用以黄帋録名八座通署奏可乃出以付于典名典名书其名帖鹤头版送所授之家鹄与鹤同○鼂错传羣臣不足望陛下之清光○百官表大官属少府主膳食】
　　御沟
　　渺金河涨欲平数支分緑报清明常萦辇路漂花去更引流杯送酒行静见金舆穿树影清含玉漏过墙声衰顔一照自多感囘首江南春水生【九域志汴京祥符县有金水河○欧公诗沟上水声来不断花随水去不囘流○兰亭记引以为流觞曲水○李义山笻竹杖诗静怜穿树逺○唐人诗防毫应染炉烟细清佩仍含玉漏垂又王建诗宫中笑语隔墙闻○孙权遗曹操书曰春水方生公宜连去】
　　幕次忆汉上旧居
　　汉水泱泱绕凤林岘山南路白云深如何忧国忘家日尚有求田问舍心直以文章供润色未应风月负登临超然便欲遗荣去却恐元龙防见侵【按杨畋麟州新秦人后因仕东南必有居在汉上非公自忆也○诗小雅瞻彼洛矣维水泱泱注泱泱深广之貎襄州有望楚山宋孝武为刺史龙飞时改山名为凤岭疑即凤林○九域志襄阳有凤林镇○耆旧传樊泽于凤林山自撰文刻石封孟浩然墓○朱朴议迁都夫襄邓之西夷漫数百里其东汉舆凤林为之闗南菊潭环曲而流属于汉○柳诗直以疎慵招物议○宋玉九辩登山临水送将归○康乐诗彭薛裁知耻贡公未遗荣元龙陈登名终上句求田问舍之意】
　　后苑详定书懐
　　文墨由来妙禁中家传岂独赋河东平生聴想名声早数日追随笑语同御水新如鸭头緑宫花更有鹤翎红看花弄水聊为乐不晚朝廷相弱翁【杜诗扬雄更有河东赋唯待吹嘘送上天事见本传○御水见前注白诗鸭头新緑水鴈齿小红桥○杜牧之诗御水初消冻宫花尚怯寒○欧阳公牡丹记花名有鹤翎红○丙吉予魏相书曰朝廷已深知弱翁治行方且大用矣】
　　上已闻苑中乐声
