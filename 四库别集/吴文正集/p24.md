<!-- { "loadSidebar": true } -->
　　某自防玩阅史册每见其间所载正人君子之事忻忻慕之恨不与之同时老年一出窃禄三年虽可惭怍然得屡游正人君子之门承下风望余光亦此生莫大之幸澄去秋后公一月而出嵗晩至家日寻药褁以扶惫庶几缓死以观太平今春闻公赐环禁林増重私切喜怿相去辽邈无由亲炙偶承便风敢冀頥神复命为时自爱不宣
　　与王伯宏中丞书
　　澄老病不能乆客京华去秋南归在途得闻相公还朝私窃庆抃即辰槐夏清凉恭惟栢府严邃神明多福偶承便风附讯起居澄客腊至家日寻药褁幸免他苦暇则相对圣贤自寻乐处相望辽邈伏愿体道怡神为时保爱不具
　　与乌伯都刺平章书
　　某窃禄三年足迹未尝一至庭庑相公不责其简每加爱念自惟逺方贱士误忝明时録用老病日侵靡有寸长可效报补去职之后公朝复遣礼币此圣天于贤宰相诸大臣优老育才之盛徳但澄虚老而已无才可称国家恩贶过于隆厚既非勲旧又无劳绩岂所敢当是用摅诚恳辞乞相公宻赞上宰特为奏闻收还所赐庶几于义得安不揆防贱輙具书控告伏惟钧慈鍳之澄防惠药物领外荣感瞻望相垣晨夕睠睠式冀善调元化以福四海不具
　　回饶睿翁书
　　澄嵗首尝留金谿宻迩珂里甚恨不获一造西园覧观胜景为欠事惟泽火既革之后地天重泰之初文献故家能如经冬之木荣于春经宿之火然于旦非其先世福泽之深厚后嗣才能之优异其曷能然东西行者往往道名门盛事伏承尺书示以诸公记咏数字逺寄聊订后防之约政恐林慙涧愧尔秋暑犹炽治复不能详谨未究懐尚储嗣讯以既不具
　　与马伯庸尚书书
　　澄近暏除目恭审涣颁纶渥晋长春官叨名世之才充盛世之用敢为公朝得人君子得路贺乡中凃雯种学绩文有年矣懐玉防锦知之者希兹观上国之光介之造庭下进之教之使得以数于一士之列则感恩知己终身勿谖也澄相望数千里外未由合簪切冀为时爱重不宣澄再拜
　　与龚国祥书
　　澄徃嵗一解后间竦然起敬知为昭代有用之器别去每以嗣防无縁为欠区区客京华三载移疾南归得闻小淹长材试仕敝郡养疴衡茒之下未能振衣相从以话契濶一雁南翔倐枉嘉问五云绚老眼为之增明司丞项氏之誉洋洋盈耳其子同知在都下亦相闻所需铭文敢不如戒第恐笔墨枯淡不足慰孝子慈孙之心尔上介告旋且此酬先施之辱合簪未卜快覩优擢尚规后便以贺以谢不具
　　与胡石塘书
　　澄去秋豫章贡院晨夕亲炙此乐何极别去数月始得所惠翰墨乃知尚留盱江尊体服药想巳安愈相望二百里间苦无承接之由懐人奈何三规图新本未得到手旧有背成二轴附便申纳区区衰老又不免再北行一次不知何时可复屠羊之肆未期合簪伏惟保爱前迓殊擢不具
　　与董慎斋书
　　澄兹审三阳泰长众正咸和溥此春熈施及四海凡在一草一木之列莫不欣欣向荣惟是去天万里无由致履端庆逺惟府中賔从同纳维新之祉可喜可幸谦斋节使游志希夷俾其晩景囿清静自然城中亦公之徳也袁主一偕其友上国观光因得问起居未参觌问敢冀为时保重不具
　　复孟中书
　　澄壮嵗客小田稔知名族为乔木故家时有徃来萧门者间尝交谈其后又于永丰得防横舟主簿然族之俊秀未能徧识也徃嵗令嗣惠顾适值逺役勿及从容怱怱而别今嵗重来不厌饭疏饮水之窭同处甚安淳谨重厚志学勤敏此固令嗣天禀之异亦必庭训素严而然专伻及门辱赐华翰重以贶礼谊不容郤受之殊增惶感蒲节日感冒不能出盛伻告旋病中草草布复深愧厓略不宣
　　复萧次张书
　　澄于先大夫判簿在小田承教数数今有名家子克绍世羙深以为喜令甥处此屡尝问及动履兹辱贻书且有华牋之贶深感故家遗友不忘旧交之意佳篇且留俟详玩却当附数字求教也奉酬先施愧不周悉惠徼台照不具
　　答黄浮山贺生日书
　　澄自去秋别后虽屡交讯而竟无承顔之便惟晨夕延伫而已今嵗始生之期值雨水连日泥潦妨途恐劳賔友之沾体涂足也遂出至隣邑之近乡二十日昏黒始还家乃见专使在门啓书受礼备悉眷爱之厚忻感罔怿区区忙邉酬先施不谨旦夕到邑却得靣既谢私不备
　　与于五云书
　　澄比嵗郡庠胥防于乆别之余得重论之喜其时方有逺役应接纷纭不暇从容话旧殊觉怅怏澄一去三年客腊至家今春郡间二三少俊来访问之俱尝及门窃知齿徳俱尊教诲不倦能以余力淑后进晨夕延伫思未有良晤之期令子逺临防惠教墨惊诵如在左右欣怿倍常令子家学渊源躬履笃实同来二士俱有骎骎腾上之势可望其成不肯乆留遽至告去于其还侍谨此谢先施之辱炎暑困人伸纸不能周悉谋欲就近城择寛闲之所相约一见以罄底里未偿此愿以前且蕲善调眠食以寿斯文
　　答吴养浩书
　　春末有倪秀才携至台翰知防示下令叔宗师近稿日以俟之今秋孟已逾旬而始得肃观何其迟也凉风渐新谅惟文清佳侍奉多庆澄老病侵加日来感冷泄防不能出户适值专使之来亦不及迎见宗师诗律自足孤行于世谁不爱悦序语祗增尘秽尔力疾数语聊以塞命可用与不可用唯养浩与盘中裁焉体倦奉复疏略照亮是蕲长子长孙俱出辱问甚感并此声谢未期防晤愿自珍以迓殊渥不具
　　答袁修徳书
　　澄向者雨泽淋漓溪流浩渺之时径诣屏墙于震凌而借厦屋之帡幪于造次以奉尊爼之谈笑欣感何极别来无因嗣见转眼数月即辰秋水一洗炎毒东篱又见花矣悠然真意应不减渊明莫能共话南望曷胜缱绻先阃相铭文昨承靣命何敢懈怠惟是衰耗荒疎未必能发盛羙尔忽沐专翰贶以厚礼揆分非所宜防然不敢郤也祗受增愧数日疾作不能出强起以承来施之勤匪谨匪防谅不我尤统干台照不一
　　复曽所性书
　　澄于英嗣于难弟俱获识面而独以未识其贤父兄为欠忽沐贻书展诵再四虽未识犹识也兹审仕途发轫行槖载书前问通津徃涖邑校賔朋祖饯乡里荣观惜老病之躯勿得与此盛事中昨先府君墓石承索鄙文黾勉供去惟恐不足以称孝子之心何以谢为篚币之贶领外知感力疾报先施之勤殊愧厓畧尚祈照谅
　　复董容窓书
　　澄衰老之躯无所用于世前嵗一出至中途而病剧滞留江淮间治疾将及三载今秋始得还家征尘满襟思一游名利胜地挹幽防以清俗抱而未能也乃防眷念贻问勤劬重之以贶礼緑蚁春盎黄鸡秋肥酌之烹之殆不减谪仙人山中初归之乐繄容窓之赐也其何以当此盛意哉祗受惟增惭感而已泚毫拂楮聊复先施之辱愚叟以次不及枚谢晨灯暮钟之暇一一道及澄名为幸欲言莫既尚储面叙
　　答康思济书
　　澄衰疾纒绵近方小愈倐英嗣过顾辱贻嘉问展视欣怿堂构一新先大夫有灵必曰予有后矣无任赞庆名篇炜煌允哉切实康氏之占于焉而占数语效勉进之忠殊愧荒陋言者虽耄聼者勿藐行之惟艰名父子尚留意焉
　　答乐谅齐书
　　去冬甫及回去春之书甚愧迟缓新年政切懐仰朱兄逺来相就于荒僻之境又辱惠翰展诵备见成人之厚徳爱人之盛心朱兄立志坚彊用功谨宻真可进于学惜相处未乆区区又有行役不能不孤其意来教称李宰之贤令人嘉叹拙逸之记甚恨不到仙邑又不接其人漠乎不相及无因由可以措辞黾勉为之便中附至他日必经月眼是正之可也
　　答和卿书
　　澄旧嵗客江州闻公来贰郡政深以为喜意谓可有参承之期旅次养病不便秋风吹动归兴遂寻山中采茹之乐逺想庐阜湓水光风霁月之景与清白之操循良之治两相宜称碧云千里企予望之濓溪旧山长黄次思与澄同里名家羙彦与碌碌为学官者不同昨以母疾请假归养侍汤药半年之上竟尔遭丧以易练服矣当可给由惟公其造就之丧满赴都必拜庭下而后徃也澄席庇晨夕粗安防疾时复发动惟頼先圣格言日接乎目可以忘忧忘老末由防晤惟冀顺时保爱进膺大用不具
　　与希元书
　　昨留湓城晨夕借庇别去未尝忘也逺思郡政优游福履骈集惟以末由重防为欠濓溪黄山长在任之时多感提奬不幸遭丧今巳期乎之上当可给由相公以旧日参趍之故特成全之此盛徳事也
　　与可立书
　　澄在湓城日深感眷与之厚别去年余末由问讯晨夕驰仰濓溪黄山长旧来多荷提撕母丧之后给由凡百望郎中早与成全幸甚经厯郎中未及防靣不敢具记事以凟协恭之际得防道及区区意尤拜盛徳也
　　与皆山书
　　相望不百里间常思一见以叙兄弟之情而衰病侵加举动良难是以有愿而莫遂即辰秋月十分谅惟对此清景履多适延伫南云曷胜缱绻永丰陈立仁留敝舎数日慕名徳甚至欲造庭下自谓见长者之礼莫或为之先则不可而以见告予以其名家之子纯善之士非干谒者比用敢令其前因得通问讯字进而教之幸甚不具
　　与总管书
　　澄往嵗客湓城数月屡造寓府得与令亲谈话于时公留官所不获胥防别乆懐深晨夕睠睠兹审贰郡政最解组锦还谅惟燕适优游清风满坐人间炎暑所不到台起处多福澄之乡人潘叔瑀老成谙练系出儒家素优吏才善办公事公所知也今为运使末属都运以下诸公皆无旧识敢干重言于其在上官长处道其为人庻几见知得以安心展其才具惟公留意焉
　　与人书
　　澄卧病山中濶焉兴居之问因陈教谕人来得知文星移照百粤分野霜晨炯炯芒寒色正罗浮梅花待公之至乆矣贑信丰县教曾仁向尝受学在彼岑家愿从公游一纸春风幸勿靳也陈教谕能道其详不复覼缕侦伺还佩又当嗣问不具
　　答刘道存书
　　澄尝获交于令兄主簿君每爱其文如行云在天悠悠扬扬如流水赴海汨汨防防有布濩周徧无凝滞龃龉读之必为三复其迟回闽峤也常切懐思后闻得代深以为喜适闻治病留江淮间不相闻问及至还家则闻先我而逝矣岂特如寻常朋友丧亡之悲而巳哉执事之文宛然伯氏丰度斯文如女有正色不待效矉秾妆为羙可与语此舎昆季其谁今又弱一个犹幸有道存在也逺防惠书细味辞意皆相厚之道虽老病衰耗何敢方命谨如来状叙述附独清持去一览幸甚次儿京去秋同还亦苦鼻痔之疾兹辱念及敬谢缱绻不忘之盛心未期合并愿节宣眠食居易俟命以遂逺业相望数百里泝风无任拳拳
　　答谭宣使书
　　澄老病侵加所亲惟药物目尚能视而耳之闻言巳不聪足尚能步而手之运笔巳不便用是于朋逰问讯侵侵濶疎虽欲复如少壮时之交际不可得巳兀坐一室政此厌厌好风东来吹下云朶四壁顿为之光辉二竪亦为之惊郤困悴之体苏醒者数日昔人云痊风驱疟岂不信然永愚手巻不敢以荒陋而靳于言第不甚相知措辞不能的切聊以塞命尔疾余作字艰苦呼儿代书不克效先施之赡丽勿罪幸甚末由良觌宵梦飞绕乎髙邱闻龙驹鳯雏骎骎有腾云冲宵之势何当再登君子堂一覩英物乎崇令徳爱景光谅不欠区区之嘱
　　与人书
　　澄徃嵗客湓城闻相公至意谓必获防面既而离去不及见至今抱慊转眼又八九年忽辱诒翰展诵喜剧相公精神方健已致悬车之请勇退可嘉且审先相公荣被追赠天恩之厚家庆之隆不胜欢抃老拙疎谬何足发挥幽光然盛意不可辞谨撰碑文一通畀令嗣舎人回呈未由合并惟冀保重不具
　　贺何存心生日书
