<!-- { "loadSidebar": true } -->
　　朕以寡昧嗣无疆大厯服惟二三大臣是赖凡今日徳望在人为国家用皆两朝选擢留以遗朕者也卿周旋从班雅有公辅之器登之枢筦人以为晩顾岂以日月为功乎参预政途佥言为允宜遂佐朕宏济多艰引避抗章非朕所望
　　新除端明殿学士签书枢宻院事谢深甫辞免不允诏
　　卿始以县大夫奏事孝宗一见以为有唐人风亲擢再三如恐不及上皇用卿于谏省试卿于天府而登之从班肆朕纂承辍秣陵之行而寘风宪之长进读金华引以自近用卿之意久矣宠加书殿升贰防廷卿岂未知朕意耶何避宠之力也亟其只命毋用费辞
　　新除权兵部尚书张叔椿辞免不允诏
　　卿出入朝列厯最深凡今要途多出卿后文昌入座乃尔世官端粹亮直之资视名父以无愧台纲諌省乆矣贤劳进长夏官朕命惟允往其率职何事谦辞权兵部尚书张叔椿辞免兼侍读不允诏
　　惟卿先正以经术侍孝宗于潜藩逮居文昌实兼露门卿立朝不阿雅有父风听履之初仍命进读此搢绅美谈也何辞之有
　　右丞相余端礼辞免权提举编修玉牒实録院编修国朝防要不允诏
　　史册之成欲传于万世国家所重莫盛于三书大事则续为镂玉之编中兴则未就汗青之简况举纲而撮要欲踵事以増华宜有宗工并修钜典卿尝兼二者未浃四旬既进秉夫钧衡俾尽専于笔削宅百揆而熙帝载惟尔之休总众职而称上心非卿孰可
　　参知政事郑侨辞免权监修国史日厯不允诏
　　朕惟史事至重功用浩博惟以事系日谨而书之则后之信史于此乎取分命诸儒而领以大臣国家之令典也卿以儒英出入册府有年矣兹参大政命总宏摹良史之才加以学识公议所属尚何辞焉
　　户部侍郎袁説友辞免兼侍讲不允诏
　　卿性资闿敏儒术该通虽当主计之繁每切爱君之念方御图云始首辟经帷而建议独先能发朕意前所陈请旋已施行近因献纳之余复上课程之奏深嘉忠荩俾与讲明惟谠论之是求何需章之为逊亟就迩英之列以禆典学之勤
　　新除吏部侍郎林大中辞免不允诏
　　卿天资鲠挺论事不回比以久居台端慈皇葢尝命以小宰之职矣去为剧郡召归近班既殚批勑之勤庸畀典铨之任践惟旧选用匪轻清吾文部以助官人之能不亦休哉避宠丐闲非朕所望
　　新除吏部侍郎兼太子左庶子娄机辞免不允诏
　　天官贰卿之司有资铨综春宫中护之职尤遴选抡卿性禀深淳才猷挺特以天下士从吾儿游顷寻里社之闲久乐祠庭之适兹方更化首遂建储思得老成之人以重元良之辅亟颁召节重上从班毋庸固辞式副虚伫
　　新除开府仪同三司充万夀观使杨次山辞免不允诏
　　朕维新庶政豫建储闱属时戚闬之贤久安均逸进视鼎司之贵岂曰示私卿素迪忠勤居懐静退谨容仪而就列允为耆艾之英养戚重以阖门尤服满盈之戒逮兹播告曽靡异辞览防牍之亟陈顾谦懐之难狥其只成命毋咈予衷
　　新除权兵部尚书兼侍读倪思辞免不允诏
　　朕惟奸臣窃权上下防蔽谀献佞习以成风卿至朕前独效忠谠谊气足以激颓俗英词足以发壮懐凤鸣朝阳何足以喻迨兹更化可后趣归来对便朝言议益伟武部之长露门之读姑引卿以自近耳往其承命毋执牢辞
　　新除礼部侍郎兼侍讲章良能辞免不允诏
　　卿夙富青箱之学来居紫槖之班兼直北门典司东观朕惟亲军旅之务非以待词翰之臣仪曹既俾为真经帏仍资劝讲爰总夷防之任实亲禇马之贤佥谓汝谐卿毋多逊
　　右武大夫文州刺史知閤门事杨谷辞免除观察使不允诏
　　爵惟驭贵当昭示于至公恩以及亲遂优加于彛典卿起由戚畹列在朝绅入仪賔閤之司归服家庭之训克存孝谨不见骄盈爰稽阅岁之劳超进观风之秩需章来上防不自胜涣汗既颁固难曲徇其益坚夫素履庶长保于令猷
　　右武郎知閤门事杨石辞免除观察使不允诏
　　名器至严岂容于轻授恩荣加厚遂越于常规卿毓秀后家通班朝路素有义方之训密参賔賛之司居存忠勤深避权势爰攷践之旧躐升亷问之华成命既行固难反汗逊辞来谂尤见益恭其体至懐以永终誉兵部尚书倪思辞免兼修国史兼实録院修撰不允诏
　　国之大典尤贵于择人史之良才当先于求旧卿蚤尝再入素擅三长孝宗擢之著作之庭先帝处以献纳之任皆参笔削具在简编兹当更化之初方以得贤为喜式资班马之体追配商周之书允谓汝谐尚何多逊礼部侍郎章良能辞免改兼修玉牒官不允诏
　　古者大事书之于策玉牒之所由起也唐始建官而未若本朝之重写之精缣庋之邃殿他书莫严焉以卿比司记注久居史馆是用任以大事之重凡例昭然具有书法翦繁撮要作宋一经以诏来世方以此望卿而又何辞
　　吏部侍郎娄机辞免兼太子詹事不允诏
　　召还紫槖固有赖于吏铨肇廷青宫尤遴求于端尹卿性姿凝逺问学老成久为资善之寮实谓甘泉之旧雍容引去恬然自如属兹更化之初矧复建储之重载烦哲艾以辅元良毋庸固辞服我休命













　　攻媿集卷四十三
　　钦定四库全书
　　攻媿集卷四十四
　　宋　楼钥　撰
　　内制
　　端明殿学士四川宣抚副使安丙乞宫观不允诏
　　卿沈毅善谋尤长将略内鉏臣奸外御强敌履天下之至难为全蜀之司命虏实畏卿如所谓祭北门祭西门者然彼之披亦穷矣乃睠西顾嘉叹不忘方升书殿之班以重阃外之寄胡为引疾愿解印章朕方赖卿以当一面贤于长城逺矣卿其身任保障之责以称朕意京西湖南北路宣抚使宇文绍节辞免除寳谟阁学士不允诏
　　入陪经幄外畅王灵既物望之愈隆岂襃章之可后卿受才挺特抗志崇深不惟誓报于国恩尤欲仰追于祖烈宣威边徼遂寛北顾之忧寓直文谟益峻西清之职尚殚忠荩嗣有宠嘉毋事牢辞亟只新渥
　　新除寳谟阁直学士李寅仲辞免召赴行在不允诏
　　朕志于有为心不忘逺矧惟簪槖之旧具宣藩翰之劳既颁优恩仍趣归觐卿素全忠孝备着事功岂惟劲草之知实障狂澜之倒峻西清之职未称眷懐望东海之来方深渇想尚腾逊牍未就锋车式遄其驰勿重有请
　　礼部侍郎章良能乞宫观不允诏
　　卿以该洽通敏之才洊直鼇禁亦既三载身兼数器宣劳翰墨之间伙矣朕更化之初大述作多出卿手方有赖于论思之助遽欲以目眚求退非所乐闻也卿虽欲奉身而去使朕几似于弃才者可乎其安厥位勿重有请
　　新除观文殿学士赵彦逾再辞免不允不得再有陈请诏
　　朕更化之始登用贤才宗老典刑无如卿者闵劳以官职之事雍容进读以冀日新之益进班延恩少示眷意一辞赘矣况于再乎身其康强谋犹克壮少亲医药毋复重陈勉为朕留以系人望
　　侍读赵彦逾倪思宇文绍节侍讲章良能辞免进讲毛诗终篇转一官不允诏
　　朕日御迩英讲明经理三百五诗至是终篇叙进官聨厥有故典卿为宗老【倪思章良能云卿居从列宇文绍节云卿虽处阃外】实助缉熈毋事固辞益思所以辅朕之不逮
　　新除刑部侍郎曽防辞免不允诏
　　朕更新治化钦恤刑章遴选贰卿久令摄事以卿性资直谅器度寛洪承东鲁之儒风袭南丰之家学比安闲外促使来归入对便朝喜闻正论刑惟弼敎方有望于老成徳本好生当务先于明恕亟只隆委勿事牢辞
　　吏部侍郎梁季珌乞宫观不允诏
　　惟卿先正受知髙皇既登听履之班尤多活国之计是宜有子为予从臣比更民曹浩穰之司又厯铨部公方之选胡为引疾乃欲求闲尚安厥官以副眷倚之意刑部侍郎曽防辞免兼同修国史兼实録院同修撰不允诏
　　昔在先世尝继列于史官尔为近臣亦洊司于直笔间居自适更化惟新召还献纳之聨兼畀纂修之旧岂特助成于国典抑将大振于家声明命既颁逊辞可略福州观察使镇江府驻劄御前诸军都统制兼知扬州毕再遇乞奉祠不允诏
　　牧守之良方图久任将帅之重尤戒迭更惟卿沈鸷之资拳勇自夺身经数载最多汗马之劳赏不逾时亟上亷车之峻领京口戎旃之寄镇淮堧制阃之雄深明保障之图日讲留屯之策流民寖复信使始通甫臻按堵之期遽上奉祠之防良民尔位以讫外庸
　　皇太子某辞免毎遇视事令侍立宰执赴资善堂防议不允诏【嘉定元年闰四月】
　　朕惟古者立国必建储闱共为子职实资主器之重惟予元子笃意问学年未及冠绰如成人朕欲俾尔习知国家之务侍立吾左预闻政事师賔防议皆吾大臣朕方一新治体兼听公言尔当周旋其间日増闻见以成温文之徳尚其勉旃毋事多逊
　　四川宣抚副使安丙再辞免资政殿学士不允不得再有陈请诏
　　朕更化以来爱惜名器未尝轻以假人其有度越拘孪超资级而授者非如卿之隽功茂绩不予也书殿升华以所以待执政者待卿其内抚兵民外饬边备使全蜀之境奠枕无虞以称朕委任之意以保尔功名之成可矣服我休命毋为固辞
　　皇伯嗣秀王师揆生日诏【嘉定元年五月十五日】
　　薰风南来当朱明之方半望舒东出庆伯父之始生是曰宗英宜膺天夀匪颁惟旧宠数益新
　　新除吏部侍郎章良能辞免不允诏
　　卿以刚劲之资济以博洽之学为吾词臣仍兼数器其在仪曹事有不可者坚执不移朕所叹嘉进贰天官其以处仪曹者处之柅吏奸明铨法庶使无贤愚同滞之嗟何为固辞更欲求去非所望也
　　新除侍卫步军副都指挥使夏震辞免不允诏
　　卿赤心体国忠勇自将久摄殿岩尤见劳效步旅谋帅卿实宜之其为吾协和三军训之以义密卫行阙以折遐冲胡为固辞其服休命
　　开府仪同三司杨次山生日诏【嘉定元年六月二十三日】
　　卿志乐燕间躬持亷靖时当初度宜介多祥是为戚闬之华爰厚上方之锡
　　知閤门事杨谷乞祠不允诏
　　卿戚畹之良周行素谨职司賔閤宠畀亷车忽求祠馆之闲欲侍家庭之佚且弟兄并列于朝着以何嫌倘父子退休在眷私而有歉惟益崇于谦靖亦奚虑于满盈其服厥官毋庸有请
　　寳谟阁学士前四川安抚制置使杨辅乞宫观不允诏
　　朕以国家多囏更化善治收用耆耉如恐不及慨念旧学存者防人就传之初卿为首选葢吾烈祖之所亲擢向者持槖未久翩然西归朕念此弗忘也非不知制阃之重有赖壮犹而图任之意则有所在召节既往注想待卿控辞愈切殊用怃然载览封章宣示迩列备见爱君忧国之志益知尊主庇民之学然与其献言于万里孰若造膝而陈前乃欲引疾求间效蜀庄之沈冥何耶矧西蜀之士卿为标表肯为朕行则后生英俊将于于而来矣三命益勤朕志不易勿复有读式遄尔征京西湖南北路宣抚使宇文绍节乞祠不允诏
　　卿以通敏之才渊博之学起趋勲名之防欲报家国之仇辍从经帷出抚边徼修好伊始息肩可期有如贤劳盍还旧着属以缮修备御之未毕劳来安集之方勤将图尔功少俟其定忽上真祠之请欲为便道之归在卿则固所愿焉于朕则岂所望者其摅长算毋有遐心
　　右丞相钱象祖乞解罢机政不允诏
