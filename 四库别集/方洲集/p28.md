<!-- { "loadSidebar": true } -->
　　唐柳宗元以正蒙难法授圣化及民三者叙箕子庙碑大人之能事毕矣独其所谓纣恶未稔而自毙武庚念乱以图存国无其人谁与兴理之论窃不自揆未能无疑夫比干未死天下犹商先生以王室父师乃不肯正救于未然而欲侥幸于不测斯亦难言也借使果有是心卒之乱亾相袭机事无成此尤中智所不为而谓大贤君子为之乎矧三仁告语之际肠心腹皎然相敷而先生之几微曾不少见于此是其佯狂不諌之心固已审有定见矣及周之兴武王访之而即言封之而亦就故都之民不防殷武庚之心欲继绪而亦未尝一致意于其间惟条法教民聿兴礼让裕焉处此东土若固有之者且其初封之时朝鲜始克通道及成王之世传称西践东服廼至东鲁圣人亦有君子何陋之语茍非先生安土导民之力其化遽能如是哉即其终之事可以知其始之心矣然则先生岂将果于防殷而乐于从周耶是不然商之亡天也周之兴天也洪范之道几絶而复传几塞而复通亦天也知其在天而且晦身以自辱不为周臣者斯亦天也盖天者理而已圣贤之言语动静皆所不违况其大者乎全尽此理而处之必当用之无私施之即凖此圣人所谓仁也虽然顽民反侧武庚之监不逺况乎材足以济事徳足以动人道足以立世如先生不惟不致意于其间而且终始遂其不臣之志敛大惠施于一方传之万世彞伦礼乐之泽至于今不衰世受封锡享国长乆而先生亦永有享祀者皆中国周之赐也于虖周亦仁矣哉
　　名说
　　义州州判郑六乙有子甫八岁頴悟善应对过于常儿真韩文公所谓可念者也余与副使武公客边一见皆倾喜之抚弄殊不忍舍旦日其父为之再拜求名且曰此子尚有弟一人今六朞矣如见念幸并赐之因感其言之勤也命长曰汝昌命次曰汝裕将期其能昌郑氏之门而克裕其后也然人能贵名名不能贵人为父者须加敎诲之而昌裕他日知好学之益其以吾言而顾名思义哉毋弃毋忽
　　正月二十二日至通州驿防故人伍公矩出听雪轩诗巻求余题词因识数语如左
　　太极无声形而后始有声也故隂阳开阖而天地之声出呼吸运动而人之声出圣人通天地和民物而乐之声出然则乐也者声之至也是以律吕定而天下无余声古人谓大声不入于里耳言君子能听之也声教既弛末乐繁兴出于圣人者既不得闻而出于人者又不足闻礼乐之世欲矫世而归诸古因假听于天地之声而适其真焉此公矩听雪之深意也嗟乎当元之时颛防之世既逺岂惟淫声之足以害正哉目变于红紫而天下之色亡口变于醇腴而天下之味亡心变于利禄而天下之性亡世之变曷其有极而声奚足哉君子曰声之人人也深耳之触物也易无意而遭者惟耳有焉故君子尤谨之也虽然声成于两物之相遇也故阴阳击而为雷霆无击则无声也事物感而为言语不感则无声也然则声者形气之余耳虽天地之声亦不能无变也彼以飘萧扑簌为可恒也哉必相与听于无声而后已
　　二十二日早遇上清道士杨胜暹以山水小幅求诗胜暹余旧交前岁使江西甞欲一造其地因盛暑而止至今怏怏兹相见途中为之暂止情见于言
　　小山庚横大山起延荡云霄千万里大江东下势中分衡岳南来青未已嵯峩一道髙薄天龙蟠虎踞千千年芙蓉城西白日莫三十六峯生紫烟岩囘径转开幽閴露彩霞光照隈壁满地桃花太古春一片烟波五湖白竹窻幽户佳期早门掩双鳬天欲晓渔舟荡入武陵溪行人忘却天台道去岁南游过上清颷车拟访安期生风尘迷梦忽无处囘首乱山孤月明
　　二十八日至山海关与夏官主事章用晖叙旧因谈及豫让事所见异同不一明日宿寜逺作豫让论
　　尝读史至豫让报仇事而叹曰惜哉让所以为智伯者似矣所以自为者则未也夫所贵于君子者以其挥之不去招之不来人不得而易也若恩则德怨则讐此庸人孺子之辈岂大丈夫哉范中行之于让其恩礼厚薄固不足论然尝叨滥其职矣吐哺其粟矣称臣于堦下矣使有甚不合何不早去一旦事势倾危乃曰以众人待我我以众人报之嗟乎若使为人臣者皆怀此心皆籍此口君父之难谁将赴之耶虽然豫之衷不难识也志于道德者功名不足以累其心志于功名者富贵不足以累其心若孔子不较季孟之待孟子不留万钟之馈此其心宜何如也彼让不过志于富贵者耳譬诸箪食豆羮得之则生不得则死执此以扣人之门户其有与之者则感悦歆羡有不但已其不与之者则怨疾忿恨苦不见其亡败也智伯适逢其饥而与之者中行氏不知其饥而弗与者也感悦疾忿之不同岂非让之处心乎曰让之于中行氏固未也其报智伯何莫而非义乎曰夫义者自羞恶之心而充之也让于讐不恶亡怨不忘岂有无羞恶之人而可以为义乎且其自言曰吾欲愧天下后世人臣之懐二心者然则在智伯尝为人臣而在中行氏非人臣乎在智伯不可怀二心而中行氏独可怀二心乎臣之于君犹妇之于夫妇亡其夫再醮于他人之门后虽有节不得为贞妇臣亡其君而再仕为他人之臣后虽尽死其得为义士哉昔人以让之死为无所为而为其事则然矣而心则非也其先也为其待我其后也为欲悬名古作史者槩让于刺客之流不可为无所见故曰所以为智伯者则似矣而自为者则未也虽然齐桓晋文假行仁义犹能尊周室于扰攘之日况让之一死慷慨激烈非充义至类之尽则其所为亦足以表率臣子后世有厯事五朝不失三公之位若冯道者闻让之风宜亦少有愧哉
　　方洲集巻十三
　　钦定四库全书
　　方洲集巻十四
　　明　张宁　撰
　　序
　　林节妇无价珍诗巻序
　　无价珍美节妇也节妇为呉兴王景贤之女年十九适里人林英方九日而林竟以事死于官节妇誓不再从未几其娣亦以孀居愿守家法迄今三十余年所志无愧其亦希世之君子乎里之人多咏歌之久而成巻吾师云壑先生题其首曰无价珍友人徐文裕以舅氏之故请言申其义予惟天下之物可寳者众明月之珠夜光之璧人皆得而有焉独忠臣孝子义夫节妇虽什伯千万舍曰欲之而不可得今富家翁好事泥车瓦狗无籍百千以贮玩乐然闺门失礼往往弗贷岂爱名节不如爱物耶虽罄所有不可得也夫以富家欲罄所有而不可得则中下之家所以得此者岂十百千万之致耶盖非不可得其身不可得其心耳彼珠翠可以悦吾目文锦可以华吾躬子女可以养吾生婢侍可以足吾用不此之取而乃甘于饿死沟壑者何也不动心也惟其不可动是以不可得昔豫让为臣智伯死无后吞炭漆身伏桥涂厠必欲报讐而后已斯时也使襄子购以千金之价果可易其心耶噫智伯无后则豫让之忠无望于智伯矣林氏无子则节妇之心亦无望于林氏矣以无望于人之心而视珠翠文锦子女婢侍吾见其虽多弗为矣呜呼节妇一女子而能守正不亏化及宗室使人拟之于无价彼汉之扬雄晋之冯道唐之王魏宋之范质之类徒以席珍待价出事其君一旦变面易辞略无愧怍曾一妇人之不如尚何足直耶忠臣孝子义夫节妇之难愈可见矣无价之珍岂过称哉虽然妇人以身事人与之同生而同死故夫死称为未亡人必至于亡斯可矣文裕其勉之他日必有为立传者
　　荆树春芳诗序
　　同邑刘公韫将出壻于外兄公瑞虑其壮有室且逺于父母兄弟置一巻题为荆树春芳率羣从言诗以规助之征文重其义予惟亲亲之心人所固有孩提之童知爱其亲及长知敬其兄纯一无伪之本心也自夫情好相更欲饮食欲衣服欲富贵心虽杂焉尚思与兄弟俱何也欲出于已也及乎少艾之欲一萌斯时也虽有饮食衣服富贵兄弟茍无故必思与妻子俱何也昔之欲吾所自欲今之欲又生于欲欲交欲则亦引之而已矣欲或不遂然后分门割户思济其欲甚至处兄弟与涂人等亲亲之恩荡然无复存者此无他治家无法而私欲之情胜也今公韫家教有方累世同爨为海盐望族莸茆榛莽断不生于谢氏庭下今而后欲将炽矣尚思古人无欲之道未能无也则思寡之寡而犹未能也宁欲所自欲而勿使欲又生欲庻几亲亲之恩不昧而荆树之诗可用之乡人矣虽然田氏之荆欲分而不果茍有欲分之心已不能善其始不果亦幸焉耳君子为道岂可幸存乎哉谨始善终斯可矣公韫其戒之
　　送臧把总指挥序
　　懐逺将军臧君以朝命提总浙东海道及期将代还海宁卫昭勇将军王君缙以同事之久逺致书于予征文以赠之且曰君临政不苛刻不纵弛上之人既以才任用矣下之怀其徳者亦弥甚焉然则君其善于用武者乎人之谈武事者率曰兵以威克非严猛无济繇是诸道兵未迫于外而劳于内者众矣不知彼倭之种落僦居野岛不达中国事宜不受酋长约束既无南下牧马之师又不敢有西向长驱之心不得已而乘间掠民货财以苏残喘耳譬犹狗防为盗虽甚猾黠不过袭人不意善兵者惟设险谨守之而已守之过于严非守也帐下无怨士则内固守之过于寛非守也将士无惰容则外惧内固外惧而犹重门击柝以待之虽对垒相望保无咎也况彼固欲乘间者乎今将军既不苛刻又不纵弛善备倭者莫此若也其内必固其外必惧所谓未迫于外而劳于内者必无矣虽然持令执信所以守常设变致权所以解结兵家运用之妙固不可以小胜败为将略之全尚当立定厥功以成其大者则将军之名不特见称于浙东也予未识君不能尽悉其美谨以是复吾王君云
　　送怡上人序
　　自佛法入中国歴汉唐宋元及我皇明上下千余年根株既深枝蔓益衍排之者虽屡而归之者愈众造之者甚鲜而求之者愈力其为教高固难能也如此彼归而求之者固宜与之盘旋其不归而求者乃亦与之游不舍则释氏接于人者必有可爱将不以其道而得之其所居清雅可憇也其言语和悦可听也其行止愿慤可近也其往来无子男婢御若礼之有内外其交际无矛盾劒佩若小人之以势利是可爱者也是不归而求者之所以与游也邑有大刹曰天宁古称多闻僧有号印庵者始继其旧而增修之寺益崇显今年冬所司以其徒怡庵主之所与游者征文以贺予尝读韩子之送文畅者矣又尝读栁子之送文畅者矣韩子告之以道也栁子赠之以文也文固道之显也若栁子则不归不求而与之游者也怡庵当入座之暇徐取二儒书观之则知诸君所与游之意而吾所以赠子者亦在是矣若夫秘宻圆通有可以警觉冥途者自有不立文字者知之吾固弗能道也
　　物外心诗文巻序
