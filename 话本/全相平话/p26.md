<!-- { "loadSidebar": true } -->
　　才斗三十合，张吉诈败，李信赶将去，张吉举刀斲下，李信将刀隔过。张吉败走。二人各归本阵。
　　当日天晚，怎见得？疏林高处，飞禽归宿噪声喧；野草荒郊，鸟兽尽投岩下宿。飒飒悲风寒悄，蒙蒙薄雾笼遮，数行旅雁落平沙，几点疏星明远汉。当晚，张吉告主将曰：“今夜小将去为刺客。”李牧言曰：“不可。王翦乃名将，刺他不得。”张吉再告招讨曰：“可带五百兵，今夜去劫寨否？”李牧方许。
　　王翦正在军中坐，只见一阵风过，把风一嗅，便知张吉要来劫寨。李牧便传上钧令，吩咐诸军准备。张吉，武胜二将带得五百小军，去劫秦兵寨，听得军中鼓打三更一点。张吉，武胜领兵进入军中，只见一碗明灯，忽听一棒锣声，张吉，武胜便走。四边撞出诸军，万弩齐施，箭如雨点。蒙毅，李信赶杀将来，张吉，武胜二将便走，落得性命。其余五百兵尽皆坑尽，只留得三五个回营。张吉，武胜告李牧招讨曰：“劫寨输兵五百。”李牧听得不喜。
　　巴到天明，李牧召诸将，与秦兵分个胜负。武胜愿战，领兵布阵，出马厉声高叫，索秦将打话。须臾，门旗下撞出蒙毅，肩担大捍刀出战。二将打话不同，二马相交，才三十合，蒙毅诈败，武胜追将来，蒙毅举刀斩落马来。武胜已死。
　　张吉见败兵回报，武胜被杀。将军出马索其挑斗。李信临军，与张吉打话不同，二马相交。未战上五十合，李信诈走，张吉赶将来，李信不用长枪，拈弓取箭，射三支连珠箭，张吉落马。诗曰：
　　金风未动蝉先觉，暗送无常总不知。
　　张吉已死。李信喊杀，赵兵大败，秦兵得胜。两边各鸣金收兵。当日天晚，直待来朝却战。
　　果至次早天明，李牧召诸将曰：“何人上阵？”甘弇曰：“小人愿战。”甘弇肩担一根清风利枪，厉声高叫。秦将蒙毅出阵。诗曰：
　　二马战场空中滚，四条臂膊定乾坤；
　　龙虎未能争社稷，争如两个上将军。
　　二马交战，才四十合，并无胜败。二人再战十合，蒙毅得便宜，一鞭正中甘弇夹背，难以施他武艺，翻身落马。怎见得？诗曰：
　　脚转身摇难施武，遮架不迭兵早举；
　　连背带夹怎生禁，翻身落马腮沾土。
　　甘弇已死。蒙毅追杀，赵兵大败。小兵谓招讨曰：“甘弇已丧。”李牧大怒，肩担蘸金斧，上阵厉声叫曰：“李信，我同你一战！”李信听得忙出。二将交锋，李信败走如飞。李牧不追。蒙毅出阵。李牧曰：“咱正要汝来！”二将交马盘旋，杀气腾空。才三十合，蒙毅败走，李牧赶杀秦军。王翦亲自临阵。二位主将见面，打话曰：“李牧，汝可会事，归降秦始皇帝。主官还归。如若不从，照管生擒。”李牧答曰：“二国争战，各事其主，何能归降，招讨错矣！”二将交马，才斗百余合，并无胜负。二人歇令，此乃二将本对也。
　　李牧与王翦用兵一同，李牧持兵入城，奏赵王曰：“秦将英雄，先锋李信，副将蒙毅，招讨王翦，二十万人，难敌。小将四员折尽兵三千。臣特来奏王，取自敕旨。”赵王问司马尚曰：“此事若何？”司马尚谏曰：“权将城门紧闭，容臣一面定计退秦人马。”赵王依奏。
　　王翦见李牧归城不出，持兵克日攻城。城前发喊，惊得赵王心惊胆颤，文武诸将仓皇无计。
　　忽有司马尚私说李牧曰：“城中无将堪征，不如擒赵王献秦将招讨王翦， 各人得些功赏。”李牧不从。
　　司马尚恐李牧出首，预先来奏赵王曰：“李牧不肯出征，要反叛，望伐之。”赵王赐鸩酒，吩咐司马尚为使，取李牧首级。司马尚不敢为使，故推举赵葱为使，来见李牧曰：“赵王赐鸩酒与将军死也。”李牧曰：“咱无罪。前后累有边功，因甚赐吾死罪？”使命曰：“吾不理会得。汝不得违敕命！”使命便斟下药酒，吩咐与李牧饮。李牧接得在手，不敢怨望赵王，嗟呼叹气，谓使命曰：“吾死不争，前日有司马尚来说吾反赵王归秦，得些功赏，吾不从伊，是致背奏大王赐吾死罪。敢烦托奏大王。”诏未毕，李牧服药而死。
　　使命就割首级来奏大王曰：“李牧未服药先，托微臣奏大王：有司马尚说李牧反叛大王归秦请赏，李牧不从，情赴朝典而死。”
　　朝廷因此方知司马尚背奏之言，枉害忠良。遂差赵葱为使赍药酒，取司马尚首级。使命赍药酒往司马尚宅，斟下鸩酒赐死。司马尚泪下，告使命曰：“吾无罪，因何赐死？”使命答曰：“前日李牧言，汝说伊反叛，伊不从，背奏大王赐死。今蒙大王赐汝朝典，不得怨望大王。”司马尚服酒而亡。赵葱取得首级，来见大王。大王见了，半悲半喜曰：“可怜枉害忠良将李牧，无将可退秦兵。半喜者谗臣灭。」



                        


    秦并六国平话卷中


诗曰：
　　赵王昏耄用谗臣，枉害忠良李牧身；
　　可惜邯郸无猛将，谁人可去退秦兵？
　　话说城前秦兵攻城发喊，赵王令蔺相如为主将，颜聚为副将，领五千兵出城前排阵。颜聚出阵打话，李信上阵。二马才交，颜聚便着李信一刀斩了，丧命归泉。李信乘势杀入城中，先擒赵王。王翦招讨人兵入城，先锋李信擒得赵王见招讨。招讨大悦，令李信，蒙毅领兵杀入宫廷大内，掳掠嫔妃采女。
诗曰：
　　六宫化为荒草地，四苑变作阵图门。
　　因甚宫娥走得慢？脚小鞋弓惹步迟。
　　抽下金钗来买命，也有悬梁自缢亡。
　　王翦招讨差官下诸郡，取索地图，限半个月须管赴司呈献。不过二十日，三十六郡经图献上秦国招讨司。招讨司差李信权职，镇守赵国。
　　王翦班师，虏将赵王归秦，见秦始皇。王翦奏曰：“臣擒获赵王，取得三十六郡经图献上我王，伏候圣旨。”始皇大悦，令囚系赵王。排御宴待王翦，蒙毅。诸大臣文武，各已山呼万岁，贺王洪福齐天。帝改赵国为郡。
　　话说燕丹太子闻秦始皇伐韩，虏韩王。□岁，赵王迁囚系。太子不悦曰：“不然，先定计□□□□□□□□已。”燕太子丹昔日质于秦，亡归燕，丹故尝质于赵，而秦王政生于赵。其少时，与丹有怨，及亡归，乃求为报秦王者。二十年，有燕丹太子要令刺客刺秦始皇帝。
　　荆轲者，卫人也，至燕，爱燕之狗屠及善击筑者高渐离。荆轲嗜酒，日与狗屠及高渐离饮于燕市。燕之处士田光先生亦善待之，知其非庸人也。
　　忽有一日，燕丹太子见有秦将樊于期得罪于秦王，亡之燕，太子受而舍之。鞠武谏曰：“不可。愿太子疾遣樊将军入匈奴以灭口。请西约三晋，南连齐，楚，北媾于单于，其后可图也。”太子曰：“太傅之计旷日弥久。樊将军穷困归身于丹，丹终不以迫于强秦，而弃所哀怜之交。”鞠武曰：“夫行危而欲求安，造祸而求福，计浅而怨深，燕有田光先生可与谋。”鞠武出见田先生道：“太子愿图国事于先生。”田光乃造太子。田光曰：“光不敢以图国事，所善荆卿可使也。”“愿因先生得结光于荆轲。”太子送至门，戒曰：“愿先生勿泄也！”
　　田光来见荆轲曰：“光窃不自外，言足下于太子也。愿足下过太子。”荆轲曰：“谨奉教。”田光曰：“吾闻之：长者为行，不使人疑之。今太子告光曰：‘勿泄！’是太子疑光也。”欲自杀以激荆轲，曰：“愿足下急过太子，言光已死，明不言也。”因遂自刎而死。
　　荆轲遂见太子。太子避席顿首曰：“燕小弱，累困于兵。今计举国不足以当秦。诸侯服秦，莫敢合纵。丹之私计，诚得天下之勇士，使于秦，劫秦王，使悉反诸侯侵地，若曹沫之与齐桓公，则大善矣。则不可，因而刺杀之，彼秦大将擅兵于外，而内有乱。则君臣相疑。以其间诸侯合纵，其秦必破矣。此丹之上计愿。”荆轲许诺。
　　于是，丹太子尊荆轲为上卿，舍上舍。荆轲未有行意。太子乃谓荆轲曰：“秦兵旦暮渡易水，虽欲长侍足下，岂可得哉？”荆轲曰：“今行而无信，则秦未可亲也。夫樊将军，秦王购之金千斤，邑万家。诚得樊将军首与燕督亢之地图，奉献秦王，秦王必悦见臣，臣乃得有以报。”太子曰：“樊将军穷困来归丹，丹不忍以己之私而伤长者之意。”
　　荆轲乃私见樊于期将军曰：“今有一计，可以解燕国之患，报将军之仇者，何如？”樊于期曰：“为之奈何？”荆轲曰：“愿得将军之首，以献秦王。秦王必喜而见臣，臣左手把其袖，右手揕其胸，然则将军之仇报，而燕见陵之愧除矣！岂有意乎？”樊于期偏袒扼腕而进曰：“此臣之日夜切齿腐心也，乃今得闻教。”遂自刭。乃盛樊于期首，函封之。
　　于是，太子豫求天下锋利匕首，得赵人徐夫人匕首，取之百金，使工以药烧炼，以试人，血濡缕，人无不立死者。乃装为遣荆轲。
　　燕国有勇士秦舞阳，年十三岁，常好杀人，人不敢忤视。乃令秦舞阳为副将。轲有所待与俱，其人居远，未来。太子迟之，疑其改悔，乃又请。荆轲怒叱太子曰：“且提一匕首入不测之强秦，仆所以留者，待吾客与俱。今太子迟之，请辞决矣！”遂发。太子及宾客知其事者，皆白衣冠以送之，至易水之上。有胡曾咏史诗为证。诗曰：
　　一旦秦皇马角生，燕丹归北送荆卿。
　　行人欲识无穷恨，听取东流易水声。
　　燕丹太子既祖取道，高渐离打筑，荆轲而歌为变征之声，士皆流涕。又前而为歌曰：“风萧萧兮易水寒，壮士一去兮不复还！”
　　复为羽声，慷慨，士皆瞋目，发尽上指冠。荆轲就车而去。至秦，厚遗秦王宠臣，为先言于秦王。王闻之大悦。乃朝服，设九宾，见燕使者咸阳宫。
　　荆轲奉樊于期头函，而秦舞阳奉地图匣以次奉至阶下。秦舞阳色变振恐。群臣怪之。荆轲顾笑舞阳，前叫曰：“北番蛮夷之人，未尝见天子，故振慑。愿大王少假借之，使得毕使于前。”秦王谓轲曰：“取舞阳所提地图。”轲既取图奉之。秦王发图，图穷而匕首见。因左手把秦王之袖，右手提匕首揕之。未至身，秦王惊，自引而起，袖绝，扳剑，剑长，操其室，时惶急，剑竖，故不可立拔。
