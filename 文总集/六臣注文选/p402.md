<!-- { "loadSidebar": true } -->
　　一暑一寒有明有晦神道无迹天工罕代【善曰周易曰日月运行一寒一暑荘子曰消息满虚一晦一明日改月化也荘子老耼谓孔子曰夫神生于道其来无迹其去无方尚书曰无旷庶官天工人其代之　向曰晦闇也神之与道其来无迹工官罕希也言神妙之道天官希能代也】乃置挈壶是惟熈载气均衡石晷正权槩【善曰尚书曰有能奋庸熈帝之载吕氏春秋曰仲春日夜分钧衡石角升桶正权槩髙诱曰角平升桶权槩皆令均等也　济曰熈广载事也衡石称也权槩斗槩也言置挈壶以广事使气平晷正也】世道交丧礼术销亡【善曰荘子曰世丧道矣道丧世矣世与道交相丧也毛诗序曰卫宣公之时礼义消亡　良曰时道交错丧乱故礼教法术销散亡灭也】遽迁水火争倒衣裳【善曰周礼挈壶氏掌挈壶以令军井凡丧事悬壶以哭皆以水火守之分以日夜郑曰以水守壶者为沃漏也以火守壶者夜视刻数也毛诗曰东方未明颠倒衣裳　翰曰遽急也诗曰东方未明颠倒衣裳刺失明暗之时节也】击刁舛次聚木乖方【善曰汉书曰李广行无部曲不击刁斗自卫孟康曰以铜作鐎受一升昼炊飰食击持行夜周礼挈壶氏曰凡军事悬壶以序聚郑曰谓击两木相敲行夜时也　铣曰汉仪昼漏尽则击刁斗自衞丛木谓打更木也舛次乖方言失常也】爰究爰度时惟我皇【善曰毛诗曰维彼四国爰究爰度向曰言武帝于此穷究而度也】方壶外次圆流内袭【济曰次序袭重也方壶体也圆防体也】洪杀殊等髙卑异级【善曰陆机漏刻赋曰拟洪杀于漏钟顺卑髙而为级　良曰洪大杀小也言漏刻之体大小髙卑各异次也】灵虬承注隂虫吐噏【善曰孙绰漏刻铭曰灵虬吐注隂虫承泻　翰曰虬龙也隂虫谓虾蟇也言漏刻之体以龙承之作虾蟇衔承盏而吐噏之】倐往忽来鬼出神入【善曰吕民春秋曰倐忽往来而莫知其方淮南子曰并应无穷鬼出神入铣曰言防妙也】防若抽茧逝如激电【善曰陆机漏刻赋曰形防独茧之丝逝若垂天】
　　【之电　向曰言水下之防如茧之抽丝机发之疾如激电也】耳不辍音眼无留眄铜史司刻金徒抱箭【善曰张衡漏水转浑天仪制曰盖上又铸金铜仙人居左壶为胥徒居右壶皆以左手抱箭右手指刻以别天时早晩　济曰辍止也耳不止音谓聴漏声眼不留眄谓伺机法也浑仪制曰铸金铜人为胥徒居壶之左右以左手抱箭右手指刻以别天时之早晩也】履薄非兢临深罔战【善曰毛诗曰战战兢兢如临深渊如履薄氷良曰言掌壶人恐有差失甚于履氷临深也】授受靡諐登降弗爽【善曰卫宏汉旧仪曰夜漏起中黄门持五夜相传授籍田赋曰挈壶掌升降之节　翰曰言时之授受无諐也则升降之节不差也】唯精唯一可法可象【善曰尚书曰惟精惟一允执厥中孝经曰作事可法左氏传北宫文子谓卫侯曰有仪可象谓之仪也　铣曰言专精之人可为之法象】月不知【五臣本作遁】来日无【五臣本作不】藏往分似符契至犹影响【善曰周易曰月往则日来杜预左氏传注曰分春秋分也至冬夏至也袁彦伯三国名臣序賛曰若合符契尚书曰惠迪吉从逆凶惟影响向曰遁隠也言置漏刻知日月度数故不能藏隠也符契喻信也影响言与时节相应如影响随于形声】合昬暮巻蓂荚晨生【善曰周处风土记曰合昬槿也叶晨舒而昬合田俅子曰尧为天子蓂荚生于庭为帝成厯也　济曰合昬槿也其叶夜合而明舒蓂荚瑞草也毎晨生一叶至十五日后则日落一叶】尚辨天意犹测地情【善曰诗泛歴枢曰灵台参天意周易曰圣人观其所感而天地万物之情可见矣　翰曰言合昬蓂荚犹能辨天地明暗之情】况我神造通幽洞灵【善曰陆机漏刻赋曰来象神造犹鬼之变　铣曰洞通灵神也神造谓漏刻也】配皇等极为世作程【善曰吕氏春秋曰后世以为法程髙诱曰程度也曹植列女传颂曰尚卑贵礼永世作程　向曰皇天也极谓北极星也言配皇天齐极星之运为世之法也极谓法也】诔
　　王仲宣诔一首【并序】
　　曹子建【济曰诔者累也言人死后累其徳行也】
　　建安二十二年正月二十四日戊申魏故侍中关内侯王君卒呜呼哀哉皇穹神察喆人是恃如何灵只殱我吉士【善曰毛诗曰彼苍者天殱我良人　良曰穹天也皇天之神不察视我明喆之人乎神只何殱灭之】谁谓不痛【善作庸】早世即谁谓不伤华繁中零【善曰范后汉书桓帝诏曰少遭不造先帝早世史记华阳夫人姊説夫人曰不以繁华时树本　翰曰伤亦痛也零落也言痛其早死也】存亡分流夭遂同期【善曰荘子曰虽有夀夭相去几何又曰圣也者遂于命也　铣曰夭少死遂终也言存亡虽且殊途夭与夀终同期于死也】朝闻夕没先民所思【善曰论语曰朝闻道夕死可矣毛诗曰先民有作　向曰先民古人也思闻道而死也】何用诔徳表之素旗何以赠终哀以送之【善曰郑司农周礼注曰诔谓积累生时徳行仪礼士丧礼曰为铭各以其物郑曰铭明旌也杂帛为物大夫士之所建也以死者不可别故以其旌旗识之扬雄元后诔曰着徳太常注诸旒旍孝经曰哀以送之　济曰素旗杂帛为之即今之铭旌幡也】遂作诔曰
