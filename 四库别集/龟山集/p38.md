<!-- { "loadSidebar": true } -->
　　宣和三年盗发幇原蹂数州之地皆狼顾失守而婺女罹害尤甚天子恻然念之遴简儒臣镇抚兹土河南范公实被其选公至之日残孽未殄四境之内钲鼔之声相闻环冦之师殆且数万而转输餽饷取具焉夷伤之余窜伏山谷还定安集无一不得其所越嵗杪冦平百废具兴顽凶革心屏息听命无敢复出为恶者政成治定乃顾谓僚属曰国家承五季之乱海内分裂擅彊兵负固而不服者地相属也独钱氏据有全吴首效臣顺为国屏翰垂二百年无东顾之忧故城郭不修士卒不练一夫跳梁而六州为之暴骨盖承平之久吏惰而不知戒故也则城郭之不完其可忽诸于是因其旧而新之周十里基三丈面广三之一而髙倍之濬隍而为池陶甓以为堞募七邑之夫倍其庸直因以济其艰食其费无虑数百万而一毫不取于民又载食与醪时往劳之故人乐于趋事而忘其勤焉以工计之六万一千七百有竒经始于九月甲戌吿成于十有二月丁酉望之屹然山立不可陵犯民吏欢忻鼓舞相与诣余而告曰昔之垝垣废址践为通衢故闗无讥宵行者无禁草窃奸宄得以自肆而人受其弊今吾民奠枕而居无异时之患宁可不知其所自耶愿纪成绩以昭示于后余尝读易至坎之彖曰天险不可升也地险山川丘陵也王公设险以守其国而后知先王为城郭沟池之固葢本诸天地义理之不可无者故文武以天保以上治内采薇以下治外卒命南仲往城朔方以六月之诗考之文武所以治内外者其本末先后废一不可也故出车废则功力缺矣今婺女之政纲条纪律纎悉备具而又完其郭郛为邦人无穷之頼芳猷伟绩追配南仲是宜有纪也使后之人知本末先后之序无废前修岂曰小补之哉


　　山集卷二十四
　　钦定四库全书
　　山集卷二十五　　　　　宋　杨时　撰序
　　送吴子正序
　　六经先圣所以明天道正人伦致治之成法也其文自尧舜厯夏周之季兴衰治乱成败之迹捄敝通变因时损益之理皆焕然可考网罗天地之大文理象器幽明之故死生终始之变莫不详谕曲譬较然如数一二宜乎后世髙明超卓之士一抚巻而尽得之也予窃恠唐虞之世六籍未具士于斯时非有诵记操笔缀文然后为学也而其蕴道怀德优入圣贤之域者何多邪其达而位乎上则昌言嘉谟足以亮天工而成大业虽困穷在下而潜德隠行犹足以经世励俗其芳猷美绩又何其章章也自秦焚诗书坑术士六艺残缺汉儒収拾补缀至建元之间文辞粲如也若贾谊董仲舒司马迁相如扬雄之徒继武而出雄文大笔驰骋古今沛然如决江汉浩无津涯后虽有作者未有能涉其波流也然贾谊明申韩仲舒陈灾异马迁之多爱相如之浮侈皆未足与议惟扬雄为庶几于道然尚恨其有未尽者积至于唐文籍之备盖十百前古元和之间韩栁軰出咸以古文名天下然其论著不诡于圣人盖寡矣自汉迄唐千余嵗而士之名能文者无过是数人及考其所至卒未有能倡明道学窥圣人阃奥如古人者然则古之时六籍未具不害其善学后世文籍虽多亡益于得也孔子曰予非多学而识之予一以贯之岂不信矣哉武阳呉子正余之畏友也博文强识于诸子百氏之书无所不究循是而进益求古人所谓卓约者而守之庶乎其至矣区区于汉唐之士以多文自富务为辞章以惊末俗非善学也夫赠言为别以相规切盖古朋友之义也故于子正之行輙书以为赠
　　与陈传道序
　　予尝谓学者视圣人其犹射之于正鹄乎虽巧力所及有中否逺近之不齐然未有不志乎正鹄而可以言射者也士之去圣人或相倍蓰或相什伯所造固不同然未有不志乎圣人而可以言学者也自孔子没更战国至秦遂焚书坑儒士六经中絶汉兴虽稍稍复出然圣学之失其传尚矣由汉至唐千余歳士之博闻强识者世岂无其人邪而卒未有能窥圣学之堂奥者岂当时之士卒无志于圣人耶而卓然自立者何其少也若唐之韩愈盖尝谓世无仲尼不当在弟子之列则亦不可谓无其志也及观其所学则不过乎欲雕章镂句取名誉而止耳然则士固不患不知有志乎圣人而特患乎不知圣人之所以学也且古之圣人固宜莫如舜也舜之在侧防与木石居鹿豕游固无异于深山之野人也是岂以文采过人邪伏羲画八卦书断自尧典当是时六经盖未有也而舜之所以圣者果何自哉夫舜圣人也生而知之无事乎学可也自圣人而下则未有可以不学者也舜之臣二十有二人相与共成帝业者是果皆生知邪不然其何以学也由是观之六经虽圣人防言而道之所存盖有言不能传者则经虽具犹不能谕人之弗达也然则圣之所以为圣贤之所以为贤其必有在矣虽然士之去圣逺矣舍六经亦何以求圣人哉要当精思之力行之超然黙防于言意之表则庶乎有得矣若夫过其藩篱望其门墙足未逾阈而辄妄意其室中之藏则幸其中也难哉呜呼今之士未尝以此学也类皆分文析字屑屑于章句之末甚者广记问工言辞欲夸多鬭靡而已是乌用学为哉彭城陈君传道志学之士也其将之官也求予言故因为发之然未知陈君果以吾然为言邪其未以为然耶幸明吿我庶几其有警也
　　复古编后序
　　孔子曰河出图洛出书圣人则之则图书之文天实兆之非人私智所能为也秦人以吏为师严是古之禁尽灭先王之籍汉兴去秦未逺也科斗书世已无能知者况泯泯数千载之后乎扬子曰言心声也书心画也世传小篆盖李斯赵髙之徒以反古逆乱之心为之其渊源可知矣三家之学与古文竒字缪虫之书并行于时虽去古浸逺而六书仅存焉先王之时书必同文故建官以达之所以一道德之归立民信也汉初犹有六体课试之科有司举劾之令以同天下之习时变事异法亦随废故事作无正而人用其私古书几亡矣可胜惜哉吴兴张友谦中用意兹学着复古编三十年余矣而其书始成形声近似而用也不同盖眇忽之间耳其辨析厘正皆有稽据后之有志于古者必有取于斯也政和之初余居毗陵谦中以其书示余求文以为序余嘉其用力之勤而有补于字书也故为之説以附于其后谦中善篆用笔有古意当与李阳冰徐常侍并驱争先云
　　书义序
　　古者左史记言右史记动书者记言之史也上自唐虞下迄于周更千有余年圣贤之君继作其流风善政可传于后世者具载于百篇之书今其存者五十有九篇予窃以一言蔽之曰中而已矣尧之咨舜曰天之厯数在尔躬允执其中四海困穷天禄永终舜亦以命禹夫三圣相授盖一道也贵为天子而以天下与人穷为匹夫而受人之天下其相与授受之际岂不重哉而所言止此仲虺之诰称汤曰建中于民箕子为武王陈洪范曰皇建其有极然则帝之所以为帝王之所以为王率此道也予故以一言蔽之曰中而已矣夫所谓中者岂执一之谓哉亦贵乎时中也时中者当其可之谓也尧授舜舜授禹受而不为泰汤放桀武王伐纣取而不为贪以至为臣而放其君非簒也为弟而诛其兄非逆也书之所载大伦大要不越是数者以其事观之岂不异哉圣人安为之而不疑者盖当其可也是尧典之书为让舜而作而其名谓之典言大常也盖茍当其可虽以天下与人犹为常而已后世昩执中之权而不知时措之宜故狥名失实流而为子哙之让白公之争自取絶灭者有之矣至或临之以兵而为忠小不可忍而为仁皆失是也又乌足与论圣人之中道哉国家开设学校建师儒之官盖将讲明先王之道以善天下非徒为浮文以夸耀之也以予之昏懦不肖岂敢自谓足以充其任哉姑诵所闻以行其职耳然圣言之奥盖有言不能论而意不能致者也诸君其慎思之超然黙防于言意之表则庶乎有得矣
　　论语义序
　　学者之视圣人其犹射之于正鹄乎虽巧力所及有逺近中否之不齐然未有不志乎正鹄而可以言射也士之去圣人或相倍蓰或相什伯所造固不同然未有不志乎圣人而可以言学也道废千有余年百家之言盈天下学者将安取正乎质诸圣人而已矣夫论语之书孔子所以吿其门人羣弟子所以学于孔子者也圣学之传其不在兹乎然而其言近其指逺世儒以其近也易之以为童子之习而莫之究入德之途背而去之如在荒墟之中曽无蘧庐以托宿焉况能宅天下之广居乎善夫伯乐之论马也以为天下马不可以形容筋骨相视其所视而遗其所不视则马之絶尘弭辙者无遗矣余于是得为学之方焉夫道之不可以言传也审矣士欲窥圣学渊源而区区于章句之末是犹以形容筋骨而求天下马也其可得乎余于是书已于牝牡有不知者葢多矣学者能视其所视而遗其所不视则于余言其庶矣乎
　　孟子义序
　　道之不行久矣自周衰以来处士横议儒墨异同之辩起而是非相胜非一日也孟子以睿知刚明之材出于道学陵夷之后非尧舜之道不陈于王前非孔子之行不行于身思以道援天下绍复先王之令绪其自任可谓至矣当是之时人不知存亡之理恃强威弱挟众暴寡以为久安之势在此而已夫由其道则七十里而兴不由其道虽天下而亡古今之常理也彼方恃强挟众而骤以仁义之言诱之动逆其所顺则不悟其理宜其迂濶而不足用也故辙环于齐鲁晋宋之郊而道终不行亦其势然矣虽膏泽不下于民其志不施于事业而世之赖其力亦岂鲜哉方世衰道防使杨墨之道息而奸言诐行不得逞其志无君无父之教不行于天下而民免于禽兽则其为功非小矣古人谓孟子之功不在禹下亦足为知言也今其书具存其要皆言行之迹而已君子之言行无所不在道肆诸笔舌以传后世皆所以明道也发诸身措诸用舍皆所以行道也世之学者因言以求其理由行以观其言则圣人之庭户可渐而进矣精思之力行之古之好学者皆然而亦不肖之所望于诸君也然圣道渊懿非浅识所知姑诵所闻未知中否诸君其择之反以吿焉是亦朋友之义也
　　中庸义序
　　伊川先生有言曰不偏之谓中不易之谓庸中者天下之正道庸者天下之定理中庸之书盖圣学之渊源入德之大方也孔子殁羣弟子离散分处诸侯之国虽各以其所闻授弟子然得其传者盖寡故子夏之后有田子方子方之后为庄周则其去本浸逺矣独曽子之后子思孟子之传得其宗子思之学中庸是也孟子之书其源盖出于此则道学之传有是书而已世儒知尊孟氏而于中庸之书未有能尽心者则其源流可知矣予昔在元丰中尝受学明道先生之门得其绪言一二未及卒业而先生殁继又从伊川先生未几先生复以罪流窜涪陵其立言垂训为世大禁学者胶口无敢复道政和四年夏六月予得请祠馆退居余杭杜门却扫因得温寻旧学悼斯文之将坠于是追述先生之遗训着为此书以其所闻推其所未闻者虽未足尽传先生之奥亦妄意其庶几焉学者因吾言而求之于圣学之门墙庶乎可窥而入也
　　校正伊川易传后序
　　伊川先生着易传方草具未及成书而先生得疾将啓手足以其书授门人张绎未几而绎卒故其书散亡学者所传无善本政和之初予友谢显道得其书于京师示予而错乱重复几不可读东归待次毗陵乃始校定去其重复逾年而始完先生道学足为世师而于易尤尽心焉其防辞妙防盖有书不能传者恨得其书晩不及亲受防训其谬悮有疑而未达者姑存之以俟知者不敢辄加损也然学者读其书得其意忘言可也
　　孙先生春秋传序
