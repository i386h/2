<!-- { "loadSidebar": true } -->
　　吾邑杨孟辩其先在宋时有以科第入官者由是为着姓至孟辩兄弟遂以赀产雄一乡永乐中析富民实北京孟辩与焉既而部符下有司择民之优于产业而有才行者俾常掌其乡粮赋孟辩又与焉然不胜二役之烦而虑有失也数往来经营之盖尽心公家而安于其分者然人之恐喝朘削盖比比有也则喟然叹曰吾邑富人如吾者何限然有未尝受役者而吾乃二役焉今亦久矣年老财匮虽有薄田而灾沴荐臻其何以胜此即诉于通政司请援例免一役户部为下有司俾人为代掌粮赋而卒不得代孟辩无可奈何相见缕缕道所苦与其情之欝而不伸者曰天其或能矜我也予解之曰为民而受役于官宜也然役贵平此仁人君子为良有司者之任也此之二役而彼或无役焉谓之平可乎今之良有司以仁存心毅然不为势力所囘者足以辨此子归以其情告焉必当恻然动心役庶其减矣予闻之人众则胜天天定必能胜人故为善者必福为恶者必祸天定故也吾邑文献之邦诗书礼义之习比屋皆然昔之肆为民害者盖亦有之迨乎天之定也卒皆冺灭而无闻故家大族能久而存者诗书礼义维持之而已子宜训于家必为此勿为彼则天将佑之岂久困于役哉邑人之仕京师者皆作诗送之而属予序故书以弁其首云
　　庆陈梅芳七十序
　　予妻之弟陈公梅芳以洪武癸亥嵗生至景泰壬申年七十其妻萧氏生洪武壬戌闰二月初二日则七十一矣白髪苍顔并受其福十一月十二日则梅芳生日也其弟用柔在京师与予子秬叹美其寿考又思所以致祷焉予谓烹羊炰羔执豕于牢击巨鲜酾美醪合亲戚朋友而懽乐焉此其子与兄之子及女之夫能之足以娱其老矣不待予告也而用柔必欲予致一言予念陈氏故大家而与予王氏有世好予祖妣夫人实陈氏先考荣禄公则陈氏之甥与梅芳之考为兄弟予为弥甥于梅芳为外兄梅芳则予内弟而梅芳之女兄为予妻亦礼所谓兄弟也今梅芳当圣明之世天下太平耳不闻征召之烦身不涉更繇之苦田园足以给衣食山水足以供游钓有子有孙足以承顔色奉温凊亲属故旧皆安于无事可以遨嬉而往还其优闲之福盖备矣昔人论寿以七十为难得今梅芳既七十予年亦七十四予妻则七十六内外兄弟有若是三人天之所施亦可谓厚矣庆寿之日得以樽俎更劝酬岂不乐哉然予犹忝窃未能去不知懽忻醉饱之际其亦能念予否乎洪范五福以寿为首而必本于德梅芳之德予知之惇厚安静而心气和平非礼之言不正之行未尝出于口形于身人或有忤于梅芳而梅芳则无忤也可谓笃实之君子其受福于天盖宜矣予又闻之成周诗人之祝寿也必欲其德音是茂保艾尔后乃已焉梅芳之德有诸身又推而勉其后人使其子与兄之子以及诸孙皆读书为善内睦于家庭外睦于乡里惇本尚实谨言慎行至和之气足以致福祥他无或挠之者则梅芳可以安享寿祺于百年子孙亦永有令誉陈氏前盛之时庶其可复矣此予爱厚之心也故因庆寿而道之
　　杨处士挽诗序
　　吾邑杨孟辩氏改葬其父世忠处士与其母配胡孺人同兆一时士大夫知处士者皆为作挽词俾执绋者歌以送之盖处士有德善形于家着于乡邑其死也为可惜故于其葬不能已言也葬已孟辩之子廷选翚次成帙因来北京持以求予序昔者三良之死也秦人哀之为之赋黄鸟齐田横之卒也其宾从皆甚哀而不敢哭于是作歌以寄其哀汉武帝时李延年分为二曲薤露以送王公贵人蒿里以送士大夫庶人今其词尚在皆所以哀其人之不幸而惜其命之不长夫死于不幸与其寿之不长固可哀也若处士者年既七十不可谓不寿矣而又以令终亦不可谓不幸也然而犹哀惜之者非特以其德善故邪夫人之生莫不有善故为善者人之所当然也能尽其所当然亦其分焉耳何以异为哉而于处士哀惜之者岂以处士之为善视他人为愈者邪以一邑论之其为人也多矣其于为善能如处士者亦不可谓无其人然鲜见知于士大夫见知于士大夫者有矣而哀惜于其死者几何人哉今处士之葬而能致哀挽之多如此者岂非有孟辩者为之子而又有廷选辈为之孙故邪由是而知人不可不为善而亦不可无令子孙能为善矣而子孙不克自立则虽美而不传况于不能为善者邪然则世之为善而无令子孙汲汲以表扬为事其泯然无闻也岂少哉予于是诗既多处士之善而又嘉孟辩父子之能显其亲乃为序之使凡观者庶乎有所兴起也诗凡若干首
　　送梁学録序
　　国子学録梁先生叔庄谒告归泰和省坟墓同邑之士之在北京者多与叔庄连姻好俾予赠以言予谓叔庄之官太学三年矣太学仕者数十人论文行之美无愧于为人师必曰叔庄盖能以圣贤之道修诸身而推以及人凡世俗之附声势急货利叔庄皆不肯为是以誉望如此予邑之以儒名家者非一姓前五六十年先生君子有存者其道德之懿法度之严表然为望于乡邑后生小子得有所视效而不敢为非或有未然凛凛乎其言之畏也故风俗犹有可称者迨老者日化壮者亦日以去向之以儒名家者遂稍稍渝其旧或既显而归则又侈然而无所自防薫陶变化于是乎有不可胜叹者去年少师杨公之归乡人得瞻其容仪而听其诲论知善之当为不善之不可为始有沮怍而兴起如见前之所云先生君子者今叔庄继公往矣承休袭美叔庄所宜务也自言行之常以至论议之大益谨而不自放使凡接于见闻者益有所感发如复见公则乡邑之美当复如前五六十年可必矣儒者之道固将以化民善俗然必先于家未有不先治家而能淑诸人者则夫以儒名家者当何如可知也而可以渝其旧哉渝其旧君子谓之辱先予与叔庄气味颇相似而世有连则予诸子非有望于叔庄而谁望哉予尝告以循理畏法矣叔庄幸深察之善教之使必为君子不为小人而无忝于先世无愧于儒名家则予之感刻有已哉
　　袁氏族谱后序
　　西昌袁氏为着姓盖吉州刺史邯之后邯则唐司徒滋之少子也自邯以来衣冠盖不絶宋之世以科目显者相继而仕于郡县累累有焉至于今冨阳令仲愚之孙凢廿一世袁氏之庆泽逺矣哉初予与仲愚同游邑庠未几予窃第官京师久之仲愚亦充贡入太学遂有富阳之命而其从子和又以明经取进士名声日借甚人皆以逺大期之而不幸早卒今其后辈又有读书而思奋者其盛未可量也往年予家居时识其前辈克恕克睿克谦克勤皆忠厚乐易仲愚则克恕之子和则克睿孙也而克谦之子仲伟亦尝同在邑庠不果成名而去今亦老矣仲愚为富阳倦而归持此谱属予序其后予家与袁氏相迩而屡通婚姻且又有诗书之好则岂可爱于言予闻故家大族虽以仕宦为荣要当以德义为之本德义有诸已而爵禄加焉君子荣之不然而徒以贵势陵乡里君子不取也况为之子孙者固当守礼畏法以和睦其姻族乡党而欲骄肆以逞恶乎其可哉袁氏之先显矣兹六七百年而犹不失前时之望非祖宗德义之积不至此然则子孙所以迓续而引长之者其可不以德义为务哉仲愚今六十五矣族之老长多无在者所以训饬诸子弟以承先裕后仲愚实当任之茍如是则谓之故家大族诚无愧而传之百世有已哉
　　送钱鹗蜚序
　　吉水圆塘钱鹗蜚翰林学士钱先生之侄也来侍先生且三年其言谨于礼其行谨于义朝夕左右未尝有过差先生之所友者皆当世名人其往来无虚日鹗蜚应对酬酢皆能中仪节闲暇过从非乡郡故旧之家则之缙绅先生之门若声色之塲货利之区饮博之肆慢戱佚游之地不肯一涉其间恂恂然儃儃然君子谓其质之淳而亦受教于家者致然矣予尝窃叹京师者万方会同之都也当太平全盛之日声名文物之美固足以为荣观然物盛人众凢竒诡淫泆所以荡人之耳目而移其心志者亦莫不有焉贵游子弟信道不固立志不笃惑于外而荒于中决礼义之防失孝弟之道幸或归其乡又以其所习者而施焉傲然自放于绳检之外逞竒衺之心恣残贼之行彼僇辱其身固宜矣而贻亲之羞若是其可嘅也则予于鹗蜚安得不爱且重耶夫所谓故家大族者非独以人爵之贵也盖有天爵焉修天爵而人爵至又益笃于所修此所以亢其宗而为乡邑之望也得人爵而弃天爵君子谓其必亡况彼妄庸之皆无者予不知其何如也往年予识先生之子鸾停鳯跃皆循循守礼法今又得鹗蜚钱氏之福其有穷乎哉予家距圆塘不百里而予与先生同在翰林三十年交好为最深其受益也多矣二家子弟宜交修以善庶几古人之谊予盖有望于钱氏兄弟也故于鹗蜚之归为序以赠之凢赋诗者则系于下云
　　萧氏流芳集序
　　流芳集者吾邑清沂萧公北之所辑録也萧氏世以善闻公北曽祖以德孳孳为善事父母孝乡邑称之其子士信孙【缺】　等亦克如其志皆勉于善行士信等又工于绘事以写真得名尝游京师及通都大邑闻其名者争迎致辄为冩无不肖似且并其风神气韵而得之而未尝徼利人以此益重焉又推及其先祖之美而形于赞咏盛矣哉其言也公北益喜曰此吾祖考累世之善所致也诸公大人之言岂可多得哉将与其世系通类而传之庶托以不朽余与萧氏厚善自士信来五世矣而于公北尤深今致仕而归既老且病学业尽废人亦知余无能渐不能复记忆私窃自喜方焚弃笔砚以求快于一时而公北乃以此求余序余虽不能为然念旧不可辞夫名者实之表也有其实斯有其名然必托之文字以传故曰言之无文行而不逺文岂可少哉萧氏之善见于文字多矣显者若尚书茹公侍郎张公刘公祭酒张公翰林刘公解公御史陈公及诸侍从近臣缙绅先生海桑陈公辈名德闻于四方者皆有著述称其善行之美赞其图绘之精大篇短章不可殚纪传至于今数十年兄弟子侄之众不忘祖宗之旧皆勉于德艺以立身扬名公北又思传芳袭美于悠久使永永不替贤于人逺矣哉礼曰先祖有美而不知不明也知而不传不仁也公北知而传之可谓明而仁者矣萧氏子孙尚益勉于其后则斯集之传有已哉故为序之使传焉
　　胡氏族谱序
　　胡氏先居长沙马殷之乱有兄弟三人曰杲暹昊者始避地来吉伯居庐陵值夏宋资政殿学士忠简公铨其后也仲居泰和之南冈朝奉大夫衍其后也其季始居泰和之禾溪再徙居黄漕南城丞笺其后也三族皆蕃茂亦皆以文学德义重当时而忠简公之孤忠大节刚直之气浩然塞乎天地之间呜呼何其盛哉黄漕之族五世乃析居社溪至今而犹盛社溪去黄漕盖甚迩其山水雄秀而风气清淑胡氏承阀阅之华以礼义相上节行相髙表然不失前时之望非他族可比也吾闻故老言宋之季世有文可者懐竒负气思乘时立功名文丞相辟置幕府与谋议丞相被执得间归痛愤发病死其弟文静犹慷慨欲有为时北兵所至敢拒敌者屠其城而泰和已下何侯守之侯闻文静事即躬诣社溪谕诸父老且招致文静文静抗谕不屈曰吾宁死不负赵氏侯恐其终为变以贻大患遂害之而邑里以宁文可子南叔亦能锄溪峒叛逆以保乡里全宗族其徇节秉义有此三人不亦伟烈竒男子哉夫所谓世家大族者其先必有德业以啓之后之人复勉于善以续闻趾美斯能光显盛大而不穷若胡氏是矣今相传十六七世而当天下和平之时老者以防厚廉让训于上子孙以孝弟忠信承于下内睦宗族外睦乡里鬬争凌犯之风无有也则其庆泽之长可以世计哉此谱作于仙游教谕缙而求予序其首予素知胡氏故为言如此以示其子若孙使善继之而思所以无愧焉也
　　赠邢士俊序
