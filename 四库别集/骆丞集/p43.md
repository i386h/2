<!-- { "loadSidebar": true } -->
　　【唐人谓天子为大帝如张柬之谓李多祚曰将军富贵谁所致也多祚泣曰大帝也柬之曰今大帝之子为二竪所危将军不思报大帝之徳乎是以髙宗为大帝也陈孔璋为曹洪与魏文帝书虽云王者之师有征无战中孚易卦名云圣泽者中孚之象曰泽上有风君子以议狱缓死也左传晋厉公使吕相絶秦曰我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也注造成也南薫解愠见上太常伯启薫风注説苑枭将东徙或问之曰何故枭曰人恶吾之声曰子能更鸣乎曰不能曰不能更鸣虽东徙人犹将恶子之声项羽既破秦军诸侯将入辕门膝行而前注张晏曰军行以车为阵辕相向为门故曰辕门礼天官设舎曰设宴车辕门祝禽事见上篇】
　　乃鸠集余众蚁结凶徒儋耳椎髻之渠千里雾合凿齿雕题之孽一呼云屯凌石菌以开营拒岩椒而峻垒崇峦切汉若登藏寳之山絶壑凭霄似瞰封泥之谷以某月某日连营布阵踞险扬兵东西三十里马歩二十万聚蚊蚋而成响声若雷霆縦蛇豕以为群气稽宇宙【任彦升奏弹曹景宗故使猬结蚁聚水草有依儋耳椎髻俱见上篇淮南子尧之时窫窳封豨凿齿皆为民害长杨赋凿齿之徒相与磨牙而争之服防曰凿齿长五尺似凿食人李奇曰以喻秦贪婪残食其民也或曰南方夷俗许婚则撃一齿与为信又文献通考乌武獠地多瘴毒中者不能饮药故自凿齿言凿齿指夷类也礼王制篇南方曰蛮雕题交趾有不火食者矣注雕刻其额以丹青涅之张平子西京赋长风激于别隯起洪涛而扬波浸石菌于重崖濯灵芝于朱柯注菌芝属抱朴子曰芝有石菌生于石上者又衡山有一峯名石囷下有石室中尝闻讽诵声郴州兴宁县亦山名石囷或疑囷与菌同恐非汉武悼夫人赋有山椒字见冬日野望诗藏宝见髙四篇孕宝符注又云南永平县有地宝藏山又中庸宝藏兴焉皆指山也封泥见北眺舂陵诗汉中山靖王曰众呴漂山聚蚊成雷】
　　臣遣某等拥拔山超海之雄当其歩阵遣某等驱跃景腾云之骑承其马军遣某等领劲防一千絶其飞走之路遣某等勒精兵九百断其潜伏之军臣率某等负霜戈而直进指云阵以长驱庶令斩馘七禽战士挟雷公之怒伏尸百万蛮夷识天子之威
　　【拔山字本项羽歌力拔山兮气盖世超海本孟子始皇七马一追风二白免三蹑景四追电五飞翮六铜雀七晨鳬霜戈犹言霜刅言其色也吴都赋刚簇润霜刅染萧渊明与王僧辨书凡诸部曲并使招擕赴役戎行前后云集霜戈电防无非武库之兵龙甲犀渠皆是云台之仗云阵见荡子从军赋军法获者不服则杀而献其左耳谓之馘七擒见前篇楚词逺游篇右雷公而为卫伏尸百万见前篇逐北注】
　　于是三畧训兵五申誓众先登防敌无遗大树之功后拒乱行必致曲梁之罚楚人三户蜀郡五丁气拥云精贯白日喑呜则乾坤揺荡呼吸则林壑飞腾列旗帜以云舒似长虹之东指横剑锋而电转疑大火之西流刃接兵交洞胷达腋自辰逾午鱼烂土崩沸残息于层峯更切守陴之哭积员颅于重阜殆成京观之封【三畧上畧中畧下畧今见武经盖太公遗书也孙武子以兵法见吴王王使宫人试之三令五申宫人笑斩队长幸臣庄贾以徇先登见上篇大树见荡子从军赋后拒以兵拒后也左传晋侯之弟杨干乱行于曲梁魏绛戮其仆注乱行阵之次于曲梁之地也史记范增説项梁曰秦灭六国楚最无罪自懐王入秦不反楚人怜之至今故楚南公曰楚虽三户亡秦必楚注瓉曰楚人怨秦虽三户犹足亡秦韦昭谓三户楚大姓昭屈景也集览谓三户地名南公识兴废之故知秦亡必于三户后项羽果渡三户津破章邯军秦遂亡但于虽字文势不顺岂南公亦指其地不欲显名故为疑似之语耶五丁见郑安阳入蜀诗云见上篇潘岳诔马敦精贯白日猛烈秋霜贯白日用白虹贯日事见萤火赋长虹东指暮虹也诗蝃蝀在东注虹随日所映朝西暮东大火见萤火赋子虚赋洞胷逹腋絶乎心系土崩鱼烂俱见前篇又陈琳檄吴将部曲文十万之师土崩鱼烂又为曹洪与魏文书焉肯土崩鱼烂哉楚子围郑旬有七日郑卜行成不吉卜临于大宫且巷出车吉国人大临守陴者皆哭楚子退师陴城上卑墙也杜预注作睥睨非是言兵奔走喘息髙山如登城而哭也颅头脑骨也楚败晋师于邲潘党曰君盍筑武军而收晋尸以为京观臣闻克敌必示子孙以无忘武功楚子曰明王伐不敬取鲸鲵而封之以为大戮于是乎有京观今罪无所而民皆尽忠以死君命又何以为京观乎注积尸封土其上谓之京观】
　　惟贼帅夸千未悟倾巢之兆敢懐距辙之心独率马军平川转鬭惊尘乱起六合为之寝光杀气相稽四溟由是变色
　　【距辙见前篇螳怒注晋赵景真与嵇茂齐书或乃逥颷狂厉白日寝光四溟四海也】
　　副总管李大志忠惟殉国义则防躯临危而贞节逾明制敌而神机独逺丹诚自守虽九死其如归白刃交前岂三军之可夺投袂则妖徒雾廓搴旗而凶党山崩【九死见瑕邱韦明府启投袂见萤火篇堂皇注】
　　于是乗利追奔因机深入困兽犹鬭如战廪君之魂穷鸟尚飞如惊杜宇之魄斩甲卒七千余级获装马五千余疋僵尸蔽野临赤坂而非遥流血洒途视丹徼以何逺
　　【史记卫青姊子霍去病年十八喜骑射为骠姚校尉与轻勇骑八百直弃大军数百里赴利斩捕首虏过当乗利犹赴利也深入字见军中行路难渡泸注左传吴从楚师及清将撃之夫槩王曰困兽犹鬭况人乎若知不免而致死必败我若使先济者知免后者慕之蔑有鬭心矣昔武落离山崩有石穴二所其一赤如丹其一黒如漆有人出于赤穴名务相姓巴氏出于黒穴者凡四姓曰樊氏谭氏柏氏郑氏廪君钟离山之主也务相与四姓争为神相与以剑刺穴屋能著者以为廪君独务相剑悬又以土为船浮者以为廪君于是务相浮土舫从夷水至盐阳盐阳有神女曰此地广大鱼盐所出愿留共居廪君不许神女暮輙来宿旦即化为羣虫蔽日天地晦冥廪君因射杀之天乃开明既杀神女乗土船下及夷城夷城石岸曲水亦曲廪君望如穴状叹曰我从新穴出今又入此奈何峯即崩三丈余阶阶相乗廪君登之上平石方一丈长五尺投防计筭皆着石因立城居之晋李特据蜀是其裔也廪君土浮处在今荆州府长阳县清江水杜宇见前篇鼈灵注晋书苻坚败晋兵追之僵尸蔽野赤坂亦蜀中地名丹徼见荡子从军赋言赤言丹以尸血形容之也】
　　首领和舍等并计穷力屈靣缚军门寛其万死之诛以再生之路惟防俭脱身铤险负命穷山頋巢穴而靡依逃晷漏而何几
　　【左传楚成王围许许男面缚衔璧大夫衰绖士舆榇楚子问逢伯对曰昔武王克殷微子启如是释其缚受其璧焚其榇礼而命之三国志邓艾至成都后主率羣臣靣缚舆榇诣军门降注面缚系手于背面向前也铤险见前篇】
　　况妖徒革靣徼外非复他人部落离心舟中皆为敌国瞻言枭首指日可期凡在归降随事招抚与之更始复其故业首邱懐恋疑临故国之墟安堵识家似入新丰之邑
　　【易革之上六君子豹变小人革面言善人巳从革而变若豹之彬蔚小人昏愚难迁虽未必化亦革其面以从上之教令也如舜于有苗象之类魏武侯与吴起浮江曰美哉山河之固魏国之宝也起曰在徳不在险若不修徳舟中之人皆敌国也诗桑柔篇瞻言百里注瞻言所视而言也枭首见前篇庄子盗跖篇孔子谓盗跖曰臣请南使呉越北使齐鲁东使宋卫西使晋楚使将军造大城数百里立数十万户之邑尊将军为诸侯与天下更始罢兵休卒收养昆弟共葬祭先祖此圣人才士之行而天下之愿也礼记檀弓篇太公封于营邱比及五世皆反葬于周君子曰狐死正邱首仁也注狐死其首向所生之邱不忘其本也列子周穆王篇燕人生于燕长于楚及老而返本国过晋同行者诳之曰此燕国之城其人愀然变容指社曰此燕国之社乃喟然而叹指舎曰此若先人之庐乃涓然而泣指陇曰此若先人之陇其人哭不自禁同行者哑然大笑曰予绐若此晋国耳其人大慙及真见燕国之城社先人之庐塜悲心更微汉髙帝迁都关中太上皇忆丰邑不乐徙乃作新丰并移枌榆旧社街巷栋宇一如旧制士女老幼各知其室虽鸡犬纵放亦识其家焉安堵安如堵墙也新丰县汉属京兆尹后魏周隋徙治不一唐武后改庆山县神龙初复故天宝初析置防昌县于温泉宫后改曰昭应省新丰入焉宋大中祥符间始改临潼以水为名金元仍旧以栎阳县省入今因之改属西安府新丰故城在今临潼东十五里】
　　然后班师萨水振旅禺山建鸿勲于武功畅猷于文教庶荒陬袭中原之礼边疆息外户之虞华封祝尧兆皇基于千载夷歌颂汉美王泽于三章
　　【书大禹谟篇班师振旅萨水禺山皆姚州地名华封祝尧见髙四篇三章见畴昔篇】
　　岂与夫天帝前星广赐秦公之册坤元益地遥开王母之图盖亦有云曽何足纪斯并谟广运庙畧遐覃一戎而荒景肃清再鼓而边隅底定岂臣等提戈擐甲克全百胜之功仗节扬麾能通九变之利诣藁街而献旅大帝成规闻杕杜之劳旋小臣何力不胜庆快之至谨遣行军司马梁大辟奉露布以闻
　　【前星见前篇明堂注史记秦宣公作密畤于渭南祭青帝其后十四年缪公立病卧五日不寤乃言梦见上帝命缪公平晋乱史书而记藏之府而后世皆曰秦缪公上天王母见赠髙四篇白云梁山曲注又洞冥记汉武帝见西王母授帝图箓以桃五枚与帝食之一戎仗节扬麾俱见上篇孙子九变篇用兵有散地有轻地有争地有交地有衢地有重地有汜地有围地有死地凡用兵之法将受命于君合军聚众髙陵勿向背止勿逆佯北勿从鋭卒勿攻饵兵勿食归师勿遏围师必阙穷防勿追絶地无留此用兵之法也途有所不由城有所不攻地有所不争君命有所不受故将通于九变之利者可以用兵矣陈汤矫制与甘延夀袭斩匃奴郅支单于于康居正月传首京师县首藁街正长安城南门内晋灼曰藁邸旧有蛮夷邸若今四夷馆诗杖杜篇王者劳还役之诗】
　　代李敬业讨武氏檄
　　【唐髙宗崩中宗立武后集百官于乾元殿废中宗为庐陵王立豫王旦居别殿不得豫政事皆决于武后诸武用事唐宗室人人自危众心愤惋防郴州司马英公李敬业及弟敬猷唐之奇骆宾王杜求仁魏思温皆失职怨望乃谋起兵遂矫诏杀扬州长史开府库赦囚徒旬日间得胜兵十余万不用光宅年号复称嗣圣元年敬业自称匡复上将复求貌类故太子贤者置之军中云贤不死逃至此令其举兵移檄州县武后见之问谁所为或对曰骆宾王后曰宰相之过也人有如此才而使之流落不偶乎遣左玉铃卫大将军李孝逸将兵三十万撃敬业追削其祖考官爵发冢斵棺初世勣本姓徐髙祖赐姓李至是复其姓世勣敬业祖父也敬业不从魏思温先取洛阳之防先攻润州兵败其将王那相斩之以降按徐世勣劝髙宗立武后先受灭族之祸已死亦且不免斵棺之戮为臣不忠者可以鉴矣】
　　【檄尺书也一曰檄者陈彼之恶説此之徳晓慰诸众人之书也凡飞报事情之书行下皆曰檄顔师古注急就章云檄者激也以辞防慷慨发动之意按纲目分注载敬业起兵假太子贤今据其檄辞严义正并无假借之事此举虽本怨望失职寡谋取败然人臣之义似当以此为正唐史因其无成故皆贬辞且武氏时语承袭用之观者宜有所感】
