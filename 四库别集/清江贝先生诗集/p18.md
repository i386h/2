<!-- { "loadSidebar": true } -->
明贝琼撰琼字廷琚一名阙字廷臣崇德人元末领乡荐遭乱退居殳山明初征修元史除国子监助教事迹附见明史宋讷传考程庆珫声文会选以贝阙贝琼为二人然陶宗仪辍耕录载妓女眞眞事云嘉兴贝阙有诗今眞眞曲载此集中则琼一名阙审矣两浙名贤录载琼集二十卷明万厯中所刻乃止三卷此本凡诗集十卷文集分海昌集一卷云间集七卷两峯集三卷金陵集十卷中都稿九卷归田稿一卷仅有钞本流传康熙丁亥桐乡金坛购得之始为刋板琼学诗于杨维桢然其论文称立言不在崭絶刻峭而平衍为可观不在荒唐险怪而丰腴为可乐盖虽岀于维桢之门而学其所长不学其所短宗旨颇不相袭朱彛尊静志居诗话谓其诗爽豁类汪广洋整丽如刘基圆秀胜林鸿淸空近袁凯风华亚高启朗净过张羽繁缛愈孙蕡足以领袖一时乡曲之言未免过实然其诗温厚之中自然高秀虽不能兼有诸人之胜而驰骤于诸人之间实固无所多让其文亦冲融和雅有一唱三叹之音史称宋濂为司业建议立四学并祀舜禹汤文为先圣琼作释奠解驳之识者多是琼议则其考证古礼尤有依据不但词采之工矣（四库全书总目九集部别集类） 

贝琼正徳崇徳县志字廷珍尝从石门黄次山传周易大旨及闻杨铁崖倡古文于会稽往从焉学益进元季不就有司试往来华亭海昌间生徒云集明初应诏入史局预编元史同軰称其叙事直而不诡寻校文浙省称得人授国子助教凡五年以疾辞归琼才赡气雄为一时俊杰而出处大节尤有可观着有清江集行世（四库全书史部地理类都会郡县之属浙江通志卷一百七十九） 

贝清江集 
清江集者檇李贝琼廷臣着琼尝师杨廉夫洪武初预修元史仕为国子助教以卒余家三册洪武乙亥得之其子楚府纪善季翔云（四库全书集部别集类明洪武至崇祯东里集续集卷十八） 

跋贝先生胡敬德字说　　（明）郑真　撰 

（四库全书集部别集类荥阳外史集卷三十九） 

能敬必有德春秋晋大夫之言也数千百载之下紫阳朱夫子即河洛诸说而集厥大成其开示后人无以加矣今观檇李贝先生着四明胡敬德氏字说以操舟涉险为喻自为一家之言夫出险于无虞蹈险于不测诚有敬怠之分且天下之险莫海若也予与敬德同居海岛上其于涉海而卒蹈于海者固尝目见而耳闻惟先生能形容而发挥之此立言之士所以有关世教也敬德慎守而始终焉则于以字配名之义其庶几哉 

贝清江尝有秋日海棠词其腔则八六子也后阕云清明时节曽看院落早莺犹困楼台乳燕初还怅过了韶华一枝偷绽拒霜争艶断霞分彩空赢得人自先惊老去天应不放春闲倚阑干西风别愁几畨予谓人自先惊老去天应不放春闲二句意思警妙古作中不多见也旧尝有秋日牡丹句云倾国尚堪迷晚蝶返魂何必藉东风自谓得意然不免涉于形色视清江所构知落第二（四库全书集部词曲类词话之属渚山堂词话卷一）








清江贝先生诗集　　（明）贝琼 撰 

　　●目录 

　　卷之一　　五言古诗（一） 
　　卷之二　　五言古诗（二） 
　　卷之三　　七言古诗（一） 
　　卷之四　　七言古诗（二） 
　　卷之五　　七言律诗（一） 
　　卷之六　　七言律诗（二） 
　　卷之七　　五言律诗 
　　卷之八　　五言长律 
　　卷之九　　七言绝句 
　　卷之十　　赋 

　　●清江贝先生诗集卷之一 

　　五言古诗（一） 

　　◆五言古诗（一） 

　　杂诗 
　　真真曲 
　　饮酒 
　　乌龙井 
　　十月既望凤皇山晚归 
　　白水村 
　　九日游鹰窠山 
　　两河兵兴京师乏食民部尚书曹公德基出使三吴因纪其事 
　　送金子厚归杭 
　　赠迮元霖 
　　耕乐轩 
　　泮池荷花 
　　戏赠李焕章 
　　食糟蟛蚏 
　　乙巳除夕 
　　题尚北海听雨轩 
　　檇李郭宗夏兄弟五人友爱尤笃后值兵变东西散处宗夏思之为作五雁图赋诗一首 
　　次韵张希载雨中书怀 
　　凌霄花 
　　丙午七夕 
　　读书堆 
　　登积庆寺阁 
　　名都篇 
　　兰 
　　对月怀邵篔谷 
　　怀夏士文 
　　郊居 
　　送潘时雍归钱唐 
　　题诚道原潇湘八景 
　　丙午冬十一月辟乱亭林明年春馆于扬溪邵篔谷氏四月一日乡兵复大起合境之人鸟惊麏窜不知所屇余亦去而从之既定而返因写怀云 
　　出璜溪 
　　归崇德西曹村 
　　迁居 
　　立秋日 
　　夏夜 
　　丁未重午 
　　荅客一首 
　　题绿绮轩 
　　仲冬秋泾客舍 
　　皂林驿 
　　春日宴沧洲诗一首（并引） 
　　游仙诗三首 
　　丁一寉诗 
　　采芝生诗三首 
　　题夏颐贞西畴草堂 

　　○杂诗 

　　我闻度朔山蟠桃何欎欎千岁纔一花结子复何日食之云不死敷腴反枯质跨寉凌九天将共五龙匹谅非广成子欲待安可必 
　　祖龙帝六合不暇谈黄虞且复求神仙入海窥方壸置酒阜乡亭起然忘故都空留赤玉舄安期今有无 
　　种桑饲春蚕桑叶何沃若种瓜待秋摘瓜蔓何漠漠春秋各有获在野犹可乐君看金张馆草深狐兔宅勿较是与非看云倚高阁 
　　大哉龙门树欎欎上参天根株岂不固小草还相缠蓐收行素秋凄其风露寒病叶危欲堕朔禽亦已迁朝华痛夕陨掩泪后何言 
　　结束将何之龙门访陈迹弁途及良辰置酒别亲戚迢迢越千里人马疲登陡大江不可济天方限南北怅然回吾驾去从山村适 
　　春山一雨过百草皆纵横百草不出山山中人远行怀金别妻子殉禄辞父兄寒暑忽已易燕赵千里程龙门能碎舟风浪安可争性命轻鸿毛苦为朝暮营愧此山中草萋萋林下生 
　　薛公未罢相宾客竞相倾一朝偶失意门无珠履声贵贱已如此何论死与生秋燕辞空室春蝶抱留英盈虚信物理聚散亦人情达士甘寂寞力耕谢华缨道尊岂恋禄心远孰希名腐鼠非吾饵朱凤以时鸣悠然动遐想五鼎益为轻 

　　○真真曲 

　　姚文公为承旨时一日玉堂燕集声伎毕奏有真真者操南音公疑而问之泣对曰妾建宁人西山之苗裔也父司筦库于济宁坐盗用县官财卖妾以偿遂流落倡家公悯之遣使白丞相三宝奴为落籍且谓翰林属官王棣曰汝无妻以此姬配汝吾即其父也赀装皆出于公棣字棣华后官至翰林待制噫以西山之贤子孙陵迟疑不至于此然辱于始而正于终是亦天也篔谷笔谈记其事予乃赋四十二韵而沉欎凄婉亦足以尽其大畧矣 
　　断然弃道边。何日缘长和。堕羽别炎洲。不复巢梧桐。请君且勿饮。听我歌懊憹。在昔全盛时。冠盖纷相从。盘游易水上。意气天山雄。金刀手割鲜。酒给葡萄浓。坐有一枝春。秀色不可双。娉婷刘碧玉。绰约商玲珑。宝髻金雀钗。已觉燕赵空。或闻操南音。未觧歌北风。上客惊且疑。姓字初未通。问之惭复泣。乃起陈始终。立本建宁女。远山西山翁。父母生妾时。谓是金母童。梨花锁院落。燕子窥帘栊。迢迢官朔方。南归山水重。侵贷国有刑。桎梏加父躬。粥女以自赎。白璧沦泥中。秋娘教歌舞。声价倾新豊。永为倡家妇。遂属梨园工。览镜拂新翠。吹箫和小红。身居十二楼。屡入明光宫。京华多少年。门外嘶青騘。自伤妾薄命。失路随秋蓬。不如孟光丑。犹得嫁梁鸿。客闻为三叹。祖德宁未崇。回黄忽变绿。人事何匆匆。有客伤缇萦。无人怜蔡邕。遣使白丞相。削籍归旧宗。小史三十余。勿恨相如穷。配汝执箕帚。今夕看乘龙。鸳鸯并玉树。鹦鹉开金笼。银甲不复整。红牙不复此。提瓮自汲水。絺绤亦御冬。应非事羊侃。颇类归建封。琵琶感商妇。老大犹西东。崔徽怨顦顇。浪写丹青容。依依章台柳。落絮春无踪。小妾恨题驿。竟与琼奴同。时多困坎坷。事或欣遭逢。焉知百尺井。歘登羣玉峰。借问为者谁。内相姚文公。 

　　○饮酒 

　　六龙骤朝暮百川无西回所以陶阮辈落魄事酒杯共尽生者乐勿为死者哀借问东方朔桃花今几开秦皇及汉武求仙亦荒哉弱水三万里何处登蓬莱与君且一适随意坐苍苔 
　　坐看万古月因思万古人万古人不见万古月长新持酒劝我影可以成主宾利剑不断愁火药胡能神南阮与此阮一富复一贫白骨俱化土碧草空自春酒尽月欲落狂歌惊四邻 

　　○乌龙井 

　　曾饮乌龙泉为爱乌龙井不辞登降劳迢迢越南岭石散驼马羣树结龙蛇瘿遂坐泉上亭聊以观我影岁久科斗灭朝塞辘轳静徘徊不忍去胜处心已领有约待春深携客来煮茗 

　　○十月既望凤皇山晚归 

　　村黑畏冲虎且复归柴门风林月未出宿鸟争且喧浮云忽断续万丈飞金盆湛湛天宇高光气相吐吞我行月还逐是身亦无根试求不死药飞腾同久存老妻有斗酒洗盏当前轩酌酒消我忧万事俱忘言 

　　○白水村 

　　朝发白水村风帆徤如马行人互先后去鸟纷上下白云生远岑青天入平野依稀林木外幡幢见精舍河边四五家犹是鸡豚社我游亦已屡把酒心莫写欲访桃花源悠悠愧渔者 

　　○九日游鹰窠山 

　　忽忽已九日出门凈无泥地偏寔斗绝有山如会稽宾客后杂沓仆夫各有携天风海上来我马骄且嘶坡陀出险径窈窕遵回溪前登郯家岭始觉华盖低作者四五人更托千层栖日午扣其户不愁苍耳迷欲俛栖鹘巢上陵万丈梯岂但畏猛虎彷佛闻天鸡共燕修竹林落日犹在西相看且一笑四郊多鼓鼙 

　　○两河兵兴京师乏食民部尚书曹公德基出使三吴因纪其事 

　　东南寔天府岁漕三百万龙城积红腐虎士班白粲焉知十五年不觧戎马乱采稆以为食屯集成背叛至今两河地僵尸作京观诸侯土贡绝君忧切宵旱尚书出宣旨跋涉非所惮国无九年蓄志士常切叹空山独病卧无书托飞翰中宵望使星迢迢阻河汉 

　　○送金子厚归杭 

　　故人金子厚四十犹落魄扁舟泝江涛访我黄山脚我惭老穷经春蚕空自缚羡君神仙姿翩翩九皋寉不上光范书暂卖壸公药高视万物表道尊卿相薄山中十日留穷天慰离索联诗出险语酌酒成大噱东风碎河氷归思中夜作鹅黄催柳条椒红折梅萼重来未有期惜别中颇恶俱宜慎出处一瓢宁改乐飞鸿正南来有书幸相托 

　　○赠迮元霖 

　　迮生固长贫赋诗朝忍饥破裘连百结但觉诗愈奇锵然击天球未作秋蛩悲呜呼识者死举国无人知鼓柁洞庭湖远过三高祠我无一斗酒为生开两眉宇宙非不大四顾将安之日落暮山黑百鸟争寒枝翩翩五色凤寂莫双翅垂圣人坐明光迟汝一来仪 

　　○耕乐轩 

　　隐者东海头安时事耕凿有田百亩余相率治境埆我稼没牛腹我书挂牛角三洲雷两均既耕必有获吹箫赛田租操豚不为薄上给县官租酣歌见真乐江南风景异况乃赋敛数连云桑柘尽池台搃零落尚恐兵未休远近无土著金生虎豹羣岂忍厌藜藿 

　　○泮池荷花 

