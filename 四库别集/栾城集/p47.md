<!-- { "loadSidebar": true } -->
　　维元四年八月十日丁未，龙图阁学士、朝奉郎、知杭州军州事苏轼与弟翰林学士、朝奉郎、知制诰辙，谨以清酌庶羞之奠，致祭于故端明殿学士、赠金紫光禄大夫忠文范公之灵：公之少年，初以赋鸣。挟策来东，气和而平。微见圭角，人人自惊。宋氏叔仲，典司众盟。见公所为，屣履以迎。自毁其文，以致公名。士满太学，莫之敢争。公之中岁，始以谏逐。尧老将传，未有立子。群公欲言，以目相视。公独发之，自跪以死。帝知其忠，始怒终喜。后有继者，实蹈公轨。公亦自信，卒老言事。公之末年，终以节闻。国有蟊贼，当之以身。力言不从，遂致为臣。开门接士，不怨不愤。群枉既消，众屈当伸。有欲援之，同抚我民。公笑称病，誓不复振。凡世之人，有一于是。翘然自名，足以为贵。公有其三，岂不卓伟。位虽显荣，有不尽志。嵩隗之间，颍氵┆之侧。有庐可安，有田可食。顾惟平生，笃志钟律。既成既上，疾亦告革。呜呼！昔我先人，公早知之。白首相欢，事往莫追。轼方在朝，公举谏官。卒以获罪，而无一言。辙来自东，复馆于门。曾患之不恤，而唯义是敦。今其云亡，无复斯人。呜呼哀哉，尚飨。

　　【祭忠献韩公文】

　　维元五年岁次庚午正月二十三日己丑，具官苏辙、具官赵君锡，谨以清酌庶羞之奠，致祭于故某官韩公之灵：辙等游公之门，迹有戚疏。长育成材，公志不殊。譬诸草木，农夫所区。方其播之，匪择瘠腴。既苗且实，物自亟徐。究观厥成，功在于初。公之事君，社稷是为。允有膂力，以执大器。既安且平，物赖其赐。岂惟吾侪，有禄与位。自公云亡，日月遄迈。苍然墓木，过者垂涕。辙与君锡，偕使于辽。驱车往来，实出其郊。顾瞻西山，与公俱高。使事有期，当复于朝。觞豆甚微，怀想则劳。且谒且辞，徘徊奈何？尚飨。

　　【祭侄林文】

　　年月日，从叔以肴酒之奠，致祭于亡侄十六郎之灵：呜呼！小宗之传，五世于是。甚谨而信，孔孝而悌。既冠而孤，方壮而死。何辜于天，至此极也。昔我来东，恃尔于斯。忧乐相知，有无相资。千里故乡，相视忘归，奈何忽焉，去而莫追。王城西原，土厚而温。上尔先君，下尔弟昆。一亩之丘，三人终焉。弱子仅存，始行而言。自今以往，见此而已。予抚予育，曰此汝后。庶几鬼神，怜汝无罪。畀之寿考，以继家事。呜呼哀哉，尚飨。

　　◆代人祭文八首

　　【代李公仪谏议祭张文裕侍郎文】

　　惟公擢秀齐鲁，朴厚忠良。自下升高，勤功四方。操行之坚，老而益强。苍眉皓髯，邦家之光。既谢于朝，偃息帝乡。高风凛然，公卿是望。于何不淑，震悼周行。丧归于东，邦人慨慷。肃之于公，朋好有年。缱绻王事，出入周旋。孰云委化，不告而先。念昔方壮，交游满前。俯仰几何，凋落纷然。富贵寿考，神弗能全。有如公躬，十无一焉。公今安归，来举豆笾。尚飨。

　　【代张公安道祭李宥侍郎文】

　　元丰元年岁次戊午二月丙午朔二十一日丙寅，某官某谨以清酌庶羞之奠，祭于故太子宾客赠工部侍郎李公之灵：世称至治，咸平、景德。士生其间，端良纯一。公进以文，而以德称。不介不随，泊然静深。推以予人，恕而多矜。下御吏民，如恐不胜。晚登朝廷，逡巡自得。独立不竞，浮夸是律。卒引而去，识者叹息。归老睢阳，环堵而终。更三十年，乃葬元丰。世远人亡，谁复知公。反兆东圻，祖奠有时。讯铭考行，则犹可知。没而不亡，虽久何悲。呜呼公乎，今世之师。尚飨。

　　【代南京留守祭永嘉郡夫人马氏文】

　　鹊巢之风，久矣其亡。有德斯潜，亦耀于乡。宜其家人，退食庙堂。寿考而终，令问不忘。有崇其丘，都人所望。某守土于兹，襄事告时。尊德以教，惟吏之宜。生有邑番，没有庙祠。今则不能，念昔行之。致是菲薄，惟愧矣夫。尚飨。

　　【代张公祭蔡子正资政文】

　　呜呼！公材甚长，无适不宜。公气孔坚，勇而敢为。厥初磐桓，亦踬不显。守边四方，锋颖乃见。声闻于朝，遂付兵枢，剔朽锄荒，许之驰驱。有志不从，疾病支离。中道不行，举扶而归。嗟我与公，少年相亲。乡党之游，继以婚姻。我老厌事，求归不能。公敏而强，力罔不任。谓当敷施，慰我友朋。奈何不淑，弃我而先。遣奠有时，涕泗何言。谁实使之，要以问天。呜呼哀哉，尚飨。

　　【代毛筠州祭王观文韶文二首】

　　公学敦诗书，性喜韬略。奋迹儒者，收功戎行。千里开疆，列鼎而食。丰功伟烈，震耀当年。绛纛朱幡，留连列郡。用舍之际，方共慨然。存没之来，孰云止此。子幼方仕，母老在堂。百口有藜藿之尤，十年为梦寐之顷。士夫殒涕，道路兴嗟。某比缀末姻，仍叨属部。笑言未接，涕泣长辞。攀望灵车，寄哀薄奠。伏惟尚飨。嗟人之生，梦幻泡影。短长得失，何实非病。惟公少年，阔略细行。从军西方，睥睨邻境。手探虎穴，足践荒梗。遂开洮岷，归执兵柄。功名赫奕，富贵俄顷。未安西枢，斥就南屏。盘桓武昌，偃息洪井。国方用兵，边鄙未靖。谓当再驾，没齿驰骋。呜呼不淑，一寐不醒。老幼盈前，饣粥谁省。盛衰奄忽，惊怛群听。惟公晚年，自谓见性。死生变化，其已安命。世之不知，奔走吊庆。寄奠一觞，孰为悲哽。尚飨。

　　【代三省祭司马丞相文】

　　呜呼！元丰末命，震惊四方。号令所从，帷幄是望。公来自西，会哭于庭。缙绅咨嗟，复见老成。太任在位，成王在左。曰予，谁恤予祸？白发苍颜，三世之臣。不留相予，孰左右民。公出于道，民聚而呼。皆曰吾父，归欤归欤！公畏莫当，遄返洛师。授之宛丘，实将用之。公之来思，岌然特立。身如槁木，心如金石。时当宅忧，恭默不言。一二卿士，代天斡旋。事棼如丝，众比如栉。治乱之几，间不容发。公身当之，所恃惟诚。吾民苟安，吾君则宁。以顺得天，以信得人。锄去太甚，复其本原。白叟黄童，织妇耕夫。庶几休焉，日月以须。公乘安舆，入见延和。裕民之言，之死靡他。将享合宫，百辟咸事。公病于家，卧不时起。明日当斋，公讣暮闻。天以雨泣，都人酸辛。礼成不贺，人识君意。龙衮蝉冠，遂以往衤遂。公之初来，民执弓矛。逮公永归，既耕且。公虽云亡，其志则存。国有成法，朝有正人。持而守之，有进毋陨。匪以报公，维以报君。天子圣明，神母万年。民不告勤，公志则然。死者复生，信我此言。呜呼哀哉，尚飨。

　　【代三省祭门下韩侍郎曾孙文】

　　惟灵渊源深长，才质纯茂。出从仕籍，有闻绅。苕颖方兴，秀而禾实。宠禄将至，往而莫留。日月有时，出祖于道。尊亲之爱，感念则深。同列增嘻，行路兴叹。精神未泯，来举一觞。呜呼，尚飨。

　　◆祝文十六首

　　【陈州日食祷诸庙文】

　　年月日，具官张刍谨以清酌庶羞之奠，昭告于太昊之神：呜呼！日官底日，实诏天戒。正阳之朔，将有薄食。上心震惧，侧身修德。诞布休命，赦宥多辟。凡在祀典，罔不咸秩。惟神聪明，照鉴诚忱。消复大眚，导迎和气。俾我有邦，享天之衷。民物康阜，以永保神之休无ル。尚飨。

　　【陈述古舍人辞庙文二首】

　　○辞太昊庙

　　某来守是邦，于今未几。恭承嘉惠，即工南服。自初始至，逮兹解去。雨时若，灾疠不起。岂某之能，ム神之功，风俗淳厚，狱讼稀少。岂某之教，ム神之旧。获免罪戾，敢忘大赐！荐诚俎豆，匪以报也。尚飨。

　　○辞孔子庙

　　某奋自诸生，列位近侍。凡出守之地，虽驽不才，所至辄缮其学宫，修其礼物，见其学士大夫，教其子弟。庶几有成，以无忘夫子之业。及来是邦，获再执币爵，以见于廷。慨然顾瞻，思继前志。而诏书来被，移殿南服，将以是月甲子，有事于行。登荐菲薄，惟告不敏。尚飨。

　　【齐州祈雨雪文二首】

　　○祷龙洞

　　惟神出入造化，呼召风云，播洒甘泽，膏润下土。今兹历时不雨，麦不得种。饥馑既至，疫疠将起。守土之吏，知任其忧而不知所为。神能仁爱斯民，又能作为雨雪，以生育万物，是以敢告。苟克有应，嘉雪时降，以宽吏民之忧，敢不有以报也？尚飨。

　　○祷泰山

　　某摄守济南，适丁旱灾。自秋徂冬，迄此春莫，菽粟不登，麦不得种。秋田既耕，种不入土。公私匮竭，食将不继。官吏震惧，并走祠望。精神不格，报不时至，暴风振扬，云合辄解。嗷嗷相视，知殒沟壑。粤兹耆艾，稽首来告：曰维此土，西附岱麓，蒙神之休，常以有年。云兴肤寸，实雨天下。矧伊我邦，而或弃遗？神不遗我，我则不告。是用祗具牲酒，请命有神。吏之不虔，无所逃罪。民知归神，神岂弃之。兹诚不妄，甘雨时至。迨秋有成，民免于死。将戴神之功，展其四支。以永事神无ル。尚飨。

　　【徐州汉高帝庙祈晴文代子瞻】

　　熙宁十年六月癸巳，具官苏某谨以清酌少牢之奠，告于汉高皇帝之神曰：此方之民，以麦为命。今兹岁首，雨雪失候。麦苗病瘁，获不偿种。恃秋有成，庶几无饥。菽粟满野，淫雨为害。丰沛庳下，鞠为潴泽。暑雨方作，晴未可觊。雨之间，死生系之。吏民相视，无所控告。惟神奋自兹土，埽灭强暴。虽宅关辅，实怀故乡。俯仰千岁，遗语犹在。闾里告病，其有不恤。驱除阴云，导迎秋，神实能之。疏放流潦，改种秋稼，民实望之。道民之言，徼神之福，吏实职之。苟克有应，敢忘其报？尚飨。

　　【南京祭神文七首】

