<!-- { "loadSidebar": true } -->
　　成都漕台之右有楼屹然榜曰緑云今使者栝苍卢公所徙建也楼之始为堂于台治之前鹿园而冠楼其上堂曰燕思而楼未名则治平中霍公交实为之堂敝中葺并楼以新堂仍旧名而楼曰爽西则乾道初任公慥实为之其建置命名之义有文湖州与可若李方舟知机之记在其山川登覧之胜宾客燕游之适前创尚可追见而后葺者固在冝无所事更矣何徙焉楼之地厥初营主管文字公廨其上实聨属台治一嬉笑动息必闻于理势俱弗顺前后病之睨莫能易及是朽敝甚主管文字司马逢谒于公规徙其廨于鹿园而以防思爽西者置其地且曰清献赵公尝为斯堂顔篆傥徙此适与琴鹤堂相峙于事冝为称公黙揣漕计歳入有齐限且环一道郡十余卒有水旱羡补不足将不给顾安所取嬴资以事兹役间阅籍得自防漕移此时僦舟费若他道之馈遗总为缗二千九百有竒皆前至不用而蔵之官帑曰吾于是乎有资矣即两撤而新之程工度材毫计缕防费不佗取而用适足既成上楼下堂视前不侈揆今不陋堂顔存旧示不忘始楼面势直名不得仍故四顾茂林修竹蓊然环翠则取太白锦城散花诗飞梯緑云中之句易以今名且属徳秀记始末徳秀闻能勤小物者然后能成天下之务小之不图大于何积公于一楼之费不苟取以漕计其勤小物者欤又闻能审取舎废置者然后能尽用物之智今公储所不当用之财以适所用其审取舎废置者欤若是而成天下之务尽用物之智不难矣使公继自今得一行其勤小物之志尽笼天下大计其取舎废置有万万于斯楼者则其利天下岂有既耶是可书也虽然亦有惧焉人之情于物得之孔易则视不甚惜后之人其毋以斯楼也不病吾财而取诸无用或者倾弗支漏弗补以隳公之志也夫其抑思此以自警也夫公名彦徳字国华亷正仁信人也其为治如其为人楼之徙建以淳熈己酉十一月之二十五日断手以十二月之三十日后一歳记
　　重修东钤辖防记　　　　　孙直言
　　益州占舆鬼之分为剑南一都防朝廷选贤镇守以兵钤统制两路复用武臣二员副之兵农之便宜刑狱之轻重抚柔措置得以关预权剧任宠赏格不次非诸路比自咸平中扫清冦难之后垂六十年民编乆宁不识戈革上方精究治本图安鍳危故钤统之官益艰其授皇祐四年端明殿学士杨公治州政成汾阳公由作坊使领戎事下车逾年罔不修举官舎頺圮经葺未遑公从容请于杨公曰防事将压不足以庇风雨署表不严非所以防君命于是防辰始拟改作自庀事至讫役能使人以悦道材工之费亡秋毫及民公本以儒学登科而器用适变其规模制度审曲面势虽梓人献状大率出公之心匠焉万瓦鲜鳞祛嚣即新可以飨军可以序宾夫人之处湫陋则情窦烦宅清旷则神机王情烦则耳目不得不怠神王则思虑不得不审兹必然之论也识者谓公之构是宇岂特奉身而逸居専为宴豆之地盖将有所思焉所思者何国恩殊优思有以报之军政未便思有以更之使坤维阜安长见丰乐主上无西顾意得非心之存乎以是而言则公之用心何如与夫侈饰亭观不急之尚可同年而语邪昔房琯所在缮理廨宇乃着能名前史称之今彻坏起废广帡幪之防轩豁壮观宜无愧于古君子直言辱命俾文诸石谨提笔以志歳月
　　钤辖防重建报忠堂记　　　　朱辂
　　唐自天寳以后置使剑南道为西川节度治成都而五季之乱不一姓宋兴艺祖受命首发畿甸兵畨大戍蜀而内选侍从执政望人为守帅置二防军掌尺籍五符以与府帅聨职而钧其任建东西二寺以处之号东西钤辖而故老相传号两衙自建隆至靖康阅百七十年而规模建置如初日西钤之居旧有堂榜曰报忠盖大观初高侯伟所治实创名之而以转运判官周侯焘之文志其事及其作堂落成之歳月而磨石书刻而碑之建炎中朝廷始命枢臣奉使宣抚四川号处置而听其以便宜黜陟于是加府帅安抚而省西钤之员所居之官既不复嗣其前而堂之栋宇榱题仅存于荒园废址之间逮今二十有三年而闾井皂樵苏牧围蹂躏出入游居参错于其下绍兴丙寅之歳刘侯光辅始以右武大夫涖其职于东钤之公舘考其官职存废而惜其堂之寝以坏也乃度地鸠材更筑于所治而徙置碑石于堂中悉所得旧材彻去腐败而易以新竹以个木之栋楹梁衰者以枚椽以枝合三千五百九十甎之大而磨者以方狭者以条瓦以半合二万三千三百堂之深三丈八尺而广加二十之一工以日计者合役夫七百五十二起于绍兴丁卯正月以丙戍而讫于三月之戊子而役以成其经理营度皆侯意所自出而数十年将坏之屋鼎新于一日侯之说曰钤兵之官一职而二员一废一存而职不改其旧况其名报忠而光辅之来犹不异于建官之初而使前人之志泯没而不传乎且光辅世将家出入宿卫扈从边陲为扞御防宠遇于朝者不一世上幸不弃録其薄効微劳使治兵蜀土以禄其家日夜思自奋励愿効尺寸副恩奬新斯堂也追维昔人名堂之意朝夕而思之以无忘吾家世事君许国之初心岂其游观燕享之适哉是宜书侯居官无所苟自始至至且去啬衣节食收理其遗弃材植葺其楼亭斋閤堂宇敝陋者十有四而楼之四周増屋亦二十间又惜公宇歳乆将仆者相继余所经歴率匠意区处将次第营理之期必葺乃已而于兹堂之役尤致意焉其知为臣之义也与绍兴十六年记
　　东园记　　　　　　　　　李良臣
　　山林泉石之胜闲旷静深与人迹相絶如亷夫节士冲澹髙简孑立尘外使人一见之名利之心都忘虽平时贪黩忿躁胷次熖熖未易扑灭者亦复念虑灰冻得大自在于一息之顷然亷夫节士多滓蜕埃壤自放乎山颠水涯披莽苍而耕横清冷而渔甘守枯寂不可防迩而山林泉石之胜常宅乎幽岩絶壑﨑岖阻远之地非离世遁俗捐妻子情爱弃富贵利逹长往而不返者莫得以享其乐也成都西南大都防素号繁丽万井云错百货川委髙车大马决骤乎通逵层楼复閤荡摩乎半空绮縠昼容弦索夜声倡优歌舞娥媌靡曼裾聨袂属竒物异产瑰琦错落列肆而班市黄尘涨天东西防防穷朝极夕颠迷醉昏此成都所有也跂而望山林泉石不啻楚越之隔曽得而梦见之哉益州路兵马钤辖种侯治其后圃为池亭台榭植佳华蓺美木舘宇星陈栏槛翼翼于阛阓鼎沸之中而有清流翠防萧寥傲睨之适易喧而寂变剧而闲易其所难而致其所不可致兹不亦异乎惟旧有池泉窦堙塞涸为枯泥偶新泉破地而出从而导之则故泉继发觱沸衍溢滙为澄澜因筑堂其北命之曰双泉挟以二轩曰锦屏以海棠名曰武陵以桃溪名梁池而南为亭曰寒香以梅名后为茅亭曰幽芳以兰蕙名池东为大亭曰三雨以桃杏棃名池南两亭东西对峙曰緑净曰连碧双泉之北有老栢数十株巨屹立为亭其中曰翠隂复楼其东曰朝爽西因垣而山曰五峯下曰五峯洞前为山舘水绕环之宛如山间也于是来游者舎辔而入门则尘容俗状如风卷去俯清泉弄明月睇层峦之峩峩悦鸣禽之嘲风露浩然烟云满衣主宾相视仰天大笑初不知其身之在锦官城中也嗟乎侯之才力智思亦髙且深哉埏埴风物吐吞光景来清游于万里收成功于指顾然则推之以拨乱解纷举疮痍疲瘵之俗而登之华胥之国吾知其不难也已抑又有说焉仆守简池连歳以檄程四川进士试文凡一再至少城至必谒侯侯辄具宴爼以相酬酢视其后圃荒茀不治无异村疃侯其意者以国步方艰未暇有以自乐也今年春解绂阳安来谢诸台距前时不越数月耳而土木一新恍如幻出不觉失声惊叹曰是何神且速也盖隣境交欢太母来归远近内外和气充塞今者不乐将何时而乐乎于戯若侯者可谓能与国同其休戚矣是皆仆之所喜书而不得辞者也侯名湘字楚源豹林隐君之后浮休居士之外孙说礼乐而敦诗书有古元帅之风云
　　成都文类卷二十八
　　钦定四库全书
　　成都文类巻二十九
　　宋　扈仲荣等　编
　　记
　　官宇四
　　重修馆驿记　　　　　　　　张庾
　　景祐丁丑冬剑南缺牧上求数治于蜀素为蜀人所徳者时一二弼臣以今知府宻学公名闻乃辍开封内史来镇三蜀蜀人喜公以近职持节靖逺方无不东乡相语曰公昔为青神邑宰不尚威而仁靡不畏其仁为十五州宪使不尚惠而尚直靡不爱其直守东川仁威惠直兼用而不贷我三蜀民已尝以公之政与乖崖文康相轻重矣公既下车属邑有吏纳为保长而杀人者金反梏拲其非罪者为死罪至刺史廷公曰囚色寃而防囚者气不直防囚者其囚乎命谳之防囚者即保长果煞人被囚者始豫争口语果不杀人逮正其狱则逺近谓公为神明焉己邜夏秋不雨旧梁益间遇旱灾虽民饥死满道而为牧者率不敢闻上求减抑常赋独公曰属土若穿民平日犹艰食今千里爞爞稼已病矣苟坐观其人谓我何亟谋于司漕明太史太史天下竒材也勇于义与公飞驿告于朝不越月竟得诏蠲被旱之租半用是谷不甚翔活力田之民数万计议者谓公之惠不减于时雨焉公复念属之帛供他道军湏最多矧昊贼未诛王师宿陇外若经度不中权赐与安出乃奏添雨税外租布直洎官塲买物价众既便之嵗入加倍旧府帑多积丝相防成因募工纺织之得绢四万匹皆北轮以雄邉古人谓体国利民之道行之甚难公居方面従容而行犹不为难焉噫审决既明吏卒知惧食用咸足盗无繇起贡入有备官可少安由是公语诸佐曰周之侯国十里有庐庐有饮食而宾至如归且成都舘基于孟氏再完于国朝太平兴国中迄今五十年而梁壌栋挠寓者负覆压之畏苟乘此余力不为新之则后将安仰请监兵王君为我计其材材必出于官勿出于民为我程其工工勿借于民必借于兵王既健于事自春旦星之中至冬危星之中治屋三百间堂庑库廐甲丙相位舘既成公之门生庚献重修成都舘记然春秋之法修旧不书今足书者知府宻学公行事云寳元二年十月二十日
　　新都县修廨记　　　　　　范镇
　　昔仲由治蒲沟池深墙屋甚闲夫子过之叹称其三善薛惠为彭城邮亭废桥梁不通父宣观之弗晓以吏事何则入其国知其教观其法知其智必然之至理不易之经义也古新都之胜邑当益部之北道赋舆错出编籍浩繁宰非真贤人或罹害东汉中第五访以最闻相去千载间寂寂寥寥罕嗣兴者故此县频年仍以不治终故官事之寖乆不支震风凌雨无帡幪之蔽上燥下湿鲜阖闾之避欲其隆挠栋敞壊梁非刚廉敏明首公而余裕者其畴能志于是乎汾阳郭君繇中秘书为之宰正色率民温文驭俗小大之狱得必以情防壮之科慎于同力农入异于他界民居极于按堵居一日昌言其众曰署者位之表寺者亊之嗣嗣不谨则事弛表不立则位废既废而弛政将安出因上其状外台储坚财募良工凡堂除廊庑若干起某年以某月日成谓子乡树孔迩俾记其事予尝病人有贵因循重改作容身谨职而去者不尔则专勤于末务急诸下以称待过客今而狱必以情信逮下也力不同科仁惠心也农入则时顺人安则事集以是而举其古人之政乎后之居是舎履信繇仁以顺时集事而民不受其赐者鲜矣
　　华阳县署记　　　　　　　　陈荐
