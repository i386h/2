<!-- { "loadSidebar": true } -->
　　钱生以十年积想，失之当面，帐怏不已。乃详味诗中意思，是言天下将乱，不如归隐。那一年钱生正年三十六岁，又与“若逢四九，返尔林泉”之语相应。即把诗与崔、李求教。崔、李之意不约而同，遂与二子，即日上表辞官，出了春明门，挂冠解绶，一同南归。大学士魏藻德与朝绅光时亨等俱赋诗为赠。时嗣馨已年一十八岁，天资敏慧，矢口成文，极为时辈推重。钱生抵家之后，卜吉行聘，即于是秋，为嗣馨完了伉俪。又以范公与叔父鸣皋俱近八旬，不堪迢隔，乃令白翁夫妇住在苏州，自奉太夫人依旧迁往金陵，离城四十五里，与祖茔相近，地名唤做锦凤村，真个是山明水秀，足称幽居。生乃因山傍水，起造园房一所，备极轮涣之美。但见： 
　　 
　　红楼翠阁，绣闼雕甍。门前五柳摇金，窗外千竿嫩玉。林花春吐，池莲夏开。静坐处，最喜幽禽美舌；客到时，自有美酒盈樽。小桥卧涧，遥通水畔荷亭；深经埋香，转入峰边梅坞。正是谢安旧住乌衣巷，裴度新开绿野堂。 

　　钱生正在修葺书院，忽见许翔卿来望，袖中取出一封书信道：“某近白兰溪返棹，将渡钱塘，遇着一位长者，自称申屠丈，修书一封，着某送上钱爷。”钱生启缄看云： 
　　 
　　自别音容十有七载，予两脚如车轮终年仆仆，复作牛马走耳。闻子三遇良缘，待诏金马，梅山之神（钅监）不爽，而梅花楼一夕酒钱予已效文鱼之酬矣。 
　　兹者天造逢剥，潢池之乱难弥，而煤山之祸已兆。子以老人一言点醒，归隐丘园，甚善甚善！今有真主已出，太平在迩。予亦自兹棲踪海岛，非敢效田横自王，聊布虬髯之故智耳。明年秋杪，吾事方成，子夫妇幸沥酒遥贺。便中附候，申屠丈白。 

　　钱生看罢，喟然叹道：“王室如燬，中原瓦解，吾辈将来尚不知作何结果耳。”是时闯贼李自成虽得了河南一省，然齐鲁之间，犹安然无事。钱生以书意不祥，讳而不言。至明年甲申三月，果有彰义门之变，大行皇帝缢死煤山，始信申屠丈与梅山之语为不妄矣。 
　　自此隐在乡中，捐粟募兵，保障一方，虽经鼎革，天下盗贼蜂起，而钱生保全身家不失，向后多少朱门大厦化为灰烬，那些屠沽儿、卖菜人佣反得满身罗绮。一朝富贵时，来者高入青云，遇退者黄金变色。当此之际，不能无感耳。自后生与范公频至庵中，与心如讲论释典。时贾文华迁至金陵，与许翔卿同为门客。崔、李、陆三子，亦隐在长白山中，与生往来信使不绝。生与三夫人唱和篇什，有《瑟琴集》行于世。每羡乐天为人，故颜其堂曰希白堂，自亦谓希白居士云。 


