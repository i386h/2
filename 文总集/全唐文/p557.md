<!-- { "loadSidebar": true } -->
    藉田之祭，本是王社，承前若祠先农，共是勾龙、后稷。烈山之子，亦谓之农，周弃继之，皆祀为稷。共工之子，后土主名，汤既胜夏，欲迁不可。社稷主祭，惟此二神，祭法所载，祀典皆存。自黄帝以下，羲、农二皇，不列常祀，岂有社稷之祭，上取炎皇？正经典籍，曾无此语；肤浅诸儒，妄为曲说。借如蜡主先啬，郑元云：“若神农，徒见易之揉木，即云若神农耳。如其远推邃古，磨辰在神农前，将为先啬，有何不可？”比郑之谬妄，不寻祭法根源，後儒守株，即以为定。始立社稷祈报，惟祭共工、烈山，神农未报大功，何不远取祈报？即明三皇以上，朴略洪荒，帝王之道，无取为教，魏秦静者，又何知社稷先农，妄分为二？且六宗之义，先儒犹且纷然；六神之言，秦静凭何分析？俗迷谬，殊不可依。岂有一藉田中，置四坛单？先农、王社，同贯异名，固是一种；后稷、勾龙，更无二道：同途分祭，四牢徒费，岂是尔爱其羊？又言汉祀禹神，此义更殊未得。若将禹平水土，其功大于勾龙，成汤革夏社时，何不替勾龙之祀？周弃既将易祀，夏禹岂可独遗？汉德不逮殷汤，祀禹无为谄？後王更为遵用，明其一时谬僻，礼官今欲效僻张禹，无迂乎？前以王社没于先农，欲依祀典正号，今更加两祀，亦恐乖谬增多。退传礼官，更加详度，具依经训，勿据俗儒。
    ☆贾虚己
    虚己，神龙时官左拾遗。
    ○谏封后族疏
    臣闻孔子曰：“唯名与器，不可以假人。”其非李氏而王，自古盟书所弃。今陛下创制谋如，垂范将来，为皇王之令图，子孙之明镜。匡复未几，后族有私，臣虽庸愚，尚知不可，史官执简，必是直书。今万姓禺然，闻一善令，莫不途歌里颂，延颈向风，欣然慕化，日恐不及。陛下柰何行私惠，使樵夫议之？而先朝赠太原王，殷鉴不远，同云生於肤寸，寻木起於蘖栽，诚可惜也！如涣汗已行，惮改成命，臣望请皇后抗表固辞，使天下知宏让之风，彤管著冲谦之德。是则巍巍圣鉴，无得而称。
    ●卷二百三十八
    ☆卢藏用
    藏用字子潜，幽州范阳人。举进士不得调，隐居终南山。长安中徵拜左拾遗。神龙中知制诰，迁中书舍人。景龙中至尚书右丞。先天中，附太平公主配流岭表。会交叛，有捍御劳，改昭州司户参军，迁黔州长史判都督事。未行卒，年五十馀。
    ○为姚大夫请致仕归侍表
    臣某言：臣闻孝於亲者，然後可以忠於君；理於家者，然後可以移於国。臣实妄庸，叨奉明圣，职在枢要，切寄股肱，恩非始图，荣绝流辈，臣之殒身，无以上答。然臣老母今年八十有一，起居渐废，齿发日衰。饮食朝晡，非臣不膳；寝兴侍奉，非臣不欢。臣欲亻黾亻免国朝，则顾复无报；臣欲归养私第，则圣泽不赀：实类羝羊羸角，主同狼跋其尾。去岁陈乞，初沐圣恩，旋承後命，不垂允纳，良由臣孝道衰废，至诚无感，扣心泣血，夙夜无宁。臣自受北征。绵历旬月，慈母衔泣，朝夕倚闾，寝膳不时，重增羸耗，臣子之道，何以为心？陛下圣泽远覃，中外无事，彝伦攸叙，俊盈朝，臣之短才，无所裨补。伏札毁垂矜察，俯遂私恩，许臣告归之请，终臣犬马之养。然後糜躯粉骨，上答天造，奋身虏庭，效命戎幕。臣之万死，不敢为恨，无任愚恳之至。
    ○谏营兴泰宫疏
    臣愚虽不达时变，窃尝读书，见自古帝王之迹众矣。臣闻土阶三尺，茅茨不翦，采椽不斫者，唐尧之德也；卑宫室，菲饮食，尽力於沟洫者，大禹之行也，惜中人十家之产，而罢露台之制者，汉文之明也：并能垂名无穷，为帝皇之烈，岂不以克念徇物，博施济众，以臻於仁恕哉？今陛下崇台邃宇，离宫别馆，亦已多矣，更穷人之力以事土木，臣恐议者以陛下为不忧人、务奉己也。且顷岁已来，虽年颇登，而百姓未有储蓄。陛下西幸东巡，人未休息，土木之役，岁月不空。陛下不因此时施德布化，复广造宫苑，臣恐人未易堪。今左右近臣，多以顺意为忠；朝廷具僚，皆以犯忤为患：至令陛下不知百姓失业，百姓亦不知左右伤陛下之仁也。臣闻忠臣不避死亡之患，以纳君於仁；明主不恶切直之言，以垂名千载。陛下诚能发明恕之制，以劳人为辞，则天下必以陛下为惜人力而苦己也。小臣固陋，不识忌讳，敢冒死上闻，乞下臣此章，与执事者议其可否，则天下幸甚。
    ○答毛杰书
    毛子足下：勤身访道，不毒氛瘴，裹粮鬼门，放荡云海，有足多矣。一昨不遗，猥辱书札，期我遐意，询于道真，数纤惭愧也，仆知之矣。士之生代，则有冥志深蔽，灭倪窒，炼九还以咽气，味三秀以咏言，因将养，蒙全理，不以能鸣夭性，则其上也。义感当途，说动时主，怀全德以自达，裂山河以取贵，又其次也。至於诚信不申，忠孝胥缺，独御魑魅，永投豺虎，无面目以可数，推心膺以问天，斯最下也。仆在壮年，常慕其上，先贞後黩，卒罹忧患，负家为孽，置身於此，何颜复讲道德哉？虽然，少好立言，亟闻长者之说；老而弥笃，犹怜薄暮之晷。加我数年，庶无大过。览庄生鲲鹏之喻，则乾坤龙马之旨可好矣；培风运海，则六九之源无差矣；隳之正气，则洗心藏密有由矣。开卷独得，恬然会真，不知寰宇之寥廓，不知生之与谢，斯亦暖昧所守，何必为是。倘吾人起予，指掌而说，今之隐几，不亦乐乎！道在ㄗ稗，（阙一字）无相阻，曷为区区，过劳按剑也？顷风眩成疾，下泪复厉，力此还答，无所铨次，淹迟（阙一字）期，庶不我责。卢藏用顿首。
    ○右拾遗陈子昂文集序
    昔孔宣父以天纵之才，自卫返鲁，删《诗》、《书》、述《易》道而修《春秋》，数千百年文章粲然可观也。孔子殁二百岁而骚人作，於是婉丽浮侈之法行焉。汉兴二百年，贾谊、马迁为之杰，宪章礼乐，有老成之风；长卿、子云之俦，瑰诡万变，亦奇特之士也。惜其王公大人之言，溺於流辞而不顾。其後班、张、崔、蔡、曹、刘、潘、陆，随波而作，虽大雅不足，其遗风馀烈，尚有典型。宋、齐之末，盖憔悴矣，逶迤陵颓，流靡忘返，至於徐、庾，天之将丧斯文也。後进之士若上官仪者继踵而生，於是风雅之道，扫地尽矣。《易》曰：“物不可以终否，故受之以泰。”道丧五百岁而得陈君。君讳子昂，字伯玉，蜀人也。崛起江汉，虎视函夏，卓立千古，横制波，天下翕然，质文一变。非夫岷、峨之精，巫、庐之灵，则何以生此？故其谏诤之辞，则为政之先也；昭夷之碣，则议论之当也；国殇之文，则大雅之怨也；徐君之议，则刑礼之中也。至於感激顿挫，微显阐幽，庶几见变化之朕，以接乎天人之际者，则《感遇》之篇存焉。观其逸足，方将抟扶摇而陵太清，躐遗风而薄嵩、岱，吾见其进，未见其止。惜乎湮厄当世，道不偶时，委骨巴山，年志俱夭，故其文未极也。呜呼！聪明精粹而沦剥，贪饕桀骜以显荣，天乎天乎，吾殆未知夫天焉，昔尝与余有忘形之契，四海之内，一人而已。良友殁矣，天其丧子！今采其遗文可存者，编而次之，凡十卷。恨不逢作者，不得列於诗人之什，悲夫！故粗论文之变而为之序。至於王霸之才，卓荦之行，则存之别传，以继於终篇云耳。
    ○衡岳十八高僧序
    夫理存於业，理契则业忘；心宅於形，心寂则形胜：岂不以体会机化，通同我人，驰无役有而吻合，出生入死而无际？古之悬解者，怀挟海岳，提挈天地，掌掷千界，身没一丝。前际後际其非动，无去无来而常乐，岂支离其德，孟浪其言哉？盖同体大非，而物不能自物也。则有泳其洪波，志其小行，指元源以骧首，扣幽键而少留，亦能捭阖形神，度越兹数，则衡岳思海之列，可得而称矣。衡岳寺者，梁天监三年立。本名善思，暨陈改为大明，有隋号为衡岳，则衡山之心也。二十八宿，上飞翼、轸之晶；三十六都，下蟠吴、楚之纪。<赤>舒蔚，烁烂炳焕以万殊；松标玉耸，清苍璀错以亿尺。水碧严霜而育粹，云芝伫秀以孕真，幽岫灭氛，绝顶无迹。游其质者，则蘧庐清明；挹其静者，则营魄渊澹。信神明之所栖迟也，故异人接踵，於此焉游。灵迹葳蕤，道风绵邈，自鹫岩西，象教东流，胜躅虽多，宗元或替。至於仗智慧剑，坏烦恼军，理以意传，阶惟神遇者，未有斯美之盛也。然而年代悠邈，故老或遗，真诠缅微，後生何述？有沙门惠日，俗姓庆氏，濮阳人也。息心达道，利见观方，自北徂南，爰憩兹岳。入空寂舍，觉今昔常然；到清凉池，知我人非远，备闻众异，观前修。而山闲朴略，简篇无次，遂覃思翰墨，博采遗风，事无虚美，务存摭实，自思大师凡一十八人，著之於传。藏用早游斯道，颇涉艺文，承日真之恩奖，闻众公之故事，心存目想，若见期人，倘兹理或存，亦旦暮之斯也。遂怀铜秉翰，序其传焉。
    ○析滞论
    藏用常以俗多拘忌，有乖至理，著《析滞论》，以畅其事。词曰：
    客曰：“天道元微，鬼神幽化，圣人所以法象，众庶由其运行。是故大挠造甲子，容成著律历，黄公裁变，元女启谟。八门御时，六神直事，从之者则兵强国富，违之者则辅弱朝危。有同影响，若合符契，先生亦尝闻之乎？”主人曰：“何为其然也？子所谓曲学所习，懦儒（一作昧）所守，徒识偏方之诡说，未究亨衢之通论。盖《易》曰‘先天不违’，传称‘人神之主’。范围不过，三才所以虚中；进退非邪，百王所以无外。故曰‘国之将兴听於人，将亡听於神’。又曰‘祸福无门，唯人所召，人无衅焉，妖不自作。’”由是观之，得失兴亡，并关人事；吉凶悔吝，无涉天时。且皇天无亲，惟德是辅为善者天降之福，不善者天降之殃。高宗修德，桑以变；宋君引过，法星退舍：此天道所以从人者也。古之为政者，刑狱不滥则人寿，赋敛蠲减则人富，法令有恒则国静，赏罚得中则兵强。所以礼者士之所归，赏者士之所死，礼赏不倦，则士争先赴。苟违此途，虽卜时行刑，择日出令，必无成功矣。自季代迁讹，俗多徼幸，竞称怪力，争诵诡言。屈政教而就孤虚，弃信赏而从推步，附会前史，变易旧经，依托空文，以为征验。覆军败将者，则隐秘无闻；偶同幸中者，则共相崇饰。岂惟听之增惑，亦学人自是。呜呼！习俗讹谬，一至此焉。
