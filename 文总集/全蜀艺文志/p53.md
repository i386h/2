<!-- { "loadSidebar": true } -->
　　煇自夷陵抵衡湘有为煇言庐陵有君子曰罗长源智识逺所作路史博达该至恨不一日见之以方问族五羊道当繇吉中心几有星云之快而犹窃患不偶比届庐陵何期忽偶绍介得接公于闉阇之外议论粲发间及路史则方锦囊相随遂获一覩竒袐然后信所谓五帝之佐无不贤三皇之佐无不圣为不虚语实天下之竒作也岂惟如是而已哉公固自谓我朝之文所尚山谷老泉至于东坡少所甚爱然其发论乃有时而相似又何邪煇窃论之公之立言逺过贾谊而叙述则在庄马之间班范而下不论也读封建之论则知先王之制治观封禅之论则悟圣人之遗意稽小弁之説而父子兄弟之情亲知诗之不主于文读甘誓之説而君臣上下之义明知书之不主于事稽微子三仁之论而隠显出处之方立知义理之不浮虚稽吴楚书人之説而尊卑内外之分申知春秋之不褒贬至于祝融论乐之作则直与乐记齐上下所谓西汉文章能以文叙事者优为之矣嗟乎不观论语圣贤之进退无以识三皇五帝之道髙不观路史变故之纷沓无以见三皇五帝之道大使遂行之不惟得管窥瓯举之徒不敢妄述而裘褐谈禅之士亦不敢以诞矣向使汉儒有知伊周非摄之论则无莽卓之祸知大麓非职之説则无曹马之祸若齐梁有此书则佛老不张唐室有此书则藩镇不强五代而有此书则十国不狂靖康而有此书则庙社不墟习而读之固足使乱臣贼子之知惧而可以国家长乆祸乱不作矣实五经之鼓吹而诸子之权衡也窃又评之立萧曹勲业易作罗氏路史难路史之功固不在于禹下煇之孱微无髙衔大具以邀重于人言之有不足信然昔人谓文章自有公议而公亦谓杜甫非诗人识者知公此语则知路史矣丙申六月十五日西蜀费煇序
　　黄帝素问灵枢集注序　　　　史崧
　　昔黄帝作内经十八巻灵枢九巻素问九巻廼其数为世所奉行唯素问耳越人得其一二而述难经皇甫谧次而为甲乙诸家之后悉自此始其间或有得失未可为后世法则谓如南阳活人书称欬逆者哕也谨按灵枢曰经所言节者神气之所逰行出入也非皮肉筋骨也又曰神气者正气也神气之所逰行出入者流注也井荥输经合者本输也举而并之则知相去不啻天壤之异但恨灵枢不传乆矣世莫能究夫为医者在读医书耳读而不能为医者有矣未有不读而能为医者也不读医书又非世业杀人尤毒于挺刃是故古人有言曰为人子而不读医书犹为不孝也仆本庸昧自髫迄壮潜心斯道颇渉其理輙不自揣参对诸书再行校正家藏旧本灵枢九巻共八十一篇增修音释附于巻末勒为二十四巻庶使好生之人开巻易明了无差别除已具状经所属申明外准府指挥依条申达转运司选官详定具书送秘书省国子监今崧専访请名医更乞参详免误将来利益无穷功实有自时绍兴乙亥仲夏望日史崧题
　　二江先生文集序　　　　　　　马涓
　　二江先生者宋公承之也宋氏簪笏蝉聨为蜀着姓成都属邑曰双流者先生所居也左思赋曰带二江之双流故士人以二江先生呼之先生天才絶人结发称奇童比游场屋则隽誉日出逼人一时辈流望其锋却避不敢前闻先生充举首则曰允当无异词既筮仕随牒州县上官歆艶其名争诱以事有盘错肯綮处须先生为决之皆明彻平允朝廷倚办常兼数职囊印座右累累然人悯其贤劳而先生拨遣暇豫未甞失简编笔研吟讽度日常曰世间乐孰与此乐吾将终身焉当元祐六年先生为南省郎涓以晚辈始预宾客之末逮涓从事秦亭而先生持节来于是获从长者游以信宿不见为间濶樽酒雍容毎闻先生片语只句如窥豹一斑甞鼎一脔固愿熟观饫赐而不可但知举警防以惊诧未闻者今先生之殁二十有七年矣始见先生文集玩味寻思欲罢不能盖甞废巻而论之孟子曰源泉混混不舍昼夜盈科而后进放乎四海有本者如是孟子之言固有自然为文者何独不然先生博学而精择者也其学之博犹采薪者之见一芥掇之见青葱拔之故于书无所不读诸子杂説或出入于圣域者犹冀有得于万一其择之精犹齐王之食鸡其蹠须数十鸡而后足其所蕴蓄涵酿汪汪乎胸中殆不发不已故下笔輙不休笔端馺沓落纸者皆可咏咏成文钩章棘句轧轧如抽而后为文也有本者如是岂虚语哉若夫稽徃古之是非究当时之利病上以缝补于廷议下以斟酌于风謡此先生之文见于祖述宪章可以维持吾道者也翰写胸抱形摹物象较重轻于锱铢嫓宫羽于清浊此先生应时之文以靡丽为工者也训诂深严字画奇崛体商周之盘诰追尧舜之碑碣此先生髙古之文以简洁为法者也至于防笑间稗官小説旁捜俯拾附益谈业此又文之余事也渊渊其深浑浑其醇舒徐衍溢而不流激昂蹈厉而不怒逺之则有稽近之则不诬呜呼其文之雄乎自昔论文者晋有陆士衡之説曰石韫玉而山辉水懐珠而川媚后之论文者无以加此观先生之文则君子之所养可知矣唐裴延翰有言文章与政通风俗以文移毎味此语则益知文之有用于世自非小补而先生之文只藏于家第为子孙寳秘阅习而不克大流布于时此平日士论之所惜者今既成集可以传诸无穷故輙叙其梗概庶知音者得以览其详焉凡歌行诗赋时议经义论防表啓书序纪志及襍述总若干首第为十六巻皆先生之子宏父手自编次宏父博达豪迈克嗣家风诗曰惟其有之是以似之后之人欲知先生父子之懿当以是观之先生之捐馆舍也涓甞为其行状以告诸志墓者故先生之世系官爵与其平生出处皆载于墓志副以碑表諡议粲然可攷附于文集之后此不复书
　　王君礼诗文集序　　　　　　杨天恵
　　余家弟元符顷与成都王君同佐宕渠县君于家弟丈人行也家弟以父执事之君家视弟则辈流如也家弟甞论君近世遗直老气鲠固危冠淳古遇不可于意虽敌以上必尽言拄之不以一毫假人人有不受无敢牾傥野唯稍引去以故与世聱牙寡合由宕渠歴资中再不得意輙致其事而归家弟言如此余肃然心惮之去年冬有跨巴马从野僮径造余庭自持刺大言我王某也余惊起迎置右座问何自来君言闻子名乆特来耳余为设薄具留之留信宿别去后若干月命其子奉平生诗文若干篇授余曰将序以为谒余拜受卒业曰君于诗文深矣体裁质实如其为人而慤词强句间足自立读者如若难嘬已乃愔愔有前軰家风味盖学之祖骚而宗选旁出于传记故儿时已自能赋有州里名既而落魄无所就日与羣辈处晚年诗多出白语蕲于晓流俗不以镌琢为工于是君老矣盖未始求人人亦无求之者而独有求于余顾余何足以求哉凡其所知姑识于此
　　代作集府尹石刻序　　　　　　杨天恵
　　公顷繇长安迁尹成都巻燮理之具镇临外屏回经纬之文设饰行台如酾河渠以溉寻咫如峙泰岱以出肤寸以故倡治有余日而赋政无遗功间建羽旄俛同民乐或徙玉帐旁合寳好至于酒酣乐作意气逸发彻饔缓带风味余美辄布善纸临素壁逰戯翰墨之娱以志燕喜之适凡为诗文题纪若干可谓盛也而巨刻细劖光明磊落上与参墟交辉下与云山增重盖公以代言之余流而为文以歌之绪别而为诗又以诗文之衍溢而为书故银钩玉画世多有之而西南特为富于是缙绅耆旧识藻火之为美也过者必肃山只渎鬼仰珪璧之为珎也防之唯谨某窃亦博购而寳蓄之得三十帙将以其一献诸公路仰备览观而取其副藏诸名山以贲子孙焉且某闻之欲考盛徳者必于去焉观之昔者周公去东山而赤舄所履咏歌无射召伯去南国而甘棠所茇爱思不忘人心同然异世脗合今公道徳之光仁义之泽所以被蜀土者与东山南国无异而英词伟绩金石之传所以遗吾人者亦与赤舄甘棠何以异然以星纪数易闰余几更逖瞻岩廊邈在云汉顾某也无文独不能效比兴之末技写父兄之遐思乃徒抚奇踪奉珎笥日与田夫野老杂沓颂叹于玉垒之北此某所以课诵不韪而遗恨亡穷也公开府以某年甲子还朝以某年己巳入禁林升丞弼迈种方隆福禄未央
　　鹤山师友雅言序　　　　　　游侣
　　鹤山公以髙明俊伟之姿刻意于学不肯随声接响蹑陈驾虚如求骊龙之珠必下九渊而亲揽之乃已故其议论穷极根柢多异乎人匪求异人实能得众人之所未得也尚忆嘉定十有四载余方家居公致之潼川郡斋同诸友读易徧攷旧説切磋究之一日言前辈赋雪诗欲为人所未甞道者今观其语亦岂人説所不能道若周濓溪无极太极乃前无古人耳余因及徃歳侍后溪先生先生谓刘侍郎招美劝阅注疏以为不先此而立论恐徒髙明而不实公深然之及公在渠阳大肆其力于经如注疏率三四读且钞成编其是若非博考详説所蓄既厚厥见孔明晚歳披幽抉微掊妄扶正一话之出世竦未闻税君巽父辑为雅言大略可睹然公之再入劝诵金华甞过余语今日进讲至易之泰吾从旁奏内君子外小人固为泰也第在外而心腹是寄不为外在内而情意不亲不为内余击节称叹公亦自得今巽父乃不及记则其胸奇之蕴未暇遍以语人者亦多矣呜呼使天假之年而巽父辈终身左右随闻必録则所以私淑后人者又可胜计哉嘉熙三年十月朔南充游侣序
　　鹤山师友雅言序　　　　　　税与权
　　予登鹤山先生之门盖歴二纪以先生出入中外间七八年或五六年或三四年毎一见则所闻輙一超絶及先生返自南迁起家镇泸予执经从之相携入京登宥府视事洎赐环奉藩以乞梦奠湖海徃来永日清夜瞻前忽后先生非圣之书不读多发先儒所未言昉于甲午夏以浃丁酉春随所得録之反复玩索如入武库如游寳藏如登乔岳以观天下斯所谓仰弥髙而鑚弥坚者呜呼以予四阅寒暑凡所逮闻如此其富则二三子乆相从游而不离左右者又可想而知哉昔甞见先生移书防斋袁侍郎云某于六经名数文义重下顿工的然见古人所志所学歴战国暴秦以后无传焉极于五胡之乱影灭迹絶其间岂无经生学士各随才分有所建立然骛于髙逺者惟欲直指径造以歩歩而行字字而讲者为卑近者则又以区区记诵小小辞章为学问之极功所谓合内外贯精粗者百数十年间始有人讲寻以发汉唐之所未讲又若于实未有所见者勦説雷同为声利计以病吾道方欲通古今为一书使之有志于道者犹可推原寻流而学未能信不敢容易下笔也呜呼先生此志未酬而天夺之矣岂不为千载之恨用备録师言揭诸篇端以着先生之志亦因识吾侪小人后死者之悲有宋嘉熙歳在鹑火辰防大火门人巴郡税与权掩袂书于武林之孤山
　　周易折衷序　　　　　　　　元赵采
