<!-- { "loadSidebar": true } -->
　　判（平）将泥絮从头证，愧比山矾避面呼。（雨香、蔻香皆谓予为弟，是日棱书亦作此称） 
　　不分仙槎来往路，才横银汉便模糊。 

　　瓜期已误又兰期，怊怅空余楚峡思。 
　　肠断不曾真个处，魂销无可奈何时。 
　　春愁香雾迷三里，秋拥情波宕一丝。 
　　妒煞赏心庭院里，几生修得傍璚枝。 

　　娲石谁填色界天，春风深锁误婵娟。 
　　夫容泣露真无那，豆蔻含胎亦可怜。 
　　金屋待看藏碧玉，墨池终盼出青莲。 
　　来朝不乞天孙巧，只为群芳贷聘钱。 

　　赠单芳兰四绝　　子山 
　　此身曾费几生修，花让轻盈柳让柔。 
　　一自听春楼上立，（雨香居也）肥环瘦燕各千秋。 

　　果然吹气静如兰，卷起湘帘月地看。 
　　茶澹酒浓瓜果脆，一窗清话当花餐。 

　　绿杨深处闭疏棂，打桨曾劳几度经。 
　　昨向蓝桥高处望，眼波青胜水波青。 

　　不曾真个也魂销，醉倚银屏听玉箫。 
　　水嫩山青秋色近，斯人端合住南朝。 

　　泛舟过板桥值月仙小病新愈即事为赠　　子鸳 
　　万里桥边路，乘春一放槎。 
　　微吟矜柳絮，薄幸笑桃花。 
　　乡思随云散，歌声趁月斜。 
　　徐娘风韵好，底要觅丹砂。（姬方以药物见属） 
　 
　　买棹白下，重寻旧游，月仙女士已先物化，抚今追昔，为之慨然，漫作二诗以志崔护再来之感　　古春 
　　琉璃易散彩云归，仙馆尘萦白版扉。 
　　凄绝金堂痴燕子，偎人还作一双飞。 
　　青莺肯信便音乖，望断盈盈一水涯。 
　　寻遍花钿何处哭，空余残梦落清淮。 

　　秦淮画舫录跋题 
　　捧花生别三年矣。顷附邮筒，缄其近辑《秦淮画舫录》二册视余。余维秦淮佳丽，甲于虎疁萤苑、金牛湖诸胜。历朝以来，屡见名人诗咏，闻者莫不神移。降自胜国末年，尤为极盛。当四方兵戈纷扰，告警之书，日不暇给，而河上笙歌，尚复喧阗竟夜。甚至社屋已迁，宫车晚出，致身殉难者，了不乏人。二三鼎轴之臣，转事委蛇观望，卒之偕白马来朝。彼北里小女子，如方、李、河东，反次第以奇节表着。于戏！祖宗养士三百年，只图宴乐，无与颠危。徒令后之人眺揽其间，谓天地英灵之气，不钟于朝右之男子，而钟于女闾之妇人，亦可慨也夫！我朝缔造日久，海甸升平。四方人士，来吾郡者，争思寻古迹，证前闻。命棹欹篷，逍遥靡间。而粉白黛绿之辈，因亦出其色艺，以佐文人学士之宴谭。噫，其盛已！捧花生江湖十载，匿迹樊川。偶为载酒之游。必事奚囊之纪。积日累月，汇成是编。虽其著作诗文，早腾骏誉，兹特游戏笔墨，不足为生引重。而窥其纂述之意旨，亦谓此中未尝无人也。所录诸姬，往来迁播，不一其时。余向识者，亦仅十之二三。或有题赠之作，稿已携置行箧，未荷甄取。行将检校一过，缮寄江南，恭俟订正而续刊之。碧云在望，红豆相思，偻指旧游，眷恋曷己。 
　　嘉庆二十二年，岁舍尾箕太一在赤奋若霜月之皇极日，上元马功仪拜题于武康官寺西偏 

　　秦淮画舫录跋 
　　画舫肇于卢陵，湖船沿于樊榭。一则因斋作记，一则在水征名。烟素横飞，工矣未也。生面独开，奇文共赏。居今况昔，断手其谁。捧花生琢钉慧早，抱璧名迟；枕葄之余，殚心述造，固已掷金声而腾纸贾矣。间综平安之游，足志建康之缺。属以秦淮者，五都萍聚，六代花迷。俪胜景于相蓝，寄闲情于大白。扣舷思去，拥楫歌来，恤恤乎思深哉！莲花柳絮，出泥黏泥，桃叶竹枝，团雪散雪。呵听法秀，音媲频伽。要其指归，亦丽则之绪也。懵者或尘杂求之，谓旧院之陈人，樊川之影国，傎夫！ 
　　嘉庆丁丑上元日药谙居士长海谨跋 

　　〖注：■⑴，豖＋尨，都豆切，龙尾也。■⑵，zhèng，巾＋上穴下登。音伥，开张画绘也。■⑶，上髟下屈，jié，与镼同，绣■⑶，半臂羽衣也。■⑷，忄＋奄，音淹，爱也。■⑸，上髟下委，wǒ，■⑸鬌，发貌。■⑹，上罒下离，lí。■⑺，疒内先，xuǎn，同癣。■⑻，巾＋兼，lián，帷也。■⑼，炎＋鸟，音炎，■⑼离，怪鸟。〗 


　　帝城花样　清　蕊珠旧史 

　　雏芳小谱序 
　　盖闻五行之秀，钟于人者为多；百年之中，当其少也最美。况乎国色天香之品，惟牡称丹；鸳文凤藻之义，得雄者艳。眣丽之誉，端有归矣。则有吴会名花，皖江秀品，以南朝之金粉，作北地之胭肢。备子弟数登场，宿谙六引；现妇人身说法，即是三摩。宜乎燕姬赵女，粉黛为之不光；袖子施孙，珠玉所由专美也。然而爱河虽溢，亦当辨别淄渑；花市频经，讵未周知香色。以绮情之深浅，分湘管之等差，厥有数端，所堪缕述。 
　　若夫公子多情，玉郎初嫁，春风省面，恍记三生；夏日相思，难消一昼。我固非伯牙之琴不听，卿亦惟涣之之曲方歌。搴帘则阿堵撩人，入席则醉乡庇我。小腰一捻，三眠软玉之枝；大体双呈，五夜销金之帐。斯固兰因絮果，自有前根；腻粉酥红，亲于凡艳矣。 
　　亦有以爱及爱，无情有情。以我客之结欢，幸彼姝之常聚。酒楼寄兴，曾吟媚子之诗；歌馆闻声，已识念奴之曲。兰蕙原视为清友，蒹葭亦倚于玉人。若此之类，盖亦繁矣。 
　　至于逢场作戏，携榼听莺，我无一面之缘，卿有十分之色。惟众好之必察，亦有技而皆庸。鄂君自美，本无关翠被之情；小玉堪怜，原未识黄衫之客。苟其人可取，亦于我无遗焉。 
　　仆长安作客，梦说春婆；短景怀人，愁深秋士。簪缨未继，怜痴同纨袴之儿；文字无灵，卖赋作金台之序。风怀所寄，月旦斯评。言择其尤，廿四花之品格；遍书合部，一千佛之名经。盖远之仿画舫录之遗规，而近以继燕兰谱之坠绪也。噫！世非无目者，请观曲部班头；我亦个中人，自笑名场傀儡。 

　　帝城花样自序 
　　昔神女魏夫人，隶春工，凡天下草木花片，数之多寡，色之青白红紫，莫不于此赋形焉。王丹麓《看花述异记》述夫人之语曰：“美人是花真身，花是美人小影。以汝惜花，故得见此，缘殊不浅。”余作《辛壬癸甲录》，录五人；《长安看花前记》，记七人；《长安看花记》，记八人；《长安看花后记》，记七人。百花齐放，皇州春色，尽属春官矣。既各为之小传，乃考其大凡，为目录。曰《帝城花样》。他日走马长安者，可以依样求之矣。 

　　帝城花样后序 
　　余作寓公五六年，遂有燕市酒人之目。案头置一簿，日赴歌楼听曲，夜归则书歌曰：某日某部在某园，某人演某剧，大题卷端。及时行乐，排日选之，一时妙选，可按籍而稽。古人有楼罗历，月旦评，殆合而为一焉。既于丙申夏为《长安看花记》，今丁酉二月后，补撰《看花前、后记》，及《辛壬癸甲录》成，合装为一帙。即以此八字冠其首，不忘初志也。痴人说梦，一何可笑。绮语罪过，知难免法秀之诃。然飞鸿踏雪，留此一重爪痕，日下旧闻，正不容阙此外编耳。 

　　书《长安看花前后记》、《辛壬癸甲录》后 
　　道光丙申，春试报罢，余出居保阳。有小伶翠翎，新自京师来，眉目楚楚如画。问其齿曰十五，字曰韵琴，旧隶春台部。曩余在都时，固未之识也。酒半，捧纨扇乞填词。书［柳梢青］一曲付之，曰： 
　　记否相逢，春山画里，春水波中。系马楼台，藏鸦门巷，归燕帘拢。　 
　　好春生怕忽忽，歌扇底、芳心自同。蓝尾杯深，红牙拍紧，沉醉东风。 
　　既而曜灵西匿，华灯遍张，催花传筒，豪饮达旦。酒酣，相与纵论春明门内人物，乘醉捉笔，为《长安看花记》一册授之。 
　　嗟夫，仆年三十矣，万里未归，二毛将及。每念陈同甫“华灯纵博，雕鞍驰射”之语，能不怦怦？唐人王之涣，与高适、王昌龄，旗亭画壁，至双鬟发声，唱“黄河远上白云间”之句，拊掌曰：“田舍奴，我岂妄哉！”诸伶罗拜，尽醉乃罢。此千古美谈也。仆以负俗之累，久作寓公。走马燕台，无过藉彼柔情，销我豪气。而任性疏脱，不自羁检。虽不至如翁叔元，遽遭怡园爆竹炙面，而黄仲则粉墨淋漓，歌哭登场，秀师拈竖槌拂，见诃者屡矣。尝自署大门曰：“南国衣冠，西京轮盖，东山丝竹，北海壶觞。”寻复易之曰：“敢拟蓬莱夸白傅，聊将丝竹慰苍生。”又集宋人句，为楹帖云：“书卷五千谁入室（陆放翁诗），酒徒一半取封侯（刘龙词）。”又集慢词长句云：“仗酒拔清愁，花销英气（姜白石［翠楼吟］）；纵家传白壁，谁铸黄金（张奕山［渡江云］）。”英雄习气，豪杰初心，情见乎词矣。 
　　中秋后，杖策卢龙塞上。边关风月，感慨尤多，《扶风豪士歌》不堪更读，因自榜所居曰“梦侠室”。九月三日，秋窗听雨，用吴谷人学士［高阳台］韵曰： 
　　一朽帘垂，一枝灯翦，如烟如梦光阴。又近重阳，秋痕易上秋襟。角巾已悔浮名误，甚传杯、还劝深深。奈秋声不住如筝，弹破蕉心。　 
　　客船换尽歌楼味，渐微寒斗帐，不耐罗衾。纵逼中年，谁曾惯听秋砧。樱桃记否开奁处，润琴弦、煮梦沉沉。剩今宵笛里霖铃，自谱微吟（时才学《长生殿?闻铃》一曲）。” 
　　安定郡王《侯鲭录》载，魏城君谓东坡曰：“秋月色不如春月色好。”王子霞则谓：“奴所不能歌者，是‘枝上柳绵吹又少，天涯何处无芳草。’坡笑曰：‘我方悲秋，汝又伤春。’”案：毛诗“秋士悲，春女怨”，理固宜然，惟是言者心之声，与境推移。“长笛一声人倚楼”，断非谢镇西着紫罗裤褶，据胡床，临城楼北窗，弹琵琶情态。倘使桓子野闻之，亦当但唤奈何而已。 
