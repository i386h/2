<!-- { "loadSidebar": true } -->
　　国助，妓中之侠者。容虽中人，而豪情逸韵，自足俯视流辈。墨江渔史，尝偕诸友饮乌森酒楼，相与谈快事，各说其所适。渔史曰：“若有一富翁，以数千金赠国助，使彼随意挥霍，而从旁观之，不亦快乎！”皆抚掌。新桥之妓多矣，无清贫出于国助之右者。国助每重情谊而轻货财，薪米屡空，晏如也。人皆嗤其痴，渔史特服其达。呜呼，视黄金如粪土，扶弱排强，是所谓江户霸者之气象也，不期于妓中见之，空谷足音，荆棘梅花哉！ 
　　金春教坊若索静婉女子，则可膺其选者，非小万，必小德也。德，容姿娇丽，情性柔嘉，多情寡言。评其品格，众妓皆不得不立下风矣。德家资颇富，有屋字巍然，埒于豪商巨贾。惟其气体养于平素，绝似良家女子，品格高尚，良有以也。然佻达之客，多以其澹泊无味摈之。德于情人，能守一不趋歧途。即父母不喜其人，百般沮尼，德必百方弥缝之，不以绝其好，盖与寻常轻薄女子异其臭味者欤？其姊曰小滨，亦揭籍售技，然名不及德远矣。 
　　新桥南北，工于弦歌者，仅仅三五名耳，而岛次居其一。其鼓弦奏曲，往往出新手段，与寻常声调不同，听者呼妙。岛次之父，以画为业，年既耳顺，岛次善事之，曲中皆称其孝。然人或云：“岛次亦不免为色界顽仙，目为严谨者，恐属皮相耳。”其或然欤？妹号花吉，近亦揭名教坊，门前车马，颇不冷落云。 
　　墨江渔史曰：“‘婉兮妾兮，总角卯兮。未几见兮，突而弁兮。’余今为玉八三复斯诗焉。”萨贼平之年，渔史有友人饮太田楼座，有一雏姬，纤弱几不胜衣，而善挝鼓。问其齿，曰十二。问其名，曰玉八。今年二月，赴旧友宴会，有一妓明媚秀丽，捧觞而进，顾之，则玉八也。翠袖红裙，云鬟雾鬓，俨然良校书也。渔史不禁骇叹久之，吁卵雏化为彩鸾，毛羽璨璨，使人刮目不暇如是。余发早晚梳雪，亦可知也。玉八为渔史所赏，拔之于稠人之中，声名鹊起。余与梅士共饮于中村酒楼，呼妓侑觞，玉八应召至。初亦不知为谁，梅士告余曰：“此即新桥翘楚玉八也。”谛视久之，神彩溢出，而后信渔史之言不诬。近日见玉八鬓上金钗，插红珊瑚大如鸠卵，称是显官某公所赐云。 
　　玉八既巍然成一大家，继之称凤雏者，福助也。福助小鬟，其齿太稚，固未可入艳谱中。今特纪之，盖有所见也。福助虽幼，有才艺，比诸玉八，有过无不及。其在宴席，击鼓、弄弦、舞蹈、拇战，无一不能。而接宾客，婉言谐语，工于应对，使老妓瞠乎若后。若使福助年至破瓜，则新桥百校书，恐无颜色矣，岂得以乳燕雏莺而忽之哉！ 
　　阿园，原名阿里，森本桥主之女也。少时有国色之名，以美艳鸣都下。若柳桥名妓，如阿金、阿荣者，虽貌冠群芳，亦让一步出羽。豪商秋田者，一见惊为天人，掷千金娶之。伉俪情深，有同胶漆。未几而镜破钗分，相离中道。园之揭籍于平康，已属秋娘迟暮，然娇姿丽色，犹冠柳桥。竖赤帜于粉垒，迩来十阅星霜，芳誉未衰，亦可谓东国之夏姬矣。园富于财，屡赈恤贫人，尝为官所褒赏。然性善嗔喜骂，娇舌如刃，虽豪士侠客，无不辟易。墨江渔史，面长肖丝瓜，园每骂之曰“丝瓜翁”。其骂人之妙概如此。娇嗔艳怒，能使有情才子，魂消肠断，其骂诚不可及。渔史曾有赠阿园诗云： 
　　月旦如今乏定评，多情却怪似无情。 
　　园林霜后春狼藉，笑杀狂花不负名。 
余谓渔史面长，绝似余友李芋仙，宜以文名当代。昔诸葛瑾面似驴，欧阳询面似猴，桑维翰则面长尺余，皆一世俊杰。园之骂渔史，非骂也，殆誉之也欤。 
　　幸吉之温柔贞静，可谓庸中佼佼，铁中铮铮者矣。北里风月中而有是人，亦世所罕觏。墨江渔史，识幸吉巳十更裘葛，初未尝闻其授陈思之枕，而偷韩椽之香也。夫幸吉亦狭斜女子耳，岂无风怀，而使人寻其形迹而不得者，则其谨严慧巧之所致，非耶？诸少年争游柳桥，眷眷于幸吉者颇多，皆不遂志而止。其善守一不渝可知也。顾柳桥之妓，无老无少，一盛一衰，时有转变，独幸吉始终不替，声价十年如一日，有以哉！或有目以“妓中冯道”者。然幸吉善与人交，久而弥庄，目曰“妓中晏婴”则可，比之长乐老，未可为确评也。其艺亦居上等。呜呼，南北绮罗丛里，能与斯人相匹者，果有几人！ 

　　东灜艳谱（下） 
　　锦北柳桥之名妓，以侠着。戊辰干戈之后，二三暮僚，郁不得志，纵酒遣怀，每饮征妓佐酒侑觞。墨江渔史，亦预其列。当时所识，殆数十人，其存于今者，惟锦八一人耳。锦八在昔，娇小而奇捷。饮酒数斗，醉则放言骂人，势不可当。渔史呼之曰“隼姐”，以其小而锐也。尝饮墨江鱼十楼，渔史有爱犬尾而来，渔史畀以肉，众犬皆环视朵颐，然畏渔史不敢动。锦八既醉瞋曰：“何偏也！”手攫盘肉，尽投之众犬，一座皆惊。然锦八志操，亦有过人者也。深川豪商美浓名善，昵锦八，形影不离，竟出重赀，置为小星。后善家道渐衰，其妻妾皆弃之他往，锦八独不去，曰：“旧恩岂可不报乎？”乃复揭籍，售技以养善。善衣食于锦八三五年，竟不知所往。锦八今犹善饮，然醉则太息曰：“妾老矣，无复攫肉之意气也。”渔史为之愀然。 
　　阿清，始名才藏。性温柔而乏才气，名不副其实。乃改曰清，姿容清逸，声调清亮，始称其名。一客狎清日久，竟举一男。而客远去西国，长往不返，雁杳鱼沉，清居家悒郁。近巷有好事汉，自为螺赢，负其子以搂清，清喜从之。桥西有狡儿法螺龟者，好作帮闲，常为好事汉所役使。每见清，缩头耸背，蒲伏捧屐，观者无不嗤笑。吁，若使清长于才，则称之为第一流校书亦可，今殊可惜哉。 
　　以后起一雏妓，名顿噪于柳桥者，小清也。才人豪客，争掷金钱，呼之侑觞，概无虚日。清秉赋孱弱，客春患肺疾几不起。某君为乞良医，才得快复。然其姿性豁达，酒量亦压侪辈。每自偕雏妓数人，游龙山。龙山之背，有一亭，盖仿西京南禅寺之瓢亭而构者也。清酷爱之，每游必饮于此。清自踞上座，众雏环坐而饮，酣歌谈笑，旁若无人。不知者疑为豪娃荡妇，出而游戏者也。而在宾客座中，静婉温柔，如不能言者，抑亦奇矣。清尝曰：“妾若获数千金，贮之腰稿，与小鬟数十辈，遍游南北狭斜，乱掷买豪，何等快活！”听者绝倒。 
　　新桥有与小清同名者，容华绝代，而情致婉约，曲中殆无有及之者。未几，为一名士量珠聘去，旋为嫡室。既而折节读书，从洋人受语学，略通其义。居三年，病瘗没。及葬，大书其柩前曰“某夫人”，执绋送殡者千余人，亦荣矣哉！ 
　　墨江渔史曰：“余落魄江湖，已二十余年矣。其间祸福迭乘，回顾花丛，真如一梦。”丙子下狱之前数日，与家姬饮桥西某楼，情怀凄恻。渔史谓对酌无聊，宜呼一雏妓来奏舞，藉破寂寥。乃招绝娇小鬟至，即清儿也。至命按曲，娉婷窈窕，颇有可观。渔史笑曰：“一朵未开之花，使人他日必有绿叶成阴之感。”迩来经数裘葛，问柳桥妓流之善售者，咸举清儿。清儿芳誉既藉甚，推为章台中翘楚，然娇小犹当年奏舞之时，盖小杜所谓“舞腰纤细掌中轻”者，非耶？ 
　　阿十，本隶新桥籍。以与某妓有隙，乃移家柳桥，芳声震一时。后以有故从人去，旋又为曲中人，声价比前少衰。然风流倜傥之子，欲求潇洒轻妙之人，则南而国助，北而十，当其选矣。十有足疾，自冬逮春，■⑴门谢客。一客谓其家居必不禁无聊，窃窥之，十凭案手缀稗史，孜孜不倦，客大惊。就而请借其书，十笑曰：“妾自写妾之情事，既累数十卷。然是一家私言，何肯示人。”其情痴亦可想也。夫妓能作画工诗歌，尝闻之矣，未闻有作说部者，此亦创事也。 
　　妓有窈窕其容，颀然而长者，名曰阿春。性温厚质悫，久堕花柳场中，不染其风习，其言词丰韵，犹是良家妇女也。揭籍甫二岁，尾藩士人娶以为侧室，举一女。未几，士人获罪自裁。以无抚养资，复出而售技。事亲至孝，闾里多称之。其在宴席时，善待客，谨饬寡言笑，毫不与侪辈争。然性嗜酒，醉则较有豪气，善谈工谑，大醉则逃席而睡。或曰：“阿春不饮时，危坐不动，浑如画图中人，偶为微风所拂耳。”或劝其盍速从良，青春易过，悔莫及焉。春曰：“妾母已亡，父老而善病，妾未可以他适也。”可以知其为人矣。呜呼，事亲抚孤，宛然一贞妇，不图于狭斜中得之，亦奇哉！ 
　　芳辰，住乌森坊，虽容仅中人，而质性温粹。祖母年七十余，事之极孝，裙钗衣带，必禀之得许然后制。祖母秉性古僻，虽在今时，犹当作七十年前观，一衣样则嫌其纤巧，一服色则憎其秾艳。芳辰一一从之，不少乖其意。以是芳辰妆束，与良家女子相似，人笑其不韵，而芳辰从不置一词也。人皆谓之妓流中君子。 
　　宝龄，居板新巷。善歌，以色艺鸣一时。性颇慧敏，在稚幼时，姿容绰约，已压群芳。英人某爱幸之，彼此交好如漆胶，几于一日不见，必寄声相忆。宝龄居恒常言：“自非才人学士，不足与语。如本邦守旧一种人，卖一盼睐与彼，殊为可惜。至如欧客，赡于才华，裕于财货，与之订交，情真意挚，出肺肝相示，此可谓心知已。”以是虽旧相识，亦希招之。遂与英人相爱益密，遽结蚌胎。一切所需，咸仰于英人。临蓐颇艰，特延名医为之看视，保护百方。既产，英人来视，以黑发致疑种异，谓是寄豭所生。辨析万端，终不可解。宝龄因忿成忧，因忧成郁，未逮一月，玉陨香消。说者谓宝龄徒以慕开化人，以性命为孤注，斯亦无足惜也已。 
　　歌妓瑶儿，住日吉坊。性温质粹，孝行素至。其父母亦非烟花队里人，待客以诚信相接，非所取纤芥不私，有可予丝毫无吝。理发梳髻，皆出其母手，不另延他媪。或不能作时世妆，弗惬瑶儿意，亦惟和颜致词，绝不效世间女儿，动以悍词忤母也。其母尝携瑶儿游近乡，有一老书生僦居其楼上。一家待之，无异亲戚，自浣衣调食，以至进盥敛衾，视之维谨。初无德色，谢以货币，辞不受。逮瑶儿归，某卜居他所。虑其新移，无所备，赠以薪菜，虑周意密。某谓此虽良家所希有，以故住京十年，往来若姻串云。 
　　阿菊，居二州桥东。虽非有倾国之色，绝世之技，以纤纤女手之力，大营巨阁高楼于墨水之西，扁曰“有明楼”。“有明”之名，顿播都内，豪士冶郎，无不买醉于此楼者。其侠气妙才，亦自可取。虽有所倚赖而成，然非寻常折腰妓所可企及也。 
