<!-- { "loadSidebar": true } -->
　　圣恩所以减天下死罪使戍边者，欲实疆境而重人命也。去死就生，与老弱复相见，莫不欢喜。自丙子以来，犯罪者甚多，应入重论今。已牢狱者，蒙更生之恩也；而始被执录者，独受大辟之刑，示不均也。《书》曰：「王道荡荡，无偏无党。」均大恩以令民。（袁宏《后汉纪》十二）
　　圣恩所以减死罪使戍边者，重人命也。今死罪亡命也无虑万人，又自赦以来，捕得甚众，而诏令不及，皆当重论。伏惟天恩，莫不荡宥，死罪以下，并蒙更生。而亡命捕得，独不沾泽。臣以为赦前犯死罪而系在赦后者，可皆勿笞，诣金城，以全人命，有益于边。（《后汉·郭躬传》）
　　◎周纡
　　纡，字文通，下邳徐人。少为廷尉史。永平中，补南行唐长，迁博平令，拜齐相，复左转博平令。建初中，为勃海太守，免。起为郎，再迁召陵侯相，征拜洛阳令，免。后为御史中丞。和帝初，免。复征为御史中丞，迁司隶校尉，左转骑都尉，迁将作匠，卒官。
　　◇上疏劾窦瑰
　　臣闻臧文仲之事君也，见有礼于君者，事之如孝子之养父母；见无礼于君者，诛之如鹰之逐鸟雀。案夏阳侯瑰，本出轻薄，志在邪辟，学无经术，而妄构讲舍，外招儒徒，实会奸桀。轻忽天威，侮慢王室，又造作巡狩封禅之书，惑众不道，当伏诛戮，而主者营私，不为国计。夫涓流虽寡，浸成江河；爝火虽微，卒能燎野。履霜有渐，可不惩革？宜寻吕产专窃之乱，永惟王莽篡逆之祸，上安社稷之计，下解万夫之惑。（《后汉·酷吏周纡传》）
　　◎乐恢
　　恢，字伯奇，京兆长陵人。初仕郡，署户曹史，坐事抵罪，后复为功曹。永平中，辟司空牟融府，又辟司空第五伦府，皆不就。后征拜议郎。和帝时，为尚书仆射拜骑都尉，辞疾归。窦宪使州郡迫胁之，仰药死。
　　◇上疏言诸窦
　　臣闻百王之失，咸以阴盛凌阳，而权移于下。大臣专朝，而势去公室。未有群德休明，而臣下窥窬；主一其柄，而社稷倾危者。伏念先帝圣德未永，蚤弃万国。陛下富于春秋，纂承大业。今诸舅执政，外戚盈朝，非所以宁王室、示天下也。经曰：「天地乖互，则众物大伤。君臣失序，则万民受殃。」政失不救，其极不测。当今所急，上宜以义自割，下宜以谦自引。四舅可长保爵土之荣，皇太后永无惭负宗庙之忧，诚策之上者也。（袁宏《后汉纪》十三，《后汉·乐恢传》，各有删节，今合录之。）
　　◇上书谏征匈奴（永元元年）
　　《春秋》之义，王者不理夷狄。得其地不可垦发，得其人无益于政，故明王之于夷狄，羁縻而已。孔子曰：「元人不服，则修文德以来之。」以汉之盛，不务修舜、禹、周公之德，而无故兴干戈，动兵革，以求无用之物，臣诚惑之。（《后汉·乐恢传》注引《东观记》）
　　◇拜骑都尉上书辞谢
　　仍受厚恩，无以报效。夫政在大夫，孔子所疾；世卿持权，《春秋》以戒。圣人恳恻，不虚言也。近世外戚富贵，必有骄溢之败。今陛下思慕山陵，未遑政事；诸舅宠盛，权行四方。若不能自损，诛罚必加。臣寿命垂尽，临死竭愚，惟蒙留神。（《后汉·乐恢传》）
　　◇答颍川杜安书
　　干主求禄，非平生操也。（袁宏《后汉纪》十三）
　　◎孔丰
　　丰，字子丰，太常孔臧之后。永平中，辟司空府，以高第拜侍御史。建初中，转黄门侍郎，典东观事。
　　◇建初元年大旱上疏
　　臣闻为不善而灾报，得其应也。为善而灾至，遭时运也。陛下即位日新（《续汉志》注补作「浅」），视民如伤，而不幸耗旱，时运之会尔，非政教之所致也。昔成汤遭旱，因自责，省畋散积，减御损膳，而大有年。意者陛下未为成汤之事焉。（《孔丛子·连丛上》，又见《续汉·五行志一》注补）
　　◎孔僖
　　僖，字仲和，丰子。建初中，为兰台令史。元和中，拜郎中，赐褒成侯，使校书东观，出为临晋令。
　　◇上书自讼
　　臣之愚意，以为凡言诽谤者，谓实无此事，而虚加诬之也。至如孝武皇帝，政之美恶，显在汉中，坦如日月。是为直说书传实事，非虚谤也。夫帝者为善则天下之善咸归焉；其不善则天下之恶亦萃焉。斯皆有以致之，故不可以诛于人也。且陛下即位以来，政教未过，而德泽有加，天下所具（袁宏《纪》作「见」）也，臣等独何讥刺哉？假使所非实是，则固应悛改；傥其不当，亦宜含容，又何罪焉？陛下不推原大数，深自为计，徒肆私忿，以快其意。臣等戮，死即死耳，顾天下之人，必回心易虑，以此事窥陛下心。自今以后，苟见不可之事，终莫复言者矣。臣之所以不爱其死，犹敢极言者，诚为陛下深惜此大业。陛下若不自惜此大业，陛下若不自惜，则臣何赖焉？齐桓公亲扬其先君之恶，以唱管仲，然后群臣得尽其心。今陛下乃欲以十世之武帝，远讳实事，岂不与桓公异哉？臣恐有司卒然见构，衔恨蒙枉，不得自叙，使后世论者，擅以陛下有所方比，宁可复使子孙追掩之乎？谨诣阙伏待重诛。（《后汉·孔僖传》）
　　◎孔季彦
　　季彦，僖第二子。安帝时，举孝廉，不就。
　　◇雨雹对
　　此皆阴乘阳之征也。今贵臣擅权，母后党盛，陛下宜修圣德，虑此二者（已上《后汉·孔僖传》）而已。夫物之相感，必以类推，其甚者必有山崩地震，乖气相因，其事不可尽论。往者延平中邓后称制，而东垣巨屋山大崩，声动安邑，即前事之验者。（《孔丛子·连丛下》）

卷三十二
◎陈宠
　　宠，字昭公，沛国氵交人，尚书陈咸曾孙。永平中，为州郡吏，辟司徒鲍昱府，三迁。章帝初，为尚书。和帝初，出为太山太守，转广汉太守，擢为大司农，拜廷尉，复为尚书，迁太鸿胪。永元十六年，代徐防为司空。
　　◇省刑疏
　　臣闻先王之政，赏不僭，刑不滥，与其不得已，宁僭不滥。故唐尧著典曰：「流宥五刑，眚灾肆赦。」帝舜命皋陶，以「五宅三居，惟明克允」。文王重《易》六爻，而列重棘之听。周公作《立政》，戒成王「勿误乎庶狱」。伯夷之典，「惟敬五刑，以成三德」。由此言之，圣贤之政，以刑罚为首（袁宏《纪》作「必以刑罚为首。咨叹相戒者，重刑之至也」）。往者断狱严明，所以威惩奸慝，奸慝既平，必宜济之以宽。陛下即位，率由此义，数诏群僚，弘崇晏晏。而有司执事，未悉奉承，典刑用法，犹尚深刻。断狱者急于格酷烈之痛，执宪者烦于诋斯放滥之文，违本离实，棰楚为奸，或因公行私，逞纵威福。夫为政犹张琴瑟，大弦急者小弦绝。故子贡非臧孙之猛法，而美郑乔之仁政。《诗》云：「不刚不柔，布政优优。」方今圣德充塞，假于上下，宜因其时，隆先王之道，荡涤烦苛之法。轻薄棰楚，以济群生；全广至德，以奉天心。（《后汉·陈宠传》，又见袁宏《后汉纪》十一，《晋书·刑法志》，《通典》一百七十）
　　◇奏驳贾宗断狱尽三冬议
　　夫冬至之节，阳气始萌，故十一月有兰、射干、芸、荔之应。《时令》曰：「诸生荡，安形体。」天以为正，周以为春。十二月阳气上通，雉ず鸡乳，地以为正，殷以为春。十三月阳气已至，天地已交，万物皆出，蛰虫始振，人以为正，夏以为春。三微成著，以通三统。周以天元，殷以地元，夏以人元。若以此时行刑，则殷、周岁首皆当流血，不合人心，不稽天意。《月令》曰：「孟冬之月，趣狱刑，无留罪。」明大刑毕在立冬也。又：「仲冬之月，身欲宁，事欲静。」若以降威怒，不可谓宁；若以行大刑，不可谓静。议者咸曰：「旱之所由，咎在改律。」臣以为殷、周断狱，不以谓宁；若以行大刑，不可谓静。议者咸曰：「旱之所由，咎在改律。』臣以为殷、周断狱，不以三微，而化致康平，无有灾害。自元和以前，皆用三冬，而水旱之异，往往为患。由此言之，灾害自为它应，不以改律。奉为虐政，四时行刑，圣汉初兴，改从简易。萧何草律，季秋论囚，俱避立春之月，而不计天地之正，二王之春，实颇有违。陛下探幽析微，允执其中，革百载之失，建永年之功，上有迎承之敬，下有奉微之惠，稽《春秋》之文，当《月令》之意，圣功美业，不宜中疑。（《后汉·陈宠传》，《通典》一百六十六）
　　◇奏请删除律令
　　臣闻礼经三百，威仪三千，故《甫刑》大辟二百，五刑之属三千。礼之所去，刑之所取，失礼则入刑，相为表里者也。今律令，犯罪应死刑者六百一十，耐罪千六百九十八，赎罪以下二千六百八十一，溢于《甫刑》者千九百八十九，其四百一十大辟，千五百七耐罪，七十九赎罪。《春秋保乾图》曰：「王者三百年一蠲法。」汉兴以来三百二年，宪令稍增，科条无限。又律有三家，说各驳异，刑法繁多。宜令三公、廷尉平定律令，应经合义可施行者，大辟二百，耐罪、赎罪二千八百，合为三千，与礼相应。其余千九百八十九事，悉可删除，使万民改易视听，以成大化，致刑措之美，俾传之无穷。（《后汉·陈宠传》，《晋书·刑法志》，《通典》一百七十）
　　◎陈忠
　　忠，字伯始，宠子。永初中，辟司徒府，三迁廷尉正。元初中，擢拜尚书。安帝亲政，转仆射，迁尚书令。延光三年，拜司隶校尉。明年，出为江夏太守，复留拜尚书令。
　　◇荐刘恺疏（永初元年）
　　臣闻三公上则台阶，下象山岳，股肱元首，鼎足居职，协和阴阳，调训五品，考功量才，以序庶僚，遭烈风不迷，遇迅雨不惑，位莫重焉。而今上司缺职，未议其人。臣窃差次诸卿，考合众议，咸称太常朱伥、少府荀迁。臣父宠，前忝司空，伥、迁并为掾属，具知其能。伥能说经书，而用心褊狭，迁严毅刚直，而薄于艺文。伏见前司徒刘恺，沈重渊懿，道德博备，克让爵士，致祚弱弟，躬浮云之志，兼浩然之气，频历二司，举动得礼。以疾致仕，侧身里巷，处约思纯，进退有度，百僚景式，海内归怀。往者孔光、师丹，近世邓彪、张，皆去宰相，复序上司。诚宜简练卓异，以厌众望。（《后汉·刘恺传》）
　　◇清盗源疏
