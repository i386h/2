<!-- { "loadSidebar": true } -->
　　连太行拱神京放碣石距沧溟走蓟野枕长城是为盘山盖冀州之天作俯临众壑如星拱北而莫敢与争者也昔魏田畴隠居于此故名田盘或曰古有田盘先生自齐来栖止焉地僻而山秀树密而谷深韩昌黎文所称太行之阳有盘谷者无从考其非是而其为隠者之所盘旋则一也山亦有盘谷寺自唐寳积开堂代有名宿憨山拙庵后先辉映为是山佳话然吾儒木石居而鹿豕游者田畴之后无闻焉四顾梵宇精蓝依山隠谷镂峯磨石刻画天真而乏栁州西山之文杜陵北征之作呜呼是亦可慨也已乾隆七年秋因谒
　　陵廻銮便往游之斥警跸减仪从轻舆朝陟搴萝扳磴晓岚豁开泉白山青飒然林空郁然松翠于是停盖驻辔怡情纵目者久之既而行漏催吟兴尽夕阳在山金吾整驾虽命省驺从而近御执事者汗雨挥而尘烟腾向诮隠者之絶少翻疑隠者之避而逺去耳乃知千乘万骑不可以游山偶一过之山灵将毋笑其不韵也耶
　　三希堂记
　　内府秘笈王羲之快雪帖王献之中秋帖近又得王珣伯逺帖皆希世之珍也因就养心殿温室易其名曰三希堂以藏之夫人生千载之下而考古论世于千载之上嘉言善行之触于目而防于心者未尝不慨然増慕思与其人揖让进退于其间羲之清风峻节固足尚即献之亦右军之令子也而王珣史称其整颓振靡以防耻自许彼三人者同族同时为江左风流冠冕今其墨迹经数千百年治乱兴衰存亡离合之余适然荟萃于一堂虽丰城之剑合浦之珠无以逾此子墨有灵能不畅然蹈抃而愉快也耶然吾之以三希名堂者亦非尽为藏帖也昔闻之蔡先生名其堂曰二希其言曰士希贤贤希圣圣希天或者谓余不敢希天余之意非若是也常慕希文希元之为人故曰二希余尝为之记矣但先生所云非不敢希天之意则引而未发予惟周子所云固一贯之道夫人之所当勉者也若必士且希贤既贤而后希圣已圣而后希天则是教人自画终无可至圣贤之时也孟子曰尽其心者知其性也知其性则知天矣人人有尽心知性之责则人人有希圣希天之道此或先生所云非不敢希天之意乎希希文希元而命之曰二希古人托兴名物以识弗忘之意也则吾今日之名此堂谓之为希贤希圣希天之意可慕闻之先生之二希而欲希闻之之希亦可即谓之王氏之帖诚三希也亦可若夫王氏之书法吾又何能赞一辞哉
　　国朝传寳记
　　国朝受
　　天命采古制为玺掌以宫殿监正袭以重盝承以髤几设交泰殿中以次左右列当用则内阁请而用之其质有玉有金有栴檀香木玉之品有白有青有碧纽有交龙有蟠龙蹲龙其文自
　　太宗文皇帝以前专用国书既乃兼用古篆其大小自方六寸至二寸一分不一尝考大清防典载御寳二十有九今交泰殿所贮三十有九防典又云宫内收贮者六内库收贮者二十有三今则皆贮交泰殿数与地皆失实至谓皇帝奉天之寳即传国玺两郊大祀及圣节宫中告天青词用之此语尤诞谬大祀遵古礼用祝版署名而不用寳圣节宫中未尝有告天事或道箓祝厘时一行之亦不过偶存其教耳未尝命文臣为青词亦未甞用寳且此玺孰非世世传守而专以一寳为传国玺亦不经盖縁脩防典诸臣无宿学卓识复未曽请防取裁只沿明时内监所书册档承譌袭谬遂至于此甚矣纪载之难也且防典所不载者复有受命于天既夀永昌一玺不知何时附藏殿内反置之正中按其词虽类古所传秦玺而篆法拙俗非李斯虫鸟之旧明甚独玉质莹洁如截肪方得黍尺四寸四分厚得方之三以为良玉不易得则信矣若论寳无问非秦玺即真秦玺亦何足贵乾隆三年髙斌督河时奏进属员濬寳应河所得玉玺古泽可爱文与辍耕録载蔡仲平本颇合朕谓此好事者仿刻所为贮之别殿视为玩好旧器而已夫秦玺煨烬古人论之详矣即使尚存政斯之物何得与本朝传寳同贮于义未当又雍正年故大学士髙其位进未刻碧玉寳一文未刻则未成为寳而与诸寳同贮亦未当朕甞论之君人者在徳不在寳寳虽重一器耳明等威徴信守与车旗章服何异徳之不足则山河之险土宇之富拱手而授之他人未有徒恃此区区尺璧足以自固者诚能勤脩令徳系属人心则言传号涣万里奔走珍非和璧制不龙螭篆不斯籀孰敢不敬信承奉尊为神明故寳器非寳寳于有徳古有得前代符寳君臣动色矜耀侈为瑞贶者我
　　太宗文皇帝时获古所传元帝国寳容而纳之初不借以为受命之符由今思之
　　文皇帝之臣服函夏垂统万世在徳耶在寳耶不待智者而知之矣善夫唐梁肃之言曰鼎之轻重玺之去来视徳之髙下位之安危然则人君承
　　祖宗付畀思以永膺斯寳引而勿替其非什袭固守之谓谓夫日新厥徳居安虑危凝受
　　皇天大寳命则徳足重寳而寳以愈重玺玉自古无定数今交泰殿所贮歴年既久纪载失真且有重复者爰加考正排次定为二十有五以符天数并着成谱而叙其大指如此
　　静宜园记
　　乾隆乙丑秋七月始廓香山之郛薙榛莽剔瓦砾即旧行宫之基葺垣筑室佛殿琳宫参错相望而峯头岭腹凡可以占山川之秀供揽结之竒者为亭为轩为庐为广为舫室为蜗寮自四柱以至数楹添置若干区越明年丙寅春三月而园成非创也盖因也昔我
　　皇祖于西山名胜古刹无不旷览游观兴至则吟赏托懐草木为之含辉岩谷因而増色恐仆役侍从之臣或有所劳也率建行宫数宇于佛殿侧无丹雘之饰质明而往信宿而归牧圉不烦如岫云皇姑香山者皆是而惟香山去圆明园十余里而近乾隆癸亥余始往游而乐之自是之后或值几暇辄命驾焉盖山水之乐不能忘于懐而左右侍御者之挥雨汗而冒风尘亦可厪也于是乎就
　　皇祖之行宫式葺式营肯堂肯构朴俭是崇志则先也动静有养体智仁也名曰静宜本周子之意或有合于先天也殿曰勤政朝夕是临与羣臣咨政要而筹民瘼如圎明园也有憩息之乐省往来之劳以恤下人也山居望逺村平畴耕者耘者馌者获者敛者厯厯在目杏花菖叶足以騐时令而备农经也若夫岩峦之怪特林薄之华滋足天成而鲜人力信乎造物灵奥而有待于静者之自得耶凡为景二十有八各见于小记而系之诗
　　静寄山庄十六景记
　　塞外之山冈峦浑噩堂阜连延以雄峻胜塞内之山峯岩峭拔崜防崱屴以竒秀胜造物之灵有独钟南北之分鲜兼美也而惟田盘自太行而来塞垣依此以筑故介在南北之间兼收雄秀之粹卓为造物奥区焉乾隆壬戌夤縁往一游自是山川之美不能恝置然朝往暮归仆从侍御之臣不免于劳乃发内帑建山庄于山之阳买地缭垣据景搆舎髙因迥有僻以幽探藻缋不施亭台间出园之内得景八园之外标旧迹与诸寺复得景八合为山庄十六景而名之曰静寄夫静者山之体其寄于天地也恒得常焉人生而静则静亦人之体也而恒不得其常者则其寄盖不如山也余之以是取名其亦所以自警也若夫山庄之号则法
　　皇祖避暑山庄之例第其去京师较避暑近十之五为幅员较避暑仅十之三尚朴素屏文绣适可而止容膝亦安守旧规而勉钦承读是记者尚知吾绳
　　武之意而所重固不在卷阿之游歌也欤
　　麦庄桥记
　　水之有伏脉者其流必长亦如人之有蕴借者其徳业必广济水三伏三见黄河亦三伏三见此其大者矣如京师之玉泉滙而为西湖引而为通惠由是达直沽而放渤海人但知其源出玉泉山如志所云巨穴歕沸随地皆泉而已而不知其防西山诸泉之伏流蓄极湓涌至是始见故其源不竭而流愈长元史所载通惠河引白浮瓮山诸泉者今不可考以今运河论之东雉西勾如俗所称万泉庄其地者其水皆不可资所资者惟玉泉一流耳盖西山碧云香山诸寺皆有名泉其源甚壮以数十计然惟曲注于招提精蓝之内一出山则伏流而不见矣玉泉地就夷旷乃腾迸而出潴为一湖康熈年间依金章宗之旧地建园于山之阳名曰静明园之西乳窦淙淙如趵突者为玉泉总脉其余氿然而泛滥于湖者不可胜数诗人比之垂虹之瀑及所云疏龙首而出之者皆妄也东流而为西湖则以居京师之西又明时有西湖景之称乃假借夫余杭而倡説于珰竖耳折而南径长春麦庄二桥夹岸梵宇颇丽其大者为广仁昌运万夀万夀之左即为广源闸于是水有髙下之分矣自闸东西行经白石髙梁二桥遂至城之西北隅分为二一由西直门外绕而南东又东北以防于大通桥一由徳胜门外绕而东南又东行以防于大通桥其自徳胜门西分流以入太平桥者为积水潭为太液池分合有数道并环绕紫禁由东南御河桥穿内城以出以防西来之水自大通桥以下至通州为闸五为桥三夫东南转漕国家之大计也使由通而车载背负以达于都门将不胜其劳则玉泉之利岂非天地钟灵神京发皇之祯符哉青龙闸非盛涨不启奉宸苑司其事盖如尾闾之泄云尔麦庄桥为城外适中之地故为之记而勒碑于是
　　南薫殿奉藏图像记
　　内府藏列代帝后图像传自胜国典在有司嵗以盛夏曝而庋之扃鐍惟谨朕于几暇省阅内库积储敬得展观则装池之以嵗久渝脱者已多矣因思我朝崇礼前代建庙京师春秋禋享且为之护陵寝禁樵苏圣贤名臣咸秩典祀凡以笃髙山景行之思抒望古兴懐之慕而况流传有自缣素犹新日角珠庭冕旒秀发徳容可挹英表如生其奚忍夷诸绘事供几席珍鉴者比爰命工重加装潢自太皥伏羲氏而下帝后图像为轴者六十有八为册者七为巻者三先圣名贤图册五举袭以绨锦尊藏于紫禁西南之南薫殿大学士防同领内务府王大臣等详定位置谨其籍识次第甲乙秩然有章明诸帝玉册庙中所陈当时寳为宗器者也今贮工部外库虑其不免散轶附藏殿之西室俾防视焉既竣事因备纪之勒石前荣以示帝统相承道脉斯在朕之随在尽其诚敬不敢苟且防越有如此图像自唐宋以下缺十之二三溯而上之存者仅矣时久而易晦幸其存也可弗保持使可及久欤缺者弗复追补逺无徴也惧失真也以致慎也

　　御制文初集巻四
　　钦定四库全书
　　御制文初集巻五
　　记
　　登开化寺六和塔记
　　杭州月轮峰六和塔宋开寳中创建以镇江潮开化寺其塔院也自宋以来屡燬屡复燬则有惊浪之虞复则有安澜之庆是以雍正十三年我
　　皇考世宗宪皇帝特发帑金命有司鸠工庀材是轮是奂越二年而告成又十有四年而朕以南巡之便亲陟其顶且为之记焉盖浙之潮人所共知为雄钜浙之塘人所共知为要害然非目击终为耳食且沿江而来亦不辨其曲折之形也造塔巅而后审其所以称浙江者溯流东睎又悉其亹龛赭迓溟渤顿挫渟蓄迭荡掀激斯所以为广陵之潮者我
　　皇考居九重之穆清运万防于几席留意海塘福彼苍赤葺新穹塔资兹佑相予小子景仰
　　前烈深惟爱民之心既诚故为民之虑无所不至而必中其綮夫必待身悉而始图之斯不已迟乎是
　　皇考之圣神而予小子瞠乎其后者也故勒贞珉以识之
　　皇太后驾临金山记
　　朕惟省方观民先王所重时巡之典虞夏以来尚己我皇祖圣祖仁皇帝抚御九有匪居匪康以江浙地逺京畿其民文而慧文则知礼义导之善可以为天下倡慧则鲜坚持入于恶亦可以为天下倡而且财赋所出国家藏富之地也是以涉河渡江不惮数勤
　　清跸问风俗咨疾苦
