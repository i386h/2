<!-- { "loadSidebar": true } -->
　　赐左奉议郎试尚书吏部侍郎兼侍讲兼权直学士院陈与义乞除一小郡或宫观差遣并不允诏
　　勅与义省所奏陈乞事具悉朕闵劳多虞事皆草创而铨选之法坏比命有司裒辑科条聚为成书庶防遵行稍有定制但今舆图半没仕路犹广衣冠流离失职者众而州县之员有限不足以充其求乃至逆用数年之缺先者未至已复掲牓而待其后矣茍于是中尚容奸幸则可乎轸于朕怀申饬宪禁方頼卿等革兹弊源而遽求罢去岂朕所望如卿才能学识盖一时之选惟悉乃心勤乃职使吏不得用法而士无谤言朕复何虑所请宜不允故兹诏示想宜知悉
　　赐左奉议郎试尚书吏部侍郎兼侍讲陈与义乞除一在外宫观不允诏
　　勅与义省所奏乞除一在外宫观差遣事具悉朕建立邦国于剥乱陵夷之后号召人材于流离解散之余有徳于兹将収其用夫岂无故而遐弃之卿以硕学懿文宏材赡智来从孤逺越置近严纶阁摛辞识王言之体天官典选得士誉之公方观厥成克副朕志遽以疾谂欲轻去朝何嫌何疑而为计出此姑安乃职毋复多言所请宜不允故兹诏示想宜知悉
　　赐吏部侍郎兼直学士院兼侍讲陈与义乞除一在外宫观差遣不允诏
　　勅与义省所奏乞除一在外宫观差遣事具悉朕惟铨衡人物必有清通之才劝讲经帷必有鸿博之学发挥帝制必有典雅之文夫然后称卿以时望登于从班兼兹三长获为朕用矧其辞章为后来之冠议论合当世之宜求之在庭几见其比人才难得国步犹囏顾如卿者可因引疾而听其去哉勉体眷知毋徒辞费所请宜不允故兹诏示想宜知悉
　　赐新除检校少保定国军节度使依前知枢密院事宣抚处置使张浚辞免恩命不允诏
　　勅张浚省所劄子奏辞免恩命事具悉乃者外侮凭陵中原梗阻整予师众姑廵守于南邦烦我枢臣往分忧于西鄙尽防诸帅屡当强胡顾失利富平岂不贤于避敌及鏖兵岐下乃终底于成功一战之威三军克振有嘉忠略爰赐宠章假孤棘之班资建将旄之仪物并昭异数式励羣情胡尔好谦尚兹请避虽推原雅志固非爵禄之求而进复旧疆正欲功名之劝勉膺茂命毋事劳辞所请宜不允故兹诏示想宜知悉冬寒卿比安好遣书指不多及
　　赐检校少保定国军节度使知枢密院事宣抚处置使张浚乞检累奏赐黜责别选大臣经营关陜不允诏
　　勅张浚省所奏乞检累奏赐黜责别选大臣经营关陜事具悉胜负兵家之常要以成功而为主安危大臣所寄岂其微眚之是尤卿威望在人诚心许国自分忧于一面盖御敌者三年壮志弗渝逺图可必彼将帅之不竞非方略之实然矧后効之已彰顾前奔之孰议载披来请殊拂朕怀昔楚不赦得臣徒益文公之喜而晋复用林父卒成赤狄之诛得失之间逺近如此尚其毕力毋复多云所请宜不允故兹诏示想宜知悉秋冷卿比安好遣书指不多及
　　赐检校少保定国军节度使知枢密院事张浚乞罢知院事不允诏
　　勅张浚省所劄子奏乞罢知枢密院事具悉卿任居近辅身荷大功佐佑弼谐正仰忠贤之力周旋恩礼敢遗勲旧之臣既屡诏以遄归犹固陈而辞位虽乐羊多谤朕将投箧以焚书而郭令可师卿其闻命而就道矧初无间何所致疑伫入告于嘉猷以终图于大计勉成朕志毋费乃辞所请宜不允仍依累降指挥赴行在故兹诏示想宜知悉春寒卿比平安好遣书指不多及赐检校少保定国军节度使知枢密院事张浚请罪不允诏
　　勅张浚省所劄子奏富平之师尝致败绩不能攘敌复土愿请罪于司冦以惩不敏况孀亲埀老乞赐骸骨以尽孝养事具悉卿之引咎陈诚屡矣而朕开谕之辞亦以数下谓当深体毋复有疑兹闻趋命而来将遂入见虚怀以俟渇听嘉谋乃犹抗言固求归养君臣之间情阻不通朕用歉焉夫卿委质以从朕于艰难旧矣方新过家而将母来谂无乃非卿许国之素而违昔人养志之谊乎其亟造朝副予注意所请宜不允依累降指挥疾速赴行在故兹诏示想宜知悉春暖卿比平安好遣书指不多及
　　赐知枢密院事张浚乞许辞免先除检校少保定国军节度恩命不允诏
　　勅张浚省所上表乞许辞免先除检校少保定国军节度使恩命事具悉日者卿専制行谋尽防诸将破敌岐梁之际虏众载殱伸威巴蜀之冲人心克固惟指纵之功既茂则褒扬之命宜先赏已定于三年恩岂移于一旦迨将入见乃更力辞顾六纛多仪允称本兵之任而贰公显秩雅宜辅政之司何所嫌疑毋烦逊避所请宜不允仍不得再有陈请故兹诏示想宜知悉春暖卿比平安好遣书指不多及
　　赐太尉定江昭庆军节度使神武右军都统制张浚乞一在外宫观差遣许任便居住不允诏
　　勅张浚省所枢密奏据卿申乞一外任宫观差遣许任便居住事具悉卿结发从军积功百战忠谊之性出于天资事朕累年备宣劳勚如卿自列朕所深知方边报尚新而防秋甚迩正资宿将以扞外虞遽求退闲岂朕所望矧士马之蕃耗器械之有无搜补缮修卿之职也其条所务以上枢庭益思先事之图毋作自安之计国家休戚卿实同之所请宜不允仍不得再有陈请其见阙军马器甲条具措置申枢密院故兹诏示想宜知悉赐知枢密院张浚乞在外宫观差遣不允诏
　　勅张浚省所奏乞在外宫观差遣事具悉卿功存社稷任总枢机虽闵劳师旅之繁正倚重庙堂之望矧五年在外渇欲见卿而四辅居中久难虚位亟下遄归之诏犹披引疾之辞载惟上命之行礼毋俟驾俯亮乃心之素忠岂忘君其趣来归以图逺略求闲之语匪朕所期所请宜不允仍依累降指挥疾速赴行在故兹诏示想宜知悉秋冷卿比平安好遣书指不多及
　　赐新除徽猷阁学士提举临安府洞霄宫詹乂辞免恩命不允诏
　　勅詹乂省所奏辞免恩命事具悉卿年加耆艾时谓老成从朕于艰勤劳惟旧名还东省曽未淹时惜其旅力之愆重烦官职之事畀真祠之优廪仍延阁之近班示朕至恩皆卿旧物往绥夀祉毋事谦辞所请宜不允故兹诏示想宜知悉秋冷卿比平安好遣书指不多及赐端眀殿学士左中大夫知饶州军州事主管孽生监牧董耘乞除在外宫观差遣不允诏
　　勅董耘省所奏乞除一在外宫观差遣事具悉朕访道燕间欲旧人之自近登贤禁路湏论者之佥谐惟卿久去内朝甫安便郡赐环初召益思代邸之勤劳偃节复留非若河东之毁誉始终不替内外何殊第坚体国之诚姑勉治民之最遽求退避曷副眷懐所请宜不允故兹诏示想宜知悉冬寒卿比平安好遣书指不多及




　　钦定四库全书
　　北海集卷十六　　　　　宋　綦崇礼　撰勅
　　赐知随州李道奬谕勅书【六月二十四日】
　　勅李道省德安府复州汉阳军镇抚使陈规奏承知随州李道公文称于今年五月初二日酉时随县尉司申解捉到李周刘智二人称系伪齐刘豫下奉使张玩等差赍伪勅檄书来随州下文字系要招降窃以本州官吏军民父祖累世受本朝涵养之恩二百余年昨自兵火之后惟竭尽忠节上报朝廷岂忍遽从伪命今来伪齐刘豫亦是大宋臣子尚敢遣人赍伪勅书强要招降侵展疆土孰不切齿除已将李周刘智盘枷并伪勅檄书缴连解送本镇兼具此申奏朝廷事自逺夷结祸中土靡宁乃眷襄随重罹兵火尚赖忠谊豪杰之士不忘国家涵养之恩心存本朝力郤伪使连书词而来上陈悃愊以甚明灼见纯诚良深嘉叹勉坚令节伫立殊勲故兹奬谕想宜知悉夏热汝比好否遣书指不多及赐襄阳府统制军马李横奬谕勅书【六月二十四日】
　　勅李横省德安府复州汉阳军镇抚使陈规奏承襄阳府统制军马李横公文称五月三日午时有伪齐刘豫遣奉使彭义并亲随郭立赍伪勅檄书前来到府窃以祖父以来食大宋水土仅二百年方图补报忽见此书痛愤不已除将郭立凌迟处斩号令外所有奉使彭义并赍到伪勅檄书并已解发赴行在去讫事自逺夷结祸中土靡宁乃眷襄阳重罹兵火尚赖忠谊豪杰之士不忘国家涵养之恩心存本朝力郤伪使连书词而来上陈悃愊以甚明灼见纯诚良深嘉叹勉坚令节伫立殊勲故兹奬谕想宜知悉夏热汝比好否遣书指不多及
　　赐武功大夫贵州团练使统制军马李宏奬谕勅书【六月二十七日】
　　勅李宏省福建江西荆湖南北路宣抚使司奏潭州申马友自到跋扈恣横六月一日李宏将马友处置讫事朕以马友恃众阻兵连年叛命戒于多杀姑务涵容而汝疾恶之资出于天性体国之志备见诚心殱厥渠魁既少申于众愤抚其部曲俾还齿于王人载览奏陈良深嘉尚故兹奬谕想宜知悉夏热汝比好否遣书指不多及
　　赐陈彦明下一行官兵等奬谕勅书【八月二日】
　　勅陈彦明下一行官兵等黠贼彦舟负国大恩甘心伪命罪盈恶稔天罚可逃汝等各保忠诚弗从叛乱克整其众自归本朝使臣以闻良用嘉叹已命大帅收抚师徒尚肩一心以图报力故兹奬谕想宜知悉秋凉汝等比好否遣书指不多及
　　赐武功大夫遥郡防御使襄阳府郢州镇抚使李横武义大夫兼阁门宣赞舎人邓随州镇抚使李道权知邓州桑立奬谕勅书【八月二十一日】
　　勅李横等汝夙秉至忠深明大义虽属囏难之际弗迷顺逆之宜执贼使以来归却檄书而不答臣子之诚无贰神明之鉴所临周览敷陈良深咨叹尚其奋励以建功名故兹奬谕想宜知悉秋凉汝比好否遣书指不多及
　　赐广南东西路荆湖南北路两浙东西路福建路江南东西路州县官吏等勅书【十月八日】
　　勅广南东西等路州县官吏等朕以中原否隔狄难岁滋巡省治兵久淹江表惟是六师供亿调度之繁以盗贼干戈诛求之苦扰吾郡邑害及生灵终夜以思当食而叹虽诏书寛恤赦令蠲除以时而下尚虑奉行之吏便文自营徒挂墙壁使吾恻怛哀矜之意不能下究而元元之民靡获霑其实惠朕甚愍之肆简忠信之使分路循行逮诸郡县检察诏令平反刑狱观问风俗宣布德意付以亲札之厯使按举必书以稽其殿最丁宁告戒躬临遣之惟尔在官小大之臣斯亦知朕志矣其相率励各公乃心勤乃职毋荒失朕命务安吾民凡使者之所上闻朕将即其功罪以示劝惩随其惰修加以诛赏尔乃狃于习俗行或不良将冐吾禁其洒心易虑务自悔革勿蹈大刑朕言必行惟明听之毋忽故兹示谕想宜知悉冬寒汝等各比好否遣书指不多及
　　赐庆逺军官吏军民僧道耆寿等示谕勅书【十月十九日】
　　勅庆逺军官吏军民僧道耆寿等朕以邢焕亲居后父蚤推姻阀之贤宠建戚藩兹广合宫之庆留奉祠于琳馆俾遥领于龙江时维邦翰之良匪特椒房之重旌旄载道知逺服之増光典册告廷想羣臣之咸喜今特授邢焕庆逺军节度使充醴泉观使特封德清县开国子食邑五百户食实封二百户故兹示谕想宜知悉冬寒汝等各比好否遣书指不多及
　　抚谕四川路勅书【十二月二十四日】
