<!-- { "loadSidebar": true } -->
　　孔子见南子子路为不怡欲从公山氏勃鬰见色辞道如天之苍万物不能缁弟子尚不信况予乏才资明知古人仁语黙各有时苟出不自慎果为聼者疑白圭尚可磨驷马犹能追一言成不智虽悔欲何为
　　彼狂
　　上古杳黙无人声日月不忒山川平人与鸟兽相随行祖孙一死十百生万物不给乃相兵伏羲画法作后程渔虫猎兽寛羣争势不得巳当经营非以示世为聪眀方分类别物有名夸贤尚功列耻荣蛊伪日巧雕元精至言一出众輙惊上智闭匿不敢成因时就俗救刖黥惜哉彼狂以文鸣强取色乐要聋盲震荡沉浊终无清诙诡徒乱圣人氓岂若泯黙死蚕耕
　　众人
　　众人纷纷何足竞是非吾喜非吾病颂声交作莽岂贤四国流言旦犹圣唯圣人能轻重人不能铢两为千钧乃知轻重不在彼要之美恶由吾身










　　临川文集卷十
　　钦定四库全书
　　临川文集巻十一　　　　宋　王安石　撰古诗
　　寄题郢州白雪楼
　　圣俞为狄梁公孙作诗要予同作
　　防亭
　　和王乐道烘虱
　　和圣俞农具诗十五首
　　次韵酬微之赠池纸并诗
　　酬冲卿月晦夜有感
　　送子思兄参恵州军
　　送董伯懿归吉州
　　八月十九日试院梦冲卿
　　平甫归饮
　　荅陈正叔
　　过食新城藕
　　眀州钱君倚众乐亭
　　爱日
　　荅裴煜道中见寄
　　余寒
　　孤城
　　和微之药名劝酒
　　客至当饮酒二首
　　乙未冬妇子病至春未巳
　　强起
　　饮裴侯家
　　送谢师宰赴任楚州二首
　　次韵游山门寺望文脊山
　　车螯
　　疥
　　寄题郢州白雪楼
　　折杨黄荂笑者多阳春白雪和者少知音四海无防人况乃区区郢中小千载相传始欲慕一时独唱谁能晓古心以此分俚耳至今徒扰扰朱楼碧瓦何年有榱桷连空欲惊矫郢人烂漫醉浮云郢女参差蹑飞鸟丘墟余响难再得栏槛兹名复谁表我来欲歌声更吞石城寒江暮云绕
　　圣俞为狄梁公孙作诗要予同作
　　虎豹不食子鸱枭不乗雄人恶甚鸟兽吾能与成功爱有以计留去有势不容吾谋适合意防亦齿奸锋时防沦九泉褒取异代忠堂堂社稷臣近世孰如公空使苗裔孙称扬得诗翁一读亦使我慨然想余风
　　防亭
　　隐者委所逢在物无不足山林与城市语道归一毂诗人论巨细此指尚局束颇知区区者自屏忍所欲孰识古之人超然遗耳目岂于喧与静趣舍有偏独命亭今何为似乃畏惊俗至意不标掲小名聊自属夏风檐楹寒冬雪牕户燠春樊乱梅栁秋径深松菊壶觞日笑傲裙屐相追逐此乐已难言持琴作新曲
　　和王乐道烘虱
　　秋暑汗流如炙輠敝衣湿蒸尘垢涴施施众虱当此时择肉甘于虎狼饿咀啮侵肤未云已爬搔次骨终无那时时对客辄自扪千百所除才防个皮毛得气强复活爪甲流丹真暂破未能汤沐取一空且以火攻令少挫踞炉炽炭已不暇对灶张衣诚未过飘零乍若蛾赴灯惊扰端如蚁旋磨欲殴百恶死焦灼肯贷一凶生弃播已观细黠无所容未放老奸终不堕然脐郿坞患溢世焚寳鹿台身易货冢中燎入化秦尸池上焮随迁莽坐彼皆势极就烟埃况汝命轻侔涕唾逃藏壊絮尚欲索埋没死灰谁复课【一本无此八句】熏心得祸尔莫悔烂额收功吾可贺犹残众虮恨未除自计寜能乆安卧
　　和圣俞农具诗十五首
　　田庐
　　田父结田庐聊容一身息呼儿取茅竹不借乡人力起行庐旁朝归卧庐下夕悠悠各有愿勿笑田庐窄
　　樵斧
　　百金聚一冶所赋以所遭此岂异莫耶奈何独当樵朝出在人手暮归在人腰用舍各有时此心两无邀
　　耕牛
　　朝耕草茫茫暮耕水潏潏朝耕及露下暮耕连月出身无一毛利主有千箱实睆彼天上星空名岂余匹
　　水车
　　取车当要津膏润及逺野与天常斡旋如雨自潨泻置心亦何有在物偶相假此理乃可言安得圆机者
　　牧笛
　　绿草无端倪牛羊在平地芊绵杳霭闲落日一横吹超遥送逸响澶漫冩真意岂比卖饧人吹箫贩童稺
　　飏扇
　　精良止如留疏恶去如摈如摈非尔憎如留岂吾吝无心以择物谁喜亦谁愠翁乎勤簸扬可使糠粃尽
　　田漏
　　占星昏晩中寒暑已不疑田家更置漏寸晷亦欲知汗与水俱滴身随隂屡移谁当哀此劳往往夺其时
　　牛衣
　　百兽冬自暖独牛非氄毛无衣与卒嵗坐恐得空牢主人覆防防岂啻一绨袍问尔何以报离离满东臯
　　楼种
　　富家种论石贫家种论斗富贫同一时倾防应心手行看万垄空坐使千箱有利物博如此何惭在牛后
　　耒耜
　　耒耜见于易圣人取风雷不有仁智兼利端谁与开神农后稷死般尔相寻来山林尽百巧揉斵无良材
　　钱镈
　　于易见耒耜于诗闻钱镈百工圣人为此最功不薄欲收禾黍善先去蒿莱恶愿同欹器悟更使臣工作
　　耰耡
　　鍜金以为曲揉木以为直直曲相后先心手始两得秦人望屋食以此当金革君勿易耰耡耰锄胜锋镝
　　袯襫
　　采采霜露下披披烟雨中蒲茅以为友裋褐相与同勿妬市门人绮纨被奴僮当惭邉城戍擐甲徂春冬
　　台笠【史记索隐谓蓬累立也】
　　耕有春雨濡耘有秋阳暴二物应时湏九州同我服欲为生少慕得此自云足君思周伯阳所愿岂华毂
　　耘鼓
　　逢逢戏场声壤壤战时伍日落未云休田家亦良苦问儿今垄上听此何莽卤昨日应官繇州前看歌舞
　　次韵酬微之赠池纸并诗
　　微之出守秋浦时椎冰看万谷皮波工手咤今様鱼网肯数荆州池霜纨夺色贾不售虹玉防气山无辉方船稳载献天子善价徐取供吾私十年零落尚百一持以赠我随清诗君寜乆寄金谷地方执赐笔磨坳螭当留此物朝上国日侍帝侧书新仪不然名山副史本褒拔元凯诛穷竒咨予文章非世用画镂空尔糜冰脂挥毫才足记姓字窃学又耻从师宜怱怱防汚亦何忍嘉贶但觉难为辞篇终有意责赵璧穷国恐误连城归倾嚢倒箧聊一报安敢坐以秦为雌
　　酬冲卿月晦夜有感
　　夜云不见天况乃星与月萧萧暗尘走坎坎寒更发楼歌客尚饮酩酊不畏雪巷哭复有人隣风送幽咽纷然各所遇悲喜孰优劣君方感荘周浩荡摆羁絏归来亦置酒玉指调弦拨独我坐无为青灯对明灭
　　送子思兄参惠州军
　　沄沄曲江水天借九秋色楼台飞半空秀气盘韶石载酒填里闾吹花换朝夕笙箫震河汉锦绣烂冠帻地灵瘴疠絶人物倾南极先朝有名臣卧理讼随息稍稍延诸生谈笑与賔客子来适妙年谒入交履舄寂寥九龄后此独望一国虞翻礼丁览韩愈俟赵徳孤岸镇頺波俗流未易识我方文葆中旋逐旌旗迹去思今岂忘耳目熟遗迹吏含殷勤言俛仰问乖隔当时府中儿侵寻邉白下帷虽著书不捄寒饥廹谓宜门防士宦路乆烜赫奈何犹差池更捧丞掾檄骥摧千里蹄鹏堕九霄翮人生无巧愚天运有通塞试观驰骋人意气宇宙窄荣华去路尘谤辱与山积优逰禄仕间较计谁失得送君强成歌陟岵翻感激
　　送董伯懿归吉州
　　我来以丧归君至因谪徙苍黄忧患中邂逅遇于此去年服初除听赦相助喜看君数归月但屈两三指茫然冬更秋一笑非愿始篮舆杨栁下明月芙蕖水僮饥屡窥门客罢方隐几是非评众诗成败防前史时时对奕石漫浪争生死送迎皆幅巾设食但陈米亦曽戏篇章挥翰疾蒿矢君豪才有余我老惫先止东城景阳陌南望长干紫欲劚三亩蔬于焉寄残齿经过许后日唱和犹在耳新防忽舍我欣怅生彼已江湖北风帆捩柂即千里相逢知何时莫惜缣与纸
　　八月十九日试院梦冲卿
　　空庭得秋长漫漫寒露入幕愁衣单喧喧人语已成市白日未到扶桑间永懐所好却成梦玉色髣髴开心顔逆知后应不复隔谈笑明月相与闲
　　平甫归饮
　　无田士相吊亦以废燕乐我官虽在朝得饮乃不数诗书向墙户賔至无杯杓空取上古言醻之等糟粕有如扬子云嵗晚天禄阁但无载酒人识字真未博叔兮归自东一笑堂上酌绪余不及客儿女聊相酢髙谈非世欢自慰亦不恶寄言繁华子此趣由来各
　　荅陈正叔
　　天马志万里驾盐不如闲壮士困局束不如弃之完利行有阨辙势渉无恬澜明明千年羞促促一日欢孰肯避此世引身取平寛超然子有意为我歌考槃予方慕孔氏委吏乆盘桓得失未云殊聊各趋所安
　　过食新城藕
　　他年过食新城藕枕藉船中载亲友今年却到经行处独坐昏烟对舞栁甘酸向口无所适牢落盘餐与樽酒冰房玉节漫自好欲御还休涕垂手曽参宦学居常近阳城离别初不乆人闲此愿两未能西风落日空回首
　　明州钱君倚众乐亭
　　使君幕府开东部名髙海曲人知慕舣船谈笑政即成洗涤山川作佳趣平泉浩荡银河注想见明星弄机杼载沙筑成天上路投虹为桥取孤屿扫除荆棘水中央碧瓦朱甍随指顾春风满城金版舫来看置酒新亭上百女吹笙彩凤悲一夫伐鼓灵鼍壮安期羡门相与逰方丈蓬莱不更求酒酣忽跨鲸鱼去陈迹空令此地留
　　爱日
　　鴈生隂沙春冬息阳海澨取南北岂以食为累咨予愁病躯朴鄙人所戏无才治时难量力当自弃岂知塞上霜飘然亦何事髙堂已白髪爱日负明义悲风吹平原秣马聊一愒含懐孰与语仰屋思叹喟孟母知身从莱妻耻人制一肉倘易谋万钟非得计
　　荅裴煜道中见寄
　　君逰苦数归苦晚一驿险有千里逺知君陟降旦暮闲马力不劲厌长坂雨脚坠地花枝低风头入溪蒲叶偃此处登临不奈愁琼树森森遮叠巘
　　余寒
　　余寒驾春风入我征衣裳扪鬓秖得冻蔽靣尚疑创士耳恐犹坠马毛欲吹僵牢持有失箸疾饮无留汤曈曈扶桑日出有万里光可怜当此时不湿地上霜鸿鴈飞北望去成行谁言有百鸟此鸟知隂阳岂时有必至前识圣所臧把酒谢髙翰我知思故乡
　　孤城
　　孤城回望【一作首】距防何记得好处常经过最思东山烟树色更忆南湖秋水波百年颠倒【一作三年飘忽】如梦寐万事乖隔【一作万事感激】徒悲歌应湏饮酒不复道今夜江头明月多
　　和微之药名劝酒
　　赤车使者锦帐郎从容珂马留闲坊紫芝眉宇倾一坐笑语但闻鸡舌香药名劝酒诗实好陟厘为我书数行真珠的皪鸣槽牀金罂琥珀正可尝史君子细看流光莫惜覔醉衣淋浪独醒至死诚可伤欢华易尽悲酸早人闲没药能医老寄言歌管众少年趂取乌头未白前
　　客至当饮酒二首
　　结屋在墙隂闭门读诗书懐我平生友山水异秦呉杖藜出柴荆岂无马与车穷通适异趣谈笑不相愉岂复求古人浩荡与之俱客至当饮酒日月无根株
　　二
　　天提两轮光环我屋角走自从红顔时照我至白首累累地上土往往平生友少年所种树磥砢行复朽古人有真意独在无好丑谁与论客至当饮酒
　　乙未冬妇子病至春未已
　　天旋无穷走日月青髪能禁防回首儿呻妇叹冬复春强欲笑歌难发口黄巻幽寻非贵嗜藜牀稳卧虽贫有二物长乖亦可怜一生所得犹多苟
　　强起
　　寒堂耿不寐辘辘闻车声不知谁家儿先我霜上行叹息夜未央呼灯置前楹推枕欲强起问知星正明昧旦圣所勉齐诗有鸡鸣嗟予以窃食更觉负平生
　　饮裴侯家
