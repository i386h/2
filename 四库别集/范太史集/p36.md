<!-- { "loadSidebar": true } -->
　　臣伏见陛下即位以来恻怛爱民出扵诚心一有灾伤则遣使赈救仓廪府库无所爱惜十年之间凡两出内库钱十万缗以赐京师寒冻之民祖宗之时唯是蠲放欠负未闻赐钱如此之多陛下徳泽深厚乃古圣帝明王之用心也然而天灾流行民食犹难臣访闻河北诸郡聚饥民所在以数万若今岁夏秋更一不熟不知国力何以继之臣愿陛下更与执政大臣图救民之术朝廷政事宜务安静无所作为専听扵民左右从之未有民安而国不安民和而天不应者也陛下养民如子视民如伤今民方饥困尤当以安之为急唯陛下深留圣思以固邦本天下幸甚取进止
　　荐讲读官劄子
　　臣自居讲职窃谓天子当博求天下贤才置之左右以备顾问禆益圣学追观祖宗之时讲筵之臣多由旧官荐引故臣每思得人闻逹天听然无因而言惧为烦渎或渉亲旧言则有嫌今臣巳三奏乞外任将去讲职肝鬲所懐不敢不吐露扵陛下臣之愚见可充讲读者具列如后
　　读官
　　王存苏轼　赵彦若　郑雍
　　讲官
　　程頥　孔武仲　吕希哲　吕大临　吴师仁
　　右王存端方厚重素有人望前已执政若使之进读足以重经筵之选苏轼文章为天下第一其名亚扵司马光但忌嫉之者多此在陛下主张而用之耳赵彦若父师民以经行淳懿乆侍仁宗书筵彦若徳性类其先人博学多闻详练故事去年为其子得罪其情可亮非有大过不宜乆弃郑雍自为中书舍人臣尝言其可备讲读雍自居言职风望愈髙今读官犹有阙员此四人者实允众论程頥本末臣别具劄子论列孔武仲学问该洽讲説明白仁宗时贾昌朝曽公亮皆以知制诰兼讲职今武仲若以中书舍人兼职自如故事吕希哲是司空公着之子公着尝言此子不欺暗室其人经术履行识者皆谓可备劝讲今巳五十四岁但希哲是臣妻兄故臣乆不敢称荐今将去朝廷窃谓言之可以无嫌更乞陛下询问大臣参考其人吕大临是大防之弟修身好学行如古人臣虽不熟识然知之甚乆亦以宰相之弟故不敢言陛下素知臣不附执政又臣巳乞外任故不自疑望陛下记其姓名以备它日选用呉师仁自为布衣以行谊称扵士大夫元祐初朝廷特召为学官众论皆谓师仁宜入侍经筵臣前后已三荐师仁更乞采扵众论臣诚狂愚惟陛下裁赦无任震惧之至取进止
　　二
　　臣伏见元祐之初陛下召程頥对便殿自布衣除通直郎充崇政殿説书天下之士皆谓得人虽真宗之待种放亦不过此也孔子曰举逸民天下之人归心焉夫举一人而天下莫不归心者何哉为善扵幽隐者知其必不废也陛下用頥实为希濶之美事而才及岁余即以人言罢之頥之经术行谊天下共知司马光吕公着皆与頥相知二十余年然后举之此二人者非为欺防以误圣听也頥在经筵切扵皇帝陛下进学故其讲説语常繁多頥草茅之人一旦入朝与人相接不为闗防未习朝廷事体迂踈则固有之而言者谓頥大佞大邪贪黩请求奔走交结又谓頥欲以故旧倾大臣以意气役台谏其言皆诬罔非实也葢当时台諌官王岩叟朱光庭贾易皆素推服頥之经行故不知者指以为頥党頥匹夫也有何权势动人而能倾大臣役台谏自古处士入朝无有不被谤毁葢处士本不求仕进能轻富贵公卿大夫自以已不能如此故无不称重将谓处士入朝必有过人之能致太平之术故其责望常重至扵不贤者则直以处士为矫诈为沽激为钓名又处士多不次得美官故其憎嫉之多是以自古处士入朝未有无谤毁也陛下慎择经筵之官如頥之贤乃足以辅导圣学至如臣軰叨备讲职实非敢望頥也臣乆欲为頥一言懐之累年犹豫不果使頥受诬罔之谤扵公正之朝臣毎思之不无愧也今臣已乞去职若复召頥劝讲必有补圣明臣虽终老在外无所憾矣取进止
　　朝辞论卹刑劄子【绍圣元年闰四月二日垂拱殿】
　　臣窃以先王钦恤庶狱务在扵寛刑期无刑葢非得已国家一祖五宗以圣继圣以仁继仁哀矜扵民率用中典此所以祈天永命垂百三十年太平之本也臣伏观陛下圣性仁厚有尧舜成康之质比闻有司奏狱多务从寛臣愿陛下长守此意操之勿失有劝陛下严刑峻法以威肃四方者宜拒而勿听陛下为民父母海内皆赤子也人君之势其尊如天其不测如神谁敢不畏何患威之不立而必严刑以肃之惟陛下圣意専主扵寛仁如天地之防养万物则刑罚庶可清省矣臣乆侍经幄无所禆补今将逺违左右思所以助陛下施隂徳益福祚结人心者莫先扵此故不敢不言伏望陛下深留圣心天下幸甚取进止





　　范太史集巻二十六
　　钦定四库全书
　　范太史集巻二十七　　　宋　范祖禹　撰进故事
　　唐太宗幸洛阳宫苑谓侍臣曰炀帝作此结怨扵民今悉为我有正由宇文述之徒内为謟谀外蔽聪明故也可不戒哉
　　臣祖禹曰昔周公召公之相成王一话一言未尝不以夏桀商纣为戒也其臣危亡之言不絶扵口其君危亡之言不絶扵耳故天下国家可得而安也唐太宗见隋炀帝亡国故亲至其宫苑而以謟防掩蔽诫羣臣夫知彼之所以亡则图我之所以存而不敢怠矣此三王所由兴也
　　汉昭帝诏曰朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学髙第各一人臣祖禹谨按大戴礼保傅传曰昔者周成王防在襁褓之中召公为太保周公为太傅太公为太师保保其身体傅傅其徳义师导之教训此三公之职也扵是为置三少皆上大夫也曰少保少傅少师是与太子宴者也三公三少明孝仁礼义以导习之逐去邪人不使见恶行扵是皆选天下之端士孝悌博闻有道术者以辅翼之使与太子居处出入故太子乃生而见正事闻正言行正道左右前后皆正人也夫习与正人居不能无正犹生长扵齐不能不齐言也习与不正人居不能无不正犹生长扵楚之地不能不楚言也及太子少长则入扵学学礼曰帝入东学上亲而贵仁则亲踈有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不匮矣帝入北学上贵而尊爵则贵贱有等而下不逾矣帝入太学承师问道退习而端扵太傅太傅罚其不则而正其不及则徳智长而治道得矣三代之礼天子春朝朝日秋暮夕月所以明有敬也春秋入学坐国老执酱而亲馈之所以明有孝也行中鸾和歩中采齐趋中肆夏所以明有度也其扵禽兽见其生不忍见其死闻其声不忍食其肉故逺庖厨所以长恩且明有仁也明堂位曰笃仁而好学多闻而道慎天子疑则问问则应而不穷者谓之道道者导天子以道也常立扵前是周公也诚立而敢断辅善而相义者谓之充充者充天子之志也常立扵左是太公也洁廉而切直正过而諌邪者谓之弼弼者拂天子之过也常立扵右是召公也博文彊记接给而善对者谓之丞丞者丞天子之遗忘也常立扵后是史佚也故成王中立而听朝则四圣维之是以虑无失计而举无过事商周之前所以长乆者其辅翼天子有此具也天子不论先圣之徳不知国君畜民之道不见礼义之正不察应事之理不博古之典传不闲扵威仪之数诗书礼乐无经学业不法凡此其属太师之任也天子无恩扵父母不惠扵庶民不礼扵大臣不中扵刑狱无经扵百官不哀扵丧不敬扵祭不信扵诸侯不戒扵戎事不诚扵赏罚不厚扵徳不彊扵行赐与侈扵左右近臣吝扵疏逺卑贱不能惩忿窒欲不从太师之言凡此其属太傅之任也天子处位不端受业不敬言语不序声音不中律进退节度无礼升防揖让无容周旋俯仰视瞻无仪凡此其属太保之任也天子宴废其学左右之习反其师答逺方诸侯不知文雅之辞应羣臣左右不知巳诺之正简闻小诵不博不习凡此其属少师之任也天子居处出入不以礼冠带衣服不以制御器在侧不以度纵上下杂采不以章忿怒悦喜不以义赐与夺让不以节凡此其属少傅之任也天子宴私安所易乐而湛饮酒而醉食肉而饱饱而彊饥而惏自取玩好自执器皿凡此其属少保之任也不知日月之时节不知先王之讳与大国之忌不知风雨雷雹之眚凡此其属太史之任也昭帝先通保傅传谓此书也
　　唐太宗纵死囚使归家期以秋来就死皆如期自诣朝堂上皆赦之
　　臣祖禹以为太宗纵天下死囚皆如期自归此由至仁爱人至诚感物之所致也书曰好生之徳洽于民心太宗之谓矣
　　唐明皇东封还至宋州宴从官扵楼上刺史冦泚预焉上谓张説曰向者屡遣使臣分廵诸道察吏善恶今因封禅歴诸州乃知使臣负我多矣懐州刺史王丘饩牵之外一无它献魏州刺史崔沔供帐无锦绣示我以俭济州刺史裴耀卿表数百言莫非规谏如三人者不劳人以市恩真良吏矣顾谓冦泚曰比亦屡有以酒馔不丰诉扵朕者知卿不借誉扵左右也自举酒赐之臣祖禹以为汉武帝好用惨酷之吏故董仲舒以守令未得人为言夫一郡守不得人则千里之地受其害一县令不得人则百里之地受其害欲天下之民皆得其所莫如选择守令之为急也唐明皇东封过诸州而懐魏济宋皆有良守亦足见其时州郡多得人矣岂非姚崇宋璟为相之效乎
　　太宗至道元年正月望夜御乾元楼观灯召司空致仕李昉赐坐扵御榻之侧慰抚良乆酌御樽酒饮之自取果饵以赐上观京城繁盛亲指前朝坊巷省寺之所今拓为通衢长廊因曰晋髙祖优柔无断稔成奸恶少主昏防卒至亡灭洎至汉朝其政愈乱致苏逢吉史肇辈互相猜贰李崧之族枉防涂炭是时京城人情仓惶殆无生意岂暇营缮都邑乎昉对曰晋汉之事老臣备经今陛下恭勤治道听政无倦是致四海清晏辇毂繁盛上曰勤政忧民帝王常事耳朕不以繁华为乐盖以民安为安
　　仁宗嘉祐七年上元御宣徳门召近臣宗室观灯酒行上顾左右曰朕非欲独为逰观此因岁时与万姓同乐耳汉制立春秋日下寛大书制诏三公方春东作敬始慎微动作从之罪非殊死且勿案验皆须麦秋退贪残进柔良下当用者如故事【月令曰命相布徳和令蔡邕曰即此诏之谓也】
　　臣祖禹曰【阙七行】






　　唐旧制雅俗之乐皆太常明皇精晓音律以太常礼乐之司不应典倡优杂伎开元二年更置左右教坊以教俗乐又选乐工数百人自教法曲扵梨园谓之皇帝梨园弟子又教宫女使习之又选妓女置宜春院给赐其家礼部侍郎张庭珪酸枣尉袁楚客皆上疏以为上春秋鼎盛宜崇经术迩端士尚朴素深以悦郑声好逰猎为戒上虽不能用欲开言路咸嘉赏之
　　臣祖禹曰昔纣作靡靡之乐北里之舞以亡其国明皇即位之初留意声乐故其末年躭乐奢侈以致大乱几亡天下人君所好可不慎哉夫太常掌天地人之礼郊庙之乐舜命伯夷典礼防典乐之职也以明皇之好音犹不使雅俗相杂国朝祖宗以来教坊宴乐宣徽院自宣徽院废乃属太常以郑卫之乐渎典礼之司此有司官制之失也
　　汉髙祖七年丞相萧何治未央宫立东阙北阙前殿武库太仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下未定故可因以就宫室且夫天子以四海为家非令壮丽无以重威且无令后世有以加也上悦
