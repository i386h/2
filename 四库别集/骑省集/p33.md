<!-- { "loadSidebar": true } -->
　　南山崇崇樊川溶溶翦商之烈补衮之功百代之后流光不穷爰有孝德克诞我公猗欤我公显允君子投此利刃行于百里有恵于民何必贵仕垂庆于后何必在已庆霄之泽自叶流根殁垂中佃生驾鱼轩二子殊志俱大在门僾僾愚谷英英谏垣九峯之下贵池之口覆斧马鬛金鸡玉狗民即桐乡碑如岘首江水长流令名同乆
　　洪州丰城县李司空庙碑文
　　先王之制以劳定国以死勤事皆得祀之然则非适幽洞灵之士有惊愚显俗之迹亦不能臻此也李君讳承鼐字大用其先陇西人中叶因官遂家上党先君讳神福避乱择主来适维扬于时唐室崩离诸侯角逐呉武王奋桓文之举我先君效开张之用摧凶略地所向无前功加于时庆钟于后终淮南节度副使鄂郡招讨使君即招讨长子也幼而爽俊长而雄勇年始志学即従义旗善抚士卒生知韬略厉若鹰隼疾如风电时称虎子敌畏马儿以功累检校左右仆射为横冲禆将天祐丙寅歳従招讨使秦裴平豫章叙功为最新附之地属郡未賔明年命君领偏师平余盗戈船先进羣帅后期山越雾集汉矢且尽同之没若桂畿之沈享年二十有三诸将嗣事逋秽克清迎君之丧窆于洪州丰城县扬子洲惟君夙龄挺秀尽忠死节识与不识杂然推竒而英灵肸蠁若在左右如郑人之惊伯有类呉俗之畏子文于是耆艾相率启求立祠于墓侧公议佥允因赠司空水旱祷祈无不即应州境频歳丰穰湍濑无虞疾疠不作乡祚而君之家门亦康宁蕃衍焉及今七十年矣虽神道恍惚不可偹论而忠诚报应良足为劝犹恐年世绵邈流俗失传或见猱于越巫将受讥于淫祀嫡孙仁昭愿以事实勒于贞珉铉素与君诸子游复连姻戚披文相质所不获辞初君之长弟讳承鼎为呉王之爱壻故国人咸谓君为伯氏而忘其官称焉今用明白之铭曰
　　呜呼李君勇且有仁生殉国难没为明神南楚之郊章江之濵祠堂奕奕像设侁侁荐信以时降祐于民龙泉太阿校灵比珍冲斗之气终天不沦
　　洪州道正倪君碣
　　君讳少通字子明其先千乗人也末叶避地徙居巴陵灌洞庭之余波袭九嶷之秀气儒风继世贞节自持垂庆炳灵先才是出君风骨秀整襟懐坦夷幼挺髙情即依道楗弱冠遐举来游九江悦庐阜之名区得董君之故址种杏之地榛莽森如慨然永懐誓复灵构诛茅筑室练行修身闇然而彰千里斯应于时唐运告谢宋宗代兴江左被元之风二叶恢清净之敎君以清心苦节升闻于朝癸丑歳赐钱三百万即所居建太一之观于是疏凿旧址草创新规悦以子来成之勿亟十有余歳清宫焕然凡建四殿五堂重门两序内外栋宇总百三十区像设仪衞莫不称是力辟污莱为良田者五百亩而饭贤之费有余手植杉松成茂林者千余根而甘露之祥再降由是牧守嘉尚道俗依归为本州道正乃知太乙观事享寿九十有一体力康壮淳化元年秋八月八日子时怡然而化容貌如生初君自择地于莲花峯下即以二年春正月窆焉君性质冲淡不耀其光表率敎门正身而已喜赋咏善鼓琴龙鳯之形皆由手制山水之操自洽天和所居之观俯迩城郭登山之客必先造焉君将迎接待髙卑如一絶迹市朝成乐林泉六十余年慎终如始门人弟子先以慈孝为训有若李延照蒋守龙等近四十余人皆以孝行为时所称亲弟德规同学弟谢又能等叶力同心共复灵迹并先早世今谢君弟子王省昻嗣膺道任师孙钱知素继知太乙观事师门之盛论者美之铉顷歳扈従南巡与师欵接旬日倾盖之分有如素交钱君以论譔见求不当为让其铭曰
　　太乙董君上帝之賔遗方眇邈奋迹荆榛倪师慷慨复来清庆种杏之地林光再新异世神交岂其后身升自逺代剑非沦瞻言华表谁见千春刋盟翠琰道契攸亲















　　骑省集巻二十七
　　钦定四库全书
　　骑省集巻二十八
　　宋　徐铉　撰
　　泗州重修文宣王庙记
　　昔我先圣有周公之才无文王之时故宪章其道以垂万世精神契夕则梦之是知千载旦暮盖其道同也自时以降鸿儒硕生敷畅防言佐佑大化専一之志通于神明咸梦宣尼以著名实斯文间作来者不诬国家彰灼神功在宥天下礼乐刑政举百王之中典谟训诰用三代之式文学之士靡然向风临淮徐君名某字某弱而好学壮而有立行敦乎族党名闻于州闾修辞立诚躬儒者之业博施济众秉义士之规随计春官再不中选会长子宗孟郡亦举秀才君以为名不可多取即欲退而求志无何梦游淮上倐有沦胥之厄众君子拯之而置于宣圣之堂俨然逢掖之容若奉缁帷之会悟而神耸益用兢懐闲者竒之勉以西上明年春冕旒临御亲较羣才崇朝之间父子俱捷盖古今未之有也君叹曰天子广登进之路杜请谒之门先圣知之是有敦勉斯实至德感兆鄙何有焉思欲昭答灵心正显贶惟兹泗上雄视百城学校之制义在不后王业伊始天下初平舟车辐辏之都邮传旁午之地邦君丞掾日不暇给弦诵之所窥户閴然君白于府君愿补阙政于是出家积鸠国工即旧谋新瞻星揆日乃建路寝乃立应门辟讲论之堂设东西之序广袤合度奢俭中规像设増严绘素加焕凡祭器制度皆图于垣墉俾夫观艺之徒横经之侣居今识古虚往实归三代之风由斯而致也録事参军张君濬纲纪之任夙夜惟寅尝与同僚及斯而叹曰振举废阙公力未遑倘属于好事君子非徐公不能也及兹缔构如宿契焉是知善人之言罔弗响答夫圣人之敎也与天地常在将隂阳并运恍惚应昧者不知今徐君服之而成大名感之而臻介福咨尔后学可不勉欤金石之铭其无愧已于时歳次乙酉雍熙二年秋七月记
　　邢州紫极宫老君殿记
　　昔者老君伯阳悯大道之既隠伤周室之既防以为清净无为道之本也非建言不能尽其意安上治民道之用也非设敎不能永其成乃著书于函关以明清心之要授礼于仲尼以开垂世之统由是敎义之被于民如造化之渐于物贤者识其大不贤者识其小出入战国经歴薄俗君君臣臣父父子子民到于今受其赐则二圣人是赖焉故并享明祀格于防县虽百世不能易也邢州紫极宫者唐开元中所立老君像则琢玉石以为之真灵所慿功用殊絶睟容竒表俨然若存瞻仰之徒莫不增肃王室剥乱郡国崩离三晋之郊戎马孔棘崇堂隳落乃移像于北极殿之西偏数十年之间不絶如线皇宋膺运百度惟贞道风载阳真侣咸萃女道士陈休元江左右族夙佩符不随象服之华自结鳯罗之誓勤行匪懈真气日滋乙亥歳伯氏従宦将之俱至畏垒知化汗漫与斯郡守贤之授以宫任亦既莅止慨然永懐嗟崇构之倾頽叹尊位之蹂杂程功度费即旧谋新知州事段公思恭仙派分源谏垣旧德嘉其伟志助以俸金郡僚而下欢然风靡即宫之西序建老君殿三间材用必良工艺必精广袤中规奢俭合度旭景升而丹彩焕清风袭而爽气生肃然仙都复覩灵境粤某年月奉玉像而处焉霓衣致防羽盖成列几筵严肃香烛苾芬钟磬咸和烟云改色非至诚感召孰能臻此者乎链师之家奕叶従公清白垂训仲兄前鹿邑令省躬秉直忤俗退而贞居季兄邢州书记长参学古入官和以接物积善之报宜生仙才铉知二君歳乆故美其事而纪于石某年十二月二日记
　　洪州华山胡氏书堂记
　　士君子承积善之庆服圣人之道治身修心义之本也风行于家德之充也敎被于俗人之周也畴克具举吾其与之豫章属邑世云旧里山水特秀英灵所躔安定胡君籍于是君名仲尧字光辅奕叶儒学蝉联簮绂曽门标举焕列宿之华祖德韬映戢少微之耀至于我先人少好左氏春秋之学研几索隠儒者宗焉及君之长克扬其业言斯出矣身则践之揖让周旋之仪孝友婣睦之行修乎闺门之内形于羣从之间少长有礼丝麻同爨乡党率义人无间然君以为上古之风可以驯致由六经之旨可以化成也乃即别墅华林山阳秀峯下构书堂焉筑室百区聚书五千巻子弟及逺方之士従学者数千人歳时讨论讲习无絶又以为学者常存神闲旷之地防目清虚之境然后椊和内充道徳来应于是列植松竹间以葩华涌泉清池环流于其间虚亭菌閤鼎峙于其上处者无斁游者忘归兰亭石室不能加也又按图牒云昔陶丘公李八百皆脩道于此是知人境相得其道乃光勤而行之古犹今也铉钦羡其事道阻且跻故述斯文以垂不朽年月日记
　　洪州新建尚书白公祠堂记
　　大丈夫处厚居实据德依仁岂徒洁身将以济世故着于事业发于文词而后功绩宣焉声名立焉盖有其实者必有其名是以君子耻没世而名不闻也若乃格于穹壤渐于蛮夷大则藏于金匮石室之书细则诵于妇女稚孺之口则古今已来彰灼悠乆未有如白乐天者不其异乎故神明相之攸居不倾黎甿懐之余风不冺士大夫神交道亲若旦暮焉寻阳古郡昔君谪宦之所绵祀二百市朝屡变而司马听事之室岿然独存斯益异矣圣运光启崇古尚文三代之风传逺万里礼部郎中江南转运使张去华述职按部聿来是邦弭节城闉摄齐堂奥以为先贤所舍邑里具瞻与夫元规之楼恵逺之社崇饰只荐我何后焉太子中允知州事梁君翊赞善大夫通判州事罗君彧皆叶规同心相视莫逆政有余裕府多羡财即旧谋新创为祠宇传写庐山之遗像寘于北墉栋宇深严门序奥秘肃然庙貌想见其人凡游居之徒仰髙山聆遗韵荐诚观艺结辙于斯礼不云乎祷祀古之卿士有益于人者观乐天之文主讽刺垂敎化穷理本达物情后之学者服膺研精则去圣何逺其为益也不亦多乎尸而祝之固其宜矣某昔游庐岳获拜仪形今居骑省遥闻缔构喜儒宗之不坠嘉使者之得人故作斯文勒于贞石年月日记
　　洪州始丰山兴观记
　　圣人之言道无不在若乃域中归其大万物恃之生鸿化造无德而称已至于显神道之敎挺方外之衞反之于身以固其本清心錬气保精啬神餐霞茹芝修用者殊轨御风乗景游集者无方盖真阶仙品之有差故洞天福地而区别竒篇所纪灵境可寻豫章始丰山者案图牒第三十七之福地也尔其穹窿蹇产干霄蔽日凌空瞰野之势嵚崟窈窕蒸云泄雨储神宅怪之竒隂林修干材用之所生也周飞湍激流利泽之所及者逺紫烟白雾隠映而纷霏灵风爽气萧寥而披靡醮享之数歴代相因爰有兴之观是为荐诚之地土德云季三灾递兴市朝贸迁堂构顿几叹辽城之鹤常栖楚幕之乌若夫真气所慿神灵攸相物无终否道不逺人道士聂紫庭袭玉笥之地英追九仙之夙契以勤行为志业以仿古为师资歳在枵来防此观顾瞻祠宇慷慨伤懐徒侣敦请遂膺其任积行所应至诚易通游居之人莫不信奉以为兴作者古人之所慎因循者前哲之所宗足偹制度何必侈大于是补其阙而葺其壊窒其隙而扶其倾集瓴甋塼垣之工加圬墁丹雘之饰镂槛朱户金铺沈深靡迆虚明藻丽百年旧制一旦维新日就厥功十稔而已已不病于费人不知其劳用此修真真其焉往又以方志漏略碑颂堙沈使夫来者何所宗仰谓余为好道者故求我以文是用直书以观成绩淳化元年夏六月记
　　金陵寂乐塔院故寂禅师影堂记
