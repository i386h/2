<!-- { "loadSidebar": true } -->
　　【卢仝寄男诗竹林吾最惜新笋好看守万箨抱龙儿攒迸溢林薮吾眼恨不见心膓痛如搊箨龙正称寃莫杀入汝口丁宁嘱付汝汝活箨龙否史记货殖传渭川千亩竹其人与千户侯等】
　　寒芦港
　　溶溶晴港漾春晖芦笋生时桞絮飞还有江南风物否桃花流水鮆【徂礼切】鱼肥
　　【张志和渔父词西塞山头白鸟飞桃花流水鳜鱼肥永衡记黄河二月三月水名桃花水韵注鮆刀鱼也】
　　野人庐
　　少年辛苦事犂锄刚厌青山绕故居老觉华堂无意味郤须时到野人庐
　　此君庵
　　寄与庵前抱节君与君到处合相亲写真虽是文夫子我亦真堂作记人
　　【杜子美丹青引必逢佳士亦写真王注名竹为抱节君先生新语也与可画竹名之曰墨君有堂焉先生作墨君堂记】
　　香橙径
　　金橙纵复里人知不见鲈鱼价自低须是松江烟雨里小船烧薤香虀
　　【王注鲈鱼所以为鲙金橙所以为虀松江之鲈江南所称也此为金虀玉鲙又详巻十和蒋防寄茶诗注】
　　南园
　　不种夭桃与緑杨使君应欲农桑春畦【一作畴】雨过罗纨腻夏垅风来饼饵香
　　北园
　　汉水巴山乐有余一麾从此首归涂北园草木慿君问许我他年作主无
　　【顔延年五君咏屡荐不入官一麾乃出守杜牧之将赴呉兴诗拟把一麾江海去】
　　寄题刁景纯藏春坞
　　白首归来种万松待防千尺舞霜风年抛造物陶甄外春在先生杖履中杨桞长齐低户暗樱桃烂熟滴堦红何时郤与徐元直共访防阳厐徳公
　　【景纯藏春坞前有冈皆种松公有诗云为君栽挿万松冈白乐天梦游春诗门桞暗全低檐樱红半熟防阳记厐徳公居岘山之南未尝入城府诸葛孔明每至徳公家独拜牀下徳公初不令止司马徳操尝诣徳公值其上冡徳操径入其室呼徳公妻子使速作黍徐元直向云当来就我与徳公谈其妻子皆罗拜堂下奔走共设须臾徳公还直入相就不知何者是客也】
　　玉盘盂【并序】
　　东武旧俗每嵗四月大防于南禅资福两寺以芍药供佛而今嵗最盛凡七千余朶皆重跗累蕚繁丽丰硕中有白花正圆如覆盂其下十余叶稍大承之如槃姿格絶异独出于七千朶之上云得之于城北苏氏园中周宰相莒公之别业也而其名俚甚乃为易之
　　杂花狼籍占春余芍药开时扫地无两寺糚成寳璎珞一枝争防玉盘盂佳名防作新翻曲絶品难寻旧画图从此定知年谷熟姑山亲见雪肌肤
　　【庄子逍遥游藐姑射之山神人居焉肌肤若冰雪绰约若处子其神凝使物不疵疠而年谷熟】
　　花不能言意可知令君痛饮更无疑但持白酒劝嘉客直待琼舟覆玉彛负郭相君初择地防羊属国首吟诗吾家岂与花相厚更问残芳有防枝
　　【周礼六彛皆有舟六彛谓鸡彛鸟彛斚彛黄彛虎彛蜼彛注舟所以荐彛如今之承盘也负郭看羊俱用苏氏事】
　　和潞公超然台
　　我公厌富贵常苦勲业寻相期赤松子永望白云岑清风出谈笑万窍为号吟吟成超然诗洗我蓬之心嗟我夲何人麋鹿强冠襟身微空志大交浅屡言深嘱公如得谢呼我幸寄音但恐酒钱尽烦公挥橐金
　　【汉张良传注赤松子仙人号神农时为雨师事见刘向列仙传诗大雅穆如清风再见庄子齐物论作则万窍怒号逍遥游夫子犹有蓬之心也夫张景阳咏史挥金乐当年嵗暮不留储杜子美戏简郑广文頼有苏司业时时与酒钱汉书陆贾传出所使越橐中装卖千金分其子】
　　闻乔太博换左藏知钦州以诗招饮
　　今年果起故将军幽梦清诗信有神马革裹尸真细事虎头食肉更何人阵云冷压黄茅瘴羽扇斜挥白葛巾痛饮从今有防日西轩月色夜来新
　　【公先有铁沟行赠乔云今年定起故将军故此云果且曰信有神也杜子美诗醉里从为客诗成觉有神后汉马援传男儿要当死于邉野以马革裹尸还葬耳何能卧牀上在儿女子手中邪班超传相者曰生燕颔虎头飞而食肉此万里侯相也史记天官书阵云如立垣再见通真子瘴论岭南从仲春讫仲夏行青草瘴季夏讫孟冬行黄茅瘴蜀诸葛亮与司马宣王对于渭濵王戎服莅事使人视亮乗素车葛巾羽扇指挥三军】乔将行烹鹅鹿出刀剑以饮客以诗戏之
　　破匣哀鸣出素虬倦防鶂鶂聼呦呦明朝只恐兼烹鹤此去还须郤佩牛便可先呼报恩子不妨仍带醉乡侯他年万骑归应好奈有移文在故邱
　　【云谿友议韦鹏翼题盱眙邵明府壁云自从煮鹤烧琴后背郤青山卧明月佩牛用汉龚遂事注见前韩退之送石处士诗忽骑将军马自号报恩子唐王绩撰醉乡记以配刘伶酒徳颂皮日休诗他年谒帝言何事请赠刘伶作醉侯孔稚珪北山移文引云周彦伦先隐北山后出为海塩令欲还山稚珪乃假山灵之意作文移之】
　　次韵刘贡父李公择见寄二首
　　白髪相望两故人眼防时事防番新曲无和者应思郢论少卑之且借秦嵗恶诗人无好语【公自注公择来诗皆道呉中饥苦之事】夜长鳏守向谁亲【公自注贡父近防妻】少思多睡无如我鼻息雷鸣撼四邻
　　【宋玉对楚王问客有歌于郢中者云云其曲弥髙其和弥寡汉张释之传释之言便宜事文帝曰卑之毋甚髙论令今可行于是言秦汉闲事汉贾山传言治乱之道借秦为喻名曰至言李贺诗沙路归来闻好语旱火不光天下雨】
　　何人劝我此闲来弦管生衣甑有埃緑蚁濡唇无百斛蝗虫扑面巳三回磨刀入谷追穷防洒涕循城拾弃孩为郡鲜欢君莫叹犹胜尘土走章台
　　【甑埃用后汉范丹甑中生尘事已见七巻注谢晖诗嘉鲂可荐緑蚁方独持史记秦始皇后赞餐未及下咽酒未及濡唇汉张敞传敞守京兆尹称职然无威仪时罢防过走马章台街公乌台诗话时朝廷新法减削公使钱及造酒不得百石致管弦生衣甑釜生埃及言蝗虫灾伤盗贼四起旱涝饥馑以见政事阙失皆新法不便之故】
　　寄黎眉州【黎眉州名錞字希声蜀人志林云希声治春秋有家法然为人质木迟缓刘贡父戏为黎檬子黎以为指其徳不知檬子真是木也一日聫骑出市人有鬻之者大笑防落马今吾谪海南所居有此木霜实累然二君皆入鬼録坐念故友之风味岂可复得刘固不冺于世黎亦能文字不苟随者】
　　胶西髙处望西川应在孤云落照邉瓦屋寒堆春后雪峨眉翠扫雨余天治经方笑春秋学好士今无六一贤【公自注君以春秋受知欧阳文忠公公自号六一居士】且待渊明赋归去共将诗酒趁流年
　　【韩退之寄卢仝诗春秋三传束髙阁独抱遗经防终始按王介甫素不喜春秋目为防烂朝报时介甫方得志故云治经方笑春秋学公为眉人黎方守眉故有渊明归去之句】
　　和赵郎中捕蝗见寄【赵郎中成伯时以尚书郎倅密州】
　　麦穂人许长谷苖牛可没天公独何意忍使蝗虫发驱攘着令典农事安可忽我仆既胼胝我马亦款矻飞腾渐云少筋力亦已竭苟无百篇诗何以醒睡兀初如疏畎浍渐若决澥渤往来供十吏腕脱不容歇平生轻妄庸熟视笑魏勃爱君有逸气诗坛专斩伐民病何时休吏职不可越慎无及世事向空书咄咄
　　【韩退之稲畦诗鱼肥知已秀鹤没觉初深尚书濬畎浍距川汉游侠传陈遵为河南太守至官召书吏十人治私书谢京师故人遵冯几口占书数百封唐王勮传为凤阁舍人寿春等五王出閤有司具仪忘载册文羣臣巳在方悟其阙勮召五吏执笔分占其辞粲然唐苏颋传为中书舍人时书诏填委口所占授轻重无所差书吏白曰丐公徐之不然手腕脱矣汉髙五王传灌婴闻魏勃夲教齐王反使使召责问勃勃退立股战而栗恐不能言者灌将军熟视笑曰人谓魏勃勇妄庸人耳汉宣帝纪吏或越职逾法以取名誉晋殷浩传虽被放黜口无怨言但终日书空作咄咄怪事四字】
　　登常山絶顶广丽亭
　　西望穆陵闗东望琅邪台南望九仙山北望空飞埃相将呌虞舜遂欲归蓬莱嗟我二三子狂饮亦荒哉红帬欲仙去长笛有余哀清歌入云霄妙舞纎腰回自从有此山白石封苍苔何尝有此乐将去复徘徊人生如朝露白髪日夜催弃置当何言万劫终飞灰
　　【史记齐世家昔召康公命我先君曰东至海西至河南至穆陵北至无棣王注穆陵山在沂水县琅琊山在沂水朐山诸城三县界始皇尝登山乐之作琅琊台地在今诸城东南又九仙山在钱塘临安或云在密州诸城县杜子美慈恩塔诗回首呌虞舜苍梧云正愁卢仝诗蓬莱山在何处玉川子乗此清风欲归去赵飞燕外传帝尝与后坐瀛洲榭后歌归风送逺之曲帝以文犀筯撃玉瓯令后所爱侍郎马无方吹笙以倚后歌中流歌酣风大起后扬袖曰仙乎仙乎去故而就新顺风扬音无方长噏细搦与相属帝曰无方为我持后遽舍笙持后履久之风霁后泣曰帝恩我使我仙去不得怅然泣数行下他日宫姝或襞帬为绉号留仙帬又飞燕舞腰宛转若流风之回雪晋羊祜传登岘山顾谓邹湛等曰自有宇宙便有此山由来贤逹胜士登此逺望如我与卿者多矣然堙灭无闻使人悲伤如百嵗后有知魂魄犹应登此山也刦灰见七巻金门寺中絶句诗注】
　　薄薄酒二首【并序】
　　胶西先生赵明叔家贫好饮不择酒而醉常云薄薄酒胜茶汤丑丑妇胜空房其言虽俚而近乎逹故推而广之以补东州之乐府既又以为未也复自和一篇以发覧者之一噱云耳
　　薄薄酒胜茶汤麤麤布胜无裳丑妻恶妾胜空房五更待漏鞾满霜不如三伏日髙睡足北牕凉珠襦玉柙万人相送归北邙不如悬鹑百结独坐负朝阳生前富贵死后文章百年瞬息万世忙夷齐盗蹠俱亡羊不如眼前一醉是非忧乐两都忘
　　【西京杂记汉制诸陵皆珠襦玉匣形如铠甲以金缕之张景阳七哀诗北邙何累累髙陵有四五借问谁家坟皆云汉世主王注子夏衣若悬鹑董京衣百结宋国有田夫尝衣緼黂自曝于日顾其妻曰负日之暄人莫知将献之于吾君荘子骈拇篇臧与谷二人牧羊而俱亡其羊问臧则挟防读书问谷则博塞以游二人事业不同其于亡羊均也伯夷死名于首阳之下盗跖死利于东陵之上二人所死不同其于残生伤性均也】薄薄酒饮两钟麤麤布着两重美恶虽异醉暖同丑妻恶妾夀乃公隐居求志义之从夲十不计较东华尘土北牕风百年虽长要有终富死未必输生穷但恐珠玉留君容千载不朽遭樊崇文章自足欺盲聋谁使一朝富贵面发红逹人自逹酒何功世闲是非忧乐夲来空【应璩古乐府道上逢三叟何以得此夀中叟前致词室内妻妾丑汉髙祖纪防败乃公事东华尘前軰戏语有西湖风月不如东华软红香土北牕风见前注汉王莾传赤眉樊崇等入闗烧长安宫室为墟宗庙园陵皆发掘唯霸陵杜陵完文帝霸陵宣帝杜陵后汉刘盆子传赤眉发掘诸陵凡有玉柙敛者率皆如生故遂多行滛秽古乐府今日牛羊上邱陇当时近前面发红白乐天尝作酒功赞】
　　同年王中甫挽词【王中甫名介三衢人中嘉祐六年直言极谏科东坡入三等中甫四等为秘书丞知静海县除秘阁校勘熈宁初介甫被召不复辞中甫寄诗曰草庐三顾动幽蛰蕙帐一空生晓寒盖有所讽介甫后赋诗云丈夫出处非无意猿鹤从来自不知为中甫发也介甫既得政神宗转对羣臣中甫进疏云愿陛下师心勿师人帝纳之以喻介甫且以奏疏示之介甫不乐深辟其言防考开封试与刘贡父言语往复御史劾之罢判鼓院归馆知湖州去郡卒官止祠部郎中】
