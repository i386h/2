<!-- { "loadSidebar": true } -->
　　却说魏犨至阳樊，守臣苍葛谓其下曰：“周弃岐、丰，余地几何；而晋复受四邑耶？我与晋同是王臣，岂可服之。”遂率百姓持械登城，魏犨大怒，引兵围之，大叫：“早早降顺，万事俱休，若打破城池，尽皆屠戮！”
　　苍葛在城上答曰：“吾闻：”德以柔中国，刑以威四夷‘，今此乃王畿之地，畿内百姓，非王之宗族，即王之亲戚。晋亦周之臣子，忍以兵威相劫耶？“
　　魏犨感其言，遣人驰报文公，文公致书于苍葛，略曰：“四邑之地，乃天子之赐，寡人不敢违命，将军若念天子之姻亲，率以归国，亦惟将军之命是听。”因谕魏犨缓其攻，听阳民迁徙。
　　苍葛得书，命城中百姓：“愿归周者去，愿从晋者留。”百姓愿去者大半，苍葛尽率之，迁于轵村，魏犨定其疆界而还。
　　再说文公同赵衰略地至原，原伯贯绐其下曰：“晋兵围阳樊，尽屠其民矣。”
　　原人恐惧，共誓死守，晋兵围之。
　　赵衰曰：“民所以不服晋者，不信故也，君示之以信，将不攻而下矣！”
　　文公曰：“示信若何？”
　　赵衰对曰：“请下令，军士各持三日之粮，若三日攻原不下，即当解围而去。”
　　文公依其言，到第三日，军吏告禀：“军中只有今日之粮了。”
　　文公不答，是日夜半，有原民缒城而下，言：“城中已探知阳樊之民未尝遭戮，相约于明晚献门。”
　　文公曰：“寡人原约攻城以三日为期，三日不下，解围去之。今满三日矣，寡人明早退师，尔百姓自尽守城之事，不必又怀二念。”
　　军吏请曰：“原民约明晚献门，主公何不暂留一日，拔一城而归？即使粮尽，阳樊去此不远，可驰取也。”
　　文公曰：“信，国之宝也，民之所凭也。三日之令，谁不闻之？若复留一日，是失信矣。得原而失信，民尚何凭于寡人？”
　　黎明，即解原围，原民相顾曰：“晋侯宁失城，不失信，此有道之君。”乃争建降旗于城楼，缒城以追文公之军者，纷纷不绝，原伯贯不能禁止，只得开城出降。髯仙有诗云：
　　
　　
　　
　　口血犹含起战戈，谁将片语作山河？
　　去原毕竟原来服，谲诈何如信义多。
　　
　　晋军行三十里，原民追至，原伯贯降书亦到。文公命扎住车马，以单车直入原城，百姓鼓舞称庆。原伯贯来见，文公待以王朝卿士之礼，迁其家于河北。
　　文公择四邑之守曰：“昔子余以壶飧从寡人于卫，忍饥不食，此信士也。寡人以信得原，还以信守之。”使赵衰为原大夫，兼领阳樊。又谓郤溱曰：“子不私其族，首同栾氏通款于寡人，寡人不敢忘。”乃以郤溱为温大夫，兼守攒茅。各留兵二千戍其地而还。
　　后人论文公纳王示义，伐原示信，乃图伯之首事也。
　　毕竟何时称伯，且看下回分解。
　　
　　
　　
　　
　　第三十九回　柳下惠授词却敌　晋文公伐卫破曹
　　
　　
　　
　　话说晋文公定了温、原、阳樊、攒茅四邑封境，直通太行山之南，谓之南阳，此周襄王十七年之冬也。
　　时齐孝公亦有嗣伯之意。自无亏之死，恶了鲁僖公；鹿上不署，别了宋襄公；盂会不赴，背了楚成王。诸侯离心，朝聘不至。孝公心怀愤怒，欲用兵中原，以振先业，乃集群臣问曰：“先君桓公在日，无岁不征，无日不战，今寡人安坐朝堂。如居蜗壳之中，不知外事，寡人愧之。昔年鲁侯谋救无亏，与寡人为难。此仇未报，今鲁北与卫结，南与楚通。倘结连伐齐，何以当之？闻鲁岁饥，寡人意欲乘此加兵，以杜其谋。诸卿以为何如？”
　　上卿高虎奏曰：“鲁方多助，伐之未必有功。”
　　孝公曰：“虽无功，且试一行，以观诸侯离合之状。”乃亲率车徒二百乘，欲侵鲁之北鄙。
　　边人闻信，先来告急。
　　
　　
　　
　　
　　鲁正值饥馑之际，民不胜兵。大夫臧孙辰言于僖公曰：“齐挟忿深入，未可与争胜负也。请以辞令谢之。”
　　僖公曰：“当今善为辞令者何人？”
　　臧孙辰对曰：“臣举一人。乃先朝司空无骇之子，展氏获名，字子禽，官拜士师，食邑柳下。此人外和内介，博文达理，因居官执法，不合于时，弃职归隐。若得此人为使，定可不辱君命，取重于齐矣。”
　　僖公曰：“寡人亦素知其人，今安在？”
　　曰：“见在柳下。”
　　使人召之，展获辞以病不能行。臧孙辰曰：“禽有从弟名喜，虽在下僚，颇有口辩，若令喜就获之家，请其指授，必有可听。”僖公从之。
　　展喜至柳下，见了展获，道达君命。展获曰：“齐之伐我，欲绍桓公之伯业也，夫图伯莫如尊王，若以先王之命责之，何患无辞。”
　　展喜复于僖公曰：“ 臣知所以却齐矣。”
　　僖公已具下犒师之物，无非是牲醴，粟帛之类，装做数车，交与展喜。
　　
　　
　　
　　
　　喜至北鄙，齐师尚未入境，乃迎将上去，至汶南地方，刚遇齐兵前队。乃崔夭为先锋，展喜先将礼物呈送崔夭，崔夭引至大军，谒见齐侯，呈上犒军礼物，曰：“寡君闻君亲举玉趾，将辱临于敝邑，使下臣喜奉犒执事。”
　　孝公曰：“鲁人闻寡人兴师，亦胆寒乎！”
　　喜答曰：“小人则或者胆寒，下臣不知也；若君子，则全无惧意。”
　　孝公曰：“汝国文无施伯之智，武无曹劌之勇，况正逢饥馑，野无青草，何所恃而不惧？”
　　喜答曰：“敝邑别无所恃，所恃者先王之命耳。昔周先王封太公于齐，封我先君伯禽于鲁，使周公与太公割牲为盟，誓曰：”世世子孙，同奖王室，无相害也。‘此语载在盟府，太史掌之，桓公是以九合诸侯，而先与庄公为柯之盟，奉王命也。君嗣位九年，敝邑君臣引领望齐曰：“庶几修先伯主之业，以亲睦诸侯。’若弃成王之命，违太公之誓，堕桓公之业，以好为仇，度君侯之必不然也，敝邑恃此不惧。”
　　孝公曰：“子归语鲁侯，寡人愿修睦，不复用兵矣。”即日传令班师。
　　潜渊有诗，讥臧孙辰知柳下惠之贤，不能荐引同朝。诗云：
　　
　　北望烽烟鲁势危，片言退敌奏功奇。
　　臧孙不肯开贤路，柳下仍淹展士师。
　　
　　展喜还鲁，复命于僖公。臧孙辰曰：“齐师虽退，然其意实轻鲁，臣请偕仲遂如楚，乞师伐齐，使齐侯不敢正眼觑鲁，此数年之福也。”僖公以为然，乃使公子遂为正使，臧孙辰为副使，行聘于楚。
　　臧孙辰素与楚将成得臣相识，使得臣先容于楚王，谓楚王曰：“齐背鹿上之约，宋为泓水之战，二国者，皆楚仇也，王若问罪于二国，寡君愿悉索敝赋，为王前驱。”
　　楚成王大喜，即拜成得臣为大将，申公叔侯副之，率兵伐齐，取阳谷之地，以封齐桓公之子雍，使雍巫相之。留甲士千人，从申公叔侯屯戍，以为鲁之声援，成得臣奏凯还朝。
　　
　　
　　
　　
　　令尹子文时已年老，请让政于得臣。楚王曰：“寡人怨宋，甚于怨齐。子玉已为我报齐矣；卿为我伐宋，以报郑之仇。俟凯旋之日，听卿自便何如？”
　　子文曰：“臣才万不及子玉，愿以自代，必不误君王之事。”
　　楚王曰：“宋方事晋，楚若伐宋，晋必救之。两当晋、宋，非卿不可，卿强为寡人一行。”
　　乃命子文治兵于暌，简阅车马，申明军法。子文满意欲显子玉之能，是日草草完事，终朝毕事，不戮一人。
　　楚王曰：“卿阅武而不戮一人，何以立威？”
　　子文奏曰：“臣之才力，比于强弩之末矣。必欲立威，非子玉不可。”
　　楚王更使得臣治兵于蔿.得臣简阅精细，用法严肃，有犯不赦，竟一日之长，方才事毕。总计鞭七人之背，贯三人之耳，真个钟鼓添声，旌旗改色。楚王喜曰：“子玉果将才也。”子文复请致政，楚王许之。乃以得臣为令尹，掌中军元帅事。群臣皆造子文之宅，贺其举荐得人，致酒相款。
　　时文武毕集，惟大夫蔿吕臣有微恙不至。酒至半酣，阍人报：“门外有一小儿求见。”
　　子文命召入。那小儿举手鞠躬，竟造末席而坐，饮酒啖炙，傍若无人。有人认识此儿，乃蔿吕臣之子，名曰贾，年方一十三岁。
　　子文异之，问曰：“某为国得一大将，国老无不贺，尔小子独不贺，何也？”
　　贾曰：“诸公以为可贺，愚以为可吊耳。”
　　子文怒曰：“汝谓可吊，有何说？”
　　贾曰：“愚观子玉为人，勇于任事，而昧于决机；能进而不能退，可使佐斗，不可专任也。若以军政委之，必至偾事。谚云‘太刚则折’，子玉之谓矣！举一人而败国，又何贺焉？如其不败，贺未晚也！”
　　左右曰：“此小儿狂言，不须听之。”
　　蔿贾大笑而出，众公卿俱散。
　　
　　
　　
　　
　　明日，楚王拜得臣为大将，亲统大兵，纠合陈、蔡、郑、许四路诸侯，一同伐宋，围其缗邑。宋成公使司马公孙固如晋告急。
　　晋文公集群臣问计，先轸进曰：“方今惟楚强横，而于君有私恩。今楚戍谷伐宋，生事中原，此天授我以救灾恤患之名也。取威定伯，在此举矣！”
　　文公曰：“寡人欲解齐、宋之患，如何而可？”
　　狐偃进曰：“楚始得曹而新婚于卫，是二国又皆主公之仇也。若兴师以伐曹、卫，楚必移兵来救，则齐、宋宽矣。”
　　文公曰：“善。”
　　乃以其谋告公孙固，使回报宋公，令其坚守，公孙固领命去了。
　　
　　
　　
　　
　　文公以兵少为虑。赵衰进曰：“古者大国三军，次国二军，小国一军。我曲沃武公，始以一军受命，献公始作二军，以灭霍、魏、虞、虢诸国，拓地千里。晋在今日，不得为次国，宜作三军。”
　　文公曰：“三军既作，遂可用否？”
　　赵衰曰：“未也。民未知礼，虽聚而易散，君盍大搜以示之礼，使民知尊卑长幼之序，动亲上死长之心，然后可用。”
　　文公曰：“作三军，必须立元帅，谁堪其任？”
　　赵衰对曰：“夫为将者，有勇不如有智，有智不如有学。君如求智勇之将，不患无人；若求有学者，臣所见惟郤縠一人耳。縠年五十余矣，好学不倦，说《礼》、《乐》而敦《诗》、《书》。夫《礼》、《乐》、《诗》、《书》，先王之法，德义之府也。民生以德义为本，兵事以民为本，惟有德义者，方能恤民，能恤民者，方能用兵。”
　　文公曰：“善。”
　　乃召郤縠为元帅，縠辞不受。
　　文公曰：“寡人知卿，卿不可辞。”强之再三，乃就职。
　　择日，大搜于被庐，作中上下三军，郤縠将中军，郤溱佐之，祁瞒掌大将旗鼓。
