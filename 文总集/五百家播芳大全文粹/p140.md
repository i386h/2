<!-- { "loadSidebar": true } -->
　　昔在舜禹举贤自辅非臯孰赓非益孰賛然未尝与民道其所以当为相之意而民自孚焉盖至于商周然后弼曰帝赉佐曰天生以神其事而播之于众虽称补衮功光前人而四代之风于斯别矣卿学优圣域才冠伦魁质诸卜筮而不疑编诸方防而无愧问朝问野人皆曰贤今兹召卿来归朕见之曰此予辅民闻之曰此吾相尚可代疏霖雨之命赋清风之章而后能鼓动于中外也哉而卿尚秉谦光未服厥位则是上未能体朕之意下未能副民之情恐非朕与斯民所以望于卿也夫伛偻而共命者辞逊之末节宥宻而基命者弼亮之逺图涣号已孚控辞勿再所辞不允
　　诏允左仆射新除集禧观使冨弼判汝州
　　勅冨弼省所三上劄子奏防授臣集禧观使勅牒乞早赐追纳且迄赴汝州本任事且悉卿翊朕祖考功施于时德善在躬终始如一祠廷置使实近阙门邦有大疑庻几求助忠贤体国义乃可留而引喻再三便于出守重违恳恻姑即所安
　　勅奬谕赐审刑院详议官大理寺平断官
　　汪彦章
　　勅赵文昌等省之审刑院齐恢奏据大理寺日奏司状四月一日已前下寺公案并已断絶无见在事朕初嗣服德化未孚永念元元多罹犴狱汝等并膺选撰擢任兹谳疑能励厥官以无留事覧奏钦尚不忘于服
　　刑部侍郎改兵部侍郎制
　　勅先帝弃天下不及班命以劳群臣朕继大统其承厥志具官某亷静忠恕济以详敏能绍世美为时名臣膺服宠章徃其思励
　　给事中吕公弼改尚书工部侍郎
　　勅褒德叙功制为禄位先帝所以熈庻政也朕虽在疚所不敢忘具官某保身慎徳旧有劳勚陟降左右是谓世臣惠绥西南风绩尤显冬官之贰其徃懋哉
　　除司马光知制诰
　　勅先王制命之文何其雅驯而奥美虽出命非有司之事而讨论润色盖有助焉以尔具官某操行脩洁博知经术庻乎能以所学施于训辞俾掌賛书徃谐朕志
　　除司马光礼部郎中
　　勅左右侍从之臣皆先帝所遗以助兴政理者也有劳可録朕敢忘哉具官某行义信于朝廷文学称于天下比更任使会课当迁进位二等以加尔绩尔方以经术入侍而又兼諌争之官徃其思致厥身使朕之聪明无所不通尔亦惟有无穷之闻
　　除皇子伴读
　　勅某自天子至于士未有不待学而成者今朕欲进诸子于学求可与居者而大臣以尔为言尔久在諌垣有闻于世兹惟谨选可不勉哉
　　诏奬论韩世忠
　　朕惟唐之名将多矣独郭子仪巍然以功名始终岂非以其谦畏自将有爱君体国之诚心故耶卿屡立战多计安宗社而每怀兢慎虑渉非彛知天下之至公合古人之大节比以闺门之私谒至投奏牍于公库国尔忘家屏居待谴旣关闻听朕甚嘉之书不云乎臣防以宠利居成功者卿之谓也其逄良韩彦臣除授指挥已令寝罢成卿自成之美其卿亟趋表着副朕眷怀故兹奬谕想冝知悉












　　五百家播芳大全文粹卷五十
　　钦定四库全书
　　五百家播芳大全文粹卷五十一
　　宋　魏齐贤
　　叶　棻同辑
　　制诰
　　尚书左丞除同知枢宻制
　　昔单于入朝于汉遇王商郤立而不敢仰视晋人观衅于齐晏子退舍卒不敢加兵盖贤者在朝人民有恃不动声色自然折冲故能正容色于一怒之间而憺威棱于万里之外具官某毅而任重博洽而有文险夷一心践更众职危言直论固常折逺夷无艺之求缮甲治兵又欲刷四邻交侵之耻顾疆塲安危之未决而羗人叛服之无常蔽自佥言延登右辖载畴雅望进贰本兵庻几尽行平日之言可以坐厌未形之难力行所学以底丕平
　　左司谏除御史中丞
　　自御史府虚大夫而不除则中执法率僚属而为长耳目之寄纪纲所司惟议论慷慨足以感厉特立不欺之心惟志行直方足以振竦苟贱无耻之习则风采所系朝廷自尊具官某学知古人之大方智通当时之要务徧更言选以直谅闻愤世疾邪无所回挠召从諌省进长宪防度越稠人不次而用冝体任官之意益肩衞上之忠知美材有待于久成毋废坏于一眚之防知刻核足以生不肖毋穷极于已甚之地服我休命奚俟训言
　　吏部侍郎兼太子詹事
　　朕惟太子天下之本而贤者为邦家之基思得直谅多闻以为益友庻几前后左右罔匪正人故兹一时端尹之臣率用两朝髦俊之士具官某学术之茂几于先民行义之脩信于当世懿文华国亶居俊誉之崇正色立朝屡効排奸之力践更众职夷险一心肆因铨总之余入侍储帷之邃倚典型于老成之重崇道义于齿爵之尊式资调防之功副朕责成之意
　　中书舎人除给事中
　　朕初践服属时多虞寤寐隽贤当馈兴叹想望老成于典型之重登用世臣于故国之遗大儒之效固存君子之泽未逺具官某四朝名臣之俊一时耆艾之英声华发自妙年功名见于晚节词垣视草穆然深厚尔雅之文经帷告猷信矣直谅多闻之益服勤浸久发问深林维是东防论驳之司实予万防出纳之地延登兹位佥曰汝宜施置或未叶于人言选任或不孚于众听守正不挠维是之从毋讳有司追配前烈
　　国子祭酒权鸿胪卿
　　大鸿胪天下之高选也在廷之位至于九列者寡矣非资高望重不得任此具官某以经术中第以文艺知名感会休辰践更众职载畴雅望进列九卿益肩厉翼之心以待非常之用
　　资政殿学士除签书枢宻院
　　国家太平无事兵不释繄垂二百年军政堕坏士卒无仗节死难之意将吏无干城固圉之功望敌惊奔靡有鬬志朕初嗣服选建忠良延登宥宻之司渐复祖宗之故具官某世载忠谅学有本原衞上之忠恳欵七世应上之敏勤劳百为属群防之内侵罄一心而尽瘁升华书殿未究逺猷进二机庭擢司兵柄以宏博无穷之辨谋议庙堂之上以刚毅特立之操驾御将帅之臣廸百工厉翼之心以尊奬主威鼓三军惰归之气以竚衞王室服我休命奚俟训言
　　监察御史除著作佐郎
　　御史以言责辨贤佞于一时史官以直笔信襃贬于后世必有刚毅笃实之操辅以雄深辩丽之辞庻两得之乃克任此具官某行义洁脩志节端亮践更言职以直谅闻延寘道山复畀旧物按善恶见闻之实撰次第法度之章使后世得以考焉益脩厥官毋愧能言之效
　　除大学春秋博士
　　春秋之学废锢已久习非承误无识真者矣朕闵古学之坏选建賔师尔以儒学之茂冠于东南延寘兹选尔其茂明之勿谓游夏之伦尚有不能措一辞遂使区区守一经者至老死而不悟也
　　除少府监丞
　　尚方置监天下之高选昔源乾曜一见中上意遂命此官选用之艰盖自前世尔文辞辨丽誉喧一时占对之初上言治道列职尚方之属将有试焉勉思古人追配前烈
　　除秘书省校书郎
　　中秘仇书极天下豪俊之选异时贵臣用事至参用医卜之流牛骥同群可为太息肆朕初载遴柬儒术之英尔以文艺有闻首寘兹选进与群髦之列益观未见之书三箧已亡且询安世勉思刻厉将有试焉
　　除大理寺丞
　　廷尉天下之平而狱者万民之命朕躬垂明听不忍诖误之民陷于大罪故慎柬良吏其务平之尔得与兹选其明察寛恕无纵吏谩以罗元元之不逮称朕意焉
　　除吏部侍郎
　　朕惟名器不可假人爵禄所以厉世流品清浊各有攸归不次而用贤能虽一日九迁不以为疑积日而叙勤劳则差之毫厘势有不能得廼者官不宿业吏操其柄贤愚同滞赇谢纷然敷求哲人以靖流具官某事朕初载以直谅闻首斥奸防不惮彊御代言西掖追还正始之风给事东防茂著论思之効践扬兹久誉处罙休天官四铨纲目猥并徃二太宰益脩厥官手疏盘错之烦力去留难之吝时维称职汝徃钦哉
　　给事中除礼部侍郎
　　宗伯典朕三礼实兼伯夷后防之事国有大议罔不责成然奸防便文俗学似古不有君子其何能国故虽笾豆司存之守而有樽爼折冲之功具官某为老成人以儒术用代言西掖辨丽有作者之风给事东防练逹通当世之务服休滋久考绩应迁进陟文昌位次八座必能居经持论恪奉典常玩敌人于甘寝秉羽之间制功臣于醉呼击柱之际则上下相守而国自安永肩一心以称朕命
　　奏状
　　与宰臣韩琦等议濮安懿王合行典礼状
　　伏以出于天性之谓礼虽以礼制事因事适冝而亲必主于恩礼不忘其本此古今不易之常道也伏惟皇帝陛下奋干之健乘离之明拥天地神灵之休荷宗庙社稷之重即位以来仁施德浃九族旣睦万国交欢而濮安懿王德盛位隆冝有尊礼陛下受先帝命躬承圣统顾以大义后其私恩慎之重之事不轻发臣等忝偹宰弼实闻国论谓当考古酌礼因冝称情使有以隆而广爱庻几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行
　　论两府迁官状
　　右臣伏见因进用宰臣韩琦等凡两府之臣尽迁一官臣愚不明大体未识所谓窃恐从此相承遂为故事凡公卿者百吏之表率今公卿方以百吏凡冗思革其弊而公卿无故一切迁官将何以使三百赤芾受爵不让者有所愧心哉况庆厯中陛下以数月不雨执政之臣皆降一官以答天戒今歳月蚀地震江河泛滥横流烈风滛雨贼伤五稼四方之民垫溺流饿不可胜纪比于庆厯灾害尤众而两府大臣无间新旧皆被褒迁殆非所以仰承天心下慰众人之意也窃计大臣当此之时亦必不敢受无名之赏伏望陛下因其辞让内惟枢宻使副不可以给谏及郎中为之者依旧制外其余皆不迁官以养大臣亷耻之节无使之负谤于海内则其为德泽愈厚矣
　　论燕饮状
　　右臣等窃见今歳以来灾异屡臻日食地震江淮腾溢风雨害稼民多菜色此正陛下侧身克己眚礼审乐之时而道路之言陛下近日宫中燕饮防为过差赏赉之费动以万计耗散府库调敛细民况酒之为物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以为后宫奢纵务相夸尚左右近臣利于赏赉陛下重违其请屈意从之夫天以刚健为德君以贞固为事奈何徇后宫左右之欲上忽天戒下忘民病中不为宗庙社稷深自痛惜臣等愚惑窃为陛下不取伏望陛下当此之际悉罢燕饮安神养气后宫妃嫔进见有时左右小臣赏赉有节及厚味腊毒之物无益奉养者皆不宜数御以伤太和乃可以觧上天谴告之威慰元元穷困之望保受命无疆之休天下群生不胜幸甚臣等区区纳忠惟陛下裁察
　　乞惩劝均税状
　　右臣奉先勅与三司同共详定均税已立条约下诸路监司行去讫窃以为国家凡欲立事当先使赏罚明白然后事无不明伏见职方员外郎秦植前通判德州事均五县税皆得平允并无人戸词讼君与庸愚之人烦扰败事同归常调一等殿最则能吏懈体必无成功伏望朝廷察其勤瘁优加酬奬并其余均税官吏随其功过量行惩劝则将来覩之无不尽力矣
　　奏劄
　　乞经筵访问上殿劄子
