<!-- { "loadSidebar": true } -->
　　熈宁元年六月壬戍有星陨于张氏之宅是夕也予兄殿中侍御史次功卒明年三月乙酉于双流县之【阙】泉鄊从父茔礼也兄敏悟出于天禀十歳通五经善缀文是时禄寺府君自三江之新穿徙居于江原之金马有乡先生号为硕儒次功就学岁余曰才有余而道不足不可以为吾学府君异之以一壥土购书千余巻资其读次功闭户刻苦力学或半歳不识肉味年十八乡书送至礼部后五年为解头遂释褐调南平决曹掾非其志也乃叹曰大丈夫进无竹素之功退无千古之名何以出人益发愤而大穷古人之道胷中所蕴沦滃渤而不能自禁于是溢为文彩顷刻千字感防以吐其愤浩荡以快其思旷逹以踈其情清苦以敛其气至于时之理乱民之利病晓然洞见其本末而计谋识虑常在人意之表前后封章十余上诸公闻其名以贤良方正科荐者五六人以台諌馆阁荐者数十人自南平更典秭归狱迁襄州谷城县令改东观郎监阆州税迁秘省丞太常博士今上即位迁田曹外郎以近臣荐其鲠正有先识之明擢为殿中侍御史正色言事不顾时忌方将大出所有以泽当世不幸以忧去职感疾而卒呜呼次功之名暴于天下之耳目播于多士之咏歌记録其章疏议论蔵于秘府其文章流落溢于好事者之巾箱其始终大防具于予之行状今其也内不瘗志而外不掲表次功之名亦可以万世矣故为词以宁其魂词曰
　　遵邑门以西出兮蓊莽乎甘泉之野甓九壤而为室兮閴宻乎黝无昼夜慨俊迈之永息兮逐霜筌而奄谢遗纷垢以探元兮杳末穷夫上下敛清气以归蔵兮贲轜车而晓驾感湔流之噫咽兮抱遗恨而东泻鸿灵其罔物兮逓有无以更化惋人世之飘游兮孰悲咷之自暇砥才刅以反戕兮弯智弧以郤射甘大患而役形兮髙不覩夫太华脩途邈其无隩兮骥足惫而莫跨大空荡其亡隈兮鸿羽摧而已下既明哲之是卑兮胡寿年之弗假防凉宗之薄祐兮踤百罹以予嫁蠧五内以寸裂兮涕浪浪而横洒涕与血尽兮可奈之何伊人徃矣兮遗我实多荦荦伊人兮其仪峨峨冠姬服孔兮躏雄蹈轲安贫力学兮一志无他晨炊不绍兮恬事弦歌鸾鶱鹤翥兮匪鴐匪鴚躟驰防眎兮弗防【莫佳切】弗蹉刽谲诡兮敓相谬讹栖停浩气兮防斟太和舎塿跻衡兮去潢泳河镗韶嗄郑兮搯蘅莪雄文焕烂兮乾象森罗武库抽鐍兮霜寒万戈突为层崕兮涨为巨波呼号荡海兮狞蛟战鼍堂堂劲气兮不挠不阿孤篁挺节兮危松擢柯狒唇狐貌兮毅然诋诃豪熖浡浡兮青穹上摩妙龄升冠兮俯陟贤科扼居下僚兮珠潜于蠃嗤诮彼已兮胡食其禾捐生取义兮感叹汨罗忠愤自许兮沽求则那皂封沥血兮志念时疴议论端确兮不磷于磨如广指的兮如桑诊瘥名擅海内兮价重銮坡晁刘大对兮勇过廉颇安能俛首兮尘壒媻娑熈宁之主兮轩道虞徳寤寐正人兮心虚席侧濯濯羣公兮推挽先识佥俞允谐兮超寘言职霜简棱棱兮豸冠觺觺言行俱危兮不讦不愎纲愔髙造兮曩谓司直髙歩跨右兮烈无难色抉开肺腑兮揠出丹臆宁同江苇兮漩止涛逼浑首可殊兮语不可黙一躯胡恤兮誓于报国囊装靡释兮日傒南殛虎啸于山兮貆匿于棘皂雕戞云兮鸮鸺擸翼旦聫寳珂兮伏觐宸极一言感悟兮天哀太息隆栋钜础兮行睨厥力谓可近侍兮献替失得奫奫素畜兮皋防益稷匪徒藻翰兮钑紩织方圆设施兮太哕悃愊如丹伏蒲兮如藩批敇嘘吸淳风兮薰沐动植挹清浣汗兮拄强防踣布序万曜兮躔南舎北昴晕潜白兮冲妖丧黒防忸勍肤兮扱衽匍匐没烟为疆兮朱耶就纒志辽器邈兮皎皎不惑车毂輠搉兮兰燔香熄笑言在耳兮音容恍惑于庭于墙兮诞漫莫测呜呼哀哉母垂白兮子胜裳死者佚兮生者伤惨聚首兮号素堂哀声苦兮白昼黄鲁而存兮智而亡天乎何故兮遘此不祥感神祗之不妥兮畏山岳之摧冈驷黄螭以仚举兮愬予懐乎彼苍苍秘其冥造兮愍予心之抢攘假宵梦以谆谕兮漏灵机之茫呀九闳以洞辟兮进予趾乎玉厢曰地行之泯懵兮徒纭纭其吾殃三才剖而殊体兮吾独宰乎隂阳蒸和融润兮喷焕呵凉六气欲叶兮三辰欲光元精遗以堕世兮孰吾弼而还相岂而世之寳才兮吾固亦珍乎畯良忽形开以寤兴兮谅神理之不荒苟诘施于善恶兮奚顔短而跖长呜呼哀哉维昔吾考兮志操逸羣颠沛于善兮革家以文质衣而饩賔客兮市田而购典坟门惟蓬茅而贤辙常满兮廪乏儋石而义声四闻肆吾兄之肯构兮为时卿云擥芳桂以飘缨兮释南畆之耕耘嗟人事之反覆兮何变故之纠纷天泽方连于星驿兮薤声已咽于鄊枌悲予才之短耗疎促兮其曷以就先志而嗣清芬念获终于正命兮予又乌能效宋玉之招魂呜呼哀哉世衰俗薄兮仁义不施机巧竞骛兮化为浇漓已乎长往兮蜕去如遗归无返寂兮又奚其悲戢收精爽兮隠于大仪嫓元朴以长存兮縦陵谷之改移勿降而为贤人哲士兮忧患生乎有知勿瑞而为驺虞鸑鷟兮嗥豺狼而噪鸢鸱勿秀而为紫芝朱草兮山草占春以离离勿坚而为黄金白璧兮绕指耀钢而功矜竒呜呼噫戯兮万古有畸不知其人兮视此哀词
　　祭文
　　祭王岐公文　　　　　　　　范镇
　　维镇与公官事多同若一臂交常相依从公进于朝镇退居穷罙十六年公誉日充方遂平生奄忽以终自予退居人事疏絶侍従常僚不复通谒惟公毎嵗遇上元节置酒开罇笙歌间设乐道旧故穷欢极悦自顾耄耋年七十八苟在人世能几歳月今公此行岂为永诀所恨老劣不能酧别
　　祭李舍人文【大临】　　　　　　前人
　　惟灵谅直果敢着于平生于朝尽忠于人尽诚伊余与公自防相从粤景祐中朅来之东同年登科四纪于今白首一节金玉其心近自去冬诗筒见贻三老唱酬欢如埙箎江山之兴共得其时余虽勉和计方览窥防讣之来肝肠摧悲颍昌寓居道逺人疲遣致薄奠公其鉴之
　　祭范蜀公文　　　　　　　　苏轼
　　呜呼仁宗在位四十二年畦而种之有得皆贤既歴三世悉为名臣今如晨星存者几人孰如我公硕大光明导日而升灿焉长庚死生契阔公独寿考天实耆之以殿诸老二圣嗣位仁义是施公昔所言略行无遗维乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉徳不耀与公弟兄一日之少穷逹不齐欢则无间岂以闾里忠义则然先君之终公时在陈宵梦告行晨起讣闻先友尽矣我亦白髪闻公之丧方食哽噎堂堂我公岂其云亡望公凛然犹举我觞
　　又　　　　　　　　　　　　前人
　　公之少年初以赋鸣挟防以东气和而平防见角圭人人自惊宋氏伯仲与司众盟见公所为屣履以迎自毁其文以致公名士满太学莫之敢争公之中歳始以谏起尧老将传未有立子羣公欲言以目相视公独发之自诡以死帝知其忠始怒终喜复有继者实蹈公轨公亦自信卒老言事公之末年终以节闻国有蟊贼当之以身力言不从遂致为臣开门接士不怨不愤羣枉既消众屈当伸有欲援之同抚我民公笑称病誓不复振凡世之人有一于是翘然自名足以为贵自有其三岂不卓伟位虽显融有不尽忠崧隗之间頴潩之侧有庐可安有田可食顾惟平生笃志钟律乐成既上疾亦告革呜呼昔我先人公蚤知之白首相欢往事莫追轼方在朝公举谏官卒以获罪初无一言辙来自东复馆于门曽患之不恤而惟义是敦今其云亡无复斯人
　　代赵端明祭范蜀公文　　　　冯山
　　大贤于人景星凤凰不出则已出则为王者之嘉祥有目者争先覩之为快及其不复见也识与不识共惜乎人之云亡方公妙龄起于华阳风流文彩相如子昂及为从官而慷慨议论扬雄李固不足以比方使中州之豪杰视蜀青衿之子而不敢诒慢者由公为之主张白首玉堂而不自知聊卒歳而徜徉先请老者七年遂濯缨于沧浪踵越相之遗风轻二踈以粃糠方元祐之访落登耆明而賛襄凢天下之大老杂遝至于庙堂诏书旁午而不起乃引礼以抗章完始终而无亏孤髙岌如太行衮绣在前而弗之顾独友乎仲元与蜀荘呜呼未老而归二十年流辇零落者殆尽而公方傲睨乎林泉忽新乐之方上梁木壊于壁田乾坤倐其安往骑箕尾而上天其不发为卿云甘露以辉润乎万物则将结为精金羙玉而发见于山川悲夫自昔登门属居某后束书从师公则诱诲义兼姻娅子舍维友宦游穷年去徳滋乆谓言于公当享上寿杖履从公志或可就云何一别遂不我有我欲哭之天髙地厚人亡师表国失耆旧江汉竭灵岷峨陨秀千里致奠豆肴巵酒言出涕随公其闻否
　　代许内翰祭李待制文　　　　前人
　　惟公金马碧鸡西南之珍奋起江汉俪踪渊云秉笔立朝嫓词皇坟熈宁之初英彦鳬藻孰不纡余以自襮褾公独守官不少低绕拂衣西还便欲请老岷山之前有田一防图史自适乐全乎天嗟予鼎来冀获亲贤须公疾间当奉周旋云何不淑馆舍是捐呜呼性命之理在公已通昔生非有去亦无从公虽偃然人则懐公一罇一奠聊与人同
　　祭寳月大师宗兄文　　　　　苏辙
　　辙方志学从先君子东游故都览观药市解鞅精舍时始见兄颀然如鹄介而善鸣宗党之故情若旧识屈信臂顷阅歳四十性直且刚纎恶不容与人尽言口如病风惟我兄弟不见瑕玼行有利病势有隆污始终一意不为薄厚交游之间葢未始有昔我之东师则有言游宦如寄非可乆安意适忘归忧患所由亟还于乡泉石可求我志师言未返而颠师亦不待与化俱迁遣舟与荣万里来讣开纸失声悔恨无所弹指西望卯防既成临絶之言求我以铭自我窜逐忧病相袭缉缀清风得一忘十追懐曩好徒有此心心则不忘而病未能収泪语舟归酌流水一生一死诚则无已




　　成都文类巻五十
