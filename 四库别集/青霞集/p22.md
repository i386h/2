<!-- { "loadSidebar": true } -->
　　不肖未能长往林壑窃禄兹土自念浅薄不足以负荷庶政惟赖明公开襟诲导使不得罪于百姓磨朽砺钝得少追步于循良之末左右之惠我多矣日者京邸辱赐照察周旋无已徽音淑贶载在肺腑云何能忘虽輙尝造门候从者薄致区区然此心耿耿万千未能一展也顷因范黄门风便敬勒手状布谢种种情私嗣当颛致
　　寄陆宫保书
　　不肖驽劣承乏下邑有年矣荷被防擢得从事于麾下喜忭欣跃不胜庆幸伏承明徳屈已防谦亲遣使者枉临于千里之外更辱盼睐周旋恩勤千万渥以帡幪之惠锡以金玉之音礼敎絶于等伦辉光瞩于畿甸曷胜感激昔平原降节于侯生陈思折简于吴质其在前史以为美谈窃惟明公秉躬明哲兼资文武英才振世盛徳寡伦拥旌双阙之间鹰扬百服之表使袨服荷防者魄夺而濳消环列侍衞者交臂而受事海内人士莫不谈诵声名倾心向往而乃下察簿书之材垂情珥笔之吏其于平原陈思何啻过之是周公握发以致白屋之贤而仆非其人也仆本樗栎之资自甘委弃沈伏州县殆逾十年顷得受命于庭阶奔走于末属已为过望况复遭逢殊遇感结腑心不胜局踧所期励竭驽钝矢心精白期报朝廷以赞扬仁风不敢背负谨遣县属裴衣先赍启记一通伏谢于门下仆已本月二日领劄付所有仓库文书即今交代卜于十一日起程赴任伏惟台慈照原
　　答杨兵宪书
　　仆辱左右光照逾迈等伦而轩骑之发缺为追送其歉恨郁如云雾何可殚言顷使者来询问起居知旌干旦夕有北上之行且辱手书枉存腆惠重叠感激当何如来谕极切边务所谓将材之难者今时正苦于此然安边保国之道帷选将为急将不得人则法制废将得其人则法制行然则选将者固法制之要领也夫将不在枭勇而在于权谋犹之卒不贵于狡黠而贵于颛愚也有勇者未必有谋有谋者则必有勇谋而不知勇非能谋者也夫谋非神秘非有鬼藏得之人心者也尽权谋之道可以为将矣故上明天时下明地理周知人情兼晓物故通于古法达于今宜天时者风雨寒暑非孤虚之谓也地理者山川险阻非生死之谓也至于人情物故古法今宜又非可以口授而指数今之将知此者其或寡矣乎然察将之道甚难微权妙道不可以言语而得髙节宏度不可以细行而知深藏固守不可以闻誉而取虽然是不可泥也善观人者亦惟探其端耳是故访问者知名之路也延揽者引士之门也论议者呈才之会也任使者试功之地也其上求之缙绅其次求之山泽其下求之甲胄夫挽弓试马不可以为能小道邪说不可以为畧心疎气扬者不可与成功袭常蹈故者不可以言法空谈不学者不足以论才呜呼不重赏而薄罚之不可也故古者之于将也悬之以髙爵示之以厚禄其有罪过者诘问之而已夫调度广者不可禁之以财志量者不可抑之以位劳効厚而赏赉薄则功名之士不劝责任重而礼遇轻则道徳之士不至此又任将者之所择也使旋率尔奉布幸惟亮之
　　答戴锦衣书
　　公笃志于大道沈濳独往仆心窃慕之然不能时时诣造奉服琢磨之益此为恨也仆不自量度诚慨然有忧世之心焉曩为愤懑不平一献言而抵罪遂窜伏草野然荷被主上之恩待以不死犬马图报之心何能自己夫济天下之谓道穷万物之谓学人心之体何所不包何所不有而世之人横私其身至于坏天下而不顾背君父而自忍此仆之所以扼腕而长叹伤心而雪涕者也然亦有学道君子周旋容与于其间自负为知几明哲黙以取容而不知事日坏而道日丧时已去而义未伸生民社稷将何赖乎孔子岂不知几哉然而至于作春秋讨陈恒独立一世而不顾此又何耶圣人之所知者义也其所以不忧不惧者命也语曰不知命无以为君子今之君子所以若此者岂非不知命故耶辱谕守宣大方畧大发蒙昧然今宣大之边事非独士大夫所不得闻亦有仆之所不忍言者固国不以山谿之险乃今知孟氏之言不余欺也得其人而守之诚反掌矣何必宣大哉豚儿过辱枉厚感激不胜昔承命述作奉扬太夫人之光烈今撰得髙节堂赋一首词义浅末殊不足观幸赐采择之
　　与长儿襄书
　　闻南来倭寇消息不祥吾每念祖父坟墓及宗族亲友往往伤心而泣下也汝既在家诚能建立议论但导人心竭忠致孝以成匡救之策则我愿足矣汝等读书幼学壮行树功立业正此时也范仲淹做秀才时即以天下事自任况今南倭北敌旱魃连年天变人灾四方迭见当此之时不可为无事矣汝等不能出一言道一策以为朝廷国家只知寻摘章句雍容于礼度之间尝谓责任不在于我因循岁月时至而不为事失而胥溺则汝等平生之所学者更亦何益南方风气秀防岂无雄俊才杰之士耶吾愿汝亲之敬之其阿庸无识之徒愿汝疎之远之天降烈祸殿廷灰烬旬月之内宫厰继烧此乃贼臣擅权肆恶以致阴阳失节而祸固起于朝廷土木大兴而害则延于百姓矣宣大臣寮与敌通和私相纳贿无复人理吾以忠心耿郁每事必直言于当道彼等亦稍畏缩但庙堂之中欺君之计通行而鬻官之声大震不能不动汝父之忧耳外朱云折槛词一阕寄汝视之
　　答田副总兵书
　　曩者辱赐书贶雅重感不胜也嗣即遣下走问候而轩斾已北发矣瞻恋之私日月并积有如悬旌何由可忘顷复承华札远存乃知朝廷宠渥荐至欣庆如何苐不谷荒菲无以为贺良用为媿仆居山中旬月缙绅先生过此咸停车而叩闗屡问左右之动履莫不赞扬将军昔日之英畧而言今日麾下之兵甚枭健也迁谪荒鄙之人深为欣庆虽然善驭勇者不如尚谋之必胜能循正者不如用竒之多功孔子曰可与立未可与权夫权之为言天道圣人之妙用而兵家之竒算也后世以诈术当之岂不谬甚矣哉故夫权者举一而当百也是故舜选一臯陶而不仁者远汤选一伊尹而不仁者远此所谓权也伏惟将军忠亮絶匹议论风生机遁法人所不及然一已之智有限而集众善之功无穷诚肯访择髙贤俊杰任为谋主谘其策而用其竒此盖致胜之要务而运筹之大权也昔韩信破赵区区求一亡士李左车而师之询之谋议遂下齐七十余城今左右定之以谋猷而指纵其勇士运之于帷幄而决胜于千里是古人竒伟之功必复建于今日矣且宣大之事大坏极弊将军操五路之兵悬万人之命毛举细故日亦不足何暇纷纷任大事者举其所当举用其所当用一一而持循之贤杰之士勃然兴起而効用于我边务兵机操纵之无难矣将军之卒虽称雄强不过三千余人少马缺粮动輙有碍此不得深谋远识之士与之图之将军必不能以寡而敌众空拳而击贼也若以仆为迂谈今日条陈而讨马明日上疏以乞粮纵与粮马而粮无运输马无刍粟将焉用之焦心劳思终无成绩忧深而不可解祸结而不可去将如之何哉使旋布此希亮纳之幸甚
　　寄文衡山书
　　足下负大雅之才抱至贞之徳退处湖海白首弥尊今方内人士依附声名者犹足以激昻青霄之上况亲炙光仪者哉不谷迁谪边邮深为潦倒虽切睠慕无由会并瞻望云树耿耿无任每以交游中得承翰墨之贶不胜欣慰古人云寸楮尺璧一字千金惟足下当之矣盥露而奉对凿室而珍藏何以喻兹惟足下不惜残膏余馥当有以流润千里也如何如何不审即辰动履何似敬遣牛马赍手状并驰上小诗一帙幸改敎之
　　答赵总兵书
　　不佞辱知于麾下有年矣然年愈久情愈笃此与世俗之交随声逐势者岂可并日而语哉感念知已情何能忘每侧望旌旗闻驻节龙门遣役再三云暂来辄去不及一致小启又闻东路之报连绵不絶失去堡寨二十余处不审此语的否仆自出闗以来熟思而静观边鄙之事犹人之有羸病精竭神惫特形面之未仆耳使不急医未有能久延岁月者今之宣大财乏而用弥奢民穷而差愈重军中所赏者非其功所罚者非其罪或赏滥而功不劝罚轻而罪不威令下而不循惠施而不感官肆贪而法废事取具而实亡将军操万队之权握一镇之命仆曩经过麾下不见谋士如云战士如雨惟闻管弦之声杂奏于廷内当此之时敌侵削而不休兵疲弱而不振将军之所处如此仆实莫测执事之竒谋矣虽然已往者不必追矣执事能转机以就事因失以为谋则边事之坏可复恢也夫古告人之道三积以诚者要其信也动以容者要其感也示以利害者要其听而奋也仆昨闻警报夜乃焚香执笔而就书可谓诚矣每与左右论事不敢不尽心鞠躬以指陈可谓容矣使人民安堵而无边尘之警三军精练而怀欲战之心此执事之利也堡落攻烧而怨恨及于主帅蕃部连辔而一旦入于京师此执事之害也前敌进青边口而居民生缚渠魁将军反无寸箭之功攻破小榆林而男妇杀伤巨万麾下之士卒不出一救今日论功劾罪利害昭昭又岂待仆之言哉不肖喋喋之言固不足以为经时济事之策然执事肯谅区区之意而悟举焉未必非目前之利也夫将之用人以才而战则用人以力执事之士卒不患无力与技也患不得才智之人而任之耳欲求全才世固鲜有得一偏一能者俱可酌而用之毋以势分限其进毋以浮伪溷其真毋以譛言蔽其实毋以小失遗其长千而荐之百百而荐之十尔我各举其能彼此互陈其属抑幸用能表强励怯重其人广其路不惟可得军中之才而四方之士闻风向应将毕集于麾下矣夫本强者能制末技备预者能应卒变用才者本也训练者备也三军领马给粮必由贿赂而后得行阵守操多应故事而无补充营备数毫无实绩缓急之际孰可仗乎今将军闭门而自娱士卒倚戈而不练当燃眉濡发之时而惟坐待其惫非计之得也勇不自奋作之斯兴技非自能习之斯熟执事所统之兵非不可用在选练之不得其道指纵之不得其术耳仆未足以知兵旅之事但窥今日之势不尽心力而图之将不可为矣又何异羸人之不庸于医乎伏惟执事当国重任国家安危系焉蚤夜图维以灭此朝食朝廷幸甚生民幸甚仆辱执事之夙爱不敢以防辞奉承激切之言谅必不深罪也
　　寄莫宪伯书
　　京国欢娱已成岁月门前横盖马首垂鞭光景依依仆虽潦倒风尘未尝不梦想于招提之侧也况樽俎绸缪而风诗之凄怆乎感恋意气泣下霑襟嗟乎嗟乎士遇知已良为难矣又未得会幷于千里之外怅恨如何仆自迁谪以来委伏草野日覩边塞之变大有伤心者债帅粟官蠧民窃禄哨探至而震惊城堡破而不报欺玩成风以败为捷恐泄泄之久将守之无人而避之无地矣不审髙明何以敎我耶吕君使者还便谨啓奉讯南望凄然不尽耿耿
　　答扬叅戎书
　　日者辱轩盖枉临于山中执手睠恋厚于金石也匆匆顿息行李未遑修谢复承仙札飞坠草野之人过承懿谊奉服感怀益增晤叹所命丹书旦夕寻録边鄙多事之时左右驰驱王事诚能报効朝廷剪灭戎患置国家于磐石而解蒸黎于倒悬树功当世而勒名鼎彞此大药延年之秘诀也不知髙明以为如何使旋先此奉复余情种种续当敬致区区也
　　寄汪啓初书
　　忆在武林聚首岁时每怀髙雅耿耿不能忘久以南北驰驱卒不得遇便风缺相问也不审比来进修如何执事气质纯厚更加精厉何远不到不敏入京即以言事投窜于重闗之外言念故人恍在梦中宣大诸邉侵扰日甚一日法大坏而事日敝不知竟何底止也白鴈飞鸣黄云缥缈益动迁客之怀耳顷杜君任贵邑少尹之便附讯起居旧帙奉览焉
　　答苏节制书
