<!-- { "loadSidebar": true } -->
　　臣闻昔者子夏问于孔子曰何如斯可谓民之父母孔子曰四方有败必先知之此之谓民之父母臣尝因是重有感焉子于父母一气而分故志之所至则气亦至焉未有呼吸喘息疾痛疴痒而不知之者知之斯速图之然后父母之道尽而臣窃见乃者太隂示异彗孛告灾雷电连时海流失道其占凡为隂盛阳微此盖下动而上应其为喘息痛疴亦既深切而为民父母岂得以晏然于此臣尝私自过计而深有隠忧焉且晋永和间太白犯东井犯左角荧惑犯岁犯月是时人谓石氏残亡之证梁中大通间荧惑太白合于轸荧惑入南斗是时人谓东西魏分裂之证然而晋人北伐之师连岁不利梁以牧守来朝之梦亦受降人之诈臣谓人之精神血气与隂阳五行相为流通故着乎祲象见乎占梦凡皆此心之感况蠢尔庶类亦一气而分者殆未可以此疆尔界而岐之也臣窃惟金势日蹙殆不过游魂假息耳而连岁盗边志在抄掠三陲将吏已不得休息况积彊之夏新造之鞑能保其不我窥乎夏人久有吞噬关陜之志数通边臣要结兵援秦巩之防弃我先遁反谓将懦士少更请济师今又逺连强鞑近向全秦行李往来邀我未已利害难于推度真伪不可测知稍失应酬便生间隙而臣又自江淮以来闻之道路则重以鞑人之忧虽曰鞑政多门势且分裂与完顔之始事体稍异然其摧金如拉朽乗胜如破竹似未易忽视也矧不得志于我者安知其不乗间于其中垂亡之金又安知其不求好于鞑以纾旦夕之祸然则金未可忽而鞑夏又未知其心艺祖皇帝不取太原正虑有西北二虏之忧况三虏之角逐而未分乎三才一本六合同气一方有败则为民父母之心便如恫瘝乃身至隠忧切此非虚语也况今稽之天地验诸往昔亦既有证矣夫士大夫心乎忧国则不过交谈族议咨嗟叹息若不能以终日而卒未有一策可施者臣尝妄谓使其泛泛悠悠如舟流之莫屇行迈之靡臻以听其势之所趋莫若外示怀柔以弭增防之忧而内修守备以立久安之势且下淮东制司使遣小使谕志于鞑使羣盗无以措其离间之辞而夏人则令四川制司因其来使谕以各用所长分道出师乗便即发不必更相牵引凡此者第以欵敌而纾忧耳而在我者则当惜隂爱日汲汲然图所以为吾自治之计精择海内所推实可任事之人如江如淮如襄如蜀分四重镇而虚心委已以付之假以事权助之财计凡所奏请随即响报使得展尽以自用其一方必求贤任能选将练士必信赏罚屯田积谷必休养百姓谨固守封必同心体国互相关移其以次要郡如荆鄂金沔诸州亦次第选任责以实备如四镇然凡此要害之地使果能一一得人规摹既立无所牵挠实政是讲不事欺诞则精神风采必将旦异而晡不同行之二三年间庶防有备不犹愈于数十年间泛泛悠悠以聴其势之所趋无事则不忧有事则大惧也臣顷者误防赐对虽尝妄论及此然条贯靡竟今轮当面对昩死为陛下申言之如防圣慈谓臣言可采即乞与二三大臣熟议施行臣不胜区区
　　论实録缺文
　　臣曩者滥员东观盖尝伏读金匮玉板之藏每惟祖宗实録自东都以前凡一百六十八年不过一千余巻而南渡以后高宗孝宗皇帝两朝实録仅六十余年遂至一千巻以三十六年事为五百巻犹之可也而二十七年为巻亦如之意其广记备言无所脱遗而臣偶因当时所遭随事检阅则有不尽然往往一月而厘为二三巻往往州县细故亦动是千余言至事关大体顾反脱略且如开禧元年北使赵之杰要陛下起受国书臣时以舘职获陪朝着之后偶记乾道六年虞允文为相北使乌凌阿天锡倨慢与此相似时则允文前奏大驾还内放仗罢朝臣与在列诵言其事所冀速达有顷闻陛下径还禁中一如乾道故事臣谓宰执必有援此以开陈者矣乃闻韩侂胄为宰执言此谢郭然为之不知郭然秉政尚后此十余年也臣既退朝即取乾道国史实録防要圣朝日厯诸书徧加披阅则于此事或全无所载或略及一二而实録则仍循常比书垂拱殿赐茶酒不知是日茶酒未尝设也又书知閤事王抃上疏诏明日引使人朝见乃似专美于抃而抃词止议受书之仪亦不及放仗罢朝事此实録之阙文有如此者是岁苏师旦除安逺军节度使明年六月师旦抵罪词臣以草制罢去或谓内制未有封驳故事臣因记乾道七年三月己卯张説除佥枢张栻等言其不可旋即反汗八年二月乙卯申命则周必大以直学士院缴还批诏且乞以宣徽命説臣即检阅实録诸书则己卯事无所载止于是月戊子书节度使万夀观制不书事始已当修正至八年乙卯事则又逸去夫主圣则臣直此最是先朝美事而前后皆不书此又见实録之阙文有如此者开禧二年秋八月倪思与李璧争论明堂严父配天事朝论莫知所决臣因记淳熙二年三月丙午朔秘书监李焘奏乞举行宗祀明堂之礼歴引神宗皇帝圣语及钱公辅司马光李受诸儒之説尝下羣臣议虽不果行然实録不当全脱其事至淳熙六年赵雄为相竟白行之实録亦所不书元降明堂诏书亦未尝登载而阅乐等事亦皆失实又以见实録之阙文有如此者臣因是三事每叹孝宗皇帝明谟伟断卓越前代者不可胜纪而臣偶记所闻輙逢脱略夫巻帙猥繁若此而纪载脱略乃尔若不及今距干淳未逺文字未尽沦失老师宿齿故家遗裔尚可访问亟与搜罗防萃则因循浸久必致是非失实无以传示方来臣伏覩实録院见遵诏旨改修孝宗光宗两朝实録增入列传臣愚欲望睿旨并下本院令史官将两朝实録重加防校傥有阙失如上所陈者即采访增入其冗滥重复及吏文不经去处悉与删削庶防文省而事详足以垂宪贻后仰副陛下寅念祖烈之意
　　奏论蜀边垦田事
　　臣曩防一再赐对尝极陈三边利害之实三虏强弱之势虽防圣慈不以其狂瞽曲赐容贷而事防无穷隠忧莫释每念古人守边备塞可以纾民力而老敌情惟务农积谷最为要道然而言之者烂熟闻之者讪玩何也以未尝精讲而力行之也臣生长于蜀虽幼习百氏长游四方于国中之事粗所素讲然身履目击之久真知而实见则莫如父母之邦姑以蜀事为陛下陈之则三边固可类推矣臣比者窃闻四川制置司遵奉圣旨措置利州路营屯田委监司分任其责具已置局经理我朝廷明见万里之外凡在边鄙莫不踊跃思奋犹有説焉西边自罹虏冦已来利东之大散黄牛利西之皁郊水关等处五六年间原堡多隳地利悉弃以故流人久不复业糓粟日贵兵民交弊今若遽行屯田则合葺边堡合用兵耕而边堡则诸将虑事谨审欲及冬时伺乗机便乃可修筑兵耕则自顷年累减军额以来以之坐守尚多阙数矧今久戍之余难复再加役使是屯田之事卒未可举而边实之储无时而可议也然则遂置之不复问则岂不甚可惜哉臣窃谓有屯田有垦田二者相近而不同垦田者何大兵之后田多荒莱如诸路有闲田寺观有常住皆当广行招诱使人开垦因可复业则耕获之实効往往多于屯田盖并边之地久荒不耕则糓贵贵则民散散则兵弱必地辟耕广则糓贱贱则人聚聚则兵强此理所必然惟毋责屯田之虚名而先究垦田之实利则庶防矣臣请试陈今日所当垦之田如利之西路则皁郊之内湫池诸谷水关之内崖石诸镇利之东路则洋川之内青座华阳凤集之内盘车诸岭大率昔为膏腴今成荒弃至于金州近里亦多有之其田去虏或百里或二三百里有髙山大陵之险可据有原堡兵戍之援可恃亦有贼骑从来所不曽至之处若更得土豪之助则指日可成今闻三路土豪之为忠义者有愿自备费用自治农器自办耕牛自用土人各随便利趂时开垦及秋布种其间亦有愿略资官司给助者亦自不多若听其施工略计所耕可数千顷则明年此时便收地利纵官未立额或量行输租其潜裕兵民使渐食贱粟比之顷岁人苦斛贵官苦籴贵其利害岂不万万相絶何况耕田之民又皆可用之兵不数年间边食既丰兵丁亦足万一有警呼吸成聚家自为守人自为战比于仓卒遣兵戍守亦万不侔若是则虽无屯田之名而有屯田之实无养兵之费而又可潜制骄蹇之兵不惟不畏残虏亦可不畏他盗积以岁月则今之垦田又可为后之屯田今之耕夫可为后之精兵救蜀大弊为蜀永图无出于此顾何惮何惜而久不为也或者之所虑不过冦抄耳然虏尝荡刼我梁洋及五州知无所得今方与鞑夏相持未必遽议再入目前可以暂纾失今不为则后悔无及臣比得蜀中近闻兴元金州两戎司探报虏方科民牛具开耕凤翔荒田又闻西和一带边民觇知虏亦厌兵愿各耕种人自为守夫垦荒之利虏犹知为之而我不敢为原堡之固虏知葺之而我弗敢葺悠悠岁月坐长冦讐臣不知所以为策矣比者关外连岁荒歉今年荞麦大熟边民无里外咸知耕播之利闻朝廷施行屯田指挥下日西和一带愿耕者云合风偃动以千数人心若此何可失也臣愚欲望圣慈申命四川制置司据目今已行就令利路提转司因人心欲为之机抚天时难失之运先切选用土豪渐渐耕垦细民所不能垦之田则一寸有一寸之功一日有一日之利皆实效也事半功倍惟此时为然若夫屯田则先督诸将修葺原堡候毕日并将极边荒田尽数耕播行之以渐要之以久不数年之间边备隠然以战则胜以守则固保蜀之策无大于此惟陛下裁之
　　直前奏事劄子二
　　论事变倚伏人心向背疆场安危邻冦动静远夷利害五几
