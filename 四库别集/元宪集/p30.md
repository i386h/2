<!-- { "loadSidebar": true } -->
　　敇具官魏平仲器韵清举才谋简济早有休问齿于英游自解巾昌辰束帯荣序文饰吏而毋害绩当官而可底三岁防课我朝彝章矧更县道之勤宜副田曹之务益服贤志用光郎选可
　　太常博士牛圭可尚书屯田员外郎制
　　敕具官牛圭曩修辞诚洊効官职比阶司蕝之籍出尹象雷之封间被台符移赞州事缅是封略杂于民夷治无殿科岁有迁格宜因覈课之审卽宠为郎之拜尚仍所莅勉集后劳可
　　尚书祠部员外郎崇文院检讨天章阁侍讲王宗道可尚书度支员外郎制
　　敕具官王宗道被服儒猷祗勤官次早用士林之选首从王邸之招员在胄庠职兼书馆多歴年籥进备朝簪属开讲道之筵俾预敷经之列向缘内阁参订露门帖以宠名志在荣遇而宗英剡奏学肆叙劳且冀稍迁重违所请宜改承于郎务益详究于典言朂尔清修对我甄奬可
　　前权相州观察支使郄慕清可检校尚书水部员外郎制
　　敕具官郄慕清国家竣事东耕均禧庶品官无内外赏有彝常以尔从辟廉车累劳仕籍方兹展体庆乃丁辰宜视秩于郎曹用图勤于幕画可
　　授柴宗庆开府仪同三司依前检校太师同中书门下平章事武成军节度使驸马都尉加食邑实封制
　　门下朕丕承先谟恭恤明祀获执牲币祗见神只适当拜胙之成思均与物之况矧余右戚参视贵台久拥旌旄之雄时勤屏翰之绩不有异数畴耸庶邦具官柴宗庆淳固蹈常柔嘉广业地承伐阀之旧才对肃雍之华能兴乃宗遂膴斯仕以藩侯而奉朝请多歴岁时因元帅以敦诗书自恬风素逮兼槐席之重出临棠舍之封允廸惠和且宣条教属禋严之诞布率贡品以惟寅身虽守藩志则存阙忠劬并劭戬禄尔宜是用冠文阶之崇优食采之典茂厥眞赋济于壮猷于戏天秩之隆非式礼而奚叙公餗之荷惟持满而克安益服令图往即荣次授受之戒可不勉欤可
　　授陈尧佐光禄大夫依前检校太傅同中书门下平章事淮康军节度使加食邑实封制
　　门下荐诚类帝所以格三灵之和均禧拜胙所以优四海之泽倚吾旧老之隽方制中权之雄兼荣铉台参殿寰服礼成第赏朝论攸归具官陈尧佐志意冲夷风槩高劭抗心希古学有本原展体首公政多縁饰逮事列圣目为名臣寖阶谟猷遂翊机柄洎入正于槐路实増焕于衮章向虽内解政枢宠颁斋仍宰庭视品之峻冠友邦维翰之良贤劳并均体貌无改升禋已事布号崇朝宜増命数之繁且昭贶施之普崇阶驭贵多邑衍封益以实租防为异渥于戏天锡之祉余弗敢专师佥之谐畴可虚授往防诞告之宠益契同寅之怀矧在耆明无假多谕可
　　授郑守忠光禄大夫依前检校戸部尚书宁远军节度使殿前副都指挥使加食邑实封制
　　门下王者受厘于天理弗专飨防爵于位劝必有功粤惟将臣翊我齐辂劳施伊始均福攸同聿图刚辰参布明命具官郑守忠性尚渊济才质飇果感防亨旦策发壮猷多通兵技之学早着和门之业洊书勳籍久服禁屯或训练徒兵或董齐越骑进阶征之重遂司交防之严夙夜靡渝亲寄无贰属图郊类躬展国容实提北落之师来备甘泉之仗导迎街跸循徼岩庐大礼克成寖威有助宜酬从祀之恪允昭进律之文特峻贵阶载陪多邑仍眞干食佥允朝言于戏善保者位高而安能力者道远而励曽是异数孚于厥劳往哉汝谐毋替终誉可
　　授杨崇勳开府仪同三司依前检校太尉河阳三城节度使加食邑实封制
　　门下朕奉事天明肃祗郊配内则公卿显相率礼不愆外则岳牧协恭以职来助馨德昭鬯鸿厘普臻爰洽扬庭之恩用褒维屛之寄具官杨崇勲精忠以力沈毅而和早防圣期号为愼将休有成绩播于公言寖酬武干之庸正司机务之柄告猷克壮广业弥勤逮倚陪京之藩洊易均贤之地而能恪守侯度允艺贡常交抚大邦之人并蒙中甸之福属兹第赏协乃懋功是用订公府之仪增采地之数仍因眞食俾衍故封朝谋佥承奬策参备于戏惟帝锡祉有格来之藩惟辟申恩有厚往之报宜循进等之授益宠于宣之良往对光亨无烦训谕可
　　授荆王依前守太师尚书令兼中书令行荆州扬州牧荆南淮南节度大使加食邑实封功臣制
　　门下协邦惇族义炳唐篇受脤展亲道光姬宗矧宗盟莫二之地羣辟相维之尊属举鸿仪载均顺福袭外事用刚之吉稽异姓为后之常特推茂防于告有位推诚保顺同德协恭赞治崇仁亮节守正佐运翊戴功臣荆南淮南节度大使管内观察处置等使开府仪同三司守太师尚书令兼中书令行荆州扬州牧上柱国荆王食邑二万五千戸食实封一万一千二百户赐入朝不趋劒履上殿诏书不名元俨器范凝邈志怀淳畅连辉皇绪育德懿藩早膺无戏之封日为最乐之善茂分寳玉参拥麾旄官序百僚之师爵穷五等之贵虽洊加殊礼独冠宠名而居盈益冲秉节弥亮率我宗裔保于燕谋阳郊受厘端阙敷号眷言信厚之长宜广陪敦之恩是用即褒功之华増异数之称衍采地于多邑优干食于眞封克绥壮猷度越常检于戏立爱惟始庸树庇根之强涵泽既优滋同拜胙之贶国论惟允家情亦隆钦怀永图以屏王室可授依前守太师尚书令兼中书令行荆州扬州牧充荆南淮南节度大使管内观察处置等使荆王赐入朝不趋劒履上殿诏书不名加食邑一千戸食实封六百戸仍赐推诚保顺同德协恭宣忠赞治崇仁亮节守正佐运翊戴功臣散官勲如故主者施行
　　京东路转运使尚书刑部员外郎直史馆韩渎可尚书兵部员外郎尚书屯田员外郎通判池州周咸可尚书都官员外郎国子博士知越州余姚县刘纬可尚书水部员外郎制
　　敕具官韩渎等或茂材为郎或华防通籍渎以帖职史馆有将漕之勤咸以累课吏资有倅州之敏纬则积阶胄席假领县章以年以劳并允迁秩今按中兵都及司川之职皆右剧也宜即授而宠之勉图后庸无废余典可
　　保庆皇太后叔母盖氏追封荣国太夫人制
　　敕朕稽若邦猷辑和孝治因先朝淑德之辅正永乐徽名之尊礼既具扬恩亦惟厚追贲外戚率绿慈怀保庆太后叔母追封荣国太夫人盖氏世德蕴灵女师蹈训协济中范作合令人尽洁志于祭蘩流顺教于家闑虽景命近止而庆祚有开叙亲中闱实曰诸母繄盛仪之允备宜先泽以载霶俾易旧封且光大国钿钗増数汤沐衍封告于九京尚或歆宠可
　　皇叔荆王亡妻张氏可追封魏国夫人制
　　敕夫德高内助则维巢之咏兴命或弗永则饰壤之恩笃矧惟近属倐搆冥灾懿范未沦徽章有典具官荆王亡妻晋国夫人张氏华基茂绪淑操芳猷动合珩璜之音居遵图史之诫早膺盛礼作配英藩躬妇顺而弗渝佐宗事而尤恪洊疏大国参缛宠仪方凭无遂之贤永赞维宁之盛何图奄忽遽隔幽明生而有涯心焉増悼宜正名于寳魏且纾痛于幽泉密印钿函尚兹歆服可
　　齐国夫人许氏进封晋国夫人制
　　敕竭诚均爱久则弥彰报德推恩厚而无斁齐国夫人许氏性钟淑喆行服闲和早只事于掖庭首效勤于甲观克图善育本出至慈忠存襁褓之辰誉订山河之懿向虽洊疏汤邑増衍国田酬推燥之夙功羙居谦之令躅质于旧典犹缺羙名宜追保佑之力更益褒华之称兹为异数无替冲猷可
　　故宫正纪国夫人郭氏追封尚宫制
　　敕宫正纪国夫人郭氏早钟柔操参备后庭善服矩仪多歴时序寖服宫闱之秩洊疏汤沐之封式宠懿猷遽沦徂景华联有等遗范可怀特举褒优尚慰冥漠可典簿张氐进封宫正勾当大内公事掌丝李氏进封典言同知尚书省事御侍永乐县君武氏进封典寳落御侍御侍长安县君王氏进封掌寳落御侍制
　　敕典簿张氏等婉嬺自修禁严被选早奉宫掖之列屡更岁籥之华宜縁久劳稍迁秘掌益图恭靖以对褒荣可
　　掌醖许氏进封司记听宣许氏进封典言制
　　敕掌醖许氏等性服恭柔地承严禁克祗乃事无懈攸箴宜酬宫巷之劳进掌掖庭之局益思勤勉用对宠嘉可
　　帅臣郑守忠高化石元孙追封母制
　　敕乃者祗袚阳郊别献坤庙内循明发之感均怆靡依之怀矧余帅臣追悼慈育宜锡荣号以宠孝思具官姓某亡母累赠某郡太君某氏躬禀柔嫺践循法度早奉金夫之懿实生云将之贤志达五经任隆三卫慨鼎茵之弗逮追汤沐以洊加及是展仪允当均福进啓郡田之数再纾子舍之哀缛礼襚章参诏漠可
　　御史中丞杜衍亡母追封京兆郡太君制
　　敕郊之报也均福以惠下推恩以笃亲本孝慈之所从罄幽显而率洽曰予端士参总宪纲缅怀劬劳增厚褒恤以尔具官杜衍亡母广陵郡太君盛氏柔嫺其德温靓其容毓庆清修之门来嫔良奥之室勤助宾祭辑和宗姻婉训有基令子是似渐徙宅之教卒成善名副专席之求洊咨直质向绿顾复之义屡延封赏之科及今相仪当用申奬繇淮海之奥徙咸镐之都寳钿芝函往告幽穸可
　　入内内侍省押班岑守素母进封郡太君制
　　敕具官岑守素母河南县太君梁氏肇毓庆宗有行茂族早助金夫之懿入参貂省之华载服闺风遂流家检实钟令嗣列我信臣能丰禄以逮亲屡赐田而啓邑且陈奏牍罄序孝心愿从祢室之荣冀益封君之数嘉其诚慤进厥等威疏郡宠名循陔羙志勉膺优渥永涣徽柔可
　　文思使知府州折继宣母进封郡太君制
　　劝具官折继宣母信都县君刘氏禀和庆族作俪勲门曩劝义于金夫甫疏荣于石窌实生令嗣克袭先封道茂壸仪训覃忠教方劭绥边之绩更张及养之勤瑞福溥均劬劳有请宜因本郡超正宠名且慰髙堂之欢用光象服之等可
　　两省妻封县君制
　　敕朕乃者升禋紫宫丽泽南阙因考庸懋赏之典广视品从夫之封宠于朝伦寔有恩限以尔具官某妻某氏庆灵辨族闲婉饬躬资于多仪俪乃良士蹈无攸之戒既式尔宗助有为之贤方干余蛊均禧在旦疏邑开荣姑命泽田之羞且光象服之数可
　　朝臣妻封县君制
　　敕国家礼成阳郊赏均大令盖由通籍而上更延及室之恩所以奬首公褒内助也以尔具官某妻某氏高华辨族幽闲赋质允服盛礼来嫔令人序陟广朝之联勤经敏政之业迹其辅佐宜乃宠嘉俾开汤沐之封且光簪钿之等可
　　帅臣郑守忠高化石元孙妻进封郡君制
　　敕朕属者谨郊报之常稽礼文之变茂对三后平施万邦既叙臣工之劳复延伉俪之宠所以贵从夫而恩及室也具官某妻某郡君某氏庆灵辨族闲婉饬躬资于多仪式是良匹蹈无攸之戒既克家肥助有为之贤实参戎重均禧在旦増邑有常宜易郡田之封益光宗事之懿可
　　御侍苖氏进封郡君依前御侍制
　　敕御侍苖氏早以良家入充近掖能蹈邕柔之范亟参进对之华备位小星方隆淑问啓封大邑宜宠徽恩往膺汤沐之荣益劭宫闱之训可
　　入内都知王惟忠亡妻范氏追封郡君制
　　敕具官某妻高平县君范氏凭后庆宗蹈和柔训夙奉有行之礼载称无遂之贤辅乃金夫列我貂省向酬劳于侍幄亟延宠于封君懿范式彰冥灾奄及眷迩臣之悼往宜卹礼之有加郡壤升名泉涂渗泽廞章渥数尚慰幽魂可
　　参政枢密母追封郡夫人制
　　敕朕乃者祗袚阳郊别献坤庙虽陟配有序而明发载怀内忖孝心之防实均子道之感爰因赞福咸及显亲以尔具官某母某郡夫人某氏性本柔明行兼法度始循妇德终继壸慈拥育迩臣践扬膴仕寖逮累茵之贵已隔安舆之欢永慕所钟贲章前渥讫兹大赉允若重封井赋贲于泉路慰乃棘心可
　　参知政事宋绶外祖母追封郡夫人制
