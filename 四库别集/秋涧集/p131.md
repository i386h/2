<!-- { "loadSidebar": true } -->
　　赛平章国夫人诰
　　国治固先于家齐古今匪易妇秩谅从于夫贵典礼攸冝某官夫人某氏婉自名家嫔我贤辅备法度而供壸职以恭俭而相夫劳委佗俨象服之尊恭懿融管彤之美以正以顺如山如河主馈冝家绵休积庆夫延登于鼎祚孙进贰于文昌不以辉称曷彰内助仍易小君之号荣阶极品之封于戏徳容尚肃于旧仪诰鸾有焕脂泽载光于故垅世祚弥昌可封某国太夫人諡某号主者施行
　　追諡故都运梁公通宪先生制
　　制曰望垅思贤臣子无古今之间显亲尽孝国家有推奬之崇矧兹文宪之传笃我世臣之旧资徳大夫中书左丞梁温都尔故曽祖金中奉大夫司农少卿陟早登科第显厯仕途履正奉公材优国计持难抗节身为大闲在先儒耆徳之间有泰和能臣之誉经纶事往道义日尊流泽逺及于子孙致位有开于卿相克宣忠力劢相我家不有卹章曷劝来者可赐諡曰通宪先生于戯老成虽逺典刑犹见于国人宠数惟新潜徳载光于泉壌尚期英爽不昧歆承
　　太子少傅窦公制
　　传经明道既辅立太平之基崇徳报功乌可后非常之典故桓傅致临雍之敬而甘盘动忆旧之思古今虽殊典秩不异故翰林侍讲学士窦黙业尊周孔学际天人询治体以纲常为言论人臣以功利为末侍谋帝幄剀切多文贞之风论相中书慷慨见阳城之烈而又三代建国明伦是先惟西池俨籥羽之仪故东序扩人文之化风移俗易一变虚文池辟天开载明正学乃春两朝之耆徳实为先祢之宫师稽考规模梦寐风采是用荣分三事光融邦教之阶恩贲九泉潇洒玉堂之契有来精爽服我宠灵
　　夫人贾氏诰辞
　　天人之际若弗可知祯祥之来各以类应凡祖宗父母尊荣夀考未有不以善而致者具官某夫人某氏婉从清望嫔我儒宗恭俭以相其夫勤恪以成其子珩璜中节藻荐多仪清白传家管彤有炜冝尔从夫之贵宠膺华郡之封鸾诰副加服我休命
　　追諡贾博啰齐制
　　负鼎于时既逢其明主当馈起叹有懐于昔贤某官藩邸近臣中朝耆徳适际风云之防素多监掌之功割烹调和乃其常事威仪进退曲尽恒规凡侍殿庭望髙徳度方旧人而图任薤露以兴哀嵗月虽深徳容如在抱茂陵之弓劔婉娈何穷怅华屋之几筵未昭勅奠近因廷奏大霈恩章可加赠某官諡曰某呜呼授宠数以如生幽明罔间顾诸孙之衍庆福祉方来慰我老成含嘻泉壌
　　追諡果勒齐制
　　扬徽内职固有借于世臣追锡亲荣乃式遵于彞典某官髙闳集庆美行禔身早以谦恭光联侍从艺则名而威则棣责以己而功于人出入禁闱者几三十年主典玉食者何百余事忠勤奉上夙夜在公每多燕飨之仪何止割烹之技方廷章之宣美遽朝露以溘先可赠某官某諡呜呼祗奉仙逰怅同翻于俪景流光泉壌尚垂庆于后人魂而有灵歆我宠数
　　进呈世祖皇帝实録表
　　臣某等言臣闻典谟述尧舜之功令名显著方策布文武之政义问宣昭粤自汉隋及夫唐宋皆有信史以贻后来况大业丰功震今耀古惟深善述首议丕扬臣等诚惶诚惧顿首顿首洪惟世祖皇帝仁孝英明睿谋果防爰从潜邸有志斯民植根干而佐理皇纲聘耆徳而讲明治道始平大理再驾长江过化存神有征无战迨其龙飞滦水鼎定上都革政以惟新扩同仁而一视规模宏逺朝野清明内则肇建宗祧创设台省修举政令登崇俊良外则整治师徒申严边将布扬威徳柔服蛮羌加以圣无不通明靡不烛守之以勤俭朴素养之以慈惠雍和收揽权纲综覈名实赏罸公而不滥号令出以惟行万彚连茹羣雄入彀削平下土统正中邦慕义向风声教奚朔南之暨梯山航海职贡无遐迩之殊方且开学校而劝农桑考制度而兴礼乐国号体乾坤之统书画焕奎壁之文罄所有而醻战功不待计而救民乏听言择善明徳缓刑敛福锡民遇灾知惧得洪范惟皇之理过周宣牧政之勤以致时和岁丰民安吏职葢帝徳克周于广运故至公均被以无方可谓文致太平武定乱略继一祖四宗之志兼三皇五帝之功开天建极者三十五年立经陈纪者二万余事以谦譲弗遑于备纪故纂修未至于成书钦遇皇帝陛下夤绍贻谋厉精图治亟鉴观于成宪思遹骏于先声深诏下臣俾为实録宅心宗祏凝孝羮墙开馆局而增置官僚勅羣司而大防图籍编摩既冨搜访加详采摭于时政之编参取于起居之注张皇初稾増未见于罕闻承奉纶音俾蠲繁而就简俯殚管见仰体宸衷尽略虚文一存实事其飨防征伐文物典章粲焉列三代之英蔚尔开万世之业与夫才徳孝亷之士忠良奸佞之臣版图生齿之实繁财赋畜牧之冨盛谨依条据粗致无遗今具所修成世祖圣徳神功文武皇帝实録二百一十卷事目五十四卷圣训六卷凡二百七十卷谨缮冩为二百七十秩用黄绫夹复封全随表上进宸扆臣某等忝备台司幸膺盛典顾惟载笔才何有于三长勉进芜辞虑庶几于一得冒凟圣聪不胜兢惕臣等无任瞻天望圣激切屏营之至谨奉表陈进以闻臣等诚惶诚惧顿首顿首谨言
　　元贞元年六月四日开府仪同三司中书右丞相监修国史臣等上进
　　圣夀节贺表【至元十四年丁丑代中省作】
　　伏以龙徳御天恊千载休明之运星虹流渚开九秋震夙之祥正朔所颁臣民胥庆钦惟陛下长策逺御叡防有临凡经制于宏规思光昭于先业修振古未修之典集累朝未集之勲独运神机载扬我武削平六诏无好大喜功之心混一三吴见伐罪吊民之举治道己隆于贞观风声仍迈于汉室尚深阙政之虞屡钦迓衡之问询谋元老懐保小民体羣臣敬其所尊免赋徭以之固本而又禁酒酤而重民食悯兵余而肆赦恩动顺舆情咸跻夀域繄尔至元之盛徳优于行苇之深仁属节届于诞弥适躬临于巡省臣某等久承钧轴列侍瑶墀【一作分司兰省阻列蓂堦】愧无金鉴之封章切效露囊之微悃凤来仪而陪舞听箫韶九奏之音虎拜手而扬休祝天子万年之夀
　　甲午贺正表【代中省作】
　　伏以寅宫建斗洪钧转一气之春汉殿称觞大礼重三朝之庆衣冠环拱文物昭融恭惟皇帝陛下干健萃精睿思作圣顿皇纲而开大统备百度而冠前王泽既洽于域中威复加于海外中天而立跻世于平以冨藏民恵免逋悬之赋先春肆赦恩深寛大之书繄至治之惟馨致上天之神祐端临正旦光动多仪受国籍而膺贡珍醼臣工而湛春酒臣某等率先列辟拜舞扬休政与时新万有遂生成之乐夀从天降八秩开亿兆之祥
　　大都城隍庙设醮保祐青词
　　伏以天监虽髙曽惕显思之命基图寅绍敢忘奉若之诚爰自若临颇厯年所顾躬之上托致至理之维艰岂期外侮潜消复荷天休滋至炎风朔雪大开一统金穣玉烛屡致丰年而又云静祁连春回沙漠昼日有平安之报霜风无偃薄之虞匪凉徳之能然皆圣灵之所祐乃即青阳之月恭修金箓之科诰演琅函真临玉境导含景苍精之驾覆垂云洪荫之仁鉴兹报谢之防重以保持之福干戈止息永惟四海之清邦国有懐亦尚一人之庆【如式】
　　至元三十年崇真宫设醮斋意
　　大元皇帝绍隆丕构抚御多方欲期中外之安致有忧勤之虑爰资通荫用介福宁拟于今月初三日就大都崇真万夀宫设金箓醮筵二百四十分位防日既良预期以告
　　青词
　　伏以纂承有在扩先业以丕隆抚御攸宁皆上天之申佑况年龄之向迈资福廕以弥深念兹一己之微事有万几之重边声虽捷轸虑良多精力自如过勤或倦而又四气交更而无不顺盭多生感受而未免乖和敢殚祷谢之诚普翼神明之相潜消灾滞滋至天休素履安舒符干刚而不息皇图巩固丛景福以维新无任恳祷之至
　　祀庙乐章
　　无射宫之曲【昭成】
　　于赫皇祖睿知聪明天扶一徳海毓羣生文经武畅治定功成禋祀无期昭垂诵声
　　无射宫之曲【显宁】
　　天啓深仁须世而昌追惟显考敢后光扬仪尊諡美礼备音锵皇灵鉴止降厘无疆
　　祝文第一室
　　于赫圣武开运立极啓迪后人奄宅万域继体守文爰及质大位昭升阴相之力奉荐明禋载祗载式尚祈顾歆永深燕翼
　　第二室
　　丕显睿祖载扬我武左右祢昆耆定区宇庆衍本支绍纂基绪嗣服惟初礼须告祀延洪防冲永锡繁祉
　　第三室
　　明明我祖神灵无方武定文绥于先有光运开大统徳冠百王仙驭渐逺攀慕奚极祔庙奉安缛典是式燕翼如在英灵日赫
　　第四室
　　于皇昭考神灵在天民受阴赐余二十年不飨其位躬是传追尊徽号永言奉先爰用昭告斋栗掲防尚冀申祐宝祚绵延
　　登明亥元神
　　维神总劾成功尊临阴位适承岁徳爰诞躬属秋仲之佳辰致严禋之菲奠仰祈昭格永荷神休
　　歳星木照星
　　维神象纬穹祥开下土直兹岁事相我冲人恭伸黙祷之防爰即绛宫之閟庶慿阴祐聿底丕平
　　栁宿胎星
　　维神光临初度获纂鸿图顾惟凉薄之躬萃集简穣之福近因多故致祭幽坛尚冀精英更隆安吉
　　新船落至祭岁君文
　　成舟委波谓之落至维神灼知一岁之事泛彼中河转致厥载上下安输惟神是頼
　　修五门前桥祭岁君地只文
　　应门将将前临天津玉辂所驰虹梁必陈爰构爰缔筑之陾陾神维垂祐迄于有成
　　五方帝祭文
　　因方殊号尊以帝称殿临五部有赫其灵维桥之作鞭石驾梁尚冀拥卫大来百祥
　　拟禁酒诏
　　汉赐大酺岁有常数周申文诰饮戒无彞况糜粟者莫甚于斯崇饮者刑则无赦近縁春早朝议上陈冝禁市酤以丰民食朕详思来奏实为腆民可自今年某月日民间毋得醖造酒醴致天物暴殄重伤时和其或违者国有严典悔其可追故兹诏示想冝知悉
　　中书省牒宋三省文
　　中书省劄该爰自圣上即位之初重惜南北生灵之故一视同仁首主和议故遣信使讲信修睦徃年征进大军即令各还本屯仍严勅边将非奉上命毋得妄动行人御命以来载更嵗律寂无来音何哉不惟有失告辞反起边衅以致攻围我上蔡侵轶我邓鄙袭华阳扰随州刼掠真阳数犯涟水此皆出于使轺已入彼疆之后将和而战得无异议乎夫信与义自古所恃以为国者也一旦弃捐自有任其责者矣向也大驾巡狩北庭以平内难今巨魁授首己于正月廿六日还宫饮至顷因行台入觐陛见之日具以奏闻请重兵压境以问其故五月初五日奉圣防此一事发端在我姑待之省府仰体圣上仁慈尚存兼爱恐咈初心弗允所请且夫朝廷大计已定此特有司之事耳今就委本路发司详问焉若复迟疑不决秋髙马肥至时别有区处当司依奉省劄令差谘议官崔明道兵马副都李合义充详问使移文淮东副使即今国使安在何稽留不发并节次侵疆之役具由回示以慿呈省施行请早示定议据此须至牒者
　　顺徳府大开元寺重建普门塔碑铭
