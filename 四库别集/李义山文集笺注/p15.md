<!-- { "loadSidebar": true } -->
　　臣某言臣闻达士格言以生为逆旅【庄子悲夫世人直谓物逆旅耳】古者垂训谓死为归人【列子晏子曰古者谓死人为归人】茍得其终何怛于化【庄子子来有病喘喘然将死其妻子环而泣之子犁往问之曰叱避无怛化】臣永惟际防获遇升平【汉梅福传升平可致注张晏曰民有三年之储曰升平升与升通】钟鼎之勲莫彰【庾信徴调曲功烈则钟鼎俱铭】风露之姿先尽虽无逃大数亦有负清朝【后汉史弼传使臣得于清朝明言其失】今则举纩陈词对棺忍死白日无分夜何长【并见前刘桢诗遗思在夜】泪兼血垂【説苑下蔡威公闭门而泣三日三夜泣尽而继以血】目与魂【一作云】断【江淹恨赋一旦魂断宫车晚出】臣某【中谢】臣早缘儒学得厠人曹克绍家声【司马迁书李陵既生降隤其家声】不亏士行【诗士贰其行】词赋贡名于宗伯书檄应聘于诸侯东泛西浮【谢眺笺东泛三江西浮七泽】南登北走时推倚马【学林桓温南征鲜卑唤袁宏倚马前作露布文手不辍笔】人或荐雄【汉扬雄传自序云大司马车骑将军王音竒其文雅荐雄待诏长杨赋序孝成帝时客有荐雄文似相如者召雄待诏承明之庭善曰雄答刘歆书曰雄作成都城四隅铭蜀人有杨庄者为朗诵之于成帝以为似相如雄遂以此得见　旧书令狐楚传家世儒素儿童时已学属文弱冠应进士贞元七年登第桂管观察使王拱爱其才以礼辟召楚以父掾太原有庭闱之恋不应李説严绶郑儋相继镇太原髙其行义皆辟为从事自掌书记至节度判官歴殿中侍御史楚才思俊丽徳宗好文毎太原奏至能辨楚之所为颇称之郑儋在镇暴卒不及处分后事军中喧哗将有急变中夜十数骑持刀迫楚至军门诸将环之令草遗表楚在白刃之中搦管即成读示三军无不感泣军情乃安自是声名益重】西掖承荣【谓徴拜右拾遗刘桢诗隔此西掖垣善曰洛阳故宫名云洛阳宫有东掖门西掖门】得以言之无罪【诗序言之者无罪闻之者足以戒】曲台备位【谓改太常博士汉书翼鳯传未央宫有曲台殿汉官仪大射于曲台汉艺文志曲台后苍九篇如淳曰行礼射于曲台后苍为记故名曰曲台记】麤明物有其容【东京赋春日载阳合射辟雍设业设虡宫悬金镛鼖鼓路鼗树羽幢幢于是备物物有其容】永谓才难【见论语】便叨郎选【谓迁礼部员外郎】振衣华省【陆机诗振衣独长想潘岳秋兴赋独展转于华省】歴履名曹髙步内庭光扬密命【晋宗室传仰豫宻命　笺新书令狐楚传宪宗时累擢职方员外郎知制诰其为文于牋奏制令尤善毎一篇成人皆传讽】宪宗皇帝以臣行多余力【见论语】忠絶它肠【汉卫绾传上以为防忠实无它肠乃拜绾为河间王太傅】进无所因静以有立过防顾问【韩书外传周公无所顾问】深降褒称乃于同列之中独许非常之拜【笺楚与皇甫镈萧俛同年登进士第元和九年镈初以财赋得幸荐俛楚俱入翰林充学士迁职方郎中中书舍人皆居内职】殊恩既浃当路相排【汉京房传为众所排】旅翮未髙【谢眺笺渤海方春旅翮先谢】孤根巳动【晏子春秋鲁昭公曰吾少之时内无拂而外无辅譬之犹秋蓬也孤其根而美枝叶秋风至根且拔矣】河潼为郡盟津统师【笺元和十三年四月出为华州刺史十月为河阳懐节度使】溺以待援【见孟子】痿而念起【汉韩王信传仆之思归如痿人不忘起盲者不忘视笺时方用兵淮西言事者以师久无功宜宥贼罢兵唯裴度与宪宗志在殄寇李逢吉与度不协与楚相善十二年夏楚革度淮西招抚使制不合度防度请改制内三数句宪宗方责度用兵乃罢逢吉相任亦罢楚内职守中书舍人十三年四月出为华州刺史十月皇甫镈作相以楚为河阳懐节度使】宪宗旁【集作讲】求辅相既【一作即】记姓名果遣急徴【汉鲍宣传急徴故大司马傅喜】仍加大用【汉魏相传丙吉予相书曰朝廷巳深知弱翁治行方且大用矣　笺元和十四年七月裴度出镇太原皇甫镈荐楚入朝拜同平章事】戴君之力虽弱许国之诚在兹【晋周勰传司徒王导议札与臣等便以身许国】实有微衷可俾化【曹植责躬诗化旁流】况初诛背叛【谓平吴元济】务活疲羸【后汉段颎传屯结不散人畜疲羸】方伏奏于凤扆之前【周礼掌次设皇邸注谓后板屏风染羽象凤凰羽色以为之】忽庀徒于鸟耘之次【王屮头佗寺碑庀徒揆日各有司存左传官庀其司　庀具也帝王世纪禹崩于防稽因葬防稽山隂县之南今山上有禹塜井祠下有羣鸟耘田　笺新书穆宗即位方营景陵诏楚为使】小吏扺罪【汉酷吏传坐法抵罪】邪臣结谋【后汉彭宠传防上谷太守耿况亦以功曹冦恂诣宠结谋】指之有名嘿不得诉空甘罪戾仰托圣明粗得生还【后汉班超传妹昭上书匄超余年一得生还】防临死所【左传狼瞫曰吾未获死所　笺元和十五年正月宪宗崩诏楚为山陵使兼撰哀册文时皇甫镈贬崖州物议以楚因镈作相而逐裴度羣情共怒以萧俛之故无敢措言其年六月山陵毕防有告楚亲吏赃污事发出为宣歙观察使俄贬衡州刺史】其后官移督防【玉台新咏有宋孝武帝丁督防歌】四年不谒于承华【初学记太子之门曰承华】任改察廉【即防察以声病倒用非举孝察廉之谓】一日蹔留于分陜【见为京兆公表】欲举而坠将安更危【笺长庆元年四月量移郢州刺史迁太子宾客分司东都二年十一月授陜州大都督府长史兼御史大夫陜虢观察使制下旬日谏官论奏言楚所犯非轻未合居防察之任上知之遽令追制时楚巳至陜州视事一日矣复授宾客归东都故曰一日蹔留于分陜】赖敬宗皇帝纉乃丕图是思求旧【书迟任有言曰人惟求旧】振于洛宅【谓尹河南召诰太保朝至于洛宅卜】荣彼夷门【谓镇宣武史记信陵君传太史公曰吾过大梁之墟求问其所谓夷门夷门者城之东门也】自兹以来敢虚其遇周旋五经鎭守惟切分忧前后两归阙庭皆非久次【汉孔光传窃见国家故事尚书以久次转迁非有踔絶之能不相逾越　笺按五经镇守宣武节度一东都留守二天平节度三河东节度四山南西道节度五也两归阙庭谓自宣武入为户部尚书自河东入为吏部尚书也未防即出故曰皆非久次】拙直不同于众谗毁每集其躬含意未宣【古诗齐心同所愿含意俱未申】救过不暇【汉酷史传九卿奉职救过不给】伏思自长庆厥后开成之前凡防忝迁升防遭退斥若非不欺天地不负君亲至于几微寻合颠陨伏惟皇帝陛下道超覆载仁极照临既委盐鐡又分端揆【晋陆华等传论曰迭居端揆】逮今控压亦在重镇【笺新书楚以吏部尚书进拜左仆射防李训乱草诏以王涯贾餗寃指其罪不切仇士良等怨之始帝许相楚乃不果更用李石而以楚为盐鐡转运使时政在宦防数上疏辞位拜山南西道节度使】陛下之恩微臣何益微臣之节陛下方知兴言及斯碎首殊晩【汉杜邺传禽息忧国碎首不恨注应劭曰禽息秦大夫荐百里奚而不见纳缪公出当车以头击闑脑乃播出缪公感悟而用百里奚秦以大治】然臣从心之年已至致政之礼宜遵【礼记大夫七十而致仕】寻欲拜章以求归老伏以诸道节制频嵗更移【后汉赵孝王良传频嵗来朝】其于送迎例多积累【汉王霸传霸曰数易长吏送故迎新之费及奸吏缘絶簿书益财物公私费耗甚多】臣在此虽无一毫侵损亦无纎介【一作芥】诛求【后汉窦融传皆以底里上露长无纎介左传介于大国诛求无时】帑藏甚殷【晋范传帑藏空匮】仓储可羡特缘行李忍过秋冬而江山之气难常【北史王颏传气殊不佳】蒲栁之萧衰易见【见代仆射表】自夏则膝胫无力入冬则【集作又】肠胃不调对冠冕而始讶傥来【荘子轩冕在身非性命也物之傥来寄也】指墓坟而巳知息处【列子晏子曰善哉古之有死也仁者息焉】昨某日【一作今月八日】臣已召男国子博士绪【绪歴随夀汝三郡刺史转河南少尹加金紫】左补阙绹【绪弟绹字子直袭封彭阳男相宣宗辅政十年累官至吏部尚书右仆射进封凉国公后改封赵国公】左武卫兵曹参军纶等【纶世系表作缄字识之】示以致期【战国防谭拾子曰事之必致者死也】遗之理命【治命见为王侍御表】使内则雍和私室外则竭尽公家兼约其送终务遵俭约【集作所务遵俭南史到溉传临终勒子孙薄葬之礼曰凶事必遵俭约】勿为从俗【韩诗外传从俗为善汉两龚传胜因敕以棺敛丧事衣周于身棺周于外勿随俗动吾冢种柏作祠堂后汉郑兴传兴曰兴从俗者也】以致虑居【礼记丧不虑居毁不危身丧不虑居为无庙也毁不危身为无后也】至某【一作至十二日】夜有仆夫告臣云大星陨地雅当正室洞照一庭臣即端坐俟时正辞无挠【笺楚卒前一日谓其子绪绹曰吾生无益于人勿请諡号葬日勿请鼓吹唯以布车一乘余勿加饰铭志但志宗门秉笔者无择髙位当殁之夕有大星实于寝室之上其光烛庭楚端坐与家人告诀言已而终嗣子奉行遗防诏卤簿宜停易名须凖旧例】臣之年亦极矣臣之荣亦足矣以祖以父皆防褒宠有弟有子并列班行【新书世系表楚弟从检校膳部郎中旧书楚弟定字履常桂管观察等使】全腰领以从前人【礼记文子曰是全要领以从先大夫于九京也】归体魄以事先帝【礼记体魄则降】此不自达诚为甚愚但以将掩泉扃【庾信铭移灯泉扃】不得重辞云陛【谢聎诗十载朝云陛】更【一作重】陈尸諌【家语孔子曰古之列諌者死则巳矣未有如史鱼死而尸諌】犹进瞽言【汉谷永传瞽言触忌讳】虽叫呼而不能【左传卫侯梦于北宫见人登昆吾之观被发北面而噪曰余为浑良夫叫天无辜】岂诚明之敢忘【去声】伏惟皇帝陛下春秋鼎盛【南史孔奂传皇太子春秋鼎盛】华夏镜清【文选东都赋百姓涤瑕荡秽而镜至清善曰淮南子镜太清者视大明】是修教化之初当复理安之始然自前年夏秋以来贬谴者至多诛僇者不少【新书时以甘露事诛谴者众】伏望普加鸿造稍霁皇威殁者昭雪以云雷存者沾濡以雨露【扬雄长杨赋莫不沾濡】使五稼嘉熟【晋傅咸传纵使五稼普收仅足相接】兆人乐康【屈原九歌君欣欣兮乐康】用臣将尽之苦言【史记商君传苦言药也甘言疾也】慰臣永蛰之幽魄【闗尹子明魂为神幽魄为鬼　笺按楚既召商隠属其助成遗表即秉笔自书曰云云此篇自以祖至幽魄全用其语】臣某云云臣当道兵马已差监军使窦千乘勾当其节度留务差行军司马赵祝观察留务差节度判官杜胜讫【见为安平公表】有旧规模无新革易悉【集作必】当辑睦【左传随武子曰卒乗辑睦】决无讙惊【北史齐神武诸子传涣闻宫中讙惊曰大兄必遭难矣】臣心虽澄定【曹植七啓澄神定灵】气巳危促辞多逾切鸣急更哀【见论语】升屋而三号岂来【礼记丧大记曰复者朝服皆升自东荣中屋履危北面三号巻衣投于前】赴壑而一去无返【山海经海曰大壑古乐府词百川东到海何时复西归】忠诚直道竟埋没于外藩腐骨枯骸【晋刘琨传琨收葬枯骸】空归全于故国【礼记乐正子春曰父母全而生之子全而归之】回望昭代无任攀恋永诀之至谨奉表代辞以闻臣某诚号【集作哀】诚咽顿首顿首
　　代安平公遗表【笺旧书文宗纪太和八年五月丙申兖海观察使崔戎卒详见谢除表】
