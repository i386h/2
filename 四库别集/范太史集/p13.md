<!-- { "loadSidebar": true } -->
　　窃以不能者止葢量力以效忠有疾则辞岂爱身而避事辄殚悃愊上冒髙明伏念臣学古迂疎受材浅薄惟不欺而行已敢有志于济时徒以辱先朝过聴之知荷陛下非常之眷越从散地擢处近司虽智力之已穷谅毫分之无补属婴衰病累渉旬时沈绵几及于膏肓羸瘠仅存于皮骨桑榆向暮药物难瘳未知朝谒之何期唯恐颠隮之无日千钟赋禄岂髙卧而可当三事列居非养疴之所处夙宵兴念惕厉匪宁何待人言固当自省伏望皇帝陛下仁深恻隐明烛幽微曲成万物之宜不夺匹夫之守使其全进退之义察其无矫激之心早赐允俞俾遂安养伏乞除臣宫观差遣一任下情上逹必冀于感通人欲天从誓期于得请
　　二
　　忱辞仰请初冀于必从温诏报闻敢烦于曲谕荷并容之至广増危惧以弥深再沥由衷仰祈垂鉴伏念臣少而志学出则事君岂徒干禄以代耕顾已委身而许国窃欲粗行其志庶几有补于时在畎亩以无忘矧庙堂之或处自陪机政思竭愚忠葢欲知无不为期于死而后已傥非疹疾敢就便安防赐吿之恩已将弥月在具瞻之位曷可瘝官久处公居坐尸厚禄岂敢慕名而自洁葢惟揣分以难安伏望皇帝陛下感动至仁哀矜旧物回大明之久照察一介之微诚赐以残年全其素守使得上还重任退即散僚则臣永荷生成之恩犹圗陨越之报
　　三
　　疾难自力盖将止于不能聴未及卑尚莫从其所欲敢避再三之渎终期开可之私臣伏自学古以入官常欲捐躯而报国在下位犹将竭力备辅臣岂敢惮为所惜者难际之时所处者可行之地初心未遂羸疾已侵强力外殚疲神内竭革肤日削食饮至微顾此形骸已临沟壑况复眷存特厚礼貌加隆累降侍医频烦诏使垂天地大生之徳轸父母惟疾之忧展转伏思战兢无所非不欲力圗报塞勉就痊除而勿药难期造朝曷日所以恳祈引避实不遑宁伏望皇帝陛下深谅至诚曲加大惠察臣力小而任重闵臣福过而灾生处以闲官俾安拙分肉骨之赐没身敢忘俞允为期屏伏以俟
　　再求退第一表
　　窃以论道经邦惟人乃可以胜其任陈力就列不能曷可以强其为辄沥愚诚上干天聴伏念臣久安散地寖廹頺龄猥以薄才遽当大任伏遇陛下恭黙思道垂拱仰成图庶政之惟囏登众贤而共济臣位上宰总率羣司而婴疾三时卧家累月亏君臣之至敬损着定之常仪每自省循不遑啓处威顔咫尺莫伸下拜之勤病骨支离犹贪攘臂之禄复以足疡为梗歩履益艰赐告滋多在公几废不惟非养疾之所亦恐违责任之宜岂可瘝官犹将卒嵗伏望皇帝陛下曲垂昭鉴深恻至仁闵枯枿之逢春荣华无几哀疲驽之尽力驱防何堪特解近司俾安散秩傥未填于沟壑犹圗报于毫分
　　二
　　囊封有请恭布悃诚纶防载颁曲垂训谕荷眷存之至厚増惕厉以弥深敢避渎烦必祈开可臣伏以君为元首臣作股肱休戚所均逸勤胥共既委身而许国敢避事而贪生况臣亲逢难际之时道在可行之地岂不欲久安禄位益勉事功而力不逮心事将违愿婴纒多病困阨百罹旧痏未平新疡复溃形骸若是沟壑可虞岂可犹居三吏之崇徒窃千钟之廪庙堂之上乃处病夫轩冕之荣仍加槁质实恐累国诚非爱身伏望皇帝陛
　　下洪造曲成至明委照【阙】　　　　　　　俾全进退之宜特示始终之赐上还相印退即里居则臣永荷更生之恩敢忘九殒之报
　　三
　　臣以久婴沈疾累贡危诚【阙】　　　　　　　频烦睿防尚閟俞音义不遑安言非获已臣窃以上宰之任大君是毗师长百僚仪刑近列巨川舟楫将济艰危大厦栋梁岂容挠弱当靖共于夙夜以帅正于朝廷而臣受命以来半居病告造朝之际每损国容复归卧家又已逾月革肤益削喘息仅存傥勉强以能支必疲羸之愈甚内则万目所视外则四夷所闻岂可尚备冡司犹尸重禄迩者合宫蒇事百执骏奔既免侍祠又违宿卫端居公馆阻受厘宣室之朝近望阙庭有卧病周南之滞今明禋已事率土防禧是愚臣可去之秋况拙疾无瘳之日敢祈避位庶免旷官伏望皇帝陛下深谅至诚曲加大惠察臣力小而任重闵臣福过而灾生使之弛负担于秉钧专精神于救药退安散地以尽余龄沥恳叩阍期于得请
　　贺太皇太后受册表
　　报功文母奉册东朝书轨所臻人祗交庆伏惟太皇太后陛下天临万国坤载羣生济皇业之囏难佑圣圗于久大号令之动渊黙而雷声徳泽之流云行而雨施幽遐鼓舞跂喙涵濡惟时盛典之行曷称难名之烈至乃预抑徽称之请退避外朝之居躬大禹之劳谦体文王之寅畏爰诹谷旦率吁欢心百辟造庭九奏备乐载扬丕册祗上鸿名同倾就日之瞻共祝后天之祉腾颂声于四表翔休气于九清
　　贺皇太后受册表
　　涓选休辰诞扬鸿册书文所暨岳抃攸同伏惟皇太后殿下俪极先朝母仪万国祎衣揄狄奉宗庙之烝尝巻耳葛覃首周南之风化布宣隂教保定皇家莫隆帝母之尊爰备天秩之礼羣后在位六乐充庭祗率欢心奉将容典体坤元而同久与圣祚以无疆臣近望宸闱亲逢华旦
　　贺皇帝表
　　秉圭正宁发册明庭三殿讲仪万方知孝伏惟皇帝陛下穆清居位濬哲在躬圣敬日跻聪明天宪露门亲学惟先五典之从温室问安岂止三牲之养奉东朝之慈训扬文母之徽音徳教始于爱亲神明察其事地容台秩礼筮史涓辰弁冕在庭笙镛备乐金螭玉检发挥帝典之文揄狄祎衣炳焕轩宫之耀咏大明于周雅稽贵母于鲁经凡在羣生率同大庆
　　贺皇太妃牋
　　展仪中禁发册外朝盛典惟行羣臣共庆伏惟皇太妃塞渊秉徳柔顺承天辅佐先朝勤劳内治附寳啓轩皇之运姜嫄兴周室之基诞育圣明纂承谟烈爰膺万乘之养实冠四妃之尊涓选休辰奉扬显册尧门协庆轩耀増辉
　　贺太阳不亏表
　　伏覩今月一日太阳当食不食者此日而食方克谨于明威先天不违遂仰销于变眚伏惟皇帝陛下防恭正事赫奕凝图茂馨徳以感神建大中而顺帝当正阳之告朔有太史之奏占减膳法宫霈恩海防诚心所格精祲自通是以灵雨夕流清风旦发三辰澄焕万物昭苏光明不亏夷夏咸覩昔者商宗祗畏享国百年宋景忧勤退星三舍穹髙鉴徳今古同符臣亲覩殊祥限守留钥莫由庆觐徒切欢呼
　　谢赐六典表
　　伏蒙圣慈特赐臣六典一部者上圣有作百度惟新稽古建官任人立政将宪章于周典爰考正于唐文眷惟当世之宜必视后王之法颁于列位延及守藩俾私室之受藏仰慈宸之训廸披观敢怠防绎知荣
　　慰坼殿櫕表【元丰三年二月】
　　伏审今月三日大行太皇太后坼殿櫕者大事请期西阶啓殡慈顔寖逺真驭不留恭惟皇帝陛下号慕难居孝思罔极凡在臣庶同切忧惶伏望少抑睿懐俯遵经制上严宗庙下庇生民臣夙奉春宫逺司留钥阻趋慰列倍切常情
　　慰发引表
　　伏审今月二十日大行太皇太后灵驾发引者凤翣啓行龙輴肃驾适临祖载尤切攀号恭惟皇帝陛下孝性自天哀情过礼痛真游之不返瞻内寝以如存中外之心追慕同切臣阻陪班慰但极涕零
　　留司慰发引表
　　伏承今月二十日大行太皇太后灵驾奄及发引恭惟皇帝陛下攀号摧咽圣情难居臣等伏限官守不获奔赴阙庭无任陨越之至
　　又留司慰皇太后表
　　伏审今月二十日大行太皇太后灵驾奄及发引恭惟皇太后殿下攀慕摧咽圣情难居臣等伏限官守不获奔诣宫庭无任殒越之至
　　灵驾至西京慰皇后牋
　　伏覩今月日大行太皇太后灵驾已至西京境内者恭惟皇后殿下逺违凤阙祗防龙輴俯临洛宅之郊即次桥山之邑追攀罔极哀慕难任臣居守封畿奔迎道路无任悲殒之至
　　又留司慰牋
　　伏覩今月日大行太皇太后灵驾已至西京境内者恭惟皇后殿下躬御云軿逺防仙跸将奉安于昭寝爰俯次于洛郊哀慕惟深孝诚罔极臣等恪居官守迎奉道涂无任悲殒之至
　　灵驾到陵慰皇后牋
　　伏覩今月日大行太皇太后灵驾已至永昭陵下宫伏惟皇后殿下配位宸极严事宗祧祗率六宫逺防仙驾奉安甫迩哀慕难居臣以职事奔赴山陵无任悲殒之至
　　又留司慰牋
　　伏覩今月日大行太皇太后灵驾已至永昭陵下宫伏惟皇后殿下逺违椒掖严奉梓宫上体圣懐倍深哀慕臣等各以职事祗赴山陵无任悲殒之至
　　进皇后礼物状
　　具衔臣某某物右谨随状上进冒渎尊严臣无任惶惧激切之至谨进
　　谢皇后回赐状
　　具衔臣某右臣伏防皇后殿下特遣中使赐臣某物若干臣无任感荷激切之至谨具状奏谢以闻谨奏
　　慰掩皇堂表
　　伏覩今月十日永昭陵奉安慈圣光献太皇太后梓宫礼毕者桥山既祔永追先帝之游苍野不还深结溥天之痛伏惟皇帝陛下深居恭黙西顾哀号想真驭以如疑慨慈闱之杳隔臣骏奔陵寝祗奉典司慰觐无由忧惶徒切
　　又留司慰表
　　伏覩今月十日永昭陵奉安慈圣光献太皇太后梓宫礼毕恭惟皇帝陛下攀慕摧咽圣情难居臣等伏限官守不获奔赴阙庭无任陨越之至
　　留司慰皇太后表
　　伏覩今月十日永昭陵奉安慈圣光献太皇太后梓宫礼毕恭惟皇太后殿下攀慕摧咽圣情难居臣等伏限官守不获奔诣阙庭无任陨越之至
　　掩皇堂毕慰皇后牋
　　伏覩今月十日永昭陵奉安慈圣光献太皇太后梓宫礼毕伏惟皇后殿下奉先尽礼送往増哀大事甫终孝诚备至臣以职事祗从行宫无任陨越之至
　　又留司慰牋
　　伏覩今月十日永昭陵奉安慈圣光献太皇太后梓宫礼毕伏惟皇后殿下哀深送往号慕难居臣等各以职事陪从行宫无任悲陨之至
　　慰祔庙表【三月】
　　伏审今月十九日慈圣光献太皇太后神主祔庙礼毕者金辂徐还玉衣长掩从昭陵之劒履合清庙之樽彞恭惟皇帝陛下圣感难居孝思罔极音容永逺虚朝夕之问安飨祀有严惟春秋之匪懈伏愿顺礼之变节哀以时调防清躬导迎协气仰副神祗之望俯安亿兆之心臣居守都畿驰情轩闼阻伸慰觐徒切忧思
　　又留司慰表
　　伏审今月十九日严奉慈圣光献太皇太后神主升祔清庙礼毕恭惟皇帝陛下攀慕摧咽圣情难居臣某等伏限官守不获奔赴阙庭无任陨越之至
　　慰皇太后表
　　伏审今月十九日严奉慈圣光献太皇太后神主升祔清庙礼毕恭惟皇太后殿下攀慕摧咽圣情难居臣等伏限官守不获奔诣宫庭无任陨越之至
　　同天节功徳疏右语
　　右伏以朱火司辰薫风育物月纪正阳之徳天开甲观之祥罄海宇以倾心望帝宸而献祝恭集祗园之侣并翻贝叶之文慿觉力之雄深荐福田之广大伏冀乾坤长久等睿筭以无疆日月照临与皇明而不息永居大寳丕冒羣生
　　留司贺同天节表
　　伏以炎帝执衡时司大夏斗枢绕电天发殊祥当元圣之挺生叶千龄之盛际鸿明继照景祚无疆罄率土以倾心效华封而献祝恭惟皇帝陛下诚明天纵濬哲日跻丕承五圣之基翕受三灵之贶惟正阳之纪月乃甲观之诞辰玉帛防朝梯航纳贡臣等谬尘通籍分守留都就日望云阻预在庭之列后天絙月徒倾祝夀之诚
　　同天节功徳疏右语
　　伏以帝出膺期虹流纪节茂对当千之运于昭时万之祥敢率懽悰仰依觉防诵金言之秘宻瞻玉相之妙严总集胜因防申久祷伏冀夀山髙耸长居当极之尊慧日增光永庇含生之品丛欣萃祝倍万常伦
　　留司百官谢赐冬衣表
