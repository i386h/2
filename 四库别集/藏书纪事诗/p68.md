<!-- { "loadSidebar": true } -->
《续东华录》：“乾隆四十年正月丙寅谕军机大臣等：‘近日阅米芾墨迹，其纸幅有“勤有”二字印记，未能悉其来历。及阅内府所藏旧版《千家注杜诗》，向称为宋椠者，卷后有“皇庆壬子余氏刊于勤有堂”数字。皇庆为元仁宗年号，则其版是元非宋。继阅宋版《古列女传》，书末亦有“建安余氏靖安刊于勤有堂”字样。则宋时已有此堂。因考之宋岳珂相台家塾，论书板之精者，称建安余仁仲。虽未刊有堂名，可见闽中余板在南宋久已著名。但未知北宋时即行勤有名堂否？又他书所载明季余氏建板犹盛行，是其世业流传甚久。近日是否相沿，并其家刊书始自北宋何年，及勤有堂名所自。询之闽人之官于朝者，罕知其详。若在本处查考，尚非难事。著传谕钟音，于建宁府所属访查余氏子孙，见在是否尚习刊书之业，并建安余氏自宋以来刊印书板源流，及勤有堂昉于何代何年，今尚存否。或遗迹已无可考，仅存其名，并其家在宋时曾否造纸，有无印记之处。或考之志乘，或徵之传闻，逐一查明，遇便覆奏。此系考订文墨旧闻，无关政治。钟音宜选派诚妥之员，善为询访，不得稍涉张皇，尤不得令胥役等借端滋扰。将此随该督奏折之便，谕令知之。’寻据奏，余氏后人余廷勷等呈出族谱，载其先世自北宋建阳县之书林，即以刊书为业。彼时外省板少，余氏独于他处购选纸料。印记勤有二字，纸板俱佳，是以建安书籍盛行。至勤有堂名相沿已久。宋理宗时有余文兴，号勤有居士，亦系袭旧有堂名为号。今余姓见行绍庆堂书集，据称即勤有堂故址，其年已不可考。”昌炽案：《四库》著录林之奇《尚书详解》、黄伦《尚书精义》，亦皆建安余氏刊。其它见于各家书目者，不知凡几。翠岩精舍所刊本有《玉篇》、《元文类》、《陆宣公奏议注》。

校勘记：翠岩精舍，乃元延祐间福建建阳人刘君佐的书坊，世代刻书，延至明万历年间，计二百七十多年。

 

四○五、陈起宗之　陈思　陈世隆彦高【叶昌炽】

临安鬻书陈道人，芸香累叶续芸频。

其他鞔鼓桥南宅，亦与江钿共姓陈。

《瀛奎律髓》：“陈起睦亲坊开书肆，自称陈道人，字宗之。能诗，凡江湖诗人，皆与之善。尝刊《江湖集》以售。宗之诗有云：‘秋雨梧桐皇子府，春风杨柳相公桥。’哀济邸而诮弥远也。或嫁其语于敖器之，言者论列，劈《江湖集》版，宗之坐流配。”

戴表元《题孙过庭书谱后》：“杭州陈道人家印书，书之疑处，率以己意改令谐顺，殆是书之一厄也。”

陈伯玉《宝刻丛编序》：“都人陈思，卖书于都市。士之好古博雅、搜遗猎忘以足其所藏，与夫故家之沦坠不振、出其所藏求售者，往往交于其肆，且售且卖。久之所闻滋多，望之辄能别其真赝。”

《梦兰琐笔》：“陈思汇刻《群贤小集》，自洪迈以下六十四家，流传甚罕。鲍以文诗云：‘大街棚北睦亲坊，历历刊行字一行。喜与太丘同里閈，芸编重拟续芸香。’注云：‘陈解元诗名《芸香稿》，子名续芸。’”

《楹书隅录》：“钱心壶先生跋所藏《棠湖诗稿》云：‘卷末称“临安府棚北大街陈氏印行”才，即书坊陈起解元也。曹斯栋《稗贩》以南宋名贤遗集刊于临安府棚北大街者为陈思，而谓陈起自居睦亲坊。然予所见名贤诸集，亦有称“棚北大街睦亲坊陈解元书籍铺印行”者，是不为二地。且起之字芸居，思之字续芸，又疑思为起之后人也。’予案：《群贤小集》，石门顾君修己据宋本校刊，亦疑思为起之子。思又著有《宝刻丛编》，尤为渊博。盖南宋时临安书肆有力者，往往喜文章、好撰述，而江钿、陈氏其最著者也。”

钱大昕《艺圃搜奇跋》：“元末，钱塘陈世隆彦高、天台徐一夔大章，避兵槜李，相善。彦高箧中携秘书数十种，检有副本，悉以赠大章，大章汇而编之，世无刊本。”

《皕宋楼藏书志》：“《宋诗拾遗》二十三卷，旧钞本，元钱塘陈世隆彦高撰辑。案世隆书贾陈思之从孙。”

《天禄琳琅》：“《容斋随笔》，目录后记‘临安府鞔鼓桥南河西岸陈宅书籍铺印’。考《杭州府志》：‘鞔鼓桥在城内西北隅，当时临安书肆，陈氏多著名。’”昌炽案：陈思所撰，尚有《书苑菁华》十二卷，《海棠谱》二卷，今皆存。

 

四○六、尹家书籍铺　平水书籍王文郁【叶昌炽】

三辅黄图五色描，别风枍诣望嶕峣。

尹家铺子临安市，平水书林正大朝。

《志雅堂杂钞》：“先子向寓杭，收异书。太庙前尹氏尝以采画《三辅黄图》一部求售，每一宫殿，各绘画成图，甚精妙，为衢人柴氏所得。”

《读书敏求记》：“《茅亭客话》十卷，元佑癸酉西平清真子石京募工镂板，此则尹家书籍铺刊行本也。”

《士礼居藏书题跋记》：“《续幽怪录》四卷，临安府太庙前尹家书籍铺刊行本也。《茅亭客话》遵王记之，而此书绝未有著于录者，可云奇秘矣。”

许古《新刊韵略序》：“平水书籍王文郁，见《礼部韵》严且简，私韵又无善本，精加校雠，少添注语。仆尝披览，贤于旧本远矣。”

钱大昕《跋平水新刊韵略》：“黄荛圃孝廉得《平水新刊韵略》元椠本，前载正大六年河间许古道真序，卷末有墨图记二行，其文云：‘大德丙午重刊新本，平水中和轩王宅印。’或即文郁之后。”昌炽案：道真序后署：“书于嵩郡隐者之中和轩”，则王宅即为文郁之后无可疑者。自正大六年巳丑至大德丙午，已七十余年，书林世业，亦北方之余氏矣。

 

四○七、童珮子鸣【叶昌炽】

高士南州以礼罗，前苌后珮接云萝。

龙丘一叶藏书舫，卧听烟波渔父歌。

王世贞《童子鸣传》：“童子鸣名珮，世为龙游人。父曰彦清。子鸣少依父游，诗有清韵，尤善考证诸书画名迹、古碑彝敦之属。兄珊举于邑，为诸生。子鸣归，必就兄书舍买升酒相劳苦。高淳韩邦宪出守衢，行部过其家龙丘山坞中，索所辑唐故邑令杨炯、邑人徐安贞集，锓梓行之，遂下教邑纲记：‘南州杜门，文举首骖；北海为政，康成标里。’龙丘逸民之薮，前苌后珮，千载两贤。苌犹托迹功曹，一试綦组，而童君比志云萝，声迹俱挫，可谓皭然不滓，瞻之在前矣。其树楔左间，以风在野。子鸣卒年仅五十四，有藏书万卷，皆其手所雠校。”

《少室山房笔丛》：“龙丘童子鸣家藏书二万五千卷，余尝得其目，颇多秘帙。”

《列朝诗传》：“童书贾珮，字子鸣，一字少瑜。从其父以鬻书为业，往来吴越间，买一舫不能直项，帆樯下皆贮书，读之穷日夜不休。”

王渔洋《跋童子鸣集》：“余观南宋陈思撰《宝刻丛编》，叹书贾中乃有嗜古雅尚如斯人者。龙游童子鸣，亦以贾书有诗名。其集吴郡黄河水所定，凡六卷。”

 

四○八、老韦【叶昌炽】

翁年七十瘦如柴，日走公卿一刺怀。

袖有奇书休问讯，老韦高价本难谐。

李文藻《琉璃厂书肆记》：“瑞锦堂即老韦之旧肆，本名鉴古堂，八年前韦氏书甚多。”又云：“延庆堂刘氏在路北，其肆贾即老韦，前开鉴古堂，近来不能购书于江南矣。韦颇晓事，而好持高价。查编修莹、李检讨铎日游其中。数年前，予房师纪晓岚先生买其书，亦费数千金。书肆中之晓事者，惟五柳之陶、文粹之谢及韦也。韦，湖州人，陶、谢皆苏州人。”又云：“周书昌尝见吴才老《韵补》，为他人买去，怏怏不快。老韦云：‘邵子湘《韵略》已尽采之。’书昌取视之，果然。又尝劝书昌读魏鹤山《古今考》，以为宋人深于经学，无过鹤山，惜其罕行于世，书昌亦心折其言。韦年七十馀矣，面瘦如柴，竟日奔走朝绅之门。朝绅好书者，韦一见谂其好何等书，或经济、或辞章、或掌故，能各投所好，得重值，而少减辄不售，人亦多恨之。”

 

四○九、陶正祥庭学　子珠琳蕴辉【叶昌炽】

儥画者王儥陶顾，市印者吴市砚詹。

同与陶翁居近市，不言龙断学鸡廉。

孙星衍《清故封修职郎两浙盐课大使陶君墓志铭》：“君名正祥，字庭学，号瑞安，少贫，以卖书为业，闻见日广，能知何书为宋元佳本，有谁氏刊本，板贮何所，谁氏本善且备，谁氏本删除本文若注，或舛误不可从。都中巨公宿学，欲购异书者，皆诣君，车辙满户外。会开《四库全书》馆，安徽提学朱君筠言于当道，属以搜访秘书，能称事。子珠琳，由内廷三馆供事叙用，得两浙清声盐课大使，貤赠君如其官。君在官署逾年，教子引退曰：‘汝多疾而素餐，不如归卖书也!’君既家吴门，侨寓都下，贤士大夫往来辐辏，广求故家书籍秘本历数十年。尝慕陈思之为《宝刻丛编》也，语余云：‘恨不为一书，记所过目宋、元、明刊刻经传、诸子各本卷帙，文字异同优劣，补书目家未备，惜今晚矣!’与人贸易书，不沾沾计利，所得书若值百金者，自以十金得之，止售十余金，自得之若干金者，售亦取余。其存之久者，则多取余，曰：‘吾求赢余以糊口耳!人之欲利，谁不如我!我专利而物滞不行，犹为失利也。’当是时，都门售书画有王某，售旧瓷什器有顾某，意见悉如君，皆盛行于时。老子言欲取必与，左丘明言以欲从人，其道然也。君以嘉庆二年八月二月卒于都门，春秋六十有六。子珠琳，以予侨居金陵，寄《至元金陵志》为润笔，作君墓碣。予念世之称事者少，虽书贾，无复如君之知书也。为文，且铭曰：不知书，何足数。斗筲人，媿书贾。教子归来似其祖。不求甚解能嗜古。我铭其墓不为諛，兼金可却书可取。”

钱仪吉《跋董用晦楹帖》：“董君，元镜名，用晦字，农阳老人其自号，汉军人。乾隆末，为户部员外郎，年几七十矣。貌黑瘠，目近视，而笃嗜书，终岁寻诵，累置数百册几榻间，卷悉暗敝。同时方茶山、孙渊如两先生与用晦游。有市书者陶、市印吴、市砚詹，虽贾，皆长者，皆七八十岁，渊翁为之作《三老传》者也。用晦往往在此三人舍中，谈笑阅视，日暮忘返。”

李文藻《琉璃厂书肆记》：“五柳居陶氏在路北，近来始开，而旧书甚多。与文粹堂皆每年购书于苏州，载船而来。五柳五璜川吴氏藏书，即吴企晋舍人家物也。”昌炽案：珠琳字蕴辉，黄荛翁称其熟读《读书敏求记》。为荛翁购宋本《王右丞集》，即所谓“山中一半雨本”，元刻《许丁卯集》，即所谓“较宋板多诗几大半本。”荛翁得书，多与商榷。

 

四一○、钱听默【叶昌炽】

不须刮目用金鎞，根脚题签望不迷。

此调书林今绝响，空烦重访白公堤。

