<!-- { "loadSidebar": true } -->
　　同前【史记】
　　臣闻明主立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隐使以臣之言为可愿行而益利其道以臣之言为不可久留臣无为也语曰庸主赏所爱而罚所恶明主则不然赏必加于有功而刑必断于有罪今臣之胷不足以当椹质而要不足以待斧钺岂敢以疑事尝试于王哉虽以臣为贱人而轻辱独不重任臣者之无反复于王耶且臣闻周有砥砨宋有结緑梁有悬藜楚有和朴此四寳者土之所生良工之所失也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也良医知病人之死生而圣主明于成败之事利则行之害则舍之疑则少尝之虽舜禹复生弗能改巳语之至者臣不敢载之于书其浅者又不足听也意者臣愚而不槪于王心耶亡其言臣者贱而不可用乎自非然者臣愿得少赐游观之闲望见顔色一语无效请伏斧质【概一作漑】
　　韩非【韩诸公子喜刑名法术之学与李斯俱事荀卿使秦秦王悦之为斯所谮下吏自杀】上秦王书
　　【秦伐韩非使秦说以宜从韩伐赵欲以存韩李斯以为不然请徃诏韩王未见上韩王书】
　　韩事秦三十余年出则为扞蔽入则为蓆荐秦特出鋭师取韩地而随之怨悬于天下功归于彊秦且夫韩入贡职与郡县无异也今日臣窃闻贵臣之计举兵将伐韩夫赵氏聚士卒飬从徒欲赘天下之兵明秦不弱则诸侯必灭宗庙欲西面行其意非一日之计也今释赵之患而攘内臣之韩则天下明赵氏之计矣夫韩小国也而以应天下四撃主辱臣苦上下相与同忧久矣脩守偹戒彊敌有蓄积城池以守固今伐韩未可一年而灭拔一城而退则权轻于天下天下摧我兵矣韩叛则魏应之赵据齐以为原如此则以韩魏资赵假齐以固其从而以与争彊赵之福而秦之祸也夫进而击赵不能取退而攻韩弗能防则陷鋭之卒懃于野战负任之旅罢于内攻则合羣苦弱以敌而共二万乘非所以亡赵之心也均如贵人之计则秦必为天下兵质矣陛下虽以金石相弊则兼天下之日未也今贱臣之进愚计使人使荆重币用事之臣明赵之所以欺秦者与魏质以安其心从韩而伐赵赵虽与齐为一不足患也二国事毕则韩可以移书定也是我一举二国有亡形则荆魏又必自服矣故曰兵者凶器也不可不审用也以秦与赵敌衡加以齐今又背韩而未有以坚荆魏之心夫一战而不胜则祸搆矣计者所以定事也不可不察也韩秦彊弱在今年耳且赵与诸侯隂谋久矣夫一动而弱于诸侯危事也爲计而使诸侯有意伐之心至殆也见二踈非所以彊于诸侯也臣窃愿陛下之幸熟图之攻伐而使从者闻焉不可悔也【韩非子○赵少宰用贤云非直指贵臣之失计宜乎斯之自为淫说而不能免也范睢三见秦王而犹虑左右之窃听先言外事以尝秦王非智不及此矣】李斯【楚上蔡人初为吕不韦舍人因得以说秦王仕至廷尉以罪族】
　　上秦王论韩非书
　　诏以韩客之所以上书书言韩之未可举下臣斯甚以为不然秦之有韩若人之有心腹之病也虚处则防然若居湿地着而不去以极走则发矣夫韩虽臣于秦未尝不为秦病今若有卒报之事韩不可信也秦与赵为难荆苏使齐未知何如以臣观之则齐赵之交未必以荆苏絶也若不絶是悉赵而应二万乗也夫韩不服秦之义而服于彊也今専于齐赵则韩必为腹心之病而发矣韩与荆有谋诸侯应之则秦必复见崤塞之患非之来也未必不以其能存韩也为重于韩也辩说属辞饰非诈谋以钓利于秦而以韩利闚陛下夫秦韩之交亲则非重矣此自便之计也臣视非之言文其淫说靡辩才甚臣恐陛下淫非之辩而听其盗心因不详察事情今以臣愚议秦发兵而未名所伐则韩之用事者以事秦为计矣臣斯请徃见韩王使来入见大王见因内其身而勿遣稍召其社稷之臣以与韩人为市则韩可深割也因令象武发东郡之卒闚兵于境上而未名所之则齐人惧而从苏之计是我兵未出而劲韩以威禽彊齐以义从矣闻于诸侯也赵氏破胆荆人狐疑必有忠计荆人不动魏不足患也则诸侯可蚕食而尽赵氏可得与敌矣愿陛下幸察愚臣之计无忽【不足下一有爲字】
　　上韩王书
　　昔秦韩戮力一意以不相侵天下莫敢犯如此者数世矣前时五诸侯尝相与共伐韩秦发兵以救之韩居中国地不能满千里而所以得与诸侯班位于天下君臣相保者以世世相教事秦之力也先时五诸侯共伐秦韩反与诸侯先为鴈行以向秦军于关下矣诸侯兵困力极无奈何诸侯兵罢杜仓相秦起兵发将以报天下之怨而先攻荆荆令尹患之曰夫韩以秦为不义而与秦兄弟共苦天下已又背秦先为鴈行以攻关韩则居中国展转不可知天下共割韩上地十城以谢秦解其兵夫韩尝一背秦而国迫地侵兵弱至今所以然者听奸人之浮説不权事实故虽杀戮奸臣不能使韩复彊今赵欲聚兵士卒以秦为事使人来借道言欲伐秦其势必先韩而后秦且臣闻之唇亡则齿寒夫秦韩不得无同忧其形可见魏欲发兵以攻韩秦使人将使者于韩今秦王使臣斯来而不得见恐左右袭曩奸臣之计使韩复有亡地之患臣斯不得见请归报秦韩之交必絶矣斯之来使以奉秦王之欢心愿効便计岂陛下所以逆贱臣者耶臣斯愿得一见前进道愚计退就葅戮愿陛下有意焉今杀臣于韩则大王不足以彊若不听臣之计则祸必搆矣秦发兵不留行而韩之社稷忧矣臣斯防身于韩之市则虽欲察贱臣愚忠之计不可得已边鄙残国固守鼓铎之声闻于耳而乃用臣斯之计晩矣且夫韩之兵于天下可知也今又背彊秦夫弃城而败军则反掖之防必袭城矣城尽则聚散聚散则无军矣使臣固守则秦必兴兵而围王一都道不通则难必谋其势不救左右计之者不用愿陛下熟图之若臣斯之所言有不应事实者愿大王幸使得毕辞于前乃就吏诛不晩也秦王饮食不甘游观不乐意専在图赵使臣斯来言愿得身见因急与陛下有计也今使臣不通则韩之信未可知也夫秦必释赵之患而移兵于韩愿陛下幸复察图之而赐臣报决【并韩非子】
　　上秦王谏逐客书
　　【韩人郑国来间秦以作注溉渠已而觉秦宗室大臣皆言诸侯人来事秦者大抵为其主游间于秦耳请一切逐客斯亦在逐中乃上书秦王除逐客之令复李斯官卒用其计谋遂并天下○新序云斯在逐中道上谏书始皇使人逐至郦邑得还】
　　臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求丕豹公孙支于晋此五子者不产于秦而缪公用之并国二十遂霸西戎孝公用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计防三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西面事秦功施到今昭王得范睢废穰侯逐华阳彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉有随和之寳垂明月之珠服太阿之劒乘纤离之马建翠鳯之旗树灵鼍之鼔此数寳者秦不生一焉而陛下说之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廏江南金锡不为用西蜀丹青不为采所以饰后宫充下陈娯心意说耳目者必出于秦然后可则是宛珠之簪傅玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缻弹筝搏髀而歌呼呜呜快耳目者眞秦之声也郑卫桑间昭虞武象者异国之乐也今弃击瓮叩缻而就郑卫退弹筝而取昭虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊则士勇是以太山不让土壤故能成其大河海不择细流故能就其深王者不却众庶故能明其德是以地无四方民无异国四时充美鬼神降福此五帝三王之所以无敌也今乃弃黔首以资敌国却賔客以业诸侯使天下之士退而不敢西向裹足不入秦此所谓借防兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也【史记】
　　上始皇帝蠲除诗书百家书【始皇三十四年置酒咸阳宫博士仆射周青臣等颂称始皇威德齐人淳于越进谏曰臣闻殷周之王千余嵗封子弟功臣自为支辅今陛下有海内而子弟为匹夫卒有田常六卿之臣何以相救哉今青臣等又面谀以重陛下过非忠臣也始皇下其议丞相斯丞相谬其说绌其辞乃上书制曰可】
　　丞相臣斯昧死言古者天下散乱莫之能一是以诸侯并作语皆道古以害今饰虚言以乱实人善其所私学以非上之所建立今皇帝并有天下别黑白而定一尊私学而相与非法教人闻令下则各以其学议之入则心非出则巷议夸主以为名异取以爲高率羣下以造如此弗禁则主势防乎上党与成其下禁之便臣请史官非秦记皆烧之非博士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师【本纪○李斯传书古者天下散乱莫能相一是以诸侯并作语皆道古以害今饰虚言以乱实人善其所私学以非上建立今陛下并有天下辩黑白而定一尊而私学乃相与非法教之制闻令下卽各以其私学议之入则心非出则巷议非主以为名异趣以为高率羣下以造如此不禁则主势降乎上党与成乎下禁之便臣请诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师○史记】
　　上治骊山陵书【始皇初卽位穿治骊山为陵下锢三泉竒器珍怪徙藏满之斯上书帝报】
　　臣所将隶徒七十二万人治骊山者已深已极凿之不入烧之不防扣之空空如下天状
　　始皇报丞相李斯
　　凿之不入烧之不然其防行三百丈乃止【蔡质汉仪○周秦故事谒者阁上得骊山本】
　　上二世行督责书【二世时法令日深赋敛愈重楚戍卒陈渉呉广等乱起山东西略地时斯子由为三川守弗能禁使者覆案相属诮让斯居三公位如何令盗如此斯恐惧重爵禄不知所出乃阿二世意欲求容以书对二世说于是行督责益严】
