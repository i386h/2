<!-- { "loadSidebar": true } -->
大唐故右武卫大将军赠兵部尚书李思摩妻统毗伽可贺敦延ヌ墓志并序夫人姓延ヌ。阴山人也。肇系绪於轩皇，派昌源於父命，奄瀚海而开祚，疏朔野以承家。曾祖莫贺啜颉筋、祖莫汗达官、父区利支达官，并袭英猷，咸能世职。泛遥源於獯粥，耸崇构於淳维。雄砂塞以飞声，会龙城而腾实。夫人垂芒昴宿，诞兹淑贞。髫龄而机惠异伦，笄年而艳彩绝类。擅芳声於狼望，流美誉於祁连。遂得作配贤王，嫔於景族。赠兵部尚书、故李恩摩即其夫也。逮贞观三年，匈奴中乱，思摩率众，因而归朝。预识去就之机，抑亦夫人之助。贞观十二年十一月己亥朔日辛丑，诏授统毗伽可贺敦。而报施无徵，福善虚应，所天先陨，同衾以违。抚总帐以衔哀，＊穹庐而增思。春秋五十有六，贞观廿一年八月十一日遘疾薨於夏州濡鹿辉之所，奉诏合葬於思摩之茔。承议郎、守曹王府掾普文直监护葬事。丧纪所由，皆降天慈，礼也。夫人弱而立志，贞固迈於松筠；爰洎壮龄，风霜不渝其劲。殆可以母仪中域，岂直诒训天山而已。华实方茂，摇落先秋。种类攀号，酋豪泄涕。薤歌唱而徐引，掊马嘶以悲吟。风日茫而黯无色，川原寂而拱木阴，乃为铭曰：
悠哉夏后，胤绪灵长，雄慈朔漠，爰自有商。惟祖惟考，弈叶鹰扬，流芳大夏，遗则龙乡。於穆夫人，诞生锺美，幼智孩日，夙成髫始。盼倩其貌，环姿独峙，淑慎其容，媲乎君子。露残华蕊，霜摧兰薄，同穴先，兰仪後落。佳城郁郁，形神有托，永去朝景，空悲夜壑。当保高祚，万寿是基，曾未胡，登远期。悲缠八狄，悼结九夷，四德无泯，千载长辞。白日徒晓，幽泉永暮，拱树吟风，宿草垂露。种落摧瘁，酋豪缟素，哭恸山阿，歌悲松路，悲笳霄啭，晓挽凄锵，素车徐轸，丹飞扬。形沉厚夜，魂游故乡，唯金石与兰菊，历终古而坚芳。
（西安昭陵博物馆藏石，录自《昭陵碑石》）
№贞观０５４
【盖】
无。
【志文】
砖。朱书。
惟贞观廿一年岁次丁未九月甲申＊七日庚寅，新除兵部参军。属大唐统驭，泽及西州，蒙授云骑尉。春秋六十八。唐武悦之墓表。
（新疆博物馆藏志，录自侯灿《解放後新出土吐鲁番墓志录》）
№贞观０５５
【盖】
无。
【志文】
圣道寺故大比丘尼善行法师灰身塔大唐贞观廿二年正月八日弟子造（录自《宝山灵泉寺》）
№贞观０５６
【盖】
无。
【志文】
圣道寺故大比丘尼那延法师灰身塔记大唐贞观廿二年二月八日弟子等敬造。
（录自《宝山灵泉寺》）
№贞观０５７
【盖】
无。
【志文】
圣道寺故大比丘尼圆藏寺主灰身塔大唐贞观廿二年四月八日弟子远行等敬造（录自《玉山灵泉寺》）
№贞观０５８
【盖】
无。
【志文】
砖。朱书墨地。
惟贞观廿二年岁次戊申五月辛巳朔廿日庚子，新除云骑尉王欢岳，春秋六十有七。即以其月廿日奄丧老年，殡葬斯墓。
（新疆考古所藏志，录自侯灿《解放後新出土吐鲁番墓志录》）
№贞观０５９
【盖】
无。志未具名，与贞观十四年张子庆同穴出土，得知墓主乃张子庆妻。
【志文】
砖。朱书朱格灰地。
惟贞观廿二年七月庚辰朔八日丁亥，夫人四德内明，柔顺克著，幼事舅姑，有敬顺之名；雍穆五亲，有仕誉之称。宜延遐寿，荫盖家。何图一旦，奄然殒逝。
遂使四邻酸楚，宗亲悲号。春秋七十有九，殡葬斯墓。
（新疆博物馆藏志，录自侯灿《解放後新出土吐鲁番墓志录》）
№贞观０６０
【盖】
无。
【志文】
此志疑有误，无从核实。
圣道寺故大比丘尼智海法师灰身塔大唐贞观廿二年七月八日弟子等敬造清行寺故大□菩尼智□灰身塔（录自《宝山灵泉寺》）
№贞观０６１
【盖】
大唐故光禄大夫工部尚书使持节都督荆州刺史驸马都尉上柱国莘安公窦府君墓志铭
【志文】
大唐故光禄大夫工部尚书使持节都督荆州刺史驸马都尉上柱国莘安□窦公墓志铭并序公讳诞，字光大，扶风平陵人也。昔魏其总戎，殄七国以宁东夏；安丰作牧，□八□以保西藩。故得望重台仪，位隆端右。其後或卿或相，为龙为光。荣镜一时，贻庆千祀。备在记牒，可略而言。曾祖善，魏卫尉卿、侍中、北华州诸军事、北华州刺史、永富公；祖荣定，隋上柱国，右武候大将军、右武卫大将军、秦冀洛等十州刺史、陈懿公；并英伟秀迈，识度弘远。德高朝□，誉冠人伦。父抗，隋上柱国、幽□等四州诸军事、幽州刺史。皇朝将作大匠、纳言、左武候大将军，赠司空、陈容公。温润内蕴，符采外发，簪缨之表率，鹭之羽仪。公檀宇祟峻，器局恢弘。岐嶷之姿，见於抚尘之岁；磊落之志，著自捧履之年。栉沐礼仪，组织仁信。博闻该於书圃，缛藻丽於词林。独步帝京，高视戚里。仁寿二年释褐，补隋献皇后挽郎；三年，授朝请郎，寻除潭州长沙县长。武城善政，德美弦哥；中牟令积，化光驯雉。于□玄象绝於乾纲，洪涛滕於地纪。山鸣鬼哭，狼噬鲸吞。
豪杰争兴逐鹿之师，怀生并有瞻鸟之望。武帝龙颜日角，膺录受图。始立匡之功，终践九五之位。公先参霸迹，晚属天飞。前除相府祭酒，後□殿中监。剖符胙土，誓之以带砺；书社苴茅，锡之以勋德。封安丰郡开国公，食邑二千户。薛举胃起鸟飞之山，驾寺昆戎之壤。营多隗嚣之众，垒甚葛亮之师。今上统率貔貅，以戡大恶。义宁二年，除右元帅府掾史。翊赞军机，缉谐兵略。英谋秘计，孕郭吞程。武德三年，迁刑部尚书。天府望隆，喉舌寄重。荀景倩以淑慎被任，贾文和以匡济见知。今古相方，差无惭色。四年，授太常卿、上柱国，秩宗任掌补只，奉常职司礼乐。嗣然明之清轨，绍稚都之博闻。若非辟以时英，允於众选，岂得主斯祀典，莅此宗卿。其年遭容公忧。毁殆灭性，既忉陟岵之悲；骨立过礼，更深风树之叹。参墟之地，石城失险，郏辱阝之境，金未宾。戎务须人，夺情起复太常卿，仍摄参旗军将，判刑部尚书。事绪殷繁，薄领填委。随机剖断，绰有余闲。其年兼国子祭酒。建国君人，庠序实为政之本；辩方立极，黉□乃设教之原。作训青襟，孙况创膺斯任；为范胄子，刘毅方受此官。梁山西寺，漾水东流，沛公天汉之乡，魏王鸡肋之地。设险之所，委以腹心。贞观元年，除使持节都督梁集洋巴兴壁六州诸军事、梁州刺史。能方伏湛，政化大行，术比盖延，威信克著。二年，迁殿中监，加左光禄大夫。四年，拜右领军大将军。官兼五戎，刚毅肃於┕柢；任司八舍，巡警厉於钧陈。秋卿人命所县，士师团运攸寄。执三尺之律，本属公平；革五虐之刑，实资仁恕。其年转大理卿。惩波凝脂，设斯疏网。异社周之轻重舞法，同张季之正直无冤。九年，奉敕营太庙。上栋下宇，穷大壮之良规；审曲面势，极旌人之妙术。以公勤诚可录，特加茅土。封莘国公，食邑三千户，赐物五百段。公志尚清旷，性笃逍遥，挹商山之芳尘，钦颖阳之休烈。其年上表请致仕。蒙敕允之，授光禄大夫。十八年，除宗正卿。摄养乖方，忽感风疾。屡降手诏，冠盖相望。又遣司空梁公赍墨敕慰问於後。使命骆驿，恩潭绸缪。近代人臣，莫之为比。然百龄易谢，九转难逢。终瘗黄垆，徒思丹＊。
廿二年二月寝疾，薨於辅兴里第，春秋六十八。哀动宸极，悲感朋寮。似汉后思祭遵之功，如郑邦怀国乔之德。又降恩敕，赠工部尚书、荆州都督。诏曰：安葬事所须，并令官给。仍遣五品一人监护。惟公风采标映，识悟弘道，怀瑾握瑜，含章挺秀。捐青云以竦干，则玉润碧鲜，渐陵陆以奋飞，则搏空忉汉。蕴九言以行己，□六行以扬名。布政伫评谟，立政资经启。仪刑雅俗，冠冕周行。开馆待贤，所招者三风之士；悬榻延友，□引者五龙之宾。命偶会昌，运锺休泰。攀辚附翼，袭紫传龟。百寮之隐括，九流之师镜。岂谓三芝罕遇，岁月难期。东都开夏侯之铭，西州折文公之石。其年八月，合葬於襄阳公主之茔。庶茂乡之中，更□长子之墓；安陵之侧，重识鲁元之坟。乃为铭曰：
积石长源，削成崇趾，丞相匡赞，司徒燮理。宠渥重光，蝉冕继轨，方腾缃素，名传青史。隆生英哲，克嗣良弓，季仪岸，叔则清通。文华笔海，辩逸谈□，宪章祖德，沐浴家风。运属雷屯，时逢世故。卜灵改卜，真人应务。参殉鼎业，预清国步，宠威徽章，荣光茅赋。曳绶八坐，飞缨九棘，禁卫总戎，藩降述职。萧云曜采，培风矫翼，世号忠贞，朝推亮直。俄分今古，□幽明，玉碎昆岫，剑没丰城。松高盖偃，碑久金生，唯余陇月，徘徊九京。
（录自《隋唐五代墓志汇编》陕西卷第三册）
№贞观０６２
【盖】
失。
【志文】
景城县功曹崔□墓志君讳震，字彦起，博陵安平人也，秦相仲作之後。高祖□，少有盛名，与范阳卢玄俱被徵，拜尚书郎，稍迁秘书监。六房之始祖也。祖方和，平西将军。有子三人：长□西，人＊为宇文太祖长史；第二子，齐中□将军，即君之考也。君幼阙所怙，与母偏居，恪勤恭谨，以孝著称。年廿□，选县功曹，仁声播於境内，不溺荣利，远迹嚣尘。郭有道之神仙，方之未誉；马少游之意□，□何足云。以亲老不□，远之京邑，婆娑州里，数□徒□□□其所闻见，莫不称善。隋末扰攘之际，家贫亲逃，以无能为狂狡所逼，前後历两州刺史，所至莫不嗟□，□□夹□至皇朝武德四年□月十三日，准安王补任泰州刺史、上柱国。圣人将出，欲归有道，经涂尚险，□然非命，呜呼哀哉！泰山其颓，溟海云竭，天不吊，贤人可叹。子吉甫、行甫等，痛泉门久，念陟岵无期，故采石他山，＊镌泉户。庶夫後嗣知盛德之在兹焉。乃为铭曰：
炎□遥绪，尚父远□，秦相承基，齐卿作镇，家传龟组，世标令问。降生有道，芳音早□，逢彼乱常，属斯干纪。謇謇不顾，愕愕不已，轻生重节，忧公忘己。祸及善人，义锺君子，人生若浮，云之忽。连城璧毁，照车珠没，悲及友朋，哀缠□骨。长归泉□，永□□□。大唐贞观廿三年二月九日葬於（录自《隋唐五代墓志汇编》河北卷第三册）
№贞观０６３
【盖】
失。
【志文】
