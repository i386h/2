<!-- { "loadSidebar": true } -->
　　门下朕尝读元书至于佳兵者是乐杀人因念自孩名之逮于羁丱不三十年不能为成人岂忍以一朝之忿驱而杀之然而田正首以六州之众归于朝廷开先帝之雄图变河朔之旧俗除去苛暴昭宣惠和爱人如身养士如子拊循教训必以忠孝为先是以魏之师徒一年而知恩二年而知礼三年而相与让于道矣故南征淮蔡东伐青齐北定赵地元勲茂绩皆自魏师肆我宪宗付之心膂入则辅弼出则藩宣推诚不疑近实无比顾朕小子获受丕图嗣守不遑何暇恢复而承元请觐冀部择才苟非勲贤不敢轻授是用咨我元老临于是邦而又宠诸将以懋官加三军以厚赐【集作赏】复其租入惠彼烝黎于此一方之人可谓无有不至而鸮音未革狼顾犹存忍害忠良恣为残贼临轩震悼抚几惊嗟天乎不仁一至于此朕下为君父上奉祖宗毁舟楫于鲸鲵防股肱于蛇豕尚欲因循忍耻僶俛偷安非惟伤心于田氏之子孙亦将何顔谒先帝之陵庙人神共愤卿士协谋咸愿诛夷用申寃痛便合兴师进讨以剪奸凶尚念一军之中岂无义勇仓卒变动必非众谋苟得其魁余复何罪【集作苟得罪人其余何过】宜令魏博横海昭义河东义武等军各出全军以临界首仍各飞书檄具谕朝防如王庭凑能执首谋为乱扇动三军者送赴隣道或就镇州处置然后束身归朝必当升【一作超】奬授三品正员官并与实封二【一作五】百户其余三军将士一切不问其中大将等或有能相喻劝翻然改图者各随事迹便当【集当作加】宠擢如王庭凑仍遂迷不寤诸道宜便进军以时剪灭苟不得已至于用师其有效忠则宜悬赏如有能枭斩凶渠者先是六品以下官宜与三品正员先是五品以上官节级升进仍与实封三百户庄宅各一区钱二万贯以一州归顺者便与当州刺史仍赐实封二百户如先是本州刺史以一州归顺者升【集作超】三资与官仍赐实封三百户以一县归顺者升【一作超】两资与官仍赐实封一百户如有能率所管兵马及【一作并】以城来降者并升【一作超】三资与官仍赐实封一百户赐钱一万贯以身降者亦与转改仍赐钱帛应付行营将士如有能枭斩凶渠者亦准前例处分其有城镇将士百姓等守节拒贼身死王事者各委长吏优给其家仍具事迹闻奏当加褒赠其有潜谋诛斩渠魁被其屠戮者宜【一作便】便加追赠并赐钱帛仍与一子官诸军所至不得妄加杀戮及焚烧庐舍掠夺资产并有拘执以为俘馘其管内州县有能自置义营堡栅王师所至能相率来归各加酧奬时当秋候务切农功近界之人惧废耕织应縁军务所湏并不得干扰百姓如要车牛夫役及工匠之类并宜和雇湏各情愿仍优给价钱贼平之后应立功将士并与升资改官节级赐物其长行官健归降者亦当优厚褒赏幽陵变扰诚为乱常以其旁及【诏令作害】賔寮有异上品台铉较其轻重示以招擕尚开迷复之门用广自新之路如闻贼中文牒妄作异端皆云【一作指】朝廷徴兵欲戍邉塞此皆狂诈扇动人心况今邉上甲兵足以备御欲令悉知【一作委】故重宣明仍委所在即时【一作节将】以此告谕昔者尧舜之俗比屋可封虞芮之人让畔可感仁义则水火可蹈忠信则蛮貊可行由是言之亦在化之而已逮我理长何其逺哉岂朕之满假荒寜自圣而不可教耶将朝之魁梧骨鲠自持而莫我念耶二者之来皆朕不敏内省终夕其心浩【一作歉】然于戏封域之中干戈作矣廊庙罇爼无忘弭寜布告朕懐以湏良画主者施行【八月十四日】
　　长庆三年徳音【一作破汴州李防勅】　　　编制
　　勅理天下者务安于【一作于安】逺迩致康济者资懐于【一作于懐】兆人朕统驭万邦式敷王度任藩方以俾乂冀干戈之载戢防恭惕励【一作厉】未始暂忘推予是心布及中外昨者夷门逆将遽遂兴师【一作夷门逐帅遂将兴师】苍皇变生士庶无告逆贼李防驱掠忍害流离毒痛在浚之郊若鼎将爨逼胁我军士盗窃我戈铤驱驰外坰敢肆蜂虿朕所以丕降明命未即诛夷【一作未行天诛】容其革心以俟迷复盖以一方轸念三面开罗将爱物之私用表好生之施而鸮音恣丑狼顾凭凶危巢已焚禽息犹若光顔韩充曹华智兴等感激忠勇挥戈誓师雷奋鼔旗所向风靡逆党殱殄郊原雾清熊罴之师渐及摩垒夫疾风斯来而劲草方辨炽火将燎而良金益明果闻义烈之臣奋起辕门之内一挥斩首三令无喧严城洞开以候来师永言忠效是赐宠章其枭斩逆贼李防宣武军都知兵马使李质已从别勅处分忠武兖海汝寜郑滑等军将士等感主帅之忠诚忘身赴敌视冦仇而忿嫉决命争登高承简以睢阳一郡之师当蛇豕奔冲之势咸能勦其丑类如刈草菅各振军声用宣武畧其忠武兖海汝寜郑滑应赴行营及宋州将士等并节级各有赏物已别处分支遣【一作给】委本军据功劳额例给散归还之时仍加宴劳朕念彼无辜坠兹涂炭横为凶险驱胁伤夷其汴州管内州县官吏军镇将健及诸色职掌人等皆罹胁污自防无由抚事量情亦可矜恕除同恶巨蠧者其余一切不问仍加牓示如或妄有恐吓言告者科其反坐之罪干戈暂兴里闾必害眷言农亩是废耕桑其汴宋郑三州罹此凶逆士马屯集供给【一作系】并繁虽事乃旬【一作狥】时而人亦劳止予懐轸念岂忘忧矜其三州府【一作界】内有兵马所到县百姓或被惊扰处宜于今年秋税内三分量放免一分仍委州县长吏切加绥抚其贼中杂差防子弟夫役并宜放还郷里俾安生业其中有不能自存者量事优恤应百姓中有被分外无名赋敛者并当时勒停义士忠臣见于死节赏功褒美冀及伤魂惠恤其孤庶明报効官军有阵亡将士等并李防为乱已来有潜谋孝顺诚节可嘉并因此遇害者并委本道【一作军】审勘具名衔事迹申奏当与甄奬及加褒赠仍令本军优赏【一作给】其家三年不停衣粮并委所在州县速于收葬量事致祭其将士有因战阵伤损尤甚以至【一作致】残废者各委本军加厚优恤仍勿停解掩骼埋胔国之令典逼于凶丑诚可伤嗟念其本亦吾人盖亦事非获已经战阵处所有贼中遗骸并委所在州县随时收瘗勿令暴露于戏吊伐之道予遵格言靖冦安人岂忘终日朕载弓矢思保黎元而雨露所均动植所系一夫窃叹朕每兴懐况兹浚郊都邑之防所以慎择将帅期于乂安今冦孽已清封壤寜息师之所处用轸予将申宥恤之恩庶息疮痍之后布告中外咸使闻知【八月二十五日】　　一作皆唐大诏令
　　叙用勲旧武臣徳音
　　勅朕闻昭徳示威先王所以用武禁暴夷难后代安能去兵故文徳诞敷武备宣耀外以环御四海内以底靖中原则军旅之制有经师律之能必表朕纂承鸿业防奉丕图宵分永懐何以康济岂独鼓鼙有感方思将帅之臣征伐为心乃宠干戈之士况文武并用古之格言勲旧不酬劳者何劝惟我高祖太宗以晋阳之旅平一海内肃宗以灵武之众收复二京代宗有郏郊元从之臣徳宗有奉天戡难之士每念勲伐无忘寝懐如闻近日武班之中淹滞颇久虽负才畧无由足【一作是又作自】明又有诸道荐送大将或随节度归朝自今已后宜令神策大将军军使及南衙常叅武官各具由歴授官年月前后功绩【一作勲】牒送中书门下若勲伐素高人才特异者候有相当用处即具闻奏量加奬擢其常叅武官资考深久未得迁转者准具员年月与改转不得令有滞淹其先授文官者亦宜凖此使幕賔僚皆有年限【一作代】改转军府【一作将】大将岂可独不序迁自今已后诸道节度都团练经畧等使下各随本处是大将名目已曽授监察已上官者并限三周年量与改转如有功效合非时与改转者不在此限其职名是兵马使都虞押衙已上前后并未曾奏官者亦仰量绩効奏官辕门委质营垒分师有役干戈无由耕稼【一作稼穑】况自天宝已后屯兵七十余年皆成父子之军不习农桑之业一朝罢归垅畆顿絶衣粮言念饥寒深用嗟悯应天下节度都团练防御经畧等军所置军数各委本道据守旧额以度【一作为】定数不得輙有减省其有逃亡病死及过犯解退当时拣择有武力艺能者添补奋于行阵决命殒【一作损】躯不顾危亡每嘉忠烈官健有死王事者三周年不得停本分衣粮如有父兄子弟试其武艺堪在军中承名请衣粮者先湏收补孝本安亲深惟【一作惟深】养老敷恩惠以慰耆年应军将及官健有父母年及九十以上委本道本州每至节嵗量与酒面优养守塞备邉固不可废烟尘既静亭障无虞诸道旧有防秋兵马已在邉上者自依年限替代近者师旅屯集馈饷颇多不免于诸道留州留使钱内每贯量留三百文以充国用幽镇既已洗雪供费亦渐有常其河北诸道及山【一作河】东兖郓淄青汴宋陈许徐泗泽潞河阳郑滑等道并邉上诸镇并不用抽【一作尊】刁斗晨严烽烟夜谨勤劳沙塞寒苦邉陲其沿邉镇戍防子等并委所管节度及城镇使量与优赏仍与交畨上交使其劳逸得均使命往来本于传达军期急遂至繁多非惟邮传不供抑亦号令难一自今已后应縁山东行营兵马未归本道已来进退事机并宜转委节度使仍仰条疏旧弊一一奏闻除事闗廹切湏遣专使外其余书诏文牒一切分付度支入递发遣制使中使到诸道行营不得輙受人事钱帛及行非理鞭扑当加访察义不优容筦之设诚为救随方适变所贵便人其河南河北盐法宜委盐铁使与节度使审度防计商量务以便人为法阅习土宜则通吏理既因试效可验政能应河北诸道宜委观察使访察管内见摄官中如有实【一作或字】清强有才能课绩者具前后所摄年月并事迹闻奏当与正【一作改】授从政之方必原风俗视人相土乃合所宜弛张在达于无私法令所期于不扰【一作挠】应河北诸道并郓兖青等州道应有新旧科条有不便于人不宜于俗者委宣慰使与所在长吏商量废置务从人欲于戏朕戴天子人操执重器不以四海之富而恃其力每以百姓为念而兢于心虑文教之未敷思武畧之多阙所以辍食当宁求衣未明揣摩万几寜止三省顷以驭【一作御】宇之嵗藩方乂安委于庙谋以辑军政而有司不达苟以惜费为心致滋停减之名无裨毫厘之用使军中老防愁叹无归朕博听羣言用革前弊举其指【一作防】要冀协羣【一作人】情庶乎侯伯列城与我师旅励精抚士用副忧勤中外布宣明知朕意【长庆三年三月十日】　　一作皆唐大诏令
　　长庆三年徳音【一作赦镇州徳音】
