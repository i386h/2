<!-- { "loadSidebar": true } -->
    臣德舆言：伏奉今月十九日制命，臣亡祖右羽林军录事参军亻垂追赠尚书礼部郎中，号捧诏书，钦承追锡，圣慈孝理，辉耀幽明，流根漏泉，感涕呜咽。臣某诚惶诚，荷顿首顿首。亡祖德风自振，才命不伦。人文推於士友，天爵茂於仁义。微臣虔守家法，祗荷门风，逮事之养不申，贻谋之庆斯集。累叨将相，备极名器，臧孙有後，岂臣敢当？陈群惭德，在臣为甚。乃者以改卜封树，辄披肺肝，因先人之祖载，加亡父之徽命。乞上印绂，以延哀荣，岂谓微诚？竟回聪听。德音焕发，赠典[B14A]优。饰郎位以弥纶，被大夫之物采。仪曹缛礼，幽壤生光。恩波曲临，负戴无力。将誓毕命，以答殊私。无任感恩哀荷之至！谨差进奏官某乙奉状陈谢以闻。臣某诚惶诚恐顿首顿首。谨言。
    ○请追赠先祖故羽林军录事参军状
    右。臣亡祖仕於开元天宝之际，文行声实，推重士林。禀命不融，竟沉下位，与当时清名之士席建侯、包容、苏源明友善特深。唱酬文章，各在集录，义方流泽，以及先臣。忠孝名节，闻於天下，累蒙追锡，备极哀荣。逮至微臣，实荷祖训，猥以琐劣，过叨鸿私。今检校官兼官并至三品，勋官及爵并至二品，玷冒斯甚，旷败是忧。况臣本官兴元尹，足领当道使务，理戎抚俗，不假他官。其检校吏部尚书兼御史大夫并散官勋爵，并乞削免，回充亡祖追赠，则残生展霜露之感，幽壤荷日月之光。今先臣改葬，青衤炎就路，亡祖旧域，松贾是依。倘因此事，特沐恩礼，使贻厥之报，俯遂良诚。罔极之怀，下申先志，圣朝孝理，横绝古今。忄娄忄娄肝血，敢此披沥。无任哀恳迫切之至！谨遣进奏官押衙朝议，郎前金牛县主簿张儇奉状陈乞以闻。谨奏。
    ○谢手诏不听回官秩表
    臣德舆言：伏奉今月五日手诏，以臣亡祖[B14A]赠，自是典章，岂必更回官秩？巳诏追荣，良增嘉叹者。渥泽滂濡，诏旨嘉奖，捧戴哀绝，感恩失图。臣某诚惶诚恐顿首顿首。臣叨逢圣明，付授逾量，常虑颠坠，不任驱策。况以藩方之重，岂假台省之兼？昨因迁，辄有陈乞。所愿少减名器，获申哀荣，仰尘︻纩，惧在鼎镬。岂谓天道下济，恳诚上通？三复诏命，五情震骇。儒饰备至，发於圣心。弱质无膺，既玷聿修之德；湛恩难报，益驰匪懈之诚。无任哀惶感荷之至！谨遣进奏，官押衙朝议郎前行兴元府金牛县主簿张儇奉表陈谢以闻。臣某诚惶诚荷顿首顿首。谨言。
    ○请庙状
    〈臣亡父先臣秘书省著作郎赠太子少傅某〉
    右。臣先臣在元宗朝筮仕河朔，忠孝名节，冠於当时。至德乾元之间，历监察御史起居舍人著作郎，在代宗朝，早违圣代。臣幼丁荼蓼，不及义方，过蒙渥恩，禄秩崇厚。按开元礼文，合立私庙三室，永怀怵惕，思展吉蠲。巳於通济坊修建，择用二月二十日飨。臣位忝台司，时逢孝理，事循彝典，礼展私诚，感戴恩荣。不敢不奏闻，伏听敕旨。
    ○请迁先父准一品仪式状
    右。臣亡父取七月十五日於东都迁，赠官是一品，准式合有卤簿幔幕人夫等。谨录奏闻，伏听敕书。
    ○缘迁请令子弟营护状
    山南西道节度观察处置等使银青光禄大夫检校吏部尚书兼兴元尹御史大夫上柱国扶风郡开国公臣权德舆，右。臣亡祖松柏，先在东都，臣幼年流寓江都，夙衅锺罚，亡父母於润州安厝。今岁在丁酉，是商姓通年，取四月二十日於润州启举，七月十九日於东都迁。臣孤单零丁，早失严训，宠荣累集，霜露感深。至於岁时，难遇吉便，常恐忽先犬马，莫展私诚。伏以守土理戎，不敢自求营护，欲遣子弟专往，不敢不先事上闻。谨录奏闻。
    ○谢许迁并令子弟营护诏表
    臣德舆言：“伏奉今月十五日手诏，许臣迁，并令子弟专往营护者。”捧承诏书，曲遂私志，感泣呜咽，激於肝心。臣德舆诚惶诚荷顿首顿首。臣以童龀之年，遭家不造，壤树所寄，权在江南，累经追崇，常异徽数。今龟筮叶吉，月日有时，伏蒙圣慈，伏赐鉴察。恩诏下降，特允恳诚；孝理所覃，幽明知感。松楸改卜，永异事於九原；蒲柳馀年，冀酬思於万死。无任感戴悚惕之至！谨遣押衙朝议郎前兴元府金牛县主簿张儇奉表陈谢以闻。臣某诚惶诚荷顿首顿首。谨言。
    ○请迁举假内差官勾当状
    臣某伏奉去二月十五日诏命，许臣迁，起四月二十日至七月十五日，合在准式假内。使事请令摄节度副使检校尚书水部员外郎兼殿中侍御史樊宗师勾当，其府事请令少尹王士郎勾当。其间四使，各有判官，若事关师旅钱谷稍要重者，并须有闻奏者，臣自躬亲，不敢阙事。谨录奏闻，伏听敕旨。元和十二年四月十日使奏。
    ○迁举假满勾当公事状
    右。伏准去二月十五日诏命，许臣迁奉，自四月二十日至七月十五日，合在假内。今准假满，以今月十六日勾当军府公事，谨录奏闻。谨奏。
    ○遗表
    臣某言：生逢圣时，获事陛下，以臣戆朴，备位将相。幸免罪戾，实无裨补。福过灾生，二年以来，脚疾痹缓，近自旬日，咽喉气痛。渐就危忄，虑不支持，永辞圣明，涕流呜咽。伏惟皇产陛下继十一叶休运，承二百年景祚，平吴定蜀，扫荡淮夷，巍巍功德，与天地准。今纵有疥癣，不足平夷。伏惟以恺悌之仁，宏宽大之本，为九州自爱，使万古同福。则臣幽冥之下，同生物受赐。无任感恩攀恋悲激之至！
    ●卷四百八十七
    ☆权德舆（五）
    ○贺给事中许孟容论齐授官事状
    右。《易》曰：“圣人感人心而天下和平。”《书》曰：“嘉言罔攸伏。”然则致理之道，在感之而巳。伏惟陛下睿圣钦明，覆露宏纳，奖善求理，冠於百王。一昨许孟容以齐未有殊劳，超擢非次。上州刺史，品秩过优。驳议之司，爱惜法度。迫於守职，不敢顾身，封进诏书，披沥诚恳，中朝久无此事，人情为之愕然。陛下特开延英，非时召对，辍巳行之诏，察无隐之忠。天下之人，踊跃相庆，麟凤五灵，未足为瑞。臣能匪躬，君能虚受，使百执事之人，尽忠奉上，此实瑞之大者。自前日巳来，众情为孟容危惧：昨日巳来，众情荷陛下开纳。巍巍圣德，横绝古今，朝廷欣欣，感甚以泣。臣忝职近侍，受恩每深。不任忭跃悦怿之至！谨奉状陈贺以闻。臣德舆诚欢诚喜顿首顿首。谨言。
    ○论吴少阳起复状
    〈淮西节度吴少阳〉
    右。少阳丁忧，巳近五十日，未有恩命起复除官。比来诸道节将，每有起复，皆不如此淹久。亦闻少，阳疾病颇甚，如少阳不起，即朝廷因此便可处置。况蔡州四面悬绝，与山东不同，伏计圣谟，巳有前定，至如今日起复，即恐不可过迟。况顷来朝中儒臣文吏如杜、樊泽、路寰，皆不免有此。今若议除替，即须准拟兴师，师徒一举，劳费则甚。京邑旱俭，恐且须安静，养威蓄力，以俟其时。少阳风疾颇甚，臣先巳闻奏，其势非久，可为後图。东都与淮西相近，在臣忧虞至切，敢以疏远，干冒宸严，轻渎上陈，伏待罪责。无任惶悸陨越之至！谨奏。
    ○太常博士举人自代状
    〈将仕郎守太常博士臣权德舆准制举自官浙江东道义胜军副使殿中侍御史内供奉赐绯鱼袋陆〉
    右。伏准建中元年正月五日制：常官上後三日举一人以自代者。前件官操履淳固，识度清明，学通典宪，文稽雅颂，损益仪制，实当其才。谨具名如前。谨奏。
    ○右补阙举人自代状
    〈将仕郎守右补阙臣权德舆准制举自代官将仕郎守太常博士赐绯鱼袋郑儋〉
    右。伏准建中元年五月五日制：常忝官上後三日举一人以自代者。前件官文艺敏达，行义贞循，直道正词，确然有立，使之司谏，才实过臣。谨具名如前。谨录奏闻。谨奏。
    ○起居舍人举人自代状
    〈徵仕郎守起居舍人臣权德舆准制举自代官朝议郎行右补阙归登〉
    右。伏准建中元年正月五日制：常忝官上後三日举一人以自代者。前件官词学精实，晦而不耀，操尚纯素，贞而有恒。司谏十年，其道一贯，凡所践履，臣颇谙知，使之记言，庶裨法教。谨具名如前。谨奏。
    ○起居舍人举人自代状
    〈徵仕郎守起居舍人知制诰臣权德舆准制举自代官儒林郎守尚书膳部员外郎赐绯鱼袋杨於陵〉
    右。伏准建中元年正月五日制：常官上後三日举人以自代者。前件官识理精通，文艺典实，行洁而敏，气和而专。施於政事，动有成绩，察其素履，堪列近臣。宏奉训辞，庶能称职，谨具名如前。谨录奏闻。谨奏。
    ○驾癌外郎举人自代状
    〈宣德郎守尚书驾部员外郎知制诰云骑尉臣权德舆准制举自代官朝散郎使持节开州诸军事守开州刺史赐绯鱼袋唐次〉
    右。伏准建中元年正月五日制：常忝官上後三日举一人以自代者。前件官文词朗茂，学识宏畅。常任起居郎礼部员外郎，出守四年，日新其道，司言草奏，所任诚切，酌於公议，次有其才。谨奏。
    ○司勋郎中举人自代状
    〈朝议郎守尚书司勋郎中知制诰□骑尉赐绯鱼袋臣权德舆准制举自代官朝议郎守尚书礼部郎中赐绯鱼袋，许孟容〉
    右。伏准建中元年正月五日制：常官上後三日举一人以自代者。前件官通识敏行，强学懿文，为官择人，堪备清近，发挥书命，必有可观。谨具名如前。谨录奏闻。谨奏。
    ○中书舍人举人自代状
    〈朝议郎守中书舍人□骑尉赐绯鱼袋臣权德舆准制举自代官朝议郎守尚书司封郎中充集贤殿御书院学士判院事上骑都尉陈京〉
    右。伏准建中元年正月五日制：常官上後三日举一人以自代者。前件官文学宏深，资性贞实，历博士补阙，三为郎官，该达古今，议论坚正，掖垣之任，望实所归，使之司言，必能称职。谨录奏闻。谨奏。
    ○礼部侍郎举人自代状
    〈朝议郎守尚书礼部侍郎□骑尉赐绯鱼袋臣权德与准制举自代官朝议郎守中书舍人骁骑尉赐绯鱼袋权知吏部选事杨於陵〉
    右。伏准建中元年正月五日制：常官上後三日举一人以自代者。前件官文词精雅，器业端醇，久践职员，多所练达。求才诚重，考艺尤难，将辨妍媸，必归鉴裁。使居其任，尤允至公。谨具名如前。谨奏。
    ○户部侍郎举人自代状
