<!-- { "loadSidebar": true } -->
　　道本治吾身绪余方及人神清縁食少事简为家贫薄酒如重醖寒蔬抵八珍村村花栁动且复岸纶巾
　　又
　　谢事客谁过闲逰吏不诃家人争稗粥邻叟和畬歌静夜诗成祟新春睡有魔年光本无尽未用叹蹉跎
　　晚
　　一坞梅花已尽数瓴春雪未全融晚忽有题诗兴落笔纵横半醉中













　　劎南诗稾巻八十
　　钦定四库全书
　　劎南诗稾巻八十一
　　宋　陆游　撰
　　逺游二十韵
　　早岁志逺游万里携孤劎所至必吊古如疾得鍼砭荒寒过吴宫摧剥观禹窆及仕扬润间挂席度天堑梁宋不可游北望每懐歉防有蜀汉役竒崄日窥觇筑坛访遗址烧栈想烈焰辕门俯清渭彻底緑可染旧史所登载一一尝攷验胡羊美无敌黍酒实醇酽枕戈南山下驰猎久不厌比参劎南幕壮志就収敛卜邻扬雄宅遂欲老铅椠但爱古柏青肯顾海棠艳人生不易料白首东归剡稽山秋峩峩镜水春潋潋余俸买扁舟月下采菱芡湖山最竒处容我钓石占婚嫁幸已毕百事不闗念但当勤醉歌一死不汝欠
　　对酒
　　社醅又借醉顔酡手挽邻翁作浩歌江月偏能照蓬户京尘终不污渔蓑苦吟且复欹吾帽对奕眞当烂汝柯回首纷纷俱梦耳人间何处有天魔
　　夜雨
　　正看飞雪暗江天不觉新春已粲然花气袭人娯独夜雨声绕舎送丰年樵风未改山川旧禊事空悲歳月迁一榼可营身尚健故应先治下湖船
　　己巳正月十八九间雪复大作不止
　　早衰常畏雪况复在江干三日不能出数年无此寒卷帘惊滉漾下榻觉蹒跚稚子应怜我孤吟兴未阑
　　寄子虡
　　汝官南寿春我居东防稽疋马护秋塞两犊翻春泥淮天沙雁过江村雪云低书来动半年相望常怆凄父子不共畊此悔眞噬脐明年城西社烂醉相扶防
　　书梦
　　我梦举有司鸡唱起裹饭又梦趂早朝漏舎坐待旦既寤两无有抚枕徒浩叹今虽去为农饭牛亦夜半何曾得放慵美睡到日旰一笑俱置之浮生固多难
　　示子遹
　　家贫不学俭物理有固然要是善用短足以终其年我家稽山下禀赋良竒偏敢言中人产日或无炊烟有儿更耐穷伴翁理遗编短檠幸能继竟夜可忘眠
　　对食有感
　　杯酌以助气匕筯以充腹沾醉与属餍其害等嗜欲歠醨有余欢食淡百味足养生所甚恶防酒及大肉老翁虽无能更事嗟已熟勿叹茆三间养汝山林福
　　又
　　我老虽无家其实如客耳食至举匕箸饱则舍而起厨人有勤惰我岂形愠喜园畦摘青蔬地碓舂赤米劳人固已多坐享颡常泚作诗本自防亦以告闾里
　　雪夜
　　荒郊贸贸行断垄俋俋畊常情所借躏岂复懐不平归来卧破屋中惟一牀横且烧生柴火静听湿雪声
　　又
　　今年春苦寒风雪塞户牖况我穷阎士袴敝衣见肘正须小忍之此事岂得久努力办一壶西村看花栁
　　又
　　瓦疎雪堕檐窗破风吹烛短裘不及骭手脚尽皲瘃犹胜南邻叟一褐竟未赎薄酒城中来清夜聊相属
　　初春
　　栁拂朱桥湖水生园林处处听新莺亦知人世当行乐无奈春隂不肯晴走马章台身纵老看花杜曲眼犹明只应诗思年来减预怯同游议罚觥
　　春日杂兴
　　方塘盎盎带泥浑逺草青青没烧痕只道雨晴春昼永归时不觉已黄昏
　　又
　　南村北村鼓咚咚刲羊刺豕祭潭龙一生衣食财取足百世何妨常作农
　　又
　　小甔有米可续炊纸鸢竹马看儿嬉但得官清吏不横即是村中歌舞时
　　又
　　夜夜燃薪煗絮衾禺中一饭直千金身为野老已无责路有流民终动心【闻有流移人到城中】
　　又
　　出仕常骑秃尾驴归休自驾折辕车今朝偶遇村夫子借得齐民一巻书
　　又
　　更事多来见物情世间常恨太忙生花开欵欵宁为晚日出迟迟却是晴
　　又
　　一枝笻杖一山童买酒行歌小市中莫笑摧颓今至此当年万里看春风
　　又
　　四十余年学养生谁知所得亦平平体孱不犯寒时出路湿常寻干处行
　　又
　　搅睡禽声晓傍檐泥人花气午穿帘懽情老去年年薄困思春来日日添
　　又
　　隂晴不定春犹浅困健相兼病未苏见说市楼新酒美杖头今日一钱无
　　又
　　乍晴乍雨忽经旬半醉半醒还过春春卧不知庵外事闲吟聊适梦中身
　　又
　　行人陌上思悠悠十里斜阳古渡头一片落花无觅处只教芳草管闲愁
　　小霁乗竹舆至栁姑庙而归
　　残云断处漏斜阳草满平隄栁着行飐飐画来北港翻翻青繖度南塘行人相贺新年健逃户虽穷旧业荒感物兴懐空絶叹才衰无语付诗囊
　　春晓
　　初见天窗一防明旋看晓色到檐楹衾裯温煗留残梦鸟雀呼鸣报快晴虽喜心随年愈老却愁事与日俱生平川漫漫烟芜绿筋力犹堪给耦畊
　　肩舆厯湖桑堰东西过陈湾至陈让堰小市抵暮乃归
　　堤逺沙平草色匀新晴喜得自由身芋羮豆饭家家乐桑眼榆条物物春野店茶香迎倦客市街犬熟傍行人墙头妇女更相语认到先生折角巾
　　又
　　贪看西南一面山不知信歩到陈湾未言散释经旬病且要消磨半日闲蔬垅过寒常郁郁鸟声迎防已关关斜阳不为行人驻十里钟来翠霭间
　　书适
　　畴昔花前醉放顚即今不饮亦陶然太平固自多遗老独往何妨是斥仙扶杖毎观南畆馌解衣时作北窗眠人间贤俊方云集我遇龙蛇岂厄年
　　陈让堰市中遇呉氏老自言七十六歳与语久之及归送予过市犹恋恋不忍去
　　就店煮茶古堰边偶逢父老便忘年嗟予空忝十年长闻道慙无一日先壮子当门能碌碌诸孙承业亦翩翩熟思游宦终何得悔不从公曝背眠
　　午炊
　　江路初晴日烟芜古废城青鍼秧稻出黒螘稚蚕生山际牛羊路林间鸡犬声午炊聊小憩野老解逢迎
　　古风
　　牺象荐清庙余材弃沟中二者虽甚逺残生其实同人当贵其身岂复论穷通宁为原上草一寸揺春风
　　又
　　木生虽拱把鲜不困斧斤枯朽亦可全又以芗故焚嘉禾终铚艾岂独草见耘此理讲已熟要当尊所闻
　　肩舆至石堰村
　　偶上篮舆踏夕阳醉魂困思两伥伥涧薪旋拾供茶灶诗稾初成寄药囊村舎蓺麻驱鸟雀牧童随草放牛羊归来徙倚衡门久始觉中春已日长
　　睡起遣懐
　　百事不能能荷锄不锄菜畦锄芋区身存那用十年相陂壊且为凶歳储百事不学学作诗不作白纻作竹枝黄陵庙前风浪恶青衣渡口行人悲老病闭门常愦愦芋不复锄诗亦废客来剥啄唤不譍一味人间占闲退今朝一日三倒床叹息春昼如年长摩挲困睫喜汤熟小瓶自折山茶香
　　春晴
　　栁未吹緜笋未抽春郊风日正清柔疎疎帘影供髙卧袅袅舆竿嬾出游无客共谋良夜醉有花空动故年愁云生秪恐还成雨自向园中听鹁鸠
　　书感
　　鸭子陂头看水生蜂儿园里按歌声天公用意谁能测未许吾曹醉太平
　　野兴
　　莽莽寛闲野悠悠旷达身气从林下吐言向醉中眞社栎元当寿江鸥岂易驯兴来无逺近随处岸纶巾
　　野步
　　堤上淡黄栁水中花白鹅诗情随处有此地得偏多
　　又
　　水生已抹堤草长复侵路小蝶仍可怜欲下却飞去
　　稽山
　　我识康庐面亦抚终南背【庐山以南康军为山面兴元成鳯皆在终南山背】平生爱山心于此可无悔晩归古防稽开门与山对竒峯绾髻鬟横岭埽眉黛岂亦念孤愁一日变万态风月娯朝夕云烟阅明晦一洗故乡悲更益吾庐爱东偏得山多寝食鲜不在宁无度世人谈笑见英槩御风倘可留为我倾玉瀣
　　绯桃开小酌
　　我庐城南村家无十金产种花虽厯岁名品终有限颇欲及暇时着谱书之简今朝绯桃开欢喜洗酒琖邻翁亦喜事为我一笑莞但恨苜蓿盘蔬薄欠佳馔往来见已熟劝揖忘媿赧一事粗可言似具识花眼
　　夜中独歩
　　春半寒初退更防睡不成褰裳偶独起曵履得徐行月上鸟未宿水深鼃乱鸣踟蹰忽已久残漏下髙城
　　春寒复作
　　春寒已解忽复作病思不堪当语谁青灯荧荧耿欲灭残雨滴滴休无期故人已死梦中见壮志未忘心自知青丝玉井声轣辘又是窗白鸦鸣时
　　大雨排闷
　　地润础流水气蒸人脱裘前知防雨至孰解老农忧
　　又
　　三日断行路束薪无处求床头周易在且复送悠悠
　　室中屏去长物戏作
　　久从昭代乞残骸荷锸随行偶未埋四壁尽空君勿怪才留一物即关懐
　　对酒
　　酒非攻愁具本赖以适意如接名胜游所挹在风味庸子堕世纷但欲蕲一醉麴生絶俗人笑汝非眞契
　　曝旧画
　　故箧开缄一怆情断缣残幅尚知名翩翩戏鹊如相语汹汹惊涛觉有声栁暗正当烟未敛花秾仍值雨初晴百年手泽存无防虫蠧尘侵秖涕横
　　予以淳熙戊戌歳自蜀归时年五十四今三十有二年矣犹复强健得小诗自贺
　　入玉门关到酒泉昔人想望若登天岂知万里西征客归卧家山三十年
　　花下小酌
　　栁色初深燕子回猩红千防海棠开鮆鱼莼菜随宜具也是花前一醉来
　　又
　　云开太华挿遥空我是山中采药翁何日烟氛埽除尽溪道上醉春风
　　夜酌
　　我有一瓢酒与君今夕同鸣檐社公雨卷野沛歌风阅世花开落观身刼壊空北邙丘垅尽太息防英雄
　　数日不作诗
　　吾诗郁不发孤寂奈愁何偶尔得一语快如疏九河黄流舞浩荡白雨助滂沱门外无来客花前自浩歌
　　幽居示客
　　嗜睡疎茶盌逢春爱麴车聊将枕流耳静听属私蛙林下闲成癖人间嬾莫加孙登欲长啸四座且无哗
　　又
　　齿发虽俱弊神明尚有余幽扉錬竒药细字録仙书野水鸣苔径长松防草庐客来多谢病深媿问何如
　　春日登小台西望
　　九十衰翁身尚健流年过眼如奔电忆昔初来对行在衫鬓青青接英彦中间亦尝走梁益万里凭髙望乡县散关驿近栁迎马骆谷雪深风裂面东归却寻书生事误长诸儒集贤院乞身七年罪未除君恩尚许寛严谴痴顽亦复病不死春到故园家酿美雨余草长四野青日落烟生半山紫
　　醉赋
　　我疾多自愈初非遇竒方我生固多难欲虑忽已忘颓然乱书中不知歳月忙有时或得意炙冷不暇尝乃今又大悟万事付一觞书中友王绩堂上祠杜康
　　即事
　　我本区中士偶来湖上居时寻一枕梦闲展数行书得醉常欢甚无炊一晏如今朝好天气一笑命柴车
　　落花
　　山杏溪桃次第开狂风正用此时来未妨老子凭栏兴满地残红防緑苔
　　春日
　　春来日日困春酲徂歳如驰得我惊山寺餽茶知谷雨人家挿栁记清明登阶勃窣晨鸡老侵路纵横野草生堪叹筋骸犹健在强随丁壮事深耕
　　戏咏园中春草
　　离离幽草自成樷过眼儿童采撷空不知马兰入晨俎何似燕麦揺春风
　　又
　　童子争寻鹁鸽饭医翁日曝虾蟆衣欲赓楚客咏餐菊却媿周人歌采薇
　　二月二十四日夜大风异常
　　天青无云星错落大风忽自西南作寿藤老木不自全门外岂容存畧彴翁媪惊呼儿女泣屋瓦飞空吁可愕巢倾共闵乌鹊死空黒还疑鬼神恶南邻仅有蜗牛庐转盼巻去无遗余腐儒自笑独耐事一灯荧荧犹读书
　　雨夜与邻翁饮用前辈韵
