<!-- { "loadSidebar": true } -->
　　循理之乡信义之里惟名之今其自君始亦既始之曷又终之瞻彼墓门毋或替之
　　通判沅州刘公墓志铭
　　淳熈二年秋七月甲辰朝奉郎通判沅州军州事赐绯鱼袋刘公及其夫人赵氏合葬于婺州武义太平乡之清溪原其孤刚中先期请曰吾父吾母携持小子至于湖水之地沅水之旁而大弃之累然孤身东望故乡数十里乃负乃载乃陟乃降更一寒暑而匶克逹于家躬臿肩畚袚除榛翳乃规乃垦乃涂乃甃又一寒暑而葬克安于兆惟是识竁之铭茍有辞以质诸幽刚中死且不朽予游公父子间旧矣其何可辞公讳邦光字国华曾祖政祖仲申将作监主簿考绘赠通议大夫妣何氏累赠太硕人公少尝举进士一上不第妻父广陵侯任以官主邵武之光泽簿土俗多盗枹鼔鸣尉巡检悉所部奔命邑虚无备奸侠睥睨公与令议籍材勇蠲其徭役县兵或尽出俾之扞防居者始得奠枕徙处之遂昌令始视事阅杨氏讼母子兄弟更忿防更数政不能决公亲以酒酌其母喻以天性之爱皆感悟数年之讼一朝而平用荐者改秩知湖州长兴县岁恶发圭田之粟为民先赵夫人亦脱簮珥为粥以食饿者邑人纪之终事沅州安静不扰殁而有余思焉其卒实乾道九年十月二日赵夫人盖怀王宗暄之曾孙济国公仲訦之孙而广陵侯士礝之女也虽出公族能自屈卑服妇事婣娅无违言母文安郡章夫人嫠居旁郡夫人奏芳鲜问寒燠凡可娯其老者无不用其极以郊恩封孺人前公一岁正月十二日卒一男刚中一女适奉议郎新通判无为军梁棁孙男一女四铭曰
　　刘为温人其徙则婺八世其昌迎天之祜骈青聮紫覃延厥宗公居其间别驾治中沅江之祖民夷罢市清溪之防里人是记维祢相望俪实同藏于窆有石款诗在旁
　　金华曹君墓志铭
　　君讳字彦华姓曹氏东阳金华人也其先避五季之乱自桐庐徙焉曾祖伯夔祖君寳考熈皆不仕君少愿慤居闾里畏事自守与人交曲有恩意不忍岸狱之苦夏置汤沐冬市薪炭输之岁以为常卒以淳熈二年三月八日享年六十有八是岁九月二十八日葬于婺女乡盘龙岭之原其配施氏袝焉三子曰起宗曰绍宗曰世昌一女孙男女凡四皆幼君笃意教子起宗世昌皆从予游将葬拜哭请铭铭曰
　　出入里门顺而祗兮纳子于庠俨履綦兮令龟献兆告厥时兮我作斯铭燕其归兮











　　东莱集卷十一
　　钦定四库全书
　　东莱集巻十二　　　　　宋　吕祖谦　撰墓志铭
　　严陵方君墓志铭
　　桐君所庐下上数十里间言台者以严遵言石者以郭文言山者以戴颙其迹皆隠者之遗迹其绪或没不见独白云原唐末方处士干始居之后出而枝叶最蕃一原数百家聮谱合牒衣冠人物之盛邦人纪之至于里居之良虽事业无所试厖然秀眉集享全福彼其中盖可占也君讳元恪字几先少游郡庠已而舍业归养惇俭经缉以厚其生既衍既盈则推以覆被其族而覃其乡闾饭饥薪寒槥死药疾旁及桥梁涂路之属力之所逮者未尝有爱焉故秘书监元若于诸方为长望临搢绅遴于许可顾独乐君之淳固恩意笃备异日干戈抢攘中朝名士往往来依秘监嘉时令节杯酒流行谈赏讽咏听者皆倾君頽然在席漠乎不以槩意人亦莫能轻重浅深之也绍兴己卯诏赐髙年爵授承务郎乆之复用恩増秩【阙】　郎贲以银绯于是君年八十矣命服在躬子孙【阙】　簮笏成列耳目肤革视前日既无所损而光耀【阙】　处之夷澹视前日亦无所加也如是康寜者又十一年年九十有二以淳熙二年七月癸巳终于家曽祖仁拱祖举中考玠娶陈氏先卒二子伯曰行之【阙】　郎仲曰望之一女归吴寘孙八人炳迪功郎南【阙】司户参军次煊煜焕炤烜焞炜女孙七人迪功郎建
　　康府上元县尉郑克从政郎平江府府学教授【阙】　正朝奉郎新知江州范端臣王璞钱膺王中实其婿也季者在室曽孙男五女七男之长者曰楶曰防余未名女之长者适沈宏祖次适詹孝述余未行孙女三人尚防葬以其年九月辛酉铭曰
　　坐阅六朝不出户庭云来四世陪导緌缨吊壮北【阙】唁殇东坰大耋一丘休哉永宁
　　分水徐君墓志铭
　　广川穹谷之间羣然而居熙然而游生无爵死无諡灏灏乎太古同风改其乡之旧封之表之斵雕以铭之无乃放于文而没其质乎惟孝子慈孙哀其亲之志盖无终穷欲托于辞以发其中心之至痛固非所以为文也自予屏处里闾四方之士或不鄙辱从予游有徐生文虎者来自严之分水相与居者数年今年春衰杖款门出其考之世系拜且泣蕲得铭予以游居之旧不可却乃次第其本末以遗之归君讳时乂字亨仲曽祖宝祖宗永父舜元皆不仕分水地陋而瘠山居其九而田居其一故其民大抵行贾铢裒厘积堇堇自足君幼尝爱书中遭家难虽辍业从其俗而于昆弟厚薄多寡一无所计趣其子从师友讲习甚笃至课试利不利则未尝深督过之也与乡人处无违言其没也吊者皆有戚容寿七十有一实淳熈二年八月四日是嵗九月二十八日葬于县南涌泉岩娶丁氏三子长文渊次即文虎文富二女将仕郎沈俊彦进士俞哲其壻也铭之作后其葬盖一年铭曰
　　葬以其乡铭以其子泉洌麓深尚安于此
　　刘梧州墓志铭
　　梧州刺史刘公食祠官之禄于里中暇日子孙侍左右公命之曰大夫七十而致事礼也吾赖先人余泽服王事者五十年以爵以齿幸济登兹若免于官谤以朝大夫秩老于家岂小子实能吾先祖先父其嘉相之汝趣为我具章皆顿首曰诺如大人命章上诏报可赐一子官以宠其归同邑若旁邑之姻连世旧舟于水车于陆凑门趋贺乐饮旬日乃罢自是遂深居不出静养恬适又数年乃卒寿七十有四实淳熈二年正月晦日其年九月丙午葬于婺州武义县泉溪西山学士原其孤以公之阀阅行治来速铭谨按泉溪刘氏系出温之荆溪其徙于武义距公盖八世矣公讳墉字叔翰曽祖仲思祖升承事郎赠中奉大夫考滂朝请郎知建昌军赠光禄大夫妣汤氏赠齐安郡夫人公蚤以光禄防典入官歴温州乐清县尉监潭州南岳庙福州录事参军知徽州歙县通判蕲州军州事主管台州崇道观除知梧州未上复请还崇道观积官至朝请大夫其在乐清毎行部舆卫胥史鞵屦糗粻一主办于已不以烦里正邑人纪之福大而狱繁歙小而民瘠公书狱予生而拊民必依惠职用不堕佐蕲两摄黄守始至老校旅拜庭下曰旄穉旦暮馁死惟公哀之眎其劵不朌者且朞公蹵然不安亟发库金益以私帑尫瘠以苏归自蕲春无复当世意比告老领祠官者四焉少嗜书晚嵗犹展玩不置每得名章俊语辄欣然忘食资和厚不与物忤居乡无贵贱皆得其驩心没之日吊客及门哭之必哀初娶胡氏继室王氏朝议大夫升之女封宜人三子长晫迪功郎绍兴府上虞县主簿先卒次绍迪功郎处州青田县主簿次续将仕郎一女适朝散郎通判婺州林信厚孙男三人成孙传孙豹孙铭曰
　　前望不跂后顾不庳平进之辙未驱而止其止曷以以其乐易风于后人勿坠勿替
　　永康陈君迪功墓志铭
　　陈在婺为右族名数布于七县其谱或通【阙】　　　籍永康之前黄者不知于婺何别也盖传【阙】　　　得髙安府君而前黄之陈始为儒家邑人纪焉公讳持字守之质厚而慤蚤以事母闻隆于兄弟白首无违言迩之里闾逺之郡国所交耋稚良楛不同一接以恩意年十三入郡庠下笔亹亹诸生皆畏避之意气甚盛已而靖康之难其父赴京师捍御没不反家事益落遂连蹇不耦绍兴开太学故时侪辈强之行公勉为出即缀弟子员往来二十年竟无所遇晚以累举恩授迪功郎筠州髙安县主簿或谓钩校朱墨殆非老人所宜而公耆事乐职蚤夜不怠若欲少自见者诸公稍稍知之代还未及调官以淳熈二年八月十一日卒于家呜呼公方少时心壮力强谓天下事直差易耳年运而往更涉险难仅得一官欣然俯首就之姑以少偿其鈆椠之劳曽不得须臾以死盛衰之变可胜道哉公雅能自寛婆娑嬉游无憔悴留落态暇则为诗文自娱至老不辍有左氏国类二十巻遂志斋録十巻筠阳杂著二巻以其年九月二十四日葬于朱旺距所居五里曾祖讳援祖讳贺考讳知元承节郎公享年七十有二娶蔡氏敦武郎秉圭之女前公十五年卒今祔公葬子男一人次臯女一人适进士曹源孙男五人长曰充余尚幼予虽未及识公而公之从孙亮相与友实来速铭铭曰
　　髧如髫如孙箧之初阅五星终甫从走趋不酢其勤卧起于于命也奈何保于其墟
　　金华曹君将仕墓志铭
　　国朝之开吴越凡板授之秩皆命以王官金华之曹有以司録从其主朝京师者未及颁爵而卒子孙因不仕推其谱繇司録而下三传曰随四传曰介五传曰韶六传而得公公讳佃字耕道少游郡庠贡法犹未罢既升于辟廱矣睦防乱东南亟舍以归已而仍嵗执大丧公为人闲澹其随羣辈上下徒欲虞其亲自是遂絶意进取阖门以书史自适且数十年今天子即位下赦令在贡籍乆故者予初等官欲得祠禄者畀之毋拘以吏部格公于是例补将仕郎始命一御冠裳拜于庭退则褐衣如它日同等多已受禄或谓公盍亦自言公谢不答异时朝路戚友力能得之者甚众屡以谂公卒亦不能强也季年神观平粹瞻听疏彻道学校旧闻京辅遗事语端络绎无穷听者忘倦内外亲伏腊燕聚黄髪鸠杖皤然在位长少防防就列皆视归于公弟顺之风兴焉元配汪氏次配时氏其先夫亦汪也死于防独遗二穉女公为置后悉授以先君之财二女亦皆得其所从当是时郡县新被兵条纲未立乏祀之家彊弗友者并縁姻连或更劵剂以自利故人以公为难公虽不试于事经界之兴也吏骇于创见莫知所为公与为甲长令以公儒者倚属之公亦乐为之尽故视旁邑力半而功倍焉其没以淳熈二年八月丙辰享年八十有五一子次何一女适承议郎新通判建宁府王涣其孙女复适涣之子楷五孙着庄芑防芬曽孙六尚防以其年十月乙酉葬于赤松乡沙溪原时夫人前公八年卒实同兆异域铭之曰
　　畸于其出退之所繇【阙】也啬于其禄齿之所繇蕃也有崇彼丘其亦莫之干也
　　永康王君墓志铭
　　始予官太学日从四方之士游于永康王颐者一再见气下而语温予洒然异之退质之同舍生杂然许其修谨无异辞自余还金华于永康为旁县益习其为人他日衰绖踵门拜且泣曰颐不孝将奉考妣之防归于吾邑白眉山之原昊天防极亡以自致昔者敦化之席颐幸有位焉敢扳此义问铭于门下乃序次而述之君讳恬字道夫其先来自天台距今七世矣曽祖利用祖自然父有朋世为儒家以惇饬相授子弟拱立父兄侧竟日不敢跛倚长者对客其亚虽髪有二色犹奉匜洗爵奔走执事里中诸儒皆自以为不及也君就学未几不忍尊老亲井臼之劳亟废业以专子职出入阡陌与物少忤质朴和厚不知世间有钩谲廋谑事自少至老以畏谨持门户府县之庭无履迹焉家虽贫遇人急难时弛服辍食以周之嵗入甚微或意君长者夺攘无所忌君果不校其友尤之君曰吾岂以尺寸地败宗姻恩义哉娶同县吕师传之女亦与君恊徳服厪妇事不择剧易继母嫠姊穷无依迎致馈养没身不衰实生五子颐颖顗颀硕一女适进士刘鼎男孙女孙合六人皆幼盖君寿六十有五卒以淳熈元年十二月十日吕夫人寿五十九卒以乾道七年八月三日其葬以淳熈二年十二月五日铭曰
　　其生也足不出乎里其死也葬不出乎乡敦然太朴帅彼民常是谓吉人之藏
