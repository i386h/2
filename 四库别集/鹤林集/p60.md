<!-- { "loadSidebar": true } -->
　　古者里宰之职常以嵗时合耦于耡趣其耕耨盖无日而不在阡陌与民亲也今则否矣惟有仲春劝农尚仿古意令其敢视为具文耶于是若时祗率厥典有事于郊登进父老而告之曰令来长邑恰已朞年于汝土风亦熟悉矣地近山也故其俗静约无有侈心田多石也故其民勤苦不自暇逸疆井狭于邻封也故其事简少亦无盘错之讼令岂有他缪巧求异于人率惟平易近民视俗施教而已但自比嵗以来雨雪时降年谷顺成物价之昻视昔加倍闾里末作者或有食贵之忧至于尔农则戸有盖藏以养父母以馌妻子以享南畆之乐此岂令之凉徳能致然耶皆尔孝弟力田以臻于兹令亦职有利哉然令尝闻天时靡常民事难缓尔以有干有年家食粗给也则力易怠有委有积生计颇优也则心易肆易怠则不昬作劳不服田畆必荒弃我樯事易肆则弗祗弗字弗恭弗友或慆纵于非彞服田不力而心念又差安知不以是拂至和而召乖气也令今以诚告尔尔归而乡诏而子弟及而邻里其所以服尔田或耘或耔以自尽于功力又思所以爱乃身睦乃亲相友相助以自尽厥心既勤敷菑又以暇日修其孝弟忠信迓续乃命于天则顺气所感和乐兴焉民其永孚于休毋忽
　　令尹出郊劝农故事也人皆指为故事而令尹独以为非故事也一雷土之田地之肥硗不同年之丰凶不同人事之勤惰不同为之令长者既不如古者县正里宰之职出入阡陌与诸父兄率而子弟朝夕从事于耘锄耒耜之间而一年之内惟仲春一月耳又不丁宁告戒以趣其穑事则农将怠于用劝岂得陶陶然日新哉汝农之为生亦厚于他邦矣家有糇粮戸有盖藏田有鸡豚狗彘之畜向也物贱引贵不免称贷而为之息今则米斗千钱生计颇优裕也向也僦屋赁田不免以身佣于人今则竞相求问而世业可长有也紫岩以西饥民间有啸聚汝四境之内耕者闲闲桑者泄泄而无一尘之扰也万安以东雨泽不以时降汝田里之间既优既渥既霑既足而无一物之不遂其生也闾里之人贫而四隣富末作之民苦而三农逸汝抑亦念天显与民生之所以厚哉汝等父老或百年或九十年或七八十之年既勤敷菑以有今日不待楙劝汝家年少子弟不识耆旧典刑仅见一日之饱而忘后日之饥见一嵗之暖而忘来嵗之寒好勇鬬很以拒捍公上慆纵淫泆而大泯乱于民彞此则长民者之所深忧也今长吏与汝农二年相安不啻如父兄之诏其子弟或租赋愆期以讼丽于刑狱则亦不过承之威之未尝加一棰于尔之遗体也然令之更易犹传舍耳三年之后安知天时不变迁地脉不流转上农之家不析而为下农之产长吏又不畀矜尔倚威为化则汝安静之福岂可长保如今日耶汝归而告诸子弟其楙乃功敏乃事礼义以闲其家而毋凌暴于其下忠爱以奉其上而毋疾眎于其长则民俗归厚髦士亦将出于农矣谨识之毋忽
　　公主剃胎发祝夀文
　　伏以青炜熙和綘河烂明宝婺炳秀蘂宫毓精帝子降兮圃天孙下兮玉京如蕣吐英如兰茁芽菀春桞其方荑粲秾桃其始华南薫入弦月良日吉夏簟清安夜衣芬苾寳刀具瑶席张涤犀钱兮泛璿果进鞶帨兮沐兰汤云鬒兮削青螓首兮凝緑阿保抱持傅姆延祝宜君宜王兮万斯年宜兄宜弟兮百其禄更祈覃訏共燕戬谷
　　书水帝子对昌黎伯辞
　　单阏之嵗洊九过二吴子卧疾苕溪之濵寒则洒洒淅淅然如负氷雪于背热则熇熇暍暍然如蒸火云于肉医诊之曰此鬼疟也冝禁避厌禳余辛丑秋尝遣子槃燎芗酾酒就水步诵韩子诗送之瘉今更命柴也送如故弗瘉岂故鬼痴新鬼黠欤何后剧之不如前差也已而凄风防然有啸于梁者曰子毋随声谴我为也阴阳分界絶不容杂扰彼韩子原鬼既谓之无形与气又安得有疟耶请先与尚论其世夫实沈之神髙辛帝子也台骀之鬼金天氏孙也朱降于莘象祠于庳唐之虞之弟也羽渊以梦感桑林以卜见又皆黄帝王之胄也而祟于晋而祸于虢而滛瞽于道之民而祟降疾厉于悼平侯之身未必非人所召若尽以其恶归之数子岂知鬼神之道哉人之死也魂精爽则为神明魄沈毅则为鬼雄虽其间强死而忽为厉者亦未有乆而不散之理矧吾祖轩父顼实嗣水帝魄降而死且数千百年独不能露光景于春秋列国尚肯为鬼于唐乎盖斯人之所以致疾者则亦有自来矣暴以霜露冦以寒暑六滛浸髓五烬熏骨外热与金气相薄中黄与肾神交恶则必生疾喜怒拂其冲和悲乐殃其平粹积思成惫緼劳成衰自衰得白从白得老则必生疾炉金匮石鸿宝之蠹也山媺水鲜谷神之害也伤不必溺于色悦目者皆伐性之柯也困不必湎于酒爽口者皆腐肠之药也工书以辟于所好而妨道观棊以骛于无益而防志日务记覧以蚀其魄好为词章以铄厥灵训詀之癖巧于二竖之穴膏肓雕镌之病苛于三尸之啄肝肾含英而不吐咀华而不下又甚于七童十四女之络绎于肺腑凡此者非神非鬼皆君自益其疾耳君今而后使心王不妄动志帅不轻谋肝为将军不浪战伯桃守门子丹进馔泥丸百节之神截岳斩冈无客阴外邪伺间得入而又瘗破砚投败笔尽焚断藁残文守神庭尚白贲丘镇之以无名之朴则天不憎其盈满鬼不瞰其高明而其身亦保康宁之福矣言未既涣然寐觉豁然病已出戸视之庭空月霁吾闻阮千里之门有一客善谭名理雄于才辩岂子乎遂书其对
　　太乙宫通真斋马髙士酒牓
　　天下奇惟武林已贮乾坤之清气宫神贵曰太乙首斟道徳之真源不涤世上尘安知此中趣太乙宫通真斋马高士龙台旧侣牛麓散仙链太清之露以抄书弃已陈之糟粕汲真一之泉而洗髓留不尽之菁华常惺惺从宝珠防上来还兀兀向白莲社中去拨雪披云几八千里捣香筛辣者十五年瓢挂晨华常抱半床琴而偕往觞浮佑圣或携一只鹤以相随只思三杯大道之通不效五斗先生之癖白堕久藏于一室黄封忽下于九霄为醉经偿数嵗之劳故前席置十斋之首昔延青城客逢对饮之二生今拂紫霞壶见独醒之一士清夜沈沈缓更酌好春拍拍都满懐瑠璃钟琥珀浓莫滴刘伶坟上土鹦鹉杯蒲萄緑且陪太白谪仙人更使金母荐桃月妃奠桂以穆上皇之祀以祈天子之年懽动龙顔不妨道士化为榼春生燕坐尽使山翁醉似泥更约高阳之徒同饯华胥之国
　　胡应桂字说
　　水陆草木之品春秋之大夫公子媚之以为名者众矣宋以华椒楚以戢黎晋以解杨以州蒲卫以子荆秦以子桑郑以子兰兰香草也妃公子冝也余则不锡名也近世之士多取桂为名盖自郤诜对策东堂唱为桂林一枝之语世遂以士之决科者为折桂唐温庭筠诗云故人新折桂老杜亦谓礼闱曾折桂皆承讹袭谬防迷于利禄之闗而弗之悟也吁抑陋矣嘉南州之炎徳兮丽桂树之冬荣其植也秉阳其生也好直其居处也不羣其芳防似君子其偃蹇似幽人其丹心之自渥似忠臣义士吾以其徳命桂则桂必领受无愧色科第何足以溷之耶东嘉胡产隆为其子应桂请字于余且曰吾证诸梦颇与公子兰之事相应是子也当志学之年口诵九经更相诘难不差一义则亦上根已余之意犹欲养之以徳故字之曰徳夫淳祐改元夏五月书
　　槃字说
　　墙屋门之始也冠礼之始也为宫室而不饰之以墙屋则无以居为士而不成之以冠礼则无以立美哉古人之重冠事也筮日可矣而又筮賔宿賔可矣而又宿賛摈请期宰告事洗于东荣服于西墉紒于房冠于阼醴于客位尊之以三加重之以三醮华且荣矣而又惧其实之不知也则责之以四者之行使知为人子而孝为人弟而弟为人臣而忠为人少而少容体正而天理之则定衣冠肃而内心之敬生然后始知吾之一身与天地并立为三而命之曰人可也自冠礼废而天下无成人唐之时有行于朝者而举朝笑之国朝元祐初有行于野者而城郭皆莫之行也夫礼始于冠士昏士丧士虞乡饮燕聘朝觐次之今礼之次者皆得而行礼之始者乃惮而不行抑何冠礼之不幸也賔曰子知冠礼之可行而卒莫之行何也呜呼是则有说十五至二十曰冠而某子之年则逾冠矣缁布至爵弁为三加而某子之冠则再加矣冠主已失于前而复欲强而行之则告庙之辞曰某之子某年渐长戒賔之辞曰某之子某日将加冠则是自欺也自欺而将以率诸賔恐非天理之节文人事之大端也然则不可不字之昔鲁襄公十二而冠或曰可以冠矣伊川先生则以为非其时周道防名冠字五十以伯仲或曰五十乃加字也而文公先生则以为非其义礼以时为大未及年而冠则太早艾之年而加字则太迟乡俗先老盖亦有未昬前卜日防賔昭告尔字者是式可从也賔曰子之子既以槃名则当字之曰景硕考槃一诗而称硕人者三盖美贤者隠处涧谷陵陆之间而硕大寛夷无戚戚之意今子之生也子之居也则异是矣子能景慕硕人常如在涧在阿在陆时则不戚于贫贱不狃于逸乐其为气也不馁其为辞也不游其为士也洪毅而不隘责之以成人之道斯可以为成人矣既歌考槃彻章遂再歌椒聊之诗曰彼其之子硕大且笃又歌狼跋之诗曰公孙硕肤徳音不遐硕之义大矣哉字讫主人以賔之辞复自悼冠礼之既失者而为之说
　　赠风角富春子说
　　闻乌声闻班马声而知齐师之必遁歌北风又歌南风而知楚师之无功天地以虚为徳门无声臭之可闻若非冯风云以表异役鸟兽以通灵则虽号明风角者精如京房宻如翼奉智如任文公奥如谢夷吾博如樊英要眇如王琛闳深如刘孝恭探索幽如廖扶段翳世学如节宗家儿传业如李南女总干山立坐授诸子衔璧如管辂毕综羣书如陈训上蓬莱昆崘积石太室诸山得道如戴洋亦不能施其占之工推测之巧也子之术则异于是常向予言嵗在癸巳闻随州鼓声谓鼓云不乆用兵某州某侯必出师三京予窃恠之鼓岂能自言哉因攷佛圗澄传澄聴相轮铃音有云明旦食时当擒段末波又云军出捉得曜也则是亦澄之学也然澄能料胜子不能料败何邪今闻子自京师逰帅府盍不于天清日静无阴云风雨之夜循江淮以北去九百步外持尺寸之管聴三军之声表以八风中以五音端以六甲如天雷在前羽兵必破害气三合季龙当死试为我占之端平柔兆涒滩春社日鹤林吴泳书于玉堂
　　可大受説
　　数以倍言邵子法也不知可君所传得之何师而乃谓九倍为帝坐八倍为王公师相七六五为执政侍从其余卿监郎曹监司郡太守莫不积倍数以推测无一不灵予犹未之奇也蔇来京师策逆雏之必成觇劲敌之必退方国步斯频疢如疾首之时而得君指数勘定月日抑亦谓智于其大矣李国史书之信史也子犹谓蜀中明年饥又有兵变呜呼事将兆而献忠人反谓汝多凶更勿多言将恐人唾骂汝为灵鸟也于其西归也书此遗之
　　笔记二则
　　朱文公有足疾尝有道人为施鍼熨之术旋觉轻安公大喜厚谢之且赠以诗云几载相扶借瘦笻一针还觉有奇功出门放杖童儿笑不是从前勃窣翁道人得诗径去未数日足疾大作甚于未鍼时亟令人寻逐道人已莫知其所往矣公叹息曰某非欲罪之但欲追索其诗恐其持此误他人耳
　　有来苏渡云修水深山间有小溪其渡曰来苏盖子由贬高安监酒时东坡来访之经过此渡乡人以为荣故名以来苏呜呼当时小人媒蘖摧挫欲置之死地而其所经过之地渔翁野叟亦以为光华人心是非之公其不可泯如此所谓石压笋斜出者是也















　　钦定四库全书
　　鹤林集巻四十　　　　　宋　吴　泳　撰词
　　生日自述【沁园春】
