<!-- { "loadSidebar": true } -->
　　一体用原无二道明经体也以之啇确世务必有道矣第经术槩言其理世务非一一自其事而讲求之有不能中肯綮而尽事情者昔胡安定以经义治事分教苏湖其弟子多适世用今之三场五策正其事也乃今则徒悬括帖以应矣朝有多士而世务无赖者亦奚怪乎诸生如经史稍通堪居仕列者量将边防水利等事每月约讨论一二本职就中命策考试否亦于背复时诘其所以然今之攻议世务举伯者之说也自谓适用而不知其谬多矣昔孟轲以辅世自处谋事齐楚则曰非吾所及至推其极亦不过强善以俟后人一步而已诸生慎之
　　一孔子曰君子不重则不威学则不固盖内外交相为养尽饬之道莫非进学养心中急事也今后诸生凡遇一应　圣寿正旦等事并在学家居见官闲处拱揖拜立皆必如礼其有放纵不检者除在学紏责外本职访知亦行重治
　　一冠婚丧祭之礼废久矣所以久废之故正以无士人为之倡率也盖小民未尝学问知礼义见越礼者之耀俗从而効之无所纷叶于世者则废不举遂致斯礼澌尽今后生员之家值冠婚等事敢不行禀并不依礼而行者痛治之其以父兄托词者尤可恶夫本职拳拳于诸生者冀淑天下人也乃今不能淑一二亲父兄耶诸生异日将为　朝廷治平天下也乃今不能小小以礼齐家耶此等人不足与有为可知矣
　　一古者执贽以相见明有敬也矧弟子之有求于师者可无敬欤然受命以教与此则又不同盖师生分定　朝廷为诸弟子求师不待诸弟子将敬而后求教官为　朝廷设教不谓诸子不求而不教也诸生参见拜揖外不许更执货物以进凡俗例所云送节酒食馔先生者俱不许举行夫　朝廷设有教官将谓为尔诸生益也宁曰剥诸生以肥教官耶伊尹耕于有莘之野而乐尧舜之道一介不以取诸人也一介不以与诸人也诸生欲以道义自处请先以道义处人
　　一学校类置公堂银两盖于生员之冠婚入学帮补起复等事酌为科敛以充学中费也夫冠婚等事诸生宁无小费乎有力者当而助之义也今反科剥其道何在或又谓无公堂银则诸师费用无自出尤之可也一应上司彩帐于何取之夫上官果贤则诸生以文章为事歌之咏之传之序之又不然而行人口碑之贤者得以光不朽矣而贤而歌颂及焉是诸忍见一路之哭灭是非心矣且今帐文历颂其羙私居则痛讦其过匿怨友人孔子耻之本职诚不欲诸生为此不情举动也延平多贤上官然执帐文而归正贾谊所谓墙屋被文绣可痛哭流涕者而诸生独何喜为之今日以革公堂为急帐文次之上人有缘是怪责者责在本职于诸生无与也 
　　一诸生接见上人会典诸书明有礼节今后于明伦堂见官不许行跪学前迎接亦然本学在郭外接官不许离关门出郊野宪司官至本县一见后不许再同有司行三日揖有犯于各衙门罪人也亦勿得免冠叩头奴颜哀免自贬士气盖不特本职力能为诸生立一赤帜位尊者德必大其遵制尤笃诿之曰一介书生可以生于人可以死于人有不得不舍礼以媚人焉是亦以小人心度君子腹也诸弟子无恐
　　一凡一应祭祀等事礼生并赍　诏书人员俱本职秉公自行编取诸生但有言及者必加重责其因之射利又不必论矣
　　一乡贤名宦孝子节妇　朝廷旌之礼之所以彰先德励后人也有未举者诸生啇确举之举之未正者啇确请废之知而不言异日将何以直言天下事耶学校公论所自出诸弟子行之
　　一诸生人众本职稽考不能经久记忆今立大簿二扇一稽德一考学稽德簿记诸生某月某日行某好事某月某日行某不好事责几礼貌得失附焉考学簿记月日背复何书全记并记多忘少责几记忘相半责几记少忘多责几考课之记如之写字敬简附焉岁终执此历历稽验参酌书之三等更为一大赏罚诸生失之前宜补之后不可当顽钝无耻之责有厥初求一于终不可当始勤终怠之责
　　一诸生住居学左前后右某街某巷第几家城中某街某巷第几家约去学几里某村第几家约去学几里书馆如之师某与某生员同会一一具帖同年籍送学俟本职投之于簿此盖非独以为号课呼唤之节诸生家之所行学之所习亦或缘此有知也
　　一学吏职在供写文案今后纸笔费用俱系本职区处敢有因帮补等事索取生员一钱并为生员改洗文卷决无轻贷夫上人每每贱吏正为趋利酷也我于人无不爱且敬况尔之有劳于我耶第本职养诸生如父母深闺养处子任尔纳赂生其利心学校地光明洁凈容尔一贱吏私为污秽埋必不然也尔慎思之
　　一凡所示条约无非欲诸生立有成就父兄爱子弟之道也子弟独无爱父兄之心耶本职无似辄领今官睇目而视昔之教戒我者不在上矣昔之箴规我者不在左右矣识见昏愚心志怠忽是将奚赖孔子于啇赐有起予之叹恶声不入于耳于子路致欣幸焉诸生如不以我长而难言匡之翼之予之福也本职离师友得此其感报当如之何以上条约大槩也本职初至学中某善可兴某弊可革尚未尽识容与诸生会议并参酌提学道教条别为更定

　　规士文

　　举世衣冠往往通用惟有生员衣冠　皇祖特为留意襕衫之制中用玊色比德于玊也外用青边玄素自闲也四面攒阑欲其规言矩行范围于道义之中而不敢过也束以青丝欲其节制谨度收敛于礼法之内而不敢纵也绦繐下垂绦者条也心中事事有条理也圆领官服以官望士贵之也惟有头巾制度未定一日　皇祖微行见士戴一巾问此何巾曰四方平定巾　皇祖曰四方平定必须民安乃将巾前而按一掌作民字样遂为儒巾曰　朝廷飬士本为安民以作元服首重之也而今儒巾倒过来看隐然是一民字其两飘带则头角未至峥嵘骟翼未至展布欲其柔顺下垂不敢凌傲之意云嗟夫　圣祖之待士如何隆重而望士如何殷切也吾少时乡居见闾阎父老阛阓小民同席聚饮恣其笑谈见一秀才至则敛容息口惟秀才之容止是观惟秀才之言语是听秀才行于市两巷人无不注目视之曰此某斋长也人情之重士如此岂畏其威力哉以为彼读书知礼之人我辈村粗鄙俗为其所咲耳若闾阎其行阛阓其心言不根道义信口开阖身不守礼法任意举动三五相聚则恢谐嘲讪鬪口舌之工一二浪游则滛邪狎昵作苟且之事少年恃其才学藐视师长霸者挺其刁悍挟制有司或小不忍而动大怒轻逓呈词或一人事而约众人同行嘱托说正话者则笑为道学吹求其短必灌以狂泉不诡随者则恶为古板厌弃其人不资夫丽泽孟子曰其子弟从之则孝弟忠信管子曰礼义廉耻是谓四维此谓八行即无论士有百行此八行者关系名检不细士日以八行自点检如此语言得无不忠信乎如此举动得无丧廉耻乎夫禾之高出曰秀十中一人曰士士肯好修同学见其人而爱慕居乡熏其德而善良官于内则为朝署仪刑官于外则为缙绅师表此之谓秀出此之谓士人也不枉父母生长此身也不枉　朝廷作飬此身他日属纩之时将平生履历打筭一回也不含羞于地下也留赞叹于人间百年易过此身不复再生一息尚存此志岂容少懈某平生立志不专向道不笃循省过端千疮百孔自治不暇何能训廸诸士第谬持风纪于诸士有师帅之责不得不以正言相教戒今日士风三事尤当首戒特拈出与诸士谈之余作小秀才时见同学长者竦然恭敬不敢在傍高言大笑不敢在班乱序先行迎骑于长者道傍勒马同席于长者告坐隅迁分付唯唯听从使令踆踆奔走夫礼非以尊人尽吾道耳不循理非以慢人自弃其道耳尊长尚存谦虗卑幼岂宜倨傲况尊长之年轮到我身卑幼如斯果能堪否故夫子责原壤以幼而不孙弟为首过孟子谓尧舜之道只在后长徐行诸生未必皆然有则改之其次公论出于学校近日学校岂无公论之人但有一种浮薄之习以爱憎为毁誉以口舌代戈矛意所不快造作谤言写帖匿名或无水而起风波或因小而张重大或聚谈人家是非或编起同庠绰号此等士风最坏心术不知诸士有此习否有则改之至于结党一节尤干法纪夫朋友之义过失相规未闻同恶相济士平日自爱重人未有先侮士者况天下处处衙门自有重士体面乃借斯文之名倡义气之说或一士见陵于乡党则通学攘臂争告于有司或一士见辱于有司则通学抱冤奔诉于院道不知经史果有此道律令果有此法卧碑　敕谕果有此许否乎夫斯世之人未有孤立而无类者一民被刑则百姓聚扰于公庭一卒当诛则三军聚扰于帅府下至于工商吏卒里老无不各有同类无不各重同雠势必至于私党横行纪法尽废此大乱之道也且士之贤者未尝不非笑其同类而朋党既成去者以不去者而薄行甚者以势相要骂相激以利相鼓舞奈之何不强相从乎夫士也诸类中之贤人乃不以道义相先而结党以为诸类倡余甚悲之某身非缁黄家亦士族而惓惓如此者以士君子之行望诸生不欲以姑息儿女之情相煦煦也倘礼法当如此则经史法律备载之矣诸生其绎思哉

　　申海南道陈双山文

