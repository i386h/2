<!-- { "loadSidebar": true } -->
　　近见君释疑论，盖即情之作，料检理要，殆乎有中。但审分命之守，似未照其本耳，福善莫验，亦仆所常惑，虽周览六籍，逾深其滞，及睹经教，始昭然有归，故以先觉语当今之学者也。君子为审分命所锺，可无祈验于冥中，馀庆之言，存于劝教，请审分命之旨，为当宅情于理，任而弗营邪？为忘怀ウ昧，直置而已邪？若宅情于理，则理未可喻，善恶纷互，逆顺莫检，苟非冥废，岂得弗营。若直置而已，则自非坐忘，事至必感，感因于事，则情亦升降，履信获，何能不庆？为恶勿罚，焉得无怨？虽欲忘怀，其可得乎？靖求诸己，其效明矣。又劝教之设，必伤实而动直，为训之方，不可一涂而尽，故或若反而後会，或晓昧于为言，是以涂车刍灵，堂室异诏，或显其远，或徵其近。今循教之徒，不苟求于分表，饮和之士，自守足于仁义，故深浅并训，而民听不滥。而神明之赜，蕴于妙物，岂得显称积善？正位履霜，而事与教反，理与言违，夷齐自得于安忍，颜冉长悲于履和，恐有为之言，或异于此。若商臣之徒，教所不及，汲引之端，盖中智已还，而安于怀仁，不没其身，臧会以僭，有後于鲁国，则分命所锺，于何而审？元明之唱，更为疑府矣。是以古之君子，知通否之来，其过非新，贤愚寿夭，兆明自昔，楚穆以福浓获没，蔡灵以善薄受祸，郄宛以衅深莫救，宋桓以愆微易唱。故洗心以怀宗，炼形以闻道，拔无明之沈根，翳贪爱之滞网，不祈验于冥中，而影响自徵，不期存于应报，而庆罚已彰，故能反步极，水镜万有。但微明之道，理隔常域，尧孔拯其粗，宜有未尽，史迁造其门，而未践乎室，惜其在无闻之世，故永悲以穷年。君既涉其津，亦应不远而得，此乃幽明之所寄，岂唯言论而已。乖叙多年，聊以代勤。来论又以天地旷远，人事细近，一善一恶，无关冥应。然则天网恢恢，疏而遂失邪？莫见乎隐，莫显乎微，但盈换藏于日用，交赊昧乎理缘，故或乖于视听耳。山崩锺应，不以路远丧感，火泽革性，不以同象成亲，详检数端，可以少悟矣。（《广弘明集》二十）
王义兴
义兴，晋末为中郎。

　　○因灾异上表

　　臣闻尧生神禾，而晋有虫粟，陛下自以圣德何如也。（《御览》八百四十，晋末荆州久雨，粟化为虫，中郎王义兴表。器案，此文乃《御览》所引任《述异记》所载，非迳引王义与文。）
卷一百四十三
陆善
善，爵里未详。（疑陆喜之误，各本皆作善，不敢臆定。）

　　（已下皆晋人，不知当何帝时，汇录一卷俟考。）

　　○长鸣鸡赋

　　美南鸡之殊伟，察五色之异形，何伺晨之早发，抗长音之逸声。（《艺文类聚》九十一）
孙承
承，爵里未详。（案，《吴志·孙桓传》注引吴书，桓从孙丞，字显世，引文士传，丞作荧火赋，行于世，仕孙皓，为黄门侍郎，吴平赴洛，为范阳涿令，永安中，陆机请为司马，与机俱被害，《晋书·陆机传》作孙拯，未知即其人否。）

　　○嘉遁赋

　　有嘉遁之玄人，含贞光之凯迈。靡薜荔于苑柳，荫翠叶之云盖。挥修纶于洄澜，临峥嵘而式坠。淅清风以长啸，咏九韶而忘味。若乃御有抚生，应物宅心。曜华春圃，凋叶秋林。振藻扬波，清景玄阴。形犹与以徒靡，神旷寂而难寻。浑无名于域外，和丘中以草音。于是混心齐物，遨翔容与。薄言采薇，收萝中野。朝观夷陆，夕步兰渚。仰弋鸣雁，俯钓鲂与。游无方之内，居无形之域。咏休遁之贞亨，察天心而观复。委性命于玄芒，任吉凶而靡录。（《艺文类聚》三十六）
王庆
庆，爵里未详。

　　○钓鱼赋

　　然後抽纤缴，振修竿。垂银钩，运金丸。悬鲔，挂鸿鸾。连翩云际，氵々漪澜。（《艺文类聚》九十六）
李秀
秀，爵里未详。（器案《草堂诗笺》十八江村注引《四维赋》，以秀为东晋人。）

　　○四维赋（并序）

　　四维戏者，卫尉挚侯所造也。画纸为局，截木为棋，取象元一，分而为二，准阴阳之位，拟刚柔之策，而变动云云，成乎其中。

　　世有哲人，黄中通理。探赜索隐，开物建始。造四维之妙戏，邈众艺之特奇。尽盈尺之局，乃拟象乎两仪。立太极之正统，班五常之列位。刚柔异而作配，趋舍同而从类。或盘纡诘屈，连延骆驿。或间不容息，舍棋则获。围成未合，骄棋先出。九道并列，专都独毕。（《艺文类聚》七十四，《御览》七百五十五。）
刘谧之
谧之，爵里未详。（《艺文类聚》以为晋人）

　　○宠郎赋（一作庞郎）

　　坐上诸君子，各各明君耳。听我作文章，说此河南事。（《初学记》十九，引刘谧之庞郎赋。）

　　其头也。则中骼而上下锐，平而承枕四起。（《初学记》十九，引庞郎赋，又《御览》三百八十二引庞郎赋。）

　　○迷赋

　　宠郎居山中，稀行出朝市。暂来到豫章，因便造人士。东西二城门，赫奕正相似。向风径东征，直去不转耳。（《御览》四百九十）

　　○下也赋（疑即宠郎赋庞郎赋迷赋之误）

　　头戴鹿心帽，足著狗皮靴。面傅黄灰泽，髻插芜菁花。男女四五人，皆如烧虾蟆。（《御览》六百八十七）

　　○与天公笺

　　昔申酉之际，遭汤旱流烟。今子亥之岁，值尧水滔天，火延烧其庐，水突坏其园，何小人兮，顿偷双船，由是行无担石，室如悬磬。（《御览》七百七十，又八百二十四。）

　　体战身噤，脱衣冻坐，赖詹公借袍，南城送火。（《艺文类聚》六十七，《御览》六百九十三。）

　　在于建宁之邑，始得数年相助，方欲教奴学耕，使婢执杼。（《初学记》十九）
陈仲欣
仲欣，爵里未详。

　　○拜时妇奔丧议

　　夫拜时出于末代，或恐岁有忌，而吉日不辰，有此变礼。既无文于古，及其损益，故当使今之情制，不失古之义旨，亦宜以前事之得中者，为後事之元龟，辄寻今人拜时，婿身发蒙交拜者，往往长迎而尽妇人之礼。案《记》“妇至，婿揖妇以入，共牢而食，夙兴沐浴，质明赞见妇于舅姑”。则与拜而长迎，然後妇礼乃备者，而相依准。至于三月庙见，郑玄云“以舅姑没者耳”。若以三日拟三月，施之二亲，没则可；若其亲尚存，岂容措言。乃以众人所行失礼之事，反讥许长迎而为非，则是贱于准礼，而贵于众失，可得然乎？又《记》云“娶女有吉日而死，婿以齐而吊，既葬而除，夫死亦然”。又“在涂之女，而夫父母没，布深衣以赴丧”。又《记》云“女未庙见而死，虽不于王姑，而婿不杖，归葬于女氏，示未成妇。”郑玄云“虽不备丧礼，犹为服齐衰”。依准古义，无不赴哀之文，若苟以今失为是，而以古礼先儒为非，人则末如之何。夫拜时虽非古，既女交拜，亦敬慎重正，但未亲妇于姑，然夫妻之分定矣。若谓犹非定，则女子可冒绛纱，使他丈夫发而相见，拜以为婿，辄可委去，子女之分，固若是乎！夫称妻者，系夫之言，称妇者，有舅姑之辞。凡娶妻诚尽妇礼，所以事其所生，而代中有三日行敬，或上堂见姑。又设有甲乙二亲不存，娶妻虽已三日，无可致敬，又未蒸尝，则与拜时未敬舅姑，事殊而理同，岂闻今人以为非妻乎？由斯而言，迎妇入家，发蒙交拜，夫妻之礼定；致敬舅姑，为妇之礼毕，以明妇顺耳。情礼不相背，故可推情以言礼。凡人有丧，犹或凄怆；况已入夫门，而不恤其哀乎？若谓与古礼相准而合情者，夫家尚中祥，祥日可赴哀，赴哀而情敬伸矣。（《通典》九十九）

　　○又书

　　庾扬州以拜舅姑拟之庙见，同先配而後祖。寻陈钅咸子之讥郑忽，“是不为夫妇，诬其祖矣”。郑云：“配谓同牢食後祭，无其敬神心，故曰诬其祖。未三月而祭，非礼也。”又《记》曰：“妇入，牢食，沐浴，俟明乃见舅姑，以明妇顺。”今当思《礼》、《传》所以同异，而谬以拜时为先配後祖，未是寻书之意也。且代人三日先配，及同牢行妇礼，不以为嫌，又今人拜时，皆未施敬舅姑，诚准婚已交礼，未及三日故也。设有婚未三日而夫有大丧，必尽哀而妇义已成矣。既以拜时准婚未三日，则是俱已入门交礼，同未致敬舅姑情义赴哭之例，不得云异。（《通典》九十九）
裴主簿
主簿失其名。

　　○寡叔母归宗未嫁暴亡服议

　　晋有问曰：“甲叔母乙寡，守节十馀年，其母在，兄壬迎乙还家，景求婚于壬，壬意许定，已克吉日而乙暴亡，甲应有服否？”裴主簿议：“凡秉节遂志，义不二醮者，固必杜渐虑始，专于夫家，何得假迹晨昏，以之媒币。余以为景壬交币之辰，则甲乙义绝之日。（《通典》九十九）
许参军
参军失其名。

　　○驳裴主簿议

　　乙丧夫无子，励操十载，心期同穴，志固金石。虽潜交媒币，而乙不与知，苟聘至之非我，则无愧于幽明矣。昔宋姬守志，梁寡高行，焚身毁形，焉知景至之时，乙无若人之洁，疑必从重，重则宜服。余固以为不应绝也。（《通典》九十九）
王е
е，爵里未详。

　　○答顾氏问

　　顾氏问王е云：“从外弟妇亡末葬，今服讫，又无子，其夫便是丧主，当时除服否？”答曰：“《礼》云‘主丧者不除’，其文不别丧之轻重。须俟葬讫。不知世人有妻丧用此礼否。（《通典》百三）
王该
该，爵里未详。

　　○日烛

