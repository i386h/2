<!-- { "loadSidebar": true } -->
　　至大辛亥秋予延平官期至有司给驿促就道西林镕师倐来前曰将为山门干檀施记缮修未遑也而记可乎予曰然师颦蹙亟取幅纸疏颠末见授曰行兹亟需暇为老僧记可乎予曰诺明年春予与诸生接防适小休视幅纸故在因省前诺之不可负也为之记曰吾丰北出揖僊门外有支径繇支径西复北数十武有精蓝其名西林其题扁唐牛丞相笔其竹木深閟有幽趣其檐栋隐映苍翠间有逺意至其搆创次第则绍定已丑歳成正殿者圆公也寳祐甲寅歳成法堂与钟楼者然坚二公也暨咸淳壬申歳成毘卢藏者淙公也其大畧如此而镕则嗣淙者也尝独怅然曰佛殿古矣洊圮洊修圮弥甚吾安得不图新藏殿未古也卑湿朽腐将亦圮吾安得不议徙吾老矣当吾世弗修后将谁修于是持愿力感众心时则有张某首为之新寳殿饰塑像有邹某继为之徙法轮剏西殿若钟楼则又张某葺焉兴役于大德丙午歳落成于戊申己酉间垩煇而采焕犹神运而鬼输也师勤矣哉西林蕞尔室无寸田可粒无拳土可薪晨昏钟鱼取给铙梵信凄索不易堪矣师清苦所格天龙隂驱仆者起蠧者新继自今当复可支百年亡虑矣乃有名山钜刹匹敌封君而罕克为师所为者非以饱甘鲜侈肥轻即以畜姝丽广孳育于彼法中此辈当堕何狱顾且魁岸倨肆自矜丰泰曽不悟业由此积罪由此炽故曰师勤矣哉予与师为方外友六十年见师沈朴静严壮老弗贰用医术售恬不自私惟兴造是急犹常曰是何足以见吾志邪将澄寂内照勇彻妙悟期超絶乎尘事经营之外乃或可借手对吾瞿昙氏也予曰师志乃及是乎即法云地笔藏海皆师佗日到处而予亦志是也乆矣空劫有家愿分半席因备载师与予素论如右而刻之石
　　陆文安公祠堂记
　　延祐某年六月甲子泉南伟特士李君肇建陆文安公祠堂成使友来告于文学掾刘壎曰不肖志圣贤之学勤矣初宗建无所得宗江西洒然若有得也因辟家塾掲绘像日与诸生严事之未有记也敢请予竦立曰言何易邪事闗道统予安得而易言之也友重请弗置则举昔所闻于师以复曰鸿蒙未分道涵太极太极既判道属于羣圣贤自尧舜累传而达乎孔孟自孟氏失传而竢夫宋儒故有周张二程濬其原而周则成始者也有朱张吕陆承其流而陆则成终者也脉理贯通心境融彻殆天地重开而河洛复泄也道之统绪畧见是矣中原逺难具言言其近则朱文公起于闽张宣公振于湘吕成公奋于浙莫不昭回峻极砰轰动荡时则文安公防起西江而与之齐其志气神其识趣卓其学宗孟而直指本心其禀天得而匪繇师授劈析义利则疾雷破山剖别儒释则明镜照日抉人情之矫伪则飞矢中的破俗学之偏蔽则刚风扫云以至该体用之全壹天人之正探象数之奥究政化之原专涵养之功尚务内之学超笺传之锢戒躐等之非诲人读书必指枢要而示以入圣之户庭勉人立志必如镌凿而聼者至为之感泣告君必以唐虞三代为凖则治郡必以正俗慎罚为先务凡平昔提警学者恳恻英发无非鞭辟近里复其性初救末俗之支离还太极之全体非葢代英豪千龄间气也夫象峰中天百世稽首朱文公尝曰江南未有人如子静八字着脚曰安得如子静堂堂自在曰子静实髙伯恭安得似曰子静平日自任正欲身率学者一于天理不以一豪人欲杂其间至阅公奏篇则曰规模广大原流深逺所造深所养厚文公斯言葢天下之公言而私诟病者类曰惟务超悟也曰惟尚径防也分门防党之风炽随声接响之滋而卒之盲瞽有不睹天外之光霁者矣嗟夫终日如愚而曰似禅浴沂咏归而曰似僊彼亲承元圣单传正宗议者犹龂龂他奚怪焉抑文安公之训曰宇宙即是吾心吾心即是宇宙千百世之前有圣人出焉同此心同此理也千百世之后有圣人出焉同此心同此理也东海有圣人出焉同此心同此理也南北西海有圣人出焉同此心同此理也此其寥廓髙朗防万归一彼此尚同异者不媿死哉李君之洒然有得独异于是吾故书曰泉南伟特士葢褒笔也宏斋包先生尝言文安之学深造自得本之孟氏孟氏之后至是而始一明荆谿吴先生曰贯羣圣贤之防可以合一身心之妙充一身心之妙可以补羣圣贤之遗合朱张吕陆之说溯而约之周张二程合周张二程之说溯而约之顔曽思孟合顔曽思孟之説溯而约之孔子则孔子之道即尧舜禹汤文武之道孔子之学即臯益伊仲傅箕周召之学百圣而一人万世而一时孰为异孰为同哉味斯言也事既乆而论宜定矣若犹未也则又有正心胡氏之说在曰江西之学如取日虞渊洗光咸池太白残月何敢争燿愚不佞敢诵此以成李君之志谨记
　　方寸地记
　　存方寸地与子孙耕古贤明训也延平隐士闻君取以名其堂杏林使君为之题其扁予因为之衍其意曰深乎哉君之寄意也方寸地云者诚言耶借喻乎夫人中两间而立为万物之灵其歩趋圣贤其建立勲绩其宰制事物其光裕云仍壹是皆以此地为本律以人间世常理即防尺可约歩畆可推区区方寸奚适于用惟其隐于中扃似若促狭而离娄弗能视公输弗能度葢荡乎无畦廓乎无垠前无始而后无终也日朗月辉吾地能融云敷雨沛吾地能通天渊飞跃古今代谢吾地能统宗宇宙在此方寸中不过太虚浮云尔抑斯地也人共有之鲜克存之畧举古隐逸如马少防欲使乡里称善人有意于存者也如厐德公遗子孙以安有意于存者也吾故曰深乎哉君之寄意也君姿端雅而学富赡翛然髙隐涕唾浮荣乡论无不推德人吉士少游德公其匹与所居地与庠宫邻其堂足容数十客乃跪曰方寸地者岂固有羡于金张之第王谢之宅而为是反説约邪噫君意深矣顾君甫中年尔继今夀九龄即九龄存此地夀百歳即百歳存此地匪直斯今防防百世宜永存也愚敢以是为君颂则又授君治地之法曰洁淸以洒之毋汚以喜怒之尘泥坦夷以辟之毋隘以深险之谿穽正大直方以藩维之毋堆以利欲之粪壤是固君所优为又加勉焉则此方寸者非地也天也愚敢以是为君规君名济时字几安先世自广信延平因家焉延祐三年丙辰歳华朝记
　　积善堂记
　　繇延平津而东六十里曰吉谿溯谿而上十里曰芷陂乃舆地胜处有宅兆焉曰游氏墓阡游居吉谿有尚义者曰和中居士其存也爱芷陂之胜将卜墓焉殁诸子以葬于是既葬搆创其傍曰积善堂居士长子仲安谒予记予曰昔固未尝履斯地登斯堂也子而欲记为我言之对曰言其歳年乎遵治命而窆于兹者皇庆三年之冬也葺治完美迩日甫讫役者继以二年之力也言其形胜乎则有时贤品题之什咏在先生其为我着之予曰美哉子之名堂乎善之为义宏矣若之何易言之昔者圣人作六经贻万代掲世教辅民彛无不以善为训傍出如诸子百家之説贝多云笈之文亦无不以善为第一义意者彻蟠际贯幽显莫大乎善凡其夀富而安逸位尊隆而宗蕃衍又无不由此乎出也抑世固有知为善之足贵者罕有如子知积善之为贵者噫子何其敏悟邪夫物之积也不丰则其用也不裕譬取帑廪焉财贿日积则帑常充否则易以匮黍稌歳积则廪常实否则易以虚积善犹夫是也子而知所以积则必由一念一事之善至于无一念无一事之非善故纯乎仁爱善乃积间以惨虐非矣纯乎忠厚善乃积杂以刻剸非矣纯乎亷取而优与善乃积参以贪吝非矣予闻易为六经首乾坤为易经首其辞曰积善之家必有余庆积不善之家必有余殃必之为言垂戒峻切凛如科条之不可犯遵之者昌背之者亡善贵乎积葢如此也吾又闻务积善之益宜先除贼善之病病安在利是已利尝与善对始也勇于积善终也流为不善则利心贼之也骨肉财产之争郷邻疆界之竞商贾物直之计校一迷其心万善俱防夫焉有所积孟子曰欲知舜与跖之分利与善之间也舜跖相距何翅天壤而其分岐止在利善两字吁可畏已亦可戒己子归而与昆弟儿侄防于堂其以吾言告之他日予获登斯堂又当为精言之仲安名以仁弟仲和名以礼而仲安以文学进今为小学训导云
　　重修学记
　　南丰为江右文献邦郡有学旧矣燬于至元丙子重剏乙酉距今仅三纪歳月未大逺风霜未大偪也柱石犹完牢而采雘犹章明也吾意更百年将亦足以搘柱乃延祐丙辰歳仲秋夜半礼殿压焉霆轰山崩声动逺迩咸曰噫异哉诘朝聚观则殿西虹梁遽折为二栋桡瓦解狼籍委地众骇视博询廼知昔之搆剏也责成欲速弗暇择材故今之倾圮也阅歳未深己致蠧朽又咸曰噫宜哉无足异矣当是时南昌辛公方涖讲席帑竭廪虚欲得议修顾役钜费侈趣办无所以舒是忧防东鲁王侯甫领郡政化新风声耸崇文礼士槐芹德色一日语公曰毋徒忧共图所以舒是忧分乃稽簿书搜遗余有曽贡元梯已庄者故学田也比歳指为贡士庄者谬误也租不入学而有司封贮者两易歳也公谓昔之家居待次也尝闻而愤之誓以职之日必复侵疆今其时邪即白侯侯喜遂由州及儒司勘騐是实以闻于省遄繇省以下于州匪直捐租乃郓讙皆复侯益喜命发廪易楮焉以定计者逾百儒之助者又什二繇是市良材运巨甓匠资于官丁取于佃侯日诣学忘寒暑指授规画督励工程辛公则早暮从侯竭蹶服劳巳而腐者坚缺者全翳黯者光鲜层构飞檐度越于前且复饰衮冕像新櫺星门华焕雄峙中外交暎州人谓昔未覩部使者亦谓他州罕及也公语余曰幸哉吾志遂吾忧释矣永惟葺殿宇复田租太守功也今掾防太守赐也吾不忘也郡士友弥不忘也惟是学未有记今虽不忘者乆或忘之盍记诸余曰诺因是思郡国不可以无贤牧守也而贤牧守不可以不知学余闻侯尝从乡先生野斋李公游其诲也勤其悟也敏其言论风防有习闻而黙识故于吾学校尽瘁而于南丰先生遗祠复缮饰焉侯之知学可见也已吁僖公之修泮歌于诗文翁之兴学着于史揆今凖昔可书也故书曰延祐四年八月奉议大夫南丰州知州王着重修学殿成学正辛泰来相之是为记若夫协谋集事则达噜噶齐奉直公巴延彻尔同知州事务孙公好直判官从事周公吉俱有功于是役者也宜并记之
　　南丰州紫霄华阳岩三茅真君祠记
