<!-- { "loadSidebar": true } -->
　　巨室之説亦已附入可以补旧说之未备然废旧说而专主此意则又似有牢笼驾驭之心非圣贤用处也麦丘邑人之语亦陈天下之理以警其君耳如孟子闻诛一夫纣矣之语岂可谓胁其君哉引之欲证得罪二字出于人君之身有不正而非巨室怨望之私也莫亦无害于理否林少頴引裴晋公岂朝廷之力能制其死命哉直以处置得宜能服其心之语为证亦甚善当时不能尽载防当添入其意乃备耳
　　仁义二字未尝相离今曰事亲以仁守身以义恐渉支离隔截为病不细孝弟也者其为仁之本欤此言孝弟乃推行仁道之本仁字则流通该贯不专主于孝弟之一事也但推行之本自此始耳为字盖推行之意今以对乃字立文恐未详有子之意也程子曰论行仁则以孝弟为本论性则以仁为孝弟之本此语甚尽
　　手舞足蹈所论得之然李説亦有不可废者今注于其下则理自明矣其间句意小有未安处欲更定跃如也为左右逄原神明其德为从容中道如何
　　乘舆济人之说与熹所闻于师者相表里但不必言奸人圣贤所警正为仁人君子毫厘之差尔奸人则尚何说哉诸若此类稍加宻察为佳辟除之辟乃赵氏本说与上下文意正相发明盖与舍车济人正相反也此叚注释近畧稍改稍详于旧畧云惠谓私恩小利政则有公平正大之体纲纪法度之施焉惠而不知为政者亦有仁心仁闻而不能扩充以行先王之道云尔又云十月成梁盖时将寒沍不可使民徒渉又农功既毕可以役民之时先王之政细大具举而无事不合民心顺天理故其公平正大之体纲纪法度之施虽纎悉之间亦无遗恨如此岂子产所及哉诸葛武侯之治蜀也官府次舍桥梁道路莫不缮理而民不告劳盖其言曰治世以大德不以小惠其亦庻几知为政矣又云君子能行先王之政使细大之务无不毕举则惠之所及亦已广矣是其出入之际虽辟除人使之避已亦上下之分固所宜然何必曲意行私使人知己出然后为惠又况人民之众亦安得人人而济之哉
　　有故而去非大义所系不必深为之説臣之去国其故非一端如曰亲戚连坐则先王之制父子兄弟罪不相及亦岂有此事哉但昔者諌行言听而今也有故而去而君又加礼焉则不得不为之服矣乐之去燕近之非礼义之礼义所论善矣但以为其心皆在于异俗而邀名则不必皆然盖有择焉不精以为善而为之者知言所谓縁情立义自以为由正大之德而不知觉者也此句之失与论子产而指奸人相类
　　孟子鄙王驩而不与言固是然朝廷之礼既然则当是之时虽不鄙之亦不得与之言矣鄙王驩事于出吊处已见之此章之意则以朝廷之礼为重时事不同理各有当圣贤之言无所苟也岂为媿众人为已甚而始以是荅之哉正所以明朝廷之礼而警众人之失也象忧喜亦忧喜此义集觧之说初若不明及细玩之则词不逹意之罪也今畧改定云言舜喜象之来非不知其将杀已但舜之心见其忧则亦忧见其喜则亦喜今见其喜而来故亦为之喜盖虽明知彼之将杀已而自我观之则吾弟耳兄弟之爱终岂能忘也哉或曰【云云】愚闻之师曰兄弟之亲天理人伦盖有本然之爱矣虽有不令之人傲狠鬪防于其间而亲爱之本心则有不可得而磨灭者惟圣人尽性故能全体此理虽遭横逆之变防杀其身而此心湛然不少摇动伊川先生所谓【云云】正谓此耳或者之云固善然恐非所以语圣人之心也如此言之莫稍尽否防训蒙蔽得之方训术数恐未是防以非其道者独非术数耶盖爱兄放鱼欺以其方也市有虎曾参杀人防以非其道也【井有仁焉亦是】君子不逆诈故可欺然烛理明故彼以无是道之语来则岂得而蒙蔽哉
　　艾读为乂说文云芟草也从丿乀左丿右乀芟草之状故六书为指事之属自艾淑艾皆有斩絶自新之意惩艾创艾亦取诸此不得复引彼为释也
　　金声玉振之说未安金声博学之事玉振则反约矣反约者不见始终之异而始终之理具焉如射毕而观破的之矢不见其巧力而巧力皆可见故下文又以射譬之若以金声始隆终杀兼举博约之事则玉振无所用矣愚意如此亦恐未尽俟更思之
　　尚友章所谓口道先王语而行如市人者恐非孟子尚友之所取以论其世者正欲知其言行之曲折精微耳【兼两意说不得】
　　桐梓之说甚善但不必分身心为两节又以木根为譬似太拘滞盖言身则心具焉壹是皆以脩身为本是已今但云以理义养其心则德尊而身安矣意亦自见狠疾之训甚善然古字多通用不必言误也如孟子中由犹二字常互用之
　　天爵二说其一极善其一未安亦由集觧之说自不明白有以致疑今改其答辞曰亦观其心之所存者如何耳若假仁要利之心不去则夫不舍其天爵者亦将以固其所得之人爵而已是或可以幸而不至于亡然根于鄙吝之私是岂可以入尧舜之道哉必也真知固有之可贵而寖忘其平日假仁要利之私则庻乎其可矣大抵假仁与利仁不同须晓析不差然后可耳【易传论圣人之公后王之私亦是此意见比卦彖辞注中】
　　乡道志仁不可分为二事中庸曰脩道以仁孟子言不志于仁所以释上文不乡道之实也又云务引其君以当道志于仁而已亦言志仁之为当道尔舍生取义诸先生说已尽之矣义重于生不假言也
　　夜气以为休息之时则可以为寂然未发之时则恐未安魂交而夣百感纷纭安得为未发而未发者又岂专在梦寐间耶赤子之心程子犹以为发而未逺乎中然则夜气特可以言复而见天地心之气象耳若夫未发之中则无在而无乎不在也
　　耳目之官即心之官也恐未安耳目与心各有所主安得同为一官耶视听浅滞有方而心之神明不测故见闻之际必以心御之然后不失其正若从耳目之欲而心不宰焉则不为物引者鲜矣观上蔡所论顔曾下功处可见先立乎其大之意矣书之不役耳目百度惟贞亦此意也
　　羿匠之说理则甚长但恐文意繁杂头绪大多不如尹氏之说明白而周尽故云必如羿之彀率大匠之规矩然后为至则是羿与大匠自别有彀率规矩与孟子意正相戾矣若是所以教人之规矩彀率则只是众所共由之法又非所以言至也
　　欧阳公论世宗之事未为失但以孟子为为世立言之说则害于理矣夫圣贤之立言岂不度其事之可行与否而姑为是可喜之论以供世之传诵道说而已哉盖必有是理然后有是心有是心而后有是事有是事然后有是言四者如形影之相须而未始须臾离也臯陶之执舜之逃天理人伦之至圣人之心所必行也夫岂立言之说哉圣人顾事有不能必得如其志者则轻重缓急之间于是乎有权矣故縁人之情以制法使人人得以企而八议之说生焉然其所谓权者是亦不离乎亲亲贵贵之大经而未始出于天理人心之外也今必以正理为空言而唯权之为狥不幸而有毫发之差则不失于正者鲜矣此义龟山亦尝论之见集第二十一卷
　　跃如也正是形容悬觧顿进之意意有所感触而动却不亲切感触二字自佳但少顿进意耳【引而不发则其思也必深思之既深则有所感触而动其进也必骤矣如此而言意似稍备如何】
　　好名之人如此说甚善但苟非其人一句不通而此章两事亦无收拾结断处子臧季札守节者也恐其不可谓役志于物
　　反身而诚言能体而有之者如此【欲作言能体其全者如此】强恕而行言既失而反之者如此【欲作言既失而所以反之者如此】行之不著者所造未至也【欲作不先致知也】
　　机变之巧所论甚当更欲増数语云乘时逐便以快其欲人所甚羞而已方且自以为得计盖唯知有利而已何所复用其愧耻之心哉如此乃尽其情如何
　　人心亦皆有害赵氏谓人心为利欲所害此说甚善愚谓饥渴害其知味之性则饮食虽不甘亦以为甘利欲害其仁义之性则所为虽不可亦以为可来喻辞费而理烦恐非孟子长于譬喻之本防也
　　执中当知时苟失其时则亦失中矣此语恐未安盖程子谓子莫执中比杨墨为近而中则不可执也当知子莫执中与舜禹汤之执中不同则知此说矣盖圣人义精仁熟非有意于执中而自然无过不及故有执中之名而实未尝有所执也以其无时不中故又曰时中若学未至理未明而徒欲求夫所谓中者而执之则所谓中者果何形状而可执也殆愈执而愈失矣子莫是也既不识中乃慕夫时中者而欲随时以为中吾恐其失之弥逺未必不流而为小人之无忌惮也中庸但言择善而不言择中其曰择乎中庸亦必继之曰得一善岂不知善端可求而中体难识乎夫惟明善则中可得而识矣
　　仁义者道之全体此说善矣又云能居仁由义则由是而推焉无所徃而非道则又似仁义之外犹有所谓道者矣是安得为全体哉亲亲而加以恩似有夷子施由亲始之病夫亲亲之有恩非加之也欲亲亲而不笃于恩不知犹有病否大抵墨氏以儒者亲亲之分仁民而亲亲反有不厚释氏以儒者仁民之分爱物而仁民反有未至
　　山径之蹊恐不必言为高子发人心皆然一息不存则放僻邪侈之心生矣
　　不闻君子之大道者肆情妄作无所不至不但挟势陵人而已
　　乡原之论甚佳但孔子所称具臣犹能有所不从者若冯道之徒则无所不从矣许以具臣已过其分有以更之如何
　　答何叔京
　　熹碌碌讲学亲旁思索不敢废但所见终未明了动静语黙之间疵吝山积思见君子圗所以洒濯之者而未可得今年却得一林同人在此【名用中字择之】相与讨论其人操履甚谨思索愈精大有所益不但胜已而已钦夫亦时时得书多所警发所论日精诣向以所示遗说数叚寄之得报如此始亦疑其太过及细思之一一皆然有智无智岂止校三十里也今録去上呈其它答问反复及它记序等文尚多以伯修行速不能抄为恨熹前此书中所请教者于尊意云何窃意其说不过如此但持之不力恐言语间不容无病深望指诲得以自警而改之幸也向曾上禀迓夫到日借数人来为相聚数日之计今恐已热难出入又意此人已到不能久留而尊兄已就道久矣或已到官亦未可知三四舍之逺阻隔不相闻如此可为深恨也武侯传读之如何更有可议处否问疑数条例小差以书问之钦夫皆以为然但熹欲传末畧载诸葛瞻及子尚死节事以见善善及子孙之义钦夫却不以为然以为瞻任兼将相而不能早去黄皓又不能奉身而去以冀其君之悟可谓不克肖矣此法甚严非虑所及也老兄以为如何但钦夫极论复见天地心不可以夜气为比熹则以为夜气正是复处固不可便谓天地心然于此可以见天地心矣易中之意亦初不谓复为天地心也又老兄云人皆有是善根故好是懿德钦夫说见别纸熹则窃以为老兄此言未失但不知好者为可欲而以懿德为可欲此为失耳盖好者善根之发也懿德者众善之名也善根无对之善也众善者有对之善也无对者以心言有对者以事言夫可欲之善乃善之端而以事言之其失逺矣此两条更望思之却以见教幸甚幸甚西山集读之疑信相半姑留此以俟的便
　　近事一二传闻可庆然大病新去尤要调摄将防不知左右一二公日夕啓沃用何说耳此又似可虑如何如何钦夫书令致愿交之意恨未詹识它日有可见教者无相弃也恐愿闻之
　　答何叔京
