<!-- { "loadSidebar": true } -->
　　天津密迩上都，水陆交会，俗颇奢靡，故声色最焉。缠头丰侈，攘臂纷纭，南北所经，无与同者。向者率多土著，近来秦晋间，遂闻风而麇至矣。然佳者盖寡，其稍稍出色者，即不能留也。蕊与青，要为秀色独立者，异地多才，难争胜耳。又闻其里中有童姓者，始得名。客言其姿态绰约，背立风前，殆夺画图。而双弯之妙，在青、素之上，盖目所未睹者。若风流言词，无以过人也，咸欲为余力致之，余谢曰：“美不可尽，欲不可极。扬州一梦，可以觉矣。”乃附识于卷末。此谱成于中秋后，余行有期矣。余故人自都中至，与主人巧相援止，既度重阳，而余侵寻抱疾。入仲冬始愈，冬至前乃成行。青妓自八月晦来斋中，依依不去，及是乃分手。不知者几谓有镜湖春色之恋也。盖妓性慧绝，既习余，却视外间人无足与者。由是大致怨怒，不恤也。或征其指，答以微词，大似萧夫子之仆矣。主人曰：“盍委身乎？”妓不应。强之，则哀泣而已。其不可奈何，惟余知之耳。方余病中汤药洗沐，抑搔扶掖，无不曲体而周至者，余甚荷之。故人复招致有莲衣（束鹿人）、月英、素云（皆荏平人）数辈，皆少好在仙、素之间，妓多方推引，余壹不顾也。濒行前数日，妓凄楚不自胜，屡废饮食，余再三慰之。妓自言“生平未尝如此矣”。余行之明日，夕宿青县，题《少年游》以寄思。盖不忍没妓之意，因再识。 
　　少年游 
　　离情触处总相关，小字县名传。听去偏惊，避将无计，谁使驻征鞍？　　梦中从此寻犹近，寒夜奈无眠。转眼春风，预愁江上，万点见青山。 
　　此书闻于武林汪师，李征君求之积年不得。平原董曲江太史，许假而爽约。今春遇德水赵易叔明经于广陵，愿为抄寄，七月之杪始至。披卷缠绵，如入柔乡。惜不得与凤楼共观之也。丁丑暮春沃田居士跋于红桥客馆。 
　　丁丑腊二十三日，陈竹町从蟫书楼借得，转示。在陬老人录于维扬无事此静坐斋，并缀二绝句于后： 
　　徐郎恬澹偏多事，手写《饴山集》外编。 
　　红紫妖邪纷着眼，亭亭可有出泥莲？ 

　　不缘落魄滞江湖，肯与师师立传无？ 
　　却笑平安杜书记，只将恸哭换欢娱。 
　　癸未长至后一日，研石山农录于娄县官斋。丁酉暮春在陬老人重录于张氏频香斋，距丁丑忽忽二十一年矣。 
　　秋谷先生于康熙已未科馆选，时年一十有八。甲子衡文山右，所谓有事太原东下太行者，指此时也。至作谱，岁在甲申。则先生已于戊辰年因演洪稗畦《长生殿》事去官。自后遂浪游燕赵吴越间，老而丧明，不废吟咏。迨乾隆已未，犹及与后辈称前后同年云。杨复吉附记 

　　跋 
　　《海鸥小谱》，秋谷先生于康熙甲申岁寓津门所作。风流放旷，尽态极妍。所系诗词，旖旎缠绵。出入《香奁》、《疑雨》二集，洵艺林艳品也。先生杂着，如《谈龙录》、《声调谱》，德州肤氏皆已梓行，独此帙尚少流传。壬寅孟冬，武林鲍丈以文过访，谈次及之，则云箧中久藏写本。丙戌春间，莱阳赵荷村太守，借刻于杭，束板寄睦。荷村捐馆，此书亦不可问闻矣，为惋惜者久之。余因忆吴兴同年闵太史裕仲，曾云家有其书，许为持赠，岂书索之。促冬上浣，太史专函寄示。余得之狂喜，急倩友人钞人丛书续编，而录其副以诒以文。廿年剑化，一旦珠还，遥稔知不足斋主人，应不禁掀髯一笑也。此帙为笠泽书院山长闵敦甫先生手校本，后附题辞二绝句，今并录后。壬寅小除夕，震泽杨复吉识 



　　〖注：■，上髟下监，lán 音蓝，发多，发长也。〗 

　　邵飞飞传　清　江阴陈鼎定九　撰 

　　邵飞飞者，字扶摇，三山西河女子也。幼孤，其季父授村童句读，飞飞隔墙闻读书声，过耳辄成诵。七岁，遍记《学》、《庸》、《论》、《孟》、《毛诗》，常阐诵于室。季父奇之，教之识字，一目了然。稍讲，即通大义。垂髫以才貌闻里中，求之者阿母皆不许，盖欲售显者以图富贵也。闽寇伏诛，姚口庵总督关南。幕员有罗密者，道经其居，见飞飞干衣河畔，艳羡不已。复廉知能文，遂殚力图之。乃托辞继室，以千金馈母，又厚贿其季父，即归之。居五载，秩满还京师。其妇悍妒且虐不能容，遂以飞飞配阍人。乃作《薄命词》二十绝句，《燕台词》十绝句，以寄其母而死。 
　　其《薄命词》曰： 
　　谁怜青鬓乱飘蓬，马上琵琶曲又终。 
　　嫁得伧夫双足健，漫云佳婿喜乘龙。 

　　隔断江山几万重，粉脂零落为谁容。 
　　如何嫡嫡亲生母，只爱金钱不爱侬。 

　　停针无语对银釭，心自酸辛泪自双。 
　　高叠愁城坚似铁，酒兵十万总难降。 

　　荻帘日影上迟迟，乱绾鸟云不画眉。 
　　羡杀隔街谁氏女，金钱闲掷买胭脂。 
　　 
　　鹣鹣比翼两相依，文彩褊褼世所稀。 
　　谁料风涛生洛浦，铩翎又逐野鸡飞。 
　　 
　　白云缥缈望中迷，独倚蓬窗掩面啼。 
　　万里北堂知也否，碧梧不是凤凰栖。 

　　想后思前恨屡加，误人都是浣溪纱。 
　　既然负却当年意，何必寻春访若耶。 

　　十里西湖忆旧游，而今无复泛轻舟。 
　　自怜磊落看花眼，日对烟窗两泪流。 

　　积雨污泥尽没阶，行行湿透小弓鞋。 
　　偶思多少侯门女，指点青鬟对对排。 

　　不须重赋白头吟，入骨忧煎死易寻。 
　　赢得芳魂归去好，一杯黄土百年心。 

　　自排薄命更谁如，兰不当门竟被锄。 
　　回首五年成底事，珠围翠绕梦华胥。 

　　土砌茅檐扑面尘，可怜触目也伤神。 
　　看他赫赫司晨牝，也是怒侬一样人。 

　　狮子容他吼独尊，却将侬去配司阍。 
　　儿郎薄幸真堪恨，不记天香枕畔温。 

　　忆昔双双倚画阑，名花相对并头看。 
　　何期弃置同秋叶，忍使琵琶别调弹。 

　　淡淡春衫枭枭腰，菱花自对亦魂消。 
　　如何刚狠河东性，相见虽怜总不饶。 

　　五载红妆窄袖轻，人人都道妾倾城。 
　　郎情底事秋云薄，莫讶青楼日送迎。 

　　挑灯含泪叠去笺，万里缄封报可怜。 
　　为报生身亲血母，卖儿还剩几多钱。 

　　无端昔日慕金夫，也是贪痴女子愚。 
　　寄语故园诸姊妹，荆钗裙布自堪娱。 

　　自悔当初博望高，今成明月水中捞。 
　　风筝本是随风信，莫怪丝丝线不牢。 

　　无奈呜鸠居鹊巢，啄将红蕊出林梢。 
　　堪怜薄命愁如织，却与诗人作解嘲。 

　　其《燕台词》曰： 
　　跨褪郎当短短衫，高箍头髻更巉岩。 
　　教奴依样常妆束，满汉平分道不凡。 

　　摩娑双眼蹙双蛾，掩面呼天怎奈何。 
　　俗子不知人意懒，挨肩的的唱秧歌。 

　　柳色青青咏汉南，树犹如此人何堪。 
　　输他邻妇无思虑，碗大葵花满髻簪。 

　　怪声咀哙夸多般，反道奴奴鴃舌蛮。 
　　怅望夕阳芳树外，娇莺嘹亮语家山。 

　　炎天斗室秽难闻，烧酒生葱尽日熏。 
　　记得故园风景好，白罗衫衬石榴裙。 

　　豕圈鸡栖暑气重，嗡嗡满屋斗青蝇。 
　　有人水阁珠帘里，犹说今朝热不胜。 

　　蜀魄啼残不忍听，断肠最是雨淋铃。 
　　劈兰老米锅焦饭，南国佳人几惯经。 

　　秋宵偏厌酒人狂，雨怨云愁总断肠。 
　　一枕正成乡曲梦，门前犹唤卖甜浆。 

　　骡车阵阵响如雷，门外风吹百尺灰。 
　　可惜青葱纤似玉，日生炉火簇烟煤。 

　　北地风高朔雪寒，满天飞絮压重檐。 
　　炕头不是寻常火，马粪如香细细添。 
　　共三十绝句，所亲得其诗于母氏，遍以示人，读者莫不怜之。 
　　外史氏曰：红颜薄命，自古而然，况有才乎？才者，造物之所忌也。丈夫擅之，且犹不可，况女子哉？况女子而犹使之不得其所哉？宜其怨之深而言之忿，必至于死而后已也。余读飞飞诗三十章，感慨系之矣。 

　　《芦中集》附诗曰： 
　　韦鞴仍是紫台宫，马上琵琶曲未终。 
　　嫁得伧夫双足健，报人佳婿好乘龙。 

　　姻树关山几万重，残妆零落为谁容？ 
　　如何的的亲生女，只爱金钱不爱侬？ 

　　疏风冷雨对银缸，心自酸辛泪自双。 
　　高垒愁城坚似铁，酒兵十万总难降。 

　　荻帘日影上迟迟，乱绾乌云不画眉。 
　　羡杀隔邻谁氏女，金钱闲掷买胭脂。 

　　鹣鹣比翼两相依，文彩蹁跹世所稀。 
　　不料风涛生洛浦，铩翎又逐野鸡飞。 

　　自伤薄命更谁如？兰蕙当年竟被锄。 
　　回首五年成底事？风流好似梦华胥。 

　　无端遴壻慕金珠，堪恸双亲一样愚。 
　　寄语故园诸姊妹，荆钗裙布好欢娱。 

　　白云飘缈望中迷，独倚南窗掩面啼。 
　　万里飘零亲念否？碧梧不是凤凰栖。 

　　积雨丐泥已没阶，行行湿透小弓鞋。 
　　遥思多少侯门女，指点青鬟对对排。 

　　骡车阵阵响如雷，门外风吹百尺灰。 
　　可惜春葱纤似玉，自生炉火簇烟煤。 

　　土屋茅檐扑面尘，可怜触目也伤神。 
　　看他赫赫司晨牝，端坐华轩常带嗔。 

　　炎天斗室秽难闻，蒜蒜葱葱尽日熏。 
　　记得故园风景好，白罗纱衬石榴裙。 

　　狮子容他吼独尊，却将奴去嫁司阍。 
　　儿郎薄幸真堪恨，不记添香枕畔温。 

　　忆昔双双倚画栏，名花曾对并头看。 
　　何期弃置如秋叶，忍把琵琶别调弹。 

　　哮言狺语侉多般，翻道奴侬鴂舌蛮。 
　　怅望夕阳芳树外，娇声嘹呖语家山。 

　　挑灯含泪叠云笺，万里函封报可怜！ 
　　为问生身亲父母，卖儿还剩几多钱？ 

　　淡淡春山楚楚腰，菱花自对亦魂消。 
　　如何愿食鸧鹒妇，相视谁怜竟不饶？ 

　　奈尔鸤鸠居鹊巢，啄将红蕊出枝梢。 
　　堪嗟薄冷愁如织，却与诗人作解嘲。 
　 
　　自悔当初望太高，今成明月水中捞。 
　　风筝本是无情物，莫怪丝丝线不牢。 

　　鲛鮹染血感双蛾，搔手呼天怎奈何？ 
　　俗子不知人意懒，灯前只管唱燕歌。 

　　想后思前恨转加，误人多是浣溪纱。 
　　既然负却当年意，何必寻春到若耶？ 

　　良宵无奈酒人狂，雨怨云愁总断肠。 
　　一枕难成乡国梦，凄其残月照空梁。 

　　丰韵全消病已生，人人犹道妾倾城。 
　　郎心何似春江水，一任桃花逐浪萍？ 

