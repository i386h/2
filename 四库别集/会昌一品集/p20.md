<!-- { "loadSidebar": true } -->
　　臣某言伏以谪见于天以警在位稽于前史皆有明征臣某【中谢】臣才非时须量乖公器因縁门廕遂忝华资出入藩宣巳逾三纪早负素飡之责常愧周行老无黄发之谋空窃髙位夙夜思省氷炭在心近伏见荧惑顺行稍逼上相实惧天谴以致身灾武德七年荧惑犯左执法右仆射萧瑀逊位贞观十五年荧惑犯上相左仆射髙士亷逊位国史之内此例至多臣人微才轻位忝上相倘冒恩宠犹自懐安忽至颠挤必伤化虽竭诚报国必不愧于明神尽礼事君志实贯于氷雪所虑物忌其满天与之灾局蹐兢惶不知所据伏望圣慈察臣单绪海内孤根百口童防仰臣覆露一门宗祀须臣缵承特免上公退归私第所兾中衢击壤复比于尧君旧里悬车不渐于汉相臣不任祗恩皇迫之至
　　张仲武与臣书四纸【内一纸信物数】
　　今古月日仲武判官华封舆到臣宅送前件书并信物等巳闻奏讫臣素具恳诚实非饰让臣登朝序垂三十年未曽为宰相撰碑所悉葢縁雕虫薄伎巳忝荣名不愿鬻文更受财货比见文士或巳居重位或巳是暮年矻矻为文只望酬报臣心鄙耻所不乐闻大和中幽州刺史李载又撰碑敛取大过军乱之际怨词颇甚况今陛下圣明御宇风教鼎新文德迈于羲轩武功高于周汉河朔节将皆竭忠诚尤宜示以典章令知法度臣忝居台过受殊恩若不守亷隅坐厚赂何以仰裨化表率庶僚倘以仲武之情不可全阻许臣量受一千匹巳是乖臣本心伏希圣慈鉴臣丹恳仲武书谨封进上
　　再让仲武寄物状
　　右高品孟公度至奉宣圣防縁河朔体大令臣即受者伏以浩荡之功生灵共载击壤之内讴歌必归昨者藩臣拜章愿纪贞石臣谬当臣愿获圣功才力至微神武难备莫能相质空愧雕虫岂敢广受缣素増其芜鄙亏于事体乖臣本心昨日进状恳辞诚非饰让实以文至浅陋巳惭黄绢之工取又不亷益昧素丝之节愚衷上啓宸鉴未囘特降王人重宣圣防感戴惭惧进退徬徨臣事君之心实无所隠终希允臣诚恳获守典章使亷俭兴行皇风遐畅谨再状以闻








　　防昌一品集巻十八
　　钦定四库全书
　　防昌一品集巻十九
　　唐　李德裕　撰
　　谢恩
　　谢宣示盟没斯等冠带讫图状
　　伏以汉宣帝时呼韩单于来朝京邑然待以客礼未备汉仪至后汉建武二十六年单于慕先人之义归心中国光武修祖宗之业柔服北边因其称藩始知冠带厥后绵歴五代仅及千年惟闻征伐之功莫覩来廷之盛伏惟陛下功高汉后威服穷荒不劳六月之师坐俟七旬之格故得盟没斯誓心向阙稽首归忠自献刑马之书仍酌留挈之酒永励臣节以保塞垣今则荣以彯缨解其衣毳簪笏就列威仪可观推劲捍之心岂劳戴鹖服礼义之化宁比冠鸡鉴于丹青益表神化臣等谬参枢近获覩成功欢抃之心倍万常品
　　谢恩赐王元逵与臣赞皇县图及三祖碑文状
　　高品杨文端至奉宣圣防赐臣前件图等伏以桑梓虽存久隔兵戈之地松楸浸逺已絶霜露之思运属承明时逢开泰戎臣効顺寰海大同故国山河因丹青而尽见祖宗基搆寻碑版而可知祗戴天慈载深感泣不任荷恩荣之至
　　谢恩赐进异域归忠传两巻序中改奉勑撰
　　奉宣卿所进异域归忠传两巻宜写赐盟没斯序中仍云奉勑撰者臣才识浅近学艺空虚轻渎宸严方懐兢惕岂望圣慈贷时假宠光颁赐归国之臣仍荣奉勑之字草木乗雨露之泽皆被鲜辉烟霞照日月之光尽成防缋顾臣璅陋获奉殊恩竹帛垂荣传于不朽不任荷恩感戴之至今既奉勑撰序与臣自进不同序中巳改两处讫谨同封进上如允圣意伏望宣付中书门下谢宣示进黠戞斯朝贡图深惬于懐状
　　今日欵义行深至奉宣圣防卿所进图传深惬于懐者伏以陛下大化神明百蛮震叠故逺夷慕义万里来朝诚宜图以丹青録于编简传之千古以煇威灵臣学术空虚文艺浅薄辄为传序莫究圣功陛下延纳微诚特赐宣示宠渥所及缙绅为荣不任荷恩感戴之至
　　谢赠故蕃维州城副使悉怛谋官状
　　伏以逺夷率服大国绥懐一失良图千古不复悉怛谋仰天归命空壁求降据其欵诚巳絶羌戎之望执之为戮实伤义士之心受降之时臣与其盟诅力不能捄心实懐慙运属圣明合申幽枉辄敢论奏岂望聴从陛下用周文之心巳同葬骨念汧城之枉仍赐防书臣忝补钧衡甞居戎帅仰感造倍百羣情臣不任【云云】
　　谢恩所进瑞橘赋宣付史馆状
　　高品刘传奉宣圣防赐臣批示以臣所请宣示史馆特赐允从者伏以橘性不迁楚词所载圣情封植禁籞结根此六合同风九州共贯之应也宗朝种柑结实亦是乗太平之休气道德之仁风事协祖宗实光简册臣目观佳瑞慙无润色之工心感猷莫尽揄之美岂谓天慈曲被特允微衷击壤庸音获知于皇鉴雕虫薄伎谬列于青编千古光荣百生何幸不任感恩踊跃之至谨奉状陈谢以闻
　　谢赐让官批答状
　　高品冯至珣至奉宣圣防并赐臣批答以臣昨所陈请未赐允从者蜉蝣浅命未报君恩犬马微诚敢忘臣节迫以服药瞑抱疾沈羸心力衰残形气减耗承訏俞之命或虑阙遗忽奉宻之机实忧不逮辄陈诚欵冀或聴从陛下特降纶言再加褒饰德音抚慰自合忘生睿奬至深岂敢言病谨当防励疲蹇上副天慈竭尽肺肝以修官业不任荷恩感戴之至
　　谢恩不许让官表状
　　今日行深绍宗奉宣圣防卿太尉官自朕意与不是他门饶求而不得要更引故事辞让者臣跪受圣防惶灼无地臣昨者以位高疾仆器满忌倾实懐瞰室之忧敢喜在闾之贺辄陈微恳退积慙惶陛下察臣孤立事君宠拔皆由于睿鍳一心守道进取不近于囘邪勉以至公絶其辞让臣敢不祗奉明诏克励贞规慕孔父益恭之诚遵叔敖愈卑之志岂比罪无所祷孙贾黜于圣人久不自安崔烈询于厥子仰思睠宸倍积光荣不任荷恩感激之至
　　谢恩不许让官表状【兵罢后上表】
　　行深绍宗奉宣圣防岂政理有失风俗有乖何遽退辞一二年分忧不用进表者伏以自古臣得其君最为难遇非龙顔英主良平无以効其谋非日角圣姿寇邓莫能伸其志则知致理不由于臣力成功皆系于上心伏以陛下明过高光德侔天地常制胜于千里之外动合机先不取材于三杰之臣皆跻虑表故能征伐必克擒纵无遗臣谬忝钧衡亲禀神算竟微获兔之効内展指踪又无汗马之劳外施武力每奉圣诏屡奬丹诚夙夜自思氷炭交集况今四表无事六气斯和萧芍可致于治平文尽同于化时雨既降浸灌何施鸿明照临爝火宜息昨者辄陈诚恳且黩宸严所冀守介石之诚或能囘日宁敢慕挥金之乐取适当年陛下至德矜愚深慈宥过寛其罪戾重降恩私惟愿尽蝼蚁之生勉自陈力岂复顾蜉蝣之命更徇微衷上戴皇明尤増腼惧臣不任【云云】
　　谢恩加特进阶改封卫国公状
　　奉今月二十七日勑臣封卫公者仰戴天慈获遂私恳以感以泣荣惕载深伏以支庶嗣候虽存故事成以兄有谴乃绍扶阳之封耿覇以父属爱遂继牟平之爵开元中苏颋特封许国公亦无袭字然地居嫡长受则无嫌伏思亡父先臣开国全赵亡兄巳经继袭未传臣每念贻谋岂宜不正若苟安殊宠实悖幽明辄罄愚衷果防聴察况衞国之疆畛密迩丛台先祖之所成名由兹光大微孙得以啓土实谓至荣祗奉宠章益惭非据臣不任【云云】
　　谢恩加特进阶状
　　伏奉今月十二日制书授臣散官特进者伏以汉氏之制勋望优隆则位加特进服以文冕列侍清祠荣亚三台品居第二自非学深张禹功重窦融则何以膺是宠章允兹瞻望臣器本凡薄才在下中遭逢圣明谬忝枢务近者展采清庙祗事圆丘获亲日月之光巳惊殊宠又沐云霄之泽更荷新恩虽臣殒身岂能上报惟冀饮氷効节介石存诚居若对于神明动罔僣于风雨保其一志少答鸿私臣不任荷恩惕惧之至
　　防昌五年十二月三日宰相对后就宅宣示谢恩不许让官表状【连宣】
　　卿所让夷等奉欲遂頥养辞位闲休今者社稷安谋系在良平况北鄙残孽未殄西戎国内不安除冦靖边借卿调鼎遽兹陈退所不忍闻纵累陈情终不允遂
　　今日奉宣纵累陈情终不允遂者臣荏苒六年徒竭丹欵竟无一善稍补皇猷腼冒难居屡祈退免面请则每虑烦渎口陈则莫尽肺肝频以恳诚托于同列因臣不对得为上闻岂意天慈矜愚圣德念旧尚取涓尘之効未征尸素之尤累降近日再宣慈防实恐罄蜉蝣之命无以报天所冀尽犬马之心唯知恋主仰戴皇泽倍切微衷臣不任【云云】
　　谢赐锦防银器状
　　中使田献锷至奉宣圣防臣前件锦防银器等臣伏闻虞舜舞干而苗人来格周穆徂征而荒服不至即知王者之功莫大于耀德戢兵安人柔逺伏以陛下圣德广运神武照临息雷霆之威而蛮夷自服天地之德而边鄙乂安臣愿以鸿猷播于蕃帅因缀古今之事庶坚忠义之心岂意慈容厚加宠锡班行耸聴里闬生光非止阖门之荣实増后代之价仰惭恩覆倍积兢惶
　　谢恩赐锦防银器状
　　高品刘行宣奉宣圣防以臣撰真容赞特赐前件锦防银器等臣学非稽古文不逮人徒以运遇圣明职叨宰弼宸心向属荣宠荐加得以浅漏之词上述鸿明之德叙帝尧之竒表非可强名赞轩后之英威空慙竭思岂谓皇慈曲被厚锡俄霑锦防燿华丽之文器物呈雕镂之妙跪受荣感报効无阶臣不任【云云】
　　防昌二年六月二十九日就宅宣并谢恩问疾状
　　卿昨日所上表陈情縁多疾病请退守周行朕巳省览终不允所奏卿实有疾为复别有故如要他有备陈宜尽肺肝便进状来况北狄未归朝廷事切每有料度皆借规模且三五年间终未令卿离中书忽有奏章实难允遂如实有疾但将息候痊日须强扶持对来仍防来章
　　高品骆遂泰至奉宣圣防者臣承命兢皇不知所处臣縁抱疾嵗乆服药过多形体虚羸筋力不逮实恐妨废机务转积尤所以辄献恳诚愿辞繁剧每于延英奏事陛下常假慈顔心肺肝懐无所不尽更无他故须有上陈只以衰羸自忧颠仆况臣四海之内孤独一身唯将赤诚仰戴明主岂敢辄懐愿望上负天慈伏望更许两日将息即冀朝谒臣不任【云云】
　　谢恩问疾状
　　高品王克谏至奉宣圣防卿小有违豫昨日于延英面奏乞假将息实疚予懐且善頥养当就痊平所要内库食物及药物无致嫌疑但具数奏来即令宣赐者臣縁常服冷药十五余年属蒲栁年侵衰惫日甚风毒脚气往往上冲顷刻之间心腹闷痛饭食至少筋力渐羸所以冒昩上陈请三数日在家将息陛下恩深覆育轸父母惟疾之忧德过生成念犬马至微之命恤问稠叠沉痼顿痊臣食物未得更无所阙天慈下降感极涕零臣不任【云云】


　　防昌一品集巻十九
　　钦定四库全书
　　防昌一品集巻二十
　　唐　李德裕　撰
　　祈告
　　武宗改名告天地文
