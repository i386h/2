<!-- { "loadSidebar": true } -->
　　夫为国为家何尝不谨用前典今茍欲通一人虑非哲王御世之长术炳之所行非暧昧而已臣所闻既非一旦又往往眼见事如丘山彰彰若此遂纵而不纠不知复何以为治晋武不为眀主断鬲令事遂能奋发华廙见待不轻废锢累年后起止作城门校尉耳若言炳之有诚于国未知的是何事政当云与殷景仁不失其旧与刘湛亦复不踈且景仁当时事意岂复可蔑朝士两边相推亦复何限纵有微诚复何足掩其恶今贾充勋烈晋之重臣虽事业不胜不闻有大恶诸臣进说便逺出之陛下圣叡反更迟迟于此炳之身上之舋既自籍籍交结朋党构扇是非寔足乱俗伤风诸恶纷纭过于范曅所少贼一事耳伏愿深加三思试以诸声传普访诸可顾问者羣下见陛下顾遇既重恐不敢苦相侵伤顾问之日宜布嫌责之防若不如此亦当不辩有所得失臣惷既有所啓要欲尽其心如无可纳伏愿宥其触忤之罪【为明主南史作曰明主令事作令史何不掩作何足掩不胜作不称大恶作大罪　南史作庾仲文用其字】又陈【时炳之自理不谙台制令史并言停外非嫌太祖以小事不足伤大臣尚之又陈】
　　炳之呼二令史出宿令史谘都令史骆宰宰云不通吏部曹亦咸知不可令史共向炳之说不得停之意炳之了不听纳之非惟不解直是茍相留耳由外悉知此而诬于信受羣情岂了陛下不假为之辞虽是令史出乃逺亏朝典又不得谓之小事谢晦望实非今者之畴一事错误免侍中官王询时贤小失桓春搜之谬皆白衣领职况公犯宪制者耶不审可有同王桓白衣例不于任使无损兼可得以为肃戒孔万祀居左丞之局不念相当语骆宰云炳之贵要异他尚书身政可得无言耳又曰不痴不聋难作阿家翁敢作此言亦为异也
　　更陈【太祖犹优防使尚之更陈尚之备言其愆】
　　尚书旧有増置干二十人以元凯丞郎干之假疾病炳之常取十人私使询处干阙不得时补近得王师犹不遣还臣令人语之先取人使意常未安今既有手力不宜复留得臣此信方复遣耳大都为人好率懐行事有诸纷纭不悉可晓臣思张辽之言闗羽虽兄弟曹公父子岂得不言观今人臣忧国寔寡臣复结舌日月之眀或有所蔽然不知臣者岂不谓臣有争竞之迹追以怅怅臣与炳之周旋俱被恩接不宜复生厚薄太尉昨与臣言说炳之有诸不可非唯一条逺近相崇畏震动四海凡短人办得致此更复可嘉虞秀之门生事之累味珍肴未尝有乏其外别贡岂可具详炳之门中不问大小诛求张幼绩幼绩转无以堪命炳之先与刘徳愿殊恶徳愿自持琵琶甚精丽遗之便复欵然市令盛馥进数百口材助营宅恐人知作虚买劵刘道锡骤有所输倾南俸之半刘雍自谓得其力助事之如父夏中送甘蔗若新发于州国吏运载樵荻无辍于道诸见人有物鲜或不求闻刘遵考有材便乞材见好烛盘便复乞之选用不平不可一二太尉又云炳之都无共事之体凡所选举悉是其意政令太尉知耳论虞秀之作黄门太尉不政荅和故得停太尉近与炳之防欲用徳愿儿作州西曹炳之乃唘用为主簿即语徳愿徳愿谢太尉前后漏泄卖恩亦复何极纵不加罪故宜出之士庶忿疾之非直项羽楚歌而已也自从裴刘刑罚以来诸将陈力百倍今日事实好恶可问若赫然发愤显眀法宪陛下便可闲卧紫闼无复一事也
　　又答【太祖欲出炳之为丹阳又以问尚之尚之答】
　　臣既乏贾生应对之才又谢汲公犯顔之直至于侍坐仰酬每不能尽昨出伏复深思祗有愚滞今之事迹异口同音便是彰著政未测得物之数耳可为蹈罪负恩无所复少且居官失和未有此比陛下迟迟旧恩未忍穷法为之大莫复过此方复有尹京赫赫之授恐悉心奉国之人于此而息贪狼恣意者嵗月滋甚非但亏点王化乃治乱所由如臣所闻天下论议炳之常尘累日月未见一豪増辉今曲阿在水南恩宠无异而协首郡之荣乃更成其形势便是老王雅也古人云无赏罚虽尧舜不能为治也陛下岂可坐损皇家之重迷一凡人事若复在可否之间亦不敢茍陈冗管今之枉直眀白灼然而叡王令主反更不悟令贾谊刘向重生岂不慷慨流涕于圣世耶臣昔唘范晔当时亦惧犯触之尤茍是愚懐所挹政自不能舒达所谓虽九死而不悔者也谓炳之且外出若能修改在职著称还亦不难而可得少眀国典粗酬四海之诮今愆舋如山荣任不损炳之若复有彰大之罪谁复敢以闻述且自非殊勋异绩亦何足塞今日之尤歴观古今未有众过借借受货数百万更得髙官厚禄如今者也臣每念圣化中有此事未尝不痛心疾首设令臣等数人纵横狼籍复如此不审当复云何防之近唘贾充逺镇今亦何足分外出恐是筞之良者臣知陛下不能采臣言故是臣不能尽已之愚至耳今防恩荣者不少臣何为独恳恳于斯寔是尊主乐治之意伏愿试更垂察
　　又【太祖乃可有司之奏免炳之官】
　　臣见刘伯宠大慷慨炳之所行云有人送张幼绪幼绪语人吾虽得一县负三十万钱庾冲逺乃当送至新林见缚束犹未得解手荀万秋尝诣炳之值一客姓夏侯主人问有好牛不云无问有好马不又云无政有佳驴耳炳之便答甚是所欲客出门遂与相闻索之刘道锡云是炳之所举就道锡索嫁女具及祠器乃当百万数犹谓不然选令史章龙向臣说亦叹其受纳之过言实得嫁女具铜鑪四人举乃胜细葛斗帐等物不可称数在尚书中令奴酤酃酒利其百十亦是立台阁所无不审少简圣听不恐仰伤日月之眀臣窃为之叹息【伯宠南史作伯龙】
　　竺超民陆展兄弟从诛奏【世祖初尚之领尚书令南郡王义宣及车骑将军臧质反义宣司马竺超民臧质长史陆展兄弟并应从诛尚之上言由此得免】
　　刑罚得失治乱所由圣贤留心不可不慎竺超民为贼既遁走一夫可禽若反覆昧利即当取之非唯免愆亦可要不义之赏而超民曽无此意微足观过知仁且为官保全城府谨守库藏端坐待缚今戮及兄弟与向始末无论者复成何异陆展尽去质复灼然便同之巨逆于事为重臣豫蒙顾待自殊凡茍有所懐不敢自默【初学记门类载尚之奏云王有九旗柝羽为门谓之旌门犹以车为门谓之辕门】
　　分置郢州所居议【时欲分荆州置郢州议其所居江夏王义恭以为宜在巴陵尚之议居夏口上从其议】
　　夏口在荆江之中正对沔口通接梁攻寔为津要由来旧镇根基不易今分取江夏武陵天门竟陵随五郡为一州镇在夏口既有见城浦大容舫竟陵出道取荆州虽水路与去江夏不异诸郡至夏口皆从流并为利便湘州所领十一郡其巴陵边带长江去夏口密迩既分湘中乃更成大亦可割巴陵属新州于事为允【梁攻南史作雍梁】
　　与顔延之书
　　【江左中丞虽亦一时英髦然膏粱名士犹不乐延之为御史中丞尚之与书】
　　绛驺清路白简深劾取之仲容或有亏耶【杜氏通典】
　　与中书令王球书【球字倩玉琅琊临沂人歴尚书仆射】
　　【顔延之为永嘉太守得罪屏居球以名公子遣务事外与延之雅相爱好每振其罄匮后起为始兴王濬后军谘议参军御史中丞迁国子祭酒司徒左长史尚之素与狎书与球】
　　延之有后命教府无复光辉【南史】
　　何偃【字仲司空尚之中子歴吏部尚书】
　　北伐议【元嘉二十九年太祖欲更北伐访之羣臣偃时行义阳国事上议】
　　内干胡法宗宣诏逮问北伐伏计贼审有残祸犬羊易乱殱殄非难诚如天防今虽庙筭无遗而士未精习縁镇戍充实者寡边民流散多未附业控引所资取给根本亏根本以殉边患宜动必万尅无虞往嵗挫伤续以内衅侮亡取乱诚为沛然然淮泗数州寔亦雕耗流佣未归创痍未起且攻守不等客主形异薄之则势艰围之则旷日进退之间奸虞互起窃谓当今之易衂方来之寇不深宜含垢蔵疾以齐天道
　　临轩仪议【孝建二年十一月有司奏侍中祭酒何偃议求详议曺郎中徐爰参议宜如省所上以为永准可】
　　自今临轩乗舆法服焘华盖登殿宜依庙齐以夹御侍中常侍夹扶上殿及应为王公兴又夹扶毕还本位
　　常满樽铭【艺文类聚】
　　贞眀丽象昃食中望唯兹竒器神絶莫尚斟酌赋受不逾其量鳬鹥之诗岂伊异况【北堂书钞偃与谢尚书云珍玉名钏因物寄情　尚字恐误】
　　王徽【琅邪临沂人歴廷尉为交州刺史】
　　与何偃书【尺牍作王微与偃书误】
　　【偃叔父悠之为义兴太守侍中尝与徽相善悠之卒徽与偃书】
　　吾与义兴直恨相知之晚每惟君子知我若夫嘉我小善矜余不能惟贤叔耳【宋书】
　　王微【字景琅琊临沂人追赠秘书监】
　　与江湛书
　　【微善属文能书画兼解音律医筮隂阳术数歴转始兴王濬后军功曺记室叅军太子中舎人父忧去官微素无宦情屡除并固辞吏部尚书江湛举微为吏部郎微与湛书告絶栖迟环堵苔草没阶】
　　弟心病乱度非但蹇蹩而已此防朝野所共知驺防忽扣荜门闾里咸以为祥恠君多识前世之载天值何其易倾弟受海内骇笑不过如燕石秃鹙耶未知君何以自解于良史耶今虽王道鸿鬯或有激朗于天表必欲探援潜寳倾海求珠自可卜肆巫祠之间马栈牛口之下赏剧孟于博徒抜卜式于刍牧亦有西戎孤臣东都戒士上穷范驰之御下尽诡遇之能兼鳞杂者必不乏于世矣且庐于承眀署乎金马皆眀察之官又贤于管库之未何为刼勒通家疾病人尘秽难甚之选将以靖国不亦益嚻乎书云任官维贤才而君擢士先疹废芃芃棫朴似不如此且弟旷违兄姊迄将十载姊时归来终不任舆曵入阁兄守金城永不堪扶抱就路若不惫疾非性僻而何比君曰表里无假长因飞耳也常谓生遭太公将即华士之戮幸遇管叔必蒙僻儒之养光武以冯衍才浮其实故弃而不齿诸葛孔眀云来敏乱郡过于孔文举况无古人之才槩敢干周汉之常刑彼二三英贤足为晓治与否恐君逢此时或亦不免髙阁乃复假名不知已者岂欲自比卫赐耶君欲髙斆山公而以仲容见处徒以捶提礼学本不叅选鄙夫瞻彼固不任下走未知新沓何如州陵耳而作不师古坐乱官政诬饰蚯蚓冀招神龙如复托以真素者又不宜居华留名有害风俗君亦不至期人如此若交以为人赐举未以已劳则商贩之事又连所不忍闻也岂谓不肖易擢贪者可诱凡此数者君必居一焉虽假天口于齐骈籍鬼说于周季公孙碎毛髪之文庄生纵漭瀁之极终不能举其契为之辞矣子将眀魂必灵咍于万里汝頴余彦将拂衣而不朝浮华一开风俗或从此而爽鬼谷以揣情为最难何君忖度之轻谬今有此书非敢叨拟中散诚不能顾影负心纯盗虚声所以绵络累纸本不营尚书虎爪板也成童便往来居舎晨省复经周旋加有诸甥亦何得顿絶庆吊然生平之意自于此都尽君平公云生我名者杀我身天爵且犹灭名安用吏部郎哉其举可陋其事不经非独缙绅者不道仆妾皆将笑之忽忽不乐自知夀不得长且使千载知弟不诈谖耳
　　与从弟僧绰书【尺牍作王微与弟绰又列梁人并误】
　　【微既为始兴王濬府吏濬数相存慰微奉答牋书辄饰以词采微文古甚颇抑扬袁淑见之谓为诉屈微因此又与从弟僧绰书】
