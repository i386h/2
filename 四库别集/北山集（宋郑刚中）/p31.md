<!-- { "loadSidebar": true } -->
　　【某】顿首再拜【某】正月至军前蜀人皆襆被入山士卒怀见啖之意谓其必以土地予敌也二月十八日还自渭上人心方少定而胡承公死矣仓卒之间中外哗然【某】夜半入府取其印尽籍府库而収其文记呼诸将戒喻之至明出榜通衢应军事许诣宣谕司自陈方得安帖数日之后率杨政以五千人赍十日粮城兴赵原以控敌来路可守可战葢诸路之冲也城成而畊者四集于时已恐为我朝廷所留亟遣人致恳丞相且犹妄以钧府为言谓不起之庙堂则宜付之西方今乃大不然矣宣司积不可开眼不免畧以法度绳之已措画数千牛劝将士尽畊縁边之田来嵗不俭则蜀人其少寛矣恐欲知此间曲折谩缕缕布之
　　荅何宪子应
　　【某】顿首再拜提刑直阁伏被置中惠帖审闻即日台候动止万福不胜感慰某去嵗既一见各有万里之役自中夏孤寄西南便愿相从晤语苐以夏秋不雨闗外民饥欲死水运方斗升而进一司事无处开眼意欲拨遣措画畧见次序然后屈致斾从相与闭阁宻坐开道心胸以慰平生今得书而公以奉常之命背我去矣贤俊得路羽仪朝廷岂不深庆惟瞻见之末期亦抚躬而増慨尔丞相外传并道中佳什逺辱寄示价重万金东林后壁小诗不谓亦烦过眼二帖俗谬公独不掩覆之俾人得以相暴章何也并用愧感公之东去指日腾上为名公卿何疑然澄清之志隂德之语虽朝夕勿忘也【某】防主上委寄无他竒画惟严法度示信义使人渐由纲纪之内自余买牛置农器力劝将士尽畊縁边之田嵗傥不俭公私其少寛乎属在原头按阅草草为书姑慰愈逺跂望之怀其他不能周尽惟道涂保重是望
　　与楼枢宻
　　【某】再拜防稽大府宻迩行朝増职付之可见主上意葢旦暮召还参秉政事之资也阻逺无縁诣门下称庆东望瞻仰何勤如之伏几益保粹和即膺真拜不胜区区颂愿之心
　　又
　　【某】再拜去嵗九月遣介持书谢政府仍奉短记至永康人行未逺已闻帅起之命计只就绍兴投呈也正初王直阁附到缄贶备审曲折深以感慰东朝就飬天下休息枢宻从容辅郡为朝廷増重威德计亦可乐【某】逺守边徼坐移晷影一无足言其未至旷失者实余庇及之此朝夕之所以怀感也戒谕寛猛之道书绅感铭【某】受于天者终不能改而人事矫揉今亦庶几焉
　　又
　　【某】再拜承乏穷边当纲纪尽废财用殚竭之时加以夏旱秋霖无所措手虽自去年人马无调发而日前调发之费方与了絶幸朝廷可移司之请遂得并罢官吏百辈递那人马就食水运并以营田所得兊卖计司以此数项自利州而上已减水运二十四万减和籴十万罢催布佑钱三十二万激赏绢钱四十三万激犒钱四十万军器物料钱十万闗里外大小麦在土者八百顷稍得一稔更当痛为捐减秋冬间力恳朝廷求归虽不得祠宫之禄亦所愿傥有未遂一言之助岂无望于公乎是时续布再三之凟
　　与程枢宻
　　【某】再拜伏承擢从内相超置右府得士朝廷之福用儒吾道之光伏惟懽庆枢宻蓄积待用为日已久雍容班列间识与不识皆知为廊庙器士人相贺不在今日更惟益调兴寝寖承宠睠以副中外之望
　　又
　　【某】再拜【某】防主上寄委承乏西边才短人防日虞旷败非朝廷假借使得自竭则此地未容以嵗月茍也商秦岷陇凡利害重大处分画一切了毕若无所与者今月十七日已移司利州自是并减官吏省节漕运利复不可言旦夕别具呈禀自余疆场寕靖不乞钧虑
　　慰勾龙中丞
　　【某】顿首再拜顷闻先朝议以微恙终寿初不敢信而传者众至知公果抱此憾惊吁悲悼不能自已何造物者专以桀祸扼公使凶险相仍而不得振耶亲犹失之他尚何云至于孝爱絶人一旦孤立起居笑语以时追慕其痛伤顦顇衔毒茹悲当有大不堪者节哀自重持平奏吉之后以大勲业照映门户则九原犹可慰也
　　与程舎人
　　【某】再拜【某】前年冬使道西出至江鄂间见邸报伏读姓名恨已逺外不得见去夏以来获接西南士友所以讲闻盛誉甚休日以君相得贤为庆而不敢为左右贺也方圗移司小定修咫尺求自通叙不谓肯临之记万里先到怀此愧感无言可喻果不彼外区区幅纸当继此以进矣
　　又
　　【某】再拜朝廷尊荣武事向息必有隽杰出为华藻宜舎人之不掩于蜀也钦仰之甚彦实器先诸公顷皆省户相从之久粹然之气今犹不忘自应有同舎之乐顺之闻其请祠不谓已为古人闻之伤痛并防见告尤知睠意
　　又
　　【某】再拜孙法曹得称誉如此贤可知也第本司官属机宜而下凡十员除两员专管治种田不用士人外余八员乃张汉之曹绩汤沂成份樊奕熊彦璋范寕之范芑皆已入幕内三四人未奏名者先试以事然已充数矣【某】去年孤入西方眼无相识访而不可得如法曹也岂易闻耶独承命之晩尔虽然不敢忘也
　　与李殿院
　　【某】再拜伏审宻承殊睠擢置副端朝廷得人士类称庆殿院殖学抱器蕴藏有日今此发挥其刚明之气忠厚之泽雍容于人主之前者想惟炳炳然也富贵鼎来前有万里此正未定为左右贺少见区区之意云尔
　　又
　　【某】再拜【某】辛酉之冬奉使西方暌阔以来今渉三载倾遡道谊曷日而忘其不能以时上记则遽冗夺之亦辱照恕之否逺徼在天一涯邸吏以状至喜君子之得路书不逮占辞而遣并迟旦夕别奉峻除之贺
　　荅资州邵知郡
　　【某】再拜【某】万里逺来目见陕蜀利害朝廷既自有所处敌意后来亦渐衰谓可以不至甚愧而归矣军无主帅忽被承乏之防忧愧殊无计但重为力而诛不胜朝廷他日虽怜之无及矣睠照颇深亦有以相警悟否不胜因风之愿
　　又
　　【某】再拜军前解甲士卒皆休息不胜幸甚但屯列十万之众馈饷激犒器械寨栅无一可罢用度动以百万计畧州县而不问则他无从出外有阙误则内为郡邑之忧督而急之则郡邑亦窘可怜苐恐彼此照察于本司合起窠名不至有阙是为大幸下喻激犒钱方且圗之尤见留意也因示故缕缕
　　荅提刑何秘监
　　【某】再拜丁巳参际于建康戊午周旋于临安其后【某】承乏省户舟衔上防峡之水自是不得均茵冯矣东西万里邮置渺然虽剧奉怀何以自见今不复缕云也执事学业风流久当羽仪朝廷持节乡邦固自逺有光华而论人物进退者未尝不窃以为怅行观腾上以满舆言
　　又
　　【某】再拜去嵗被防出使止是抚谕江鄂因为川陕之行中道得分画指挥遂此留滞数月之间以身尝死者屡矣今复挂系于此忧深责重如擎盘水而立来示委曲深见朋友之意尤切感荷也闗外大旱合江而上水流如带军储升斗而进又兴洋间憔悴尤甚近减戍入闗尽舍二州支移及减免和籴之类方有生意欲推而广之势犹未能者一司千疮百孔皆未补塞区区之怀欲言不尽
　　荅巴州周知郡
　　【某】再拜缕缕之谕一一备悉【某】到此爱惜锱铢如私帑中物闻左右节用之言岂胜欣喜虽然吾人又当体国观时较量轻重不可一槩论也靳数夫之费此郡县之小节抚存来归乃朝廷之大恩至于不循教令为孽害民者自当付之以法更惟财照
　　荅喻运使
　　【某】再拜省户防从之乐囬首如梦每念小牕孤寂侧耳听公髙雄伟防之论于今使人不能忘也漕粟挽饷已非所宜今复投置可为浩叹何当见左右腾上青云以文字飞鸣慰此旦夕之望乎临书之怀猝猝难道所谓心之精微不能致万分也
　　荅鲍右司
　　【某】再拜别后瞻企良勤中怍两尝修问皆彻视否初闻荣跻宰蜀方窃庆慰旋知复出江上国事勤劳自无外内委之重者岂非付之亲耶更少展力径登禁近无疑矣【某】因縁使道遂成留滞属嵗不登一司荡然无复纲纪随事补塞未见功效惟日忧畏也此怀何当面既临书増仰
　　荅简州李知郡
　　【某】再拜为别累年不缀西望缄书不致愧亦如何去冬衔命而出正月抵故镇诸郡记问如束笋而公无一纸相访每切疑怪今领惠帖乃知尝辱遣教何所遗坠使不及拜也简政固报成矣而北山之约遂成谩语深切惭负此身流转于利害之场久而未脱状如孤舟纵入波浪中势虽未定抵防之心元不忘耳怀向道谊惓惓无以为情何当宻坐倾倒此意临书惘然
　　荅简州文知録
　　【某】再拜盥读缄书已知鼎味详覧巨编究见所存【某】何人荷不彼如此深感幸也践执事之言不至虚辱庶其可以酬厚意尔
　　荅潼州宇文龙图
　　【某】再拜自闻抱琴瑟防弦之悲日欲修慰迟顿不敏汩没于文书兵食之间久而未暇来缄先辱奉之惕然且认拊存不见斥絶之意愧感深矣奉祠之请初何为而上朝廷重违雅志闻已报可伏计命至即行矣拘系终无缘瞻望以慰平昔为恨何穷
　　与王参政
　　【某】再拜自闻钧斾奉迎淮上东望延颈者今已阅月九月二十九日果听德音想惟宝驭渡淮率先拜舞雍容班首驩动百僚君臣之庆可谓盛矣无缘面賛但切驰情
　　又
　　【某】再拜【某】逺守边徼朝廷有大庆而不得与百执事之后尘葢亦骨相之贫也比见省劄知有新执政而未知为谁不敢輙具启续当遣发乞参政为一言之干冒皇恐
　　与兵部程侍郎
　　【某】再拜绍兴壬子廷策进士【某】忝随诸生后获望光尘又三年试吏永喜此身日多事矣瞻仰道谊虽无日不谨而侯承记室之礼旷不及修踈慢之罪欲自文而不能侍郎丈尚存雅故而炤察之否临书叙列愧怍满怀
　　又
　　【某】再拜【某】去冬被防出使中道读邸报知执事者将还朝窃自慰喜谓旦夕使道东归不以罪斥则均茵冯而耳教约尚可幸也疆场无人就防留师不惟绵薄浅闇不克负荷是忧而相距万里承顔未逮中亦歉然矣百遽为书姑见万一
　　荅渠州知郡郭直阁【郭思之子】
　　【某】再拜持辱缄示先阁学士诗盥读再拜如见风采其忧时之心先见之明与古并驾而潞公之知人接士又何其絶俗也三复钦仰非言可尽
　　荅京西蔡运使
　　【某】再拜信叟来能言动静谓为政甚力及谓来缄果见料理荒残所以为国为民之意甚逺不胜钦叹【某】猥当边寄责重忧深疾病之余志意衰落非前日上竺山间人物也何当一见道此心曲
　　荅江西蒋运使
　　【某】再拜伏自拜违今将一嵗所谓僧坊夜话道次语离此怀未尝顷刻置诚以囬首万里各在一涯抗走尘埃畧无修问之暇记室指以为尤【某】亦何辞来缄临之更被甚温之语使人益以感愧此怀猝猝万一不究
　　荅简州李知郡
　　【某】再拜类试特恩进士念非老友莫可为诸公持衔者盥读策问欣然叹仰不知勤动之有愧也更辱遣问感亦深矣区区之怀余不能尽
　　荅怀安罗知军
　　【某】再拜临安仕宦大抵相值频而欵晤之日少及其别也飘忽东西各随所向惟自企怀尔棘寺美解之后记问不能通今忽被贶感慰如何独以相距正逺未缘面叙临纸此怀尚有不胜言者
　　荅铜梁王知县
　　【某】再拜去嵗入西方便闻贤誉独以未见为恨继而承乏军前相距正逺一纸之荐姑见区区钦慕之心无足德者率昜之罪恐未免尔尚几仁明有以原察
　　又
