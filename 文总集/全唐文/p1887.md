<!-- { "loadSidebar": true } -->
    右。臣闻藩方旧德，臣子私怀，将称庆於天朝，必展仪于土贡。伏惟皇帝陛下道苞乾象，德总坤灵。肇自元正，载康福履，九庙不忘于继志，两宫无阙于问安。鼓舞万灵，波涛四国，验推测则咸如周卜，听祝辞而皆若华封。臣坐拥伏熊，行驱画隼，值一人之有庆，当春日之载阳。心但葵倾，迹犹匏系，伏蒲之觐谒未果，献芹之诚恳空深。况又地迩宸居，俗薰俭德，更无玉帛，以率梯航。前件石器等，瑞匪土硎，珍惭磬，并取诸地产，皆勒以工名。茯苓茯神等，品载仙经，奇标药录。通灵祛疾，不惟色若凝脂；延寿安神，岂是心如枯木。干冒陈进，无任兢惶云云。
    ○为安平公兖州奏杜胜等四人充判官状杜胜
    右件官流庆相门，策名词苑，当仁罕让，见义敢为，符彩极高，涯难挹。臣前任已奏为判官，临事而每见公方，与语而每相宏益。今臣寄分团结，任切训齐，将奉庙谟，实在宾彦，伏请赐守本官充臣团练判官。
    ○为安平公兖州奏杜胜等四人充判官状赵皙
    右件官洛下名生，山东茂族，仁实堪富，天爵极高，妙选文场，亟仕侯国，璋特达，兰杜芬馨。今臣廉问大藩，澄清列部，藉其谟画，共赞朝经，伏请赐守本官充臣观察判官。
    ○为安平公兖州奏杜胜等四人充判官状李藩
    右件官文囿驰声，宾阶擅美，口含言瑞，身出礼门。前任已奏为判官，驭下而和易不流，临事而贞方有执。今臣移参国用，务切军需，实假平均，以同计画。伏请赐守本官充臣观察支使。
    ○为安平公兖州奏杜胜等四人充判官状卢泾
    右件官博涉典经，该核流略，自鲁壁所坏，汲冢之藏，三箧能知，五车尽究。加之文采，兼以器能。前者为臣属寮，常在州推狱，明断而不容吏黠，哀矜而莫有人冤。今者团练之司，稽巡是切，直思奖效，非敢用情，伏请依资赐授法官，充臣部团练巡官。
    以前件状如前。伏以长人者必以吏分劳逸，开幕者亦用士为轻重，若不树人，何以报国？况臣素无勋效，谬窃宠荣，至於贤才，敢吝筐篚？前件官并推宾彦，堪赞藩条，伏希殊私，尽允诚请。谨录奏闻，伏听敕旨。
    ○为安平公赴兖海在道进贺端午马状
    右。臣伏以浴兰令节，采艾嘉辰，百辟合祝於尧年，万方宜修於禹贡。臣方夙驾之部，驰传出关，欲献琛而未识土宜，愿祝寿而已悲日远。前件马伏枥斯久，著鞭亦多，粗觉柔驯，未尝奔逸。虽非龙孙骥子，邈一举以绝尘；愿陪月驷云螭，庆千嘶於扈跸。干冒宸，无任兢惕之至。
    ○为汝南公贺元日朝会上中书状
    右。得本道进奏院状报，今月日，皇帝御宣政殿，受册尊号为仁圣文武至神大孝皇帝。礼毕御丹凤楼，大赦天下者。当时集军州官吏等丁宁宣示讫。鸿名有赫，庆泽无偏，上光宗庙之明灵，下慰蒸黎之钦属。功劳必表，逋负咸蠲，出缧系於狴牢，复流窜於魑魅。抚安鳏寡，存省耄期，有国之阙政咸修，前代之遗文必举。此皆相公富皋夔之事业。秉伊说之材谋，协赞神功，导宣睿化，符瑞沓至，天人允咸，庆云非烟，浪井不凿。然後率多士，陈大仪，致君於尧舜之前，驱俗於勋轩之上，四维仰化，万国承流。况某忝典州兵，尝闻庙算，虽阻陪班列，亦远接欢呼。凤阙双标，应开天上，鸡竿百尺，想在日边。顾奋飞而不能，亦攀望而何及。无任跃之至。
    ○为侍郎汝南公华州谢加阶状
    右。臣伏奉今月某日制书，加赐臣阶朝散大夫者。荣从日下，恩自天中。臣闻周室设官，实重大夫之号；汉臣异礼，则加朝请之名。若臣者，辨乏谈天，文非掷地，贪叨华显，绵历光阴。当陛下御极之初，分陛下忧人之寄。金章紫绶，已尘求瘼之荣；崇级清阶，更切升高之望。循揣斯久，怔忪莫宁。惟当勤奉诏条，所希粗赎官谤。诚深感励，情切违离，犬恋主而空深，蚊负山而何力。无任感恩望阙结恋屏营之至。
    ○为京兆公乞留泸州刺史洗宗礼状
    臣得当管泸州官吏百姓李继等，及泸州所管五县百姓张思忠等，并羁縻州土刺史韦文赏等状称；前件官到任已来，励精为理，多方以苏疲病。况郡连戎，地接巴黔。作业多仰於茗茶，务本不同於秀麦。宗礼（阙十二字）貊之邦，粗识仓之积。伏冀宸严，俯哀县道，特许量留宗礼更一二年。
    ○为濮阳公附送官告申使回状
    右。今月某日，中使某至，奉宣恩旨，赐臣前件敕书、手诏、官告者。已准诏旨示军吏僧道耆老等。其官告已差押衙某奉表陈让讫。
    臣才谢适时，知非周物。承私门有後之庆，当大朝犹宥之恩，颉顽渐高，腾凌必远。雕虫可耻，扬子云不以为文；跨马莫能，杜元凯于何称武。遂叨旗鼓，及建麾幢。南犯瘴烟，远提龙户；西当火，密控犬戎。临长万人，董齐千乘，可以专杀，未尝负租。况又荣假冬卿，显分霜宪。军前列秦时御史，幕下辟汉日郎官。碧落仰瞻，已参星象；丹霄回望，了别尘泥。满盈之戒是虞，富贵之愿斯足。而九国未至，六戎尚存。阙悬藁街，阻作饮器。碍白环之贡献，隔青鸟之神仙。阅军实而眦裂兵符，视战格而发冲武弁。苟拘司败，已漏严科，岂可授列五兵，任兼八座？诏开垂露，降自天家；中使飞星，来从日域。紫泥犹湿，黄纸未乾。宣传而谁则懦夫，感激而孰非死士？固不合更稽成命，重旷殊恩。窃以君人者在度材而命官，臣下者宜论功而受赏。《易》忧且乘，《诗》戒斯亡。上攵彝伦，下招颠陨。实关国柄，非止臣身。是敢辄黩冕旒，亟陈章疏。言之必可，颛孙宁忘於书绅；汗出而收，汉祖何妨於销印？
    伏惟皇帝陛下深回睿鉴，曲被鸿慈，从国侨让邑之言，奖成季辞卿之志。俾无赏（疑）僭，以激当官。倘粗得扬威，稍能陈力，恢复河右，收禹贡之地图；荡定陇西，发皇唐之祖业。则亦不敢更辞竹帛，复拒鼎彝。明神所知，丹慊具在。臣不胜感恩陈乞悃款屏营之至。
    ○为濮阳公奏临泾平凉等镇准式十月一日起烧贼路野草状
    右。臣当道，最近寇戎，实多蹊隧。每当寒冻，须有堤防。今才毕秋收，未甚霜降，井泉不合，草木犹滋。虽已及时，未宜纵火。臣已散帖诸镇讫。候皆黄落，即议焚除。稍越旧规，不敢不奏。谨录状奏。
    ○为濮阳公泾原谢冬衣状
    右。某月日，中使某至，奉宣圣旨，赐臣及大将兼诸镇防秋兵马等，前件敕书、手诏并冬衣者，臣并已准诏旨宣示给散讫。恩极解衣，荣加降玺，戴山未重，负日非暄。臣谬领藩垣，适当戎狄，唯凭庙算，粗振军威。绝漠猎回，幸无警急；高烽火过，但报平安。直以地势多阴，川形稍背，三伏常闻於屏Ψ，九秋寻讶於垂缯。代马嘶，陇山无叶，燕鸿未过，泾水先冰。是以每降王臣，仍迂御笔，缄封垂露，宠锡御冬，非玉女裁成，即仙人织出，徒惊在笥，莫匪因针。始顾孱微，深惧不胜冠带；旋蒙被服，便如能执干戈。遍逮军前，历沾麾下，达喜气而陈根复秀，动欢声而蛰户潜开，华楚成行，曳娄塞路。其山南宣歙三道大将等，虽久居炎燠，不惯严凝，亦既更衣，皆忘易地，贾馀勇而例思尽敌，感鸿私而咸愿杀身。各限征行，不获陈谢。臣与大将等无任瞻天恋阙感恩屏营之至。
    ○为濮阳公谢罚俸状
    右。臣伏准御史台牒，奉恩旨，以臣不先觉察妖贼贺兰进兴等，宜罚两月俸料者。伏以雾市微妖，潢池小寇，有乖先觉，上黩宸聪。昔汉以捕盗不严，犹加黜削；晋以发奸无状，亦峻科条。岂若皇帝陛下恩极好生，德惟宥过，与其漏网，止以罚金。臣与寮属等无任戴恩宥罪屏营之至。
    ○为濮阳公陈许举人自代状
    △某官崔蠡
    右。臣伏准某年月日敕，内外文武上後三日，举一人自代者。臣伏见前件官栾旧族，邹鲁名儒，镜纳无私，山高不让，而又循墙戒切，铭座规深。兰省辞荣，竹符出守，汉悲来暮，晋有去思，晦而转彰，冫免而尢白。既还纶阁，复掌礼闱，人惊吞凤之才，士切登龙之望。及司版籍，以副地官，比按西羌，孤忠靡失，居然国器，实映朝伦。今沔水无兵，武昌非险，用为廉问，尚郁庙谋。臣所部乃秦、韩战代之乡，周、郑交圻之邑，军逾千乘，地控三州，若以代臣，必为名将。敢希睿泽，曲遂愚衷，俾宽窃位之讥，冀获进贤之赏。干冒陈荐，无任兢越，谨录奏闻，伏听敕旨。
    ○为濮阳公陈许奏韩琮等四人充判官状
    △韩琮
    右件官早中殊科，荣推雅度，弦柔以直，济伏而清。顷佐宪台，且丁家难，当丧而齿未尝见，既祥而琴不成声。逮此变除，未蒙抽擢。臣顷居镇守，琮已列宾僚，谋之既臧，刚亦不吐。愿稽中选，荣借外藩，伏请依资赐授宪官，充臣节度判官。
    △段环
    右件官言思无邪，学就有道，屡为从事，常佐正人。加以富有文辞，精於草隶，亻而且检，通亦不流。臣所部稍远京都，每繁章奏，敢兹上请，乞以自随，伏请依资赐授宪官，充臣节度掌书记。
    △裴蘧
    右件官鲁国名儒，{非邑}乡右族，松寒更翠，马老不迷。臣昔忝凿门，辟为记室，属辞而宿构无异，论兵而故校多归，委以前筹，见其馀地。伏以前任大理评事，已三十三个月，比於流辈，已是滞淹，伏请特授宪官，充臣观察支使。
    △夏侯
    右件官藏器於身，为仁由己，齐庄难犯，劲挺不摇。臣任切拊循，务繁稽勾，思留仙尉，以重宾阶，伏请依资改授一官，充臣节度巡官。
    以前件状如前，臣四朝受任，三镇叨荣。慕碣石之筑宫，广延儒雅；效西河之拥，乐得贤才。韩琮等并无所因依，不由请托，久谙才地，堪列幕庭。伏希殊私，尽允诚请，谨录奏闻，伏听敕旨。
    ○为荥阳公桂州举人自代状
    △某官裴俅
    右。臣伏准某年某月日敕，内外文武官上後举一人自代者。伏见前件官{非邑}乡茂族，洛下名生，处家国以必闻，善兄弟而无[
L50]。而又南辉彩，东箭含筠，身先较艺之场，首出观光之籍，从外府而允称贤佐，立中台而克号清郎。洎时急昌言，官登大谏，杨阜常规於法服，陈群尽削其封章，实於不弗之朝，能守勿欺之旨。臣所部俗分蛮徼，地控越城，藉威略以靖封隅，资简惠而安疲瘵，愿回殊渥，以授当仁，岂微敬仲之才，兼有伯游之长。俯从牢让，克免旷官，特冀宸严，曲垂矜许。干冒陈请，惶越无任。
    ○为荥阳公谢除卢副使等官状
