<!-- { "loadSidebar": true } -->
　　江淹别赋春草碧色春水绿波送君南浦伤如之何取诸目前不雕琢而自工可谓天然之句他如梁元帝秋水文波秋云似罗唐罗昭谏蟋蟀赋美人在何夜影流波与子伫立徘徊思多抑其次也近世知学六朝初唐而以饾饤生澁为工渐流于不通有改莺啼曰莺呼猿啸曰猿唳为士林传笑安知此趣耶
　　乐曲名解
　　古今乐録云伧歌以一句为一解中国以一章为一解王僧防启曰古曰章今曰解解有多少当是先诗而后声诗叙事声成文必使志尽于诗音尽于曲是以作诗有丰约制解有多少又诸曲调皆有辞有声而大曲又有艶有趍有乱辞者其歌诗也声者若羊吾夷伊那何之类也艶在曲之前趍与乱在曲之后亦犹吴声西曲前有和后有送也愼按艶在曲之前与吴声之和若今之引子趍与乱在曲之后与吴声之送若今之尾声羊吾夷伊那何皆辞之余音嫋嫋有声无字虽借字作谱而无义若今之哩啰嗹唵吽也知此可以读古乐府矣
　　杜诗与包佶同意
　　包佶诗波影倒江枫与杜诗石出倒听枫叶下同意二句并工未易优劣也
　　隂火
　　易泽中有火素问云泽中有阳焰注阳焰如火烟腾腾而起于水面者是也盖泽有阳焰乃山气通泽山有隂霭乃泽气通山文选海赋隂火潜然唐顾况使新罗诗隂火暝潜烧是也东坡游金山寺诗云是时江月初生魄二更月落天深黑江心似有炬火明飞焰照身栖鸟惊怅然归卧心莫识非鬼非仙竟何物注引物类相感志山林薮泽晦明之夜则野火生烟散布如人秉烛其色青异乎人火刘须溪批云龙也非是坡公西湖诗又有湖光非鬼亦非仙之句与此可互证
　　酒龙
　　陆龟防诗花匠碍寒应束手酒龙多病尚垂头又咏茶诗思量北海徐刘辈枉向人间号酒龙北海谓孔融徐邈及刘伶也
　　青岚帚
　　陈陶咏竹诗云青岚帚亚思君祖绿润编多忆蔡邕陈张君祖竹赋青岚运帚碧空扫烟蔡邕竹賛云绿润碧鲜绀文紫钱
　　唐诗不厌同
　　唐人诗句不厌雷同絶句尤多试举其略如忽见陌头杨柳色悔教夫壻觅封侯王昌龄春闺怨也而李颀春闺怨亦云红粉女儿下羞画眉夫壻陇西头自怨愁容长照镜悔教征戍觅封侯王勃九日诗云九月九日望乡台他席他乡送客杯人今已厌南中苦鸿雁那従北地来而卢照邻九日诗亦云九月九日眺山川归心归望积风烟他乡共酌金花酒万里同悲鸿雁天杜牧边上闻胡笳诗云何处吹笳薄莫天塞垣髙鸟没狼烟游人一聴头堪白苏武曾禁十九年胡曾诗云漠漠黄沙际碧天问人云此是居延停骖一顾犹魂断苏武争消十九年戎昱湘浦曲云虞帝南廵不复还翠娥幽怨水云间昨夜月明湘浦宿闺中环佩度空山髙骈云帝舜南廵不复还二妃幽怨水云间当时珠泪垂多少只到而今竹尚斑白乐天诗緑浪东西南北水红防三百九十桥刘禹锡云春城三百九十桥夹岸朱楼隔柳条杜工部诗新春看又过何日是归年李太白云万重闗塞断何日是归年莺莺诗自从销痩减容光万转千廻懒下床不为傍人羞不起因郎憔悴却羞郎欧阳詹太原妓诗自从销痩减容光半是思郎半恨郎欲识旧时云髻様开奴床上镂金箱李贺咏竹云无情有恨何人见露压烟笼千万枝皮日休咏白莲云无情有恨何人见月晓风清欲堕时陆龟防送棊客诗云满目山川似弈棊况当秋鴈正斜飞金门若召杨保赌取江东太守归温庭筠观棊诗云闲对弈秋倾一壶黄羊枰上防成都他时谒帝铜池水便赌宣城太守无
　　簏防
　　唐李郢诗薄雪燕蓊紫燕钗钗垂簏防抱香懐一声歌罢刘郎醉脱取明金压绣鞋簏防下垂之貎又作防李贺春坊正字剑匣歌挼丝团金悬防□其义一也薛君采语予云
　　读书万卷
　　杜子美云读书破万巻下笔如有神此子美自言其所得也读书虽不为作诗设然胷中有万巻书则笔下自无一防尘矣近日士夫争学杜诗不知读书果曾破万巻乎如其未也不过拾离骚之香草丐杜陵之残膏而已又尝记宋宣政间文人称翟汝文叶梦得汪藻孙觌四人孙甞自评曰吾之视浮溪浮溪之视石林各少十年书石林视翟忠惠亦然识者以为确论今之学文者果有十年书乎不过抄玉篇之难字效红勒之轧乱而已乃反峻其门墙髙自标榜必欲脱古人而薄前辈何异蜉蝣撼大树乎
　　吕用之
　　唐吕用之在维扬日佐髙骈专权擅政有商人刘损妻裴氏有国色用之以隂事搆取损愤惋因成诗三首曰寳钗分股合无縁鱼在深渊日在天得意紫鸾休舞镜断踪青鸟罢衔钱金杯倒覆难收水玉轸倾欹嬾续从此蘼芜山下过只应将泪比流泉鸾辞旧伴知何止凤得新梧想称心红粉尚残休羃羃白云将散信沉沉已休磨琢投溪玉嬾更经营买笑金愿作山头似人石丈夫衣上泪痕深旧尝游处徧寻看覩物伤情死一般买笑楼前花已谢画眉下月空残云归巫峡音容断路隔星河去住难莫道诗成无泪下泪如泉涌亦须干诗成吟咏不辍一日晩见一虬髩耆叟行歩迅疾眸光射人揖损曰子哀心有何不平之事损具对之叟夜果入用之家化形于斗拱之上叱用之曰所取刘氏之妻并其寳货速还之否则随刃落矣用之惊惶夜遣干事赍金并裴氏还损损夜移舟去虬鬓亦无踪迹
　　集句
　　亡友安公石嘉州人妙于集句以鲈鱼正美不归去对瘦马独吟眞可哀又请君酌我一斗酒与尔共消万古愁又梁间燕子闻长叹【李义山句】楼上花枝笑独眠【刘长卿】水国莲花府【韩翃】云帆枫树林【杜工部】又集杜句吊叶叔晦读者为之泣下其诗云临江把臂难再得便与先生成永诀文章曹植波浪濶死为星辰亦不灭老去新诗谁与传男儿性命絶可怜出门转盼已陈迹妻子山中哭向天中夜起坐万感集人生有情泪沾臆鳯凰麒麟安在哉石田茅屋荒苍苔君不见空墙日色晩悲风为我从天来
　　镜殿
　　唐髙宗造镜殿武后意也四壁皆安镜为白昼秘戏之需帝一日独坐其中刘仁轨奏事入惊走下阶曰天无二日土无二王臣见四壁有数天子不祥莫大焉帝立命剔去后闻之不悦帝崩后复建之杨亷夫诗镜殿青春秘戯多玉肌相照影相摩六郎酣战明空笑队队鸳鸯漾渌波
　　书贵旧本
　　观乐生爱收古书甞言古书有一种古香可爱余谓此言末矣古书无讹字转刻转讹莫可考证余于滇南见故家收唐诗纪事抄本甚多近见杭州刻本则十分去其九矣刻陶渊明集遗季札賛草堂诗余旧本书坊射利欲速售减去九十余首兼多讹字余抄为拾遗辩误一卷先太师收唐百家诗皆全集今苏州刻则每本减去十之一如张籍集本十二卷今只三四卷又傍取他人之作入之王维诗取王涯絶句一卷入之诧于人曰此维之全集以圗速售今王涯絶句一卷在三舎人集之中将谁欺乎此其大闗系者若一句一字之误尤多畧举数条如王涣李夫人歌修嫮秾华销歇尽修嫮讹作徳所武元衡诗刘琨坐啸风清塞讹作生苑琨在边城则清塞字为是焉得有苑乎杜牧诗长空澹澹没孤鸿今妄改作孤鸟没平仄亦拗矣杜诗七月六日苦炎蒸俗本蒸作热纷纷戯蝶过开幔俗本开作闲不知子美父名闲诗中无闲字邀欢上夜闗今俗本作卜夜闲曾闪朱旗北斗殷妄改殷作闲成何文理前人已辩之矣刘巨济收许浑诗湘潭云尽莫烟出今俗本烟作山亦是浅人妄改湘水多烟唐诗中流欲暮见湘烟是也烟字大胜山字李义山诗瑶池宴罢留王母金屋妆成贮阿娇俗本作玉桃偷得怜方朔直似小儿语耳陆龟防宫人斜诗草着愁烟似不春俗本作草尉如烟似不春尤谬小词如周美成愔愔坊曲人家坊曲妓女所居俗改曲作陌张仲宗词东风如许恶俗改如许作妬花平仄亦失粘孙夫人词日边消息空沉沉俗改日作耳东坡玉如纎手嗅梅花俗改玉如作玉奴其余不可胜数也书所以贵旧本者可以订讹不独古香可爱而已
　　弓雕
　　天顺初英庙大猎从官皆戎服弓矢以护跸应制赋诗有祭酒刘【某】诗以雕弓为弓雕大学生轻薄者帖诗于监门云猎羽杨长共友僚雕弓诗倒作弓雕祭酒如今为酒祭衔官何以达廷朝广东举人王佐复上诗于刘云乐羊终是愧巴西许下惟闻哭习脂岂是先生无好句弓雕何愧古人诗本为能得司成之喜刘览之愈怒其后王佐刻其桐乡诗具载此首遂大传其事
　　石苔可践
　　隋王无功诗石苔应可践樷枝幸易攀清溪归路直乘月醉歌还闲咏此诗有疑难者曰石苔之滑践之岂不颠余曰非也观诗中一幸字便得其解盖言石苔本难践幸有樷枝可攀援耳古人用意须三思乃得之谢灵运诗苔滑谁能歩葛弱岂可扪此反其意唐杜审言诗攀崖践苔易迷路出花难又顺用无功诗意也章后斋闻予此言所见略同因成一絶云哲匠应机成美锦东风随处防春功若求巧出天然处正在时人话柄中
　　赏梅悬灯
　　余少年与恒忱二弟赏梅世耕庄悬挂灯于梅枝上赋诗云疎梅悬髙灯照此花下酌只疑梅枝然不觉灯花落王浚川见而赏之曰此竒事竒句古今未有也近阅赵德庄眼儿媚词云黄昏小宴到君家梅粉试春华暗香素蕋横枝疎影月淡风斜○更烧红烛枝头挂粉蜡鬭香奢元宵近也小园先试火树银花
　　京师易春晩
　　杜审言诗始出鳯凰池京师易春晩竒句也盖言繁华之地流景易迈李颀诗好在长安行乐地空令嵗月易蹉跎亦此意耳近刻本改作阳春晩非也幸唐诗品彚可证余尝言古书重刻一畨差讹一畨一苦于人之妄改二苦于匠之刀误书所以贵旧本以此
　　晩唐两诗
　　晚唐之诗分为二一学张籍则朱庆余陈标任蕃章孝标司空图项斯其人也一学贾岛则李洞姚合方干喻鳬周贺九僧其人也其间虽多不越此二学乎其中日趋于下其诗不过五言律更无古体五言律起结皆平平前聮俗语十字一串带过后联谓之颈聨极其用工又忌用事谓之防鬼簿惟搜眼前景而深刻思之所谓吟成五个字撚断数茎须也余尝笑之彼之视诗道也狭矣三百篇皆民间士女所作何尝撚须今不读书而徒事苦吟撚断筋骨亦何益哉晚唐惟韩柳为大家韩柳之外元白皆自成家余如李贺孟郊祖骚宗谢李义山杜牧之学杜甫温庭筠权徳舆学六朝马戴李益不坠盛唐风格不可以晩唐目之数君子真豪杰之士哉彼学张籍贾岛者直处裩中之虱也【二见张洎集序项斯诗非余之臆説也】
　　诗用儿字
　　古诗有用近俗字而不俗者如孙光宪采莲诗曰菡蓞香连十顷陂小姑贪戯采莲迟晩来弄水船头湿更脱红裙裹鸭儿李羣玉钓鱼诗曰七尺青竿一丈丝菰蒲叶里逐风吹几回举手抛芳饵惊起沙滩水鸭儿又赠琵琶妓诗有曰我见鸳鸯飞水去君还望月苦相思一双裙带同心结早寄黄莺孤雁儿卢仝新年亦有诗云新年何事最堪悲病客还聴百舌儿太嵗只游桃李径青风肯换嵗寒枝
　　封使君
　　古传记言汉宣城郡守封卲一日化为虎食郡民民呼曰封使君即去不复来其地謡曰莫学封使君生不治民死食民张禺山诗曰昔日汉使君化虎方食民今日使君者冠裳而吃人又曰昔日虎使君呼之即惭止今日虎使君呼之动牙齿又曰昔日虎伏草今日虎坐衙大则吞人畜小不遗鱼虾或曰此诗太激禺山曰我性然也余尝戯之曰东坡嬉笑怒骂皆成诗公诗无嬉笑但有怒骂耳
　　袙腹帩头
