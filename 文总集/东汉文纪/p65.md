<!-- { "loadSidebar": true } -->
　　臣闻五行传日晦而月见谓之朓王侯其舒此谓君政舒缓故日食晦也春秋传曰天子避位移时言其相掩不过移时而间者日食自巳过午既食之后云雾晻暧比年地震慧孛互见臣闻汉以火德化当寛明近色信谗忌之甚者如火畏水故也按今年之变皆阳失隂侵消御灾凶宜有其道谨畧陈八事一曰用良二曰原禁三曰御疠四曰备寇五曰修礼六曰遵尧七曰御下八曰散利用良者宜使州郡覈举贤良随方委用责求选举原禁者凡诸党锢多非其罪可加赦恕申宥回枉御疠者宋后家属并以无辜委骸横尸不得收葬疫疠之来皆由于此宜勅收拾以安游魂备寇者侯王之家赋税减削愁穷思乱必致非常宜使给足以防未然修礼者应征有道之人若郑之徒陈明洪范禳服灾咎遵尧者今郡守刺史一月数迁宜依黜陟以章能否纵不九载可满三岁御下者请谒希爵一宜禁塞迁举之事责成主者散利者天子之体理无私积宜大务蠲畧细微
　　郦文胜诔【北堂书钞】
　　自齓未成童著书十余箱文体思奥烂有文章箴缕百家
　　奏事【初学记】
　　后妃者所以郊天祀地祗奉祖宗外以肃恭明神内以率正九嫔理隂阳者犹天之有地阳之有隂
　　奏事【北堂书钞】
　　邱明传囊括古今表里人事
　　赵祜　　毕整
　　请追尊虞大家陈夫人奏【续汉书孝顺虞大家孝冲皇帝母也遭冲质俱夭政在梁氏故与质帝母俱抑而无号熹平四年小黄门赵祜议郎毕整上言上即日拜大家为贵人陈夫人为孝王妃使中常侍持节就园授印绶】
　　春秋之义母以子贵孝冲皇帝母虞大家质皇帝母渤海陈夫人皆诞生圣帝未有称号今遭盛明当以母氏载序外戚朝廷之恩臣子虽贱尚有追赠况二母见字而徒曰大家夫人非所以示后进母以子贵之义【后汉纪载毕整疏云孝冲皇帝母虞大家质帝母陈夫人皆诞肓圣明而未有諡号今当以母氏序列于外戚虽在薨殁犹宜爵赠况二母见存而无宠荣者乎即违母以子贵之义又不可以示后世】
　　曹鸾
　　讼党人书【后汉纪灵帝熹平四年鸾为永昌太守上书讼党人有司奏槛车征弃市】
　　夫党人者或耆年渊德或衣冠英贤皆宜股肱王室左右大猷者也而久被禁锢辱在泥涂谋反大逆尚蒙赦宥党人何罪独不开恕乎所以灾异屡见水旱荐臻皆由于斯宜加沛然以副天心
　　和海
　　论党禁奏【光和二年上禄长和海上言灵帝览悟党锢自从祖以下皆解释】
　　礼从祖兄弟别居异财恩义巳轻服属疎未而今党人锢及五族既乖典训之文有谬经常之法
　　李咸【字元贞汝南人厯位太尉在朝忠清】
　　窦太后宜祔塟宣陵书【后汉纪太后父大将军武谋诛宦官亊泄被害迁太后南宫及崩中常侍曹节王甫欲用贵人礼灵帝以为太后所亲立发丧成服而节等又欲别葬太后冯贵人袝桓帝公卿更议皆从廷尉陈球议奏御乃定○晔书小异祔】
　　臣闻禹汤闻恶是用无过桀纣闻善以亡其国中常侍曹节张让王甫等因宠乘势贼害忠良谗谮故大将军窦武太傅陈蕃虚遭无形之舋被以滔天之罪陛下不复省览猥发雷霆之怒海内贤愚莫不痛心武以殁矣无可奈何皇太后亲与孝桓皇帝共奉宗庙母养蒸庶系于天心仁风丰霈四海所宗礼为人后者为人之子陛下仰继元帝岂得不以太后为母存既未蒙顾复之报殁又不闻谅闇之衰太后未崩武先坐诛存亡各异事不相逮而恚武不已欲贬太后非崇有虞之孝昭蒸蒸之仁八方闻之莫不泣血昔秦始皇后不谨陷幸郎吏始皇暴怒幽闭母后感茅焦之言立驾迎母置酒作乐供养如初夫以秦后之恶始皇之悖尚纳茅焦之语不失母子之恩岂先太后不以罪没陛下之过有重始皇臣谨冐昧陈诚左手赍章右手执药诣阙自闻唯陛下揆茅焦之谏始皇之悟复母子之恩崇皇太后园陵之礼上释皇干震动之怒下解黎庶酸楚之情也如遂不省臣当饮鸩自裁下觐先帝具陈得失终不为刀锯所裁
　　同前【后汉书陈球传云诏公卿防议太尉李咸时病乃起捣椒自随坐者数百人各瞻望球操笔下议咸始不敢先发见球辞正然后大言与臣意合曹等以梁后别葬懿陵武帝黜废卫后为比持不可咸诣阙上疏帝省奏乃定○按此疏在议后纪则书在议煎此为球先发纪为咸先发而河南尹太尉官亦不同】
　　臣伏惟章德窦后虐害恭懐安思阎后家犯恶逆而和帝无异葬之议顺朝无贬降之文至于卫后孝武皇帝身所废弃不可以为比今长乐太后尊号在身亲尝称制坤育天下且援立圣明光隆皇祚太后以陛下为子陛下岂得不以太后为母子无黜母臣无贬君宜合塟宣陵一如旧制
　　陈球【字伯真下邳淮浦人厯永乐少府为宦官所害】
　　窦太后配袝议
　　皇太后自在椒房有聪明母仪之德遭时不造援立圣明承继宗庙功烈至重先帝晏驾因遇大狱迁居空宫不幸早世家虽获罪事非太后今若别葬诚失天下之望且冯贵人冡墓被发骸骨暴露与贼并尸魂灵污染且无功于国何宜上配至尊
　　劝刘郃书
　　【球为永乐少府乃潜与司徒河间刘郃谋诛宦官初郃兄侍中儵与大将军窦武同谋俱死故郃与球相结事未及发球复以书劝郃阳球小妻程璜女宫中用事节等颇闻知因白灵帝郃等尝与藩国交通又受取狼藉皆下狱死】
　　公出自宗室位登台鼎天下瞻望社稷镇卫岂得雷同容容无违而巳今曹节等放纵为害而久在左右又公兄侍中受害节等永乐太后所亲知也今可表徙卫尉阳球为司校尉以次收节等诛之政出圣主天下太平可翘足而待也【后汉书○桓帝母孝崇皇后宫曰永乐】
　　阳球【字方正渔阳泉州人厯司校尉徙卫尉忤宦官曹节等诛死传在酷吏】
　　平原相教【球初为高唐令以严苛郡守收举防赦见原后厯迁平原相出教郡中咸畏服焉】
　　相前高唐志扫奸鄙遂为贵郡所见枉举昔桓公释管仲射钩之讐高祖赦季布逃亡之罪虽以不德敢忘前义况君臣分定而可怀宿昔哉今一蠲往愆期诸来效若受教之后而不改奸状者不得复有所容矣奏罢鸿都文学疏【灵帝光和元年置鸿都门学其诸生皆用州郡三公举用辟召士君子皆耻与爲列焉球拜尚书令奏】
　　伏承有诏勅中尚方为鸿都文学乐松江览等三十二人图象立赞以劝学者臣闻传曰君举必书书而不法后嗣何观案松览等皆出于微蔑斗筲小人依慿世戚附托权豪俛眉承睫徼进明时或献赋一篇或鸟篆盈简而位升郎中形图丹青亦有笔不防牍辞不辩心假手请字妖伪百品莫不被蒙殊恩蝉蜕滓浊是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观足以宣明圣化愿罢鸿都之选以消天下之谤
　　劾中常侍王甫太尉段颎奏【球光和二年拜司校尉诣阙谢恩防甫沐下舍球奏甫及颎收下狱甫父子并死杖下】
　　中常侍冠军将军王甫奉职多奸邪以事上其所弹纠皆由睚眦渤海之诛宋后之废甫之罪也太尉段颎以征伐微功位极人臣不能竭忠报国而謟佞幸宜并诛戮以示海内
　　审忠【字公诚梁人仕郎中宦官诛后辟公府】
　　上灵帝论朱瑀等书【瑀初为长乐五官史与中常侍曹节等害窦武陈蕃并封侯瑀更封华容侯光和初连灾异忠以为瑀等罪恶所感乃上书不报】
　　臣闻理国得贤则安失贤则危故舜有臣五人而天下理汤举伊尹不仁者逺陛下即位之初未能万机皇太后念在抚育权时摄政故中常侍苏康管霸应时诛殄太傅陈蕃大将军窦武考其党与志清朝政华容喉朱瑀知事觉露祸及其身遂兴造业谋作乱王室撞蹋省闼执夺玺绶迫胁陛下聚防羣臣离间骨肉母子之恩遂诛蕃武及尹勲等因其割裂城社自相封赏父子兄弟被蒙尊荣素所亲厚布在州郡或登九列或据三司不惟禄重位尊之责而茍营私门多蓄财货缮修第舍连里竟巷盗取御水以作鱼钓车马服玩拟于天家羣公卿士杜口吞声莫敢有言州郡牧守承顺风防辟召选举释贤取愚故虫蝗为之生夷寇为之起天意愤盈积十余年故频岁月食于上地震于下所以谴戒人主欲令觉悟诛鉏无状昔高宗以雉雊之变故获中兴之功近者神祗啓悟陛下发赫斯之怒故王甫父子应时馘路人士女莫不称善若除父母之讐诚怪陛下复忍孽臣之类不悉殄灭昔秦信赵高以危其国呉使刑人身遘其祸虞公抱寳牵马鲁昭见逐干侯以不用宫之竒子家驹以至灭辱今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表埽灭丑类以荅天怒与瑀考验有不如言愿受汤镬之诛妻子并徙以絶妄言之路
　　张钧
　　虎见奏【光和三年夏虎见平乐观又见宪陵钧为中郎将上言】
　　虎见宪陵又见平乐观下皆讹言也洪范之论言之不从则毛虫之孽虎者西方之兽为禽刚猛强梁之物也居而穴处不可覩见今于先帝园陵为害又言见于城下皆在位者仁恩不着有苛尅杀戮之意乎此乃大兵剧贼之征不可不防也【后汉纪】
　　论十常侍疏【是时张让赵忠及夏恽等十人皆为中常侍封侯贵宠黄巾既作盗贼糜沸郎中中山张钧上书灵帝以示让等皆乞自致洛阳狱诏视事如故遂诬奏钧学黄巾道收掠死狱中】
　　窃惟张角所以能兴兵作乱万人所以乐附之者其源皆由十常侍多放父兄子弟婚亲賔客典据州郡酤榷财利侵掠百姓百姓之寃无所告诉故谋议不轨聚为盗贼宜斩十常侍悬头南郊以谢百姓又遣使者布告天下可不须师旅而大寇自消【后汉书】
　　陈雅【字伯台成固人终巴郡太守】
　　谏用阉宦用事疏【雅灵帝时为谏大夫上疏不纳出为巴郡太守】
　　昔孝和帝与中常侍郑众谋诛大将军窦宪由是宦官秉权安帝幼冲和熹太后兄大将军邓骘辅政大后适崩中常侍江京等杀骘安帝登遐黄门孙程又杀车骑将军阎显孝桓帝又与中常侍单超等共诛大将军梁冀陛下即祚太傅陈蕃大将军窦武尚书令尹勲等欲诛宦官絶其奸擅尽忠王室建万世策机事不密为中常侍朱瑀等所杀此即陛下所见今宦官强盛威倾人主天下钳口莫敢言者海内怨望妖孽并作四方兵起万姓辛苦陛下尚可以安奈后嗣何【华阳国志】
　　传爕【字南容北地灵州人厯汉阳太守与贼战殁】
　　上灵帝论宦官疏【爕为防军司马与左中郎将皇甫嵩讨贼张角爕素疾中官既行上疏宦者恶之及贼破功多以谮不得封】
　　臣闻天下之祸不由于外皆兴于内是故虞舜升朝先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣受戎任奉辞伐罪始到颍川战无不尅黄巾虽盛不足为庙堂忧也臣之所惧在于治水不自其源末流弥增其广耳陛下仁德寛容多所不忍故阉竖弄权忠臣不进诚使张角枭夷黄巾变服臣之所忧甫益深耳何者夫邪正之人不宜共国亦犹冰炭不可同器彼知正人之功显而危亡之兆见皆将巧辞饰说共长虚伪夫孝子疑于屡至市虎成于三夫若不详察真伪忠臣将复有杜邮之戮矣陛下宜思虞舜四罪之举速行谗佞放殛之诛则善人思进奸凶自息臣闻忠臣之事君犹孝子之事父也子之事父焉得不尽其情使臣身备鈇钺之戮陛下少用其言国之福也
