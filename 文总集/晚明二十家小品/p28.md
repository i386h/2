<!-- { "loadSidebar": true } -->
    足下来扎，欲仆为令兄志墓，俟文成即书一通，觅佳石刻之，以传天下，或至来世，使两人精神如金光聚，非足下不能发此想。仆此一篇文字，不须伸纸和墨，仰屋运思，已自有一篇全文，汨汨然，随泪踪而出矣。生平知已，无少长显晦，离合誉启，亦并无“东野为云我为龙”之分，亦并不借天地山川，东西南北，作车笠俗证者，独令兄一人尔。令兄诗云：“庶几夙夜，惟予与汝。”今既生死路乖，自令兄魂魄而外，惟足下可知之，其他固无用取知也。志铭当求要人高官，取重幽明，然亦决知非令兄高穆之性，故吾与足下决意作此一篇文字，用投逝者私好耳。倪云林画是令兄生平宝爱，以足下有道气，又雅知画，临终付嘱收藏，是仆所亲见，今乃捐以见予，仆出入负携，即用其画作先贤云林，先友伯敬二祠香火矣。敬下四拜，拜二公焉。但此画入好事家，立致十万，徒手坐获，恐贪豪成愆，辄用三万钱奉足下，为忏度饭僧之资，此亦如置祠边香火田二十五亩也，如何如何？

    ○答袁述之书
    古人无不奇文字，然所谓奇者，漠漠皆有真气。弟近日止得潜心《庄子》一书。如解牛，何事也？而乃曰依乎天理。渊，何物也？而乃曰点。惑，有何可钟也？而乃曰以二缶钟惑。推此类具思之，真使人卓然自立于灵明洞达之中。庄子曰：“言隐于荣华，”又曰：“高言不止于众人之心。”今日之务，惟使言不敢隐，又不得不止于吾心足矣。半年中承使书两至，真古人举动。辱惠孙汉阳花卉，久欲致之而不可得者。李祠部《绛学碑记》叙事造语之妙，若生若脱，可以为法，弟反谓书法不及耳。

  
《晚明二十家小品》
刘同人小品

    ○定国公园
    环北湖之园，定园始，故朴莫先定园者。实则有思致文理者为之。土垣不垩，土池不垩；堂不阁不亭，树不花不实，不配不行，是不亦文矣乎？园在德胜桥右，入门，古屋三楹，榜曰“太师圃。”自三字外，额无扁，柱无联，壁无诗片。西转而北，垂柳高槐，树不数枚，以岁久繁柯，阴遂满院。藕花一塘，隔岸数石，乱而卧。土墙生苔，如山脚至涧边，不记在人家圃野塘北。又一堂临湖，庐苇侵庭除，为之短墙以拒之。左右各一室，室各二楹，荒荒如山斋。西过一台，湖于前，不可以不台也。老柳瞰湖而不让台，台遂不必尽望。盖他园花树故故为容，亭台意特特在湖者，不免佻矣。园左右多新亭馆，对湖乃寺。万历中，有筑于园侧者，掘得元寺额，曰石湖寺焉。

    ○三圣
    德胜门东，水田数百亩，洫沟汇川上，堤柳行植，与畦中身稻，分露同烟。春绿到夏，夏黄到秋。都人望有时，望绿浅深，为春事浅深；望黄浅深，又为秋事浅深。望际，闻歌有时，春插身歌，声疾以欲，夏桔槔水歌，声哀以啭，秋合赛社之乐歌，声哗以嘻，然不有秋也。岁不辄闻也。有台而亭之，以极望，以迟所闻者，三圣背水田焉。门前古木四，为近水也。柯如青铜亭亭，台之西，台下亩，方广如，豆有棚，瓜有架，经常且黄也，外与稻杨同候。台上亭曰“观稻，”观不直稻也。畦陇之方方，林木之行行，梵宇之厂厂，雉堞之凸凸，皆观之。

    ○吏部古藤
    吴文定公手所植藤，在吏部右堂。质本蔓生，而出土便已干直，其引蔓也，无委之意，纵送千尺，折旋一区，方严如古，如植者之所为人。方夏而花，贯珠络缨，每一鬣一串，垂碧叶阴叶，端端向人。蕊则豆花，色则茄花，紫光一庭中，穆穆闲闲，不追琢而体裁，花若简淡而隽永，又如王文恪之称公文也。公植藤时，维弘治六年，距今几二百年矣。望公愈高以遐，而藤愈深芜。莆田方公兴邦有《古藤记》，刻石藤下。又仁和郎公瑛，秀水李公日华所记礼部仪制司，有优钵罗花焉，金莲花也。开必自四月八日，至冬而实，如鬼莲蓬，脱去其衣，中金色佛一尊者，核也。花不知何人植之，而奇以其花，今其种不存，亦不更传。然唐岑嘉州有《优钵罗花歌》，则是花东渡久矣。吏部司厅亦藤，无奇者，重以共人。文定诸所服用，砚石，一竹冠，一竹杖，人间传宝之。士尚介尚玄者，或记之，或铭之。

    ○李皇亲新园
    三里河之故道，已陆作陆，然时雨则氵亭潦，泱泱然河也。武清侯李公疏之，人其园，园遂以水胜，以舟游，周过亭，村爱隍修，巨浸而孤浮。入门而堂，其东梅花亭，非梅之以岭以林而中亭也。砌亭朵朵，其为瓣五，曰“梅”也。镂为门为总，绘为壁，为地，范为器具，皆形以梅。亭三重，曰梅之重瓣也，盖六太仆之漫园有之。亭四望，其影入于北渠。渠一目皆水也，亭如鸥，台如凫，楼如船，桥如鱼龙。历二水关，长廊数百间，鼓而入，东指双杨而趋诣，饭店也。西望偃如者，酒肆也。鼓而又西，典铺饼铺也。园也。渔市城村致矣。园今土木未竟尔，计必绕亭遍梅，廊遍桃柳荷蕖芙蓉，夕又遍灯，步者泛者，其声影差有效期相涉也。计必听游人各解典具酒且食，醉卧汀渚，日暮未归焉。

    ○报国寺
    送客出广宁门者。率置酒报国寺二偃松下。初入天王殿，殿墀数株，已偃盖。既瞻二松，所目偃盖松，犹病其翘楚。翘楚者，奇情未逮，年齿未促逼也。左之偃，不过檐，右之偃，不俯栏石，影无远移，遥枝相及，鳞鳞蹲石，针针乱棘。戒欢久，松理出，盖藤胫而蔓枝，傍引数丈，势不得前，急却而折，纡者亦轮转，然无意臻上也，被于地，则已耳。人朱柱支其肘，乃得行影中。僧视客颜定，导之上昆卢阁，望三殿日光，四坛雨色，意气始得扬。每日霁树开，风定尘短，指卢沟舆骑载负者井井。下阁，礼观音，僧前通曰：窑变也。像可尺，宝冠绿帔，瞑而右倚，偃左膝，膝承左手，手梵字轮，植右膝，膝植右肘，右腕支颐焉。右倚不端坐者，晏坐也。右肘微鸿者，屈植也。准颊微偏右者，支颐也。维化身自定故，岂意匠所能识？所敢扌丽指？礼罢送客，别意满胸，奇情满胸。

    ○草桥
    右安门外，南十里草桥，方十里，皆泉也。会桥下，伏流十里，道玉河以出，四十里达于潞。故李唐万福寺，寺废而桥存，泉不减而荇荷盛。天启间，建碧霞元君庙其北。当四月，游人集，醵且博，旬日乃罢。土以泉故宜花，居人遂花为业。都人卖花担，每辰千百，散入都门。入春而梅，而山茶，而水仙，而探春。中春而桃李，而海棠，而丁香。春老而牡丹，而芍药，而孪枝。入夏，榴花外，皆草花。花备五色者蜀葵，莺粟，凤仙；三色者鸡冠；二色者玉簪；一色者十姊妹，乌斯菊，望江南。秋花，耐秋花者红白蓼，不耐秋者木槿，金钱。耐秋不耐霜日者，秋海棠。木樨，南种也，最少，菊，北种也，最繁。种菊之法，自春徂夏，辛苦过农事。菊善病，菊虎类多于螟贼蟊，圃人废晨昏者半岁，而终岁衣食焉。凡花，无根茎花叶俱香才，夏茶秋菊也。凡花，历三时者，长春也，紫薇也，夹竹桃也。香历花开谢者，玫瑰也。非花而花之者，无花果也。草桥惟冬花，支尽三季之种，坏土窖藏之，蕴火坑亘之。十月中旬，牡丹已进御矣。元旦，进椿芽黄瓜，所费一花几半万钱，一芽一瓜几半千钱，其法自汉已有之。汉世大官园，冬种葱韭菜茹，覆以屋庑，昼夜难温，菜得温气皆生。召信臣为少府，谓物不时，不宜供奉，奏罢之。盖水腹坚，生气蛰，蛰者伏其毒，贾火气以怒之，木挟骄而生，不受风雨，非膳食所宜齐。今紫姹红妖，目交鼻取，其中人精微，于滋味正等矣。草桥去丰台十里，中多亭馆，亭多于水频圃中，而元廉希宪之万柳堂，赵参谋之匏瓜亭，栗院使之玩芳亭，要在弥望间，无址无基，莫名其处。

    ○万松老人塔
    万松老人，金元间僧也。兼备儒释，机辩无际，自称万松野老，人称之曰万松老人。居燕京从容，漆水刺楚村，一见老人，遂绝迹屏家，废餐寝，参学三年，老人以湛然目之。后以所评唱《天童颂古》三卷，寄楚村于西域阿里马城，曰《从容录》。自言著语出眼，临机不让也。楚村序而传至今。老人寂后无知塔处者。今乾石桥之北，有砖七级，高丈五尺，不尖而平，年年草荣其顶，群号之曰“砖塔，”无问塔中僧者，不知何年。人倚塔造屋，外望，如塔穿屋出，居者犹闷塔占其堂奥地也，又不知何年。居者为酒食店，豕肩挂塔檐，酒檐环塔砌，刀砧钝，就塔砖励，醉人倚而拍拍歌呼漫骂，二百年不见香灯矣。万历三十四年僧乐讶塔处店中，入而周视，有石额五字焉，曰：“万松老人塔。”僧礼拜号恸，募赀赎而居守之，虽塔穿屋如故，然彘肩酒刀砧远矣。

    ○极乐寺
    高梁桥水，来西山涧中，去此入玉河辞山而平，未到城而净，轻风感之，作青罗纹纸痕。两水夹一堤，柳四行夹水，松之老也秃，梅之老也秃，柳之老也愈细叶而长丝。高梁堤上柳，高十丈。拂堤下水，尚可余四五尺，岸北数十里，大抵皆别业僧寺，低昂疏簇，绿树渐远，青青漠漠，间以水田界界，如云脚下空。距桥可三里为极乐寺址。寺，天启初年，犹未毁也。门外古柳，殿前古松，寺左国花堂牡丹，西山入座，涧水入厨，神庙四十年间，士大夫多暇数游，轮蹄无虚日，堂轩无虚处。袁中郎黄恩立云：小似钱塘西湖，然。

    ○白石庄
    白石桥北，万附马庄焉，曰白石庄。庄所取韵，皆柳，柳色时变，闲者惊之；声亦时变也，静者省之。春黄浅而芽，绿浅而眉，深而眼，春花絮而白，夏丝迢迢以风，阴隆隆以日，秋叶黄而落，而坠条当当，而霜柯鸣于树。柳溪之中，门临轩对，一松虬，一亭小，立柳中。亭后台三累，竹一湾，曰爽阁，柳环之。台后池而荷，桥荷荷之上，亭桥之西，柳又环之。一往竹篱内，堂三楹，松亦虬是，海棠花时，朱丝亦竟丈，老槐虽孤，其齿尊，其势出林表。后堂北，老松五，其与槐引年。松后一往为土山，步芍花牡丹圃良久，南登郁冈亭，俯翳月池，又柳也。

    ○摩诃
