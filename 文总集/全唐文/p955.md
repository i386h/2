<!-- { "loadSidebar": true } -->
    甲幸彼曲成，官同直指，不被泽宫之诫，与监清庙之仪。执烛荐腥，礼循朝馈，崇牙树羽，乐遽彻悬。方致美於吉蠲，即同班於福肉，荣仍在已，禄逮其亲。咏兰陔之诗，晨昏少力；申彩服之养，乌鸟多欢。用广中厨，因兹外胙。为子之道，始则著於先尝；食父之馀，终必归於致祭。且圣人之礼，祭示有先，夫妇各差，父子异数。尽於是矣，何所疑焉？
    ☆刘仲宜（一作宣）
    仲宜，开元时擢书判拔萃科。
    ○对清白二渠判
    〈得清白二渠交口不著斗门堰，府司科高陵令罪，云是二月一日以前。〉
    殷俗富人，实惟稼穑，分疆列土，必假沟渠。白公入秦，卒兴泾水之利；史起居魏，大引河流之溢。信衣食之是资，知珠玉之非贵，理宜顺时役筑，作制是防。惟彼高陵，地称三辅；瞻言沃壤，良由二渠。完谨苟亏，畜泄乖用，必贻罪戾，何以逃刑？且如雨毕除道，既候於天时；水涸成梁，再编於月令。斗门不设，交口未修，功虽阙於千金，时靡过於二月。遽即科殿，恐爽廉平，请从矜释，谓合通典。
    ☆刘
    ，开元时擢书判拔萃科。
    ○对马惊师徒判
    〈卜氏为御，马惊，师徒小却，监军纠为无勇，卜氏遂死之，或诔其功，监军请乎理，诔者执云非罪。〉
    登庸取士，六艺称先；设策除凶，五兵是要。卜氏为御，招愆於马惊；监军正刑，志存乎逐。昔悬贲理御，尝闻流矢之灾；卜国佐骖，遂彰白肉之患。有功必赏，有犯必科。未明败绩之由，须马惊之故，请重寻诘，然定是非。庶使幽冥申冤，功过昭著。即於理，深涉乖疏。
    ●卷三百九十九
    ☆韦巡
    巡，开元时擢书判拔萃科。
    ○对太室择嗣判
    〈甲於太室而择嗣，先幼者，或非之，称神所命。〉
    将正人伦，必惟嗣续，故有侧室嫡子，乃别尊卑等威。以年以德，则闻常典；神之听之，抑非通法。惟甲启尔宗庙，守其茅苴。类简主之承祧，嗣则未卜；同献公之有子，其谁立焉？爰访恭王之事，更徵骀仲之道。佩玉而兆，既云取吉；当璧而拜，遂不敢违。且继体本以承家，知子莫若其父，借令愚知无辨，何得长幼仍乖？假之神明，其义则浅，舍我恒礼，取诮何多？文过饰词，徒为妄作。
    ☆樊光期
    光期，（一作光明）开元时擢书判拔萃科。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应，为从重科加减以非法均赋敛。州诉恐年饥无以给贷，且使司法例不平，不伏处断。〉
    因为农，俾人作亩。是刈是获，必在有苗；不不，何以望岁？故剡耒斫耜，自春徂秋；雨公及私，既庭且硕。然後论彼薄税，取於丰年，仍闻寡妇之歌，宁有匹夫之怨？若斯土靡艺，大田其荒。稼穑之功，不加於此；寝讹之地，或在其中。而欲徵诸我箱，问彼嘉谷，非苗取实，惭於老农。弃本求华，违此通论。州县以广地为务，入粟是功，用藏於人，何必改旧？使司以惠言及物，准度从人，诮彼均收，黜於加减。罪虽一致，法欲重科。然不伐有词，且称从责，随时之义，庶叶论刑。
    ☆刘璀
    璀，开元时擢书判拔萃科。
    ○对张侯下纲判
    〈景张侯下纲不及地武，宾遂贯之，监者谓无揖让之礼，不坐奠丰上，宾袒决而退。〉
    六艺崇射，五善遵礼。景也张侯，职效能於栖鹄；宾之遂贯，遽呈妙於啼猿。曾不知策有揖让之仪，饮算行多少之节？下纲不及，如堵奚瞻？监者有知，奠丰是阙。人而无礼，袒决难留，以之观德，从何择士？若不论辜，是诬恒宪。
    ☆刘为辅
    为辅，彭城人，国子祭酒瑗子。
    ○对赐则出就判
    〈甲赐则，有司令其出就，诉云未成。〉
    度土居人，量地制邑，政不求备，官惟其能。故周设六卿，辨方正位；禹敷九土，俾底绩。将以缉绥黎献，作都鄙，是崇锡命之仪，爰求则柄之法。靖言伊甲，生也逢时。禄以代耕，荣冀登於一命；朝以拜锡，位何辞於小国？必若才惟致理，道可济时，则所告必闻，何始乎就列？高自下，宜忘於择地。况尧舜在上，车书必同，莫非王臣，咸仰天秩。未能敬恭君命，曷得遐弃厥司？宜褫带以受服，奚薄言而有诉？咎自作也，刑其渥凶，庶片言之可惩，惭两端而斯和。
    ☆姚承构
    承构，开元时擢书判拔萃科。
    ○对张侯下纲判
    〈景张侯下纲不及地武，宾遂贯之，监者谓无揖让之礼，不坐奠丰上，宾袒决而退。〉
    开彼泽宫，临兹相辅可以观德，必也射乎？所以揖让而升，审固而动。矢流贯的，侯服亲於主皮；乐奏《采蘩》，笙镛备於和体。岂失於献士，而乱於简能？下纲靡及於地前，飞羽虚惊於□际，坐奠斯阙，袒决而还。宣父之妙谁崇？仲由之命何寄？且君子之争，应免於严科；小人伐伎，须从於薄黜。礼律之道，斯合宜然。
    ☆严回
    回，开元时擢书判拔萃科。
    ○对太室择嗣判
    〈甲於太室而择嗣，先幼者，或非之，称神所命。〉
    将建嗣子，必先克家，岂惟兴宗，亦称继代？今兹甲者，昭穆蔑如，爰择允而承祧，俾传荣而开国。而乃业归於幼，礼且殊於长年；命自於神，理徒称於太室。必也义均襄子，睹常山而得符；迹偶平王，拜楚庙而当璧。事则有据，或者何非？且今之所为，有异於是，无闻德举，将由爱立。则震求致福，虑丧主鬯之尤；事乃得能，奚堪干蛊之任？甲且违礼，罪实难逃，理不足称，刑之无舍。
    ☆尹畅
    畅，开元朝进士。
    ○对贤良方正策（问阙）
    对：臣闻非才难，遭时难。况躬忝观光之举，不俟媒扬之地，俨身天阙，用感良辰。伏惟陛下建初立元，创业垂统，夷凶靖难，圣敬日跻，格上下而无忧内治，光四表而谊德昭振。故能荷天之休，福应尤盛，殷荐严配，升中告成，十数年间，而功业大备。岂非徇齐之德，神化所致哉！虽少康复夏，宣王兴周，比之当今，万分不及。而犹赐臣策曰“常恐上尘五圣之耿光，下辱万方之瞻戴，日昃观政，夜分思理”者。可谓无念增德，勿休熙载，履众美而不足，躬圣明而流谦。而臣愚葑菲，误自充赋，虽言及之，将何以承奉清问、对攵天休乎？然臣闻立德之谓道，体道之谓仁，固无宏逸，安敢讹滥？是以古之善为士者，必将微妙元通，岂独重於偏才迂诞而已？如此，则黄帝之功济生人，素王之道遵先圣。离朱、吃诟，奚得议其浅深？夷、齐、尹、惠，抑可语其同异？何者？食薇绝粟，终惭淑媛之言；鬼夏归殷，卒致成汤之业。寓言庄叟，良未足徵；侧讯蒙矜，诚将异尔。无贪至理，宁副虚怀？若乃喜怒哀乐之四端，貌言视听思之五事，虽扩充之在我，谅休咎之关天。殷臣格言，已贯之於皇极；邹子戏论，亦颇存於昭应。讵兹辨志，方用沃心？伏惟陛下事天明，事地察，无文咸秩，群望毕举。故祈谷汾隹，荐宝鼎於宗庙；潘柴岱岭，霭飞烟於□日。神歆效其如答，灵贶昭而必闻。虽飘风乍起，曾不终朝，大雨时行，旁г数郡，亦未闻偃拔包襄之甚也。陛下忧勤，夕惕若厉，信禹汤之罪已，实尧舜之用心。盖天灾流行，国家代有，屠龙牲马，亦何以为？《书》称“安人则惠”，《易》翼“损上益下”。谓宜开仓廪以给，选牧宰以宠绥，散利薄征，息役施舍。禳修之道，何莫由斯！传曰：“德胜不祥，义厌不惠”，谓此物也。虽归诸天道，亦以人事。故周官六职，水旱则宗伯是司；汉宰三公，灾眚则丞相是主。不然，何以昭燮赞之术，开劝戒之端哉？大体若兹，祥徵何有？臣闻夫大理之後，有易乱之人者，安宁无故，骄心起也；大乱之後，有易理之人者，创艾避灾，思乐生也。当今海服清晏，太平无虞，众宜曲折，万事纤妙，文理至详，不可复加矣。陛下享已成之功，居崇高之位，入有後庭声色之务，出有苑囿游观之乐。志得无满乎？欲得无极乎？古语云“行百里者，半於九十”，言末路之难也。此言虽微，可以喻大。是以圣人乾乾日惕，莫敢或遑，虽休勿休，尽善尽美。伏愿陛下慎终如始，以成德政，使鸿图盛烈，作唐龙光，不骞不亏，永永无极，此适时务之所当先也。臣又闻善为政者，在能其事，能其事而不知所以少其吏者，则竭而不足。臣窃惟今国家所使分威权、御黎庶、斡府库、理刑狱者，皆天下长吏也。而其俸禄，各有差等，以劝其徒。百官以理，万人以察，天下幸甚。然而都内冗散，叨假名器者，不可胜数。或倡优杂伎之伍，弁射夷貊之流，纡紫怀金，出入周卫。浆酒霍肉，乘坚策肥者，奉一人犹闻不给，今官此辈，何所取资？狐鼠既托於城社，粟帛载殚於仓库，非所谓侍御仆从，罔非正人，爵勿及恶，德惟其贤者矣？此救弊之所急也。臣草莽诸生，地卑识浅，陛下诱而进之，访以时政，将承汝弼，安敢面从！轻陈末议，伏深陨越。谨对。
    ☆蒋励已
    励已，开元时擢书判拔萃科。
    ○对城邑判
    甲将仞邑，乙不从命，比周狗以属之，损乙。
    大道既隐，天下为家，巢燧已远於三皇，城邑已安於万姓。将以寇盗无扰，邻伍有孚。崇墉洫，用备於王制；屋粟里布，亦率於周典。猗嗟彼甲，务成厥功。足使孔子门人，论於千乘之赋；郑国说者，难於九仞之高。岂谓立身致诚，人未从命，不闻忠信之迹，翻起比周之言？忘筌深谢於得鱼，致损俄闻於属狗。且辨璧以听，理贵审详；束矢而论，道取严科。损者恐其无过，命者宁载有词？待穷三刺之典，爰措片言之折。
    ○对夹臾合三所知哭寝判
    〈敕造夹臾，少府合三，而成规不九，科罪。又太史令绪所知，亡哭於寝门之外，人告违礼。〉
