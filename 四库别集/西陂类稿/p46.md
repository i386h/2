<!-- { "loadSidebar": true } -->
　　赤水珠两面双螭盘绕旁柔翰斋三篆书上有小铜环系新安程山尊扇头物解赠重二钱
　　芝墨寿星文一面楷书铭旧为汉阳熊次侯太史赠存实兄夺去今只存一段复从子静得之重四钱二分璧下程氏君房印一面盘螭上妙品字漆色如新麻城刘子贞赠重九钱
　　吴去尘墨一面太极图一面百子文上盘螭纽旁去尘监制小字亦山尊赠重一钱二分
　　漫堂续墨品
　　康熙甲子余撰漫堂墨品迄今庚寅又二十有七年所得佳墨计六十五笏虽不及子瞻之七十枚亦足见余隃麋之好老而不衰与世人所嗜迥别编次漫堂续墨品成书数语于巻首
　　大圆墨一面书精字下楷书古歙玉泉孙瑞卿识一面篆书铭霞城山中制重五两九钱质如漆斑剥陆离似太学石鼔康熙乙丑得之卢龙塞上为续墨品之冠
　　方正牛舌墨一两面正书一新安方正一上品清烟重三钱八分为维扬查梅壑赠
　　罗小华龙柱墨二一重一两九钱顶上环书明乙卯小华山人制一重一两八钱四分上圆印篆龙涎香墨字双凤柱墨半笏上圆印篆小华山人字重一两三钱腰子样墨一重八钱一分一面螭虎一面行书华道人造两旁细书一嘉靖乙卯一通天香墨
　　墨一笏重三钱楷书华道人三字有异彩
　　程氏圭形墨一重八钱三分一面小飞龙一面草书为龙为光殿天子邦两旁细字一賔馆珍藏一程君房制
　　方氏墨半笏两面楷书一大紫重一方于鲁画一墨重五钱四分
　　墨一笏两面篆书一寿萱堂一【阙】大年氏重二钱六分吴鸿渐漱金墨一腰子样一面云螭一面篆书青麟髓三字下楷书又室藏又小楷书海阳桑林季子鸿渐监制万厯庚戌重九钱四分
　　金墨一笏重三钱六分一面立麋上行书隃麋宗三字一面行书铭今王有命曰记功宗颛顼之臣惟尔是崇赵嗣芳旁有鄣山余廷登仿古楷字　以上十种得之金陵旧家
　　龙柱墨一重一两四钱四分有一柱擎天篆字古甚必华道人旧物
　　盘螭小柱墨一旁楷书鹿角胶三字顶上环书介圃吴龙媒制重二钱四分　以上二种为家人无意得之墨一截一面飞龙在天万国咸寜书字一面龙文不不知为谁氏制重六钱西陵吴志上赠
　　方墨一重六钱八分一面金螭一面上截小道士执笏如蝇两旁极品墨精四字下截细楷书唐宗见墨上有小道士呼万嵗曰臣墨精也夫墨何至于幻化物各有极极则神【阙】　耳某所【阙】无亦墨精者欤吴世贤制顶上高【阙】一片类莲瓣式最竒古旧藏吉安太守罗君处今归余
　　华亭钱介维贻墨一截一面篆书九子祝一面书文台僊珍藏一旁篆书大明崇祯年一旁楷书去尘吴拭督炼重四钱六分
　　方氏墨一重二钱阔边其面楷书寥天一字画一主人印其幕楷书轻则豨也膏清则麋也角德非馨太冲惟莫汪伯玉铭建元墨旁方于鲁制上乙未字俱小楷方氏墨一重四钱一分遍铤凸起仙乐天花两面有天寳香方干鲁制字上寥天一字俱小楷
　　又一铤方林宗制幕楷书此四字面楷书逸品寥天一字览堂印旁细楷乙未年字重四钱四分
　　君房氏元灵气赝品最伙此铤浑中迸出精坚之色可隔囊揣识之重四钱二分欵恒见不具述
　　有名砥者面篆书凹字涂金幕楷书祁阳汪氏宜中珍藏上与旁细注戊寅敬如监制字重三钱四分将磨子墨一铤重四钱其阳【阙】　字又题【阙】　威制于具轩隂铭曰未然者轻清已然者浑朴计自今而后有事乎追琢亦楷字漱金
　　漱金羲仓篆墨重四钱六分面凸起八卦崇祯己巳方子封按易水法制建元于鲁二小章幕凸起仓颉篆其旁一为易水歙山中原文献翰香子封二小章一为快雪斋墨癖勒欵尧之小章
　　紫雪百昌佳品也面有枵之精元始之液九转百炼神明紫雪吴百昌铭幕有吴象监制上壬戌字俱精楷重三钱八分　以上八种得之靳熊封郡丞熊封旧宰歙辨墨称具眼所赠固不凡
　　君房牛舌墨重三两五钱遍铤行行云纹两面楷字一君房士芳制一万厯甲辰年又横书寥天一三小字绫囊一面朱印寥天一字下室圆章寳墨斋方章一面防博藏墨长记下铭云我墨百年可化为金易传者法难传者心寳之藏之为汝实深世世相传振起缨簪嵗戊寅查梅壑八十有四临终驰赠余为近得苐一墨墨一圆一面凸起作狻猊盘卧形丹碧涂金一面少凹行书古狻猊墨篆书方于鲁制重一两一钱五分最精古
　　深柳读书堂墨一铤重三钱二分其面楷书堂名吴羽吉造　右二墨从金陵市上购得之
　　【缺】
　　龙纹柱墨一段重七钱望而知为华道人物
　　方于鲁画一墨一面楷书此六字一面楷书寥天一字牛舌式重五钱七分精光迸出　右二种得之吴郡朱广文端时戊寅除夕前二日
　　牛舌墨一片重一钱七分无题字磨去十之九矣光可鉴物当是方程佳制此墨并下二墨皆金陵朱生廷柏为余寿
　　牛舌涂金墨一重三钱六分一面双螭中凸起三直线一面楷书仿宣和法制上图章一莫能辨
　　小素方墨一一旁如道人墨一旁叶卿制上最上乗俱楷字重二钱
　　康熙己卯秋冬之际往来白门防沟购旧墨十余种拔其尢七笏入袐笈一为南岳衡山墨重七两五钱一面山图一面温陵杨道賔楷书题赞上有万厯壬寅程防博墨旁有君房聘衮监制字墨苑中上品也
　　八角墨一重四两两面马麟【阙】　涂金题【阙】图求骏马惊代得麒麟句不辨为谁
　　方于鲁画一墨瑞元妙品也有畅楼图章重八钱君房氏写经墨一为元灵气重六钱五分
　　寥天一一背有程君房制旁有甲子字重七钱
　　非烟墨一书有还朴斋图章背有程君房制楷字重三钱五分
　　松圆墨精一背题百年如石一防如漆旁程甫之制皆诗老手迹也重四钱
　　于鲁载防之璋墨重一两五钱
　　牛舌墨一君房士芳制式与梅壑所赠同但差小耳重七钱
　　青麟髓牛舌墨一水中双螭重三钱八分于鲁世寳漱金落花流水墨二笏各重二钱五分辛亥吴广微制菉筠轩宝藏
　　碧松烟半笏吴懋循制重一钱二分　以上五种得之庚辰辛巳两年不记为谁氏赠矣
　　丹阳贺氏墨名最着万厯朝有名学仁者字知忍官中翰以子世寿贵赠宫保学仁与兄孝廉学礼皆有墨癖所制以髻珠为最他松润云香次之今絶不可得康熙壬午四月孝亷之元孙今孝廉洪道以其家藏髻珠墨一段松润云香墨二笏相赠髻珠缺三之一重五钱一面双树斋三大字万厯壬辰年造六小字一面知忍氏监制五字虽磨之少浓而古色如圭璧最堪把翫松润云香大者重四钱二分一面松润云香四篆字下吉云居珍藏方印一面丁云鹏画松云有南羽小印其小者重二钱三分一面松润云香四篆字一面吉云居仿小华逸史八楷字二种皆学礼制亦方程之流亚也癸未十一月舟过淮隂晤朱生廷柏赠我小华柱墨一重一两九钱单螭盘绕顶上有华道人墨香林馆制字君房蟠桃核墨一重四钱甲申正月维扬郭生元釪为余寿
　　六月朔宿迁徐孝廉用锡赠余贺墨一笏重四钱一面行书李法二大字一面双螭上倒用香字小圆印一旁行书万厯丙午汪仲嘉造一旁行书龙香剂用锡为儿至北闱同门友
　　元灵气涂金墨其幕程君房制俱楷字重四钱五分髻珠一腰子样涂漆下妙有楼世寳墨皆篆字旁万厯戊戌吴右千制小行书重二钱八分
　　又腰子样青麟髓一重二钱二分下如如室珍藏篆书又楷书万厯甲辰歙方于鲁造承郁小长印一面云螭圭一篆文幕有研露轩寳藏墨丰千吴嗣宗仿廷珪法式楷字重二钱四分亦腰子样　右四种为笪江上在辛松子阁中物从其孙得之不记为何时




　　西陂类稿巻二十七
　　钦定四库全书
　　西陂类稿巻二十八
　　吏部尚书宋荦撰
　　题防
　　先文康白华堂诗跋
　　先文康诗才敏妙得于天授毎酒酣落茟如风雨骤至而法度一与古合世所称刻意苦吟者恒未逮也明末中原丧乱稿多散失仅存白华堂诗一巻鼎革后篇什遂少康熈丁未荦曽合刻于黄州校雠未善剞劂亦恶深以为憾今辛未秋于豫章官舍率儿至重加考订梓而藏诸家塾呜呼荦年十二三即从先人学声律今发白齿豁始获与儿子收拾遗草奉扬清芬是则荦之罪也为之然泣下
　　文康公十友图跋
　　明天啓崇祯朝一时名士大夫往往寄情绘事纵六法有未精而一种髙懐别致盎溢笔墨间如倪文正黄文烈诸公皆然得者无不珍惜先文康公绘事彷佛诸公此巻本朝初年开府畿东时为属吏萧五云氏作记荦童子时于渔阳官舍见公醉后泼墨题为十友图今五十年后偶从呉门僧舍得之前题字已无拜阅一过泪落纸上王于一题字佳絶后溧阳陈相国宛平刘司马胶州张银台诸跋皆有三昧语王陈文望最着刘为至戚张亦公同朝精于鉴别愈当子孙永寳也
　　文康公画册跋
　　文康公杂画一册凡八页山水三石一竹一写生三前题带砺河山字为沈阳范文肃公寿盖文康公开府畿东时也文肃公开国名相与文康公情好最笃文康公薨文肃公赐荦书云尊公心事不佞能知之不佞心事亦尊公能知之荦谨藏笥箧中十五年前荦宦京邸从文肃公五子彦公学士乞得此册忆文康公图此时荦才十二今忽忽六十有三自文肃迄今宣化守时崇已三世自文康迄荦曽孙已五世矣两家子弟讲通门之好宛如当日此册不独子孙永寳兼足征吾两家之克敦古处也文康公画笔乗兴防染烂然天真生平心折陈淳徐渭二人此殆似之康熙丙子三月十日重加装池洒泪题此
　　西湄草堂诗跋
　　右西湄草堂诗一巻为季弟介山氏遗稿余携之笥中久矣今年冬潜江朱子悔人访余南州官舍俾其删正付梓寄侄壆壔谨藏之介山诗才清絶初学刘文房钱仲文逮奉教王阮亭先生欲肆力于唐宋诸大家所进有未可量而介山年甫四十一死矣呜呼同气雕丧抚兹遗篇泪如雨下介山品洁而气和风流自喜书画皆可观恒语人曰世间事无一可怒者此其所以合于三百篇之防欤
　　跋杨文恪手阅刘后村集
　　右刘后村诗文抄本五十巻为丰城杨宗伯文恪公亷手阅康熙庚午三月得之豫章官舍后村集流传颇少文恪常荐李文正王文恪诸公太原王端毅被谗又力为伸救其品最髙手泽尤堪寳爱忆先文康语荦云先庄敏以中丞家居所阅史记最精当字皆蝇头楷惜于崇祯壬午贼防郡城时失之今观此知前辈读书不苟大略相同更慨然于图史寳玩销沈于兵火者不少也
　　跋曹实庵咏物词
　　今人论词动称辛栁予观稼轩词以佛狸祠下一片神鸦社鼓为最耆卿词以关河冷落残照当楼与杨栁岸晓风残月为佳它亦未尽称是迨白石翁崛起南宋玉田草窗诸公互相唱和如野云孤鹤去留无迹此竹垞论词所以必推南宋也今读实庵咏物十首彷佛乐府补题诸作拟诸白石暗香疎影何多让焉阮亭读之拍案称善曰曹大乃尔奇絶予亦云
　　跋徐巨源友评
