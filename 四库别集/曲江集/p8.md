<!-- { "loadSidebar": true } -->
　　勅言念苍生心必遍于天下自古良牧福犹润于京师所以歴选列城聿求连率岂徒刺察将委缉宁朝散大夫检校御史中丞关内道宣慰赈给使上柱国卢绚等任寄巳深声实兼茂咸贯通于理道益纯固于公心或华发不衰或白圭无玷可以范仪郡国康济黎元间歳巳来数州失稔颇致流冗能勿殷懐吏又不畏不仁人或不安不便诚须矫过必在仗贤而前此使车不无殷鉴事皆掣肘务欲总权小有举于毫发大莫振于纲领本令条察却用烦苛永言所期岂云自弊今既各膺重寄允谓通才以蠲疾苦之原当叶大中之义若令行一道利及万人朕所设官以待能者朝之优秩必归令誉言可复也宜副朕怀可依前件
　　勅停官祭赠太子
　　勑诸赠太子顷年官为立庙并致享祀虽欲归厚而情且未安烝尝之时子孙不预若专令官祭是以踈间亲遂此为常岂云教孝其诸赠太子有后者但官为致庙各令子孙自主祭其祭置及官悉停若无后宜令依旧
　　勑处分举人
　　勑求贤济理询事考言务取由衷以观深识顷年策试颇成弊风所问既不切于时宜所对亦何关于政事徒征隐僻莫见才明以此择贤良未得所卿等各膺推荐副朕虚求宜其悉心各尽所见勿复仍旧空载游词各宜就食食讫就试
　　勑处分县令
　　勑诸县令等自古致理其在命官今之所切莫如守宰朕毎属意尤重此官有善者虽逺必升无能者从近而废固巳惟取才实非务官资事亦坦然天下所见而浮竞之軰未识朕怀俾其宰邑便为弃地或以烦碎而不专意或以僻逺而不畏法浸染成俗妨夺为常嗷嗷下人于何寄命朕所以寝兴轸念思有以济之故令吏曹精选才干卿等各膺推择用简朕心若能理化有成声实相副必有超擢终不食言如其谓人不知惟利是视自速负败两丧身名智者所图应不至是各宜勉励以副勤祝
　　勑处分县令
　　勑新除河南府密县令张稷等令长之任黎庶尤切比尝选众未尽得人然而勇进之流乃非其好矫弊之政岂无所革今既各膺奬用当尽良能期月有成声能若着所列清要惟待贤才既尔有闻不患无位各宜勉励以副朕心
　　勑处分选人
　　勑朕悯兹下人不忘寤寐庶乎富教寄在牧宰所以推择才能亲加考覈卿等各膺时用副朕虚求亦既得人伫闻佳政若能鋭精为理声绩有称即当待以不次信斯言之可复如其政不能举行且有遗岂独败于厥躬必将坐于举主此亦明约不得不然各宜勉之以成名节今赐卿少物各宜领取并于朝堂坐食食讫好去
　　勑议放私铸钱
　　勑布帛不可以尺寸为交易菽粟不可以抄勺贸有无故古之为钱将以通货弊盖人所作非天实生顷者耕织为资乃稍贱而伤本磨铸之物却以少而致贵顷虽官铸所入无几约工计本劳费又多公私之间给用不赡永言其弊岂无变通往者汉文之时已有放铸之令虽见非于贾谊亦无废于贤君况古往今来时异事变反经之义安有定耶终然自拘必无足用且欲不禁私铸其理如何公卿百僚详议可否朕将亲览择善而从
　　勑处分宴朔方将士
　　勑朔方军节度大使兵部尚书信安郡王袆总戎朔陲经畧万里赋车籍马精卒鋭兵自其有虞莫不素练而丑虏背诞偏师致诛谋若有神取如俯拾虽庙畧之云逺亦将士之力焉威武载扬顽凶且慑狂冦覆巢以奔北羣帅掉鞅而来归因其凯旋聊加宴乐各宜坐食相与尽欢其军将巳下官赏别有处分信安郡王袆与一子官
　　勑宴幽州老人
　　勑幽州老人师知礼等比者林胡飜覆荐歳不宁戎马之郊良亦艰苦而贼虏自叛天实诱之主将致诛略无遗噍实省边患且减征徭卿等忠义因心逺来陈贺深所嘉尚并宜坐食各有赐物食讫领取
　　勑虑囚
　　勑时向炎蒸人或寃系岂忘仁恕固须审察其京都城见禁囚宜令中书门下及留守检覆讫徒已下罪各委所由长官据情状量决罚便放死罪巳下递降一等有情状难容合格杖者决讫准例处分天下诸州亦并准此
　　勑择日告庙
　　勑边境为患莫甚于林胡朝廷是虞几烦于将帅车徒屡出刍菜载劳使燕赵黎氓略无宁歳而山戎种落常为匪人近有野心穷而归我曽是怀附毎所抚柔而不变枭音辄为兽抟幽州节度使副大使张守珪等乘间电发表里奋讨积年逋诛一朝剪灭则东北之祲便以廓清河朔之人差寛征戍此皆上凭九庙之畧下仗羣帅之功今其凯旋敢不以献宜择吉日告九庙所司准式
　　籍田之制
　　门下粢盛所以奉神只耕籍所以助人力既义率于下而敬在其中是为先农存诸大典故周宣不复于古而虢公致谏汉文能修其政而班史美谈朕自御极以来动咨故实惟是千亩未展三推匮神困人降灾移歳靡不在此良以怃然今星纪既周土膏将动去农祥而不日考帝籍之以时朕其亲耕以实御廪宜令礼官博士详择典故有司速即施行
　　诸王实封制
　　门下先王之制封建有等诸侯所食征赋以归河西节度大使原州都督庆王潭河东节度大使原牧棣王洽河北节度大使幽州大都督鄂王涓等性皆中和行无外饰教以诗礼能渐义方虽巳列于封圻竟未畴于井赋顷以孝友之习且在深宫服用之间亦从御府既申开国之典宜崇书社之数可各食实封二千户主者施行
　　贬韩朝宗洪州刺史制
　　门下所遣使臣将恤人隠频亦谕防期于悉心而政或相防赏或失善以此致理未尝闻之朝请大夫荆州大都督府长史兼判襄州刺史山南道采访处置等使上柱国长山县开国伯韩朝宗亟登清要爰委条察宜防尔职以副朕怀而乃私其所亲请以为邑未盈三载巳至两迁既殊德举自速官谤及令按事果騐非才伤败实多矫诬斯甚举不为党岂其然欤事咨于周则异于是不能自律何以正人仍期后效且示轻贬可使持节都督洪州诸军事守洪州刺史散官勲封如故驰驿赴任虽知人则哲在予之责巳深而事上竭诚为臣之节当励其有赏罚不正枉直失措陷于阿比隳我纲目有一于此谁其舍诸凡今刺举宜以为戒主者施行
　　废王皇后制
　　门下朕承五圣之绪为万国之君敢以私爱而废至公内顾而忘鸿业皇后王氏天命不佑华而不实居上畜虎狼之心御下甚鹰鹯之迹造起狱讼朋扇朝廷见无将之端有可讳之恶焉得敬承宗庙母仪天下可废为庶人将别院安置刑于家室有愧昔王为国大计盖非获已布告天下咸应知闻
　　停燕国中书令制
　　门下中书令燕国公张説往属艰难输诚于履险及兹辅相润色于告成而不察细微之人颇乖周慎之防朕畧小宥大念旧録功且法不欲屈宜罢中枢之任义亦有在更崇端揆之荣可尚书右丞相仍将国史于宅脩撰主者施行
　　曲江集巻七
　　钦定四库全书
　　曲江集巻八
　　唐　张九龄　撰
　　勑书
　　勑薛泰书
　　勑薛泰朕抚育降奚毎事过厚衣食供给数年于兹而禽兽无知不怀恩信相率种落一时叛亡此于国家譬犹蚊防耳无所惮惜惟恶恶心摠是乱阶私相招诱若不扑灭何以示威卿可率所统与纪思诲王忠嗣等计防进讨卿既乆在边镇深练兵权进退动静惟变所适敌则预料奇出临时防在审量不可轻举气候渐暖卿及将士巳下并得如宜遣书指不多及
　　勑安西节度王斛斯书
　　勑安西副大都防王斛斯使人兼赵璧近至省表具之前巳勅卿严加部勒近得奏请皆依处置卿当此信任必用尽诚蕃镇之虞且无西顾顷者刘涣凶悖遂起奸谋朕以偏荒比加隠忍而恶迹转露人神不容忠义之徒复知密防自闻伏法自取诛夷狂愚至深亦何足道卿与彼地近想备知之突骑施北来窥隙防须审察至竟如何蕃中人来未可轻信但当抚养士卒而临事制宜必先保全以此为上夏初巳热卿及将士巳下平安好遣书指不及多
　　勑西州都督张待宾书
　　勑西州都督张待宾累得卿表一一具知刘涣凶狂自取诛灭逺近闻者莫不庆快卿诚深疾恶初屡表闻边事动静皆尔用意即朕无忧也夏初渐热卿及将士官寮百姓已下并平安好遣书指不多及
　　勑清夷军使虞灵章书
　　勑清夷军使虞灵章穷冦伤残寄命无所犹以遗噍敢犯塞垣卿义勇过人临难无茍亲当矢石逐此丑徒略有枭夷足申威武边寄尽节朕甚嘉之仍闻锋镝既交在卿亦有所损神道助顺应不为灾今将药物可以时疗所有将士用命即具状以闻其不幸阵亡固将深悼惜亦宜追録当有加赠夏末甚热卿及将士巳下并平安好遣书指不多及
　　勑伊吾军使张楚宾书
　　勑伊州刺史伊吾军使张楚宾近得卿表知沙陁入界此为刘涣凶逆处置狂踈遂令此蕃蹔有迁转今刘涣伏法逺近知之计沙陁部落当自归本处卿可具宣朝防以慰其心兼与盖嘉运相知取其稳便丰草美水皆在北庭计必思归从其所欲也卿可量事安慰仍勿催迫处置了日具以状闻夏中盛热卿及将士百姓巳下并平安好遣书指不多及
　　勑河西节度牛仙客书
　　勑河西节度使牛仙客边事烦摠苦巳劳神若不纤悉安得条理顷闻训练士马蓄积军储资用有余动不忘备是卿忠烈更勤经畧事事如此朕复何忧摩管之间想皆得所卿近有奏请并已处分夏末甚热卿及将士百姓巳下并平安好遣书指不多及
　　勑北庭将士已下书
　　勑北庭将士瀚海军使盖嘉运巳下逆冦忿戾乘此猖狂驱率匪人围犯边镇皆如素虑不出下策卿等虽在絶境且据坚城将士一心莫非勇义观衅而动取乱在兹宜临事筹之无失此便但苏禄本以奸诈诳诱羣胡无德在人何能有国今乃驱乌合之众作不义之举师曲在老族灭其时卿可因其不固之心乘其已疲之众掎角归路剪灭逋丑此亦天与岂直人谋仍熟料之取万全也国之重赏惟待奇功岂在言之自良图耳比秋气已冷卿及将士百姓并平安好遣书指不多及
　　勑西州都督张待宾书
　　勑西州都督张待宾及官吏百姓巳下不虞狂贼拥众多时彼州军人素乏器械闻其悉力能不悬心卿等坚守孤城敌此凶冦亦既久拒终然万全斯乃义可感幽神相助妖不胜德氛祲自销来无所能去无所得乌合之众道路埋魂其于破伤亦云甚矣向使甲戈有预士卒且强蹑彼归途可无噍类即令所司支料以备后来其有功之人各且据实以时叙定当有酧赏其龙泉寺小堡被其残破虽已収拾犹虑损伤各宜宣慰令得存活秋气巳冷卿及寮吏百姓巳下并平安好今赐卿衣一副至宜领取遣书指不多及
　　勑北庭将士百姓等书
　　勑北庭将士部落及百姓等忠义所感在臣子而固然凶恶必诛虽神而亦尔逆贼刘涣不意含气有此狂愚忽于夷涂坐生逆节奸谋虽起狡数自穷诱人不从欺天斯甚由是忠义奋发凶丑就擒虽则奴庸何足比数然于荒徼亦云除恶皆是卿等同心尽力向国输忠能协人之谋不贻戎狄之笑朕毎以嘉叹无忘于心所云有功皆巳优赏惩恶劝善实在于兹夏中甚热卿并平安好遣书指不多及
　　勑新罗王金兴光书
