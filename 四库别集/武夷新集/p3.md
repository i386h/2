<!-- { "loadSidebar": true } -->
　　戏赠颍州万夀尉吴待问【待问予之故人值雨留憩数日】
　　宦途南北最情亲嵗晏相逢颍水滨旧日青衿同学校暂时黄绶困埃尘樽中满酌香醪美门外髙悬防棒新鸡黍留欢已慵发可堪经雨折纱巾
　　题显道人壁【住万夀县精舍二十年矣】
　　心似寒灰不复然寻常谈论即弥天门临颍水多年住法自曹溪几世传儒士谁同翻贝叶都人长见施金钱翰林诗版分明在曾与吾家有旧縁【故侍读尚书有赠先师诗着之于版】史馆阮比部知衢州因归建阳别墅二首【比部兄昭济隠居不仕】
　　再入蓬丘席未暖飘飘又建隼旟行交朋莫惜河梁别乡曲初期昼锦荣竹箭波声随一棹斧柯山色对双旌子牟江海心应在频上髙楼望帝京
　　少小乡关振大名武夷山翠落门庭郎君近折仙人桂伯氏髙分处士星城郭辽东应改易芝兰谢圃自分馨吴民正待随车雨莫苦淹留醉醁醽
　　集贤宿直寄中书李梁二舍人
　　耿耿银釭照直庐西风黄叶满庭除愁心不忍闻宾雁病眼犹能拾蠧鱼欹枕微吟空展转绕廊闲步自踌躇铜龙漏滴传钩盾玉兎光芒射绮防薄宦乆淹沧海郡故交多入紫垣居洛阳已在拜尘后宣室那逢膝席初投阁寂寥深自愧抱关憔悴拟何如宁思西掖五花判且补河东三箧书桑梓任抛万里外蓬莱试住十年余释之不调康懒终待休官学灌蔬
　　翰林王学士奉使两川
　　万里征西频告捷九重喻蜀正裁书忽闻召对浴堂殿元是亲乗使者车井邑凋残经乱后军城鼓舞拜恩初铜梁迢递驱驺骑玉署深严鏁直庐星厯更须占李郃雪园应恨欠相如归来便在三台席转与交亲礼数踈
　　董给事知洪州
　　豫章南国一都防夕拜东台最上流捧诏暂辞青鏁闼携家便泛木兰舟褰帷听讼民謡洽解榻延宾主礼优只恐征黄在朝暮西山灵药未容求
　　梁舍人奉使巴中
　　药署深严才草诏剑关迢递忽乗轺霜天歴歴巴猿苦山路骎骎莋马骄梁苑寒风吹别袂瞿塘春水送归桡紫垣遣使非常例应有星文动九霄
　　次韵和族弟日华寄编修诸学士之什
　　鏁闱漫喜尘通籍蓬巷无人肯顾庐天禄解嘲才答客集仙置使又修书非烟缭绕萦珠网流水潺湲逗石渠【汉石渠署因渠得名】何必银台号三昧此中更好味真如
　　次韵和光禄黄少卿学士感恩书事十六韵
　　江夏门风盛东吴族望髙才雄吐白凤志大钓灵鼇昔日参珠履【尝任淮海王记室】多年泛碧桃陈琳巧书檄谢客占风骚曲宴飞三雅沈机佐六韬玳筵频防帻楯鼻几挥毫托乗同归阙临轩别赐袍未离王俭幕独得吕防刀粉署因歴朱门更郁陶淮南荒桂苑骑省泣霜毛【已上并叙少卿昔在淮海府中及感旧之意】去国逾千里为郎歴几曹和铅兼秘府悬磬寓神臯室静秋生白庭闲长蒿禁林俄召试卿寺果垂褒道在心无闷恩深首重搔依前领图史防绎肯辞劳
　　次韵和史馆盛学士朝退书懐之什
　　金壶待传防瑶初辨色辟仗开天阍垂旒操斗极百辟瞻尧眉九州蒙禹力朝政无阙遗諌官慙旷职次韵和盛博士寄赠李四寺丞因以述懐
　　钱郎满腹贮精神坐上诗成压倒人相识只从抛竹马【愚初至上都游歴门馆才十余嵗】留欢长是鲙金鳞西园宴喜期清夜曲水追随约暮春不到门墙欲旬浃巳应悬榻满埃尘次韵和盛博士寄赠虞部李郎中之什
　　门墙日以峻徳望闇然彰弟草西垣诏身为南省郎埙箎欢并奏龙虎俨成行宴客牛心炙朝天鸡舌香曲池春涨水碧瓦晓飞霜此景知何事留宾泛羽觞
　　次韵和守邦道人寄编修诸学士之什
　　修书何幸佐铅黄日接羣英道自光署近承明叨谒帝赋成平乐谬为郎孟坚巳分酬宾戏严助还思佩郡章共忆东林社中客满池莲叶吐清香
　　大名府大安阁主道者【上幸魏郡亲至其寺面赐紫】
　　释子修行与众殊铜台连接起精庐羣公共结二林社万乗曾回六尺舆衣惹天香亲御座阁成云构倚晴虚浮生自恨犹贪禄未得同翻贝叶书
　　次韵和盛博士寄许州任从事之什
　　射防曽攀郄桂枝从军犹赋仲宣诗陈琳草檄应非乆贡禹弹冠素有期【任与盛君有推挽之约】梁苑胜游思霰雪浔阳旧隠废茅茨【任寄居星湾多歴年所】初筵樽斚不须恋正好公车自荐时
　　次韵和盛博士雪霁之什
　　六花新霁白皑皑爽气飕飕拂靣来梁苑酒浓寒力减谢池风细冻纹开天边几阵闻归鴈江外千家见早梅此际何人能访戴剡溪清景好衔杯
　　次韵和太仆钱少卿寄赠编修主人宋承防李舍人之什
　　春官宗伯鲁诸生翰苑纶闱占大名一代典谟资润色满朝文物仰悬衡分班月殿趋金马侍宴天池见石鲸即日云屏应隔坐【郑任太尉举第五伦为司空每见曲躬自卑诏置云母屏风分隔焉】不须东观待书成
　　宋殿丞广南东路转运
　　天子忧南越公卿荐陆生九年须富国万里便扬旌封部诸蛮接官曹六尚荣交州何日到鼓吹定相迎次韵和中书李舍人勉元氏道宗奉宗兄弟之什
　　二难文彩少人过落笔寻常只患多兎苑暂游冲霰雪龙门曾上困风波一囊负米犹为客百步穿杨待决科更得词臣赠诗句机云入洛拟如何
　　送僧之棣州谒王工部
　　雪晴河水正流澌风巻惊蓬满眼飞客路飘飘携一锡禅房寂寂掩双扉曹溪衣鉢何年得庐阜香灯几日归贤守相逢膜拜后都人争劝施珠玑
　　次韵和钱少卿早春对景有懐诸学士
　　草树欣欣暖律回谢家池沼冻纹开晴天独向髙台望春色先从上苑来且待郢人歌白雪莫听羌笛怨残梅乞逢休沐便湏去引满何曾诉玉杯
　　閤门廖舍人知袁州【舍人故连州刺史凝之子凝与弟融皆擅诗名于江表】
　　骎骎五马动征尘太守风流世絶伦身事汉庭为小相家传楚国是骚人烟波莫叹重湖逺桑梓仍将别墅邻麦穗防黄稻苗緑朱轓入境便行春
　　次韵和李舍人拜命书懐寄馆殿旧僚之什
　　拜命入星垣偏承圣主恩黄扉陪汉相彩笔代尧言佩玉天顔近籝金世望喧下僚今隔品云路仰髙轩
　　上元夜防慎大詹西斋分题得歌字
　　帝里风光上元节乌衣旧巷喜经过樽中酒渌宁辞醉梁上尘飞只欠歌坐听禁城传玉漏起看河汉转金波主人爱客春宵永彩笔题诗奈乐何
　　次韵和主人喜诸客见过之什
　　金鸭喷香绕烛台轻云散尽月光来三千宾客连宵醉十二城门彻晓开何幸紫微容托乗更烦红袖与传杯明朝犹自放朝谒心喜当关不见催
　　坐中朱博士言今荆南张諌议典襄阳日尝留意一妓公颇畏内终不得近及移郡荆渚泣别邮亭乃为歌词流布巴郢予感其事而成诗
　　骎骎五马江陵去寂寂双娥汉水头一曲歌终眉黛敛十分酒尽涙珠流阳春郢客传新唱暮髙堂梦昔游琼树无人敢亲近章台京兆不胜愁
　　次韵和慎詹事述上元宵防之欢寄诸同舍之什
　　休沐忻逢上元节华堂髙宴且盘桓峩冠屡舞人多醉刻烛狂吟夜向防月上珠帘侵坐白霜飞碧瓦透衣寒铜壶漏彻东方曙归骑纷纷未尽欢
　　次韵和李舍人立秋祠太一宫宿斋书事之什
　　太一祠宫肃斋居荐至诚巳将茅缩酒应用面为牲【梁武祭宗庙用笋脯牲】月映金天朗风来玉宇清谈知理胜蔬食觉身轻仙驭排云下空歌绕殿声仍闻得丹诀簮绂顿忘情
　　同诸公寄阆州隆灵山王处士
　　晏先生早著书圣朝未降輭轮车满头霜雪机心息三径蓬蒿俗客踈千首好诗传辇毂一枝仙桂耀门闾【其子近年登进士科】汉庭得意真知已应为清宵诵子虚【今枢宻学士陈公山人之执友也】
　　送僧之大名府谒长城侍郎【上人能琴善诗】
　　东吴旧寺寄岩隈驻锡神州乆未回琴曲谁知流水意诗篇自占碧云才庐峰巳结白莲社邺下暂寻铜雀台仙殿主人偏好事春风铃閤且徘徊
　　次韵和李寺丞寄石同院之作
　　子云常在草台不觉春风满眼来闻道后车长载酒无因曲水共流杯石渠尽日芸籖拥金谷何时绮席开珍重主人偏爱客乞逢休沐便追陪
　　贺太仆钱少卿直秘阁
　　几年宿卫向周庐频贡文章白玉除才换月卿归少列又来天禄校中书东吴世胄王孙贵北第门防太仆居春草题诗欺谢客上林奏赋慕相如石渠讲论应重席翠辇巡游且奉车禁籞风光暮春月彯缨看是缀严徐次韵和盛博士喜梅大丞授户部判官
　　新来乘传抵秦川防府须才果峻迁应见流钱从地上特闻聚米向君前声华南国推髙士名姓丹台缀列仙每话官曹苦拘束归家长是夕阳天
　　次韵和李舍人忆北园寻春之作
　　谢公别墅枕城闉萧洒都无紫陌尘五色丝纶贪草诏一园桃李阻寻春早朝禁漏犹传防下直残阳巳满身除是禁烟容洗沐直须偷暇赏芳辰
　　次韵和閤长李舍人喜薛梁二舍人及予同时拜命之什
　　西垣清切本无伦虚薄将何缀侍臣承露盘髙云际晓栖鸡树緑省中春言成纶綍终非称室蔼芝兰幸得亲从此烟霄连步武宸游长奉属车尘
　　次韵和承防侍郎宿斋太一宫之什
　　北斗城南太一祠羽人多着九霞衣竹宫肃穆珠旒拜华表飘飖鹤驭归绕殿步虚幢影宻登坛酌献佩声微质明礼毕还台去廐马翩翩速似飞
　　十九哥赴舒州太湖簿仍得假归乡【两举进士不第得学究出身】
　　初官佐邑少嗟咨且喜乡关得告归松菊门前三径在烟波江上片帆飞枌榆旧社虽堪恋星火严程不可违莫为栖鸾尚卑屑悔将锦袄换蓑衣【唐蔡京自进士应学究科当时有此语】
　　酬谢光丞四丈见庆新命之什
　　武夷归路苦迢遥延阁官曹正寂寥彩凤衔书俄锡命黄金刻印便悬腰紫微署近时当制建礼门深日趂朝咫尺天顔曾赐对荧煌台座得为僚鬼神清问忧前席松栢深情见后凋一曲阳春特相寄慙将木李报琼瑶信道人归西京【道人后唐相国之孙来献其祖所着五书不报】
　　寝丘遗业废多年衣祴空藏命説篇北阙上书陈祖徳上林结社防时贤风尘不肯留京邑龙象重归启梵筵闻有道安虽未识定应谈论巳弥天
　　邵奉礼归乡【奉礼新定人】
　　应制曾亲白玉除桐君溪畔是幽居末登王子洛宾嵗巳读黄香东观书万里归寜承汉诏三牲供膳奉潘舆水衡得俸诚堪喜莫便挥金学二疏
　　史馆盛学士以诗相贺因而答之
　　前年出守缙云城曾枉骊歌慰逺行今日代言青锁闼又披郢唱见深情侧聆九奏都忘味连得双金自满籝红药阶前试吟嚼胸中鄙吝一时平
　　衢州阮比部学士得假归乡见过陋止留题诗什因以谢之
　　千骑骎骎赴郡初曾迂旌斾访吾庐天边谁识郎官宿门外空回长者车劝酒樽罍应引满题诗屋壁是亲书乡人闻有神仙客逺近争来看隼旟
　　致仕朱侍郎归江陵【侍郎自内署休致】
　　二年分直浴堂门簮笔垂绅奉至尊日过八甎批汉诏宴开三殿挹尧樽忽闻抗表干君父切要悬车示子孙碧落改官旌旧徳黄金加赐见深恩羣公祖道争飞盖故吏沾襟亦恋轩定是辽东叹城郭肯同彭泽虑田园捧觞莫诉前为夀上马犹能左属鞬临别延英对数刻已应惇史记嘉言
　　朱侍郎致仕南归上特锡宴于玉津园仍诏两制三馆并预其防以伸祖送輙赋诗美之
