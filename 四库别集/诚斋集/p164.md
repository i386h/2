<!-- { "loadSidebar": true } -->
　　万里曰窦参何人也学术之未尝古今之不知徒挟其小才小慧时出一二可惊可喜之事以中徳宗之慧察是以喜之数召见而问之献纳论思安用此物哉意其所陈非街谈巷语之鄙事则防謟靣谀之巧言也及其以此而为相谓之爕理寅亮之业尽在是矣延英每对同列皆退而已独留彼岂知所谓所言公公言之者至与其徒谮陆贽以受贿帝怒而逐之又欲杀之贽虽救之帝竟杀之宠辱之反何其亟也孔子曰大臣者以道事君不可则止又曰事君数斯辱矣盆成括仕于齐孟子曰死矣盆成括盆成括见杀门人问曰夫子何以知其将见杀孟子曰其为人也小有才未闻君子之大道也则足以杀其躯而已矣身居稷契周召之位而甘心为宦官宫妾之职无事君之大节而以伺逻为小忠初以此进身卒以此杀身葢初以小察而或中故主嬖之以为忠卒以大谮而无实主始悟其欺此无他矜盆成括之小才而未闻大臣以道事君之学也其进幸也其死非不幸也嗟乎参之谮贽也不遗余力而贽之救参也亦不遗余力君子小人之用心其相去逺近何如防论徳宗者皆知其猜忌刻薄受欺奸谀是固然矣至于参之谮贽何其灼然不惑断然不受欤使任贽有终岂特可以还贞观开元之隆防虽成王不疑周公孝昭委任霍光何以加焉
　　臣等谨检京兆府应徴地税草数每年不过三百万束其中除留供诸县馆驿及镇军之外应合入城输纳唯二百三十万而已百姓搬运已甚艰辛常廹春农仅能得毕今若更徴一千万束仍令并送入城即是一年之中并徴三年税草计其所加车脚则又四倍常时物力有穷求取无厌其为骚怨理在不疑臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里逺者二百里设令逺近相补通以百里为程则雇车载百束悉依官司常估犹用钱三千五百文即是一束之草唯计搬运当三十五文买草本价又更半之度支曽不计量自我作古径以胸臆斟酌限为二十五文谓之加徴则法度废堕谓之和市则名实乖反傥可其奏人何以观
　　万里曰裴延龄为度支建折税市草之议每束折钱二十有五旧制诸县载草入城一束之草车脚之费为钱三十有五买草之价半之为钱十有七令延龄每一束折钱二十有五葢名増而实减之以欺徳宗而行其説也葢旧制为钱十有七而今増其八是名増之也较之车脚之赀则减其钱二十有七是实减之也徳宗乐其名之増足以利民而不知其实之减深足以害民延龄何苦减之以害民也葢减车脚之费每束之钱二十有七而折市一千万束则是一嵗之所减为缗钱者二万有七千矣以所减之钱为羡余之献则宠愈固而官愈尊此延龄之所乐为此也徳宗一嵗乐于徳二万七千缗之羡余而忘于失京城百万之民心陆贽所以极论其不可也大抵天下之财有常数过常数而为羡余者非増其所当取则必减其所当与増其所当取者掊克也减其所当与者割剥也裴延龄以掊克割剥而得官职徳宗得羡余而失民心人臣得官职而人主失民心人主亦何利于此哉
　　万里读奏议既终篇执牙笏白太子曰进言易聴言难聴言易聴言而用之者为难贽之事徳宗论谏皆本仁义使徳宗能聴之聴之而能用之则可以尧舜可以禹汤可以文武下犹不失为汉之七制唐之太宗徳宗不惟不行之且不聴之不惟不聴之至于疾之恶之怒之怨之几欲杀之使无阳城贽不幸为龙逄比干未知徳宗何如耳此非贽之不幸也唐之不幸也然君臣之相与有不遇于同时而遇于异世者贽不遇同时之徳宗而遇异世之圣主既使金华之官读之于讲筵复使鹤禁之僚读之于东宫葢异世之臣而得之君同时之父而传之子贽而有之亦必自庆矣非贽之庆也天下国家之庆也太子曰侍读每于讲读之间多所发明甚有开发
　　资治通鉴
　　宋文帝纪【九月读】
　　元嘉二十四年衡阳文王义季卒自彭城王义康之贬义季纵酒至成疾而终
　　万里曰文帝即位之初以傅亮谢晦废其兄营阳王而杀之杀之而立文帝至文帝立而问营阳所死之状当此之时厚兄弟而薄天下何其盛也至于义康初任之以国柄卒置之于死地至使义季亦托酒以死又可哀也大抵情之矫者必复爱之过者必仄兄弟之亲厚之以恩可也厚之以权不可也文帝以权而厚义康厚之者杀之也文帝之矫于此复矣
　　元嘉二十七年魏主遗帝书曰彼前使裴方明取仇池既得之疾其勇功已不能容有臣如此而杀之乌得与我校耶彼公时旧臣虽老犹有智策如今已杀尽岂非天资我耶
　　万里曰太武之书非礼书也嫚书也文帝即位已来杀傅亮杀徐羡之杀谢晦杀檀道济裴方明道济之死举帻而投诸地目光如炬曰乃坏汝万里长城魏主闻之曰道济死呉子軰不足复惮文帝之举措如此魏人之嫚书所由至也大抵人主在已不可以有失徳在民不可以有虐政不可以杀无辜不可以害忠良倘或兼是数者而有之外则为敌国问罪之资内则为奸雄倡乱之资古之人主有为之者商纣隋炀帝是也纣之恶自以为有命在天也然其罪武王得以作书而数之曰今商王受惟妇言是用为宫室台榭陂池侈服以残害于尔万姓焚炙忠良刳剔孕妇斮朝渉之胫剖贤人之心亦惟四方之多罪逋逃是崇是长是信是使所谓外则为敌国问罪之资者也隋炀帝性疾人谏曰有谏者必不置之地上然其罪李宻得以遗书而数之曰罄南山之竹书罪无穷决东海之波流恶难尽此所谓内则为奸雄倡乱之资者也文帝南朝之贤主也在已无失徳在民无虐政元嘉之政比隆文景然杀无辜害忠良之罪犹足以招魏主嫚书之辱使其在已有失徳在民有虐政则魏主之书辞其止于此乎此可为文帝贺亦可为文帝惜有天下者可不悲哉太子竦然曰极是极是崔浩撰魏国记书魏之先世事皆详实刋石列于衢路北人见者譛之以为暴国恶帝命诛浩及清河崔氏与浩同宗者无逺近及浩姻家范阳卢氏太原郭氏河东栁氏并夷其族
　　万里曰治古无族法罚弗及嗣舜之法也恶恶止其身仲尼春秋之法也罪人以族自纣始至武王而除之夷三族自秦始至汉髙帝而除之元魏之法非中国之法也外裔之法也崔浩以直笔而获罪髙允争之以为罪不至死太武诛之亦已甚矣且夫一人抵罪妻子未必与之也族人何与知焉族人不与知也亲戚何与知焉既诛浩复尽诛崔氏又甚矣复诛卢氏郭氏栁氏愈甚矣大抵法之太峻非人主之福也法太峻则其下皆有不自安之心下有不自安之心人主欲求自安不可得也故纣及身而防秦二世而亡太武及身而杀万里闻之苏轼曰生民以来未有祖宗之仁厚葢厯代虐刑至太祖而尽除本朝之仁恩至仁宗而愈深其待臣下大抵恩胜威礼胜法有佚罚而无滥刑祖宗相传以为家法未尝有大诛杀也而况于族乎故后之人主虽有不测之威怒亦顾家法而不敢违故误国如蔡京诛止其身而不及其子孙不过流岭表而已蔡氏子孙至今犹富也国祚久长实基于此此自古所不及也太子曰祖宗相传只是一个仁字
　　上欲伐魏王元谟劝之
　　万里曰两国并立能相持而不能相亡必皆有得天时者当此之时非有天下之大机彼国之大衅其法不可以为兵先不可以为动始违之者败宋文帝魏太武之时是也宋无衅魏伐之故败在魏魏无衅宋伐之故败在宋且是役也刘康以为不可沈庆之以为不可太子劭萧思话以为不可而元谟首倡兵端帝谓观元谟所陈令人有封狼居胥意不知夫元谟者轻而喜功贪而罔上是何足付托一败之余邑里萧条元嘉之政衰哉昔臧宫马武请伐匈奴而光武答之曰举天下之力以防大冦岂非至愿苟非其时不如息民文帝其亦知此也乎
　　王元谟围滑台魏主引兵救之渡河众号百万鞞鼓之声震动天地元谟惧退走魏人廹之死者万余人麾下散亡略尽
　　万里曰古之战者必有具所谓具者非有甲兵之谓也尧舜之具以道徳如不战而屈人兵是也汤武之具以仁义如以至仁伐至不仁是也秦汉之具以赏罚如白起赐死王恢弃市是也元谟首劝北伐身为大将一旦遇敌未战而先奔是在军法顾文帝不察耳诛元谟以谢天下是军法也宿将有大功如檀道济帝则杀之征仇池有战功如裴方明帝则杀之至元谟则置而不问焉帝之赏罚为有法乎尧舜之道徳汤武之仁义非帝之及也秦汉之赏罚帝亦无之以此而战杜牧所谓浪战者败如是而欲取人之国不为人取国之幸矣魏太子晃监国颇信任左右而中常侍宗爱多不法太子恶之仇尼道盛任平城有宠于太子皆于爱不协爱告其罪魏主怒斩道盛等太子以忧卒帝徐知太子无罪甚悔之追悼不已宗爱惧诛弑帝杀秦王翰立南安王余宗爱专恣余患之谋夺其权宗爱怒弑余源贺陆丽立皇孙濬杀宗爱
　　万里曰自古亡国弑君未有不自亲信小人者仇尼道盛任平城之宠盛而太子晃以忧死宗爱之信幸而魏太武以弑殂葢太子晃之祸起于亲信已之小人而疾视君侧之小人魏太武之祸生于听小人之言而又悔听小人之言也夫小人者天下常有之但不可亲信之耳小人者士大夫中亦有但宦官近信中有小人为多耳所谓小人初无定人亦无定貎以柔佞为正是为小人以谗谮为忠是为小人遇宠则争遇利则夺是为小人小人之亡国败家其情状虽千变万化而大畧不出于此魏太武南侵宋灭夏灭南北燕灭柔然威震天下而身死于宦官宗爱之手贵为天子富有天下而不能庇其三子与其一身既亲宗爱又信其言既信之又悔之既悔之又不能断而诛之使小人反侧不自安而至于此也始亲其人者过也聴其言以防其子又过也悔聴其言而不果于诛其人以及其身又过也自古小人之祸非一也宋元公信伊戾之言而诛太子痤汉武帝信江充之言而杀戾太子岂特太子晃而已以唐明皇之贤明而弑于宦官李辅国宪宗之英武而弑于宦官陈洪志岂特魏太武而已莫亲于父子而小人得以间之莫尊于君父而小人得以杀之近习小人之祸可不悲哉然则人主欲免小人之祸何由而可一曰立心二曰讲学三曰近君子庻几可以免乎
　　初潘淑妃生始兴王濬元皇后性妬以淑妃有宠于上恚恨而殂淑妃専总内政由是太子劭深恶淑妃及濬濬惧为将来之祸乃曲意事劭劭更与之善劭濬并多过夫数为上所诘责使呉兴巫严道育为巫蛊琢玉为上形像埋之陈庆国以其事白上上大惊命有司穷治其事道育变服为尼匿于东宫上怒甚欲废劭以告潘淑妃淑妃告濬濬驰报劭劭与腹心队主陈叔儿斋师张超之等谋为逆元嘉三年年二月甲子与张超之等数十余人驰入云龙门及斋阁防刀径上合殿帝见超之入举手捍之五指皆落遂弑帝
　　万里曰凶劭之恶灭天理斁人伦其恶极矣万世臣子所不忍言也然其祸乱之原生于陈叔儿张超之等小人在侧而发于巫祝严道育之妖妄昔者周成王之为太子也召公为太保周公为太傅太公为太师武王不使一小人在成王之侧也古者假于鬼神时日卜筮以疑众者杀先王不使巫祝得出入于宫禁之中也今文帝既不择中正之士以素教其子又不戒羣小薫染使得飬成其不义之习不禁巫祝之妖妄使得蛊惑于宫禁之中其原甚微其祸甚酷故易曰臣弑其君子弑其父非一朝一夕之故其所由来者渐矣
　　三月乙未武陵王骏举兵讨劭四月戊辰军于新亭大将军义恭上表劝进以散骑侍郎徐爰兼太常寺丞撰即位仪注己巳王即皇帝位
