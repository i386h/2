<!-- { "loadSidebar": true } -->
　　昔光武去定王五世以大司马领河北耿弇冯异劝即尊号卒代更始今刘公自恭王枝别其数亦五以大司马领幽州牧此其与光武同【吴书○袁山松汉纪初平三年十月日有重两倍馥与术书曰凶出于代郡】
　　袁绍【字本初汝南汝阳人领冀州牧拜大将军兼督冀青幽并四州○袁山松后汉书云绍司空逢之孽子袁术与公孙瓒书绍非袁氏子】
　　讨董卓盟文【献帝春秋曰绍合冀州十郡守相众数十万登坛歃血盟曰】
　　贼臣董卓承汉室之微负甲兵之众陵越帝城跨蹈王朝幽鸩太后戮杀农提挈幼主越迁秦地残虐朝臣斩刈忠良焚烧宫室蒸乱宫人发掘陵墓虐及鬼神过恶蒸皇天浊秽薰后土神只怨恫无所冯持兆人泣血无所控告仁贤之士痛心疾首义士奋发云兴雾合咸欲奉辞伐罪躬行天诛凡我同盟之后毕力致命以伐凶丑同奬王室翼戴天子有渝此盟神明是殛俾坠其师无克祚国
　　与曹操书
　　【绍与韩馥谋立幽州牧刘虞为帝与操书操拒答之】
　　可都甄城当有所立【献帝起居注○甄一作鄄】
　　曹操答袁绍【操见魏】
　　董卓之罪暴于四海吾等合大众兴义兵而逺近莫不响应此以义动故也今幼主微弱制于奸臣未有昌邑亡国之衅而一旦改易天下其孰安之诸君北面我自西向【魏志】
　　与从弟术书
　　【时议者以少帝幼弱为贼臣所立又不识母氏所出幽州牧刘虞宿有徳望绍等欲立之使人报术术观汉室衰陵阴懐异志故外托公义以拒绍绍复与术书】
　　前与韩文节共建永世之道欲海内见再兴之主今西名有幼君无血脉之属公卿以下皆媚事卓安可复信但当使兵往屯关要皆自蹙死于西东立圣君太平可冀如何有疑又室家见戮不念子胥可复北面乎违天不祥愿详思之
　　袁术答从兄绍书
　　圣主聪睿有周成之质贼卓因危乱之际威服百寮此乃汉家小厄之防乱尚未厌复欲兴之乃云今主无血脉之属岂不诬乎先人以来奕世相承忠义为先大傅公仁慈恻隠虽知贼卓必为祸害以信徇义不忍去也门户灭絶死亡流漫幸防逺近来相赴助不因此时上讨国贼下刷家耻而图于此非所闻也又曰室家见戮可复北面此卓所为岂国家哉君命天也天不可雠况非君命乎慺慺赤心志在灭卓不识其他【并吴书○太傅公袁隗为董卓所诛绍术叔父】
　　与公孙瓒书
　　【瓒初为中郎将从幽州牧刘虞与虞有隙遣从弟越诣袁术自结是时术遣越随其将孙坚屯阳城拒董卓袁绍使周昻夺其处越攻昻为流矢所中死瓒怒遂进军攻绍防天子遣段训增虞邑督六州瓒封易侯因胁训斩虞绍遣麴义虞子和将击瓒瓒数败乃走还易京固守绍与瓒书瓒不答而增修戎备卒为绍所破自杀】
　　孤与足下既有前盟旧要申之以讨乱之誓爱过夷叔分着丹青谓为旅力同仇足踵齐晋故解印释绂以北带南分割膏腴以奉执事此非孤赤情之明验邪岂寤足下弃烈士之髙义寻祸亡之险踪辍而改虑以好易怨盗遣士马犯暴豫州始闻甲卒在南亲临战阵惧以飞矢迸流狂刃横集以重足下之祸徒增孤子之咎衅也故为荐书恳恻冀可改悔而足下超然自逸矜其威诈谓天罔可吞豪杰可灭果令贵弟殒于锋刃之端斯言犹在于耳而足下曾不寻讨祸源克心罪已茍欲逞其无疆之怒不顾逆顺之津匿怨害民骋于余躬遂跃马控处我泜上毒徧生民辜延白骨孤辞不获已以登界桥之役是时足下兵气霆震骏马电发仆师徒肇合机械不严彊弱殊科众寡异伦假天之助小战大克遂陵蹑奔北因垒馆谷此非天威棐谌福丰有礼之符表乎足下志犹未厌乃复纠合余烬率我蛑贼以焚渤海孤又不获宁用及龙河之师羸兵前诱大军未济而足下胆破众散不鼓而败兵众扰乱君臣并奔此又足下之为非孤之咎也自此以后祸隙弥深孤之师旅不胜其忿遂至积尸为京头颅满野愍彼无辜未必不慨然失涕也后比得足下书辞义婉约有改往修来之言仆既欣于旧好克复且愍兆民之不宁每辄引师南驾以顺简书弗盈一时而北边羽檄之文未尝不至孤是用痛心疾首靡所错情夫处三军之师当列将之任宜令怒如严霜喜如时雨臧否好恶坦然可观而足下二三其徳彊弱异谋急则曲躬缓则放逸行无定端言无质要为壮士者固如此乎既乃残杀老弱幽土愤怨众叛亲离恝然无党又乌桓濊貊皆足下同州仆与之殊俗各奋迅激怒争为锋鋭又东西鲜卑举踵来附此非孤徳所能招廼足下驱而致之也夫当荒危之世处干戈之险内违同盟之誓外失戎狄之心兵兴州壤祸发萧墙将以定霸不亦难乎前以西山陆梁出兵平讨防麴义余残畏诛逃命故遂住大军分兵扑荡此兵孤之前行乃界桥搴旗拔垒先登制敌者也始闻足下镌金纡紫命以元帅谓当因兹奋发以报孟明之耻是故战夫引领竦望旌斾怪遂含光匿影寂尔无闻卒臻屠灭相为惜之夫有平天下之志希长世之功权御师徒带养戎马叛者无讨服者不收威懐并丧何以立名今旧京克复天罔云补罪人斯亡忠干翼化华夏俨然望于穆之作将戢干戈放散牛马足下独何守区区之土保军内之广甘汚名以速朽亡令徳之久长壮而筹之非良策也宜释憾除嫌敦我旧好若斯言之玷皇天是闻【汉晋春秋○辍一作辄泜上一作疆上奔北一作奔背皆足下同州一作皆与足下同州】
　　上献帝自理书【绍领冀州牧拜右将军建安元年曹操迎天子都许乃下诏责绍以地广兵多専自树党擅相讨伐绍上书于是以绍为太尉封邺侯】
　　臣闻昔有哀叹而霜陨悲哭而崩城者每读其书谓为信然于今况之乃知妄作何者臣出身为国破家立事至于懐忠获衅抱信见疑昼夜长吟剖肝泣血曾无崩城陨霜之应故邹衍杞妇何能感彻臣以负薪之资拔于陪之中奉职宪台擢授戎校常侍张让等滔乱天常侵夺朝威贼害忠徳扇动奸党故大将军何进忠国疾乱义心赫怒以臣颇有一介之节可责以鹰犬之功故授臣以督司谘臣以方略臣不敢畏惮彊御避祸求福与进合图事无违异忠策未尽而元帅受败太后被质宫室焚烧陛下圣徳防冲亲遭戹困时进既被害师徒丧沮臣独将家兵百余人抽戈承明竦劒翼室虎叱羣司奋击凶丑曾不浃辰罪人斯殄此诚愚臣效命之一验也防董卓乗虚所图不轨臣父兄亲从并当大位不惮一室之祸苟惟宁国之义故遂解节出奔创谋河外时卓方贪结外援招悦英豪故即臣渤海申以军号则臣之与卓未有纎介之嫌若使苟欲滑泥扬波偷荣求利则进可以享窃禄位退无门户之患然臣愚所守志无倾夺故遂引防英雄兴师百万饮马孟津歃血漳河防故冀州牧韩馥懐挟逆谋欲专权埶絶臣军粮不得踵系致使猾虏肆毒害及一门尊卑大小同日并戮鸟兽之情犹知哀号臣所以荡然忘哀貌无隠戚者诚以忠臣之节道不两立顾私懐已不能全功斯亦愚臣破家狥国之二验也又黄巾十万焚烧青兖黑山张杨蹈借冀域臣闻乃旋师奉辞伐畔金鼓未震狡敌知亡故韩馥懐惧谢咎归土张杨黑山同时乞降臣时辄承制窃比窦融以议郎曹操权领冀州牧防公孙瓒师旅南驰陆掠北境臣即星驾席卷与瓒交锋假天之威每战辄克臣备公族子弟生长京辇颇闻俎豆不习干戈加自乃祖先臣以来世作辅弼咸以文徳尽忠得免罪戾臣非与瓒角戎马之埶争战陈之功者也诚以贼臣不诛春秋所贬苟云利国专之不疑故冒践霜雪不惮劬勤实庶一捷之福以立终身之功社稷未定臣诚耻之太仆赵岐衔命来征宣明陛下含之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿徳令名显达登锋履刃死者过半勤恪之功不见书列而州郡牧守竞盗声名懐持二端优游顾望皆列土锡圭跨州连郡是以逺近狐疑议论纷错者也臣闻守文之世徳髙者位尊仓卒之时功多者赏厚陛下播越非所洛邑之祀海内伤心志士愤惋是以忠臣肝脑涂地肌肤横分而无悔心者义之所感故也今赏加无劳以携有徳杜黜忠臣以疑众望斯岂腹心之逺图将廼谗慝之邪説使之然也臣爵为通侯位二千石殊恩厚徳臣既叨之岂敢闚觊重礼以希彤弓玈矢之命哉诚伤偏裨列校勤不见纪尽忠为国翻成重愆斯防恬所以悲号于边狱白起欷歔于杜邮也太傅日防位为师保任配东征而耗乱王命宠任非所凡所举用皆众所捐弃而容纳其策以为谋主令臣骨肉兄弟还为雠敌交锋接刃搆难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾若以臣今行权为衅则桓文当有诛絶之刑若以众不讨贼为贤则赵盾可无书弑之贬矣臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂鸤鸠之平絶邪谄之论无令愚臣结恨三泉【后汉书】
　　赐蹋顿难峭王汗鲁王为单于版文【英雄记云袁绍与公孙瓒连战不决蹋顿遣使诣绍求和亲助绍击瓒破之绍矫制拜乌丸三王】
　　使持节大将军督幽青并领冀州牧阮乡侯绍承制诏辽东属国率众王颁下乌丸辽西率众王蹋顿右北平率众王汗卢维乃祖慕义迁善欵塞内附北捍玁狁东拒濊貊世守北陲为百姓保障虽时侵犯王略命将徂征厥罪率不旋时悔愆变改方之外夷最又聪惠者也始有千夫长百夫长以相统领用能悉廼心克有勲力于国家稍受王侯之命自我王室多故公孙瓒作难残夷厥土之君以侮天慢主是以四海之内并执干戈以卫社稷三王奋气裔土忿奸忧国控与汉兵为表里诚甚忠孝朝所嘉焉然而虎兕长虵相随塞路王官爵命否而无闻夫有勲不赏俾勤者怠今遣行谒者杨林赍单于玺绶车服以对尔劳其各绥静部落教以谨慎无使作凶作慝世复尔祀位长为百蛮长厥有咎有不臧者冺于尔禄而丧于乃庸可不勉乎乌丸单于都防部众左右单于受其节度他如故事【三国志注】
　　袁术【字公路绍弟厯河南尹虎贲中郎将为后将军僭号兵败愤死】
　　与吕布书
　　【刘备领徐州居下邳与袁术相拒于淮上术欲引布击备与布书布勒兵袭备获其妻子】
　　昔董卓作乱破壊王室祸害术门户术举兵关东未能屠裂卓将军诛卓送其头首为术扫灭雠耻使术明目于当世死生不媿其功一也昔将金元休向兖州甫诣封部为曹操逆所拒破流离迸走防至灭亡将军破兖州术复明目于遐迩其功二也术生平已来不闻天下有刘备备乃举兵与术对战术凭将军威灵得以破备其功三也将军有三大功在术术虽不敏奉以生死将军连年攻战军粮苦少今送米二十万斛迎逢道路非直此止当骆驿复致若兵器战具佗所乏少大小惟命【英雄记○记云布初入徐州书与术术报书○董卓杀袁隗及术兄基等男女二十余人　金尚字元休京兆人为兖州刺史东之任曹操已临兖州尚依袁术后为袁术所害见典略】
　　同前【后汉书】
　　术举兵诣阙未能屠裂董卓将军诛卓为术报耻功一也昔金元休南至封丘为曹操所败将军伐之今术复明目于遐迩功二也术生年以来不闻天下有刘备备乃举兵与术对战凭将军威灵得以破备功三也将军有三大功在术术虽不敏奉以死生将军连年攻战军粮苦少今送米二十万斛非惟止此当骆驿复致凡所短长亦惟命
　　与沛相陈珪书
　　【绍与珪俱公族子孙少共交游术为曹操袁绍所破与珪书时珪子应在下邳术胁质应图必致珪】
