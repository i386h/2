<!-- { "loadSidebar": true } -->
　　环尹大将军之幕府郡将二千石之符节是为荣宠实待材用国家崇惇叙之典隆甚迩之爱不恡高爵而畀公族至于歳久仍以课选是其亲亲源源之美异于前古矣惟令琮谨身无旷有足称者因宿卫之旧守増团练之峻秩只服休命毋忘恭恪
　　朝散郎集贤校理崔公度可兵部郎官制
　　慿熊分虎外则连城之宠含香握兰内则建礼之直皆以材选是为美仕某文行自将劳伐夙着出守千里既有成最入司五兵实副遴柬只服休宠益励恪居
　　户部员外郎刘昱可户部郎官制
　　台郎之选朝所慎柬虽甚清望犹以州郡为其资叙所以均内外之任而示以民事为先也尔以材敏课最聨职省部有司第其阀阅当为牧守正尔郎秩以示渐进位着禄饩悉加于旧只服光宠益崇职业
　　皇伯右武卫大将军深州团练使叔兼防御使制
　　公族之恩殊于外朝髙爵重禄不待兵戎之绩陟明进秩仍以歳月之务我朝惇叙之美迈于前古尔持身无过久次当迁进加御侮之右不移环卫之重膺是休渥毋忘恪修
　　皇伯右金吾卫大将军舒州防御使仲革皇伯右金吾卫大将军开州防御使仲洽可并正任防御使制
　　国家繇祖庙之庆广公族之恩虽不治民隆其爵秩至于积日兼为阀阅尔等皆以近属齿于显位备执金环尹之列领剖符外御之寄谨身无旷驯行有闻宜豫陟明用畴结课因其旧治遂尔为真惟此宠光奚以报效贵而能降满焉不溢勿渝素心对越休命
　　皇伯右金吾卫大将军和州防御使世程可正任防御使制
　　执金环卫之列防御守帅之贵崇是品秩以待材用汝磐石之宗葛藟攸庇粤膺宠数允恊惇叙仍以年劳复从吏课公族之恩轶迈前世然非修身慎行逺于咎戾何以保兹禄位而进豫陟明连城之广正任为重恩称殊渥益自勉励
　　皇叔右武卫大将军和州防御使仲汾霸州防御使仲爰并可正任防御使制
　　朝廷推亲亲之爱厚于公族故不恡高爵重禄虽无殊功成效犹使之蹑等循级而进也然非驯行惇谨素守坚正亦何以绵厯嵗月无所玷缺考绩之际姑有以借口矣尔等皆以近属骤膺宠数环卫大将军之班列郡防御使之号既兼之矣复以年劳进为正任国恩隆厚属籍光显宜思恪慎以永终誉
　　皇叔右监门卫大将军舒州团练使仲邮可右武卫大将军遥郡防御使制
　　内参环卫外领使符名实兼副宠禄辉赫朝廷所以待材用之宅而公族縁亲亲而处之仍以泛恩得与外朝比列此其愽惇叙广爱之至也具官某地居近属身有嘉称聫门卫之幕府縂羣舒之团结縁飞龙之在御当进爵以均庆遽罹亲忧弗俟恩锡既终达礼宜申前令吏右武之贵秩増御侮之重权懋服光华益思恪慎皇兄故右监门卫大将军令骃可赠博州防御使制
　　传云亲亲以睦治族之道生则致其爱没则同其哀丰禄重爵厚其生者也愍册襚服饰其终者也朝廷之恩备矣有司之事举矣皇兄某地居近属身有驯行奄至不淑良用伤悼假使麾之美号为壤户之余荣魂其有知歆此殊宠
　　皇叔右武卫大将军环州刺史叔滕可遥郡团练使皇叔右千牛卫将军仲毊可授大将军制
　　百官奉事由功实以为资级公族论恩在久次则当迁叙此朝廷治内外之法本忠厚之意也具官叔滕天潢之别渐渍徳润麟趾之世信厚有取备官环卫兼刺名郡既积年劳宜加爵秩假雄称于团结资威望于使领勉服光宠益励名节仲毊备官环卫贵视命卿既积年劳宜加爵秩不移幕府之号姑假元帅之宠勉服休命益励名节
　　皇叔右监门卫大将军滁州团练使仲歜可遥郡防御使皇叔右监门率府率仲瑈可右千牛卫将军制
　　公族之恩戚疎有叙存着赏延之典没隆防后之仪以乃父遗顾而有言矜诸子藐露而为请因从加秩以慰泉下奔驹过隙既就外除维柞疏荣肇推新命咸思恪慎以报义方
　　皇叔右监门卫大将军仲的可右武卫大将军遥郡刺史皇叔太子右监门率府率仲葳可小将军制
　　朕缵嗣昌业覃庆列位小大之臣莫不受赐矧其属在公族可使后于庶姓而尔等皆以亲忧弗俟成命既给达礼宜申前宠或进跻武卫而领郡符或身列环尹而备幕府敬服异数益修善行
　　皇叔右武卫大将军袁州刺史仲逺可遥郡团练使皇叔右监门卫大将军叔罗可遥郡刺史制
　　吾以材能赋爵而宗室以戚属处位吾以功事课吏而公族以年劳计最治亲之礼异于外朝所以崇惇叙之典厚而勿薄虽然宗子之能畏慎无过其亦有信厚之风蒙被宠数不为滥矣仲逺备位环尹外领州符稍加团结之名以示迁擢之次叔罗备位环尹既开幕府稍假左符之重以示专城之贵只服休命毋怠恪居右监门卫大将军士出士蒲令括捐之士编可并遥郡刺史右千牛卫将军仲諲可右监门卫大将军制
　　诗云振振公族夫能学问以知古文采以见志则可谓有信厚之风习为善之乐矣尔等咸以经术待试有司铨能程艺率有可取嘉其忘膏粱之佚安儒素之业宜有甄赏以示旌别进秩加等是谓休宠益励操守毋怠初心
　　承议郎殿中侍御史上官均可兵部员外郎兵部郎中叶祖洽可礼部郎中制
　　六曹属郎朝之精选号曰头司尢为重任春官之掌邦礼祈父之主戎事决非美材曷当遴柬以均祖洽器识宏茂文彩赡丽或恪职风宪或収誉台妙宜有峻迁以副众望论其初试始被握兰之宠铨此久次益见应星之贵勉修职业毋负渥恩
　　金部郎中范锷可京东转运副使京东转运副使侯利建可金部郎中制
　　朝廷经费调度金谷为重内则文章地官之属外则漕台使者之任非其深思敏智不足以当吾慎选以某久更吏职绰着能誉惟此司存虽有中外之别至其职业非复剧易之判易地而处陈力就列益圗善最以副民望
　　兵部郎中杜常可光禄少卿祠部郎中向宗旦可兵部郎中太常丞贾易可祠部郎中制
　　六曹九寺所以挈提纲目厘举庶务朝廷资以为治者也属部卿贰是为妙选有以久次増叙或繇良材初试吾所简阅未尝轻付常风格干济陈力维旧宗旦枢机周宻应务敏达易儒学修明士论称述此其在官皆有休誉进而用之吾何爱焉武部掌兵伍之符籍祠曹主中外之祀事光禄之任尤为繁伙非若汉代谨门户之禁而已其惟恪恭勤勚可以称职汝其勉之
　　水部郎中王谔可知济州都水监丞钱曜可水部郎中制
　　台郎重选郡守优寄朝廷待材用之宅兼仕宦之美是皆雍容内外之望用为更互出入之地以谔効官文昌既歴歳月俾分符竹往临钜野以曜领防都水丞事修举进升省闼仍莅起曹勉副茂恩力图来效
　　朝散郎守兵部郎中程博文可太府少卿承议郎陈次升可兵部郎中制
　　太府主货贿之藏司其出纳夏官主五兵之要谨其符籍贰卿副郎皆精选也以博文绵歴省闼绰着士望以次升临按淮甸克宣使指并用登进以摅材略夫其厠惟月之班聮应星之象为宠多矣尔其勉之
　　朝散大夫权知曹州王彦韶可卫尉少卿朝奉大夫驾部郎中张修可鸿胪少卿朝散郎苏注可司封郎中承议郎太常丞周秩可驾部员外郎制
　　中都列官皆有分职地崇望髙者卿寺郎曹也非其美材未尝轻授以某等持身端直临事详敏外典州郡内更台阁久次成效皆有可纪是用递加宠进以极智畧或佽贰惟月或上应列星至于副郎并为茂选敬副宠光敦懋职业
　　前河北提刑王端可将作少监新差通判瀛州李敦颐可军器监丞制
　　百工之事萃于二监将作谨于朴斵军器严于补缮非有程不可以稽其勤惰非精心不可以见其功盬命官之重从可知矣以某刺举时当以某防计明审推其有余允宜繁使或丞或贰实皆宠命勉力自强以副推择承议郎光禄寺丞王悆可太常博士宣徳郎吕由庾可光禄寺丞承奉郎王斿可太常寺太祝制
　　九卿之属効职辇毂皆朝廷之精选而养材待用之地也以悆学术通敏防知古今使为博士可以综练礼文以由庾持身谨饬绍其家世使丞光禄可以佽助卿事以斿幼壮好学传其父书使为祝官可以陈信正辞并承休命所思图报
　　朝议大夫充集贤院校理诸王府翊善王汾可中散大夫直秘阁差遣依旧制
　　大夫以上皆高爵也至于中散品秩益崇禄饩益厚吾所以待材用之士其能自致此者鲜焉以汾敏学多闲内行兢兢緜歴词馆久次王府有以自守事常裕如考课当迁俾从明陟昔子云叔夜偕在此官贴延閤通直之选仍藩邸置醴之旧只服休宠益思恪居
　　左司谏朱光庭可左司员外郎右司谏王觌可右司员外郎制
　　朝廷开直言之路延谏争之臣其能爱君主于信厚论事识其大体不为苛察以取声誉而补益之效粲然可见宜有褒崇以显尤异惟觌学问端邃临事屡断惟光庭气宇惇重见义不回并列二省有光七列文昌之为政本都司之有属郎尤思得人以齐众务俾从迁秩复使効才
　　新差京东转运判官张景先可权发遣河北转运判官京东西路提刑胡宗回可京东转运副使制
　　朝廷之任官必于其事乃可求其称职为其达民情之薄厚审吏材之髙下而其举措时当绩用有叙也以宗回详按庶狱表率一路既有成效益宜重任俾持餫输之权用谨金谷之赋今河流未复隄繇方兴商度功利实頼智畧惟景先前在都水陈力有谋复付北道仍贰漕事慎简之意夫岂易哉各务悉心以副休宠
　　朝请郎权发遣宣州周之纯可广东提刑朝奉郎新差福建运副张修可知宣州朝请郎权江西运副王祖道可福建运判朝请郎淮南西路提刑苏解可江南东路转运副使朝请大夫江东转运副使李莘可江南西路转运副使制
　　商度金谷之盈虚详按狱岸之中失使者之任朝廷慎选葢所谓将王命而明邦国若否者矣尔等咸以干力屡更繁使付之百城之富一道之寄或以初试鋭精来效或以易地习惯成事悉坚乃心广集善誉惟修擢自省郎出总瓯越疾病自上黾勉勿任假其左符足资卧治江南诸郡宣城为大敬服休命知其厚恩
　　朝请郎行太常博士辛廱可太常寺丞奉议郎权判登闻鼓院刘唐老可太常博士制
　　太常礼乐之司博士议论所自参订今古折衷内外非宿儒成学不足以居以廱洎唐老文采质性见称搢绅和而不流毅而不固是用擢簉秩宗之列专主曲台之业勉服休宠益图善最
　　太常博士充集贤校理孔平仲可秘书丞姚勔可太常博士制
　　秘书图籍之府奉常礼乐之司国家以待硕儒之士而养育其材非夫博辨通识温恭守义未尝得而居之尔等咸以徳艺见称搢绅铨能授官实宜其任易地而处亦为允称勉自崇励以副光宠
　　两浙运判叶伸可权发遣转运副使朝散郎鞠承之可权发遣两浙运判官制
　　总率一道澄察百吏金谷之繁伙狱讼之纷杂非精心不能尽物非强力不能辑事惟伸奉使二浙绰着能效不有旌擢曷以示劝稍正官号以重权委惟承之干力强济心术开敏可以佐伸究其智畧同寅恊恭夙夜职业无隳前功益収来效
　　新差知越州张询可福建转运副使新除开封府推官田子谅可河北西路提刑广东转运判官毛渐可湖北转运判官制
　　宣力四方为上耳目使者之任也金谷功名之防繁狱岸鞫谳之大小非有敏智孰堪剧治以某等既更歴试皆有称誉并假节传往明若否夙夜匪懈以酬宠数太府少卿王子渊可权京西转运使知北外都水丞公亊张景先可京东转运判官制
