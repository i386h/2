<!-- { "loadSidebar": true } -->
　　冕白昔仲弓问为政子曰先有司有司之政在于举士是以三代尚徳尊其教化故其人贤西汉尚儒明其理乱故其人智后汉尚章句师其传习故其人守名节魏晋尚姓羙其【文粹无此三字】氏族故其人矜伐隋氏尚吏道贵其官位故其人寡防耻唐承隋法不改其理此天【集有下字】所以待圣主正之何者进士以诗赋取人不先理道明经以墨义考试不本儒意选【文粹有人字】以书判殿最不尊人物故吏道之理天下天下奔竞而无亷耻者以教之者末也阁下岂不谓然乎自顷有司试明经奏请毎经问义十道五道全写疏五道全写注其有明圣人之道尽六经之意【集有义字】而不能诵疏与注一切弃之恐清识之士无由而进腐儒之生【文粹作腐生竖子】比肩登第不亦失乎阁下因从容啓明主稍革其奏为二等其有明六经之义合先王之道者以为第一【二字文粹作上】等其有精于诵注者与精于诵疏者以为次等不登此二科者以为下等不亦善乎且明六经之义合先王之道君子之儒教之本也明六经之注与六经之疏小人之儒教之末也今者先章句之儒【文粹作学】后君子之儒以求清识之士不亦难乎是以天下至大任人至众而人物殄瘁亷耻不兴者亦在取士之道未尽其术也诚能革其弊尊其本举君子之儒先于理【文粹作履】行者俾之入仕即清识君子也俾之立【集作位】朝即王公大人也一年得一二十人十年得一二百人三十年得五百人即海内人物不以【集作亦】盛乎昔唐虞之盛也十六族而已周之兴也十乱而已汉之王也三杰而已太宗之圣也十八学士而已岂多乎哉今海内人物颙然思理推而广之以风天下即天下之士靡然而至矣是则由于有司以化天下天下之士得无亷耻乎冕顿首【六月十四日】
　　答栁福州书　　　　　　　权徳舆
　　来问见爱慇慇甚厚疏以先师对仲弓先有司之説又曰由于有司以风天下诚哉大君子之言理道也今之取士在于礼部吏部吏部【集本文粹并不叠此二字】按资格以拟官奏郎官以考别失权衡重轻之本无乃甚乎至于礼部求才犹似为仁由已然亦沿于时风岂能自振尝读刘秩祭酒上疏云太学设官职在造士士不知方时无贤才臣之罪也毎读至此心常慕之当时置于国庠似在散地而方以乏贤内讼慨然上奏此君子之心也君子之言也况以防劣辱当仪曹为时求人岂敢容易然再嵗计偕多有亲故故进士初牓有之帖落有之防落有之及第亦有之不以私害公不以名废实不敢自爱不访于人两汉设科本于射防故公孙董仲舒之伦痛言理道近者祖习绮靡过于雕虫俗谓之甲赋律诗俪偶对属况十数年间至大官右职教化所系其若是乎是以二【集作半】年以来参考对防不访名物不徴隐奥求通理而已求辨惑而已习常而力不足者则不能囘复于此故或得其人庻他时有通识懿文可以持重不迁者而不尽在于龌龊【集本文粹并在龌龊】科第也明经问义有幸中所记者则书不停缀令【文粹有释字】通其义则墙面木偶然遂列上第末如之何顷者参伍其问令书释意义则于防注之内【文粹作中】茍删撮防要有数句而通者昧其理而未尽有数纸而黜者虽未尽善庻稍得之至于来问明六经之义合先王之道而不在于注防者虽今吏部【三字文粹作令】学究一经之科毎嵗一人犹虑其不能至也且明经者仕进之多数也注防者犹可以质验也不者傥有司率情下上其手【文粹作才】既失其末又不得其本则荡然矣无乃然乎古人云强勉行道则徳日起而大有功中庸有困而行之勉强而行之鄙虽不敏敢防勉之之道邪大凡常情为近习所胜役役【集本文粹并作没没】于闻见汲汲于进取茍避患安时俾躬处休以至老死自为得计岂复有揣摩古今风俗整齐教化根本原始要终长辔逺驭如阁下吐论之若是者耶此鄙人所以喟然三复而不知其止【文粹作已】也来问又言三代两汉至近古所尚不同岂古化夐逺之不可复耶复因縁渐靡而操执者不之思耶鄙人顽固谨俟余论因自发舒慙怍无量徳舆再拜【八月十一日】
　　与【集作上】兵部李侍郎书　　　韩　愈
　　十二月九日将仕郎守江陵府法曹参军韩愈谨上书侍郎阁下愈少鄙钝于时事都不通晓家贫不足以自活应举覔官凡二十年矣薄命不幸动遭谗谤进寸退尺卒无所成性本好文学因困厄悲愁无所告语遂得穷究于经传史记百家之説沉潜乎训义反复乎句读砻磨乎事业而奋发乎文章凡自唐虞以来编简所存大之为河海髙之为太山明之为日月幽之为鬼神纎之为珠玑华实变之为雷霆风雨竒辞奥防靡不通逹惟是鄙钝不通晓于时事也【集无也字】学成而道益穷年老而身【一作智】益困私自怜悼悔其初心髪秃齿豁不见知已夫牛角之歌辞鄙而义拙堂下之言不书于传记齐桓举以相国叔向携手以上然则非言之难为【集作其】聴而识之者难遇也伏以阁下内仁外义行髙而徳钜尚贤而与能哀穷而悼屈自江而西既化而行矣今者入守内职为朝廷大臣当天子新即位汲汲于理化之日出言举事宜【集作计】必施设既有聴之之明又有振之之力寗戚之歌鬷明之言不发于左右则后而失其时矣谨献旧文一巻扶树教道有所明白南行诗一巻舒忧娱悲杂以瓌恠之言时俗之好所以讽于口而聴于耳也如赐览观亦有可采干渎尊严伏增惶恐愈再拜
　　为人求荐书
　　某闻木在山马在肆过之而不顾者虽日累千万人未为不才与下乗也及至匠石过之而不睨伯乐遇之而不顾然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之廐者也于是而不得知假有见知者虽千万人亦何足云尔【集作耳】今幸赖天子毎嵗诏公卿大夫贡士若某等比咸得以荐闻是以冐进其説以累于执事亦不自量已也然执事其知某何如哉【六字杭本作其如某何哉】昔人有鬻马不售于市者知伯乐之善相也从而求之伯乐一顾焉【一作马】价增【一无增字】三倍某与其事颇相类是故终始言之耳某再拜
　　与祠部陆员外荐士书
　　执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墙之间升乎【作于】堂而望乎【集作于】室者亦将一年于今矣念虑所及輙欲不自疑外竭其愚而道其志况在执事之所孜孜为已任者得不少助而张之乎诚不自识其言之可采与否其事则小人之事君子尽心之道也天下之事不可遽数又执事之志或有待而为未敢一二言也今但言其最近而切者耳执事之与【集有同字】司贡士者相知识【集作诚】深矣彼之所望于执事执事之所以待乎彼者可谓至而无间疑矣彼之职在乎得人执事之志在乎进贤如得其人而授之所谓两得其求顺乎其必从也执事之知人其亦愽矣夫子之言曰举尔所知然则愈之知者亦可以言矣【集作亦一言也】文章之尤者有侯喜者侯云长者喜之家在开元中衣冠而朝者兄弟五六人及喜之父仕不逹弃官而归喜率兄弟操耒耜而耕【蜀本有于野二字】地薄而赋多不足以养其亲则以其耕之事【集本作暇】读书而为文以干于有位者而取足焉喜之文章学西汉【集作京】而为也举进士十五六年矣云长之文执事所自知其为人淳重方实可任以事其文与喜相上下有刘述古者其文长于为诗文丽而思深当今举于礼部者其诗无与为比而又工于应主司之试其为人温良诚信无邪妄诈佞【集作邪佞诈妄】之心强志而婉容和平而有立其趋事静以敏着羙名而负屈称者其日【集有已字】久矣有韦羣玊者京兆之从子其文有可取者其进而未止者也其为人贤而有材【一作行】志刚而气和乐于荐贤为善其在家无子弟之过居京兆之侧遇事輙争不从其令而从其义求子弟之贤而能业其家者羣玊是也凢此四子皆可以当执事首荐而极论者主司疑焉则以辨之问焉则以告之未知焉则慇懃而语【集作论】之期乎有成而后已【集作止】可也有沈杞者张苰【一作】者尉迟纷者李绅者张后余者李翊者或文或行皆出羣之才也凢此数子与之足以收人望得才【集作材】实主司疑焉则与【集作以】解之问焉则以对之广求焉则以告之可也徃者陆相公司贡士考文章甚详愈时【集作亦字】幸在其中而未知陆丞相【集无此二字】之得人也其后一二年所与及第者皆赫然有声原其所以亦由梁补阙肃王郎中础佐之梁举八人无有失者其余则王皆与谋焉陆相之考文章甚详也待梁与王如此不疑也梁与王举人如此之当也至今以为羙谈自后主司不能信人人亦无足信者故蔑然【集本注作蔑蔑】无闻今执事之与司贡士者有相信之资【集有与字】谋行之道惜乎其不可失也方今在朝廷者多以游宴娱乐为事而独执事眇然髙举有深思长虑为国家树根本之道宜乎小子之以此言闻于左右也愈恐惧【一作惶恐】再拜
　　与汝州卢郎中论侯喜书
　　进士侯喜古其人为文甚古立意甚坚行止取舍有士君子之操家贫亲老无援于朝左举塲十余年竟无知遇愈尝慕其才而恨其屈与之还徃嵗月已多尝欲荐之于主司言之于上位名卑官贱其路无由观其所为文未尝不掩巻而叹去年愈从调选本欲携持同行适遇其人自有家事【集作难】迍邅坎轲又废一年及春末自京还恠其久无【集作絶】消息五月初至此自言为阁下所知辞气激扬面有矜色曰侯喜死不恨矣喜辞亲入闗羇旅道路见王公大人数百未尝有如卢公之知我也比者分将委弃泥涂老死草野今胷中之气勃勃然复有仕进之路矣愈感其言贺之以酒谓之曰卢公天下之贤刺史也未尝有所推引盖难其人而重其事今子鬱为选首其言死不恨固宜也古所谓知己者正如此耳身在贫贱为天下不知独见遇于大贤乃可贵耳若自有名声又托形势此乃【集有为字】市道之事又何足贵乎子之遇知于卢公真所为知己者也士之修身立节而竟不遇知己前古以来不可胜数或日接膝而不相知或异世而相慕以其遭逢之难故曰士为知己者死不其然乎不其然乎阁下既已知侯生而愈复以侯生言于阁下者非为生谋也感知己之难遇大阁下之徳而怜侯生之心故因其行而献于左右焉谨状
　　与郑伯仪【集作义】书　　　　　欧阳詹
