<!-- { "loadSidebar": true } -->
    彼仙人之徒，方窃窃然化金以为丹，炼气以存身，觊千百年居於六合之内，是类龟鹤大椿，愈长且久，不足尚也。噫！後之人迭为所惑，不思老氏损之之义，颜子不远之复，乃驰其智用，以符药术为务，而妄於灵台之中，有所念虑。其末也，谓齿发不变，疾病不作，以之为功。而交战於夭寿之域，号为道流，不亦大哀乎！按《神仙传》凡一百九十人，予所尚者，唯柱史、广成二人而已，馀皆生死之徒也。因而论之，以自警云。
    ○涅经疏释文
    予闻先觉云：大宝流辉之不变曰常，在宥布和之盛典曰教，率土知化之归宗曰行，交感人心之至极曰证。然则以道行御其时，以法性合其运，当应物之际，与显晦同其光，恢扬至化。自他昭著者，实播厥鸿名，钦恭文思，协和至极。四德克彰者，实存乎妙体，格变群家，历观诸行，至典克修。庶绩有成者，实赖乎本宗，信以授人，大明宗极，厥旨厥几。有补於将来者，实存乎妙用，综博群元，以立成训，风行十方。率用归顺者，实存乎妙教矣。
    ○三如来画像赞（并序）
    法王之身有三：曰法、日报、曰应。报身从无边功德生，应身从无边众生生，法身从如如无有生。分别说三，其极一贯。原夫大道之体，离一切相，是其本也。积大德，施大慧，合大道，成大身，是其报也。出入十界，随所利见，如水月镜像，是其应也。自因至果，故不得不有其报；疗一切病，故不得不行其应。应亦名也，报亦名也。名乎哉，其实相之宾乎？经云：“观身实相，观佛亦然。”尝试思之，以为众生盖反佛者也。是三相在佛为三德，在凡为三障：一者生死，生死即空寂，空寂即法身也；二者烦恼，烦恼即智慧，智慧即报身也；三者结业，结业即解脱，解脱即应身也。三德成於悟，三障成於迷。迷而不复也，遂自绝於佛乘。哀哉！予尝斋心命工，裂素作绘，圣德之形容，可举目而见，见而後思，思而後知至。知至之路，盖由是矣。瞻仰之不足，遂为之赞，庶观者有以知三如来不在心外，不可以有无心取。赞曰：
    大哉法体，体如虚空。不始不终，不垢不净，不边不中。是谓涅，是谓法身。诸佛性海，是无上正真。（右赞毗卢遮那佛）
    妙哉报体，体法而大。由清净功，得色无碍。得色无碍，成实智慧。范围法界，尽未来际。（右赞卢舍那佛）
    神哉化功，其化无方。休有烈光。以百亿色身，播百亿国上。启权显实，或默或语。示我寂灭，双林之下。（右赞释迦牟尼佛）
    三圣一身，本无有异。恒沙诸佛，其道一致。众生唯妄，觉妄斯至。悬象著明，用鉴心地。（右总赞）
    ○金刚般若波罗密经石幢赞（并序）
    二十五有之内，根尘相磨，生灭相荡，斡流旋转，往复无际。如来悯之，於是开智慧门，示诸法如义，俾夫即动而寂，即寂而照。假文字以筌意，一色空而观妙。然离一切相，得无住心，二乘远而不见，十住见而不辨。如是信解乎难哉！陇西李氏先夫人，常州刺史独孤公之伯姊也。圣善之德，自天而植；不舍母训，受持是经；内涵道机，外顺化物。十一年八月，即世於晋陵郡舍，公茹尚右之痛，追无作之福，缵微言於金石，庶幽赞乎妙报。嘻！倾沙界以施，而施有穷；等山王之大，而大有终。唯金刚空印，永不坏灭，盖夫人福慧之所以臻也。於是乎赞：
    脱三解轭，入一相地，资惠力兮。追琢道妙，为佑与道，实懿德兮。石可转而字有磷，福不极兮。
    ○药师琉璃光如来画像赞（并序）
    圣之道，无形无名。形以感著，名以功立。盖物有病於妄，我则喻其医；物有滞於暗，我则照其光。其形无方，有感必应。神哉仁哉！惟唐代宗孝武皇帝之甥，某邑长公主之子，曰兰陵萧位，禀灵天潢，承训家范，其性孝，其气醇。大历中，丁先人银青光禄大夫光禄卿赠汝州刺史府君之忧，自反哭至於大祥。哀敬之礼，动无违者。长公主戒之曰：“欲报之德，岂止於斯乎？归诚上仁，可以徼福，尔其志之！”位於是泣遵德命，爰用作绘，八十之物，十二之愿，赫然如见其全身，肃然如闻其音声。自外入者，或疑乱怖投体膜拜，而不知其粉绘也。嘻！昔人有一至之性，或通於神祗，以致福庆，矧夫孝子之哀思，大圣之元运，幽赞之力，可思量哉！安定梁肃，悦闻其风，乃为赞曰：
    披圣籍兮览元功。赫神光兮被无穷。勿用药兮医之王。感斯应兮万福彰。系於梁兮出於唐。蓄纯孝兮思不忘。绰大象兮景煌。洞冥冥兮福穰穰。
    ○绣观世音菩萨像赞（并序）
    《莲华经普门品》，载菩萨盛德大业详矣。盖变动不测之谓神，穷理尽性之谓圣，慈悲广运之谓力。三者一贯，是为妙觉。功不并化，尊无二上，故佛为法王，我为素臣。或拟诸形容，称其名号，资不匮之力，报罔极之恩。谁其为之？有齐孝女。初尚书吏部郎赵郡李公第六女，归於博陵崔绰。大历初居公忧，泣血无声，至於大祥。既而思求冥，徼福上圣，针缕之间，成就庄严。其用心也至矣乎！公之立行立言，天下所推焉，存为人范，没无鬼责，前际之胜因，不可度已。此功德也，盖以展蓼莪者，蒸蒸之心。崔氏之子，以肃尝获升公堂，以赞述见托，痛梁木之坏，恸怀恩之烈，故像设之所，敢著乎辞。赞曰：
    菩萨之德相炳而慈，凭身以仪之。女也孝思，不可方思。冀冥福於斯，欲报之德，斯焉取斯。
    ○地藏菩萨赞（并序）
    菩萨以大慈运大愿，宏大道，济大苦，俾三界之间，利见大人，如大地之无不持载，故号曰地藏。有秘书少监兼侍御史李公之甥，太原王氏之第某女，顷遭先夫人弃敬养，拊擗以暨於小祥。或曰：此孝也，匪报也。以报为功，则惟地藏乎？乃手针缕之事，黼而黻之，则而像之，焕乎有成，毫相毕观者。然後知圣善之内训，淑女之孝思，至矣哉！是可以锡尔类也。秘书向予道之，且命赞曰：
    皇矣上仁，乃圣乃神，厥功备兮。有女伊棘，孝思罔极，厥成至兮。圣仪彰之，景福将之，无有既兮。
    ○药师琉璃光如来绣像赞（并序）
    得妙道者圣之大，感罔极者孝之至。孝有欲报之志，圣有善应之功。神其愿，运其力，故悲智行焉；发乎心，彰乎事，故像设作焉。谁其为之？有齐孝妇。孝妇姓某氏，前新城令柳诚之室也。先是居皇姑豆卢氏夫人忧，自卒哭及期，呼天之声不绝；自期至於大祥，追福之功不息。乃诵金偈，乃瞻粹容，爰用五彩，以成大像。庄严相好，昭焯焕烂，凛乎若披毫光而演善愿，启清真而屏浊乱。至矣夫！乃为赞曰：
    光彼千界，赫琉璃兮。勿药之师，号大医兮。不形之形，妙相具兮。窈冥希夷，元功著兮。孝妇之烈，心不渝兮。章施五彩，福皇姑兮。
    ○壁画二像赞（并序）
    贞元元年冬十月，会稽龙兴寺释法忍与门弟子道俗衣冠之众，以五彩色写释迦如来像於所居之宇，吉祥天女像在左，多闻天王像在右。德容威神，焕赫熙怡，为佛股肱，作人依归。至矣哉！圣人无形，以万利见为形。形生功，功生名。是像元德，存乎前经。二上人以予尝探微言之所缘起，资为之赞，以示昧者云：
    上圣有作，体神立德，天人遵兮。我示妙法，清我浊劫，示存存兮。日月归依，是威是仪，破群昏兮。巍乎北王，休有烈光，护下土兮，俾尔含识，跻彼乐域，万物睹兮。金甲雄姿，示威宣慈，我何怒兮。唯圣所起，吉祥止止，天德至兮，奥惟首出，佐佑於佛，成大事兮。高明婉柔，愿与道游，滋景福兮。息达本二，沙门有则。知此圣言，图此妙相，示後昆兮。实以善利，与元元兮。
    ○千手千眼观世音菩萨像赞
    不形之形无形，神人之形也。当法王御世，有元圣曰观音，以感通之妙用，运溥博之宏应，协赞无上，弼成元功。神行无方，形亦丕变，传此像设，施於群生，此其至矣夫！彼聋盲者，方骇其手目之多，以致恢诡之诮，随诸毁堕，无升济期，可不为大哀乎？故寿王府士曹参军韦侯，修身以仁，处顺而化。夫人京兆杜氏，既孀始虞，哀且顾礼，追惟冥，为素为缋。相近而理远，诚著而感深。《易》称“神而明之”，《诗》云“聿怀多福”，尽在是矣。赞曰：
    良人下世，杳冥冥兮。配德追远，心不宁兮。裂素表圣，为丹青兮。昭赫彩绘，光仪形兮。彼君子，归福庭兮。
    ○大罗天尊画像赞（并序）
    维唐肃宗文明武德大圣大宣孝皇帝以大功平大难，以大孝纂大业，少康匡复，下武继文，丕丕崇崇，千古同德。亦既厌代，去而上仙，衣冠留於乔岳，曜魄归乎太极。惟夏四月十有八日，实遗弓之辰，皇上追圣祖之烈光，申孝孙之永慕。载扬至道之赜，用宏上清之福。爰诏国工，以是日画大罗天尊像一躯，混成真精，挥倬神化，包裹六极，覆露九皇。巍乎道主之德相既明，至哉圣人之孝思可见。小臣肃，拜手受诏，为之赞云：
    至阳之原，无穷之门。大罗之界，象帝之尊。文明武德，有赫孝宣。道光乾元，人畏轩辕。翼翼睿宗，嗣武统天。或图尊容，追孝前文。肃拜稽首，臣敢言。惟此功德，载焕载元。既圣神，介福无边。亦我后，寿考万年。
    ○药师琉璃光如来画像赞（并序）
    於戏！至人不可得而见之矣，所可见者，像设而已。药师者，大医之号；琉璃者，大明之道。所以洗荡八苦，振烛六幽。巍乎其有功，复归於无物，盖其赜也。皇帝德女唐安公主委化归真之胡，先是命国工，缋佛像，爰设妙色，载扬耿光。以追福祥，以迪幽赞，我贵主，达於真乘。至哉！圣人之慈也。小臣某，拜手稽首，而作偈言：
    药师妙法王。光被於十方，惟皇大圣主。文命敷下土，二圣合元德。广运慈悲力。庄严成仪形。延福於女英。女英受兹福。亦以流万族。
    ○绣西方像赞（并序）
