<!-- { "loadSidebar": true } -->
　　□□初亦只是一物分而为两然其分最早先于天地之位由今天地既位之后而观之。则日月只似天志束一物。若从天地未分而日月先分以经之纬之而言。则天地亦从日月生也。即人而论之初胎时是一团水、岂不似天地混沌、及后有外体而为天、有内体而为地、岂不似天地设位、然而内外之结非自成也有物焉自一而两以经纬之而后成也由此观之天地无日月则不成矣。天地从混沌而既位无心无为一任日月之渐营毫发不爽积子寅而生人物如钧冶焉人身从团水而成骸亦能无心无为一任月月之渐营毫发不爽积三年而结婴孩亦如天地之钧冶然矣故日月者生物之火候、而天与人均有之者也、天地之冶大、故万人万物生焉、人身之冶小、故结一婴而止耳、今学丹者不知吾身中有一种日月之火候、即天地日月之火候、吾身之结婴、即天地之生万人万物、而妄谓须取彼家然后成丹、则是谓此天之不能生物而复藉彼天以生之者也、其可乎、故作戏论有阴天阳天之说者此也、然而为彼家之说者又有纯阳既亏必藉以补之之说、其支遁犯驳、多不能悉至于翁之说皆正门也非彼家比但某愚昧细味高论亦多未彻于鄙心故直以巳所妄见者为对大抵论道谈微非面而久罄不快也且愚所叨叨非纯出臆见当时幸早悟于心以印眞正祖诀若参同内经篇但除却伪书无一不脗合而求之于心质之于天亦无一不脗合是以决信而不疑耳水在胎中无为无思生生儿生至有为有思之极而死耳然则无思无为成仙之彻始彻终事也不患落禅惟患不能禅耳南岳镜砖、不合是两物、若无思无为、则原是婴儿木相如畧搀以思为、却正犯磨砖求镜也、乾坤者易之门户契中之义似不如尊者所拟也

　　○奉答冯宗师书　眞有识辩非揣摩影响之言

　　渭妄注参同师翁谬取其人旨而小摘其编次何幸蒙知若此哉然编次之敢盖亦有说缘世以徐注混经遂误赚经文满册重复牵杂至不可解今圆三五章之言鼎器即法象章中升熬至相守义也其言两七聚至末简之图五相类即青龙至一所义也其言日数黄白黍米及审谛等义细玩之俱与圆三五章中互相印证如以为魏公既作法象章又作圆三五章则重复之病不犯前辙耶又前简上中下三篇散列不应无结而经语主隐注语主显圆章近隐法象近显故知圆章是结经法章是结注也由此观之圆即经之乱词不特法为注之乱词也至于参同契者敷陈梗概至尽矣一叚乃是作五相类之引五相类图比于乱词则为尤约矣盖经注中历历指五行为同类乃一书要诀观图眞可默会不烦词组其它皆枝叶花果惟此图为正在根株也若以御政等三事当之谓五为三则御政等直篇目耳非要语也何烦魏公特云故复作此哉即欲明三事为一则直曰三物出一门足矣今曰作此将执何为作耶三物亦何庸于作耶如此则惟昔一章当置于何地不待智者而得之矣况其中随旁风采指画古文等语绝印吾不敢虗说仿效圣人文等语不特此也虗心观之印处甚多独徐魏同时徐以不宜以惟昔日魏然二公注述并皆隐名惟昔之言亦少神其说耳吾甚伤之自任之语口气带自上文与若夫至圣者自任之语不同至圣章自任之语可以属作经不可以属作注惟昔章自任之语可以属作经者言亦可以属作注者言也况徐之注经其于各章虽详略后先与经绝不相印却未尝遗其一简姑无论其紧要本旨即赞前训后之语亦无不印之如是非历藏章则印以世人好小术是了养性一目矣若炉火一目其在魏经如臣胜尚延年如欲作服食仙如世间多学士如若夫至圣如吾不敢虗说其为赞前训后者若此其屡屡矣徐注印之其最可见者特唯昔圣贤一章耳他若太阳流珠之尾不得其理一叚如审遭逢之尾审专不泄一叚悉是相印之词今略举其显而细者徐之殚竭家财妻子饥贫非印魏之耗火亡资财徐之立竿见影呼谷传响非既魏之金砂入五内雾散若风雨哉苟细玩之无不皆然其苦人者独所谓详略后先之异不随处证见耳然此等处姑略而不辨犹之可也何者法象章便作是魏公总结炉火乃绝不及工夫继以圆三五章虽于炉火犯重复矣然腹齐三坐垂温却是做工夫语也据此借口犹可以避重复乃冠以惟昔章为引首亦何不可之有若以五相类为三相类以象彼仲冬节为当升于内甲之后此则诸家之大谬决不可从者也五相类既辨之如前矣若象彼仲冬节一叚乃魏公于此特地衍明正在根株而非枝叶花果之意首句吊起象字而后曰别序四象以晓后生此即魏公之自注也内甲七八九六特衍三十为晦之说且止有八数是兑象至其六七九皆无卦无象也如此则谓之一象可矣谓之四象可乎又有何要义而用以晓后生耶且内甲一了即接到八卦布列曜何等次序如入此一叚则大梗文脉矣俞氏本拟四言为经五言为注久之不得见内甲章与此音韵相叶又阳气索藏与仲冬摧伤影响彷佛故便指鹿为马杜氏之滔天俞氏之滥觞也且闭口不谈即是养性篇塞兑义匡廓消亡即是养性篇隐明义理玉要至精之旨故终篇特为挑剔以丁宁后生正恐人专著枝叶花果茫无下手处也此诚不可不辨惟师翁胸次莹虗见道眞切推移不泥□□□□而青州一脉千载攸赖从事有灵宁能忘情生愚狂偕正所谓以管窥天耳言筌以上尚有纤微未敢辄及惟函丈垂谅不以囚累而犬豕之万一少缓刀锯尚有广陵一曲挥手谢响而后引颈就缠也桎拲之所涉笔为艰遽不尽展阜阜冬冬亦是离合体首五句是隆庆二字第六句三年二字第七句十月二字主言者注字也廿者廿二两字也十兄者初九也吾心者悟字也正免句正六月也而鸡句二十日也苍箕者苍龙七宿中之箕星也箕星今绘者悬点者四月缕围牵口中加以人字乃囚字也汉武召东方朔隐语枣为来来又古纬书曰卯金刀为刘白水眞人眞下之贝为具凖之古书偏旁大抵皆漫故渭亦漫之耳不宣

　　○答人问参同

