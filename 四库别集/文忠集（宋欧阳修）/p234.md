<!-- { "loadSidebar": true } -->
　　先公平生以奨进贤材为巳任一时贤士大夫虽潜晦不为人知者知之无不称誉荐举极力而后巳既为当世宗师凡后进之士公尝所称者遂为名人时【一作上】人皆以得公一言为重而公推扬诱进不倦至于有一长者识与不识皆随其所长而称之至今当世显贵知名者公所称荐为多今湖州孙正言觉为合肥主簿未与公相识郡守怒之欲捃拾以罪时胡侍讲在大学以属公公为作手书与其寮佐令保全之遂获免福州处士陈烈素不与公相识公闻其名知其行义屡荐于朝乞赐召用朝廷即召烈为国子监直讲
　　先公尝言平生为学所得惟平心无怨恶为难故于事未尝挟私喜怒以为意虽仇雠之人尝出死力挤陷公者它日遇之中心荡然无纎芥不足之意尝曰孔子言以直报怨夫直者是之为是非之为非是非付之至公则是亦不报也
　　先公初贬滁州盖钱明逸辈为之自外还朝遇明逸于京师屡同饮宴不以为嫌其后公在中书明逸罢秦州归复用为翰林学士近日小人蒋之竒妄兴大谤及公移青州其兄之仪知临淄县为二司所不喜力欲壊之亦以托公公察其实无它力保全之
　　先公平生文章擅天下未尝以矜人而乐成人之美不掩其所长诗笔不下梅圣俞而尝推之自谓不及然识者或谓过之初奉勅撰唐书専成纪志表而列传则宋公祁所撰朝廷恐其体不一诏公看详令删为一体公虽受命退而曰宋公于我为前辈且人所见不同岂可悉如巳意于是一无所易书成奏御旧制惟列官最髙者一人公官髙当书公曰宋公于传功深而日久岂可掩其名夺其功于是纪志表书公名而列传书宋公宋丞相庠闻之叹曰自古文人好相凌掩此事前所未有也
　　先公笃于交友恤人之孤梅圣俞家素贫既卒公醵于诸公得钱数百千置义田以恤其家且乞録其子增尹龙图洙巳卒公乞録其子构孙先生复有尊王发微十五巻有防进内未毕而卒公乞令其家録进而推恩其子大年尹构孙大年梅增皆防録用以官天圣初胥公在汉阳先公时年二十余以所为文谒之胥公一见竒之曰子当有名于天下因馆于门下与公偕入京师及公登第乃以女妻之
　　王文康公知西京先公为留守推官一日当都防勘事有一兵士自役所逃归文康问公曰勘兵士何谓未断公曰合送本处行遣文康曰似此某作官处断过甚多推官新作官不须疑公曰若相公直断虽斩亦可有司则不敢奉行一夜文康夜召问军人未断否公曰未文康曰几至误事明日遂送所属处
　　先公在河南以文学负当世之名前后留守皆名公好贤莫不倾身礼接王文康自西京召归谓公曰今来有例合举馆职当奉举遂用王文康公荐自西京留守推官召试
　　范文正公以言事忤大臣贬知饶州先公一日遇司谏髙若讷于余襄公家若讷非短范公以为宜贬公归遂为书与之辨且责若讷【一字一作其】不能论列若讷缴进其书遂坐贬为夷陵令既而余襄公尹公洙亦连坐被贬蔡公为四贤诗述其事天下传之
　　先公既坐范公逺贬数年复得滑州职官防范公复起经畧陜西辟公掌牋奏朝廷从之时天下久无事一旦西边用兵士之负材能者皆欲因时有所施为而范公以天下重名好贤下士故士之乐从者众公独叹曰吾初论范公事岂以为巳利哉同其退不同其进可也遂辞不往其于进退不苟如此以至致位二府惟以忠义自得主知未尝有所因縁凭藉
　　先公在馆中遇西边用兵天下多事诣阙上书为三防以料贼情及指陈天下利害甚众既而有诏百官许上封章言事公上疏言三弊五事力陈当时之患仁宗増諌官为四员先公与蔡公襄余襄公靖今致政王尚书素同时选用是时陜西用兵巳久京东西盗贼羣起内外多事仁宗既进退大臣遂欲改更阙失方急于求治公遇事感激知无不言范文正公杜正献公今司徒韩魏公富郑公四人同时登用公屡请召对访问责以所为既而仁宗降手诏出六条以责诸公各亦有所陈述公言诸公所陈宜力主张勿为羣言所夺而王文安公为三司使有为无名诗中之者公请严禁止之以絶小人流言摇动朝政之渐勅出官爵购捕其人时上欲改更朝政小人不便故造作语言动摇及勅牓出自此遂絶是后上遂下诏劝农桑与学校改更庶事之自范文正公之贬先公与余襄公等坐党人被逐朋党之説遂起久而不能解一时名士皆被目为党人公在谏院为朋党论以献羣言遂息大救当时之弊时天下久安上下失于因循一旦陜西用兵而羣贼王伦张海等所在皆起先公请遣使者按察州县朝廷命诸路转运使皆兼按察公言转运使苟非其人则按察遂为空名复条陈按察六事于是两府聚议尽破常例不次用人【后来别因一劄子中备言此事】其后州县多所升降内外百职振举及杜待制为京西转运使与御史蔡禀同治贼事公言可独任无用禀果遂平诸盗京西无事
　　时张温成方有宠人莫敢言因生皇女染绫罗八千疋先公上言乞裁损其恩宠及其亲戚恩泽太频可以减罢极陈女宠骄恣以至祸败之戒
　　皇叔燕王薨议者以国用不足请待丰年而葬先公乞减费而葬以为不肯薄葬留之以待侈徒成王之恶名使四方闻天子皇叔薨无钱出葬遂轻中国有防减节浮费而
　　澧州柿木成文有太平之道四字先公上言今四海骚然未见太平之象又曰太平之道者其意可推自古帝王致太平皆有道得道则太平失道则危乱今见其失未见其得愿陛下忧勤万务渐期致理其瑞木乞不宣示于外
　　庆厯三年御试进士以应天以实不以文为赋题公为拟试赋一道以进指陈当世阙失言甚切至
　　淮南转运使吕绍宁到任便进羡余钱十万公乞拒而不受以彰朝廷均恤外方防御刻剥
　　前后所上章疏百余其间斥去奸邪抑絶徼幸以谓任人不可疑节制不可不一当推恩信以懐不服其事往往施行
　　先公以谏官除知制诰故事知制诰当先试有防更不召试有国以来不试而受者惟杨文公陈文惠公与公三人公既典制诰尤务敦大体初作劝农勅既出天下翕然人人传诵王言之体逺复前古
　　陜西兵役之后河东困粮草阙少又有言者请废麟州或请移于合河津或请废五寨朝廷命先公视其利害及访察一路官吏能否擘划经久利害及计置粮草公为四议以较麟州利害请移兵就食于河滨【一作次】清塞堡缓急不失应援而平时可省餽运麟州遂不废又建言忻代岢岚火山四州军沿边有禁地弃而不耕人戸私籴北界斛斗入中以为边储今若耕之每年可得三二百万石以实边朝廷从之此两事至今大为河东之利
　　自西事后河东赋敛重而民贫道路嗟怨先公奏罢十事以寛民力【文字见河东奏事请乞罢和籴米三司银之类】
　　先公自河东还防保州兵叛遂出为河北都转运使别得不下司劄子云河北宜选有文武材识转运使二员宻授经畧之任使其熟图利害豫为御备
　　保州既降总管李昭亮私取叛兵妻女通判冯博文等亦往往効之先公发博文罪置狱推劾昭亮恐惧立令送出
　　自保州事后河北兵骄少不如意即谋结集处处有之上下务在姑息先公屡乞主张将帅每事镇重以遏士心河北卒无事
　　保州叛兵既降其胁从者二千余人分河北诸州富郑公为宣抚使恐其复生变欲委诸州同日诛之方作文书会先公权知镇府遇富公于内黄富公夜半屏人宻以告公公曰祸莫大于杀降昨保州叛卒朝廷许以不死招之今已戮之矣此二千人本以胁从故得不死柰何一旦无辜就戮且无朝防若诸郡不肯从命事既参差则必生事是趣其为乱也且某至镇州必不从命富郑公遂止
　　先公在河北既被朝廷委任之重悉力经营凡一路官吏能否山川地里财产所出兵粮器械教阅阵法一一别为图籍尽四路之事如在目前或问公曰公以文章儒学名天下而治此俗吏之事乎公曰吏之不职吾所愧也系民休戚其敢忽乎奏置御河催纲司通致粮运以省入中之数置都作院于磁相二州以省诸州兵器之费既究见河北利害本末【一无此二字】乃一一条列遍贻书于执政将大为经画未尽行而公罢去
　　庆厯初仁宗既复四谏之职【一有而举二字】拔英俊贤能材徳之士并进于朝公负天下之望而居其职仁宗宠异之意独絶众人尝因奏事论及当世人材仁宗不觉谓公曰如欧阳某何处得来公乃尽心悉力思所补报遇事不避以至犯忤权贵排击奸佞怨怒随之常欲大用而未果是时中外多事仁宗意以谓艰难之际非公不足以办事故自谏官奉使河东委以一路之利害及保州事作河北转运使张昷之得罪公自河东还未嵗月复出为河北转运使及陛辞之日仁宗面谕曰不久当还无为久居计有事但言来无以中外为限公对曰在京师所言尚以风闻或恐失实况于在【一作在于】外仁宗曰有所闻但言来行与不行则在此及至河北百事振举小人忌公恐大用而又杜范韩富同时罢黜小人彚进公上疏极言四人忠实可用而无过辨明小人诬防之言请加任用于是羣小益惧相与造为谤辞及诏狱之起穷究无状仁宗亦悟止夺职知滁州
　　南京素号要防宾客往来无虚日一失迎则议论锋【一作羣】起先公在南京虽贵臣权要过者待之如一由是造为语言逹于朝廷时陈丞相升之安抚京东因令审察是非陈公隂访之民间得俚语谓公为照天蜡烛还而奏之上方欲召用而公丁太夫人忧
　　先公初服除还朝惟除本官龙图阁直学士而无主判入见日仁宗恻然怪公鬓髪之白问公在外几年今年几何恩意甚至公求补外仁宗曰此中见人多矣为小官时则有肯尽言名位巳髙则多顾借如卿且未要去明日以责大臣即以公判流内铨是时小人忌公且见进用伪为公乞澄汰内臣劄子传布中外内臣人人切齿判铨六日杨永徳以差船及引见胡宗尧事中公出知同州而外议纷纭论救者众上亦开悟适防刘公沆有劄子乞催宋公祁结絶唐书上曰莫不须宋祁否刘公曰别未有人上曰欧阳某知同州臣寮巳有文字请留刘公曰乞自陛下宣谕明日朝辞上殿上曰休去同州且修唐书既而曽鲁公自翰林学士换侍读学士知郑州刘公奏欧阳某见未有主判处乞替曾某判三班院上曰翰林学士有人未刘公曰见商量上曰欧阳某不止一好差遣亦好一翰林学士便可替曽某遂入翰林为史官判三班院上尝面问公以唐学士院铃索故事将议临幸其于眷待之意甚厚
　　先公在侍从八年知无不言屡建议多见施行自初还朝唐公介与诸公方居言职所言久之未见聴纳公上疏言人君拒諌之失请采聴言者其后上遂用諌官言进退宰相【用唐介等疏罢陈执中】
　　时议者方以河患为意陈恭公在相位欲塞商胡开横垅回大河于故道先公上疏言其不可未几恭公罢去新宰相复用李仲昌议欲开六塔全回河流公两上疏争之不聴河才成而决滨河徳博数千里大被其害仲昌等议者流窜逺方卒如公议
　　至和二年先公奉使契丹契丹使其贵臣陈留郡王宗愿惕隠大王宗熙北宰相萧知足尚父中书令晋王萧孝友来押宴曰此非常例以卿名重宗愿宗熙并契丹皇叔北宰相蕃官中最髙者尚父中书令晋王是太皇太后弟送伴使耶律元宁言自来不曽如此一并差近上亲贵大臣押宴
