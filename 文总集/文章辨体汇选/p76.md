<!-- { "loadSidebar": true } -->
　　狱中上后主书【陈传縡】

　　夫君人者恭事上帝子爱下民省嗜欲远谄佞未明求衣日旰忘食是以泽被区宇庆流子孙陛下顷来酒色过度不虔郊庙之神专媚淫昬之鬼小人在侧宦坚弄权恶忠直若仇雠视生民如草芥后宫曵绮绣廐马余菽粟百姓流离僵尸蔽野货赂公行帑藏损耗神怒民怨众叛亲离恐东南王气自斯而尽

　　文章辨体彚选巻七十二

　　●钦定四库全书

　　文章辨体彚选巻七十三

　　（明）贺复征 编

　　○上书八

　　请太宗不诘难臣寮上言书【唐刘洎】

　　臣闻帝王之与凡庶圣哲之与贤愚上下相悬拟伦斯絶若乃以至愚而对至圣以极卑而对极尊徒思自强不可得也陛下降恩旨假慈颜凝旒以聴其言虚襟以纳其说犹恐羣下未敢对扬况动神聪纵天辨饰辞以折其理援古以排其议欲令凡庶何阶应荅臣闻皇天以无言为贵圣人以不言为徳老君称大辩若讷庄生称至道无文此皆不欲烦也是以齐侯读书轮扁窃笑汉皇慕古长孺陈词此亦不欲劳也且多记则损心多言则损气心气内损形神外劳初虽不觉后必为累湏为社禝自爱岂为性好自伤乎窃以今日升平皆陛下力行所至欲令长久匪由辩博但当忘彼爱憎慎兹取舍每事敦朴无非至公若贞观之初则可矣至如秦政强辩失人心于自矜魏文宏才亏众望于虚说此才辩之累较然可知矣伏愿畧兹雄辩浩然养气简彼缃图淡焉怡目同万寿于南岳齐百姓于东户则皇恩斯覃天下幸甚

　　諌曹仁师出军书【陈子昂】

　　臣伏见诏书发懐逺军令郎将曹仁师部勒以征匈丑臣闻古之天子方建大礼必先振兵释旅以告成功故汉孝武皇帝将封禅乃征精卒十万北廵朔方畧地而还此葢遵古先哲王之礼也今神皇陛下应天受箓将欲郊祭天地廵拜河洛建明堂朝万国斯迈古之盛礼也诚合式遵旧典耀武塞上毕境而还恐曹仁师未识典礼肆兵长驱穷极砂碛不恤士马专以务得为利不以全兵为上今朝廷百僚虽有疑者无敢言之臣诚愚昧不识忌讳曽■〈悉，耳代心〉事君之道所贵尽心心以为非安可不言臣料仁师到云内城发兵之日合至九月初到突利城回兵之日合至十月初胡地隆冬草枯泉涸南中士马不耐郊寒计仁师所将之马徔灵州常所发之处却回到云内城已行四千余里云内城中又先未支度马既疲瘦经冬无粟以臣愚算十不存五紫蒙之军类例相似且仁师此行计迟发速至于应会不甚精修以臣计料恐未成功脱若功未克成士马先丧尽中土求市卒又难得且自古与匈奴战非士马相资不可臣恐马既虐用致尽贼又窜远未平但虑后之谋臣悔于今事且古来絶漠多丧士马非臣抑度輙陈闻昔汉室以卫青出塞是时汉马三十万匹旋师之日马唯余四万十四年不得事匈奴葢由此也臣愿陛下考验前古（阙）

　　諌雅州讨生羌书【陈子昂】

　　将仕郎守麟台正字臣陈子昂昧死上言窃闻道路云云国家欲开蜀山自雅州道入讨生羌因以袭击吐蕃执事者不审图其利害遂废梁鳯巴蜒兵以狥之臣愚以为西蜀之祻自此结矣臣闻乱生必由怨起雅州边羌自有国以来未尝一日为盗今且无罪受戮其怨必甚怨甚惧诛必蜂骇西山西山盗起则蜀之边邑不得不连兵备守兵久不解则蜀之祸构矣昔后汉末西京丧败葢由此诸羌此一事也且臣闻吐蕃桀黠之虏君长相信而多奸谋自敢抗天诛迩来向二十余载大战则大胜小战则小胜未尝败一队亡一矢国家往以薛仁贵郭待封为虣武之将屠十万众于大非之川一甲不归又以李敬玄刘审礼为廊庙之宰辱十八万众于青海之泽身为囚虏是时精甲勇士势如雷云然竟不能擒一戎馘一丑至今而闗陇为空今乃欲以李处一为将驱顦顇之兵将袭吐蕃臣窃忧之而为此虏所笑此二事也且夫事有求利而得害者则蜀昔时不通中国秦惠王欲帝天下而并诸侯以为不兼賨不取蜀势未可举乃用张仪计饰美女谲金牛因间以啖蜀侯蜀侯果贪其利使五丁力士凿山通谷栈褒斜置道于秦自是险阻不闗山谷不闭张仪蹑踵乗便纵兵大破之蜀侯诛賨邑灭至今蜀为中州是贪利而亡此三事也臣闻吐蕃羯虏爱蜀之珍富欲盗之久有日矣然其势不能举者徒以山川阻絶障隘不通此其所以顿饿狼之喙而不窃食也今国家乃撤邉羌开隘道使其収奔亡之种为乡导以攻边是乃借冦兵而为贼除道举全蜀以遗之此四事也臣窃覩蜀为西南一都会国家之寳库天下珍货聚出其中又人富粟多顺江而下可以兼济中国今执事者乃图侥幸之利悉以委身西羌得西羌地不足以稼穑财不足以富国徒杀无辜之众以伤陛下之仁糜费随之无益圣徳又况侥幸之利未可图哉此五事也夫蜀之所寳恃险者也人之所安无役者也今国家乃开其险役其人险开则便冦人役则伤财臣恐未见羌戎已有奸盗在其中矣往年益州长史李崇真将图此奸利传檄称吐蕃欲冦松州遂使国家盛军以待之转饷以备之未二三年巴蜀二十余州骚然大弊竟不见吐蕃之面而崇真赃钱已计巨万矣蜀人残破几不堪命此之近事犹在人口陛下所亲知愚臣意者不有奸臣欲图此利复以生羌为计者哉此六事也且蜀人尫劣不习兵战一虏持矛百人不敢当又山川阻旷去中夏精兵处逺今国家若击西羌掩吐蕃遂能破灭其国奴虏其人使其君长系首北阙计亦可矣若不到如此臣方见蜀之邉陲不守而为羌夷所横暴昔辛有见被髪而祭伊川者以为不出百年此其为戎乎臣恐不及百年而蜀为戎此七事也且国家近者废安北拔单于弃龟兹放踈勒天下翕然谓之盛徳所以者何葢以陛下务在仁不在广务在养民不在杀将以此息邉鄙休甲兵行乎三皇五帝之事者也今乃狥贪夫之议谋动兵戈将诛无罪之戎而遗全蜀之患将何以令天下乎此愚臣所不甚悟者也况当今山东饥闗陇弊厯岁苦旱人有流亡诚是圣人宁静思和天人之时不可动甲兵兴大役以自生乱臣又流闻西军失守北军不利邉人忙动情有不安今复驱此兵投之不测臣闻自古国亡家败未有不由黩兵今小人议夷狄之利非帝王之至徳也况弊中夏哉臣闻古之善为天下者计大而不计小务徳而不务刑图其安则思其危谋其利则思其害然后长享福禄伏愿陛下熟计之

　　论教本书【元稹】

　　某年月日臣稹再拜献书皇帝陛下臣伏见陛下降明诏修废学増胄子选司成大哉尧之为君伯夷典礼夔教胄子之深旨也然而事有万万于此者臣敢昧死而言之臣闻诸贾生曰三代之君仁且久者教之然也诚哉是言且夫周成王人之中也近管蔡则谗入亲周召则义闻岂可谓夫明哉然而克终于道者得不为教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之翫目不得阅淫艶妖诱之色耳不得闻优笑陵乱之声口不得习操断击搏之书居不得近容阴顺邪之党游不得恣追禽戮兽之乐翫不得爱遐异僻絶之珍凡此数者非谓备之于前而不为也亦将不得见之矣及其长而君也血气既定游习既成虽有放心快已之事日陈于前固不能夺已成之习已定之心矣则彼忠直道徳之言固吾之所习闻也陈之者有以论焉回佞庸违之说固吾之所积惧也謟之者有以辩焉人情莫不欲耀其所能而党其所近茍将得志则必快其所藴矣物之性亦然是以鱼得水而游马逸驾而走鸟得风而翔火得薪而炽此皆物之快其所藴也今夫成王所藴道徳也所近圣贤也是以举其近则周公左而召公右伯禽鲁而太公齐快其藴则兴礼乐而朝诸侯措刑罚而美教化教之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且曰恣睢天下以为贵莫见其面以为尊是以天下之人未尽愚而胡亥固已不能分兽畜矣赵髙之威慑天下而胡亥固已自幽于深宫矣彼李斯者秦之宠丞相也困谗寃死无所自明而况于踈逺之臣庶乎若然则秦之亡有以致之也汉髙承之以兵革汉文守之以亷谨卒不能苏复大训是以景武昭宣天质甚美纔可免祸乱哀平之间则不能虞簒弑矣然而惠帝废易之际犹頼羽翼以胜其邪心是后有国之君议教化者莫不以兴亷举孝设学崇儒为意曽不知教化之不行自贵者始畧其贵者教其贱者无乃邻于倒置乎洎我太宗文皇帝之在藩邸以至于为太子也选知道徳者十八人与之游习即位之后虽宴游饮食之间十八人者实在其中上失无不言下情无不逹不三四年而名髙盛古岂一日二日而致是乎游习之渐也贞观已还师傅之官皆宰相兼领其余官僚选亦甚重马周以位髙恨不得为司议郎此其验也文皇之后渐踈贱之至母后临朝翦弃王族当中睿二圣劳勤之际虽有骨鲠敢言之士既不得在调护保安之职终不能措扶卫之一词而令匠胡安金蔵剖腹以明之岂不大哀哉兵兴以来兹弊尤甚师资保傅之官非疾废眊瞶不任事者为之即休戎罢帅不知书者处之至于友谕赞议之徒踈冗散贱之甚者搢绅耻之夫以匹士之爱其子者犹求明哲慈惠之师以教之直谅多闻之友以辅之岂天下之元子而可以疾废眊瞶不知书者为之师踈冗散贱不适用者为之友乎此何及上古之甚也追制官僚之外往往以沉滞僻老之儒充直讲侍读之选而又踈弃斥逺之越月踰时不得召见彼又安能傅成道徳而保养其躬哉臣以为积此弊者岂不以皇天眷佑祚我唐徳以舜生舜以尧继尧传陛下十一圣矣岂不生而神明长而仁圣以是为屑屑习仪者故不之省耳臣独以为于列圣之谋则可也计无穷之业传后嗣则不可脱或万代之后若有周成王之中才而又生深宫优笑之间无周召保傅之教将不能知喜怒哀乐之所自矣况稼穑之艰难乎今陛下以上圣之姿肇临海内是天下人人倾耳注心之日也特愿陛下思成王训导之功念文皇游习之渐选重师保慎简官僚皆用博厚弘深之儒而又练逹机务者更进迭见日就月将因令皇太子聚诸生定齿胄讲业之仪行问道严师之礼至徳要道以成之撤善记过以警之血气未定则辍禽色之娱以就学圣贤既备则资游习以弘徳此所谓一人元良万方以贞之化也岂其修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强葢所谓宗子维城犬牙盘石之势也又岂与夫魏晋已降因贱其兄弟而自翦其本枝者同年而语乎微臣窃思为陛下建永永无穷之长策輙敢冐昧死诛而言之臣稹谨言

　　请置诗学博士书【李行修】

