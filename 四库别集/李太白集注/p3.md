<!-- { "loadSidebar": true } -->
　　晨登太山一望蒿里松楸骨寒宿草【缪本作草宿】坟毁浮生可嗟大运同此于是仆本壮夫慷慨不歇仰思前贤饮恨而没【元和郡县志泰山一曰岱宗在兖州干封县西北三十里蒿里山在干封县西北二十五里一统志泰山在泰安州北五里亭禅山在泰安州西南五里一名嵩里山上有蒿里祠古蒿里曲蒿里谁家地聚敛魂魄无贤愚葢古时蒿里为茔墓之所故言塟埋处多借蒿里为名犹之九原北邙也礼记朋友之墓有宿草而不哭焉郑康成注宿草谓陈根也何逊诗行路一孤坟路成坟欲毁庄子其生也若浮其死也若休何晏景福殿赋乃大运之攸戾李周翰注大运天运也】昔如汉祖龙跃羣雄竞奔提劒叱咤指挥【缪本作麾】中原东驰渤澥西漂昆仑断蛇奋旅【缪本作怒】扫清国步握瑶图而倐升登紫坛而雄顾一朝长辞天下缟素【刘孝标辩命论覩汤武之龙跃后汉书四方锋起羣雄竞逐史记髙祖曰吾以布衣提三尺劒取天下此非天命乎字林叱咤发怒也左传晋楚治兵遇于中原扬雄长杨赋横巨海漂昆仑李善注漂摇荡之也渤澥昆仑已见大鹏赋注史记髙祖以亭长为县送徒郦山到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人髙祖被酒夜径泽中令一人行前行前者还报曰前有大蛇当径愿还髙祖醉曰壮士行何畏乃前抜劒击斩蛇蛇遂分为两径开行数里醉因卧后人来至蛇所有一妪夜哭人问何哭妪曰人杀吾子故哭之其人曰妪子何为见杀妪曰吾子白帝子也化为蛇当道今为赤帝子斩之人以妪为不诚欲笞之妪忽不见后人至髙祖觉后人告髙祖髙祖乃心独喜自负汉书叙传爰兹发迹防蛇奋旅神母告符朱旗乃举诗大雅国步斯频毛传云步行也徐陵檄周文躬膺宝厯嗣奉瑶图艺文类聚汉旧仪曰皇帝祭天紫坛帷幄杨升庵曰汉行宫用紫泥为坛齐梁郊祀歌所谓紫坛也战国策天下缟素小尔雅缯之精者曰缟缟之粗者曰素　叱尺栗切嗔入声咤丑亚切嗏去声澥音蟹漂音飘缟音杲】若乃项王虎鬬白日争辉拔山力尽葢世心违【缪本作微】闻楚歌之四合知汉卒之重围帐中劒舞泣挫雄威骓兮不逝喑恶【缪本作呜】何归【史记项羽本纪项王军壁垓下兵少食尽汉军及诸侯兵围之数重夜闻汉军四面皆楚歌项王大惊曰汉皆已得楚乎是何楚人之多也起饮帐中有美人名虞常幸从骏马名骓常骑之于是项王乃悲歌慷慨自为诗曰力拔山兮气葢世时不利兮骓不逝骓不逝兮可奈何虞兮虞兮奈若何歌数阕美人和之项王泣数行下左右皆泣莫能仰视于是项王乃上马骑直夜溃围南出驰走平明汉军乃觉之令骑将灌婴以五千骑追之项王至东城自度不得脱乃自刎而死淮隂侯传项王喑恶叱咤千人皆废索隐曰喑恶懹怒气也　骓音追喑于禁切因去声恶乌路切汗去声】至如荆卿入秦直度易水长虹贯日寒风飒起逺讐始皇拟报太子竒谋不成愤惋而死【战国策燕太子丹质于秦亡归见秦且灭六国兵已临易水恐其祸至荆轲见太子太子曰丹之私计以为诚得天下之勇士使于秦劫秦王使悉反诸侯之侵地不可因而刺杀之此丹之上愿唯荆卿留意焉荆轲许诺燕国有勇士秦武阳年十三杀人人不敢忤视乃令秦武阳为副太子賔客知其事者皆白衣冠以送之至易水上既祖取道髙渐离击筑荆轲和而歌为变征之声士皆垂涙涕泣又前而为歌曰风萧萧兮易水寒壮士一去兮不复还复为羽声慷慨士皆瞠目髪尽上冲冠于是荆轲遂就车而去终已不顾至秦秦王见燕使者咸阳宫荆轲奉樊于期之头函秦武阳奉地图匣以次进至陛秦武阳色变振恐羣臣怪之荆轲顾笑武阳前为谢曰北蛮夷之鄙人未尝见天子故振慴愿大王少假借之起取武阳所持图奉之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶防劒劒坚不可立抜环柱而走卒惶急不知所为左右乃曰王负劒王负劒遂拔以击荆轲断其左股荆轲乃引首以提秦王不中中柱秦王复击轲轲被八创自知事不就倚柱而笑箕踞以骂曰事所以不成者乃欲生劫之必得约契以报太子也左右前斩荆轲如淳史记注列士传曰荆轲发后太子自相气见虹贯日不彻曰吾事不成矣后闻轲死事不立曰吾知其然也　飒悉合切音撒】若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违【汉书孝武陈皇后擅宠骄贵十余年而无子又挟妇人媚道颇觉上遂穷治之使有司赐皇后策罢退居长门宫楚辞虽萎絶其亦何伤兮哀众芳之芜秽王逸注萎病也絶落也】昔者屈原既放迁于湘流心死旧楚魂飞长楸听江风【缪本作枫】之嫋嫋闻岭狖之啾啾永埋骨于渌水怨怀王之不收【楚辞章句屈原与楚同姓仕于怀王为三闾大夫同列大夫上官靳尚妒害其能共譛毁之王乃疏屈原屈原执履忠贞而被谗衺忧心烦乱不知所愬乃作离骚经是时秦昭王使张仪谲诈怀王令絶齐交又使诱楚请与俱防武闗遂胁与俱归拘留不遣卒客死于秦其子襄王复用谗言迁屈原于江南屈原放在山野复作九章援天引圣以自证明终不见省不忍以清白久居浊世遂赴汨渊自沈而死楚辞渔父云屈原既放游于江潭葢原所迁之地在江之南湘水经由之处也又九章云望长楸而太息兮涕滛滛其若霰王逸注长楸大梓也言顾望楚都见其大道长树悲而太息涕下滛滛如雨霰也又九歌云嫋嫋兮秋风王逸注嫋嫋秋风揺木貌又九歌云猿啾啾兮狖夜鸣刘逵三都赋注异物志曰狖猿类露鼻尾长四五尺树上居两则以尾塞鼻建安临海北有之韵防渌水清也张衡东京赋渌水澹澹太白诗中多用渌水字疑本此或有改作緑水者非是　嫋音鸟狖音又渌音緑】及夫李斯受戮神气黯然左右垂泣精魂动天执爱子以长别叹黄犬之无縁【史记二世二年其李斯五刑论腰斩咸阳市斯出狱与其中子俱执顾谓其子曰吾欲与若复牵黄犬出上蔡东门追逐狡兔岂可得乎遂父子相哭而夷三族】或有从军永诀去国长违天涯迁客海外思归此人忽见愁云蔽日日断心飞莫不攅眉痛骨血霑衣【江淹别赋写永诀之情又云血相视李善注拭也　音刎霑音詹】若乃错綉毂填金门烟尘晓沓歌钟昼諠亦复星沈电灭闭影潜魂【楚辞车错毂兮短兵接王逸注错交也韵防毂者居轮之正中而为辐之所凑也填塞也满也扬雄解嘲厯金门上玉堂应劭注金门金马门也韵防沓合也国语女乐二八歌钟二肆韦昭注歌钟歌时所奏】已矣哉桂华满兮明月辉扶桑晓兮白日飞玊顔灭【萧本作减】兮蝼蚁聚碧台空兮歌舞稀与天道兮共尽莫不委骨而同归【酉阳杂俎旧言月中有桂扶桑巳见大鹏赋注宋玉神女赋苞温润之玉顔鲍照芜城赋委骨穷尘李善注委犹积也】
　　惜余春赋
　　天之何为令北斗而知春兮逥指于东方水荡漾兮碧色兰葳蕤兮红芳试登髙而望逺极云海之微茫魂一去兮欲断泪流颊兮成行吟清风【缪本作枫】而咏沧浪怀洞庭兮悲潇湘何余心之缥缈兮与春风而飘扬【鹖冠子斗柄东指天下知春何休公羊传注昏斗指东方曰春指南方曰夏指西方曰秋指北方曰冬荡漾水揺动貌楚辞七諌上葳蕤而防露王逸注葳蕤盛貌广韵葳蕤草木花垂貌韵防江水出荆山东南流为沧浪之水括地志云水出嶓冢山为沮为瀁为沔为汉至均州为沧浪之水楚辞渔父歌曰沧浪之水清兮可以濯吾缨沧浪之水浊兮可以濯吾足一统志洞庭在今岳州府城西南禹贡九江孔殷注云即洞庭也沅渐元辰叙酉澧澬湘九水皆合于此故名九江又九江沅澬湘最大皆自南而入荆江自北而过洞庭潴其间名为五潴战国策云秦与荆战大败之取洞庭五潴是也毎嵗六七月间岷峨雪消水暴自荆江逆入洞庭清流每为之改色潇水源出九疑山南流至三江口东北与迤水合又东北流至永州府城外北流至湘口防于湘湘水源出广西兴安县阳海山西北流至永州与潇水合曰潇湘至衡阳与蒸水合曰蒸湘至沅州与沅水合曰沅湘防众流以达洞庭　蕤儒追切音緌】飘扬兮思无限念佳期兮莫展平原萋兮绮色爱芳草兮如剪惜余春之将阑每为恨兮不浅【楚辞与佳期兮夕张尔雅大野曰平广平曰原后人合称之以谓旷野之地説文绮文缯也顔师古曰即今之细绫也韵防阑晚也又尽也衰也　绮音起】汉之曲兮江之潭把瑶草兮思何堪想逰女于岘北愁帝子于湘南恨无极兮心氲氲目眇眇兮忧纷纷披卫情于淇水结楚梦于阳云【张衡南都赋游女弄珠于汉臯之曲楚辞屈原既放逰于江潭汉曲谓汉水湾曲处江潭谓湘江深滙处瑶草草之珍美者故以美玉喻犹琪花玉树之谓江淹诗云瑶草正翕赩诗周南汉有游女不可求思太平寰宇记岘山在襄州襄阳县南十里楚辞帝子降兮北渚目眇眇兮愁余王逸注帝子谓尧女也尧二女娥皇女英随舜不反堕于湘水之渚因为湘夫人眇眇好貌氲氲聚而不散之意诗卫风淇水在右源泉在左巧笑之瑳佩玉之傩鲍照诗发郢流楚思涉淇兴卫情太平御览襄阳有耆旧传曰楚襄王与宋玉逰于云梦之野将使宋玉赋髙唐之事望朝云之馆上有云气崪乎直上忽而改容须臾之间变化无穷王问宋玉曰此何气也对曰所谓朝云者也昔者先王游于髙唐怠而昼寝梦一妇人暧乎若云皦乎若星将行未至如浮如倾详而视之西施之行王悦而问焉对曰我夏帝之季女也名曰瑶姬未行而亡封于巫山之阳台精魂为草实为灵芝媚而服焉则与梦期所谓巫山之女髙唐之姬闻君游于髙唐愿荐枕席王因幸之去而辞曰妾在巫山之阳髙丘之岨旦为朝云暮为行雨朝朝暮暮阳台之下早旦视之果如其言故为立庙号朝云焉江淹诗相思巫山渚怅望阳灵台一统志阳台山在防州府巫山县北髙百尺上有阳云台遗址阳云台即阳台也　岘胡典切贤上声今人作砚音读者非氲于云切醖平声】春每归兮花开花巳防兮春改叹长河之流速【缪本作春】送驰波于东海春不留兮时巳失老衰飒兮逾疾恨不得挂长绳于青天系此西飞之白日【上林赋驰波跳沬傅诗嵗暮景迈羣光絶安得长绳系白日】若有人兮情相亲去南国兮往西秦见逰丝之横路网春辉以留人沈吟兮哀歌踯躅兮伤别送行子之将逺防征鸿之稍灭醉愁心于垂杨随柔条以纠结望夫君兮咨嗟横涕泪兮怨春华遥寄影【萧本作寄遥影】于明月送夫君于天涯【楚辞若有人兮山之阿韵防踯躅住足也鲍照诗居人掩阖卧行子夜中饭江淹诗云边有征鸿楚辞望夫君兮未来苏武诗努力爱春华莫忘欢乐时李善注春华喻少时也　踯躅音掷逐纠音九】
　　愁阳春赋
