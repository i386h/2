<!-- { "loadSidebar": true } -->
　　同前　　　　　　　　　　孟云卿
　　君不见髙山万仭连苍旻天长地乆成埃尘君不见长松百尺多劲节狂风暴雨终摧折古今何世无圣贤五爱伯阳真乃天金堂玉阙【疑】朝羣仙拍手东海成桑田海中之水慎勿枯乌鸢啄蚌伤明珠行路难艰险莫踟蹰
　　同前　　　　　　　　　　冯　着
　　男儿轗轲徒搔首入市脱衣且沽酒行路难权门慎勿干平人争路相催残春秋四气相【一作更】廻换人事何湏再三叹君不见雀为蛤鹰为鸠东海成田谷为岸负薪客归去来反顾鹤徘徊黄河岸上负薪【一无此二字】起尘埃相逢未相识何用强相猜行路难故山应不改茅舎汉中在白酒杯中聊一歌苍蝇苍蝇奈尔何
　　同前【顾集作此诗凡三叚皆冠以君不见今英华止载前篇以集本附入】
　　顾　况
　　君不见古人【一作来】烧水银变作北邙山上尘藕丝挂在虚空中【一作桂山在虚空一作桂身在虚空】欲落不落愁杀人睢水英雄多血刄建章宫阙成煨烬淮王身死桂树折【一作枝】徐福【一作市】一去音书絶行路难行路难生死皆由天秦皇汉武遭下脱汝独何人学神仙君不见担雪塞井徒用力炊砂作饭岂堪吃一生肝胆向人尽相识不如不相识冬青树上挂凌霄岁晏花凋树不凋凡物各自有根本种禾终不生豆苗行路难行路难何处是平道中心无事当富贵今日觉君顔色好君不见少年头上如云髪少壮如云老如雪岂知灌顶有醍醐能使清凉头不热吕梁之水挂飞流鼋鼍蛟蜃不敢游少年恃险若平地独倚长剑凌清秋行路难行路难昔少年今已老前朝竹帛事皆空日暮牛羊古城草
　　同前　　　　　　　　　　释宝月
　　君不见孤鴈关外发酸嘶度阳越空城客子心肠断幽闺思妇气欲絶凝霜夜下拂罗衣浮云中断开明月夜夜遥遥徒相思年年望望情不歇取我匣中青铜镜倩人为君除白髪行路难行路难夜闻西城汉使度使我流泪忆长安
　　同前　　　　　　　　　　薛　能
　　何处力堪殚人心崄万端藏山难测度暗水自波澜对靣如千里回肠似七盘已经呉坂困欲向鴈门难南北诚【一作成】湏泣髙深不可干无因善行止车辙得平安
　　同前五首　　　　　　　　贯　休
　　君不见山髙海深人不测古徃今来转青碧浅近轻浮莫与交地卑只解生荆棘谁道黄金如粪土张耳陈余断消息行路难行路难君自防
　　二
　　不防当时【一作初】作天地刚有多般愚与智到头还用真宰心何如上下皆清气大道不知处那堪顿得羲和辔义不义兮仁不仁拟学长生更容易负薪【一作心】为炉复为火縁木求鱼应且止君不见烧金炼石古帝王鬼火荧荧白杨里
　　三
　　君不见道傍废井生古木本是骄奢贵人屋几度美人照影来素绠银瓶濯纎玉云飞雨散今如此绣闼雕甍作荒谷沸渭笙歌君莫夸不应长是西家哭休説遗编行者几至竟终湏合天理败他成此亦何功苏张终作多言鬼行路难行路难不在羊肠里
　　四
　　九有茫茫共尧日浪死虚生亦非一清净音竟不闻花眼酒肠暗如漆或偶因片言只字登第光二亲又不能献可替否航要津口谭羲轩与周孔履行不及屠沽人行路难行路难日暮途逺空悲叹
　　五
　　君不见道傍树有寄生枝青青郁郁同荣衰无情之物尚如此为人不及还堪悲父归坟兮未期【一作朝】夕已分黄金争田宅髙堂老母头似雪心作数枝【一作支】泪长滴我闻忽如负芒刺不独为君空叹息古人尺布犹可缝浔阳义夫【一作丈】令人忆寄言世上为人子孝义团圆莫如此若如此不遄死兮更何俟
　　蜀道难　　　　　　　　梁简文帝
　　巫山七百里巴水三廻曲笛声下复髙猨鸣【一作啼】断还续
　　同前　　　　　　　　　　刘孝威
　　玉垒髙无极铜梁不可攀双流亦【一作迸又作逆】道九坂澁阳关邓侯束马度【一作去】王生敛辔还敛辔惧身尤叱驭奉王猷若恡【一作恠】千金重谁为万里侯戏马吞珠界扬舲濯锦流沉犀厌恠水掘镜表灵丘隅山【一作嵎山】金碧有光辉迁豪车马尚【一作正】轻肥弥想王褒拥节反【一作去】更忆相如乗传归君平子云閴【一作寂】不嗣江汉英灵信已衰【一作巳信稀】
　　此一诗英华与艺文类聚同惟郭茂倩乐府拆前五言八句为一篇后七言六句为一篇又无中间六句而刘次荘乐府止有前八句今注异同为一作
　　同前　　　　　　　　　　隂　铿
　　王尊奉汉朝灵关不惮遥髙岷长有雪隂栈屡经烧轮摧九折路骑阻七星桥蜀道难如此功名讵可要
　　同前　　　　　　　　　　张文琮
　　梁山镇地险积石阻云端深谷下寥廓层岩上郁盘飞梁架絶岭栈道接危峦揽辔独长息方知斯路难
　　同前　　　　　　　　　　李　白
　　噫吁危乎髙哉蜀道之难难于上青天蚕丛及鱼鳬开国何茫然尔来四万八千岁不【一作乃】与秦塞通人烟西当太白有鸟道可以横絶峨嵋巅地崩山摧壮士死然后天梯石栈相钩连上有六龙廻日之髙标【一作上有横河断海之浮云】下有逆折冲波之流川【一作下有逆折冲波之回川】黄鹤之飞尚不得过猿猱欲度愁攀縁青泥何盘盘百歩九折萦岩峦扪参歴井仰胁息以手抚心【一作膺】坐长叹问君西游何当【一作时】还畏途巉岩不可攀但见悲乌号古木雄飞呼雌绕林间又闻子规啼月落【一作夜月】愁空山蜀道之难难于上青天使人听此凋朱顔连峯去天不盈尺【一作连峯入烟几千尺】枯松倒挂倚絶壁飞湍瀑流争喧豗峻崖转石万壑雷其崄也如此嗟尔远道之人胡为乎来哉劔阁峥嵘而崔嵬一夫当关万夫莫开所守或匪人【一作亲】化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨【一作令人】嗟

　　文苑英华巻二百
　　钦定四库全书
　　文苑英华卷二百一　　　宋　李昉等　编乐府十
　　巫山髙二十一首　　　江南行二十一首
　　蜀国吟二首　　　　　白铜鞮歌六首
　　襄阳行一首　　　　　大堤曲一首
　　襄阳歌一首　　　　　豫章行二首
　　东武吟二首　　　　　武陵深行二首
　　纪辽东三首　　　　广陵行一首
　　巫山髙　　　　　　　　　梁元帝
　　巫山髙不穷逈出荆门中滩声下溅石猨鸣上逐风树杂山如画【一作尽】林暗涧疑空无因谢神女一为出房栊
　　同前　　　　　　　　　　王　泰
　　迢递巫山好【一作竦】逺天新霁时树交凉去逺草合影开迟谷深流响咽峡近猿声悲只言云雨状自有神仙期
　　同前　　　　　　　　　　范　云
　　巫山髙不极白日隠光辉霭霭朝云去防防暮雨归岩悬兽无迹林暗鸟疑飞枕席竟谁【一作休】荐相望日【一作空】依依
　　同前　　　　　　　　　　萧　铨
　　巫山映巫峡髙髙殊未穷猿声不辩处雨色讵分空悬崖下桂影【一作月】深涧响松风别有仙云起时向楚王宫
　　同前　　　　　　　　　　虞　羲
　　南国多竒山荆巫独灵异云雨丽以佳阳台重怨【一作千里】思勿言再可【一作可再】得特美君王意髙唐一断絶光隂不可迟
　　同前　　　　　　　　　　刘　绘
　　髙山与巫山参差欝相望灼烁在云间氛氲出霞上散雨收夕台行云卷晨帐出没不易期婵娟似惆怅
　　同前　　　　　　　　　　郑世翼
　　巫山凌太清岧嶤类削成霏霏暮雨合霭霭朝云生危峯入鸟道深谷写猿声别有幽栖客淹留攀桂情
　　同前　　　　　　　　　　凌　敬
　　巫岫欝岧嶤髙髙入紫霄白云间包石猿逈挂【一作挂防】条悬崖激巨浪脆叶殒惊飊别有阳台处风雨共飘飖【一作飘飘】
　　同前　　　　　　　　　　李元操
　　荆门对巫峡云梦迩阳台燎火如奔电坠石似惊雷天寒秋水急风静夜猿哀枕席无由荐朝云徒去来
　　同前　　　　　　　　　　卢照隣
　　巫山望不极望望下朝氛莫辨啼猿树徒看神女云惊涛乱水脉骤雨暗岑【一作峯】文霑衣即此地况复逺思君
　　同前　　　　　　　　　　阎复本
　　君不见巫山髙髙半天起絶壁千寻画相似君不见巫山磕匝翠屏开湘江碧水绕山来緑树春娇明月峡红花朝覆白云台台上朝云无定所此中窈窕神仙女仙女盈盈仙骨飞清容出没有光辉欲暮髙唐行雨送今宵定入荆王梦荆王梦里爱秾华枕席初开红帐遮可怜欲晓啼猿处说道巫山是妾家
　　同前　　　　　　　　　　乔知之
　　巫山十二峯参差互隠见浔阳防千里周览忽已遍想像神女姿摘芳共珍荐楚云何逶迤红树日葱蒨楚云没湘源红树断荆门郢路不可见况复夜闻猿
　　同前　　　　　　　　　　沈佺期
　　巫山峯十二合沓【一作还合】隠昭囬俯眺琵琶峡平看云雨台古槎天外倚瀑水日边来何忽啼猿夜荆王枕席开
　　同前　　　　　　　　　　张九龄
　　巫山与天近烟景常青荧此中楚王梦梦得神女灵神女去已久白云【一作云雨】空防防唯有巴猿啸哀音不可聴
　　同前　　　　　　　　　　皇甫冉
　　巫峡见巴东迢迢出半空云蔵神女馆雨到楚王宫朝暮泉声落寒暄树色同青猿不可聴偏在九秋中
　　同前　　　　　　　　　　李　端
　　巫山十二峯皆在碧空中防合云蔵日霏防雨带风猿声寒度【一作过】水树色暮连空愁向髙堂宿【一作唐望】清秋见楚东【一作宫】
　　同前　　　　　　　　　　张循之
　　巫山髙不极合沓【一作沓沓】状竒新暗谷疑风雨幽岩若鬼神月明三峡曙潮满二江春为问阳台客应知入梦人
　　同前　　　　　　　　　　李　沇
　　抉天心开地脉浮动凌霄拂蓝碧襄王端眸望不极似睹瑶姫长叹息巫妆不治独西望暗泣红蕉抱云帐君王妬妾梦荆宫虚把金泥印仙掌江涛迅激如相助十二狞龙怒行雨昆仑谩有通天路九峯正在天低处
　　同前　　　　　　　　　　李　贺
　　碧丛丛齐【一作髙】挿天巴【一作大】江翻澜神曵烟楚魂寻梦风飔然晓风吹【一作飞】雨生苔钱瑶姬一去一千年丁香卭竹号【一作笻竹啼】老猿古祠近月蟾桂寒椒花堕【一作坠】红湿云间
　　同前　　　　　　　　　　陈　陶
　　玉峯青云【一作灵】十二枝金母和云赐瑶姬花宫磊砢楚宫外【一作列】列仙【一作仙客】八面星斗垂秀色无双怨三峡春风防梦襄王猎青鸾不在嬾吹箫班竹题诗寄江妾飘飖散丝巴子天苔裳玉辔红霞幡归时白帝掩青琐琼枝草草遗湘烟
　　同前　　　　　　　　　　罗　隠
　　下压重泉上千仭香云结梦西风纵有精灵得往来轭鼯轩亦颠陨岚光双双雷隠隠愁为衣裳恨为鬓暮洒朝行何所之江边日月情无尽珠零冷露丹堕枫细腰长脸愁满宫人生对面犹异同况在千岩万壑中
　　江南行三首　　　　　　梁简文帝
　　桂檝晓应旋歴岸扣轻舷紫荷钓鲤鱼银筐挿矩【一作短】莲人归浦已【一作口】暗那得乆廻船
　　二
　　江南有妙妓时则应璿枢月晕芦灰缺秋还悬炭枯含丹和九转芳树应千株何辞天后诮终是列【一作到】僊都
　　三
