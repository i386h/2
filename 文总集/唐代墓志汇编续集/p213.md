<!-- { "loadSidebar": true } -->
况乎亲戚朋友哉！公娶前节度押衙陇西李氏全实之女也。柔明孝慈，天之质也；礼乐风操，家之范也；清净奉□先，采苹之节也。李氏之闺仪肃，九族之睦，则夫人是赖。育一子二女。子才生三月，殊未辩亲疏，天夺恩思，父子爱阻。长女年九岁，次女六岁，仪范未闻於时，不保父之道育，实可伤悼矣。公享年有七，会昌五年十一月遘之疾矣，医卜无验，乙丑岁月次大吕廿有四日终於燕都坊之私第。取会昌六年姑洗月朔日卜葬於蓟县南一十五里广宁乡鲁村东一里之原，礼也。
虽不泓师相地，或用泓师之范叶兆良焉，胡善如之。创斯茔陇，暄不以才谀，承＊日之眷，课虚为词，而志幽础。词曰：
英英君子，秀而多文，其干修直，其气清醇。孝以名家，忠以事君，志洁冰雪，心勤典坟。人间俭宝，寂尔沉沦，泉火穸暗，陇月空春。魂埋幽壤，骨委穷尘，惜哉时彦，翻成故人。
（录自《隋唐五代墓志汇编》北京卷第二册）
№会昌０３１
【盖】
蔡氏墓志
【志文】
唐故蔡氏夫人墓志铭并序　　宣德郎试左卫兵曹参军成撰秉周邵之诗，迹班樊之＊，克全坤理，以茂柔姿者，闻之於夫人焉。夫人蔡氏，字蔡氏，其先出自姬姓。周文王有十六子，蔡氏其一焉。後以派别脉分，子孙居於燕蓟，今为燕人焉。夫人天与淑姿，垂芳令媛，容服率素，德行贞淳，偃息图书，栖游箴诫，锺闻於外，蔚君子之好仇。繇是广平宋君咏匪媒之诗，备纳徵之礼。亲御三币，敬合二宗。凤凰于飞，宜其家室。星霜绵历，四纪於兹。苦乐均同，以道相诫。齐眉之敬无失，断织之教亟闻。正肃闺闱，外和内理。辅佐君子，著清慎公平之名，茂采蘩采苹之诗，契关雎鹊巢之义，恃以积善，冀享大年。讵谓修短有涯，奄同电烛。宋君撤悬兴悼，叹遗挂以增悲；至孝绝浆，痛偏露而泣血。哀伤闾里，相杵绝闻。悲感亲亲，琴瑟不御，皆追其往昔，致此哀怀。
又共嗟伏枕，再宿，苍卒而终，呜呼哀哉！天不可问，难明寿天。以会昌六年十月卅日属纩於幽州蓟县燕都坊之私第也。即以其年十二月窆於幽州幽都县界礼贤乡龙道村西南一百廿步之原，礼也。宋君蒇其葬事，备其刍灵，不俭不奢，得其模范；不僭不滥，雅叶礼经。彰簪绂之家风，茂王者之教化。知礼也。皇营州司马、赐绯鱼袋，夫人之曾王父；皇左威武大将军、上柱国、开府仪同三司、平卢道采访使、兰陵郡王倩，夫人之大王父；皇骠骑大将军、上柱国、开国公、食邑一千五百户英俊，夫人之烈考。宋君二柄承家，六艺滋德，理戎训俗，五十年间，畏爱兼备，宽猛俱济，五佩金剑，一绾铜章，三语相州，六司佐府，鉴同晓镜，洁并朝霜，历事八主，恭惟心累，奏勋劳十通。何啻此不具载，省其文也。
阶至银青光禄大夫，官及太子宾客。未几，又奏监察御史、殿中侍御史，职至节度押牙，候掩如故。恪慎推刻，精究其情，轸念兴怀，艰难糠比，无容故犯，有舍误违。恭守主君严令也。亦高里门之义也。有子六人。女三人。以令淑有闻，早适他族。男三人，曰公继，曰公存，曰公立。哀慕羸瘵，继於古人。伤亲族以衔悲，感行路之兴叹。恐陵氵虞世变，见命为铭。铭曰：
龟筮叶从，以安宅兆。精魄何之，孤坟悄悄。悲惨寒郊，泪流衰草。其一。
桑乾之阳，隗台之阴。封土为坟，植柏为林。掩瘗金骨，永阻容音。其二。涂刍既备，哀送郊原，逝水呜噎，愁云翩翻。哀摧至孝，悲鲠移天。其三。短晷遽移，残阳色惨。寓目悲生，属情多感。人谢行存，书之琬琰。其四。簪裾令族，金紫豪家。谁谓夫人，埋没黄砂。哀哀至孝，永痛无涯。其五。
（录自《隋唐五代墓志汇编》北京卷第二册）
№会昌０３２
【盖】
唐顺阳范氏幼女之墓
【志文】
有唐顺阳范氏幼女墓志铭凤翔节度掌书记试大理评事□□女曾孙以开成丙辰生，至己未，其母□□□夫人殁，自常□加爱与初疾卒□□疚，思之久之，尚能条缕。至庚申，而所生母李卒，终不告所卒之地。人意其忘，引之及此，则亻免以戚，然後至其忌与时当奠，必先期有云。至辛酉，太夫人疾，坐侍竟晓。至壬戌，违父思旬，结为忧疹。
至癸亥，或警其类，惕而自剩示常留过，致掩具顺。既淑五美，几成人□。至会昌甲子三月卅日卒於政之官舍。即以四月十七日葬京兆白鹿原，从诸姑也。余哭而铭云：
孰教而孝，孰死而夭。其类诸瑞，倏具为异。
有兄□，兄簪。
（录自《隋唐五代墓志汇编》陕西卷第二册）
№大中００１
【盖】
失。
【志文】
唐故永州刺史清河张公墓志铭并序　　宣义郎前行舒州文学韦邈撰公讳浑，字万流，其先洛阳人。大父延兴，阶朝散，位泌阳令；父现，抚州崇行尉；皆有才能，终始洁白。公幼以闺行自律，非仁谊忠恪不动於心。弱冠明经上第，调补滁州掾，後为扬子主簿，司邮务，控大津，使吏旁午，公接应有方，尽得其所。自阳子授汜水尉。邑尹刚而使酒，虽僚属辈，靡不摧辱。唯公独以礼节自防，终克凌犯。然郁郁不得志，竞以他故辞官。元和末，如京师，应贤良直言眩会国家有事，寻罢此科。公遂献书於明天子，备述寰海之利玻自三代讫於隋唐，成败兴亡之由，历历在目。书下丞相府议。公之官道隘，援孤不克显，擢授监察御史、领盐铁富都监。不至职，寻改扬子巡官，复领嘉禾监，转殿中。洁白励志，课续殊尤。迁侍御史，阶朝散，朱衣银章，优公之勤也。转工部员外郎。
故鹾帅太尉王公镇淮服日，熟公之能，每有州府监院重难之事，或积时不决者，皆召公以正之，无不允洽。姿仪温茂，才调洒落，实事流之标表焉。职罢居闲，家无束帛，虽冻馁交侵而冲襟晏如也。单车赴都，拜雅州刺史。政理多能，凋瘵苏息，节制段公甚器异之。复领永州牧，理永益能於理雅，狡蠹奸赃，革略荆罢永居於洛师，与少傅白公为嵩少琴酒之侣，遂绝意於宦途。以会昌六年八月廿三日疾，薨於河南府洛阳县仁风里，年七十六。大中元年二月十八日，归於榆林大茔，礼也。有子男五人：长曰蔚，三举进士，甚有词藻，不幸早殁。次曰迈，调补寞城县丞，洁己清心，尽礼接士，胸中豁如也。次曰革，甚富篇什，昂昂然亦千里之驹也。次曰，曰谦，皆早谢世。以予亲旧，昔承公之顾眄，因使致书，请予为志，敢不承命。遂西向大哭，率群幼临於西庑下，收泪永叹。因序而铭焉。
呜呼！瑞气不留，而愁云凝结；醴泉易枯，而淤流靡绝。瓦釜长呜兮，而黄锺韵咽；天不与善兮，而神反其罚。帝阍辽兮告无因，下泉暗兮何时晨？（录自《洛阳出土历代墓志辑绳》）
№大中００２
【盖】
失。
【志文】
唐故刘公扶风郡马氏夫人墓志并序　布衣从鹏撰　孤子习古书自昔族望清重，官有世功，则必铬於彝器。绅衣缨，功高盟府，图形麟阁者，并出华族之门。岂不紫庭阴德，集灵庆于无涯；玉镜含辉，散华光於後有。
蔚为盛族，其在兹乎？孝子顺孙，永记於琬琰。夫人韩，扶风人也。曾漪，皇朝议郎太原府榆次县丞；祖处，皇游击将军左领卫翊府中郎将；父闰，皇中散大夫检校太子宾客兼殿中监试嘉王府长史。即之女也。出自豪家，端明柔淑。坤顺成则，诗礼有规。习奉闺典，播美芳蕙。有曹氏之范，得孟家之风。何图寝疾不旬，以掩辞世，终於颁政里之第，享年七十有三。呜呼！月逐倾光，烟凝秋露；珠沉逝水，雾掩星河。长男习古，□恭克己，孝行双章，芳誉高明，时英柱矗次男，忠贞谅哲，夙风茂猷，特达禀璋之姿，周旋怀礼乐之本。幼男珂，学行生知，文艺双美，丝桐恳志，雪韵时闻，天然不器，温恭有礼，乐之资实，所谓不扶自直者。武宗召贤士，瞩观聆韵，叹讶奇异。锡以翰林待诏，兼赐官宣德郎。
前行邵州司仓参军兄，保家之主，令蔡祝蓍，以大中元年岁次丁卯二月廿四日庚寅卜宅京兆长安县龙首乡小严里之北三百步，胡丘南一百步。饰终之厚，恐陵谷迁徙，俾千古之记存焉。铭曰：
德美芳兰，丽皎秋月。志洁寒筠，性逾冰雪。夜魄沉烟，星光雾闭。松柏萧萧，孤坟空祭。
中书玉册京兆府廉平府果毅强琼刻并篆额（录自《隋唐五代墓志汇编》陕西卷第二册）
№大中００３
【盖】
无。
【志文】
唐故王府君夫人墓志铭并序　　前江西左押衙录青光禄大夫校太子宾客上柱国□□立夫人令淑，其先汝南郡人也。轩辕皇帝遂即东居，枝叶分散江左，今略而不书。夫人幼奉内则，既以笄年，纳彩归於琅琊王氏□□君□□，夫人温柔立性，礼质有容，齐眉□□，妇道可见，□明亲族。何期□剑先沉，孤鸾独处，从节贞□，□□大□。呜呼！积善无徵，以大中元年龙集丁卯之岁二月丁卯朔三十日丙申俄同大梦，终於朱方，春秋九十有二。以其年三月十二日，窆於润州丹徒县□春乡蒜山之东南原，礼也。畅□山河迁易□□□志为铭，人代不朽，以纪幽□。
其词曰：
淼淼浮生，□□大夜，缘会外□，□□□□。□□西茔，千载不朽。□□□□□□□□。□□□□，□□□□□□□□□□□□（录自《隋唐五代墓志汇编》江苏山东卷第一册）
№大中００４
【盖】
大唐故黄府君墓志铭
【志文】
唐故吉州司法参军黄府君墓志铭并序　将仕郎前守河南府新安县尉王鲁复撰吉州前司法黄弘远，讳季长，大中元年二月廿九日终京务本里。会乡人前隰州录事林赓告小生志於墓，敬承教□。弘远其先江夏太守祖之后，曾泉州长史惠，因家闽也。祖岳，一奉化令。生外廷评事少。妻吴夫人，生弘远，即廷评事三子也。乡里之庠，芳尘不灭。元和中举明经，由太学，薰风沛然。穆宗二年，擢第，光焕庭闱。大和元年，选福唐主簿。检辖声振，养及膝下。又授吉州司法，有孝意之节。於！且男子道公冠天屡地。既通祈达。子举太学，讫孙弘之志，竟不大遇，缄善下世。命耶？会昌末冬，集名星榜不得志，且玻兄之子侍告其黄、郑二友，系医不廖。至殁，小殓、大殓、人木，皆郑、黄行心也。吊者有恸，奠者存仪。年五十七。既宦弗婚，有游子二：一早亡，一存亦若亡。以敬让於人。
仓部郎滕公，监察侯公，皆器之。长兄仲弟继亡。□弟□，随侍亲在家，丧不及讣。主者侄焉。三月十三日会葬且窀穸，宜家□无，固从俭也。卜於春明门之南，礼也。云：
生死齐梦，有始有终，才□一第，两任移风。与能与善，或分或通，庚午丁卯，数极道穷。殡务本里，葬国门东，暮莺愁语，春烟澹空。徒□伤悼，前后事同！（录自《隋唐五代墓志汇编》陕西卷第二册）
№大中００５
