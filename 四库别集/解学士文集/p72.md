<!-- { "loadSidebar": true } -->
　　处士刘公讳澈字文明系出汉长沙王后繇长沙官吉之泰和因家于仙槎乡石台宋初有讳厚字济川者徙家于吉水泸江之沙田济川以字行咸平三年进士及第为黄州司理韩城尉累迁殿中丞判广州上骑都尉赐绯鱼袋十二世至讳居仁者公之高祖九高祖之弟南甫字山立号月涧年十七以治尚书擢宋嘉熙二年进士第为县安远能去滛祠人称神明警敏绝伦最为丞相江万里所重欧阳守道虽与为辈行然师事之其学传于公之曾祖字由圣号方壸先生大父讳芳字士楚环梧奇伟自雄其才府檄补永豊学官不就母萧氏夫人善治其家即池亭为塾礼延明师游学　　若提举申斋刘公小轩学士曾公皆为莫逆友五男子皆有文章中子镐为湖广行中书省椽迎之就飬时年已九十余玊立甚伟谈论卓然见者莫不惊动后无疾而终公之父讳铠字信中号信斋季父讳镡字持中号龙津年十九以尚书魁贡士江西宦游广海所至讲学若金华苏公伯其高第弟子也方元之乱也处士公与从兄文初弟文振以信斋之命举义兵保障其乡事父母尽孝季父龙津爱公如子公事之如父其疾也侍执汤药衣不觧带三弟皆早卒抚两犹子有成女兄有遗孤女择壻嫁之得所归遭乱葬十余丧无违礼和于宗党信于朋友慈于孤幼平居未尝见其疾声厉色而门内肃然尤好接宾客四方游士虽凶岁至无虚日其数至与久留者皆实不厌也谦恭礼下人蔼然虽遇童穉不异也父之友家破来依事之尽礼慕义来者数家咸馆舍而周给之为其子弟里有萧用初其人醇厚儒家者仕为刑部郎中以卒二人者自视虽古之管鲍雷陈不能过人谓信然里人有争竞多以公言而觧里有旱涝公率其众筑云陂以畜泄之公廉介而熟于礼谈英伟料事明决邑宰之贤者知公而不敢辟举每行乡饮酒礼公深衣大带从容就位人望而莫不敬爱焉公生元泰定甲子七月十一日殁以洪武永乐元年十一月十八日享年八十临终不乱呼从弟文同至与家人诀夷然而逝母鄢氏娶颜氏世嗣徽音子男三人檝字子川早有文学才名尤善书仕为兵部主事以卒桧字子植朴字子素仕为九江学官亦先卒女子三人王伯龄颜朝伟萧维舟其壻也男孙灿勋烨炼炜煜焯焘炳焰孙女三长适王艮翰林修撰次适萧审几曾尔雅公墓庐陵淳化乡消步之原铭曰　余父与文明刘先生善其诸子又皆与予善其父子在时如景山嵯峨群玊辉映令独其中子在予铭其墓呜呼余铭不辞不能不为之出涕也 

　　○孺人胡氏 

　　往年予新免丧叙大夫人行实表揭于庭中书舍人邹君尚友读而太息曰世但有孟轲氏耳若其母之贤而其子不能显扬以白于世者固多有之盖深有感于心者予哀未忘得从君问其详也今年邹君衰麻哭泣奉其母孺人胡氏行实来请铭予又读而悲之邹君之行义有遇人者父母之训入于其心而不忘也其尊君之言曰汝母年十六始归吾家吾既失恬恃汝母以勤俭相吾起家岁时□祀宾客之供伏腊之资常有余自汝母入吾家宗族亲戚长幼皆穪其有礼子侄皆慕其慈减获皆怀其惠内外无间言汝盍思所以显扬之且勤治其家俾吾一人之佚其老也邹君兄弟三人受命惟谨皆服勤力穑敬以供飬君尤笃志为士世父惟一子为朝夕飬有司迫遣之入县学为弟子员世父大以为戚孺人请于尚友之尊君曰君之兄惟一子不得旦夕侍膝下窃观兄之戚君亦以为戚也然君有子其季既业于士矣盍以代之幸而克显扬非惟君之子显邹氏之俱显也其尊君跃然以喜曰吾志也曰吾方欲启齿而君先之即往白于县以尚友见焉县为之喜即许代之学距家六十余遇休假是归省孺人必问所业及交际所闻见有新益孺人喜又必有劝勉否则虽不愠终日竟不出一语尚友自若无所容由是益不敢怠克贡于大学蒙　恩归侍复举于乡登进士第甲科授中书舍人　锡封父母谒告是归荣孺人又曰若知所以得高科跻禁近承天宠乎对曰二大人教训所及曰非也自吾闻汝家世积忠厚隐德未报若父平生未尝一念不为善惟日不足吾不敢违其志是以尔得至于今日也若徒恃善教善读学以臻兹宠荣亦末矣不可恃而怠也于戏是可不谓之贤母乎本其世家母仪有自胡氏在泰和野陂族大以繁宋季福荣翁从丞相信国公起义往来书札至今犹有存者翁之孙守明尤以隐德穪孺人守明之子也母王氏亦令族孺人生元至正癸未八月六日没以永乐元年二月八日是归于邹氏四十有六年子男三人世守尚友名进士曼女三人郭天锡郭敬简郭良壻也孙男崧常金如离邹氏世德于吉之万安县孺人卜葬于县南塘山之原铭曰　世称慈母慈母败子贞哉孟陆光于信史孰为父母不悦贤嗣身不行道训亦徒然啖肉教信断葱以度诚壹开之其谁不悟惟此明媛蚤是归于邹四十六年古人匹休克相于夫白妇宜睦于宗族 

　　○倪夫人邹氏 

　　少时读书传见鄱阳季友邹先生音释时时有补蔡氏之阙读四书辑释见新安士毅倪先生所会萃而折衷也心深慕之盖三十年而遇以孚倪贡士来大学奉其先母夫人邹氏懿德行求为之铭墓乃知士毅先生其族祖季友先生夫人曾大父也晚生末学得以称述少慰其三十景慕之心也何其幸哉按状邹氏世家东鲁季友之先徙居鄱阳兴德县东七十里曰朱田夫人之先府君恬于势利与倪公泽一交厚元季同兵干乡之大旧北上坑夫人甫六岁以孚祖妣深可爱之又六年遂聘焉明年夫人之母吴氏卒遂鞠于姑笄而成妇衣服饮食所以奉舅姑者一出于夫人之于妯娌尽和视诸子姓犹子乡邻有贫因疾苦随其力周之舅姑之丧不御酒肉者逾三年事祖姑尽孝初丧其父时継母弟幼丧葬周恤尽其情侧室黄氏有前夫子后亦有子育之尽其慈每鸡鸣而起夜则燃灯纺绩课诸子诗书以勒俭相夫呇第起家至康裕成隐德邹倪二氏先德之隆尚矣所以维持而中兴之者夫人皆有力焉于邹可谓孝女于倪为孝妇为慈母是可铭也已其生于元至正庚寅二月十四日没以永乐癸未六月二十日得年五十四葬于乡之杨邨叶家鄥子男三人以孚以达以德黄氏出也女子二人同寿适邹氏玊章适祝氏铭曰　颙颙世家闺门肇□孝事重闱淑德逮下胥宇崇崇人龢岁豊祭祀宾客处冈不共肃肃雍雍相夫之功视彼小家悍妬浮华曷不感兹樛木螽斯虽不永年世艳其贤金石照地蛟龙腾天 

　　○故监察御史陈公仲述 【甲申】 

　　公讳继先字仲述姓陈氏其先金陵人也十八世祖晖始居吉之泰和族盛至数十人业儒多宦达乡族无与为比有讳俊者尤多阴德俊生申中生先得学行纯正号菊存先生元初为贑州路儒学教授致仕以子贵赠万安县尹公之高祖也菊存生学礼仕至贑州路推官致仕公之曾祖也推官生以道湖州路儒学教授以之祖也教授二子长曰有庆即公之父也公生元至正庚寅四月三日推官昼而假寐梦神人持一皂纛竖其听事前窹而生公推官大异之曰必亢吾宗稍长颖悟异常儿七岁善属对授教先卒推官钟爱之未几遇乱推官没家益贫国公抚穉弟独与母萧氏居姑壻刘崧怜而教之学通诗经而又肆其力于古文隆寒盛暑手不释卷庶几贫而乐者也以郡学生登洪武乙丑进士第明年擢山西道监察御史调山东道出按治山西福建声光赫然小民与士大夫之贤者皆爱慕之还调广东道决狱称平勤争不怠一时章疏奏核多出其予暇则为文自娱求者甚众亦不拒之四方名士识与不识皆称陈古文而不名自来　京师夫人曾氏留家飬母独居舍一榻萧然亭无童侍疏食水饮十年如一日往来书问至家几百余帋无一语及私利洪武癸酉六月二十一日殁于官没之日橐无余赀箧无完衣廪无余粟遗书数册而已闻者莫不悲之曾氏同里人绍有先生之女亦能甘于穷约子一人曰赏永乐元年以春秋举其乡今年会试黜于有司蒙　圣恩得还乡里乃持其表兄翰林修撰梁潜所为公行状请予铭呜呼悲哉予少时家兄大经归自府学得公所为文家君读而称之曰故家有子孙后又得公庭对策读之益知羡慕后官　京师始与公相识同朝者几四年往来情好甚笃公广颡隆凖面目严峻身若不胜衣而言论确然大皆谓诚端士蔼乎其可亲介乎其不可于以私也今往年已尝为公铭忽梦见公以为未足以得公之详而公亦未葬也今公之子尝始克葬公于龙门山之原而赏之笃实又甚似公予又庆公之有子也乃悉按状而为之铭曰　有伟陈公出于名宗休祥先征誉望益崇乡称硕士为名进士为才御史传以文字籍湜之徒可参翱翔拟伦絜矩公有刚　龙河如池母姥如砥有铭斯阡有颂无已 

　　○周君子仁 

　　元季之乱吉水泥田周宗谨举义兵保障其乡　国初征至京妻子偕行辞不仕是归田里未几与其长子皆卒妻刘氏与少子原方五岁刘鞠育教训之宗族维持之以长其字子仁遂卓然立有成朋友称号之曰盘涧刘氏之能教宗谨之余庆也其先都乡侯胤之后居乌东自唐长庆中始家泥田曾祖方平号乐泉仕元为广福监丞以子赠飞骑尉永豊县男祖志安永顺安抚司蒙古教授早世盖两世以遗孤自奋所以为难能也先生有屋泉溪上兵后芜废力治之乐施礼贤内顾屡空而坐客赏满母刘氏多疾悉心奉侍以孝闻刘疾亟谆谆致教自誓榻前葬祭尽礼奉先谨事长敬处乡族和莅官事慎鱼池园蔬无负租帑赢羡上侍叔祖谌阳隐山二翁尽敬飬时家庆两翁华发辉映尊俎一门群从雅歌传觞蹈舞先后众皆谓周氏之福也耿介重然诺人有过面折之有争者求直片言理觧轻财好义族有贫不自存者常推济之母刘兄子少从依居如母志俾有田宅每岁代谷于人视年之豊歉为息钱多少人乐输之治第种花多酿林宴宾客箫皷沸然奏连日夜不厌意气豪爽而中情蔼如也近岁乡民为乱相戒母毁其居室伤其薪木非有恩爱及人焉能致是乎未乐甲申夏四月得疾弗愈呼其妻子教戒之命其族子公明状其行言毕而逝其生以至正壬寅六月六日殁以是月十三日年四十有三葬于乡大畬山之原娶刘氏事姑孝相夫顺训子严其所以能自树立而是者内助有力焉子男三人长曰永次曰顺女五人永字士永奉状求铭铭曰　少孤植立有卓识荣亲睦族喜宾客惠利及人沐膏泽栋梁之资拱把厄孙子绵绵食潜德 

　　○萧益清 

