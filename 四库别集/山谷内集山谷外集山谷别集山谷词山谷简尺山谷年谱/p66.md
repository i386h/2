<!-- { "loadSidebar": true } -->
　　道家所言太白真官儒者谓之蓐收昔虢公梦在庙神人面白毛虎执钺立于西阿召太史嚚占之曰如君之言则蓐收也天之刑神也昔吴生画鬼神皆髣髴传记兼能万物之性是以落笔而妙天下自孙知微父子丘文播甥舅石格邓隐皆祖宗之是以能超俗而名家今乃作金神之象如此余之不知其説也虽然葢无形应物成象所谓无形者非无形也无常形也然则应物而神唯识而巳自求多福自种自收我心则神也涪翁题
　　题王右军书迹后
　　右军月半帖禇爱州所论序也橘帖余曩在都见数家有此墨本或肥或瘦真伪不可知要皆有数笔佳可爱韦苏州诗云怜君卧病思新橘试摘才酸亦未黄书后欲题三百颗洞庭须待满林霜葢取诸此
　　巴峡士大夫旧无书种多不善书南賔太守王圣涂有此墨迹摹刻州学中他日后进有能书者当推此书为种
　　跋杜牧之冬至日寄阿宜诗
　　眉人史彦柏饱经史而能文然有秦汉间侠气平居矫矫常欲立于万夫之表求余书杜牧之诗以敎其子牧之语虽径庭要为有益于小学诸生至其论崔李积钱百屋无补于子孙此救世之药石也故欣然为之书元符三年九月丁卯涪翁书
　　跋韩退之聫句
　　退之防合聮句孟郊张籍张彻与焉四君子皆佳士意气相入杂之成文世之文章之士少聮句尝病笔力不能相追或成四公子碁耳
　　题任昉论王俭后
　　任昉称王俭在物斯厚屈身以约玩好绝于耳目布素表于造次室无妪妾【一作姬妾】门多长者立言必雅未尝显其所长持论从容未尝言其所短奬风流许与气类虽单门后进必加善诱朂以丹霄之价以青防之期铨品人伦各尽其用居厚者不矜其多处薄者不怨其少穷涯而返盈量知归余尝玩斯文不能释手作人如此安徃而不得其所哉故书以遗静翁或有补于智者千虑之失
　　跋司马温公与潞公书
　　司马温公天下士也所谓左准绳右规矩声为律身为度者也观此书犹可想见其风采余尝观温公资治通鉴草虽数百巻颠倒涂抹讫无一字作草其行巳之度葢如此
　　跋富郑公与潞公书
　　富郑公可谓盛德之士矣所谓可以托六尺之孤可以寄百里之命临大节而不可夺者也观此书犹有凛然可敬之风采其言论风防百世之大臣也
　　跋韩魏公与潞公书
　　韩魏公忠纯朴厚任当直前以身当宗社存亡有万死不顾一生之心古之所谓社稷之臣魏公近之也
　　跋韩康公与潞公书
　　韩康公忠信笃厚垂绅正笏凛然有不可犯之色观其书有锋芒亦似其为人
　　书苏相国书后
　　苏相国多见博闻能道古人朝廷典故剧谈众史使坐客忘归及其为相国时记问犹不衰也
　　论子瞻书体
　　蜀人极不能书而东坡独以翰墨妙天下葢其天资所发耳观其少年时字画巳无尘埃气那得老年不造防入妙也
　　论写字法
　　往年定国常谓予书不工书工不工大不足计较事由今日观之定国之言诚不谬也葢字中无笔如禅句中无眼非深觧宗理者未易及此古人有言大字无过瘗鹤铭小字莫学痴冻蝇随人学人成旧人自成一家始逼真今人字自不按古体惟务排叠字势悉无所法故学者如登天之难凡学字时先当双钩用两指相叠蹙笔压无名指高提笔令腕随巳意左右然后观人字格则不患其难矣异日当成一家之法焉
　　七二郎气秀而有骨他日学问仕宦皆当过人要须得一佳士与游养其忠厚之源此最为先务也
　　论鹿性
　　胡居士云鹿性惊烈多别良草恒食九物余则不尝羣处必依山冈产归下泽享神用其肉者以其性烈清净故也凡饵药者勿食鹿肉服药必不得力以鹿常啖觧毒之草是故能制毒散诸药也九草者葛叶及花鹿葱鹿药白蒿水芹甘草齐头蒿山耳荠苨
　　观曽公巻墨箧
　　公巻收廷邽承晏文用墨七种轻干黝黒入研无声此固李氏家风铣泽如新未之见也者与都人鬭百草当赢百万【廷邽一作庭珪】
　　题公巻小屛
　　蕙之九荂不如兰之一花花光作蕙而不作兰当以其寂漠故耳
　　题公巻花光横巻
　　高明深远然后见山见水此葢闗仝荆浩能事花光懒笔磨钱作镜所见耳
　　书韦深道诸帖
　　范文正公书殊有古气往时苏才翁于书少所许可独纶文正公书得乐毅论笔意以予考之诚然但骨气劲而少肉耳
　　观晏元献所作制草知先朝爱惜财用如此所以垂衣拱手无所作为天下晏然者乎
　　往未识晁无咎时见所作安南罪言夫辩纵横跋遮曲典雅竒丽常恨同时而不相识其后得相从甚密今不见遂十五年计其文章学问皆当大进恨随食南北不相见耳闻吾友廖明略颇讥评无咎作字不古不今所谓女好无定姿悦目即为姝是非特未定也
　　吾宗正叔天资善书少时书帖竒丽行草下笔纵横皆得意最初予评其书以为絶伦而东莱王圣美独不喜予此论以为正叔书不从钟元常王逸少父子法度中来恐其画惰莫归笔力且衰竭予殊不谓然今观此数帖遂中圣美之评何哉虽然中无一防俗气亦足以豪李西台书虽少病韵然似高益高文进画神佛翰林工至今以为师也
　　此予元祐末书差可观者子由书瘦劲可喜反覆观之当是捉笔甚急而腕着纸故少雍容耳伯时作马落笔如孙太古画滩水而作字乃尔葢至妙之闗鉏不透入字中耶
　　当年自许此书可与杨少师比肩今日观之祗汗顔耳葢往时全不知用笔遇佳笔时或能工耳杨少师书有顔平原长雄二十四郡为国家守河北之气作欧虞褚薛正书或不能至于行草四子皆当北面矣
　　斛律明月胡儿也不以文章显老胡以重兵困勅勒川召明月作歌以排闷仓卒之间语竒壮如此葢率意道事实耳崇宁元年闰六月湖阴堂观旧书巻殊不成字因别书此敕勒歌
　　此一轴字都无笔意可覆酱瓿耳至元祐末所作书帖差可观然用笔亦不知起倒亦自蜀中归后书少近古人耳
　　书东坡写温飞卿湖阴曲后
　　温飞卿所作湖阴曲反覆观之乆乃可觧大意以谓宗庙社稷之灵特未许庸夫干纪耳飞卿葢言时事邪
　　士大夫食时五观
　　古者君子有饮食之敎在乡党曲礼而士大夫临尊爼则防之矣故约释氏法作士君子食时五观云
　　一计功多少量彼来处
　　此食垦殖收获舂硙淘汰炊煑乃成用功甚多何况屠割生灵为已滋味一人之食十人作劳家居则食父祖心力所营虽是巳财亦承余庆仕宦则食民之膏血大不可言
　　二忖巳徳行全缺应供
　　始于事亲中于事君终于立身全此三者则应受此供缺则当知愧耻不敢尽味
　　三防心离过贪嗔痴为宗
　　治心养性先防三过美食则贪恶食则嗔终日食而不知食之所从来则痴君子食无求饱离此过也
　　四正事良药为疗形苦
　　五谷五蔬以养人鱼肉以养老形苦者饥渇为主病四百四病为客病故须食为医药以自扶持是故知足者举箸常如服药
　　五为成道业故受此食
　　君子无终食之间违仁先结款状然后受食彼君子兮不素餐兮此之谓也
　　山谷老人曰礼所教饮食之序教之末也食而作观教之本也大槩今之士大夫诵先王之法言则一人也起居饮食则一人也故设教不得不如是君子有九思终身之思也食时作五观终食之思也人一日如是行之念念在仁智则夫二人者合而为一矣



　　山谷外集巻九
　　钦定四库全书
　　山谷外集巻十
　　宋　黄庭坚　撰
　　书杂文
　　答何静翁书
　　某顿首辱书勤恳审履道不逾礼义之防于黄巻中求见古人皆流俗之所趣而叩寂求音得之于淡泊甚善甚善今人古人皆可师可友能自得之者天下之士也精求经术又能博极羣书此刘向扬雄之学也如足下所巳得者殊自不凡要得登防而小鲁上日观而天下耳其余流俗之所趣期不复为亦知足下不望比于不肖也恨未识而茍知向学之方则千里同风矣秋热更希珍重
　　答鲜自源书
　　某顿首春夏来多病故乆不作书亦闻在旁邑防学粗有衣食之愿故可相忘耳辱书勤恳千万并寄顔李书皆所欲得钦佩至意所欲齐亭记老懒倦作文如王方平不复喜麻姑狡狯耳随语作二铭不足观漫往何静翁寄诗及论史事皆佳作也恨未相识耳如此基址若得师友成就当于世间有大名也近又得荣州赵缜子智能文有胷臆非今镕化人语作大义进士也亦闻其本是医家子居乡党有行义亦恨其廹于衣食从人讲授未能卒业耳蔡次律张寛大今年来作诗及文字皆进懒倦又多賔客奉书草草
　　答李材书
　　某再拜蚤闻被选考试如公清慎好学上司采听诚不缪矣以嫌不敢奉谒方欲作啓问行李早晩遽辱赐教开谕勤恳感愧感愧不肖曩时以虚名屡当此责尝闻诸先生长者以为考试以至公慎密为主以礼待士为次所出题虽自有意义亦不必纯取合巳意者或其人説长或理不足而文词胜皆可取也既而用之人多以为然昨闻上司甚病士人以行贿成俗极欲革此弊恐举子道中投谒至于僧道术士皆当避之耳公冰清玉洁更及此者交游之情不能巳尔尊夫人左右想侍奉不阙或须药饵告令人示谕某再拜
　　与潘邠老手书三首
　　某顿首屡辱手记以退食輙奉老人寝膳或至中夜得息故不果每作报大谷公石刻巳奉许作但未得暇耳数事已喻驹父诗中多佳句甚叹伏也晋主夏盟而予楚非所以为民也然其势不得不予楚司马侯之言以告诸侯则有词矣文公之知赵衰也不特壶飱从径而不食也举是以为原大夫所以令羣大夫也晏子曰大者不逾闲小者出入可也葢君子斟酌世故以制行则如此非所以观其私也若夫观其私则德无小大忠信而巳矣故君子有悔而无吝也西方之书论圣人之学以为由初发心以至成道唯一直心无委曲相此最近之承与季共日以讲学为事甚善甚善多谢季共不果别作啓
　　某顿首辱以少仪见推一日之长虽荷倾倒之意不获终辞顾徳薄而道不明何以当此愧悚访逮所疑尤愧叩之则穷也尝谓求之艺赐之达由之勇师之庄皆圣人之一也由夫子观之其人性学之蔽如此尔犹言伯夷之隘栁下惠之不恭孔子曰如有用我者吾其为东周乎故陈常弑其君请讨之耳非以敌国相征也孟子曰今以燕伐燕何为劝之其可不疑也禹菲饮食恶衣服卑宫室尧舜之礼有所行周公诛管蔡舜之礼有所行周公诛管蔡舜之义不得不申也执一而废百小道故大人弗为故者胶于物之迹也离乎性矣夫爱而哭之性也畏而哭之利也明于故然后可以知性故虽非性而可以求性也不避碍而凿险阻以求必行此老氏以智为贼者也妄意如此不审然否
　　某顿首得之则喜失之则悲是为喜昼而悲夜也不能不昼夜天地尚然而况于人乎死生亦大矣而不得与之变况此举竒不胜其耦者乎凡所为问学琢磨举而措之以吾常而行物变之中故也今遇小变翅于其蚊睫巳磊磊柴于胷次则行乎争名干戈之间泛乎众口风波之上其能立我以宰制万物使得其职耶邠老幸熟思之京师三大节开市井蒲博之禁比三日而得丧大悬想有怼而杀身者闻者未尝不笑也由今举子观之岂不在可笑之域耶尊府所欲书亦未写得可径附逓至吉文间十月中当必作大门石刻当附驹父及一幅往矣若尚能少留今晩幸过我濯去俗士患失之尘而后行亦佳耳
　　与洪驹父书六首
