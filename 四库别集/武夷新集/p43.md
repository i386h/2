<!-- { "loadSidebar": true } -->
　　窃以螭陛记言任专笔削隼旟按郡职在澄清所以建使节于外台彯朝缨于文陛防慎财赋致军国于富强昭明策书举春秋之凡例自非蕴析豪之精力负掞天之雄才聿当虚伫之辰岂副至公之选起居学士气冲斗极名震京师学通亡箧之书理胜论都之赋一自决科汉殿通籍周行出颁诏条允洽二天之咏入奉计最亟延三接之恩爰飞歩于亨衢久育材于近署次宸章于栢殿典秘记于兰台诤臣七人夙推謇谔王畿千里尝督转输京坻载集于见粮綮肯固彰于余地昨以河出砥柱如竹箭以奔流郡厯东平致金堤之坏决宣房未塞夷仪卜迁瓠子兴歌正下淇园之竹原田发咏大惧厯阳之鱼暂辍英贤式抚新邑期防簿书之急缮完版筑之劳祗役惟寅成功甚速水反故道免东海之桑田人服先畴识新丰之鸡犬永无虞于昏垫实仰赖于神明既安堵以阜生将解而受代载加命数仍委事权当九重注意之初在列郡承风之地海岱之壤俗号富饶齐鲁之邦气多舒缓谅宣寛大之诏用跻仁寿之期至如奉三尺之行书克勤刺举调千金之粒食无事诛求此又揜心计于研桑笑覇图于管乐良史之任聊为假道之资富人之封固可翘足而待某幸窥除目方切欣愉遽辱长牋过承谦损愿言铭佩无以喻云
　　答史馆盛屯田启
　　窃以四方上计实领于南宫三署为郎逺从于西汉主文书起草者盖出于妙选掌户口垦田者素号于剧曹自非籍甚声猷闲练故实述平乐之词赋飘飘游天地之间挺京兆之容仪堂堂出风尘之外即何以更直建礼趋走赤墀之途典校鸿都笔削素臣之传钦闻成命允谓当仁员外学士学殖坚深神锋耀頴擅东南之美驰誉无双登贤能之书对策第一自翰飞于仕路谅冠映于朝伦职佐地官颇版图之増羡经中博士亦绵蕝之居多矧复叅汗简之刋修奉和銮之游豫陪外庭之髙议次藏室之遗编气盖羣英呑云梦者八九辩摧异学服稷下之千人莫之敢当无出其右汝南品格固首出于月评天禄职司亦久次于官牒爰膺慎柬尤谓美迁麟台仍草于国书雉省共评于事典上应列宿盖悬象之着明藏之名山乃立言而不朽职业甚重公论攸归侧听风声用清心目顾忻愉之所集辱牋简之俯临荷眷奬之殊深岂引喻之能既
　　与集贤杨太博启
　　窃以待诏承明之庭汉得人而为盛修书丽正之殿唐置使以甚雄故子云以词赋擅名燕文以史笔自任汔今官司未改禄秩弥优公宴举觞礼均四辅禁门通籍地接千庐自非学洞缣缃识叅系象博物几乎子产属文似于相如即何以记三箧之书诸儒叹伏献四巡之颂当宁嘉称允属宗英式光俊选太博学士仁兄治行尤异秉心塞渊体大雅以成文蹈中庸而为德朱防越宛有正声玉水方流自怀至寳由计偕而旅进乃籍甚以驰称紫庭亟覩于决科黄绶旋闻于随牒刺奸南部载宣悬棒之威求瘼畨禺益励酌泉之操适讨论于邦典仍干掌于闗征聚货殖于五都米盐斯剧考质文于三代绵蕝居多俄慷慨以上书果深严而召试平津第一谅博极于天人江夏无双且恣观于图史顾亨途之伊始实舆议之攸归矧瀛洲列仙之珠庭羣玉上帝之册府昔者金泥石防尝草东封之仪缥帙芸籖重定开元之月今天孙俟翠华之幸屋壁藏科斗之书必将讲故事于干封聿修盛礼访遗编于汲冢大备阙文罄竭诚明弥缝职业苟非鸿硕曷副畴咨某忝预宗盟并荷堂构二惠敢期于竞爽万石徒喜于不衰侧听宠迁几至抃舞幸同栢恱诚臭味之靡殊愿比葛累庶本根之攸庇岂期防抑先赐牋函感惠顾之所临但佩服而无斁
　　上河阳太师相公启
　　伏覩内降制书伏审太师相公荣膺宠命伏惟庆慰伏以太师相公道光人杰才耀国桢克彰佐命之勳夙茂经才之绩爰自总万机之宥宻拥十乘以藩宣敦郤縠之诗书聿开义府仗孔明之节制载肃戎麾凤池爰副于具瞻虎落寻清于外侮执圭肆觐奉旒扆于当阳裂壤增封锡山河于右地今者卜郊定位类帝禋宗降明诏以褒功推湛恩而进律开府之贵均礼秩于三公赐履之荣益井田之千室允为异数载答殊庸某夙荷重知方遥巨屏侧闻成命窃抃丹望初筵而莫遂鳬趋瞻大厦而空怀燕贺依恋之至倍万常情
　　上陈州太尉相公启
　　伏审光奉制书荣加宠命伏惟庆慰伏以太尉相公天资全德岳降上灵黄石一编早契神传之妙傅岩三命式符帝赉之祥爰自兰锜训兵斋坛谋帅伏波方略既闇合于孙呉郤縠诗书遂率先于狐赵而凿门受律坚壁防秋斩级云中克清氛祲散金庑下大振威名旗常备载于勲庸屏翰益光于倚注式分右地爰践中台申伯藩宣谅夹辅于周室叚干偃息盖卧治于淮阳今者肆类郊邱推恩方镇进掌武之秩用冠三公加食菜之封更逾千户表圣朝之尚德见明诏以褒功慰四海之具瞻实九鼎之增重某分庭纳顾虽殊荀范之众人贺厦翘诚莫预申陵之下客欣恋之至倍万等夷
　　又
　　近者伏防台慈特奏建州浦城县道场观音禅院僧德威巳勑下赐紫衣者仰荷恩私伏增荣感窃以某旋惟单緖门袭素风清白相承本从关辅乱离云瘼寻徙江吴更因唐季之称兵遂抵闽禺而占籍堂构巳经于数世松楸皆在于彼方爰从祖祢巳来雅奉竺干之教聿崇像设式表归依乃建精庐载延开士舍良田而供给辟净土以焚修僧德威实主仁祠能迈戒律虽四众闱绕弥天之辩未闻三界轮回出世之縁尚浅然克禀六和之训颇通九部之文梵宫式籍于主张相府遂形于陈乞敢谓太尉相公俯矜恳悃特赐允俞奏章逺达于宸严命服遂沾于庆泽光生鹫岭喜动鸡园谅衣锦还乡岂让买臣之故事在种莲结社更修惠逺之良因顾于鲰生实受大赐虽穷毫幅难叙感铭
　　与两浙转运史馆孙起居启
　　窃以古者设记言之官立司过之史职当汗简固君举而必书事及翦桐表王者之无戏爰自分曹两掖通籍九门陪卤簿于林光出叅法从接公槐于文石入奉内朝最亲咫尺之顔实草起居之注自非通邱索典坟之学挺忠肃恭懿之姿即何以束带彯缨预周行于螭陛怀铅持椠约鲁史于麟毫允属时英克符师锡起居学士词源沃日文律融春颍水生贤占荀爽无双之誉汉庭发防得平津第一之科外叅竹使之符归践石渠之署阅图书于册府方讨典经干盐铁于县官遽商功利自尔陟诤臣七人之列足太仓九岁之储靡施次骨之文而庶邦震肃不假析毫之术而内帑充盈率经义以治财奉诏条而集事爰膺慎简聿副畴咨亟推进秩之恩更赖当官之业昔张苍以列侯之重主郡国之计书杜预以常伯之崇领江淮之转运允资余地兼总外台分南董之官曹运研桑之心术即俟上林朽贯复全盛于西京大辂鸣銮展封崇于东岱便入金鼇之署式挥玉牒之文翘祝之诚实在于此
　　与史馆检讨陈秘丞启
　　伏审光奉圣恩荣兼美职伏惟欢庆窃以良史之任历代所难自非通倚相邱索之书专羊盻春秋之学博物稽古多识旧章变例发凡深穷微防加以书法不隐有骨鲠之风多闻阙疑无胸臆之论三长之才识兼备六家之论议所宗即何以绣斧衮章由一言而褒贬芸籖缥帙垂百世以劝惩适防昌辰聿崇大典笔削之任推择攸先纶綍之行佥谐允属秘丞学士德侔温玉道类直绳励清节以澡身聚多文而润屋祥摽竹箭早擅价于东南誉冠云龙实飞声于京洛爰自悬科命中通籍允升黼藻斯文羽仪列辟南州髙士揜茂躅于置刍汉庭诸公让博闻于重席乃至荐雄之章狎至召邹之命亟行犹复未登两马之车愿奉三年之计既解而受代方束带以立朝果召试于清台遂荣归于延阁掌载言于汗简伫昭明于策书资待问于撞钟式讲求于典礼南董将伸于遗直游夏岂敢以措词自兹素王系月之文不从废坠绛老疑年之对有所咨询永为吾道之指南克副大君之虚伫幸覩得人之盛但萌窃抃之心遽辱牋封备形谦抑感慙忻荷无以喻名
　　与孙舎人启
　　窃以三代誓命着于尚书两汉训词号为尔雅然而经祖龙絶学之后颇多阙文处金马切问之司止令视草故方防之言未备亦润色之业非专尔后慎选台郎入居禁闼殿壁涂粉始更主于文书省树栖鸡亦通掌于制诰施及唐室实司尧言职业涖于掖垣备存六典判署联于台鼎是号五花乃至奉武帐之论思平文昌之奏议泛楼船于汾水举觞中流校羽猎于长扬献赋行在陟降上帝之右亲日月之光华践履赤墀之涂接防龙之武歩盖从臣之佳选固明主之简心舎人素履时中英词鼔动敏行具圣人之体博闻推君子之儒爰自委质休辰飞名华贯鸿都汗简复春秋之旧章螭陛含毫成起居之新注适属畴咨俊乂启迪徽猷俄召试于宰司遂荣登于禁掖言成纶綍用裁诞告之文腰佩緺更旌稽古之力钦闻成命允叶至公某夙以孱庸滥尘清切妨贤有素补职无闻媿弥切于滥竽荣遽谐于倚玉盈川自省谬居卢骆之前文园后来合处邹枚之右尚兹始隗安敢望囘踧踖唯觉于负芒澄汰诚甘于幞被忽承牋简过示谦冲仰荷眷私伏增铭悚
　　与秘阁刘校理启
　　窃以中秘之府实藏王者之书简策相沿规模咸在是以麒麟之阁西京典于校雠蓬莱之山东汉征于比象乃至薛夏建议内外始分郑黙励精朱紫斯别既备三阁之制度且列四部之籖题施及圣朝申明前典直太微之左掖飞观云连购先秦之旧编缥囊山积详延俊乂崇树官司义府攸归卿材是育修书仙殿逺侔置使之雄待诏公车用显得人之盛自非髦彦岂预佥谐某官德茂温良词标典丽爰自命乡观国筮仕策名县道临民适动徒劳之叹铨衡课吏荐登尤异之科属慎柬之方初俾有司而试可及服勤之云毕果明诏以畴庸迁棘寺之要官掌兰台之秘记歩武石渠之近署讨论金匮之羣言扈跸甘泉即献从臣之嘉颂防书天禄伫期太一之下观乃眷方隆雄飞莫测
　　与严殿丞启
　　旬日前特防殊念垂示华编曲形过听之私俾获荣观之愿躭味无斁降佩兼深窃以伏羲之受河图述作由兹而始仲尼之为木铎文章可得而闻自兹秉笔之流固亦驾肩而出立言不朽何代无才殿丞刻志缣缃励精翰墨爰自命郷论秀早中髙科学古入官不忘素业赜化成之深防体润色之宏规登髙动能赋之心下帷有著书之志乃至作檄楯上聿成挿羽之文咏诗坐中特擅燃箕之妙及从大夫之后益彰君子之儒方今开秘阁以集时髦剽甲兵而崇学术岩廊赞德载元首之歌扈凝神更第从臣之颂眷惟俊乂即副柬求岂意顽疎许披藻丽文以博我盖辱于同声暗而投人恐成于虚掷但讽诵于唇吻永缄秘于巾箱自兹已还未知所措
　　与史馆王大着启
　　窃以太史之职受郡国之计书中秘之司掌古今之载籍爰暨方来之服式隆再命之荣自非时髦岂塞佥议大着学士才名籍甚意行瑰琦挺丘园耿介之姿泽雾雨文章之美爰自荐能乡老阶尺木以方初命中泽宫听先鸣而咸服旋策贤良于秘殿遂登造秀之首科诸生偃于下风万乘几乎前席千里之足果见絷于场苖连城之珍终混成于国器俯及时之代俄颁芝检之文落笔中书之堂英词焕发束带大夫之后成命亟行便髙践于石渠仍宠加于银印书法不隐既遗直之是资车服以庸亦稽古之无忝伫演素臣之传克成靑简之功入直深严只在伊匪
　　与王虞部先辈启
