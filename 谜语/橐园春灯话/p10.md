<!-- { "loadSidebar": true } -->
　　以俗事俚语作谜面，不甚雅观，余用之甚少，有时遇此种谜底，非此不足以扣合，弃之又似可惜，亦不妨降格为之。如足以保四海一句，本可以断鳌立极扣之。然不若以俗谚，脚大跴得江山稳扣之之有趣。则市贾不贰一句（系铃），本可以龙断独登扣之，然不若以只此一家别无分店扣之之有情。他如隔河看火起，射不戒视成；金银纸锭，射亡人无以为宝；姜太公在此，射望之俨然；吃乖乖，射以就口食；抱此牌进，射左传，立于门外告而入；死要钱，射礼记，则尸利也。亦仅此数条而已。 
　　红楼梦一书，包罗万有，若借以制谜，大可专立一门。尝戏拟数条，如补画携蝗大嚼图，射上老老；黛玉道铁锅一口，铁铲一把，射食色；手足眈眈小动唇舌，射环而攻之；尴尬人难免尴尬事，射赦小过；娇杏门前见太守，射所过者化；好了歌，射费而隐；贾珍岳母，射则寡尤；蓉儿转来，射王笑而不言；宝玉你好，射左传，其以贾害也（解铃）；活冤孽妙尼遭大劫，射窃负而逃；史湘云醉眠芍药裀，射易经，困于石。若有意搜寻，用之不竭矣。 
　　余在辰郡，出谜既久，时时花样翻新。有一年张灯之始，将四子一类，皆作对偶。如楹联数十幅，妃青俪白，组织甚工，且分韵编列，读之如《龙文鞭影》然。辰人土群，诧为奇观。初尚疑其专事铺张，未必能表里兼顾，及射出，又皆确切不移，尤赞叹不已。如熊蹯鸡蹠，射足食；蜂目豺声，射斗狠；尸居馀气，射素富贵；血污游魂，射不归杨之类。另列诸卷末，自一二字至六七字皆备。其始亦未尝有心构造，不过临用时，偶尔集合而成。竟有典丽工緻，虽加意为之，亦不能过者。纪文达尝言，书中之句，无一不能作对。于兹益信。 
　　有底面可通，而以互易为宜者。余尝以自西自东，射迭为宾主；求也艺，射请学为圃。虽亦可用，然细按之，终不若底面互易之为佳。盖面用本义，底作别解，乃为谜之正格。既底面皆系书句，何必定出于假借。或有一面书太生涩，使人难记，则不得不移彼就此，若同是熟书，更可不必。余又以迭为宾主，射古文，东亦客也。此则天然底面，断断不能互易矣。 
　　谜之以一字为面者，大抵离、合、增、损诸体为多。如古谜中之潚，射秉心塞淵；畫，射隶求元圣。已为无上上品。至如土，射地之相去也；木，射此之谓失其本心；大，射是奚足哉之类。最无味，亦最易射。若以一字而用典会意者，则反是。余生平以善射自负，遇此等谜，亦常为之敛手。因不知其目的所在，虽有穿杨贯虱之技，无所施也。在辰时，所出此种之谜，如师，射必表而出之；舞，射鸡鸣而起；恶，射何为其莫知子也；法，射不可徒行也；女，射则为容悦者也；牧，射必自卑；立，射必斋如也；重，射足以有容也；绖，射墨之治丧也；瓜，射与葛为邻；房，射夫妇之不肖可以能行焉；杖，射不可大受；食，射齐一变（系铃）；木，射周之德；城，射书经，俾勿坏；裼，射为公子裘。辰人虽精于此道，亦只射得舞字、绖字、立字、重字数条，馀则无敢问津者。盖由四面空无依傍，茫茫然如在大漠中，不辨孰为东西南北，纵有识途老马，亦将叹怅怅何之矣。《镜花缘》所谓脚指动者，此类庶几近之。 
　　一字面之用增、损、离、合体者，能精当而参以活意为佳。如邃汉斋所收，以韦，射言及之而不言。固甚妙。若寺，射已欲立而立人。则已欲立未必便是侍，且将此面射不学诗无以言，时日害丧，亦可通。余亦偶用此体，以言，射无有封而不告；迷，射言及之而不言谓之隐；奴，射不得于心勿求于气。似太深晦。至如囯，射匡之直之；闲，射树塞门；管，射君子之仕也；二，射为天下得人难；赫，射赤之适齐也；北，射比其反也；戒，射称尔戈比尔干；共，射洪水方割；代，射伐其条枚；儿，射有靦面目；佳，射左传，将谁雠。厂，射石不能言；门，射西厢，月色横空；用，射唐诗，明月满前川；滉，射水光浮日出之类，无一不为人射中者。此体本极浅易，只须记得书句，取之有如拾芥，稍知用思者，皆优为之。以辰人士猜此等谜，正如牛刀割鸡，不免大才小用耳。 
　　谜以一字为底者，亦最易射，因其无须记诵，但明其意，即可推求而得。若以离合增损出之，必至如风扫残云，有顷刻罄尽之势。余在辰所出一字谜亦不少，从未单用增损诸体，盖由若辈程度既高，习于深刻，譬如持粱齿肥之徒，饷以脱粟黄齑，不足供其咀嚼也。如云破月来花弄影，射能字。则以增损而兼象形。竹外一枝斜更好，射介字。则以象形而兼会意。妙在用古人诗句为之，尤为难能可贵。交联死友，射差字。则用羊左死友之典实，而以交联二字串合之也。沧洲满壁画横山，射虐字。则上半借用顾虎头，下半借用横云山，用典而兼会意也。嫁得金龟好夫婿，射養字（卷帘）。为良人王八。封侯夫婿，亦射養字（卷帘）。为良人羊头。则以古典俗语为根据，且食字卷作良人，亦前此所未见也。又有苦心经营而成者，如错把邪心亏一点，两边都是假惺惺，射辨字；卧看孤山如倒出，梦游天姥半模糊，射婦字。则会意、象形、谐声、增损诸体咸备，颇觉新颖。近见《邃汉斋谜话》，有以一枝斑管累棋枰，射簫字者，意极新而太著色相。余拟以畫为棋局，射肅字易之，似较自然。又一心咒筍莫成竹，射恂字，亦妥惬。至以二十四桥明月夜，射夢字。以冖象桥已近傅会，而明月二字亦无著落，未为佳构。 
　　前人一字谜之佳者。如以落花人独立，微雨燕双飞，射倆字。底面天然，两入字饶有画意，可谓神品。其由结撰而成者，余所见惟以谈虎录所收，竹疏宜入画，樹少不成村，射彭字者，为最活泼浑成。既无针线痕迹，措词亦复俊逸，即以诗论，亦佳句也。余亦师其意，以远树疏林饶画意，高山流水足相思，射灃字。撰成时颇自鸣得意，乃为俞君琢吾，一矢破的。又以两弦上下一轮中，射一閒字。将門字作两月字看，恰好一缺上弦，一缺下弦，而其中则一轮满月也。论者皆许其精确。 
　　以古人名作谜底，数千年来见诸史册者，何止恒河沙数。于中取一人焉，不啻沧海一粟，以为取不尽，而用不竭矣。而其实不然，盖作谜，必择其昭昭在人耳目者用之，若冷僻生涩，虽佳亦不足道。然人所最熟者，无过四书，而可作谜料者，又无过孟子。毛际可有孟子人名诗十六首，兰湄幻墨中亦有此制，已网罗无遗。其次则为左传，而其间难记者，亦居大半。至于历代名人，能有几何。制谜者亦不过就其忆及者为之，安能从姓氏谱中，一一按索耶。故人名谜之脍炙人口者，殊不多觏。邃汉斋所载，如妆罢低声问夫婿，画眉深浅入时无，射商容；且攻其右，右无良焉，射左难当。已为佳品。其自制之浪费浪用，射钱若水。亦甚恰切。昔年猜得之风伯，射司马牛；少奶奶，射公子荆。亦颇不恶，此皆会意一类。至古谜之以八字，射白起，黄歇者。则别出一途。若不限定为战国同时人名，或改射钱起、魏收，亦无不可。余所制人名谜，约数十百条，大都名字显著者。如侯一位，子男同一位，射公伯寮；晋元帝，射司马牛。夫差报槜李之仇，射斗越椒；晋献公，射子人九。春风映何限，感郎独採我（桃叶答歌），射桃应；厥父母庆，射高堂生；湖山下，射崔立之；黄粱梦醒日方中，射邯郸午；我将你纽扣儿松，罗带儿解，射脱脱。其最当意者，为以李陵答苏武书之前书仓卒，未尽所怀，故复略而言之，射汉人名，姑布子卿。虽以古人名谜之最佳者方之，似亦无愧色。又尝以焚膏继晷，射同时古妇女名二，宵明，烛光。为虞舜二女，意虽浅显，而人终不喻，皆由太僻之故。故制谜专事隐僻，殊属无谓。 
　　作人名谜，宜用其名，不宜用其字，或单用其称谓某子。如孟子人名诗内，有以告子、屋庐子为谜者，在四子书中则可。余亦尝以赵衰冬日之日也，射子夏；孤山招鹤，射林放、子禽。有一条以洽比其邻，射屋庐连。而人反不悟，盖由四书诸人名字，皆已诵之口熟故也。此外，则不得援以为例。曾以汉高本龙种，射刘梦得。及他人猜出，始忆及刘名禹锡，梦得乃其字耳。此则一时无心之误也。 
　　鸟兽草木之名，其堪用者，屈指可数，别名虽多，未必尽人能晓，可以不作。此等谜不过如戏剧中之副末，聊以点缀凑趣而已。余偶作一二，亦有使人不易测者。如以八千子弟怨重瞳，射鸟名，翡翠；王振督师，射药名，杜仲；俑，亦射杜仲。皆以离合体为之。或有议其太难者，余谓似此便宜题目，若不精心结撰，做一篇新奇文字，何足动主司之目。若但依常格，即如杜仲一谜，昔人曾以无逾我墙扣之，已极佳矣，我又何必再作耶。 
