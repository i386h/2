<!-- { "loadSidebar": true } -->
　　岁丁未春二月，梁炼师辨疑过新兴，踵门为予言：“初，国兵以庚辰冬攻破绛阳及解梁属邑，思问侨寓云、朔闲。当是时，崞山军节度阎侯德刚经画略定，境内休息，颇与方外士周旋。所居卫村里，白水出焉，侯爱其景气古澹，有终焉之志，因以“清溪”自号。幅巾便服，香火晨夕。有荐思问于侯，若谓有所取焉者，侯即走书币、猥以宾礼见招，握手而欢如平生。为之辟旁近西园，规作庐舍，以为谈经讲道之所。顾谓所亲云：‘他日道院成，与吾松槚相直，远不能一里所。没而有知，得神游于此，致足乐也。’然未几，侯下世，才毕垣墉而已。”今师归自朔庭，悼先志未究、而尚冥福之可徼也，庀徒蒇事，土木皆作。盖经始于庚寅之七月，而断手于明年之六月。像设有殿，禳禬有坛，讲授有堂，宾御有次。下迨门庑库厩，截然一新。又参佐、部曲诸人，请为侯立祠以致甘棠之思。众议思问先住安邑之朝元，乃以此观仍朝元之旧。文石既具。幸吾子以先友溪南辛敬之、刘邓州光甫之故而为之记。”予诺之曰：“侯之事固乐为道之矣。予闻黄老家黜聪明、去健羡之说，前贤以为大概与《易》道何思何虑者合；自年少气锐者观之，往往以堕窳不振为嫌。及其更事既多，阅得丧休戚者益熟，乃稍以淡泊之言为有味；回视世好，若刍豢之悦其口者，或厌而唾之矣。”况乎执兵凶器，行战危道，奋迅于风尘之隙，而角逐于功名之会，伏尸流血，仅乃得之；大方之家，方以拱璧驷马，不如坐进此道。彼功定天下之半，声驰四海之表，且不能满渠一笑；其下者当置之何地哉？故虽文成君之豪杰，一旦自视缺然，愿弃人闲事，绝粒轻举，以从赤松子游，非自苦也。惟侯知物之不可太盛，知名之不可久处，知权之不可不畏、而退之不可不勇，故慨然自拔于流俗，思欲高举远引也如此。其所乏者，呼吸炼化，俯仰诎信，以适神而养寿耳。虽然，上方飞舄之凫，葛陂投杖之龙，世徒以神仙为疑，而物化亦自有不可穷者矣！异时羽衣翩跹，过朝元之上，俯华表而语留，望五云而翻翔者，汝庸安知其不为清溪翁邪？今师名镇，字国安，始以父任作州，既而领兵千人，隶征西幕府，絫以战多为大将军所知。凡万夫长出师，则命留摄军务于太原。禹都孙仲阳，道风孤峻，时人有玄门临济之目，与吾辛、刘交甚款，辨疑其高弟云。望日，遗山真隐元某记。

　　清真观记

　　修武清真观在县北马坊，全真诸人为丘尊师之所建者。大定初，丘自东莱西入关，隐于磻溪，十数年不出，天下以为有道者。兴陵召，赴关，取道山阳，爱其风土之美，裴回久之，且谓其徒言：“在所道院，武官为之冠，滨都次之，圣水又次之。若辈得居于此，则与滨都、圣水相甲乙矣。”诸人乃乞地于乡豪马子安家而得之。积以岁月，庐舍乃具。舍旁近出大泉，溉千亩，稻塍莲荡，东与苏门接，茂林修竹，往往而在。太行诸峰壁立千仞，云烟朝暮，使人顾揖不暇。考之地志，盖魏、晋诸贤之所乐而忘返处也。大安初，以恩例赐今名。贞祐丙子，丘命刘志敏来居。刘，县人，丘高弟也，故聚徒至百人。兴定庚辰之兵，观废。正大辛卯，志敏之徒冷德明者复葺居之。今所食又千指矣。岁甲午，予自大梁羁管聊城，德明之法兄弟房志起自覃怀来，介于幕府诸君，请予为记。房外朴而内敏，质直而尚义，有似夫墨名而儒实者，因为次第之，并著予所感焉。呜呼！自神州陆沈之祸之后，生聚已久而未复其半；蚩蚩之与居，泯泯之与徒，为之教者独全真道而已。尝试言之，圣人之忧天下后世深矣，百姓不可以逸居而无教，故为之立四民，建三纲五常。士、农、工、贾各有业，父慈、子孝、兄友、弟敬、君臣严、夫妇顺，各有守；九官而有司徒，仁、义、礼、智，典章、法度，与为士者共守之。天下之人，耕而食，蚕而衣，养生送死而无憾；粲然而有文，欢然而有恩。于圣人之教也，若饥者之必食，寒者之必衣；由身而家，由家而达之天下四方；由不可斯须离，至百世千世万世而不可变；其是之谓教，而道存焉于其闲。《传》有之：“天祐下民，作之君，作之师。”道之行与否，皆归之天。今司徒之官，与士之业，废者将三十年，寒者不必衣，而饥者不必食。盖理有不可晓者，岂非天邪？如经世书所言，皇极之数，王伯之降，至于为兵火、为血肉，阳九百六，适当斯时。苻坚、石勒、大业、广明、五季之乱，不如是之极也！人情甚不美，重为风俗所移，幸乱乐祸，勇斗嗜杀，其势不自相鱼肉，举六合而墟之不止也。丘往赴龙庭之召，亿兆之命，悬于好生恶死之一言。诚有之，则虽冯瀛王之对辽主不是过。从是而后，黄冠之人十分天下之二，声焰隆盛，鼓动海岳；虽凶暴鸷悍、甚愚无闻知之徒，皆与之俱化。衔锋茹毒，迟回顾盼，若有物掣之而不得逞。父不能召其子，兄不能克其弟，礼义无以制其本，刑罚无以惩其末；所谓“全真”家者，乃能救之。荡然大坏不收之后，杀心炽然，如大火聚，力为扑灭之。呜呼！岂非天邪！六月十六日，前进士河东人元某记。

　　通仙观记

　　直王屋县治之北八里所，其地名八仙冈。丘阜连属，于华盖峰为近，而紫溪之水所从出。仙人燕君旧井在焉。开元中，敕置阳台宫，以居司马炼师。近世乃于宫之左别为通仙观。通仙观者，初为泰和道院，郝志朴实居之。崇庆癸酉，以恩例得今名，始大为崇建，堂宇廊庑、斋厨库厩，以次而具。历兵乱得不废，今其徒袁守素主之。郝，平阳人，淳素有守；披荆棘、拾瓦砾，不阶一篑之助，积数十寒暑而后有所就。承平时朝上方者，率取道于此，宾客之所食息，几与阳台等；皆欢喜承事，无虚过者，而未尝匄贷于富人之门。人用是重之。郝之后，有李存道义之。义之，曲沃人，童幼入道，通庄周、列御寇之学，五经、诸子亦所涉猎，妙于琴事以自娱而已。或谓其于异书有所得，而不以传也。戊戌之秋，予客济上，守素为予言：“通仙之所度，勤亦至矣。不有以记之，则他日莫知所从来；吾二师者，亦将湮灭而无闻。敢再拜以请。”袁往年从予小功兄寂然，授《老子章句》，且以吾宗奉仙老师明道为介，故为记之。予尝究于神仙之说。盖人禀天地之气，气之清者为贤。至于仙，则又人之贤而清者也。黄、老、庄、列而上不必置论，如抱朴子、陶贞白、司马炼师之属，其事可考，其书故在，其人可想而见。不谓之踔宇宙而遗俗、渺翩翩而独征者，其可乎？使仙果不可成，彼称材智绝出、事物变故皆了然于胸中，宁若世之味者、蔽于一曲之论，徼幸万一，徒以秏壮心而老岁月乎？壬辰之变，人有得炼师所藏《丹诀》于此山石穴中者，曰：“真元君周览八极，天老相，风后侍，方明力牧常界，先昌宇从，六宫宫主悉以天众会于天坛、云台、论三洞秘文，普明法要。问答已竟，太一现深明轮闲，云轩羽盖满空界，山川云日黯无晶光。元真拜跪于斋坛之上。晻暧之际，太一与无央仙悠隐于玄中。”其始末大略如此。其《后记》云：“余留于王屋清虚洞侧，获《真篆仙经》二品：一曰“元精”、二曰“丹华”。玩其真迹，味其经旨，乃知龙章凤篆与世笔殊绝，圣法仙经暨凡文异轸。徒怀怅望，深恨不睹其人。然精习弥久，探赜渊微，希仿佛而已。又睹《真皇宝箓》，及知上古帝王，丹宝并传，莫不遐年。逮及夏禹，以丹宝授益。事禹日浅，民不归益而归启。自是帝王丹道遂止。刘君而下，又忘继之者，可胜悼痛！维玉匮秘文，流运道气而有升沉之期，故遭遇之者诚万世之一耳。余今不敢泄慢天宝，复藏之名山，以俟其人。”此《记》以岁月考之，知其往中岩时所藏也。夫玄学之废久矣，惟玄学废，故人以学仙为疑。今夫居山林、弃妻子，而以黄冠自名者，宜若可望也，然叩其中，则世闲事人所共知者且不能知，况出世闲乎？伥伥之与游，愦愦之为曹，未尝学而曰“绝学”，不知所以言而曰“忘言”；囚首丧面、败絮自裹，而曰“君子盛德，容貌若愚”，前所谓以俟其人者，果何所俟邪？抑有之而予不之见邪？呜呼！灵都真境，自昔宏衍博大，真人之所往来；乃今求自拔于流俗者而不可得。于此可以观世变矣！因并及之，以为索隐行怪、斯世盗名者之劝。十二月初吉，太原人元某记。

　　明阳观记新补据成化本《山西通志》

　　台州西南八里，紫罗山之麓，有保聚曰明阳台。骀祠浮图寺在其傍。旧有道院，废久矣。乡人欲修复之而未暇也。全真师姬志玄先住辽沁，亦尝留宿于此。父老爱其道行清实，有口而祝之之议。乃筑环堵而居之。三四年徒从之者益多。思所以立坛宇俨像，设兴游居寝饭之所、斧斤埏埴、率其人自亲之。前后十五年，为殿者二：曰三清，曰通明；为堂者四：曰三官，曰四圣，曰秘箓，曰灵官。门庑斋厨、以次而具。请于燕京长春宫、得额曰“明阳”。此观事之大凡也。时州长茹君以其事，翼而成之。甲辰春，史馆从事李君昂宵、偕姬之徒王志宽，过予读书山，为予言曰：桑梓炼师、吾方外友，而明阳又吾杖屦之所朝夕者也。姬知吾辱与子游，欲得子之文，以记其经度之始，子宁有意乎？予不敢辞，乃为记之。顾盼檀施四集，土木穷金碧之富，钟鼓之状，云山之气，盖未可以岁月记。至于黄老之教，人徒知有之，求所以尊师重道如供佛然者，则无之有也。兵劫之后，此风故在。独炼师一出，州之人翕然归之。虽稚子辈，亦为起信而敬古。所谓存乎其人，乃今见之。夫物蔽于一曲，与有不能通者，此二家所以更为盛衰耶？吾于此有感焉：三纲五常之在，犹衣食之不可一日废。今千室之邑，岂无人伦之教者？至于挟兔园策、授童子之学者，乃无一人焉！寒不必衣，饥不必食，痛乎风俗之移人也。呜呼！二家之盛衰，又何足记邪。姬，高平人。丘公尝号为崇道大师洞明子云。

　　五峰山重修洞真观记新补据光绪刊本《五峰山志》

