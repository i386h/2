<!-- { "loadSidebar": true } -->
　　　圣人之在天下，惵惵为天下浑其心。百姓皆注其耳目，圣人皆孩之。 
　　
　　非曰：尧舜并生之中，犹有侯以明之，何尝如此胡涂？胡涂则忍於弃物，无并生之仁，不徒不能鼓舞而生成之，且长奸恶矣。 
　　
　　　　右第四十九章 
　　
　　　出生入死。生之徒十有三，死之徒十有三，民之生，动之死地者亦十有三。夫何故？以其生生之厚。 
　　
　　非曰：生死乃昼夜之道，聚散之理，何用诧讶！ 
　　
　　　盖闻善摄生者，陆行不避虎兕，入军不被甲兵，兕无所投其角，虎无所措其爪，兵无所容其刃。夫何故？以其无死地。 
　　
　　非曰：此摄生之说也。其不避虎兕、不被甲兵数言尤为诞妄，不足辩也。 
　　
　　　　右第五十章 
　　
　　　道生之，德畜之，物形之，势成之。是以万物莫不尊道而贵德。 
　　
　　非曰：以道德为二，又妄分生畜尊贵之说，自与前章失道后德之说相反，可知非真见也。 
　　
　　　道之尊，德之贵，夫莫之命而常自然。 
　　
　　非曰：此自然与圣人所谓自然者不同。中庸：「天下之达道五，所以行之者三达德。天下之达德三，所以行之者一。」乃圣人所谓自然也。世儒以老庄明自然，岂得为自然？ 
　　
　　　夫道，生之、畜之、长之、育之、成之、熟之、养之、覆之。生而不有，为而不恃，长而不宰，是谓玄德。 
　　
　　非曰：上文谓道生德畜，此又以生畜尽归於道，前后不相同矣。末覆又说出玄德来，何(卯)[耶]？且此说道非说人，而云不有、不恃、不宰，是谁不他？ 
　　
　　　　右第五十一章 
　　
　　　天下有始，以为天下母。既得其母，以知其子。既知其子，复守其母，没身不殆。 
　　
　　非曰：彼只以母子喻体用，不知母子虽同气而二体，是二物，体用为一原而无二也，岂足以知道乎？ 
　　
　　　塞其兑，闭其门，终身不勤。开其兑，济其事，终身不救。见小曰明，守柔曰强，用其光，复归於明，无遗身殃，是谓袭常。 
　　
　　非曰：翕辟、动静、小大、强柔，莫非天地自然之道，何必闭门塞口然后为道？ 
　　
　　　　右第五十二章 
　　
　　　使我介然有知，行於大道，唯施是畏。 
　　
　　非曰：一弛一张，莫非自然，毫发加意，便属私心。 
　　
　　　大道甚夷，而民好径。朝甚除，田甚芜，仓甚虚，服文采，带利剑，厌饮食，资财有余，是谓盗夸。非道哉！ 
　　
　　非曰：圣人之道，大道也。老子书所言，恐亦未免於好径盗夸，非道矣。 
　　
　　　　右第五十三章 
　　
　　　善建者不拔，善抱者不脱，子孙祭祀不辍。 
　　
　　非曰：须知所建所抱者何物。言同而指异，学者不[可]不细察也。 
　　
　　　修之身，其德乃真；修之家，其德乃余；修之乡，其德乃长；修之国，其德乃丰；修之天下，其德乃普。 
　　
　　非曰：身家国天下只是一本，通在修身上了，此大学之指，更不如此支离，二本三本。程子曰：「道一本也，知不二本，则笃恭而天下平之道。」 
　　
　　　故以身观身，以家观家，以乡观乡，以国观国，以天下观天下。 
　　
　　非曰：亦同一本，亦同一观，用四以字四观字，是支离其心之全体矣。或曰：此与物各付物似合而不同，何也？曰：始以身观身，亦为付物乎？身者我也，又谁观之者？ 
　　
　　　吾何以知天下之然哉？以此。 
　　
　　非曰：彼谓以此者，指以身观身以下数言。如此支离，何足以知天下哉？ 
　　
　　　　右第五十四章 
　　
　　　含德之厚，比於赤子。毒蛊不螫，猛兽不据，攫鸟不搏。骨弱筋柔而握固，未知牝牡之合而竣作，精之至也。终日号而嗌不嗄，和之至也。 
　　
　　非曰：含德比於赤子可也。赤子或有被猛兽之害者矣，而谓不螫不据不搏，则诞妄也。 
　　
　　　知和曰常，知常曰明，益生曰祥，心使气曰强。物壮则老，是谓不道，不道早已。 
　　
　　非曰：圣人之道中立而和生，知和而和，则非圣人之所谓和矣。知常以下数言，名理未当。盖不知而作，好事者为之也。 
　　
　　　　右第五十五章 
　　
　　　知者不言，言者不知。 
　　
　　非曰：此言似与不言而信相合，然而不同，人当具眼。 
　　
　　塞其兑闭其门，挫其锐解其纷，和其光，同其尘，是谓玄同。不可得而亲，不可得而疏，不可得而利，不可得而害，不可得而贵，不可得而贱，故为天下贵。 
　　
　　非曰：只是有意之私，殊非自然。 
　　
　　　　右第五十六章 
　　
　　　以正治国，以奇用兵，以无事取天下。吾何以知其然哉？以此。 
　　
　　非曰：治国有经有权，用兵有正有奇，岂有正止可以治国而不可以用兵，奇止可以用兵而不可以治国？变化之道何专於正？仁义之兵何专於奇？此乃策士之流为之也。圣人行所无事而不敢有取天下之心，有取天下之心，必得罪於天矣。非得罪苍苍之天得罪灵府之天也。 
　　
　　　天下多忌讳，而民弥贫。民多利器，国家滋昏。民多技巧，奇物滋起。法令滋彰，盗贼多有。 
　　
　　非曰：皋陶明刑，期於无刑，而云法令彰而有盗贼者，是必欲弃其法令矣，是乱天下之道也。 
　　
　　　故圣人云：我无为而民自化，我好静而民自正，我无事而民自富，我无欲而民自朴。 
　　
　　非曰：此与笃恭而天下平似合，然而不同。所谓笃恭者，必笃之於心，笃之於身，由是笃之於家，由是笃之於国，由是笃之於天下。刑政礼乐，未尝无为也，然圣人为之，天理流行，行所无事耳。若老子书一切无为，则足以乱天下矣。 
　　
　　　　右第五十七章 
　　
　　　其政闷闷，其民醇醇；其政察察，其民缺缺。 
　　
　　非曰：圣王之政明快无闷，不察察而未尝不察，如日月之照临也。 
　　
　　　祸兮福所倚，福兮祸所伏，孰知其极？其无正邪。正复为奇，善复为妖。民之迷，其日固久。 
　　
　　非曰：祸福相为倚伏，不待言矣。至於邪正善妖有一定之理，而不可变而为也。 
　　
　　　是以圣人方而不割，廉而不刿，直而不肆，光而不耀。 
　　
　　非曰：方廉美德在己，岂有伤刺於人之理？直与肆相反，光与耀不相蒙。 
　　
　　　右第五十八章 
　　
　　　治人事天莫如啬， 
　　
　　非曰：非圣人盛德，极天下之仁敬，不足以事天治民，而以啬言之，见亦陋矣。固知老子书非聃之言。 
　　
　　　夫惟啬，是谓早复。早复谓之重积德，重积德则无不克，无不克则莫知其极。 
　　
　　非曰：凡称啬夫亦啬也，据此所称，无乃介吝一节之士耳，遽可以言早复乎？颜子不远复，知几其神，於念头上用功，有不善未尝不知，知之未尝复行，故能克积德以造其极，而可以浅易言哉？ 
　　
　　　莫知其极，可以有国。有国之母，可以长久。 
　　
　　非曰：既言莫知其极，则有国长久不足言矣。轻重浅深不伦。 
　　
　　　是谓深根固柢、长生久视之道。 
　　
　　非曰：为长生之术而云啬则可也，而遽以为圣人全纯变化莫测，妄矣。此必摄生之徒为之。 
　　
　　　　右第五十九章 
　　
　　　治大国若烹小鲜。 
　　
　　　以道莅天下，其鬼不神。非其鬼不神，其神不伤人。非其神不伤人，圣人亦不伤。夫两不相伤，故其德交归焉。 
　　
　　非曰：大人与鬼神合其吉凶，以其同体也。中庸称鬼神之德之盛，岂有以道莅天下，其鬼不神之理？既神，又岂有伤之？又岂有圣人伤神之理？老子原不知鬼神之德，又岂知道？故吾谓此书非聃作，必关尹之徒鞫说之辈托而为之也。 
　　
　　　　右第六十章 
　　
　　　大国者下流。天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得其所欲，故大者宜为下。 
　　
　　非曰：此乃阴谋诡谲之徒为之，去圣人正大光明之心、义以为利之道远矣。 
　　
　　　　右第六十一章 
　　
　　　道者万物之奥，善人之宝，不善人之所保。 
　　
　　非曰：道与天地万物同体，亦家常菜饭，何奥何宝？ 
　　
　　　美言可以市尊，行可以加人，人之不善，何弃之有？ 
　　
　　非曰：市尊加人皆非圣人大公之心，一有此焉，不可与入尧舜之道也。 
　　
　　　故立天子，置三公，虽有拱璧，以先驷马，不如坐进此道。 
　　
　　非曰：坐进之言似是矣，恐道其道，非吾之所谓道也。故胡康侯云「句句合，然而不同」者，此也。 
　　
　　　古之所以贵此道者何也？不曰「求以得，有罪以免」邪？故为天下贵。 
　　
　　非曰：求财得之，是也。道岂为免罪而学邪？ 
　　
　　　　右第六十二章 
　　
　　　为无为，事无事，味无味。 
　　
　　非曰：圣人有无同体，老子只是一切无了。□食而[不]知其味，可谓心乎？释氏曰：「终日食饭，未尝咬破一[粒]粟。」明道曰：「常人食饭在脊梁上过，吾食饭在肚里[过]。」[邪]正大小自不同矣。 
　　
　　　大小多少，报怨以德，图难於其易，为大於其细。 
　　
　　非曰：圣人以直报怨，老子报怨以德，出於有意之私。余皆然。 
　　
　　　天下难事必作於易，天下大事必作於细。是以圣人终不为大，故能成其大。夫轻诺必寡信，多易必多难，是以圣人犹难之，故终无难。 
　　
　　非曰：圣人随大随小，一天理之流行耳，而未尝有意必也。 
　　
　　　　右第六十三章 
　　
　　　其安易持，其未兆易谋，其脆易破，其微易散。为之於未有治之於未乱。 
　　
　　非曰：老氏既主无为，此又曰「为之於未有」，未有而且为之，则有时为之可知矣，其言自相予盾。若圣人无二语。 
　　
　　　合抱之木生於毫末，九层之台起於累土，千里之行始於足下。为者败之，执者失之；圣人无为故无败，无执故无失。 
　　
