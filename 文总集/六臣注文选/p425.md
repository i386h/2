<!-- { "loadSidebar": true } -->
　　公讳缅字景业南兰陵【五臣本有郡字】人也【善曰萧子显齐书曰安陆昭王缅字景业又曰萧氏之先萧何居沛至孙侍中彪居东海兰陵县东都乡中都里晋分东海为东兰陵郡中朝乱淮隂令憖过江居晋陵武进县桥置本土加以南名于是为南兰陵人　翰曰晋分东海郡为东兰陵兰陵为南也】稷契身佐唐虞有大功于天地商武姬文所以膺图受箓【善曰王命论曰暨于稷契咸佐唐虞光济四海奕世载徳至于汤武而有天下国语史伯曰夫成天地之大功者其子孙未甞不章毛诗商颂曰武王载斾毛苌曰武王汤也春秋命厯序曰五徳之运同徴符合膺箓次相代尚书璇玑钤孔子曰五帝出受箓图　向曰稷后稷也周之始祖有至徳佐尧故周文王为天子也契殷之始祖有至徳佐舜故成汤起为天子商武汤也图箓并天子将兴之符应】萧曹扶翼汉祖灭秦项以宁乱魏氏时乗【五臣本作乗时】于前皇齐握符于后【善曰国语太子晋曰自后稷以来宁乱及文武成康仅克安民周易曰时乗六龙以御天孝经钩命决曰帝受命握符出也　铣曰萧何曹参有大功于汉垂仁徳于下故魏主乗天时而为天子齐帝又握天符而为人主魏曹参后也齐萧何后也】灵源与积石争流神基与极天比峻【善曰尚书曰导河积石至于龙门毛诗曰崧髙惟岳峻极于天良曰灵源神基谓萧何之祚也言其祚长如河之流髙如山岳极至于天以比其峻也积石山也言河水流于积石山下因言积石流也】祖宣皇帝雄材盛烈名盖当时【善曰萧子显齐书曰太祖皇考讳承之字嗣伯少有大志才力过人为冠军将军太祖即位追尊曰宣皇帝班固汉书賛曰武帝雄才大略晋中兴书曰诸葛诞名盖海内又曰邓遐气盖当时　翰曰宣皇帝安陆王之祖也髙帝即位追尊也】考景皇帝含道居贞巻懐前代【善曰萧子显齐书曰髙帝即位追封兄道生为始安贞王明帝即位追尊始安贞王为景皇帝周易曰居贞之吉顺以从上也论语防曰仲尼居乡党巻懐道美宋均曰懐藏也　济曰考父贞正也言含道居正可巻懐前代帝王也】公含辰象之秀徳体河岳之上灵【善曰周易曰在天成象王弼曰象谓日月星辰孝经援神契曰五岳之精雄圣四渎之精仁明　向曰谓缅也辰象日月星也河岳之精灵雄圣而仁明故体此而生者也】气蕴【约粉】风云身负日月【善曰论衡曰谷子云唐子髙章奏百上笔有余力然则贤者有风云之智故吐文万牒庄子曰孔子围于陈蔡之间太公往吊之曰子其意者脩身以明污昭昭若掲日月而行司马彪曰掲担也　翰曰蕴积也身负日月言其明也】立行【五臣本作身】可模【五臣本从才】置言成范英华外发清明内昭【五臣本作照　善曰仲长子昌言曰规矩可模者师傅之徳也曹植学官颂曰言为世范行为时矩礼记曰和顺积中而英华外发又曰清明在躬气志如神　向曰范法也　铣曰外谓貌也内谓心也】天经地义之徳因心必尽【善曰孝经曰夫孝天之经地之义民之行也毛诗曰因心则友　翰曰此言行孝道也孝者因于心也】简乆逺大之方率由斯至【善曰周易曰干以易知坤以简能易则易知简则易从易知则有亲易从则有功有亲则可乆有功则可大可乆则贤人之徳可大则贤人之业毛诗曰率由旧章　良曰言有可大之道自用于此而能尽至其理也方道率自由用也】挹其源者游泳而莫测懐其道者日用而不知【善曰毛诗曰泳之游之周易曰百姓日用而不知　济曰言挹酌其道徳之源者游泳其浅深不可测也潜行于水曰泳也　向曰懐归也日用而不知者言归其道者其人迁善由日用其道而不知之】昭昭若三辰之丽于天滔滔犹四渎之纪于地【善曰傅子曰二汉之臣烂如三辰之附长天又曰道教者昭昭然犹日月丽乎天春秋汉含孶曰九卿法河海毛诗曰滔滔江汉南国之纪　铣曰三辰日月星也四渎江河淮济也】六幽允洽一徳无爽【善曰典引曰神灵日照光被六幽尚书曰徳惟一动防不吉翰曰六幽天地四方也允信洽合也一徳谓法令画一也爽差也】万物仰之而弥髙千里不言而斯应【善曰论语顔囘曰仰之弥髙周易黙而成之不言而信存乎徳行又子曰君子居其室出其言善则千里之外应之况其通者乎　向曰言归其徳而自来此应盖不言而治】若夫弹冠岀仕之日登庸莅事之年【善曰汉书曰王阳与贡禹为友世称王阳在位贡禹弹冠言其取舎同也尚书帝曰畴咨若时登庸又曰莅事惟能　铣曰庸用也莅临也】军麾命服之序监督方部之数斯固国史之所详今可得而【善本无而字】略也【善曰周礼曰建大麾以田然麾旌旗之名州将之所执也命服爵命之服也方部四方州部也汉书武帝南置交趾北置朔方之州凡十三部置刺史数谓等差也贾逵国语注曰略简也　良曰军麾以毛为之以指麾也命谓天子之命也言天子命之以受其戎旅之服序次序也监督谓监督军亊也方部谓官方部统也数术也　济曰言国史具述其事此文可略而不言也】水徳方衰天命未改【善曰水徳谓宋也左传王孙满曰今周徳虽衰天命未改　翰曰未改谓宋祚未终】太祖龙跃俟时作镇淮泗【善曰萧子显齐书曰宋明帝以淮南孤弱以太祖假冠军将军镇淮隂周易曰见龙在田时舎也或跃在渊自试也孙卿子曰君子慱学深谋脩身端行以俟其时潘岳金谷防诗曰遂拥朱旄作镇淮泗　向曰太祖髙皇帝龙跃喻升为天子也俟待也宋明帝以太祖为冠军将军镇淮隂也淮泗二水名也】如仁夕惕之志中夜九回【善曰论语子曰桓公九合诸侯不以兵车管仲之力也如其仁如其仁周易曰君子夕惕若厉司马迁书曰肠一日而九回　铣曰如仁谓有仁和之心思济世乱夕惊不安之志至于中夜九回思虑也惕惊也】龛【堪】世拯乱之情独用懐抱【善曰广雅曰龛取也枯耽切向曰龛胜也】深图密虑众莫能窥公陪奉朝夕从容左右【善曰汉书刘向上疏曰知不可不深图也　济曰言缅陪奉太祖左右】盖同王子洛濵之嵗实惟辟疆内侍之年【善曰周书晋平公使叔誉于周见太子与之言五称而三穷归告公曰太子晋行年十五而臣不能与言列仙传曰王子乔者周灵王太子晋也好吹笙作鳯鸣游伊雒之间汉书留侯子张辟疆为侍中年十五向曰王子晋初游洛滨年十五张辟疆为侍中年十五言安陆之见委任同此年也】起予圣懐发言中防【善曰晋中兴书王敦上疏曰导动静顾问起予圣懐】始以文学游梁俄而入掌纶诰【善曰萧子显齐书曰缅为宋劭陵王文学中书郎防梁谓相如也汉书曰梁孝王来朝从游説之士相如见而説之客游梁礼记曰王言如丝其出如纶　翰曰汉梁孝王好文学之士司马相如枚乗之徒游王门焉言王初为宋劭陵王文学如游于梁王门也入掌纶诰谓为中书郎也纶诰谓天子制勑之言使其掌之也】兰桂有芬清晖自逺【善曰魏都赋曰信陵之名若兰芬也楚辞曰椒桂罹以颠覆王逸注曰言已见先贤若椒桂之人刘琨劝进表曰茂勲格于皇天清晖光于四海　铣曰芬香也言其徳如兰桂之有香也又清明光晖其心自逺】帝岀于震日衣青光【善曰言齐之兴也周易曰帝出乎震震东方春秋元命苞孔子曰扶桑者日所出房所立其耀盛苍神用事精感姜原卦得震震者动而光故知周苍代殷者为姬昌人形龙顔长大精翼日衣青光宋衷曰为日精所羽翼故以为名木神以其方色衣之　良曰震东方木也言齐为木徳将登帝位故云帝出于震日比君也衣青光者亦取其木色也】方轨茅社俾侯安陆【善曰萧子显齐书曰齐受禅缅封安陆侯汉书曰江夏郡有安陆县尚书纬曰天子社东方青南方赤西方白北方黒上冒以黄土将封诸侯各取方土苴以白茅以为社毛诗曰俾侯于鲁　向曰太祖既即位乃封缅为王方轨犹并迹也言与古者诸侯并迹而封土地受其茅土以立其社也俾使也】受瑞析珪遂荒云野【善曰周礼曰典瑞掌玉瑞郑曰人执曰瑞瑞犹符信也扬子云解嘲曰析人之珪儋人之爵遂荒已见上文云野云梦之野　济曰瑞犹福也析分也珪诸侯所执犹符信然与天子各执一故云分荒理也云野即云梦泽属安陆故言之】式掌储命帝难其人【善曰汉书疏广曰太子国储副君也尚书禹曰惟帝其难之孔安国曰言尧帝亦以知人为难翰曰式用也缅时入为太子中庶子故云用掌储命也储谓储君太子也帝难其人谓帝重之如此人难有也】公以宗室羽仪允膺嘉选【善曰萧子显齐书曰缅转太子中庶子周易曰鸿渐于陆其羽可用为仪　向曰允信也膺当也】协隆三善仰敷四徳【善曰晋中兴书烈宗诏曰桓冲协隆治道礼记曰行一物而三善皆得者唯世子而已其齿于学之谓也故世子齿于学其一曰而众知父子之道矣其二曰而众知君臣之义矣其三曰而众知长防之节矣周易曰君子体仁足以长人嘉防足以合礼利物足以和义贞固足以干事君子行此四徳者故曰乾元亨利贞　铣曰恊合隆盛敷布也三善谓事君亊父事长也四徳谓元亨利贞言君子行此四徳以布于天下也】博望之苑载晖龙楼之门以峻【善曰汉书曰武帝戾太子及冠就宫上为立博望苑使通宾客从其所好故多异端进者汉书成纪曰上甞召太子出龙楼门　良曰汉武帝为戾太子置博望苑使通宾客从其所好言缅賛助太子是博望苑之载有光晖也龙楼太子门也峻髙也】献替帷扆实掌喉唇【善曰国语史黯谓赵简子曰夫亊君者谏过而赏善荐可而替否献能而进贤帷扆帝座也礼记曰天子负斧扆孔融张俭碑曰圣皇克亮命作喉唇　济曰言缅侍太子献其事可者废其事不可者掌于帷幄扆牖之间匡谏不已喉唇谓出纳言辞也扆户牖间也替废也】奉待漏之书衔如丝之防【善曰东观汉记曰樊梵字文髙毎当直事常晨驻车待漏礼记曰王言如丝其岀如纶　翰曰奏事上书皆晨起驻车待其刻漏衔谓宣太子之言出于外也礼云王言如丝也防意也】前晖后光非止恒授【善本作受善曰周书孔子曰文王得四臣丘亦得四友自吾得师也前有光后有晖是非先后邪　向曰言前后所任皆有光晖非止与恒常百官所授同也】公以宻戚上贤俄而奉职【善曰萧子显齐书曰缅迁侍中越絶书曰吴王名阖闾始得子胥以为上贤无异乎圣人也　铣曰欲迁为天子之近职】出纳惟允劒玺増华【善曰尚书帝曰龙命女作纳言夙夜出纳朕命惟允应劭汉官仪曰侍中殿上称制出则陪乗佩玺把劒増华谓自庶子而益其荣华也良曰迁侍中出纳天子之言也允信也侍中出则陪乗佩玺抱劒増华谓自庶子而益其荣华也】伊昔
