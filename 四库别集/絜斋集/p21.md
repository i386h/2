<!-- { "loadSidebar": true } -->
始余受徒里社汪氏之子名敏中字耐翁者实从余学其性资端良而嗜书不倦知其为佳子弟而已未知其志之不羣也其后耐翁筮仕为戸掾南徐太守耿公秉循吏也一见而气类合便为知己迨夫为总属宰壮县倅名邦秉心如一职业愈办而公论益归之盖尝语人曰吾昔者读易有感于敬义立而徳不孤之语自是服膺拳拳不敢失坠持身莅官无大愧怍皆由是出余然后知耐翁笃志于学培根浚源者如此夫敬以直内义以方外圣人所以赞坤徳也坤体柔顺而以直方言之异乎世俗之所谓柔顺者矣兢业之谓敬敬则不欺故直断制之谓义义则不屈故方合内外之谓道夫焉有所倚故不孤天生斯人孰无此敬义而立者实鲜见善不明则懵于所立信道不笃则立而不固诱之则动挠之则弱撼之则倾不可与言立矣是故修身则道立立爱惟亲立敬惟长立人之道曰仁与义古人之所以切切于是者贵乎本固尔耐翁之宰南丰也贻余书曰人戴天履地灵于万物要当出羣拔萃与古人为徒余壮其言而知其胸次所期有不可量者既以经训名其书斋又求余言发挥之将日观省益懋厥徳可谓有主矣鲁穆叔有言太上有立徳其次有立功其次有立言虽久不废此之谓不朽夫惟不朽是图虽更歴万变而敬义不亏参前倚衡无非斯道此则耐翁之志也余是以嘉之 

直清亭记 

嘉定十有四年始辟西塾作小亭于丛竹之间名之曰直清此君子之徳也而竹实似之今夫竹之始生也拔地而出曾不浃旬己有凌云之势俊敏超轶殆不可御初种不过数丛其鞭横逸瓦石所不能制未几成林蔚然在植物中得地之利成功之速未有过焉者岂天之赋生固迥然独异耶其中则虚有似乎君子之虚其心其节则劲有似乎君子之守其节体正而气肃又有似乎君子望之可尊即之不厌能使人襟怀洒落俗氛不入直清之名于是为不忝矣竹有是徳所以取重可以人而不彼若乎书曰直哉惟清直天徳也人所以生也本心之良未有不直回曲缭绕不胜其多端者非本然也率性而行不劳巧智可不谓直乎表里昭融洞彻无间可不谓清乎直则清清则不累其初矣亭所以名得非欲观之以自警乎夫美恶不同而爱憎随之人情然也鳯凰芝草贤愚皆以为美瑞则无爱憎之别竹之直清也亦然无贤不肖称赞一辞吾之培植于此非徒供耳目之玩抑爱其为公论所归因以自勉日进厥徳人皆心服则于竹乎何愧不然失诸正鹄反求诸己可也此诚君子立身之要凡我同志盍共图之 

是亦楼记 

余筑小楼于敝庐之东而以是亦名之或疑焉余告之曰直不高大尔是亦楼也人生天地间所欲无穷必求所以满足其欲非道而取何所不至养其小而失其大沦胥不仁不义之域岂不哀哉此余所甚惧而不敢也楼之深广寻有五尺崇近广而微杀材甚眇体颇具故曰直不高大尔是亦楼也其前絫石为山高不过丈余虽无怪奇伟特之观是亦山尔依山植丹桂六楼之右复一桂架酴醿以相接及杂花木数本品虽不多是亦花木尔推之于一服御饮食钱财及使令之人皆然又至于宦情亦薄每曰直不高显尔是亦仕也自奉者甚狭而取于世者甚廉此心休休无所羡慕自适其适齿发虽雕而神明不衰聊以是自慰焉虽然身外之物可以寡求而易足若夫吾身与天地并广大高明我固有之朝夕磨砺善必迁过必改追古人而及之可也岂徒侪于庸凡而曰是亦人尔乎哉此又余所以自警且以诲子孙者故书以识之 

愿丰楼记 

君君臣臣天地之大经也虽在畎亩不忘其君臣子之至情也时和岁丰国家之上瑞也凶年饥馑天下之大菑也夫尊卑虽异休戚一体朝野虽殊忠爱一心故年丰则君臣同其庆而岁歉则共其忧忠臣事君始终一致无日不以国家为念则无日不以丰登为期岂敢以出处逺近贰其心哉余旧有足疾嘉定中系官于朝思归甚切念吾庐不足以养疴欲求逺于卑湿而便于燕闲者惟楼居为宜爰俾儿曹营于舍旁及还故里而兹楼适成求所以为名者余曰臣子家居万虑冰释其不能忘者必也丰登乎乃取老杜在家常早起忧国愿年丰之句遂以名之是楼也东则太白西则四明南则金峨诸山重冈迭嶂歴歴可覩自北而东则鄞江抱焉览观城中则郡治之雄屹然相望学宫之邃相与为邻及其它栋宇宏壮者鳞鳞相属足以舒怀抱足以养性情足以集宾友而蔵书数千卷又足以披阅四时风景无不可人余本一寒儒余生得此恬愉自适可忘其为老矣而耿耿此心以岁丰凶为己忻戚非有官守言责而忧国如立朝之时岂古人所谓君子思不出其位者乎盖尝闻之大义所在当思而思即吾位也自叨献纳时进苦言仁圣寛容不以为忤且屡有忠直之褒去国之后简记不衰可谓深知矣臣子之心岂能一日忘吾君哉嫠不恤纬而忧宗周之陨女居漆室而念嗣君之弱此天地之常经人心之灵所不能自已者况尝服休服采者乎在易有之拔茅贞吉志在君也书曰虽尔身在外乃心罔不在王室吾心如此则吾位亦如此何出之云彼以出为戒者义所不当思尔岁之丰凶国之大利害存焉无三年之蓄曰国非其国盗贼之猖獗四邻之侵侮皆岁不登民不安之所致也此岂小故而可不关于念虑乎众人之念虑不出于一身君子之念虑必周于天下夫生于覆载无私之中而琐琐焉朝思夕虑囿于一己之私其亦狭矣君子一视同仁天下之大犹吾身也必欲家给人足极三登太平之盛岂以出位为嫌哉遂书以识之 

是亦园记 

开禧间余作小楼于旧庐之东而以是亦名之其说曰直不高大尔是亦楼也嘉定中余又作楼于新居之旁既崇以宏不可以言是亦矣乃取杜子美忧国愿年丰之句而名之曰愿丰楼之左右前后有山有水有竹有花稍稍成趣而其地纔二亩有竒强名曰园而仍以是亦名之曰直不深阔尔是亦园也客或谓余曰甚哉子之隘也夫君子之为圃必也寛闲幽邃缭绕曲折争奇竞秀可以观可以游可以怡神养性良辰美景周旋其间不厌不倦而后有无涯之乐故陶靖节可谓淡泊矣念田园之芜赋归去来辞有曰窈窕而寻壑﨑岖而经丘则不为不广司马公可谓简约矣记独乐园亦云其广二十亩盖不如是不足为乐也今子之规模毋乃太小乎其初固曰吾将以纵步也步未及纵而地已穷矣奚乐之云窃为子不取余告之曰是非客所能知也吾闻有世俗之乐有君子之乐耳目所接一时欣然无复余味者世俗之乐也内省不疚油然而生日新无穷者此君子之乐也世俗以外物为乐君子以吾心为乐乐在吾心清明四达无适而非道则亦无适而非乐彼池台苑囿得之不得我无加损又何以歆羡为哉颜子箪瓢陋巷非有娱悦耳目之具而不迁怒不贰过乃有不可胜言之乐今不取诸此而导人以世俗之所玩不已末乎且吾闻之庆歴人物之盛范公实为称首子弟尝以治圃洛阳为请公曰洛中名园相望谁独障吾游者卓哉道义之养充然有余无待于外也客曰是则然矣陶公司马独非真贤乎曰陶公徘徊三径盼庭柯抚孤松所乐者如是而止司马公之花竹虽秀而野牡丹红药各不过二本其俭也如此察两公之心亦岂役于外物者乎客无以难是亦之名遂不复易此则吾之素心犹往时所以名其楼者岂敢忘哉 

秀野园记 

昔资政范公之镇杭也子弟请治地洛阳因辟圃为佚老之地公曰人苟有道义之乐形骸可外况于居室且西都名园相望谁独障吾游者禄赐之余以赡宗族可也奚以圃为子弟敬遵其令无敢复言姑苏义荘遂为无穷之利司马丞相亦公辈人也创独乐园以极燕居之适自为之记实广二十亩而东坡苏公赋诗有曰中有五亩园花竹秀而野抑又何哉[原注此当以记为正]虽然公亦非以游观为乐者培植名花或不过一二本曰吾记其种而已矣自言踽踽焉洋洋焉不知天壤之间复有何乐可以代此是岂以游观为乐者乎然则先正二公之心实未尝不同也某家故清贫自宦游至今田不过四百亩念族人之贫思有以赒之力不能及毎以为恨又思先君无恙时空乏甚矣而舍旁犹有三亩之园植花及竹日与其子若孙周旋其间考徳问业忘其为贫后以为子舍兹事遂废此吾家不可阙者与其增膏腴数十亩而传之后裔孰若复三亩之园而不坠其素风乎于是乎决意为之曰怡颜曰蒙养曰观妙曰含清皆所以为进徳之地也平生酷好泉石为山而水环之虽秀而野不事华饰达于西塾厥广倍之而圃不复加辟矣稍有赢余燕及宗族此固君子之所乐也岂徒游观之谓哉昔者樊迟子张同登圣师之门皆以崇徳辨惑为问夫子于迟则有善哉之称而张也则否函丈之间圣师临之门人侍焉切己之问不约而发舞雩之下风景可嘉此心凝然如侍函丈此樊迟所以为善也士之渉此园者思樊迟之所以问圣师之所以答者而有契于心呜呼兹诚进徳之机也哉 



絜斋集卷十一宋袁燮撰 

行状 

资政殿大学士赠少师楼公行状 

曽祖常朝议大夫赠太师妣翁氏赠陈国夫人 

祖异徽猷阁学士朝议大夫赠太师追封楚国公妣冯氏[案原阙封号无考] 

父[案原阙名无考]赠兖国公妣江氏赠兖国夫人 

