<!-- { "loadSidebar": true } -->
　　防闻误意谫材过形荐牍効智幕府顾为之尚新腾章公车荷特逹之已甚且今牧伯之任盖为耳目之官知人安民前典之成训选士报国明哲之用心固当得魁礧不世之材清修达识之善结课居最従事独贤而后称副旁求光辉藻鉴拔茅连茹以三阳之遘亨将车维尘祗百忧之自悔伊昔攸重岂今独然防念某植性弗明従学加陋闻见不逾于区盖论议常逺于事情幸中第于太常防代耕于禄仕赋命多舛已怀曽氏之悲久宦无成私慕长公之志复从铨调仍预宾筵文学备员以不材而自幸亷能应诏岂众贤之敢偕且小官必借累日而为劳本朝不以虚名而取士而此愚戆无似阀阅未闻虽使有断技之称亦宜居巳试之后敢期吹嘘所及庸暗独先加沟断于青黄资燕市于顾盻抚躬自愧量力奚堪防惟某官德度渊冲精识周敏乐善以为已任泛爱以厚人伦谓容众矜贤以示育材之旨且拔十失五未隳得士之规忘此疵瘕乐其树立栎社之梦幸匠石而有成苍蝇之飞赖骐骥而自致敢不恪修士训祗服官箴羔羊素丝窃希于一节尘埃涓露或冀于寸长无负厚知以羞善类
　　回沂州知郡某驾部启
　　疆场连属鸡犬相闻侧承布政之初已洽宜民之誉方修竿牍遽沐缄题以谦光之过隆知睦邻之深幸防以某官材猷敏粹知虑优长至必有声事多厯试暂此维藩之寄即观报政之休良务葆调以须超擢
　　回新知州王驾部启
　　向被铨符获依郡幕仰卿云而知庇怀爵刺而自通邃乎三防之门喜于一见之贺遽违德表寖易驰光紫泥新书竦闻于休命青毡旧物仍复于高闳谒如道路之谣想见澄清之辔敢谓不忘曩顾曲垂绪言侧承咳唾之音甚于邱山之赐恭以某官盛德济美全材适时学与仕以皆优声中实而并茂誉于所试去常见思是宜付千里之权当三辅之重尤异之绩可俟奋飞之渐讵量某効智甚微承教有素瞻前旌而载耸依大厦而逾驩伏冀益务葆颐以符祝颂
　　贺某省副启
　　伏审光被检俞造登计府伏惟庆慰恭以某官天材长楙国器宏深刅无綮肯之劳文含经纬之气出宣使指居为吏师贸迁有无民不加赋商度功利地若流钱果畴美俗之勲进贰大农之柄孔桑心计盖擅誉于无垠商管利权方收功于既富某早承推顾侧聴丰恩由印韨之见拘阻门阑之脩庆
　　回富相谢官启
　　伏审还节将坛升荣揆路陪中宸之秘奥总行台之会冲锡命深优服宠惟允恭以某官纯诚体国丕绩在民德愈盛而若冲名既遂而弗处屏翰列辟偃息足以作藩师长具僚体貌繇兹比重方深庆悦遽辱缄縢仰窥逊与之衷俯积佩铭之素



　　彭城集巻三十一
　　钦定四库全书
　　彭城集巻三十二
　　宋　刘攽　撰
　　记
　　直讲题名记
　　自三代以上教学之官为重其在周师氏保氏是也汉世以四科辟士一曰徳行髙妙志节清白此三公之任师賔之材也其二曰经明行脩能任博士温故而知新可以为明正已而物正可以为修盖所谓徳选者至于文能案章勇足决断非不切且重矣任为御史三辅县令非不剧且要矣然而三辅得及之焉其重轻先后岂虚言而已哉夫治起觕就事以趣办由武夫崛兴文吏一切莫不言材计功者当是时也人谓学校无所用及夫治世隆平既庶而富武断无所施其谋强固无所售其力在上者方使百姓兴行幼学孝弟耄期称述修其胷中之诚以应事物俯不怍于人仰不愧于天然后知教学之为逹材成徳也是故学官之重轻系世法之上下非强有所左右也贱生于无所用贵由于不可得已尔宋有天下百有余年庠序之教遍于四海乃京师太学之盛近古未有朝廷法号施令名臣建议兴事未尝不以为先由是观之其为太平至治不其然乎唐制博士三科上为尚书其次出为部刺史其下不通政事者悉以补诸侯王师傅是故公卿之选由博士升者最多自建隆末学官之至相府侍从者盖尝班班焉惜其未尝纪録无以诏后问于耆旧老人得某甲巳下若干公故必作记刻石具列名氏迁徙嵗月不知者盖阙俾来者得嗣而志之焉
　　羣牧司题名记代韩龙圗作
　　国马之政周以校人中大夫汉以太仆中二千石掌之则国朝羣牧使之任也周礼天子十二闲马六种以给斋道田戎之役周之制也约汉京师有六廐五监邉郡则三十六苑以盛武事汉之制也侈大本朝监于前古国马之政由旧至于熙寜大新制度综覈名实以监牧之在郡县者寒暑暴露不能致息而惜其土田之良寜以与民于是尽斥卖其地聚其赋以市马而以刍秣度支移之三司马不复在牧饩秣以时蕃庶维嘉益输金帛以与西戎市马之来束者蹑迹衔尾千万不絶费不出于大农而国马大备于是内供郊庙之祀外储军旅之用义勇保甲之士当受马于公者及近臣之赐予使车之驱驰无不给足昔者鲁僖公有明徳诗人颂之其序曰务农重谷牧于坰野国人宜之夫马固武备虽诸侯不可阙也而牧马者或以妨民及鲁侯之善在不妨民不妨民是之谓务农重谷而遂称之曰俭以足用寛以爱民其不信乎鲁虽诸侯小邦而颂诗所褒尼父有取焉尼父之所取则我朝之所用夫圣人之治四方风动何逺之有故国马之数兼于周汉而宜民之善存焉駉之诗曰思无邪思马斯才夫以区区之鲁诸侯之事必当思焉无邪而马斯才况以天下之大法驾之奉居其官者岂易为之哉某年某以某官领羣牧使事适当更制立法之始思之无邪岂敢自谓能庶几于古人惟前日之在官者战战兢兢犹吾志也于是刻石作题名而着其语于叙端汉书公卿表太仆名氏厯厯可攷今之题名犹班氏之志于以备史官之采可以无遗自某年始从某人以下凡得若干人来者可继而书也
　　开封府南司判官题名记
　　旧京府皆置少尹二员及他官领尹事则少尹更为判官与推官二员通掌府事四员者名品虽小殊无分职也国家太平日久生齿増息京师至三百万家盗贼狱讼文移簿籍十倍于初故府官力有不暇给矣治平三年始诏增置判官一员领使院事民间谓之南司自是府事始分盗贼狱讼北官主之南司惟文移簿籍是察于是事举无留而官得休息暇逸云好事者或侈大文书之多猥云日一更笔其实不然其最盛时在朝晡以二辰决之无遗然来事源源不絶迨昏黑而后止彊敏者有余不及者不足理之常也初置官孙坦领之至熙宁十年凡若干员某得承诸贤之后因录以为题名记并叙其端来者得嗣而书之于是某视事嵗适朞月日无余实元丰元年九月四日也
　　曹州脩城记
　　曹与郑滑故皆为辅郡今二州地入于王畿维曹白若夫曹固古之成国也故振铎文王之昭定陶济隂二汉帝子之封以至于今董三军之众建牙揭节为东藩首而亲贤领之其亦重矣哉古之制礼者贵其称是故诸侯台门门阿城雉之数皆有常制所以为威重不逾国家承平嵗久天下之民日服礼义白首之老不见兵革自边圉城守之固或外戸而不为修曹之壁垒隳顿不如古制亦何怪焉虽然是亦长民者之过也易不云乎王公设险以守其国以为可得已而不为者不智者也以为不可得已而直重劳惜费而不为者不仁者也百姓之议如是其可不畏哉于是命工板筑而更新之营室之中立栽亢事朞而告工休凡周九里有畸其髙二十尺其厚上杀下什七度以寻焉益为四门门皆有亭既成择令名名之夫古者作器能名以为徳音之音四方之賔至者将以观政焉宜乎其名之必可言也可无慎哉自曹西行二百里则至上都间无异州郡上都东北门亦曰曹故名西门曰陪京亭曰承流见风化之所先被也诗曰荟兮蔚兮南山朝隮今南山虽庳实曹之旧荟蔚虽微足以泽物故名南门曰隮云自南门行百里则至商丘衞风曰谁谓宋逺跂予望之故名亭曰跂望河水东过定陶而为泛谓之泛者欲其泛爱之道不可不广故名东门曰广泛古称陶为天下之中陶多富人故名亭曰既富自曹东北三百里则至岱宗髙山仰止景行行止非泰山吾谁仰止乎故名北门曰岱阳朝日之所自出故名亭曰宾日昔衞文公之城楚丘岂得其时制诗人歌之大雅亦云溥彼韩城燕师所完王命仲山甫城彼东方春秋筑城皆书于经重兴事先民务也记新城之役盖春秋风雅之旨云于是书之
　　河南府密县新作县学记
　　密古侯国也在周天子时为王圻惟洛阳处四方之中天地温仁之气始乎东南肃杀之气肇于西北氤氲磅礴起而相接至于地中而大和防故四序节于是风时于是降而在人其温仁肃栗葢均有焉以学则逹以从事则明是其履中气而不偏者也先王之所以建都岂特取其道里逺近均哉亦因人之易化而政易行也密于洛阳为近在周时贤君闻人固多事久不传去周三百年而卓公始治之劳心爱人教化兴行百姓至不忍欺焉由卓公至今千余嵗矣其上遂无善政可述其乡遂无闻人可称岂天地之中气更于前乎抑化之者失其术耶七年友人杨君始为此邑杨君儒者好古而甚详故其从政知所先后既至则平辨曲直诛其无良而拯其无告豪猾大奸始畏威而知有刑罚焉曰此足以制犷民矣所以惠善民者未也革簿书均贫富籍丁口田亩桑柘庐舍马牛民人之数一毫不以任吏上有赋役视其财力而等差之百姓始得其职兼并者不独逸鳏寡者有以自活曰此足以惠善民矣所以兴秀民则未也于是始为学因仲尼之庙而权舆焉财不出于府而木石塼甓之费备农不失其时而朴斵涂塈之役饶其显敞足以行礼其俭素足以为法益求经籍增置廪米迎明师而居之身为执经以先诸生于是里人举欣欣然慕从夫县令南靣而治有人君之道焉其于化民风下足以移易又况因天地之中先王之教素着乎孔子曰三年学不至于谷不易得也县令虽亟迁固尝三年淹此杨君之去吾见密人之学而成徳者多矣邑多贤者则百姓兴行忠信相与于以继卓公不忍欺之政不其然乎故为作记刻石以示来者以风邻鄙以识密政之可法以知吾言之信也
　　汝州推官防记
