<!-- { "loadSidebar": true } -->
　　执别有年矣人间多事不得时讯兴居然心照所防千里如咫尺比日不审少病少恼否顷者不遗寄贶近诗二轴风格愈峻思致益深申咏累日不能释手及知上恵所证道妙所存遒韵自然宜契耳钦服钦服某即日粗如幸勿多防来唱当继答适有鞅掌未皇属思须少暇得和为谢春序向晚宜加保啬临纸不尽
　　荐辱书询防出处不定稽于裁复不恨无量此再示教承微爽清不未还故止昔维摩诘问世尊以少病少恼则能仁不得免亦欲示众生病而救其恼耶幸顺世法稍加调以慰切切诗编题引故不敢辞但二公敷演足下之长辞髙谊逺俾小子继之得无赘疣今且先赘二篇为谢余须复讯余杭假守或遂所求庻卜清晤
　　与梵才大师帖　　　　　　　鲍郎中
　　暌索已来屡更嵗律钦企之素伊不下懐某自守四明仅周载嵗虽精蓝不逺道韵可接然坐拘簿领无縁际遇良増驰想故嵗中荐辱题诲终以鲜便久稽脩答胡进士来再贻珍削仍恵及诗笔一轴词清格峻韵古意深讽诵数四实増降愧珍重珍重春吏司职阳旌布和宴坐之余法味何若万希葆啬式慰遐思
　　与梵才大师帖　　　　　　　胥内翰
　　逖违法器屡易嵗躔詹企増劳音题荐至喜至燕处方来安隠少恼兼承恵诗并问信数节如何逹人尚肯以尘劳为念愧刻愧刻俟冗务稍隙聊一致意今寄蜀牋一轴少助吟费秋凉为道自爱不宣
　　比两辱真翰并新吟十余章开缄且喜旅泊中道用安穏盛制体格冲澹词句清雅頥其渊源盖王右丞昼公之流亚也加之声韵平妥与时无忤覧之数四不倦甚喜此于空宗中虽复一余艺耳然賛叹佛事道韵物情不可无也知却归东寺宴处如何寒律初严髙谈末即以副区区之系望也
　　与梵才大师帖　　　　　　　林君复
　　累日前辱恵长韵一章并出示古律诗一集共百余篇某累年弃去笔墨忽忽惟省心腑间如未知有诗雅之趣一得上人髙句之辱良用叹服虽病且慵读之三四过而不欲已然殊喜见古调者岂仆向之所尚或泥于古耶且天台不独甲于东南实为天下之胜千峰万壑山水重深云霞猿鸟之清絶髙木秀草之环竒复居其间作髙僧能用声诗写状其融结之精妙以内适我真常之性其为乐可量耶风霜揺落园卉加芜独坐虚斋颇觉岑寂然不饮酒茹荤亦复罕睡庻时接清谈啜佳茗以为慰慕也
　　与梵才大师帖　　　　　　　谢紫薇
　　人至辱书甚勤欣承即日法度康适至慰至慰某近防朝恩擢进词掖极懐不称之诮谅吾师相知之深应为喜也暑热异常无由奉欵山中演道之外茹芝饮瀑其幽乐之兴可胜道哉余希自爱
　　与荣阇黎帖　　　　　　　　程公辟
　　二月初専遣人至曾附书想已呈彻一向不得来防南北相望以懐想比来法履安否何如讲席想如旧盛集懴防亦应不辍为之殊不闻彼次苐剧为思跂也嵗暮寒澁正濶软言更希精加调摄傥脩之暇数以书递中见及
　　与明智大师帖　　　　　　曽尚书
　　得神智大师遗书终天之别怆然于懐然宗教得所付属入于圆寂非大善知识何由始终如此兰若之盛相继得能仁表率甚善甚善
　　沐恵书勤厚感戢感戢比聆阐扬宗风道塲甚盛未得一陪髙论深所倾企然衰朽久思退迹疲病苟遂素志因得为江湖之游可小展晤也
　　延庆道塲于私门是为世契先考大师资福之地继得能仁深所慰喜逺烦遣人恵书感戢感戢严寒计道腴増胜未由披接若时自爱不宣
　　与恵满禅师帖　　　　　　　陈朝奉
　　去冬调官东还泊舟京口获访禅林得聆软语开悟良多倐忽一别已见春残即日想维掌握宗风法履清适某十一月抵阳羡寓止待次于溪山之间企仰道塲未遂再叩觉论以涤昏防何时遘遇聊慰渴思余冀以道为世自重至祷至祷
　　擕家倾谒精舍既获欵叩妙语仍沐顾遇之勤仰佩法慈感服何已区区寓居宜兴人事纷冗衮衮度日久欲持状上谢因循迄今吾师道力法眼髙迈近古勇猛精进直造真如开门受徒接引群昧俾彻彼岸其为力固亦大矣岂小补之哉相望方丈不逺数舍何当复展不二最上希有之言庻几有所得以遂鄙愿不胜企望
　　与参寥大师帖　　　　　　　苏子由
　　别后三承恵书仍以佳篇为赠而未尝奉答虽见爱亦当见讶矣然寔以家私多故衮衮至此非敢慢也太虚书中具之幸见亮耳承寓髙一精舍彼有与徃还当甚为乐即日道体胜常所示诗巻愈加精絶但吟讽无已拙诗犹未暇録奉和一篇殊无意思取笑而已因风尚无惜音问千万顺时保爱
　　与辨才大师帖　　　　　　　苏子由
　　绩溪防恩召还将自宣城沿大江以归家兄子瞻以书告曰不如至吴中迫于水涸不能久留十月八日游天竺子瞻昔与辨才师相好今隔南山不得见乃作三诗以寄之
　　答悟老二帖　　　　　　　　孙弥天
　　违濶余年时有诸方化士自山中来者得闻动静每以不得具记为慙忽奉诲音能不欣然且佩存録之厚自公飞锡念欲理舟叩谒见堂头妙语冀有惊悟因循未果岂业縁也哉瞻溯山门神驰杳霭
　　自去冬叨冒出自法力之助忽勤庆问可胜感戢属徃行在俟归当报来贶也翠微建行廊并玩老开堂二疏以诸公科配牵强为之谩徃一观观毕丙之勿留形迹取笑作者行廊頼善夫无辅劝率已有端绪时节因縁信如是乎良可喜也
　　谢旌忠知山帖
　　山中忽忽之别已两阅月念欲作书谢顾遇之勤老懒竟未果也忽奉诲音具审即日法体増胜深以慰感某居闲无足念者末由相见万万为众珍重
　　防眷私曲记始生之日特烦持诵副以香炬之贶物意两重亡説可辞区区但切悚荷而已
　　闻象驭朝夕有钱塘之行气渐冷逺途宜慎防也钱塘无他干防喻至感小子近得书恐二十七八间抵家矣以故不更附信
　　谢交老恵茶帖
　　区区于此独公不忘荐领诲音岂胜感戢雨凉具闻即日法安穏匏系行朝无由从杖履宴坐林下但勤瞻仰自余惟几珍重
　　菽物固妙絶苐未有以为报感悚何言
　　答法照大师帖
　　牵冗久不果奉状问讯正以为愧辱书深慰懐想但累幅勤缛非数以书见及
　　与法照大师帖
　　迩来道况如何庵居岑寂凡眠食器用又非大刹之比所不至者多矣自非忘世味未易处也倘慈悲濶畧不至使存没受赐幸甚灵岩诸山皆不阙住持或有之岂敢不展力愿寛以待之
　　与杨君知庵帖
　　嵗晏寒沍伏惟即日法体安穏谨奉启问询不宣讲闻道誉之髙旧矣愿见未果遡风每一怅恨杖锡来有期矣行遂欵奉何喜如之
　　与知山上人帖
　　作别几月每念前日烦厚遇欵妙语至今未忘也忽承诲音具审即日之不亡恼深以慰感某自霅上过邑偶值便举帆亟归未及叩谒回望山门但极驰向尚间保爱为众珍重谨复启
　　扇领之固荷厚意但道眼相照何必区区为世态耶来使督还愧不尽占谢幸察
　　与雪峯上人帖
　　咫尺相望寻常畏勤宠复不敢裁兴居之问其如仰徳之诚未之或置也华严想得趋雪山药苖想益増茂何当领众偕来俱与文殊获观弥勒也一笑某辄遣小舟迓家叔了此事此又可作雪山外一种公案也
　　与张得一道士帖　　　　　　黄道夫
　　缺然不讲道话久矣炎晖一宇不审即日浩养何如每到琴轩颇思论琴之意夫学琴虽未能忘乎形声者也苟心无所事乎机手无所恃乎巧清音妙韵一于无何有之乡松风不下山水激激湘江月白万籁合乎太虚有能之而对之方是时也窒欲以虚其心防学以空其性则予之游是轩也与子共之不识能进于是乎幸当同济中兴之业天下幸甚
　　某迟暮不才备员枢属頼鸿庇未至汰逐已幸矣复被误恩实出某人平昔陶铸之赐独以匏系行朝无縁趋伏钧屏占叙感激之私惟是顶踵图报万一神实临之非敢妄也
　　与徐道士帖　　　　　　　　元厚之
　　久不与君握手为方外逍遥之游惟是跂仰无穷矣想应髙卧云山静开竹牖一梳华髪满几琅函鸾鹤朝翔斗牛夜歩赏心真乐谁可拟之扰扰市朝无縁晤语秋深气爽更冀为道自爱
　　慰书
　　慰朱丞相书
　　鸣蜩戒不风自南恭惟感时追慕情何以堪神相孝诚钧万福某匏系行朝未获再诣灵帏陈慰谨具状申问记室某僣易震恐下情无任瞻恋之至不备拜违苫次倐复改月引领徳宇岂胜燕雀之情不审跋渉川途寝兴何似溽暑方隆伏乞顺序节哀以全礼制某下情无任瞻祷
　　窃惟国家艰难之际正頼盛徳雅量调和鼎鼐镇抚夷狄而我公遽以忧去朝殊失中外之望然而九重依注四海具瞻虽处苫块岂忘王室更乞为苍黔养福天下幸甚
　　二计约斾防拥太夫人轿车已抵霅丘山川竒秀谅惟卜兆当得佳城襄大事已有期否某官次拘绊无縁预执绋之列西首受墉但驰精爽
　　衰晚之迹辱知有年备属枢府日得以职事趋禀曲聆謦欬岂胜荣幸乍逺钧座区区向慕之情饥渴莫喻
　　慰朱丞相书
　　即日恭惟孺慕苫次神相仁孝钧支福某衰晚之迹荷相公知奬方幸日以职事趋侍遽逺钧席下情不胜犬马之恋暑气方隆敢乞为国节以全礼制僣易震恐属者辄犯分又冒昧奉咫尺之书掌记者以钧防为辞以过去路程凂某偶闻钧斾拥防太夫人辂车已抵霅上此地山水为东南竒秀之冠谅惟卜兆当得佳城练日襄大事将有期否某窃以国家艰难之际相公衔哀去朝中外如失唯拱俟颁诏夺情复还庙朝非所以望于道照也
　　秋过半气序益爽缅维法体安适某承庇如昨苐恐荒薄未能如期待之意贱日既勤持颂又烦贶以香烛蔬果有见存养之厚可胜感戢未由欵承惟几为道珍重不宣
　　慰李文思书　　　　　　　　庄持正
　　久别岂胜企想衔恤驰还冲冒霜露思慕摧殒其何以胜无由面慰惟稍寛节以副区区之祝
　　慰练奉议书　　　　　　　　王承议
　　久不遑驰问方此念念遽承公遭值大故骇叹悲怆何可胜情即日不审号慕外体力支持否太夫人享有髙年克生令子虽千钟三釡丰约未齐而脩已致养荣闻则多存殁可无憾矣更惟厚自寛譬抑情就礼以全大孝之义区区不胜恳恻
　　慰滕兴公书　　　　　　　　苏子瞻
　　向者假守得依仁贤分光借润为幸多矣不谓纯孝罹此哀疚忽遽别去为恨可量某罪大责轻忧愧交集狼狈南迁岂敢复自比缙绅尚防记録委曲存抚感激深矣旦夕出江愈逺詹奉惟万万顺理自将无致疑也
　　慰胡郎中书　　　　　　　　苏子瞻
　　得彭书知太夫人捐馆闻问哀痛不已行役无便未果奉疏人至忽辱手书伏审永慕之余孝履粗遣至慰至慰某本欲居常得舍弟书不归许下甚力今已决泝汴至陈留陆行归许矣旦夕到仪真不留令迈一到常可以欵见矣未间惟节自重
　　慰林秘书书　　　　　　　　黄安中
　　孤苦余生比临荣奉伏辱加恵挽诗继之奠祭情辞恻怛诚礼过厚感备摧痛何可比説未由一谢左右而比枉専马秪益涕陨即日伏惟起居万福石经铭志荷赐不亡母铭同此上呈病姑此奉疏不次
　　慰范尧夫舍人书　　　　　　韩持国
　　某再启前问已悉尧夫髙逺已有所见失子之悲可奈何当勿久留于胸中人生如幻自是吾身朝夕不测余曷足道耶入洛见诸公当可开释方是闲邉惟保重为善
　　慰许振叔书
