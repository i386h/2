<!-- { "loadSidebar": true } -->
　　隆之居长安也禔身颇慎待物太疎屋漏知防广庭不饰砥节持廉居官良苦广交泛爱好客似奢穷交贱士乐与同当路要津顾存崕异同近洿崕异近亢名为拙宦亦曰畸人三事大老九列钜公家望龙门人乐蝇附隆独介焉自守曾不问有识无识有因无因敛迹灭刺未尝一求容接聆謦欬即如明公朝野羽仪人物权衡祥麟威鳯举世快覩凡在铨曹要地者莫不严重孤髙峻其风采内若啙窳外益威棱明公清徳孚神内行信妻子而接物坦夷温然长者脱町畦之形絶谿刻之行而人自不敢干以私世无所疑其迹以故众口交赞物情乐亲妇竖颂徳厮养知贤而隆则何尝一及明公之门乎盖一二大老亦有愿交扵不肖者而隆终不往也夫出领邑符甘心贫窭入叨郎署絶迹当途隆虽至不肖亦稍知自爱耳然若寡廉鲜耻何所不至钱谷之吏稍自润不难虚名之人即结纳亦易以明公观隆讵诚至不肖而无耻者耶彼夫以畴昔私憾謡诼攟摭一旦以至不肖之名加扵隆隆不能受亦不能怒夫裂眦溅血髪上指冠黄沙倏走白日陡黑繁霜夏零长虹昼见隆之意气自小能之而今顾不尔则隆盖近颇己闻道也夫平情忍辱忘境齐物猝而能鎭撼而不惊者真道所贵也以故隆闻谤之日恬然安之以无怒为养性以不辩为忘言虽举国不平交防搤而隆未甞以一芥蒂扵胸懐未尝芥蒂者不肖希达人之踪而搤不平者友朋抗同仇之义也夫友朋髙义事固宜然而隆始未敢輙以此望明公则以与明公无生平之素也乃向者含沙事起明公召隆而与之语曰闻子髙才能诗文奈何輙以为罪防夫狺狺譬之噀血徒自涴其口无论世无是事亦无是理子休矣勿辩昔王元美李于鳞诸公在世庙朝自以辞赋雄一代赋诗饮酒日閧长安市上每退朝解鞍歇马便呼卢浮白睥睨跌宕此真词人太豪哉今法严网宻人惴自保即有一二擅辞赋缙绅率知检饬不敢豪且圣明之世不当以诗酒罪人子休矣盖隆至是始登明公之堂一承顔接辞也隆既非明公素所亲厚一旦遭防受枉召而劳苦若平生此岂有所私于不肖隆哉诚为朝廷惜大体为士夫持公论大臣之用心固如此逮夫黄冠赐归青衫去国蹇驴风雪襆被泥沙身未离春明门外而心已在江南之丹山碧水间虽祖道凄凉河桥黯淡而不肖方且掉头不顾挥手长辞又未尝一登明公堂为别道其感激而去盖明公之念不肖为无因而不肖之事明公为太简夫人情疎则薄日逺则忘忽其人而不知则易弃厚其施而不报则易嗔不肖之去明公胸中久矣乃不知何故而时勤明公之念士夫从燕京来者无不道明公拳拳见念至今为称屈不已寄声存问六年扵兹吾乡沈少宰还亦云不肖无日不在明公之口夫不有诸懐何以有诸口日懐之而口之则隆诚不知其何因也以为念故乎而隆未尝与明公有平生驩以为怜才乎而隆为人实至不肖以为防枉乎而隆所坐不过诗酒诗酒之罪隆实有之不为枉六年之间寄声日至而不肖恬然安之了无半札一言为谢隆无半札一言为谢而明公之拳拳犹未己隆之六年不将一字其故有四昔叔向不见祁奚范滂不谢霍谞当时髙之隆虽不肖愿窃附于古人此其一也摧废之人屏居无聊书空咄咄或自通政府攀援当途以求进用隆若轻通尺一心虽感恩迹涉希望隆窃耻之此其二也当不肖阖门待罪缙绅之连骑过唁者如云及不肖落籍去都友朋之解装出祖者无算比抵里中而长安故人书问络绎隆若稍修报谢便非林下人之体以故京邑游好中心念之岂不劳予而絶不以一语相加遗夫不报谢诸故人而独修寒暄一当路大老岂复足比扵人数乎此其三也不肖之东归负郭虽无百亩居家尚存四壁母有贤明之行能甘清苦妻通寒俭之徳不怨贫穷半亩之宅矮屋小楼頽垣败壁伊威在户葶苈盈堦前杂树梧槐梅竹红药紫蓼春夏之交黄鸟鸣扵枕上緑隂映入房栊零露凉风秋意飒飒碧云黄叶飞满贫家野人风味足以投老而隆又好仙奉佛观空悟眞一登蒲圑之上外忘尘世内遗形骸炼我神明葆我虚白当其嗒然以防乎混沌息乎天倪不复知有山河大地又安问长安贵人大老哉简以忘我疎与嬾俱即偶欲濡毫信纸辄复罢起此其四也夫六年不将一字一吐而辄几万言者何也偶意兴所到欲因知己而一写其胷中所自得也夫有求扵人者其辞卑无求扵人者其辞直今隆辞卑乎直乎此明公所一见易辨也夫无求扵明公而直写其胷中所自得若而人者不将一字不为简一吐万言不为多譬之虫时未至而喑喑无声时至而嘒嘒不己彼盖无求无营而自鸣其天籁者也虽然隆盖又别有说焉隆闻明公之居乡也朴而醇清而旷其事亲也躬莱氏之孝其习隐也有厐公之风白茅为屋黄土为垣青精为粮夫耕妇馌冲夷澹泊宛如上皇时盖大臣萧然不异寒畯弹琴赋诗而咏先王之风此岂有意扵世用者哉及其强而后起迫而后应秉衡当轴清徳弥峻和风益畅荡涤深刻削去烦苛事存长厚人懐恺悌然且迈髙迹扵霞表寄冲情扵物外泡影轩冕浮云三事日日促装时时接淅而庙堂牵挽鸿飞不得逺焉得意而欲回首急流而思勇退明公垂戒于日昃览分于止足未为不是然而此时世道所仰赖明公不小明公不可亟求去也世道自江陵以鸷猛束湿之政酿为厉阶刻削元气急绞绳有识忧之至今日水旱沓仍疫疠继作去年元元大被其毒今嵗益甚呉越之间赤地千里丧车四出巷哭不絶隆窃念主上英明总揽大臣寛仁爱人明良在朝政刑修举不应致眚而灾若此或前人鸷猛束湿之余烈也夫太和元气人物得之以生育国家得之以隆昌若明公之寛仁长厚国家方倚赖之笃庆祜而消灾沴奈何求去乎人之得位徒以自取荣肥而公则荣肥天下人之当路惟恐一旦去己而公则求去不能功及天下无心扵天下事者为之整齐天下非超扵万物之上者不足办也以公徳望老而束缚三事不得去此谢安所谓捉鼻正恐不免者也若隆之不肖则免矣人不以不肖目我则既己委弃我以不肖自处则可以偷安凡夫而希为仙佛虽亦属妄心犹差胜其他持此妄心以日从事苦行借妄求眞借苦求乐上则渐臻清静下犹足以寡过諐履寂寞而怡愉处饥寒而不闷善自排遣而强名安乐法门以芝术为粮肉以薜荔为衮衣以蒲圑为安车以修炼为经济拜佛礼斗逸于朝叅诵咒繙经妙于簿牍猿啼虎啸清扵鸣驺鹤驾鸾骖疾于骑马山人野客贵扵公卿石室丹台荣扵竹帛非强作佳话理则固然明公间世伟人其识岂不及此耶明公康济天下功徳厜防名书上清良亦不恶而山野之人平分风月坐领烟霞亦当不以此羡彼乖崖先生垂勲捄火华山处士壹意栖真古人得时则驾不得则蓬蔂而行卷舒其时龙蛇其徳要各有为非欲茍同若明公以在事为桎梏不肖以窜伏为凄凉是使宋室无鹊起之勲云台絶蝉蜕之迹也当今之世士诚多贤贤诚多品公孤黄髪徳气凝深鎭定朝野幕府疆吏才谞踔伟经畧边圉雕龙之士摛藻撷华文丽天汉骨鲠之臣披鳞折槛气薄烟霞凡此多贤钟英灵而表上瑞讵不彬彬防防者哉乃惟迂僻旷逸超之夫进不得依光日月毕志匡时退而閟影云霞希心度世斯亦备士之一种虽似无益明时差存标韵妆防光景亦不可缺也譬之天道雷动风散雨润日暄天各有用绮霞彩虹无用扵天而天自不乏譬之地道蔬谷頥养芝术服饵人并有益山花野草无益扵人而人亦爱玩今天下独少迂僻旷逸之士四明自贺监请黄冠领鉴湖以来防及千年虚无人而不肖不自揆度妄欲继之夫贺监遗荣辞禄请休去而龙骧不肖防垢负罪被窜逐而狼跋所处逺矣有如嫫母敦洽腼顔不怍妄附夷光乃其中翛然无闷一耳本同末异不可谓便逺也且贺监昔时之为翛然易不肖今日之为翛然难何以故贺监得意扵美官梦防帝乡一旦请去天子赋诗百官祖饯赐鉴湖以供渔钓舍大宅以为千秋观士林艳仰乡里荣羡此时而为翛然不差易乎不肖身负大诟仓皇落籍一驴防风沙雨雪而出都门青衫布帽顦顇还里亲知慰唁乡人揶揄原宪无因介推有母甘毳难给餔糜不充此时而为翛然不亦难乎而不肖天性故自落落出览风日入而忘其举火宵坐蒲团明而忘其晨炊二六时中常自娱恱徐而寻之了不得其所以娱恱故以不肖所难仰而配贺监所易似足相当不怍也顷王昌太史书来欲得隆愤懑不平言吐寃人之气激壮士之怀长留天壤山川生色夫愤懑不平事世上所有隆胸中所无隆虽至不肖不敢为世上所有事不能作胸中所无语而直以寂寥幽适之辞荅之耳士大夫以尺牍遗其交知抒心写懐垂名流照者在古昔则有史迁李陵杨恽邹阳江淹在近世则有唐寅陈昌积卢柟吾乡陈束皆以髙才发为雄文沈痛凄惋掩抑顿挫有足悲者并不闻道胸次郁纡满纸侘傺豪儁之徒赏其悲壮清逺之士陋其烦竞才虽髙矣量不足取也隆幼虽贫贱阅厯多艰诵习先民究心世务亦思有以自见扵当世三十通籍两绾邑符戴星视事栉雨省民诸凡可以佐黔首之急者毛髪不爱有所擘画上下咸以为能又颇研讨象纬韬钤边务戎畧若世有知者铅刀未必无一割之用不幸身多雕虫之技噪其虚声蚁慕蠁集多士奔之招尤诲妬逺听不詧并目不肖为平原侠徒扶风豪士不知隆迹类洸洋行实检饬寄情物外萧瑟有之跌宕未也即如隆所坐诗酒罪业己向明公面承然而韵语号嗄己无逊辞醉乡酕醄尚有媿色麴君不能尽椰子大一杓即面赤头上下四方易位令毕茂世刘伯伦遇之何物伧父唾去不顾即此一节他可知己嗟乎是所谓随声附和者也明公之所为搤寃屠生亦以此古今称大寃者以屈平伍胥武穆为极真足积人神之愤伤天地之和若隆寃可谓最小小者中茍跳勃捩拨之虽小必揺性若安凝撼顿之虽巨不动隆少有志建立幸而精神筋力足以副之假手防者早遂息肩毫芒莫吐端倪未见夫狺狺何论总之隆山林之骨也天下之事若身当为之摩顶放踵若一脱其手便须超然道固应尔事在心神散缓事去而情态婴纒之二者皆非也隆今可以超脱栎社之木全以不才矣又安能窃窃焉日抱其己破之甑而号之也古之失意者多投之沙虫山瘴疠蛮荒而隆独防放之清溪白石之乡还之祖父丘垅之土臣罚己薄主恩不浅从此而勤修度世之业力讲性命之宗皆君相所贶也匪维罚之又为贶之天地髙厚捐糜曷报乎又古之摈落龃龉扵时者托名山著书以规不朽此较之一不得志猖狂婬逸从日暮途穷之计者固云胜之然隆以为犹非上策也士君子贵从性地上磨炼一番性地不炼其中无主而徒役精驰神思垂空文扵世菁华漫焉浮漂而灵光顾无栖插忽而物态外炀欲火内煎即垂千万言毫不得力姓名留扵青编形骨敝扵黄壤亦何益矣是以上士弃蜉蝣之晷尊鹤之期舍熠燿之光揽阳乌之辔防神扵澹合气扵漠収视反听以培性根凝韵葆眞以固命蒂息心忘形而求大道焉及其道成而文从之太上道徳防荘南华御冦冲虚闗尹文始葛洪抱朴子年拾遗景升化书华阳真诰彼皆以其所得精华而笔之竹素何尝不蔵之名山副在京师者哉隆不肖窃慕此道凡夫妄冀知其无成苐试为之譬之苦烦渴而饮凉浆无论多寡入口冷然热病渐除神明渐朗是隆之所寳也嗟嗟夫是言也亦近洸洋矣明公得无讶之乎明公方以盛徳鸿业都要津享大位海内人士望若天神隆后来末学鲰生轻通尺一则宜脩朴遫卑琐曝鳃揺尾语而进庶几入则足以为容不入犹免谴怒而洸洋自恣若此则以朴遫卑琐实亦不肖胸中所无也亦以恃明公之知我也夫知我者岂诚以其人朴遫卑琐善曝鳃揺尾而哀怜之哉越石父伏在械系则垂头不语及晏子解骖脱之则仰首髙谭故曰士屈扵不知己而信扵知己明公龙徳大人显荣贵倨目中不乏朴遫卑琐语我知明公何取焉使隆洸洋而有一语合则言与听者俱荣使隆洸洋而无一语合徒为嘈嘈而己则吾侪小人之罪扵明公大人长者度固无损也隆免矣天下之事方大集扵公隆窃见此时国本未定朝议多端宗室失所边防懈弛吏治粉饰官守贪汚人情倾仄俗尚浮夸费用太繁征求颇急闾阎空虚黔首凋瘵又加以灾事大有可虞夫天下仳离则治平继之治平之后所继非复治平也曲突衣袽明公不可不熟虑而详计也明公忧民体国动出万全泰阶永平衅沴消殄隆等窜伏林莽恃以宴息野人请得礼坛醮谢日祈天子之万年祝相公之百福隆北向举首曷任防注每思当今大臣若明公者何必逺慕古人桃李不言下自成蹊闾阎道路之口月旦不爽物情所归天心必祐是真社稷生灵之柱石也勉矣君侯努力霄汉姬公稚圭防手同车敬谢徳音勿复以野人为念寓书者为明州杨别驾别驾尊公以庚戌勤王遭防死事烈烈忠臣哉明公所知也别驾由任子出倅明州爱民若己子洁身如处女吏道循良七年一日尚未可以迁乎汉庭积薪之叹有以也明公长者无所不覆露无所不煦育请稍垂情明州倅无论循良忠臣之后可念也
