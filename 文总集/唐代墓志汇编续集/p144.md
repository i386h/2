<!-- { "loadSidebar": true } -->
大唐法云寺尼辩惠禅师神道志铭并序禅师释名辩惠，字严净，俗姓房氏，清河人也。家声世德，前史递书。曾祖父皇金紫光禄大夫、卫尉卿、赠兵部尚书、清河忠公，讳仁裕。王父皇银青光禄大夫、冀州刺史、胶东成公，讳先质。烈考皇朝太子文学，讳温。国华人望，士林宗范。禅师九岁，祖母琅琊郡君王氏薨，百日斋，度为沙弥尼，荐以景福，承尊命也。呜呼！所天服，哀毁弃背，＊＊孤幼，慈亲训育。确然壹心，成先志也。十八受半戒，廿受具戒。才三日，於东都大安国寺通诵声闻戒经。圣言无遗，清音如贯。释门称以敏识。启心要大照禅师，依教任於悟空比丘。尼坚持禁律，深证圆境，法流宗以精进，及空禅师亡，正名隶於西京法云寺宿德尼无上律仪之首，由是依止焉。常以禅师总持内密，毗尼外现，每见称叹，得末曾有。方期弘长度门，永延寿福。岂图命偶深疾，药无良医髓。以天宝十三载十二月廿二日，于延康里第趺坐正念，德音具存，椎磐焚香，超然乘化。僧腊卅有四，享年五十三。呜呼痛哉！亲族衔哀，攀号不及；道俗奔走，荣慕交深。粤以来年二月十二日壬寅迁座於城南毕原。禀前命也。穿土为空，去棺薄窆。弟子侄女昭、弘照等，泣奉遗愿，敢违话言。追惟天资净直，道心虚旷。色无喜愠，言必详益。不为为之，离我我所，真道之蕴、菩提之器欤？呜呼！孤苦因依，荼毒如昨。又罹凶酷，何负幽明！泣血摧心，去文叙实。铭曰：
释门诸姊，宿承喻筏，世业庆灵，觉心发。四依圆满，一住超越，交交戒珠，明明禅月。实惟具美，宜保永年，谁云遘疾，有加无痊。徽音在耳，委顺恬然，制终以地，超神以天。昭昧俄隔，仪形永，问气何瞻，两侄谁庇？失声恸哭，臆流泪，哀哀毕原，泉□□递。
（录自《隋唐五代墓志汇编》陕西卷第四册）
№天宝１０４
【盖】
大唐故宋府君墓志铭
【志文】
唐故殿中省进马宋公墓志铭并序太常博士陈章甫撰天宝十四载岁次乙未四月庚寅朔八日丁酉殿中省进马宋公卒，年始十九，呜呼哀哉！公名应，字用之，其先广平人也。鹏雏学飞，豫章初辩，见者惊异，知非常儿。曾祖敬，皇博平郡堂邑县尉，祖，皇临淮郡太守；皆人誉也。父昱，朝议大夫，中书舍人。去载以父掌纶掖垣，天恩特拜进马。天资至孝，幼善属文。
方期歆也齐名，迁也继业；岂图颜子无寿，邓侯寡嗣。嗟乎！为善恃天，天可恃耶？初舍人自监察御史贬桂阳尉。公始六岁，李夫人提臂而随焉。公至桂阳，尝婴危疾，慈母愿以身代，请命於天，时令子返魂於九折。李夫人竟没於炎亻敫，无何，父除大理评事，摄监察御史，追还巴峡，遇风，舳舻相失，波静购获，死中复存，父子四人，生出五岭，李夫人神柩亦免飘失。舍人感此艰辛之情，载伤存没之苦，惜其德比芳草，貌如琼枝，言念斯人，哭殆过礼。以其月十一日权瘗於咸宁县延兴门外龙首乡之原，礼也。公婚范阳卢氏，谷熟县尉齐曾之女，诞一女子。悲夫！式存滕室之铭，永记延陵之墓。其词曰：
□□之原，莽苍葱翠，于嗟玉树兮埋此地。
（录自《隋唐五代墓志汇编》陕西卷第一册）
№天宝１０５
【盖】
失。
【志文】
大唐故云麾将军行右龙武军将军上柱国陇西县开国伯李府君墓志铭并序府君讳玄德，陇西城纪人也。曾祖业，不仕；祖思，皇任左卫郎将；父卢，皇赠五原郡司马。公则山河秀气，海岳英灵，志洁松筠，霜标云汉。厉弧鼠於城社，豺狼暴於朝廷，牝鸡晨鸣，枪夜烛。公乃震雷灵之威，扫沃氛，剪除荆棘，捧日轮而临万国，搏摇而升九霄，故得寄重爪牙，宿卫宸极。衣之以紫绶，佩之以金章。春秋八十有三，天宝十四载三月廿九日薨於翊善里之私第。用其载五月七日葬於白鹿原之礼也。皇帝伤悼，僚吏增哀。一切丧事，并依恒典。嗣子□王等哀以泣血，痛以贯心。欲报之恩，昊天罔□。□乐在疚，杖而始立。封树存乎故典，域法在於□□，恐陵谷之将变，勒金石之长全。铭曰：
天□□国，寄之武臣，克定祸乱，实在兹人。日月□明，天地还淳，锺鼎纪功，简册传勋。贾生赋服，□父泣＊。圣犹增叹，我何足云。
（录自《隋唐五代墓志汇编》陕西卷第一册）
№天宝１０６
【盖】
有唐李殇子墓志之铭
【志文】
殇子姓李氏，名洪钧，字家奴。
我臣唐孝景皇帝之裔也。晋城君冀之长子，胶西公孟之孙、生七月而言，骨象环奇，特禀秀异，弱岁夭丧，为世所悲。齐庄周之言，斯亦寿矣；追延陵之叹，诚曰痛哉！年五岁，以天宝十四载六月廿二日遘疾，夭于洛阳政平里外祖父河南尹裴公迥之私第，即以秋七月九日归于太行山南原，仪不备物礼也。铭曰：
琼蕊朝陨，兰芳春歇，皇天不仁，碎此明月。
（录自《隋唐五代墓志汇编》河南卷第一册）
№天宝１０７
【盖】
失拓。
【志文】
唐故张府君墓志铭并序府君讳，字求义，南阳人也。因官迁徙高平人矣。曾祖讳俭；祖讳逸；父讳，骑都尉。三代清白，一门儒素。府君雅性温良，高明柔克，威仪孔备，□信行成。亲仁善邻，三益急於兄弟；虚心接物，四海通於孔怀。以弱冠之余，力过流辈，承蒙薄荫，宿卫羽林，警备王宫，恪勤匪懈，既深岁序，频沐勋庸。属寒暑乖和，良医莫遇，春秋五十有四。夫人琅琊王氏，断织兴夫，执勤事舅；彤管女史，州里妇则；举案如宾，梦熊四兆；偕老同逝，先後七旬，春秋有八，天宝十四载正月廿四日卒於慈仁坊之私舍。四月十三日府君终，八月十三日合郡城东南一里也。孝子尚廉、尚垧、纵纵，女释梵等，柴形□勉，栾想内殷。恐碧海移田，青陵徙谷，刻石传芳，冀题不朽。铭曰：
南阳之张，琅琊之王，婚姻廿合，子孙其昌。四梦熊虺，两纪星霜；共谐偕老，相次殂亡。卜郡东南，去城一里；坟开马鬣，地绝蝼蚁。两鹤翔树，双鸟逝水。呜（原文终此）。
（山西省晋城市古建筑艺术博物馆藏石）
№天宝１０８
【盖】
大唐故郑大人墓志铭
【志文】
大唐故尚书祠部员外郎裴公夫人荥阳郑氏墓志铭并序孤子前左卫仓曹参军儆撰夫人姓郑氏，其先荥阳开封人也。自桓公受封，平王迁邑，凑洧之地，世为邦君。缁衣则改作司徒，彤矢则递为谋主。弘仕汉而开府，默在晋而俾侯。弈叶联华，故时称荣族也。臣孝子实，代有其人。曾祖余庆，皇监察御史；祖讷言，皇吏部郎中；父希甫，皇尚乘奉御，赠太常少卿；俱曰国华，继为邦杰。清明出於人表，辉焕存乎世家。夫人则太常府君之长女也。闻之於故老，曰聪惠明达，幼而骇人；柔嘉秀朗，长而出伍。雅好丝，尤工组纟川。礼教殆乎饰情，诗书幸於余力。调弦度曲，乐师辩其铿锵；落纸成文，诸兄惭其笔砚。年十五，归我职祠先府君焉。淑慎其仪，温恭在志。宜家宜室，类君子之鼓琴；于涧于滨，掩诗人之采藻。至若勤於奉上，惠於逮下，以承宗庙，以睦闺门。肃肃焉，邕邕焉，何莫由斯道也。景龙之际，属应天皇帝有事於郊庙。夫人年未十岁，以恩泽戚属，选为皇后斋郎。能执豆边，实佐祀事。礼毕，恩诏皆赐官。其他或受其夫，或受其子。夫人以为家人之道，亲亲尊尊，非常之恩，请让大父。故我郎中有华省之拜。阖门荣被，中外称多。而太常府君悦可知也。君子曰：孝乎惟孝，重莫重焉。
自祗教公宫，诞弥子室，妇道允备，母仪克敷。励行岂唯於内讼，持操实加乎外物。常以为难子者，形未成也；邪蒿者，名不正也。系此二味，誓不尝焉。义以断其言宾，仁以深於含育。迈昔人恶名之志，叶先王无卵之典。虽不食龟肉，不饮盗泉，著之□言，未足多也。顷者先大夫以寅亮圣皇，黼藻宸化。故得烹鼎而食，击锤而歌，高门增辉，寒谷自爰，人臣之贵，世莫俦匹。夫人执礼则舅，达诚益敦。凡诸有言，莫不惟允。中外所请者，或孤养数子，然一身，哀其无依，是必盈愿；其余以货进者，蔑不顾焉。由是居安虑危，在满能损。视珠翠其如弃。唯浣濯之是服。ゼ锦布绣，满箧盈筐，终身之戒，悉以散荆及夫日月逝矣，遭家不造。丞相之高驾已税，廉公之宾馆亦虚。池台日倾，车舆岁变。唯夫人服御不改其常。是以知夫智以周身，俭以全德。古之君子者，其殆庶几乎？夫人高晤玄微，深穷旨赜，常希潜运之力，用孚胎教之功。每占熊有期，设弧及月，辄严室斋戒，手写真经，竭力匮财，无非佛事。故得身相毕具，灾害不生，鞠之育之，以至成长。虽古之矜庄坐立，讽诵诗书，方斯神功，万不如一。溟海可竭，岱山可倾。高堂之恩，欲报无极。呜呼！天降大戾，门罹百殃。俾善无徵，俾予无恃。春秋五十二，天宝十四载三月二十九日奄弃背於光德里之私第。哀我弟兄，极人之酷。先府君以开元二十八载十二月十九日弃背，迁窆於神和之原。议者以为岁月未通，合非古，即用今载八月十五日安厝於旧茔之傍。考古从宜，盖取诸礼也。孤子前秘书郎、嗣正平县开国男倩，次左卫仓曹儆，次洛阳县财倚，次千牛侑等，哀哀泣血，然在疚，俯从先王灭性之制，祗奉圣人卜宅之典。余生几日，终结恨於寒泉；长夜千年，庶流芳於贞石。乃为铭曰：
大方无象兮大圆无形，曰道曰神兮窈窈冥冥。德不善兮仁不寿。丘何为兮回何守？高原＊＊兮国门之阳，松贾森森兮旧□□。青灯兮何时灭？泉涓涓兮流复咽。玄堂一闭兮终天永诀。
（录自《隋唐五代墓志汇编》陕西卷第四册）
№天宝１０９
【盖】
失。
【志文】
大唐故洛交郡大同府果毅丘府君夫人彭城刘氏墓志铭并序国子进士张清撰夫人讳至柔，字归正，彭城人也。技联汉祖，踵继唐尧，袭□代之皇猷，应五星之嘉庆。衣缨轩冕，世有其荣。曾祖崇业，皇朝请大夫、蜀郡新津县令、赠秦州长史。祖フ，皇银青光禄大夫、汴州刺史、右金吾将军、司农卿、上柱国、建平郡开国公。父玄，朝议郎、见任将作监主簿。夫人即主簿之长女也。生於华宗，禀训成性，柔顺克立，宽弘无竞，承顺父母，以孝以恭，作嫔君子，惟爱惟敬，工容罔坠，阃德是修。兄女史之彤管，得婉娩之妇道，斯实六姻之所称也。
呜呼！仁而无寿，神路何从，叹明星之在梁，悲风露之停草。以天宝十四载九月辛未寝疾，终於兰陵里之私第，春秋卅有二。至是月廿八日，葬於京兆府咸宁县铜人原，礼也。丘府君早以王命从事，沦没蛮乡，夫人守寡令贞，不渝松□。噫夫！春风落蕊，先悲月簟之文；秋霰凋丛，阙合邹衢之隧。无嗣子亲爱等，衔悲屑涕，以叙其怀。乃刊幽石，用纪泉壤。铭曰：
