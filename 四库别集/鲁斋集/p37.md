<!-- { "loadSidebar": true } -->
　　首乞申奏尽借常平见存之米及申奏告籴于浙西劄下樽节通放目下虽未当便行赈济急借常平之米何也葢数年以来求外邑之米颗粒不到州仓一郡之遣尽仰给于金华一邑所以州仓无储积金华米价翔踊故目前虽知旱伤之可畏州县仍旧预借十一年秋米以应军粮公私交窘便觉气象皇皇今急借常平之米便可抵数月之用待检放已明然后起催民戸无词次第输送亦自不误赈济也且得上下无煎迫之态足以差慰人心申奏告籴须当寛作数目以二三十万石为约其实未必用十分之一也事固有先声而后实者寛作数目不特人心大安有米者不敢闭籴矣须乞行下临安府严州置歴批放不许阻节
　　三曰置局讲行
　　一乞亲书数劄于上寓公次则吏书问所以救荒之策庶几博尽群议其要自在筹度其可行者行之
　　一乞牒通判主局见在中寄居如季通判镛徐通判邵孙王知县梦得等皆号通才或请为局官同共商议
　　一乞便请局官探访士邑见任官吏七邑寄居士友公廉通练者姓名类为一册以待差委
　　一乞即差官检踏旱伤抄劄戸口检放虽曰有定时往往率意迟缓民不能待耕荒以布麦所差官不见腐苗朽穗不敢多申分数所谓检放者止得蠲少秋赋而夏税科赋凡十余色之费固无所从出况又秋赋蠲放不实民力必至大困今早禾虽已收割趂晩禾尚在田委官得分数之实也若抄劄戸口之官乞即与检踏官相继而出使千里之民知有赈济之望民心自然大安必不轻弃家业流离四方矣
　　一救荒有二名一曰赈济二曰赈粜夫赈济者皆老幼病患无依倚无经纪之人也既抄劄姓名审覈给歴直计口食而供养之而已若此者料亦不为甚多既有常平之米又有社仓广惠仓之积皆当拨为赈济然社仓广惠有名无实有害无利不于此时而尽散之空悮朝廷指儗此米为害未已也其间亦有已粜者索其钱凑为籴米其未粜者预期告报拨何所先常平之散若以此三项米赈济度亦不为不足夫赈粜者减价收钱而授米也价不减无以谓之赈价太减或能激其穹视市价之低昂而略损之可也使人人知州郡有米其如此之多而不知者无所规利价亦不至于太穹价不穹而市有米荒政举矣
　　一局中不可令富室干预葢为富者不仁巧为谋计以便己私书生陷其中而不知也昔赵都承于此讲行赈荒也官吏严明规模详宻深山穷谷亦有米可籴民到于今或称之然当时之大害政与巨室为谋其一以物力敷粜其二抑价太低以物力敷米者此富室之大利贫弱之大害也婺之上戸非浙右江西之比号至富者不可班于两路至劣之家其所谓第二三等戸葢有极窘匮者今以物力敷粜例以上三等为凖则当敷者戸名多实富者得数少言若均一而奸计正在此中物力之不足凭也尚矣自经界来不曽推排物力数年来不曽过割税色其产去税存者至多此物力之虚实不可凭也兼物力中坟墓山様竹脚池塘无米可收故贫乏之家为物力之累无力陈乞畏惮号令不免破家卖产籴米以应官司之敷而上戸富实者不肯与人收割物力反少可以拱手安坐以待髙价之利富益富贫益贫其大不均有如此者大抵人戸得歴头受赈粜者无戸口十分之二而告籴于人者不可以数计也官既立价太低有米者必不肯甘心尽出低价耳目之所不及威令之所不行必闭籴而不售无赈粜之例迫于一饥必将哀乞于人尽力私増倍价期于得米而不敢言官价虽平而私价不期穹而自穹矣当时私价逾于官价二倍是知物力均敷名虽甚公而意甚私官价太低乃所以激私价之必髙此不可不鉴一下本局选有心力官吏往平江籴米须于目下即料理啓行要在运司大农等未和籴之先趂办庶几价防而米易得缓则价穹而无可籴之理彼苏秀之民势须应副朝廷和籴岂敢粜与外郡兼浙东旱伤之州亦多若他郡皆出此计则后至者束手今以郡计尽数约之或可籴三万石米既至则粜常以万石之资循环于道路旋籴旋般随粜随籴虽果至三万石可也仍给榜外邑召募客贩许陈乞实数借本州米歴于闗津通放却欲此米在本州出粜只依时价更不裁减如此则应募者亦必多向者但能科米于一境之内而念虑殊不及远故施狭而民困
　　四曰消弭盗贼
　　周之荒政十二曰除盗贼凶荒之年民迫饥寒盗贼易起与其除之于已动孰若消之于未形今州郡讲行荒政既早转籴米数又寛奸民固已无词摇动民心更能疎剔狱讼不致淹延禁戢豪强不相侵夺如此周防曲虑庶或可保奠枕近城间有一二宗子把持州县専以欺诈白夺为生者或足以召变又闻逺乡有数处専为羣盗之窝藏逋逃之渊薮昼伏夜出三五为群带刀涂面牵牛椎狗劫掠财物幸未至于杀人此亦啸呼之端也城中则有开柜坊停赌博者其风甚盛多是十数为党倚骄惰之卒无借之胥为之持局引诱良民欺骗博脱合分财物恣其醉饱此盗贼之所由生也远乡无窝群盗无所归着不能纠合其党城中不与厢吏通同则为盗易败无以行其术厢吏窝家皆盗贼之盟主也须行痛治此外又有乡村恶少平时无借挟刃劫夺虽未成党歉嵗既无一饱之资乗间抵隙亦能倡为不靖如此等人乞帖乡都官宻窃体访以姓名来申视其人数多寡或令津遣前来就教塲擘试武艺精者或补刺军额次者充巡尉司弓手又次者或给赈济口劵或责付义役庄量给廪稍使充本都缉捕盗贼此皆欲消盗贼于未形之策也
　　五曰斥逐贪官暴吏
　　此等人于乐嵗丰年未见其甚害当此凶荒其能激变召祸也必矣廛氓不敢指斥姓名乞采之公论壁立万仞力行斥逐之
　　右五议未能详尽又有不能自已者葢千里之民深恃贤使者为更生之命厚我所以厚苍生愿明公劳于求才逸于委任执要以御烦举纲而振目爱养精力为应变周虑之本毋自困于簿书期防之中此又吾民之深懐干冐崇严不胜震愳














　　鲁斋集巻十五
　　钦定四库全书
　　鲁斋集巻十六　　　　　　宋　王柏　撰辨
　　诗十辨
　　序曰圣人之道以书而传亦以书而晦夫天髙地下万物散殊皆与道为体然载道之全者莫如书既曰以是而传又曰以是而晦何也在昔上古教化隆盛学校修明圣人之道流行宣着虽无书可也惟教化有时而衰学校有时而废道之托于人者始不得其传然后笔于言存于简册以开后之学者而书之功大矣及其専门之学兴而各主其传训诂之义作而各是其説或胶于浅陋或骛于髙逺援据傅防穿凿支离诡受以饰私驾古以借重执其词而害于意者有之袭其讹而诬其义者有之遂使圣人之道反晦蚀残毁卒不得大明于天下故曰以书而晦此无他识不足以破其妄力不足以排其非后世任道者之通病也紫阳朱夫子出而推伊洛之精蕴取圣经于晦蚀残毁之中専以四书为义理之渊薮于易则分还三圣之旧于诗则掇去小序之失此皆千有余年之惑一旦汛埽平荡其功过孟氏远矣然道之明晦也皆有其渐葢非一日之积集其成者不能无赖于其始则前贤之功有不可废正其大者不能无遗于其小则后学之责有不可辞大抵有探讨之实者不能无所疑有是非之见者不容无所辨苟轻于改而不知存古以缺疑固学者之可罪狃于旧而不知按理以复古岂先儒所望于后之学者虽后世皆破裂不完之经而人心有明白不磨之理纵未能推人心之理以正破裂不完之经何忍徇破裂不完之经以坏明白不磨之理乎予因读诗而薄有疑既而思益乆而疑益多不揆浅陋作诗十辨一曰毛诗辨二曰风雅辨三曰王风辨四曰二雅辨五曰赋诗辨六曰豳风辨七曰风序辨八曰鲁颂辨九曰诗亡辨十曰经传辨非敢妄疑圣人之经也直欲辨后世之经而已
　　毛诗辨
　　愚尝求三百篇之诗矣固非唐虞夏商之诗也固非尽出于周公之所定也亦非尽出于夫子之所删也周公之旧诗不满百篇先儒以为正风正雅是也夫子之删固非删周公之所已定删周公之后厐杂之诗存者止二百有余篇先儒以为变风变雅是也颂虽无正变之分而实有正变之体周公夫子合而为三百篇而总系之于周也然今之所谓三百篇者皆周公夫子之旧乎愚不得而知也昔成康既没之后至孔子时未五百年虽经幽厉之暴乱而贤人君子之隐于下者未絶也太史册府之掌藏未亡也太师蒙瞽之音调未失也而雅颂厐杂已荒周公之旧制夫子自衞反鲁然后正之况东迁之后周室已极衰微夫子既没而大义已乖乐工入河入海而声益废功利攘夺干戈相寻视礼乐为无用之器至于秦政而天下之势大乱极壊始与吾道为夙怨大仇遂举诗书而焚灭之名儒生者又从而坑戮之偶语诗书者复厉以大禁其祸惨烈振古所无汉定之后诗忽出于鲁出于齐燕国风雅颂之序篇什章句之分吾安知其果无脱简殽乱而尽复乎周公孔子之旧也夫书授于伏生之口止二十有八篇参之以孔壁之藏又二十有五篇然其亡失终不可复见者犹有四十有余篇其存者且不胜其错乱讹舛为万世之深恨今不知诗之为经藏于何所乃如是之秘传于何人乃如是之的遭焚禁之大祸而三百篇之目宛然如二圣人之旧无一篇之亡一章之失诗书同祸而存亡之异辽絶乃如此吾斯之未能信夫天下之书合千万人之言如出于一人之口吾知其传之之的也虽数人之言而亦不能不异者吾知其传之之讹也以其传之之的固幸其言之无不同以其传之之讹亦幸其言之有所异也何者与其彼此俱失而无它左验固不若互得互失而可以参考也是以汉初最善复古而齐韩鲁三家之诗并列于学官惟毛苌者最后出其言不行于天下而独行于北海郑康成北海之人也故为之笺自是之后学者虽不识毛苌而笃信康成故毛诗假康成之重而排迮三家独得盛行于世毛郑既孤行而三家抵牾之迹遂絶而不得参伍错综以订其是非凡诗家疏义等学合十有二种凡九十余家至本朝又三十余家无非推尊毛郑崇尚小序学者惑于同而忘其异遂信其传之之果的也且苌自谓其学传于子夏按子夏少夫子四十一嵗至汉已三百年乌在其为得于子夏哉若传于子夏之门人则流派相承具有姓氏不应晦昧湮没诡所授受以诳后世惟鲁诗有原见称于史至西晋而已亡陆机虽撰毛公相传之序上接子夏而又与释文无一人合其伪可知愚是以于毛诗尤不能不疑也
　　风雅辨
