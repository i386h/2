<!-- { "loadSidebar": true } -->
　　虞雍公战伐之竒妙筭之防忠烈义勇为南宋第一与张魏公相上下特魏公有南轩为之子而朱子亟称之遂大显扬雍公无人发其茂绩耳简池刘巨济序虞公奏议云余读雍国忠肃虞公奏议二百二十有七篇而慨然有感世但知采石之战以七千卒却敌兵四十万着功伟然忌者犹曰适然岂知公于绍兴辛巳之前已因轮对面奏敌必叛盟兵必分五道正兵必出淮西竒兵必出海道宜令良将劲卒备此二境其先事之识已絶出乎众人之表矣及敌背盟上令从臣集议公独言敌兵必出淮丞相善其言而未果行及遣公劳师采石事已大壊公以书生收合亡卒激励诸将施置于仓卒之余而破敌于俄顷之间呜呼非胸中素所蓄积忠诚足以动天地感人心而作士气未易成此伟绩也而曰适然可乎自昔狃胜者必忽其余忧公又令设备于州其他区画悉各精宻而不茍敌遂遯去乃徐请车驾还行都歴歴见于奏疏也余窃妄论宋朝多议论少成功虽盛时犹然也况积习消靡之余夫人皆喜逸而恶劳图安而惧危中兴以来前有张魏公后有虞雍公为国家任其劳当其危者也彼不少愧焉而又忍短毁之乎丘文庄公语先太师曰古今水战采石比赤壁尤竒且难周瑜主将而允文书生也瑜握重兵而允文空拳也瑜有孔明为掎角而允文只手也以此较之难易见矣可谓不易之论
　　任尽言
　　宋直秘阁任尽言字元受眉山人元符谏官伯雨之孙绍兴从臣中先之子有诗文集杨诚斋序之谓其诗文孤峭而有风棱雄健而有英骨忠鲠而有义气集今罕传余于羣公四六中见其贺汤侍御鹏举啓専言秦桧之恶其畧曰请言自古之奸臣无若亡秦之巨蠧公攘名器报微时箪食之恩擅立刑诛箝当代搢绅之口制同列如挟兔斥异议如孤豚厚鹰犬之养而搏吠已憎疏鹓鹭之行而孤危主势受其頥指捷若影从忠臣不用而用臣不忠实事不闻而闻事不实私富贵之龙断岂止使子弟为卿夺造化之鑪锤大不许人主除吏忠义扼腕知识寒心上愧汉臣初乏朱云之请劒下惭唐室未闻林甫之斵棺遂令存殁之间备极哀荣之典凡千余言可谓古之遗直不愧其祖矣诚斋风棱义气之言良非溢美乎余又因此见髙宗之庸懦生既误用桧及桧死谓内侍曰朕今日始免靴中置刀矣既知其恶而死犹以王爵赠之虽三尺痴童不为也宋之亡也晚矣噫
　　王钦若
　　巽岩李氏送汤司农归朝序载王钦若与毋賔古请赦天下宿逋自五代至咸平真宗从之遣使四出蠲宿逋一千余万释系囚三千余人由是遇之甚异不久入相仁宗继立推广先志亟改追欠司为蠲纳司钦若此事史不书当表出之亦憎而知其善也
　　赵师
　　赵师字从善号墙东赵千里侄也尹京有政声戮杭州奸僧尤竒尝学犬吠以媚胄其后韩胄败有赠之谑词侍郎自号东墙曽学犬吠村庄今日不须揺尾且寻土洞深藏【即古择字观其字曰从善葢取择其善者而从之义也俗士多讹其音】


　　升庵集巻五十一
　　钦定四库全书
　　升庵集巻五十二　　　　　明　杨慎　撰论文
　　论文或尚繁或尚简予曰繁非也简非也不繁不简亦非也或尚难或尚易予曰难非也易非也不难不易亦非也繁有美恶简有美恶难有美恶易有美恶惟求其美而已故博者能繁命之曰该赡左氏相如是也而请客者顷刻能千言精者能简命之曰要约公羊谷梁是也而曳白者终日无一字竒者工于难命之曰复奥庄周御冦是也而郇模刘煇亦诡而晦辨者工于易张仪苏秦是也而张打油胡打铰亦浅而露论文者当辨其美恶而不当以繁简难易也
　　陆韩论文
　　陆机文赋云谢朝华于已披啓夕秀于未振韩昌黎云惟陈言之务去戛戛乎其难哉李文饶曰文章如日月终古常见而光景常新此古人论文之要也近世以道学自诡而掩其寡陋曰吾不屑为文其文不过抄节宋人语録又号于人曰吾文布帛菽粟也予常戏之曰菽粟则诚菽粟矣但恐陈陈相因红腐而不可食耳一座大笑
　　李华论文
　　李华曰文章本乎作者而哀乐系乎时本乎作者六经之志也系乎时者乐文武而哀幽厉也有徳之文信无徳之文诈臯陶之歌史克之颂信也子朝之告宰嚭之词诈也夫子之文章偃商传焉偃商没而伋轲作焉葢六经之遗也屈平宋玉哀而伤靡而不逺六经之道遯矣沦及后世力足者不能知之知之者力或不足则文义浸以微矣慎谓华之论文简而尽韩退之与人论文诸书逺不及也特难为褊心狭见者道耳
　　李耆卿评文
　　李耆卿评文曰韩如海柳如泉欧如澜苏如潮余谓柳如泉未允易泉以江可也
　　萧颖士论文
　　萧颖士云六经之后有屈原宋玉文甚雄壮而不能经贾谊文辞最正近于治体枚乘相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸嵇康标举左思诗赋有雅颂遗风干寳著论近王化根源此后夐絶无闻焉近日惟陈子昂文体最正萧之所取如此可以知其所养矣
　　余知古论退之文
　　唐人余知古与欧阳生论文书云韩退之作原道则崔豹答牛享书作讳辨则张昭论旧名作毛颖传则袁淑太兰王九锡作送穷文则扬子云逐贫赋
　　韩退之遗文
　　孙何称韩退之拟范蠡与大夫种书意出千古理振群疑今集中无此文白乐天称皇甫湜涉江文而湜集亦无此文皮日休称孟浩然防云淡河汉疎雨滴梧桐而孟集无此一首乃知古人诗文之佳者遗逸多矣
　　柳文苏文
　　郭象庄子注曰工人无为于刻木而有为于运矩主上无为于亲事而有为于用臣柳子厚演之为梓人传一篇凡数百言毛苌诗传云涟风行水成文也苏老泉演之为苏文甫字説一篇亦数百言得夺胎换骨之三昧矣
　　唐宰相多能文
　　唐开元宰相奏请状及郑畋凤池藳多用四六皆宰相自草五代亦然至范质始除其烦辞故莱公谓杨文公曰予不能为唐时宰相葢于辞也
　　称赞文章之妙
　　王半山评欧文云积于中者浩如江河之渟滀发于外者烂如日星之光辉其清音幽韵凄如飘风急雨之骤至其雄词闳辩快如轻车骏马之奔驰又称老泉之文云其光芒灿烂若引星辰而上也其逸駃奔放若决江河而下也叶水心称李防岩之文曰风霆怒而江河流六骥调而八音和春晖秋明而海澄岳静也曽防之瑟方希化人之酒欲清
　　古人文法有祖
　　古人文法皆有祖韩非内储説曰门人求水而夷射诛济阳自矫而二人罪郑袖言鼻恶而新人劓费无忌教郄宛而令尹诛陈需杀张夀而犀首走烧刍廥而中山罪班固汉书曰子翚谋桓而鲁隠危栾书搆郤而晋厉弑竖牛奔仲叔孙卒郈伯毁季昭公逐费忌纳女楚建走宰嚭谮胥夫差丧李园进妹春申毙上官谮屈怀王执赵髙败斯二世缢伊戾坎盟宋痤死江充造蛊太子杀息夫作奸东平诛宋景文唐书效之为奸臣赞曰三宰啸凶牝夺辰林甫将藩黄屋奔鬼质败谋兴元蹙崔柳倒持李宗覆东坡赠宋寿昌诗用此法又竒矣
　　古今文字繁简
　　程去华云精一执中无俟皇极之烦言钦恤两字何至吕刑之腾口葢古今世变不同而文之繁简因之孔子曰夏道未渎辞推而言之则殷周之辞已渎矣韩退之云周公而下其説长
　　法言论屈原相如
　　文选注引法言曰或问屈原相如之赋孰愈曰原也过以浮如也过以虚过浮者蹈云天过虚者叶无根然原上援稽古下引鸟兽其着意于虚长卿亮不可及今法言无此条
　　古诗文宜改定字
　　顔延年赭白马赋戒出豕之败驾惕飞鸟之跱衡出字不如突字杜子美诗大家东征逐子回逐字不如将字白居易诗千呼万唤始出来始字不如才字诗文有作者未工而后人改定者胜如此类多有之使作者复生亦必心服也
　　训诂之文贵显
　　楚辞吉日兮辰良王逸注日谓甲乙辰谓寅卯逸之意本谓日为甲乙之属辰为寅卯之属而各省二字后之读者不晓便谓甲乙为吉日寅卯为良辰虽朱子注楚辞亦误用俗见也髙诱注吕氏春秋云日从甲至癸也辰从子至亥也此则明白无疵大凡训诂之文贵显如此
　　古人多譬况
　　秦汉以前书籍之文言多譬况当求于意外如尚书云説筑傅岩之野筑之为言居也后世犹有卜筑之称求其説而不得遂谓傅説起于版筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国防士之説载子贡一出存鲁乱齐破吴强晋而霸越其文震耀其辞辩利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有防女不可求思韩婴曲为之説曰孔子南行至楚之阿谷见女子有佩瑱而浣者使子贡挑之不得如韩婴之言则孔子乃一马融而子贡不如卢植逺矣又论语为命禆谌草创之左氏遂谓裨谌谋于野则获葢因草之一字诬之也孔父正色而立朝左氏遂谓孔父之妻美而艶葢因色之一字诬之也例此以往则国语谓骊姬蝎谮申生必将如吉甫之掇蜂礼所云诸侯渔色于下即小説家谓西施因网得之类矣乎姑发此以谂知者
　　文有傍犯
　　徐陵赋陪逰馺娑骋纎腰于结风长乐鸳鸯奏新声于度曲又云厌长乐之疎钟劳中营之缓箭虽两长乐为意不同此类为傍犯又刘禹锡律诗前聨云雪里高山头早白后联云于公必有髙门庆自注高山本髙髙门使之髙也亦傍犯之例
　　古文引用
　　凡传中引古典必曰书云诗云者正也左传中最多又有变例如子产答子皮云子于郑国栋也栋拆榱崩侨将压焉此乃引周易栋桡凶之义而不明言易鲁穆叔论伯有不敬曰济泽之阿行潦之苹藻寘诸宗室季兰尸之敬也此乃引有齐季女全诗之义而不明言诗葢一法也又引书太誓所谓商兆民离周十人同者众也据太誓原文云受有亿兆夷人离心离徳予有乱臣十人同心同徳省二十字作八字而语益矫健此葢省字又一法也郤至聘楚辞享云百官承事朝而不夕此公侯所以干城其民也故诗曰赳赳武夫公侯干城及其乱也诸侯贪冒侵欲不已争寻常以尽其民畧其武夫以为已腹心故诗曰赳赳武夫公侯腹心此先言诗意而后引诗辞又一法也宋陈文简曰古文取诗云诗取书云书葢常体也或以康诰为先王之令【见国语】周书为西方之书【见国语】以咸有一徳为尹吉【礼记】以大禹谟为道经【荀子】不曰仲虺之诰而曰仲虺之志【左氏】不曰五子之歌而曰夏训有之【左氏】直言郑诗曹诗【国语】上称汋曰武曰【左氏】或称芮良夫【左氏】或称周文公【国语】指那颂卒章为乱辞【国语】摘小宛首章为篇目【国语】数章之末章既谓之卒章一章之末句亦谓之卒章【并左氏传】凡此似亦畧施雕琢少变雷同作者考焉毋诮无补陈氏之言予论有契焉故并载之
　　古书不可妄改
