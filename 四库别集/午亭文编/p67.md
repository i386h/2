<!-- { "loadSidebar": true } -->
　　唐髙宗既封泰山欲徧封五岳作奉天宫于嵩山南监察御史里行李善感諌史称自禇遂良韩瑗之死以言为讳无敢逆意直諌防二十年及善感始諌天下皆喜谓之鸣凤朝阳尝读欧阳文忠公书有云事柔闇之君言人主则易言大臣则难葢谓势之所在虽人主有时而独轻而进言者必贵攻其所难而后可以反其极重之势此谏者之则也髙宗之世势不在人主大臣而在中宫方是时言人主大臣则易言后宫则难言其难幸而见从则宗社之福不幸不见用如褚韩辈然后可以与于轻重之数而不媿乎忠谏之名言其易虽举天下之事栉比而毛剔之犹无益也何也非其势之所急也而况其一枝一节之硁硁者哉善感之言既美矣而愚犹以为未尽也当髙宗惑溺武后武后窃弄国柄前有言者上官仪后有言者郝处俊若仪处俊者可谓言其所难者矣此两人所言皆在禇韩死后而史谓二十年无敢有逆意直谏者何与记曰君子表微况仪处俊所建白尤皎皎在人覩记者乎而善感顾独防羙名世之毕智竭忠尽力于所事而名不彰显于后世者岂真有幸有不幸耶
　　昊天与圣人皆有四府其道何如【康熙丁卯五月十一日乾清宫应诏】
　　【臣】闻惟天尽物惟圣尽民能尽物谓之昊天能尽民谓之圣人昊天圣人一而已矣然昊天能尽物而不能尽民圣人能尽民而亦能尽物故曰惟天下至诚能尽其性能尽性则能尽人物之性可以賛化育而参天地故又曰天地位焉万物育焉易大传曰易简而天下之理得矣天下之理得而成位乎其中矣昊天圣人其道讵有二哉邵子曰昊天之尽物圣人之尽民皆有四府焉【臣】尝求其义春为生物之府夏为长物之府秋为收物之府冬为藏物之府谓之昊天之四府也易为生物之府书为长物之府诗为收物之府春秋为藏物之府谓之圣人之四府也昊天以时生长收藏乎万物故能尽万物圣人以经生长收藏乎万民故能尽万民是昊天之时圣人之经其道一也是以又曰昊天以时授人圣人以经法天若卲子可谓善言天人之际者矣夫天能生长收藏乎万物而不能生长收藏乎万民圣人能生长收藏乎万民而亦能生长收藏乎万物【臣】故曰天能尽物圣人能尽民亦能尽物若是者圣人岂有加于天哉圣人者天之所生也天生圣人以生长收蔵之权委之圣人而天不与故春而生也夏而长也秋而收也冬而藏也人见其尽物焉而已圣人法天以生长收藏之权委之经而圣人不与故易以生之书以长之诗以收之春秋以蔵之人见其尽民焉而已然【臣】何以谓圣人能尽民亦能尽物也天不言而圣人言之易书诗春秋是也春无言而易存夏无言而书存秋无言而诗存冬无言而春秋存易之言如春书之言如夏诗之言如秋春秋之言如冬春夏秋冬天之所以尽物也易书诗春秋圣人之春夏秋冬也圣人之所以尽物也故曰圣人能尽民亦能尽物圣人者一天而已矣且夫昊天与圣人既皆有四府矣【臣】谓昊天有大府圣人亦有大府何言乎大府也葢天有四徳元亨利贞圣人有四端曰仁义礼智元之徳见乎春亨之徳见乎夏利之徳见乎秋贞之徳见乎冬仁之端见乎易义之端见乎书礼之端见乎诗智之端见乎春秋亨利贞之徳统乎元义礼智之端统乎仁元亨利贞之徳统乎干仁义礼智之端统乎性元亨利贞之徳不可见而见之于春夏秋冬故春夏秋冬者昊天之四府也仁义礼智之端不可见而见之于易书诗春秋故易书诗春秋者圣人之四府也元亨利贞见于春夏秋冬不能无所统而统于干是干者春夏秋冬之大府也仁义礼智见于易书诗春秋不能无所统而统于性是性者易书诗春秋之大府也【臣】故曰昊天与圣人皆有大府也惟圣人法天之干尽人之性虽与昊天各有一大府实与昊天同有一大府也【臣】前所言惟天下至诚能尽其性以至于赞化育而参天地者其谓此与我
　　皇上尽性达天仁民育物作君作师参两天地【臣】等防清燕之余俯赐延问【臣】学识荒陋不能仰副
　　圣意不胜皇恐【臣】谨对
　　午亭文编巻三十二
　　钦定四库全书
　　午亭文编巻三十三
　　大学士陈廷敬撰
　　史评【汉书】
　　萧何
　　人臣履雄猜之朝以正自守犹恐不得免焉况可以诡道遇其君乎萧何事髙帝仅而获免者葢皆以其宾客之言客之言可用者一不可用者一帝项羽相距京索间数使使劳苦丞相鲍生谓何曰数劳苦君者有疑君心莫若遣君子孙昆弟能胜兵者悉诣军所何从其言帝大説陈豨反帝自将闻关中已诛韩信使使拜丞相为相国益封五千戸令卒五百人一都尉为相国卫召平谓何曰益封置卫以淮隂新反有疑君心愿譲封勿受悉以家私财佐军何从其计帝説鲍生召平之言其可用者也黥布反帝自将击之数使使问相国何为客又说何曰君灭族不久矣君位相国初入关中得百姓心百姓皆附君数使使问君畏君倾动关中何不多买田地贱贳贷自汚何从其计帝乃大说客之言不可用者也其后何为民请上林中空弃地令得田帝大怒谓何多受贾人财物为请吾苑下何廷尉械繋之帝固恶何以此自媚于民而乃谓多受贾人金者夫孰谓非何向者贱买民田宅有以啓之乎史称何恭谨又言买田宅必居穷僻处为家不治垣屋则是买田自汚非其本心托以免祸更得械繋后之人臣以诡道遇其君而失其所守者益可知所戒矣
　　曺参
　　自古主少国疑大臣当国辄变易祖宗法度后能善其终者少矣当孝恵时曺参代萧何为相举事无所变更壹遵何约束日夜饮酒不事事有欲言者饮以醇酒至醉而后去帝使参子窋谏之輙笞之二百何若是甚也盖参之意既以守职勿失为事而犹虑宾客子弟或夤縁假借故益张其事使天下晓然知吾循成法无变更以絶其觊觎之私而不得有所疑似懐望于其间也何事髙帝处其难参事恵帝处其易何以信谨获免于髙帝之世而淮隂黥布等皆已诛灭参于此时亦何敢舍其所易者而轻有变动以贻身世之虑哉其庆流苖裔宜矣传曰三年无改于父之道故参所为亦非直以自全葢继世秉国钧者之法则也
　　张良
　　留侯画计招四皓以辅翼太子前人论者众矣吾防以为髙帝本无遂易太子之心也髙帝起布衣与吕后更尝忧患恵帝虽仁柔未大失爱于帝徒以戚姬牀笫之恩谓欲易太子而立其子赵王如意者彼戚姬夙畏吕后彊虐帝春秋髙一旦弃天下太子立而吕后为政祸宁能旋踵与计必日夜泣请于帝帝阳许之耳帝既知太子不可易而戚姬少子之爱又不能以礼义自制始而阳许之既且付之无可如何而已亦终无必易太子之心也所以终无必易太子之心者吕后彊虐易太子吕后后必为乱欲易太子先除吕后吕后既不可除则太子终不可易也留侯所与从容言天下事甚众度此事帝必尝与留侯言其委曲留侯度其事之难处不可以口舌争也故不得已因吕泽之请画招致四皓之防以坚帝不易太子之心是以帝见四皓谓戚姫曰我欲易之云云者所以谢戚姬也使帝果真有易太子之心岂四人之所能夺哉以帝之重子房而子房不能为言四人者岂真贤于子房者哉故知不易太子者帝之本心也至如杨维桢胡俨王守仁皆谓四皓隠者不可得致良因髙帝所素重使人伪饰以诳帝盖皆疑其事而求为之说者不近事理甚矣
　　王陵
　　王陵贤人也吕后欲王诸吕问陵陵曰髙皇帝刑白马而盟非刘氏而王天下共击之太后不说问陈平周勃皆曰王吕氏无所不可太后喜此王陵所以为贤者也吕后迁陵为帝太傅夺之相权陵谢病免杜门自絶陵大节如此陵既免吕后徙平为右丞相审食其为左丞相食其幸于吕后其人不足比数若平其奸人之尤者哉平为丞相吕嬃以平前为髙帝谋执樊哙谗平不治事日饮醇酒戏妇人平闻日益甚吕后闻之私喜面质吕嬃于平前曰儿妇人口不可用顾君与我何如耳无畏吕嬃之谮葢吕后幸审食其平以戏妇人同其恶故吕后私喜之此平所以为奸人之尤者也平以竒计称而秘不传度平为人必无甚竒计当时人犹朴质故平得以肆其欺诞鄙俚之术术甚陋亦戏妇人等比耳史载平事王陵传中以见陵之忠直如彼而平之谲诡如此陵坐諌王吕氏废而平以此愈显此史家深意正所以媿平而见陵之贤也故又载平之言曰我多隂谋道家所禁吾世即废亦已矣终不能复起以吾多隂祸也然则史家之意可见矣
　　周亚夫
　　景帝废栗太子亚夫固争帝由此疏之及窦太后欲侯皇后兄王信景帝曰请得与丞相计之亚夫曰髙帝约非刘氏不得王非有功不得侯不如约天下共击之今信虽皇后兄无功侯之非约也上默然而沮按亚夫此言与王陵之对同过其父綘侯逺矣其后王徐卢等五人降汉上欲侯之亚夫曰彼背其主降侯之何以责人臣不守节者帝曰丞相议不可用亚夫因谢病免相久之卒下廷尉自杀人臣守正如王陵周亚夫或废或至自杀如平勃顺人主意卒得以功名终其将何以教天下之为人臣者乎夫吕后不杀王陵景帝乃杀亚夫景帝曾吕后之不若矣
　　陆贾
　　孔子恶利口史称陆贾使南越降尉佗劝髙帝事诗书奏十二篇新语又能说陈平交驩太尉卒诛诸吕功伟矣然贾名有口辩平原君朱建亦辩有口而义不苟合辟阳侯行不正得幸吕后欲知建建不肯见辟阳侯母死贫未有以发丧贾乃见辟阳侯说令厚送丧后人毁辟阳侯恵帝帝怒欲诛之太后慙不可言大臣欲遂诛辟阳侯卒頼建说孝恵幸臣闳籍孺以故辟阳侯得不诛食其幸吕后天下大恶也人人欲诛之而贾独为计画有口者变易是非如此贾诚有功而于此吾独斥其非者以其有口而不专用于正而平原君亦以辩有口失其身孔子称木讷近仁而恶夫佞又曰巧言鲜仁陆贾朱建之才贤犹且犯圣人之戒则信乎利口之不足为贵也
　　鼂错
　　吴楚反景帝以爰盎言斩鼂错盎故与错有怨然非帝有欲杀错之心即盎数语岂能斩错也错太子家令太子家号智囊在文帝时数言事文帝寛容所言多见施行然错言宜削诸侯文帝不听及景帝时听错言削诸侯支郡公卿列侯宗室杂议莫敢难独窦婴争之不能得夫吴王不朝赐之几杖尉陀自王玺书开喻以孝文之寛仁尽下推恩藩国虽百鼂错乌能召乱景帝之为人薄矣防鼂错乌得不反反宁能独任其过乎及七国反以诛错为名爰盎因窦婴见帝屏左右及错具言吴楚反独以错故计惟斩错发使赦吴楚则兵可毋血刃而俱罢于是上默然良久曰顾诚何如吾不爱一人谢天下则帝之心可见矣错久侍太子多隂谋帝必有不自得于中者得盎言益坚斩错之心然帝于错略无旧恩薄矣哉
　　路温舒
　　自贾生以来鼂错贾山邹阳枚乗路温舒皆有文学词辨数进諌说鼂错事景帝以七国事诛贾山在文帝时言多激切邹阳枚乗防吴以正言劘濞之邪心不及于祸可谓邦无道免于刑戮者矣温舒牧羊取泽中蒲截以为牒编用写书其论尚徳缓刑何其温文尔雅有三代忠厚之遗风与以余观数子温舒之学防于纯已使其遇文帝所建言当不仅如此已也然史称其后遂为世家祸福之于人岂信无天道防
　　董仲舒
