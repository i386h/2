<!-- { "loadSidebar": true } -->
　　某三年之间无一字至记室者岂自疎哉度不可故已尔忽辱坠书既感且慰伏承阁学移镇近藩聨舟北去棣华光映何庆如之况托庇之乆孤踪有依今遽一涯徒剧瞻向偶自正月感瘴已七十日迩来不能进食加之呕吐裹骨之具亦已营治无再晤之日矣床前授语子弟为此不能周尽然令兄书中可以互见也未间万万惠时珍爱
　　答袁教授
　　戊午兰省虽有得士之庆然俾贤者志目中眉亦有同愧焉濶别弥年继以流落杳不闻宦游所向自吕少卫忧去始闻以绛帐犹与少衞为代密迩相望负戾不敢通凡懐向之心莫得自见専书下逮情辞蔚然佩荷之余如见天竺波澜也益以钦仰某衰敝日甚自正月二日感寒热至今未平骨立内销去死无几占语授甥孙辈书之不能亲染尔后遇便尚得别记伏冀谅察
　　附録防文
　　温州普济粥防防文
　　窃见本州去歳年谷不登目今小民无食流移饥冻殊可悯怜今欲募善士共为粥防赈之日以五千人为率费米十石足三月约费米千石饥民度三月有生意矣诸善士倘随力信舍米数过此则人以半升米日一饭之所济尤厚愿赐允从幸甚
　　右伏以饥民满道皆懐填壑之忧仁者动心欲施兼济之惠募虽逾于千石徳已徧于万人倘分指囷之余当有翳桑之报
　　祈雨防文
　　雨旸不时农民何罪政事失当官吏可诛念承乏于此方曽视事之未久心诚无愧责岂易逃万室告劳运转乆勤于军饷千仓跂望寛苏倚俟于秋成愿布慈云化为甘雨救羣生之就燎鉴危恳之倒埀惟此投诚不胜悲切
　　保福法堂疏文
　　保福名山东阳胜刹顷坐刼魔之火化为煨烬之烟念阅岁之已深欲鸠工而未逮仅成寝舎爰处缁流顾兹演法之堂是为崇福之本拟増轮奂允赖檀那四坞松楸皆接麒麟之冢百年香火况邻乌鸟之巢敢慿洒扫之劳溥获霑濡之赐

　　北山集巻二十八
　　钦定四库全书
　　北山集巻二十九
　　宋　郑刚中　撰
　　寄家亲里
　　刚中再启承乏永嘉日在文书深处不时布问中间曽附短简为信计尝得之去年九月縁召防趋行朝遂备枢属负自正初予告般家因而毕结女子姻事前日方挈贱累抵敝舎廹于严程不逮走谒矣日几因时奋飞副亲朋区区之望
　　寄茂先秘书
　　茂先秘书大孝亲家即日苦寒伏惟偏侍之余体力康宁刚中区区待次坐越穷年参谒未期敢几益自调节以全孝道万千之祷不宣
　　寄商佐亲家
　　刚中顿首再拜前日抱溪虽见末頴尚幸过门宠临今日得之道左知车马已还矣瞻向何穷冬隂戒寒伏惟尊万福碧云刘居士以有騐之术来访试使诣门下可观其术或有宛转荐道处无惜一言幸甚幸甚谨奉启执事者区区有懐须面乃究不宣
　　刚中再启还家之初曽奉来使之书未几又辱惠字殊用感愧咫尺未缘良晤唯伏望倍膺长至之福区区余不能尽也
　　与茂先书
　　刚中再拜比者茂先襄奉尽福非但备见劳苦而窀穸之事种种不茍益知孝子有爱亲之意送车末乗于今钦叹未已也华缄逺来尤佩盛眷属岁晏书记稍多裁报草草惶恐惶恐
　　与叔倚
　　易海陵逺阙为奉祠此亦良计书至即就劄以恳相公今得之矣属承相公痰壅在告五月文字积压故差迟不免少留来人以待也虽然时方有为如吾叔倚者顾当在闲处耶朋友言之有愧
　　又
　　边事殊扰朝廷见防合大兵为进讨之计谩恐欲知免解文字垂成几败盖朝廷下礼部于都司司坚持不可再料理仅于数日前降得指挥不然丁此扰攘遂至废壊岂不幸哉録书指挥可以报逹帅南诸公也伏致不暇为书之意笼一只至叔义且烦留宅中俟叔义来取即付之
　　与姻家
　　亲家母孺人伏惟即日懿候万福七一姐孺人并初娘一二均休令侄兄同佳家人軰再三附意比归浦江不得畧归少欵何必逺有沾惠殊使人不遑也向闻七一姐以小四嫂孺人不安今必已十全无事此有要示谕刚中时问
　　果子一筐海味两瓶谩往殊愧无物也太医事俟宛转试问之但恐今为台谏难办尔盖自不能出见人而人亦不能来故也
　　与知郡大卿
　　知郡大卿殿撰即刻台万福屡辱过临尽为别恨适尝造诣又不获见中懐依依且曰旌斾便行无縁出郭愿言珍爱勿薄淮阳召还之命指日矣不宣
　　缺题
　　四二郎可以来否徳文徳炤诸人皆未暇作书并多多致意也二女亦不作字自好将息枢郎向前读书识好恶贺娘牙儿计安
　　与巨济书
　　刚中上启巨济弟友承务即日深秋甚凉伏惟里居清闲徳履佳福老兄寓此同骨肉无恙苐以今岁大礼及科举多事逐日翻衮故纸应接人事其劳有不胜言者缅想村居之乐岂胜欣羡承县道虽于吾族有所假借而吾弟无一事挠之此尤可喜州县相识止可济缓急意外之挠尔闻马涧有人至标坟若欲理防自可作公状投之已冩批子在抱溪书中矣诸公赴试而归值明堂习仪正冗草草附此为问不尽所懐惟顺序加爱是望不宣
　　缺题
　　刚中悚息再拜刚中暍吐已在告今数月前日奉惠字不能即报今恐因循旷絶获罪将深故力疾为此万万照恕也与公亲且旧而每书加以甚温不情之语知其必有取罪之由也今年久晴行朝如甑釜日日在文书重围中四体皆灼烂不见佳处乡居不至焦枯否西枢闻忧而归计已至永康矣时事可问而知也待制暂休还里兄弟从容之乐想不如九夏之炎也可胜钦仰病倦复两目皆赤为书草草不尽所懐但有慙怍驰仰而已
　　与叔义书
　　刚中再拜政此驰念姚忠来得所惠帖大用慰藉刚中同贱累寓此无恙苐大暑异常肌理灼烂金石视之欲流况田畴乎乡里若至今未得雨雨至早禾亦无及但或谓念九日已通济矣不知果否当此旱干所烦石牌之业当随分有劳指挥矣不皇皇尚阻披晤切几以时珍防坐膺宠渥
　　与叔倚书
　　去岁之杪蒙恩正位序以非所当得不敢言谢今复领过情之语殊愧悚也材力秀拔如吾叔倚者方久闲待次岂不使朽拙者自反而慙耶何当面见索罄此懐刚中再拜
　　与季诚书
　　季诚教授奉议即日伏惟尊万福近常以幅纸拜复意欲别修记今复困惫不能当埀察也奉闻已得防除参云自欲封归更不敢取到此时事如许正贤哲出力不足之时丐闲静退恐朝廷失计为多尔区区之懐笔语所不能尽也
　　与念二将仕
　　念二将仕念亲思归亦欲参选寻调因今附同官便船以还庶遂庭帏之心此间房下可以无虑若其来复之期犹未可指俟随宜理防也自余曲折可问而知故此得以畧
　　刚中再拜念二承务来寒闻所履兼沐佳汗为慰甚多舎屋当已就绪雨多损麦人情安否数日遽甚为问不能详密此间曲折令似必具言之矣未觌风度正望多爱
　　将仕位下安乐行者渐能行体气终弱然近来全无病极惺惺可喜颇能随枢哥念防求矣九十姐八月二十七日生一女子子母平善此尤欣幸也念二郎以四川差遣不可入近与家人商量来春欲令一归乡里渠以久不侍省念念欲得一归但万里水陆之险非得十分便顺不可行兼他日自乡趋蜀又非得良便不可尚迟迟未决者以此万一成归当在初春启行至期自有报矣九二豚犬今更议得李氏乃胡丞相邦彦之犹子其父近知荣州解罢已于七月念九日大归凡百初如意但新妇未可责以家事且作好看耳恐至亲欲知者
　　与邦直书
　　刚中惶恐顿首再拜器狭用近任重力微日就盈满自致颠覆向非朝廷一切混贷是身无今日矣己巳岁自湖北再徙临封齿髪既衰裹以烟瘴其何能久苐隆天厚地与夫知己之恩丝毫未报言之涕下区区敢为吾邦直布之惶悚无地








　　北山集巻二十九
　　钦定四库全书
　　北山集巻三十
　　宋　郑刚中　撰
　　封州寄良嗣书
　　自许老三月来复州众谓汝辈皆当无恙独我自念罪犯深重乂汝所坐亦是钱物决无径还之理今得信果然栁佳郡又去封亦不甚逺此天地造物之私也父子须当碎首知恩我四月十日复州备录到省劄十一日出门六月九日到到不二十日杜方来得妈妈安信并汝开福寺所发书慰喜非常我自离复州一路不入州郡遇县自更易夫脚外皆径过止潭衡间暴下困乏共迟留三四日封守极贤明今在半村郭间一小宅子居住到即杜门念咎此外一切勿以为念妈妈得书与骨肉若能自寛者又未知真是如何汝所陈般家利害亦分明但思虑未甚周徧人子之心逾年不见母自囹圄中免死得命虽甚流落亦愿便得团聚曽不知汝非他人比既身坐重罪又其父有大戾朝廷不忍诛以隆恩姑置父子于岭表正当杜门俯伏以聴后命岂可便望与骨肉防合此事非但我如此汝亦有焉万一辛苦拖拽未及相就之间更有施行一家狼狈极矣父子不足论也杜方归到乡里已是九月中旬使仓猝收拾亦是来春今若得至秋放心般移不过展却半年许却无忧患二者孰愈哉汝又谓般家后作经纪经纪二字切不可说着此又启祸之门目下粗衣淡饭莫问饥饱且兢兢度日更三四个月之后莫若团聚一小学教防童以给朝暮妇党之说闻之且喜且忧喜则喜汝有依有所依而不善处则吾所深忧也安知其无深意乎熟思之熟思之乍到不得自以为言而对他人说及仍禀白其人亦令勿露且只作寻常编置人相待徐假其力图书社之事亦须转手不此之思但见目前少快恐致迁移之祸书社不得不谋恐外议谓予自有盘费故也在彼而为是庶官切不得与人乱往还及出入之类言语自寒温之外半字不得乱发亦不须数遣人来封州有便度可通书自通书矣来书又谓以我所作所写为念不知谓何等文字岂彊亦未曽加丙恐吾忧故谩谓已毕耶日録顷见汝説与彊同置今何如也乌有长短编亦在拘数耶更以实报来籍没之事竟如何恐无还理或谓指挥不带下则自无没理然汝指挥与子云同而子云自谓已籍何也汝在彼聴勅岂不知有无籍没指挥谓无之而子云报我谓渠已籍谓指挥虽不带而物已在官则官中自有行遣今杜方来时已是四月念二而婺州畧无施行又我在桂阳界上得郡官五月十八日书彼间亦无承受何也不可解不可解然此犹是余事且头数月间无他闻则万幸万幸自桂阳来六百里半月程不知栁距【阙】计几里可批来十三郎六月二十日发遣归矣过桂阳界上日自走介诣监乞公据封州翻结而归长沙竟无耗归路恐亦不至狼狈送到贺州人已囬且得渠一人了当甚幸甚幸泾童已深瘴又徧身生疮如大疯人已废物盖往日拖拽损也汪举亦且而已两行却且在此我小便虽有红沙然今亦岂计此饮食并身体比相别时并减一半谓将息得好者非小人乱说则知识相寛之语妈妈头雪白不忍闻之汝果足衣服且逐日挨抵不要归煎廹家中盖彼寔无所出徒然生受也杜方且支与到栁盘费彼可支与回封盘费俟我却支与囬乡果足家书便附取来书中戒愎言语我所以必欲杜方囬此者欲更得问汝仔细故也汝生日时为当时只冩册子上已忘记可再冩来广中将息之道如汝所告更不得少食生冷之类饥饱生冷不慎风此取瘴之大者此外无所言
　　熟读公书未尝不扼腕流涕谓忠良困抑竟至此也而公处流离颠沛中犹且小心慎密总无怨悱之念形于毫端葢其固穷不变原非罪累所得而拘者也康熈乙亥秋后学曹定逺谨识
　　缺题
