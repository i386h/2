<!-- { "loadSidebar": true } -->
　　一日，舜同弟象出耕。象偶失足，跌在田水中，舜负之归家。母见象衣服皆湿，象告曰：“失足跌倒所湿。”后母候夫回唆之，时告瞽叟：“今日同象出耕，推象水中，几欲害死。他意独占家财。”瞽叟大怒，唤舜询之。舜曰：“弟自失足跌倒，非舜之过。”父不信，杖之。舜惟吞声隐忍也。瞽叟不明，每听后妻之言，溺爱于后子，欲至舜于死地。一日，瞽叟夫妻商议，欲陷舜于古井在济南。后妻故出至言，躇踌设计，陷舜死地，故将头上金钗堕下井中，忙呼舜曰：“我失一股金钗于井中，喜得井中无水，汝可下去拾起，即以与汝，勿可惜了。”舜并不辞，即下井去拾之。后母、瞽叟、象三人见舜下井，上面各将砖石以塞井口，自料此回绐舜，必死无疑，各各大喜回家。岂知舜之孝心感动天地。古云，举心动念，鬼神皆知。况王者不死，有当方土地早知其事，预先分付一青面狐，于井中掘开一路，直至山前。彼时狐见舜到井下，即向前引舜至路，只见上面砖石乱纷抛下。舜已走离井中，犹若梦中，只顾逃避，望光处奔走。行有半里许，乃出穴道，至一山中，四无人烟，神魂不定
　　却说瞽叟、后妻、象三人，正在家中言舜此回定无生还之理，言未讫，忽见舜已至面前。三人皆大惊失色，乃曰：“汝人耶，鬼耶？”舜双膝跪地，告曰：“儿人也，非鬼也！父母不必惊疑。”瞽叟即转语曰：“我常与汝母弟言汝有术法不死，汝母弟再四不信，故试汝与他母子看，今果然不死回家。汝恐肚饥，可去吃饭。”舜不敢违父命，自去吃饭。饭毕，父又曰：“日前我往前村，见仓中稻谷朽者甚多，汝可明日去搬出晒干。此乃一年之计，勿可惜了。”舜怎知是计，只得领诺，退入后堂去。三人于堂前密议，待明日舜去上仓搬谷，我等四围堆起干草放火烧之，他纵有腾空驾云手段，也逃不出去，不怕他不烧死，三人密议已定，忻喜去寝不题。
　　却说舜至次日早起吃了早饭，即去仓所，只顾搬谷。三人密地而至，四围暗堆柴草，放起一把火来，顷刻烈焰冲天，烟迷四野。三人忙走回家。舜正在仓搬稻，只见烟逼入仓，目不能开，急上仓观之，仓外四围火起，心中大惊，无计可施。忽见仓上有破叶笠二片，连忙取之，用两手各拿一片，拼命凭空跳下，离火丈余。舜有天子洪福，百灵护助，幸有二片叶笠在手扇开，犹如两翅飞下一般的，故得不死。舜亦不知是魂中梦中，看火灭息，然后回家。后宋贤看到此处，有诗一绝为证，诗曰：
　　古今继母总皆然，瞽叟偏顽听惑言。
　　大舜虽存孝悌道，那如闵损父亲贤。
　　却说瞽叟三人回家，自相言曰：“今次四面火起，更有何计逃出，烧死必矣。”各皆大笑，饮酒而乐。舜归至家，有一更初，见门已闭，只得叫门。瞽叟闻见其声，与妻曰：“此又是舜声气，莫非又烧之不死？”象曰：“岂有此理？待儿开门看去。”象一开门，舜入于庭下，拜见父母。父母惊跳不定，象亦骇倒，疑是鬼回。舜见三人大惊小怪，问曰：“儿今回家，一家为何惊骇？”父母闻言，定睛再看，果是舜，非鬼也。瞽叟佯言曰：“我昨日曾分付汝今早去前村仓中搬晒稻谷，汝曾去否？”舜告曰：“儿早去仓中搬晒稻谷，正搬之间，不知忽然烟火四起，儿命险些烧死。赖父母福庇，幸而仓上有破叶斗笠二片，拿在手中，拼命跳下走开，方得不死。”父大怒曰：“汝不小心，失火烧仓，又焚了多少稻谷，故延捱至夜而回，尚敢在此胡言妄语！”笞之流血。舜再不敢分剖，唯唯受责而退。父见舜退，出与妻曰：“井陷火焚，俱不能死，此是何也？”继母壬女曰：“必思一毒计除之，不然舜强象弱，日后我夫妻年老，终久象遭渠害！”瞽叟惑于后妻之言，每欲杀舜，非止此数端。
　　史云：父顽，母嚣，象傲。舜但尽孝弟之道，事父母待兄弟尤加恭顺，乃有小过，则受罪，自适不失子道。年二十，以孝闻于朝野。一日躬耕于历山东昌，山中之象代舜犁上，众鸟为之耘草。历山之人，见舜孝德，耕皆让畔。
　　又渔于雷泽荷泽，雷泽之人皆让舜居。陶于河滨，河滨之人，器不苦窳音与，缺，制陶不缺。舜自此名闻于天下。士民咸感仰云，为景星庆云耳。
第四十四回　尧帝访贤让天下
　　却说尧帝治天下七十年。皇后名女皇，生一子名丹朱。帝每观之，不足以承天下。每欲求贤自代，奈一时未得其人。
　　却说箕山有一隐士，以树为巢，而息其上，不肯告人以姓名，人只号他作巢父。不与远方人交通，衣食自足。夏则巢居，冬则穴处。无杯盂，以手捧水而饮之。人见其饮无杯，以瓢遗之。许由授以操。饮罢，挂于树枝，风吹瓢动，历历有声。巢父恶其繁，取而弃之。
　　尧帝闻其贤，亲赍图籍到山，以天下让之。巢父曰：“君之牧天下，犹予之牧孤犊，焉用惴惴。然以所牧而与予，予无用天下为也。”不顾尧帝，径牵犊而去。帝纳闷回朝。
　　又闻得箕山隐士许由，与巢父极相善，埋名市泽之中。帝遣使至其家，请他入朝，致天下而让焉。许由延使入坐，安之宿歇，走告巢父。巢父正在树上睡熟，闻树下有人呼唤，启窗视之，见是许由，立在月下。召他上来，问曰：“汝深夜到此何干？”许由欲说不敢说，半吞半吐的。巢父曰：“贤弟有话明说，我代汝区画便是。”许由方说：“尧帝已知其名，欲以天下让我，还是受之，还是辞之？”巢父大怒，责许由曰：“何不隐汝形，韬汝光，令人晓得姓名，把那天下来相累。汝非吾友也！”即击其膺。而速下之。许由被巢父责了一顿，奔走回家，对使者曰：“匹夫结志，固如磐石。采山饮泽，所以养性。非以食天下也。”辞却使者。遂退耕于中岳颖水之阳，箕山之下。
　　使者回朝，奏许由高致，不肯受天下之任。帝曰：“此乃高士，他必怪朕不亲造其庐，所以不来。须待朕亲访让之。”遂责图籍，与二三文武到市泽。见他门户封闭，问于市人，市人说：“他退耕于箕山下去了。”帝即访到箕山下，见他与妻二人坐在大树下，补衣曝日。帝趋向前施礼，谓之曰：“朕自即位以来，经营宵旰起早睡晚，今天下稍得治平。久闻高士有德，分明日月出矣，而我爝火不息，其于光也，不亦难乎！分明时雨降矣，而我犹然浸灌，其于泽也，不亦劳乎！夫子立，而天下可以大治，我敢贪位蔽贤乎！请致天下。”许由曰：“子今治天下，天下既已治矣，而我犹代子，吾将为名，名者实之宾也，吾将为宾乎！鹪鹩巢于深林，不过一枝。偃鼠饮河，不过满腹。归休于君，吾无所用天下为也。”不顾尧帝，遂与妻子竟入深林去了。
第四十五回　尧让舜天下而崩
　　却说尧帝以天下让贤，访得巢父、许由高致，皆亲往致之，俱不肯受。帝与二三臣下，只得回朝。
　　一日升殿，群臣朝毕，帝曰：“夫天下者，乃万民之命脉。系于一人，务在贤明有德者居之，方不负苍天民命。朕有子丹朱不肖，朕甚病之。况且朕年迈，恐不久立。前者亲访让巢父、许由，皆不肯受。今卿等可公举天下有贤明才德兼备之人，可代朕位者，朕受之以厥职。”群臣皆奏曰：“太子可。”尧帝笑曰：“知子者莫若父，朕肯私一人之利，而病天下哉！卿等若知有其人，公举便是，不必多疑。”群臣又奏曰：“太子贤愚，臣等不知，陛下不受太子，欲授贤明之人，臣等惟闻得历山姚舜，孝悌闻于天下，且贤明忠正。我主欲授天下与人，非斯人无可当之者。”帝闻奏大悦曰：“朕亦闻名久矣。”即命四岳为使，直至历山，召舜入朝。四岳领旨，辞帝而行。
　　却说大舜正在历山耕耘，四岳适至，见舜接入，礼毕，茶罢，四岳曰：“尧帝年迈，太子不肖，欲传大位于贤者。朝臣奏与明公，孝友贤能。帝命下官召明公入朝，托以大事。”舜曰：“某乃孤陋拙夫，决不敢当此重职，恐负所托。”四岳曰：“明公德播天下，民皆仰望，今非一人所知者，不必太谦。”舜曰：“父母在堂，必不我行。”四岳曰：“尽忠不能尽孝。君命召不俟驾而行，岂有不行之理？”舜见辞不可，只得随使命入朝。夜住晓行，不数日已达帝都。怎见得皇州景色，唐人有诗为证：诗曰：
　　山河千里国，城阙九重门。
　　不睹皇居壮，安知天子尊。
　　尧帝升殿，文武两班山呼拜舞已毕，四岳出班奏曰：“前蒙陛下差臣往召姚舜，今至朝外，未敢擅进，奏取进止。”帝闻四岳之奏，大喜，即命宣入。舜至殿前拜舞于丹墀之下，帝降阶而接，亲手扶起，赐坐而问之曰：“朕再欲治平天下，今无有长策，如之奈何？”舜对曰：“执一无失，行微无怠，忠信无倦，而天下自来。”帝曰：“奚事？”对曰：“事天。”帝又曰：“奚任？”舜对曰：“任地。”帝又曰：“奚务？”舜对曰：“务人。”帝又曰：“人情奈何？”舜对曰：“妻子具而孝衰于亲，嗜欲得而信衰于友，人之情也。若夫从道则吉，反道则凶，犹影响也。”帝见舜对答如流，又欲试察其才能，又问之曰：“为君之道，更当何如？”舜对曰：“美五常，无违教也。揆度庶政之官，以时而叙无废事也。开四方之门，以宾礼亲帮国诸侯，各以方至而使主焉。此和之至也。今有洪水之害，使臣至山足，雷雨大至，而不失常不迷，知其度量也。此则慎徽五典，五典克从。纳于百揆，百揆时叙。宾于四门，四门穆穆。纳于大麓，烈风雷雨弗迷。得斯人而天下治矣。”帝闻舜奏大悦曰：“卿言皆合朕意，今天下得人，朕无优矣！”便即欲授天子位于舜。帝又自思曰：“舜之贤能虽见，而恐内不得其贤妇。有生内患。”当日朝散。
　　次日早朝，帝即以二女妻舜。长曰娥皇，次曰女英。二女皆大贤，事舜无娇色，无喜容，雍雍默默，躬修德化，不耽乎枕席之私情，不溺乎房帷之偏爱，倾心乐从，齐执妇道。
　　时光似箭，日月如梭，帝召舜至朝，不觉有五载矣。帝一日升殿，命台官涓吉，使舜摄位，凡大小事务尽决于舜。尧帝忽沾疾不起，数日而崩。在位七十二年，又摄位二十八年，寿一百九十八岁。舜尽心臣道，理吊事毕，葬帝于羽山，避位于河南不出。天下诸侯朝觐讴歌讼狱者，不朝丹朱，而朝舜。舜无可奈何，只得出即天子位。
