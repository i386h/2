<!-- { "loadSidebar": true } -->
　　伏念窥管一斑早钦宗党之美河润千里窃愿婚姻之求顾惟单平寔愧扳附男某早闻诗书逮及有家言采苹蘩犹虚中馈伏承贤弟几小娘子令徳成于保傅善声发于幽闲逮将有行敢议合好虽泉水入于淇澳不耻下流而葛藟施于条枚终惭非对谨因媒氏恭听嘉音
　　许婚姻书
　　行媒荐至合姓见求顾弱女之焉依非令人而何俟某人中庠序之成式从师友而学文盖将起家已见立志巾栉侍扵庆阀逮及有行萝蔓附于乔枝不为无托当承嘉谕寜复异词
　　问亲书
　　恭以唐杜望族江湖世家往昔接诸父之逰雍容非一日之雅惟夙期之不浅是婚对之敢求伏惟某人体二南之风敦四徳之教先兄息某属当世之重愿虚宗妇之宫輙用行媒用荐嘉礼青蝇附于骥尾非吾偶之可讥女萝施于松枝亢衰宗之为幸期于得请冒贡至情
　　许萧氏书
　　耕陇相依仕途相助方钦门第之美逓辱婚姻之求第几女能栉縰笄未闲苹藻伏承第几斋郎克家能子闻礼兴诗葛藟施于条枚尚疑非对泉水入于淇澳今则有行不获固辞勉承嘉命
　　回杨氏定书
　　某启名实缺然门地蕞尔维江湖橘柚之域逺京洛衣冠之逰頋尝同僚辱贶重礼藐是孙女逮兹縰笄第几斋郎簮笏白扵懐绷芝兰秀于庭戸卜相宗事当求大家猥得附葭莩之亲恐未胜洒扫之职申以盟好不遑迟延勉輙拜嘉对越将命
　　回魏氏书
　　钦仰风流惟是婚姻之故讲修世睦敢申燕婉之求小子邍【古原字】材不及中学未闻道猥叨命士方且异官惟节春秋莫助苹藻伏承贤弟三十九娘子教有端绪徳成幽闲妄听行媒之传肯顾鄙宗之陋谨差谷旦恭侯玉音
　　回定书
　　门单地薄实浅声浮所通婚姻多出平素贤郎七先辈行义修于乡党才华秀于士林枝叶从僊李而来阀阅有英公之旧家弟之女未闲于教仅若而人岂图苹蘩之求乃及菲葑之陋伏防委以书币告之话言泉水流于淇门虽容比义女萝施于松上实愧攀髙不获终辞腼然拜辱
　　强宗求婚书　　　　　　　　孙仲益
　　罄三请之勤方惭率尔快一日之雅何贶如之兹者伏承令孙女属当择对之年而某小侄强宗适契有家之愿命龟献卜执雁告防荐食芹之甘靡虞扵按剑投断金之利式伫于报琼
　　超宗求婚书　　　　　　　　孙仲益
　　卖婚久矣浸已成风倾盖欢然莫如求旧式伫肥家之庆敢忘修贽之恭以某长男早习箕裘粗闻诗礼偶诸姑择婿之日亦外家求妇之时眷言啐啄之同兹益绸缪之固抵龟不用投介而行鲁卫亲亲自同兄弟朱陈世世不替婚姻庶乎相依唇齿之间可以尽索形骸之外
　　伯宗求婚书　　　　　　　　孙仲益
　　手足之情钟本相求扵原隰婚姻之好合兹有望扵桑榆盍申执雁之恭永缔施松之托某小侄伯宗者属在诸姑子姓之行而小四甥者寔次外家季孟之间应縁而喜之言奚俟三占之吉视崔卢之门戸亦何足道哉繄鲁卫之兄弟固无间然矣
　　介宗求婚书　　　　　　　　孙仲益
　　访故家之剑悼既往之莫追赋束薪之诗庶后来之有继更重绸缪之好盍申燕婉之求伏承令侄女宛如卫女之贤问诸姑扵淇水而某中子介宗者端若秦姬之子见舅氏扵渭阳固己托莩于葭中更欲施萝于松上故无失故夫复何求新之又新当自今始
　　表宗求婚书　　　　　　　　孙仲益
　　仰崇墉之数仞寒温之问缺然缔髙援于一言宿昔之因审矣喜深一老光冒衰宗此者伏承总干学士令长女近代名臣之家本朝循吏之后儒风未泯家法仍存以某舍弟尚书第三男表宗读父书尚勤师范敢聨姻娅遂登通徳之门属有姓名已着系姻之籍
　　宏宗求婚书　　　　　　　　孙仲益
　　鸡豚同社桑梓交阴早缔嘉姻更申旧好伏承司理宣教第四令女簮缨仕族逢掖儒家爼豆尝闻蓬蔴自植以某尚书舍弟第四男宏宗为农为圃方续父菑学礼学诗尚亲师范一言作合两喜成和河鲤之求固慙率尔霜钟之应厥有由然
　　季益弟女回定包中大书　　　孙仲益
　　三星照戸之光已届婚姻之九里渐河之润寔翳勲阀之髙伏承某官一乡之月旦所推大父之风流未逺而某侄女遂依名族以亢衰宗坦腹踞牀防见出诸郎之右齐眉举案庶几事君子之恭
　　答李氏问亲书　　　　　　　孙仲益
　　风马殊方相望于万里金兰一气遂合于两心发币来临占龟有兆伏承某官大丞相之后绰有余风以舍弟女子故将军之家尚存素履世方乱矣岂无一事之可依天实为之庶几百年之偕老
　　答董舍人问亲书
　　北际南垂逈若参辰之次东倾西应自同针芥之投夫岂偶然适有天幸伏承某官英妙无窥园之好而某舍弟县丞长女素风犹映雪之余早縁草木臭味之同不改风雨晦明之度佩至言于三复固无磨玷之尤出妙句于五噫共有相舂之乐
　　答王氏问亲书
　　防书延阁早陪鸳鹭之聨窜迹穷阎又玷葭莩之末伏承某人名驹千里奇产万金以某舍弟县丞第二女方从姆傅闲机杼之工莫助尊章荐苹蘩之祭不谓好逑之意俯循代匮之规二姓交欢敢议参军之配一门推重孰逾阿大之贤
　　答曽氏问亲书
　　菅蒯代匮奚俟齐姜之求芹藻可羞宜効野人之献伏承某官世曹实江左衣冠之表家声犹鲁国洙泗之余以某侄女固尝袭荆布而傃贱贫可以执箕帚而奉洒扫属室家之有愿式谐鸣鳯之占繄枣脩之告防遂获乘龙之喜
　　答张氏问亲书
　　婚姻合好亦已累年情义绸缪始如一日固应求旧岂复图新伏承令嗣主簿挺鸾鹄之姿而尚栖于枳棘以某舍弟县丞防女袭布荆之素而不废扵蒯菅发币孔嘉贻书甚宠视崔卢一时之望固己欿然缔朱陈二姓之欢永为好也
　　答婚书
　　闚夫子之墙窃有执鞭之慕扫相君之舍尚懐按剑之疑岂谓诸郎择对之初不问下走抗尘之贱伏承令嗣学士议论独守家法文章已有父风遇郄鉴之客若无视络秀之家何有代匮可矣奚为食鲤之求何贶如之遂窃乘龙之喜
　　答婚书　　　　　　　　　　孙仲益
　　早以父兄获领俊逰之末晚因童稚又尘姻娅之聨集盛礼于一门缔交期扵三世伏承某人众谓恂恂无子弟之过而某女子自恐兢兢贻父母之罹重勤庆币之先适契有家之愿莫不代匮毋废穷阎菅蒯之求可与晤言庶乎东池纻麻之沤
　　求杨氏婚书
　　一防同井宻依桑梓之阴百尺干霄逈结丝萝之托伏承某人汾隅鼻祖虢畧名家世绪相承风流如在如某者穷乡冷族陋巷诸生敢懐河鲤之求式伫涧苹之采望尘瞠若虽同楚越千里之遥倾盖欢然遂结朱陈两家之契
　　参政侄女回虞守子亲书
　　枌榆同社藐然鸡犬之闻羔雁旅庭端若駏蛩之应遂邀一时之幸永谐两姓之欢伏承令嗣某官袭父祖箕裘而家法具存以某登仕兄防女奉尊章之槃帨而妇仪已习榛栗枣脩之贽以辨男女不敢过焉苹蘩蕰藻之采可羞王公永为好也
　　余氏答婚书
　　婚姻之合有初方轸楚弓之念宿昔之因未改举欣赵璧之归族党交欢里闾賛喜伏承某官勲烈名臣之世文章后学之宗眷此春秋鼎盛之时独见嵗寒后凋之操某县丞第次女复嗣奉匜之荐庶几举案之恭薪楚之束绸缪不替青氊之旧琴瑟之鸣和应宜同白首之归
　　族妺再适为张承继继室答婚书
　　郑通徳之门在望窃懐附骥之荣传孝亷之室久虚輙备续貂之乏伏承县丞宣教汉金张之华冑唐燕许之故家以某【云云】官冷枕流门寒映雪乌夜啼而三绕眷梁木之何依雉朝雊以防飞属商弦之屡叩聘妇有如孟徳曜其亦可哉择对而得温太真岂所望者虽重夺泛舟之守讵敢忘举案之恭
　　答董舍人问亲书　　　　　　孙仲益
　　通徳门四牡之路莫窥墙仞之髙平舆渊二龙之乡幸接州闾之末俯膺大贶重以好词曲敦乆要之情永缔欢盟之固伏承令孙承务名驹千里奇产万金乃眷女孙麤闲姆训谓婚姻之好莫如鲁卫之亲而声气之同奚俟姬姜之贵
　　答李氏问婚书
　　书千佛之名夙忝父兄之契合二姓之喜又尘姻娅之聨重勤缇绮之临加贲囊书之宠伏承某人早闻学诗礼袭弓冶之传以某侄女孙可使奉尊章羞苹藻之荐乃眷异日游从之好实为一朝附托之因粲然雁币之陈过形扵褒衮蕞尔枣脩之贽殊异于报琼
　　为蒋枢宻谢婚书
　　名位不侔莫奉齿牙之余润婚姻有托幸依肺腑之末光徒久仰于旌旄尚未瞻于履舄伏念某倦游晚节投老余生回首东隅见桑榆之已逼乞身南畞幸松菊之犹存甘从耒耜扵先畴敢望簮缨之后乘岂谓孙枝之弱质遽聨子舍之荣姻恭惟某官望盖五朝学倾万古丰功伟绩几遍人间崇议欵言屡移天意符竹暂分扵南纪衮衣行慰扵东人尚怜范贾之同僚不惜齐郑之非偶抑实先君之假宠岂惟末嗣之叨荣自慙屏迹扵穷阎殊阙驰笺扵纪室铃斋旅进已难免扵衰踪岩石具瞻共俯同于舆颂
　　与徐太宰求婚书
　　夫妇有经周礼莫严于判合昏姻尚族卫诗偏叙扵宗亲輙忘凭藉之徽仰恃游从之旧某第几侄某从师有日授室及时伏承贤侄女第几小娘子相冑髙华姆仪闲习幸闻名扵下执许徼福于先公门第非侔虽培塿本无松栢宗祊有庆庶涧溪共采于苹蘩有少定仪具如别録
　　代韩尚书孙聘王氏婚书　　　吕伯恭
　　讲旧游于羣从早接茵凴图嘉耦于诸孙肇脩币聘载蠲吉旦用展多仪【云云】官学载初及兹授室伏承【云云】徳容参劭协此宜家奕奕梁山顾自惭于乐土汤汤淮水幸将挹于庆源【用韩奕及王家事淮水汤汤】二姓之合于礼为嘉五两之陈其仪则旧
　　代叔秀倅回李氏定书
　　百年门尸各保家声二姓婚姻共敦先契某位长女顺承之道肄习未闲伏承某人英妙之称发闻惟旧既举道言之固敢稽报聘之脩有若靖康以来非无雅素其自叶公而下莫不宠嘉
　　定芮司业女书
　　合父兄师友之契畴若髙门聨婚姻甥舅之亲敢异他族问姓名之始在礼有初某绪论与闻曽侍渐摩之旧令女素风不改谅惟淡泊之安永媿诸生自在西河之上尚蕲季女肯来南涧之濵
　　回潘氏定婚书
　　游从再世既彼此之具知讲肄十年亦往来之无间迨闻嘉命其敢固辞令弟茂才种学之初方求内助某女及笄之始未习妇仪志尚有加可使効馌田之役进脩或怠犹能献断织之规
　　代先君通曽氏定婚书
　　蠲豆笾之荐聿脩宗事之严躬井臼之劳尚頼素风之旧既令龟而叶吉将奠雁以告防敬致防诚愿闻嘉命
　　代叔知府回李主簿定婚书
　　北望中原慨想故家之律度南来江国获依名胜之风流苟可合二姓之欢何必有一日之雅文章议论固已不凡某女婉娩听从粗谨所识有来玉帛之礼式陈榛栗之仪师友渊源之功知所自矣夫妇倡随之义将有頼焉
　　长女适綀贡士书　　　　　　熊子复
　　藐兹若人仪未闲于苹藻借甚游子誉早着于芝兰既谐鸣鳯之占猥辱双鱼之素仍申厚意讵敢深辞伏念某之长女粗习妇功曷胜于箕帚恭承知县令侄力传家学已试于胶庠此因柯斧之媒遂成葭玉之契门墙伊迩寓居虽共于城堙风雨弗渝嘉防定期扵京口不腆回币具扵别笺
　　次女适王秘读书
