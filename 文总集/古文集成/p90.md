<!-- { "loadSidebar": true } -->
　　賔戯主人曰【设辞】盖闻圣人有一定之论烈士有不易之分亦云名而已矣故太上有立徳其次有立功夫徳不得后身而特盛功不得背时而独彰是以圣哲之治栖栖遑遑孔席不煗墨突不黔【五臣注善曰墨子无黔突孔子无暖席非以贪禄慕位欲起天下之利除万民之害】由此言之取舎者昔人之上务著作者前列之余事耳今吾子【设戯辞】幸游帝王之世躬带绂冕之服浮英华湛道徳矕龙虎之文旧矣【孟康曰矕被也亡叛切善曰易曰大人虎变其文炳言文章之盛名也】卒不能摅首尾奋翼鳞振拔洿涂跨腾风云使见之者影骇闻之者响震徒乐枕经借书纡体衡门上无所蔕下无所根独摅意乎宇宙之外锐思于毫芒之内潜神黙记縆以年歳【縆音亘竟也】然而器不贾【古】于当已用不效于一世虽驰辩如涛波摛藻如春华犹无益于殿最也意者且运朝夕之防定合防之计使存有显号亡有美諡不亦优乎主人逌尔而笑曰【荅逌读若攸】若賔之言所谓见世利之华闇道徳之实守窔奥之荧烛未仰天庭而覩白日也【应劭曰尔雅云西南隅谓奥东南隅谓窔善曰窔一吊切荧小光也】曩者王途芜秽【援古事证】周失其驭侯伯方轨战国横骛于是七雄虓阚分裂诸夏龙战虎争游说之徒风飑电激【韦昭曰飑音庖风之聚猥者也】并起而救之其余焱【必遥切】飞景附霅【焱輙切】煜【弋叔切】其间者盖不可胜载【铣曰言游说之人有辞如烈火之飞熖驰逐如影之附形恣为强盛游于其间者不可胜数】当此之时搦朽摩钝鈆刀皆能一断是故鲁连飞一矢而蹶千金【济曰齐围燕燕将保聊城鲁仲连乃为书约之系于矢射与燕将燕将得之泣而自杀又仲连游于赵是时秦伐赵秦闻仲连在赵为谋秦军为之退五十里赵王以千金为酬仲连弃而不受蹶弃也】虞卿以顾盼而捐相印【翰曰秦昭王遗赵王书索魏齐魏齐亡出见赵相虞卿虞卿度赵王终不可说恐杀魏齐乃解弃相印与魏齐间行】夫啾发投曲感耳之声合之律度淫防【乌佳反】而不可聴者非韶夏之乐也因势合变遇时之防移风易俗乖迕而不可通者非君子之法也及至从人合之衡【横】人散之【良曰从人谓苏秦合六国以备秦横人谓张仪佐秦散六国之徒使弃君事秦】亡命漂说覊旅骋辞【济曰亡命谓弃君命而外游覊旅谓客游不得志漂说谓浮诡之言骋辞谓驰辩之説】商鞅挟三术以鑚孝公【翰曰三术谓帝道王道伯道商君说秦孝公用此三术孝公用其伯术】李斯奋时务而要始皇【向曰要致也谓致始皇为强暴之法】彼皆蹑风尘之防履颠沛之势据徼【古尧切】乗邪以求一日之富贵【良曰言据徼幸乘邪险以求富贵】朝为荣华夕为顦顇福不盈眦祸溢于世【济曰眦目匡也不盈目匡言不乆也】凶人且以自悔况吉士而是頼乎且功不可以虚成名不可以伪立韩设辨以激君【服防曰韩非设辨于始皇】吕行诈以贾【古】国【韦昭曰吕不韦立子楚以市秦利】说难既遒其身乃囚【项岱曰韩非作说难之书欲以为天下法式然为李斯所说囚死于秦】秦货其贵厥宗乃坠【善曰秦昭王子子楚质于赵吕不韦贾邯郸见曰此竒货可居乃以五百金买竒物玩好而游秦献华阳夫人立子楚为嫡嗣昭王薨子楚代立为庄襄王以不韦为丞相饮鸩而死】是以仲尼抗浮云之志孟轲养浩然之气彼岂乐为迂阔哉道不可以贰也方今大汉洒扫羣秽夷险芟荒廓帝纮恢皇纲基隆于羲农规广于黄唐其君天下也炎之如日威之如神涵之如海养之如春是以六合之内莫不同源共流沐浴徳禀仰太龢枝附叶着譬犹草木之植山林鸟鱼之毓川泽得气者蕃滋失时者零落参天地而施化岂云人事之厚薄哉今吾子处皇代而论战国曜所闻而疑所觌欲从堥【毛】敦【都囬切】而度高乎泰山懐氿【轨】滥而测深乎重渊亦未至也賔曰【又问】若夫鞅斯之伦衰周之凶人既闻命矣敢问上古之士处身行道辅世成名可述于后者黙而已乎主人曰【又荅】何为其然也昔者咎繇谟虞箕子访周言通帝王谋合神圣殷说梦发于傅岩周望兆动于渭濵齐激声于康衢【铣曰戚见齐桓公过于路乃为高歌公闻而用之】汉良受书于邳垠【张良游下邳圯上见一老父出一编书良受之】皆竢命而神交匪言词之所信故能建必然之册展无穷之勲也近者陆子【陆贾】优游新语以兴董生【仲舒】下帷发藻儒林刘向司籍辩章旧闻扬雄覃思法言太皆及时君之门闱究先圣之壸奥婆娑【项岱曰偃息也】乎术艺之场休息乎篇籍之囿以全其质而发其文用纳乎圣徳烈炳乎后人斯非亚欤若乃伯夷抗行于首阳柳惠降志于辱仕顔渊乐于箪瓢孔终篇于西狩声盈塞于天渊真吾徒之师表也且吾闻之一隂一阳天地之方【善曰方常也】乃文乃质王道之纲有同有异圣哲之常故曰慎修所志守尔天符【性也】委命供已味道之腴神之听之名其舍诸賔又不知【又荅】和氏之璧韫于荆石隋侯之珠藏于蚌蛤乎歴世莫眡不知其将含景曜吐英精旷千载而流光也应龙潜于潢污鱼鼋媟之不覩其能奋灵徳合风云超忽荒而躆昊苍也【史记注躆音防】故夫泥蟠而天飞者应龙之神也先贱而后贵者和隋之珍也时暗而乆章者君子之真也若乃牙旷清耳于管弦离娄眇目于毫介【济曰伯牙师旷皆善乐者离娄目明者】逄防絶技于弧矢般输防巧于斧斤良乐轶能于相驭乌获抗力于千钧和鹊发精于鍼石【铣曰和鹊皆善医】研桑心计于无垠【研范蠡之师也桑桑羊也以心计为侍中】走亦不任厠拔于彼列故密尔自娱于斯文【服防曰走孟坚自谓也】
　　解嘲【并序　扬雄】
　　斆斋曰【此又是一様文体隂寓讥时之意阳咏叹之进学解送穷文皆出于此】
　　斆斋批注　　　　迂斋批防
　　哀帝时丁傅董贤用事【汉书定陶丁姬哀帝母也兄明为大司马又孝哀传皇后哀帝即位封后父晏为孔乡侯又董贤传哀帝立拜为黄门郎宠爱日甚为驸马都尉侍中】诸附离之者起家至二千石【良曰人有附着其势者】时雄方草创太有以自守汨如也人有嘲雄以之尚白【当黒而尚白将无所用】雄辞之号曰解嘲其辞曰
