<!-- { "loadSidebar": true } -->
　　昔吾亡友吴纯甫，尝称玄朗之为人。历指平生之知交，而独言玄朗有高行，多大节；以其在于隐微幽独之间，而不可诵言于人者，此玄朗之所以为贤，而人莫之知也。玄朗姓沈氏，讳金马，字天行；后更讳世麟，字明用，而自号玄朗。少有俊才，为文，率意口占而成。与吴纯甫、周于岐同里，并知名。三人者，相善也。于岐宦达，位至大理寺丞；玄朗、纯甫，屡困于乡闱。纯甫晚乃得荐，其后一再试南宫，复不第以殁。然二人在学校中，名声籍甚。太末方思道为昆山令，自负海内文学之士，而于玄朗、纯甫，深所推奖；然纯甫后益矜奋，治名园，与其徒讲学论文，邑之才俊多归焉。 

　　玄朗自放于酒，无日不醉，往往对人皆醉中语也。尝持胡饼，独往来山中。或时髽髻裸袒行于市。遇不可意，即大骂。家贫，从县令乞贷，令亦笑与之。有郡推官迎延为师，玄朗日与饮酒，不交一言。岁终谢去，瓶罂堆积满庭。督学御史与之有故，檄令读卷，玄朗不屑意，故为妄言却之，御史莫能致也。玄朗于书强记，其后绝不观，而架上书数千卷，指谓纯甫曰：「吾神游其间矣。」其寄兴清远如此。 

　　玄朗以嘉靖七年二月二十二日卒，年四十有二。有子一人，曰大宗。玄朗之祖讳愚，字通理；其从祖讳鲁，字诚学：兄弟皆有文名。葬在邑中马鞍山。纯甫一日与予过之。指曰：「此玄朗家墓也。异时古栢甚奇，常郁郁苍翠，以此代有文人。今忽枯萎，明用其不起矣！」已而果然。沈氏至今有仕者，独玄朗负才气以死，人犹谓之狂生云。嘉靖某年月日，附葬于朱沥原之祖茔。纯甫曰：「我宜为铭。」及纯甫北上，大宗送之浒墅，泣以请。纯甫许以南还，竟不果。于是大宗以属之予。盖又二十年，始为之书于墓上，此纯甫之意也。呜呼！纯甫其亦可谓深知玄朗者矣。 

　　张季翁墓碣 

　　古之言能孝者，生以致其养，死以致其哀而已。生以致其养，至于千钟之奉，食饮饍羞百品味之物，以为无加焉；然犹有啜菽饮水，可以尽其情者。死以致其哀，至于未绿龙輴题凑之室，以为无加焉；然犹有敛手足还葬，蓬颗蔽冢，可以尽其情者。凡皆先王所以尽性命之理，顺万物之情，而使人得而为之者也。若人之行善不善，不可以责诸其子。使为人子务扬前人之善，而亲之行不能皆善，则将有诬其亲者矣。以不以概于礼，而礼之所得为者，生养死哀尽之矣。虽然，此虑其亲之有不善者也。人不能皆无不善，故不以责诸其子。若其父有善而不彰，是非其子之情也。然则礼不止于生养死哀而已矣。 

　　余识张季翁之子献翼，尝造其室，与之饮食，而未及见翁，然闻其贤久矣。先是季翁年六十，献翼与其兄凤翼，征诸文土为传叙数十篇。余闻之，疑季翁以生人之欢，而豫死者之事，于是尽终矣。季翁其不久乎！明年嘉靖四十一年五月五日，季翁卒。然翁之行，卒赖诸文以显。故以为翁之子能尽于生养死哀之外者也。于是请余碣其墓之左。夫诸作者详矣，余敢着其大略。 

　　翁讳冲，字应和。其先濠州人，国初始占名数于吴。数世为富家。翁为人孝友，以财让其昆弟，刲股以疗父疾。尝游燕还，受人寄千金，为盗所掠。金主闻被盗，颇来讯。翁绐曰：「金皆在。」尽以己资偿之，而卒不言。养寡姊，代其户徭。翁好为高髻小冠，短衣楚制，携吴姬，度歌曲，为蹴踘诸戏。常在吴城西山水间。人以少年轻侠目之，而其大节乃如此。至以师史之业，而好聚古书，为子致千里客，盖皆彬彬有文学矣。子即凤翼、献翼，皆太学生。燕翼，府学生。葬在塘湾百花山，实四十二年三月六日云。 

　　褚隐君墓碣 

　　前史有孝友传，余尝叹之。世之善人君子，非其迹着于朝廷，莫可得见。王于岩壑草莽之中，没没者多矣。其得列于史，盖百之一二也。若榆次褚隐君者，其孝友笃行，非其子进登于朝，与当世之君子游，亦何以称焉？ 

　　隐君世家榆次东白一里，考讳矿，仁善好施，畜牧于沾之重舆山间。牛羊以谷量，人称之为东山翁。东山翁病且死，君吁天求代，赛祷山神祠，去其家数里所，十步一膜拜，见者怜之。又为母持佛氏盂兰经，十五年不辍呗诵，菓蔬有鲜，必进乃敢尝。从父两人无子，孝养之终身。已丧葬，立其祠。为弟更娶后妻。及其避徭之旁县，召还，分与之田宅。县中有大役，吏请贿免。君曰：「吾有财，不佐县官之急，而以私吏耶？」岁租必先入。里人化之，无敢逋者。人有病死，先尝盗禾，为田主所笞，遂诬以殴死。君率众白于官，为直其事。岁饥，山庄千石谷，皆以赈。饥民犹不逞，盗其窖中藏。其党泄之。曰：「是不能忍饥而至是，不足问也。」然家自是乏。至人有求，必屈意赴之。平生重然诺，不与人分争。田宅财物必让，而布衣蔬食终其身。尝自号善庵。 

　　榆次张先生曰：「善庵孝友忠信，今时罕见。虽暂困，天将使之有后。」其后果然。娶李氏，继娶秦氏，最后娶贾氏，皆有贤德。君以嘉靖三十六年八月日卒，年六十有一。葬于其县之杨安祖茔之次。先二孺人祔。子男五人：针、锭、鈇、钺、镗。女一人，适杜庭元。鈇登嘉靖四十四年进士，在京师，具状谒余书其墓石。铭曰：在晋之辽，畇畇原隰。草莽广荐，羊牛濈湿。有美伊人，仁服义袭。嶷嶷厥子，载观其入。允矣国器，其究有立。前闻是追，公卿是为。后将考始，其在于斯。 

　　赠文林郎邵武府推官吴君墓碣 

　　嘉靖某年，天子曰：「福建邵武府推官梁之父翰，可赠文林郎邵武府推官。母李氏，赠孺人。」命翰林儒臣撰敕命。臣梁拜捧感泣，为焚黄于墓。而先是墓石未具，梁升为刑部山西司主事，于是始竖石于墓道。唯文林君之懿美，制词所褒尽之矣。 

　　君姓吴氏，讳翰，字某，世为华亭人。君未有以显于世，而幽潜之德，久而自光。率性履贞于草野之间，而遂得达于天子，而形于制词，岂不谓之荣显也？君之行，盖非有求知于世，以徼为善人之名，独其性之所自得而已。而皆世人之所难为者。 

　　诗曰：「凯风自南，吹彼棘心。棘心夭夭，母氏劬劳。」子之于其母，孰无孝爱之心？而能敬为难。君之母氏丧明，而孝养备至。有所谴责，叱令之跽，虽至竟日，母不命不起也。君之孝如此，制词所谓「竭力尽欢」者无愧矣。 

　　诗曰：「脊令在原，兄弟急难。虽有良朋。况也永叹。」兄之于弟，孰无友于之念？而亦不能不自顾爱。君之弟诖误有司，匿之他所，而身被搒掠；遂脱弟于难，而成就之，卒贡于礼部，为郡文学。君之悌如此，制词所谓「挺身急难」无愧矣。 

　　诗曰：「彼有旨酒，又有嘉殽。洽比其邻，昏姻孔云。」人必自裕，而可以及人。而君乐于施予，迎延宾客，瓶之罄矣，赈恤不倦。日阕无储，尊酒不空。君之济人爱客如此，制词所谓「尚义乐施，履谦秉礼」无媿矣。 

　　凡此皆人之所难，君又非好为之，特其性然。推君之志，虽无闻于世，亦非其意之所及。而天之报之，遂有贤子。政行于郡邑，名著于本朝，所谓立身扬名，于君为不朽矣。余与君之子为三十年交，因知之详，遂不辞其请而书之。其世次生卒别有载，兹不具云。 

　　泗水何隐君墓碣 

　　何氏，世居鲁泗水。君讳珍，字伯荆。高大父清，曾大父名，大父聪。聪三子，瑄、璠，其季即君也。世修学，不仕，则去为耕农。伯兄为令长子，而君与仲居田。初，县举君有德，为亭长，督乡赋。赋入而人不告病，令旌其能，以鼓吹、饩牵、绛帛、金簇花，再至门犒之。后为乡饮酒宾者十有九年。嘉靖四十一年正月某日，无病，年若干而卒。将卒，告其子凌霄曰：「汝兄弟三人，今唯汝存。又学问孝养我。至于今获考终，吾惧重累汝。吾死三月，即返我玄宅。毋久殡，且怛化。」凌霄如其言，三月而葬之某乡之先兆。娶杨氏，嘉靖二十年十一月某日卒，年六十有六。慈和祇肃，能助君为家。先君而葬，实合葬。三子，凌汉，次即陵霄；又次凌云，蚤亡。二女，适张某、毛某。庶子凌斗。三女，适陈某、乔某，其一未行。凌汉子学，凌霄子问，凌云子虑。 

　　陵霄初倅云中，以行能高，徙倅魏郡，今大名。而余官邢，邢、魏两郡之守倅数往来也，故余善凌霄。又尝同有事京师，旦暮会阙下。因为余言其先人葬时，不及埋铭。按令得以品官树碣其墓，因拜请为碣铭。余诺而未果。及是，岁将终矣，自大名遣人如京师来请。铭曰：孰智而趋，山穷水殊，舟浮而马驰？孰愚而居，耕农钓渔，生而壮而耆？终身不出孔子之乡；铭以揭之，此古三老之良。 

　　宣节妇墓碣 

　　节妇姓宣氏，苏州嘉定人。同知日?永之孙，濮州通判效贤之女也。节妇少有异质。生数年，濮州病，侍立床下，终夜不去。如是者数日，人以为奇。 

　　及为张树田妻，树田与同里沈师道友善。师道妻孙氏，夫妇相爱，而树田暴戾无人理。节妇归且父母，父母对之泣。节妇曰：「此不足以伤父母，儿自是命也。」树田病，节妇进药，树田泛之，骂曰：「若毒我乎？」节妇饮泣而退。及树田死，节妇被发号踊。人初见树田狂虐，皆为不堪；比死，则皆以为喜。而节妇哭之极哀，非众所儗也。是时沈师道亦死。孙氏与节妇，两人志意相怜，数遣女奴往来。比孙氏送夫丧，过河下，因求见节妇，以死相要。顷之，同日自缢。节妇有救之，复苏。而孙烈妇竟死。其后三年，父母谋嫁之。节妇见其家窃窃私语，觉其意。登楼自缢。时嘉靖十七年十二月二十日，年二十五。 

　　予友李瀚，好义之士。每谈节妇事，慨然叹息。至是与节妇之弟应揖，请书其墓上之石。 

　　夫捐躯狥义之士，求之于天下，少矣。嘉定在吴郡东边海上，非大都之会，数年间，女子死节者四人：甘氏、孙氏、张氏、宣氏。张氏得祸最烈，予尝为记其事。若宣氏，盖又人所难者。铭曰： 

　　沉沉幽谷，不见日光。葵藿生之，日向严霜。彼童之狂，以为存亡。绿衣、终风，自古所伤。生虽不辰，有此铭章。 

　　王烈妇墓碣 

　　余生长海滨，足迹不及于天下。然所见乡曲之女子死其夫者数十人，皆得其事而纪述之。然天下尝有变矣，大吏之死，仅一二见。天地之气，岂独偏于女妇？盖世之君子不当其事，而当其事或非其人，故无由而见焉。 

