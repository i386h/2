<!-- { "loadSidebar": true } -->
　　古权阉之杀贞良也、以仆伯数、有死贬所者矣、有死狱中者矣、有死杖下者矣、有死东西市者矣、若乃累累然列跪奸弁前、轲之诟之、祼体辱之、弛杻则受桚、弛镣则受夹、弛桚与夹、则仍载镣杻受棍、迭棍所中、结为黑丁、黑丁渐澌、陷为深坎、深坎上微裹药传焉、不再宿复加搒掠、药裹为棍揭去、棍棍击赤肉、肉败蛆生、淋漓零落、肉堕阶墀者、块如碗、当此时、宁特无力图生、葢亦无力觅死矣、而垂逝之日、更严刑促之、溽暑殷雷、　旨故迟不肯降、越六七日始出尸牢穴中、骸涨而黑、面与鼻平、入殓时不忍复道、嗟乎、悲夫、足下读书万卷、亦曾有惨毒如斯者哉、先子刻苦一生、并四壁亦非我有、而竟坐贿三千三百金以死、口口欲辟熊杨、谏草传天下、而竟坐熊杨贿三千三百金以死、洢尝中夜环走、想极成痴、谓此时、忽有人焉、以三千三百金相贷、如期以进、如数以输、彼纵意不在赃、当用何名见杀、苟得出　诏狱入法司、父子相抱、一恸俱毙、斯亦人生之极欢也、而长安故旧、自一二人外、率视我如疫鬼、间扣之、辄使人从门缝中辞曰、目与目相射也、明日可暮来、如期往、阍人则厉声叱曰、睡熟矣、敢相溷耶、明日可蚤来、黑夜匍匐、惴惴恐死逻卒手、而讫不得一见、幸见矣、不过攒眉诫曰、慎之、予岂俟嘱者、幸母数数出也、久之卒亦无所闻、嗟乎、悲夫、开口告人非难无人可告之为难也屈膝拜人非难无人可拜之为难也独范阳长者、焦然倡醵金之议、深乡酷贫之士、素不通姓名者、莫不卖服物以相应、然多者不过十余金、寡者乃至大黄钱三四文、伯夷有难岂于陵陈仲所能救哉信乎、廉吏可为而不可为也、廉吏可为而不可为者、犹谓妻子贫困巳耳、今则受赇鬻狱、罪延其孥反似贪吏可为而不可为不更冤哉、巳矣、追比方始、洢将就浙狱矣、先子生事犹尔尔、先子死、有敢出而援我者乎、纵幼弟踯躅于狱门、老母行哭于道路、义士或有矜惜者、顾昔不能活父、今以自活、洢尤痛之、嗟乎、悲夫、司马迁羞贫贱轻仁义颇亦谓谬于圣人今而知其言之恫也贷殖庸可无耶游侠庸可无耶剌客庸可无耶先子死当葬首阳山侧洢若死自思葬要离墓傍耳天地鄙陿、莫可共语、昔槛车发平望、高于啧啧奇足下不置、侨良乡宾客傔从、俱似遥领足下意者、扶榇南返、适又久与程君偕述、才人经纬甚悉、嘅然叹足下真英杰也、抆血而告之哀、 

　　阉党败声罪时尚有持勿为巳甚之戒者惜彼未身其惨耳 

　　○柬李衷一（畧） 

　　方应祥 
　　角曰和来、拜读教言冷风袭人如暂披侍、片言之得、收为吾党、不类私心所欣附也、过情称引、何以当之、当今道德文章、并推主盟、如先生所谓揭日月而行天、其间欣附气类、以  今踔乎一时者、犹之长庚启明、分未光以司一隅者耳、国家经义制科、经义于士犹之矢也制科以取士、犹之罗也的有所不必中于矢而后明制科之大鸟有所不必入于罗而后见经义之尊夫日月之行。经天之中、不知其光彻、六合之外、故非天所得尽也、李先生不肯就一第而士与取士者之重乃两伸于天下岂与天长庚启明之嘒嘒昼夜仅为司而无当于普□者哉 

　　●媚幽阁文娱 序（附跋） 

　　明　郑元勋超宗选 
　　陈继儒眉公定 
　　郑元化赞可订 

　　庶常进学箴序（黄道周） 
　　奇女子传序（陈继儒） 
　　王伯揆张子房椎秦记序（方应祥） 
　　郑都甫石室制义序（黄道周） 
　　会试录后序（代张晋江与刻本有异　倪元璐） 
　　江西乡试录序（倪元璐） 
　　祁止祥稿序（倪元璐） 
　　祁司李玉节传奇序（倪元璐） 
　　淇园序（王思任） 
　　喜邹愚谷至白门以中秋夜诸名士共集俞园赋诗序（锺惺） 
　　闽中荔支通谱序（沈长卿） 
　　选丁卯江西墨序（倪元璐） 
　　郭蝶公五先稿序（艾南英） 
　　沈君烈遗稿序（周锺） 
　　史记序（陈仁锡） 
　　二续古文奇赏序（陈仁锡） 
　　李冈甫制义序（黄道周） 
　　秋闺梦戍诗序（谭元春） 
　　白香集序（沈春泽） 
　　洞庭游记序（文震孟） 
　　关壮缪定本序（姚希孟） 
　　张茂仲新艺序（倪元璐） 
　　甲子行卷序（朱灏） 
　　简远堂近诗序（锺惺） 
　　纪修苍浦园序（王思任） 
　　王茗堂全集序（韩敬） 
　　花蕋夫人宫词叙（陈继儒） 
　　补孤山种梅叙（张鼐） 
　　名山小论序（沈承） 
　　赠偶伯瑞叙（沈承） 
　　批点玉茗堂牡丹亭词叙（王思任） 
　　玉鸳阁诗集序（陈继儒） 
　　考卷帜序（沈承） 
　　英雄概序（即人物览尚未发梓　王纳谏） 
　　孟子若姚花剧序（倪元璐） 
　　寿董思白元配龚夫人七十序（陈继儒） 
　　花筵赚序（范文若） 
　　前历试卷自叙（艾南英） 
　　次韵落花诗引（倪启祚） 
　　俚引（王纳谏） 
　　夷光野乘引（朱灏） 
　　王季重悔谑抄引（倪文璐） 
　　陈季慈爽阁图题词（李柄） 
　　卧游题辞（陈继儒） 
　　跋西蜀尹西有卜筑桃源图卷（倪元璐） 
　　跋董玄宰书王念生勑命册子（倪元璐） 

　　○庶常进学箴序 

　　黄道周 
　　洪惟我太祖、耆定陈常、戢櫜求懿方启处之未宁。乃弓旌之四届。弘文首开。硕德萃止。建安吉水之彦。共总缥缃。浦江婺源之英。逓为师表。迨于文华堂辟。九士传餐。虽致用未弘。而荷荣斯赫矣。嗣我太宗。肇旌庶常。仰视列宿。一时养绥扶幼之音。同鸣鹿野。冠仁戴义之队。共巢灵阿。咸以振藻禁庭。披英秘阁。漱沇当沆瀣之渊。徘徊近天日之表。虽无左右。万岁而奏至言。间有大人蹁跹以通帝月 眷。所以人思矜奋。世景休明。于时解生脱颖。矢论而遇庖西。周子妙年。振衿以干华贯。而采者不以为竞谈者不以为躁将以球图在序实侑画千菶萋成林时闻  兑响尚鵉刀于禾藁。犹资一割之锋绘绅绂于黻文未嫌两巳之戻也。粤稽古昔。道始鸿蒙。似当荒遯。巳通盘盂之书。岂必毛锥。兼舒杵筑之气。载览迩贤。事通经济亦有投牍推案而荐圭璋间亦离舍历垣而提魁柄故质近冲和。则笙镛错韵。识通敏妙。则髋族承风。汉称丙魏。非假木 女王之篇。唐颂朱姚。宁资燕许之什。维我皇家。大敷文德。将一帷幄之权。特优经术之选。适馆授粲。天子之重缁衣。倬汉丽章。古人之习洊水。尚有角而不触。贵备采之曰威。是以委蛇着训。则众释羔羊。白黑成文。而义逾炳虎。迨三杨懋绩。共舒柔惠之声。二李乘时。合济雍容之福。遂使人薄汲郑。而尚平津。家慕韦匡。而轻王魏。绌绳就木、何自献于岩书、省括虞张。要无伤于鼎趾。所以华容投袂而矫文襄之摹。汝愚濡首以踏大绅之辙、譬于尼父缩頞而食蒲俎玄成曲颐而倾芹醋虽未当于和羮、亦未可谓失味也、景会时迁、风云改色、肃皇来代之年。适火木取新之会先辈以疑滞濮□闵争曲室后生以未习新礼骈出部曹共钻仰之末由。乃翱翔于翩反。自是以后未摇铃索先佩括囊俯仰饘粥。勒宋父之铭。冬夏阴阳。遵  已机之路。一旦势就虎躭。道挠龙血。埙箎夙贯。反而难寻。申甫清风。翩无肆好。虽隆墀之响未衰。而唱叹之音亦荡矣。约其澜源。嘉隆之际。拯壮尚才。洪宣而余。包荒近德德随福立才与威邻二者相宣。成文维学。是以博陆升车。挟荚而偕安世。复之出蜀。言别以戒莱公。咸相黄流而雕金勺。用衔冥烛以佐羲晖。而况于隃麋初给。未成绣补之文。赍素紬思。欲寄黄衣之梦者乎。方今总章复辟。讲幄弘开。圣天子宵衣清暇。将览辟雍之仪。明宰执退食从容。亦怀于乐之想。迩诸多士。披云覩青。下帷发藻。进逢执戟。不复嘲杨。退值射盂。无劳难朔。而无能仰赞尘谟。俯伸蠖说。徒修旅偊以睇画梁。顾日阴而辞丙舍。欲以前齐哲匠。近撷能伦。差肩比影。不亦羞乎。况又今者。道当泰极。时会物盈。春秋反轨。巳迈三八之期。汉德循环。更迩四七之运。龙夔不降。则尧舜孤劳。幸及未阴尚资先觉。所当慎图终济。亟遇同人上者秉思匪夷盟心 【 似人物志】 若挞深六代之兴衰镂于指掌  擥五德之钩运钮其旋回次者独立不惧咏狩猎稼穑之诗相几遗荣消跨剌轻肥之梦艮非出位庭自无人又其次者恬心典坟息机撰述广成羽猎或微词之足风载猃白颠或闻言而无咎下者乃宜人铸三针马分五尾饥饿以成云雾之班动静不离缝緎之内若夫寻行摘句。袖册之出兔园。辰入申归。堠禽之遵鴈渚。谅非闳散所荅于璜书。盘说所通其舟楫也。爰舒班管。勒为玫箴。 

　　可维文教 

　　○奇女子传序 

　　陈继儒 
　　陈子冬日居山中。拥裋褐偃曝于积薪之上。执易学义一卷。且读且睡。齁齁然适也巳。童子扣扉投一缄。索叙奇女子传。余曰、易称无成有终。诗称无非无仪。女子 【 庄而逸】 而以奇显。非闺髽事也。虽然、河洛不载奇耦乎。易不载兑少女。离中女。巽长女乎。诗不载卷耳樛木乎。春秋左国不载共姜共伯之母乎。其它中垒之列女有传。临川之贤媛有世说。何独于奇女子而异之。夫丈夫生而逢年。或不得志以歾。其磊砢光大之行。或见于学士大夫之史书。及逸民遗老之笔记。犹庶几有一二存焉者。独妇人女子。生长深闺之中。沦落于山陬海曲。村墟草莽间无限。虽有奇无闻。即闻亦不过如野烧之迹。流萤之火。若隐若现。若存若亡而巳。故长卿哀而集之。小加评鉴。其间有奇节者。奇识者。奇慧者。奇 【 括尽全部】 谋者。奇胆者。奇力者。奇文学者。奇情者。奇侠者。奇癖者。种种诸类。小可以抚掌解颐。大可以夺心骇目。古来才子绝未尝一盘拈出。何也、男子如日。女子如月。日 【 奇论快论硝论】 则亘万古常圆。而月则有盈有缺有晦。其得列于二史者。盈之象也。其偶见于杂家小说而未摽其大全者。缺之象也。冺冺汶汶。晦之象也。若本无指擿。而不幸为绮语人所点缀。其蚀于太阳。翳于云雾风 【 所谓一言而伤天地之和】 雨飞。流伏匿于妖星恶曜者乎。自长卿此书出、譬如见月者或喜其新。或美其满。或乐其万里之清虚。或快其重轮之华彩。天壤间好月可废。则奇女子亦可废也。请无以六经解嘲矣。 

　　○王伯揆张子房椎秦记序 

　　方应祥 
