<!-- { "loadSidebar": true } -->
　　先生讳审字诚问号古愚戴之先丹阳人二十三世祖叔伦仕唐为御史出刺抚州子孙因家金溪八世至利华仕唐为招讨使镇安福因家邑之郭村宋兴招讨六世孙刑部员外郎之邵以军功显七世孙潭州通判特立九世孙梧州太守重熈十世孙临川宰养正俱由进士起家临川曽孙端仕元为澧川学正学正生有原有原生常州教授起潜无子先生常州弟有原仲子后于常州自幼有志复家声致力诗书弗倦洪武中由邑庠生贡礼部为中都国监生擢五军都督府断事官左司稽礼克勤厥事未几是官革先生亦以事谪戍大同得代归故乡卜宅山水佳处日以亲兄弟课子姓着文章为乐无复仕进意洪熈中诏廷臣举贤今翰林学士李公前监察御史胡公皆其故人李公欲举之胡公曰诚问风宪才也某举之为宜遂上其名先生寄诗二公有谷口烟霞拨不开之句以誓不赴乃为征命所廹入京吏部会大臣于朝策以事竟罢不对复如大同广灵王闻其贤数召见不能得及其归也赐之手札曰先生南还亦复有梦到云中否葢念之至也又二年卒于家先生性刚介襟怀清洒不与流俗偶所居必盛植花竹列图书以自娯终日静坐稀与人接所接必亲故与儒林中有节概人遇武断之徒未尝假以词色其足迹所造必名门故族彼倔起之家未尝得其一过与人论议侃侃以正自持见所知有过輙面责之于义事尤能勇为岁壬午里中横阴相保聚谋作乱首刼富室路氏执其父子以尝之先生谓诸兄弟曰横恶至此不早为计吾属将不免莫若纳诸富室因救路氏以除之遂会诸富室至横所脱路氏繋破其乱谋旬日逺近盗起杀人者相继独环里晏然故人舒伯庸年老而外内多事惧其子幼不能树以属先生未几伯庸死先生収育其子且妻以女别置田宅以居之舒氏遂不落莫其志节素出人表又工为诗在邑庠时已有作及罢官归邑中长老杨征君嗣庆谢隐君士复皆以诗雄一时其教人有法大要欲洗时俗之陋以习先朝雅音士大夫翕然宗之先生往来二家得其说遂弃故习惟新是务故其诗善变俚言浅语为清新之句使景与事会意随词达多中人情得唐张藉王建体每出一篇学者輙相传诵不置口先生以其诗因穷而工也名其藁曰惯穷集其子难类而编之得十巻以入于梓先生殁宣德辛亥九月二十六日歴春秋六十有六配杨氏先殁子男三曰难曰位曰氷氷补邑庠生早世女四人孙男七人女八人曾孙男一人先生素睦于弟诚辨尝相期以殁同穴及诚辨殁卜于邑北镇安乡江浦原葬有日矣先生继谢世诸孤遂如二父志以其年十月二十九日合塟焉后九年难至京图表襮先生之德于缙绅大夫属状于球球弱冠时先生来候先君因语球曰邑西旧家昔惟下村与子汤村及吾郭村是三族者世聨簪绂互有文章以相述德至今谚为三村世家者以此其勉加学以无忘先好他日球侍先君如戴氏先生语之如初今先生不及见矣其夙昔丁宁于球者岂徒然哉故尝为其配杨孺人状矣况敢辞状先生行耶因述其所见闻如右谨状
　　故翰林侍讲学士奉训大夫曾公行状
　　公姓曽讳鹤龄字延年一字延之其先有仕唐为光州团练使曰庆者再传至构避五季乱自金陵徙江西因家泰和六传至宋彭泽令安定清川丞安中监察御史安强兄弟俱起甲科而族益显彭泽九世至元瑞金教谕约生九韶仕洪武中以弛利便民罢黄蓬湖官归而教行于乡其子赠翰林修譔伯高尤邃于学举贤良校官皆不就曰吾上世连仕不达而有德于民食其报者在吾子乎吾何以仕为即公之考也母太安人胡氏梦星坠卧内感而生公公少异常儿及受学家庭不烦督责自力于业既冠与其兄椿龄以书经同领永乐乙酉乡荐明年会试留养未行其兄遂第进士为庶吉士翰林以没仰事俯育之责萃公一身继遭父丧内外斩然无足赖者又以闾右龃临弗克康厥居积学之余稍出所有授徒以自给乆而从焉者众贽入益不赀乃营故业邑城之西为乆安计诸子颇长足事事遂辞太安人赴永乐辛丑会试时今少师庐陵杨公司文衡务先典实之作以洗浮腐之弊喜公诸篇悉优多梓行之至今评程文者以是科为最廷对居第一擢翰林修撰洪熈乙已受勅封赠父母妻宣德改元奉命如南岳及舜神农二陵修祀事宣德庚戌同考礼部会试修太宗仁宗实箓成受白金绮币之赐进秩为翰林侍读明年乞归省道闻太安人讣哀毁终丧复官预修宣宗实箓正统戊午书成受赐如初进秩为翰林侍讲学士寻授奉直大夫是秋考顺天府乡试初试之夕场屋火试巻亦有残缺者有司惧罪不敢以更试为言惟欲请葺场屋以终后两试公曰必更试然后百弊涤至公着不然虽无所私亦招外谤朝廷何惜一日之费以成此盛举哉有司具二说以进命下悉如公言众皆慑服得士亦审尝自谓吾齿未甚艾而精神觉已衰吾生其不乆乎一夕课其子忘倦明旦造朝与同列言笑自若退而得疾未半昼没葢正统辛酉三月二十一日也馆阁中大为之恸上闻遣礼部左侍郎王公致祭自公卿至勲戚贵臣交致奠赙闻者莫不悼惜公生洪武癸亥四月十八日歴春秋五十九配陈氏封安人子男五序廉应庶庾序由进士起家为行人司行人廉乙卯贡士女适里士胡仲璇严时孙男八孙女四惟公中怀坦直畧无一毫廞■〈广外戏内〉矫枉而处事遇物井然有理起居休如也事亲孝于家极雍睦训育其兄遗孤子庠自晬至有室卒成伟器致有弋阳司训之荐嫁庠女兄弟二人如已女寡姊孤甥无不席其庇尝分上赐金买田以给先祀积俸余以周族人之贫者亲故亦多蒙其惠与人交初若难合乆而益亲所知为达官立当道者不少每燕见必以公天下期之未尝及于私教学者欲其必先本领毋徒徇外欲速以自小其志故经其指引者无分达未达俱有儒者风其文有诗歌词赋颂赞累千篇传记序说半之行状墓铭碑讄杂文三百皆出新意得古法无所袭于外而有益于道德仁义之说为多可谓没而有不可没者矣公就殡之三月序致使命自南夷至将奉柩归故乡用某年月日葬其邑某乡某山之原以公同榜士独球一人在翰林又素相厚来请状以为谒铭图不朽之地义不可辞因述其世出事行如此庶立言君子有所考焉
　　故绍兴知府冯君钦训行状
　　冯之先本宋太子太师赠司徒文简公京之族世家武昌有隐君曰海翁累德弗用生广西路同知良卿同知生元威顺王叅谋升之叅谋生赠承德郎礼部主事筠窓先生伯淳筠窓甫十岁随叅谋避乱永丰秋田而失怙以故人遗孤子鞠于其里刘真叔冐刘姓长徙邑之龙潭娶杨氏生钦训及钦训贵得追爵其亲始复冯姓钦训初名智安后于礼部进事状仁宗皇帝更其名曰敏少传东里杨先生遂字以钦训勉之遵上命也钦训童时筠窓用荐入钦天监演厯携钦训从丁季恒先生受诗京师丁爱其秀朗谓筠窓曰贤郎资品絶伦吾当贺公有子公亦当贺吾得其徒永乐辛卯战艺京闱果捷明年会试中教官选不就请卒业太学遂第永乐乙未进士尝驰命往赈河南岁饥所发廪必先贫无告者而后富人故民均有食而道无殍者擢行在兵部武选主事求续武臣勲籍南京以便侍亲疾终父丧入朝会有北攘之师遣钦训督大名府军资赴邉军法供事后期者斩而给事中授钦训期狭时仁庙摄国政储宫旦朝百官钦训奏曰臣当督军资大名而给事中与臣期狭请更之羣给事中合势劾钦训惰不事事请寘诸法人皆危之钦训从容曰请以臣共事者比某往某郡其地不逺于臣某督某资其数少于臣而得期皆多臣一月非给事中私彼即欲害臣也命下所司更其期事已仁庙登极给事中多被黜或谓事始于劾钦训钦训改礼部仪制主事居母丧及祥复官仪制未几尚书洁庵胡公荐为仪制员外郎莅宣德癸丑会试防察谨而大得舒其志钦训乆官仪制于典故悉究悉闲既优于职荐饰厥廨树嘉木竒卉其间洒然清趣可掬日与其寮以相乐常以广教化兴礼仪为仪制责间因论事白于尚书请进武卫子弟于学校由是行伍中皆弦诵又欲罢郡县学限名之禁以广生徒辑国初以来定诸礼仪节类为编帙请颁行之使人得以循习未就擢绍兴知府初下车即召吏民耆老喻以祸福言使革故弊以即新逾月以疾没民相吊以为失良守争致赙以归其柩故乡其得民心如此使为政乆下泽其民也深则民之服化当何如钦训生洪武己已六月二十三日没宣德甲寅七月十九日得年四十有六娶喻氏封安人生子皆不育以兄子栻后女一人在室钦训美姿容有文学虽星官方技百家书悉能通之为诗数百篇多关世教言古今人出处必极其详兄弟五人笃于友恭尝时过武昌得偕其弟信安展先茔与族人序昭穆心欣然曰吾平生愿且酬矣与人交施必欲先人属以事务尽心为之居官莅政克勤克慎葢奋然有志于自立者也以故名满缙绅当道间人意其必柄用郎官郡守未足尽其能副其所望及讣至皆重惜之况球以同郡旧故与钦训以志行相尚于仪制当时号为知已寮其伤怀痛心又岂众人可预哉特述其行蕲世之名能文君子采掇以垂其幽光于无穷庶不负知已云
　　翰林侍读承直郎陈公行状
