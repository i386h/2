<!-- { "loadSidebar": true } -->
    （《傅咸集》曰：河南郭泰机，寒素后门之士，不知余无能为益，以诗见。激切可施用之才，而况沉沦不能自拔于世。余虽心知之，而末如之何。此屈非复文辞所了，故直戏以答其诗云。郭诗曰：“白素丝，织为寒女衣。寒女虽巧妙，不得秉杼机。天寒知运速，况复雁南飞。衣工秉刀尺，弃我忽若遗。人不取诸身，世士焉所希？况复已朝餐，曷由知我饥？”此诗用泰机之言而反之。泰机以白丝寒女自喻，而致憾于衣工之弃我，以冀咸之相荐。此诗谓白丝素质，不自贵重，而随时染裂春天衣著，随风轻举，亦可谓妙于趋时者矣。然而有“香汗轻尘”之污，有“开新合故”之置，向之汲汲求进，徒自点耳。所以才人志士，深思汲引之难，恐惧弃捐，而忍于羁旅也。此诗全用《选》诗，而属意尤为深婉，故曰熟精《文选》理。岂欺我哉！ 

    （哀王孙） 
    高帝子孙尽隆准，龙种自与常人殊。豺狼在邑龙在野，王孙善保千金躯。 
    玄宗凌晨自延秋门出，亲王已下多追之不及，故曰骨肉不待同驰驱也。王孙不肯道姓名，但乞为奴，困苦若此，且窜逃荆棘，身无完肤，形容变尽，几不可辨识矣。然隆准之子孙，千人亦见，其能免于逆胡之物色乎？故曰“龙种自与常人殊”，“王孙善保千金躯”，危之也，亦戒之也。禄山使孙孝哲杀霍国长公主及王妃驸马等，刳其心以祭庆宗。又杀皇孙及郡县主二十余人。王侯将相扈从入蜀者，子孙兄弟，虽婴孩皆不免刑戮。当时降逆之臣，必有为贼耳目，搜捕王孙妃主以献奉者。如张均者不难为贼毁阿奴三哥家事，又何有于王孙？故曰慎勿出口他人狙，又曰哀哉王孙慎勿疏，盖嘱其慎防此辈，不独如孙孝哲为贼宠任者也。有宋靖康之难，群臣为金人搜索，赵氏宗室，遂无遗种。逆臣媚子，千载如一辙，读此诗可为流涕。 

    （哀江头） 
    明眸皓齿今何在？血污游魂归不得。清渭东流剑阁深，去住彼此无消息。 
人生有情泪沾臆，江水江花岂终极！黄昏胡骑尘满城，欲往城南忘城北。 
    此诗兴哀于马嵬之事，专为贵妃而作也。苏黄门曰：“哀江头，即《长恨歌》也。”斯言当矣！清渭、剑阁，寓意于上皇、贵妃也。玄宗之幸蜀也，出延秋门，过便桥渡渭，自咸阳望马嵬而西，则清渭以西，剑阁以东，岂非“蛾眉宛转”、“血污游魂”之地乎？故曰“去住彼此无消息”。行宫对月，夜雨闻铃，寂寞伤心，一言尽之矣。“人生有情泪沾臆，江水江花岂终极”，即所谓“天长地久有时尽，此恨绵绵无绝期”也。宋人谓一秦一蜀，托讽玄、肃父子之间，非也。“黄昏胡骑尘满城，欲往城南忘城北”。兴哀无情之地，沉吟感叹，瞀乱迷惑，虽胡尘满地，至不知城之南北，此所谓有情痴也。陆放翁但以避死惶惑为言，殆亦浅矣。 

    （塞芦子） 
    五城何迢迢，迢迢隔河水。边兵尽东征，城内空荆杞。 
思明割怀卫，秀岩西未已。回略大荒来，崤函盖虚尔。 
延州秦北户，关防犹可倚。焉得一万人，疾驱塞芦子？ 
岐有薛大夫，旁制山贼起。近闻昆戎徒，为退三百里。 
芦关扼两寇，深意实在此。谁能叫帝阍？胡行速如鬼。 
    是时贼据长安，史思明、高秀岩重兵趋太原，崤、函空虚。公以为得延州精兵万人，塞芦关而入，直捣长安，可以立奏收复之功也。首言“五城”、“荆杞”，惜其单虚，无兵可用也。思明自博陵寇太原，舍河北而西，故曰割怀、卫。秀岩自大同与思明合兵，故曰西未已。两寇欲取太原，长驱朔方、河陇，而长安西门之外，皆为敌垒，故曰“回略大荒来，崤、函盖虚尔”也。“疾驱塞芦子”，言塞芦子而疾驱长安，非壅塞之塞也。薛景仙守扶风，关辅响应。取道扶风，与景仙合力，则收复尤易也。寇方从事于西，而我出奇芦关以捣其虚，故曰“芦关扼两寇”。此公之深意也。兵贵神速，不可使寇知而备之，故曰谁能叫帝阍？胡行速如鬼”也。王深父以为不当撤西备而争利于东，宋人又有谓塞芦子以拒吐蕃者，荆公极推深父，不应无识至此。 

    （晚行口号） 
远愧梁江总，还家尚黑头。 
    江总十八解褐，年少有名。侯景之乱，崎岖累年。至会稽郡，曰梁江总，以总在梁遇乱，尚少年也。刘辰翁云：“著一梁字，见其自梁入陈，又自陈入隋，归尚黑头也。”强作解事，可笑。不知总入隋年七十余矣。刘之不学如此！总后有《自梁南还寻草宅》诗云：红颜辞巩雒，白首入辕。”其非黑头可知矣。 

    （北征） 
微尔人尽非，于今国犹活。 
    许彦周云：“祸乱既作，惟赏罚当则再振，否则不可支矣！元礼首议诛国忠、太真，无此举，虽有李、郭，不能奏兴复之功，故以活国许之。”予谓“微尔人尽非”，犹云微管仲吾其被发左衽也，其推许之至矣。 

    （行次昭陵） 
    旧俗疲庸主，群雄问独夫。谶归龙凤质，威定虎狼都。 
天属尊《尧典》。神功协《禹谟》。风云随绝足，日月继高衢。 
文物多师古，朝廷半老儒。直词宁戮辱？贤路不崎岖。 
往者灾犹降，苍生喘未苏。指麾安率土，荡涤抚洪炉。 
壮士悲陵邑，幽人拜鼎湖。玉衣晨自举，石马汗常趋。 
松柏瞻虚殿，尘沙立暝途。寂寥开国日，流恨满山隅。 
    （此诗，《草堂诗笺》叙于北征之后，盖肃宗收京后作也。“往者灾犹降”，言安、史之乱，乃隋末之灾，再降于今日也。指麾、荡涤，序收复之功也。“石马汗常趋”，潼关之战，昭陵奏是日石人马皆流汗，事见《安禄山事迹》。李义山《复京》诗：“天教李令心如日，可要昭陵石马来？”韦庄《再幸梁洋》诗：“兴庆玉龙寒自跃，昭陵石马夜空嘶。”皆记此事也。黄鹤叙于天宝五年，今人多仍其谬，故正之。 

    （洗兵马） 
已喜皇威清海岱，尝思仙仗过崆峒。 
    《雍录》：崆峒山在原州高平县，即笄头山，泾水之所发源也。肃宗自灵武起兵，而杜诗云云者。《元和志》：陇山在陇州之北，即灵州。灵州即灵武也。肃宗即位灵武，南回自原州入，即崆峒在回銮之地矣。 
    青春复随冠冕入，紫禁正耐烟花绕。鹤驾通宵凤辇备，鸡鸣问寝龙楼晓。 
    肃宗即位后下制曰：复宗庙于函、雒，迎上皇于巴、蜀。道銮舆而反正，朝寝门而问安。朕愿毕矣。上皇至自蜀，即日幸兴庆宫，肃宗请归东宫，不许。已而听李辅国谗间，遂有移仗之事。其端已见于此。此诗盖援据寝门问安之诏，引太子东朝之礼以讽谕也。鹤驾龙楼，不欲其成乎为君也，其词严矣。湖州有颜鲁公《放生池碑》载其上肃宗表云：一日三朝，大明天子之孝；问安侍膳，不改家人之礼。东坡云：“鲁公知肃宗有愧于是，故以此谏也。” 
    攀龙附凤势莫当，天下尽化为侯王。汝等岂知蒙帝力，时来不得夸身强。 
关中既留萧丞相，幕下复用张子房。 
    “攀龙附凤”，指灵武劝进之人。灵武之事，公心所不与。是时方加封蜀郡、灵武元从功臣，肃宗之意独厚于灵武，故婉词以讥之。“岂知蒙帝力”，“不得夸身强”，即介子推所谓二三子贪天功以为己力也。郭《高力士传》云：辅国趋驰未品，小了纤人，一承攀附之恩，致位云霄之上，欲令猜阻，更树勋庸。移仗之端，莫不由此。与公诗意正相吻合。关中既留萧丞相，谓房也，自蜀奉册，留相肃宗，故曰既留也。张子房谓张镐也。时镐方代为相，故曰复用。与镐皆玄宗旧臣，遣赴行在，肃宗用之而不终者也。萧丞相或以谓指杜鸿渐，据《新书》“卿乃我萧何”之语，失之远矣。 


初学集卷一百七 
    ○读杜小笺（中） 

（晚出左掖） 
退朝花底散，归院柳边迷。 
    《雍录》：宣政殿下有东西两省，别有中书、门下外省。又在承天门外，两省官亦分左右，各为廨舍。杜诗：“退朝花底散，归院柳边迷。”其曰散，曰归，分班而出，东西各归其廨也。 

    （紫宸殿退朝口号） 
宫中每出归东省，会送夔龙集凤池。 
    《雍录》：政事堂在东省，属门下。自中宗后，徙堂于中书省，则堂在右省也。杜甫为左拾遗，作《紫宸殿退朝》诗云云。凤池者，中书也。左省官方自宫中退朝而出，则归东省者，以本省言也。已又送夔龙于凤池，殆左省官集政事堂白六押事邪？杜之为左拾遗在中宗后，则政事堂已在中书矣。故归东省而集于西省者，就政事堂见宰相也。岑参为右补阙，故杜答参诗曰：“窈窕清禁闼，罢朝归不同。”言分东西班，各退归本省也。又云：“君随丞相后，我往日华东。”丞相罢朝，由月华门出，而入中书，凡西省官，亦随丞相出西也。左省官仍自东出，故曰“我往日华东”也。 

    （曲江对酒） 
    龙武新军深驻辇，芙蓉别殿谩焚香。何时诏此金钱会？暂醉佳人锦瑟旁。 
    此亦怀玄宗南内之诗也。玄宗用万骑军以平韦氏，改为龙武军，亲近宿卫。今深居南内，无复昔日驻辇游幸矣。兴庆宫南楼下临通衢，时置酒眺望。然欲由夹城以达曲江、芙蓉苑，不可得矣。曰“深驻辇”，“谩焚香”，则其深宫寂莫可想见矣。金钱之会，无复开元之盛，虽对酒感叹，意亦在上皇也。程大昌以谓龙武军中官主之，最为亲昵，初时拟幸芙蓉，后遂留驻龙武，盖有讥也。予以为不然。 

    （至德二年甫自京金光门出间道归凤翔乾元初从左拾遗移华州掾与亲故别因出此门有悲往事） 
    此道昔归顺，西郊胡正繁。至今残破胆，应有未招魂。 
近侍归京邑，移官岂至尊？无才日衰老，驻马望千门。 
