<!-- { "loadSidebar": true } -->
　　某窃谓无位以行道无夀以守贵无权以荐士此丈夫之不足者何足虽志摩穹霄业包经纶乃饥吟圭衡一命不亨道可行乎哉或冠缨峩峩佩声锵如方朱顔犹童已肉饱蝼蚁贵可守乎又若委身下僚自辱尘泥虽耳目英趐秪若聋瞽士可荐乎是三者不可明矣若乃位足以行吾道夀足以守吾贵权足以荐吾士执事其人焉恭惟执亊抱不世之伟德出三公之庆门今殿邦东南环地千理吏目督邮而下皆趋走以听命不曰有位乎凛然秋霜以肃疆梗煦然春阳以曝困穷执事之道既行矣年过六十齿坚髪稠人望仪采盛逾未艾不曰有夀乎乐只恺悌其锡难老鼎司防章兹子青氊旦夕取之以扬祖休执事之贵可守矣扶奬亷善抉鉏奸赃陞绌之柄我得以执不曰有权乎吾治者厥邑惟七准诏拔吏歳常四人今乎其时士可荐矣抑未知所荐之士果何士也某窃料之夫良匠搆厦必度坚挺之材彼脆而屈者何预斤斧某迹卑地寒复官穷山治声不长荐口孰开譬孤株生陋僻之壤而匠石之足不到日为樵竖之所睨不薪而灰幸矣恶望斤斧之及哉虽然执柯局于近则已必欲取林之周则栾栌榱桷之用宁以地而舍谓某之防躬敢借此谕凂渎台重无任战汗待罪之至
　　谢江西转运程大卿寄诗书
　　某启大江之西漕权为剧才者所处乃有余地特抒佳句逺将动意辞语警发真得清助吟讽数过手不能置感服之私并深悃臆不宣祗白
　　集贤相公权蜜大尉问手书
　　某启维眷之暮气序喧甚伏惟坐断国论台万福企仰盛德与日兹剧某总帅于外事有中覆率頼成筭之济疎拙惟知勉励庶寒宠寄东望门宇千里而逺縻限符节末繇曕对伏冀上为眷倚益防寝餗不胜区区之祷不宣某再拜


　　祠部集巻二十五
　　钦定四库全书
　　祠部集巻二十六　　　　　宋　强至　撰书
　　上通判屯田书
　　某窃以君子之所贵者道也道者何经天下治国家修身诚意之大本也尧舜之所以帝禹汤文武之所以王周公孔子孟轲杨雄韩愈氏之所以为圣贤本此者也其为术重矣今之士有扶之以求遇彼当其求者见而为之礼葢稀矣礼之而知其所存人稀矣知其所存而遂取之或无焉有一士于此恃王公之荐以求之其当其求者礼焉不暇屣知焉不旋踵取焉不问贤不肖呜呼势胜于道矣若之何使天下之本大不委而坠诸地唯大人者为不然能重其所以轻轻其所以重彼以势动虽力逾千钧弗吾重也彼以道进虽微如一羽弗吾轻也吾之所以轻重云者有贤不肖之分焉尔能之者谁其见之执事恭惟执事文醇德完学周孔孟韩之道而至焉者也□虽甚贱其亦蹈其籓墙而未及者若是与执事所趋之道同矣其不同而异者位尔道内也位外也唯失人者取其内不取其外道苟我同虽在厮御犹将进之矧亦士其服者欤以故某之今日不借千钧之力直以一羽之防求遇于门下者知执事不能以势动某乃得以道进尔有诮于傍者曰夫下吏之于上官有贵贱之别今子僣而同之抑过矣某应之曰鳯之于鸟徳矣彼羽而飞者皆类也麟之于兽祥矣彼跂而走者皆类也犹上官之于下吏贵矣彼士其服者亦类尔虽同何僣哉诮者复曰凡荐子者五六人今人恳恳于公之门多见其不知止也某谨应曰天获褒于众人虽千百其辞犹为虚宠与过美得孔子之一字乃定某之区区正为此尔于是诮者翻然解执事倘知而取之使天下之士知道不为势胜者其自执事始干冒威重无任战慓待罪之至
　　代万表臣上魏公书
　　某窃以王公大人垂念官属之下者必其人才业政术有足过人与夫杰识妙画于吾治有所补或奔走左右且嵗之久是宜均戚休爱若子侄无过也乃前日执事之坐镇全魏而魏人服化己旧一府十七县之民无有煽奸搆诈以干静洽者讼事至庭下聴无留断虽有杰识妙尽之士以为之官属于执事之洽何补矧某才短而术防者耶而又备位幕府才数月任奔走为未久若前之云者咸无焉而恻然垂执事之念者徒以某顷为监司所捃文致其罪郁抑之气蟠结于胸中者累年矣近辄一吐愤执事之前言未出口而怜悯之色已见于容此无他不欲匹夫一物之慊其中伊尹之用心尔今伏遇肆觐过阙将力雪某之任如得涤濯其疵复为完人则站站坠翼再有青飞意数年郁结一旦变为和气今日以往实执事更生之也
　　上魏公书
　　方阁下庆厯相天子而某六年以进士得第尝出造物之鑪而未为造物者所识欿然乎其中垂二十年矣前日閤下镇全魏某为县令元城始得以属官进见语未及竟而许以国士见愈数而其遇毎加厚凡十人之受知于人其必有以取之也某自视无有间下于某乎何取若浮文曲学固不足为大臣道奉法履洁又士之常守其所昼夜惕恩度无以当閤下之遇方求为真可知者庶几为閤下报已而閤下解魏印将行且曰必继辟某以从审如是复备閤下官属其期不数月故临别之容不甚戚戚比闻閤下舎某而他取矣其复吏于左右未有期感知而恋徳源源乎复来乎胸中矣屡欲一布其恳于下执事窃以为大臣新见天子顾天下有大利害与夫杰才潜徳或未为国家用必将精思而力言之矣某虽苟布一书閤下其暇省览耶近暏邸报伏审陛辞有日是敢少进其説呜呼士之于知已虽在数千百里外常若造诸膝虽荣悴戚休寒暑事物万变而感知之心独在岂偶失其望少濶其庇而其心輙易耶某之区区直若是尔哉诚激语切浼喷台重不任战汗待罪之至不宣某惶恐百拜
　　谢运使司勲书
　　闰三月二十二日具位某谨裁书百拜运使司勲执事某挟术甚短顾其才不足施之髙文大论之间独为小诗以自喜然为之数十年未尝辄出以示人非家藏瓦石而私以为珍也葢自视犹不可矧求可于他人哉前日获侍坐防道及鄙诗且俾少録以来因幡然以思与其深藏之而遂其短宁若经作者之鉴即受嗤于作者不犹愈获誉于众人又后进者执业于先逹则必被虑考以决可否及其门犹将前而复却不敢捉然以进为先逹者未必果好之今某不烦若之云云而乃防见索虽欲自匿其得自匿耶谨退而发旧稾去其甚恶而取其觕者得百余篇辄録以献恭惟执事学充器博操古道而行今世凡六经百氏之説其闗于治乱而足以扶教厚俗者莫不囊括笥蓄以措诸行事又自陜而右凡四军二十八州兵民事物之情吏属防汚勤怠之状与夫尝邉赡国之术莫不坐照而黙计顾执事所观而省者不小而大可知矣前日之献是犹大乐在聴而么弦促管啾然作于金石摐击之间岂足动赏音之耳哉而又语淳意局篇次不贯俗书恶纸殆非可以为上官献者慙悸累日谓将获罪于左右而执事方且诱激奬贷赐之书以褒假之噫其激可勉也其褒非敢当也若乃上自三代下暨歴世风雅之作罔不极论其渊源使小子读之不待受教座下而略闻诗要敢不拜执事之赐佩服盛徳不任感悚之至不宣某惶恐百拜
　　上荆南知府郑舎人书
　　某惶恐再拜知府紫防舎人执事去年诏举宫中官伏蒙执事首以某塞诏事虽不允论感等尔何则方执事谋于心而发之于荐也不虞不中适偶与事戾成与否在某为休戚若执事之恩固不系乎成否也向某居京师游诸公之门凡六年或屡言以诺贱贫他日苟有论荐人谁子先若斯言也执事未尝出诸口某固无望于执事矣重以执事负天下之望天下之士挟其所业而争归门下者类不下数百闻诏书初出其有求于此举也袂相连而履相接方是时独某去门墙四百里之外为邑朔方执事舍其门下日亲而近者数百而一疏逺之是取不应其所力求而与某之无求使四方之观邸报者必以某贤于数百者彼数百人者亦未必不自疑某贤乎其已也不然何舎彼而独取也某失于诸公之所尝诺乃得于执事之未尝诺人天下莫不知有执事而莫知某也一日区区之名附荐书而遂以彰则执事之赐如何其重也某之重如何其光也呜呼陷冗途二十年矣未尝一日辄去学力勤而道逾逺尚不敢觊众人之知今乃辱知于执事某今而后审不随俗吏泯没者恃有执事之知在若乃防具所未至期自奋乎功名之途虽老而益壮庶几不沗前日之举使执事知某为不谬亦未敢在门下数百人后也诚激辞切伏俟罪斥不宣某惶恐百拜
　　谢卢郎中举县令书
　　十二月日其位某谨百拜献书知郡郎中执事某为官属数月职在讯狱自余公议一切不预又执事为治非囚党蔓衍皆决之庭下使狱官果才其施设能几况某之不才而无所施设于何求执事之知哉纵龊龊能以防自谨犹待嵗月而后见又于何取信之速哉昨日伏蒙执事不以某不佞谓堪任一邑之政遽以上闻是执事知某不俟嵗月之久取人不求才节之兼古君子之用心也噫寄之以民与土百里之内惟所休戚彼一受赇皆坐举者是国家授令之意既慎且重其保任之责不细而钜可知矣执事惜此举以进能者宜矣今乃遽然取某以塞举则执事之赐宜如何报惟勉所不能济以素守之节少答知己于万一耳无任戴恩荷徳之至不宣某惶恐百拜
　　与荆南郑舎人书
　　某初到魏既深鄙其土风又日负洪河决溢之忧图所以脱去未能也止得易此而之他无不为乐地况以诗书为职业而无吏责于其间者此正某年生所愿为而不可得也方是时忽闻宫官之荐不唯觊脱此以去后适平生之所欲为以是喜跃俟命而不暇自度夫不可为人师也已而报罢茫然愈失乎所从譬如陷深坠险者有人焉引绠而欲出诸危方一施手而绠絶其徬徨甚于未引绠之前者知施乎之难为力而出此之未有期也自被荐一年半矣蚤作而夜息其心未尝忘斯举独无一言以逹区区者直以向兼数职又上官交以管记见属每视牒诉簿领才暇且蹙嗫嚅作四六矣实公私未尝有少间矧某之徳执事者大非遽云觕説之所能尽又笔未落纸而鬰郁之气已蟠于毫端使言不及竟日复一日不觉遂至于今也愚言不诬皎日所鉴不宣某再拜
　　又
　　某窃闻荆渚为天下游观之最足以坐镇而纵赏一官之系恨不得从公以游然入辅大政期在旦夕岂能久与江山为主人也某再拜
　　上提刑祠部书
