<!-- { "loadSidebar": true } -->
　　元天高北列，日观临东溟。庄子曰：阏奕之隶，与殷翼之孙，遏氏之子，三士相与谋致人于造物，共之元天之上。元天者，其高四见列星。司马彪曰：元天，山名也。汉书仪曰：泰山东南日观者，鸡一鸣时，见日始欲出，长三丈，所言日观者，望见长安，其高如视浮云。孙绰答许询诗曰：倒景沦东溟。元天山最高，在东北，日出卽见。入河起阳峡，践华因削成。史记曰：秦使蒙恬筑长城，制险塞，起临洮至辽东，于是度河据阳山。王逸楚辞注曰：陿，山侧。峡与陿通。过秦论曰：践华为城。山海经曰：泰华之山，削成四方。岩险去汉宇，衿卫徙吴京。言岩险之固，去彼汉宇；衿带周卫，徙此吴京。宋都吴地，故曰吴京也。西京赋曰：岩险周固，衿带易守。吴都赋曰：山川不足以周卫。流池自化造，山关固神营。郑玄周礼注曰：能生非类曰化。鲁灵光殿赋曰：神之营之。园县极方望，邑社揔地灵。园县，庙园之县也。邑社，陵邑之社也。汉书，元帝诏曰：徙人以奉园陵，今所为陵者，勿置县邑。然陵傍置园起县邑也。公羊传曰：天子有方望之事，无所不通。何休曰：方望，谓郊时所望，祭四方羣神日月星辰及五岳四渎也。广雅曰：揔，皆也。大戴礼天地祝曰：皇皇上天，照临下土，集地之灵，降甘风雨。宅道炳星纬，诞曜应神明。孔安国尚书传曰：宅，居也。道，经界也。郭璞南郊赋曰：宅是星纪，奄有衡霍。吴都赋曰：固其经略，上当星纪。诞曜，浮曜也。礼斗威仪曰：君乘水而王，辰星扬光。尚书曰：洪范五行传曰：辰星者，北方水精也。宋为水德，故云应也。睿思缠故里，巡驾帀旧垧。尔雅曰：林外谓之垧。陟峯腾辇路，寻云抗瑶甍。薛君韩诗章句曰：腾，乘也。西都赋曰：辇路经营。丧服传曰：抗，极也。羊祜请伐吴表曰：高山寻云霓。杜预左氏传注曰：甍，屋栋也。春江壮风涛，兰野茂稊英。宣游弘下济，穷远凝圣情。楚辞曰：宣游兮列宿，顺极兮彷徨。周易曰：天道下济而光明。晋中兴书，孝武诏曰：躬俭以弘下济之惠。岳滨有和会，祥习在卜征。国语曰：齐桓公，岳滨诸侯莫不来服。尚书曰：新作大邑于东国洛，四方人大和会。左氏传，郑太宰石曰：先王卜征五年，岁卜其祥，祥习则行。周南悲昔老，留滞感遗氓。昔老，谓司马谈也。遗氓，自谓也。言帝方卜征以登封，而己岩耕以谢职，不获预观盛礼，所以悲同昔人。汉书曰：天子始建汉家之封，而太史公留滞周南，不得与从事，曰：今天子接千岁统，封泰山，而予不得从行，是命也。如淳曰：周南，洛阳也。空食疲廊肆，反税事岩耕。空食，犹素餐也。王逸楚辞注曰：不空食禄而旷官也。廊，岩廊，朝廷所在也。文颖汉书注曰：岩廊，殿下小屋。杜预左氏传注曰：肆，列肆也。说文曰：税，租也。杨子法言曰：谷口郑子真，不诎其志，耕于岩石之下，名震乎京师。
　　文选考异
　　注「刘桢京口记曰」　案：「桢」当作「损」。隋书经籍志曰：「京口记二卷，宋太常卿刘损撰。」卽此。各本皆误。
　　注「汉书仪曰」案：「书」当作「旧」。各本皆讹。
　　注「元天山最高在东北日出卽见」　案：此十二字决非善注，各本皆同，恐系五臣语而窜入也。
　　注「尚书曰洪范五行传曰」　陈云「书」下「曰」字衍，是也。各本皆衍。
　　留滞感遗氓　案：「氓」当作「萌」。茶陵本「氓」作「萌」，云五臣作「氓」。袁本作「氓」，云善作「萌」。尤所见误以五臣乱善，说详前长杨赋中。又二本注中皆作「萌」，此亦误改为「氓」。
　　车驾幸京口三月三日侍游曲阿后湖作五言　水经注曰：晋陵郡之曲阿县下，陈敏引水为湖，水周四十里，号曰曲阿后湖。集曰：元嘉二十六年也。
　　颜延年
　　虞风载帝狩，夏谚颂王游。尚书，虞书曰：岁二月，东巡狩。载，谓载之于策也。孟子，夏谚曰：吾王不游，吾何以休？春方动辰驾，望幸倾五州。礼记曰：东方曰春。论语，子曰：为政以德，譬如北辰。故谓天子为辰也。司马相如封禅文曰：太山梁父，设坛望幸。尚书有十二州，宋得其七，故谓北境云五州。山祇跸峤路，水若警沧流。山祇，山神也。管子曰：登山之神有俞儿者，长尺，人物具焉。霸王之君兴，登山之神见，且走马前导也。尔雅曰：山锐而高曰峤。楚辞曰：使湘灵鼓瑟兮，令海若舞。王逸曰：海若，海神名。神御出瑶轸，天仪降藻舟。瑶轸，玉辂也。藻舟，画舟也。王符羽猎赋曰：天子乘碧瑶之雕轸，建曜天之华旗。东观汉记曰：东平王苍上疏曰：赐奉朝请，咫尺天颜。万轴胤行卫，千翼泛飞浮。万轴，谓车也。千翼，谓舟也。越绝书，伍子胥水战兵法内经曰：大翼一艘，广一丈五尺二寸，长十丈；中翼一艘，广一丈三尺五寸，长五丈六尺；小翼一艘，广一丈二尺，长九丈。雕云丽琁盖，祥飙被彩斿。天台山赋曰：雕云斐亹以翼棂。桓子新论曰：乘车玉爪盖。礼纬曰：君政颂平则祥风至。斿，旌旗之旒也。江南进荆艳，河激献赵讴。吴都赋曰：荆艳楚舞。列女传曰：赵津女娟者，赵河津吏之女也。初简子南击楚，将渡河，用楫者少一人，娟攘袂操楫而请，简子簉之，遂与渡。中流为简子发河激之歌，其辞曰：升彼河兮而观清，水扬波兮杳冥冥。祷求福兮醉不醒，诛将加兮妾心惊，罚既释兮渎乃清。妾持楫兮操其维，交龙助兮主将归，呼来棹兮行勿疑。简子大悦，以为夫人。金练照海浦，笳鼓震溟洲。金练，金甲组练也。蔡邕女琰诗曰：卓众来东下，金甲耀日光。左氏传曰：被练三千。西京赋曰：嚣声震海浦。列子曰：北极之北有溟海。藐盼觏青崖，衍漾观绿畴。藐盼，窈藐顾盼也。衍漾，游衍漂漾也。杜预左氏传注曰：并畔为畴。人灵骞都野，鳞翰耸渊丘。骞、耸，皆惊惧之意也。都野，民灵所居；渊丘，鳞翰所处也。曾子曰：阴之精气为灵。德礼既普洽，川岳徧怀柔。尚书曰：道洽政治，泽润生民。孔安国曰：道至普洽，其德惠施，乃浸润生民。毛诗曰：以洽百礼。郑玄曰：洽，合也。毛诗曰：怀柔百神，及河乔岳。毛苌曰：怀，来也。柔，安也。乔，高也。郑玄曰：王行狩来安羣神也。
　　文选考异
　　注「长五丈六尺」　案：「五」当作「九」。各本皆误。七命注所引可证。
　　雕云丽琁盖　案：「雕」当作「彤」，注「雕云斐亹而翼棂」，亦当作「彤」。各本所见皆误，据游天台山赋订正之。考袁、茶陵二本所载五臣济注云「雕镂云气」，然则五臣乃作「雕」；后来以之乱善，又并注中改为「雕」字，非。孙兴公赋别有作「雕」之本，而善于此引之也。彼赋五臣亦仍为「彤」。
　　行药至城东桥五言
　　鲍明远
　　鸡鸣关吏起，伐鼓早通晨。史记曰：关法，鸡鸣出客。严车临迥陌，延瞰历城闉。楚辞曰：严车驾兮戏游。神女赋曰：望余帷而延视。广雅曰：瞰，视也。毛苌诗传曰：闉，城曲也。蔓草缘高隅，修杨夹广津。隅，城隅也。迅风首旦发，平路塞飞尘。楚辞曰：轶迅风于清凉。又曰：为余先乎平路。扰扰游宦子，营营市井人。枚乘七发曰：扰扰若三军之腾装。汉书，薄昭与淮南王书曰：游宦事人。列子，林类曰：吾又安知营营而求生之非惑乎？庄子，仲尼曰：商贾旦于市井以求其赢。司马彪曰：九夫为井，井有市。怀金近从利，抚剑远辞亲。范晔后汉书，耿弇曰：怀金玉者，至不生归。抱朴子曰：夫程郑、王孙、罗裒之徒，乘肥衣轻，怀金挟玉者，为之倒屣。说文曰：怀，藏也。左氏传曰：子朱怒，抚剑从之。列女传，秋胡子妻谓秋胡曰：子辞亲往仕。争先万里涂，各事百年身。王羲之答许询诗曰：争先非吾事，静照在忘求。百年，已见上文。开芳及稚节，含采吝惊春。以草喻人也。草之开芳，宜及少节，既以含彩，理惜惊春。夫草之惊春，花叶必盛，盛必有衰，固所当惜也。陆机桑赋曰：舋稚节以夙茂，蒙劲风而后凋。曹毗冶城赋曰：含彩可以宝珍。孔安国尚书传曰：吝，惜也。尊贤永昭灼，孤贱长隐沦。说苑曰：子贱至单父，请耆老尊贤与之共治。范晔后汉书，黄香上疏曰：江、淮孤贱，愚蒙小生。隐沦，谓幽隐沈沦也。容华坐消歇，端为谁苦辛？陆机长歌行曰：容华宿夜零，无故自消歇。古诗曰：轗轲长苦辛。
　　游东田五言
　　谢玄晖眺有庄在钟山东，游还作。
　　戚戚苦无悰，携手共行乐。戚戚，已见上文。汉书，广陵王胥歌曰：出入无悰为乐亟。韦昭曰：悰，乐也。魏文帝折杨柳行曰：端居苦无悰，驾游博望山。悰，裁宗切。杨恽报孙会宗书曰：人生行乐耳，须富贵何时？寻云陟累榭，随山望菌阁。寻云，已见上文。楚辞曰：层台累榭临高山。王逸曰：层、累，皆重也。尚书曰：随山刊木。楚辞曰：菌阁兮蕙楼。远树暧仟仟，生烟纷漠漠。广雅曰：芊芊，盛也。仟与芊同。鱼戏新荷动，鸟散余花落。不对芳春酒，还望青山郭。言野外昭旷，取乐非一，若不对兹春酒，还则望彼青山。魏武帝短歌行曰：对酒当歌。陆机悲行曰：游客芳春林。毛诗曰：为此春酒。
　　文选考异
　　注「陆机悲行曰」　案：「悲」下当有「哉」字。各本皆脱。
　　从冠军建平王登庐山香炉峯五言　沈约宋书曰：建平王景素为冠军将军，湘州刺史。刘璠梁典曰：江淹年二十，以五经授宋建平王景素，待以客礼。远法师庐山记曰：山东南有香炉山，孤峯秀起，游气笼其上，卽樊蕴若烟气。
　　江文通
