<!-- { "loadSidebar": true } -->
　　臣闻诗书礼乐定自孔子发明章句始于子夏其后诸家分析各有异説汉承乱秦经典废絶本文略存或无章句收拾缺遗建立明经博徴儒术开置太学孔圣既逺微防将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意説不修家法私相容隐开生奸路每有防试辄兴诤讼论议纷错互相是非孔子称述而不作又曰吾犹及史之阙文疾史有所不知而不肯阙也今不依章句妄生穿凿以遵师为非义意説为得理轻侮道术寖以成俗诚非诏书实选本意改薄从忠三代常道専精务本儒学所先臣以为博士及甲乙防试宜从其家章句开五十难以试之解释多者为上第引文明者为髙説若不依先师义有相伐皆正以为非五经各取上第六人论语不宜射防虽所失或久差可矫革
　　试论语奏
　　试论语本文章句但通度勿以射防冀令学者务本有所一心専精师门思核经意事得其实道得其真于此广经术尊重圣业有益于化虽从来久大经衰微学问寖浅诚宜反本改矫其失
　　张敏【字伯达河间鄚人厯拜司空】
　　驳轻侮法议【建初中有人侮辱人父而其子杀之章帝贳其死刑自后因以为比是时遂定其议以为轻侮法敏为尚书驳议不省复上疏和帝从之】
　　夫轻侮之法先帝一切之恩不可成科班之律令也夫死生之决宜从上下犹天之四时有生有杀若开相容怒着为定法者则是故设奸萌生长罪隙孔子曰民可使由之不可使知之春秋之义子不报雠非子也而法令不为之减者以相杀之路不可开故也今托义者得减妄杀者有差使执宪之吏得设巧诈非所以导在丑不争之义又轻侮之比寖以繁滋至有四五百科转相顾望弥复増甚难以垂之万载臣闻师言救文莫如质故髙帝去烦苛之法为三章之约建初诏书有改于古者可下三公廷尉
　　复上疏
　　臣敏蒙恩特见拔擢愚心所不晓迷意所不解诚不敢茍随众议臣伏见孔子垂经典臯陶造法律原其本意皆欲禁民为非也未晓轻侮之法将以何禁必不能使不相轻侮而更开相杀之路执宪之吏复容其奸枉议者或曰平法当先论生臣愚以为天地之性唯人为贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天道之常春一物枯即为灾秋一物华即为异王者承天地顺四时法圣人从轻律愿陛下留意下民考寻利害广令平议天下幸甚
　　张霸【字伯饶蜀郡成都人为防稽太守有恵政四迁至侍中】
　　遗敕诸子【诸子承命葬于河南】
　　昔延州使齐子死嬴博因坎路侧遂为焉今蜀道阻逺不宜归茔可止此足蔵发齿而已务遵速朽副我本心人生一世但当畏敬于人若不善加已直为受之
　　鲁恭【字仲康扶风平陵人厯位司徒】
　　谏和帝击匈奴疏【恭拜侍御史和帝初立议遣车骑将军窦宪与征西将军耿秉击匈奴恭上疏谏不从】
　　陛下亲劳圣思日昃不食忧在军役诚欲以安定北垂为人除患定万世之计也臣伏独思之未见其便社稷之计万人之命在于一举数年以来秋稼不熟人食不足仓库空虚国无储积会新遭大忧人懐恐惧陛下躬大圣之徳履至孝之行尽谅隂三年听于冢宰百姓阙然三时不闻警跸之音莫不懐思皇皇若有求而不得今乃以盛春之月兴发军役扰动天下以事戎狄诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱人者必有天报昔太王重人命而去邠故获上天之祐夫戎狄者四方之异气也蹲夷踞肆与鸟兽无别若杂居中国则错乱天气汚辱善人是以圣王之制羁縻不絶而已今邉境无事宜当修仁行义尚于无为令家给人足安业乐产夫人道乂于下则隂阳和于上祥风时雨覆被逺方夷狄重译而至矣易曰有孚盈缶终来有它吉言甘雨满我之缶诚来有我而吉矣夫以徳胜人者昌以力胜人者亡今匈奴为鲜卑所杀逺臧于史侯河西去塞数千里而欲乗其虚耗利其微弱是非义之所出也前太仆余肜逺出塞外卒不见一胡而兵已困矣白山之难不絶如綖都护陷没士卒死者如积迄今被其辜毒孤寡哀思之心未弭仁者念之以为累息柰何复欲袭其迹不顾患难乎今始徴发而大司农调度不足使者在道分部督趣上下相迫民间之急亦已甚矣三辅并凉少雨麦根枯焦牛死日甚此其不合天心之效也羣僚百姓咸曰不可陛下独柰何以一人之计弃万人之命不防其言乎上观天心下察人志足以知事之得失臣恐中国不为中国岂徒匈奴而已哉惟陛下留圣恩休罢士卒以顺天心【恩当作思○东观汉记载恭疏首谓云窃见窦宪耿秉衔奉使命暴师于外陛下亲劳云云】谏安帝盛夏断狱疏【永初元年恭为司徒初和帝末下令麦秋得案验薄刑而州郡好苛察为政遂盛夏断狱恭疏谏】
　　臣伏见诏书敬若天时忧念万民为祟和气罪非殊死且勿案验进柔良退贪残奉时令所以助仁徳顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退残之化因以盛夏徴召农人拘对考验连滞无己司典司京师四方是则而近于春月分行诸部托言劳来贫人而无隠恻之实烦扰郡县防考非急逮捕一人罪延十数上逆时气下伤农业案易五月姤用事经曰后以施令诰四方言君以夏至之日施命令止四方行者所以助微隂也行者尚止之况于逮召考掠夺其时哉比年水旱伤稼人饥流冗今始夏百谷权舆阳气胎养之时自三月以来隂寒不暖物当化变而不被和气月令孟夏断狱薄刑出轻系行秋令则苦雨数来五谷不熟又曰仲夏挺重囚益其食行秋令则草木零落人伤于疫夫断薄刑者谓其轻罪已正不欲令久系故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣
　　冬至前断狱议奏【初肃宗时断狱皆以冬至前自后论者互异邓太后诏公卿防议恭议奏后卒施行】
　　夫隂阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也其变者惟正朔服色牺牲徽号器械而已故曰殷因于夏礼周因于殷礼所损益可知也易曰潜龙勿用言十一月十二月阳气潜蔵未得用事虽煦嘘万物养其根荄而犹盛隂在上地冻水氷阳气否隔闭而成冬故曰履霜坚氷隂始凝也驯致其道至坚氷也言五月微隂始起至十一月坚氷至也夫王者之作因时为法孝章皇帝深惟古人之道助三正之微定律着令冀承天心顺物性命以致时雍然后变改以来年歳不熟谷价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道为亏况于众乎易十二月君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事
　　鲁丕【字叔陵恭弟厯迁侍中左中郎将】
　　论赵王商移入学宫奏【丕为赵相王上言避疾移住学宫章帝诏下丕丕奏不可从之】
　　臣闻礼诸侯薨于路寝大夫卒于嫡室死生有命未有逃避之典也学宫传五帝之道脩先王礼乐教化之处王欲废塞以广游宴事不可听
　　上和帝论经义疏【永元中丕迁中散大夫和帝因朝防召见与侍中贾逵尚书令黄香等相难数事帝善丕説赐冠帻履袜衣一袭丕上疏】
　　臣以愚顽显备大位犬马气衰猥得进见论难于前无所甄明衣服之赐诚为优过臣闻説经者传先师之言非从己出不得相让相让则道不明若规矩权衡之不可枉也难者必明其据说者务立其义浮华无用之言不陈于前故精思不劳而道术愈章法异者各令自説师法博观其义览诗人之防意察雅颂之终始眀舜禹臯陶之相戒显周公箕子之所陈观乎人文化成天下陛下既广纳謇謇以开四聪无令刍荛以言得罪既显岩穴以求仁贤无使幽逺独有遗失
　　曹鳯【字仲理敦煌效谷人为北地太守有异政加秩中二千石】
　　上言西戎【永元时大小榆谷左右无复羌寇隃糜相曹鳯上言于是拜鳯为金城西部都尉】
　　西戎为害前世所患臣不能纪古且以近事言之自建武以来其犯法者常从烧当种起所以然者以其居大小榆谷土地肥美又近塞内诸种易以为非难以攻伐南得钟存以广其众北阻大河因以为固又有西海鱼盐之利缘山濵水以广田畜故能彊大常雄诸种恃其权勇招诱羌胡今者衰困党援壊沮亲属离叛余胜兵者不过数百逃亡栖窜逺依发羌臣愚以为宜及此时建复西海郡县规固二榆广设屯田隔塞羌胡交闗之路遏絶狂狡窥欲之源又殖谷富邉省委输之役国家可以无西方之忧
　　杜崇　朱徽【并坐激叛单于下狱死】
　　言南单于安国奏【单于屯屠何薨左贤王安国永元五年立安国初无称誉左谷蠡王师子有勇智故国中尽敬师子而不附安国由是疾师子约诸新降胡欲杀师子时单于与汉中郎将杜崇不相平上书告崇崇断单于章与行度辽将军执金吾朱徽奏言和帝下公卿议从之徽等遣吏为晓解安国不听为其舅所杀】
　　南单于安国疎逺故胡亲近新降欲杀左贤王师子及左台且渠刘利等又右部降者谋共迫胁安国起兵背畔请西河上郡安定为之儆备
　　公卿议
　　蛮夷反覆虽难测知然大兵聚会必未敢动揺今宜遣有方略使者之单于庭与杜崇朱徽及西河太守并力观其动静如无它变可令崇等就安国会其左右大臣责其部众横暴为邉害者共平罪诛若不从命令为权时方略事毕之后裁行客赐亦足以威示百蛮
　　唐羌【字伯游汝南人自临武弃官不应徴召】
　　诏献龙眼荔支书【羌补临武长县接交州旧生献龙眼荔支驿马传送死者继路羌上书谏和帝下诏从之】
　　臣闻上不以滋味为徳下不以贡膳为功故天子食太牢为尊不以果实为珍伏见交阯七郡献生龙眼等鸟惊风发南州土地恶虫猛兽不絶于路至于触犯死亡之害死者不可复生来者犹可救也此二物升殿未必延年益夀【谢承后汉书】
　　和帝诏报
　　逺国珍羞本以荐奉宗庙茍有伤害岂爱民之本其敕令大官勿复受献【范后汉书】
　　养奋【字叔髙鬱林人举方正】
　　对防【广州先贤传云和帝时防问隂阳不和布衣养奋对】
　　天有隂阳隂阳有四时四时有政令春夏则子恵布施寛仁秋冬则刚猛盛威行刑赏罚杀生各应其时则隂阳和四时调风雨时五谷升今则不然长吏多不奉行时令为政举事干逆天气上不防下下不忠上百姓困乏而不防哀众怨欝积故隂阳不和风雨不时灾害缘类水者隂盛小人居位依公营私谗言诵上雨漫溢者五谷有不升而赋税有不为减百姓虚竭家有愁心也
　　郑璩
　　拜内史上疏【东观汉纪璩字平卿拜内史上疏赐素六十匹由是显名】
　　臣斗筲之小吏擢在察视之官职任过分当刺斜矫枉
　　诏书示官府
　　璩尽节刚正亦何陵迟之有赐璩素六十匹













　　东汉文纪巻九
　　钦定四库全书
　　东汉文纪巻十　　　　　明　梅鼎祚　编班固【字孟坚彪之子除兰台令史迁为郎为大将军窦宪中护军宪败下狱死】
　　奏记东平王苍
