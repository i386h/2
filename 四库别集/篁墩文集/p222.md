<!-- { "loadSidebar": true } -->
　　下塘陆君钺因予所善沈石田先生以终身之思巻求题先生盖亟称其孝予诺之而匆匆未暇也钺请以一人尾舟相候至毘陵始克为二絶畀之且引其意用相勉云

　　题华氏严埭旧业巻

　　先业沦他姓前当野水斜緑塍还旧物白稻长新花有共义民里无惭孝子家莫因心便得诗礼足生涯
　　予与守正别几十余年矣今岁始克会于阊门尾舟相送过惠山舟中夜话出其严埭复业巻曰此我五世祖所业因兵燹废去而予幸复之愿赐一言予曰是诚可谓孝子不匮者矣惜予不工诗无以声君之美聊具一律为羣玉之倡云

　　上巳日秦廷韶方伯与施彦清盛舜臣迓饯至惠山

　　倚棹寻源到薜萝任催斜日下林柯游人不减吴庄盛题字还疑宋刻多万树野红眞绚画一泓寒渌未盈科石床他日如堪借来聴松风和醉歌

　　别君谦

　　万巻芸香手自删知予能拨冗中闲吴门七日心难了直与殷勤过锡山

　　赵式画芙蓉为镇江髙克明同知赋

　　霜叶纷纷醉不知名花全未觉开迟眼中何物丹青手解出秋江一段竒

　　很石行（今在阅武场内）

　　北固山前两拳石野花茫茫土花碧大如昂犬三尺强小似伏羔才一尺云当汉末风尘红老瞒势欲吞江东桓桓帝胄孙讨虏并坐此石论雌雄想象时危屏人语惨淡风云眇蛇鼠赤壁成功指顾中石上谁宾复谁主乌林一捷荆州分同奬王室収竒勋小儿奸贪败盟好舞智蹶我髯将军汉鼎分明沦异姓质子封侯甘伪命可惜棱棱不解言恨入江声寄余兴今逢一统天下王鐡瓮城中开阅场将军中峙列万垒此君却在城东方我来适过城下路停车摩挲日将暮欲从故老借图经为尔临风写长赋

　　永慕巻（为镇江郑太守赋）

　　百龄将近委天和累岁犹传薤露歌谱在正分通德里名髙宜入孝廉科苹空南涧身刑逺兰茁东风庆积多看取玉峯山下石貤封新表待重磨

　　饮赵梦麟郎中沧江别墅

　　潇洒郎官住京口天性爱山如爱酒长浮一斗与山盟所不爱山如此斗别墅正据沧江湾四望宛在丹青间虹月船空米老去悠悠世代空尘寰郎官作诗亦清好不遇酣歌不挥扫题徧山■〈土幻〉与水涯与客江头几倾倒我登沧江亭为赋沧江篇呼童更吸中■〈氵霝〉泉临风欲洗双倦目他时来结山中缘
　　梦麟地官自号爱山子又号沧江别墅其懐抱清旷如此今获解官鞅于壮年人固惜之而梦麟则可谓之自遂矣予北行得过别墅共饮甚乐因赋此诗而行

　　古诗三十六句寄君谦仪部奉寓懐思云山迢遥不我遐弃春鸿在望用傒好音

　　舣舟阊门下揽衣涉南濠居人爱杨子力任细书劳手校日弗给续晷焚其膏坐令书满家一一排干旄丽藻并竒字史汉兼庄骚剖击无终穷人徒识仪曹焉知漆雕意古学非时髦有如万里鸿妙与江云髙又如幽兰芳嫣然媚衡皋恭惟圣所传慎此义利操明明君子心道体求丝毛忧违乐乃行不负人中豪巨舰乘安流向尔空飞涛芸编亦自幸非君孰吾遭岂若夸毗子悻然立蓬蒿相去日已逺令我心郁陶故人颇谐寡聊饮玉色醪题诗寄濠上临风愧投桃

　　题吴天弘侍御画菜

　　桔槔昼开春雨足采采新苖出畦緑就中一握晚菘香何许长安夸食肉栢台清节世见希花鸟不爱丹青挥向来断虀本同调下筯亦喜霜根肥此味分明吾所羡此色宁堪上人面船窓抚景一题诗忧乐终归济时彦

　　髙邮湖阻风时虽开夹湖未能行舟

　　一阵狂飙入地垠客舟如叶浪如轮凭谁上诉由风伯任尔抛香拜水神阿岸稍卑思跃马夹湖虽好未通人南来北去皆行役篷底从容莫漫嗔

　　都宪张公淮上所获四印歌

　　予被召北行道出淮阴巡抚都宪张公汝器觞予言往岁奉敕浚漕河得古印四枚于杨子桥水中已上进矣其一曰寿亭侯印其一曰镇江府御前驻札都统制印其一曰鄂州管内观察使印其一曰都巡检使之印惟寿亭侯印为汉物人知之其余莫之考也予因言寿亭侯印据传记凡三四见于宋元间盖后人追铸以奉神者此恐其一也史称韩世忠尝为镇江府御前驻札都统制岳飞尝为鄂州管内观察使此二印殆宋物欤都巡检使亦宋官主捕盗贼以守臣兼领今不注其职守所在莫知为谁矣语次得长诗一篇赠公用纪其事公与予同出河间进士同年予兄事之
　　行台使者清河公浚川来往长淮东役夫走告得四印不知何代沦渊中盘螭结纽各异状藓包玉啮伤青铜自应神物不可閟月夕往往虚晴虹一朝舁出冯夷宫寳气尽发清泠空行台得之三叹息谓尔古器遭沙虫乱磨再使篆文出拂拭不遣纎尘蒙题缄顿首献天子护以黄袱駄青骢近臣奉入归御府想象白日回重瞳我来舣棹淮水上十年相见惊秋蓬坐间倾倒忽语此便觉异代还英风忆昔中山启炎祚絶世义勇称髯翁蕲王鄂王总人杰南渡百战勋猷同当时遣使各赍赐尚方新铸凭良工系之尺组表异眷副以大纛兼彤弓岂知变故生肘腋斩地败此中兴功孙权心久附汉贼秦桧一力主和戎两人伏剑徇王室霜飞六月愁苍穹一人湖上跨长耳漫劳矰缴窥冥鸿都巡岁逺失姓氏无乃亦是千夫雄抚时感事数百载令人扼腕悲三忠行台于我同榜士呼酒更酌开莲筒桑榆谊深谈尘洽松韭味洁氷盘丰春风吹花助客醉解舟北去方匆匆海天回首推双蓬淮流浩荡山巃嵸为公髙歌重懐古城楼一抹斜阳红

　　过淮

　　清流如淀浊流黄有意交流不自妨斜月倚篷看水色熏莸谁道可同藏

　　百步洪次吴原博同寅韵赠冯主事

　　彭城西上一舟来柳岸春涛画障开苏墨在亭留琬琰梵宫当户出楼台风前舣棹生羁思洪上分司属俊才欲借图经询古迹何妨今日费删裁

　　沽头闸下歌

　　闸河无人节新水处处船头阁船尾人生自古行路难咫尺直须论万里去秋不雨今复春无麦无禾愁杀人朝来不忍倚篷看扶携拍岸皆流民行河郎官不轻出舟困闸河无了日我舟虽困终须行奈此白日嗷嗷声

　　留别济宁周同守

　　忆在成都砚席同天涯相望几秋鸿君生向我五年长行色困人三月中宦海积薪随下上客途飘梗定西东舣舟不尽牵情处太白楼前柳絮风
　　先少保襄毅公在蜀藩时于庠序间最爱周君用中俾与予同学盖三十余年矣予被召北上值君自地官谪济宁始获胥会一叙畴昔恍然不知离合之久也爰赋一诗用纪岁月兼致别意云

　　题英雄夺锦图

　　天外苍鹰决云下山麓玄熊亦惊咤锦鸡势落双彀中草偃风回不容罅五羊赵王工羽毛水墨孰与林良髙闲中作此有深意不用千钱归水曹水曹世家原古歙三试场中三奏捷英雄夺锦人争夸斯士斯图正相协呼童启轴悬中堂青春白日生辉光郢人燕说亦有道逺大相期君莫忘
　　予北上过济宁水部主事程君廷臣以此画索题君之先实自新安迁上饶者谱牒具在可考也匆匆为赋此诗亦将以订宗盟云尔

　　八里湾复会亚卿同行至开河驿始别

　　客路重逢喜倍增几人相好是心朋爱君才似鸡羣鹤笑我船同骥尾蝇别思渐浓频唤酒和章难续更挑灯熏风有约陪鸳序忠告时时得敬承

　　朱宪副恩寿堂

　　一堂曾记寿兼恩八载相闻齿更尊不叩仙方延岁月只将公廪奉晨昏推封日下登三品衍庆年来见十孙大手特书应未了緑槐如幄荫髙门
　　山东宪副朱君朝用为侍御时予尝记其恩寿堂今十年矣再会东昌出阅是巻则知其具庆无恙乐有十孙而君方预宪使之选恩与寿偕不日有也君请再赋一诗以申其说因輙附此致期望之意云

　　管太仆同年出示往年登楼之作别后次韵奉寄

　　留题髙阁四周星诗味那能敌韭萍驱我不情尘滚滚向人无恙桞青青弹碁败却心仍喜读易精来体自醒夜倚船窓忆故友不知风雨透虚棂

　　舟中病请医者刘宗佑与俱至德州赠别

　　临清河下识刘郎脉理名家本鳯阳语次爱君医术正行边寛我客愁长丹溪自喜传新学金匮何须说异方坐想到门应几日熏风吹满杏林香

　　李源十景

　　祁门李生彦夫所居李源最幽胜尝析其景为十求予诗数年矣病未能赋也北上道中阻风连窝块坐无事因各为五言一絶以寄之虽短章寂寥不足以尽景之万一而其大致亦不出此矣
　　天井龙痕
　　潜龙卧空山爪印非斧琢一日风雷生终当露头角
　　军滩马迹
　　义兵昔来过石上马蹄在遗响寄滩声英风凛何代
　　鉴塘活水
　　一镜含天光源头自何许悠悠川上心临流共谁语
　　斗峡回澜
　　两崖忽中分惊浪凡几折相期避暑来熏风洒飞雪
　　莲亭小雨
　　雨落芙蓉塘一阵香冉冉潇洒亭中人红尘不相染
　　竹径清风
　　夹道千琅玕森森出墙外有时一轮秋平空发天籁
　　笔架凌云
　　三峯上排云竞秀如笔格千古兆人文知非草玄宅
　　诰轴横空
　　一峯如诰身隠隠当户见山灵知主人终为汉庭彦
　　溪流晚棹
　　闲登溪上楼返照射溪水何处榜声来前滩白鸥起
　　山磵朝舂
　　云碓倚东陇逺响一洲隔空林烟火生晨炊待香白

　　寿汪文好

　　当年开社见南山曾共从容一日闲老我半生头已白喜君五十鬓无斑衣翻晴彩生春意酒泻秋茎动醉颜正欲登堂陪贺客又随丹诏上朝班

　　天津提督兵备刘天佑宪副留饮席上联句三首

　　尊酒初逢海上城（敏政）真须倾耳听韶英阴云酿雨窓含暝（福）曲岸留人柳扬晴兵卫夜闻谈麈洽（敏政）官河风便去帆轻玉堂新宠金莲炬（福）供奉无能愧此行（敏政）
　　三十年前饮令名（福）天涯离合漫相惊喜君宪节新开府（敏政）愧我诗坛始结盟兰麝清风熏满座（福）秔蚕美俗动诸营倚阑更有淹留地（敏政）明日登楼一送行（福）
　　灯前谈笑客忘归（敏政）分付奚奴为掩扉好句每从沈醉后（福）离情偏惜故交稀月明坐啸潮生浦（敏政）漏尽惊看酒湿衣逻卒隔墙喧警柝（福）旅懐临别更依依（敏政）

　　拱北楼（在天津城上刘宪副所建）

　　危楼突兀中天起雄峙髙城压诸垒登楼北望空蒙间正距皇都三百里直沽东去当海门九河下泻鲸涛奔一道科征比州县十连虎豹分营屯天子端居不忘武敕遣提刑此开府眼中壮观忽岿然缓带时来阅干橹四方玉帛趋神京千车万舶无留行题品休歌太行路丽谯却数天津城忆昔文皇曽驻跸父老相传至今日宪臣初下新条章宿将谁谙旧军律城头大斾翻晴红城边细柳揺熏风我来徙倚不能去宸居宛在红云中画角悠扬鼓声壮雉堞嵯峨日初上掀髯听讲阴符篇谁道儒生不堪将槛外滔滔河水流酒酣击节歌新楼盛年相与赤心在范公敢谢苍生忧

　　与林泉

　　岐路尘埃满髪丝坐怜沙柳緑参差停舟奉笔延佳兴不道林郎亦爱诗
　　杭州林泉为漕舟什五长随予入京至河西务忽奉纸拜乞一言因赋此絶

　　四月初六日杨村道中遇暴风野泊入夜尤甚舟人大恐皆不寐待旦灯下有感

　　黄沙如雾昼冥冥一夜狂飙吼不停何物阳侯翻地轴有时风伯畏天刑盗窥客舫悬孤注神忌吾书走六丁篷底故乡应入梦清溪修竹旧岩扄

　　都城道中憩永明寺次壁上留题韵

