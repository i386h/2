<!-- { "loadSidebar": true } -->
　　◇奏弹尚书丞郎事
　　旧丞郎取急及属出，皆尚有封，使职局不废。而昨左右二丞及诸皆出，唯次直二郎在，役使有兵火警急，便为无复行事者，二丞顿行，无印可以封符疏。此之逋慢，莫斯之甚！（《御览》二百十三）
　　◇奏议王式事
　　王式继母，前嫁夫终，後嫁式父。式父终，持服葬讫，还前夫家。前家亦有继子，养至终，遂合葬于前夫。式为制出母周服。式辞以「父临终，母求去，父许诺。」就如其辞，必也正名，依礼为无所据。若父在，与亡臧否有命，须显七出之责，则当存时受遣，告宗庙而弃之。无缘以绝义之妻留家制服。若式父不及礼义，或以情相许，或疾在临困谬乱，听使去留自由者，此必为相要以非礼，相要以非礼，则存亡无所得从，式宜正之以礼。魏颗父命，从其治不从其乱，陈乾昔属其子尊己，殉殡二婢子。尊己以非礼不从，《春秋》、《礼记》善之。并以妾媵，犹正以礼，况其母乎！
　　礼，妇人三从。式母于夫，事生奉终，居丧以礼，非为既绝之妻。及亡制服，不为无义之妇。不绝之验，彰于制服。自云守节，非为更嫁。考行无绝于夫，离绝之断，在夫没之後。夫之既没，是其从子之日，而式以为出母比，此母以子出也。即何以子出其母，而致使存无所从以容居，没无所归以托终也？寄命于他人之门，埋尸于无名之冢。若是式父亡後，母寻没于式家，必不以为出母，明矣。许诺之命一耳，以为母于同居之时，至没于前子之门而许以为母，所处不同而以为出母。此为制离绝于二居，裁出否于义断。离绝之断，非式而谁！假使二门之子皆此母之生，母恋前子，求去求绝，非礼于後家，还反又非礼于前门，去不可去，还不可还，则为无寄之人也。式必内尽匡谏，外极防闲，不绝明矣。何至守不移于至亲，略情礼于假继乎！继母如母，圣人之教。式为国士，闺门之内犯礼违义，开辟未有，于父则无追亡之善，于母则无孝敬之道，存则去留自由，亡则合葬路人，可谓生事不以礼，死葬不以礼者也。母依前子，非为更嫁；日月远近，理有异。礼，长子不为出母服，出继母尤不应服。式，长子也，又母非所生，不应服坦然，而式乃制服，明前绝无徵，违礼莫据；内愧于心，欲以诈眩视听，托过厚以制饰。寻其事情，考之正礼，义不容恕。式母再嫁，前後俱继，何慈如此！事受之日，应有过礼之贬，出之者宜受莫大之责。式礼义之阙，发于事亲，伤孝敬之道，亏损时教，不可以居人伦铨正之任。式宜请议，即下禁止。案侍中司徒临颍公荀组，敷宣五教，实在任人，而含容违礼，曾不贬黜；扬州大中正、侍中、平望亭侯陆晔，淮南大中正、散骑侍郎胡弘等显执邦论，朝野取信，曾不能率礼正违，崇孝敬之教，并为不胜其任。请以见事免组、晔、弘官，大鸿胪削爵土，廷尉结罪。（《晋书·卞壶传》，《通典》九十四，太兴三年，淮南小中正王式继母先嫁有继子，後嫁式父，式父临终，继母求去，式父许有遗命。及式父亡，母制服积年，後还前弱子家，及亡，与前夫合葬，式追服周。杜夷、江泉、荀崧、萧轮议皆恕式，御史中丞卞壶奏。）
　　◇奏论乐谟庾怡
　　时召南阳乐谟为郡中正，颍川庾怡为廷尉评。谟、怡各称父命不就。壶奏曰：「人无非父而生，职无非事而立。有父必有命，居职必有悔。有家各私其子，此为王者无人，职不轨物，官不立政。如此，则先圣之言废，五教之训塞，君臣之道散，上下之化替矣。乐广以平夷称，庾珉以忠笃显，受宠圣世，身非己有，况及後嗣而可专哉！所居之职若顺夫群心，则战戍者之父母皆当以命子，不以处也。若顺谟父之意，则人皆不为郡中正，人伦废矣。顺怡父之意，人皆不为狱官，则刑辟息矣。凡如是者，其可听欤？若不可听，何以许谟、怡之得称父命乎！此为谟以名父子可以亏法，怡是亲戚可以自专。以此二涂服人示世，臣所未悟也。宜一切班下，不得以私废公。绝其表疏，以为永制。（《晋书·卞壶传》）
　　◇群臣拜皇太子议（明帝太宁二年。）
　　《周礼》，王后太子不会，明礼同于君，皆所以重储贰，异正嫡；苟奉之如君，不得不拜矣。太子若存谦冲，故宜答拜。臣以为皇太子之立，郊告天地，正位储宫，岂得同之皇子揖让而已！谓宜稽则汉魏，阖朝同拜。（《晋书·礼志》下，《通典》六十七。）
　　◇周札赠谥议
　　札，石头之役，开门延寇，遂使贼敦恣乱：札之责也。追赠意所未安。懋筵兄弟，宜复本位。（《晋书·周札传》）
　　◇拜敬保傅议
　　臣历观纪籍礼经，无拜臣之制。唯汉成帝拜张禹，庸主凡臣，不足为轨。或说师臣友臣，师模共道，又未是其拜也。至于先帝之拜司徒导，特以元皇帝兴自藩国，布衣之交，拜在人臣之日，故率而不改。陛下尊顺先典，伏膺礼中，不宜降南面之尊，拜北面之臣。大教有违，名体不顺，事应改正。（《通典》六十七）
　　◇又奏
　　臣考先典之极，无过于周公，而周史无拜敬之礼。记称王者入学，躬拜三老，此一朝之敬，犹子冠而母拜，岂可终身行焉？（《通典》六十七）
　　◇上笺自陈
　　壶天性狷狭，不能和俗，退以情事，欲毕志家门。亡父往为中书令，时壶蒙大例，望门见辟，信其所执，得不祗就。门户遇祸，迸窜易名，得存视息，私志有素。加婴极难，流寄兰陵，为苟所召，恐见逼迫，依下邳裴盾，又见假授，思暂之郡，规得托身。寻蒙见召，为从事中郎，岂曰贪荣，直欲自致，规暂恭命，行当乞退。属华轶之难，不敢自陈。轶既枭悬，壶亦婴病，具自归闻，未蒙恕遣。世子北征，选宠显望，复以无施，忝充元佐。荣则荣矣，实非素怀。顾以命重人轻，不敢辞惮。闻西台召壶为尚书郎，实欲因此以避贤路，未及陈诚，奄丁穷罚。
　　壶年九岁，为先母弟表所见孤背。十二，蒙亡母张所见覆育。壶以陋贱，不能荣亲，家产屡空，养道多阙，存无欢娱，终不备礼，拊心永恨，五内抽割。于公无效如彼，私情艰苦如此，实无情颜昧冒荣进。若废壶一人，江北便有倾危之虑，壶居事之日功绩以隆者，诚不得私其身。今东中郎岐嶷自然，神明日茂，军司马、诸参佐并以明德宣力王事，壶之去留，曾无损益。贺循、谢端、顾景、丁琛、傅等皆荷恩命，高枕家门。壶委质二府，渐冉五载，考效则不能已彰，论心则频累恭顺，柰何哀孤之日不见愍恕哉！（《晋书·卞壶传》）
　　◇与温峤书
　　元规召峻意定，怀此於邑。温生足下，柰此事何！吾今所虑，是国之大事。且峻已出狂意，而召之更速，必纵其群恶以向朝廷。朝廷威力诚桓桓，交须接锋履刃，尚不知便可即擒不？王公亦同此情。吾与之争甚恳切，不能如之何。本出足下为外藩任，而今恨出足下在外。若卿在内俱谏，必当相从。今内外戒严，四方有备，峻凶狂必无所至耳，恐不能使无伤，如何？（《晋书·卞壶传》）
　　◇书
　　足下佳不？朝□（此二字姜作「北中」）郎上获诸城文墨，至便在舍，事许改变，子纸下物知此草，勿令一人见也。吾今敕书事令不发，亟付卿发。发便密令人传（姜作「房」，谓与「防」通。）之，壶白。（《淳化阁贴》三）
　　◎梁柳
　　柳，太康中为弘农太守，徙阳平太守。
　　◇崤山路石铭
　　晋太康三年，弘农太守梁柳修复。旧道。（《水经注·河水四》。今山侧附路有石铭。）
　　◎刘汉
　　汉，太康中为尚书郎。
　　◇议推处刘毅
　　龙体既苍，杂以素文，意者大晋之行，戢武兴文之应也。而毅乃引衰世妖异以疑今之吉祥，又以龙在井为潜，皆失其意。潜之为言，隐而不见。今龙彩质明焕，示人以物，非潜之谓也。毅应推处。（《晋书·刘毅传》。时龙见武库井中，百官将贺，毅独表无贺龙之礼，尚书郎刘汉等议诏，不听。）
　　◎王宫
　　宫，北海人太康中羽林左监，元康初为殿中将军。
　　◇为刘毅请谥疏
　　中诏以毅忠允匪躬，赠班台司，斯诚圣朝考绩以毅著勋之美事也。臣谨案：谥者行之迹，而号者功之表。今毅功德并立，而有号无谥，于义不体。臣窃以春秋之事求之，谥法主于行而不系爵。然汉魏相承，爵非列侯，则皆没而高行，不加之谥，至使三事之贤臣，不如野战之将。铭迹所殊，臣愿圣世举《春秋》之远制，改列爵之旧限，使夫功行之实不相掩替，则莫不率赖。若以革旧毁制，非所仓卒，则毅之忠益，虽不攻城略地，论德进爵，亦应在例。臣敢惟行甫请周之义，谨牒毅功行如右。（《晋书·刘毅传》）
　　◎牵秀
　　秀字成叔，武邑观津人。太康中为新安令，迁司空从事中郎、免；後为司空张华长史。惠帝西幸，进尚书、河间王平北将军，镇冯翊。为长史杨腾所杀。（案：《河间王传》，东海王越遣督护麋晃伐，至郑，将牵秀距晃，晃斩秀，与本传不同。有集四卷。）
　　◇相风赋
　　幽林绝响，巨海息波。（《文选·月赋》注）
　　◇黄帝颂
　　邈矣黄轩，应天载灵。通幽远览，观象设形。诞敷厥训，彝伦攸经。德从风流，化与云征。皇猷允塞，地平天成。爰登方岳，封禅勒成。纷然凤举，龙腾太清。违兹九土，陟彼高冥。民斯攸慕，涕泗沾缨。遐而不坠，式颂德声。（《艺文类聚》十二，《御览》七十九。）
　　◇老子颂
　　深哉伯阳，诞此灵姿。研精玄奥，幽赞神微。抱质怀素，蕴宝藏辉。述而好古，仪圣作师。周衰道废，厥猷匪宣。龙潜初九，亢志皓然。於邈高风，徽音永传。
　　◇彭祖颂
　　於休彭公，应运特生。穷神知化，妙物通灵。挹之不冲，满之不盈。韬光隐曜，混沌玄清。确乎其操，邈乎其度。含真荡秽，离俗遗务。托神玄妙，游心泰素。享年七百，宝降其祚。惠我无疆，伦道作故。
　　◇王乔赤松颂
　　妙哉松乔，禀此殊姿。含精握气，灵德是绥。藏器华圃，俯首腾飞。齐迹风云，超远姿微。乃翔灵坟，鸟像人声。低徊旧土，眷此平生。惠而不谅，凋我素形。神仪既陨，翻飞而征。遨游八维，跨腾九冥。应庆罔极，与道虚盈。（《艺文类聚》七十八）
　　◇皇甫陶碑
　　帝命既允，戎政以闲。（《文选·褚渊碑文》注）
　　◎索靖
