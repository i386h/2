<!-- { "loadSidebar": true } -->
　　高阳之子少典之孙苍林逺遘若水遥源【言郑氏之先出自姬姓也史记曰帝颛顼高阳者黄帝之孙而昌意之子也又曰黄帝者少典之子国语胥臣曰黄帝之子二十五宗其得姓者十四人为十二姓青阳与苍林为姬姓史记曰嫘祖为黄帝正妃生二子其二曰昌意降居若水娶蜀山氏女生高阳有圣德焉水经曰水出旄牛徼外东南至故闗为若水】公侯复始钟鼎逾繁承基纂胄建国开藩我壮我武既公既侯缁衣出郑卿士归周【左氏传曰公侯子孙必复其始毛诗序曰缁衣美郑武公也父子并为周司徒善于其职国人宜之故美其德以明有国善善之功焉言郑氏自桓武有国之后以国为氏也】鱼陵北上荥泽东流河移酸枣粟雨陈留【皆郑地也郡国志颍川襄城有鱼齿山左传谓鱼陵杜预曰在雠县北汉书地理志曰河南曰豫州川曰荥雒师古曰荥即沇水所溢者也又沟洫志曰孝文时河决酸枣地理志曰酸枣属陈留郡王充论衡曰建武中陈留雨谷蔽地形若粢而黒】祖守南邦考镇东郡两龟为印双蛇结绶【谓祖思庆为山阳太守考顼赠豫州刺史也汉旧仪曰银印背龟纽其文曰章后汉舆服志采组连结于璲谓之绶又许曼传陇西太守冯绲始拜有双蛇盘绶笥】日察隂阳星占长柳是曰世载其名不朽【汉书艺文志曰隂阳家者流盖出于羲和之官敬顺昊天厯象日月星辰敬授民时此其所长也又杂占十八家有黄帝长柳占梦十一巻甘德长柳占梦二十巻】事亲之道孝以立身事君之道忠以立仁今君嗣德一此君亲如松之茂如竹之筠【礼记曰如竹箭之有筠也】功叅荆棘职主兵戈北临青岭南通白波【谓从周太祖为帐内都督迁平东将军也隋志允吾后魏置曰广武有青岩山后汉书董卓传曰黄巾贼郭太等起西河白波谷号为白波贼】直云横塞长星渡河阵开沙断师移灶多【与本序往者申息尽至艅艎遂还意同谓其有战功也湘中记曰遥望衡山如阵云晋书曰有长星自西南流于东北坠于梁水帝斩公孙文懿于梁水之上汉书曰韩信撃龙且夹潍水陈信乃夜令人为万余囊盛沙以壅水上流引兵半渡撃龙且后汉书曰虞诩令吏士各作两灶日倍増之曰孙膑示弱我今示强势有不同也】举功行赏封疆受位宫室镂珪山河分地【言以立义战功授开府大将军饶阳县公也周礼公执桓珪郑注云双植谓之桓桓宫室之象所以安其上也汉书功臣表封爵之誓曰黄河如带泰山如厉国以长存爰及苖裔】决胜千里谋深计秘建武功成名连星次【汉书高帝曰运筹帷幄之中决胜千里之外吾不如张良后汉书论曰中兴二十八将前世以为上应二十八宿建武光武年号言常従周武帝如汉二祖矣】建旟济漯拥节龟防既蚕桑土实抚梧桐【谓授兖徐二州刺史也禹贡曰泲河惟兖州浮于泲漯师古曰泲本济水之字従水声言此州东据济水西北距河音泲漯水出东郡东武阳漯它合反诗曰奄有龟防禹贡曰兖州桑土既蚕又徐州云峄阳孤桐】野无异器河无别风吴亭楚障【一作塞】莫敢弯弓【谓常为徐州刺史威震吴楚也徐州楚地与吴接境过秦论曰士莫敢弯弓而报怨】倏忽身世俄然松槚路转铜鱼山廻石马【左传伍子胥曰树吾墓上槚任昉范始兴表云松槚成行礼记郑注云以竹为池衣以青布悬铜鱼焉西京杂记曰张丞相墓前有石马】武侯之庙栾公之社望此高碑凄然泪下【武侯诸葛亮也蜀志曰景耀六年春诏为亮立庙于沔阳汉书曰栾布梁人也吴楚反时以功封鄃侯复为燕相燕齐之间皆为立社号曰栾公社晋书曰羊公碑名堕涙碑】
　　周陇右总管长史赠太子少保豆卢公神道碑
