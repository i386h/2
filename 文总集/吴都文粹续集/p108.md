<!-- { "loadSidebar": true } -->
　　洞庭之南湘水东青山奕奕蟠苍龙云阳峰髙七十一欲与衡岳争为雄我家近在云阳下来往看山如看画十年尘土走西风每忆云阳动悲咤吴中胜士朱隐君笔精墨妙天下闻画图画出湘江水青山上有云阳云云阳山髙湘水緑十年不见劳心目只今看画如看山万里归情寄鸿鹄
　　朱泽民山水歌　　　　　　虞堪
　　江山青青江水緑市上何人吹紫竹避暑宫前不见春落花满地逰麋鹿千古江山列画图朱侯爱写咫尺烟糢糊扁舟依然在洲渚应可自此归五湖昔人去者今有无
　　题朱泽民荆南旧业图　　　髙启
　　睢阳醉磨一斗墨梦落荆南写秋色太隂垂雨尚淋漓哀壑回风更萧瑟枫林思入烟雾清湖水愁翻浪波白溪上初逢野老航山中逺见先生宅秫田半顷连竿鱼芋区茆屋倚萝薜僧来看竹乘小舆客去寻苓借髙屐任公台下石可坐周侯庙前路曽识虎迹时留暮苔紫蛟气或化秋云黒城郭当年别巳久风尘此日归不得落日书斋半壁明画图卧对空相忆
　　朱泽民画　　　　　　　　苏平仲
　　朝朝谋隐地忽见好山川雄丽皆衡岳幽深有涧瀍羊眠松下石虹挂屋头泉便欲抽簪去依崕结数椽
　　朱泽民寒林平逺图　　　　张肯
　　冻云压空雪欲作旷野隂凝气萧索朔风一夜卷长林万木离披尽摇落天连平逺眼界寛前山宛在空蒙间溪头流水急如泻日夕喷薄声潺湲我尝经行出林际望断孤村日将暮野鸟啼饥那忍闻瘦马惊寒倦行歩悄无人迹途路賖此时能不思还家人生慎勿思行迈披图尚尔添咨嗟
　　陈玉汝所藏朱泽民画　　　李东阳
　　睢阳书家流作画如作草松根石崚嶒健笔凌絶岛垂萝飘人衣盘石坐不扫鸣琴声差差石籁风稍稍君看萧散姿称健林下老遗缣百年内岚气湿不槁陈郎湖海情得此恨不早我生不学画入眼分丑好尝观耆旧传叹息风流少此意君独知丹青安足道
　　题朱泽民集古玉图后　　　呉寛
　　五瑞示信存虞书圭锡禹成功初后来列国分寳玉鲁璜楚璧皆其余圆流方折不爱寳昆吾刀铦雪同皓辟邪人马若天成琨环鞞琫犹反藻卧蚕蟠螭看更好细数三十种非少今世谁为张茂先试言此物何必造鸡冠蒸栗及猪肪土花半蚀痕苍苍其间直出三代上遗形尚发孚尹光龙眠居士不可作洗玉池中水应涸何如征东旧提学过眼写之无执着丈纸流传二百年妙矣宛如新出璞
　　题朱泽民小景律诗后
　　睢阳画癖不可医睢阳作画真画师岂惟长绢善挥洒只此短纸谁能为野旷天寒气萧爽人坐茆亭絶尘想阶前旧雨客不来天末晴云心独往青山滴滴青于苔平地忽作芙蓉开秋声似向耳边起石上乔松若个栽意长要在无多笔余墨淋漓缀唐律诗中有画画中诗百年再见王摩诘
　　题苏昌龄画　　　　　　　张以寜
　　徐君逺从西江来亲为苏子作松石松三千年铁作肤石亦苍寒太古色几株老木相因依气格不敢与之敌洲前摇摇者舟子短棹沧江荡晴碧着子啸歌于其中仰视青天岸白帻是时东山月初出无边露气连赤壁潜蛟出舞巢鹘翔江姬色动三太息眼中之人有太白风云变态俱无迹前辈风流今复闻人间絶景岂易得徐君更为添野夫共泛灵槎卧吹笛
　　题顾仲渊临柯丹丘竹　　　　于立
　　湖州去后丹丘老见此风枝露叶新千古中郎那可得虎贲犹是典型人
　　题赵善长为李原复所画山水　王逢
　　日光青寒杀气白山童林髠似缩瑟城舂指堕株送叶苍莽坤舆大霄宅齐东赵原呉下人辞荣养母韩康脉酒狂忽忆雍煕时画法荆关海岳客魁峰杰岭大将顔秀崕峭壁仙卿班云气滃渤月华表石肌荦确崤函间翚飞楼阁深翠隐兽羣逺迹人烟近一瀑天垂雪练绅万松花落黄金粉森萝翳檞杳莫尽若闻行歌采芝菌梦覩浩淼妙攘攫心苦良工手独敏鬼物防合毛竦竪樵防扁舟露沙溆磨轮新坊俯场圃雌伏鸡窠悬在粱罄折田翁饲其牯土膏不假酥雨润帘脚似逐东风顺贡聨包匦旅裹粮驴驱马防力角奋怛然阁笔泪满腮龙虎虚卧溧阳台累朝德泽百年运短褐老江南哀我诗题罢眼中泣又见他乡鸿雁回
　　沈仲説画树石　　　　　　　郑元祐
　　风流沈传师浩荡江海姿黙庵岂诚黙开口谈书诗兴来捉笔画树石溪深防髙浪波白毫端无非篆籀法折铁中郎此其式世人贵耳贱目者扵此却令三叹息
　　题张叔厚白描麻姑像
　　狡狯仙人来自东海波清浅日轮红翩云里飞霞佩只在鸾笙一曲中
　　题张叔厚白描鸾仙　　　　柯九思
　　秦台缥缈近天涯红露霏霏隔綘纱萧史不归春欲老吹箫秖在碧桃花
　　题夀阳公主梅妆图　　　　张天英
　　正月七日含章殿落梅吹花香扑面玉人睡起犹未知重理新妆镜中见花如玉貌多婵娟三十六宫都学遍城中丑妇不解羞采花自防双眉头
　　题张渥描乘鸾月仙
　　素女乘鸾月下飞飘飘环佩语相依帝家曽识乘槎客笑倚天孙锦字机
　　题马公振画竹　　　　　　　良琦
　　马氏白眉者隠居娄水湍闲将笔五色醉扫玉千竿露重凤毛碧月明龙气寒春山归正好稚子喜相看
　　题马公振画箫竹图　　　　　秦约
　　凤丘张乐夜厌厌飞盖追随思未忺忆得瑶阶新雨过笑渠犹倚水晶帘
　　昔年曽住风篁岭緑玉参差眼愈明五月凉生不知暑卧听山溜落溪声
　　同前　　　　　　　　　　顾悳辉
　　渚宫避暑昼厌厌折得宜男思不忺薄暮羊车过门处梦随春雨度湘帘
　　潇湘江头秋水濶芙蓉城里月波明为君截作参差玊吹彻钧天广乐声
　　题文海屋洛神图　　　　　陆仁
　　神之媛兮霓裳凌长波兮回翔龙辀兮孔盖秋之水兮如霜浦有兰兮兰有荑折芳馨兮遗所思扬舲兮遽逺目眇眇兮愁予
　　题瞿睿天钩勒竹　　　　　王逢
　　我尝宴龙君醉蹑白凤尾都将苍梧云零乱潇湘水
　　张裔画竹歌　　　　　　　虞堪
　　洞庭张裔爱修竹放笔纵横写千幅世上今无玉局翁胸中自有筼筜谷黄金易成金错刀石室洒洒生秋毫凤凰飞去空寥寥张裔落墨何其髙
　　虞胜伯画雨竹　　　　　　郑元祐
　　渭川烟雨緑漪漪公子飞云出砚池万个青琅秋一抹髙梢特耸凤凰枝
　　题虞胜伯画仙台髙士图　　　倪瓒
　　仙台有髙士闻在最髙峰濯足五湖水结巢千嵗松霞飞云迥閟丹壑落花如雪吹微蒙醉顔髙卧日曈曈飞鳬蹴踏金芙蓉紫芝眉宇玉链容往来倏忽其犹龙谁能貌此世外踪青城山人仙台翁运笔真与天同功倪生作诗以咏叹凌跨倒景他日期相从
　　僧日观画葡萄　　　　　　宋旡
　　玉山道人苍壁立胸潴万斛松煤汁吐作千年古怪藤犹带西湖烟雨湿元气淋漓草木活太阴菌蠢龙蛇蛰须萦翠雾瘦蛟走睛突珠黒龙泣神剜鬼刻字崛竒水精火齐光陆离天魔擎来帝青寳鲸波涌出瑚枝墨花酣春马乳涨醉梦渇想西凉姿风秋疑螙叶语露架夜忆虬柯垂须臾掩巻何所见月落空庭无影时
　　题明雪画兰　　　　　　柯九思
　　清事相过日应酬山僧信笔动新秋王孙遗法风流在解使平台石防头
　　僧慧畹畆同芳图【慧沈姓嘉定儒家子】　　王逢
　　君山秀蔚大江白慧书记者山椒宅爱吟楚词写楚兰宿世应为独醒客灵均独醒那复见见兰犹见灵均面迩来兰亦少见之骚人志士良心眷一春天气今日美思揽山雪濯江水席帽飘萧苍隼林松腴烂熳氷蚕纸澧英沅蕋澹不娇光风入帘佩影摇宛乎凌波之防歩隐然拔俗之清摽孤竹孑孑节自持似与玉树賔朝晖纷披女萝妇寺态倒舞崕石青裳衣郤忆骖鸾梦逺驰洞庭弥茫吞九疑蒺藜平接贾傅井鹧鸪叫断湘妃祠湘妃祠贾傅宅跪招魂兮魂莫省先民不作兮淳风曷回木魅前跳兮山鬼后骋慧也释氏英意匠撋染赵弟兄愿除结习慰我好早离梦想方驾太史窥荆衡桂醑奠芳烈琴弦发商声以写旷世感慕之中情
　　题士元双树图【时呉寅甫来自梁溪同题】　　良琦
　　梁溪溪上晓扬舲呉人竹枝自可听不得回船系厓石寺门松树为谁青
　　题初士元松亭图
　　莲花一峰烟际青涧水松风长茯苓定复还山有佳句题在支公放鹤亭
　　题黄子久画　　　　　　　张雨
　　中峰大面削铁如岩岫绮错非一途上连阁道旁屋庐寻数户愁﨑岖米颠所制三尺图笔力视此防粗疎阆风之台迟子久不归正为松江鲈
　　黄子久山水　　　　　　　郑元祐
　　众人皆黠我独痴头蓬面皴丝发垂勇投南山刺白额饥縁东岭采青芝仲雍山趾归休日尚余平生五色笔画山画水画楼台万态春云研坳出只今年巳八十余无复再投光范书留得读书眼如月万古清光满太虚苏昌龄西涧诗意图【华阳逋客黄子久作】　陈基
　　逍遥西涧翁汗漫华阳客渴饮杖头瓢醉卧溪畔石澄观辄无声黙听寜有迹举目云鸟飞侧耳川流急天籁静愈闻天机动弥寂搜属意匠绘写遗刻画此客不可作斯翁老无敌寤寐西涧图令人心莫逆
　　黄大痴呉山隐图
　　呉山峩峩青入空白云滃勃千万峰云根涧水声琤琮树木晻苒纷青红石杠弯碕细路滑何人结屋烟霞重问渠山中何所乐我欲从君撷芳药风尘澒洞将安之出门荆棘车轮角桃花源口问迷津武陵溪头寻旧约大痴道人气如虹酒酣脚踏赤鯶公蓬莱方丈渺何在月明飞梦水晶宫三生石上董北苑千载神交松雪翁时时捉笔小逰戯墨渇呉淞半江水道人絶似虎头痴更着呉鲲岩壑里
　　次韵题黄子久画　　　　　　倪瓒
　　白鸥飞处碧山明思入云松第几层能画大痴黄老子与人无爱亦无憎
　　题黄子久画　　　　　　　贡性之
　　此老风流世所知诗中有画画中诗晴笑看淋漓墨赢得人呼作大痴
　　题大痴关山叠嶂图　　　　虞堪
　　老痴作痴便痴絶画山画树画若铁想从伊昔少年逰饱在燕山度霜雪重关复道压层峦万水千山咫尺看只今无复黄知命脱去人间行路难
　　黄子久山水　　　　　　　　李东阳
　　子久丹青仲举诗百年风物两称竒分明一片江南景醉后相看醒不知
　　黄子久山水【为陆翰长亷伯题】　　　　程敏政
　　丹青旧数黄公望一幅溪山似瀼东悬瀑自天喷旱雪飞桥临水跨晴虹谈偶接苏门士采药空迷雁荡翁安得为弦招隐操只凭苔石面松风
　　陈叔方云山余润图【为滕教谕汝明赋】　刘溥
