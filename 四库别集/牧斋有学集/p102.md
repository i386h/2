<!-- { "loadSidebar": true } -->
　　嘉兴《年谱》附录云：凡世所传如陈亚仙、毛赖债、萧公子等事，悉从《宗镜》，侍者订其讹，惟为灵通侍者戒酒事闻之特详。侍者，占城国王太子。父王遣大臣五人伴太子来曹溪，请六祖往彼供养，祖不许太子，大臣俱立化于海滨，五臣为神，显灵韶阳南华山门外，立相公祠，旁有相公桥。太子既化，复现身为祖，侍者独不戒酒，祖许之，得受法去，有一钵留寺。寺僧铸铜像侍立，袒肉身傍像，顶布巾帽。邻寺乡人日盛一钵酒供之。供酒后，酒化成水，其帽欹侧。大师入山，与寺僧授戒，众言灵通侍者饮酒，我等不合破戒。大师作文，启祖座前为灵通断酒，即碎其钵，侍者从此不受酒供，以酒供之，酒不成水，帽不复侧矣。
　　大师坐宗镜堂，两僧夹持，一狂僧历阶而上，乞师引救，云此僧持大悲咒五年，素无败行，不知何故，着魔颠狂不止。大师曰：“此病可医。”遍询堂中得持习秽迹金刚神咒者三人，大师于坐间自持，令习者传教之。初传昏然不省，大师以折扇于案上震威一击，提授一句，应声如响，习者逐句传竟，狂僧如梦顿觉，顶礼而退。又一日，一僧来礼拜，未起，击扇喝曰：“杀人贼，见我作么？”知事作，速退出。众皆愕然莫恻。越一日，以盗被获。
　　岳司马石帆在仪部时，值大师罹难，抗言申救，至是谒见于嘉兴金明寺。岳问曰：“中庸素富贵四句，大师作么解？”师曰：“素是张白纸，画个纱帽便做个纱帽，画个乞儿便做个乞儿。”岳惯以禅理作戏论，嘿然而退。
　　大师在金明寺斋毕，列烛茶话，有醉皂隶扣门大呼：“今日活菩萨下降，我求超度，何故拦阻？”大师命之入，合掌礼拜，胡跪，语云：他是钱大复身，是仲仁托体求度，弟子生前持长斋，修净土八载，今亡期当五七不到，阴府合生西天，望菩萨慈悲指引。伏地哭泣不已。大师呼念佛者旧六人侍立，亲掇数珠，每展一珠，念千声佛，鬼身即能念。念佛竟，演蒙山施食文，至应观法界，性一切惟心造，举扇击案，疾呼，速得解脱鬼身，应声曰解脱，竟三呼三应。起，具佛子威仪，称谢。往生净土，东南礼大众云，各各努力，龙华会上相见。更馀大师舆还舟，鬼身随舆，望大师登舟，顶礼谢讫，仍还禅堂门口，去作谢，钱老官赖托身得度，扑地而醒。仲仁者居寺之隔河，生前修净土甚虔。是日亡值五七，皂隶以催粮，入灵座前，乘醉引魂得度也。仲仁子闻韶，天启辛酉，举于乡。次日，许宪副子泰惟延大师至家，对灵说法，大师语悉，开示平生阴事，闻者毛竖。
　　桐乡颜生生居士家于石门，尝梦伽蓝神命迎宾头卢尊者，见有大僧中堂正座，旁列侍坐，并一时名宿众所知识者。越日，闻大师东来，往迎于松陵，历双径，云栖所至，随侍命名。福坚大师还过石门，居士恭迎至家，设大供。家有梨园，命演《拜月亭记》。先择侍从受具戒者，始得与席，一时名宿如闻谷辈咸在。居士叹息，宛然梦中迎宾头卢实境也。次日，弟子谭梁生请问：“看戏不碍戒律否？”大师云：“大难说他人一日不犯戒，一日是不犯戒，我日日不犯戒，日日是犯戒。”
　　曹溪有室女发愿绣千佛衣，一袭奉供大师，虑口气不净，以黄绢里口。衣成而大师迁化，入龛，衣留宝林库笥。及肉身还曹溪，出龛时，紫普罗衣见风星碎，乃取室女所制千佛衣衣之。衣在笥二十二载，光彩如新，以室女愿力所持，遂得为最后供云。
　　云间张翼轸叙大师《年谱》云：余昔守韶州，遣衲子本昂迎师于五乳，师掩关，八月，迎众至，启关，戒行大众环聚泣留。师曰：“曹溪，吾志也。时节因缘敢不随顺，徼灵六祖得归骨焉，幸矣。”壬戌腊月至曹溪。明年冬，余奉宗伯萧公命，入山候师疾。师披余所供禅衣，合掌称谢曰：“山僧行矣。”谈笑而别，是夕遂化去。余复入山庀后事，营葬塔，盖影堂，差了皈依一念，亦不负萧公付嘱也。余量移去韶五乳，法嗣借大力于当事者，迁全蜕归匡山，而爪发留曹溪，余所营塔院亦如故。诸法空相，本无去住，师亦何心邪？因侍者心启来，请略述于谱末如此。
　　（计十六条。
　　【书史记齐太公世家后】
　　流俗语云：“太公八十遇文王。”孔丛子、宰子、冉有问夫子曰：“太公勤身苦志，八十而遇文王。”则俗语固有本也。有言七十者，《说苑》云：“太公年七十而相周，九十而封齐。”吕不韦、韩婴皆言七十有二，是也。有言九十者，宋玉《九辨》云“太公九十乃显荣兮，诚未遇其匹合”是也。
　　按《楚辞·天问》云：“师尚在肆昌，何识鼓刀？扬声后何喜？”高诱注《淮南》云：“太公鼓刀钓鱼，年七十始学读书，九十为文王师，佐武王伐纣。”《韩诗外传》云：“吕望行年五十卖食棘津，七十屠牛朝歌，九十为天子师，则遇文王也。”《说苑》又云：“太公年七十而不自达，一合于周而侯七百岁。”此皆七十未遇之证也。
　　考《竹书纪年》：“帝辛三十一年，周文公四十一年，西伯治兵于毕，得吕望以为师。”即《史记》西伯猎渭阳载归立师之年也。太公七十鼓刀，始学读书，则遇文王时为八十明矣。《竹书》又十年为武王元年，西伯发受丹书于吕尚，则太公年当九十。又十年庚寅，周始伐殷。明年，禽纣牧野，计庚寅年，太公正百岁。《九辨》言九十显荣，及诸书言九十为天子师，盖撮略九十百岁受丹书誓盟津之事而通言之，非克定遇合之年为九十也。历武王、成王，迨康王之六年，《竹书》书齐太公薨，计其年一百四十九岁，而周文公以成王二十一年薨，则先于太公二十二年矣。
　　太史公《世家》云：“盖太公之卒百有馀年，子丁公吕立。”曰盖者，亦疑词也。文王得太公之年，经典皆无明文。司马迁驰骋古今，不能通知。《尚书疏》又谓成王时，齐太公薨。周公代为太保，凡此之类，阙误弘多。郭璞谓《竹书》潜出记载之后，以作征于今日，信也。
　　昔者周史卜畋，其兆曰：“将大获，非熊非罴。”而诗人歌牧野，《肆伐》则曰“维师尚父，时维鹰扬。”鹰扬云者，所以极命。百岁老人，飞腾鸷击，身侧目之状。非熊非罴，犹为笨伯云尔。廉颇老将，被甲上马，亦尚可用马。援征壶头病困，曳足以观鼓噪，年才六十馀耳，独不畏此翁笑人耶？今秋脚病，蹒跚顾影。明年八十，耻随世俗，举觞称寿，聊书此以发一笑，而并以自励焉。
　　【书华山募田供僧册子】
　　后五百年，佛法之行世者，少林、天台、贤首三宗而已。论者谓台、贤二家，门庭如线，惟禅宗为盛。而禅宗则惟临济一枝，开堂演法，刹竿相望，五花开后，殆莫甚于今日。蒙则以为不然。以天台言之，荆溪四明，中兴已邈。法华宗旨，具在三观四教，固莹如帝珠也。以贤首言之，圭峰长水，继述罕闻，华严纶贯，具在三法五教，固涣如宝网也。譬如千金之家，堂构无恙，囊箧依然。其子姓引绳守株，虽无克恢张绪业，颠陨荡折之祸，固可无虑也。
　　若今之禅门，自命临济后人者，其一二巨子，未得谓得久假不归，以小辩饰其小智，以大妄成其大愚。魁侩旃陀，一登其门，莫不盱衡赞叹，弹指彻悟，用是以簧鼓群昏，簸扬狂慧，盲师作俑。则判能大师为外道禅师，子吠声则斥庞居士居二乘，果棒喝如剧戏，付拂如酒筹，以瞽视瞽，以聋听聋，敢于抹教典，诋谰尊宿，以盖护其肤浅，瞀乱之衣钵。此所谓大妄语，成如刻人粪为旃檀形者也。而举世寻附，声响激扬，尊奉如恐不及。
　　嗟乎！佛灯中微，法运单弱，愚而为下，根枝而为义，学穷露弱，丧而为失乳之儿，为除粪之子，于法门犹无与也。彼且为邪师，彼且为魔民，彼且认面失头，彼且中风狂走。佛言末法之中，多此妖邪炽乱世界，潜匿奸欺，号善知识，讠玄惑众生，堕无间狱，金河誓戒，皎如冰霜，众生耳，甘从沦坠。人以为极盛，我以为极衰。斯固先佛决定，清净明海，悬示于今日者也。
　　雪浪大和尚，贤首之法匠也。其徒曰巢雨苍汰，分路扬镳，各振法席。今独苍老，岿然如鲁灵光，而华山含光渠公则与苍老代兴者也。渠公网罗三藏，钩贯三昧，精心慧辩，超然义解之表，贤首耳孙，非公而谁？公念先支，硎和尚有言：“佛法寿命，其唯常住。常住不存，我法安寄？”于是有墓田供众之举。佛日未旦，昏衢交骛，与其聚盲徒，养闲汉，岐目沓舌，盲参瞎证，固不如研穷藏海，宣明教网，支狂澜而漉未劫者之为得也。疗瘵者，必庀上药；拯流溺者，先具慈航。为法之士，痛心狂易，闻公之为，有不褰裳而从之者乎？蒙以为扶正法，续慧命，标准人天之眼目，于是乎在非常涂福田布施也。奋笔书之，辞无颇焉。
　　【萃止轩说赠张登子】
　　人之生于斯世，功名富贵熏染于外，聪明才智驱策于内，置身于奔车传遽之中，毕世而为劳人者多矣。通人志士深知其病，而以山林、诗书、朋友三者为之药。
　　然吾观渊明、停云之诗，以为樽湛新醪，园列初荣，愿言不从，叹息弥襟。其于周续之庞参军、刘遗民诸人，流连往复，南村移居之作，三致意焉。则渊明之所以定迹深栖，望古遥集者，其结志尤莫尚于朋友也。
　　山阴张登子以瑚琏接神之器，栖迟冗散，未老倦游，将归隐东中，取良朋萃止之义，名其轩曰萃止。登子家在千岩万壑中，枕籍诗书，诗笔妙天下。今尽束其所好而归于朋友，有渊明停云之思，与能药其病而终不为劳人也审矣。渊明《归鸟之什》曰：“翼翼归鸟，晨去其林，远之八表，近憩云岑。”此殆为登子而发，榜其语于斯轩，亦可以药世之劳人劳劳而不知止者也。余为倦飞之鸟久矣，老归空门，仿赵州八十行，脚青鞋布袜，将叩萃止之轩而倚杖焉，恐登子以野客拒我也，书是以先之。
　　【家塾论举业杂说】
　　余少事科举之业，聊以掉鞅驰骋，心颇薄之。通籍以还，都不省视。今老矣，忄昏忄昏如隔世事。从子孙保读书，缵言胚胎前光，评选皇明制科文字，请余为序，茫然无以应也。老人多忘览尘，偶忆杂书闻见数条，并示吾儿孙爱，俾传诸家塾耳。
　　或问时文可传乎？曰：必不传。王介甫始作制义，而介甫之制义，今无只字。刘文成《覆瓿集》所传《春秋》义者，前元应举之作，兔园村夫子咸可以奋笔也。然则可废乎？曰：何可废也。三百年之举子精神心术著见于是，天启乙丑而后，文迭兴，辛有百年之叹，于尺幅中见之，识微之君子慎思之可也。
