<!-- { "loadSidebar": true } -->
　　〖曩尝读《汉书?孝惠张皇后传》，疑其叙述稍略。盖传中所记，皆吕太后事也。既又读《五行志》，其记惠帝四年织室凌室之灾，以为张后失德之征，幽废之兆，则又病其傅会太过，若诞嫚不足信。夫宫室之灾，事所恒有，而无端归其咎于初立之张后，不已傎乎？后以童稚入宫，而又早寡，微特不与闻外事，即宫中事，亦吕太后主之。大臣以吕氏之故，迁怒张后，幽置北宫，亦既枉矣。作史者，复以其见幽，而加以失德之咎，则又枉之枉焉！予用是闵然伤之，乃潜究史汉诸纪传，博考诸史，旁搜稗乘，兼及小说，诸所甄采，凡五十余种，为作《外传》一篇。越十年，未敢出以问世。适闻永嘉之际，盗发汉陵，有获汉高、惠、文、景四朝禁中起居注者，流传至于江左。亟访得之，又得许负《相女经》三卷，《相汉宫后妃记》二卷，及《关中张氏世谱》，合而读之，间取以附益前传。而张后绝世之容德，与当日被诬幽废之故，始纤悉无隐情。匪敢矜考古之详，亦聊以抒伸枉表微之志云。〗 
　　汉孝惠皇后张氏，名嫣，字孟媖，小字淑君。惠帝姊鲁元公主之长女也。初帝为亭长时，娶吕后，生一女一男。男为孝惠皇帝，女即鲁元公主。高帝二年，汉兵败于彭城，吕后为楚所虏。高帝道逢惠帝及公主，载之以行，马疲，虏在后。帝蹶两儿欲弃之，滕公常下收，载之徐行。面雍树乃驰，卒得脱于下邑之间，遂携入关。是时惠帝方六岁，公主年十二矣。 
　　六月，汉都栎阳，立太子，令诸侯子为宿卫。公主性甚贤淑，高帝钟爱之。帝曰：“当为之择一佳婿。”张耳之子敖，方在汉宿卫，年十四，仪容俊雅甚都。许负相之云：“当为王而侯，且生一德色兼绝之女。”敖未之信。帝爱敖笃谨，乃以公主字之。五年夏四月，敖尚公主。秋七月，嗣为赵王，移家之赵，公主为王后。六年三月三日，生一女于邯郸。有五色云盖王宫，隐隐闻空中仙乐声。敖以其生而妩媚，名之曰嫣。数岁，即温默贞静，未尝见齿，足不下阁。张敖尝语公主曰：“阿嫣善气迎人，举止端重。他日福未可量，但恐性过慈淑，将受人欺耳。”九年，张敖废为宣平侯，家属皆徙长安。会高帝用娄敬策，将以鲁元公主嫁匈奴。公主日夜对张敖流涕，阿嫣亦牵公主衣而泣。高帝闻而怜之，吕后复力言于上，乃止。 
　　阿嫣当五六岁时，容貌娟秀绝世。每从其母出入宫中，高帝常令戚夫人抱之，啖以果饵，谓夫人曰：“汝虽妍雅无双，然此女十年以后，迥非汝所能及也。”惠帝为太子时，娶功臣女某氏为妃，妃亦常抱阿嫣以为乐。及惠帝即位，以未除三年丧，不及立后，而妃旋薨。帝感人彘之变，专自韬晦，以酒色自娱。后宫美人甚多，又宠美僮闳孺，与同卧起。惠帝时，郎侍中皆傅脂粉，贝带鵔鸃冠，化闳孺之习也。 
　　时帝方议立后，欲访名家贵族之女容德出众者。太后常怜敖之废，欲为重亲，以敖女配帝，乃谓帝曰：“阿嫣帝室之甥，王家之女，天下贵种，实无其匹。且容德超绝古今。吾选妇数年，无逾此女。”帝曰：“如乖伦序何，且彼年尚幼。”太后曰：“年幼不当渐长邪，且甥舅不在五伦之列，汝独不闻晋文公之娶文嬴乎？”帝乃从命，诏群臣议纳皇后礼。 
　　三年春，太后遣长乐少府及宗正为皇帝纳采，用束帛雁璧，马四匹，并求见女。傅姆八人扶女，盛服南面立。年方十岁，太后恐人议其幼也，使自称为十二岁，其问名告庙诸礼皆然。然嫣体质修嫮，亦已俨如十二三矣。望见者，皆凝睇挢舌，以为神仙中人。还奏，言宣平侯女秉姿懿粹，夙娴礼训，有母仪之德，窈窕之容，宜承天祚，奉宗庙。丞相参、太尉勃、御史大夫尧、及太卜太史等，用太牢告庙，以礼卜筮吉月日。其问名、纳吉、纳征、请期，典礼隆备，皆太傅叔孙通所定也。聘仪用马十二匹，黄金二万斤，自古所未有也。由是汉天子立后者，必稽孝惠皇帝纳后故事云。后弟偃尚幼，见黄金累累在堂上，奔入告曰：“嫣姊，皇帝买汝去矣。”鲁元公主叱之曰：“孺子毋多言。”偃乃挽姊手曰：“姊何不出观？”嫣用好言遣之，遽遁入房，闭户不出。 
　　汉沿秦制，每纳后妃，必遣女官知相法者审视。秋八月，诏鸣鴜侯许负至宣平侯第。许负者，河内老媪，以善相封侯者也。负引女嫣至密室，为之沐浴，详视嫣之面格，长而略圆，洁白无瑕，两颊丰腴，形如满月；蛾眉而凤眼，龙准而蝉鬓，耳大垂肩，其白如面，厥颡广圆，而光可鉴人；厥胸平满，厥肩圆正，厥背微厚，厥腰纤柔，肌理腻洁，肥瘠合度；不痔不疡，无黑子创陷，及口鼻腋足诸私病。许负一一书之册，催嫣拜谢皇帝万年。嫣忸怩不应，劝之数四，始徐拜，低声称“皇帝万年”。负以状密呈太后及惠帝，帝览而大悦，付宫史掌之。 
　　冬十月壬寅，诏丞相参、御史大夫尧，迎皇后宣平侯第。皇后礼服，上绀下缥，深领广袖，巩带霞帔，衣长曳地，不见其足；首戴龙凤珠冠，黄金步摇，簪珥步摇，拜辞于张氏之庙。理妆之时，循例当用假髢，傅姆以后鬒发如云，请于鲁元公主而去之。张敖抱女登车，称警跸，入未央宫前殿。天子临轩，百官陪位，皇后北面。礼官读册文毕，皇后六肃三跪三拜。女官引后至帝前谢恩，后拜伏，久无音响，女官附耳教之，后乃称“臣妾张嫣贺帝万年”。其幽韵若微风振箫，又如娇莺初啭。帝为动容，后起退立。太尉勃授玺绶，中常侍太仆跪受，转授女官，女官以带皇后。皇后拜伏，复称“臣妾谢恩”讫，即位。群臣皆就位行礼退，皇后乘软舆入中宫。群臣以帝立后，不娶于功臣之家，而自私其外甥，皆有不平之色。 
　　后至中宫，四壁皆涂以黄金，椒芬扑鼻，缀明珠以为帘，琢青玉以为几，旃檀为床，镶以珊瑚，红罗为帐，饰以翡翠，锦衾绣枕，皆有织金龙凤。其它陈设诸宝玩，五光璀璨，不可名状。帝与后行合卺礼。后从女官之教，奉觞于帝，自称：“女甥阿嫣贺舅皇陛下万年。”帝笑曰：“汝尚仍前称耶。”亦以金樽酌后。后赧然，辞不能饮，勉尽一樽。及夕，后端坐床上。帝秉烛谛视，见后首垂双鬟，清矑神彩焕发，不傅脂粉，而颜色若朝霞映雪，又如梨花带雨，诸体位置，各极其妙。后羞畏俯首，两旁口辅，微晕如指痕，如浪波之沄沄。帝乃谓后曰：“吾向以汝外甥之故，恒避嫌疑，未尝迫视。不料汝怡人心目，至于此极也。”当是时，后年始十岁，虽正位中宫，而帝未尝留宿。宫中之政，俾后宫美人年长者摄之。后宫见后无权，尝侵侮之，且私议曰：“张淑君虽居尊位，实一童女耳。且入宫后于吾辈，将何畏焉。”后五日一朝太后，奉案上食，鞠躬屏气，愉然肃然。帝以后东朝长乐宫，每行经街衢，数跸烦民，乃筑复道，属之长乐宫。后每将出，侍女先移辇入内室，后坐其中，施帘幔焉，乃舁以行。虽宦官宫人，或未能一见后面。后每清晨对镜理妆，有一小鸟，五彩毕具，飞集帘外啼啭，若云“淑君幽室裹去”，“淑君幽室裹去”，如是者十余年。及后徙北宫后，鸟始不复至。 
　　四年春三月，惠帝二十，后年十一，帝行冠礼，率皇后见于高庙。宫中孔雀及白鹤，见后过必舞。鲁元公主入宫视后，后送迎如家人礼，有依依恋母之意。公主指后向惠帝曰：“阿嫣颇如意否？”帝曰：“阿嫣不类大姊，而酷类宣平侯，使朕六宫粉黛，为之减色。其端静慧愿之性，则与大姊同。”时后弟张偃在侧，帝抱而弄之曰：“此儿体格颇似其姊，若为女子，亦一佳人也。”帝每晨起，特至椒房，观后盥靧。尝语宫人曰：“皇后之色，欲与白玉盘匜争胜矣。”又曰：“皇后神态俨然一宣平侯，但形模较小耳。”因戏呼之曰“张公子”。傅姆见帝将至，必先捧金唾盂，盛紫薇露进后，以漱檀口。帝常抱后置膝上，为数皓齿，上下四十枚，又研朱以点后唇，色如丹樱，犹觉点朱之淡也。一日帝至后宫，后方卸裳服，两宫人为后洗足。帝坐面观之，笑曰：“阿嫣年少而足长，几与朕足相等矣。”又谓宫人曰：“皇后胫跗圆白而娇润，汝辈谁能及焉。” 
　　五年夏六月，天时溽暑。一夕帝在宫中，不能成寐，夜分复起。帝有所最宠美人居东宫，帝思之，乃召宫婢数人，授以锦衾一，红帕一。俾携至东宫，并畀以符验，曰：“美人若睡，当裹以来，夜深勿有所惊也。”东宫者，与后宫相近，宫婢误以为中宫也，乃径叩宫门，传帝命。侍女启户数重以入，宫婢戒勿声，径趋后榻，以锦衾裹之，并以帕蒙后首。后惊醒问故，答曰：“帝命也。”遂负后疾趋。后曰：“既奉帝召，当容我稍整服饰，今无状若此，岂可以见皇帝。”宫婢曰：“帝命也，且已出宫矣，愿皇后勿声。”后既无可奈何，乃寂然无声。须臾至帝所，帝揭帕视之，则嫣然张皇后也。帝乃笑拊之曰：“惊汝梦否？”后不答，若有微嗔者。帝命置后御榻上，宫婢既退。帝呼后字曰：“淑君怒我乎？”后徐答曰：“妾忝备位中宫，陛下既有召命，当先一日传宣，岂可轻脱若此，使妾为宫中妃嫔所窃笑，他日何面目以母仪天下乎？”帝谢曰：“吾过也，吾召汝非他，聊以消暑耳。”时后年仅十二，帝与清谈。及黎明，侍女皆至。后命取裳服，修容还宫。于是诸美人忌者，皆言后中夜自奔帝所。语浸寻达于外，诸大臣怨吕太后者，皆私议曰：“张皇后实太后外孙，果非佳种。且年幼即若是，他日必无端庄之德，当何以承宗庙乎？” 
　　六年秋，后年十三，人道始通。而惠帝后宫美人，已生子四人。太后性不喜妃妾承宠，甚欲皇后生子，遣使祷祠山川百神，与医钱数千万，俾后服药求子。每夕遣人讽帝宿中宫，后以帝多病，力劝帝静养，仍异榻而寝，而太后未之知也。惠帝嬖僮闳儒者，年十五，有殊色，请于惠帝曰：“臣闻皇后容貌无双，愿一望见。”帝许之。适值中秋节，皇后驾幸上苑，观秋海棠。帝使闳孺服饰一如皇后，先至上苑。宫人见其绝丽，皆大惊疑，以为真皇后也。闳孺登假山，见皇后下辇步行，旋登楼凭栏眺望，云髻峨峨，长袖翩翩，罗衫澹妆，足践远游之绣履，履高底长约七八寸，其式与帝履略同。后偕五六美人同行，而年最幼亦最端丽，其行步若轻云出岫，不见其裙之动也。闳儒还见惠帝，俯首自惭，且曰：“陛下有中宫若此，何用臣等与后宫美人为？”帝曰：“皇后虽颀然如成人，然年齿过稚，性憨未知人事，若五年以后，汝辈当皆罢黜矣。” 
