<!-- { "loadSidebar": true } -->
　　两人一百六十六共阅七朝全盛时诞日稍迟八日后流年恰长十年期阴阳配合贤相敌琴瑟调和老更宜桃李河阳元子贵春秋南极老人齐九重章服从天锡八袠康强在古稀儿率诸孙争献防翁随阿姥共含饴庄生书里椿何老杜母山前竹也慈香稻秋成炊子粒碧梧晚暮长孙枝年年三月连称庆首首羣贤屡贺诗早晚乞骸南国去三山门外访幽栖【金陵俞黼廷章予乙酉主试应天所取士也有美材而负屈称以亲老急于禄养俯从舍选一任邑宰阅十数年犹循常调其二亲尚康强无恙如五六十嵗时今其考满书最南还将便道过家称觞上夀予乆焚笔砚念廷章相与余三十年未尝得予一字故勉为书此俾持归以为二亲夀觞之侑云】
　　孔子泣麟图
　　麟之来也胡为哉宣尼一见掩袂哀因兹托始一王法千年大义从此开吁嗟尔麟盍来生此文明世亲际圣人在天位若使宣尼重见之欢欣赞颂将何如
　　洙泗图
　　自从天一所生水地六成之流不已人见源泉混混来孰识其中涵至理鲁国之川洙泗沂夫子所在今何之申申夭夭不复见滔滔汨汨常如斯
　　钟吕醉酣图
　　我闻神仙超出尘寰外御气乘风餐沅瀣如何也入醉乡中捐取仙舟偿酒债谩羡纯阳与正阳看来都不如杜康纵然洞里活千嵗何异人间醉一场
　　回文
　　夜宿江舘【有序】
　　嵗庚午归至金陵寓新河客邸乡友冯元吉诵宋人周明老龟山回文诗命予两和其韵以夜宿江舘为题明老诗曰潮随暗浪雪山倾逺浦渔舟钓月明桥对寺门松径小槛当泉眼石波清迢迢緑水连天碧蔼蔼红霞映日晴遥望四郊云接海碧波千防数鸥轻用意曲折命辞浏亮信为难及矣但其中潮浪浦泉波水等字太多不免重复既曰緑水连天而又有云接海之句一意而两出矣当渔舟钓月之时又安得红霞映日乎
　　潮生海岸两崖倾落月江枫映火明桥透白波流水逺屋连红树带霜清迢迢漏尽寒更晓片片云收夜雨晴遥望楚天江茭蒲尽处落鸿轻
　　菩萨蛮回文秋思【有序】
　　予幼时尝读朱文公刘静修文集俱有菩萨蛮回文词惜其随句倒读不免意复不如至尾读回为妙已曽以村居为题作一阕矣后失稿闲中复戯作此云朱刘二先生词附此朱词云晚红飞尽春寒浅尊酒緑阴繁老仙诗句好长恨送年芳又次刘圭父韵一阕云暮江寒碧萦长路花坞夕阳斜客愁无胜集醒似醉多情刘词云水围山影红围翠溪近水桥西隐人谁与问孤鹤对言无
　　纱窻碧透横斜影月光寒处空帏冷香炷细烧檀沈沈正夜防更深方困睡倦极生愁思含情感寂寥何处别魂消
　　集句
　　集唐句送魏孔渊御史谪判潼川
　　鸣玉朝来散紫宸鳯楼回首落花频鹓鸿得路争先翥鹦鹉才髙却累身直以疎慵招物议不趋权势正因循只因宋玉闲唇吻自保曽参不杀人谩説简书惟物役犹将谈笑出风尘眼前好恶那能定梦里输赢总未真芳草有情皆碍马江湖何处不通津长空淡淡飞鸟防客含青青柳色新东涧水流西涧水锦江春似曲江春长沙不乆留才子莫厌伤多酒入唇
　　行路难
　　蜀道难难于上青天蜀道易易于履平地行路难不在水不在山只在人情反覆间
　　悼亡【五首】
　　孟光举案与眉齐半臂初交又解擕千里关山千里梦一畨风雨一畨啼每因旧事増新感莫动哀吟易惨凄自古佳人多薄命几多红粉委黄泥
　　其二
　　芙蓉肌骨緑云鬟伤别伤春更万端去日渐多来日少别时容易见时难春蚕到死丝方尽沧海扬尘泪始干无可奈何花落去五更风雨五更寒
　　其三
　　一别容音两渺茫不堪端坐细思量云收雨散知何处燕语莺啼亦可伤谁爱风流髙格调我怜贞白重寒芳愁来欲奏相思曲只恐猿闻也断肠
　　其四
　　云想衣裳花想容几宵魂梦与君同笙调恨谱参差度锦叠空床委坠红千古怨魂销不得一川秋草恨无穷狂风落尽深红色一片西飞一片东
　　其五
　　肠防春风为玉箫我心悬斾正揺摇一痕心事难消遣万片香魂不可招惨惨凄凄仍滴滴霏霏拂拂又迢迢砌成此恨无重数纵得春风亦不消
　　歌行
　　竹林七贤图
　　炎精无光蜀烬销当涂坠地马蹴槽矫时之枉遂过正弃置礼法如毫毛太行之阳富修竹猗猗万竿似淇澳一天爽气风声清满地凉隂云影緑风流醖借一四子适从何来聚于此中有一人龙鳯姿土木形骸出泥滓神交一世皆名贤浑金璞玉人中仙擕来浊酒对青眼欣然神解皆忘言或作絶交书或为大人传穷为途中哭同向树下煆颂酒有徳以酒为名羣豕每同饮五斗乃解酲寓情广陵琴感旧山阳笛黄公炉畔互酣歌广武观前闲叹息作者七贤矣一去不再来荒山既无旧墟落枯株岂有余根荄我观竹林图为作七贤歌晋人旷逺尚语其源起自王与何二人开其端七贤为之倡自从决去礼义防狂澜頺波莫能障后人欲知七贤谁嵇山两阮刘王向
　　题林良画鴈图
　　古来画格非一科今时画史非不多专门虽各有家数其如去古皆逺何仁智殿前开画院嵗费鹅溪千匹绢丹青水墨各争能谁似羊城林以善早以才谞起名姓登上方挥毫落纸意间推羣工环视如堵墙一日声名遍天下世人不买边家画众科独有翎毛工郭谢戴学俱减价吾闻画画画意难写生自古称黄荃黄荃已去数百年天复生此人于岭海之边黄荃写花林写鸟神气超出形色表笔端造化俄生生心里灵冲空了了朅来玩此六鴈图形容毛片个个殊凝神洞视竚立乆缣素墨迹浑如无耳中彷佛闻鴈语意恐飘然忽飞去不知从何得此本笔意所到皆天趣九原不可作对图情怆然可怜絶艺入妙品泰山一指横其前腰金衣锦何等者以善端合簪貂蝉
　　夀星图
　　南极之上有老人星光芒煜昭示夀征谁哉好奇古防比夀者相身披织女绢手握太一杖躯干何其短头颅如许长灵台无乃小局促天庭胡用髙轩昂神人自与凡人别顔如丹霞髪如雪谁知天上人也有老时节呜呼气结为星亦解耄人生那得长年少我观夀星图为作夀星词奉以祝眉夀千百嵗为期五纬呈祥天宇清五岳效灵地道宁中黄一气分五徳幻形五老表夀征仙风道骨烟霞袂大人迥与尘凡异五总灵千嵗防七籖云笈九天炁岂非受命大罗天驾风驭气来人寰永锡吾皇千万夀坐令海宇熈熈长在春台玉烛间
　　三仙传道图
　　我闻混沌初七窍时未凿元炁一缕烟天地大胚璞太元之先本自然物物各尽其天年醉生梦死顺帝则不知何物为神仙刼运既开文字现经歴赤明暨炎汉天书八字露光芒天真皇人为析辩展转相授度世人錬精成炁炁成神一朝神成归大道隂魂销尽留阳魂黄庭内景三十六牝有门神在谷何必彬彬万遍功妙解惟须一言足老聃后裔东华君妙道不肯轻示人非因胡僧爱饶舌云房安得来相亲一见之间即深契依稀记得前生事銕衣脱却着羽衣五体勒拳便投地开成进士吕绍先虑后逺及五百年君门不候龙虎榜仙家却结铅汞縁父祖子孙传一道自得由来在深造三成五等万千言一一从头都説到长生性命金丹説太乙刀圭大符诀演金科兮运剑法抽关兮开玉匣口传心授尽通彻身体力行益亲切一传肩吾施再传海蟾刘海蟾以后分南北两宗若不相为谋南宗始紫阳正传海琼白北宗始重阳七传长春丘谁云仙人长不死如今那见一人留朅来观此传道图目击道存心畅舒几阵清风出防箑一天浩气藏瓠壶銕虬扶身筋力固青蛇在袖胆气麄对之融神三叹息勿忆三生是丹客曽向璇霄借鹤骑每于圃偷桃吃本与处机同一宗紫霄真人是乡中夤縁欲啓命秘去学邹诉注参同老到不为天所佚身欲奋飞无羽翼圣恩若放归海山方丈蓬莱应咫尺
　　题山水
　　我本山中人老作朝中客玉阙金门非不恋碧水丹丘也须忆每常骑马想牵牛几聴鸣銮思棹讴梦魂不怕江山逺夜夜飞归海上洲欲归未归止惆怅偶见新图心悒怏恍如去国见似人閴若迯空闻足响上题一尘不到处境静人闲多雅趣彷佛疑为旧所居分明似识曽行路记得山中睡起时倚阁停云有所思忽然来我平生友心欲急见嫌舟迟图中便是心中意风流画史何多致半幅轻绡万里思无乃笔端能缩地对此融心神居然念乡曲江上愁心千叠山云间遯迹三间屋忆年十五心尚孩十八年前曽梦木木已合抱孩白头某山某水何日重钓游尔时江村竹屋下却望红云在天际缥缈五城十二楼
　　剡溪图
　　谁人写此沧州趋邈出髙人隐居处千叠坡仙心上山半壑丁公梦中树江天漠漠云悠悠一尘不到境更幽阿谁青天白日里却驾山阴乘兴舟舟从天际来人倚窻前立心急恨到迟兴尽愁归亟人生百嵗须防间交游心事千万端不如意事十八九朋簮防合良独难所以豪杰士神交友千古未见恒相思既见愁遽去幸此太平世有此数日闲拏舟时相访罄我平生欢心交苦不多好防亦云罕如何未相见中道俄然反晋人虚浮固可嗤王戴交谊薄可知须知朋友五伦一请看此图歌此诗
　　三禽言
　　得过且过
　　华山有鸟名寒号虫方春时鸣曰鳯凰不如我至冬毛羽皆落则又鸣曰得过且过药中五灵脂即其粪也
　　得过且过多福如何少遭祸纥干山头冻羽干真信鳯凰不如我得过且过
　　行不得也哥哥
　　金兵追宋元祜后至章贡几及之时人有词曰天晚正愁予春山啼鹧鸪葢言行不得也
　　行不得也哥哥十八滩头乱石多东去入闽南入广溪流湍驶岭嵯峨行不得也哥哥
　　不如归去【元至正十六年子规啼于居庸关】
　　不如归去幕巢不是安居处江淮赤气亘天明居庸是汝来时路不如归去
　　诗余
　　寄题岳王庙
　　为国除患为敌报仇可恨堪哀顾当此乾坤是谁境界君亲何处几许人才万死间关十年血战端的孜孜为甚来何须苦把长城自壊柱石潜摧虽然天道恢恢奈人众将天抝转囘叹黄龙府里未行贺酒朱仙镇上先奉追牌共戴仇天甘投死地天理人心安在哉英雄恨向万年千载永不沈埋
　　【右调沁园春】
　　玉堂即事【二阕】
　　九重天上五云深髙处是词林西昆东壁图书府文昌近帝座天心身世瞻依尧日笔端挥洒商霖　龙日暖布清阴宫漏昼沈沈丝纶草罢浑无事黄封酒花底频斟但得身常歩玉不须腰有黄金
　　其二
　　玉堂清切倚璇霄秘阁郁岧嶤清冷风露非人世祥云拥瑞蔼飘飘材舘广储杞梓玉羣耸琼瑶　蓬莱浅不通潮无福也难消夙生若有神仙分今生也自在逍遥饱聴钧天乐奏不闻凡世尘嚻
　　【右调风入松】
　　秋思
　　云散岭头光叶落山形瘦目断遥空鴈不来正是悲秋候　雨防水痕圆风蹙波文皱顾影徘徊落小池顿觉人非旧
　　【右调生查子】
　　江村
　　鹭破青林鳬分碧藻江村景致天然好一尘不到万縁空人生只合闲中老　古树巢云落花绣草四山弦管啼幽鸟醉来白眼望青天人间别有乾坤小
　　【右调踏莎行】
　　春日防友人梁氏园游赏
　　城阙峩峩禁籞重梁家池舘閙春风韶光尽在花畦畔生意都来草径中　天广大日从容十分春色万枝红醉中记得西杨语莫待银蟾生海东
　　【右调鹧鸪天】
