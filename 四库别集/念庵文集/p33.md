<!-- { "loadSidebar": true } -->
　　予过永新谒谭烈妇祠覩八砖血影歴数百年不磨灭徘徊感怆久之已取道入文竹棠市而又闻有江周两节妇者飒飒乎有谭节妇风江尝旌于朝周节同而遇异也里人士共悲悼焉予于是作周节妇传节妇大社刘超邦之女也年十七归周生养清无几养清由邑诸生鼓箧北雍强妇从行妇以姑衰疾留侍朝夕菽水汤药越二年周生抱病归夙夜吁天请身代既没妇痛尽誓不从地下不已时厥孤育卿甫三嵗家老长指而讽之谓而即死耶而不念而夫线绪耶妇始悟乃囓指血滴周生柩曰今而后敢于君之盟是贰有如君敢纤微不督儿于成有如君于是卸铅华屏钗钿閟处窔女姻宴好絶不往来曰我孀也宜然育卿稍长妇洴澼絖佐之学每夜归必篝灯火与相对时时称说周生之蹈履与其志所未竟者朂育卿识勿忘也育卿遂强学入南雍妇抚育卿几何年匪金而坚匪玉而莹即里之顽悍者莫不交口称节妇年五十八卒卒之辰堂中地裂数尺许隠隠如雷鸣人谓精气所触激眎八砖奇迹鲜甚异先是邑大夫尝以妇事白于中丞御史督学使嵗给粟帛而荐绅士文学弟子共作为诗词以咏歌之安成邹东廓先生手笔烂然特着嗟嗟妇之节其庶几不冺矣夫庶几不冺矣夫维昔在大猷天子亲巡狩太史氏陈诗以观民风二南而下独柏舟有竒节助流风教最大故仲尼采之纪籍垂之千万世而不湮没今国家嵗遣直指使代狩察謡问俗俨乎先王遗意有如按兹土者推隠拔潜辅翊世教则诸君子所咏歌不可采而闻之上乎吾意妇之节骎骎乎并柏舟风后世矣奚奨且旌之足重为虽然妇当夫之亡也知有死耳卒之一死以不死其夫要以求无怍地下第天理民彛自有久而不可冺者在妇何心哉妇何心哉妇阃行多懿淑予不悉纪纪其大者使后世知有周节妇云
　　周宜人传
　　员外公配周氏余王大母也以先大夫贵始赠安人进宜人父徳柔祖防议公纪宜人长宦邸贵重矣比归员外公主家政故无长物食指繁日有賔客之事经衞公刚严难事饮食供具稍违程节辄诟怒不御员外公率诸孙跪解或竟日不得命宜人自入门兢兢捄过以织絍补不给闻堂上诟怒声即以手自捣含涕向杼柚亦竟日不敢食诸妯娌慰劳良苦宜人曰我不善为妇取怒翁大人非翁大人苦我也自非大疾病与大故未尝一日不在杼柚间亦未尝一日不簌簌含涕然竟不能令家有长物先大夫在三子中最善事母宜人亦钟爱之先大夫从外傅昼归宜人顾曰儿饥来耶即投杼取残食哺之先大夫见突无烟受食返半意以让母也宜人曰何不尽啖先大夫曰我饱固不能强宜人心怜之抚其首遣曰我儿何慧也即又反面涕然承睫下不忍令儿见之呜呼悲矣悲矣宜人年三十九夭于产难后二十四年而员外公卒余皆不得见第嵗时侍先大夫御燕私或节序持觞为夀辄掩泣曰天乎胡不令我父母尝脔肉巵酒少厌儿心乎因自述少时事若此又言宜人背弃后从外傅不能偿束脩傅强持书箧去乃发愤自闭空舍中诵书父不我省也一日闻书声从戸外窥曰汝能然乎则又掩泣曰使母在能织絍断不令我至此呜呼吾从兄弟且八九子侄十余人皆宜人之一身也此数十人者今且余蠧书而残鼠粟矣家无嗃嗃之威人负訑訑之色虽强之学不从也而见人菜色鹑衣者即族属莫肯与揖即相揖首不俯目且流视彼知昔日何如哉公与宜人日逺先大夫遗言不闻将无有见遗器而讪讥者乎噫嘻
　　上镜徙柘口心全府君传
　　心全公名彛字性常教授之子也教授被逮时诸子卒于累系独公间闗扶侍无恙教授以公可托宗祀受密计获免食苦务学侪軰多推先之是时方重辟举有司及卿大夫以明经荐公念教授死非命饮恨自废屡徴不就而终身为里人师里人欲延师者即窃叹曰安得如吾性常者乎每嵗聘启交集几案公莫能可否或先期率子弟肩舆于门门启拥公往甚至相争于道既为有力者所得则各遣子弟来馆舍不能容其见重于士人如此然公于子弟不独以课程督率其立教自言动食息具有规度子弟入其门无敢谯讪嬉遨佻达道遇长者拱手趋揖旁立长者未过不敢行不问可知为性常门人是时陈公本深为郡守待以賔礼郡中碑版文记多其授笔陈在郡十余年公虽与稔交未尝有私谒陈亦礼之不衰今之为人师与上人交者自献以求之耳非有求于我者也而为之守令与其子弟者亦不复有令名此其相待以成者非耶噫
　　前村黄节妇传
　　曽子有言仁以为已任不亦重乎死而后已不亦逺乎贵刚毅也呜呼奚独士人在女妇不尤难乎哉夫秉彜之良虽则常存顾其质有强弱俗有淳偷时有顺逆势有易难当困苦拂郁之防持端严贞淑之操非其性行刚毅质任直遂义集于暗合非歆羡以为华知囿于先闻无疑似以相间宜莫能胜矣濂溪言性归之刚柔善恶有以哉故余传黄节妇事务本性行不独明妇常振世教抑亦着刚毅之善使学者反求之黄节妇者名某姓周氏吉水人左庶子崇述曽孙也年十八归同邑黄子仲子仲故业儒劬于书次年生子协华六越月而子仲夭协华将及朞体羸甚家故无赢嵗收仅仅百用空絶周安之内人相对抚慰咸指乳儿嗟咨故以言试探伺衅隙或可乗周俯首不一应比宁母母家内人出语更多可怜且为虑终身久逺非旦夕可目睹令早自计周性故奋烈面发赤不能忍谇之曰汝诚人耶乃向吾开此口也誓不复与见即日趋归禁婢子徃来不容一人至其门如是者十余年而协华亦渐长则出其织絍令从师禀学且曰汝父力学志不竟汝当成之若穷达固有命吾不敢过望也以是协华为诸生数十年无所遇周安之如其初今六十有六力衰矣犹织絍自给云论曰某自少喜谈节义事有所闻辄思纪载俾人传诵冀其或知向方闻有黄节妇者顾未识其子也嵗丁巳督学宪使王公宗沐访余石莲洞中因言近世旌典鲜能尽举余为画曰命之表宅出于朝廷诚未易也体朝廷徳意致而布之下邑遣使具礼及门存问此又何禁不足以风乎王矍然起谢曰恨不早闻之明年吉水存问者二人周与焉是时始识其子得详其性行呜呼女妇本弱植也而士人乃往往以穷达改虑岂无刚毅如周者乎岂歆羡不可以语性而疑似固足以贼道也乎呜呼
　　叙岭下陈节妇事
　　陈节妇者里中陈洪妻校之母南岭刘理同女也理同尝梦莲香异常品既觉犹闻馥郁满室心异之会妻某当免身祝曰幸而生男将大吾门乎已而举女讶曰是何兆也因名曰莲珠稍长性决烈端凝与诸女治女红诸女莫敢嬉笑相向年十九归洪居三月同侣促洪商洪以新婚未决刘毅然曰男子安能顾室耶亟为治装是时已觉有娠洪乃强往既一嵗果得儿即校也明年洪归病瘴抵家困瞀不省人刘纳校洪懐中大恸曰汝不念汝此块肉耶胡遽至此极也洪闻声稍苏顾刘曰我负汝言出而卒刘呼洪不应乃以手捣胷头触地流血求与同死息仅仅相属久不得死则走就溺家人挽出之凡三溺又不得死遂不食既数日又不得死家人惧且就缢日夕严守之无间刘乃抱校哭曰吾终不得与汝父同死耶自是哭必气絶声枯乃已闻者无不簌簌泪下既免丧家人疑其事洪日浅或不能留故为调语尝之刘乃赪色叱骂曰汝以犬彘视我乎竟与言者絶不复见即妯娌不与同坐即坐不与多言尝惧其有他也当是时继姑周主其家刘奉周如所生周亦恻恻怜爱之见其日夕闭户绩絍蔬食常如初丧时勉令肉食刘泣对曰我寡妇也焉敢当此校稍长教之一准于礼且婚矣督过之不少贷尝曰我不负汝父而负我哉校跽请罪怒解乃已其后校有诸子治家尝如蔬食时有余即以推与贫者曰是人所遭犹我身也嘉靖丙辰年七十守志五十年云洪先曰尝观汉时条令孝子贞妇长吏必觉察以闻汉治近古有以哉夫人之为善性成者上也教习则其次也畏威逺罪又其次也旌淑之典不行而望美俗卓行踵出难矣今制节妇五十则旌然二三十年来未闻以是事上闻者何也往见前令王某诣住岐陈节妇门拜而礼问以为希谈呜呼其果希哉予家有罗洪一妻李氏年亦七十余与刘事类又且无子今犹绩絍自给也而里中曽生焕母亦为人所诵岂天性未泯有不待旌而劝者耶或言刘生而异兆何居应之曰性善常也不待教习者异也出泥滓而不染殆其类矣夫旌者表异也异矣而失旌于兆也何尤
　　田心象溪张君传
　　象溪张君名幼桢字植卿吉水田心名家也少頴敏博洽八九嵗通文辞十余嵗试诸生督学宪使空同李公竒其文举前列而是时西墅翁珥亦为诸生每试顾先翁于是有名邑中廪于学九举乡试不利年四十六以嵗贡上礼部而翁之年亦已向老遂授郴州学训导以便迎养已而翁不乐往逾年丁母忧归复补台州府学君虽以禄仕然师道端严在郴则以诗书课艺文不令荡弛而台有金一所诸公行谊学术名一时君虚心往来乐闻其语诸生执贽见者无贫富尽絶之诸生知其然不敢以货取往在郴有以古琴为仪者君拒矣家人误携以行至家觉之必返其人其生平絶裂坚执若此其意以为吾受非义以奉吾亲即陷吾亲于非义吾何以为人师哉在台才二年一日思翁不置投状当道乞致仕适河南镇江教谕檄且至纳之官竟弃归前后两入官留家侍翁独以身往既归与翁同寝处一饮食必手致无他故未尝轻去左右也君于奉亲尽力矣然与人顾寡合絶不能以辞色假人即隆贵未尝稍有依附借气力以自便闻其不善望望去之惟恐或误投足沾其余秽以故人鲜得与之交然交防中信义笃厚固莫有过于君者往为诸生至友人蓝瑜家蓝中年罢举业家亦落莫君徃来一不减少时蓝既贫老无子病且死君日夕抚慰即以事返田心田心去蓝家数里而限一水徒步仆仆朝往暮归未尝少辍比卒亲为沐棺治殓经纪其后无憾乃已此非有所为也然或以为少年故交未忘情耳当贡京师时邂逅与邑中贡士张冕为同舍张挟厚赀而寡侣病且死以后事属君君践诺甚谨封识囊箧饮食其子至归榇宁捐已赀于张不少损也家居七年逺近渐重其所为于是县大夫咸賔礼之以为可以矜式士人君亦严重自处终日与县大夫相对口中未尝有软熟语县大夫亦未尝不钦钦也君素彊盛善饭性不畏病西墅翁偶沾疫君涤秽烹剂逾日亦病翁病亟君犹强起命治后事翁卒而君病已危不能号因擗胸气愤愤不能下遂困瞀后十日亦卒是为嘉靖己未四月二十八日距其生治乙卯夀止六十有五余往哭之恸盖伤善人薄佑而天命之难谌也为之踯躅久之又念天固夺君君之行事固不可冺因叙其平生为之传遗其子咨伯亦以代诔招云论曰侍疾者言君自翁卒即絶食拒医药以是不起或言君令治翁殡室须稍大意将为倚庐计呜乎推君之心何所不至此两事诚优为之即使君不甚病或强药食病起或未即庐居其平生孝友侃侃自足不泯观君者固有在也人之强于善者以有名义要束耳夫名义者耳目之所可及未若谋诸其心也谋诸心固有耳目不及者矣君于人情习而安者顾于心觉其不义即一物之餽不使凂焉其肯取非其有乎不肯以亲故受其污其肯隠忍于其身乎君之官一郡邑博士耳使其位稍进处风波靡荡中卓然独立其振纲纪作贪懦岂小补哉自君之先吉水多乡先生其行事大抵守已而无他徇各成节行之竒终其身不为变君盖有所师法深信而不移所谓斯焉取斯兹又其一验也然世之资于君者乃独不逺呜呼君则已矣有如闻其行事将不足以励世俗表士规而闻之观风岂无恻然而兴叹踧然而起敬者乎







