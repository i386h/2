<!-- { "loadSidebar": true } -->
　　初予入史馆求文简刘公集甚勤而不得见越二十年今始见于金陵公之冡孙宗之新刻于宁国本也初公领蜀解以成化丁未进士第二人入居太史当是时合州邹公汝愚亦防入等爲庶吉士葢一年而得蜀二竒士文章器业皆甲于时云无何邹公以灾变应诏抗防斥贵臣遂謪以死死时年二十四岁耳公则雍雍侍从舘阁余三十年至大宗伯卒于位当武皇之末年几入内阁秉政矣有所压不得上故世皆知公迟蓄俟时未竟大施以爲憾焉嗟嗟乃若指意所存则略具是书中矣向予求观公集冀覩其文采耳今稍渉世变处忧患知世所以盛衰之故也又贵观求公指意之所在闻长老言先朝居侍从禁林之臣皆尚质守法竞竞耳僦屋以居借马以出醵数十钱而饮杜门简交游人人知自愼重循至秉用日尤避权势逺形迹祖法国是心心目目畏毫发离去即皇恐大罪不可赦洁清负重不事表暴嗟乎若此即文事可知己是时诸司勤于案牍止重吏事至著作尽诿曰此翰林事非吾业虽诸翰林亦曰文章吾职也而不让质直厚温畅正而无枝叶操觚指事辞若不足而气常有余故当是时信道信度淳风大行海内充富将勇马腾舘无嫚书徼无侵疆此亦世之最盛而得士之最效然也公葢始终治正德之世矣是盛极思变半合半离之防也今观之集中櫽括尺度不失耆宿文皆典实辞尚指要辨而不肆诸多持正长者之言诗兴而讽无绮靡幽之习予不及见公由其言以探其志意之所存其与前所称不合者鲜矣倘公不亡得秉用于末年必能爲之坊维不至如后之溃放也悲夫士者世之所由盛衰也文者士之所为盛衰也世又文之所以盛衰也故予观公之文必先论公之世而惜其未竟于施岂过哉今论者皆咎邹公若不峻发后必大用于世徒悻悻无益嗟乎能必邹公之黙则不死乎即文简公纡余退俟三十年孰不谓愼已而亦瞥焉防夜半壑中之舟也则又将谁尤乎士与世相值之难非一日矣邹公集往吴公献臣刻于成都予尝得徧观之亦英发如其人嗟乎予小子敢忘诸先哲之美哉书复于吾友宗之以答其缵述之勤也
　　重刻阳明先生文粹序【赵贞吉】
　　初编阳明文粹而刋之者都御史宋阳山氏也今重刻于扶风者佥事帯川梁君也梁君名许昔爲御史请从祀王先生今复刋其书二君子皆以一日之长视予宿知予之不能藏其狂言也序曰是编多録与闽论意指异者葢王先生学入理界最初之论故能廓摧理路之碍而晓然示人以行也嗟乎吾生有知即知诵说先生之言见世之儒生始骇王先生之异而攻之中喜王先生之爲异而助之攻终羡王先生之持异乃欲驾其说于是王氏之学又若自异矣有童子闻予言之进曰闻之天下无二道圣人无两心学奚贵异哉予曰嘻小子何知夫学未至于圣人之地而假名言以脩心其势不容于不异也昔闽洛之儒异唐汉矣唐汉之儒异邹鲁矣三千七十之流各持其异入孔门而欲争之皆防其名言而如愚以归故曰虽欲从之末由也已然后异者合而道术一矣此曷故耶以得圣人爲之依归也是故圣人者群言之宗而道之岸也夫众车离丽驰于康庄而前郤之异者策使之也众舟沿遡于广津而洄突之异者枻使之也众言淆乱于名言而喧聒于是非之异者见使之也至若行者抵家则并车释之矣何有于策渡者抵岸则并舟释之矣何有于枻学者而至于圣人之门则并其名言防矣何有于见故知圣人者以自度爲家也不令已与人异也以度人爲岸也不令人与已异也如使闽浙二大儒遇孔子而事之必有以塞其异之源而不令其末之流也童子曰大人何以知之曰予尝观夫子答问群弟子而知道术之可一也噫希矣可易言哉班固曰仲尼没而微言絶七十子逝而大义乖于是百家之异论又竞起遂至不可胜究矣孟子舆折以雄辩而不能熄也庄子休和以天籁而不能齐也使后生者不幸而不覩古人之纯全纷纷借借以至于今悲夫
　　西陂集序【徐阶】
　　昔韩子有云讙愉之辞难工而穷苦之言易好以阶观之不然夫言非出于心者耶古之人理义以养其心富贵贫贱患难翟泊乎无所动于中而其形诸言也无戚无喜无得无防蔼然中和之发则虽讙愉穷苦且犹无之又安得而工拙其辞也后世心学不明人溺于利中之盈歉一系乎外之所遭于是缙绅之徒明志得者失之骄叙成功者流于伐迷燕乐者其说靡以滛衒光荣者其辞鄙以陋壮夫贞士相与诵而羞之退考诸山林之作则见其防模气象虽或病于枯槁悲蹙而兴致格律犹有可观者遂以爲诗之工拙由于讙愉穷苦之异状而不知彼不善言讙愉者乃其动于讙愉者也江西按察使西陂先生刘公自防以诗名其所诵法直追汉魏而上之唐以来诸大家不道也然公始仕于司防爲美官继守鎭江爲望郡秉督学之节于三晋之间爲地清且显间尝忤时以归未几起叅湖藩擢今官爲位尊爲望甚重以公所遭揆之人情葢于讙愉居多而兹集载公在湖南及江西所爲诸诗冲和古雅逺俊逸雍雍乎衮舄圭璋之度而烟霞丘壑之趣自存焉嗟乎此固容以难工易好言哉阶于是识公所养矣昔岁癸未公校文礼闱阶实以其年登进士拜公于朝后又尝防于京口廼今益得朝夕焉世恒以达官贵人数问遗爲敬公至不能举其字号小大之狱賔旅之交裁决应酬日鲜暇刻而意思潇洒若无事者公之心岂讙愉所能动而其工于诗岂偶然也公诗在徴用以前岁各自爲集而名之以其甲子兹独曰二楚者湖之南江之西皆故楚封识地也廼其篇数则于前仅十一焉虽然空青丹砂目其铢粒亦足例其余矣
　　陆文裕公集序【徐阶】
　　陆文裕公集一百巻其子国子生楫所刻公讳深字子渊上海人举治己丑进士歴官至詹事府詹事兼翰林院学士文裕者其谥也公自少时文则有名既官翰林以文章爲职业于是其所著作日益工以富每一篇出士大夫輙传诵推逊之然公尝言文以道逹政务爲尚以纪事辅经爲贤非颛颛轮辕之饰已也夫文之用广矣大矣其体诸身爲德之纯其措诸事爲道之显其书诸简册爲训之昭古昔圣人以此经纬天地纪纲人伦化成海内贻则万世故夫播而爲训诰萃而爲典谟删述而爲经笔削而爲史虽出于圣人之手犹文之一端也而后世不察独以文字当之于是道德勲业文章判爲三途至其甚也又举所谓文字者归之乎浮靡诡诞之作而其爲文因亦流于俳优之末技家人之俚语则何所系于人文世道以庶几古作者之万一哉惟公之见不然故于辅经有诗微有道南三书有学说有同异録于论政有处置盐法攷有禆圣学光治体防有西川用兵书有备边弥盗赈饥诸防问于纪事有翰林志有经筵词有郊祀録有孙炎花云传而国家之典章百司之故实散见于碑志序记者尤多率其言可以适道举其说可以爲治信公之深于文也阶往年尝获侍公窃窥公之志葢毅然以经济自许故在翰林在国子则数上书言事督学于晋叅藩于楚旬宣于蜀则皆有功德于其士民而世顾独称公爲文章之宗匠岂以彼而掩此乎抑论文者没溺于旧闻而然也公没再期而此集出维公位不登卿辅寿不满七十其文在经济者虽不尽显于时而所谓辅经纪事通逹政务之文犹幸有徴于此然则集之刻固尚论公者所不废哉宜楫之惓惓也昔公尝重修蘓文忠传而大学士桂洲先生夏公志公墓亦以文忠拟公天下称爲知人嗟乎后世合公与文忠较量之当益知阶之序公集非谀矣
　　条麓堂集序【王家屏】
　　太师张文毅公之薨也不佞屏既已叙次其平生爲请于当世钜公铭其幽表诸隧道可垂不朽矣逾年而公之子考功诸君裒公遗藁若干巻将梓以传后复属屏爲序屏非知文者顾既知公之爲人敢曰不知其言公尝语屏文有定体无专材譬之宫室体则其堂寝门庑也材则其爲栋楹榱桷者也体欲备材欲充未有不瞻于材而赅于体者要在丰储广蓄纎巨毕收心画手裁措注有道斯亦足以操防墨而列匠氏之林矣奚必尺摹寸儗乃称作者哉屏拜受敎退而考覧古人之制作体代变也材亦稍殊焉然艺以载道道以经世轨辙固未始不相通也自近世才藻士厌璞慕雕争以修古文词相矜轧时则不竞于诣而竞于夸文摹西京以上诗摹大厯以前章剽句搜偶获片言之隽朝披册而夕摛篇所展转嬉弄于毫端者直有数之绮语耳材乏其而猥求其备无怪乎依仿愈力技愈卑也公夙禀异资敏悟彊记自爲童子时父嵋川翁游贾于外数购求四方竒书辇而遗公公腹笥已不啻惠施五车矣比成进士入翰林益得纵观秘府所储金版玉箱之籍则涵茹日富探讨日新气格才情日以益鬯是以发爲文词自轮扉之草金石之编旃厦之讲论枢庭之奏对以至副墨所掌洛诵所传宜雅而雅宜理而理宜实而实宜丽而丽犹之引斧斤于邓林而寻度丈量于豫章之薮圜方横直惟意所营搆之爲清庙明堂个左右翼而八牖玲珑九阊轩豁观者莫不神竦目炫至欲穷其匠心所繇则般倕不能名其法轮扁不能殚其巧矣总之心与道防道与艺融材靡所不充体宜靡所不备也诗曰维其有之是以似之谓公之文似其所有非即世所称儗古文词家亡论不能尽其艺而似也即似矣髙不过埒迁固雄向诸人次仅可当曹刘沈宋而止孰与公荷槖侍人主左右贲帝制而敷皇极之言其大猷足以经纬两仪弥纶三极而绪业犹足以焜燿一代之章程此之爲儗将嫓浑噩于典谟叶铿鍧于雅颂岂西京大厯以上作者可窥其樊而防其阃阀也哉后有知言出挈公斯编与其铭诸幽表诸隧道者合而观之当得公之爲人于伊傅周召之间而不佞之所以知公者十固未能概其一二也第以复于考功诸君慰其不匮之思云尔
　　宗伯冯先生文集序【于慎行】
