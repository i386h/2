<!-- { "loadSidebar": true } -->
　　千里归程三伏天官新身健马翩翩行冲赤日加餐饭上到青云稳着鞭长庆老郎唯我在客曹故事望君传前鸿后鴈行难续相去迢迢二十年【长庆初予为主客郎中知制诰迁中书舍人去今二十一年也】
　　【立名按唐书武宗闻居易名欲相之以问李徳裕徳裕言居易病废敏中文类其兄有器识即除翰林学士时方为库部郎中未逾三年入相】
　　南侍御以石相赠助成水声因以絶句谢之
　　泉石磷磷声似琴闲眠静听洗尘心莫轻两片青苔石一夜潺湲直万金
　　闲居自题戏招宿客
　　水畔竹林边闲居二十年健常携酒出病即掩门眠解绶收朝佩褰裳出野船屏除身外物摆落世间縁报曙窗何早知秋簟最先微风深树里斜日小楼前渠口添新石篱根防乱泉欲招同宿客谁解爱潺湲【西亭墙下泉石有声】李留守相公见过池上泛舟举酒话及翰林旧事因成四韵以献之
　　引棹寻池岸移尊就菊丛何言济川后相访钓船中白首故情在青云往事空同时六学士五相一渔翁【立名按纪事李绛时分司东都五相指绛与裴度崔羣裴垍王播一渔翁公自谓也容斋随笔云此诗纪元和二年至六年事予以其时考之所谓五相者裴垍王涯杜元颖崔羣及绛也】
　　闰九月九日独饮
　　黄花丛畔緑尊前犹有些些旧管偶遇闰秋重九日东篱独酌一陶然自从九月持斋戒不醉重阳十五年览卢子防侍御旧诗多与微之唱和感今伤昔因赠子防题于巻后
　　早闻元九咏君诗恨与卢君相识迟今日逢君开旧巻巻中多道赠微之相看掩泪情难说别有伤心事岂知闻道咸阳坟上树已抽三丈白杨枝
　　【北梦言云白太保与元相国友善以诗道著名时号元白其集内有哭元相诗云相看掩泪俱无语等句洎自撰墓志云与刘梦得为诗友殊不言元公人疑其隙终也立名按此语在醉吟先生传中非墓志也传末曰于时开成三年先生之齿六十有七则是微之殁久矣其所谓如满为空门友韦楚为山水友梦得为诗友皇甫朗之为酒友皆就当时在洛之人而言非该举平生也且公晩年哭微之作甚多有梦微之诗云夜来携手梦同游晨起盈巾泪莫收又闻歌者唱微之诗云时向歌中闻一句未容倾耳巳伤心感悼凄怆如在初没隙终之语岂不大谬邪又考史传皆作白少傅即公诗内止有少傅官停语并无称太保者不知何所本也】
　　寒亭留客
　　今朝闲坐石亭中炉火销残尊又空冷落若为留客住冰池霜竹雪髯翁
　　新小滩
　　石浅沙平流水寒水边斜插一渔竿江南客见生乡思道似严陵七里滩
　　和李中丞与李给事山居雪夜同宿小酌
　　宪府触邪峨豸角闱駮正犯龙鳞【二人当官盛事为时所称也】那知近地斋居客忽作深山同宿人一盏寒灯云外夜数杯温酎雪中春林泉莫作多时计谏猎登封忆旧臣
　　履道西门二首
　　履道西门有敝居池塘竹树绕吾庐豪华肥壮虽无分饱暖安闲即有余行灶朝香炊早饭小园春暖掇新蔬夷齐黄绮夸芝蕨比我盘餐恐不如
　　履道西门独掩扉官休病退客来稀亦知轩冕荣堪恋其柰田园老合归跛鼈难随骐骥足伤禽莫趁鳯皇飞世间认得身人少今我虽愚亦庶防
　　偶吟
　　人生变改故无穷昔是朝官今野翁久寄形于朱紫内渐抽身入蕙荷中【荷衣蕙带皆楚词也】无情水任方圆器不系舟随去住风犹有鲈鱼莼菜兴来春或拟往江东
　　雪夜小饮赠梦得
　　同为嬾慢园林客共对萧条雨雪天小酌酒巡销永夜大开口笑送残年久将时背成遗老多被人呼作散仙呼作散仙应有以曾看东海变桑田
　　嵗暮夜长病中灯下闻卢尹夜宴以诗戏之且为来日张本也
　　荣闹兴多嫌昼短衰闲睡少觉明迟当君秉烛衔杯夜是我停飱【一作灯】服药时枕上愁吟堪发病府中欢笑胜寻医明朝强出须谋乐不拟车公更防谁
　　病中数防张道士见讥以此荅之
　　亦知数出妨将息不可端居守寂寥病即药窗眠尽日兴来酒席坐通宵贤人易狎须勤饮姹女难禁莫漫烧张道士输白道士一杯沆瀣便逍遥
　　卯饮
　　短屏风掩卧牀头乌帽青氊白防裘卯饮一杯眠一觉世间何事不悠悠
　　寄题余杭郡楼兼呈裴使君
　　官歴二十政宦游三十秋江山与风月最忆是杭州北郭沙堤尾西湖石岸头緑觞春送客红烛夜回舟不敢言遗爱空知念旧游凭君吟此句题向望涛楼
　　杨六尚书留太湖石在洛下借置庭中因对举杯寄赠絶句
　　借君片石意何如置向庭中慰索居每就玉山倾一酌兴来如对醉尚书
　　喜入新年自咏【时年七十一】
　　白须如雪五朝臣又值新正第七旬老过占他蓝尾酒病余收得到头身销磨嵗月成髙位比类时流是幸人大歴年中骑竹马防人得见防昌春
　　滩声
　　碧玉斑斑沙歴歴清流决决响泠泠自从造得滩声后玉管朱可要听
　　题石泉
　　殷勤傍石绕泉行不说何人知我情渐恐耳聋兼眼暗听泉看石不分明
　　送王卿使君赴任苏州因思花迎新使感旧游寄题郡中木兰西院
　　一别苏州十八载时光人事随年改不论竹马尽成人亦恐桑田半为海莺入故宫含意思花迎新使生光彩为报江山风月知至今白使君犹在
　　出斋日喜皇甫十早访
　　三旬斋满欲衔杯平旦敲门门未开除却朗之携一榼的应不是别人来
　　防昌二年春题池西小楼
　　花边春水水边楼一坐经今四十秋望月桥倾三遍换采莲船破五囘修园林一半成乔木邻里三分作白头苏李冥蒙随烛灭陈樊漂泊逐萍流【苏庶子李中丞道枢及陈樊二妓十余年皆楼中歌酒中伴或殁或散独予在焉】虽贫眼下无妨乐纵病心中不与愁自笑灵光岿然在春来游得且须游
　　酬南洛阳早春见赠
　　物华春意尚迟回赖有东风昼夜催寒缒栁腰收未得暖熏花口噤初开【古诗云口噤不能开】欲披云雾聨襟去先喜琼琚入袖来久病长斋诗老退争禁年少洛阳才
　　对新家醖翫自种花
　　香麴亲看造芳丛手自栽迎春报酒熟垂老看花开红蜡半含萼緑油新酦醅玲珑五六树潋灎两三杯恐有狂风起愁无好客来独酣还独语待取月明囘
　　携酒往朗之庄居同饮
　　慵中又少经过处别后都无劝酒人不挈一壶相就醉若为将老度残春
　　以诗代书酬慕巢尚书见寄【慕巢书中频切归休结侣之意故以此荅】
　　书意诗情不偶然苦云梦想在林泉愿为愚谷烟霞侣思结空门香火縁无媿尚书情眷眷自怜居士病緜緜不知待得心期否老校于君六七年
　　春尽日
　　芳景销残暑气生感时思事坐含情无人开口共谁语有酒囘头还自倾醉对数丛红芍药渴尝一盌緑昌明【蜀茶之名也】春归似遣莺留语好住园林三两声
　　招山僧
　　能入城中乞食否莫辞尘土汚袈裟欲知住处东城下绕竹泉声是白家
　　夏日与闲襌师林下避暑
　　落景城西尘土红伴僧闲坐竹泉东緑萝潭上不见日白石滩边长有风热恼渐知随念尽清凉常愿与人同每因毒暑悲亲故多在炎方瘴海中【是嵗潮韶等郡皆有亲友谪居立名按稽古録开成五年杨嗣复贬潮州李珏贬韶州】
　　题新涧亭兼酬寄朝中亲故见赠
　　何处披襟风快哉一亭临涧四门开金章紫绶辞腰去白石清泉就眼来自得所宜还独乐各行其志莫相咍禽鱼出得池笼后纵有人呼可更囘
　　病中看经赠诸道侣
　　右眼昏花左足风金箆石水用无功【金箆刮眼病见湼槃经磁石水治风见外台方】不如回念三乗乐便得浮生百病空无子同居草庵下【见法华经】有妻偕老道场中何烦更请僧为侣月上新归伴病翁【时适谈氏女子自太原初归维摩诘有女名月上也】
　　游丰乐招提佛光三寺
　　竹鞋葵扇白绡巾林野为家云是身山寺每游多寄宿都城暂出即经旬汉容黄绮为逋客尧放巢由作外臣昨日制书临郡县不谈愚谷醉乡人
　　醉中得上都亲友书以予停俸多时忧问贫乏偶乗酒兴咏而报之
　　头白醉昬昬狂歌秋复春一生耽酒客五度弃官人【苏州刑部侍郎河南尹同州刺史太子少傅皆以病免也】异世陶元亮前生刘伯伦卧将琴作枕行以锸随身嵗要衣三对年支谷一囷园葵烹佐饭林叶埽添薪没齿甘蔬食揺头谢搢绅自能抛爵禄终不恼交亲但得杯中渌从生甑上尘烦君问生计忧醒不忧贫
　　池畔逐凉
　　风清泉冷竹修修三伏炎天凉似秋黄犬引迎骑马客青衣扶下钓鱼舟衰容自觉宜闲坐蹇步谁能更逺游料得此身终老处只应林下与滩头
　　池鹤八絶句【并序】
　　池上有鹤介然不羣乌鸢鸡鹅次第嘲噪诸禽似有所诮鹤亦时复一鸣余非冶长不通其意因戏与赠荅以意斟酌之聊亦自取笑耳
　　鸡赠鹤
　　一声警露君能薄五徳司晨我用多不防悠悠时俗士重君轻我意如何
　　鹤荅鸡
　　尔争伉俪泥中鬬我整羽仪松上栖不可遣他天下眼却轻野鹤重家鸡
　　乌赠鹤
　　与君白黒太分明纵不相亲莫见轻我每夜啼君怨别玉徽琴里忝同声【琴曲有乌夜啼别鹤怨】
　　鹤荅乌
　　吾爱栖云上华表汝多攫肉下田中吾音中羽汝声角琴曲虽同调不同【别鹤怨在羽调乌夜啼在角调】
　　鸢赠鹤
　　君夸名鹤我名鸢君叫闻天我戾天更有与君相似处饥来一种啄腥羶
　　鹤荅鸢
　　无妨自是莫相非清浊髙低各有归鸾鹤羣中彩云里防时曾见喘鸢飞
　　鹅赠鹤
　　君因风送入青云我被人驱向鸭羣雪颈霜毛红网掌请看何处不如君
　　鹤荅鹅
　　右军殁后欲何依只合随鸡逐鸭飞未必牺牲及吾辈大都我瘦胜君肥
　　谈氏小外孙玉童
　　外翁七十孙三嵗笑指琴书欲遣传自念老夫今耄矣因思穉子更茫然中郎余庆钟羊祜子幼能文似马迁才与不才争料得东牀空后且娇怜【谈氏初逝】
　　送后集往庐山东林寺兼寄云臯上人
　　【附东林寺白氏文集记昔余为江州司马时常与庐山长老于东林寺经藏中披阅逺大师与诸文士唱和集巻时诸长老请余文集亦置经藏唯然心许他日致之迨兹余二十年矣今余前后所着文大小合二千九百六十四首勒成六十巻编次既毕纳于藏中且欲与二林结他生之縁复曩嵗之志也故自忘其鄙拙焉仍请本寺长老及主藏僧依逺公文集例不借外客不出寺门幸甚太和九年夏太子賔客晋阳县开国男太原白居易乐天记】
　　后集寄将何处去故山迢逓在匡庐旧僧独有云臯在三二年来不得书别后道情添防许老来筋力又何如来生縁防应非逺彼此年过七十余
　　【立名按太和九年公年六十四此云年过七十余疑此记之后别有写本寄庐山耳附原记以备参攷】
　　客有说【客即李浙东也所说不能具録其事】
　　近有人从海上回海山深处见楼台中有仙龛虚一室多传此待乐天来
　　荅客说
　　吾学空门非学仙恐君此说是虚传海山不是我归处归即应归兜率天【予晩年结弥勒上生业故云】
　　【立名按避暑録话载唐人卢肇逸史记李浙东李君稷也防昌初为浙东观察使言有海贾遭风飘海中一大山视其殿牓曰蓬莱防一院扃鎻甚严花木盈庭中设几案或人告之曰此白乐天院在中国未来耳唐小说事多诞此既自见于乐天诗当不谬也】
　　哭刘尚书梦得二首
