<!-- { "loadSidebar": true } -->
　　呜呼是为吾友华亭中阳陆君之墓往隆庆巳巳余识君于长安时君妹婿笏林范君与余及今少司马介峯石公太守理吾张公共为文社君高才博览其为文默而好深湛之思务抒所自得独出机轴不斤斤时好余时意君发迟而又知其必发也虽在诸生间而沉毅练达明典故识大体每从中丞公于宦邸中丞公谏垣封事或命君代草其剔历中外风裁政业君赞助居多而以其间治举子业则并日夜不辍于书益无所不窥丁丑读书于山庄萧然一室才庇风雨平头赤脚取充使令每读史至马伏波传大材晚成则慨然太息曰嗟乎陆生亦当如此矣既而屡上公交车辄见格会皇长子生　覃恩授太仆三品荫非其好也垂十年辛卯行谒任子选道经秣陵介峰石公闻而止之遂以是秋中应天乡试余时自翰林出典浙试会君于姑苏壬辰上春官复会于都下是时君所为业益精顾视其发种种矣又三年而君始成乙未进士每过于谈亹亹终日其才识日以老心日以淡或以君雅善诗文趣赴馆选君咲而谢之曰巳矣老骥出枥尚复与生驹争栈豆耶遂请南行人司副司副闲曹例不得擢台省而君念伯父少保公老秣陵近舍便起居独以得之为快既至日与二三同志谈名理讲经济有以自适泊如也丁酉秋入　贺长至行至徐州病剧君舆疾叱驭驰入京余数视之旅邸面枯墨而神理尚王执余手殷勤慰谢又复且叹且笑曰人生会合如秋叶下空有何聚散春氷归水有何异同君无以病客为念予闻君言类有道者亡何病少间东归适少保公九十　天子诏书存问及门君与弟大行伯达君并骑出入送迎使者而君南考功之命亦以是月至然君病后弱不任劳一疾遂不起仅享年五十耳呜呼伤哉君魁梧亢爽意度廓然家世簪缨揉习天下事其议论援引旧章旁证经史具凿凿有根抵井空谈者生长贵家独以纨绔为可耻省觐山东山东津吏不知为中丞子抵戟门谒者意嗛之不敢报中丞公多门生属吏或厚饷幸君居间嚄唶弗屑也癸酉有私以试事心属君者君更他语移之去其后屡试屡罢归卒无悔其冥行笃至如此君视少保公如父视伯达如子与朋友交推分缓急如朞近亲收遗骼捐故券创义田均区役又若是好行其德也其才锋智颖遇事立办使天假之年以究厥施岂衡尺可量哉余副南铨闻君考功报喜见眉睫此中得故人贤者余得□□其所不逮而不幸君谢我去矣前君在都下尝为余言一士夫过家鼓吹入里门威仪甚盛而私语君曰适里中有流言故不欲冷淡明吾官无恙耳君咲荅之曰更有大冷淡时候公知之乎彼公无何巳先君而逝余服君冲襟朗识于炎凉浓淡之际有豁然者故其居乡逡逡粥粥不敢有所加于乡之人居恒忧盛满戒芬华固少保中丞家教哉亦君之见卓矣君没不一载采风者谋诸庶人乡士祀君于乡校桃李不言下自成蹊君其有焉□讳彦桢字以宁晚号中阳其世裔生卒不具书 

　　李文节集卷之二十三 

　　●李文节集卷之二十四 

　　晋江　九我李廷机着 

　　神道碑 

　　◆神道碑 

　　兵部右侍郎赠兵部尚书兑嵎萧公神道碑（代） 
　　武清侯赠太传安国公恭简李公神道碑（代） 
　　建宁府知府赠太子少保礼部尚书兼翰林院学士敬斋沈公神道碑 
　　大学士文端高公神道碑（代） 
　　明故掌司礼监太监麟冈陈公神道碑 

　　○兵部右侍郎赠兵部尚书兑嵎萧公神道碑 【 代】 

　　万历丁亥四月二十四日兵部右侍郎兑嵎萧公卒于邸讣闻　上为嗟悼　诏所司议恤典赠兵部尚书予祭葬盖　上笃念大臣而厚其终如是葬有日而公之子中行持状来征予言将勤碑神道以垂示永永余于公同年友不可以辞乃摭□事状之大者书之于石公讳廪字可发别号兑嵎裔出长沙散处吉州诸邑其先世祖曰良载者宋末自泰和庐源赘万安石田里居焉遂为万安人累世用贤科起而副使公干元登弘治巳未进士以御史抗疏请诛逆瑾廷杖直声闻正德间殁祀乡贤为公大父零陵令公旸有德于零陵殁祀名宦为公父并以公贵赠通议大夫兵部右侍郎大母某母彭俱赠淑人公幼即奇颖慕古日诵千余言不忘悉发箧出零陵公藏书徧读之自　国朝典故下至稗官小史靡不涉猎巳酉举乡试第二人乙丑成进士授行人巳巳拜监察御史廵视南城巳视光禄三边又视茶癸酉按浙江事竣还朝廵视京营巳刷卷京畿丁丑升太仆寺少卿提督京边马政戌寅改太常寺少卿提督四夷馆升南京太仆寺卿庚辰调光禄寺卿辛巳升都察院右佥都御史廵抚陕西癸未升右副都御史廵抚浙江甲申升南京工部右侍郎寻改刑部乙酉改兵部会论陕右功进通议大夫予诰命赠祖父如公官先是公在刑部时有痰疾疏乞休不许至是疾作而公遂亡疾革之日犹手疏以身受　国□不报为恨亦足悲矣公以言官致位卿贰而性方严持身持官内外斩斩所处不为浮湛率能任事狥职当其廵视三边疏罢榆林入卫甘肃标军固原护卫所皆三边所患苦而廵茶则建牧苑之议计粮定牧课驹给军请仆苑兼守廵而禁绝所为买易种马者其按浙江浙狱多平反豪右扞罔则凛凛持三尺而时适大比澄鉴坐朗大雅恢奇之士一时彬彬出其门其为南冏条上六事岁所省江北马价五千缗其抚关中蠲荒粮辑回夷活饥民无数其抚浙江汰骄冗之卒以绝讙嚣别民灶之田以息争讼核湖田之占以兴水利盖公所建白劈画未易缕举兹其大者而当　穆考时上培养无疆景命一疏以宫掖太广恩幸太博神气太劳为谏言过切直一二幸珰更从旁唇脗之赖穆考之明从大臣言为霁释而公亦危矣今　上方雅向名□公俨然居枢筦之地骎骎大用而遽夺之惜哉公事亲孝自奉俭食无兼味衣无纨绮独捐禄入置租十石赡族人之不给者命曰萧氏族田生平书史之外无他嗜所著书若干卷而其学则讲王文成公以良知为宗旨盖公自少年即巳从其乡先达邹东廓欧阳南野二先生□其□浙新方正学诸先生祠建祠祀章枫山金一所程松溪三先生而特进陆鹤山于婺二忠祠且请俎豆王文成公于学宫别为天真书院像文成而群浙士游讲其中其论仁论精一论剥复多所独得云配张氏赠淑人继欧阳氏累封恭人赠淑人子中行以荫为太学生葬于某山铭曰　万安之萧出长沙奕叶煌煌世厥家御史请剑声名高零陵尸祝播韶歌重积而发人逾豪有伟司马玼且瑳豸冠白笔伏青蒲棱棱烈烈气不阿入补衮阙出刺邪风霜随马雨随车关中浙中两建牙民饥得疗军不哗利建弊厘绩独多累劳积勚受　褒嘉亚卿三改贰兵曹羔裘退食丝五紽国为桢栋士为仪　帝方委巳任番番公柰何乎遽以徂嗟哉頺日与逝波爰有息壤山之阿崇封翼翼万木遮芝生兰茁纷其葩我铭丰碑表幽遐后百千禩永不磨 

　　○武清侯赠太传安国公恭简李公神道碑 【 代】 

　　自昔兰闺椒掖肺腑之亲以柔惠闻四国若大雅所称申伯尚巳在汉灵文安成之属皆追封□□行业靡得而云也窦长君少君可不谓贤□□□初繇灌将军等为择师传宾客选长者有节行者与居两君用是为退让君子不敢以尊贵骄人繇此言之亦有助焉若夫从容礼法之场廸德禔躬不繇戒摄此则体通性达之自然邻于文武是宪者乎今武清侯李公其人也公名伟字世奇其先山西翼城人唐宋间代有显者曾大父政当永乐初从　成祖文皇帝靖难军入燕始着籍漷县政生冈冈生玉玉生公公为儿时与羣儿嬉里中适一黄冠过之大奇其形貌曰伟哉是儿它日极人臣位大公冈闻而窃自喜也曰吾家力行善累世矣光远而自他有耀其殆孺子当之遂用黄冠言名之曰伟公家故给后稍拓落也人以黄冠言为谬既娶王夫人嘉靖丙午春公一夕梦五色云承翟车从空中下幡幢鼓吹导之直达公寝公惊寤声殷殷犹遗寝所间闾里多闻之者则相与推问其故莫能得其冬十一月而　圣母慈圣宣文明肃皇太后生里中异香经旬不散里人又相与怪曰是何祥也盖是时占星者奏言　后星见燕分直帝城东南云庚戌秋烽火通甘泉公乃□□□□家长安市中居数岁　圣母俪　庄皇帝□□癸亥诞　今上我　国家亿万斯年之运绵衍昌炽与天无极实惟我　圣母之所诞启乃其灵瑞祯符奇异昭灼即古所传太阴沙麓紫光黄气未足以方也语曰有开必光岂虗哉丁卯　庄皇帝改元推戚里恩授公锦衣卫都指挥佥事壬申今上正位青宫加中军都督府都督同知是年上嗣大历服晋公爵武清伯赐诰赠三代食禄千石赐肩舆寻用　昭陵工益禄百五十石戊寅大婚礼成又益禄百石壬午　皇子生晋公爵武清侯复赐三代诰官两子皆都督惟　上爱笃渭阳义卑褒纪恩宠无与伦而公不以贵骄日兢兢小心畏慎集木临谷不啻焉　国家有大典礼如南北郊山陵幸学耕籍田　圣驾出则公居守告太庙郊祀　高皇帝配天请神主辄以命公而公慎毖精虔勤共匪懈无不事事当　上心每晨起衣冠拜天巳望阙拜　上有赐于家下拜登受如在　上前尝语诸子孙曰吾辈蒙过误之宠居非命所当托盈满之咎道家忌焉尔曹当视古善恶□监矜尚礼法以毋负　上眷不亏　圣母□□时指　圣母所赐谦谨持盈宝翰诏之□大□□训尔曹所宜服膺也诸子奉教令循循一轨于礼无纨绮习下至僮仆亦莫不敛戢无傲于里中者其与士大夫交务折节为恭敬而未尝有所谒请士大夫以此多之家所受　上赉金宝钱币羡溢而自奉甚约一切狗马声伎珍玩之好泊如也顾独感多藏厚亡之义岁侵则为粥食饥者疫予药丧予槥掩骼埋胔好行其德且白吾彰　上之赐也嗟乎　帝之元舅亲莫昵焉国之列侯尊莫重焉而公勑身奉公恭俭好礼有抑抑之仪无择行之阙西京七族东都六姓视公何如哉殁之曰上震悼辍朝赠太傅安国公赐谥恭简命给含襚祭葬甚盛可不谓以礼始终者哉大学某为之铭曰　公系自晋载卜于京彼黄冠者物色贵征长发其祥　圣母是生卿云异香应叶占星嫔穆诞圣胙我　皇明　帝其念之彻侯武清恩宠无比而戒匪彭翼翼小心惟德之行懿训是式谦谨侍盈好义乐施时斥其赢粥饵槥瘗惠于穷氓有赫其光有懿其名柔惠申伯千载亡声繄公继之戚里仪型　帝庸展亲恩数宗宏赙赗赠□□□□冥郁然者树隆然者茔有其过之视□□铭 

　　○建宁府知府赠太子少保礼部尚书兼翰林院学士敬斋沈公神道碑 

