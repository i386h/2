<!-- { "loadSidebar": true } -->
　　髙宗大祥起居夀皇圣帝表
　　尧丧躬服舜慕日深悼天运之巳遄倐祥除之甫暨缅惟注想尤极増悲恭惟聪明宪天仁智冠古起积之俗处缞麄者三年尽大孝于亲立标准于万世窃思痛甚之念未憗廓然之时愿寛攀摧益厚宣节仰顺慈幄含饴之适俯安圣君问寝之心
　　髙宗大祥起居夀成皇后牋
　　服尧之丧莫攀仙驭辅舜之孝允属坤仪倐祥制之甫临计哀悰之弥切恭惟克躬妇道合徳圣心方慈皇奉亲茂扬彤管之教适太上厌世怅然白云之乗辅行三载之麄缞共示百王之检柙剧神游逺矣之痛适渊抱廓然之时冀抑悲摧慰圣心之养志益思寛譬奉长乐以含饴
　　髙宗大祥慰皇帝表
　　四海纒悲服尧丧而甫既九重养志体舜慕以未忘逮此祥除可胜渊抱恭惟配天与合绳祖有临孝理冠于百王道原得于三圣治而继治坐臻法度之彰嚬有为嚬益注羮墙之念方慈极毕缞麄之制宜圣君进寛譬之言阅驹隙之光感暑寒于天运问龙楼之寝丛福庆于皇家
　　慰皇后牋
　　燕髙庙之神百灵荐敬毕尧丧之服三殿纒悲情则廓然礼无违者恭惟道尊俪极教始自家端有姒之仪刑辅成圣孝想桥山之弓剑易阅天时倐届祥除益深感慕冀迎祉福上解两宫之顔永亿神人俯偕四海之望
　　正旦慰皇帝表
　　亲养奄违方宸衷之在疚天行已驶倐嵗叙之更端举海宇以悲纒识君心之痛甚恭惟尊惟归父契尧舜之相传孝则动天虽曾闵而有愧五表始还于素幄三年躬服于麤衰简防所无华夷胥感属届元正之旦遐追五日之朝想惟至孝本于宁神而节哀所以顺变俯安率土之望仰慰在天之灵
　　慰皇帝正旦表
　　龙髯莫攀凛圣情之在疚驹隙已驶倐嵗律之载新凡属帱持可胜局蹐恭惟色养之谨超冠古今孝思之诚感格天地念万物莫亲恩之报而三年茹服舎之哀缅闻异域之倾心咸仰中天而稽首况暑寒之逓易凡燧火之防更冀奉东朝之顔用承眷注勉遵先帝之训少节悲摧
　　起居皇太后牋
　　更三圣之传离明善继极两宫之奉坤徳弥尊格宗社以储休自闺门而丛庆恭惟徳兼任姒教被家邦立极中兴之初含饴累洽之旦助扬神化人法地而法天宻啓帝衷道传舜而传禹而况萝圗增固蓂荚告祥尘外风光晏袭三灵之社壶中日月长称万夀之觞
　　卒哭慰皇帝表
　　祲纒慈极致养莫追痛结宸衷厯时斯久普天内外望日悲摧恭惟全大孝以奉亲尽诚心而继志茂隆圣徳有増上古之光申介亲龄宜衍万年之福瞻兴庆以如在悼鼎湖之莫攀亮隂方仰于不言成事俄闻于易祭伏愿少裁恋慕之痛注念继承之艰恪遵遗诰之言益思顺变钦奉东朝之养庶用解忧
　　发引慰皇帝表
　　亲闱弃养天运如流栁驭戒期倐惊缅邈枫宸永慕尤极悲摧恭惟心合帝王孝逾曾闵扫易月之陋念亲徳之难酬告因山之成悼僊游之益逺睿断夐超于今古哀诚丕感于华夷伏望少抑至情俯循中道式慰东朝之眷是诚先帝之心
　　冬节慰皇帝表
　　养违亲极莫追五日之朝候变天行倐届一阳之复眷流光之已驶仰渊抱以奚堪恭惟袭爵绍尧奉亲如舜养志为大收帝王力行之功承顔不违尽曾闵难能之孝谓万年勤凤阙之事廼一旦抱龙胡之悲迩遐无间偕痛天倾代谢不停甫临日至想宸衷不已之慕结亲徳罔极之思共愿仰慰母慈俯矜民欲任大守重谋惟宗社之休顺变节哀少寛霜露之感
　　又
　　亲闱不待悼杞国之天倾嵗运已行书鲁台之日至悲纒渊抱痛极民区恭惟如舜绍尧传心是道穷今亘古尽孝于家方勤兴庆之朝遽绍鼎湖之祲报德罔极缅帝乡白云之游流光不居甫阳气黄宫之复共愿纳近臣之寛譬解慈极之悲摧力务宁神是为顺变
　　代赵提刑遗表
　　雨露疏恩许还官政隂阳为冦莫究天年尚延属纩之期少布恋轩之悃伏念臣受材么麽逢世休明防足仕涂素佩教忠之训致身朝列昔防越次之知继三把于州麾仍屡持于使节罢驽自力期上最于中天试用罔功偶逃刑于司败气衰得疢福过挺灾思假息于清闲用祈哀于洪造俞音赐可指里社以未前大数有终宁膏肓之容疗将殒生于泉夜终结恋于圣时忍一死于须臾思片言之补报仰祈聴察俯鉴哀诚伏愿力行帝王遴择文武集和戎之福普暨华夷收偃伯之功用光今昔大孝念无穷之计慕亲寛弗及之悲绥御至和演椿龄于西极寅羞备奉供防戏于东朝傥天地之恩犹或聴之则蝼蚁之愿于斯毕矣









　　江湖长翁集巻三十六
　　钦定四库全书
　　江湖长翁集巻三十七　　　宋　陈造　撰啓
　　答胡同年啓
　　宸廷唱第窃幸聫名仙里效官庶将赖庇虽服勤于半载犹相望于两州蝶梦空劳未遂朋簪之盍鹊音送喜遽承札翰之投玩文彩之灿然荷推褒之过甚不敏之责有腼其顔某官蓄徳宏刚秉心纯懿粹学根于性而副以渊源之师友轶才畀于天而发为黼黻之文章髙视儒先擅斗南之誉望增光我辈推天下之中庸白璧当价必也连城紫鸾过都迅于厯块挥谈间之珠玉已俛取于巍科展胷次之经纶宜优跻于膴仕夫何簿书勾稽之事可淹廊庙献替之才盖圣代取贤用望亦兼于用资而君子事上在朝或先于在外伫被日邉之诏检归聫云际之仙曹尚其拔茅及此断木某淮乡冷族儒馆孤生书传嗫嚅姑息肩于耕牧光隂蹭蹬敢妄意于事功殿名偶厠于羣英得饱遂霑于寸禄困而学又其次也尚余任重致逺之心率以骥不亦可乎此实事贤友仁之志孤陋坐糜于日月光仪徒避于参辰捧云翰以细披觉茅心之骤豁慰人甚矣渴徳尚然承闻俶官期之装不无叙鄊里之别便邮属我于以展此生金兰之情下泽过君或可为数日文字之饮惟是礼容之简后更希徳量之含洪
　　答从游三公啓
　　头颅引镜自叹衰迟朋旧盍簪过防咨逮容投名于书社仍拜赐于云章陈义甚髙揆才非称三贤者性资頴悟术业粹醇乡闾杰出之英庠序后来之秀见所未见吞万巻而有余能问不能视寸长而必取辱当此礼有泚其顔使自任为师是犯俗间之所忌若羣居讲学兹诚儒者之当然诸公姑此为功名之阶此老亦与有文字之乐
　　寄柴教授啓
　　枫陛胪传窃有聫名之喜芹宫教事偶叨交印之荣在齐年事契之最深乃今日从游之云始况心期之不浅知天幸之居多差肩同采藻之儒屈指计及之日某官器凝尘表价擅斗南粹然氷玉之天资副以渊源之家学胷中河汉蟠五千巻而有余笔底烟云眇二百年而无此家诵太冲之赋人知白傅之名小淹簿领之司旋试师儒之职惟此邦蕞尔之甚陋而名士向来之独多自旄头彗紫微而爼豆不修则学舎鞠园蔬而衣冠防尽有识増叹后生畴依迨二圣创述四纪之余宜多士教养一新其旧所惜文风之愧古政须师席之得人元侯髙耿贾之才犹俯为于文学退之收籍湜之辈岂止业于辞章为学者司南其涂待先生日东其首某诗书冷族塲屋腐儒苦节半生妄作功名之计晚涂一第仅偿灯火之劳官同元结之漫为禄悼曾参之弗洎头颅若是岂足为缙绅之重轻门戸谓何未免计衣鉢之传授陶家男徒黎栗之索景升儿贻豚犬之嗤端由一暴而十寒所以寸进而尺退论资刻日谓不待拜于紫芝遣子执经乃犹及亲于绛帐想维贤者兼容之量重以契家相与之情必赐提撕曲加防琢傥賸残膏馥豹一斑之许窥则振拔污涂骥千里而可附公来后矣予日望之小俟仲秋治牒而南尚得半嵗聚首于此与此老为东道之主满慰交情俾诸雏祝南丰之香长称法嗣
　　复王尉啓
　　代庖无取暂尸采藻之宫仰斗为劳久计及之问占鹊音之破梦喜鱼素之到门眼为之明惊朶云之蒨绚世所共弃辱华衮之褒嘉輙摅至陋之辞少答不赀之惠某官性资敏邵人品髙华破万巻书孰测笔端之神物流三峡水莫穷胷次之词源岂特维扬之隽人是盖天下之竒士夫何从仕犹在中年盖难售则其价可知而晚成者为器必大花封暂驻少须下鸂防于前滩芝检飞来行即簉鹓鸾于中禁尽纾逺业用福斯民某笔砚寒生枌榆后进操觚试艺周旋尝觇于风仪捧檄效官乡遡但勤于梦寐偶郡庠虚席之次应贤守设醴之招幸何如之喜有过此即今盥手披鴈足之赤书继此班荆叙门间之半面尚容老退时并英游下里门而敬乡人深所望者写我心而见君子不亦说乎
　　答乔秀才啓
　　髙盖迂临已慰倾詹之素长牋见属复増衰朽之光烂然防綷之文申以师资之请揆才非称抚巳为慙某人淮左胜流斗南竒士元祐名徳今见遗风临川故家非谓乔木才跨鴈行之表人期虎榜之登夫何建功立名之秋犹复含酸茹苦之诉士当尚志人定胜天惟精于勤成于思持诚不苟虽困于心衡于虑倾否有期独惜礼意之甚隆不知老衰之无取遽欲北面而受业岂所敢当譬如南斾而之燕未见其可若曰多暇来而羣居爱子以诚宁复有丝毫之隠起予之益当得诸磨切之间
　　交代啓
　　芹泮効官忝与士乡之教期问戍获承君子之规平时驰仰斗之心指日快披云之愿望川涂而系梦凭竿牍以贡诚某官名世真才干邦硕德全闽多士隽游咸出于后尘当代数人我辈不劳于俯视人诵凌云之赋胷蟠插架之书如金华老仙揭示江西之句法虽东京名士孰如叔度之量陂尚迟三字之聫荣俯为诸儒而小驻进贤辅世已闻鹗牍之驰华国须人行拜鸾坡之命尽纾逺业用福斯民如某学舎陈人淮乡冷族半生苦志艰难险阻之备尝一第代耕勃窣媻珊而不进念吴门士气之大振乃今日浙郡之所推择地而求轻六年之逺次携雏以徃冀羣彦之与游想多闻直谅不无若人况老成典刑并遗成法抚初心而窃抃临晚节以增辉坐广文之氊等作诸侯之客告令尹之政伫观贤者之风
　　答吉解元啓
　　得禄士乡不废诗书之乐依风儁轨正资道义之交未修执鴈之恭首拜朶云之赐某人天资粹頴术业深醇青铜懐万选之钱緑耳踬中涂之足成风妙斵賸传絶俗之文造物小儿宁复怜才之意小耐诗人之吃蹇率多痿者之起行平心以须何恙不已如末章之示谕荷厚意之眷存不鄙广文之无氊拟作监河之贷粟诺敢轻于季路饱恐误于陶翁盖欠余未及于究知则取予固难于县定傥其优裕敢后周旋
　　答曹秀才啓
　　佳客踵门喜清谭之满聴新篇落手觉病眼之增明髙山醻景仰之懐明月重暗投之悔某人际天卓识倒海宏才虽﨑岖白眼之前终轩豁红尘之表贵洛中之纸争传刻凤之章摘颔底之髭行有化龙之便至于长城五字金薤千篇作者未见辈流诗人乃其余事较之今昔平处犹可奴骚捐其绪余惠然亦复膏馥我试効捧心之态少希过目之荣顾此平凡尚其防诲
　　答平江职事啓
　　老去作诸侯之客少慰涂穷朅来从贤者之游庸非天幸喜披雾之伊迩忽朶云之堕前文辞烂然推予过甚某人东南之秀隽伟不羣意其已上于霄霏夫何犹滞于场屋天文可考尚魁宿之躔吴人望攸归伫汉庭之防董某之疎谬意实倾输论情道义之交言从此日属餍文字之乐更判留年
　　迎提刑赵殿撰啓
