<!-- { "loadSidebar": true } -->
　　天乙贵人当有阳贵阴贵之分葢阳贵起于子而顺阴贵起于申而逆此神实得阴阳配合之和故能为吉庆可解凶戹也且如阳贵以甲加子甲与己合所以己用子为贵人以乙加丑乙与庚合所以庚用丑为贵人以丙加寅丙与辛合所以辛用寅为贵人以丁加夘丁与壬合所以壬用夘为贵人辰为天罡贵人不临以戊加己戊与癸合所以癸用己为贵人午冲子原不数以己加未己与甲合所以甲用未为贵人以庚加申庚与乙合所以乙用申为贵人以辛加酉辛与丙合所以丙用酉为贵人戊为河魁贵人不临以壬加亥壬与丁合所以丁用亥为贵人子原宫不数以癸加丑癸与戊合所以戊用丑为贵人此乃阳贵顺取也且如阴贵以甲加申甲与己合所以己用申为贵人以己加未乙与庚合所以庚用未为贵人以丙加午丙与辛合所以辛用午为贵人以丁加巳丁与壬合所以壬用己为贵人辰为天罡贵人不临以戊加夘戊与庚合所以戊用夘为贵人寅冲申原不数以己加丑己与甲合所以甲用丑为贵人以庚加子寅与乙合所以乙用子为贵人以辛加亥辛与丙合所以丙用亥为贵人戊为河魁贵人不临以壬加酉壬与丁合所以丁用酉为贵人申原宫不数以癸加未癸与戊合所以戊用未为贵人此乃阴贵逆取也古云丑未为天乙贵人出行之门縁阳贵以甲起子循丑顺行至癸复归于丑阴贵以甲起申由未逆行至癸复归于未岂非癸未为贵人出入之门乎 

　　○气候类 

　　春之气自下而升故春色先于旷野秋之气自上而降故秋色先于髙林 
　　植者阴物也故天以清气滋之雨露是也动者阳物也故地以浊味养之食饮是也 
　　气聚而为形形凝而为质质非气形莫养气形非质莫附今天地土石为质非水不生无水则死矣气化形为水而养乎土石也今夫木枝干为质非液不生无液则死矣气化形为液而养乎枝干也故曰质非气形莫养气形非质莫附三者茍离则絶矣 
　　斸土始则重燥则轻伐木始则重槁则轻是知形附质则重形离质则轻水附土液附木乃重生则重也水离土液离木乃轻絶则轻矣 
　　或问海错生咸卤而其味每澹及获之腌浸以盐其味即咸矣其理何在答曰生气临之者常死气临之者变生生气也死死气也故海错在海皆澹及其离海盐腌之即咸生则气血行故味不入死则气血凝故味能入 
　　凡草木花果以水浇之则活以汤浇之则死水生气也汤死气也 
　　动物属阳气在上故呼吸出口鼻植物属阴气在下故根荄藏地中 
　　大冶之中盛夏必冻大海之内夜黑有光以真离真坎之义也阳极之离中有真阴阴极之坎中有真阳故也 
　　六气配十二支循环司天自太阳阳明少阳太阴少阴厥阴运行（阙）辰每岁六气之序自厥阴少阴少阳太阳阳明太阴者乃又异盖司天则辰戌卯酉寅申丑未子午己亥而岁序以相生为说则木生火火生土土生金金生水顺行之一逆一顺各为伦也 
　　天以五气育万物故雨露霜雪之自天降者皆无味地以五味养万物故自地生者皆具五味焉 
　　天之于人也赋与常丰故能自用而兼能用物天之于物也赋与常啬故但能自用而不用物也 
　　夫阴阳者气聚成形形成为质形成犹柔至质方刚形未能动质具方动海沫之结石乳之凝皆先柔而后刚含胎之腹抱伏之卵皆先静而后动此天一生水地二生火之义矣魄始聚而魂随之形质具而魂魄交然后各得其所以为生此天三生木地四生金之义也体全以成性理具以为物此天五生土之义也是以太极未分之前万事万类一源故曰阴阳一太极也 
　　天赋气气之质无性情雨露霜雪无性情者也地赋形形之质有性而无情草木土石无情者也天地交则气形具气形具则性情备焉鸟兽虫鱼性情备者也鸟兽虫鱼之涎涕汗泪得天之气鸟兽虫鱼之羽毛鳞甲得地之形岂非其气形具而备性情乎 
　　水居地上阳分精浮而附于天为气气行乎天气潜地下阴分精浮而附于地为水水行乎地气阳也始于东而盛于南水阴也始于西而盛于北天行阳分自东升而西沈天行阴分自西沈而东升沈则气化水升则水化气大海不盈溢者气之精浮于地水生于西北而止息于东南气生于东南而降坠于西北气不输精则万物为之枯槁水不输精则巨海为之泛溢是故气输精于地水输精于天水之流必归于东南者天地之形西北髙而东南低水皆发于西北而聚于东南气之行必归于西北者日月之躔东南壮而西北残气皆发于东南而聚于西北阴阳升降之义气也水也一体而二用 
　　月为阴主乎水日为阳主乎气月行至于子午之位则极盛故潮汐生焉日行至于子午之位则极盛故寒暑甚焉夏为阳夏之日午为酷暑冬为阴冬之夜半为严寒 
　　春夏之气飞腾物因之而变化者亦然青虫化为蝴蝶水虫化为蜻蜓之类是也秋冬之气降潜物因之而变化者亦然雀入大水为蛤雉入大水为蜃之类是也 
　　九天九地之说盖以气之升降而言自春分气升于天九十日而极为夏至矣故曰九天自秋分气降于地九十日而极为冬至矣故曰九地是以二至为升降始终之极位 
　　南北二政南有二而北有八者北从五行化气以配五音而立五义者也甲己化土宫而为君君临南面乙庚化金商而为臣丙辛化水羽而为物丁壬化木角而为民戊癸化火征而为事臣民物事奉上承命安得不北面乎是以南政有二而北政有八况土为万物之祖而为四行之主也夫 
　　六气布于地支而阳有太阳阳明少阳阴有太阴少阴厥阴然阳曰阳明阴曰厥阴葢以循行差次而立义縁阳明居于太少之间故为阳明乃二阳相交以为明厥阴居于太少之后故为厥阴厥者极尽之谓也 
　　或问曰三春九夏之说又曰三冬九秋者何答曰易于东北为阳南西为阴故有三冬三春九秋九夏三为阳始九为阳终始为阳中之阳终为阳中之阴故也仍有三秋之说者春为阳始秋为阴始所以始皆称阳数至于冬则不称九夏则不称三也 
　　三建虽曰天开于子地辟于丑人生于寅然却但以冬至为一建小寒为二建大寒为三建也何以知其然也盖造厯始于冬至察天气也候花信之风始于小寒察地气也辨人身之气始于大寒以厥阴为首察人气也岂非三建之气只在于立春之前也欤 
　　二十四畨花信风者盖自冬至后三候为小寒十二月之节气月建于丑地之气辟于丑天之气会于子日月之运同在玄枵而临黄钟之位黄钟为万物之祖是故十一月天气运于丑地气临于子阳律而施于上古之人所以为造厯之端十二月天气运于子地气临于丑阴吕而应于下古之人所以为候气之端是以有二十四畨花信风之语也五行始于木四时始于春木之发荣于春必于水土水土之交在于丑随地辟而肇见焉昭矣析而言之一月二气六候自小寒至榖雨凡四月八气二十四候每候五日以一花之风信应之世所异言曰始于梅花终于楝花也详而言之小寒之一候梅花二候山茶三候水仙大寒之一候瑞香二候兰花三候山矾立春之一候任春二候樱桃三候望春雨水一候菜花二候杏花三候李花惊蛰一候桃花二候棣棠三候蔷薇春分一候海棠二候梨花三候木兰清明一候桐花二候麦花三候栁花榖雨一候牡丹二候酴醿三候楝花花竟则立夏矣 

　　○鬼神类 

　　释氏有十八地狱之说脍炙人口久矣其义未详然释氏有六根六入三毒之分縁六根眼耳鼻舌身意因六入色声香味触法皆有三毒贪嗔痴之恶业故三六共成十八之数也又九地而两之亦具十八之数焉 
　　或谓神明果有降诞乎以义起者也盖推扩则可以通玉帝生于正月初九日者阳数始于一而极于九原始要终也玄帝生于三月三日一生二二生三三生万物水之气天一至三而始盛也东岳生于三月二十八日者天三生木地八成之含两仪之气于其中也二十八日四七也四七乃少阳位也九天生于六月二十四日六为阴数四六二十四老阴之象也老阴变少阳故应于雷神焉其余可触类义或有未尽者多以装塑之始为生诞也其忠烈孝义之神皆以在生之真年月也 
　　北斗居亥以亥为正天门三合临夘未故以陀罗擎羊当之夘为春木旺乡故陀罗托桃花未为羊故擎羊托羊首也又斗位于北所理在于天南故使者有擎羊陀罗之像葢陀罗托桃花者桃之为物花实俱赤文明离午之义也擎羊托羊首者未肖也斯所以寓意在焉又陀罗花名故在手托之犹擎羊之托羊首也 
　　风雷在天有声而无形故假干位戌亥肖属以配之是以风伯首像犬雷公首像豕雨为坎坎中男也雨师像士子电雷光也对干配震者巽巽长女也电母像妇人古之卤簿四神旗皆绘画也 
　　人曰老氏之徒有天地水府三元三官之说何也葢天气主生地气主成水气主化用司于三界而三时首月之望候之故曰三元金为生候天气土为成候地气水为化候水气三元正当三临宫故曰三官也 
　　老氏之言交梨火枣者葢梨乃春花秋熟外苍内白虽雪梨亦微苍故曰交梨有金木交互之义枣味甘而色赤为阳有阳土生物之义故曰火枣又梨花白实苍而味甘亦其义也 
　　梓潼文昌君从者曰天聋曰地哑葢帝君不欲聪明之尽用故假聋哑以寓意且夫天地岂可聋哑哉 
　　佛老有地府十王之说葢即十干之义其五称阎罗最尊位配戊土居中故也其有七七之名者葢取十干循流至七则克制且如甲子第一至第七日遇庚克制又如庚子第一至第七日遇丙克制更以十二支论之一日子至七日遇午为冲一日丑至七日遇未为冲仿此以至易卦以七日来复则初爻至六爻毕七日又至于初爻亦此义也 
　　又神之生诞皆假数而言也少阳生物之数起于七四营而为二十八三乃东方木之生九乃西方金之成九金为气母之位故称三月二十八日为东岳之生辰九月二十八日为五显之生辰葢五显者五行五气之化也 

　　○事义类 

　　紫色乃水火阴阳相交既济流通之义也故天垣曰紫宫又曰紫微者紫宫微玅之所也是以天子之居亦曰紫宸面南拱北之情合矣 
　　或问乐器以祝敔为起止以金石为始终何也曰柷之形仰而（阙）以象东震之义雷为雷主声物皆出于震故所以起乐也敔之形为虎而伏阳气至秋而衰谢雷声至秋而收敛虎为西方金兽也其背龃龉二十七以当三九阳数故刷之所以止乐二器皆用木木阳物阳物为声也金石为始终者八音之中金石乃自然之声不假人为故所以为始终条理也 
　　或问酒因毒药乌头之类以酿造故能醉人客驳之曰非也乌头之类何尝醉人乎盖酒因米曲相反而成稻花昼开麦花夜开子午相反之义故酒能醉人予难之曰南方作醋亦多米麦而造缘何醋不醉乎况又北方有蒲萄酒梨酒枣酒马妳酒南方有蜜酒树汁酒椰浆酒皆得醉人岂米麦相反而然耶或人与客咸自愧因谓之曰酒味辛甘酝酿米麦之精华而成之者也至精纯阳故能走经络而入腠理酒饮入口未尝停胃徧循百脉是以醉后气息必麤瘢痕必赤能饮者多至斗石而不辞使若停留胃中胃之量岂能容受如许哉醋不能醉人因其味酸属阴性收敛止蓄不惟不能醉人亦不能多饮其它诸物之酒皆不由米麦然悉系至精纯阳之性不离乎辛甘之味故可使人醉也且蒲萄梨枣蜜不酝酿成酒则不能醉马妳未成酒亦不能醉惟椰浆及树汁独不须酝酿是自然之性也 
