<!-- { "loadSidebar": true } -->
　　日觑此中事体大都部院分职而政地总受其成凡章奏来即下某曹及覆即报可此外或稍费议拟者甚稀看来至平至淡彼谓有权者招之弄之而后有耳盖君道无为相亦以无为相之故闻代言不闻代为其道不离大公顺应无偏党原薄之谓公随其是非可否自来之谓顺此两言足以尽相道若论此中光景则今与古不同古人寘之左右朝夕纳诲于九经为尊贤之条于三公为论道之职即汉唐宋人主常与臣亲尤与儒臣相臣亲诚得有一叚清气泊然无声色货利之染者日在其前亦必能有所熏陶诚得有一□□赤纯然□身家禄位之念者日在其前亦必能有所感动诚得有一副经纶确然能为天下国家之计者日在其前亦必能有所开济而今曾不得一望颜色顾可以古时相律之乎尝窃思今所可自致者诗有之夙夜匪懈易有之马匹亡绝类上也匪懈以供职绝类以奉公而事则以顺应处之位则以旦暮视之如斯而巳矣弟谓舜号旻天而必竭力耕田涂廪浚井有命则趋故谓之袛载圣人以此得亲若力不竭而徒号泣亲亦不怑况夫未必有号泣之诚而连章累牍辄云一字一泪如今套子哉愚见如此敢以质之我兄 

　　又 

　　承教相道似犹未及知此中情景何论曲糵盐梅远不如唐宋且远不如宣弘之朝大要必如大教先格主使谏行言听而后能扶颠持危而后称相而后有权而后能联属调剂裁断今徒操区区之牍以格　主而再三不报也尚可谈曲糵盐梅事乎弟受　圣主特达之知极思报国不甘为碌碌无闻亦肯任事惟见此时正得如此□谓大公无偏党好恶之谓所谓顺应不自用而□人之谓□两言者正是治天下国家要领大教谓圣人神应之妙吾辈岂可强以自居今有事到跟前而以不公处之得乎事合如此而不如此应之得乎圣人自然吾人不得不然一不然则为私为妄甚至为恣肆为奸邪坏天下坏身名皆繇此矣故愚见以两言蔽相道  

　　○报叶玉城 

　　不肖为　圣主所知正人所举私念所以报德者惟是忠之一字不负　主不负友而亦不负其生平此不肖所自许也谢　恩一疏先资之言似□不减于叶台老而无台老粹然之望故人异视耳受事以来如考选补官起用诸事大教所列者与首揆揭　请何啻再四既不发抄亦不敢向人道欲以遵入告之义避归过之嫌而前有首揆事本公言倘不使首揆闻而私进一揭首揆必不安首揆不安人又以不肖为欲轧首揆即　上亦且疑之事竟无成而目前嚣嚣之论中矣今惟转移君心可收拾人心而收拾人心竟是我　后之德大臣入告则可出而自鸣以弭怨则不可故古人有吃三斗酽醋之喻日来阁有三人朝夕相与□頞焦心聚而谋者秪是目前数事即不肖如槁木死灰巳矣首揆独无意乎台老负望新来举朝所属心者亦无意乎前代君相朝夕左右即　先朝三杨刘大夏戴珊之时间尝召对事得面陈如觌面之交羣言可进今独恃揭帖又湏连名而从前无不报之揭今槩留中至有一事屡请而不得一报者徒于体貌恩典之间以此耸荣观而受责让且古大臣有不可则止一着即万历初年求去不过三五疏未有如此时去就之际独当其难者也此中情景即台老入来方知今不肖不足信□□台老可矣日思多求力分终不济事欲于年边并刀且了一件看天意何如不肖谓天下事秪平平做去天下路秪徐徐行去更着不得意要好却不好要急却缓要明却暗要信却疑不肖立身居官不是今日方纔做起不肖不患不任事不患不直言不惟不患失且以失为幸不惟不难去且以去为乐即将前数事草一疏不过大家常谈亦草得来即　上见是大家常谈亦必不嗔但此正所谓了事塞责涂人耳目者也格君之说昉于孟子□不能格而去薛文清作相仅半年无相业夫论人者或以品格或以风范或以才具至干上之为皋夔伊传次之为姚宋韩范亦所值之时耳不肖不敢负知巳亦自谓不至负知巳承教敬当奉以周旋在事一日训行一日若夫多指乱视多言乱听老丈颔之而巳母烦为不肖分疏不肖亦不能家置一喙以自觧汉人有云要之死日是非乃定幸勿泄 

　　○与朱云峥 

　　舍弟训导邵阳不佞尝对人漫诵人生何处不相逢之语向使诸生时不检今朔望揖阶下得无汗颜也猥微无足烦培植惟时镌督之使无玷胶庠不贻生缾罍之耻则幸矣 

　　○报康骧汉 

　　都下时瞻风采辽左要地得台下弹压之中涓敛手文武将吏望表而趋民其有瘳而京师亦可奠枕矣顾念前岁辽士以科名希少欲识别其卷于畿士百名中分数名之额而畿辅士大夫力争其不可不佞因语辽士以攻书讲艺入彀自多若额定数名文盛之日反有为数所拘之悔辽士亦□以不佞之说为然者台下自有观风一试试加意振作明岁贤书中有辽士显台下作人之效实不佞前岁之言亦一快也 

　　○报孙蓝石 

　　古人有言达视其所举夫贤者之处世如珠玉之为宝物色者多我举之宝我得也人举之宝人得也我举人举是我与人共得也故人有得珠玉众不贺珠玉而贺得者自不肖某与于松林之次退而自省无愧心察诸人无后言然则不肖之所藉于台下多矣承大教若以不肖为知巳者循环□诵悚愧不胜 

　　○报陶石篑 

　　公茂年宿望师儒之地尚无难处而坚卧不出亦各行其志也不肖为礼部公家之事知无不为怨德咎誉大都参半今不免于人言因思先年不肖还闽而公移书劝驾有云直道而行不患无可去之会公诚知我我亦不贫公矣进退大义不肖不敢不力巳束装待　命 

　　○报阎莱州 

　　都门疏阔惟是好善一念自谓甚真而每对贤者娓娓喋喋亦□知其有□尽□累也承教贵□□盖公乡而名宦有四知杨太尉高山仰止台下能为之努力努力 

　　○报叶台山兄 

　　承教官习人宜在乡井不能有此弟亦常思留京此中人情不美今言弟媚执政是耶非耶盖特藉此语为攻具如刺外吏须有赃耳礼部事两年间整顿纔完若得一人来传授则乞身之章自弟先发事之不可逆睹徐待如此今一疏蒙留再疏三疏不下讲章当日辞而部文尚有不得不署押者装巳束矣无复可言矣 

　　○报永春尹夏 

　　不佞由郡庠起家木本水源因僣为之倡台台邻封清苦非所望也乃不俟醵而厚捐可谓好行其德矣士绅之闻风庠序之颂义岂浅也哉 

　　○与俞德化 

　　闻节爱得民深用忭■〈忄尉〉惟是大器而小用之当非久烦也寒家无人有施即委之沟壑而妻弟一村农乃过为容纳至?之衣冠此于出入公府不更□乎不肖感□之及□□□□将以方诸古人所□爱人以德□则未也□□□□□止而勿□□求拒而勿见感次骨矣适目眚不多及 

　　○报骆台晋 

　　尝问江右学政人以严对不肖谓自古称师严然后道尊道尊然后人知敬学不肖司成惟守　高皇整齐严肃四字今人率惮严不知不严非明师而惮严者亦非良士也承教士诟县令台下伸令而抑惪此纪纲风俗攸关所处极当不然将率其子弟攻其父母乎吾郡前辈如虗斋古愚净峯遵岩世远名存近者紫溪所识拔士掇科登第顷背相望迄今未巳赞宇山东师道甚立人亦惮其□足为桑梓之光可以夸诧海内若不肖以严招尤自知非用世之具方告老乞休得一去足矣 

　　○报郭青螺 

　　安氏事始终愚见与尊见合昔人称驭夷当荡佚简易故中国曰莅四夷曰抚道如是也凡此皆与尊见合处缙绅合者尽多第无奈一二异议何耳人疆场本无事也朝端本无事也而常多事好事者为之也以丈之大功洁操而贿污之则第之直□经守而加□□援何□□□□退人心至□□□所以无一□一念不□□□□志在岂草□□ 

　　○报甘起亭 

　　承惠二编所谓宪约者皆可行可继之规而所谓束吏者出自肺腑而本之躬行非寻常议论比也诚诸藩皆然何患民不得所哉今税归有司有司必不染一尘则可以折服中涓而亦可以有辞于上若台下所谓先一廉字而后及他美者此言刺骨有司有不凛然奉教惟谨者非人矣承教附谢 

　　○报杨贯斋 

　　方岳秩满其重极乎外僚时至则行居易以俟之一日在地方便有一日事业便是一日福曜也若弟之在此尝语叶台老曰招权纳贿则无尸位素飡则有又曰貂珰日以亲绅弁日以疏盖郄不得内侍往来而士大夫存迹远嫌燕见清谈者反少也恒念涯分之巳踰叹役役之无用每日痰涕淋漓梦寐辛苦殊思故乡耳 

　　○报郭青螺 

　　土舍既归蜀师尽撤不惟台下释负舒眉即政地亦藉此为涓埃之报矣去冬会大司马欲台下叙□民功以凭□赏且前□□□□□之许统惟专裁苍弟负乘致戎重□□者殊大不安大教以视主如父相策勉弟誓不□以身家宠利之念上负圣主下负石交惟殊常之恩非小节可酬盖高之听又非微诚能动众望不惬诟病时间竟以去为福耳减额宽限大疏俟发到下部议附谢不既 

　　○与李葵孺 

　　寒家止一老荆妇一七岁小儿一弟小帽一侄布衣耳族单而陋仆两而痴产极寡而明贼亦俭而完无山无海不商不贷若不问户外事巳三四十年邑之人能道之倘有以贱名溷台下者乞为□究而不佞废礼久矣即干父母公祖无朿修之问故亦不敢当父母公祖之施且无人收领多无着落伏乞俯体愚情勿有赐予至于上司公祖倘有馈经台下更乞转达祈免此之为感即驷马拱璧犹轻也端此幸恳 

　　○报康按院 

　　承教鹾政久为婪监奸商所坏诚非大有风力实心任事者未易振刷兹得名绣斧按治之必自改观而司无正官赀郎为□欲望其佐下风固难也承教即达铨部□□长芦此君才守俱优雅有时望□□所请一时□□并得其人此淮政一新之会国计军需可无忧矣 

　　○报孙月峰 

　　老丈待命日久辞疏巳烦首揆亦尝共图以为当仰成尊指然　上恐不放亦奈之何乃并疏留中益无所容其助矣一日在事不得不治事弟见许多无所事事之人是非全无官极利身极稳吾辈袛为不谙此法遂讨得不自在盖性也亦命也然性亦何尝不善命亦何尝不□哉尊见以此论为何如秘之 

　　○报穆桂阳 

　　惟丈实践躬行有体有用所当置之朝着以风示百僚而令栖迟衙门为独善其身之事自古好善之臣其心好之则能用之今独无其心乎而委任权力不惟不如古人且迥非二十年前之比坐视梗楠槁于山谷而苦乏梁栋之材金玉委于道涂而忧无瑚琏之饰良可叹也良可愧也 

　　○报温州李通判 

　　不佞署部无骫法无滞□于是请托无所用而胥吏不得□□人以□□至□□风实覆台疏亦岂敢责人尽为澹台子羽第欲其不傲有司侮小民以成人之美耳不佞尝书晦翁语于署中云如雷霆之为威而雨露之为泽如龙虎之为猛而麟鳯之为祥两而字最可□味此即翰教宽严之指今人以循默怠弛藏垢纳污为宽乌知宽哉有司荐额有限又多为甲科所占遂不及乡贡二途在在皆然浙中尤甚吾辈惟有十分砥砺听命于天若论真正显扬亦自有在自古治蒲治武城者未闻封赠其父为某官也此论甚□高见以为何如 

　　○报李吏部 【 延大】 

