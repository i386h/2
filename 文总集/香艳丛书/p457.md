<!-- { "loadSidebar": true } -->
　　闻郎夜上木兰舟，不数归期只数愁。 
　　半幅御罗题锦字，隔墙裹赠玉搔头。 
　　是夕，生适自潞还，娟出迎。生曰：“方从马上得诗，未有以复。”即口占赠娟娟曰： 
　　碧窗无主月纤纤，桂影扶疏玉漏严。 
　　秋蒲芙蓉偏献笑，半窗斜映水晶帘。 
　　其冬十月，生以太夫人忧去职。河冰既合，娟适病不能偕。生存亡抱恨，计无所出。邀母与娟同居，约以冰解来迎，相与悲咽而别。明年春，娟病转剧，遣翁子钱郎，即以诗寄生曰： 
　　楚天风雨绕阳台，百种名花次第开。 
　　谁遣一番寒食信，合欢廊下长莓苔。 
生遣使往迎，比至，则不起匝月矣。辛卯冬，生再入都过女家，见娟娟画像，题诗其上曰： 
　　人生补过羡张郎，已恨花残月减光。 
　　枕上游仙何迅速，洞中鸟兔太匆忙。 
　　秦娘似比当时瘦，李卫惭多旧日狂。 
　　梅影横斜啼鸟散，绕天黄叶倚绳床。 
时人多传诵焉。 


　　石头记评赞　清　昊县王希廉雪芗（香） 

　　石头记评赞序 
　　兰亭妙墨，永欣梁上之珍；鸿宝奇编，淮王枕中之秘。吾友张春咳侍御，钞弆《石头记评赞》一帙，洞庭王雪香先生之所作也。《石头记》一书，味美于回，秀真在骨。自成一子，陋搜神志怪之奇；不仿秘辛，轶飞燕太真之传。其曰可读，久而闻其香；惟目亦然，无不知其佼。耳食者方诸南柯之记，目论者訾为北里之编，傎矣！然而齐纨蜀锦，非纂组无以绚其华；癸鼎辛彝，非摩挲无以发其泽。岳珍川灵之蕴，经探幽者扪苔剔藓，而奥窔乃宣；含花孕萼之英，得好丽者振芬扬葩，而葳蕤毕达。是记也，苟无雕龙之鸿藻，绣虎之硕才，为之■挈刌量，句栉子比，恐食蛤咧者，不知许事；啖橄榄者，未见可甘。几同嚼蜡，遂至唐突西施；谁为画眉，安得凿开混沌。雪香孝廉刳肝镂肾，殚精竭思，郁王郎斫地之才，运娲皇补天之手。千灌百辟，莫耶敛芒；五虱六蠹，韩非说难。万言脱草，经营乎匠心；一笑拈花，领略乎妙谛。浮白可呼知已，杀青遂作功臣。斯真慧业文人，灵运当先成佛；前身金粟，太白定是谪仙矣！春陔侍御，嗜古如朐，爱香成癖。索从燕市，诧为未见之书；购乏齐金，愿下阿难之拜。珠探九曲，如入武夷洞庭；石注三生，合是琅环秘籍。固宜金铸贾岛，丝绣平原，盛以碧玉之函，囊以红蕤之锦。书成茧纸，仿卫夫人之簪花；字拓蚕眠，装虞世南之行箧。仆京华旧雨，廿载重逢；白下秋风，一尊命酌。酒阑灯灺时，出斯帙见示，命缀言于卷首。参军得无小异，愿借一痴；长公自是奇才，难参三昧。愧豹窥乎寸管，聊貂续以片言。宜付手民，镌姊妹苕华之字；休为皮相，诬荒唐风雨之词。 
　　　　　　　　　　　　　　　　　　　　　　　　　　　　崇川沈锽笠湖 

　　石头记评赞题词 
　　春陔侍御以手录洞庭王雪香先生《石头记评赞》见示，题词一首 
　　丹山有凤鸣朝阳，羽仪璀璨声锵锵。 
　　一朝谏草尽焚弃，摭拾稗史非荒唐。 
　　眼前伪学若蟊贼，经传绪余稍剽窃。 
　　砳心砳行路人知，犹敢腼颜附贤哲。 
　　曹家公子真风流，红楼梦比逍遥游。 
　　竖儒咋舌不愿读，翻以理障兴戈矛。 
　　洞庭王郎好才调，异书到眼勤雠校。 
　　奇缘参透死生关，妙悟凿开混沌窍。 
　　同心喜得京兆张，言归楚泽搴兰茳。 
　　簪花格写粲花舌，流传不吝阳春腔。 
　　艺林从此添清话，词人俯首才人拜。 
　　砭顽如见悼红情，不是齐谐专志怪。 
　　吁嗟乎，金陵自昔多金钗，而今花月荒秦淮。 
　　竖儒发难那可听，相与作伪联朋侪。 
　　携君此卷泛烟水，勿令酸风射眸子。 
　　太虚境与太极同，是真解人能解此。 
　　　　　　　　　　　　　　　　　　　　　　　　　　　　剑舞山中人稿 

　　《红楼梦》批序 
　　《南华经》曰：“大言炎炎，小言詹詹。”仁义道德，羽翼经史，言之大者也；诗赋歌词，艺术稗官，言之小者也。言而至于小说，其小之尤小者乎？士君子上不能立德，次不能立功立言，以共垂不朽，而戋戋焉小说之是讲，不亦鄙且陋哉！虽然，物从其类，嗜有不同麋鹿食荐，卿且甘带，其视荐带之味，固不异于粱肉也。余菽麦不分，之无仅识，人之小而尤小者也。以最小之人，见至小之书，犹麋鹿蝍且适与荐带相值也；则余之于《红楼梦》爱之读之，读之而批之，固有情不自禁者矣。客有笑于侧者曰：“子以《红楼梦》为小说耶？夫福善祸淫，神之司也；劝善惩恶，圣人之教也。《红楼梦》虽小说，而善恶报施，劝惩垂诫，通其说者，且与神圣同功，而子以其言为小，何徇其名而不究其实也？”余曰：“客亦知夫天与海乎？以管窥天，管内之天，即管外之天也；以蠡测海，蠡中之海，即蠡外之海也。谓之无所见，可乎？谓所见之非天海，可乎？并不得谓管蠡内之天海，别一小天海，而管蠡外之天海，又一大天海也。道一而已，语小莫破，即语大莫载：语有大小，非道有大小也。《红楼梦》作者既自名为小说，吾亦小之云尔。若夫祸福自召，欢惩示儆，余于批本中已反复言之矣。”客无以难，曰：“子言是也。”即取副本藏之而去。因书其言，以弁卷首。 
　　道光壬辰花朝日昊县王希廉雪芗氏书于双清仙馆。 

　　红楼梦总评 
　　《红楼梦》一百二十回，分作二十一段看，方知结构层次。 
　　第一回为一段，说作书之缘起，如制艺之起讲，传奇之楔子。 
　　第二回为二段，叙宁、荣二府家世及林、甄、王、史各亲戚，如制艺中之起股，点清题目眉眼，才可发挥意义。 
　　三、四回为三段，叙宝钗、黛玉与宝玉聚会之因由。 
　　五回为四段，是一部《红楼梦》之纲领。 
　　六回至第十六回为五段，结秦氏诲淫丧身之公案，叙熙风作威造孽之开端。按第六回刘老老一进荣国府后，应即叙荣国府情事，乃转详于宁而略于荣者，缘贾府之败，造衅开端，实起于宁。秦氏为宁府淫乱之魁，熙凤虽在荣府，而弄权实始于宁府，将来荣府之获罪，皆其所致，所以首先细叙。 
　　十七回至二十四回为六段，叙元妃沐恩省亲、宝玉姊妹等移住大观园，为荣府正盛之时。 
　　二十五回至三十二回为七段，是宝玉第一次受魔几死，虽遇双真持诵通灵，而色孽情迷，惹出无限是非。 
　　三十三回至三十八回为八段，是宝玉第二次受责几死，虽有严父痛责，而痴情益甚；又值贾政出差，更无拘束。 
　　三十九回至四十四回为九段，叙刘老老、王凤姐得贾母欢心。 
　　四十五回至五十二回为十段，于诗酒赏心时，忽叙秋窗风雨，积雪冰寒；又于情深情滥中，忽写无情、绝情，变幻不测，隐寓泰极必否、盛极必衰之意。 
　　五十三回至五十六回为十一段，叙宁、荣二府祭祠家宴，探春整顿大观园，气象一新，是极盛之时。 
　　五十七回至六十三上半回为第十二段，写园中人多，又生出许多唇舌事件，所谓兴一利，即有一弊也。 
　　六十三下半回至六十九回为第十三段，叙贾敬物故，贾琏纵欲，凤姐阴毒，了结尤 二姐、尤三姐公案。 
　　七十回至七十八回为第十四段，叙大观园中风波迭起，贾氏宗祠先灵悲叹，宁、荣二府将衰之兆。 
　　七十九回至八十五回为第十五段，叙薛蟠悔娶、迎春误嫁，一嫁一娶，均受其殃；及宝玉再入家塾，贾环又结仇怨，伏后文中举、串卖等事。 
　　八十六回至九十三回为第十六段，写薛家悍妇，贾府匪人，俱召败家之祸。 
　　九十四回至九十八回为第十七段，写花妖异兆，通灵走失，元妃薨逝，黛玉夭亡，为荣府气运将终之象。 
　　九十九回至一百三回为第十八段，叙大观园离散一空，贾存周官箴败坏，并了结夏金桂公案。 
　　一百四回至一百十二回为第十九段，写宁、荣二府，一败涂地，不可收拾，及妙玉结局。 
　　一百十三回至一百十九回为第二十段，了结风姐、宝玉、惜春、巧姐诸人，及宁、荣二府事。 
　　一百二十回为第二一段，总结《红楼梦》因缘始末。 
　　此一部书中之大段落也。至于各大段中，尚有小段落，或夹叙别事，或补叙旧事，或埋伏后文，或照应前文，祸福倚伏，吉凶互兆，错综变化，如线穿珠，如珠走盘，不板不乱，总评中不能胪列，均于各回中逐细批明。 
　　《红楼梦》一书全部最要关键，是真、假二字。读者须知真且即是假，假即是真；真中有假，假中有真；真不是真，假不是假。明此数意，则甄宝玉、贾宝玉，是一是二，便心目了然，不为作者齿冷，亦知作者匠心。 
　　《红楼梦》虽是说贾府盛衰情事，其实专为宝玉、黛玉、宝钗三人而作。若就贾、薛两家而论，贾府为主，薛家为宾。若就宁、荣两府而论，荣府为主，宁府为宾。若就荣国一府而论，宝玉、黛玉、宝钗三人为主，馀者皆宾。若就宝玉、黛玉、宝钗三人而论，宝玉为主，钗、黛为宾。若就钗、黛两人而论，则黛玉却是主中主，宝钗却是主中宾。至副册之香菱，是宾中宾，又副册之袭人等，不能峨席矣。读者须分别清楚。 
　　甄士隐、贾雨村为是书传述之人，然与茫茫大士、空空道人、警幻仙子等，俱是平空撰出，并非实有其人，不过借以叙述盛衰，警醒痴迷。刘老老为归结巧姐之人，其人在若有若无之间。盖全书既假托村言，必须有村妪贯串其中，故发端结局，皆用此人。所以名刘老老者，若云家运衰落，平日之爱子娇妻、美婢歌童以及亲朋族党、幕宾门客、豪奴健仆，无不云散风流，惟剩者老妪收拾残棋败局。沧海桑田，言之酸鼻，闻者寒心。 
　　《红楼梦》专叙宁、荣二府盛衰情事，因薛宝钗是宝玉之配，亲情更切，衰运相同，故薛蟠家事，亦叙得详细。 
