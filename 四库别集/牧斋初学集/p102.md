<!-- { "loadSidebar": true } -->
    公之初被召也，朝议以守通责公，非召公入也。既入而上留之，奴退而安坐中书，得君行政，群小得晏然而已乎？当国者忌能而畏逼也，相与挤而出之。夜半遣发，如逐臣迁客，虽委公以血奴吻，弗恤也。事秘，人莫得知，知者亦莫之敢指，斯其故难言之矣。公从二十七骑出东便门，故将从行者窃其三骑逃匿，诀别其子侄，望尘拜哭而去。独茅元仪誓死策马以从。行十里许，庐屋煨烬，尸骨撑距，鸣镝之声聒耳。数人持梃伏沟间，愕立曰：“公何以至此？虏昨已屠此矣。”问贼所在，曰：“去此才俄顷耳，当不出二三里。”行四十里，日下舂，抵通州，遣人呼于门，莫应。有绛衣者乘城踞而骂曰：“若所遣伪牌，已碎之矣。尚敢来送死，不知我箭利耶？”公闻守通命，即遣牌敕戒候，吏募人夜缒城以往。奴招降逆榜，已先二日至。巡关御史方大任谋于众曰：“奴至郊三日矣，焉得有达官出春明一步乎？奴为间以诳得城耳。”毁其牌，掷之城外。越一日而公至，褰帷以示之，不信。是时仓场侍郎南居益、保定巡抚解经傅、巡漕御史龚一程及大任皆驻通，公呼绛衣者驰告之，逾时方至，皆不敢登陴，惧伏矢及之也。经傅缒一弁熟识公者，审视诘问，而后启门。通两城，新城庳薄，公独居之，向不受大将廷谒。总兵杨国栋以军礼见，公受而不辞，曰：“吾以安众也。”两城兵保镇及京兵相半，命国栋兼统之，有倚恃其帅不受节制者斩。檄州守编氓城守，具食于其次，出通仓粮，加其糈，亲尝其食，扌失其不如法者，兵得宿饱，而不敢以沽酒食离次。骑兵分布城下，以备缓急。设游兵数百，负大炮以策应，创悬帘束苇以加土，费省而火不能及。按四城易置炮门，教以更番不绝之法。城守既备，上奏看详兵事，曰：“虏薄都城，止有二路。如臣前议，袁崇焕之兵移驻于通近郊，当其东南，满、侯、尤三帅当其西北，则战于通之外，正所以遏逼京之路。今驻兵永定门外，则是崇焕之来路，而非奴之来路。驻通则可顾京城，而驻永定则不可顾通；通危而京城亦危。臣在关，尝闻贼曰：从他几路来，我只一路去。今久聚而不散掠，惧其分也；深入而不反顾，我无以创之也。我分一兵以守通，又分一兵以守京城，则通与京城，皆以寡当众，而我无所不寡。臣以为奴既薄通，京城与通之兵，只责之完守，而不责之出战。当责总督刘策守密云，令尤世威率五千兵与满桂、侯世禄联络于顺义之南，袁崇焕列陈于通州左右，不宜逼驻京城。四镇声势相接，贼分攻则分应，合攻则合应，或夹攻，或追蹑，或出奇斫营，或设伏邀击，有机便可一创，否则勿迫其战。今天下之安危在四镇，四镇不一力战则贼终无已时；一浪战而失，则畿辅将惊溃，而天下危。如奕然，置子一不定，而全局系之，可不慎乎？臣又闻崇焕不欲用满、侯，满、侯亦不欲为崇焕用。昔唐以九节度兵而溃。是在皇上慰谕申饬，务令同心﹃力，无遗君父忧而已。”奏上，而奴已薄都城矣。公叹曰：“四镇兵早从我调度，岂令奴骑至此。”急简骑兵三千，遣游击尤岱将之，驰赴城下，奴方攻广渠门，见城上不发一矢，方揶揄手笑，岱兵忽从东来，与殊死战，杀伤过当，奴遁入南海子老营。谍知公所遣，咸咋指，以为神兵也。 
    当是时中外畏奴甚，喧传袁崇焕挟奴讲款，咸欲倚崇焕以媾奴，而独难公一人。有私于公者曰：“以靖国也，虽城下之盟何害？”公曰：“我受命防御，不受命为抚。存亡与公共之，不可则开门请行，无乱人意。”乃合文武将吏，誓于关壮缪之祠，将吏皆感奋，誓以死守。而保定一军，鞅鞅思归镇，解经傅既上疏，令骑士办严待发，曰：“相公驻通，当辖通两营，保镇非所隶也。”众议皆不与经傅。方大任至，拍案诟骂。公所受敕未至，无以难也。奴驻京、通之间，远者去城十余里，游骑夜掠，城下火光烛兜鍪如昼。京城消息中断者数日，公欲入卫，一决城下，经傅持其兵不与。茅元仪私出金，募死士，扣东便门，守者骇曰：“尚有通乎？”曰：“有。”守者喧呼相报，乃大喜。满桂战败，坐德胜门城下破车，袁崇焕、祖大寿战胜负相当，治军沙河门阙下，得报皆大喜，所募七人，亡其四矣。前使者赍敕书旗牌及所赐金帛，道梗不知所之。至是兵部复遣健卒为乞丐装，夜缒以出，始得达。二十六日，开读毕，即调防漕副总兵刘国柱率马步兵二千与尤岱合营，发密镇兵三千扎东直门，发保镇兵五千扎广宁门。奴阑入畿南，檄密、蓟两镇要其归路。谕款虏无蠢动，遣将复马阑、三屯、滦阳诸城堡。上命满桂为武经略，总理援兵，诸镇听节制。出马世龙于狱，赐之金钅见。公恐其两不相下也，下教和解之。桂战安定门，杀伪大王子。世龙亦杀一牛鹿，奴锋少挫。遵化以老弱留守。公将有事焉，而有辽兵东溃之变，十二月四日也。 
    祖大寿者，故辽抚王化贞之中军，宁远人也。化贞逃，大寿率众七百人保觉华岛。其甥白臂用事于西虏拱兔，拱兔营直宁远，大寿制衣帽，将西走。御史方震孺遣人招之，顾盼未有所属，公抚而用之，再犯法，当斩，俾袁崇焕力请而后贳之。大寿以是严惮公，而感崇焕次骨。崇焕之入援也，大寿为东镇总兵官，东兵皆属焉。上逮崇焕下诏狱，大寿与中军何可纲等率所部万五千人东溃。人言大寿且与奴合关、宁十万众，反戈内向，祸在漏刻。又言大寿据关城，则自此以东数十城中断，将割以自王。而师之溃也，其势如崩山决河，自通之南二十里，趋张湾渡河。公遣飞骑追三百余里，弓刀反乡，仅及其尾。大寿传语曰：“事已至此，当出捣束不的巢穴，归束身待罪耳。”公密奏曰：“大寿危疑既甚，又不肯受满桂节制，乘一军惊骇，有放炮洗营之说，激而东溃，非诸将卒尽欲叛也。当慰谕将领，解散士卒，大开生路，以收众心。辽将大半为马世龙部曲，臣谨遵便宜行事之旨，密调世龙亟往抚谕，苟见世龙，必有解甲而归者，则大寿可无虑也。”公惧大寿之果与奴合也，大书榜示军前，东奴久薄近郊，急调祖大寿兵往遵化捣巢，遏虏归路，用以疑虏。传檄谕大寿及诸将曰：“今日东兵西还，必无一毫罪戾。阁部四载关门，从无食言于将士，尔辈所悉也。”又密札谕大寿，教以急上疏自列，束兵杀贼以报浩荡之恩，以赎督师之罪，而仍许代为别白。大寿得帖子大哭，诸将亦哭，乃具如公指还报，则前军已过永平矣。上遂命公移镇关门，复传圣谕曰：“朕以东事付袁崇焕，奴、束合谋入犯，不能先事侦探，致深入内地。虽兼程赴援，却又箝制诸将，坐视抢掠。功罪难掩，暂解事权听勘。祖大寿、何可纲等，血战勇敢，朕所深嘉。今或机有可乘，兵有妙用，或乃轻信讹言，仓皇惊扰，亟宜憬省自效，奋励图功。事平一体论叙。关、宁兵将，朕竭天下财力养成。又卿旧日部曲，卿可作速遣官宣布朕意。一面星驰抵关，便宜安辑。特谕卿知。”公遵旨，即戒涂东发。而马世龙之追及大寿于关门也，令二将捧上手诏往。大寿惧有变，密授指麾下，噪而出关。世龙追及于欢喜岭，单骑入其营，传阁部语，抚谕诸将。诸将皆罗拜。诸将闻公抵关，多阴规自拔。王承胤率所部先去，曹文诏逾墙亡去，及与世龙语，皆目动。大寿心知之。大寿妻左氏，故倡也，遣人数大寿曰：“孙公大人，再贳若死。兵溃，胡不死城下以谢孙公，而然来此？我闭城设大炮以待，仍自杀以谢若耳。”大寿意夺于其妻，而又恐诸将之卖己也，乃受诏，敛兵以待命。公急遣世龙报命，发步骑兵一万五千，令督以入援。世龙兵抵通州，奴始拔坝上营归遵，而京师解严。上忧东兵甚，令兵部从狱中出袁崇焕，手书慰止东镇将士。满桂战殁，遂命世龙总理关、宁兵马，督各路援兵，节制诸大将，以其有成劳于东也。 
    公以十四日再莅关门。自东兵斫关而出，我叛人谋抉关合辽、蓟以困京师。罢官废弁，劫城跨海，扇动百端，阖门罢肆，以待奔溃。公至，人心乃大定。卫城仅二里，倚关城以外御。今贼从西来，扑我怀中，则关城失其据，卫城可步さ而上也。乃别筑墙，横互于关城，穴之，使炮可平出。又量度号台花楼，埤曲折，使卫城与关城，矢炮横击，而贼不得以薄我。北山南海，异时出奇设伏之地，公去四年，遂依稀如故垒，一一按而修之。城中水不足，一昼夜凿百井，避难者十余万，携糇粮，与居者通有无，杂流材官失职侨寓者千人，廪之于官，分使巡行街衢，防护仓局，各有事而不乱。安一营于西关，遏贼来路。张两营为两翼，马营在两翼背，负城而营。奴善用谍，城中整暇，内间不得发，外来者辄为逻骑所得，而关门之守完矣。岁逼除，奴警益急，乃遣参将黄惟正等，率骑兵四营守抚宁，而降将刘兴祚合诸将兵护永平。兴祚者，所谓刘爱塔者也。其来归也，依毛文龙于东江，文龙死，归袁崇焕，皆悒悒不得志。至是乃领降虏亲兵二百、辽骑六百，拜公于马前。公下车慰谕，置之帐下。兴祚涕泣，愿为公死。兴祚与诸将遇奴于青山营帽儿头，使诸将为三覆，自选夷汉丁八百骑，夜斫奴营，兴祚为奴旗帜，谙其军号，奴莫能谁何，尽破其一营，斩首六百级，得其妇女辎重。明日，衣箭衣，轻兵出两灰口，遇奴数千骑，血战至晡，中流矢而死。公故遣兴祚护永平，道臣郑国昌疑之，托言粮少，移之建昌。兴祚死，永平遂失守。而四营之趋抚宁者，先奴二日入守，奴急攻不能拔也。三年正月四日，祖大寿整兵入关谒公，督府亲兵五百，甲而候于门。公开诚与语，谕以勉报圣恩。大寿喜溢眉眦，出而告将士：“公真生我矣。”是日，列大寿所统骑步三万于教场，行誓师之礼。公率诸文武西向阙庭，叩头以告。已乃执爵致告山川社稷旗纛诸神。酹毕，再拜已，执爵以饮大寿及诸将，进而誓戒之，再拜而祖之。礼毕，复西向叩头，大陈斧钺旗帜，成师以出。师行三十里，永平、迁安、滦州、建昌失守之报交至，乃檄大寿旋师。 
