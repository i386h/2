<!-- { "loadSidebar": true } -->
　　今案冯氏之先。世为令族。周封之后。代有钜贤。载彼芳编。纪於洪笔。祖述德业。曾无诡词。故卧锦为郎者。唐应列星。腰金为将者。异称大树。文武流裔。善庆可征者。其惟□太师公之谓乎。夫公之列祖居於汾。公之人官仕於宋。载书世德。备志先茔。公讳从顺。字德柔。本信都人也。生禀粹灵。长为奇杰。卓尔古贤之操。凛然君子之风。□兮昭华。本是荐庙之用。乐称大护。终为治世之音。故宋主擢入内庭。遂縻好爵。曳绶鸾跄於兵旅。峨冠鹗立於紫闉。君上委临。权豪钦惮。於统和十七年九月。承天皇太后金坛拜将。玉帐运筹。因兴丹浦之师。直指黄河之渡。宋主以公素负令器。□□宸聪。爰委重权。可属大事。遂与瀛州兵马都统康保裔同駈军旅。来御王师。十万兵溃而见擒。一千载圣而合契。遂卜入燕之计。始坚事汉之心。今圣上一见风仪。有同勋□。置之左右。副以对扬。出则守宫闱。监帑藏。剸繁剧於两京。入则系行阙。从鸣銮。恒扈随於二圣。与显陵节度使郝德寿。楚州节度使王仁贇。共列周行。并承宠命。至如车乘服玩。台馆园林。及臧获之徒。皆国家所给。规於名达。孰谓等伦。其历官自西头供奉。至颁给副使。颁给武德皇城等使。两任知内承宣事。中上两京内省使。延州观察使。敦睦宫汉儿渤海都部署。归义军节度管内观察处置等使。上京户部使。阶自银青至金紫。勋自武骑至上柱国。散官自国子祭酒工部尚书至司空太傅太尉。爵自男至开国侯。封至一千户实封一百户。公事主忠勤。在公廉直。事无巨细。威慑搢绅。智力鲜俦。圣明委注。而阜民治国。方推金石之诚。变谷迁陵。难吝松椿之寿。无何。於太平三年□月十五日寝疾。薨於上京之公署。享年五十有七。皇情振悼。士□悲酸。咸谓玉苗秀而忽枯。琪树芳而忍折。初公之染疾也。赐翰林名医。尽针饵之术。宣掖庭近侍。传抚谕之辞。公之归葬也。命上京副留守邢公定发引之仪。中京度支副使李公备幽穸之礼。伎巧之匠。实自京师。赙赠之资。异於常品。於太平三年岁次癸亥十月辛酉朔十三日癸酉甲时。葬於中京东公之别墅。礼也。清河郡夫人张氏。贞柔垂范。婉俶承家。方属和鸣。遽伤失俪。恒聆昼哭。实谓天穷。有一子知玄。誉擅肯堂。痛嗟陟岵。夙承慈训。免遗投抒之忧。载念义方。空恸绝浆之泣。今则灵轜乍挽。玄户将扃。辱见托以轜词。敢去华而就简。青岛启兆。指幽隧以长归。玄琰镌文。纪佳城而不朽。其铭曰。

　　河渎之灵。川岳之精。□□奇杰。匡于圣明。金石之贞。珠玉之英。禀为节操。取于器名。□□三□。□繁两京。□□廉慎。忠亮公清。方睹经国。□悲奠楹。因□□地。遂启新茔。虑绵旷世。泯绝淑声。镌文贞石。用纪佳城。千龄万祀。永保斯铭。

　　（右文依罗氏《满洲金石志补遗》录。盖篆书“信都郡冯氏墓志之铭。”九字。文前有“大契丹国故上京户部使归义军节度管内观察处置等使、金紫崇禄大夫检校太尉使持节沙州诸军事沙州刺史兼御史大夫上柱国信都郡开国侯食邑一千户食实封一百户冯公墓志铭并序”四十七字。又“中京留守推官守太子中舍宋复圭撰”十五字。）

　　（按《圣宗纪》：“统和十七年冬十月，次瀛州，与宋军战，擒其将康昭裔、宋顺，获兵仗器甲无算。”志文称顺与瀛州兵马都统康保裔，兵败见擒。遂降辽。康昭裔即康保裔，宋顺即此冯从顺是也。）

　　○张琪墓志铭（太平四年  杨佶）

　　府君讳琪。字伯玉。张之为姓也。自春秋历秦汉。贤者间出。代不乏人。官阀婚媾。已具先大卿之墓铭。此不复书。府君即大卿之仲子。枢密使左丞相兼政事令鲁国公监修国史俭之季父也。府君娶二夫人。前夫人宋氏。故灵丘县令允之女。再娶夫人尹氏。故缙山县令守奇之女。府君有子二人。即夫人尹氏所出。并应乡贡□方举。苗而不□。有女一人。夫人宋氏所出。适长清县令程宪。府君承资荫。授幽都府文学。历容城文德永兴蓟北县主簿。平州录事参军。幽都府仓曹参军。龙门文德县令。仅三十年。八转官而五迁阶。其□次也如此。居易知命。无郁郁之志。其宰文德也。烹鲜不挠。操刀□割。戴星视其事。错节表其利。职劳斯积。风恙俄遘。及瓜而代。溘先朝露。以统和三十年七月九日。易篑於燕京之私第。享年六十有一。龟荣未兆。权厝之。以太平四年九月十八日。葬於幽都府幽都县礼贤乡北彭里之先茔。前夫人袝焉。礼也。府君体貌魁伟。谈论清简。履古人行。为君子儒。克家扬肯构之声。从官著能官之誉。天不憖遗。年有不永。所不至者命。所不留者时。哀哉。夫人尹氏。悼极天穷。恸深昼哭。祭如在而礼敬不匮。子继夭而葬事未备。丞相令公。位崇金铉。望峻黑轓。忠贞奉其君亲。孝弟称乎乡党。爰事窀穸。殆毕封树。俾摭行实。将示来裔。佶承命且栗。直书无愧。谨为铭曰。

　　庆传世德。实毓卿门。温敏其行。博雅其文。析薪无□。孝道斯存。盘根有利。公誉攸闻。良金方跃。美玉俄焚。逝川阅水。落叶归根。牛眠雾惨。鹤吊烟昏。岩岩■〈霍上又下〉表。呜呼  张府君之坟。（拓本。）

　　（文内“鲁国公兼修国史”，“鲁”字原阙，据《张俭墓志》补入。又“幽都县礼贤乡”“幽”字亦阙，据《辽史地理志》补。）

　　○秦晋国大长公主墓志铭（并序  重熙十五年  杨佶）

　　天命国姓曰耶律氏。太祖圣元皇帝开阶蹈运。肇基王迹。太宗孝武皇帝应天顺人。奄有区夏。对越上帝。启扬嗣□。景宗成皇帝接四圣以承祧。承天皇太后冠十臣而辅政。家邦辑睦。本枝蕃衍。故秦晋国大长公主即长女也。德融舜烛。望叶汉元。禀惠性以含章。蕴柔嘉而迪哲。绶垂铜镂。居帝子之尊。笄緫玉珈。得王姬之体。戟亨辛巳岁。始封齐国公主。以故北宰相上京留守检校太师兼中书令兰陵郡王赠宋王讳继远。戚閈传庆。王门象贤。磊落负天人之才。纵横耸栋幹之具。睠乃英胄。诏为好逑。拜驸马都尉。鸣凤成占。乘龙作俪。贵以顺礼。长而体仁。密慎兰言。出不逾于间臬。洁修蘩馈。采必自于涧滨。内则率从。我良遽夺。悼孤桐之半死。誓中柏之靡它。克正母仪。遂专家事。庭闱之训。肄慈诲于义方。筐篚之仪。竭勤诚於荐献。圣宗大孝宣皇帝。同母弟也。神功昭於后武。孝治在於先亲。式重吾宗。虔遵汉制。统和壬子岁。改封楚国长公主。开泰改元。曲台定礼。册为晋国长公主。车御金根。榜分绣篆。茂昭厚义。并易大邦。戊午岁。封吴越国长公主。太平辛酉岁。进册为赵魏国长公主。今仁孝皇帝诞膺骏命。肇缵庆基。以公室之元姑。实先皇之伯姊。用敦广爱。爰本旧章。重熙元年。特加大字。戊寅岁。册为秦晋国大长公主。国号既殚。等威且极。敻越彝典。宠锡美名。壬午岁。加恭寿仁懿四字。其年冬十一月。荐两宫之徽册。覃万宇之溥恩。复备礼册。命加雍肃二字。大长公主承非常之恩礼。享不世之名称。命数崇而心愈卑。邑封广而志弥俭。雍容甲观。宗奉壝宫。搜狩省方。则忘劬而陪跸。蒸尝荐庙。则精意以佐禋。乙酉岁秋七月。爰止中京。就安北第。高堂缉御。美■〈疒尔〉在肓。驰驿以闻。诏赴行阙。王人日臻而问膳。太医时系而视药。至止之夕。皇太后亲躬劳问。震叠锡馈。帝后端忧形於色。妃主更侍服其劳。诸孙在旁。恻恻恳祷。焚香祝无边佛。设供饭无遮僧。弥留罔瘳。奄先朝露。其年冬十一月十七日薨於龙化州西南坐冬之行帐。享年七十有六。三圣临丧。戚容有恸。百官致奠。降服必趋。诸孙洎第二孙女毁瘠衔哀。殆逾丧妣。乃诏宗子中书令宋王宗政等监护神柩。诸公主等供侍灵帐。其月二十日发引。明年十二月十五日权窆於马盂山先王茔垣之丘堂。仍诏保静军节度使王英秀充祭葬使。六宅使高桂预焉。特遣枢密使兼侍中南阳韩公绍雍夙夜襄事。一以如仪。即以其年二月壬子朔二十一日壬申。启先王之茔合袝焉。礼也。子一人。绍宗。辽兴军节度使。守太傅。兼侍中。驸马都尉。吴王。赠中书令。魏王。尚秦国长公主。星列三阶。焕祥光於拱极。山摧一柱。失壮势於擎天。先大长公主而薨。女二人。长适秦晋国王追谥孝贞皇太弟隆庆。册为秦国妃。次适故齐国王隆裕。册为齐国妃。吹笙洛滨。始和音於缑凤。弄珠汉曲。欻散彩於荆鸡。亦并先大长公主而薨。孙三人。长曰永。崇德宫汉儿渤海都部署彰武军节度使。检校太傅。娶故宋王次子于骨迪列桑格麦女耶律氏。次曰宁。忠正军节度使。检校尚书左仆射。次曰安。房州观察使。检校兵部尚书。龙驹凤■〈刍鳥〉。出而为瑞。孙女三人。长归於我仁孝皇帝为妃。先大长公主而薨。次亦早逝。珠蕤玉蔓。秀而易析。曾孙二人。长曰蒲打。次尚幼。曾孙女一人。并幼。大长公主沦精天汉。毓德皇闱。挺规范於内朝。蔼风徽於外戚。衿缨表敬。俨栉■〈纟走〉以饬躬。象服有章。佩珩璜而节步。居□图史。行遵典伦。远骄侈於贵高。施宽仁於仆庶。端秉懿节。勤恭於王家。薰修胜因。回向於佛道。义烈功行。岂胜言哉。夫如是□纯嘏於百祥。享考终於五福。芸芸物性。静本於归根。冉冉人生。徒嗟於阅世。呜呼哀哉。曾孙永泣血闻天。请事刊石。俾克永□。以嗣家声。灵庑含情。祠既存於湘渚。神闺遗恨。名不泯於平原。谨为铭曰。

　　大帝沦精。皇闱诞生。天与淑哲。日跻聪明。瀚濯其服。垂矜缨兮。（其一）

　　婺徽储祉。降嫔戚里。秀映闺房。芳流沼沚。汤沐其封。佩金玺兮。（其二）

　　绣题有章。粉田易疆。赋广逾俭。谦尊益光。赵魏秦晋。亢大邦兮。（其三）

　　缛仪载考。宝函流耀。赤罽在御。朱騑右导。雍肃恭寿。锡美号兮。（其四）

　　教兴贞信。咏叶秾华。绥合公族。恭承帝家。时福兹殖。萃百嘉兮。（其五）

　　总以玉笄。友之瑶瑟。芝兰其言。金玉其质。天和厥愆。生六疾兮。（其六）

　　勿药□安。□数攸拘。舟遁宵壑。露晞朝□。萧笳咽恨。列涂刍兮。（其七）

　　□□毕陈。褕衣已襚。薤唱增凄。□□□□。龟筮叶吉。袝泉隧兮。（其八。）

　　□□□兮皇亲哀。佳城郁兮□□□。魂悠悠兮夜台。（其九）

　　□树森兮双表植。浩劫春兮□□□。名赫赫兮幽石。（其十。拓本。）

