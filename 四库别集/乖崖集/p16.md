<!-- { "loadSidebar": true } -->
　　公天赋正直，济以刚果，始终挺然，无所屈挠。自力学筮仕，则有泽及天下之心，而以富贵为薄。逸人傅霖，高蹈之士，与公素善。公尝与夜会剧谈，时诸邻多病疟者，一夕顿愈。逮登第，与傅诗有「巢由莫相笑，心不为轻肥」之句，此见公之志也。尝访三峯陈先生，抟一见公，厚遇之，顾谓弟子曰：「此人于名利澹然无情，达必为公卿，不达则为帝王师。」其为高人推重如此。早学击劔，遂精其术，两河间人无敌者。生平勇于为义，遇人艰急，苟情有可哀，必极力以济，无所顾惜。当官凡所施设，动有远识，始时人或不能测，其后卒有大利，民感无穷。至自奉养，逮于服玩之具，则寡薄俭陋，虽寒士不若也。公退辟静室，焚香燕坐，聚书万卷，往往手自校正。旁无声色之好。临事明决，出人意外，凡断罪以辞者，人皆集录，于今传之。在余杭，有富民病将死，子方三岁，乃命其婿主其赀，而与婿遗书曰：「他日欲分财，即以十之三与子，而以七与婿。」子时长立，果以财为讼，婿持其遗书诣府，请如元约。公阅之，以酒酹地，曰：「汝之妇翁，智人也。时以子幼，故以此属汝，不然，子死汝手矣。」乃命以其财三与婿，而子与其七，皆泣谢而去，服公明断。

　　前后治益，爱利之政，不可悉纪。举其大者，则公尝以蜀地素狭，游手者众，事宁之后，生齿日繁，稍遇水旱，则民必艰食。时米斗直钱三十六，乃按诸邑田税，使如其价，岁折米六万斛，至春籍城中细民，计口给券，俾输元估籴之，奏为永制。逮今七十余年，虽时有灾馑，米甚贵，而益民无馁色者，公之赐也。蜀风尚侈，好遨乐，公从其俗，凡一岁之内，游观之所，与夫饮馔之品，皆着为常法。后人谨而从之则治，违之则人情不安，辄以累罢去。尝写其真，自号乖崖子，复为赞曰：「乖则违众，崖不利物，乖崖之名，聊以表德。」及公之亡也，蜀民闻之，皆罢市号恸，得公遗像，置天庆观之仙游阁，建大斋会，事之如生，至今不懈。昔召公分陕而治，民爱而思之，尝听讼于棠下，戒勿翦伐；羊公在襄阳，立碑岘首，民戴遗德，过辄堕泪。后历千余载，能继其风，凛然如存者，独公一人而已。公有清鉴，善臧否人物，凡所荐辟，皆方廉恬退之士。尝曰：「彼好奔竞者将自得之，何假吾举！」益不贡士者几二十年，学校颓替，公察郡人张及、李畋、张逵者，皆有学行，乡里所服，遂延奖加礼，敦勉就举。后三人悉登科，历美官，于是两川学者知劝，文风日振，由公之诱掖也。文章雄健有气骨，称其为人。尝为《声赋》，梁公周翰览而叹曰：「二百年来不见此作矣！」有文集十卷。

　　公以某年某月某日，葬于陈州之某地。夫人唐氏，先公而亡，继王氏，故河阳三城节度使、同中书门下平章事显之女，封太原郡夫人，天禧三年终于陈之私第。子从质，卫尉寺丞，公亡未踰月，哀毁而卒。一女，适故翰林学士王公禹偁子、奉礼郎嘉佑。孙四人：约，奉礼郎；综，驾部郎中；绰，卫尉寺丞；绅，建州石鼓县令。曾孙二人：尧夫，大理寺丞；尧民，邢州童罔县令。铭曰：

　　太行峙朔，洪河泻天。河山之间，实生大贤。贤不徒出，惟圣偶焉。发为事业，文武之全。两治西蜀，荐绥南夏。易乱以宁，即荒而化。夫惟管萧，尚足王霸。如公之材，不宰天下。而俾惠泽，止濡一方。钖民父母，遗国栋梁。有炜公迹，日星之光。何假斯文，始传其芳。

　　送公宰崇阳序

　　（宋）王禹偁

　　今之县尹，古之诸侯。自秦郡天下，小国皆化为县。县有政，听郡条而后行；县有长，观牧守而后动。秩卑禄微，弗足自庇，固不暇使风俗之移易。逮乎炎汉隆兴，始有重外之旨，故命郎官出宰百里之邑，秩四百石，尊其位，厚其禄，盖欲分君忧而求民瘼也。由汉而下，邑官益卑，故梁竦有徒劳之言，渊明起折腰之叹。侪胥伍吏，区区于风尘间，遂使抱王佐者耻而不居，黩货利者稔而自处。苟县政有阙，率曰：「吾将罢兹邑而适它邑，乌用革焉。」县人有病，亦曰：「吾将舍此民而莅它民，乌用易焉。」观其视一邑之政，临一邑之民，若行客之宅邸舍也，待旦而去，固无所惜焉。风行雷同，浸而成俗，良由国家小亲民之任，轻字人之官之所致也。将拯其弊，非圣人孰能制乎？

　　宋天王嗣位之五载，亲选贡士，分甲乙科，中甲科者通理郡事，乙科者专任县政，尊以廷评之位，重以使者之车，县政有阙，得以擅革，县人有害，得以专易，既革且易，不康何待？诗所谓能官人者，岂独美于文王乎？清河张咏，字复之，本宅九河间。少有奇节，钓鱼侍膳外，读书无虚日，秉笔为文，落落有三代风。今春举进士，一上中选，将我王命，莅乎崇阳。分君之忧，使帝心休休乎；求民之瘼，使人心熙熙乎。江流之南，郡大惟鄂，鄂人得贤，亦孔之乐。波映鹦洲，烟藏鹤楼，白云芳草，思古悠悠。堂有鸣琴，足以振穆若之风，樽有醇醪，足以养浩然之气。维江汤汤，鉴其襟袖，维山峩峩，媚其户牖。鲙得鲂鲈，果多橘柚，吏隐于兹，足保无咎。且优且游，勿为江山羞。复之勉旃云尔。

　　湖北漕司乖崖堂记

　　（宋）李焘

　　乖崖堂，为忠定张公复之作也。「乖则违众，崖不利物」，此复之自赞其画象云尔。象故在成都仙游阁上，或摹写置鄂之部刺史听事后屋壁间，迫隘嚣尘，与象弗称。余既更诸爽垲，并书所以作堂意，揭示来者。

　　谨按复之名咏，鄄城人。太平兴国五年第进士，宰崇阳，有异政。淳化初，繇浚仪擢使荆湖北路。阅三岁，召拜枢密直学士，寻出守成都。大中祥符八年，卒于淮阳。追谥忠定，则皇佑三年诏也。复之姱节景行，海内倾属。其居朝廷之日少，处方面之日多，不登相位，君子归讥于时。寇平仲、王子明，皆复之同年，皆贤者。平仲相真宗，攘却戎狄，天下至今受其赐。而复之顾谓：「澶渊一掷，我不能为。」使复之当平仲之任，其处此必有道矣。玉清昭应宫之役，子明不能强谏，奉天书行事，每有愧色。复之独抗疏，乞斩丁谓以谢天下。子明病革，真宗拟相复之，则复之亡矣。使复之无恙，丁谓何敢肆其奸欺！周怀政、雷允恭亦安从始祸？复之尝讥平仲不学无术，或谓复之太过，而平仲独心服焉。末路低回，还秉钧轴，讫与祸会，视复之学术，宁不少愧哉！

　　复之本不欲仕，希夷子谓当拯民于水火，不宜辄自肥遁，复之乃仕。攘袂缨冠，诚非得已，凡所与交，多方外佚人，视弃轩冕犹弃敝屣耳。其至大至刚，以直之气，一生未始少屈，至今凛然也。画象服饰，悉如隐者，是殆将乘星载云，挥斥八极，超无友而独存，夫执敢吓以臭腐拘系之使从乎？惟兹江山，皆复之旧所经行，风期神会，尚能为余一来。旧史恨复之卞急躁竞，此盖当时奴婢、小人私谤窃议，果不足信。要当以宋子京、赵阅道、韩穉圭、司马君实所录为实。上章摄提格则涂甲子，眉丹棱李焘仲仁父书。

　　崇阳县重建北峯亭记

　　（宋）项安世

　　国家开创之初，治体恢洪，世论闳旷。外以兵畀郡，备虽寡而政得立，内以民畀县，位虽下而教得行。士大夫养气知道，有行己济时之功，小民愿悫从令，有尊君亲上之俗。

　　方是时，九河张公，以伊筦之才，解褐赤墀下，授大理评事，知鄂州崇阳县。见贮有负菜向村者，问而挞之，曰：「此惰农也。」土俗以艺茶为生，令皆拔去植桑，曰：「人将榷汝。」此二事付之浅俗，必曰「行诡政，挞无辜民」何疑，而公安为之，民安听之，教成俗迁，垂利百世。岂公与民独得至此，识治者必知所自来矣。

　　县之西曰美美亭，县之北曰北峯亭，皆公游赋之地。民旧以西亭祠公。隆兴二年，沼其前以牣鱼鳖，移公置北亭上，亭久复废。庆元初，主簿王君田奉公像祠于学。六年，知县事任君希夷谓，祠于学良是，然亭乃公答惰甿处也，敬隆而迹泯，士事而民弗瞻，则公之意其存者有几？乃复亭于此山上，摹公像龛之，使来告曰：「九河公文在方册，行在记录，功在太史，至今言淳化、咸平者，犹以得公为盛。况吾县在穷山中，户不能四千，而其民乃得亲受公教令，今其在者皆云若昆，朝耕白泉之陂，莫祝龙岩之谷，遗迹隐然，与二亭而四，可不谓荣乎？幸丐我一记，俾君姓名，与荣其间。」

　　安世按，公以太平兴国五年与寇莱公同第进士，寇宰巴东，公宰崇阳，皆在今湖北路。至淳化元年，公复为荆湖转运使，时犹未分南北，计其条教在民，应不减治杭、蜀时。今陈师道、王得臣书中所记，皆止二事，则知当时已相与怪此。然则士之行志，岂易事哉。盖尝闻公之学远有原绪，以太极为本，以阴阳为端，视天下祸福，无足动其心者，惟以尊主庇民、崇本抑末、扶正黜邪为己任。其为治，务端好恶以新民，明赏罚以率下，议者以公似诸葛孔明。推此类观之，英霸明豁，诚庶几焉。

　　然吾视任君，操行修严而词儿渊邃，干略堪济而风致遐谧，大率揆宜施化，量俗立规，不为改视易听之事，而民自以不欺。此其作计，非袭公明甚。顾慨然与公相期亭上，若出一门，是必有可思者。又按陈氏书言，公问菜时，实坐城门下；王氏则云登喜丰亭见之，今亭名小异而事与王合。以余观于张公，当依陈说为近，未知它人以为如何？并书之以告来者。嘉定三年正月十九日，江陵项安世记。

　　忠定公遗事

　　公令崇阳，民以茶为业，公曰：「茶利厚，官将榷之，不若早自异也。」命拔茶而植桑，民以为苦。其后榷茶，他县皆失业，而崇阳之桑皆已成，其为绢而北者，岁百万匹，其富至今。始令下，惟通城一乡不变，其后别自为县，民亦贫至今也。

　　公在崇阳，尝坐城门下，见里人有负菜而归者，问何从得之，曰：「买之市。」公怒曰：「汝居田里，不自种而食，何惰耶？」笞而遣之。

　　张忠定守蜀，闻莱公大拜，曰：「寇准真宰相也。」又曰：「苍生无福。」门人李畋怪而问之，曰：「人千言而不尽者，准一言而尽。然仕太早，用太速，不及学耳。」张、寇布衣交也，莱公兄事之。忠定尝面折不少恕，虽贵不改也。莱公在岐，忠定在蜀，还不留，既别，顾莱公曰：「曾读霍光传否？」曰：「未也。」更无他语。莱公归，取其传读之，至「不学无术」，笑曰：「此张公谓我矣。」

　　右见《谈丛》。

