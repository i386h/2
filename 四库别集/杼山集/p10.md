<!-- { "loadSidebar": true } -->
　　谁工此松唯拂墨巧思丹青营不得初写松梢风正生此中势与真松争髙柯细叶动飒飒乍听幽飗如有声左右双松更竒絶龙鳞麈尾仍半折经春寒色聚不散逼座阴阴将下雪荆门石状凌璵璠蹙成数片倚松根何年蒨蒨苔黏迹几夜潺潺水击痕裴生诗家后来客为我开图翫松石对之自有髙世心何事劳君上山屐
　　送顾处士歌【即呉兴邱司仪之女聓即况也】
　　呉门顾子予早闻风貌真古谁似君人中黄宪与顔子物表孤髙将片云性背时人髙且逸平生好古无俦匹醉书在箧称絶伦神画开厨怕飞出谢氏檀郎亦可俦道情还似我家流安贫日日读书坐不见将名干五侯知君别业长洲外欲行秋田循畎浍门前便取觳觫乗腰上还将鹿卢佩禅子有情非世情御荈贡余聊赠行满道喧喧遇君别争窥玉润与氷清
　　水精数珠歌
　　西方真人为行宻臂上记珠皎如日佛名无着心亦空珠去珠来体常一谁道佛身千万身重重只向心中出
　　兵后西日溪行【并序】
　　沈羲仙记铜岘地肺可以逃水又圣桃源记天地改花源在即此地也此一章灵澈上人可以志之
　　一従清气上为天仙叟何年见干海黄河几度浊复清此水如今未曾改西寻仙人渚误入桃花穴风吹花片使我迷时时问山惊踏雪石梁丹灶意更竒【石梁丹灶铜岘仙人渚灵迹有四所】春草不生多故辙我来隠道非隠身如今世上无风尘路是武陵路人非秦代人饭松得髙侣濯足偶清津数片昔贤磐石在几廻竝坐戴纶巾
　　姑苏行
　　古台不见秋草衰却忆呉王全盛时千年月照秋草上呉王在时几廻望至今月出君不还世人空对姑苏山山中精灵安可覩辙迹人踪麋鹿聚婵娟西子倾国容化作寒陵一堆上
　　短歌行
　　古人若不死吾亦何所悲萧萧烟雨九原上白杨青松葬者谁贵贱同一尘死生同一指人生在世共如此何似浮云与流水短歌行短歌无穷日已倾邺宫梁苑徒有名春草秋风伤我情何为不学金仙侣一悟空王无死生
　　山月行
　　家家望秋月不及秋山望山心万境长寂寥夜夜孤明我山上海人皆言生海东山人自谓出山中忧虞欢乐皆占月月本无心同不同自従有月山不改古人望尽今人在不知万世今夜时孤月将明谁更待
　　顾渚行寄裴方舟
　　我有云泉隣渚山山中茶事颇相关鶗鴂鸣时芳草死山家渐欲收茶子伯劳飞日芳草滋山僧又是采茶时繇来惯采无近逺阴岭长兮阳崖浅大寒山下叶未生小寒山中叶初巻【二山名】呉婉携笼上翠微防防香防罥春衣迷山乍被落花乱度水时惊啼鸟飞家园不逺乗露摘归时露彩犹滴沥初看怕出欺玉英更取煎来胜金液昨夜西峰雨色过朝寻新茗复如何女宫露涩青芽老尧市人稀紫笋多紫笋青芽谁得识日暮采之长太息清泠真人待子元【仙传清泠真人斐君与道人支子元为友】贮此芳香思何极
　　武源行赠邱卿岑
　　昔年群盗阻江东呉山动揺楚泽空齐人亦戴蜂虿毒美稷化为荆棘藂汹汹四顾多窟穴浮云白波名不同万人死地当虎口一旦生涯悬彀中昨日将军狥死节悉向生民陷成血胸中豹畧张阵云握内虵矛挥白雪长洲南去接孤城居人散尽皷噪惊三春不见芳草色四面唯闻刁斗声此时狂寇纷如市君当要冲固深垒縦横计出皆获全士卒身先每轻死埽平氛祲望呉门人闲嵗美桑柘繁比屋生全受君赐连营罢战赖君恩如何弃置功不録通籍无名滞江曲灞亭不重李将军汉爵犹轻苏属国荒营寂寂隠山椒春意空惊故栁条野战攻城尽如此即今谁是霍嫖姚
　　长安少年行
　　翠楼春酒虾蟇陵长安少年皆共矜纷纷半醉緑槐道躞蹀花騘骄不胜
　　风入松
　　西岭松声落日秋千枝万叶风飗飗美人援琴弄成曲写得松间声断续琴声清我魂流波壊陵安足论美人夜坐月明里含少商兮防清征风何凄兮飘飘揽寒松兮又夜起夜未央曲何长金徽更促声泱泱何人此时不得意意苦悲闻客堂


　　杼山集巻七
　　钦定四库全书
　　杼山集巻八　　　　　　唐　释皎然　撰唐杭州灵隠山天竺寺故大和尚塔铭【并序】
　　水之性不动而鉴得非无实相之体耶虽积为洪溟而未尝变其真我自在之妙致也如来大师独秉至教群圣拱手俾防防倒识破坚氷之惑岂逾一念之真哉灵隠大师虽外精律仪而第一义谛素所长也故小子志之大师生縁钱塘范氏讳守真字坚道齐信安太守瑝之八叶礼既冠众君子器之夙有邱园之期不顾纁之锡遂诣苏州支硎寺圆大师受具足戒是夜眼中光现长一丈余乆而方没葢得戒之祯也后至荆府依真公三年苦行寻礼天下二百余圣教所至无不至焉至无畏三蔵受菩萨戒香普寂大师传楞伽心印讲起信宗论三十余遍南山律钞四十遍平等一雨小大双机在我圆音未尝异也乃发殊愿诵持华严遂于中宵尝梦神人施珠一颗及觉惘然如珠在握是嵗入五台山转华严经二百遍追宿心也又转大蔵经三遍广正见也至开元二十六年有制举髙行道俗请正名大林寺后移籍天竺住灵隠峰时大厯二年也至五年三月寓于龙兴净土院谓左右曰夫至人乗如而来亦乗如而去示其必然也而瞽夫欲以长绳系彼白日安可得乎非至人而有其尽以此月二十九日告终于兹地春秋七十一僧臈四十五其间临坛既多度人无数今不复纪也显名弟子苏州辨秀湖州惠普道庄越州清江清源杭州择隣神常州道进如何鸑鷟之彩共集旃檀之枝江淮名僧难出其右昼之身戒亦忝门人幸参四子之科独许一时之学斯文在我何敢让焉词曰房星在天降为应【平声】真好爵縻我视如埃尘既投其簪亦壊其服戒月才佩禅香乃沐四十余夏振振盛名大江东南为【平声】法长城宣尼既殁微言乃絶我师云亡真乗亦辍灵隠峰上春日秋天风生松柏如师存焉持教门人楚英呉杰儒方荀孟道比文列宿习未尽妄涕犹雪宿已忘真师真如月古之君子名尽彞器大师不书将坠于地纪功者铭传心者灯蔵诸名山不骞不崩
　　唐苏州东武邱寺律师塔铭【并序】
　　律者圣道游入之津为心见所瑕多溺近果不然则极地之阶乎武邱律师讳齐翰字等至通教之士也呉兴沈氏之子髙祖陈国子祭酒曾祖某隋魏州司马祖考二世不仕律师绮嵗従大人至山寺覩髙静无尘之防恻然有宿命之知因请出家大人従之至天寳八年八月五日奉制度配名永定九年十月依分坛受具足戒后移名开元大厯中移名武邱皆两州道俗所请也律师道性渊黙水则淡然迹不近名身不关事长在一室寂如无人岂比夫骈行鼓簧之士哉昼始疑斯人未造精极因问业报之理如何师对曰夫鼓毗岚之风有物皆壊而灵空不动葢无相也心且无相业何累焉但惧陷于偏空妄拨无耳繇是始知律师心之所至精相部义窟洞法华经王苏湖戒坛每当诸首大厯十年某月入流水念佛道塲是夜西方念中顿现葢精诚之所致也至某年春秋六十八僧夏四十七遇疾之日谓弟子曰有鹤従空飞下徊翔我前尔曹见乎必谢之期小圣犹病安能免哉即以某年某月终于本院受业门人如隠坛场门人宣兑诚肃禅心律已有时誉昼则律师之乡僧也戒有一日之长许为法兄昔媿随肩今伤分影有清规之可采则文石而言焉铭曰
　　漫漫【去声】情海多生没兮超超我师一念越兮旧寺龟溪为僧杰兮新居武邱匠时哲兮适来示生亦示灭兮山上人间有遗辙兮故云茫茫余水泱泱留废房兮黄蘗心苦青松节寒对空坛兮升堂门人结社居士依屝履兮或刻贞石或书胜幡思师存兮
　　唐苏州开元寺律和尚坟铭【并序】
　　至人于生死一也物有之我亦有之若日月可蚀灵空可污乎在至人为宅心之地诫瞽夫不返之瀑流哉于戏我法自五天扬于汉廷八俊四贤横世杰出后之学者聆休风企髙躅何吾师之穆其芬馥欤吾师讳某字某先刘氏之子汉楚王交三十一代孙列祖某永嘉南迁为相丞掾四代祖逺随东阳守显其遗荣之迹略载本枝全其拔俗之髙不书后叶葢亦垂训之意乎吾师幼孤伯父哀字礼如教立孝自天生而宿植縁深心田欲稔因请伯父従师出家伯父哀而舍之事灵隠某禅师因问师入道之次师语曰夫爝火大明乎太虚以爝火之心当太虚之境境非心外心非境中两不相存两不相废今我所证是尔所知曷有万法之深浅优劣乎毕如凉风入懐醒然清悟天寳四年受戒于东海大师览真传讲于防稽大师昙一至徳中举髙行名开元乾元中有诏天下二十五寺各定大徳七人长讲戒律吾师其选也顷年净土一门不愆于念尝谓人曰昔闻西方之行是有相大乗此乃蓬心不直逹之説何者夫出言即性发意皆如而一色一香无非中道况我正念乎于时六十七天年三十六僧夏十六坛场孤制律枢正持僧纲自缉湖南北皆宗仰焉以建中元年六月十五日寝疾而逝其时有庭树一本枝叶扶疎及吾师将亡之朝花正新而遽萎条始繁而方折亦恒河水上旃檀树枝荣枯之意也其年七月五日迁灵龛于武邱西寺松门之右呜呼青山不归日林长谢秋原之上万境皆悲雨防防而昼阴水浼浼而东逝门人道亮道该清防亮以毗尼继其行会以才学俦其贤该以词华踪其美三子之外居廊庑者充江汉焉故观察使韦公元甫观察使李公栖筠今虢州刺史李公纾今御史中丞李公道昌林下之迹可追山阴之游尚想懐人抚事相顾然昼实謏才曷足揄扬盛美以吾释门之事安敢让焉铭曰
　　本师示终兮纲絶香山崩兮香海竭大地动兮旃檀折人天防兮千光灭我师出嗣兮遗教张如何斯人兮天不臧星既雨兮地亦霜生涯昧昧兮四流长捧遗言兮循徃迹庭无人兮月寂寂百年遐夀兮日长夕万春上服兮尘已襞门人恸兮世人悲瞻影塔兮山之垂宿昔经行兮旧路岐云眇眇兮雨霏霏方域尽兮长桑移乐石香名兮不骞不亏
　　唐石圯山故大禅师塔铭【并序】
