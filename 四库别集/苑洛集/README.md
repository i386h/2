<!-- { "loadSidebar": true } -->
钦定四库全书 

　　集部六 

　　苑洛集 

　　别集类五 

　　明 

　　提要 

　　臣等谨案苑洛集二十二巻明韩邦竒撰邦竒有易学启蒙意见已着録是集凡序二巻记一巻志铭三巻表一巻传一巻策问一巻诗一巻词一巻奏议五巻见闻考随録五巻乃嘉靖末所刋汾阳孔天允为之序当正嘉之际北地信阳方用其学提唱海内邦竒独不相附和以著书余事发为文章不必沾沾求合于古人而记问淹通凡天官地理律吕数术兵法之属无不博览精思得其要领故其征引之富议论之核一一具有根柢不同缀拾浮华至见闻考随録所纪朝廷典故颇为详备其间如讥于谦不能匡正之失及辨张彩阿附刘瑾之事虽不免小有偏驳而序次明晰可资考据其它辨论经议阐发易数更多精确可传盖有本之学虽琐闻杂记亦与空谈者异也 

　　乾隆四十三年五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　苑洛集巻一 

　　（明）韩邦竒 撰 

　　洪范图解序 

　　昔者上天式教出书于洛大禹因书以第畴箕子因畴以衍义九以纲之五十以纪之治天下之大经大法灿然明备古今所谓洪范者也有宋蔡九峰氏因律吕之变悟洛书之旨乃推数而赞之辞由占以致其用泄大禹之神藏发箕子之妙用而范之为范总于稽疑矣大哉范乎上配周易洪纎脗合无毫发爽其为占也蓍皆五十用皆四十有九洛书体方而用圆圆者用三故揲以三河图体圆而用方方者用四故揲以四竒以三乗三三为九九九八十一而六千五百六十一之数具矣偶以四乗二四为八八八六十四而四千九十六之数具矣至于分挂揲归终始皆同自然配合若天地阴阳不可少其一虽康节之经世亦别为机轴太玄潜虚之属安能涉其波流乎夫羲文之学见于易禹箕之学见于范孔子作十翼而易以传箕子既没不得而传焉九峯生于二千余年之后始绍其絶理由心得业不师传其功懋矣当宋时五星聚奎实范成之兆其它诸儒明道立徳注释经书固汉唐以来儒者之常不得与于斯也数辞未备而蔡子卒乃又絶矣鳌峯氏补其缺辞而训释之其义复明然棊有阴阳蓍惟竒偶而考占未备焉至于今其殆将又絶矣乎洪范传曰象以偶为用者也有应则吉范以竒为用者也有对则凶又曰正数者天地之正气也其吉凶也确间数者天地之间气也其吉凶也杂此范学传灯之秘也着之篇末以示读范之士云 

　　正蒙拾遗序 

　　学不足以一天人合万物不足以言学吾读正蒙知天人万物本一体也混沌之初也一元之气渣滓融尽湛然清宁而万象皆具一极中易所谓太极天之性也及其动静继成之后气化形生并育并行是天率天之性而行是之谓天道夫子所谓一阴一阳之谓道中庸所谓道并行而不相悖者也人生之初也天赋之理无偏不倚凝然静一而万行皆备于其中书所谓降衷人之性也及其感通几微之际形生神发随接随应是人率人之性而行是之谓人道子思所谓率性之谓道夫子所谓天下之达道者也鸢飞戾天鱼跃于渊流行上下之昭著者至于鼃鸣蝉噪蚁走蝇飞皆天道也亲亲仁民忠君敬长明体适用之大者至于一言一动之发一事一物之处皆人道也君子之自强不息即化育之川逝如斯夫道一而已矣道也者葢皆指其发见流行显仁之用践履制作彰施之功夫岂论于无声无臭不睹不闻之际哉不有卵乎黄白耳雏未之见也羽血骨肉心肝肠肾缺一而雏不完卵则雏之极也不有核乎仁种耳木未之见也花叶枝干根株果实缺一而木不完核则木之极也卵核者即雏木之本体不杂乎雏木不离乎雏木而为言耳夫天地者万物之父母万物天地之子也子有不肖父母者乎天地万物其始也先有生后有成其终也先消成后消生生而少少而壮矣壮而衰衰而灭矣天之开也斯昭昭之多积一万八百年而天始成地之辟也一撮土之多积一万八百年而地始成山以渐而高矣海以渐而大矣若一开辟焉天地山海即若是之髙且大也则是人一出乎胎也即发委地而须拂膺堂堂七尺之躯经营干理通达万变矣木一出乎核即合抱参天果实俱完矣有是理乎其消也天吾知其日削其圆地吾知其日损其方山吾知其日卑矣海吾知其日小矣但其化几微人不之觉焉如今目前之世万民万物济济林立忽一日而尽皆没灭亦可伤也是故造化之运消长之机方混沌即渐开辟方开辟即渐混沌如圜无端无一息之停长于子渐至于已开辟极矣消于午渐至于亥复混沌矣自子至寅厯三时而形象备自酉至亥厯三时而渣滓尽然则一元十二辰混沌者六辰开辟者六辰一岁之候昼夜之道也唐虞三代当午之正时雍风动之化其盛极矣前此以来浑厚敦龎日进于文明后此以徃浇漓乖贼日趋于澌尽嗟夫今午日昃一代降于一代造化老矣孰能挽回唐虞三代之治乎创业之君守成之贤主不过服药节食使少病康强尔固不能红颜黑发如少壮之年也张子曰大虚无形其聚其散变化之客形尔又曰知虚空即气则无无察乎此则先儒所谓道为太极其理则谓之道老氏所谓无佛氏所谓空不辨而自白孟子曰经正则庶民兴君子反经而已矣凡此皆正蒙之本旨诸注之所遗也谨为之拾 

　　乐休园诗序 

　　雄山仇子既家食乃作园园名乐休既而咏以诗既而贤士大夫游于园者和之既而和之者众合为集而仇子没矣仇子之弟仪宾君森刋诸木夫乐者情之一也无徃而不在乐休者休之乐乐之一也夫乐者情之正动以天自足于已而不累于物者也何假于园与诗哉夫园与诗适以寄此乐言此情而已乐固不在乎是也嗟夫情既炽而物是役世之人知乐之真者鲜矣夫茍得是乐之真也则虽无是园与是诗亦乐也夫茍不得是乐之真也则是园与是诗丧志而逐物忧之媒也夫乐无徃而不在者也忧不出其位者也时行则行所以儆戒尽瘁者皆乐也时止则止所以省身勤家者皆乐也古之贤圣所以忧勤惕励无时豫怠者防此乐之或丧耳夫茍既休矣谓荣名利达之所不系遂乃轩然自得快然自娯徜徉于山水花木词翰之间置生事世故于不闻此众人之所谓乐而君子之所甚忧者也其如真乐何哉如吾仇子则知乐之真而不役于物者也何以言之观仇子之家范可知矣观仇子之家范则其所以忧勤惕励者可考也而所以处乎休者可考也然则仇子之乐岂真在于园与诗哉 

　　启蒙意见序 

　　夫易理数辞象而已矣理者主乎此者也数者计乎此者也辞者述乎此者也象者状乎此者也图书者理之舆也辞之方也数之备也象之显也是故圣人观象以画卦因子以命爻修辞以达义极深以穷理易以立焉自夫子称相荡而先天之义微微之者后儒失之也夫相荡者自八而六十四者也先天者加一倍者也其本同其末异其生异其成同而汉以下莫能一焉宋邵康节氏自八而十六自十六而三十二自三十二而六十四朱晦庵氏为之本图书为之原卦画为之明蓍策为之考占变于是乎易之先后始有其序而理数辞象之功懋矣竒也鲁而善忘诵而习之有所得焉则识之于册将以备温故焉竒也愚而少达思而辨之有弗悟焉则自为之说将以就有道焉是故为之备其象尽其数増释其辞矣理则吾末如之何也 

　　刻闗西奏议序 

　　奏议少师大学士邃庵杨公先后莅闗西经略疏也弘治中孝皇用廷臣议勅公以御史中丞督马政嗣改抚全陜未几授钺总制三边正徳中以大学士谢事归今上以大司马兼御史大夫起复总制奏议事类三茶马巡抚总制巻十八凡一百九十四章大抵皆筹边策也先已板行然各为一帙侍御刘公裒而为一复刋之葢期逖流遐布风斯世也以序属竒夫国之大事在兵而边兵为尤大边务者在今时尤当急为处画而不可顷刻忘者也昔汉唐宋之兴也当北敌之盛冒顿突厥皆一时雄桀辽金则俨然强大邻国矣当其时君臣上下日夕讲求惟和亲征战岁币之务是故备边之法为甚详我国家隆兴当北敌之弱元自太祖以来据有淮北世祖奄有中华承平百年诸寇皆化而与中国之人等前代当承平之时武备虽弛尚有备边之兵元则华夷一统虽边备亦废矧其人骄佚怠惰服役惟汉南之民岂惟与中国之人等且中国之不若矣我高皇遣将北定中原元顺奉首漠窜而大命革矣又值我文皇之英武乗百战之威提兵北狩穷追逺讨彼以素昔屋居粟食之人一旦而处露宿茹血之地身不胜甲胄手不习干戈骏奔脱生之不暇又安敢向南发一矢哉当其弱也是故备边之法较先代略焉距今几二百年彼之生养教训复其故性而内地雍熈日久人不知兵徃岁敌入上谷则犯我畿甸入云中则掠我太原入上郡则环庆以北所过无遗民几已可虞渐不可长也汉儒有言识时务者呼为俊杰公之文章着在闗陜侍御公独取是编而表章之扬先烈作国兵先真知时务之要者哉自时海内豪杰如霍卫者振奋而起宣我国家之素威挫彼屡胜之强敌为中夏千万年之计孰非公之遗教孰非侍御公表章之功哉是编也灿若景星人所快覩竒也安能赞一辞 

　　梁园寓稿序 

　　山林多隐逸之士田野多废闲之才下僚多宏硕之器此世乱之征也载观徃古有道之时圜数千里之逺农商工贾之外无余人间有一二则悬车之老或罪戾之夫也予读夏台王先生梁园寓稿夷论其世深有感焉先生晋之夏人所著有敝箒集山林樵唱克复自验录及斯稿敝箒集弘治中已刻之木中宪先君为之序兹夏尹髙君又将刻是稿先生曽孙继善从予游请序之稿首先生问学该博义理渊微文章典雅诗律清新生衰元之季不屑茍禄隐居中条山讲学稽徳若将终身焉洪武中征拜翰林编修晋之产先生同时同徳杜公征拜为尚书壶闗四贤共惟登庸焉昔箕子有言五事曰圣俊民用章国乃平康五事曰狂俊民用微国乃不宁元至正间非无鹰扬豹变之人以供壮猷熙绩之用当其时上恣下慢畴败伦斁昼夜頟頟敷同罔功志功名者播弃而不录志道徳者珍修以自藏于是主势日孤国脉日絶羣雄并起而天下大乱矣我太祖髙皇帝以圣武之徳承神天之运光复华夏垂创绪业成汤武吊伐之功致尧舜平协之治凡资以为耳目股肱之用者彬彬济济景附云从多先元之遗贤也夫天下之治忽系乎贤贤才之出处观乎徳古之善谋国者干干翼翼自周图终崇玉铉金鼎之爱保护而重惜之孰肯为渊以驱鱼为丛以驱雀哉是故汉有二杰焉萧何者秦之邑吏也韩信者楚之亡将也 

　　顺天府乡试录序 

