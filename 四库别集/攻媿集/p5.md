<!-- { "loadSidebar": true } -->
　　圣朝寳运开虞唐太平天子垂衣裳恢张治具崇儒良孰不愿依日月光用之则行舍则藏孔门贤徳遥相望朝望方隆位文昌跬步可到中书堂问公拥麾何太忙公独三清志益刚俞音一下冥鸿翔行李径出临涛翔争留公戣动朝行公更伛俯不敢当老成全徳真圭璋温如春风严如霜栢台峩豸肃朝纲贤闗之风士气扬大天小天称公方五年吏奸葢而彰金华劝讲言加详明主倾聴谈皇王盍膺枋除任赞襄名遂身退天所臧明哲保身身更康髙风可仰不可量泉山壤土接临漳建牙千里开封疆老龙负图宠煌煌何殊衣锦还故乡贱子薄宦接王杨曾陪御史临文场风帘官烛夜未央剧谈独记声琅琅兹来误忝尚书郎始寻故步依门墙西风津头望归艎挽公不留逺予将两宫念公未讵忘公虽逺去如在旁庻几重来上钱塘夹辅大业恢中邦倘有重事须平章
　　陈顺之灵壁石砚山
　　陈顺之吏部灵壁石砚山中有双涧低处为砚下米元章题云唐文馆校书李羣玉有诗南唐李重先故物也蒋教授文防有诗次韵
　　名画法书环四壁中有米家真寳石壁峯森耸外涧流他物虽竒敢争席旧属半山老僊人佛印乞之如乞邻阿章有力负之走一时攘取成纷纶此石天然非琢磨是时有水生岩阿至今砚池尚余润嵗月既久惜不多几年徒见士夫説一旦喜看形偃月傍连玉立两于莬主人照映氷壶澈陈侯之富可敌国会有寳光惊四塞呼童吸尽砚中水更为轻翻玩竒刻不堪回首江南李空唱多愁似春水不如此石千载传玉砌雕栏等糠粃寳晋得之真不易身后寜知亦轻弃只今传玩知几人当日琐空自秘端歙争名南北部勿向雷门扬布鼓铜台渴瓦更不须秪合觚棱防风雨
　　跋汪季路所藏修禊序
　　永和嵗癸丑羣贤防兰亭流觞各赋诗风流见丹青右军草禊序文采粲日星选文乃见遗至今恨昭明字画最得意自言胜平生七传到永师袭藏过金籯辩才画秘重名以彻天庭屡诏不肯献托言堕戎兵妙选萧御史微服山隂行谲诡殆万径径取归神京辩才恍如失何异敕六丁文皇好已甚丁寜殉昭陵当时冯赵辈临写赐公卿惟此定武本谓出欧率更采择独称善遂以鑴瑶琼流传迨五季皆在御寝扄耶律残石晋睥睨不知名意必希世寳毡里载辎軿帝羓既北去弃与朽壤并久乃遇知者龛置太守防或云政宣间此石归绍彭又言入内府宣取恐违程焚膏继知晷拓本手不停叠纸至三四肥瘠遂异形南渡愈难得得者辄相矜我见十数本对之心欲酲汪侯端明子嗜古自弱龄锦囊荷倾倒快覩喜失声帯流及右天往往字不成而此独全好防持如有灵尤王号愽雅异论谁与评硬黄极摹冩唐人若无称赝本满城南不足呈犹有婺与抚碔砆近璜珩右军再三作已觉不称情心摹且手追安能效笔精响折固近似形似神不清不如叅其意到手随纵横况我笔素拙何由望羣英近亦得旧物庻几窥典型此本更髙胜着语安敢轻孤风邈难继怅望冥鸿征
　　送刘徳修少卿潼川漕
　　清朝重诤臣选取妙一世矫矫刘御史一鹗胜百鸷顾瞻最有力步武亦严毅一生忧国心千古敢言气气足充所学文能行其意遇事辄奋发触邪无顾忌乗骢行且止敛手已知避但思补衮阙何暇为身计独立当雷霆三进气弥厉去鲁固迟迟出昼岂濡滞上终行其言羣贤挽挽致将输向潼川寓直尚书秘风裁仰清峻进退审难易伊昔聨周行暌违十余嵗来为同舍郎愈笃金兰契洗眼盼腾上寜知揽征袂抗章叹髙絶勇退尤知愧去勿穷日力予环日月冀承君送道乡硬语吁可畏毋以此自满当为不止是临别提斯语少尽交朋谊万里句同心呉蜀安有异
　　次韵李季章监簿泛湖
　　僊舟共泛沧波去且向苏公堤下住西风吹就芙容城青镜闲妆两呈露皇家家法常俭素宸心但欲乘啇辂离宫别殿无兴作天以西湖共一豫吾侪公退得清赏酒醆棊枰不知暮深知夕照恋狎鸥又恐昕朝追振鹭自怜三人鳯凰城嵗月黄尘等闲度湖光正欲卷帘看风色更烦褰幙防孤山不见处士庐司马空寻苏小墓酒干人醉欢有余聨骑还趋涌金路归路健倒浑不知睡觉灯前袅香雾文人公子真氷玉曾为出游挥妙句匆匆借韵仅成章敢托尊前鹦鹉赋
　　送杨廷秀秘监赴江东漕
　　平生杨诚斋可仰不可见去年尺一书老忽忽同传道山故僊伯再上右文殿蓬莱几清浅笔力愈雄健独挟风雅辀孰敢当白战一官定一集流传殆千巻拙工见大匠有技不敢献谁持所鬃篇径掣岩下电诵之百寮上慙汗几被面公今欲何之江左去乗傅鼻间长栩栩仕已忘欣怨英英日暮云荐绅极追恋挽公不得留觞豆纷祖饯惟应三山髙须公和江练君王念畴昔临遣尤缱绻公乎遂来归密侍清闲燕坐寝淮南谋如彼雪帷见睥睨从容处侵疆归古汴
　　送曾无玷寺丞守池阳
　　我朝衣冠盛名家数三曾南丰暨頴川后起叅温陵迩来骡川族骎骎着簮缨春风雁塔中叅差见姓名君才素頴出健笔泛纵横江右两壮县谈笑政已成河阳桃李花武城歌声入朝八九载去拥池阳旌年家有旧好一见意气倾更因刘御史为君写先铭去年少省郎君转为寺丞中都但交谒名纸空毛生惟因候賔庑接膝倾交情分隂尤可惜翻恐到屣迎阿连幸为寮庻几多合并寜知成勇退拂袖寻归程秩满素简静不足烦公行要当试盘错操刀新发硎似闻有剧部或已荐长卿君其少停骖有诏来皇扄
　　刘望之国録惠示文卷次韵为谢
　　君闻三峡江湍流下无底吾闻岷峩山耸秀且千里坤维气淑灵所产多名士髙文既鉴然特立亦卓尔久慕黄中刘近有贡公喜气从蜀士问人物定谁比少年负竒节论事如翻水万里见张胡义激非气使贤闗遂为寮八尺见英伟诸君皆敛避相与推徳齿惠我春容篇句法叅子美再诵平生言作者真近似战国信徒劳秦贪不知止汉唐取与守反覆皆造理藩镇论加详河朔分鼎峙词源既渊深浩博渺无涘从今使诸生教育均防被论议归正平辞章扫浮靡古人去已逺时毋分彼此君其挽之回续弦须鳯髓
　　饯李君亮著作守眉山分韵得翠字
　　天下大峨山雄秀盘厚地山虽不在眉所在拥空翠矫矫三苏公挹此淑灵气文章垂日星照映盖一世李侯起广汉射防叩丹陛裒然出羣英东南蔼名字来上著作庭行入甘泉侍胡为把一麾西归寻药市吾闻此州俗秉法更陈义厚徳坐镇之近古翻易治君家义槩堂活人百万计老亲懐故山色养谨承志还家万里余赴镇夕可至不作题柱骄岂有昼绣意班班老莱衣人间真乐事忠孝两无心出处固一致他日上思君命驾当不俟此别谅非久毋庸撡征袂
　　送张定叟尚书镇襄阳
　　武部尚书张公镇襄阳士夫莫不惜其去昔韩昌黎送郑尚书诗韵必以来字祝使成政而来归疾去而愿归盖人之至情也而公自受隆委谓边事非可趣办愿加久任庻有成绩忧国而不为身谋闻者壮之某尝陪郎省饯别分韵得壤字未能措辞继又随西蜀诸贤之后始得详闻临遣奏请之言被酒夜归亟述长韵
　　公家忠献公勲名照穹壤南轩传圣学后进斗山仰尚书天分髙百闻真朗朗日坐四益堂濡染助涵养小出辄惊世发誉自英荡两朝倚才办三接氶睿奬堂堂尹京手风采汉张敞九街寝桴鼓终朝清讼缿污流化清沟閙市锄巨驵铃斋昼无人士友厚吾党政成化自行浑笑挥浩穰皇家重阃寄拊髀劳注想颇牧起禁中帝曰汝其往人多惜公去地位切台两惟公不择地引义犹慨慷诹度更周询千里若寻丈再拜受临遣因得进忠谠边臣固多事备御当素讲要须久其任百随刬磢愿假臣嵗月表里如指掌人材固不乏第一戒欺罔朴拙胜巧心好佞寜不彊愿求忠信士枉植谨诛赏更须寛防防奏请应如响上问卿何先安静最为上上忧襄汉间呉楚欠遮障公因论形势衮衮到逊抗是时晋在洛武昌势相向是为必争地南北谨隄防今虽居上游事与古殊状狂宼纵欲来无处可传向况今三埵静皇灵方逺畅与蜀相倚角国势自争壮尚期效尺寸才疎意非广忠肝气凛凛秋旻足排荡上喜忧顾寛趣行开玉帐捐金示优宠谕赐烦上相惟公最得士离别俱惘惘荐绅纷祖饯直欲倾家酿赋诗冩胸臆一一成技痒家声与国事负荷有余量边头十万兵公临如挟纩吾闻胡运穷羣酋欲争长不戢将自焚前辙有狂炀当为不可胜有和谨毋倡千载羊叔子制敌恢天网行将友斯人山川固无恙备成抚机动应烦防诸将功髙归未晚防见登弼亮他时名父子继踵凌烟像
　　送郑惠叔尚书守建寜
　　十五年前送别诗道山持节向江西今年又见送公别大夭拥麾镇闽越向来惜别固已深今日撡袪尤动心尚书自是第一人气义相许披胸襟南宫平表平明入列辟传闻俱耸立夀皇圣孝冠百王三复髙文天为泣擢处螭防宠数新果然百日掌丝纶拭圭修聘称应变握节不挠威殊邻直上银台尤振职李藩气槩时批敕嗣皇鋭意新百度笔端真有回天力星辰聴履冠文昌急流勇退惊朝行望之正欲试冯翊长儒寜肯薄淮阳孤拙自怜销壮志三入修门空负媿荐人不进终不已独頼当时言有味公在犹叹一居州公去无人为王留公乎行归佐天子肯休管晏卑微休
　　送苏夀甫少卿赴潼川漕
　　老坡送江直入海君今归寻江之源外台去乡若不逺为持使节临潼川君家家世四海闻单于一问惊胡尘归来便合上清禁胡为日念横峨岷贤哉羣从传家风夕郎名节世所宗诸卿亦复载清徳况君又似尚书公夀皇念旧久更深圣明亲擢传王音君归寜能及黔突定应召驿来追寻清献入蜀携一龟君今数鹤同载归他时未免蕙帐怨人在西清鹤自飞
　　分韵送孙从之司业使湖南得千字
　　夫君静而敏十人已则千读破万巻书操笔思涌泉古事与今事一一探本源蚤蜚场屋声作吏志益坚朅来上清班汉庭在在先雍容行必书史馆躬椠铅片言寤明主立使登谏垣拳拳忧国心倾倒十三篇司成天下选归志已浩然赤日送妻子襆被寻豁船诸生慕阳城欲挽不得専竟持湖南节征袂何翩翩忆昨忝同登于今三十年朝行喜相防终恨非官聨请益殊未餍匆匆启离筵始以长官来来以绣衣还书生素安分岂问却与前第惟公辈流自应留日边徳星聚南楚予环当茹连事体有闗系临岐欲无言
　　送王恭甫仓部知洋州
　　天清无云秋气明好风丛桂传芳声乃于此时送君行江空日短难为情蚤从两川驰大名眉宇莹彻春壶冰语辄倾倒心地平大篇小篇韶钧鸣夀皇一见喜不胜璧水边山照羣英潼川题舆逺有声痛洗盐防疲民醒天子呼来再登瀛典领著作承明庭絶域往陪苏子卿马上谈笑胡人惊归来期君侍西清胡为西去谋専城士友重叹君不譍视此进退秋毫轻洋川风物天下称文翁流咏人载赓当时犹待羣政成君今未到意已倾岢峩大艑秋江澄图史万巻鸥与盟残编防轴恐飘零数辈装潢手不停我亦重来预彯缨三日不见鄙吝生况此撡袪将长征欲挽不留鸿冥冥赐环勿惮万里程江山多助笔纵横黼藻王度扶中兴
　　题范寛秋山小景
　　山髙最难图意足不待大尺楮眇千里长江浸横翠画家杂云烟戃恍徒意防苟或森三尺便若俗子对此画格律严兴寄独超迈洗眼映牕明妙处乃不昧流泉见原委着屋分向背推车度危桥指路向闗隘轻舟最渺茫浦屿如有待山棱瘦露骨汀洲横若带木蔕黄欲脱秋容俨然在霜余无片云厯厯数沙界搜寻因力疲欲赋无可奈近山才四寸万象纷纳芥欲识无穷意耸翠更天外
　　江西李君千能能和墨及画梅艮斋许以三竒而诗非所长也
