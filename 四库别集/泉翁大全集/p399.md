<!-- { "loadSidebar": true } -->
　　夷、尹、下惠趋一，禹、稷、颜回同道，其孟子反约之学乎！ 
　　
　　今之求道者，如居室中而欲见天地四方，可得乎？或得隙光焉，侈然以为有见。夫身在屋内，四面墙壁也，何以见天地四方之全？必超身而出，立於九层之台，斯尽见之矣。故曰：「尽其心者，知其性也。」故物欲也、玩好也、文艺也，皆墙壁之类也，故辟之而后可以见道。 
　　
　　上将不用法，其次得於法，其次泥法。惟上智为能以正出奇者，出自我也。其次则不能不取於法，其终也自我得之，自我行之，而法乃先得我心之同然者。必区区合法而不知变，兵斯为下矣。 
　　
　　古之善将兵者，如心之於其身乎！人之身岂有刺之而不痛，击之而不应者乎？刺之而知痛也，击之而知应也，人之心也。心之於其身也，无不知爱之肤也，则亦无不知卫之体也；无不知卫之体，则亦无不知卫之之术也。故知卫其身者，可与语兵矣。其博约合一之学矣乎！ 
　　
　　民可素教而不可教使之为战。教使之为战，是利於战而法驱之，故人不敢不战。为将而使人不敢不战，亦危矣。若主於爱民而素教之其义，欲使之知方也。人而知方，则知亲爱之道，於其所亲爱者而敌见加焉，故人自乐与之战而莫御。为将而使人乐战而莫御，斯无敌矣。此义利王霸之辩也。 
　　
　　道者，先天地而无始，后天地而无终。能原始则无始矣，能要终则无终矣。屈伸相感，循环无端。 
　　
　　夫治大郡者，其譬诸牧羊矣，非在乎外益之也，不取之而已尔，不扰之而已尔。是故清惠兼济，而牧民之道尽矣。 
　　
　　尧舜其犹病诸，仁[者不]忍一物不得其所，己欲立而立人，己欲达而达人，此性之德也，合内外之道也。君子观其病与欲，而其性可知矣。 
　　
　　君子之道，成诸性，达诸事业；小人之道，局於器，滞於影响。君子乐得其道，小人乐得其故。道则通，通则神，神则人化之；故则执，执则物，物则人畏之。故君子浑浑尔，小人硁硁尔。 
　　
　　人心虚也，生意存焉。生，仁也，生生，天地之仁也，塞则死矣。天地之化，其太虚乎！故能生万物。圣人之心，其太虚乎！故能生万化。 
　　
　　君子之学，反其初而已矣。曰：曷谓初？曰：初者与万物一也，万物与天地一也。能知与以天地万物一，则可以与几矣。是故人之大初也，与天地万物一，一者无物也，无物故能与道一。是故君子浑然而太虚，体物而无累。太虚者其天乎！是故至大生焉；体物者其地乎！是故至广成焉。存至大者德也，发至广者业也。 
　　
　　生乎百世之下，神会乎百世之上，以意逆志，研精覃思，钩深致远，犹徐徐焉以待其自来，而不敢强探力索焉，以自得夫先得我心之同然者，故曰测。易曰：「大人者，与天地合其德，与日月合其明，与四时合其序，与鬼神合其吉凶，先天而天弗违，后天而奉天时。」中庸曰；「君子之道，本诸身，征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。」夫天地日月四时鬼神尽然，而况於人乎！而况於圣人乎！何则？其理一，其心同然者也。 
　　
　　大学者，学其大者也。物我同体，故曰大。明德，得於天之理，民同得此理於天者，在心为明德，在事为亲民，实非二事。成己成物皆性之德也，故曰至善。 
　　
　　上功以意，其次以言，其次以事。王者立公相，主感格，在燮理，是故以意为功，以应乾之知。立九卿群府百司庶尹，主教育阜兆民，是故以事为功，以应坤之作。立言官，主论劾，在击搏，是故以言为功，以应雷霆之鼓动。 
　　
　　止至善也者，体夫天理焉者也，物我一理也。夫道大矣、备矣，止至善其要矣，至善立而物我皆得矣。 
　　
　　大学於止至善格物之义，其三致意矣。故知止而定静安虑，以言止至善之功备矣。推原於本始而极於格物，止至善之义，其切至矣，其简易矣，其至约而博矣，以言大学之道尽矣。 
　　
　　「大学之於诚意何其言之悉备矣？」曰：「凡学之功皆意也。是故本之於慎独，系之於身心，用之於知行，验之於恂栗威仪，及之於没世，约之於敬止，而化之乎无情之辞，君子是以知本也。意之功用广矣大矣。」 
　　
　　明道程子居官，常书「视民如伤」。明子曰：夫伤也者，伤己也。书曰：「痌瘝乃身。」伤己也。夫苟如伤己，何所不至？是故有不忍人之心，斯有不忍人之政矣。 
　　
　　心体无不正也，无不正也者，无物也，无物故神。心者，人之神明也，四私有一焉则蔽，蔽故失其所以为神明矣，故不正，不正故不在。心也者，所以神明其百体者也。故心不在，则视听食味之职废，而百体不仁矣。 
　　
　　絜矩第八 
　　
　　絜矩也者何也？格物也。矩也者，物也，矩在乎心而絜之乎人也。徒善弗政，圣人者，有以见天下之同心，而继之以一天下之政以尽其心，故大恕行焉。天地变化，草木蕃。 
　　
　　惟一也，故能贯天下之几。惟几也，故能成天下之务。天下至大也，平天下之道至广也，其得失之几，一心好恶之间耳，是以君子贵格物。 
　　
　　治不自致，人为之者也；乱不自生，人为之者也。是以君子贵用人。 
　　
　　夫天下，感应而已矣。其感也以仁，其应也以义，故仁立而义从，然后天下国家可保也。 
　　
　　人者，天之生理也。心者，人之生理也。性者，心之生理也。道者，性之生理也。天不能不生人，人不能不生心，心不能不生性，性不能不生道。故道与天地同用，性与天地同体，心与天地同神，人与天地同塞。心也者，其天人之主而性道之门也，故心不可以不存。 
　　
　　以予观於大学，而知王道之本於心也。是故极之於大道，本之以絜矩，发之以好恶，体之以忠信，先之以慎德，感之以好仁，几之以义利，其诸一人之心矣。一人之心，其诸千万人之心矣。是故人以治之，财以养之，老老长长幼幼，而天下治矣。中和致而位育成乎其中矣，格物之用广矣大矣。 
　　
　　命也、性也、道也、教也，一而已焉者也。自天言之谓之命，自人言之谓之性，自发於事而言谓之道，自立法而言之谓之教，一而已矣。夫天命者，理一者□□物一体者也。教也者，所以尽人物之性以□□□者也。故父母全而生之，子全而归之，非极天下之仁孝，其孰能尽之？ 
　　
　　戒慎，不忘之谓。恐惧，不怠之谓。不可睹闻者，道之体。其，即无声无臭也。其所者，其必皆有所指乎！孔子曰：「正明目而视之，不可得而见也。倾耳而听之，不可得而闻也。」君子察见乎此，敬以存之以达诸用。戒慎恐惧，敬也，存之之法也。 
　　
　　「曷谓视郡如家？」曰：「诚使为守者，见属吏之臧否，则曰：『此吾家男女臧获之才不才也。』见岁计之丰歉，则曰：『此吾之家众死生攸系也。』见礼让未洽於境，则曰：『吾家道未正。』见边患未弭，则曰：『寇入我室。』民有犯罪，则曰：『同室有斗。』城寨不治，则曰：『修我墙屋。』此之谓视郡如家。然而事不理者，未之有也。」 
　　
　　夫道，体用一原，显微无间，而曰中曰和者，何也？和也者，由中出者也，是故君子戒惧谨独，敬以养其中。中其所受於天者也，中立而和生焉，学之能事毕矣。其至易矣！其至简矣！ 
　　
　　「□□视民如身？」曰：「诚使为守者於民之啼饥，曰：『吾之[饥]也。於民之号寒，曰：『吾之寒也。』於民之疾苦无告，曰：『吾之痌瘝切身也。』此之谓视民如身。然而爱不周者，未之有也。」 
　　
　　道至中和，极矣，而曰致者，何也？由此而致诸彼也，其修道立教之事也。教於家、教於国、教於天下，而中和致乎家国天下矣。其中庸之言政教者此也，故中和充乎宇宙矣。中和充乎宇宙，则夫宇宙之内皆和气之絪缊矣。和气絪缊阴阳不忒，而天地位矣，阴阳交感而万物育矣。其位也、育也，性命内事也。天命之性，天地万物同体者也。是所谓父母全而生之，子全而归之者也。或曰：「夫子中和之极矣，而不位育者，何也？」曰：「夫子中和而不致者也。夫子之不得邦家而无以致之之地也，故不位育焉。使夫子之得邦家，则立立、道行、绥来、动和，而中和致矣，中和致而位育在其中矣。」 
　　
　　惟白沙夫子，道本乎自然，故与百姓同其日用，与鬼神同其幽，与天地同其运，与万物同其流。会而通之，生生化化之妙，皆吾一体，充塞流行於无穷，有握其机，而吾行其所无事焉尔。惟夫子道本乎中正，中正故自然。 
　　
　　过之，过用其心者也；不及，不用其心者也；中间乃正当处也。知愚不知中，故知其不能行；贤不肖不行中，故知其不能知。知行一耳。 
　　
　　夫舜何以为大知也？问矣而察，察矣而扬，知之精矣；扬矣而执，执矣而用，行之至矣。夫达其聪明，知而弗去，舜之知也，其大矣乎！ 
　　
　　暗室之中，久坐而明生焉，况夫灵府之虚，成性存存，而无天下之至明者乎？ 
　　
　　或问：「虚空即气。」曰：「实有也，风云雷雨也。何生於气也？有形则见耳。知风云雷雨之所由生，则知气之所在。」 
　　
　　天下之言道也，则器而已耳，得其器，道在其中矣。天下之言性也，则气而已耳；得其气，性在其中矣。 
　　
　　知动静而知阴阳之情状，知阴阳之情状则知天地之功用。动静阴阳，反求诸心耳。 
　　
　　延平之言「默坐澄心，体认天理」也，吾有取焉尔。时皆然，动为甚。一事之动，意必固我生焉，天理灭矣。 
　　
　　圣人叹中庸之不可能，忧道之心，其益切至矣乎！是故惟强者能之，以其有力也；唯圣者能之，以其无所用力也。有力者贤人之学，无所用力者圣神之德。 
　　
　　宇宙间其气一乎！气一则理一矣。如池浑浑，群鱼生焉，是谓同体。溢则同生，涸则同死，一体之谓也。其形体呼吸性情潜跃之异者，分之殊尔。 
　　
