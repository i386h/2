<!-- { "loadSidebar": true } -->
　　元者善之长也亨者嘉之防也利者义之和也贞者事之干也天具四徳而为春夏秋冬人体四徳而为仁义礼智然夏秋冬咸统于春而义礼智实归于仁故曰元者善之长也惟其善之长故亨亦元之亨利亦元之利贞亦元之贞天道一人道故曰仁也者人也合而言之道也苟失其仁则不可以为人于义礼智乎何有故气成形而理成性苟无其气不可以成形苟无其理不可以成性而其气其理总一元为之枢纽大哉乾元万物资始乃统天夫子盖明示之矣
　　一日克已复礼天下归仁焉
　　天地至广也民物至众也而一人一日之间苟能克已复礼天下归仁焉斯语也圣人岂欺我哉盖天地民物总不外我之一心仁人心也惟不能存仁其心已亡矣是以视天地民物自天地民物而我自我于归仁乎何有然其本性之善固在也一日克已复礼其仁即在是而天下之归仁亦在是故顔子三月不违斯三月之间即是天下归仁而其余之日月至其至之时天下之归仁亦犹顔子之三月不违而已矣至于圣人位天地育万物何一非此心之流行于宇宙间而天地自位万物自育乎是非以仁为感通之具也亦非举为仁之效而蕲人之求仁也人苟未能克已复礼则必卜度人之能感通天下而以天下归仁为为仁之效是心也即已也持此已而冀天下之归仁是犹北辕而适越吾知其无至之日必矣
　　天地之道恒久而不已也
　　元亨利贞天道之常是惟无恒所以恒久而不已也夫四时代谢二气递嬗何尝久春而久夏乎然惟其不恒是以春恒去而夏恒来运而不穷岂非天地之以正而能久耶所谓正者何其不已之谓乎故曰维天之命于穆不已是久于其道也而大生广生万物芸芸孰非易知简能所悠久以无疆者乎是故天地以正而恒而天地初不自见其可恒于正使天地自见其可恒于正是有恒矣有恒斯无恒必恒生而恒灭恒屈而恒伸无是理也故观天地之恒久不若观天地之不已惟其不已是以恒久穆穆文王纯亦不已是诚希天之圣乎
　　子曰性相近也习相逺也
　　子贡之赞孔子曰夫子之文章可得而闻也夫子之言性与天道不可得而闻也若是乎夫子之言性诚不可得而闻乎哉乃夫子之言性则曰性相近也习相逺也以性对习而近之与逺亦不过百步五十步之分耳何其视性之卑耶盖尝读中庸而知其説矣天命之谓性性相近也率性之谓道脩道之谓教习相逺也此犹未指夫知诱物化之私而言而其视性之近乎天命为已逺矣故易曰成性存存道义之门此即脩道率性之谓也诗曰穆穆文王纯亦不已此即性即天命之谓也而程子动箴亦曰习与性成圣贤同归诚能遏人心即所以存道心不逺复旡祗悔又何逺近之殊耶
　　天地养万物圣人养贤以及万民
　　天地养万物而不能不借后之裁成辅相圣人养万民而不能不赖贤之时亮天工是以周公躬吐握之劳故有圄空之隆齐桓设庭燎之礼故有匡合之功寰区至广也生民至众也以一人之心智耳目御之其敝精劳神而迄无成功亦不待烛照数计而卜矣自古圣王劳于求贤逸于得人然得人始逸而求贤则劳毋论求之不以道得之不以实所得非其人所求非其贤而天下之万民不可以一日而不养为君难盖诚乎其难矣
　　子曰古之学者为已今之学者为人
　　此圣人叹世道之衰微而慨想古之人也夫学者何明明徳以新民而止于至善惟行其心之所安而尽其分之当为耳岂有人已之分哉自精一之学不传而人已乃判分于是不知而愠者有之盖不能克已也故孔子矫之曰汝以此为为巳乎古之学者不蕲人知而人无不知此乃所以为巳也今之学者惟蕲人知心逐于外而日丧是为人耳岂为已耶究之古之学者何曾有为已之心哉夫有已必有人人已之见介于中天理之公于是冺矣故古之学者无人已之分又岂有为已为人之别圣人慨今之学者之不古若于是有古之学者为已之叹耳程子曰古之学者为已其终至于成物今之学者为人其终至于丧已盖亦微见圣人本意也耳
　　天地之大徳曰生
　　天地之大徳曰生徳与生不可析而二之若谓职覆职载徳莫大大始成物生莫盛是徳与生为两事而非易简矣徳即生而无声无臭之理于是乎昭生即徳而成形成象之用于是乎溥故曰元者善之长也此天地之心也天地之心不可见以天地之大徳见天地之大徳不可见以天地之生物见然而生即徳徳即心大生广生孰非易简之至徳哉
　　居之无倦行之以忠
　　居之无倦者存诚之体行之以忠者致诚之事此夫子因子张之问政而告之以内圣外王之学也盖内圣外王之学原无居与行之分而遑有心与事之岐一诚而已夫何间焉自夫知诱物蔽而亡其正诚斯冺矣故居之心者不能不怠而行之事者不能不伪非特为政者作此而失恒即为学者因此而丧良者多矣故夫子因子张之问政而发明之苟其居之心者一朝乾夕惕之肫行之事者一不欲勿施之孚诚斯立矣政斯行矣何尝分诚与政为二事又安用其以政而存诸心以政而达诸事乎
　　天地感而万物化生圣人感人心而天下和平
　　天地无心以万物为心圣人无情以万民为情试观春生夏长秋收冬藏而飞潜动植之伦各形其形而色其色孰非天地之心哉放勲之时平章百姓而黎民于变时雍孰非圣人之情哉故万物之化生不待天地之感而即见天地之感天下之和平亦不待圣人之感而亦即见圣人之感使天地有心而感万物则自混茫以来至于今日不知其漏者有几而断者凡几矣惟其以万物为心是以万物如是化生终古不穷人不能名强名之曰天地感而万物化生至于熈皥之世首推唐虞自此以降虽有小康之时均非华胥之世也毋亦以有情之感感人之有情此亦一情也彼亦一情也圣人方且惴惴焉而云天下和平是自欺耳然则如之何而后可曰圣时宪
　　子路问政子曰先之劳之请益曰无倦
　　昔敬姜之言曰夫民劳则思思则善心生逸则淫淫则忘善忘善则恶心生此正夫子劳之之意夫教养二事本是一事既教之则不能不劳之无论木铎之徇庠序党遂之设节其性以六礼兴其徳以七教而彼蚩蚩之民方且视以为扞格而难行即教之树艺课以耕桑雨淋日炙中老农执杖而督其子曰力为之其子以为是苦我劳我者有之矣而况官乎此为政者劳民之难也然而亦易者则有先之之识在夫老农劳其子而其子终不怨者无他以为其爱我教我为我谋而劳我而彼亦与我共此劳也使为政者以恻怛之心行忠厚之政以身先之则虽劳其民而民不以为劳如子之从父焉若云以身劳之则自有以身先之之事在此不可以不辩
　　修辞立其诚
　　系辞曰君子居其室出其言善则千里之外应之况其迩者乎居其室出其言不善则千里之外违之况其迩者乎言行君子之所以动天地也此正可与文言修辞立诚之意相发明盖一言一行无不以立诚为要而非独指文辞之宜去其伪也且道之在天地间无人而不具即无人而不可行颛防庸愚者不能无言行即无不可立之诚若徒以文辞为事攻乎此而修治之去枝叶絶浮夸以为吾将立其诚焉则此心已非诚矣所谓北辕而适越耳故程子云修省言辞便是要立诚若只是修饰言辞为心只是为伪盖深有体騐之学也


　　御制文初集巻一
　　钦定四库全书
　　御制文初集巻二
　　经筵御论
　　致中和天地位焉万物育焉
　　天地万物本一体致中和而天地自位万物自育其理自然不待勉强夫所谓大本不可不立达道不可不行岂非教人以戒惧谨独之意乎然究而言之有不可则有可者在是尚出于勉强也出于勉强则不能致中和而位天地育万物矣盖天地本无不位也万物本无不育也元黄分而清浊奠形色章而动植殊歴混茫以来有不位不育之时乎其不位不育皆自人心不能致中和而然初非天地万物之过也孟子得子思之正传故其言曰万物皆备于我矣反身而诚乐莫大焉彊恕而行求仁莫近焉反身而诚致中之道也强恕而行致和之道也信矣致中和而天地自位万物自育也
　　辟四门明四目达四聪
　　从来释书者率云辟四方之门以来贤俊明四方之目达四方之聪以去壅蔽夫明目达聪以去壅蔽似矣而所云辟四方之门使贤者由此而入则是门当设于何所乎舜制九州幅员不为不广四岳十二牧之徒内外弼亮岂必设之阃阈以限量之哉盖目为视之门耳为聴之门辟门者辟此耳明达者明达此耳苟其视聴无所壅蔽则贤材亦由是而升民隠亦由是而达使不能兼聴并观则所谓贤者未必贤矣故辟门明目达聪本为一事不可岐而二之且兼聴并观尤以得贤为要设不能得贤则兼聴并观适滋丛脞又何民隠之能周知乎故为君者以天下人之聪明为聪明则公以一二人之聪明为聪明则私言之易而行之难此吾所以望勲华之世而兴叹也
　　自天子以至于庶人壹是皆以脩身为本
　　天子庶人其分虽殊而脩身则无二致脩身者天子之所以为天子庶人之所以为庶人也故中庸曰脩身以道脩道以仁仁者人也此以见身为心之所托而家国天下之本也正心以上皆所以脩身而齐家以下则举此而措之亦云有其本则末不求而自至如影之随形响之应声焉非云我之脩身所以为齐家治国平天下也如以为齐家治国平天下则修身非为已矣庶人无治平之责者亦可不脩身矣不知人也身也心也三而一者也心不可见于身而见人亦形名以身而名脩身要矣明徳新民其皆以是为宗乎
　　天施地生其益无方
　　盖尝观于造化自然之流行而知天地之大矣天地之大未尝自言其益而其益乃无方焉一隂一阳之谓道四时行焉百物生焉往者屈而来者伸息复消而消复息天地何容心哉而惟是日进无疆之体健行不息化育万物各正性命何其益之大也彼惠心而或问者固不足称即心乎爱矣遐不谓矣而苟其内无健顺藏用之功则不足以建知始作成之本外无丕冒显仁之量则不足以赞覆帱化育之权然而天地无心于万物而万物亦无心于天地故其益无方焉圣人有心于万物而万物亦有心于圣人故其益有量焉此裁成辅相者所以倍难于资始资生之无为也
　　樊迟问仁子曰爱人问知子曰知人
　　问仁而曰爱人问知而曰知人此非啻示仁知之用而且括仁知之体尝谓圣人之言大小毕该有如海焉以瓶取之盈瓶以罍取之盈罍无不满其量故圣门问仁者虽多夫子各告之殊而无非为仁之极则也乃樊迟以仁知兼问夫子亦惟是直指其要曰爱人知人似乎随所问而揭指归于以明仁知有相成之用而已然仁知之全体大用无有过于此者大哉乾元万物资始天地以生物为心也圣人得干之元以为仁圣人之爱人即天地生物之心也舎生物之心不可见乾元之资始舎爱人又何能见圣人之仁哉爱人之为仁明则知人之为知可类推矣余故曰非啻示仁知之用而且括仁知之体
　　君子以教思无穷容保民无疆
