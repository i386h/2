<!-- { "loadSidebar": true } -->
　　岁庚子月閠五西山师构小阁于天慧庄而居之额曰云半间盖取诸前軰诗中语也予时客天慧与师落成徘徊其上溪山烟树四顾如画人皆喜之爱之而师之所乐不在是也是屋仅一间而止髙不倍寻广不踰丈无欂栌栥梲之华自常人观之井干丽谯奚啻霄壤师独处之裕如盖其前后左右牖户虗爽蒲圃木榻熏炉禅几之外无长物焉师于六时坐如泥塑诸弟子瓜华之供日一二至谈说有或从侍立客或至信信宿宿皆不能常与师共之惟英英之云悠悠而来朝于斯夕于斯穷岁月于斯一榻之外皆云攸居言半间者亦谦辞耳夫云之为物本来无心而吾师心无所住是亦无心人也以无心之人遇无心之物故不情而亲不契而合乆之则云忘其云云即我也我忘为我我即云也吾视吾室亦不知其与天地相间孰为大孰为小也庄周云天下莫大乎秋毫之末而泰山为小其言殆庶几乎虽然诸皆相忘吾师固知之乆矣然而犹自此室者抑亦云桑下一宿之意与予尝以斯言质之师曰然遂为记

　　归耘轩记

　　吾友徐君伯枢以兵后还无锡故里筑室胶山署曰归耘征予文记之予尝质之曰而翁太中公为时名卿今逝矣州大夫亷君之才能也其家方荐之省府将上闻以官之而暇耘其田乎伯枢笑而不荅予退而思之君名父之子自蚤岁淑诸师友菑畬经训埀二十年今以先世负郭之田莾为荆榛固不可不畊且耘也然亦奚忍举此而废彼耶必也带经犁鉏斯可矣古之人若耕莘者乐尧舜之道耕南阳者有梁父之吟故一旦以三聘三顾之而起非惟泽溉生民功施社稷尡耀当世而伊训诸篇出师两表至今与日月争光是岂専于农者能之乎虽然耘田之事亦有治道存焉敢请与伯枢论之五榖犹良民也稂莠之属犹凶顽也草生而不耘则榖不榖矣芸之早则用力寡而功多小缓则小害大缓则大害既害而耘或百倍其力而不尽虽去之而榖已疾其害矣吁草害于榖治田者道也凶顽之害良民治人者可逃其责乎惟沮溺荷筱之流洁身乱伦者不足以语此伯枢宜留意焉枢闻乃起而谢曰是吾志也请书之用志于壁庶他日知所警云

　　东郭草堂记

　　至正乙巳春友人徐君仲刚书来曰瑗性迂拙分甘退藏择无锡东郊荒僻之地作草堂居之读书灌园蜗休蚁适自谓有可乐者子知我其能为我记之乎予惟仲刚卓荦之士也譬之楩柟豫章不巨室栋柱则山林而已比尝佐令慈溪方欲抉吏弊更苛政以仁其民一旦以当路掣肘弃若敝屣翻然来归客呉下数年不入城府其抱负为何如哉兹草堂居寛闲之野前有鹅津可钓可游鸿山宛山屏列左右东胶西堠紫翠相接又皆牕戸间天然图画也仲刚入则与书中圣贤相对出则与里中农圃为伍亲友时至忘形尔汝腰不为督邮而折膝不为汾阳而屈适兴赋诗往往有太白豪放所谓有可乐者其以是与虽然昔诸葛孔明居南阳亦萧然草庐而已及乎以三顾而出入阵有图出师有表而勲业焯焯如是静学之功信不诬矣荒僻之居又安知非天假为学之地乎愚请以规仲刚并记斯堂之岁月云

　　野人居记

　　余闻之易其地则齐楚异音同其居则兰鲍俱化大哉居乎故君子必慎其择也予友呉中行今乃去朝市逺城郭挈家淞江之滨桑麻之野萧然一室名野人居是果奚择而取哉昔中行以剑术游诸侯借箸之筹幕中之辨尝见用于当世豪杰矣未几以时之不利投簪来归回视淮阴狗烹之叹华亭鹤唳之悲铜山饿死之辱金坞燃脐之祸未尝不怆然于懐其言曰穷居之安不愈于负且乘乎蔬食之乐不优于覆公餗乎由是缩首闭门百念灰冷独研精古圣贤医药之书以事其亲以济夫人暇日则携杖屦往来溪山间与嵒穴吟啸者游耕簔钓笠交亦无间情真而不邉幅语朴而无贝锦沧洲濯足或坐终日茅檐炙背或谈千古桃花流水之外杳不知其孰为秦而孰为晋也但知谭泉饮菊可以永其亲之年江鲜脍鲈可以美其亲之饍瓜畴芋区芝田药圃皆其地所有而名都大邑之所无也若中行可谓善择其居矣予与中行有通家之好一日携儿子林过之用是为乃翁寿中行嘉予言请以为记因命林执笔以书其居之壁云

　　雪洲记

　　赵君执中苏人也家笠泽之阴与天随子故里相望淀湖直其东陈湖横其西其墟落乃一洲渚耳君性喜雪凡岁寒雪作之日天地六合炯如氷壶三江五湖如璚匜玉杯而山林皆瑶草琪树也然阳精掩耀汤泉欲氷歌黄竹而悲者在在有之时君独傲兀吟笑于沧洲之上或终日竟夕而忘归焉盖一时清气与虚室之白洞然无间故自谓平生庆快无踰此时乃即其所居之处所乐之事自号为雪洲也予尝于夏日过之阶庭之间竹有苍雪明牕素几寂无纎尘而大篇短章又皆与氷柱雪车同一光洁且曰桞雪之春芦雪之秋亦犹见似人而喜予于是知雪洲之乐盖无时而不自得也或曰以君之才宜其从名王逰兎园而其遇出竒谋平蔡州而乐其成功穷居野处何足快哉吁昔子程子论颜子之乐非乐箪瓢陋巷也君之雪洲亦类是欤但区区言耄不能揄扬姑述其槩并以觧或人之嘲如此云

　　竹梧书房记

　　洪武辛亥予去家十有八年而归儒绅故交多无噍类独友人秦公宜仲主贵池县簿告老于家予首访之与客偕往公所居环堵之外皆焦墟灌莾乃题其室曰竹梧书房客因讶而问焉予曰嘻我知之矣公之先君子以多资弘第宅储书数千巻自蚤岁教公为举子业公研精伏生所传之书旁通百家文誉日着时子山陈先生未魁天下与公为忘年交尝与予过之其阶庭之间巨竹数百双梧玉立绿阴苍雪清气袭人而公之风神萧洒殆若与竹梧俱化子山嘉之故有是篇夫髙垣大宅今瓦砾也碧梧翠竹今枳棘也埀籖挿架之帙不为刼灰则市肆之酱蒙矣惟腹笥之书幸而无恙故尝为郡博士以教其邦又推其绪余佐治岩邑以嘉恵其黎首今老矣尚能鸣待问之钟以接逺方朋来之士为文章则骎骎乎周诰殷盘而不聱牙也扁乃旧名葢不忘父兄师友渊源之懿耳客既释然公亦颔首出缣素请笔前语以告后之不吾知者并以示诸子若孙庶箕裘其业云是冬月建子日几望余则龟巢老人谢某也

　　映雪斋记

　　毗陵何士信起家业儒储书数百帙研精诵读昼夜不息榜其室曰映雪斋葢慕孙康氏之苦学焉夫以士信之家居市廛足资用焚膏继晷乃所优为斋居岂虚名哉其心必曰我自短檠犹雪之明我室棐几犹雪之莹我读我书夜气以澄微言妙理披雪覩星顾我灵台皦皦乎不雪而白不氷而清唾视籝金珍惜分阴曾不知九逵尘土之蓬勃四时寒燠之变更然则映雪二字又何异汤盘九字之铭欤彼灞桥诗人梁园赋客有不可与同日语者惟笃志之士如游如杨立雪于当代程夫子之门者闻之必予其进矣士信谒予文请以是励之

　　萝屋记

　　毗陵郡城之西南距滆湖廿有余里湖水支流北抵城而汇其地有髙原平林风篁烟树景物潇洒友人詹伯逺居之茨宇一区牵萝补葺匾曰萝屋名固不虚盖亦以昭其俭耳然庭户閴如日必洒扫木榻棐几莹无纎尘平居则肃然孤立以孔孟之书教孙共读异端邪说絶口不谈彼流俗相煽而炫惑者弗接胜友时至尊爼欵洽或相与论端人贞士气义风节终日竟夕亹亹不厌予尝过而问曰子岂扫除一室之小丈夫乎伯逺笑而不荅予曰噫我知之矣伯逺通古今明物理视昔人之铜山金坞皆祸基也峻宇雕墙匪安宅矣盖其所喜者桑枢瓮牖之美而所乐者箪瓢陋巷之天俨然为草庐布衣而耕南阳之田者其出处岂易与人言哉虽使得志其不为堂堂九仭也必矣善观人者毋以萝屋之俭而陋诸洪武十有二年岁在己未四月之吉谢某记

　　菊轩记

　　古者逹观之士寓物适意初未甞肆意于外物也若庄周观鱼支遁观马阮孚自■〈虫葛〉之屐嵇康栁下之鍜与夫爱竹爱松爱诸花卉者大率皆适意而已近世流俗以渊明爱菊亦从而爱之所植或百数十株髙及寻仞花大如杯假以花师接养之工移易种类使坤裳正色亦多变而失真其娇红韵白紫茜绀碧之属愈出愈竒且复以西子玉环等人物之名名之是则夸多鬬美肆意以极玩好之娯视渊明奚翅霄壤夫东篱之菊犹西山之薇薄言采之可以乐饥若乃赋离骚而飡落英者其庶几乎寒圃晚香乐则乐矣然其趣有不可同日语者吁流俗之谬如前所云岂不大可笑乎吾友王寿翁以菊轩征予文予恐其翫好之意沦于污俗两年不为措一辞今乃不然翁春秋七十有三凡早歳华靡之习皆已絶去轩墀蓻菊仅一二本其言曰吾所以爱此者嘉其当草木变衰之候霜瓣露叶澹然幽芬挺挺特立久而不坠殆与晚年矍铄者黙有契焉故朝斯夕斯逍遥相羊或开牕坐宴或置酒速客终日相对不厌不倦虽髙风雅致不敢妄拟于陶其适意之乐亦无官之韩魏公也咄彼庸儒朋滛可憎安得疾恶如诸伯厚者相与御刚风抟沆瀣周流八极为兹花一洗污蔑之辱过翁幽轩呼酒髙酌咏柴桑之诗歌离骚之章尽醉以适翁之适而吾亦得以适其适也矢心陈词用志轩壁为后会张本云

　　斗室记

　　自标枝巢穴之世逺宫室之制日新月盛世禄之家第有甲乙驯致习俗之侈而堂髙数仭墙屋锦绣者比比矣若夫屈身矮屋之士往往以力所不足不能有为其志未尝不澹然也惟吾可积则不然可积以呉越钱氏之裔赘延安唐侯之家往来云间筑室采邑鳯山屏其前淞水襟带其左右屋裁三楹髙不过寻丈而延袤深广如之匾曰斗室时侨寓以居宴如也夫以妇家封侯之贵采邑之富虽连云别□咄嗟可成今若此亦可谓不滛于冨贵者欤吾将以其细行观之屡岁过乡里视故旧亲戚谦谦乎抑抑乎执子弟礼不异童丱之日无一毫骄矜放肆以加于人故咸谓有先君子好礼之遗风焉然则斗室之俭本乎天性非矫饰一时以要虚誉而为之也昔卫公子荆善居室完曰苟完美曰茍美故孔子称之若可积之俭而约于卫荆其庻几乎吾用是以称可积延安家法之足称亦可见矣是为记

　　思斋记

　　胶东贾文学钧庆典教毘陵郡以燕处之堂榜曰思斋征予文记之且言曰某所谓思者非谓能三思而行亦非敢以九思之训待旦之意示警如书绅也思吾亲于畴昔丧乱之秋相继即世母蕞昌邑父堲莱县几致芜没幸而茅冦殄灭归室祖茔大明开天拔擢寒畯代畊有禄而养弗及亲矣风木之憾十有余年去乡土几千余里霜露降濡悲感交集念欲洒饭松邱使吾亲不为若敖之鬼栖息桑梓以终余年此朝夕耿耿于懐也予曰嘻游子悲故乡信矣况思亲乎然君子之思其亲者岂止是哉乌雏返哺豺獭报本特一事耳必也出言举足动合矩度不忘其亲诗礼之训听于无声思无邪以正其心俨若思以敬其遗体由是而推其绪余以淑诸人以施诸行事忠君报国流芳汗青以显荣其亲夫然后息负荷之肩觧组绶之缚访亲戚省坟墓某水某邱凡吾亲所钓游处吾得钓而游焉鹖冠鸠杖抱子弄孙以安享太平田埜之乐则今日之所思者岂不熊鱼兼得乎区区耄言笔识斋壁庶或纾其懐抱云

　　白云亭记

