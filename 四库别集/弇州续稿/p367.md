<!-- { "loadSidebar": true } -->
　　宋思陵称北宋时唯米襄阳薛河东得晋人遗意虞道园则谓黄长睿有书学而笔不逮识绍彭最佳世遂不传米氏父子举世学其竒怪弊流金朝此巻雪顶山诗帖能以拙藏巧上清逹年帖皆书所作得意语波拂之际天趣益发在绵帖与上清微类而加圆熟通泉帖咄咄逼右军几令人有张翼叹大抵笔多内擫结取藏锋妙处非乍看可了前辈语固不虚也道祖襄阳同时人甞以从官典郡与刘泾俱好收古书画翠微居士其别号也
　　
　　薛道祖三帖巻
　　
　　翠微居士薛道祖书学最古法最稳密而世传独最少惟道园亦自恨之十五年前余甞得其上清连年实享清适四帖以示文仲子仲子大快以为所睹惟晴和二像随意吟三帖不谓复觏此真足以轩轾六朝追踪汉魏今年忽于元驭宗伯所见此三帖不觉失声叹赏居月余偶及之则云偶以寄吾弟家驭矣家驭亦不甚鉴许又月许而家驭自留都辍以见贶云公何自爱之吾不敢知也世固有遇有不遇岂道祖书遇余而不遇家驭兄弟耶抑家驭兄弟割所爱以殉余而故隐之也仲子又亟称道祖所临褉帖尤妙絶此巻实甞落余手以贽西川王大夫作先公传度不可再返惟时时属大夫子续之勿轻与人而已跋有居仁者陆姓亦胜国能书人
　　
　　又
　　
　　此大三皆与大年者盖宗室令穰也画品超絶与道祖翰墨契甚深吴文定跋惜其不列于四大家为之扼腕按道祖之先少保嗣通者书法有舅氏禇登善宅相时人语云买禇得薛不落夹而道祖与米元章实齐名故元章贻之诗云世言米薛或薛米犹言弟兄与兄弟然嗣通笔怯不逮登善乃得列欧虞四大家道祖品髙无逊元章顾独不得与苏黄四子并者嗣通■〈必〉跋墨林旭素颜栁尚未出而道祖时四子数已满故也与道祖颉颃者章惇蔡京卞俱有可观以人故不齿云
　　
　　米元章跋奕碁图
　　
　　围碁坐隐出神仙手本是雅事而为米老作聚头磕脑语使人憎畏然再翫之亦自有颠趣书笔极遒劲有意作纵逸而少姿态不使人爱若冯海粟待制毕力作此歌与此书皆可到也跋尾亦类元人乃不知所以（后有善鉴别者亦云是元人但不能辨其为冯海粟耳）
　　
　　米元章尺牍
　　
　　坡老题米元章所藏右军思言三帖云君家两行十二字气压邺侯三万籖元章笔不尽如右军然亦奕奕神彩不作强弩砍阵势数之得字至三十二吾不知孟氏所藏书视邺架如何其赏爱之当亦不下坡老也第方先生以受知先帝一语谓为贻坡老者则不然元章苏门后进中醍醐往还竿尺极绵笃决不作世情盐酰语名讳一印章亦画蛇之足聊为拈出之勿使强解事者作口实也
　　
　　羔羊居士饮中八仙歌
　　
　　羔羊居士者名升逸老其字也宣和中尝以草书进御得官此巻少陵八仙歌暮年纷披老笔有怀素杨景度遗意乃其字逸老遂欲弟视右军何也得非所谓骑骡骎骎欲度骅骝前耶杨用修识其意第疑其为南唐王文秉则大误矣
　　
　　宋徐内翰小楷莲经
　　
　　徐内翰作细楷莲花经以为无漏因不知多宝药王悬记嘱累诸品皆种种权摄耳罪福俱空何所住耶此公称自信居士乃不能信心即佛良可叹也
　　
　　宋元人墨迹
　　
　　此率皆尺牍宋人得三纸元人得九纸而中间最知名者宋人如吕龙图嘉问钱参政端礼然皆不成字符人如邓学士文原张方外天雨外其间不知名人翰墨颇有絶佳者以此知赵魏公之所倡率于胜国八法功不浅浅也
　　
　　张即之老柏行
　　
　　余所谓温甫好书老柏行此即其一也峭骨成削如画枯木丑石而中间微带一点生气凡温甫书余悉以乞好事者不惜今春晒书偶于败簏得之稍为装池俾伴古迹若鳖之守鲤金象之配玉不念乘风飞去耳
　　
　　张即之书杜诗
　　
　　张温甫书如苏家木假山秃节挺秀槎牙四出此巻更勃郁有生气其所托旨于杜歌四章盖愤中原之陆沉冀恢复之有日然未久而黍离继之良可慨也内舅甥作舅主又倒冩凡两字盖老手多悞无足致疑
　　
　　又老柏行
　　
　　张温甫虽以世胄起家然其痛中原之板荡忧宗国之黍离往往于翰墨发之故特好书孔明老柏行而所谓根若青铜霜皮溜雨者老笔槎牙亦自相类第余前后所见凡四五本皆不能快而我州牧仰松公所藏最为杰出盖其风神骼格绰有生气如自巫峡雪山间来者公絶宝爱之以为足当雪堂双井则仆未敢遽许昔张彦逺评估谓伯英书价可以敌国岂张氏诸贤为清河左袒例当尔耶一笑
　　
　　宋司马温公梅都官王荆公王都尉墨迹
　　
　　右宋贤遗墨四帖皆真迹也洓水公全得古隶遗法少姿耳生平不作行笔与韩魏公同意宛陵以诗噪一时与欧九齐名此书古雅殊胜之今人于书知欧九而不知宛陵名之不可以已如此金陵结法草草紫阳笑之谓公一生那得忙如是然双井极推重以为有狂素风杨家秘余不能决独叹此公之于洓水文学行谊无不差池而晩途乃若氷炭此公无一笔楷洓水无一笔草于此可以窥见其微王副车翩翩浊世佳公子也覩此札知其歩趣睂山至矣独不能得其风神耳春月病疡十指如槌而强为题此恐不免貂尾蛇足之诮
　　
　　米赵四帖
　　
　　右敷文阁直学士米元晖书一纸翰林学士承旨赵子昂书三纸敷文所跋乃其父元章临唐陆柬之帖今临帖已不可见矣敷文奉旨鉴定故结法精密逺胜它作夫以一小臣之临笔而至厪万乘之宝藏思陵之好尚可想也承旨与幻住庵主赤牍前后累数十百纸此牍皈向尤切结法尤婉丽可爱归田一赋出入河南北海用意小过所与直翁书内云自冠便知读书属文中间不幸为杂好所分如弹琴绘画吹箫奕碁日夜不休尔后觉吹箫不甚佳最先弃去次知琴碁为理甚长而世俗皆不解于是极意讨论既得其说亦弃去不复而独于画未能忘情而人不知其用心之苦此等语非直公实録亦风流有味今世人宝承旨画不啻拱璧此老知之地下屐齿亦折矣
　　
　　题孔炎所藏宋仲温絶句后
　　
　　汉以白鹿皮荐苍璧璧不过值数千耳而皮至四十万宋仲温一纸诗既不工字小劲而寡天趣吾弟及助甫诸君跋尾却大有俊笔真所谓本末不相当矣隆准诸王孙先后故多竒诡哉
　　
　　苏长公三絶句
　　
　　苏长公画竹草草数笔不伦不理而浓淡间各自有天趣书笔只两三字带诚悬余俱本色苍劲之中媚态雅韵靡所不足七言出律入古有声有色有味第不当于骊黄之内求之余几欲为东图和此韵既而放笔曰不若且容此老独步
　　
　　题詹侍御藏马麟楳鲜于伯机歌行真迹后
　　
　　督学使者詹君明甫出其先世所遗马麟古楳图及鲜于伯机书长歌一章于今汪司马伯玉之记赵司成汝师亡弟太常敬美之跋而示不佞世贞曰吾詹数百千载为抚名族盖至宋淳熈中而詹氏圃之楳即以竒古见图其圃可知已且又百年而元之才儁若吴幼清戴式之虞伯生鲜于伯机掲曼硕俱有歌诗纪其事其歌诗皆称其人而独麟之画伯机之书以精妙擅名海内今又三百年矣吾詹之族指转蕃宦而显者不絶而问其图与歌诗皆不知所向何况此圃与此楳盖唯有指点想象于暮烟秋黍之滨而已不榖乃以偶然而得之其费不过数镮之直而詹之宝虽连城万金璧未与易也不榖将有意于先生之一言故特携之白下以待先生而家不戒于火它图籍悉委之烬而图与歌岿然若灵光之独存岂造物者以詹氏文献故巧而归之复巧而全之耶其归也其全也是殆非偶然者世贞窃谓楚弓之人失人得当其身可耳若周鼎之忽沦忽出承宗祧之后而为世守者其重当何如耶是以春秋于盗窃宝玉大弓与得之不一书者何志守也麟之画伯机之书即非为詹亦不必詹之后人得之且以为拱璧今在詹而为詹宝者又当何如哉姑用是赘兹巻目以语明甫第相壤而得吉以植楳大辟圃而藩之与兹巻相禅于千百世此非其祥也耶
　　
　　题米元晖手书诗后
　　
　　米礼部芾寿止四十五而其子敷文至八十二书法则不啻箕裘而已此敷文所书诗叙语后缺一行诗六章前缺一行纷披老笔遒媚险谲是晩年最合作笔诗句云我今将及古稀年可证也若其语之沓拖潦倒不无南渡门面老颠家风
　　
　　弇州续稿巻一百六十一
　　
　　●钦定四库全书
　　
　　弇州续稿巻一百六十二
　　
　　（明）王世贞 撰
　　
　　○文部
　　
　　△墨迹跋
　　
　　赵松雪书千文
　　
　　右赵承旨千字文不言是何年书当是至元以后延佑以前无疑也盖其功力既完精神正王故于腕指间从容变化各极其致中有踈而密者柔而劲者生而熟者缓而紧者出山阴入大令傍及虞禇不露蹊径正以博综胜耳文待诏乃谓师李北海吾未敢荐也三十年所见千文真迹多矣绍兴董氏智永真草从规矩出风度当为第一本三辰顾氏怀素草从风度觅规矩当为第二本此巻折衷二僧间具体而微不免屈居第三若赵模时代虽古而韵不足鲜于枢骨力虽强而气不清四五之间尚为幸矣敬美试核之不谓楚盲师强辨璞否
　　
　　又
　　
　　今年六月有故人以赵文敏公千文来售者初阅之则潦草酬应厌勌笔墨之意可掬为再三过时时得佳字重翫之则构结波策有不容言之妙觉右军父子出入腕指间文休承谓生平见公草书仅二本此本尤佳絶盖公以至治二年壬戌四月廿八日书以六月辛巳捐馆中间闰五月十八日曽跋子敬十三行洛神赋谓老疾不能作跋雨后稍凉书此盖去书千文仅二十日耳是宜其有厌勌色而老手斵轮运斤成风之势故不容掩然公自是翰墨縁且尽矣余置书画縁亦于今日尽临纸黯然低回久之望日晒书题
　　
　　赵松雪书归去来辞
　　
　　赵吴兴书归去来辞极多独此为第一本妙在藏锋不但取态往往笔尽意不尽与余所宝枯树赋结法相甲乙余生平见苏长公鲜于伯机及公书此辞不少然见辄愧之自己夘冬决筴不出明年弃家作道民稍堪一舒巻然陶公好酒乏酒赀余好酒酒赀颇不乏而年来厌谢杯勺以此竟输公一筹人间世贵人嗜书画若渇独此辞以见讳得免近始属吾弟敬美敬美倦游且归矣归则逺出吾上再能作赵公书步陶公辞第畏酒一筹亦恐不免输却因戏题于后
　　
　　又
　　
　　彭泽天隐人作此天隐文字一絶也以吴兴书书之二絶也以吴兴画画彭泽像三絶也吴兴称右军兰亭能乘退笔之势而用之此书正是退笔疎密师意不堕贞伯奴书诮四絶也吴兴此画尤出尘跌宕道元伯时间独得彭泽风气五絶也跋者柯敬仲黄子久诸名儁深于二家理六絶也幸不入长安朱门为吴兴里人姚生所得不减彛斋之宝定武七絶也观者吾弟敬美近弃秦中绂彷佛柴桑栗里之致而吾与元驭学士以两道人从旁臾之八絶也去重九不四日天髙气澄大是展巻候九絶也恬淡观中焚香阅之髯枝四垂篱英欲舒居然松菊三径十絶也题此后吴兴固为我絶倒彭泽当亦不免作虎溪笑如何
　　
　　赵松雪书归田赋
　　
