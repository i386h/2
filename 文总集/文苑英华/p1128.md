<!-- { "loadSidebar": true } -->
　　五蕴十二入十八界此上三科能包万法因缘生为有无自性为空有融一则【一作即】中道义虽石船渡海蚊背负山不为希有事僧法珣与和合众法藏等造乾元寺者晋髙士戴逵子颙之宅也乾元初节度使郑昊之奏立观察使李涵李道昌皆有力大臣求无上道以心无所愿无邉受者实得施者实与虽空不敢有为有灭无为无灭无为有为之体有为无为之用无生无灭无相无名无相法无言语説法以无言语説故有相大乗有观法门无相大乗无观法门于有所得有相大乗义于法无所得无相大乗义无所得无所得俱真一乗之义事也为妙因果譬如种子依地而生又如大也能荷群有虚空之体大于天地天地有尽虚空无尽如来之体大于虚空光明虚觉圆寂万徳故于无住本建乎诸法不动直际恒沙烦恼莫不断除鱼吞钩虎落穽蛾拂火此众生自取其毒道本平坦树本清凉佛在摩竭提国城等正觉诸弟子栖乎茂林借彼祥草厥后因时设教犹着衣行次乞食及性忉利省摩耶夫人优填王铸金刻木始用胶漆泥布佛有象自此始也与佛在时功徳无异于是给孤长者造祗洹精人末由底迦造龙宫精舎竺干法兰造洛阳白舎寺佛图澄造邺中九百七十三寺释道安造襄阳一十五寺逺法师造庐山东林西林寺度法师造摄山栖霞寺杯渡法师造南陵隠静寺传大士造东阳双林寺思大师造衡阳南岳寺智者大师造天台国清玉泉寺三十五寺略也槃无前无后无般若无新旧法珣上不重旧徳下不轻新学【一作法珣上人重旧徳不轻新学】门人清瑛清况于经藏中抄佛心讫【疑】永示无极文曰倬哉迷庐宏亘大千百亿日月藕系贯穿蛟背负文飞登梵天尘劳为海般若为船截生死流是曰希有大哉乾元寳则不朽和众云臻珣为称首佛告善来寳坊崇哉法雨洒埃慈云徘徊











　　文苑英华巻八百六十三
　　钦定四库全书
　　文苑英华巻八百六十四　宋　李昉等　编释十五
　　广陵白沙大云寺碑一首
　　扬州庆云寺律师一公塔碑一首
　　舒州山谷寺觉寂塔隋故镜智禅师碑铭一首栖霞寺故大徳珗律师碑一首
　　广陵白沙大云寺碑　　　顾　况
　　地轮依水水轮依火火轮依风风轮依虚空虚空无所依佛体也变佛体为金色界地轮是也金色界中有香水海水轮是也香水海水中有光明藏火轮是也复有寳林香花弥漫周遍佛圡风轮是也上至香积下至金色一光明藏依报正报之因欤有智为精界无智为噐界佛土为性界法身报身应变之身一也天亲以应化非直佛亦非説法者其华严则不然诸佛同身流入毘卢遮那智藏之海人有血脉地有湀辟沧岛之胁有白沙之墟焉天堑在南属冈在北敦彼广斥勾攘五材檑刺元精猛虎蹲路腾蛇跛水气毋毒形火炉胚物之意揔持相土曰牛栏河滩畔堪造漫咤罗非人乃秩天寳末长安僧绚避虏东土画为像宫以配梵帝皇猷允塞量福爰集善来若干商主若干与其眷属争欲奋迅爰云构版挿定中丕赫微绚之功人其舍诸于戱古税其薄人犹告困夫绚不柄刑赏不驱其人盖以天子孝理昭明并受其佑霜露怵惕蓼莪防极申以上报謏儒经之阙闻此名教君子肝脑而涂地者也不然其孰能与于此乎所作既成推山干坎金翅吞龙之势彻乎上王磅礴乎夜摩胷开掌坦棊布箭直廓乎其崇【一作索】也哉洎夫擑师陶师事匿干陟方等百一严身之具华俭适中满而不缺三草二木俱霑一雨昔北山之翁天帝命操蛇之神以遂其志是知慈善根【一作本】力军咤胷索口唵【一作奄】火皆暼电春雷张曜威恒保宁刹土易见底迦一时生晦【一作悔】魔军【一作兵】法将不可以较乎胜负吹螺击皷歌呗讃叹旋知之众莫不圆通信乎腻停酸修罗窜迹菩萨镜生死海为大槃大法现前了无尘曀凡有作有证名有相大乗无作无证名无相大乗体相融一真味也渉入无阂因中説果果中説因此文殊道引之智羖羊有角能破金刚不破如如之相我于观照权实皆如如从心上变起离心无物离物无心固【一作因】物因迷卢不动有若灵辨禅师者大照大师之上照足如优昙花纲首良制利见如薝卜花绚上人者根噐清浄如拘物头花芬多利花聿来求我分别三缔不有欧和之志悉地之徳焉难乎决择然则嗢陁喃散施有情之义磁石摄铁不摄鸿毛相应故作针则沉作鉢则浮随缘故兽齓坚骨鱼食碎砂砂骨防【一作逰】铺托胎弗也明佛性故与夫有不染尘空不断相非空有故若有去来若无去来无去来故若有方所若无方所故佛与众生数无增减无增减故补得迦罗由来则佛前佛后同名同号乃至不同一一防尘之数防尘数佛各坐莲台展臂指尘皆当此説且修多罗藏八万在婆竭罗龙王宫中以龙树之聪利受持不尽海惠尽焉【一无此字】曾不得夫少分【一作多】或以其言河汉讵知我生一一生隂阳也不测之外更有神速之如此乎是以圣人神道设教大哉神乎若在其上若在其下群玉藏书之府比夫现量春秋叙二百余年方彼旷刼百千万亿那因他其数略也法从数起从一刹那至一洛刹从一洛刹至一俱祗至一僧祗从一僧祗至一髙出从一髙出至不可转无邉无碍无鞅【一作夫】无极重重【一本再叠重重字】成住坏空空不相凌灭其相去也不亦辽乎假使生肇融睿伊臯稷契共佐唐虞我知不相若也老曰竺干国有古先生西过流沙寻师之防孔子对商太宰曰三五非圣西方之人荡荡焉无得而称又曰圣人邱不得而见之矣日月无烛无不烛圣人无见无不见般若无知而无不知周纪有之昭王二十四年甲寅【张棫经世纪年作壬子】天地震动江河泛滥王问大史苏曰此何祥也对曰圣人生于西方穆王三十三年壬申【是嵗纪年作壬子传灯録作五十二年壬申今又作三十三年未知孰是】天地震动江河泛滥王问大史扈多此何祥也对曰圣人灭于西方示有生灭实无生灭向使无生之法格乎战国战国得之秦不坑儒赵不坑卒小国事大国大国不征小国含哺鼓腹无为之法化也虽有大夣然后大觉尘劳性空有【一作空】有常寂分改迁易无非法身而大雄法寳五迦叶不得当乎付嘱必也当乎不论前后此瞿昙所以賛佛法也文曰
　　佛日之曙兮照乎东方大雄説法兮海印发光独立世界兮横吞八荒江沙漫漫兮寺压其阳撼谷干波兮气盘中央
　　扬州庆云寺律师一公塔碑　独孤及
　　公讳灵一俗姓呉广陵人也肤【集作神】清气和方寸地灵【一作虚】与自然妙有【集作太初元精】合其纯粹闻思修【一作循非】惠介然生知九嵗出家十三断髪【集作结】严持律藏将绍法寳示入【一作人】文学以夸【集作诱】世智初不详【集作计】身中有我我中有身徳报圆断缘相灭寳应元年冬十月十六日终于杭州龙兴寺春秋三十有六临灭顾命以香水茶毘为送终之节门弟子防奉遗防粤以是某月某日焚身于某山起塔于某原从拘尸城之制也右补阙赵郡李纾殿中侍御史顿邱李汤尝以文字言语游公廊庑至是相与追录遗懿以诒尘刼谓公真静直方渊逺宏大而宻识洞鉴天倪道机注不满酌不竭冲然也自受生至于出家贪恚不入念哀乐不见色自知道至于返真防舄不践居士之门六根不染欲界之尘学无常师悟不以渐内以了因证心果外以惠用接物与止水空谷同其应和而法施不住天机无方精义言或形于章句骚雅之遗韵陶谢之缺文公能缀之其终篇必以了义博约和者量其根之上下而投以法味饱其风者亦虚而来实而归或以足言言必縁情一縁则万縁作而诸相见无乃不可乎曰佛法自利他不系于权实将善诱之心咱和之固曰示入固波可也公又尝谓无生正位实相宗本二乗所感谈者莫究于是着法性论以辨之而迦叶后问惠逺奥防騞焉疑断涣若氷释者是以为向使大啓夀量好务宏道则法王度闻非公孰寄呜呼生不极其涯道不竟其源岂应物之縁住世之数止于是乎为世缔之始终报身之去来非思议之所及乎清尘缅然学者安仰若渉大水而无舟航儒生强名以志陈迹【从自知道起至陈迹一叚集本作自出家至于湼槃六根不染欲界之尘防履不践居士之门公之严持也初公之先世为富家既削髪摧万金之产悉以让诸孤昆季所取者独衲衣锡杖及身而三舍七界五欲如弃涕唾公之纯白也其所底止必择山间林下无尘埃之地初舍于防稽南山之南悬溜寺焉兴禅宿之达者释隠虚处印静虚相与讨十二部经第一义谛之防既辨惑徙居余杭宜丰寺隣青山对佳景以岭松涧石为梵宇竹风月露为丈室超然独徃与法印俱自是师资两忘空色皆遣暴风偃山而正智不动巨浪沃日而浮囊自安于是着法性论以究实谛公之悬觧也公智刃先觉法施无力毎禅诵之隙輙赋诗歌事思入无间兴含飞动潘阮之遗韵江谢之阙文公能缀之盖将脗合词林与儒墨同其波流然后循循善诱指以觉路繇是与天台道士潘清广陵曹评赵郡李华頴川韩极中山刘颖襄阳朱放赵郡李舒顿邱李汤南阳张继安定皇甫冉范阳张南史清河房从心相与为尘外之交讲徳味道朗咏终日其终篇必博之以闻约之以修量其根之上下而投之以法味欲使俱入不二法流公示教之攘门也内张天机外与物接舍法无我以虚受人旷焉若空谷之响止水之像优而柔之使自得之其道枢未始不无为也而饮其和者亦虚而来食而归明徴其所以然则不得其朕公应用之无涯也宜丰寺地临髙隅初无止泉公之戾止有灵泉呀然而涌喷金沙之溜于禅庭左右挹之弥清防之无穷公精至感物也呜呼日发天啓夀量俾一刼住世圣道以拯校防得大云而凉天宅其公乎于嗟吴穹夺我善友使生不极其涯道不竟其源岂阙　就有可出将转现他方乎为应化之始终法身之去来非思议所及乎凢今学徒戒归若渉大水而无亳梁抽毫强名以志陈迹】其铭曰
　　茫茫【集作示生】五浊爱习如债何以【集作以何】为师尸罗之戒卓尔立志于焉悬觧持佛宻藏俾道勿坏【集作一念识灭万法悬名离性空破魔结坏】頴脱诸有狱视三界上徳不噐大言【集作道】无方遗言【集作天纵】之文亦知其方发彼蒙求【集作童】啓廸思量我皆令发直心道塲柰何法船今也则亡适来岂时【集作逆】适去岂顺施未及普天乎【集作胡】不憗飞鸟无迹法雷罢震福庭空虚来者曷问言之糟粕留为秘印
　　舒州山谷寺觉寂塔隋故镜智禅师碑铭
　　独孤及
