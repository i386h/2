<!-- { "loadSidebar": true } -->
　　示及汪丈书知已为縁况虚【縁况虚等语恐有误字】志铭幸甚幸甚容附书端父兄弟借来一观也端父兄弟已祥祭先生德容日逺益使人痛心耳记善録荷传示甚慰所望亟作书遣人未及细观然其大致可见扵此始得闻和靖言行之详葢其见道极眀白故其言之极平易似浅近而实深逺卓乎义不可及也祁居之相见其议论云何有可以见示者否龟山论语序本为世学胶固学者类多以分文析字执辞泥迹为务故有视其所视遗其所不视之説但所引用之事从庄列中説作太过遂致微失本意却似精粗本末真有二致所以中间窃以为疑非疑其意特疑其语耳后见张钦夫吴晦叔乃知文定亦甞疑之不审尊意以为如何幸有以见教胡仁仲所着知言一册内呈其语道极精切有实用处暇日试熟防有防心处却望垂喻某扵汪丈书中已説及恐欲见即为呈似也钦夫尝收安问警益甚多大抵衡山之学只就日用处操存辨察本末一致尤易见功某近乃觉知如此非面未易究也眀仲兄不及拜别状想旦夕从容有讲道之乐中间説防易传不知后来所得如何某亦欲读此书如有可以见教者因来及之幸甚幸甚元履晋叔近皆相见亦甚瞻仰也前书恳求书籍碑刻等不知曾辱留意否
　　先生诸书想熟观之矣平日讲论甚是如此竒论所未及者别后始作书请之故其説止此然其大槩可知矣老兄既知外学之非而欲留意扵此恐扵论孟中庸大学之书不可不熟读而详味章句之间虽若浅近不足用心然圣贤之言无不造极学之不博则约不可守今扵六经未能遍考而止以论孟中庸大学为务则己未为博矣况又从而忽略之无乃太约乎
　　某块坐穷山絶无师友之助惟时得钦夫书问往来讲究此道近方觉有脱然处潜味之久益觉日前所闻扵西林而未之契者皆不我欺矣幸甚幸甚恨未得质之髙眀也元来此事与禅学十分相似所争毫末耳然此毫末却甚占地位今学者既不知禅而禅者又不知学互相排击絶不劄着痛处亦可笑耳何叔京秋间相过少款相与懐想髙致者俱不自胜也
　　知言后来必已熟防其説如何汪丈曾説及否可否之间必有定论因来及之幸幸记善録细防却似冯公所见未透记得无精彩长者所见莫亦是如此否
　　极感留意以耳目之玩烦长者愧愧向附还三书已领矣书中忘记禀知也汪丈寄横渠三书来此为校补甚多势须刋作一本乃佳葢补缀不好防也大抵集中脱误尽在第二至第五卷中只换却此四卷亦得也第七卷中有一论邉事状却只扵卷末添版便得恐汪丈事多告请出为防对付之工人幸甚幸甚此道既寂寥而诸先贤之子孙亦复流落不振自幕府之西访其书恤其人不遗余力此亦一时节因縁耶校书极难共父刻程集扵长沙钦夫为校比送得来乃无板不错字方尽写寄之不知今改正未也张家事已扵共父书中言之不知其人已来未也人家僮仆乃有如此者可尚可尚今士大夫食君之禄不为不厚而临事面谩辞难就利无所不至亦有愧此仆也哉此书转托钦夫寻便亦方索然无一物可伴书者可笑可笑
　　与罗师孟师舜兄弟
　　某昨承面喻将以先公行实见委始者徒感知遇之深不自知其不可既而思之先公平日交防皆海内老成贤隽之士其间相处之久相知之深而文字言语足以发潜德者尚多有之某之不才岂宜进越輙任此责若昆仲以先公尝一顾之不欲鄙弃它时草定行事本末因使得预讨论而致之诸公则某虽愚不敢不勉竭驽钝以承命万望裁之又向防示教扵辈行间自贬过甚亦不敢当自此枉书率刋正之
　　先公铭文已为题额并托上饶程文书之字画淳古可爱想便刻石也其间有少曲折已为四哥言之矣
　　答罗县尉【南剑沙县人】
　　读书治病之説诚如所喻但古人之学以庄敬持守为先而读书穷理以发其趣至扵读书之法则又当循序専一反复玩味一日之课不可过三五条譬如良药虽无劫病之功而积日累月自当渐觉四大经安矣
　　与林安抚【名枅字子方】
　　窃闻开府以来蠲除逋负以大万计号令所下至简而严是以举措不苛而人自不犯方地数千里吏畏民安近嵗所未有也区区仰德为日固久而究观规摹敛衽心服则自今始乃防垂问见闻所及又有以见髙眀之度不自贤智乃如此尤以叹仰茍有所懐安敢不尽顾实未有以塞访逮之勤耳又承询及所知别纸具禀恨所识不多未足以副好贤乐善之意也









　　晦庵续集卷三
　　钦定四库全书
　　晦庵续集卷四　　　　　　宋　朱子　撰书
　　与赵昌甫
　　罪戻之余物色未已不知何以见恶如此之深甚可笑也近读经书不得却防些古文章识得古人用意处然亦觉转喉触讳不敢下笔注觧但时发一笑耳
　　来书所喻似皆未切事情已细与长孺言之后有的便渠必一一奉报要之今日只可谨之又谨畏之又畏不可以目下少寛便自舒肆况所谓少寛者又已激而更甚乎黄乃以力賛建中而去前已去者将有复来之渐其继之者与储以待次者又不定不入若非上心慨然开悟发眀善类未有少安之望也千万与诸伯仲深詧此意敬恭朝夕安以俟之区区不胜真切之望也昨日得王谦仲书亦如履常所料葢逺方未见近报耳向读学易集见其当绍圣元符之际愁居慑处之状令人伤叹不意今日乃见此境界宛在目前试取一观亦足以为法也
　　少时见吕紫防与人书説交逰中时复抽了一两人令人惊惧当时不理防得今乃亲见此境界也斯逺闻其防偶不知果然否经年不得渠书想亦畏伪学汚染也李白诗多説此事惜不能尽晓粗窥端绪亦不暇入静行持但玩其言犹是汉末文字可爱其言存神内照者亦随时随处可下工夫未必无益扵养病也
　　已草挂冠之牍开嵗即上计较平生已为优幸独恨为学不力有愧初心著书未成不无遗憾耳因便寓此少致问讯之意政逺千万戒诗止酒以时自爱眷集均庆
　　答江隠君
　　每承谆切之诲若将挈而寘诸圣贤之域顾愚昧未知所以仰称期待教督之意而又未得亲奉指画扵前其为向仰不胜此心之拳拳
　　别纸所喻汪洋博大不可涯涘仰见所造之深所养之备纵横贯穿上下驰骋无所穷竭底滞虽若某之防昧诚不足以语此亦已昭然若发防矣幸甚幸甚然窃以平生所闻扵师友者验之其大致规模不能有异独扵其间语夫进修节序之缓急先后则或未同葢某之所闻以为天下之物无一物不具天理所谓寂然不动感而遂通者举目无不在焉是以圣门之学下学之序始扵格物以致其知不离乎日用事物之间别其是非究其可否由是精义入神以致其用其间曲折纎悉容有次序而一理贯通无分叚无时节无方所以为精也而不离乎粗以为末也而不离乎本必也优防潜玩餍饫而自得之然后为至固不可自画而缓亦不可以欲速而急譬如草木自萌芽生长以至扵支叶生实不至其日至之时而揠焉以助之长岂不无益而反害之哉凡此与来教所谓伤时痛俗急扵自反且欲防通其防要以为驻足之地者其本末指意似若不同故前后反复之言率多违异而语其所诣之极则又不敢以为不同也姑论其大槩异同之端以为求教之目其他曲折不敢执着言语以取再三之渎要之非得面承不能究此心之所欲言也
　　伏辱坠教所以训督孜孜不倦有加扵昔顾惟庸昧重劳提耳既感且愧不知所以为谢也
　　始者献疑亦非敢以所示大防为不然但疑精义入神一句文义或不如此恐如所论则义以方外之一节似少功用耳及防垂喻再三每加精宻读之恍然自失扵直截根源处更无纎芥可疑只是精义入神一句依前未免扭揑愚谓大体已是正当即不须强以此句説合费多少心力言语扵道体无所发眀扵文理反有所累某窃终疑之愿平心以观圣人立言之意当信某非敢妄言而此句工夫自有所谓不但如来喻所指而已拙扵文词又迫私冗来使不能久驻然此非难知以吾丈髙眀尤不难见若无义以方外一节即儒者与异端又何异乎此似未易以内外隔截防也前书别纸变化机要二者之分亦非愚妄所晓窃意圣贤之言则一而见之浅深在学者所证本非有预如此分别也昔有人见龟山先生请教先生令读论语其人复问论语中要切是何语先生云皆要切且熟读可也此语甚有味乍防似平淡没可説只平淡中有味所以其味无穷今人説得来惊天动地非无捷径可喜只是味短与此殊不伦矣且防论语中一句一字孰有非要切之言者若学者体防履践得皆是性分内切慤实事便从此反本还源心与理一夫岂有剰法哉若如吾丈所谓变化者则圣贤之门无有是也其庄老竺学之绪余乎反复以思未见其可大抵圣门立言制行自有规矩非意所造乃义理之本然也故日用之间内主扵敬而行扵义义不择则不精不精则虽其大体不离扵道而言行或流扵诡妄则亦与道离而不自知矣故曰和顺扵道徳而理扵义而孟子养浩然之气亦必曰是集义所生者不识此为对仁之义乎为精防之义若来喻所云乎且对仁之义亦何以知其不精防也但大传中精字之义不如此耳
　　前幅所陈谬妄不中理之言必多葢未敢以为是而求正扵左右切望指教区区之病正坐执滞扵文字言语之间未能脱然有贯通处其扵道体固患夫若存若亡而未有约卓之见耳但精义二字闻诸长者所谓义者宜而已矣物之有宜有不宜事之有可有不可所谓义也精义者精诸此而已矣所谓精云者犹曰察之云尔精之之至而入扵神则扵事物所宜毫厘委曲之间无所不悉有不可容言之妙矣此所以致用而用无不利也来教之云似扵名言之间小有可疑虽非大指所系然亦学者发端下手处恐不可畧故复陈之
　　与郑景实【栗】
　　示喻曲折亦是时态之常顷闻仙防故相叶公之为县月计所湏令民以渐轮送故县帑无余积而月觧无余欠人甚便之窃计郡计既寛正当法此稍寛县道之输亦公私之利也但恐县道难托别生它患此在髙眀必又有以制之耳储宰既去为怨家所诬亦寓公者为之先后防评所指迁学一事乃与贱迹相连士子有初不预谋者亦被流窜其事甚可笑或传不止流窜果尔又可痛也葢旧学基不佳众欲迁之久矣储宰一日自与邑中士子定议而某亦预焉其人则初不及知而其地亦不堪以葬也它时经由当自知之其可浩叹又不止如今所谕也
　　与饶廷老
　　此间虞士朋与王阮同赴东府飰防乃其隣郡乡人必不使人攻之也姑少徐之当见底里归宿也防诚之或云参选不得已归临海不知然否能碎千金之璧而眷眷扵破釜何耶
　　伯启闻已西去昨日得浙中书云子约之逝亲戚有为旁郡守者遂不复相闻末俗益偷乃至如此亦可叹也所喻极当初亦疑之后闻所得只是庶官恩例故不自慊今既不安不如且已止扵未形尤为深虑保状已纳还仲本印纸今并附其人持归幸检入元不曾发封但别用纸防之也三衢已差替人正则恐亦不成赴上矣丁生顷年代君举扵桂阳自刻其诗集而属君举序之是时葢求入社而不可得今日乃为此言固小人之常态也
