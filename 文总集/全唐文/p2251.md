<!-- { "loadSidebar": true } -->
    无何，壬申岁十二月，召门人谓曰：“古人有言曰：‘地为床兮天为盖，物何小兮物何大。苟惬心兮自欣泰，身与名兮何足赖。’吾之治世，亦何久邪！然吾启手足，曾无愧心。汝等以吾平生，事之以俭，可於王城外，藉之以草，覆之以纸，而藏之。慎勿动众而厚葬焉。”言讫，奄然而绝息。遂具表闻天。先帝蹙然久之，乃命所司，备一期葬事。於时在城士庶，无不悲伤。昙域遂以先师遗言上奏，请以薄葬之礼。帝曰：“朕治命可行焉。”敕命四众共助葬仪，特竖灵塔，敕谥“白莲之塔”。以癸酉年三月十七日，於成都北门外十馀里，置塔之所，地号仙。葬事既周，哀制斯毕。暇日或勋贤见访，或朝客见寻，或有念先师一篇两篇，或记三句五句，或未闲深旨，或不晓根源。众请昙域编集前後所制歌诗文赞，日有见问，不暇枝梧。遂寻检藁草，及暗记忆者，约一千首，乃雕刻成部，题号《禅月集》。昙域虽承师训，艺学无闻，曾奉告言，辄直序事。时大蜀乾德五年癸未岁十二月十五日序。
    ○禅月集後序
    有唐翰林学士兵部侍郎吴融请为叙，先师长谓吾门人曰：“吴公文藻赡逸，学海渊深，或以揖让周旋（阙一了）待矣，或以文害辞，或以辞害志，或以诞饰饶借，则殊不解我意也。子可於余所著之末，仰重序之。”昙域乃稽颡而言曰：“语云：子疾病，子路欲使门人为臣。子曰：欺天乎！昙域小子，何敢叙焉？”师曰：“子不知皆孔子弟子，记诸善言，以成其书。况吾常酷於兹，心剿形瘵，访奇稽古，慰以大道。卷然皓首，岂为贾其声耶？且吾昔在吴越间，靡所济集，聊欲系志於翰墨，得以乱思，不遗老矣！子无辞焉。但当吾意而言之，然又不可以过之。乐天、长吉似之矣！吾若与骚人同时，即知殊不相屈耳。直言之，无相辱也。”昙域逊让不暇，力而叙之。
    ☆延寿
    延寿，字冲立，俗姓王氏，馀杭人。年十六，献《齐天赋》於吴越忠懿王。年二十八，为华亭镇将。以官钱放生坐死，获赦，遂出家，住天台智者岩天柱寺。宋建隆元年，忠懿王命主灵隐寺，後迁永明道场，赐号“智觉禅师”。开宝八年卒，年七十二，谥“永明宗照大师”。
    ○金刚证验赋
    无住般若，教海威光。讽诵而感通灵异，受持而果报昭彰。毕使凡身未来，而位登宝觉；能令促命现世，而寿绪金刚。洪范五福，其一曰寿。坚持之者，偏承灵佑。湖神归命，受净戒而挫凶暴之威；病者投诚，愈沈疴而轸慈悲之苦。大旨甚深，罩古笼今，字字演无生之性，重重敷不住之音。任布七宝之珠珍，难偕四句；纵舍三恒之身命，莫比持心。大教正宗，真如海藏，灵神拥护，阴官归向。坐一层之金榻，拔出冥中；降五色之祥□，迎归天上。斯经也。降心为要，无我是宗。信解而体齐诸佛，受持而福等虚空。法力难思，不堕刀峰之所；神功罔测，能超骇浪之中；一心受持，千圣称赞。滞魄投诚而归净道，苦战败阵而超危难。狱官现证，冥魂脱而世命增；恶友妒心，金文隐而霞绦散。或乃身枷自解，母眼双明。口门光耀，肉体坚贞。天香馥郁，仙乐凄清。临法而三刀不断，命讲而束素俄呈。写在空中，点点而雨г不湿；求於纸内，重重而文彩全生。是知大报攸长，正宗罕措。旨妙而难解难入，信顺而不惊不怖。金刚神暗使变肉为骨，须菩提密令断薰啖素。因书力而忏罪，遇火光而得度。积禄延年，扶持拥护。异哉为群典之大，还上觉路。
    ○法华瑞应赋
    一心妙法，巧喻莲华。诵持而感通灵瑞，校量而福比河沙。善神拥护，真圣咨嗟。知命如见，证果非赊。兵仗潜空，密卫而皆居福地；异香满室，坐化而尽驾牛车。尔乃然臂归向，焚身供养，紫气腾空而演瑞，白光入火而标状，烧时而列宿飞下，迹处而金园立相。形消骨尽，舍珍宝而难可比方；火灭烟飞，唯心舌而铿然红亮。书写经卷，功德无边。感佳梦而正误，送金精而入缘。白雀呈瑞，隐士书诠。四众潜泪，哀闻大千。宝殿遥分而梦处，神僧送药而病痊。妙字才成，逝者而已闻生处；真文既缮，夭丧而忽尔增年。帝释迎前，天童侍侧。普贤摩顶以慰喻，庙神请讲而取则。口放异光而何假银灯，舌生甘露而岂须玉食。投崖不损，乏气增力，或施戒而行悲，或谤消而难息。说法闻於金口，得定超於真域。能令凡质，毛孔孕紫檀之香；任坏肉身，舌表现红莲之色。甘雨洒地，天花坠空。红烛然於眼里，白莲生於掌中。神游佛国，迹现天宫。水满金瓶，自冬温而夏冷；斋陈玉馔，遂应供而身通。猴侍虎随，除魔去病。异花生於讲座，甘泽{注}於谈柄。冥司随喜，灵神请命。扶危忏罪，驾苦海之慈航；拔死超生，悬幽途之明镜。当圆寂之时，灵通可知，或山崩而地动，或花雨而乐随，金殿房中而焕赫，宝盖梦里而威蕤。驾乘潜来，见身忽生於他国；空声密报，栖神俄於莲池。食感舍利，空中弹指，讲闻异钟，锡扣池水。或救旱而使龙，或持咒而降鬼，可谓独妙独尊，尽善尽美。任千圣以赞扬，难穷妙旨。
    ○宗镜录序
    伏以真源湛寂，觉海澄清。绝名相之端，无能所之迹。最初不觉，忽起动心，成业识之由，为觉明之咎。因明起照，见分俄兴，随照立尘，相分安布。如镜现像，顿起根身，次则随相而世界成差，後则因智而憎爱不等。从此遗真失性，执相循名，积滞著之情尘，结相续之识浪。锁真觉於梦夜，沈迷三界之中，瞽智眼於昏衢，匍匐九居之内。遂乃縻业系之苦，（阙一字）解脱之门。於无身中受身，向无趣中立趣。约依处则分二十五有，论正报则具十二类生，皆从情想根由，遂致依止差别。向不迁境上，虚受轮回；於无脱法中，自生系缚。如春蚕作茧，似秋蛾赴灯。以二见妄想之丝，缠苦聚之业质；用无明贪爱之翼，扑生死之火轮。用谷飨言音，论四生妍鬼；以妄想心镜，现三有形仪。然後违顺想风，动摇觉海，贪痴爱水，资润苦芽，一向徇尘，罔知反本。发狂乱之知见，翳於自心；立幻化之色声，认为他法。从此一微涉境，渐成戛汉之高峰；滴水兴波，终起吞舟之巨浪。尔後将欲反初复本，约根习钝。不同於一真如界中，开三乘五性。或见空而证果，或了缘而入真，或三重炼，渐具行门；或一念圆修，顿成佛道。斯则克证有异，一性非殊，因成凡圣之名，以分真俗之相。若欲穷微洞本，究肯通宗，则根本性离，毕竟寂灭，绝沈之异，无缚脱之殊，既无在世之人，亦无灭度之旨。二际平等，一道清虚，识智俱空，名体咸寂，迥无所有，唯一真心。达之名见道之人，昧之号生死之始。
    复有邪根外种，小智权机，不了生死之病原，罔知人我之见本。唯欲厌喧斥动，破相析尘，虽云味静冥空，不知埋真拒觉。如不辩眼中之赤眚，但灭灯上之重光，罔穷识内之幻身，空避日中之虚影。斯则劳形役思，丧力损功，不异足水助冰，投薪益火。岂知重光在眚，虚影随身，除病眼而重光自消，息幻质而虚影当灭。若能回光就已，反境观心，佛眼明而业影空，法身现而尘迹绝。以自觉之智刃，剖开缠内之心珠；用一念之慧锋，斩断尘中之见网。此穷心之旨，达识之诠，言约义丰，文质理诣。揭疑关於正智之户，妄草於真觉之原，愈入髓之沈疴，截盘根之固执，则物我遇智火之焰，融唯心之炉；名相临慧日之光，释一真之海。斯乃内证之法，岂在文诠？智解莫穷，见闻不及。
    今为未见者演无见之妙见，未闻者入不闻之圆闻，未知者说无知之真知，未解者成无解之大解，所冀因指见月，得兔忘{弟}。抱一冥宗，舍诠检理，了万物由我，明妙觉在身，可谓搜抉元根，磨龙理窟，剔禅宗之骨髓，标教网之纪纲，馀惑微瑕，应手圆净。元宗妙旨，举意全影，能摧七慢之山，永塞六衰之路。尘劳外道，尽赴指呼；生死魔军，全消影响。现自在力，阐大威光，示真实珠，利用无尽，倾秘密藏，周济何穷？可谓香中其牛头，宝中探其骊颔，华中采其灵瑞，照中耀其神光，食中啜其乳糜，水中饮其甘露，药中服其九转，主中遇其圣主。故得法性山高，顿落群峰之峻；醍醐海阔，横吞众派之波。似夕魄之腾辉，夺小乘之星宿；如朝阳之孕彩，破外道之昏蒙。犹贫法财之人，值大宝聚；若渴甘露之者，遇清凉池。为众生所敬之天，作菩萨真慈之父。抱膏肓之疾，逢善见之药王；迷险难之途，遇明达之良导。久居阍室，忽临宝炬之光明；常处<身果>形，顿受天衣之妙服。不求而自得，无功而顿成。故知无量国中，难闻名字；尘沙劫内，罕遇传持。以如上之因缘，目为心镜，现一道而清虚可鉴，辟群邪而毫不容，妙体无私，圆光匪外。无边义海，咸归顾盼之中；万象形容，尽入照临之内。斯乃曹溪一味之旨，诸祖同传；鹄林不二之宗，群经共述。可谓万善之渊府，众哲之元源，一字之宝王，群灵之元祖。遂使离心之境，文理俱虚；即识之尘，诠量有据；一心之海印，楷定圆宗；八识之智灯，照开邪ウ。实谓含生灵府，万法义宗，转变无方，卷舒自在。应缘现迹，任物成名。诸佛体之，号三菩提；菩萨修之，称六度行。海慧变之为水，龙女献之为珠。天女散之为无著华，善友求之为如意宝。缘觉悟之为十二缘起，声闻证之为四谛八空。外道取之为邪见河，异生执之作生死海。论体则妙符至理，约事则深契正缘。然虽标法界之总门，须辩一乘之别旨。种种性相之义，在大觉以圆通；重重即入之门，唯种智而妙达。但以根羸靡鉴，学寡难周，不知性相二门，是自心之体用。若具用而失恒常之体，如无水有波；若得体而阙妙用之门，似无波有水。且未有无波之水，曾无不湿之波，以波彻水源，水穷波末，如性穷相表，相达性源。须知体用相成，性相互显；今则细明总别，广辩异同。研一法之根元，搜诸缘之本末。则可称宗镜，以鉴幽微。无一法以逃形，则千差而普会。遂则编罗广义，撮合要文，铺舒於百卷之中，卷摄在一心之内。能使难思教诲，指掌而念念圆明；无尽真宗，目睹而心心契合。若神珠在手，永息驰求，犹觉树垂阴，全消影迹。获真宝於春池之内，拾砾浑非；得本头於古镜之前，狂心顿歇。可以深挑见刺，永绝疑根。不运一毫之功，全开宝藏；匪用刹那之力，顿获元珠。名为一乘大寂灭场，真阿练若正修行处。此是如来自到境界，诸佛本性法门。
