<!-- { "loadSidebar": true } -->
　　史学之失，未有如今日者也。吾尝为之说曰：“难言史，天下无史矣；易言史，天下亦无史矣。”夫谓“难言史而无史”者，何也？祖功宗德，日月不刊，国宪家猷，琬琰具在。《周官》之六典如故，《公羊》之三世非遐，不于此时考求掌故，网罗放失，备汉三史，作唐一经，将使禹迹夏鼎，弗克配天，文谟武烈，于焉坠地。惟我昭代，文不在兹，岂蜀史之无官，抑籍氏之忘祖？故曰：“难言史则无史”也。谓“易言史而无史”者，何也？《史记》远稽《世本》，《通鉴》先纂长编，张衡合三史之枝条，陆机定《晋书》之限断，莫不远述典章，近刊芜秽。今以匹夫庶士，徒手奋笔，典籍漫漶，凡例春驳，定哀之微词谁正？建武之新载无征。此一难也。编年之有左氏也，纪传之有班马也，其文则史，其义则经。三国之简质，班之末子也。五代之条畅，马之耳孙也。今一旦祧班而范，昭左而穆马，东观已后，夷诸席荐，足取步目，言以足志，虽师契而匠心，恐代斫而伤指，又一难也。故曰：“易言史则亦无史”也。
　　真定梁慎可先生规摹临川王《世说》，撰《玉剑尊闻》一编，余读而叹焉。慎可少负渊敏，博学强记，悉应奉之五行，识安世之三箧。其才与学可以史。世食旧德，胚胎前光，汉世称公卿子孙谙晓台阁故事者，于当世无两。其家世可以史。少游高邑之门，壮入承明之署，历昌已来九变。复贯南北部之坛。大小东之章牒，丝纶之簿籍，边陲之图志，莫不藏诸腹笥，得之目论。其阅历可以史。沧桑贸迁，陆沉郎署，填膺薄胸，裂吻蜇鼻，踌蹰四顾，吮毫阁笔，退而采集斯编，胪陈琐碎，踵附临川之后尘。其可以史而不史者，良于国史难易之故，精而求之，熟而审之，未敢以尝试而漫为也。
　　余少读《世说》，尝窃论曰：临川王，史家之巧人也，变迁、固之史法而为之者也。临川善师迁、固者也，变史家为说家，其法奇。慎可，善师临川者也。寓史家于说家，其法正。世之君子有志国史者，师慎可之意而善用之，无惮筑舍，无轻奏刀，子玄有汗青之期，而伯喈无髡钳之叹，岂不幸哉！余惧世之读斯编者不深，维史家难易之故，而徒取其长语琐事，供谈谐，代鼓吹，猥与《语林》《说郛》之流，同部类而施易之也，为论著之如此。
　　【颜子疏解叙】
　　明之初兴，吴郡儒者徐达、左良夫辑颜、曾四子书，羽翼《论》、《孟》，垂三百年。嘉兴高阳庭坚独取颜子书，为之删定疏解，粲然可观，而颜子之书遂大显于世。余为叙之曰：
　　吾夫子赞《易》、删《诗》《书》、修《春秋》，因仍旧典，未尝自为书。孔子之弟子皆无书，故曰：“述而不作，信而好古。”又曰：“不易乎世，不成乎名，遁世不见知而不悔。”此孔子之家法也。仲尼卒而微言绝，七十子之徒没而大义乖，庄、列虚无之学，阴阳名法，谈天非马之流，各以其宏辞雄辨驰于斯世。孟子愍斯道之芜废，不得已而为书以矫之。然而遁世勿用之义，亦少微矣。若颜氏，则真得孔氏之家法者也。山庭绕斗，端门授书，天将以夫子为木铎。孔子居见龙之位，则颜子居其潜天命之矣！夫如是，则何敢有书？步亦步、趋亦趋，夙兴夜寐，苦孔之卓，见其进而未见其止，则何暇有书？不违仁者，三月也，不违如愚者，终身也。忘仁义、忘礼乐而至于坐忘也。端而虚，勉而一，夫子犹以为未可也。惟道集虚，惟夫子废心而用形，此颜氏子之好学也。夫又何事于书？然则徐氏、高氏之于颜子也，不厚诬颜子哉？曰：非然也。挽近世之学者，以俗学相蒙，以邪学相盖，有人于此辑先儒之坠言，理遗书之朽蠹，仿隆古之衣冠而学其声咳，是亦行古之道也。
　　颜子邈矣。因颜子之书而深惟其所以不为书之旨意，考潜见之德，正述作之义，洙泗之微言大义，可以不远也。汉高诱注《短长》、《淮南》，宋高似孙辑《七略》，咸为博雅之宗。今庭坚氏注《颜子》，立专门之学，高氏于儒林，世有人矣哉。
　　【艺林汇考序】
　　类书之作，于六朝，盛于唐，而滥于宋。已后迄于今，盈箱溢杼，连舻架屋，左史不能知其读，侍中不能奏其略。承学之徒，耳目瞀乱，回遑岐路而莫知所适从。
　　松陵沈子留侯，璋特达，博通今古，端居多暇，弋猎群流，撰次一书名曰《艺林汇考》，网罗典故，苞括琐碎，州次部居，钩玄提要，榛苦勿剪，则集翠于陆机；萧艾必搴，则取裁于郭璞。韪矣哉！经籍之禁御，文章之圃田也。书成，就正于蒙叟。叟告之曰：“子之书，有四便焉：便于好学者一，便于不好学者一，而便于蒙叟者二。”沈子曰：“何谓也？”叟曰：“四部五车，津涉则浩如烟海；九流七录，披剥则棼如缕丝。吞纸或困于无资，阅市则苦其难遍。子今济以舟舆，定其衢╉，放新丰之犬鸡，自知阡陌；指建章之门户，如列画图。推黄香之九宫，不须管律；步竖亥之八极，未出户庭。由是经经纬史，衔华佩实。载司南之车，向方靡惑；服四照之草，得用不迷。勤学有食跖之能，临文无祭獭之瘁。如玉河之宝主，譬入海之导师。此便于好学者一也。俗学剽贼，谀闻单疏，指米囊以疗饥，过他家以数宝。一旦贫儿暴富，穷子得家，泉客之珠，啜泣而立成；昆山之玉，抵鹊而不惜。汲冢之科斗，人可编摩；河东之箧书，家堪补缀。辨豹文之鼠，岂必终军；识贰负之尸，何烦子政。弱翰三寸，油素四尺，子云岂非劳人乎？上窥结绳，下穷掌故，退之岂非笨伯乎？此便于不学者一也。老人多忘，归心空门，多闻习气，现行暂伏，禅诵馀暇，游猎斯文，屠门大嚼，实且快意。昔人呼书为黄尔，以为老人嗜书，如稚子之须尔，乃可以养生而却老也。吾将以此书为黄尔，安知不若张苍之无齿，食乳而不死乎？故曰便于蒙叟者一。吾闻人世载籍，皆藏┑天宫。七佛之遗书，每同篆籀；祗桓之图经，袤逾累百。既已委命于彼，聊复津寄于此。忉利有杂林之苑，诸天入此，则上妙欲尘，杂类俱至，此书即吾之杂林也。取彼欲尘，助我禅悦。故曰便于蒙叟者二。”
　　沈子曰：“有是哉。吾未之前闻也。道在比稗，肄业及之。吾徒以为广文之荟萃、香山之白朴也，先生则命之矣。请书之以为序。”
　　【内阁小识序】
　　内阁之建置，定制于永乐而崇重于洪宣之间。其不立宰相也，遵皇祖之典训。而其用词人入直，以五品官参预票拟，则仿唐宋之制而参用之。已而掌握机务，参列公孤，无宰相之名而有其魁柄，词臣由此益重。先辈有迁礼侍者，谢贺客曰：“吾今日出为有司矣。”厥后规制小变，枚卜阁员，多用部衔推举，而经筵、纂修、记注、应制之事，属翰林，号文学侍从之臣，他曹莫敢望焉。翰林于内阁，不称属。属吏则两房中书，凡经筵、纂修诸务，咸有职司，而典簿为之长。每朝罢，诸阁部堂、坊局史官以次为一班，中书缀史官后，亦一班。官虽冗长，其自视他曹，有凡仙之隔焉。盖国家二百馀年，备员禁近，虽立清班，所以深严政地、优崇馆阁，其深意如此。丧乱以后，劫火焚如，内阁掌故与西清东观，咸归天上。
　　真定梁慎可先生伏而叹曰：“噫，余起家史馆，敢忘其本？”网罗放失，勾稽琐碎，撰《内阁小识》十卷，先题名，次书目，后典仪。阁中故事，犁然具在。其载笔可谓勤，而用意可谓远矣！顷者史乘阙遗，奸伪错出，谝言壬人，人自为史，钱奴纤儿，家自为史。平台便殿之清问，可以增损；左右史之记注，可以窜易；伏蒲之谏诤，裂麻之痛哭，可以取次装点。欺侮亡殁，谩谰鬼神，向令螭头柱下，职思其居，陈编故牍，不尽漫灭。虽有黎丘之鬼、怕思之丛，亦将杜口阁笔，安敢昌披若是？昔者刘子骏就上林令，虞渊得群臣所上草木二千馀种，为邻人求借遗弃，深以为恨。今朝家十七年，掌故非如上林草木之琐屑也。而世之就上林令，访问忆列，其遗弃如子骏者，罕有闻焉。伪史安得不公行，而野史安得不滋误乎？
　　慎可，名臣子孙，如汉之黄琼。习知台阁故事，故其所撰集如此。余故曰其载笔勤而用意远也。慎可铭其书曰“小识”，取不贤者识其小也，独不曰文武之道未坠于地乎！杞宋无征，舍鲁何适？慎可为之小，孰能为之大？余老史官也，头白污青，执简三叹，姑为之论次，以复于慎可，且以告世之君子有志于史事者。
　　【琅环类纂序】
　　少司成朱沧起先生以终贾之年，蜚声史馆，名高媒忌，忤触网罗，归隐汾水之阳，自老于缣缃油素之间，著书一百三十馀卷，名曰《琅环类纂》，而驰书属余序。
　　余惟古今类纂之书，通有二门：一曰词章家，唐欧阳氏、虞氏、白氏之书是也。一曰典制家，唐杜氏、宋郑氏、马氏之书是也。古之儒者，学有根抵，词无枝叶。载庶部分，订正群蒙，如耕之有畔，如织之有幅。疆理南东，经纬横直，画然而不可紊也。去占日远，九经三史之学，尽失故初，基之以捃拾，加之以裨贩。盖之以剽夺，汩没洄渊，久而滋甚。语有之：“多所见，少所怪，见橐驼，如马肿背。”今之腴闻驾说者，自其多生薰习以迨于童习，白纷缪种，痼疾症结于膏肓藏府，各仞其师说以为固然，其将使谁正之？沧起高才盛年，穷愁著书。观其横经藉史、发凡起例、提要钩玄，则本诸昌黎；刂褰稂，则仿诸弘农。上窥结绳，下穷掌故，词章典制，两家会粹一门，而不以作者自居。退而比于广文之荟蕞，香山之白朴。居今之世，粪除俗学，导九流之津涉，开六艺之钤键，微沧起，吾谁与归？
　　万历中，文太青崛起关陇，创明河汾之教。沧起少从太青游，得枕膝之传。闵其师说不大昌于世，假手斯文，立圭树表，祀关西而望河曲，有遐心焉。太青往畀余以西极之书，送余渡江，再拜相属，至于今犹梦梦如也。余于太青，未免为太玄之刘歆，而沧起今为桓谭暮年，见此欣然有喜，遂连及之以为序，不独慰吾亡友，亦使后之儒者知其有以自信，无虑后世无子云也！
　　【镜古篇序】
　　兰祝太守茹穹负不世出之才，海内事数著可了。遇异人，读异书，隐于药肆，以出寸七度世，博通经史，著书满家，独重其《镜古篇》者。自天文、地理，以迄异闻，厘为十门。盖郑广文荟萃段柯古《杂俎》之流，本天咫象物，宜搜神逵、穿理窟。今之儒者，莫能竟其说也。
