<!-- { "loadSidebar": true } -->
　　周有天下传三十七王歴年八百六十有七视夏商最为长久而卒所以失天下者无令主以复兴周道故陵迟而遂亡也或者过周东迁谓为失计是知周自东迁而衰不知东迁非所以致衰也周居丰镐谓洛邑为东都盖自武王之迁九鼎固以眷地中有意乎经营矣周公相成王成武王之志卜洛建邑凡郊祭社壝宗庙市里无一不备是岂无意乎迁哉借令当时无意乎迁岂无意乎后世子孙计哉使成王周公无意乎迁又不为后世子孙计何利而为此纷纷也以书考之周公告王使居新邑为治王因遂东故曰戊辰王在新邑烝祭岁虽不留都亦既有事于烝祭矣则东迁何尤而以为失计哉谓洛邑形势不如西周之据函崤界襃陇耶则以德致人贤于负固而西阻九河东门于旋豁险要阨犹足守也谓洛邑土地不如西周之为九州上腴天地奥区耶则隂阳之所和异于偏方而泝洛背河左伊右瀍交灌沃衍犹足富也谓东迁不足以朝万国耶则赤芾金舄宣王固尝会诸侯矣谓东迁不足以抚四夷耶则坚车齐马宣王固尝攘夷狄矣谓东迁致王室之陵夷耶则日蹙国百里周道为已衰谓东迁致王威之微弱耶则下堂见诸侯君尊为己替谓东迁致伯国之盛强耶则胶舟不复甚于问鼎轻重谓东迁致外侮之凭陵耶则四夷交侵甚于戎伐凡伯然则东迁何尤而以为失计乎使西周不有宣王吾知板荡之后不待东迁而无周矣使迁洛而复有宣王吾知黍离之初虽移都而周必兴矣且尧平阳舜蒲阪禹安邑商自契至汤八迁盘庚五迁唐虞夏商之都罔有定止汉世祖宅洛邑延祚二百魏孝文亦宅洛邑太和称治使建国必于西周则前乎周者不都丰镐何能国乎使东周必不可国则后乎周者或都洛邑何能国乎使文武都东周周其有不兴乎使平王都西周周其将不衰乎又况周公营洛以为天下中诸侯蕃屏乎四面故立京师议者谓平王东居洛邑其后五覇更率诸侯以尊王室故周于三代最为长久然则周迁于东实资夹辅以永其年谓致衰可乎迁都之义曰洛邑之地四达而平使有德易以兴无德易以衰是都洛可以兴而所由致衰者果在不徳东迁岂遽为失计乎
　　秦论
　　秦得兼天下之数而失所以守天下之道阻殽函表终华拥百二之胜以临东诸侯则秦既有兼天下之势矣自孝公以来急耕织以务富上首级以劝战亦既有兼天下之资矣于是据闗固守虎视而窥周室有包举宇内之心然常自计诸侯之地足以五秦土诸侯之卒足以十秦兵是我虽有兼天下之势而天下之势且甚强我虽有兼天下之资而天下之资且甚厚我不以数图之则天下所谓强且厚者将一合而谋我虽扫境内出吾兵倾囷廪转吾粟犹不足以救败而自支尚何天下之兼哉惟秦人于此挟所以兼天下之数因其数而用其资下劲兵以临六国常深惧之而不穷其攻往往拱手以须赂地之入地入而秦肥秦肥而六国瘠以亡矣此非得兼天下之数耶彼为从者曰赵尝收率天下以摈秦秦兵不敢出函谷闗者十五年夫天下摈秦秦非有畏而兵不出也计秦之虑以为六国约从急之则势愈合交愈缔缓之则旷日而隙生必自相图可无下兵而从自解吾且使辨士欺六国而败其与则我可以得志此秦所以坐闗中之甲十五年不东出也已而犀首之说用则齐魏赵鬪苏秦恐而去赵则从约皆解矣秦之主数如此天下盖不足兼而有也嗟夫权术计数兵家有之纵横家有之申商有之八世所不闻圣贤所不道今秦以数取天下既甚陋又欲以数守之收天下锋镝铸之咸阳以虞下叛而不知奋白挺者足以为戎首焚灭诗书拨弃古文以愚其民而不知溺儒冠者足以建大号罢侯置守郡县六服以销尾大之祸而不知乘时蠭起者皆穷巷逋亡之匹夫坚长城以遮胡冦而不知出匕首捶属车者近起于肘腋禁偶语以防民言而不知道旁观东游者谓可取而代此其所以取天下仅再传而亟失之也嗟夫得兼天下之数固已与三代之兴异矣而又欲以数守之秦之歴年四十为幸已甚贾生谓使子婴以庸主之才仅得中佐山东虽乱秦之地可全而有是见秦阻之可负不见任数之速亡也孟子曰三代之得天下也以仁荀卿曰汤武非取天下也脩道行义兴天下同利除天下同害而天下归之然则三代固尝得天下以仁矣未闻取天下以数也谊之言曰并兼者高诈力安定者贵顺权取与守不同术也是以秦取之为不非也班氏过其说宜哉
　　六国论
　　六国仰闗而攻秦秦常延敌无所惮秦兵一窥六国之境则六国狼顾而不能支何哉六国异心而秦有一定之计故秦能使齐楚韩魏燕赵自相攻鬪而坐制其敝也当是时天下称强国者非秦而楚非楚而齐韩魏虽天下枢然韩地不过九百里魏地不至千里至小弱也迫于敌则势不能无附故秦攻其西则南附楚东附齐楚攻其南齐攻其东则西附秦秦之谋蹙韩魏不遗余力矣齐楚之攻之国秦所祷祀而求者也齐楚不知深合韩魏以结从亲之要常攻而駈之入秦以自救是以秦常间齐楚之攻韩魏也因得收韩魏以固其与韩魏之与固则秦亦得挟以攻齐楚而无议其后者焉非徒齐楚也燕赵之地不岁危而民不岁死者恃韩魏之蔽得无受兵于秦也无韩魏之规则秦人轻卒锐兵长駈千里渡河逾潼据畨吾战于邯郸之下而赵危逾云中九原过代上谷战于易水之上而燕危燕赵不知深合韩魏以结从亲之要常折而与秦秦因得弱韩魏而攻之韩魏见攻南不援于楚东不援于齐北不援于燕赵则势不得不西面而入秦计韩魏之心亦且搤腕切齿于齐楚燕赵思借秦以雠之不耻质子割地以事秦而韩魏亦且自亡其唇以相侵扰是秦常鬪六国而坐制其敝也秦所以得鬪六国而坐制其敝者患在六国异心而秦有一定之计夫惟六国异心故朝闻从人之说而合为从暮闻衡人之说而散为衡从散则离衡成则疑离则不相为救而反相图疑则虽相为救而不相安秦将商君尝诈袭魏公子而破之齐赵因亦数破魏兵是不相为救而反相图也韩公仲曰以实伐我者秦也以虚名救者楚也是虽相为救而不相安也此秦所以得间其异心而攻鬪之也若秦之为计则一于连衡凡其大臣父兄朝谋而夕议与诸侯客子凭轼结驾西入闗而纳说者皆所以败从而成衡此秦有一定之计也以一定之计且有衡人成之以鬪六异心之国将不制其敝而兼天下乎向使六国约从计亦一定而不易嵗并力以患秦则秦人无与为衡而兵惟无出出必掎角攻之秦亦必自忧匹马只轮之不返也是六国反得以蹙秦于函谷而制其敝也秦安得而攻鬪之当魏武侯之卒韩赵伐败魏师谋曰取魏地而两分之魏分为两不强于宋卫则我终无魏患是徒妬魏之不毁而忘毁魏之去秦疾遗已忧也呜呼时亦幸其计不和耳使遂分魏则韩孤而秦患迫其将覆亡之不暇魏分而韩亡则秦兵之出无限虽燕赵齐楚亦相随为秦禽矣尚安能及始皇之世而后亡哉
　　楚汉论
　　汉高祖与项籍俱起叛亡逐秦鹿蚌鹬相持者八年高祖之命悬籍手数矣而籍卒以败灭何哉籍专为暴高祖专为德也高祖之入咸阳也秋毫不犯籍至乃火而屠之予以为楚汉兴亡此已分矣籍特挟用匹夫小勇刼人以假息故后死耳夫以高祖权略智数揽英豪而驱御之盖真王霸才虽羽百辈不敌也方韩信为治粟都尉萧何数言其竒高祖故不用欲以忿信使亡既亡而追得之信自以为死矣反遽拜大将使信以任遇过望必效死力卒用信以灭楚然而信遂谓汉遇我厚是在其术中而不知也郦食其为汉谋挠楚权立六国后高祖非不知六国后不可立也而以问张良盖时欲观良心耳高祖固知良之可用然以良始惟为韩报仇又尝使项梁立韩诸公子横阳君成为王益树党已而为韩司徒又尝自襃中去汉归韩恐良终为韩不专为汉故因食其谋以甞良心初非不知六国后不可立也问曰于子房何如其甞良心可见也然而良方力陈八难是在其术中而不知也萧何于汉臣才最高膺专任守闗中既独立万世大功高祖惧其脱自骄以取祸故遣卒为卫系之廷尉痛抑折之使自卑畏以保令终非诚疑何也借诚疑之则必踵韩彭诛矣然而何至自污以求免是在其术中而不知也三子皆人豪役于高祖术中而皆不知此汉所以取天下也若籍则无能有是得范増不能用得陈平不能用得韩信不能用皆使之怨愤弃去徒以匹夫小勇欲决雄雌于挑战间至力蹙势穷犹将驰杀一二汉将以见技能此楚所以失天下也然则籍之亡也又胡望乎天哉
　　唐论
　　尧有天下不以传丹朱而授之舜舜有天下不以传商均而授之禹夫岂不爱其子哉以为子不肖而授以位则天下防其害故不敢用一己之私意易天下之公心夫以圣人不私其子也犹外求贤人而授之况有贤子不能立而曰必立所爱亦已惑矣此唐太宗之所以不明也方承干得罪太宗欲立晋王限以非次回惑不决至取佩刀自向以要其臣使必己从继又欲立呉王恪谓长孙无忌曰公劝我立雉奴雉奴懦惧不能守社稷呉王英果类我欲立之何如雉奴即晋王也嗟夫恪诚英果耶则不当以无罪弃晋王诚懦不可守社稷也则不当越次而立今太宗以一旦之爱必立晋王岂公心乎且恪雉奴等己子耳犹以私爱弃英果而立柔懦借使诸王皆朱均也其肯舍己子而外求贤人授之位乎此其去圣人逺矣然观太宗尝立论讥评晋武以为知子者贤父知臣者明君子不肖则家亡臣不忠则国乱国乱不可安也家亡不可齐也又曰弃一子者忍之小安社稷者孝之大畏小忍而忘大孝圣贤之道岂若斯乎其诋诃前古如此而昧于己子卒使庸昏嗣有大位刼于牝晨几至覆邦岂所谓笑古人之未工忘己事之已拙耶身属鞬执锐取天下于百鬪之余一举而委之孱子岂不自念其国乱不可安之论耶彼以佩刀自向盖小夫贱妇之为而谓太宗为之耶勤勤托孤于李勣而卒所以立武乱唐者勣也岂不既不明于知子而又不明于知臣耶且以永业业齐民以府兵强本干以租调立常经之法凡太宗之规为计虑欲以维持后世者皆亿万年不易之良图至储贰之重乃独失授如此岂智以爱昏所为悖缪而不自知耶尧之时二八未登四凶未去五品不逊民庶艰食皆未尝以为言也惟急于授位得人今太宗于储贰失授而徒汲汲于维持后世之法是犹缔架巨室涂茨丹雘高墉大鐍无所不至已而付于败家之子其能传之久耶然则唐中遭革命宗枝剥丧酷吏日出生人毒痡者皆太宗立懦子之祸也人君可不戒哉
　　五代论
