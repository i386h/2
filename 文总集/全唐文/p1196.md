<!-- { "loadSidebar": true } -->
    公讳，字某。其先夏姒之後为淳维，汉刘之代为浑郁，或强为与国，或分以保姓。贞观中，开置州壤，就加官师。曾祖元庆，皇豹韬卫将军灵邱县开国伯。祖文寿，皇太子仆，赠尚书左仆射。考释之，皇开府仪同三司太常卿兼御史中丞宁朔郡王，赠司空。惟灵邱绍先公之职，居次卿之重，仆射以积厚克家，宁朔以伟才雄边。贵仕崇勋，乃列茅社，流光追远，是加密印。回复介祉，间生元臣，功昭於前人，德合於大君。建中癸亥，翠华西狩，公以大司马艰贞翼从，部勒戎车，揣摩杀机，勤劳行内，为上心膂。登坛授律，誓命交感，如汉拜淮阴侯故事，而又加焉。乃进左揆，遂参大政，总赋舆而为之师长，恢王略而以之北伐。凶党尽锐，壁於武亭。公以事钜师老，则伤威重，正合奇胜，在於疾力。奋寡击众，鼓行无前，歼夷溃溺，如建瓴水。中坚席胜，又复於咸阳；长毂启行，既门於延秋。会西平王以东诸侯之师，清宫献捷。公乃抑其贾勇，须彼成功，窒士心之克伐，息兵火之气焰。然後穷追，斩级寇孽以平，备法从於清跸，捧大明於黄道。告类荐功，登拜上台，抚封尹正，复与虏确。时北平王出大卤收绛台，而公已总成师下左辅。於是缉忠力，扬寄锋，复离宫，拔坚垒。衡阵压境，傅於蒲津。金鼓之声气相合，山河之表裹皆复。渠魁授首，师帅协附，安流以济，方轨而前。士不罹伤，工不易肆，殄寇正刑，四方咸。论道进律，乃平水土，秉谊靖人，以修班制。休嘉贲於草木，利泽逮於鳏寡。言为军志，动为吏师，贞元景子，政成一纪，进掌邦教，遂居左弼。十五年冬寝疾，十二月辛未，薨於理所，享年六十四。皇上悼叹，不视朝五日，册赠太师，赙衤遂吊祠，有司备物，大僚襄事。明年二月甲申，葬我太师於万年县洪固原，太常迹其功德，奏谥曰忠武，礼也。
    初公年十一，以将门子仕於边部，未弱冠，五迁至左骁卫将军。始从朔方之师战黑山，次从陇右之师摧石堡，又尝西出临洮，夺昆夷之善地，而为之壁垒。北绝在漠，破猃狁之坚甲，而焚其庐帐，又从汾阳王临淮王计反虏於山东。南攻赞皇，北取真定，射其突将李立节，贯於左肩，毙之。又五迁至太常卿，皆以功次，其间开地於河曲，以静九蕃；宣威於陕西，乃定三川。凡王师之所以克获都邑，元老之所以发扬蹈厉，公必居其先偏，而当其剧，故以御史中丞为灵州左司马，以御史大夫为州刺史，以工部尚书为单于大都护。专征上郡榆林之地，入为左金吾卫大将军，又以户部尚书奉晋王出车之重。自时厥後，投艰感慨，能纳大忠，以恤大事。理蒲十六年，再陟公台，以司空兼侍中，以司徒兼中书令。大凡历官二十八次，真食千八百室，居节制者五，副元帅者四。材力绝人，始封楼烦；方内洽平，乃建咸宁，凡汾阳王九伐之勋，公皆左右；四履之地，公皆践历。悯册师礼法谥尊名，公皆如之；所不至者，寿而已矣。惟公厚性宽中，智谋深静。秉仪类以赋明命，植端诚以纠王慝，讲功述职，远意长利。执德之柄，蹈礼之舆，致其用以格天，启其心以沃圣。协建皇极，为宗工元龟，雅好《左氏春秋》班氏史，得考父之恭，范宣之让，骠卫之功略，黄韩之教化。又尝慕《太史公自叙》，著《行纪》一篇，词不矜大，而事皆明备。有子五人，曰殿中少监练，太子中允镐，太子司议郎钜，栎阳尉钢，□阳尉钅岁，著位於两宫，以奉朝请，试吏於县内，以修事任，食德而才，禀训而忠，皆以纯孝，致其哀敬。令弟辅国大将军右领军卫将军武当郡王，与诸孤等推彝景钟之义，因识表以闻，有诏词臣，刻石传信，乃采其赞书侯表，作神道碑。铭曰：
    北戴斗极，阴方尚武。元金朱︶，锡命都府。太师间代，感会□雨。四征庇人，九合尊主。昔未成童，则能肆勤。卓行深入，致果忘身。弱冠摧锋，环列南军。中兴之后，书社策勋。援χ两河，转战三秦。灵朔郇，所居必闻。出统蕃卫，入司徼巡。时丁厄难，节冠群伦。逋诛煽结，狂秽宫阙。西平鞠旅，公亦授钺。既临延秋，如火烈烈。休士退舍，时惟不伐。，蒲津未通。北平释位，公实抚封。胥命长春，克成厥功。开壁劳军，靡有不公。以律则臧，在和而克。时惟太师，有严有翼。乃敷仁泽，乃布条职。时惟太师，有功有德。三公二府，是奖是陟。衤遂印易名，以奠以饰。材官介士，卤簿凄恻。大隧鲜原，终南之北。万邦作宪，永代是式。追琢馨香，与唐无极。
    ●卷四百九十九
    ☆权德舆（十七）
    ○唐故宣武军节度副大使知节度事管内支度营田汴宋亳颍等州观察处置等使金紫光禄大夫检校尚书左仆射同中书门下平章事陇西郡开国公赠太傅董公神道碑铭（并序）
    汉兴五代，孝武思理。胶西相陈天人之际，王道之端，昌言大对，统纪条贯，纯嘏积厚，远而浸明。帝唐九叶，顺考古道。陇西公兼将相之重，承尉卫之崇，启心宣力，作率庆事，陟格宗工，能积其烈。公讳晋，字混成，河东虞乡人。廉忠温厚，矩通理。秉义以立，故不为利疚；知动之微，故每与吉会。初肃宗受端命以合兵车，思欲去元元於汤火，致王度於金玉，以文告威让远猷密布（一作命）之为重也。故公解巾披荆，校文视草，凡三徙官，被以采章。代宗御天下，乃清吏职。以为文宪弥纶，陪贰事任，百辟交修，则理道洽。故公再入御史府，三为尚书郎，历秘书监长府奉常武候之亚。今上建皇都以纂鸿业，思代天工，俾宁方内，故公出入屯夷，昭明有融，中居大僚，以至柄用。贞元年年春三月，拜门下侍郎同中书门下平章事。居五年，除礼部尚书。用耆硕俊德，转迁兵部。分正宏化，以本官毕命为东都留守东都畿汝州都防御使。安危注意，以左揆持相印，充宣武军节度汴宋亳颍等州观察处置等使。十五年二月丁丑，薨於位，享年七十六。罢朝三日，追命太傅，有司易其名曰恭惠。职丧法赙，皆峻彝等，所以视其践履而加优之也。
    初公以祠部郎为出疆从事，北方之强，骄蹇沓贪，伐功怙力，徵我厚币，使臣指顾。公摄其词，词达气直，虏皆震伏，殚威命於专对，辉光华於外区，仁者之勇，沛然馀力。其为太府，未浃日而理。乃珥貂蝉，实兼宪丞，含章以承顾问，秉直以司纪律，修起故事，京师肃然。其为华州，徵赴行在，以祭酒亚相，使於北河。其往也，蓟门不出，关东多垒，习俗故态，且相附离。公则破其从约，使循轨道。其还也，蒲坂既阻，王宫未清，婪婪二逆，恣睢相合。公则折其凶谋，因以郁没。凭轼有劳，扈跸而旋，益用尊礼，大其职业。司徼循也，五校严备，持重而不苛。处纲辖也，六职遵修，举直而不紊。典礼乐也，百神咸秩，荐信而不黩。其为相也，上戴元圣，下熙百工，柔惠小物，协宁大政。推明常古之制，章叙理平之业，粹和而不耀，敬让而不居，言陈於前，不可悉数，拜章八上，然後得请。其抚封也，尢为难理，先是在宥推恩，参授兵柄，至有恃凶器以邀好爵者，气焰不还，风波相沿，是邦再乱，人用恫恐。上以为陈留天下之郊也，非素重臣不可以率先赋政。公既受命，与一二从事记室，儒服而前，不待里言，不恃卫，宽信夷易，ウ然风行。长城大蔡，蕴在灵府，悍将伏罪，齐人乐业，四邻诸侯，折中於公。居四年政成，力疾累求入觐，因条陈利病，请制於未然。上难其继，以致没代。噫夫！一邦之人，得公而理，失公而乱。劫介夫，杀大吏，犹厚燎川溃於不可遏向。公之嘉猷密疏，如前知焉，其明智欤？董氏在春秋时，书法不隐；在战国时，赞明命闻於诸侯，自胶西而下，淳耀滋大；在魏有司徒昭，在蜀有尚书令允。扶义纳忠，以斡机衡，其族旧矣。公曾祖仁琬，皇州博士。祖大礼，赠右散骑常侍。考伯良，开州新浦主簿，赠尚书左仆射。三代有令德而无贵仕，蕃祉所锺，发为追崇，宜哉！有子四人，秘书省著作郎全道秘书郎溪大理评事全素太常寺太祝等，其承学也专，其就列也敬。斩然而孤，累然以哀，日於先远，象数协吉。以某年十月丁酉，奉理命家法，薄葬公於河南县万安山之原。以前夫人南阳张氏继夫人京兆韦氏焉，从周礼也。惟公自筮仕至捐馆，四十五年，无伐善，无违德，历官三十六，皆以理效闻。自建中以还，居中分阃，再调鼎实，一人而已。范文子所谓厚德者能享多福，惟公有之。全道等犹惧懿铄之不永於後，与陵谷之有迁也，以德舆奉行公之命书者三，宜金石刻，故迹共诔谥而为之铭。其词曰：
    后王财成，隽昭明，以建皇极。甫申居内，方邵理外，周邦是式。於惟陇西，求福不回，文武宣力。调和公饣束，整训长毂，柔惠且直。胶西章章，道可佐王，屈相下国。绵代储庆，至公而盛，位实配德。孑孑干，昔往浚都，俗既纾息。翻翻素旗，今旋洛师，人用凄恻。惟是壤树，资於四布，万安之侧。德辉在兹，永代有词，於以篆刻。
    ○唐故中书侍郎同中书门下平章事太子宾客赠户部尚书齐成公神道碑铭（并序）
