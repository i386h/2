<!-- { "loadSidebar": true } -->
　　论太极者不在乎明天地之太极而在乎明人身之太极明人身之太极则天地之太极在是矣先儒之论太极所以必从隂阳五行天地生物之初言之者惟恐人不知此理之原故遡其始而言之使知此理之无物不有无时不然虽欲顷刻离之而不可得也学者徒见先儒之言隂阳言五行言天地万物广大精微而不从我身切实求之则岂前贤示人之意哉夫太极者万理之总名也在天则为命在人则为性在天则为元亨利贞在人则为仁义礼智以其有条而不紊则谓之理以其为人所共由则谓之道以其不偏不倚无过不及则谓之中以其眞实无妄则谓之诚以其纯粹而精则谓之至善以其至极而无以加则谓之太极名异而实同也学者诚有志乎太极惟于日用之间时时存养时时省察不使一念之越乎理不使一事之悖乎理不使一言一动之逾乎理斯太极存焉矣其寂然不动是即太极之隂静也感而遂通是即太极之阳动也感而复寂寂而复感是即太极之动静无端隂阳无始也寂然之中而感通之理已具感通之际而寂然之体常在是即太极之体用一原显微无间也分而为五常发而为五事布而为五伦是即太极之阳变隂合而生水火木金土也以之处家则家齐以之处国则国治以之处天下则天下平是即太极之成男成女而万物化生也合吾身之万念万事而无一非理是万物统体一太极也即吾身之一念一事而无之非理是一物各具一太极也不越乎日用常行之中而卓然超絶乎流俗是太极之不离乎隂阳而亦不杂乎隂阳也若是者岂必逺而求之天地万物而太极之全体已备于吾身矣由是以观天地则太极之在天地亦若是而已由是以观万物则太极之在万物亦若是而已天地万物浩浩茫茫测之不见其端穷之莫究其量而莫非是理之发见也莫非是理之流行也莫非是理之循环而不穷也髙明博厚不同而是理无不同也飞潜动植有异而是理无异也是理散于万物而萃于吾身原于天地而赋于吾身是故善言太极者求之逺不若求之近求之虚而难据不若求之实而可循故周子太极图说虽从隂阳五行言之而终之曰圣人定之以中正仁义而主静立人极焉其示人之意亦深切矣又恐圣人之立极非学者可骤及也而继之曰君子修之吉修之为言择善固执之谓也而朱子解之又推本于敬以为能敬然后能静虚动直而太极在我呜呼至矣先儒之言虽穷髙极深而推其防不过欲人修其身以治天下国家焉耳学者慎无骛太极之名而不知近求之身也





　　贾董优劣论　　　　　　　　　陆陇其
　　天下之士惟才学兼至者为上不幸而有所偏胜与其才胜于学也母寜学胜于才何则才胜之人明于事而熟于势人君用之则国体立焉国势安焉然其失也纯驳兼施义利杂用有可见之功而未必无可忧之虑学胜之人守于理而秉于义人君用之或迂而罕效焉或拘而难达焉然其得也道足以格主而操足以范俗无一时可着之效而有积久可恃之功明乎此者可以辨贾董之优劣矣贾生者汉之名臣也董生者亦汉之名臣也当文帝之时诸侯强于内中行说之徒谋于外而朝廷所以厉风俗厚徳泽固根本正体统者又皆未有其具上下恬然不知忧戚乃贾生独为痛哭流涕于其间考其所陈皆凿凿可行此固绛灌之所不能言而鼂错袁盎之所不能知也则贾生者岂非一时之杰哉武帝之时主骄而臣谀所事者征伐所尚者聚敛所用者严刑峻法见其利不见其谊计其功不计其道而董生独持正议于其间观其廷对之言于礼乐敎化之际未尝不反覆而陈之也于公私义利之辨未尝不正色而道之也于伤肌肤断支体之习未尝不咨嗟而戒之也此固公孙石奋之所不敢陈而张汤孔仅之所不欲闻也则董生者岂非一时之杰哉使贾生之防用于前则汉有久安长治之业董生之防行于后则汉有更化善治之休是二子者固未容优劣也然尝试以其言考之贾之言多及于利害而董则主于义理也贾之言多至于激烈而董则穆然和平也激烈者其中犹有浮躁不平之意而和平者其源本于庄敬诚恪之余渉于利害者与世运争胜负而一害去未必无一害兴主于义理者与性情为流通而义中自有利义中自无害贾之言其最精者在审取舍定经制而已所谓道之大原出于天者有之乎所谓正心以正朝廷者有之乎所谓正其谊不谋其利明其道不计其功者有之乎董之所蔽者独隂阳灾异之说耳使并此而去之虽与关闽濓洛比肩可也董岂贾之所及乎盖贾生者以才胜而董生者以学胜才学之分优劣之辨也鼂错之才近于贾生然其才益露而其败立见其学贾生而不得者乎贡禹匡衡之学近于董生然其学益拘而其业益卑其学董生而不得者乎学董生而不得犹不失为迂濶之儒学贾生而不得则功利夸诈而已末流之弊又优劣之辨也要之贾生亦何可及也以圣门言之董生狷者也贾生狂者也夫子思狂者而不得然后欲得狷者而见之盖狂而不学则不如狷狂而学焉则固出狷之上也呜呼使贾生之才而加之以学又岂董生之可及也哉






　　论姚崇十事　　　　　　　　　陆陇其
　　大臣之事君也必先有以坚君意而后天下之治可成也君意未坚而欲与之图治则吾以寛仁进而君且流于残薄矣吾以弭兵进而君且溺于好大矣吾以防微杜渐轻赋节用之说进而君且不胜其牵引矣吾以尊贤敬士开诚布公之说进而君且目为迂濶矣是故始乎坚而终乎怠者有之矣始之不坚而能成其终者未之有也三代以来如伊尹傅说之于商管仲之于齐商鞅之于秦虽其王伯异趋纯驳异致莫不于其始进之日有以得之其君是故功成而不劳彼唐之姚崇其亦知之矣考崇所陈十事不过因当时所急者而言之彼见夫垂拱以来用法刻深罗钳吉网纷纷于时也而曰政先仁恕见夫边隅未靖突厥吐蕃未可力臣也而曰不幸边功见夫武韦之祸几危宗社而俳优宦寺乘宠恣肆也而曰监禄莽阎梁之祸曰戚属不任台省曰阉人不得与政曰佞幸犯法无寛见夫神龙之世赋敛无度奢侈淫泆公主媫妤多营佛寺也而曰絶田赋外贡献曰絶佛道营造见夫五王被戮萧岑继诛而王魏直谏之风日逺也而曰接臣下以礼曰使谏官无忌讳凡此皆因当时所急言之治天下之事固不止此而人臣之効于君亦不尽于此独其能以十者要说于上使人主之意既坚而后徐起而图之呜呼此其所以成开元之治也欤君志既定于寛仁则张汤赵禹之徒不得以严刑惑矣君志既在于弭兵则大宛月支之使不得以开边诱矣君有防微杜渐之志则外庭之事必不决于宫闱尚书之柄必不属于外戚恭石显不得主枢密张放李明不得侍游宴君有轻赋节用之志则雉头之裘不以入内府湘宫之役不以烦将作君有尊贤敬士开诚布公之志则黥劓之罪不上于大夫放逐之祸不及于台谏极天下之治皆始于吾君一念之坚而实始于大臣之有以坚之也是道也固伊尹傅说之所以成其王而管仲商鞅之所以成其伯也是故开元之时宋璟韩休张九龄皆称贤相而吾必以崇为首何也坚帝意者崇也使崇无以坚之则明皇之荒宴不待天寳而九龄之徒又何所施其力欤虽然崇能必之于开元而不能必之于天寳何也曰崇知有以坚之而未知所以养之也君志固不可不坚而又不可不养坚之者存乎一日而养之者在乎平居古之为大臣者日以道徳仁义进其君而又多选天下端人正士为其左右使其君日就月将而不贡于非几凡此所以养之也夫是以坚者愈坚虽有奸邪不能惑之故曰惟大人为能格君心之非明皇之惑于李林甫杨贵妃也是其养之者未至也不然岂其二十年忧勤之主而一女子一小人能使之颠倒回惑而不可收拾也耶君子是以不满于姚崇也



　　崇让论【上】　　　　　　　　　　韩　菼
　　行一物而众善皆得者其惟让乎让徳之基也礼之端也亦即礼之实也孟子以无辞让之心为非人然而赤子之时间有而汨于利欲诱于习俗此心至于迷溺澌灭而不自知岂特不能充而已古有能让千乘之国而不能不见色于箪食豆羮者忽其所轻也挽近世直视箪食豆羮皆千乘耳岂待千乘哉且夫千乘固吾所应有所以云让若夫本非吾所必当有去之不顾乃其当然惟妄据以为已有遂不甘于让而乃敝敝焉与人争嗟夫争之途一开而五伦盖多故矣而仕路为尤甚故见于朋友间为多诗曰人之无良相怨一方受爵不让至于已斯亡不让求得也曷云亡也穷求之心逞忮之毒巧中敌我者以不及防因以得吾志而不知他人亦将挟吾之俯以伺其后也蝉得美防而忘其身螳螂方欲捕之异鹊又从而利之类相召也寜有既乎终亦必亡而已矣即间有固宠以自存而位愈髙则望愈减任愈重则补愈难君子不以没身为幸而以后世为忧奈何湛浊水而迷清渊也斯其故在只知有已不知有人尤在只知有官不知有已夫不知有已莫如反已士莫重乎有已也已而受官当实尽乎其在官者古人所以贵致身也如其不能或量力或知几三揖一辞吾去官而已故在矣盖委吏乘田亦有不容轻处者而又何竞焉徒知有已莫如平情人者已之推也我必欲胜人人亦将胜我如人犹此情也两情必当相平万一人无此情则俯视我为何等且夫君子欿然常若不足即薄技微长亦事事有不如人之恐而敢必加乎其上哉反已忠之属也平情恕之属也故欲正士大夫之心自能让始欲兴士大夫之让自忠恕始




　　崇让论【下】　　　　　　　　　　韩　菼
　　孔子曰能以礼让为国乎何有言教之本风之自也夫上之所倡下之趋也上以官为髙则官重上以让官为髙则官轻人情莫不趋于所极重者久之则官愈轻人皆思所以自重而让道成矣自然之势也尝检晋庾峻敦礼让表及刘寔崇让论皆推本于为国者以倡何有之化其言咸有补于当世峻之言曰圣王御世因人之性或出或处故有朝廷之士又有山林之士山林之士清劭足以抑贪污退让足以息鄙事先王嘉之臣愚以为古者大夫七十悬车今自非元功国老三司上才可听七十致仕其父母八十可听终养其有孝如王阳临九折而去官洁如贡禹冠一免而不着及知止如王孙知足如疏广莫若听时时从志寔之言曰人臣初除皆通表上闻名之谢章唐虞之时众官初除莫不皆让也谢章之义盖取于此夫三司有缺择三司所让最多者而用之此为一公缺三公已豫选之矣四征缺择四征所让最多者而用之此为一征缺四征预选之矣尚书缺择尚书所让最多者而用之此为八尚书共选一尚书也余尝韪斯二说夫古者七十致仕固也然四十方仕计用其力三十年尔今有二十而已通籍者矣其亦可以六十为断乎至如王阳贡禹之流于今为不世出之士又不可以六十为限也父母八十听终养吁嗟晚矣父母不必皆八十也其有疾病又不论年也今令甲不以年限诚善窃闻诸道路或八十犹不以终养请此为无人道之尤者岂止不能让而已哉谢章得荐贤自代唐宋犹然今其法已荡然无存即间有徒费简纸者不过外任之大僚而京朝三品以上官皆闻命而即受事如召一吏何以劝让如寔言诚可励世虽然防有惧焉惧夫除官而许之荐官荐者之意尚未决而求者已盈门矣不得则怨是争之府也且使荐者而不公耶有识者固将唾之其公耶必从而效之如寔言所让最多者其必然也而彼欲争之者苐中以朋党之一言即一网尽矣故此法尚未可遽行呜呼孰使夫古贤臣之嘉言谠议而有所不可行其非人心之忧也与
