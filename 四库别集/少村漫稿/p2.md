<!-- { "loadSidebar": true } -->
　　晓日承恩下禁闱仙舟喜共早春归初移北斗分朝佩欲舞东风试赐衣路入瀛洲清鸟近家临湖水白鱼肥双瞻南极明银汉独拥长庚接紫微 

　　○迎恩寺看梅口占赠刘带川节推 

　　策马东郊野望开行行山寺见黄梅遥连云气染歌袖满引春光入酒杯诗骨自怜花共瘦交情几得日同来不堪欲别河津外折赠还歆□鼎才 

　　○次龚云冈宫谕赏莲韵 

　　五陵城曲禁门开有客看花日日来迥出金盘承露润初分玉井倚云栽珠玑细细回罗扇纶綍丝丝合羽杯试问花神可相待秋时莫遣晚风催 
　　冉冉芙蕖红欲开清波分自御沟来应怜秋月疏云度着意春风细雨栽词客漫劳青玊案对君惟取碧筒杯人生百岁浑如此玄发何嫌白日催 

　　○赠季泉孙太史年兄春太夫人南归 

　　十载长安献赋同喜随仙佩凤池东蹔承白发从天上正值青春入越中柳色新分南浦绿奎文遥映北辰红悬知花外潘舆转日望高云是汉宫 

　　○庚子腊上祈雪西苑越明年元日不受贺从祠曹请令朝官金水桥南行礼雪而有述 

　　万国朝元掖省开千官鹄立雪飞回阳和觉向瑶池近花片疑从阆苑来色眩朱衣明斗柄光浮黄幄映楼台悬知西内　龙颜喜赐庆群公动上台 

　　○庚子除□立春 

　　门辟铜龙过五候绣闱轻卷绮疏头东风似向仙阶转春色还先　帝里稠白玉桥边氷欲泮黄金台上气初浮明朝又喜朝元日珥笔占云彩凤楼 

　　○赠浦后□赞善册封归省 

　　文章黄阁怜知巳又喜联镳列馆东捧日层霄分紫雾望云十载度春风　宫袍新映金尊里仙乐犹闻王殿中莫羡吴门芳草绿瑶花开待上林红 

　　○冬至院中斋宿次张学士水南韵 

　　高楼杰阁禁城重履庆斋居列馆东翠栢树深行白鹤黄钟律转应苍龙春回缇室长迎日地切蓬山冷驭风子夜静看霄汉上璧珠光映九垓中 

　　○元日早朝 

　　万年休历转三阳听漏金门夜未央双阙鸣钟开宝雾群公摇佩动文昌礼成元日随鹓鹭乐奏钧天引凤凰共沐春光通御气垂衣今喜见虞唐 

　　○春日怀晴江太守 

　　河桥送别忽经年春日相思凤阁前白雪霏微萦彩仗红云缭绕映金莲悬知东郭莺声啭坐向平原草色妍车盖省方高几丈玉麟共羡使君贤 

　　○送王阳湖宪伯入闽 

　　三月雪消湖水清湖光山色漾空明主人每忆春风里使旆难纡故国情南望闽关依树色东过汀渚听莺声因君忽觉乡心动细雨阶前绿草生 

　　○赠太史裴内山册封省觐 

　　宫函春日下龙城珍重　君王遣使情汉室金枝初就暖故园芳草亦含荣古稀袍彩翔云丽上节灯花带月明正是銮坡新　赐宠玉堂词曲奏长生 

　　○送徐友赐假南归 

　　黄阁元臣傍紫微含情时序故乡违欣逢　圣主貤恩诏珍重清卿赐假归几世松楸承宝露满山花鸟带春晖回看银汉苍龙御长绕晴云五色飞 

　　○送考功钱景山之南通参 

　　春入璚河雪水清东风摇扬画船轻花明玄圃连吴苑云合银台接汉城鼎里驻颜怜未子镜中看鬂忆同庚材官品藻今谁是启事山公列上卿 

　　○臬伯谢少溪先生表贺九庙事竣还职即席赋此为别时同饯于城曲梁园者侍御胡西汇司封张龙冈 

　　东山久系苍生望　周庙礼成出汉家聚玉喜从梁苑后离觞愁向夕阳斜桑干夜渡天留月雪霁村行树未花若过故园春色烂采芳莫自玩韶华 

　　○送王太史尧衢省觐 

　　悠悠仙旆动秋风共羡　皇恩雨露同黄菊扶疏怜滞客白云缥缈度归鸿望家直与淮流下倚棹回看汉苑中明到吴门春水绿聚星堂上酒初红 

　　○刘泗州邀饮弘善寺次太仆侄孙韵 

　　白马青春独采芳韶华容易夏初长沙堤远列槐阴翠霄汉高飞鴈影行云接灵洲虚度钵□通幽径曲流觞即耽胜地谋良夜刻漏风传尚未央 
　　孤峰片石虎溪东枕箪清凉两鬂蓬色相自窥涵碧里真缘俱苦化缁中三千世界看心异五百王人说法同半偈几时参上乘数声清磬出禅宫 
　　参军欲往濠梁日珍重珠筵一见招东郭云中藏鴈塔夕阳山外起霞标竹林二阮期横榻桑梓群公故驻轺梵乐仙歌喧入座南熏披拂似虞韶 
　　金吾执戟世将军谱系原从井邑分宫酝昼长成款洽池荷风细送清芬乡心忽动怜黄鹄刼累犹牵礼白云飞锡几人能入定振衣无语立斜曛 

　　○秋日写怀 

　　百岁浮生真梦鹿三秋转盻似流乌往来宇宙成今古翕散形神滞有无客思登楼云共远乡心对酒月同孤尘缁京洛缘何事杞菊烟霞是□吾 
　　高秋爽气满乾坤独为闲情绕梦魂涉世已深愁自至逢人漫语听应烦市朝久识无交道家室徒知有　圣恩未报涓埃惭素食银河月色半朱门 

　　○饮成国朱公南庄 

　　上公别馆倚青霄春入芳情对客饶沙苑铺金团蹇兔晴云飞箭落鸣鵰林间鸟谱歌声细日下花憎舞影娇逸兴况逢骢马使佳辰同醉太平朝 
　　平白锦谷连云起伐鼓摐金隔院听花萼含春怜紫紫柳芽候节见青青莺声度曲依罗幙鴈影飞行点翠屏为对风光心赏洽归骖遥望太微星 
　　太乙坛边春色丽九关门外俗尘稀谁寻芳树来玄圃独上层台望翠微回鸟驻云如有意枕花藉草不知归从今更拟高阳会莫负韶华满帝畿 

　　○赠藩伯砥斋朱年丈之任广右 

　　鹿鸣回首清秋里二纪相毛又一年几度京华同日月那堪岭徼各风烟苍梧万里行程迥绿柳千条别绪牵若见伏波铜柱在交人犹界汉山川 

　　○宪伯东村兄游紫岩有怀用蔡忠惠韵寄惠赋此答之 

　　故国名岩话紫霄栋梁结构自前朝深林鸟雀依山院流水桃花过野桥春满江城低藉草月明海市远听潮诗成更觉乡心倍鸿鴈南飞路不遥 

　　○赠张严亭兵宪建宁 

　　共羡才兼文武名飞旌遥入越王城三山春色堪裁赋九曲溪流可洗兵地僻久无豺虎迹天清时有凤凰声未知何日成归计别绪偏牵故国情 

　　○赠太仆卿君辩侄孙告省南还 

　　十年频蹑望云亭此日将情疏汉廷幸沐　主恩优赐假仍逢春色伴归宁采芳佩玉娱长道纡紫拖金喜聚星遥忆仙杯传九酝无由驾鹤下沧溟 
　　羡汝吾家千里驹追风蹑景上云衢调兰玉室怜同树折柳青门惜独株晓渡天津回九曲月明春水下三吴故园芳草如相待建礼承恩献寿图 

　　○赠座主大司成李渠翁之南雍 

　　瀛洲旧作登龙客东观叨从班马行万里风云常展足百年日月总关情雨余江送春帆远岸上花添昼锦明乘兴杳然欲归去简书争奈促王程 
　　南国仪刑存大雅及门犹是旧诸生春风桃李凝芳露璧水鱼龙浴晓晴五夜台光横斗极四时佳气绕江城　君王不久需端揆特赐商霖出大明 

　　○贺上林徐监长双寿 

　　相门佳气至今传春暖长开白玉筵作赋争夸球履客买歌不惜水衡钱欣逢上苑蟠桃日忆醉大官赐酒年玉女三浆同湛露瑶池何处觅神仙 

　　○赠学士张龙湖南冡宰之任 

　　学士频承金马诏商家共羡济川才春深花烂朱旗闪江远潮生锦缆开水镜持衡高八座山龙补衮动三台　君王寤寐忠良切珍重黄麻手自裁 

　　○武夷有茶灶石酒杯洞大藏峰翰墨峰仙机岩棋盘石天壶峰大小廪石幔亭峰仙迹石水帘洞投龙洞汉祀坛大隐峰升真洞一线天灵岩石晚对峰虹桥金鸡洞钟峰玉女峰妆镜台铁笛岩天游峰钓矶石偶即景写怀余未尽书也 

　　谁道虹桥路不通犹传仙蜕锦函中金鸡故乱钟声早玉女遥悬镜影空九曲棹歌嘘夜月一横铁笛起秋风石门烟雨天游晚合与疏灯钓我欲编茆曲水傍白云黄鹤共翱翔纵游芳草寻春远闲对赤松驻日长茶灶岩边泉渍冷酒杯洞口月流光分明迥与尘寰隔大藏犹传翰墨香 
　　东海安期不可招生涯溪壑逸情饶遡沿曲处疑山尽行转通时觉水遥织女机声随浪杳羽人棋局落花飘餐霞白首天壶里廪石千年尚未消 
　　不上幔亭上小舟道人箫鼓泛中流古今天地开仙迹上下烟波破客愁猨鹤曾惊涯树落鳬鸥长逐渚云浮水帘空卷投龙稳神彩高悬十二楼 
　　璇题画阁魏王宫灯火千年汉祀同大隐何须朝市里升真只在水云中无端白日双厓断有路青天一线通衣湿洞云寒彻骨石床晚对漏声穷 

　　○朱晦庵墓道有述 

　　连朝得得冲寒雨何处青山起白云洞里故留飞鹤迹岩中犹隐卧龙文九峰树色如相挹百道溪流不可闻歇马嘉禾寻故事石桥无语立斜曛 
　　徽国上公名百世鬼神传梦此朱林山分罗带天风静地抱金沙雨露深十里松杉团野色三秋苹藻荐遥心前峰本是重云掩偏喜登临霁午阴 

　　○甲寅九日建阳尹冯斗山见招以病不赴有诗见怀赋此答之 

　　今年九日无风雨何意招寻上翠微清兴因君仍大发病魔于我故相违尊前谁对黄花醉帘外空怜白鴈飞遥想登高应作赋归时凉露恐沾衣 

　　○秋闺怨次斗山韵 

　　秋入银河夜度霜针楼无语理寒裳独怜孤影灯前共谁惜芳颜镜里妆关塞月明归梦杳江湖天远别情长流华不与人相待寂寞兰帏在一乡 

　　○古囊次韵 

　　纡回溪畔一停舟三十年来两度游片石云青遥望海半山月白忽疑秋花容过雨偏饶笑鸟韵逢春亦当讴投阁子云廿寂寞傍人莫易说封侯 

　　○分水关 

　　廿载欲归归不得故乡今日得真归关当分水云犹合路入中天鸟亦稀万壑滩声遥带雨千峰树色半承晖连朝曾柰驱驰苦未卜何年可息机 

　　○赠友人任南台 

　　共道两都星斗近君今莫作别离看河桥柳折三春暮江国风生五月寒到处青骢成谏草行闻舟凤喜弹冠日华偏照金陵树直北相思欲断难 

　　○赠太史李石鹿奉诏省觐 

　　汉廷射策谁能似早擅文章董贾名久待金门同谒　圣亦曾春省共登明论交知巳难为别赐假宁亲不计程青鸟巳传双白发再逢甲子总含荣 
　　楼船三月下扬州驿路□□□□□□□风云皆北向归心日夜逐东流　宫袍□湿霞觞满朝赋光添昼锦浮何况及门芳草细仙家元自有丹丘 

　　○赠张白河年兄出守汝州 

　　忽忆当年曾附骥况从早岁亦登龙客心每共论天上宦迹无端向洛中山绕水长常带雨花逢春暮不禁风悬知出牧歌初沸有　诏抡材下汉宫 

　　○赠王道长之留都 

　　尊前言别逢春暮汉苑流莺雨后声烂熳晴花明豸绣依稀细柳拂霓旌南台每觉瞻天切西掖常悬捧日情更喜　圣皇容直气谏书频到九重城 

　　○游九鲤湖纪兴 

　　青冥杳隔三山外碧水长悬一鉴明绝似楼台飞雪片无端岩岫作雷声仙宫不道珠帘卷龙窟应传丹鼎成自是洞天分世界欲擎玉柱入蓬瀛 
　　宦游每与故山违今为道情入翠微岩畔苔深侵竹杖雨余石润湿荷衣九龙总稳湖心卧双鹤偏惊云影飞未必鉴湖能胜此且将学钩卜渔矶 
　　寻真漫入桃源道况露分香注酒杯天上五星腾桀阁湖中万石起层台龙门喷玉何年歇凤巘飞丹几日回不有郡公能作主赤松空向碧云开 
