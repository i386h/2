<!-- { "loadSidebar": true } -->
　　丱游记得环州路华屋青黎照绮疏天上只有如此好人间何处有蓬壶 

　　○题画 

　　楼垷青红锁翠烟树阴浓郁少青天此中谁是孤休客还有严装下濑舡 

　　○扇中竹树（二首） 

　　广寒夜折双鸾去竹实衔来朵箨龙一夜风雷鳞甲动坐看六合酒清风 

　　又 

　　仙人斫却月中桂种得琅玕百尺长不为垂竿钓沧海且湏结实饲鸾凰 

　　○题刘彦达龙幛 

　　道人飞入水晶宫手挽天河画玊龙一夜风雷绕南国海门桃浪涨春虹 

　　○蹴踘为刘于京题 

　　碎玊连云八宝妆踢时犹带万花香谁将云外团圆月移在人间蹴踘场 

　　○题梅（二首） 

　　画舡忆昔泛西湖落日登临□老逋倚树长吟香影句青山回首白云孤 

　　又 

　　春在南枝第一花清香不许世人夸吟成玊雪斋中句寄与江南处士家 

　　○题扇寄王季敏（二首） 

　　纨扇新栽似月圆素丝旋比雪霜鲜殷勤托赖相思月万里凉风共一天 

　　又 

　　乡里人来即问君平安湏是为离群莫谈近日音书少思遶青云与白云 

　　○李氏积庆堂（四首） 

　　李侯索我庆源诗此理昭明信者稀要识圣人端的意湏于动处见天机 

　　又 

　　万化根源天地心几人于此费追寻端倪不远君看取妙用何曾问古今 

　　又 

　　文水城东积庆堂文章翰墨倍辉光看看玊树阶刖秀始信庆源滚滚长 

　　又 

　　函谷争传老子来当时仙李善裁培城东一夜春风发万树千条处处开 

　　○寄慎独斋 

　　慎独斋前春水流东归沧海日悠悠毫分缕柝谁能识彻夜潺湲不肯休 

　　○北斋春夏秋冬（四首） 

　　北辰半落青天外海日斜连紫雾重背倚石阑成久立满庭萱草受东风 

　　又 

　　帘卷微风绝点埃海榴红滴露华开片云忽到窓前落直向居庸关外来 

　　又 

　　秋日斜明按露台芙蓉初共彩云开忽闻桂子月中落谁向广寒宫里来 

　　又 

　　玊琪阖昼向南枝零落残花雪作泥传语东皋千树锦可能先受北风吹 

　　○偶成（三首） 

　　海门曾炼玊为潮大醉沧溟月一瓢一鹤西飞重回首瑶池端在夜吹箫 

　　又 

　　兰苕霏雾作轻寒忆着江南思欲干愁绝侧身天地老封书何意写平安 

　　又 

　　平生忠义金天知自喜都无光□圭拟逐南风便归去片颿端不为相思 

　　○朝回即事（四首） 

　　少年　天子重边功亲到凌烟画阁中教密勋臣写图本常将殿扆作屏风 

　　又 

　　镂金腰带象牙锥散插红鳞玊宝枝旋猎一鞭还引马归来雉兔遶鞍垂 

　　又 

　　延英影对碧衣郎端砚纤毫各别床天子垂帘亲考试宫人手里过茶汤 

　　又 

　　云驳花骢各试行一般毛色一般缨殿前来往重骑过欲得　君王别赐名 

　　○无题 

　　谁识南阳诸葛公世情原不辨鱼龙双飞□□青云衣犹有金鳞在辟雝 

　　○寄县令（四首） 

　　都门卿相尽弹冠剩有文章送县官他日轺车采循吏蒲鞭应尚笑刘宽 

　　又 

　　昨日云间李紫薇又承　帝命任驱驰西去奕城六千里为言无鴈寄相思 

　　又 

　　赵广文来辱寄诗开缄云采动涟漪字江不用栽棠树丹桂林中寄一枝 

　　又 

　　一鹤东飞映日华洞霄宫里醉流霞道流即是神仙会未信韩湘顷刻花 

　　○缺题 

　　家世金驼出鴈门风流文采至今存当时故老犹能说长日笙歌夹路还 

　　○和贺兴安塔诗韵 

　　去年征骑度严山此日扁舟斗上还归梦不知天上远夜来先到　紫宸关 

　　○赠澹泉罗彛伦 

　　故人散尽独君存风雨相逢海上村尊酒饮阑情不尽更留余烛照黄昏 

　　○寄钱习礼（二首）　 【戊子】 

　　龙门桃浪破春雷照耀金鳞海上来又见呈图当瑞世文场极目擢高魁 

　　又 

　　三十年前早识君君家大父共论文亭亭玊树干霄汉五晕金芝结彩云 

　　○寄胡端方（三首） 【己丑】 

　　采石江头夜别离酒醒人去倚蓬时未知何处作重九惆怅无田共酒巵 

　　又 

　　故人南宿茶陵夜梦绕镜溪二鼓时忽忆去年上京国池阳携手看花枝 

　　又 

　　烨烨文星映上台调和鼎鼐待时来栻开天畔登楼眼看汝壬辰作大魁 

　　○寄曹府唐愚先生 

　　陇西贤王好宾客十年不见唐先生手编唐诗终夜读梦绕明月东南行 

　　○忧患中寄友　 【庚寅】 

　　金屋晓寒龙研湿玊阶春暖燕泥融如何一夜思乡梦只在文山字水东 

　　○忧患中寄友人 

　　手扶日月归真主 【公自注云为赞主储君故南迁交广】 泪洒乾坤望孝陵 【公自注云尝赴临高望遂西窜河州】 身死愿为陵下草春风长护万年青 

　　○寄友（五首） 

　　昨日金门进讲书君辞丹扆下阶除遥知彩服趋庭日何异神仙上碧虚 

　　又 

　　泪洒南云只忆君风波萍梗旧雷陈明年定有归来日共醉青湖玊带春 

　　又 

　　黄金径拟飡秋菊紫翠楼将倚晚松听彻雨声寻昨梦唤醒恨杀五更钟 

　　又 

　　荆山有璞价连城五色烟中彩凤鸣可叹卞和知献玊如何不与凤同行 

　　○忧患中寄家书 

　　野麋山鹿赋形偏辇路光华二十年圣主恩深放归去碧林红月拜青天 

　　○寄孔秉中 

　　旅邸相逢倾盖新别来弹指两经春绨袍记得当时赋独对西风感慨频 

　　○寄于仲宽 

　　欲写乡书寄故园行人已远意空存举头忽见南来鴈个个随君度塞门 

　　○寄李士鼎 

　　处世如君志有余近来凡事且踌躇君家祖父多阴骘早遣儿童饱读书 

　　○游采石古塘寺 

　　古塘姑熟小江边一路芭蕉绿更研破衲老僧余九十细谈太祖渡江年 

　　○李白祠 

　　李白祠荒但野蒿文章长共日星高想应只在祠前路曾见当年着锦袍 

　　○凌歊台 

　　宋祖凌歊老一隅先皇曾此定寰区黄山梦卜湏臾事千载兴亡迹可书 

　　○过池州 

　　日日南风送客舟舒州纔过又池州九华云卷芙蓉帐挂在青天白玉钩 

　　○过安庆（二首） 

　　半帆初日皖州城千古英雄此弄兵余阙剑随秋雾紫龙眠山似旧时青 

　　又 

　　连日桐城阻去舟长江无柰拍天浮川灵解识朝天客数遣风涛着意留 

　　○过小姑山 

　　彭湖水合大江东孤柱中流气势雄常想至尊戡定口御舟于此挟双龙 

　　○过彭蠡 

　　彭蠡湖边半是山风沙飞上白云间春来水阔秋来浅我亦乘舟去却还 

　　○过湖口（三首） 

　　湖口雨中沙卷雾龙城驿畔树齐云九江流与鄱阳接清浊分明见二痕 

　　又 

　　一痕清浊分湖口秋水南风拍岸齐望见小姑青一点匡庐回首大江西 

　　又 

　　归帆一到彭湖口便觉天光入画图却叹湖光涌秋色能令寒鴈呌黄芦 

　　○过南康 

　　仙台观里仙游处丹井虹流午夜光正是小春寒雨里满舡沽酒过南康 

　　○过庐山 

　　岧峣匡阜俯彭湖势入青天玊宇孤背面江湖三百里　至尊于此起龙图 

　　○过鞋山 

　　凌波仙子夜深游遗得仙鞋水面浮岁□不随陵谷改化为砥柱障中流 

　　○过江西赠友 

　　江西水清石凿凿士生其间多异才今去欧黄未为远要湏力挽古风回 

　　○过生米（二首） 

　　玊隆西上围生米贑水东流出小浇乌桕白沙红石岛游帷观里学吹箫 

　　又 

　　扁舟几过游帷观欲访旌阳事未能会借秋风双白鹤玊隆宫里问长生 

　　○象牙潭 

　　人家橘柚醉晴岚龙凤洲长势迭三西去一山如翠带舟人说是象牙潭 

　　○过豊城（二首） 

　　泉沙堤上水如马枫树湾头日射星紫气又随神物起夜收篙橹过豊城 

　　又 

　　斗□滩头水滴油篙师劬力挽归舟十年来往成何事愧尔还家尚黑头 

　　○过樟树 

　　十年零落宝金山又见珠楼映九关平浪祠前秋似练桂花香里客星还 

　　○过临江 

　　清江郡里多耆旧此会真如隔世逢乘月匆匆过横去舟人催语趁西风 

　　○慧禄寺 

　　慧禄寺前江水流萋萋芳草满汀洲十年不到临江郡依旧青松接画楼 

　　○过新淦（三首） 

　　紫淦风生阁皂秋化??夋亭下系归舟旧时历历经行处何异神仙汗漫游 

　　又 

　　阁皂山前紫雾浮龙梭亭下白波流秋风不管人间事只与蒲帆送客舟 

　　又 

　　早春游望过欧潭青竹红桃水似蓝钓艇画桥山色里令人只是恋江南 

　　○归乡二首 

　　归来弦诵闯儒关圣主恩深报愈难遥望故人天上远也无一字到人间 

　　又 

　　大风已喜凈边尘归到江南字水滨买断青山放麋鹿犹闻黄阁画麒麟 

　　○忧患中哭沧江兄（十六绝） 

　　兄忆螺陂字水西兄为和墨我题诗看山纵酒携宾客此是平生得意时 

　　又 

　　生离死别太匆匆兄骑西行我棹东回首白沙江上路夕阳黄叶怨秋风 

　　又 

　　会同馆前竹下居命友携儿看我时儿子友朋俱中选共占灵鹊噪南枝 

　　又 

　　承恩归去南楼上稚子同眠唤伯公借问邻家犹未了琅琅山寺五更中 

　　又 

　　兄弟同年复同道对床风雨每相钥那知但隔篱东水不见生离死别时 

　　又 

　　六月炎天看石陇三人马上笑烘烘当时注目寒潭水万古沉冤在此中 

　　又 

　　少小同舡上玊京五人今有一人存江山花柳年年发折柳看花欲断魂 

　　又 

　　同居官舍萧墙角同郡同宫六七人今日惟余一身在年年花发上林春 

　　又 

　　生死难忘手足恩一回思起一消魂梦中相见梦中哭春草年年生故园 

　　又 

　　相聚相欢两月余言谈犹未尽区区携儿号哭登舟去丘嫂圥亡有讣书 

　　又 

　　共泛西昌月下舟家贫为有稻粱谋却云但得长如此不愿人间万户侯 

　　又 

　　共看芙蓉天狱山遥怜世上几人闲田家有酒邀皆去尽醉相随步月还 

　　又 

　　冲虚观里看江涨又上中华礼白云还赴故人鸡黍约沉沉春夜细论文 

　　又 

　　共向东螺拜祖焇卢原度岭竹青青高歌烂醉卢山寺社下相邀去又醒 

　　又 

　　大江洲上同江浴消散田家乐事多烂醉竹林仍饮水曾云五鼎待如何 

　　又 

　　到家几日南荒去文水南头送别时惆怅吞声泪垂血此情只有两心知 

　　○寄某山阴 

