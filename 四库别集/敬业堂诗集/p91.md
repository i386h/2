<!-- { "loadSidebar": true } -->
　　宫体徐摛一变新传家又得石麒麟年来咄咄欲跨灶莫怪阿翁夸向人【戏用东坡尺牍中语】
　　钱四才华世所称乃郎笔力亦骞腾【谓同年钱防庵父子】同乡遂有两劲敌诗派今属南兰陵
　　狎主齐盟事不难并驱应许八蹄攒老夫合退三舍避凭轼试从壁上观
　　七夕前二日同徳尹濬安饮东亭斋二首
　　水浅菖蒲港船通皂荚桥为欢湏永日相过复今朝草径荒初辟桐隂薄渐凋归休真上策何待蚤招要同祖如同父为兄忝伯兄家贫余世业官满得乡评罋酱调藜糁厨姜芼鼈羮向来疏酒盏一饱累经营
　　秋庭
　　秋来无一事物态颇相撩是叶湏防蚀无根不耐浇欹花危露蒂修蔓妥风条满目皆生意吾庭未寂寥
　　赋得雨中荷叶终不湿六韵
　　尔本池中物翻从湿得干出泥茎濯濯帯雨叶团团散作千声去欹留一滴难髙低承翠葢大小走珠槃洒脱浑无迹隂晴讵改观肯同凡草木漏泽妄思干
　　雨后行田
　　水气一村蛙晨光防防鸦畦风凉病骨衣露涉秋花正尔闗农事兼之逺俗哗桔橰闲挂壁劳苦及东家
　　寄吴少融二十六韵【时吴宰夀光】
　　忽忽三年别遥遥异地情索居虽潦倒结念每廻萦忆昨同晨夕惟君独老成吉人辞朴讷端士意肫诚蹞步寜愁失冲懐敢自盈授经依北郭请业到西清榻愧陈蕃设诗容顾况评出擕青镂管归傍短灯檠绩学承名父髙才敌令兄【少融为梅村先生防子西斋给諌爱弟】向来留著作两度费咨呈自我辞书局凭谁问客旌九衢干辙轨万事一碁枰他日乘轩鹤当时出谷莺先鞭输祖逖上第失杨英夜雨新丰市秋风古灌城得官随本分为政且神明侧听衣冠诵如传襦袴声科条烦是累民社寄非轻示俗因奢俭调弦戒改更免教同列忌休矫一时名此外佳眠食其他简送迎陈编闲肯废古道力能撑便欲观风去殊难抱病行抚躬忧浩荡回首歳峥嵘为报鸣琴宰应怜撤瑟生西河余痛在双眼不曽盲
　　八月初四日放舟至硖石
　　习嬾常支户乘凉偶放船渠清蔓木露白稻花天夜气鸣鸡后晴光荡桨前地平先见墖髙出万家烟
　　西阡桂六韵
　　手种西阡桂三年渐防长玉兰输旧翠金粟试新黄露重朝流润墙低逺递香婆娑佳月色报畣好秋光敢拟栽为柱差堪署作堂丁寜松桧伴稍待共成行
　　南堂桂八韵
　　五桂阶庭树迎秋蚤催着花多四出得气必齐开自我先人植仍资造化培好风香世界凉影月楼台天上逃斤斧山中混草莱在家僧偶聚不速客频来【时衎斋东亭不期而防】豆荚瓤味兄酬弟劝杯最宜星露下永夕与徘徊
　　偕季方东亭徳尹曾三诸兄过东林庵
　　北郭唫笻罢东林讲席收【忆四十年前陪范文白先生来逰事】能无三宿恋复作五人逰扫庭常洁牋题壁尚留影前香一瓣来往记风流【时坐旋法师影堂】
　　题周少谷杏林双鹿图为老友徐韩奕夀
　　杏为仙人林鹿是仙人友少谷写此图巻舒落吾手爱其粉墨乆若新画义挂壁浓香熏朝来诗成画亦往持以赠君兼夀君与君论交从壮盛通介防成徐邈圣我如麋鹿尔为羣丰草长林同此性
　　临平舟中
　　作双白鹭起前汀西望山光的的青暗数永和隄畔路【宋赵谊父过临平诗居人犹号永和隄】一桥十里似长亭
　　虎林与同年许莘埜话旧时初自蜀归四首
　　烹鲜滋味定何如叱驭行经万里余今日秋风吹櫂转江乡原不少鲈鱼
　　冷曹需次问何司剩许闲编僰道诗五角六张成底事人间吉日是归期
　　旗鼓相当胆气麄生平事事不曾输输他对我夸年少漆防乌一尺须
　　同年难得况同乡乆别重逢感叹长百五十人余防在劝君狂得且须狂【时连闻刘大山陈巨髙李时夏三同年凶问狂得且须彺借用香山成句】
　　题安平泉上二首
　　自从两乳垂天目中有神龙不测渊直到临平山脉断尚渟一眼在山泉
　　我读咸淳潜守志曾收元祐罪人诗摩挲一片竹间石好事僧稀问向谁【南宋潜説友咸淳临安志云仁和县安隠院地产曲竹竹间有池名安平泉东坡题诗云云按东坡题安平泉七律一首集中失载余曽采入补遗巻中今至泉旁寻碑碣不得故云】曾济苍逺致秋兰一本重阳前试花寄诗报之
　　广文能好事贻我婺州兰不共三春赏翻从九日防同心如尔少独立后时难待作幽人佩清香可耐寒
　　世弃
　　世弃身何与身间分已过读书新得少见梦故人多黍熟来初酿池荒足败荷东篱佳节近不醉拟如何
　　吴起君重阳送菊至
　　今嵗寒气蚤应节防有霜【是日霜降节】开门得君书逺致篱下黄瓦盆三十本罗列成重行端如众君子正色登我堂吾衰万事慵酌酒不尽觞何以畣佳贶托诗纪重阳
　　后三日邀诸兄弟赏菊席上放歌
　　吾防吴生字起君知余雅好忘余贫扁舟送菊乃无酒正及九九清霜辰招呼近从南北巷假借半出东西邻后庚三日稍稍集义取兄弟不及宾有如田家大作社杖白头者凡七人合年四百七十二雁雁排翅鱼排鳞天公贶我美风日嵗云暮矣行食新海虾挟须白出缩椵蟹负殻红轮囷木瓢木杓传父祖中贮兼味清而醇兴来大壮客顔色诗好全得花精神人间所歴皆梦境至乐孰与田园真勿辞醉插满头去一笑正落陶家巾
　　少睡
　　秋去寒犹薄冬来夜总长阶前黄叶满门外朔风狂旧得休心法新传养目方痴儿怜少睡捡歴劝移床
　　秃笔吟二首
　　久被宣城束缚加铁梳胶缀老年华耗磨毛遂囊中颖零落江淹梦里花纵不封侯追定逺谁能铭向长沙画工扫壁休嫌秃防见麒麟出咄嗟
　　书不中书觚不觚也曾东抹与西涂姜牙敛手输鸡距虎仆藏锋让防须墨沼涸逃蓬馆债砚田荒贷管城租免冠一博秦皇笑差胜中山穴处徒
　　问东亭病
　　天末清贫吏身还病亦随用巫真下策勿药得中医【语出汉书艺文志】瘴雾侵肌重氷霜造物慈入冬思合醵为尔尚迟迟【毛诗笺入必共族中而居又有祭脯合醵之欢】
　　隙光
　　隙光野马去如驰正是先生静坐时病不求医吾有命老方学易世无师回思少作雕虫比转悔余波绮丽为唤起景阳来入梦掷将残锦乞【去声】丘迟
　　芝田长子字西山贤而有文防学京师一病不起旅榇还家诗以当哭兼慰芝田
　　天心洵茫昧家运关彼此可怜两长男相继俱客死【亡儿归柩去冬亦于十一月到家】倚闾氷霰后归榇风霜里割爱难以慈夺情莫若理明明圣贤教五十不致毁父母恩且然矧乃施于子吾本同痛者劝君兼自慰知其无奈何安命而已矣
　　冬课吟效击壤二首
　　炳烛余光已可知假饶闻道敢云迟故人问我三冬课六十年前上学时【顺治丙申余七嵗方就傅】
　　画前有易易如何删后无诗诗倍多更向谁邉讨消息水从氷后不生波
　　弃裘
　　御冬年已乆毛秃仅皮存等是犬羊鞟永辞狐貉温留之竟安用弃尔似无恩改作吾何望茅檐去负暄
　　长至
　　天地有肃杀防霜为驱除洎乎氷雪交惨者旋以舒来复子之半始凝履之初何湏当既剥然后观盈虗望嵗集【起丁酉正月尽九月】
　　三年来元日连遇风雪嵗事不登生理日窘朝来天色晴霁农占其有秋乎老圃望嵗殆同老农也元旦喜晴
　　一从朝请废氷雪博髙眠却展山中歴重瞻霁后天儿孙粗识字兄弟继归田此外非吾分随人望有年
　　邑侯陈衡山夀十二韵
　　海角桑麻邑沙湾舄卤田极知吾土端頼令君贤侯到才期月民劳已有年上官频按部下戸忍施鞭利器无盘错长才展事权缓征舒积困雇役免齐编酌剂心良苦挢防弊悉捐政成单父速名嫓太丘传丽泽三春渥仁风百里宣初辰花照座佳气栁含烟里老霞觞后村童篠马前也应容野史来奏雅琴篇
　　正月十八日偕徳尹西阡防梅兼邀曾三芝田东洲诸弟同饮花下三首
　　西麓寒梅树年年二月开今年开独早应为两人来已是四回防怜渠阅歳寒同时手栽者松栢长偏难随意致芳邻壶餐胜觥饭尊前一校防且喜人皆健
　　及门楼敬思自粤西逺寄浔桂
　　隔年一信到何迟寄我浔州菌桂皮已向笼中储上药只愁天下少良医情深逺荷门生致性在终于野老宜别与蘓家传酿法捣香筛辣味尤竒
　　赠杖
　　倚赖支离叟扶持拙病翁长虞故步失不为暮途穷世乏三年艾家无五尺童用行吾与尔形影畧相同补屋海棠萎而复苏偕徳尹芝田作用黄山谷体
　　前年烂若云锦堆去年憔悴无花开今年芳意莽复囘人情贪多似嫌少却是花稀防愈好阅汝盛衰成我老白头似白红顔红花如有语解劝翁夜防莫放清尊空
　　再次芝田韵一首
　　隔雾防花三老翁未甘白发负春工一梢欲堕胭脂雪防朶犹含蓓蕾风烂澷人情沉醉后寂寥诗味巻帷中相逢莫漫嗟迟暮悟彻从知色是空【原诗有相逢可惜已迟暮之句故结句云】
　　闻副相揆公正月初六讣音小诗寄哀四首
　　宫内称才子台端倚重臣得
　　君时最早歴试品尤真嗜苦余千巻门闲少杂賔不知经防刼还复有斯人
　　卿月三台堕文星八座悬望髙虗相业才大损天年谢客终成佛【生平留心内典】王乔竟得仙所伤江鲍体无子孰流传
　　忆昨归田后情亲分不移为怜吾已老长恐见无期急递书频逹因风报辄随半年迟作答魂梦至今疑何当承逺讣岂是误传闻四海谁知已余生又哭君有文披旧稾无酒酹新坟不朽将安托从今砚拟焚
　　墙角郁李花盛放
　　碎霞剪绮缀繁枝【陆鲁望郁李花赋碎缃绮剪明霞】偏反阿傩自一时春到轩庭无悴物又收常棣入吾诗
　　连朝风雨园庭海棠零落都尽而瓶中折枝娟然独秀老夫欲不夸为佛力其可得乎
　　两株芳树全摇落泥污胭脂亦可怜值得拈华成一笑风灾不到四禅天
　　芥舟二首次祝尚于原韵
　　蜃楼鲛屋总非真爱尔虗舟逺俗尘芥纳须弥中有地杯浮沧海四无邻琉璃贮箧团团镜线毯铺筵寸寸茵容得两三人坐否故应鱼鸟自相亲
　　水满防堂栁拂梢不须结宇用香茅触蛮有国争蜗角燕雀何心占鹭巢茶灶笔床人共逺蒋牙菰叶影相交未能便作浮家去倘许门从月下敲
　　三月三日雨中潘竹村祝尚于周楚和三老人偕赴徳尹之招翁源侄不至席上口占寄嘲
　　又是重三祓禊期招寻也复逐羣嬉地偏俗俭人多夀歳美风和雨应时木芍药花开正好野酴醿酒醉何辞竹林一阮真疎放不豫吾流太好竒
　　重宿寒中书斋
　　桐又将花桺又绵山斋一榻故依然曽偕老友成三宿却话前逰过十年白髪昏昏中酒味青灯黯黯读书縁只忧海近沙頽岸夜半潮声撼客眠【丙戍秋与竹垞连榻斋中能无存殁之感】
　　制府满鳬山同年奉
　　诏廵海道经吾里诗以迎之四首
　　十年翠葢不南廵千里岩疆寄重臣防取随身三五骑肯教供亿累州民
　　水澨山陬被泽深两邦旌节喜重临每逢田叟停车语徧示
　　君王爱养心
　　畚锸千家傍海壖崩沙日费水衡钱福星昨夜临吴分斥卤重开负郭田
　　云帆星岛驶经过海外风恬可有波一事尚烦公入告两闗嵗课本无多
　　春尽日雨中招诸兄弟为樱笋防
　　老去邀欢要及时肯縁泥泞阻前期旧年风雨正如此今日隂晴昨岂知入馔朱樱贪摘蚤翻阶红药笑开迟兄酬弟劝更番事但到尊前醉勿疑
　　徳尹于得树楼后筑屋三楹既成以诗落之
