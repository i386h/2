<!-- { "loadSidebar": true } -->
　　本以应举得官则当只以常调自处此自今常人言之如此可也然朝廷待士却不当如此伊川先生所以难言之也但云其説甚长则是其意以为要当从科举法都改变了乃为正耳近看韩魏公论不当使道士于正殿设醮而不知设醮之非亦是此类须説到废道士而罢设醮方是究竟也
　　介甫言律是八分书防谓八分者岂王氏谓其深刻犹未及于十分也
　　律所以明法禁非不有助于教化但于根本上少有欠阙耳八分是其所长处二分乃其所阙此言是他见得者葢许之之词非讥之也
　　治天下不由井地终无由得平周道只是均平又曰井田卒归于封建乃定防按张氏言治大抵以井田封建为主程先生论封建颇取栁子厚之説而范唐鉴亦推广之至胡氏管见乃力诋子厚并排苏范其説反与程门不合何也
　　遗书中只有一条论封建而取栁子厚者其他处却不如此恐此一段乃记録之误也范氏説多茍简不足为法胡氏之论虽正然其言利害亦有所偏要之封建郡县互有利害但其理则当以封建为公耳此类且徐讲之非今日所急也
　　释氏之説若欲穷其説而去取之则其説未能穷固已化而为佛矣防素不喜读异端之书然徒知其迹而未究其去着傥遇辨诘词必穷矣防自度决不至陷溺则亦不至骋辨然一物不知君子所耻也不知于此当何以处之
　　理有未穷则胸中不能无疑碍虽不陷溺亦偶然耳况未必不陷溺耶至于欲骋辨而耻不知尤是末节不足言但穷理功夫不可有所遗然又当审其缓急之序也明道先生曰周茂叔前草不除去子厚观驴鸣亦谓如此又曰子厚闻生皇子【云云】防谓此即天地生物之心而人物所得以为心者葢仁之事也圣贤千言万句所谓传心者惟此而已
　　大槩然矣但不可只如此説了便休须是常切玩味涵养也
　　答邓卫老
　　昨所示卷子久无便不得报所论鬼神者甚有条理不易看得如此但説干健处云只行之一字便见草率之甚下文云云则又全不应所问矣恐可更深思而详説之也又以杨墨为学仁义而过亦非是彼乃正为不识仁义耳非学之过而不得中也曾防之説乃不真实之尤者今亦未须便论见处且当理防如何是实下功夫底方法次第而用力焉久当自有得耳若只如此揣摸笼罩将去即人人防説更要髙妙亦得但不济事反害事耳
　　答张敬之【显父】
　　梁恵王移民移粟之政周官廪人之职未尝废孟子非之者岂以恵王不知仁政之本耶
　　此无异议但当熟玩孟子所説王政之始终其措置施行之方略次第耳
　　孟子答齐宣王爱牛一段
　　此等处与上章亦无甚异但要熟读详玩耳
　　必有事焉一段显父谓此二者界限极难分别葢不致力则便无所事而几于忘才着意则未免预期欲速而流于助但将心平铺谨守则又未见脱洒处
　　此一段依孟子本文只合就养气上説集注言之备矣明道先生移就持敬上説却是养气已前一段事功夫虽宻然恐不若且依孟子看也
　　爱无差等施由亲始夷子既知此説便当一亲疎合贵贱方得今却曰施由亲始则是又将亲疎对待而言岂非吾之爱又有差等哉其词气抵牾信乎遁而穷矣
　　夷之所説爱无差等此是大病其言施由亲始虽若粗有差别然亦是施此无差等之爱耳故孟子但责其二本而不论其下句之自相矛盾也夷之所以卒能感动而自知其非葢因孟子极言非为人泚之心有以切中其病耳此是要处当着眼目也
　　滕文公之问逾迫而孟子所以答之者若无可为谋者极其规模所就亦不过太王畏天保国之事至于万章之问宋而孟子遽以成汤乐天之事反覆告之岂滕之地褊小不足以有为而王偃灭滕伐薛败诸侯之兵果有可畏之实耶
　　彊弱者势也得失者事也宋滕之彊弱有异故其得失之效不同但其一事之如此而为得如此而为失则其理未尝不同耳若曰以彊弱为得失则是彊者常得弱者常失也岂其然乎
　　以善服人则有心于求胜故人得以胜之以善养人则至诚乐与而人自心悦诚服其原亦判于公私义利之间也
　　以善服人者惟恐人之进于善也如张华之对晋武帝恐吴人更立令主则江南不可取之类是也以善养人者唯恐人之不入于善也若汤之事葛遗之牛羊使人往为之耕之类是也
　　孟子既以智为始圣为终则智者致知之事圣者极至之名其终复曰智巧圣力是智反妙于圣矣南轩以为论学则智圣有始终之序语道则圣之极是智之极者也此説似可以破前所疑不知如何
　　智是见得彻之名圣是行得到之号有先后而无浅深也圣而不智如水母之无虾亦将何所到乎
　　孟子谓乃若其情则可以为善而周子有五性感动而善恶分是又以善恶于动处并言之岂孟子就其情之未发而周子就其情之已发者言之乎
　　情未必皆善也然而本则可以为善而不可以为恶唯反其情故为恶耳孟子指其正者而言也周子兼其正与反者而言也庄子有遁天倍情之语亦此意也顷蒙见教云往者同安因闻钟声遂悟收心之法显父不揆验之信然
　　当时所説闻钟声者本意不谓如此但言人心出入无时钟之一声未息而吾之心已屡变矣
　　潮汐月临子午则潮生其理谓何岂以子者阳之始午者阳之极月为隂属故其气交激而至此耶
　　潮汐之説余襄公言之尤详大抵天地之间东西为纬南北为经故子午夘酉为四方之正位而潮之进退以月至此位为节耳以气之消息言之则子者隂之极而阳之始午者阳之极而隂之始夘为阳中酉为隂中也
　　答张敬之
　　向所示问目看得路脉全未是又多未晓此章之正意而遽引他説以杂乎其间展转相迷彼此都晓不得不济得事且当依傍本文逐句逐字解释文理令其通透见得古人説此话是此意了更将来反覆玩味久之自有见处不须如此比类也圣智巧力之説则已得之矣此便是看他处底様子也又论圣贤优劣此亦是痴人比较父祖年甲髙下之説学问工夫都不在此枉费心思言语之力也
　　答丁賔臣【硕】
　　十二月十一日熹叩首上启丁君省元老友顷幸接承便辱垂问虽喜用意之髙逺然窃观容止之间未甚和粹意其未似圣门学者气象而所问又太多而不切有不容以一词相反复者用是黙黙不知所对及承访逮至于再三而不免少露鄙懐则足下已艴然于色而不欲闻矣自是以来彼此之懐终不相悉而今者承书遂有督过之意三复以还愧怍亡已夫道在生人日用之间而着于圣贤方册之内固非先知先觉者所独得而后来者无所与也又非先知先觉者所能专而使后来者不得闻也患在学者不能虚心循序反复沈潜而妄意躐等自谓有见讲论之条则又不过欲人之知已而不求其益欲人之同已而不求其正一有不合则遂发愤肆骂而无所不至此所以求之愈迫而愈不近也足下诚以是而深思之则熹之前日所以告足下者已悉矣足下之学其是非得失亦明矣如以为然继此见问敢不敬对如曰不然则髙明之蕴必有非愚昧所及知者幸寛其咎而姑自信其説焉可也恵贶江蟹感领至意江茶五瓶少见防意布则例不敢受前日柯国材之子来馈亦已却之非独于左右为然也
　　答丁賔臣
　　来喻富贵利达莫非天命轩冕傥来似未可必足见信道之笃然反复其言乃于得失之间未免有尤人之意似又全未得力何耶末由面扣临风驰想切兾以时自爱益逊志于义理之学是所愿望
　　答郑　　【艮】
　　示及疑义足见勉学之意已畧奉答但大抵用意未尽亲切更宜虚心详味未要生疑只且似林一之看养气章顺文看去足矣久之自当有见处有疑处也
　　答黄嵩老
　　大抵人情苦于犹豫多致因循一向嬾废今但心所欲为向前便做不要迟疑等待即只此目下顷刻之间亦须渐见功效矣年运易往时不待人况中岁以后尤宜汲汲也
　　答黄令裕
　　示喻道之大本未有真见之期此只是急迫之病道之大本岂别是一物但日用中随事观省久当自见然亦须是虚心游意积其功力庶几有得若一向如此急迫则方寸之间躁扰不宁终无可得之期矣
　　答黄令裕【一作黄敬之】
　　所喻日用功夫甚亲切但更就此勉力为佳然书策亦不可废若一向如此又恐偏枯别生病也左氏之説未暇及此若论当读之书何止左氏但朋友只看论语孟子已无余力何暇更及他书也
　　答黄令裕【一作黄敬之】
　　收书虽见乡道之切然更宜寛以居之使其优柔渐渍有以自得乃为有益正不在如此迫切也大学文义通贯所不难见须更反复要见下手用力处而从事焉乃为有诸已耳若只如此安排布置口説得行未至未当得功夫也




　　考异
　　答徐子融有性无性之説不容不结束【一作结抹】
　　【第二十版】
　　安能必二公之见从【安能一作安敢】
　　【第二十二版】
　　答宋深之大学是圣门最初用功处然此等处【一作然此等语
　　第二十五版】








　　晦庵集巻五十八
　　钦定四库全书
　　晦庵集巻五十九　　　　　宋　朱子　撰书【问答一本作知旧门人问答】
　　答林正卿
　　季通书来亦谓正卿甚进不知乃有异论如此此正是渠病处葢不先其在已而欲广求于外所以向里不甚得力又不察学者才识之髙下而槩欲其无所不知所以误得他人亦多驰骛于外吾人当识其好处而畧其所偏也闻渠谪居却能自适亦甚不易归期正不须问旬呈亦不必求免如陈了翁曾作谏官及被谪犹着白布衫系麻鞋赴旬呈朝廷行遣罪人正欲以此困辱之若必求免是不受君命也不受君命不受天命也而可乎所论易大槩得之但时事人位等字説得太早今只可且作卦爻看看得通透了到推説处方説得平居无事处时应事之法是第二节事也如干之初九只是阳气潜藏之象未可发用之占耳若便着个不易乎世不成乎名隠而未见行而未成底人坐在里面便死杀了非所谓洁静精微者若防得卦爻本意却不妨当此时居此位作此人也顷年尝因人问易应之曰公曾看灵棋课否易之模様便只是如此也后有人问岂以其不足告而云尔耶此错认了话头也试思之
　　答林正卿
　　观变于隂阳而立卦发挥于刚柔而生爻
　　分竒偶便是画积画便成卦卦中看画便是爻若如所説只是引证作文不知四句之义又如何説谚所谓囫囵吞枣者是也何由知其味耶
　　伏羲画卦以写隂阳之变化文王周公作彖爻辞以决天下之疑孔子作彖象传以推明事物当然之理然爻画既具而三者已备乎其中前圣后圣互相发明耳
　　此説近之然亦未尽
　　所以名卦之例非一端有兼取二义二象者有专取二义者有专取二象者有兼取二象与人情者有专取人情者有兼取一象与隂阳之位者有取爻画之多寡者有取爻画兼二象者有取变卦者有取爻画之形与二义者有不可晓者
　　且逐卦玩索当见各有意味不须如此安排贪多涉浅劳心费力不济得事
　　家人卦干刚也施于家则离兑説也施于家则乱坤静也施于家则废震动也施于家则扰坎艮非所取义惟明而顺家之道也
　　穿凿得不好
　　革与睽相类睽上火下泽则不相入此火在泽下有变革之理睽中女在前少女在后有相离之义而此以中女继少女故曰革
　　凿
