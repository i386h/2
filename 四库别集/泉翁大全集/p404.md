<!-- { "loadSidebar": true } -->
　　故也者，其已然者也，其迹也。利也者，其自然者也，其理也。知其已然之迹，而不知其所以然者乃其自然之理，是知其一而不知其二者也，何足以论天下之性也？「何居？」曰：「今人乍见孺子将入井，皆有怵惕恻隐之心，遂皆嘐嘐然曰：『性善！性善！』是但知其故而已，而不知其故之故，乃顺利而出於自然者也。非纳交要誉，恶其声而然也，是自然之理也。自然者，天之理也，是所谓利之本也。故论性验之以其故，本之以其利，夫然后可以尽天下之性。言其故而不本其利，非善言性者也。」 
　　
　　苟求其故，千岁之日至，可坐而致。不知圣人制历本乎天运之自然，而徒求其已然之迹，是所谓则故而已之类也。 
　　
　　圣人之学，存心焉尽之矣。以仁存心，以礼存心，岂有二乎？岂有迹乎？其理一也。存之而爱心生焉，仁也；存之而敬心生焉，礼也。故心一也，在仁为仁，在礼为礼，非有二也，发而后仁礼之迹可见也。 
　　
　　禹稷颜子易地则皆然。地，其位也；位，其时也。随时变化而不居，道也。易地皆然，以其心之同而知其事之同也，因体而知其用也，体一而用两，两在故不测，不测之谓神。 
　　
　　书曰：「合止祝敔。」是始终以木音也。其次则纪纲以鼓，是革音也。而云「金石始终之」者，何也？祝敔以木者，一奏始终之纪纲也。鼓以革者，一句始终之纪纲也。金石之声之振之者，一字始终之纪纲，以与丝竹匏土众音同作而先后之者也。 
　　
　　孔子何以有三仕也？其义一也。知三仕之义一，然后知三去之义同也。夫圣贤之辞受进退，义而已矣，亦何心哉！ 
　　
　　本心也者，其初心也。死而不受呼蹴之食，此其羞恶之初心也，此一心也。今为宫室妻妾所识穷乏而受无礼义之万钟，此又一心也，非其初心之本然也。是故君子之心莫善於其初，莫不善於失其初。 
　　
　　夫仁亦在乎熟之而已也。熟之者，熟之也。熟之者，力也，而至於无所容力焉，熟之至也。勿忘勿助，浑而化醇，熟之之方而无所容其力也。 
　　
　　道一而其教五，同理而异方也。方者因人变化，如彼医者因病而加药也。 
　　
　　高明广大，心之本体也。敬以去其蔽之者，则心体全尽而天理见矣。性也者，心之生理，与天一者也。是故尽心即知性，知性即知天，皆知之之事也。其存心养性事天者，即此心此性此天也；无别心别性别天也。或蔽则失，或开则存，心之客感也。敬以继其所尽之心而不息焉，则心体常在而天理存矣，存天之理者，敬天之至者也。是故存心即养性，养性即事天也，皆行之之事也。何居？天人无二理，知行无二心也。程子曰：「学贵知所有，养所有。」此之谓也。或曰：「『尽心知性知天，圣人之事也；存心养性事天，贤人之事也。』然乎？」曰：「信斯言也，是圣人有知而无行，贤人有行而无知也，其可乎？(妖)[夭]寿不贰，修身以俟之者，修身即上知行并进之功，所谓尽心知性、存心养性者也。夫如是知天之至，事天之至，天理之出於天者在我，而天之命由我而立矣。命也者，天道之中正者也。天命之性本无间於人，人自不立焉耳。 
　　
　　天地之间，阴阳迭运，寒暑推迁，而四时成者，时为之也，天地有不得已焉者也。汤武革命，人心归之，天命归之者，亦时为之也。圣人亦有不得已焉者也，天地圣人亦何容心哉！ 
　　
　　闻之曰：未济则未穷也，未穷则有生生之义，是故六十四卦以终焉，其深矣乎！ 
　　
　　五霸当作夜矣，若非天理，即属阴矣。故三王没，万古如长夜。人若一有伯心，即是阴险小人，即不可以入皇帝三王之道。五伯不可与三王并列，此邵子之误也。 
　　
　　万物皆备於我，物我同体也，君臣、父子、夫妇、长幼、朋友、同体也。同体故义亲，义亲故道生也。书曰：「百姓不亲。」大学曰：「在亲民。」亲也者，同体之义也。 
　　
　　耻者，进德之基；希贤，希圣之本也。 
　　
　　韩魏之家自视欿然，识量之大也。识量之大者，见大者也。见大也者，见道也。道大而物小，物有尽而道无尽，道无穷而物有穷。是故见无穷之体，则极天下之贵，有四海之富，建尧舜之事业，如浮云之过太虚耳，而况於韩魏之家者乎！ 
　　
　　霸者之民驩虞如者，喜之状也。喜之也者，必有喜之者也。王者之民皞皞如者，无喜无怒之状也。无喜无怒也者，必有无所喜怒之者也。观其有所喜之者，而霸政之有心可知也。观其无所喜怒之者，而王政之无心可知也。观其(字)[有]心无心，而其诚伪纯杂可知也。 
　　
　　过化存神也，化则不留，神则无迹，天德也。上下与天地同流，生杀变化，如天之无所不覆，如地之无所不载，不见而章，不动而变，无为而成，王道也。天德者，王道之本。 
　　
　　甘泉先生续编大全卷之三十 
　　
　　门人洪垣校订 
　　
　　湛子约言下 
　　
　　湛子约言卷之六 
　　
　　亲亲第十一 
　　
　　亲亲为仁，敬长为义，仁义之本心也。然而有爱其亲而杀人之亲者矣，何讵以为仁？有敬其兄而杀人之兄者矣，何讵以为义？是故道在达之天下而已也，即其本心真心之良扩而充之也。扩充之也者，学问思辨笃行之谓也。世之儒徒以良知良能为成性，达之为无功，误矣。 
　　
　　君子之志於道，不成章不达。学必积满而后发也，犹水之积满而后行也。是故有有诸己之信而后达乎充实之美，有充实之美而后达乎光辉之大，有光辉之大而后达乎化之之圣，其所由来者渐也。 
　　
　　一念存时，正也，正则公，公则善也。一念忘时，邪也，邪则私，私则利也。利善之间，一念邪正之萌而已。 
　　
　　中不可执，执则滞也，滞於一偏而非道之中也。中也者，时也；时者，权也；权者，时之义，道之正也。 
　　
　　皋陶但知有法，士之道然也；舜但知有父，子之道然也。是故皋陶大舜同道，而易地则皆然。 
　　
　　形色，天性也。形色具於体者，形而下者也；性具於心者，形而上者也。形而上下者，其形一也。手足者，形也；容貌者，色也；手之恭，足之重，貌之温，性也。形也者，气也；性也者，理也。诗曰：「有物必有则。」夫然后知理气之合一也。 
　　
　　圣人尽性，尽性然后可以尽形。性尽於内，而手足容貌之温恭尽於外，故其所以尽之者一也。 
　　
　　天地之大德，生而已也。故其生人也，凡存乎人之身者皆生意也。何谓人之生意也？恻隐之心凡存乎人之身者，人之生意也。程子曰：「满腔子是恻隐之心。」是也。 
　　
　　合而言之，则仁与人之名泯，而道之名见矣。合也者，以人与仁本自合一於身也。人身即仁，仁未尝离乎人也，何合之云？以离者而言合也。仁存於人，性复於己，蕴於中而发於外，全其体而应於用，率其性而达於道，亲亲仁民而爱物，道之谓也。道非他也，即人之仁之心而自达之於事也。 
　　
　　君子上交不谄，下交不渎。不渎不谄，故上下无所与交，时之否也，上下交则为泰矣。其泰其否，时也，圣人之道无所与於否泰也。。 
　　
　　[士憎]兹多口，[多口]生於不同也。「愠於群小，忧心悄悄。」爱其何以未孚於人？此孔子之心也。 
　　
　　[茅塞]子之心者，外物来蔽之，故塞也。故一念之不善时即蔽也，一念之存时即通也。然则通塞非由物也，由己也。 
　　
　　[往者]不追，来者不拒，圣贤之心无将迎也。 
　　
　　圣远言湮，后世有乡原者，世且以圣人目之矣，又孰知其不能逃孔孟之诛乎？ 
　　
　　[见]而知之，见於同时也；闻而知之，闻於异代也。见之[闻]之虽异，及其知之一也。一者何也？天理也。知之也者，自知自性。性者，天理也，我固有之也，非借之於尧舜汤文也，闻见乎尧舜之道汤文之道而开发之也。何也？前乎千百世之既往，后乎千百世之[将来]，[远]之於四海，近之於一堂，同此心，同此理也。孔[子]之心即太公宜生之心，太公宜生之心即文[王之心]，文王之心即尹朱之心，尹朱之心即成汤之[心，成汤]之心即禹皋陶之心，禹皋陶之心即尧舜之[心，尧]舜之心即天地之心。宇宙之内非有二心也，[非]有[二]理也。 
　　
　　□□□□之也，无适无莫之谓也。□□□□□□□无意必固我之私，高明广大，廓然与天地相似矣。 
　　
　　终日也者，终身之象也。往者，进退动息之象也。进退动息，终日终身，存存於是，则行行於是，随处以体夫天之理也。 
　　
　　建国亲侯，天子比侯，侯比於民。通天下之人物为一身，痛痒相关，如水地之不可以相离。比之用广矣大矣。 
　　
　　天地之生万物，春以生之，秋以杀之，所以全爱也。圣人之治万民，仁以育之，义以正之，所以全德也。 
　　
　　顺德也者，人之所得根於其心，天然自有之理，与心俱生者也。根於心，故其生色也，睟於面，盎於背，畅於四肢，发於事业，充实而光辉，顺之至也，皆根之深为之也。若夫记问义袭之学不本於心，犹无根之木，其能高大矣乎？ 
　　
　　顺事也者，顺德也，故能下顺乎贤，上顺乎君，尽大臣之道也。 
　　
　　夫人之善根於心，有警而后发於外，无所警则昏昏者，心之所由死也。有所警则惺惺者，善之所由生也。恐惧动於外，善根生於中，如草木之萌芽，为雷霆之所鼓，风雨之所润而生也。是善根生死之几 
　　
　　[缺页] 
　　
　　大事也，其所以感乎吾心，以感乎天下之人之心，物莫大焉者也。议之绥之，人心之感，乃哀矜之发也。天下之物其感应亦若是耳。 
　　
　　虞之敬戒无虞，周之制治未乱。既济矣，圣人则曰：「天下之大，容或有未济者乎？容或有未济之几，藏於既济之时者乎？」必思之思之，思之而善心生矣，善心生而善治出矣。思其患而豫为之防，保既济之道，长治久安之要术也。 
　　
　　师贵壮不贵老，三年则老矣。有高宗之齐圣仁勇以结之，虽三年乃久也，非老也。无高宗之齐圣仁勇以结之，则壮锐之气渐消，月异而岁不同，况三年乎！其衰惫也宜矣。 
　　
　　节也者，消长变化之机也。知变化之机，则知未济之极，必有当变，济其未济，以济时艰。 
　　
