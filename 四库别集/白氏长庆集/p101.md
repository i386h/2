<!-- { "loadSidebar": true } -->
　　臣伏见国家公卿将相之具选于丞郎给舍丞郎给舍之材选于御史遗补郎官御史遗补郎官之器选于秘着挍正畿赤簿尉虽未尽是十常六七焉然则畿赤之吏不独以府县之用求之秘着之官不独以挍勘之用取之其所责望者乃丞郎之椎轮公卿之滥觞也则选用之际宜得其人臣窃见近日秘着挍正或以门地授畿赤簿尉唯以资序求不商较其器能不研覈其才行至使顷年以来台官空不知所取省郎阙不知所求岂直乏贤诚亦废事且以资序得者仅能参于簿领以门地进者或未任于铅黄臣恐台衮之才台省之器十年以后稍乏其人又顷者有司惩趋竞之流塞徼幸之路俾进士非科第者不授挍正挍正欠资考者不署畿官立而为文权以救弊盖一时之制非可久之术今者有司难于抡材易于注拟因循勿改守以为常至使两畿之中数县之外虽资序皆当其任而名实莫得而闻故每台省缺员曾莫敢议则守文之弊一至于斯伏愿思以后难革其前失正丞郎椎轮之本疏公卿滥觞之源如此则良能之才必足用矣要剧之职不乏人矣
　　三十二议庶官迁次之迟速
　　问先王建官升降有制迁次有常此经久之道也或云赏善罸恶者不逾时月又曰为官吏者可长子孙岂今古之制殊乎不然何迟速之异如此也今欲速迁而劝善恐诱躁求之心将令久次而望功虑兴滞用之叹疾徐之制何以为中
　　臣闻孔子曰苟有用我者三年而有成舜典曰三载考绩三考黜陟幽明虽圣贤为政未及三年不能成也虽善恶难知不过九载必自着也由此而论为官吏者不可速迁也不可久次也若未三年而迁则政未立绩未成且躁求之心生而驯致之化废矣若过九载而不转则明不陟幽不黜且劝善之法缺而惩恶之典隳矣大凡内外之官其略如此然则最与天子共理者莫先于二千石乎臣窃见近来诸州刺史有未两考而迁者岂为善成政之速速于圣贤耶将有司考察之不精耶不然何迁之遽也又有逾一纪而不转者岂善恶未着莫得而知耶将有司遗忘而不举耶不然何转之迟也臣伏见顺宗皇帝诏曰凡内外之职四考递迁斯实革今之弊行古之道也然臣犹以为吏能有闻者既以四考迁之政术无取者亦宜四考黜之将欲循其名辨其实则在陛下奬纠察之吏督考课之官使别其否臧明知白黒仍命曰虽久次者不得逾于四载虽速迁者亦待及于三年此先王较能之大方致理之要道也伏惟陛下试垂意而察焉
　　三十三革吏部之弊
　　问吏部之为日久矣今吏多于员其故何因官不得人其由何在奸伪日起其计何生驰骛日滋其风何自欲使吏与员而相得名与实而相符趋竞巧滥之弊销公平政理之道长妍媸者不能欺于藻镜锱铢者不敢诈于铨衡岂无良谋以救其弊
　　臣伏见吏部之为日久矣时皆共病不知其然臣请备而言之臣闻古者计户以贡士量官而署吏故官不乏吏士不乏官士吏官员必相参用今则官倍于古吏倍于官入色者又倍于吏也此由每歳假文武而筮仕者众冒资廕而出身者多故官不得人员不充吏是以争求日至奸滥日生斯乃为之一端也臣又闻古者州郡之吏牧守选而举之府寺之寮公卿辟而署之其余者乃归有司有司所领既少则所选必精此前代所以得人也今则内外之官一命以上歳羡千数悉委吏曹吏曹案资署官犹惧不给则何暇考察名实区别否臧者乎至使近代以来寖而成真伪争进共徴循资之书贤愚莫分同限停年之格才能者淹滞而不振巧诈者因缘以成奸此又为之一端也今若使内外师长者各选其人分署其吏则庶乎官得其才矣使诸色入仕者量省其数或间以年则庶乎士不乏官矣官得其才则公平政理之道所由长也士不乏官则趋竞巧滥之所由销也矧又减铨衡之偏重则力不挠而易平矣分藻镜之独鉴则照不疲而易明矣与夫千品折于一面百职断于一心功相万也得失相悬岂不逺矣臣以为芟烦刬莫尚于斯
　　三十四牧宰考课　议殿最未精又政不由巳
　　问今者勤防黎元之隐精求牧宰之才亦既得人使之为政何以抚字之方尚未副我精求之防疲困之俗尚未知我勤防之心岂才未称官将人不求理备陈其故以革其非
　　臣闻王者之设庶官无非共理者也然则庶官之理同归而牧宰之用为急盖以邦之赋役由之而后均王之风教由之而后行人之性命系焉国之安危属焉故与夫庶官之寄轻重不可齐致也臣伏见陛下勤防黎元之心至矣慎择牧宰之防深矣然而黎元之理尚未副陛下勤防之心牧宰之政尚未称陛下慎择之防非人不求理非才不称官以臣所窥粗知其由矣臣闻贤者为善不待劝矣何哉性不忍为恶耳愚者为不善虽劝而不迁也何哉性不能为善耳贤愚之间谓之中人中人之心可上可下劝之则迁于善舍之则陷于恶故曰惩劝之废也推中人而坠于小人之域惩劝之行也引中人而纳诸君子之涂是知劝沮之道不可一日无也况天下牧宰中人者多去恶迁善皆得劝沮伏以方今殿最之法甚备黜陟之令甚明然则就备之中察之者未甚精也就明之中奉之者未甚行也未甚精则臧否同贯未甚行则善恶齐驱虽有和璞之贞不能识也虽有齐竽之滥何由知之如此则岂独利淫亦将失善善苟未劝淫或未惩欲望副陛下勤防之心称陛下慎择之防或恐难矣臣又请以古事验之臣闻唐虞之际也敷求俊乂而四凶见用及三考黜陟而四罪乃彰则知虽至明也尚或迷真伪之徒虽至圣也不能去考察之法故其法张则变曲为直如蓬生于麻也其法弛则变香为臭使兰化为艾也且圣人之为理岂尽得贤而用之乎岂尽知不肖而去之乎将在夫秉其枢操其要刬邪为正削觚为圆能使善之必迁不谓善之尽有能使恶之必改不谓恶之尽无成此功者无他惩劝之所致也则考课之法其可轻乎臣又见当今牧宰之内甚有良能委之理人亦足成政所未至者又有其由臣闻牧宰古者五等之国也于人有父母之道焉于吏有君臣之道焉所宜弛张举措由其心威福赏罸悬于手然后能镇其俗移其风也今县宰之权受制于州牧州牧之政取则于使司迭相拘持不敢专达虽有政术何由施行况又力役之限赋敛之期以用之费省为求不以人之贫富为度以上之缓急为节不以下之劳逸为程县畏于州州畏于使虽有仁惠何由抚绥此犹束舟楫而望济川绊骐骥而求致逺臣恐龚黄卓鲁复生于今日亦不能为理矣
　　三十五使百职修皇纲振　在乎革慎黙之俗
　　夫百职不修万事不举皇纲弛而不振頽俗荡而不还者由君子谠直之道消小人慎黙之道长也臣伏见近代以来时议者率以拱黙保位者为明智以柔顺安身者为贤能以直言危行者为狂愚以中立守道者为凝滞故朝寡敢言之士庭鲜执咎之臣自国及家寖而成俗故父训其子曰无介直以立仇敌兄教其弟曰无方正以贾悔尤识者腹非而不言愚者心竞而是効至使天下有目者如瞽也有耳者如聋也有口者如含锋刃也慎黙之俗一至于斯此正士直臣所以退藏而长太息也岂直若此而已哉盖慎黙积于中则职事废于外强毅果断之心屈畏忌因循之性成反谓率职而举正者不达于时宜当官而行法者不通于事变是以殿最之文虽书而不实黜陟之法虽备而不行欲望善者劝恶者惩百职修万事举不可得也然臣以为歴代之頽俗非国朝不能革也国朝之皇纲非陛下不能振也革振之术臣粗知之何者夫人之蚩蚩唯利是务若利出于慎黙则慎黙之风大起若利出于谠直则谠直之风大行亦犹冬月之阳夏日之阴不召物而自归之者无他温凉之利所在故也伏惟陛下以至公统天下以至明御羣臣使情伪无所逃言行无所隐有若谠直强毅举正弹违者引而进之有若慎黙畏忌吐刚茹柔者推而逺之使此有利彼无利安得不去彼取此乎斯所谓俾人日从善逺罪而不自知也如此则百职修万事举皇纲振頽俗移太平之风由斯而致矣













　　白氏长庆集巻六十三
　　钦定四库全书
　　白氏长庆集巻六十四
　　唐　白居易　撰
　　策林三【凡十九首】
　　三十六达聪明致理化
　　夫欲达聪明致理化则在乎奉成式不必乎创新规也臣闻尧之所以神而化者聪明文思也舜之所以圣而理者明四目达四聪也盖古之理化皆由聪明出也自唐虞以降斯道寖衰秦汉以还斯道大丧上不以聪接下下不以明奉上聪明之道既阻于上下则讹伪之俗不得不流于内外也国家承百王已弊之风振千古未行之法于是始立匦使始加谏员始命待制官始设登闻鼓故遗补之谏入则朝廷之得失所由知也匦使之职举则天下之壅蔽所由通也待制之官进则众臣之谋猷所由展也登闻之鼓鸣则羣下之寃滥所由达也此皆我烈祖所剏累圣所奉虽尧舜之道无以出焉故贞观之太和开元之至理率由斯而驯致矣自贞元以来抗疏而谏者留而不行投书于匦者寝而不报待制之官经时而不见于一问登闻之鼔终歳而不闻于一声臣恐众臣之谋猷或未尽展朝廷之得失或未尽知壅蔽者有所未通寃滥者有所未达今幸当陛下践祚体元之始施令布和之初则宜申明旧章条举废事使列圣之述作不坠陛下之聪明惟新以初为常今其时矣时不可失惟陛下惜而行之则尧舜之化祖宗之理可得而致矣臣故曰达聪明致理化在乎奉成式不必乎剏新规也
　　三十七决壅蔽【在不使人知所欲】
　　臣闻国家之患患在臣之壅蔽也壅蔽之生生于君之好欲也盖欲见于此则壅生于彼壅生于彼则乱作其间歴代有之可略言耳昔秦二代好佞赵髙饰謟谀之言以壅之周厉好利荣夷公陈聚敛之计以壅之殷辛好音师涓作靡靡之乐以壅之周幽好色褒人纳艳妻以壅之齐桓好味易牙蒸首子以壅之虽所好不同同归于壅也所壅不同同归于乱也故曰人君无见其意将为下饵盖谓此矣然则明王非无欲也非无壅也盖有欲则节之有壅则决之节之又节之以至于无欲也决之又决之以至于无壅也其所以然者将在乎静思其故动防其防故闻甘言则虑赵髙之谀进于侧矣见厚利则虑荣夷公之计陈于前矣听新声则虑师涓之音诱于耳矣顾艳色则虑褒氏之女惑于目矣尝异味则虑易牙之子入于口矣夫如是安得不昼夜虑之寤寐思之立则见其参于前行则想其随于后自然兢兢业业日慎一日使左不知其所欲右不知其所好虽欲壅蔽其可得乎此明王节欲决壅之要道也
　　三十八君不行臣事【委任宰相】
