<!-- { "loadSidebar": true } -->
　　景仁新乐【东都事畧范镇传初仁宗命李照改定大乐下王朴乐三律又使胡琼等考正范镇与司马光皆上疏论律尺之法后仁宗诏镇与刘几定乐镇曰定乐当先正律作律尺龠合升斗豆区鬴斛欲图上之而刘几即用李照乐加用四清声而奏乐成诏罢局赐赉有加镇谢曰此刘几乐也臣何与焉及致仕请太府铜为之逾年乃成比李照乐下一律有竒宋史乐志范镇新乐成上乐章三铸律十二编钟十二镈钟衡一尺一斛一编磬十二特磬一箫笛埙箎巢笙和笙各二并及图法帝与太皇太后御延和殿诏执政侍从皆往观范蜀公乐书云王朴始用尺定律声与器皆失之太祖患其声髙减一律仁宗皇祐中又减半律然太常乐比之唐声犹髙五律比今燕乐髙三律失之于以尺生律也宜访求真黍以定黄钟云云】分均【徐景安乐章文谱变宫以均字为谱困学纪闻凡十二律皆有二变一律之内通五声分为七均】三雍【汉书河间献王传武帝时献雅乐召对三雍宫后汉儒林传建武五年修起太学中元元年初建三雍注云谓辟雍明堂灵台也】
　　附范纯父次韵【此诗从范太史集中采出】
　　晨入金华暮浴堂声容不动笔奔忙星间忽降龙衔耀天上重分玉醴香欲灺寒宵宫漏永半酣归梦蜀山长起看绛阙银河晓山立千官拱未央













　　苏诗补注巻三十
　　钦定四库全书
　　苏诗补注巻三十一　翰林院编修查慎行撰古今体诗四十九首【元祐四年己巳春由翰林学士除龙图阁学士四月以后出知杭州尽一年】
　　慎按以下四首施氏原本错编上巻末今改置巻首以从编年之例
　　次韵刘贡父春日赐幡胜
　　寛诏随春出内朝三军喜气挟狐貂镂银错落翻斜月剪防缤纷舞庆霄腊雪强飞才到地晓风偷转不惊条脱冠径醉应归卧便腹从人笑老韶【公自注前一日微雪是日幕次赐酒】春日赐幡胜【东京梦华録立春日宰执亲王百官皆赐金银幡胜入贺讫戴归私第文昌杂録立春日赐三省官采胜谢于紫宸殿门】
　　附孔武仲次韵
　　镂幡剪胜喜倾朝不问纡蓝与珥貂羣玉参差排晓日万花碎动春霄蕙风已转东郊緑柳雪犹低北苑条从此恩波与温律并随歌颂入咸韶再和
　　与君流落偶还朝过眼纷纶七叶貂莫笑华颠羞采胜几人黄壤隔青霄行吟未许穷骚雅坐啸犹能出教条记取明年江上郡五更春枕梦春韶
　　附孔武仲再次韵
　　拜赐怱怱早上朝公卿前列尽金貂日留爱景明双阙春逐恩辉下九霄灵沼轻澌犹覆水上林微緑已萦条自惭羽翮非鸾鳯亦预彤庭舞舜韶叶公秉王仲至见和次韵荅之
　　袗絺方暑亦堪朝嵗晚凄风忆皂貂共喜鹓鸾归禁籞心知日月在重霄君如老骥初遭络我似枯桑不受条强镊霜须簪彩胜苍顔得酒尚能韶
　　叶公秉【施氏原注叶公秉名均时为秘书监】王仲至【宋史王钦臣字仲至宋城人以父洙廕入官试学士院赐进士第侯鲭録钦臣神宗时名臣原叔之子大臣荐文艺召试学士院试罢赋诗有翠木隂隂白玉堂老来方始试文章之句盖被用时年已老矣】
　　再和
　　衰迟何幸得同朝温劲如君合珥貂谁惜异才防径寸自惭枯枿借凌霄光风泛泛初浮水红糁离离欲缀条后日一尊何处共奉常端冕作咸韶
　　红糁【韩愈诗始见洛阳春桃枝缀红糁】
　　和王晋卿送梅花次韵
　　东坡先生未归时自种来禽与青李五年不踏江头路梦逐东风泛苹芷江梅山杏为谁容独笑依依临野水此间风物君未识花浪翻天雪相激明年我复在江湖知君对花三叹息
　　慎按石刻先生自题此诗后云仆去黄州五周嵗矣饮食梦寐未尝忘之方请江湖一郡书此一诗寄王文父子辩兄弟亦请一示李乐道也此诗施氏原注编上巻知贡举之后而诗中有五年不踏江头路之句当是元祐四年作今改编
　　次韵王晋卿惠花栽栽所寓张退傅第中
　　坐来念念失前人共向空中寓一尘若问此花谁是主天教闲客管青春
　　张退傅【宋宰辅编年録张士逊字退傅博州人歴事太宗真宗仁宗凡三入相康定元年致仕封邓国公就第十年卒年八十六諡文懿宋史新编云士逊字顺之与编年録互异○慎按东都事畧士逊以太傅致仕归老自号退傅非其字也大观末蔡鲁公以太师罢相诏以南园赐之蔡作诗云八年帷幄竟何为更赐南园宠退师以此例之可知矣】
　　次韵王晋卿上元侍宴端门
　　月上九门开星河绕露台君方枕中梦我亦化人来光动仙毬缒香余歩辇囘相从穿万马衰病若为陪上元端门【石林燕语端门在大庆殿之南朱弁曲洧纪闻本朝太宗以三元不禁夜上元御端门中元下元御东华门后罢中元下元而上元游观之盛冠于前代矣】
　　王郑州挽词
　　羡君华髪起琳宫右辅初还鼓角雄千里农桑歌子产一时冠盖慕萧嵩那知聚散舂粮外便有悲欢过隙中京兆同僚几人在犹思对案笔生风【公自注吾为开封府幕与子难同防】王郑州【字子难失考】
　　附子由作【栾城集题云王子难龙图挽词】
　　帝子乘鸾已列仙遗芳留得众孙贤俊科早与寒儒竞禁从终偿白髪年辇路联镳惊往事圃田囘首泣新阡旧闻推歴知天命看熟黄粱定洒然书王定国所藏王晋卿画着色山二首
　　白髪四老人何曽在商顔烦君纸上影照我胸中山山中亦何有木老土石顽正頼天日光涧谷纷斓斑我心空无物斯文定何闲【一作何足闗】君看古井水万象自往还定何闲【陶潜连雨独饮诗世间有松乔于今定何闲】古井水【白居易诗无波古井水】
　　君归岭北初逢雪我亦江南五见春寄语风流王武子三人俱是识山人
　　呈定国【外集题云絶句呈王定国】
　　旧病应逢医口药新妆渐画入时眉信知诗是穷人物近觉王郎不作诗
　　慎按此诗施氏原本不载新刻本载续补下巻今据外集移编
　　寄傲轩
　　先生英妙年一扫千兎秃仕进固有余不肯践塲屋通阛何所傲傲名非傲俗定知轩冕中享荣不偿辱岂无自安计得失犹转毂先生独扬扬忧患莫能凟得如虎挟乙失若龟藏六茅檐聊寄寓俯仰亦自足东坡无边春方寸尽藏蓄醉哦旁若无独侑一尊醁【一作緑】牀头车马道残月挂踈木朝客纷扰时先生睡方熟
　　龟藏六【法句譬喻经云龟从河出水狗欲噉龟龟缩头尾四脚藏于甲中遂不敢噉沙门说偈云藏六如龟防意如城慧与魔战胜则无患】
　　慎按此诗施氏原本不载新刻本载续补上巻今据外集移编
　　附李端叔诗【姑溪集题云题韦深道寄傲轩】
　　南窗何似北窗凉寄傲风来各有方千古光辉如昨日一时收拾付新堂已惊醆里醅初緑更觉篱边菊渐黄就使主人官即显此间髙兴定难忘送吕昌朝知嘉州
　　不羡三刀梦蜀都聊将八咏继【一作寄】东呉卧看古佛凌云阁勅赐诗人明月湖得句防应縁竹鹤思归宁复为莼鲈横空好在修眉色头白犹堪乞左符
　　八咏寄东呉【海録碎事伪蜀欧阳彬出领嘉州曰青山緑水中为二千石作诗饮酒为风月主人岂不佳哉其后太守吕昌朝以宋廸所画八景皆天下名胜悬于州治与相映发苏子瞻有八咏寄东呉之赠】凌云阁【方舆胜览九顶山在嘉州城东毎峯旧皆有寺今惟存凌云一寺唐开元中僧海通凿山为弥勒大像髙三百六十尺积十九年而工始备韦皇有大像记墨庄漫録嘉州凌云寺大像记张绰书其碑甚丰】明月湖【名胜志明月楼在嘉州城谯楼之右下瞰明月湖郭璞防云鬰姑鬰姑将州对洛都但看千载后变成明月湖后隋鬰姑将军始开此湖也洛都山名在嘉州西五里】左符【唐书舆服志随身鱼符左一右一者通内右者随身皆盛以袋三品以上饰以金五品以上饰以银景云中诏衣紫者以金饰衣绯者以银饰谓之章服程大昌演繁露汉太守之官必得左符以出至郡用以为騐盖右符先已留州故令以左合右也唐世刺史亦执左鱼至州与右鱼合契】
　　次韵黄鲁直寄题郭明父府推颍州西斋二首
　　树头啄木常疑客客去而瞠定不然脱辖已应生井沬解衣聊复起庖烟平生诗酒真相汚此去文书恐独贤早晩西湖暎华髪小舟翻动水中天
　　府推【孙彦同职官分纪惟开封及京留守有判官推官其余名节推察推者皆幕职官也】
　　寂寞东京月旦州徳星无复缀珠旒莫嗟平舆空神物尚有西斋接胜流春梦屡寻湖十顷家书新报橘千头雪堂亦有思归曲为谢平生马少游
　　月旦州【太平寰宇记蔡州汝阳县唐贞元七年割汝水之南地置汝南县元和十三年以地复归汝阳安城废城在汝阳县东水北有二龙乡月旦里是也】平舆神物【欧阳忞舆地广记平舆县有葛陂水物含灵后汉费长房投竹化龙处】
　　附黄鲁直原作二首
　　食贫自以官为业闻说西斋意凛然万巻藏书宜子弟十年种木长风烟未尝终日不思颍想见先生多好贤安得雍容一尊酒女郎台下水如天东京望重两并州遂有汾阳整缀旒翁伯入关倾意气林宗异世想风流君家旧事皆青史今日髙才未白头莫倚西斋好风月长随三径古人游次韵秦少章和钱防仲
　　碧畦黄陇稻如京嵗美人和易得情鉴里移舟天外思地中鸣角古来声山围故国城空在潮打西陵意未平二子有如双白鹭隔江相照雪衣明
　　秦少章【东都事畧秦观弟觌字少章亦能文陈后山有送少章诗注云元祐四年三月东坡自翰苑出知杭州少章时从东坡学黄山谷有送少章从苏公余杭诗张文潜有送秦觌从苏杭州为学序少游有送少章弟赴仁和主簿诗】钱防仲【穆父之子穆父知越州防仲时亦在越故结句云隔江相照雪衣明】西陵【越絶书浙江南路西城者范蠡敦兵处也其陵可守故谓之固陵】二子如鹭【诗振鹭笺杞宋之君有洁白之徳其至止亦有此容言威仪之善如鹭然】
　　次韵钱越州
　　髯尹超然定逸羣南游端为访云门谪仙归侍玉皇案老鹤来乘刺史轓已觉簿书哀老子故知笾豆有司存年来齿颊生荆棘习气因君又一言
　　钱越州【名勰字穆父先生有送穆父守越州诗见上巻】髯尹【穆父自知开封府出守越故称尹】玉皇案【唐志宣政殿朝日殿上设黼座蹑席熏炉香案宰相两省官对班于香案前程大昌演繁露香案在殿上对班案前者乃从殿下凖望言之及入阁而夹侍香案亦从左右凖望非真夹并香案也元稹自言我是玉皇香案吏其亦凖望而为言欤宋景文笔记予领门下省天子排正仗吏设香案于前殿修注官夹案立此时二史已立殿上矣】
　　同秦仲二子雨中游寳山
　　平明已报百吏散半日来陪二子闲立鹊【一作鹤】低昻烟雨里行人出没树林间
　　秦仲二子【施氏原注黄师是龙图诸孙直孺以其先世此诗石刻归宿后题云元祐四年八月二十六日偶同仲天贶秦少章来游寳山石刻虽巳湮泐而字极姿媚可爱此叚新刻本删去今补注】寳山【注见前】
　　去杭州十五年复游西湖用欧阳察判韵
　　我识南屏金鲫鱼重来拊槛散斋余还从旧社得心印似省前生覔手书葑合平湖久芜没【一作漫】人经丰嵗尚凋踈谁怜寂寞髙常侍老去狂歌忆孟诸
