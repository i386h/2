<!-- { "loadSidebar": true } -->
　　臣近累陈血恳烦黩天听为彭思永蒋之竒诬奏臣隂私事乞辨明虚实伏防圣恩累赐诘问至今未闻有所指陈窃以台宪之司虽许风闻言事然所谓风闻者谓事不亲见而有闻于他人耳然其説必有其人其人必有姓名若所闻小事则有不足论若所闻大事系人命之死生则必须审问所説之人事状虚实然后可以上言况之竒明列章疏伏地顿首坚请必行若不明见事状审知虚实岂敢果决如此及朝廷穷究又却不指定所闻之人姓名亦不明言有何事迹但饰游辞无所的确盖之竒初以大恶诬臣期朝廷更不推究便有行遣及累加诘问遂至辞穷也不然思永之竒惧见指説出所説人姓名后朝廷推鞫必见其虚妄所以讳而不言也臣忝列政府动系国体不幸枉遭诬陷惟赖朝廷至公推究别证虚实使罪有所归则臣虽死之日犹生之年也臣窃虑朝廷须所説人姓名思永之竒无所指説必以朝廷拒谏为言此乃辞穷理屈而妄説也臣谓若朝廷闻言事不行则是拒絶言者今以所言事体不可直行须当根究虚实乃是用台官之言即须行遣尔岂足为拒谏也
　　封进批出蒋之竒文字劄子
　　臣以拙直受恩两朝惟以至公之心为报国之効凡于亲旧不敢有纎介阿私是致怨怒臣深者造为飞语诬臣以家私隂事是人伦之大恶所以语骇人听易于传布窃以言事之臣谓之天子耳目之官本期禆益聦明若闻外有怨家仇人造作飞语中伤执政之臣正当奋然嫉恶为臣根穷起谤之人辨别虚实明其诬罔使后防人不敢陷害良善以彰朝廷之明此乃言事之职今思永心知事无实状而不能为臣辨明反碌碌随众腾口摇舌蒋之竒专用怨仇人飞语便以虚为实上惑圣聦及至朝廷再三诘问须要事实则各不能明指一人之言明陈一事之据思永既云无实状则知虚妄可知之竒则饰游辞谓风闻于众且台官虽许风闻而朝廷行事岂可不辨虚实大凡可骇之语易于传布假如怨仇之人有诬大臣以叛逆不道者飞语一出则必腾口相传岂可便以传闻之众致大臣族诛如此则为大臣者终日恐惧弥缝不暇何敢尽公行事以身当怨而一夫之怒飞语腾出可以摇动朝廷则正人端士不立足矣以此言之则思永之竒专用风闻惑乱圣聦为耳目之官罔上欺君其害岂细今闾巷小民有罪犹须证验分明案节圆备方可行刑之竒言臣死罪未明虚实岂可含糊伏乞朝廷以至公之明必为分别令事理穷尽止于两端不过虚与实而已实则臣当死虚则之竒安得无罪使事实而臣不死不足以显之竒之言使事虚不罪之竒不足以雪臣之寃枉臣非敢固惜名位不自引去但以寃若不得雪则身是罪人朝廷自当行法岂容臣自引退若虚则幸望朝廷辩别分明使中外之人知臣无罪然后可以容臣自陈引去臣初乞朝廷差官根究虚实故当乞解权任以避嫌今既防朝廷直行诘问故臣合杜门俟命乞不留中降出施行
　　乞辩明蒋之竒言事劄子
　　臣先于庆厯中擢任谏官臣感激仁宗恩遇不敢顾身力排奸邪不避仇怨举朝之人侧目切齿恶臣如雠适防臣有一妹夫张正前妻女嫁臣一疎族不同居侄晟于守官处【一作所】与人犯奸是时钱明逸为谏官遂言臣侵欺本人财物与之有私既防朝廷置狱穷勘并无实状事得辨明而当时执政之臣恶臣者众其隂私事虽已辩明犹用财物不明降臣知滁州今惟赵概知此事甚详若非仁宗至圣至明察臣无辜为臣穷究则臣岂复更有今日仁宗岂有用臣至此今台官方举前事弹钱明逸陷害良善不意蒋之竒自又效尤欲望朝廷特加裁察若以蒋之竒所对语无事实知其虚妄乞早赐明告中外以辨臣寃若犹疑于虚实之间则乞更加尽理推穷辨正
　　再乞辨明蒋之竒言事劄子
　　臣近以蒋之竒诬奏臣家私事乞赐辨正杜门俟命今巳多日虽防朝廷累赐诘问之竒则但云得自彭思永而思永又云事无实状是暧【一作蔼】昧之言若此便欲加臣十恶大罪虽州郡小民犯罪官司断狱必未敢便断其死臣孤拙无党特被两朝眷遇忝列政府横被小人诬以禽兽不为之恶本因臣以至公报国以身当怨不徇亲党阿私至多积仇怨造作飞语中伤而以忠取祸之竒乃以虚为实欺天罔上及至朝廷诘问则辞穷理屈并无实状指陈至于彭思永亦自言暧【一作蔼】昧无实各自乞罢去若臣果有实状何故惜而不言何故自言无实状而自乞罢去以此见思永之竒专欲以暧【一作蔼】昧之事惑乱圣聪使臣不能自辨冀望朝廷更不辨明便以风闻行法况圣君在上公道方行臣必不能枉受大恶之名当举族碎首叫天号寃仰诉于阙庭必不能含糊而自止当陛下圣政惟新之日使执政之臣守阙号寃固知非朝廷美事然臣以恶名不可虚受将不得已而为之期于以事必辨而后止臣无任恳血哀号激切之至取进止
　　【附】神宗御札【三月四日差中使朱可道赐】
　　春暖久不相见安否数日来以言者汚卿以大恶朕晓夕在懐未尝舒释故累次批出再三诘问其从来事状讫无以报前日见卿文字力要辨明遂自引过今日已令降黜仍出牓朝堂使中外知其虚妄事理既明人疑亦释卿宜起视事如初无恤前言赐欧阳修谢赐手诏劄子【同日】
　　臣今日伏防圣慈差中使朱可道传宣抚问赐臣手诏为言者汚臣以大恶巳令降黜仍出牓朝堂令中外知其虚妄勑臣宜起视事如初无恤前言者臣捧读感咽不知涕泗之横流窃伏自念天地父母能生臣身不能免臣于忧患陛下神圣聦明无幽不烛察臣孤危辨臣寃枉使臣不陷大恶得为完人至德大恩过于天地父母万倍则臣余生之命是陛下所延之命今日之身是陛下再造之身虽尽此命捐此身亦不能上报至德大恩之万一而臣又有大罪者防国宠荣忝居重位处危机之地而自任拙直不防祸患怨仇所积谤怒交兴当陛下即位之初外有机政之繁内有孝思感慕之戚于此之时致言事者以隂私之恶丑秽之言上黩圣听烦陛下晓夕在怀为臣亲加诘问特赐辨明臣之此罪何以自赎扪心内省何以自安臣无任感天荷圣慙惧涕泗激切屏营之至臣巳依诏防来日诣阁门祗入见冀面天顔别陈血恳次
　　乞罢政事第二表
　　臣某言臣近贡封章乞解职任伏奉批答未赐允俞者臣闻高而必危盖处易倾之势满则招损实存至戒之言敢再沥于恳私辄自干于斧钺臣某【中谢】伏念臣本以庸妄出于遭逢误被国恩俾参政论材非适用而当重任之难智不周身而履危机之地既不能于阿徇故多积于怨仇谤怒之兴纷纭靡一所恃者圣君在上公道方行虽搆造中伤人言可畏而聪明听察天鉴孔昭既悉辨于罔诬遂判分于枉直俾臣不陷大恶得为完人今乱国之谗巳蒙于逺屏立朝之士皆保于自安则臣仰衔再造之鸿慈正合捐躯而自效然念臣病羸之质年迫巳衰宠禄之盈理难久处顷事先帝之日屡贡乞骸之言间奉德音亦防恩许一麾之请素志甚勤伏望皇帝陛下推天地之仁囘日月之照闵其孤拙曲赐矜从予之一州俾自退处亦有民社可宣教条苟知尽瘁之方未失事君之节
　　第三表
　　臣某言臣近再上表乞解政事除一外郡差遣奉今月八日批答所乞宜不允者臣闻士之行已所慎者始终之不渝臣之事君所难者进退而合理苟无大过善退其身昔之为臣全此者少臣顷侍先帝屡陈斯言今之恳诚盖迫于此臣某【中谢】伏念臣识不足以通今古材不足以语经纶幸逢盛际之休明早自诸生而拔擢方其与儒学文章之选居言语侍从之流每防过奬于羣公常媿虚名之浮实暨晩叨于重任益可谓于得时何尝敢伤一士之贤岂不乐得天下之誉而动皆臣忌毁必臣归人之爱憎不应遽异臣之本末亦岂顿殊盖以处非所宜用过其量惟是要权之地不胜指目之多周防所以履危而简疎自任委曲所以从众而拙直难移宜其举足则蹈祸之机以身为敛怨之府复盘桓而不去遂谤议以交兴谗説震惊舆情共愤皇明洞照圣断不疑孤臣获雪于至寃四海共忻于新政至于赖天地保全之力脱风波险陷之危使臣散髪林丘幅巾衡巷以此没地犹为幸民况乎拥盖垂襜其荣可喜抚民求瘼所寄非轻苟可效于勤劳亦宁分于内外伏望皇帝陛下曲囘天造俯察愚衷许解剧繁处之闲僻物还其分庶获遂于安全心匪无知岂敢忘于报効
　　又乞外郡第一劄子
　　臣前日获对便坐已具血恳披陈为台官【一作臣寮】诬臣以隂丑之事臣闻诗曰中冓之言不可道也所可道也言之丑也盖隂丑之事君子之所深恶犹不可自道于口而况上达君父之听汚黩朝廷惊骇中外事虽起于诬罔然本臣而发此臣所以夙夜慙惧而无地自容也伏况当陛下即政之初日有军国万几之繁乃以人口不道之事上烦圣虑防陛下晓夕在怀亲批诘问再三穷究得其虚妄之状特赐行遣晓告中外使臣大寃获雪人疑尽释夫辨枉直雪幽寃以释天下之疑以快舆情之愤此固陛下神圣聪明自是新政之一事然亦因臣致劳圣虑此亦臣所以夙夜慙惧而无地自容也秪此二事臣自修省巳不能安然而上赖陛下至寛至仁必以此事是臣寮中伤臣非臣自作以紊烦朝廷以此必赐矜恕然臣有不得已而必不能处者盖臣所以致此大谤者本出怨仇之口由臣拙直多忤于物而在位已久积怨已多若使臣顿然变节勉学牢笼小人以弭怨谤非惟臣所不能亦非陛下所以任臣之意若使臣复居于位秪如前日所为则臣恐怨家仇人以臣不去必须更为朝廷生事臣亦终不能安况臣一二年来累为言者攻击心志摧沮加以衰病所侵两目昏暗四支骨立顾身已如此而人情又如此亦复何心贪冒荣宠伏望圣慈悯臣之志诚可哀矣察臣之迹实难安矣特许臣解罢除一外郡则天地保全之恩何以论报臣今巳上第三表伏乞早赐降出施行
　　第二劄子
　　臣近者防露恳诚乞解政事巳三上表殆今累日夙夕俟命局蹐靡遑臣窃伏自思理宜罢退者其事非一臣闻所谓大臣者必能宣布上德叶和中外使人心悦豫朝政肃清此乃辅弼之任也臣性既简拙耻为阿徇又复愚暗不识祸机多积怨仇动遭指目谤怒毁辱不可胜言一二年来屡为言事者攻击以臣一人无日不烦君父不惟朝廷未尝少静而臣亦未尝少安则臣之小【一作不】材不堪大用从可知矣臣又思朝廷每用柄臣必取人望者以其为众人所服故使处众人之上也今如臣者举必为众人所怒动必为众人所怨谗谤忌嫉丛集于一身以此而居要任者八年矣其未陷于祸咎者臣窃自怪以为晩也所赖者圣君在上朝廷至公察臣孤危辨正诬罔使臣不罹枉横得为完人臣于此时不自引去是不知进退矣臣窃见前世元勲旧德社稷之臣一有间隙尚或罹于祸咎而臣能薄材劣窃位巳久语其勤则劳【一作功】効未着于毫髪询于众则怨毁巳积于丘山所谓众怒难犯孤根易危岂敢与人自结仇敌昨縁思永等诬臣以大恶之名于义不可虚受若不辨于今时则无以自明于后世故臣屡乞辨理者盖事不获巳而为之非敢与言事者争胜负也而自思永等得罪以来言事者固巳耻于不胜若臣复处事权迁延不去彼必自疑而不安是臣下有众人之怨嫉旁为言事者切齿他人视之犹为臣寒心顾臣何以自处伏望圣慈哀臣言之至恳察臣势巳难安予之一州俾自藏缩如此则臣大寃巳雪既彰新政之清明孤迹获安又荷圣恩之优假言事者但得臣去亦稍释其忿必无疑而安处别不为朝廷生事则臣之一去所利甚多惟乞出自【一作于】睿断早赐允俞
　　第三劄子
