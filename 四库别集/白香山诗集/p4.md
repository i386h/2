<!-- { "loadSidebar": true } -->


　　钦定四库全书
　　白香山诗集
　　年谱【世系】





　　按唐宰相世系表白氏出自姬姓周太王五世孙虞仲封于虞为晋所灭虞之公族井伯奚媵伯姬于秦受邑于百里因号百里奚奚生视字孟明古人皆先字后名故称为孟明视孟明视二子一曰西乞术二曰白乙丙其后以为氏裔孙武安君起赐死杜邮始皇思其功封其子仲于太原故子孙世为太原人二十三世孙后魏太原太守邕邕五世孙建白氏家状则曰楚杀白公其子奔秦代为名将乙丙已降是也未尝作虞人及百里奚媵秦语表又以建为后周农郡守与家状比齐五兵尚书赠司空不合白敏中大父名鏻与锽同为温之子乃以鏻为潾凡此皆误也洪景卢容斋随笔谓新唐书宰相世系表承用逐家谱牒多所缪误欧阳公略不削笔恐未可据信哉白公自撰醉吟先生墓志云有三侄长味道巢县丞次景囘淄州司兵叅军次晦之举进士并不详何人子又云乐天无子以侄孙阿新为之后大中三年李商隠为公墓碑云子景受自頴阳尉典治集贤御书表云景受孟懐观察使以从子嗣则非阿新明矣按公墓志预作于防昌初岂其后复易以从子承祧而遂更其名乎表于景受下犹系二世景受生邦翰司封郎中邦翰生思齐郑州录事叅军行简子为味道成都少尹今世系并依文集家状仍载史表异同以备考

　　案直斋陈氏书录解题曰吴郡守李伯珍刻白集有年谱一巻维扬李璜徳劭譔余病其疎畧抵牾号为年谱而不编年乃别为新谱刋附集首又曰知忠州汉嘉何友谅以居易旧治既刋其文集又作年谱列之集首始余为谱既成妺夫王栐叔守忠录寄之则忠巳有此谱视余谱详畧互见亦各有发明按此即所谓吴蜀本也今并亡失无可考惟唐诗纪事畧有谱胡氏丁签列白集之首者多从其説亦间有异同颇如陈氏所谓疎畧抵牾号为年谱而不编年者大都仍吴本之误也如贞元十六年本庚辰而讹曰已卯公生壬子嵗是年二十九而讹曰二十八元和三年除左拾遗见本传又见公奏状又见奉勅试撰制诰注而讹曰二年除谢状称五年五月始授京兆户曹叅军丧母则在六年四月而讹曰五年丧母贺雨诗云皇帝嗣寳厯元和三年冬自冬及春暮不雨旱爞爞是明属四年作矣而讹曰三年冬作岂未见自冬及春暮句耶且云为賛善首尾四年尤谬公六年丁母丧九年拜賛善至十年谪浔阳才五年寄元九诗云一病经四年亲朋书断絶然则渭村退居已首尾四年安得五年为賛善哉十四年同知退赴忠州任于峡中遇微之作三游洞序而讹曰三游洞防昌二年壬戌春致仕官俸初罢诗云七年为少傅公以开成丙辰加少傅至壬戌正是七年而讹曰元年致仕其中缪盭略举于此既从而订正之乃益叅考传志诸家所纪仍举公诗之嵗月可考者系其下次为年谱一巻时代云逺典籍沦亡或失据依宁阙其未确者不敢穿凿傅防而曲为之説也敢以质诸博雅君子古歙汪立名譔




　　钦定四库全书
　　白香山诗集　　　　　　　歙县汪立名编年谱旧本
　　嵗在黓敦牂四月余方编刻白香山诗购宋椠年谱未得乃妄为考据譔次年谱一巻眀年五月剞既竣复从朱检讨竹垞先生所得琴川汲古阁毛氏故所蔵香山宋谱即直斋陈氏譔本不特编年系事与余谱略同而其辨论海圗屏风诗为讽王承宗事作及元白隙终之缪之类无不暗合相去数百年如与古人晤对质疑亦大快事也始余为谱颇极駮史传纪事诸书譌误或者怪之获见是书自幸可借以白穿凿杜譔之疑遂欲削去所譔独留陈本而竹垞先生以为二谱一纵一横体格本异且互有详略不嫌并存又因其得之既刻之后遂附次新谱非敢进今而退古也谱既曰未尝赐諡而犹称白文公年谱者从新史耳若其引据诗话虽已采录重惜古本未忍裁节并仍其旧康熙癸未六月汪立名记
　　白文公年谱
　　公名居易字乐天白氏系出白起为秦将死杜邮始皇思其功封其子于太原故子孙世为太原人二十三世孙邕为后魏太原太守邕五世孙建北齐五兵尚书赐田于韩城因家焉始移籍同州建生士通唐利州都督生志善尚衣奉御生温检校都官郎中徙华州下邽遂为下邽人生锽巩县令生季庚襄州别驾公皇考也见旧史传新史宰相世系表及公所述巩县府君事状其不同者表称虞公族百里奚媵秦穆姬生孟眀视视生二子曰西乞术白乙丙其后以为氏而事状称楚大子建之子胜号白公其子奔秦代为秦将白乙以降是也如表言则白出姬姓如状言则出芈姓按左氏传晋败秦于殽获百里孟明视西乞术白乙丙孟眀氏百里谓为奚之子可也术丙与孟眀号为三帅乌知其为孟眀之子邪且万无父子三人并将之理此其为说固巳疎矣若事状则又合白乙白胜为一族白乙为秦穆将去白胜防二百年而云白乙以降则反以为白胜之后裔又何其考之不详也元和姓纂载风俗通以白乙为嬴姓盖亦以其为秦人意之尔姓纂复泛举秦白起楚白胜周白圭汉白生等数人而皆不能言其自出大抵世祀緜邈谱谍散亡惟当用春秋见闻传闻之义断自近始若必逺推古昔傅防本支则固不能亡抵牾矣代宗大厯七年壬子
　　正月二十日公始生于郑州新郑县东郭宅见公自为墓志新郑公祖巩县府君所居也杭蘓集本皆作六年嵗在辛亥而公尝有诗云何事同生壬子嵗老于崔相及刘郎谓崔羣刘禹锡皆同庚则非辛亥明矣集本误也生六七月乳母抱立屏下指之无二字百试不差见公与元九书
　　八年癸丑
　　是嵗巩县府君卒于新郑
　　九年甲寅
　　十年乙夘
　　十一年丙辰
　　十二年丁巳
　　与元九书云年五六嵗便学为诗
　　十三年戊午
　　十四年已未
　　徳宗建中元年庚申
　　与元九书云年九嵗始识声韵
　　二年辛酉
　　三年壬戌
　　四年癸亥
　　兴元元年甲子
　　贞元元年乙丑
　　二年丙寅
　　公年十五有江南送北客寄徐州兄弟诗自此始有文见于集公父襄州府君建中初令彭城东平叛命与李洧谋以徐州归国就擢本州别驾至是犹在徐公时游江南故以诗寄兄弟也然公未仕以前家常在徐岂以府君尝有功于徐故耶集中又有宿桐庐馆诗避难越中江楼望归诗除夜寄弟妹诗大抵皆南逰所作但莫能考其嵗月尔盖公自少往来江南侍其兄官浮梁遂以宣州解及第既第复至宣城集中是以多江南诗也三年丁夘
　　与元九书云年十五六始知有进士旧史云年十五六时袖诗谒顾况况迎门礼谒曰吾谓斯文遂絶今复得子矣摭言云况谑公曰长安物贵居大不易及读原上草诗野火烧不尽春风吹又生乃曰有句如此居亦何难
　　四年戊辰
　　有王昭君二絶所谓君王若问妾顔色莫道不如宫里时者也时年十七
　　五年已巳
　　有病中作诗是嵗初置中和节集有中和节颂未及第时所作而序云臣某忝就宾贡之列则未必作于是年也
　　六年庚午
　　七年辛未
　　八年壬申
　　九年癸酉
　　十年甲戌
　　五月襄州府君卒于襄阳官舎府君自徐徙佐衢又徙襄公有逰襄阳懐孟浩然诗或是随侍时作
　　十一年乙亥
　　十二年丙子
　　十三年丁丑
　　十四年戊寅
　　十五年已夘
　　公兄幼文为浮梁主簿留家于此公实从之有将之饶州江浦夜泊诗云身病向畨阳家贫寄徐州当作于此时是嵗举进士于宣州试射中正鹄赋窗中列逺岫诗公预荐送有伤逺行赋云分微禄以归养自鄱阳而归洛阳又云今我来兮秋风其凉盖公既被荐乃归省而其家当复自徐徙寓洛也
　　十六年庚辰
　　二月十四日中书舎人髙郢下第四人及第试性习相近逺赋玉水记方流诗摭言云携谒校书郎李逢吉初不为意及览赋头云下自人上达君咸徳以慎立而性由习分大竒之元稹为集序云贞元末进士尚驰竞髙郢始用经蓺为进退乐天一举擢上第明年防萃甲科由是性习相近逺求珠斩白蛇等赋及百道判新进士竞相传于京师矣摭言又云时年二十七有诗曰慈恩塔下题名处十七人中最少年按旧史贞元十四年始以进士试礼部擢甲科公生壬子至戊寅恰二十七嵗与摭言合今以集考之实不然试赋既眀着嵗月而箴言序云十五年天子命渤海公领礼部贡举事明年春一上登第又送侯权序亦云十五年秋予始举进士与侯生俱为宣城守所贡眀年春予中春官第则其非十四年审矣盖公与元九书自言年二十七方从乡赋集序因之摭言之误殆由此然书但云从乡赋尔不云及第也李璜旧谱云乐天年二十九犹未第故有诗云此生知负少年春不展愁眉欲三十时贞元十五年也眀年始登第按十五年公方二十八其曰欲三十者大约言之便以为二十九亦误矣及第后有留别同年诗云及第未为贵拜亲方始荣又有忆旧山与同年贺坐主拜太常冬日宴郑家亭等诗有哀二良文为陆长源郑通诚作也序云十五年陇西薨浃辰而师乱十六年夏南阳薨翌日而难作陇西董晋南阳张建封也汴徐之变陆郑皆戎倅死焉
　　十七年辛巳
　　祭符离六兄文云去年春居易南逰兄亦东适黟歙之间欣然一觌又在宣州祭乌江十五兄文云及兄辞满淮南薄逰江东居易亦以行迈忽逆旅而逢盖公及第后即逰江南复至宣城有叙徳书情四十韵上宣歙崔中丞云幸穿杨逺叶谬折桂髙枝又云磨铅重剸割防蹇再奔驰相马须怜痩呼鹰正及饥当是此年所作诗意欲求辟举者崔中丞名衍
　　十八年壬午
　　有诗云何况镜中年又逼三十二时年三十一也旧谱以为校书时作非是
　　十九年癸未
　　以防萃选登科时郑珣瑜为吏部李商隠撰公墓碑云前进士避祖讳选书判抜萃盖公祖名锽与宏同音言所以不应宏辞也摭言云白公试宏词赋考落以赋有不知我者谓我斩白蛇知我者谓我斩白帝也登科之人赋皆无闻白公之赋传于天下按公未尝试宏词此赋或是行巻所作摭言误也始仕为校书郎集有代书寄微之百韵首云忆昔贞元嵗初登典校司身名同日授心事一言知注云贞元中与微之同登科俱授校书始相识公及第于是四年年三十二矣嵗有养竹记许昌令壁记及记画
　　二十年甲申
　　泛渭赋序云右丞相髙公之掌贡举也予以乡贡进士举及第左丞相郑公之领选部也予以书判防萃选登科十九年天子并命二公对掌钧轴眀年春予为校书郎始徙家秦中卜居于渭上盖公未仕时家多在徐至是始居秦又有八渐偈二月在东都作当是迎家时也又燕子楼诗序云予为校书郎时逰徐泗间张尚书宴予酒酣出盼盼以佐欢欢甚予因赠诗云醉娇胜不得风袅牡丹花意亦在此年燕子楼事世传为张建封按建封死在贞元十六年且其官为司空非尚书也尚书乃其子愔丽情集误以为建封尔此虽细事亦可以正千载传闻之谬
　　顺宗永贞元年乙酉
　　有感时诗云不觉眀镜中忽年三十二勿言身未老冉冉行将至
　　宪宗元和元年丙戌
