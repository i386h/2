<!-- { "loadSidebar": true } -->
　　邴原别传云：鲁国孔融在郡，教选计当任公卿之才，乃以郑玄为计掾，彭璆为计吏，原为计佐。融有所爱一人，常盛嗟叹之。后恚望，欲杀之，朝吏皆请。时其人亦在坐，叩头流血，而融意不解。原独不为请。融谓原曰：“众皆请而君何独不？”原对曰：“明府于某，本不薄也，常言岁终当举之，此所谓‘吾一子’也。如是，朝吏受恩未有在某前者矣，而今乃欲杀之。明府爱之，则引而方之于子，憎之，则推之欲危其身。原愚，不知明府以何爱之？以何恶之？”融曰：“某生于微门，吾成就其兄弟，拔擢而用之；某今孤负恩施。夫善则进之，恶则诛之，固君道也。往者应仲远为泰山太守，举一孝廉，旬月之间而杀之。夫君人者，厚薄何常之有！”原对曰：“仲远举孝廉，杀之，其义焉在？夫孝廉，国之俊选也。举之若是，则杀之非也；若杀之是，则举之非也。诗云：‘彼己之子，不遂其媾。’盖讥之也。语云：‘爱之欲其生，恶之欲其死。既欲其生，又欲其死，是惑也。’仲远之惑甚矣。明府奚取焉？”融乃大笑曰：“吾直戏耳！”原又曰：“君子于其言，出乎身，加乎民；言行，君子之枢机也。安有欲杀人而可以为戏者哉？”融无以答。是时汉朝陵迟，政以贿成，原乃将家人入郁洲山中。郡举有道，融书喻原曰：“修性保贞，清虚守高，危邦不入，久潜乐土。王室多难，西迁镐京。圣朝劳谦，畴谘隽乂。我徂求定，策命恳恻。国之将陨，嫠不恤纬，家之将亡，缇萦跋涉，彼匹妇也，犹执此义。实望根矩，仁为己任，授手援溺，振民于难。乃或晏晏居息，莫我肯顾，谓之君子，固如此乎！根矩，根矩，可以来矣！”原遂到辽东。辽东多虎，原之邑落独无虎患。原尝行而得遗钱，拾以系树枝，此钱既不见取，而系钱者愈多。问其故，答者谓之神树。原恶其由己而成淫祀，乃辨之，于是里中遂敛其钱以为社供。后原欲归乡里，止于三山。孔融书曰：“随会在秦，贾季在翟，谘仰靡所，叹息增怀。顷知来至，近在三山。诗不云乎，‘来归自镐，我行永久’。今遣五官掾，奉问榜人舟楫之劳，祸福动静告慰。乱阶未已，阻兵之雄，若釭弈争枭。”原于是遂复反还。积十余年，后乃遁还。南行已数日，而度（度姓公孙辽东太守）甫觉。度知原之不可复追也，因曰：“邴君所谓云中白鹤，非鹑鷃之网所能罗矣。又吾自遣之，勿复求也。”遂免危难。自反国土，原于是讲述礼乐，吟咏诗书，门徒数百，服道数十。时郑玄博学洽闻，批注典籍，故儒雅之士集焉。原亦自以高远清白，颐志澹泊，口无择言，身无择行，故英伟之士向焉。是时海内清议，云青州有邴、郑之学。

　　魏志云：王修游学南阳，止张奉舍。奉举家得疾病，无相视者。修亲隐恤之，病愈乃去。初平中，北海孔融召以为主簿，守高宻令。高宻孙氏素豪侠，人客数犯法。民有相刼者，贼入孙氏，吏不能执。修将吏民围之，孙氏拒守，吏民畏惮不敢近。修令吏民敢有不攻者与同罪，孙氏惧乃出贼，由是豪强慑服。举孝亷，修让邴原，融不聴。答修敎曰：“原之贤也，吾巳知之矣。昔高阳氏有才子八人，尧不能用，舜实举之。原可谓不患无位之士，以遗后贤，不亦可乎？”修重辞融答曰：“掾清身洁，已厯试诸难。谋而鲜过，惠训不倦。余嘉乃勲应乃懿，徳用升尔于王庭，其可辞乎？”时天下乱，遂不行。顷之，郡中有反者，修闻融有难，夜往奔融。贼初发，融谓左右曰：“能冒难来，唯王修耳。”言终而修至，复署功曹。时胶东多贼冦，复令修守胶东令。

　　郑玄传云：玄惟有一子益恩，孔融在北海，举为孝亷。及融为黄巾所围，益恩赴难殒身，有遗腹子，玄以其手文似己，名之曰小同。

　　魏书云：袁绍宿与故太尉杨彪、大长秋梁绍、少府孔融有隙，欲使公以他过诛之。公曰：“当今天下，土崩瓦觧，豪杰并起，辅相君长，人怀怏怏，各有自为之心。此上下相疑之秋也，虽以无嫌待之，犹惧未信，如有所除，则谁不自危。且夫起布衣在尘垢之间，为庸人之所陵陷，可胜怨乎。高祖赦雍齿之雠，而羣情以安，如何忘之？”绍以为公外托公义，内实离异，深怀怨望。

　　语林云：献帝尝晏见孔文举与郗鸿豫，问文举曰：“鸿豫何所优长？”文举言：“可与适道，未可与权。”鸿豫举笏曰：“融昔宰北海，政散人流，其权安在？”遂与文举互相短长。

　　魏氏春秋云：袁绍之败也，融与太祖书曰：“武王伐纣，以妲已赐周公。”太祖以融学博，谓书传所纪。后见问之，对曰：“以今度之，想其当然耳。”十三年，融对孙权使，有讪谤之言，坐弃市。二子年八歳，时方奕棋。融被收，端坐不起。左右曰：“而父见执，不起何也？”二子曰：“安有巢毁，而卵不破者乎？”遂俱见杀。融有高名清才，世多哀之。太祖惧远近之议也，乃令曰：“大中大夫孔融，旣伏其罪矣，然世人多采其虚名，少于核实。见融浮艶，好作变异，眩其谁诈，不复察其乱俗也。此州人说平原祢衡，受传融论，以为父母与人无亲，譬若缻器寄盛其中。又言若遭饥馑，而父不肖，宁赡活余人。融违天反道，败伦乱理，虽肆市朝，犹恨其晩。更以此事列上，宣示诸军将校掾属，皆使闻见。”

　　世说云：孔融被収，中外惶怖。时融儿大者九歳，小者八歳，二儿故琢针戱，了无遽容。融谓使者曰：“冀罪止于身，二儿可得全不？”儿徐进曰：“大人岂见覆巢之下，复有完卵乎？”寻亦収至。

　　世语云：魏太祖以歳俭禁酒，融谓酒以成礼，不宜禁。由是惑众，太祖収寘法焉。二子龆龀见収，顾谓二子曰：“何以不辟？”二子曰：“父尚如此，复何所辟。”

　　世说云：孔北海被収，时男方九歳，女纔七岁，以幼弱得全，寄住他舎。主人遗以肉汁，男饮之，女曰：“今日之祸，岂得久活？何頼知肉味乎？”或有言于曹操，収之将加戮。女谓兄曰：“若死而有知，得见父母，岂非至愿。”乃延颈就刑。

　　魏畧云：脂习字元升，京兆人。公府辟举高第，天子西迁，及诣许昌，习常随从。与少府孔融亲善，太祖为司空威德日盛，融书疏倨傲，习常责融，。欲令改节融被诛时，许中百官与融相亲善者，莫敢収恤，习独抚而哭之，曰：“文举卿舎我死，我当复与谁语者。”

　　语林云：脂元升以哭孔文举尸，魏太祖収欲治罪，以其事直见原。元升后见太祖陈谢前愆，太祖呼其字曰：“元升卿。故慷慨。”  
　
