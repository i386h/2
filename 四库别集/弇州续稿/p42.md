<!-- { "loadSidebar": true } -->
　　
　　寻源渺渺无际击石泠泠异音病夫世念灰尽未许荷蒉知心
　　
　　紫阳壁
　　
　　紫阳一壁乍开千迭磊砢崔巍不是祖龙鞭就却疑灵鹫飞来
　　
　　鳌背梁
　　
　　小立中弇鳌背俯看■〈穴上叫下〉窱■〈山赞〉岏东涧藤縁西涧下盘花接上盘
　　
　　碧皱峯
　　
　　一峯面孔螬食文以碧皱嘉名从此卢家老婢醉倒七碗先生
　　
　　九龙岭
　　
　　岭头顶立青松往往人呼九龙但作华阳好友不忘秦世崇封
　　
　　广心池
　　
　　莫欺方池一畹对尔胸中廓然平吞云梦八九别有世界三千
　　
　　芙蓉渚
　　
　　薫风广池佳丽白露一岸清华唤作玉儿俱得元家难比萧家
　　
　　送杨寜叔归山
　　
　　东杨烈宁叔者东莱之昌邑人也二十一以诸生髙等应试归失母塟毕徒步二千里谒余请受诗于钱生研精制科业兼通古文奇书其纯孝髙志苦节独行未易以更仆数今年学成别余而归省墓因就试山东予之邮繻辞贻之资斧亦辞曰非吾徒步意也记东莱有毛文简公者去生踰百年矣相业髙一时得大臣进退之义其领觧之龄即生岁也因赠之六言二絶句且以文简公为属云
　　
　　不辞郑玄负笈欲从匡鼎觧頥今日阿蒙吴下他年夫子闗西
　　
　　其二
　　
　　百年汝乡人杰一代山斗毛公毋论鳌峯冠顶要并麟阁标雄
　　
　　弇州续稿巻二十一
　　
　　●钦定四库全书
　　
　　弇州续稿巻二十二
　　
　　（明）王世贞 撰
　　
　　○诗部
　　
　　△七言絶句
　　
　　题宫人调鹦图
　　
　　唐人诗云含情欲说宫中事鹦鹉前头不敢言误也政当托此禽达之
　　
　　杏花枝上緑衣娘与诉宫中事不妨只恐匆匆记未尽且教三字忆君王（词有忆君王）
　　
　　抵滁阳闻拱辰石太仆将至留赠
　　
　　双旌宛转下滁州真气如闻在后头圣代豪贤多九列何人数马似恬侯
　　
　　其二
　　
　　琅琊山色四时妍最喜清流号酿泉前辈风流今又见使君刚及醉翁年
　　
　　次严太保诗后送尤介夫入都
　　
　　山人不爱青山住乞得山中宰相诗若遇郗家公子问住山须待买山赀
　　
　　赠宪美弟移居
　　
　　岳王市傍三亩宫曲曲清溪■〈禾罢〉稏风但使儿童如锦里不须名姓学墙东
　　
　　徐长孺及郁子以制科业见访有答
　　
　　宛转双龙血未干闲逢老马步阑残莫夸玉勒金羁事见说人间行路难
　　
　　其二
　　
　　休将深浅问蛾眉欲答蛾眉泪已垂花様三千宫女面何人不妬奉恩时
　　
　　梅花下得刘伯真廷尉书却寄
　　
　　万里清江万里鱼即看鱼尾定何如江南二月梅花后剖得夷陵八月书
　　
　　其二
　　
　　小苑红梅刺眼新一枝分作峡江春长安驿骑知何限天上于今少故人
　　
　　清明日偶尔有感
　　
　　宛宛东风扬酒旗轻寒轻暖禁烟时千条杨栁长垂地不晓人间有别离
　　
　　其二
　　
　　典衣沽酒莫辞贫野鸟山花无限情三尺一堆犹自湿去年人是上坟人
　　
　　雨后山园
　　
　　潺湲一雨到天眀西圃小溪春涨平任使桃花禁不得也能波面皱红生
　　
　　徐客部元春奉使还朝四絶句
　　
　　锦里春深节暂停东风吹送上江舲不知汉省郎官宿分得荀家第几星
　　
　　其二
　　
　　还从建礼别分台知尔应多专对才属国倘逢西极马可应仍为太师来
　　
　　其三
　　
　　鳯毛池上独翩翩知是虞廷老鳯传任使罢巢阿阁后还鸣圣瑞一千年
　　
　　其四
　　
　　青袍栁色竞争春夹路珠帘看眼新共道徳门无限好徐郎天上石麒麟
　　
　　为人赠京口何医一絶句
　　
　　君家肯让汉淳于能使人间癖疾蘓不知京口观涛日曽见黄龙浴水无
　　
　　赠八十翁何中翰迁故世庙侍臣也
　　
　　炼来僊骨五铢轻鹤背何年上太清知是玉皇香案吏可能还记步虚声
　　
　　其二
　　
　　武帝胡髯已上天肯留方朔世间年仙宫似起偷桃狱且向莲花峯际眠
　　
　　在明遗我湘竹榻走笔言谢
　　
　　百迭香云缀露斑梦回身似在湘山从今去后非无客且挂髙斋一壁间
　　
　　答王叔承
　　
　　世所称布袋和尚者即弥勒也在前刼为求名菩萨当来人寿八万岁时成佛释迦佛所悬记也释迦以末刼救世故难难故多慈愍弥勒以起刼度人故易易故多饶乐今不探其实而加以讇语得无泥犂之虑乎
　　
　　不为拈花也破颜史多天上尽寛闲隠囊一撮无劳问中有须弥七宝山
　　
　　题文待诏玄墓四景
　　
　　虎山桥畔月如银桃花梅花相代新不须指点増惆怅身是当年画里人（予旧逰处也）
　　
　　其二
　　
　　郁口坟前路欲迷桃花骄杀武陵溪楼头一种看山眼不见花残衬马蹄
　　
　　其三
　　
　　孤峯逺挿白云间秀竹长松相对闲听得菱歌人欲近不知犹隔法华山
　　
　　其四
　　
　　古塔垂倾老树奇雾残云泄转多姿而今始悟寒林色大是丹青未竟时（右幅乃待诏未完笔故为拈破勿令添足也）
　　
　　和韵题扇头梅花
　　
　　铜坑万树玉横斜月洗烟笼领岁华棹过酒船无好句至今犹自负梅花
　　
　　徐孟章索诗为赠走笔得三絶句
　　
　　奚囊恰可诗千首拄杖时须酒一壶醉后能轻田太尉归时那怕李金吾
　　
　　其二
　　
　　从令处士题鹦鹉（生有鹦鹉诗）所少文君典鹔鹴（生近有悼亡之戚）指口大堪容卷白转喉何必寘雌黄
　　
　　其三
　　
　　自言身世两难容削髪从归南北宗（生自言欲削髪入空门）不见髙僧名慧地还縁旧业有雕龙
　　
　　徐生号云樵而以叶子雪樵书为介走笔戏成一絶句
　　
　　从夸范釜未生鱼其奈劳薪桂不如咲杀山人山计拙云樵将至雪樵书
　　
　　顾母张孺人六十（文康公之侧室也）
　　
　　曽参补衮扶红日尚忆移衾赋小星四十年来丞相栢一枝留向北堂青
　　
　　送张子新之兰溪
　　
　　棹过钱塘莫厌迟千峯倒翠挿涟漪居人已晓弹琴事茂宰能歌觧愠辞（君善歌故云）
　　
　　其二
　　
　　桐君南部尽僊官叱石为羊也不难鳬舄一双湏好在金华旧省是长安（给事旧省曰金华）
　　
　　陆无从茂才自扬州来乞文以赠歙人吴惟登得三絶句与之生髙于诗与欧博士桢伯为广陵社
　　
　　金徽玉轸拂尘开流水髙山信指裁忽讶新声移入散坐中人自广陵来
　　
　　其二
　　
　　维扬词客尽英髦得句争夸白雪髙一自社中枚叟去何人八月赋观涛（谓欧老也）
　　
　　其三
　　
　　乞将新序向新安一字踌躇下笔难见说龙门饶史笔教人觧作小巫看
　　
　　郧襄徐中丞以春秋臆见贻有谢
　　
　　军城秋日静堪贪幕府无人笔自谈见说麟经新传就千秋不数杜征南
　　
　　胡元瑞读鄙集有寄走笔四韵答之
　　
　　杀青初竟未堪论博得骊珠字字匀莫信古来才一石与君俱是斗量人
　　
　　其二
　　
　　文园多病日偏长赢得髙斋看屋梁便是王充新论就可能相益蔡中郎
　　
　　其三
　　
　　处处松阴护药坛何人真晓大还丹知君自有灵僊骨叱石为羊也不难
　　
　　其四
　　
　　兰阴一水下兰溪水隠花香水满堤任使东流海门去清心还向浙江西
　　
　　走笔寿表兄盛氏
　　
　　竹林虽好未堪求嵇阮那能到白头七十古稀君自爱何曽一醉不风流
　　
　　其二
　　
　　遇酒须倾醉即眠自称臣是酒中僊僊家未必能胜此不起贪嗔七十年
　　
　　送陆楚生入阳羡采茶
　　
　　由来陆羽是茶神着得茶经字字真莫道青山无宿业耳孙仍作采山人
　　
　　其二
　　
　　阳羡春芽玉万株新焙得似虎丘无纵令王肃无情思不与诸伧唤酪奴
　　
　　懐王大参阳徳有寄
　　
　　钟楼面面是横塘毎见双旌度夕阳错唤小桃垂栁字那曽一树不甘棠
　　
　　其二
　　
　　弇山春事日争新辙迹从多不畏贫所恨子猷看竹后几曽真遇赏心人
　　
　　其三
　　
　　尝从别墅记新图今日旸湖即鉴湖自是君王多物色可能长作客星无
　　
　　其四
　　
　　雁荡奇峰天下闻永嘉真柑味絶羣啖君霜后三千颗削脯为龙穿白云
　　
　　仲山先生归佳城得挽歌四絶送之
　　
　　纵横马鬛徧空山上冡诸生暮未还玉树祗今埋地下银钩犹自在人间
　　
　　其二
　　
　　少日五长王散骑晩年三絶郑台州生来不作红尘梦到了青山伴白头
　　
　　其三
　　
　　宝界山头玉万枝人忘物在转成悲相逢莫叹风流尽留得王维画里诗
　　
　　其四
　　
　　春风一蜨自悠扬八十能过百岁长莫怪蓝田饶晩价有儿谁似北中郎
　　
　　题黄定父瓜洲小阁
　　
　　小阁方床睡思浓金山忽送五更钟披衣起坐浑无事唤起江南千万峯
　　
　　题画
　　
　　瘦石枯松写暮秋清溪一道带云流纶竿纵有无心得莫怪游鱼不上钩
　　
　　朱翁年七十号味耕而又好菊有子为诸生故寿之
　　
　　南宫徽号下恩纶共喜髙年赐帛新更是一科堪应诏曽为孝弟力田人
　　
　　其二
　　
　　萧萧华髪倚斜杨也种黄花也种秧不是陶家五男拙有儿身在泮宫墙
　　
　　戏题诗扇后贻徐生
　　
　　蕺山老姥亦可怜遇我涂鸦不值钱箧笥恩情翻不薄好留懐袖向眀年
　　
　　长夏无事避暑山园景事所会即成微吟得二十絶句
　　
　　小径平桥路欲分万条青玉一溪云不须更到幽奇处便合长康写此君
　　
　　其二
　　
　　剥啄从多且未譍小窻过雨篆烟凝偶然文债支梧了却是逍遥退院僧
　　
　　其三
　　
　　潺湲信宿稻苗齐涧水争趋罨画溪处处竹梧添染碧祗惊帘外数峯低
　　
　　其四
　　
　　丝竹由来非我心未论山水有清音空林宴坐幽深处难道无弦不是琴
　　
　　其五
　　
　　日长随意选渔竿小港轻舠唤不难千迭芙蓉攅碧玉此图留待月中看
　　
　　其六
　　
　　微凉淅淅上轻褣课竹调琴一小僮应是中丞霜意薄故人鸡黍日从容
　　
　　其七
　　
　　流水髙峯尽日闲柴门风卷不成关主翁虽有无劳问原与游人共此山
　　
　　其八
　　
　　尔雅楼头日正长酒鎗茶盌博山香歌中九友容相逐那有闲情和栢梁（余在郧尝有懐九友斋歌）
　　
　　其九
　　
　　收雨青天挂紫虹科头晏坐小亭中闲谈未了农家事一阵前溪■〈禾罢〉稏风
　　
　　其十
　　
　　北风髙枕便羲皇佳景无多畏景长争似侬家祗树苑六时何处不清凉
　　
　　其十一
　　
