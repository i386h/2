<!-- { "loadSidebar": true } -->
　　臣某言伏奉制书以臣守侍中散官勲封如故仍西京留守恩降霄极泽深云露内省诸已不知所裁臣中谢臣实小人偶识常分志学颇惭于先构致身匪期于远达将五十年自微而着盖妄庸者何幸而升顷主禁令于管辖臣歴践而不能肃事训黎人以五敎臣谬迁而不能扬职公私愧夙夜忧惶岂悟微物更蒙殊造臣中谢且常伯纳言其来自古切问近对孰密于兹王命惟允宰臣之任政刑所系理乱攸在臣恭闻典谟远观载籍得其人则有盐梅之寄矣失其人则有钟鼓之妖矣况臣浅陋加以衰疾便欲左蝉右貂负玺陪乘颉颃清禁光耀紫极臣知不可何止流议遂使臣比肩风力接武元凯正恐国家疑事非宿儒莫辩以经术朝廷大体非故实莫稽于政要献忠纳规力不足者负乘致寇诚所宜然官谤已招身尤何塞况秦中帝里天府奥区俞往重寄于臣复忝宁有拜则侍中远慙于轩厯同居相国多谢于汉图以臣兼之胡颜而处伏惟应天皇帝陛下中兴景运大造羣物恩周动植故惕虑以求衣化穆彛伦岂非材而补衮伏乞矜臣由衷之请览臣自卜之祈更择俊贤曲照【一作昭】亮维鹈之作不列于诗人振鹭之仪载扬于史笔臣所以敢守难夺期于必行无任慙惧悚戴之极谨诣朝堂奉表陈让其所让人别状封进
　　为王尚书让宰相表　　　　前　人
　　臣晙言伏奉制书以臣为兵部尚书同中书门下三品制命先临魂守飞越臣中谢臣素以凡薄何阶远大明经试史多从州县之荣陈力就列岂望云霄之举爰辱皇揆屡叨【一作延】宸渥出则雄藩重镇仗钺临戎入则副相常伯彯缨旅位负乘致寇福过生灾昔忝今职将贻法罪矜臣愚者圣慈宥臣直者天断曾莫报効仍纡宠光吏部升冡宰之司并州尹兴王之邑臣每自料窃不遑宁岂悟衡轴之委韬铃之要无通知四夷之畧乏决胜千里之才使臣为之非敢矫饰缺邦家之望则物谁谓【一作论为】宜尘日月之明则臣何以处伏乞察臣自卜之审悯臣由衷之诉更选羣贤以乂成绩庶使朝端不虚授天下知至公臣罄露恳诚期于必遂谨诣朝堂奉表以闻
　　为李尚书让兼左仆射表　　崔　位
　　臣某言中使某至伏奉某月日制书除臣检校某官者伏惟皇帝陛下以仲春之月居青阳太庙顺发生之令埀溥洽之恩建万国而亲诸侯辟四门而延多士虽成周析壤唐虞命官穆穆皇皇何以加此天下幸甚臣谬列藩镇极兹宠荣捧戴丝纶形神骇越中谢臣闻谦以立众明于害【阙】　　为言在不知退臣敢沥恳固让披心自陈何也臣演天枝遂阶名级立身终始窃慕古人履官途惟直道而行居圣代而孤立寡援自陛下纂承王业致理雍熙臣以微累蒙任遇入司宗籍出按节旄报恩百用未申一割悚惕惟厉中夜以兴臣伏以爵本酬庸秩由崇德无功庸而冐爵秩乖寒燠而怒鬼神诗有不称之讥易折足之诫仰惟古训歴选先贤未有不泽润生人功在王室而可骤升重位安处大名况今同轨絶垠韬息甲守戎内地甘食美衣举劳无汗马之勤论兵乏出人之畧方将尸素刻责岂意恩光荐加在亭育而则然当冐而奚若且桓拨之职而布于典防优游二【一作三】品师长百寮自汉魏尤难此选非夫李固忠谠黄琼奏议羊祜以荆州兼领谢安由戎政特拜以臣方之远有所愧臣高祖淮安郡王神通翼賛神尧竭诚缔构勲彰国史方任此官在臣何堪谬继前哲循涯省分忧悸失图之简书不可以训是愿罄露丹恳冀廻圣鍳察臣辞避之至恕臣量已之诚乞停今授以俟后効君犹天也焉敢饰词臣限以所守不获奔赴阙下拜舞丹墀无任慙惶恳迫之至【唐仆射虽为尚书省长官号宰相此表乃在外检校官合在五百七十七卷英华误入于此】
　　第二表【此表合在五百八十九卷谢门英华误入于此】
　　臣某言某月日奏事官回伏奉敕旨以臣让官即宜断表者微臣材劣不足动天再蒙中诏曲赐奬饰捧授之际襟灵若飞中谢臣伏以运属昌期干戈久戢人怀圣泽闾里乂安臣总戎无分寸之劳为政乏循良之异是以内思陈力难处百揆之崇外愧妨贤愿効九官之让而宸私荐及宠命莫廻敢烦君父之聪用申犬马之志唯当誓心许国尽瘁在公亷问黎烝训辑师旅庶立毫髪以副忧勤臣所守有限不获奔走拜舞丹墀无任感恩陨越屏营之至
　　为韦相让豳公表　　　　　贾　至
　　臣见素言伏奉某月日制书封臣豳国公食邑五百户仍特加金紫光禄大夫兼与一子五品臣次男谔又特授五品官者臣才术寡薄操行无取幸因资序谬陟台衡不能燮理和气禆补德化致使四凶搆慝天下震惊鸾舆南巡函谷失守语曰焉用彼相易曰负且乘致寇至由此言之臣虽杀身不足补过且臣值禄山干纪不能制其命臣与国忠同侪不能正其恶尸沗厚禄窃位多时一昨扈从之初不即死者盖以翠华歴险牧圉无扞驽马思効且伏辕舆候至蜀城自拘司败岂谓涣汗大布网豁江河茅土猥加恩廻日月当今天下未定忠义驱驰【类表作并驱】封赏之行不宜逾滥借如翼从行李操执鞭辔臣子职分何名为功以此受封不可以训贪荣冐宠非臣所图伏愿俯矜悯舍此阶爵不使臣父子得罪于公议见嗤于有识微臣幸甚不任恳迫之至





　　文苑英华卷五百七十二
　　钦定四库全书
　　文苑英华卷五百七十三　宋　李昉等　编宰相让官二
　　为桓侍郎让侍中表一首
　　为晋公让中书令表一首
　　让兵部尚书平章事表一首
　　让封燕国公表一首
　　让中书侍郎表一首
　　让右丞相表二首
　　让中书令表一首
　　让平章事表四首
　　久旱陈让相表一首
　　为萧复让宰相表三首
　　为桓侍郎让侍中表　　　　呉　兢
　　臣彦范言伏奉恩制除臣侍中光大之命忽降望表颠越之惧顿积心涯臣某中谢臣闻君子树功心在利物义夫建防口不言赏故田畴以责塞为【阙】
　　趾达于闾里筮仕本祈于州县
　　属天道贞观功能咸录曾未一纪殆将十迁三入宪司莫禁奸宄再申会府宁禆凖绳掌棘木之刑讼声讵弭受羽林之寄军容未肃循省知惧寝兴弗遑顷逆竪等潜构祸端窃窥神器外结凶党阴怀宻图则天大圣皇帝天纵睿明察之于将兆陛下性命【疑】神武擒之于发机臣职统士卒受命枭斩此宗社之福也陛下之明也臣何力之有焉金紫佩腰已亏于曩节貂蝉冠首胡颜于后命不出旬朔顿越等伦臣知不可物议谁塞臣又闻进者罹咎知止者无辱诗有匪服之议易着折足之诫歴考前载益用惶惑且赏罚之柄国之大典罚一罪使天下革心赏一人使天下知劝今皇极肇建明命初基惠化始覃而赏劝失中此臣所以固让也况此官出纳帝命喉舌王言政之治乱实所攸系岂可以微蚋之力能负丘山一苇之航克济溟渤伏愿览任官惟贤之旨察量能受职之义寝已施之泽鉴不夺之诚幸甚幸甚
　　为晋公让中书令表　　　　苑　咸
　　臣某言臣闻百工允厘方可咸熙庶绩九流不杂所以弥奬人伦苟非其才胡顔妄处中谢臣智识凡近艺能薄徒以遭逢运遇预奉休明谬忝宗枝特承甄拔爰从散职拜以中司三入仙台两登禁掖久于近宻众莫能过念臣愚者圣慈收臣直者天断顷者外总戎律曾无决胜之谋内叅钧衡实寡推贤之举将何以弥纶庶政翊賛雍熙以此慙【一作回】惶无忘鉴寐况中书理本军国务重事无巨细禀于睿旨暂愆时雨陛下每降于亲祈未有边尘陛下尚劳于遥诏无幽不烛有感必通在臣何人叨居大任虽愿荷恩効力更勉驱驰其如窃位妨贤自多愧耻鸿私茂宠于臣已极纤劳薄効在国何施况贞观已来相无宗子唯臣忝越擢自宸衷诚宜粉骨
　　碎首【阙】　　　　　　尸素之嫌久招舆议屏退之分臣之宿心实恐上累明时下玷良史比因趋奏屡有陈祈天眷未廻圣情犹阻伏愿陛下察臣之情悯臣之诉赐【疑】臣止足之分恕臣不逮之力赐停今职退守闲司且臣感恩至深报效殊浅傥中外任使众所辞难臣愿先登冀罄诚节岂敢偷安重禄自保优闲特望更选羣贤以秉成绩庶使朝无阙政天下称公区区恳诚期于必遂不胜战汗惶惧之至谨奉表诣朝堂陈乞以闻让兵部尚书平章事表　　　张　说
　　臣説言伏奉九月十九日制书到并州授臣兵部尚书同中书门下三品王人在门驿骑临【集作首】路奉恩循分以慙以惕臣説中谢臣早以书生射防载笔圣朝晚以军志典兵秉【集作拥】旄乘塞禄非授进【集作授等】宠是宸衷久侍玉阶四掌纶诰一心好直三黜其宜今复用之犹夫人也何足以举明邦政光缉帝猷更防疲骖来尘法驾又臣已受命司籍专意简书所希散冗因闲就业忽叨剧职责大忧深人心有限事难两济国史无成臣执其罪上思荐贤以自代下愿守分以全节窃见开府宋璟清介独立倚法不回詹事陆象先清明向道临事能断其髙明有素歴朝之所仗委其积行无疵众人之所体信揆停往任未尽宿诚乞廻此恩以纳来効必能补旧政之缺漏广前途之轨辙虽探心角力臣颇与二子齐驱然校德考年彼皆有一日之长天下者累圣之公器宰相者万方之具瞻臣所以廷让彰言不陈宻啓伏愿圣恩听舆论【二字类表集本并作与论】而举俾谐佥瞩傥朝任得人实海内幸甚无任力微任重惶惧之至谨奉表陈让
　　让封燕国公表　　　　　　前　人
　　臣某言伏奉今月七日制书封臣燕国公食封三百户宠灵猥及中心如惔臣某中谢臣闻至道之时重法守义上无无功之赏下无无德之禄故授受礼全而逾越不起伏惟陛下光抚防内大宁天域百度惟新万灵翘注建侯疏壤允答元功臣亦何人首膺是命【一作首黩嘉命】自古有传道而爵说经而封盖以训蒙成圣资师通学臣之侍讲有异前闻何者大明朝升萤爝无助时雨夕濡浸灌焉施幸得依附光景防泳渥泽岂敢虚承启发之恩谬荷将就之报且如人臣之义二则为罪一心不回愚智之分譬如犬马有不背之性草木有不凋之理知何德于天壤而欲蒙造化之偏施哉臣之无功正与此类叨恩过量终惧且慙乞廻圣慈以容介节无任惶悚之至谨诣朝堂奉表陈让以闻
　　让中书侍郎表【说以睿宗即位为中书侍郎景云二年方同平章事疑不当入
　　宰相门】　　　　　　　　　前　人
　　臣说言伏奉制书除臣中书侍郎宠命俯临惊魂自失臣説中谢臣闻云构郁起非【类表作岂】枳棘之任天波暴集宁沟浍所容臣识无通方文不经国南宫华省已忝前行西垣内阁【集作閤】将陪近侍心慙官谤迹愧时流何以承掌王言赞决机务当今二仪再造百度皆新太平之基惟贤是与混成庶政责在中书岂以常才敢膺首【类表作荣】选乞寝恩命改择时髦惟慎庶官以谐佥议无任悃欵之至谨诣朝堂奉表陈让以闻臣所让人别状封进
　　让右丞相表
　　臣説言伏奉制书除臣右丞相兼中书令臣学慙稽古早侍春官阶缘旧恩忝窃枢近虽思致君尧舜而才谢伊臯今属升中大封方求俊乂猥【集作俾】升端右实愧朝行乞停新恩获守旧职辞讷情恳希察谅无任屏营之至谨奉表陈让以闻
　　二
