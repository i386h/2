<!-- { "loadSidebar": true } -->
雨叶玲珑晓日明，经旬风雨得初晴。欹眠歇尽人间念，时听幽禽一两声。
梦中作二首
征途遇秋雨，数士集邮亭。酒拆官壶绿，山围草市青。剧谈犹激烈，瘦影各伶俜。四
海皆兄弟，悠然共醉醒。
又
一客若蜀土，相逢意气豪。偶谈唐夹寨，遂及楚城皋。顿洗风尘恶，都忘箠辔劳。蝉
嘶笑余子，辛苦学离骚。
疾小愈纵笔作短章
治疾如治盗，要使复其常。藉曰用戈矛，全之宁欲伤。彼盗皆吾民，初非若胡羌。奈
何一朝忿，直欲事殴攘。殴攘虽快心，少忍理则长。华陀古神医，煎浣到肺肠。取效虽卓
荦，去死真毫芒。君审欲除盗，惟当法龚黄。抚摩倘有道，四境皆耕桑。我亦以治疾，不
减玉函方。
病少愈偶作二首
萧条白发卧蓬庐，虚读人间万卷书。遇事始知闻道晚，抱疴方悔养生疏。高门赫赫何
关我，薄俗纷纷莫问渠。羸疾少苏思一出，夕阳门巷驾柴车。
又
病入秋来不可当，便从此逝亦何伤。百钱布被敛首足，三寸桐棺埋涧岗。但恨著书终
草草，不嫌徂岁去堂堂。今朝生意才丝发，便拟街头醉放狂。
书生
书生事业苦难成，点检常忧害至成。梦寐未能除小忿，文辞犹欲事虚名。圣言甚远当
深考，古义虽闻要力行。汉世陋儒吾所斥，若为青紫胜归耕。
古驿
古驿桥边艇子横，每因羁旅惬幽情。窗间月落无花影，枕上潮来有橹声。旧友凋零归
梦想，新诗邂逅得天成。今朝有喜君知否，秋雨晴时小疾平。
夜读刘伯伦传戏作
生本无心死可知，徐徐掩骨未为迟。一奴仅可供薪水，那得闲人荷锸随。
湖上晚望
闲人无处破除闲，待得渔舟一一还。峰顶夕阳烟际水，分明六幅巨然山。
村居即事三首
西成东作常无事，妇饣盍夫耕万里同。但愿清平好官府，眼中历历见豳风。
又
炊甑生尘榻长苔，柴门日晏未曾开。载醪问字今牢落，犹有邻翁裹饭来。
又
长笛圜鼙曲调新，东家西舍送迎神。不因丰岁人情乐，淡杀溪头老病人。
夜兴
夜阑扶策绕中庭，云罅三三两两星。安得南风卷云尽，烂然河白映天青。
梦华山
路入河潼喜著鞭，华山忽到帽穌边。洗头盆上云生壁，腰带革呈前月满川。丹灶故基谁
复识，白驴遗迹但相传。梦魂妄想君无笑，尚拟今生得地仙。
寓叹四首
穷居谙世故，了了不如昏。万事慵挂眼，终年思杜门。云闲忘出岫，叶落喜归根。熟
计惟当醉，宁论社瓮浑。
又
小隐终非隐，休官尚是官。早知农圃乐，不见道途难。故国鸡豚社，贫家菽水欢。至
今清夜梦，犹觉畏涛澜。
又
事外痴顽老，人中剩长身。开颜时赖酒，闭口不言贫。淡话常终夕，闲游动历旬。渔
翁偶相遇，疑是武陵人。
又
老阅市朝久，纷纷长厌看。人纡绶紫艾，家拥毂朱丹。不羡官曹热，惟怜眼境寒。东
涂与西抹，感旧一长叹。
嘉定己巳立秋得膈上疾近寒露乃小愈十二首
独立溪桥看落晖，残芜漠漠蝶飞飞。从来泽国秋常晚，叹息衰翁已衲衣。
又
今年病老遂难禁，二竖奔逃岂易寻。风雨三更僮仆睡，自持残烛检千金。
又
穷销壮岁功名志，病过新秋赏咏时。自古世间如意少，天公宁肯为君私。
又
小诗苦思凭谁赏，绿酒盈尊每独倾。老境情悰例如此，不须惆怅感余生。
又
一枕鸟声残晓梦，半窗竹影弄新晴。屏深室暖秋垂老，粥美蔬香疾渐平。
又
半饥半饱随时过，无客无书尽日闲。童子贪眠呼不省，貍奴恋暖去仍还。
又
粥香可爱贫方觉，睡味无穷老始知。要识放翁真受用，大冠长剑只成痴。
又
小诗闲淡如秋水，病后殊胜未病时。自翦矮笺誊断稿，不嫌墨浅字倾欹。
又
八月吴中风露秋，子鹅可炙酒新。老人病愈乡闾喜，处处邀迎共献酬。
又
清泉白米山家有，盐酪犹从小市求。寸步须扶本常事，细书妨读却闲愁。
又
束书不观万事休，谁令识字惹闲愁。胸中作祟知何物，不是当年老督邮。
又
客疾无根莫浪忧，今朝埽尽不容留。饭囊酒瓮非吾事，只贮千岩万壑秋。
病中卧闻舂声二首
丘嫂羹存先戛釜，山僧斋竟始鸣钟。孰知造物独怜我，一日未尝无夕春。
又
妄想说梅犹止渴，真闻舂米固忘饥。未论炊熟香生甑，已觉杪来雪满匙。
病小减复作三首
一身真剩长，两月抱沉绵。吟作楚人语，耸成山字肩。灾从季主卜，药欠宋清钱。弥
老弥堪笑，藜羹且信缘。
又
卫养元无术，衰残只自悲。扶行十步地，强坐一炊时。枕藉漆园语，呻吟栗里诗。灾
年未易过，那敢望期颐。
又
晨粥半茶碗，秋衣一布裘。酒惟诗里见，山向梦中游。卜繇儿能测，药方僧为求。重
阳无半月，尚泥菊花不。
病思六首
水碓舂粳滑胜珠，地炉燔芋软始酥。老来自爱盘飧美，安得高人共破除。
又
杀物求君舌本肥，是非岂复待深思。即今不足何时足，小甑香粳日两炊。
又
江上秋风芦荻声，鱼虾日日厌煎烹。病来作意停鲜食，留得青钱买放生。
又
行携驯鹿寄消摇，共饱山蔬与药苗。本自入山缘服玉，不应忘味待闻韶。
又
西山雪外巢松客，南岳岩前洗钵僧。平日寄怀常在此，秋风剩欲办行縢。
又
窗扉寂寂秋将晚，灯火昏昏夜向阑。不是暮年能耐病，道人心地本来宽。
病中自遣三首
孤灯如露萤，熠熠北窗下。我亦气仅属，厌厌迫衰谢。平生更事熟，生死等昼夜。行
年八十五，八十九已化。虽云病恼侵，处此亦闲暇。人扶时出门，清溪带茆舍。
又
一鸦振羽鸣，窗色忽已缟。众鸟次第来，各矜语言好。病夫正拥被，宛若儿在褓。跣
婢职衣襦，丫童谨除埽。红日已入帘，吾岂尚恨早。悠然一杯粥，顽钝聊自保。
又
少时揣无才，一意守贫贱。穷阎依马磨，小石写驴券。中年更可笑，焦页卒页客异县，何
曾得一饱，尘土空满面。即今况已病，百衰相俱见。虽然亦自重，未忍悲秋扇。
八月二十三夜梦中作
道士上天鹤一只，老僧住庵云半间。去来尽向无心得，痴黠相除到处闲。江山千里互
明晦，鱼鸟十年相往还。高岩缥缈人不到，醉中为子题其颜。
病少间作
身如水有沤，病如云无根。方其未散间，妄谓有我存。沤坏水渺然，云灭宁遗痕。回
首乃可笑，妄想生怨恩。念我曩昔时，一笏朝帝阍。既老复何为，钓鱼石帆村。今年病卧
久，惨痛不可言。一念忽超谙，二竖皆忙奔。吾居本广大，谈笑决其藩。还持一尊酒，往
酹湘水魂。
秋晚幽居
吴中秋晚气犹和，疾竖其如此老何。鸟语渐稀人睡美，木阴初薄夕阳多。埽园日日成
幽趣，抚枕时时亦浩歌。车辙久空君勿叹，文殊自解问维摩。
病中思出游
病境虽犹在，秋天已自清。闲思寻酒伴，懒畏主诗盟。烟艇桐江去，篮舆剡县行。会
心随处住，便足了余生。
九月初作
莫笑衡茆陋，幽情得细论。客疏惭歠醢，僧熟认敲门。杳杳烟中刹，昏昏雨外村。登
高负今岁，老病易消魂。
四日夜鸡未鸣起作
放翁病过秋，忽起作醉墨。正如久蛰龙，青天飞霹雳。虽云堕怪奇，要胜常悯默。一
朝此翁死，千金求不得。
卧病杂题五首
口父咀初成药，咿哑半掩扉。病知身健乐，闲觉宦游非。小涧看猿饮，枯筇拥鹤归。今
朝更堪喜，书札得淮淝。
又
鸥鹭驯亭沼，琴书悦性灵。身叨乡祭酒，孙为国添丁。烟浦收菰菜，秋山属斤茯苓。虚
名吾所薄，未应少微星。
又
陋室施床迮，穷阎问疾疏。加餐惟是粥，弄笔不成书。盎盎新酒，青青小摘蔬。客
来邀褫带，聊示小勤渠。
又
终日常辞客，经秋半在床。爱穷留作伴，谙病与相忘。灶婢工烹粥，园丁习写方。今
朝有奇事，久雨得窗光。
又
人间跛男子，物外病维摩。但可妨趋拜，何因废啸歌。菜羹醯酱薄，村巷棘茨多。举
手谢邻父，非君谁肯过。
读华陀传
六籍虽残圣道醇，中更秦火不成尘。华陀老黠徒惊俗，吾岂无书可活人。
家山
鹿食苹时犹命侣，鹤冲霄后尚思归。家山不忍何山隐，稽首虚空忏昨非。
九月十一日疾小间夜赋二首
清夜房栊灯火微，此心病起更依依。空惊床下莎虫语，不见梁间巢燕归。苍砚有池残
墨在，白头不栉乱书围。可怜未遽忘风月，犹梦华觞插羽飞。
又
病后衣巾尽觉宽，挈提裘领喟然叹。孤灯不焰荧荧碧，小雨无声惨惨寒。只道清心灾
自退，岂知非意病相干。平生最爱秋摇落，惆怅今年怯倚栏。
一病七十日
一病七十日，共疑无复生。堤全河渐复，师济寇将平。缥缈香云散，飕癮药鼎鸣。庭
前有残菊，自笑尚关情。
西郊
七十辞北阙，五亩寄西郊。泳水鱼依藻，摩云鹤结巢。丐僧时问疾，卜叟或论交。社
栎天全汝，宁当叹系匏。
蔬食
肉食从来意自疑，斋盂况与病相宜。老羝昔作春蔬祟，断稿今无晚钓诗。陌上烟苕谁
采采，墙阴风叶正离离。人生饥饱初何校，一斛槟榔笑汝痴。
乙巳秋暮独酌四首
孤云系不定，野鹤笼难驯。卖药句曲秋，沽酒天台春。中原几流血，四海一闲人。邀
月对我影，折花插我巾。花月成三友，江海为四邻。何敢忘吾君，巢由称外臣。
又
安期与羡门，秦汉迹已陈。不如东平公，一剑隐红尘。醉歌题市楼，墨色粲如新。叱
咤兴风云，约束山川神。从我者谁欤，夜渡黄鹤津。
又
山阴老道士，寄情鱼鸟中。幽户绿萝月，孤舟白风。岂无小瓮熟，尊杓谁与同。邂
逅得知心，一见叹犹龙。
又
湖中有隐士，或谓千岁人。大儿严子陵，小儿贺季真。姓名莫能知，况可得疏亲。有
竿不钓鱼，秋晚香粳新。
秋晚
春将愁并至，秋与病相终。过望犹赊死，扶衰又入冬。拨香开社瓮，带睡听晨钟。懒
放君无诮，天公尽见容。
病中遣怀六首
人生长短无百岁，八十五年行九分。堪笑痴翁作黠计，欲将绳子系浮云。
又
放生何足为爱物，施药因行聊结缘。山舍老翁无事业，只将闲事占流年。
又
鲜肥莫事肤寸舌，萧散何辜七尺躯。山路岂无孤店宿，渡头亦有小舟呼。
又
家贫不与身添业，病久宁非天儆予。埽尽世间闲忿欲，小园烟雨种春蔬。
又
菘芥煮羹甘胜蜜，稻粱炊饭滑如珠。上方香积宁过此，惭愧天公养病夫。
又
开皱紫栗如拳大，带叶黄柑染袖香。天与山家讲邻好，江天昨夜有新霜。
六言二首
满帽秋风入剡，半帆寒日游吴。问子行装何在，带间笑指葫芦。
又
不慕生为柱国，何须死向扬州。但愿此身无病，天台剡县闲游。
野兴
蓍草晨占大易爻，松肪夜借隐书抄。饥时每就猿分果，宿处时从鹤寄巢。旋卖荆薪持
取醉，偶逢野叟即论交。颓然坐阅人间事，耐辱禁愁却自嘲。
远游
壮年不作故山归，老去方知浪走非。挂日片帆吴赤壁，嘶风疋马蜀青衣。交游虽广知
