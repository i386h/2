<!-- { "loadSidebar": true } -->
　　君讳泽字汝霖醴泉县龙泉里人也高祖讳某洪武初以人才授医学训科至讳某者代为医学训科五世公之父也慷慨有干局当道者闻其才尝委修灞桥著名其后诸藩邸有所营构亦尝委任焉盖无弗当意者至于委督边饷岁无宁居若是者盖三十年辄所督先期完是时钧阳马公为廵抚都御史威声振关陕见者股栗然以其能也爱而劳之且问民所疾苦时咸以为奇也元配寇氏继杨氏生二男子而御史君长御史君天资粹羙自幼检制不尚温饱读书每至夜分孜孜不怠尝质疑于觧履常先生所入为学官弟子以陈氏礼记举弘治己酉乡试明年庚戌中乙榜授真定南宫县学训导盖是时父母老在堂将藉此以为??修瀡之奉耳非君之本志也君教人以明理修德为本而结之以信义示之以躬行于是诸生翁然从之不独取科第尔也乃恳恳焉戴君若父母焉□其配王夫人尝病疫甚危子尚幼也诸生昼夜逓居外寝候起居问汤药即亲子□以过之郡守平凉张公文璧尝集州县诸生群试之而去取高下悉委之御史君盖尝荐之而曰眼中无如袁先生者未及转唐山□□其年弘治丁巳也是时唐山乏科者且五十年君莅而叹曰教之未至也于是昼夜督课之诸生亦各自奋努力于学乃相继举乡榜登进士者盖数人焉其后居□路皆念君不忘君巳家居犹于数千里寄衣物而曰所以有今日者师之功也君在唐山八年以父丧觧任正德戊辰服阕北上会南宫白秉德先生在吏部为侍郎荐为国子监学正在寮寀中昂昂如鸡群之鹤南阳王懋学虎谷王应韶相继为祭酒咸礼重焉钱谷委其董治拨历委其序次而曰无如袁先生公庚午秋京师大水公廨尽倾虎谷命诸属自治之落成而官兴之直诸属无弗虚增其直者君独以实告虎谷叹息曰即此一事其人固可知也寻以母丧归逾年甲戌服癸补任会监察御史缺员吏部都察院推其才能堪任者授君为云南道监察御史云未几廵视西城是时权奸用事横甚莫敢谁阿其有犯者君悉置之于法不少避彼亦无如之何此书其大者耳其它固由此丁知也丙子奉敕清戎于河南兼造戎器及照刷诸司文卷一日按部于外邑吏以册籍进君问其姓名里甲而曰尔家军籍否对曰民也君见其色动徐察之果军而埋没者也于是发其奸状远迩骇异称之为神明云汴城一生员家甚殷富乃与比舍身曲□小事相□比公见讼之镇守太监盖欲破其产也生员急乃誀之君□□断之而其祸遂息君在内台时常有封事甚壮为□□者所称赏至是复上封事举河南佥事贤能者一人劾陕西参政贪暴者一人天子报可下吏部黜陡之前后以有功地方三受金币之犒君年未满六十乃一旦浩然思归移病以请既得报而归乃命诸子或读或耕各执其业从而训之以为治家莫如俭植身莫如孝无戻吾言斯可以为子矣间以其暇与其三旧游御觞为乐屏去声妓雅歌投壶有洛下之风焉今上即阼或有劝其出者君曰　明天子在上夔龙满朝太平可立致吾得老于泉石足矣嘉靖癸巳十二月初六日病卒正寝距生天顺辛巳某月某日得寿七十三岁元配王氏往在南宫疾疫先卒矣是为弘治甲寅三月廿六日生男子梧举丁卯乡试仕至稷山知县女子□县学生张瑜继张氏嘉靖乙酉十月廿五日亦不幸先卒生男子枫为县学生女子适邑人白学易再继邢氏生子男女各三人槚为阴阳训术枓枝及女俱夭又有孙男女各十一人曾孙男六人呜呼其亦可谓盛矣梧常从游于予乃具世行告予曰将以某年某月某日葬父于某地新茔之兆愿哀而为之铭予与君同乡举时同举者至是几五十年凋谢殆尽然醇谨笃行有如御史君天不□遗以范薄俗是岂独□氏之不幸也其铭曰 
　　龙泉发祥产兹英硕鹿鸣嘉宾载持教铎多士奋□教铎之功考德序绩迁于辟廱维彼辟痈群贤之薮衡鉴我持氷檗我守推毂宪臣君居其守廵阅都城清戎河南折豪剔蠹望之岩岩既倦而归泉石是躭桂芬兰□其乐孔覃维攸好德亦考终命史也作铭直而匪佞谷变石出揜之复定 

　　○记遗石 

　　乙未夏六月予于后园获旧石九片置诸园亭之侧有作以记之矣又数月也复获一片于危墙之阴奇古视前特甚置诸亭北四石之前宛然奎聚之象焉似亦非偶然也于是叹曰数亩之间眉睫之下尚有遗而未见者何说清涝之滨而南山之坳也予有感于或人之言故又记之如此 

　　○长男瀛墓志铭 

　　呜呼天乎往岁康氏女卒予为铭其后继室张孺人卒予为铭乃今又以铭瀛耶呜呼天乎其何以至是耶昔瀛之生也为弘治庚戌闰九月初三日壬午是时先大夫教谕祥符予会试下第奉侍焉予妻赵孺人产瀛学舍中先大夫喜命小字曰东京志其地也逾六年丙辰予以被选为翰林庶吉士乃名其子曰瀛志喜也明年丁巳赵孺人卒又三年庚申张孺人至其所以抚瀛者甚厚也其年秋予遣瀛受学于唐举子鹏癸亥春复遣受学于主事刘道行所正德丙寅遣受易于成举子文林明年丁卯瀛生十有八岁矣为加冠崆峒李先生字之曰子洲云其年秋纳妇杨氏杨氏者予鄠判官杨相之女也庚午瀛赴乡试不第癸酉春太史康先生见其论汉文帝前席贾生喜谓予曰渼陂有子矣秋八月举于乡冬十有一月以先大夫弃飬不赴会试其后屡试不第而嘉靖丙戌谒选为罗江知县云在罗江五年接词善听善弭盗户口役赋皆自编定吏胥不得与自措置作御史察院待学官弟子有礼岁歉赈饥有法廵按御史布其法于郡县而曰放此行善与廵抚都御史俱有剡荐庚寅秋吏部将以风宪起用矣有言于文选郎中者谓瀛丁母忧去矣事遂不果其年冬张孺人卒瀛乃守制归明年辛卯会文选郎中迁秩去代之者不知其丁忧也乃推升顺天府通判云癸巳服阕补任明年甲午廵按御史以贤能行劳未几廵青给事中御史复劳其能然自兹有宦成之怠矣瀛年四十始生子良木不得置媵婢乃更无子冬十有二月良木六岁痘发而夭瀛乃痛哭不自制损伤其腑脏矣明年乙未春正月加以忧惧丛集病乃大作奏乞飬病既得请乃三月二十有四日甲申竟以腑脏枯竭而亡年四十有六耳呜乎尔瀛其曷以至是耶国老序庵先生李公以予受知左右久不忍弃视瀛犹子遣使送其柩于家此古昔盛德君子之事盖非今人所能也瀛丰厚羙丈夫也心无嫉忌性慧能作字亦觧吟咏之事饮后酣醉乘兴挥毫纵横满壁亦间有可观然多欲幸酒不肯苦读书堇堇若是而止至见一义事辄曰我为之又常语人曰我将孝父云云及啇之于内怒发一二语即箝制帖帖不敢动以此累其终身不独殄其后也呜呼此亦足为妬妇之戒瀛有一女嫁为西安后卫应袭指挥白椿妻云渭卜以瀛卒之年十有一月二十有七日甲申葬六老庵祖茔之次泣告予请铭呜呼尔瀛吾乃为尔铭耶飬吾者尔尔先吾死嗣尔者子子先尔死呜呼尔瀛生曷以成死曷以宁吾以为尔铭 

　　○老御史传 

　　老御史者姓熊氏讳恭字孔寅一字孔明以后字行家世丰城之松湖家贫好读书乃百家书无不读或劝其学举进士者笑不荅比长慕司马子长之风束书出游游姑孰诸郡至于金陵□六朝之故登牛首望钟山气佳哉□□□□□而叹曰此我明万世根本之地□□无赋独□□□□生一筹耳巳乃入荆湘吊泪罗□□丘吊陈思王墓至于大梁旅食者久之以大梁□□□通而南北啇旅之会也遂定居焉居尝赋诗皷琴□□王孙游诸王孙咸师事之无敢狎狎则怒绝不与游至于□客□吏益辟匿弗与见也及见奇伟磊落之□相与谈世务评古今词赋术数之书人物高下□□竟日夜不惓性顾嗜酒兴之所至即无客不问□叟市□尝面识者即拉而入酒家饮□酣击酒案歌古词赋旁如无人者声浪浪若金石云而同饮者惊怪之逃去亦不□问也尝以十金雠酒家而自喜曰谁如我者谁如我者家以此无厚蓄或从贸易所得值贫而老者又辄予之家人患苦之或劝其节用洋洋若无闻焉亦尝间岁□□□丰城展墓一日曳木屐行吟舟上失足堕水中□□□之出笑曰得之矣得之矣问之云云佳句也然□□诗多口占不起草即起草亦旋复弃去不存大梁人间有得其一二者不多得也又能以生之岁月时日□□其后事若持左劵无弗奇中者然亦偶一为之耳□□□为也子子修生十余岁矣常摩其顶而谓其家□□□□□□举进士为御史为御史而若曹见之我不及见也赠我老御史游于地下足矣其始家人亦未之深信也乃今服其神识如此往年人敬其德称之曰素斋先生今不称称老御史从其好也老御史盖有两男子而子修其次请予为之传云 
　　太史公曰云梦熊子修尝自奉天两访予鄠杜与之游翛翛物外之松乔流也心切异之今观老御史风烈有自哉有自哉自古逸民狷士多傲世不群然读其传百世之下犹能使人抚卷叹息焉恨不与游若老御史不其然乎故士必有托而后能施于后世也 

　　○渼陂别知诗序 

　　渼陂子栖于南山之麓安厓先生赐之书曰子之清才茂学海内之人皆知之皆仰之所不知者其为人耳又曰尝读子之渼陂集矣其渊然之音苍然之色馡然之芳腴然之味耳目口鼻各满其欲则几席之间春风袭人当于古人求之矣又曰冬初又当告别希赐佳章以华其行渼陂子得书媿甚寻复自念曰嗟乎同心之言其臭如兰安厓先生知渼陂子之心矣渼陂子其曷可弗言也于是赋别知诗六篇而序诸其首若是云 

　　○明故茂才张君合葬墓志铭 

