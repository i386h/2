<!-- { "loadSidebar": true } -->
　　遂命韩简往秦军请战曰：“寡人有甲车六百乘，足以待君。君若退师，寡人之愿；若其不退，寡人即欲避君，其奈此三军之士何。”
　　穆公笑曰：“孺子何骄也。”
　　乃使公孙枝代对曰：“君欲国，寡人纳之；君欲粟，寡人给之；今君欲战，寡人敢拒命乎？”
　　韩简退曰：“秦理直。吾不知死所矣。”
　　晋惠公使郭偃卜车右。诸人莫吉，惟庆郑为可。惠公曰：“郑党于秦，岂可任哉？”乃改用家仆徒为车右，而使郤步扬御车，逆秦师于韩原。
　　
　　
　　
　　
　　百里奚登垒，望见晋师甚众，谓穆公曰：“晋侯将致死于我，君其勿战。”
　　穆公指天曰：“晋负我已甚。若无天道则已，天而有知，吾必胜之。”乃于龙门山下，整列以待。
　　须臾，晋兵亦布阵毕。
　　两阵对圆，中军各鸣鼓进兵，屠岸夷恃勇，手握浑铁枪一条，何止百斤之重，先撞入对阵，逢人便刺，。秦军披靡。正遇白乙丙，两下交战，约莫五十馀合，杀得性起，各跳下车来，互相扭结，屠岸夷曰：“我与你拚个死活，要人帮助的，不为好汉。”
　　白乙丙曰：“正要独手擒拿你，方是英雄。”吩咐众人：“都莫来！”两个拳捶脚踢，直扭入阵后去了。
　　晋惠公见屠岸夷陷阵，急叫韩简、梁繇靡引军冲其左，自引家仆徒等冲其右，约于中军取齐。
　　穆公见晋分兵两路冲来，亦分作两路迎敌。
　　且说惠公之车，正遇见公孙枝。惠公遂使家仆徒接战。那公孙枝有万夫不当之勇，家仆徒如何斗得过？惠公教步扬：“用心执辔，寡人亲自助战！”公孙枝横戟大喝曰：“会战者一齐上来！”只这一声喝，如霹雳震天，把个国舅虢射吓得伏于车中，不敢出气。
　　那小驷未经战阵，亦被惊吓，不繇御人做主，向前乱跑，遂陷于泥泞之中，步扬用力鞭打，奈马小力微，拔脚不起，正在危急。
　　恰好庆郑之车，从前而过，惠公呼曰：“郑速救我！”
　　庆郑曰：“虢射何在？乃呼郑耶。”
　　惠公又呼曰：“郑速将车来载寡人。”
　　郑曰：“君稳乘小驷，臣当报他人来救也。”遂催辕转左而去。
　　步扬欲往觅他车，争奈秦兵围裹将来，不能得出。
　　
　　
　　
　　
　　再说韩简一军冲入，恰遇著秦穆公中军，遂与秦将西乞术交战，三十余合，未分胜败，蛾晰引军又到，两下夹攻，西乞术不能当，被韩简一戟刺于车下。梁繇靡大叫：“败将无用之物，可协力擒捉秦君。”
　　韩简不顾西乞术，驱率晋兵，迳奔戎辂，来捉穆公。
　　穆公叹曰：“我今日反为晋俘，天道何在？”才叹一声，只见正西角上一队勇士，约三百余人，高叫：“勿伤吾恩主。”穆公抬头看之，见那三百余人，一个个蓬首袒肩，脚穿草履，步行如飞，手中皆执大砍刀，腰悬弓箭，如混世魔王手下鬼兵一般，脚踪到处，将晋兵乱砍，韩简与梁繇靡慌忙迎敌。
　　又见一人飞车从北而至，乃庆郑也，高叫：“勿得恋战，主公已被秦兵困于龙门山泥泞之中，可速往救驾。”韩简等无心厮杀，撇了那一伙壮士，迳奔龙门山来救晋侯。
　　谁知晋惠公已被公孙枝所获，并家仆徒、虢射，步扬等，一齐就缚，已归大寨去了。韩简顿足曰：“获秦君犹可相抵。庆郑误我矣！”
　　梁繇靡曰：“君已在此。我辈何归？”遂与韩简各弃兵仗，。来投秦寨。与惠公做一处。
　　
　　
　　
　　
　　再说那壮士三百余人，救了秦穆公，又救了西乞术。秦兵乘胜掩杀，晋兵大溃，龙门山下尸积如山，六百乘得脱者，十分中之二三耳。庆郑闻晋君见擒，遂偷出秦军，遇蛾晰被伤在地，扶之登车，同回晋国。髯翁有诗咏韩原大战之事。诗曰：
　　
　　龙门山下叹舆尸，只为昏君不报施。
　　善恶两家分胜败，明明天道岂无知？
　　
　　
　　
　　
　　却说秦穆公还于大寨，谓百里奚曰：“不听井伯之言，几为晋笑。”
　　那壮士三百余人，一齐到营前叩首。穆公问曰：“汝等何人，乃肯为寡人出死力耶？”
　　壮士对曰：“君不记昔年亡善马乎？吾等皆食马肉之人也。”
　　原来穆公曾出猎于梁山，夜失良马数匹，使吏求之。寻至岐山之下，有野人三百余，群聚而食马肉。吏不敢惊之，趋报穆公：“速遣兵往捕，可尽得。”穆公叹曰：“马已死矣，又因而戮人，百姓将谓寡人贵畜而贱人也。”乃索军中美酒数十瓮，使人赍往岐下，宣君命而赐之曰：“寡君有言，‘食良马肉，不饮酒则伤人。’今以美酒赐汝。”野人叩头谢恩，分饮其酒，齐叹曰：“盗马不罪，更虑我等之伤，而赐以美酒，君之恩大矣，何以报之？”至是，闻穆公伐晋，三百余人，皆舍命趋至韩原，前来助战。恰遇穆公被围，一齐奋勇救出，真个是：
　　
　　
　　
　　种瓜得瓜，种豆得豆。
　　施薄报薄，施厚报厚。
　　有施无报，何异禽兽？
　　
　　
　　
　　穆公仰天叹曰：“野人且有报德之义，晋侯独何人哉？”乃问众人中：“有愿仕者，寡人能爵禄之！”壮士齐声应曰：“吾侪野人，但报恩主一时之惠，不愿仕也。”穆公各赠金帛，野人不受而去，穆公叹息不已。后人有诗云：
　　
　　
　　
　　韩原山下两交锋，晋甲重重困穆公。
　　当日若诛牧马士，今朝焉得出樊笼。
　　
　　
　　
　　穆公点视将校不缺，单不见白乙丙一人。使军士遍处搜寻，闻土窟中有哼声，趋往视之，乃是白乙丙与屠岸夷相持滚入窟中，各各力尽气绝，尚扭定不放手。军士将两下拆开，抬放两个车上，载回本寨。穆公问白乙丙，已不能言。有人看见他两人拚命之事，向前奏知如此如此。
　　穆公叹曰：“两人皆好汉也！”问左右：“有识晋将姓名者乎？”
　　公子絷就车中观看，奏曰：“此乃勇士屠岸夷也。臣前吊晋二公子，夷亦奉本国大臣之命来迎，相遇于旅次，是以识之。”
　　穆公曰：“此人可留为秦用乎？”
　　公子絷曰：“弑卓子，杀里克，皆出其手；今日正当顺天行诛。”穆公乃下令将屠岸夷斩首。
　　亲解锦袍以覆白乙丙，命百里奚先以温车载回秦国就医，丙服药，吐血数斗，半年之后，方才平复，此是后话。
　　
　　
　　
　　
　　再说穆公大获全胜，拔寨都起，使人谓晋侯曰：“君不欲避寡人，寡人今亦不能避君，愿至敝邑而请罪焉。”惠公俯首无言。
　　穆公使公孙枝率车百乘，押送晋君至秦，虢射、韩简、梁繇靡、家仆徒、郤步扬、郭偃、郤乞等，皆披发垢面，草行露宿相随，如奔丧之状。
　　穆公复使人吊诸大夫，且慰之曰：“尔君臣谓要食晋粟，用兵来取，寡人之留尔君，聊以致晋之粟耳，敢为已甚乎？二三子何患无君？勿过戚也！”
　　韩简等再拜稽首曰：“君怜寡君之愚，及于宽政，不为已甚，皇天后土，实闻君语，臣等敢不拜赐。”
　　秦兵回至雍州界上，穆公集群臣议曰：“寡人受上帝之命，以平晋乱，而立夷吾，今晋君背寡人之德，即得罪于上帝也，寡人欲用晋君，郊祀上帝，以答天贶，何如？”
　　公子絷曰：“君言甚当。”
　　公孙枝进曰：“不可，晋大国也。吾俘虏其民，已取怨矣；又杀其君，以益其忿。晋之报秦，将甚于秦之报晋也！”
　　公子絷曰：“臣意非徒杀晋君已也，且将以公子重耳代之，杀无道而立有道，晋人德我不暇，又何怨焉？”
　　公孙枝曰：“公子重耳，仁人也，父子兄弟，相去一间耳，重耳不肯以父丧为利，其肯以弟死为利乎？若重耳不入，别立他人，与夷吾何择？如其肯入，必且为弟而仇秦，君废前德于夷吾，而树新仇于重耳，臣窃以为不可。”
　　穆公曰：“然则逐之乎？囚之乎？抑复之乎？三者孰利？”
　　公孙枝对曰：“囚之，一匹夫耳，于秦何益；逐之，必有谋纳者，不如复之。”
　　穆公曰：“不丧功乎？”
　　枝对曰：“臣意亦非徒复之已也，必使归吾河西五城之地，又使其世子圉留质于吾国，然后许成焉，如是，则晋君终身不敢恶秦，且异日父死子继，吾又以为德于圉，晋世世戴秦，利孰大乎？”
　　穆公曰：“子桑之算，及于数世矣。”乃安置惠公于灵台山之离宫，以千人守之。
　　
　　
　　
　　
　　穆公发遣晋侯，方欲起程，忽见一班内侍，皆服衰绖而至，穆公意谓有夫人之变，方欲问之，那内侍口述夫人之命，曰：“上天降灾，使秦、晋两君，弃好即戎，晋君之获，亦婢子之羞也，若晋君朝入，则婢子朝死，夕入，则婢子夕死；今特使内侍以丧服迎君之师，若赦晋侯，犹赦婢子，惟君裁之。”
　　穆公大惊，问：“夫人在宫作何状？”
　　内侍奏曰：“夫人自闻晋君见获，便携太子服丧服，徒步出宫，至于后园崇台之上，立草舍而居，台下俱积薪数十层，送饔飧者履薪上下，吩咐：”只待晋君入城，便自杀于台上，纵火焚吾尸，以表兄弟之情也。“
　　穆公叹曰：“子桑劝我勿杀晋君，不然几丧夫人之命矣。”
　　于是使内侍去其衰绖，以报穆姬曰：“寡人不日归晋侯也。”穆姬方才回宫。
　　内侍跪而问曰：“晋侯见利忘义，背吾君之约，又负君夫人之托，今日乃自取囚辱，夫人何为哀痛如此？”
　　穆姬曰：“吾闻：‘仁者虽怨不忘亲，虽怒不弃礼’，若晋侯遂死于秦，吾亦与有罪矣。”内侍无不诵君夫人之贤德。毕竟晋侯如何回国？且看下回分解。
　　
　　
　　
　　
　　
　　
　　
　　第三十一回　晋惠公怒杀庆郑　介子推割股啖君
　　
　　
　　
　　话说晋惠公囚于灵台山，只道穆姬见怪，全不知衰绖逆君之事，遂谓韩简曰：“昔先君与秦议婚时，史苏已有‘西邻责言，不利婚媾’之占；若从其言，必无今日之事矣！”
　　简对曰：“先君之败德，岂在婚秦哉！且秦不念婚姻，君何以得入？入而又伐，以好成仇，秦必不然，君其察之。”惠公嘿然。
　　未几，穆公使公孙枝至灵台山问候晋侯，许以复归。公孙枝曰：“敝邑群臣，无不欲甘心于君者，寡君独以君夫人登台请死之故，不敢伤婚姻之好；前约河外五城，可速交割，再使太子圉为质，君可归矣！”惠公方才晓得穆姬用情，愧惭无地，即遣大夫郤乞归晋，吩咐吕省以割地质子之事；省特至王城，会秦穆公，将五城地图，及钱谷户口之数献之，情愿纳质归君。
　　穆公问：“太子如何不到？”
　　省对曰：“国中不和，故太子暂留敝邑，俟寡君入境之日，太子即出境矣！”
　　穆公曰：“晋国为何不和？”
