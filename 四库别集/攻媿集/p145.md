<!-- { "loadSidebar": true } -->




　　攻媿集卷八十九
　　钦定四库全书
　　攻媿集巻九十
　　宋　楼钥　撰
　　行状
　　侍御史左朝请大夫直秘阁致仕王公行状
　　曾祖寂故任永静军东光县令累赠少傅妣赵氏赠成国夫人丘氏赠济国夫人
　　祖禔累赠少师妣张氏赠衞国夫人
　　父次翁故任资政殿学士左大中大夫致仕累赠太师妣赵氏赠秦国夫人
　　本贯济南府章丘县巨徳乡巨人里王公伯庠年六十有八状
　　公字伯礼其先大名府人五世祖继文赠特进者以明经出身尝为河中府虞乡县令四世祖异赠太保者以甲科为尚书郎直史馆嘉岐王府翊善十余年请老而归避大河之患葬特进于济南因家焉少师古学精深兼通医卜工真行草篆尤防于春秋既免少傅丧不乐进取携二子屏居青崖山之两河太师因教授其间以供甘防名闻东州学者云集时号两河先生绍兴初执政凡四年力丐闲退已遂致其事居于四明西湖之阳今遂为鄞人公登绍兴二年进士科授左迪功郎吉州左司理参军试教官为第一改充明州州学教授十一年任满循左从事郎便亲自列主管潭州南岳庙时太师方在政府诏以诸将成却敌功皆二三大臣竒谋指纵之力可与一子职名改左宣教郎直秘阁显仁皇太后囘銮太师充礼仪使辟公书写机宜文字寻主管台州崇道观十四年授两浙东路安抚司参议官太师薨服除二十二年通判平江军府夺职罢归三十年主管台州崇道观三十一年赐五品服通判镇江军府三十二年以覃恩转左朝请郎隆兴元年改两浙西路安抚司参议官二年省罢知兴国军乾道元年七月召赴行在除户部左曹郎官仍有防复旧职明日兼皇子庆王府赞读寻改直讲二年南省试进士为参详官就院擢殿中侍御史五月迁侍御史八月罢四年主管台州崇道观十二月知阆州五年八月复直秘阁改知防州兼本路安抚七年移知温州九年赴上才三月终于州治累官至朝请大夫公忠孝谦勤得之天资自幼刻意问学家素清贫太师教子甚力朝夕讲习至以楮衣御寒手种苜蓿以充饥及冠犹未知肉味父子易衣以出而抗志不凡慨然有立名当世之意手抄古书徃徃成诵太师守道州钦宗登位奉表者例当推恩公请以叔父次臯行既乃连中世科人益竒之分教四明人士仰慕适与名士相先后或以见在过去未来三佛名之初被延阁之命时宰欲擢丞列寺太师既不欲私其子公亦力辞焉平江当冠葢之冲毗赞郡政声称甚美防以谗间遭论自此不复造朝安贫乐道十有余年若将终其身一旦趋召际遇圣明首论养人才裕民力理财训兵以为不可胜之备又论攷察荐举鬻爵积粟等事奏对明白音吐洪畅上意开纳陛楯亦属耳倾聴为之咨叹即日除户部郎讲读王府究绎经防词义俱胜帝子敛袵受之逮执法殿中进迁南牀自以起远外被异知益展尽底蕴谓强国在法制固国在人心然国势可振而易强人心难得而易失乘航之谕不可不知骇舆之言不可不鉴又奏方今之弊莫大于风俗茍且而茍且之弊生于士大夫议论之不公惟不以虚言先实用不以髙论葢真才茍且之风或可少革是时宿将类以罪废公奏奔北固为可罪而战多有不可掩者不应以一眚而废之宜及此无事之日以次召还使备环衞抚之以恩折之以威庶可收效于后上深以为然稍稍録用沙田芦塲议起租税民以为病无敢言者公乃极论之其略曰沙涨之地未尝耕耨施工布种乃是务本之民既未能如汉置立田科以劝农而可扰之乎芦苇之生本非种植各以其力樵刈必非游手之徒既未能如古捐山泽之利以予民而可困之乎豪强坐据虽曰非法然怨不及上今朝廷遣官增税怨始有归矣上感悟即令罢去以便贫民废省两浙舶司简阅宿卫之士皆自公发之由是眷意愈厚甞奏事良久上肃容谓公曰卿所言一一可用议论全似唐王珪公平日耻言人过未甞臧否人物恩仇一视坦无城府既居敢言之地遇事辄发抨弹所及动涉仇怨无少分顾忌意或为公危之公正色曰言责所在顾忠于君者如何尔一有爱身之念纪纲何赖焉笔力素髙作奏不能自休谏藁谨宻子弟不得预论事尚多非施行于外者莫传也谏长率公论政府乞置诏狱已乃下其事临安一日太守请间公语之曰始得之风闻不容自嘿今既事在有司岂复当预狱具失实即上章自劾以故俱获谴而公止从罢免上亦知其非出于公念之不忘或言去国之后事有涉公所尝论者上必取元奏亲加省览而施行之且尝曰此真台谏也奉祠未几以阆风起公遂易防帅防部旷远夷夏杂糅公首图诸郡地理合而为一分别险要兽蹊鸟道纎悉毕见区处指授尽出于此人莫得而欺也抚夷人以寛养百姓以恵驭官吏以严防以大治郡有巨刹既为嵩呼祝寿之地而祖宗讳辰荐修及三嵗合五州人士羣试皆在焉公以为厖且陋命葺废寺分行香之所又建贡闱二区以其一与漕司土木之工皆有条理不日而成士民诵而歌舞之巴俗多略子女以为货公特严其禁有绵竹狱掾者捆载而来为瞿唐闗所诘盖以此牟利者有年矣公立讯之皆遂寜潼川间人为给赀各还其家或请发其事公曰不可究也惟责而遣之城素无井觅水于山杜少陵所谓白帝城西万竹蟠接筒引水喉不干者郡失于葺或课民以钱詹事王公十朋尝纵民取水目曰义泉公修王公故事又增治焉市人欢呼相谓曰二公岂伯仲耶其他营缮非一先贤遗迹如子美髙斋之属皆以余力一新之施黔珍三州与南平军地接生夷而思州则田氏世袭抚御尤难有何思明任鬼师杨震穆防等皆豪族动辄疑阻牒诉累兴公化之深得其道宣布威徳譬晓祸福掲示要束至或亲致尺书思明投牒乞藏牓于家传示子孙杨震得书感泣饮血盟誓边境帖息公遇事敏明临机善防戢吏至严莫敢仰视聴讼之际反覆究问诚意具孚无不退聴者既而有伉俪之戚亟请祠禄遂移永嘉赴阙奏事上意欲留惜公已衰矣到郡笃志从事不少懈而疾已不起实二月二十五日也娶同郡成氏封宜人柔淑孝谨克配夫子男三人曰星郎未名而卒曰有大通直郎福建路提举市舶司干办公事后公九年卒曰正大文林郎新处州军事推官女三人长适朝请郎中书门下省检正诸房公事周舜元次适承事郎汪大有一幼亡孙男十一人坦域埴堈垍埏垓圻余未名坦埴将仕郎女八人其一适进士孙瑜余在室曽孙女一人淳熙元年正月九日葬公于奉化县忠义乡之瑞云山太师墓侧公事亲至孝少时所得成夫人奁具悉以奉太师居丧哀毁尽礼有人所难及者记问絶人博览载籍当宣政间举子惟务金陵之学公独贯穿经史旁出入百氏至老未尝释卷宾客相对诸子侍立奥篇隠帙随意举似以探其学问之进否后生多亲附之舎人朱公翌尝问侍郎周公绾曰比见表中用一驴载都市事偶忘所出周公素简黙仅举一二公适参坐又以目公公厯诵臧质传中数十语二公叹赏不已又归以励其子焉作文雄竒操纸笔立就若不经意而语多警拔诸公铭志类出公手有厯山集云安集奏议告防资治编年宏词集要防路图经等藏于家其他不及属藁散落甚众人虽以公不作文字官为恨然崇论宏议日月献纳亦有以少伸素志矣立朝典州威望凛然而待人接物卑牧已甚闲居客至应酬终日倒屣延纳惟恐其后朝章野服颠倒层叠人人与之倾写略无倦色士夫无不爱敬下至闾里闻风悦服疎财好义不计家之有无义所当为无所吝惜四明旧为义郡显谟汪公思温为之主盟汪公殁公实继之缓急叩门视所请曲为之经理故乡人尤归心焉亷节传家他无嗜好俸给之外一毫不以费公帑在防首禁科买狨麝之类仍以公移镂版徧满山谷有以书求市者则以墨本寄之永嘉军卒百工咸具公一切罢遣服用所需必面与之直至或倍偿人谓其过而行之不疑故治温未久病告几半而丧行之日百姓巷哭以过车非徳之感人者深乎僚属问疾卧内见公几案萧然镇纸以甓皆叹息而退初治入蜀之装于建康有以白金来售者曰以此西上当有倍蓗之获公曰不几于商乎止以缗钱行比归日轻舟而下以余钱自随人愈咨其清方家食时未尝忘国事凡所闻见必询究讲明务求可行之实葢其志尚如此及膺进用期不负所学以报主知去不以罪人犹望其再入也终不得究见徳业朝野共惜之病且革二子以药进手格之去静黙焚香宴坐自如上章休致处画家事若平时及属纩不怛不乱翌日入敛肢体和柔如生皆积善之报也钥汪出因外家以拜下风自蚤嵗辱知奬间置坐隅匪怒伊教殆非一日公将泝江钥以假吏之燕防别于金山客授永嘉公适来守尤得窥治行之详公之二子不鄙以行实见属自惟荒浅不足以称下笔复辍者屡矣壬寅之夏提干公一疾不起殊使人有愧于泉下今推官又以为言乃取所闻见叙次之以俟当世君子立言者采择云
　　国子司业王公行状
　　曾祖景章屯田员外郎赠金紫光禄大夫
　　祖真臣朝议大夫致仕赠银青光禄大夫
