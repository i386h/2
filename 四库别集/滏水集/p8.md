<!-- { "loadSidebar": true } -->
　　东坡谪齐安人怒神所许倒骑卧水龙醉踞石头虎赤壁万里江一叶吾敢侮归来抵湖口此乐乃并与扁舟绝壁下鹳鹤如人语风雷相轰豗水石互吞吐山遗洞庭乐帝下钧天舞石钟不吾欺一证万万古遗墨落人间讹缺十四五模糊鲁壁简剥落岐阳鼓蜿蜒半鳞甲尚恐脱风雨画移瓦棺壁剑化延平渚祝君十袭藏堤防六丁取 

　　○武元直画乔君章莲峯小隐图 

　　武君非画师胜槩饱胸臆太华五千仞驱写入盈尺飞泉峯顶来落我松下石清风忽吹散琴上溅余滴呼儿急写之指下淋漓湿未知责子翁颇复有此适何时图中人真作林下客青山不违人但恐富贵逼勇退良独难此愿谁能必向来燕赵闲逆旅拜真逸儿时弄琴者天涯老相识俛仰四十年父子埋双璧卷中题诗人十九已仙籍年光飞鸟过纸上但陈迹对此还自伤何事为物役还丹日月迟白首光阴疾文章真小技身外皆长物拂衣归去来莲峯入心碧 

　　○中元夜祭太一罢对月 

　　今夕知何夕白露涵秋空褰衣踏明月如在琼瑶宫细数秋兔毫桂树何玲珑当年谁所种翳此天公瞳清光知人意飞影入杯中流霞酌不尽清光浩无穷我欲遡白云一访东坡翁扁舟下赤壁此乐将无同畴昔缟衣仙化作羽衣僮酒酣邀我去鹤背冷松风灵宫夜醮余香雾飞不起更衣步石坛风露浩如洗月波走金蛇入我清尊里引杯不复疑弓影正如此夜深闻雁过歘见巾落几松闲龙一吟风庭应落子空中步虚声隐隐犹未已 

　　○东轩老人河山形胜图 

　　太虚匠流峙造化谁胚胎洪荒万万古至今余劫灰黄河发昆仑匣怒不敢乖初经龙门天下险势如万顷纳一杯桃花浪激不得上凡鱼几曝鳞与腮下趋神脽如地底终古不到轩辕台蒲津沉沉卧虹影铁牛驾浪输黄能千里一曲复一曲倾山倒岳不复回巨灵运东肘首华为崩摧茅津济师想胜槩搔首北望令心哀万派赴集津鼓声如会垓神斧忽中断镵凿何年开崖倾路断飞鸟绝轻舟一箭浮天来篙师绝呌未及瞬回望已失云涛堆但见两崖苍苍半天外三门斗落如惊雷擘窠大字谁所铭高山百尺磨苍崖庙前刘公一片石龟龙剥落生莓苔东轩先生生长三晋地回视韩魏空浮埃想象旧游处落笔如山颓胸中元自有河山写出胜槩何壮哉余波到诸郎直气凌斗魁况复文章妙天下睥睨晁张颦苏梅竹帛如山不经国安用江鲍称诗才刘夫子我有一杯酒浇汝胸崔嵬呜呼圣道久榛塞孟氏辟路诛蒿莱诸儒辛苦补罅漏未见巨手如排淮后生索涂方擿埴虽有耳目如婴孩祝君颓波作砥柱驱入圣海无津涯刘夫子深藏十袭作龟鉴先君此图吁可怀 

　　○春雪 

　　幽窗不知春但觉寒转加开门散飞雪带雨不成花盘空飞琼舞作态正横斜着树暂玲珑少焉委泥沙急埽枝上玉为我试新茶不须待明月汤好客更佳 

　　○同英粹中赋梅 

　　寒梅雪中春高节自一奇人闲无此花风月恐未宜不为爱冷艳不为惜幽姿爱此骨中香花余嗅空枝影斜清浅处香度黄昏时可使饥无食不可无吾诗 

　　闲闲老人滏水文集卷第四 

　　●闲闲老人滏水文集卷第五 

　　古诗 

　　◆古诗 

　　题赵琳画东坡石上以杖横膝扇头二首 
　　拟陶和许至忠二首 
　　题牧牛扇头 
　　东篱采菊图 
　　赠眼医 
　　钓篷 
　　听雨轩 
　　拟东坡谪居三适 
　　仿圣俞月出断岸口二首 
　　长白山行 
　　渡水僧二首 
　　时雨 
　　皇武 
　　郑子产庙 
　　过湖城 
　　过阌乡 
　　含元殿 
　　过干陵 
　　发枣社 
　　过宁州 
　　游华山 
　　仿渊明自广 
　　和渊明饮酒二十首 
　　和韦苏州二十首 
　　送麻征君知几 
　　饮马长城窟行 
　　猛虎行 
　　仿老杜无家 
　　仿刘长卿出塞二首 
　　杨妃墓 
　　李夫人墓 
　　延安滋戒师余初主安塞堡簿时相识也今戊子岁春被命作醮平凉偶得相会以四十三年之旧故集句以赠之 

　　○题赵琳画东坡石上以杖横膝扇头二首 

　　庙堂竟何人此老乃石上盘礴万古胸入此一藤杖击去荆舒蛮扶来司马相君看熊虎颜百兽不敢傍 
　　东坡谪岭南一笑六根净食骨不弃余又使羣狗竞手中果何物乃是照邪镜尔曹何足容以杖叩其胫 

　　○拟陶和许至忠二首 

　　西日颓残照北风凛寒威侏儒饱欲死幽人独无衣不上北阙书甘采西山薇曾子已再化宁蘧早知非岂不乐仕宦恐与心事违柴桑旧三径吾行其庶几尚怜渊明翁颇负责子讥隐几茅檐下聊欲曝斜晖 
　　归田有何乐佳处正在兹闲与老农语夜雨深一犂行年近六十悠悠复何之有田足我食有布成我衣富于黔娄生乐于荣启期妻子愠见言一点不上睂吾师有遗训贫贱不能移 

　　○题牧牛扇头 

　　一牛顾其犊一牛轩尻脽旁有牧犊子窥巢攀树枝嗟尔有饷具不念鸦雏饥乌鸦各天性飞来护其儿汝亲亦念汝而人独不知不如两相忘人禽相娱嬉 

　　○东篱采菊图 

　　渊明初亦仕迹留心巳远雅志怀林渊高情邈云汉妖狐伺昼昏独鹤惊夜半平生忠义心回作松菊伴东篱把一枝意岂在酒醆不见白衣来目送南山雁淡然忘言说聊付一笑粲 

　　○赠眼医 

　　和扁不并世世岂无良医今代王彦若恨无东坡诗大弨卧壮士积热下脑脂神针运斤风此妙人得知君言吾有道神视了不疑擘山导河流破壁取蛟螭圣道如日月浮云时翳之谁为补天手刮膜施金篦韩孟不可作此艺真吾师 

　　○钓篷 

　　舡篷无可载意钓不在鱼此身真袯襫万事一籧篨载浮不载沈死鱼安足饵绿水是非波临流聊洗耳 

　　○听雨轩 

　　无田妻啼饥有田稻蟠泥等为饥所驱贫富亦两齐雨中窗下眠窗外芭蕉语置书且安眠催租吏如雨 

　　○拟东坡谪居三适 

　　旦起咽日 
　　午窗曝背 
　　夜卧暖炕 

　　?旦起咽日 

　　老人畏朝寒常恨为物役爬搔未云已简书催我出尔来先朝参晨起喜见日王事有期程安能待子息披衣向东方聊复效龟吸渐渐支体柔谷谷真气入少焉肝肠暖阳和通百脉吾年六秩余前路那可必未来不吾预已逝安容息及此未病闲聊冀一溉益 

　　?午窗曝背 

　　清晨了公事及午身得闲南荣有晴日曝背于其闲稍稍阳光舒融融和气还时携一册书眼花纷斓斑倦即枕书卧散尽腰脚顽清于三杯余甜胜一味跧人间有此适不忧天公悭世人慕暖热肉屏醉云鬟虽得一饷乐忧喜常相关痴儿亦咲我市中有樵山 

　　?夜卧暖炕 

　　京师苦寒岁桂玉不易求斗粟换束薪掉臂不肯酬日粜五升米未有旦夕忧近山富黑瑿百金不难谋地炕规玲珑火穴通深幽长舒两脚睡暖律初回邹门前三尺雪鼻息方齁齁田家烧榾柮湿烟泫泪流浑家身上衣炙背晓未休谁能献此术助汝当衾裯 

　　○仿圣俞月出断岸口二首 

　　末伏暑尚在雨点落未落梦觉起视夜缺月挂屋角 
　　残星横斜河晨鸡号天风幽人窗中眠纱厨明秋空 

　　○长白山行 

　　长白山雄天北极白衣仙人常出没玉龙垂爪落苍崖四江飞下天绅白匹马渡江龙飞天云起侯王化千百至今甲第多属籍时清球马争驰突锦鞯貂帽猎春风五陵豪气何飘忽前年胡骑瞰中原准拟长城如削铁君家兄弟真连璧胷中十万森戈戟向来论事天子前汉廷诸公动颜色心知不易一囚命顾肯贪功事无益西南方面应时须帝曰来前无汝易从来十益不补损三辅萧条半荆棘瘦妻曳耙女扶犂惟恐官军缺粮给呜呼疮痍尚未复且愿休兵养民力老夫谬忝春官伯白首书生不经国伫公功成归庙堂再献中兴二三策 

　　○渡水僧二首 

　　落日前溪渡钟声隔岸闻秋水深可涉挽衣踏行云行云忽破碎波动生鱼鳞化为百千我何者为我身此身尚非我况复影中人画师真具眼了此起灭因三生嗣幻梦一笑语前尘 
　　一僧杭中流杖笠行相随波纹生足指照影光弥弥一僧到彼岸前引如导师腰间两不借身外一伽黎一僧方欲涉结带如有思前山鸟飞夕后山云起时君看睂颊间中有摩诘诗 

　　○时雨 

　　时雨美胥莘公也公以行台移镇平阳邻畏其威民怀其德焉 
　　天降时雨山川出云天相休运是生世臣维我世臣乃国于莘天子命之牧尔邦民北风喈喈雨雪霏霏嗟我晋人而疮而痍吹之呴之摩之拊之于燠其寒于饱其饥既瘳既夷不嚬以嘻孰为豺虎载栅载垒孰为蟊贼载芟载理无扰我乡我乡我里无伐我桑我桑我梓远夷駾矣我民休矣公在在堂如春斯温激矢在壶折冲于樽民安于廛兵安于屯公在在堂锦衣绣裳敝予改为斯民不忘公在在堂绣裳锦衣我民之思无以公归 

　　○皇武 

　　皇武命平章公移镇陕右也 
　　皇奋厥武如雷如霆犷彼远夷载震载惊帝命相臣苏我疲民维时莘公展也大成公自平阳移镇于秦世皆谓公有脚阳春公在在秦百年无兵世皆谓公斯民德星维此二方不宁不令帅臣议征发言盈庭公奏累上如山不倾世皆谓公汉之营平既宅三辅复保五城以迄于今夏人请盟维将尽能维公竭诚公拜稽首天子之明我公归矣我民思矣诏公复起周邦咸喜愿公百年以佐天子罔俾樊侯于周专美 

　　○郑子产庙 

　　晋楚更伯争雄尊势如两虎挟一豚玉帛事楚方南辕晋师已及国北门郑有人焉国无小晋楚虽大谈笑了临风三叹酹清樽注目苍陂望高鸟 

　　○过湖城 

　　暮行潼关道百里苍山昏势断忽平野大河东南奔我行属冬季风雪浩以繁玄云结层阴狐貉不得温岂不念白首出使万里番惜彼守冻者据鞍复何言 

　　○过阌乡 

　　秦关百二天下壮百万雄师未能傍函关未了又潼关潼关之败何等闲九龄斥逐姚宋死边将邀功从此始今年西屠石堡城明年又起渔阳兵朝廷欲藉边将重不觉胡雏心暗动禄山前死未可知虽有渔阳突骑将奚为自古明王重用武莫咲书生陈腐语 

　　○含元殿 

　　秦山从此来宫殿何巍巍含元遗址在下建十丈旗当昔休明日轩陛朝诸夷一旦人事改翻坐牧羊儿譬如元气衰百疾攻四肢陵夷更五代兴亡如弈棋尘埋梨园骨火烧花萼碑寝殿通樵径宫墙插酒旗至今明月夜石马空闻嘶苍天不可问渭水空自驰谁为后来者应与此心期 

　　○过干陵 

　　干陵故梁山也旧有柏万株亡矣有石蕃王像来朝者六十四至今犹存下有章怀太子墓 
　　晓日上干陵干陵何巍巍前瞻对双阙上有十丈碑左右蕃夷像想见朝贡时一抔土未干衮服易袆衣好还虽天道剪伐尽本支凄凉庐陵谪慷慨黄台辞赖有狄相国取日洗咸池母后盗国鼎吕氏非薄姬中睿乃其子天幸亦其宜骊山三日火见咲牧羊儿如何陵上柏独有神护持千秋百岁后魂魄复来兹故山草木赭应悔复辟迟天回西日照岁暮北风吹南登乐游原默诵昭陵诗 

　　○发枣社 

