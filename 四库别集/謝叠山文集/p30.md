<!-- { "loadSidebar": true } -->
李养吾此诗与《西山》、《易水》之歌当并行，予无暇详焉尔矣。顾公阖门死节，皆甚伟，公绝口不一言。予不表而出之，何以示天下与后世。公季弟君泽，游太学，早有声诗文，推本邑彗星应诏书尤绝出。九江溃后，惠予书曰：「署为立礼生宋仁。」悲哉！其为志也。公内儒家女，诸父尝科甲登朝，若夫慷慨就义，则甲科视之劣矣。泽因伯氏过康庐，与谢章谋和议，落入疑忌中，械系良久。明朝事将决，一旦暴卒。二子从母游金陵，闻汹汹有异，殷勤抚二子不忍释。子既熟寐，解衣带自经。其长弟君烈，伯侄同祸弥惨。烈妇及子妇惧伤太夫人心，不敢以凶服见。太夫人见二妇不膏沐，不言不笑，曰：「将无大故乎？」又曰：「名义至此，将何逃？」

信兴罗织之狱，所亲如薛如詹，捐重赀得无恙。闽人居亭曰虞氏，为信所踪，竟殒深囹，虞尝注易，没齿无怨言，独行传中人也。凡称公能死者，非知公，公不捐一死，岂惟无以谢军兴将卒，九原见家人复何颜。独怪江左多将相，富连郡国，泽及婴孺，虽肝脑涂地，亦不足报所天。居无何，观光上国，廪人继粟，大官扛酒，饮食醉饱如平时，公何阖门自苦若此。公二子乱离间力学自立，能词章。仲既裹父骨以归，藁葬升东濠，徒跣奉迎，俾复其土，皆人所难者。因忆太史公素疎宕，至所谓得其当而报汉，谈何易哉！公不免轻以三百口许人，国危如缀旒，命讨俱尽，谁得执司马法而罪之！或谓真宰者，责公言之不酬，而酬之以其言，是则犹未易解者。予不敢没其实，并附见，以俟知者评焉。【《北行诗抄》】


　　　　祭迭山先生文

李仲栗呜呼迭山！峭崒巑岏，直不可挠，邪不可干。洋洋晁董，文亚孟韩。发策危切，指斥权奸。运去物改，忠愤裂肝。十年逋播，闽峤闲关。潝潝訿訿，疾我谓顽。执拘北往，挫辱万端。绝粒自殒，憸夫厚颜。黄河为之呜咽，泰山为之悲酸。魂黯黯兮莫返，旐翩翩兮来迁。呜呼哀哉！文山之没也，千载心为之敛尸而抚棺。迭山予莫逆也，予莫能行千载心之所难。相去辽隔，惟呼寃而永叹。予将北游，誓当收兄骨于烟云之闲。归葬首阳，状公之行，乞铭于当世大手笔，俾得与夷齐同传。庶千载之下，可考者班班。兹遣儿稚，一觞代奠，西风老泪，若不堪潸。呜呼哀哉，尚享！【《谢氏家谱•艺文》】


　　　　祭迭山老师文

周岳自商夷齐，汉龚胜，至先生不食异姓之粟而死者，仅四人。夫有宇宙以来，君臣大义，亘万古而常存。然畏死而贪禄者，迁就附会，自谓枉道而信身。岂知死重于生，礼重于食，出于人心羞恶之真。况不义之富贵，特太虚之浮云。惟忠臣义士一点烈烈之气，与日月而常新。人但知先生之文章浑浩，学问之深醇。嗟呼！杨雄非无学问，班蔡非无文章，既大节之一失，又何他美之足云。当天地大变之始，法已斁而纲沦。先生奋不顾身，欲扶人道之伦。力虽不能救世，而心则常在乎君亲。以孔明、子房自期兮，奈时无可托者，以遂志之伸。寻深山以隐兮，方啸咏乎落花啼鸟之春。彼何为者？谓麒麟之可羁，使同犬羊之驯。驾赤虬以北征兮，渺六合于一尘。厌下土之腥兮，呼吸月露以荡胸中之轮囷。绝粒不食兮，宁舍生以成仁。一死得其所兮，将以愧天下后世二心之臣。夷齐龚胜不得专美于前兮，蔼百世之遗芬。函骨归自燕台兮，旅寓吴溪之滨。凛然如生兮，其在天之神。识与不识，皆为流涕，而况某受罔极之恩，第质弱才薄，安知如房、杜、王、魏辈，异时无负于河汾之门。只鸡斗酒致奠兮，一以哭宗社，一以哭斯文。尚飨！【《谢氏家谱•艺文》】


　　　　褒崇忠节疏

李奎题为褒崇忠节事。臣闻忠节，乃万世之大闲，褒崇实朝廷之盛典。自三代以迄宋元，忠臣烈士，清风伟节，足以感发人心，千万载昭昭如一日者，皆由英君谊辟，举褒崇之典。或立祠致祭，或定谥追封，不忍使之泯没无闻于后。皆所以正人心，厚风俗，扶植纲常，激劝士类，为世道计也。今考得宋忠臣谢枋得，字君直，号迭山，系臣原籍江西广信府弋阳县人。按《宋史•列传》及集贤李源道所撰墓碑，称其学通六经，淹贯百氏。宝佑丙辰举进士，以直言忤权奸贾似道，由架阁令谪居兴国军。连以史馆秘书召，不赴。元兵至江南，宋赵葵宣抚江东西，辟为属，寻授江东提刑，江西招谕使，督义兵以守饶、信、抚三郡。屡与元兵战甚力，以兵少弗支。宋运既革，往隐于闽。元侍御使程巨夫荐宋遗臣三十人，以枋得为首，承旨留梦炎累章荐之。江西行省丞相管如德，浙江行省左丞忙兀台将旨召之，俱不起，累致书力辞。忠义之语，出自肺腑。后福建行省参政魏天佑，欲以荐枋得为功。枋得见天佑，傲慢不为礼，被拘执北行，至大都，乃不食而死。妻李氏守节自缢于建康狱中。兄君禹在九江，以不屈斩于市。弟君泽、君烈，皆死于国事。伯父徽明为富阳尉，与元兵战死。二子趋进抱父尸死。子定之贤而文，累荐不起。一门之内，秉忠守节，视死如归，皆由枋得身教于家使然也。为文章史称高迈奇绝，汪洋演迤，动关世教。所著易、诗、书、三传及着解四书杂着诗文六十四卷。节操孤峭，微见于菖蒲之歌；言论激烈，复形于漕运之策。尝自诵曰：「清明正大之心，不可以利回；英华果锐之气，不可以威夺。」其自信率类此。

昔胡一桂尝称之曰：「斯文倚之为命脉，衣冠赖之以纲维。义夫节妇，得所标表而益坚；乱臣贼子，有所观望而羞愧。道德之兴废，关系于先生之一身。」然臣弋阳自历代以来，擅道学忠节之名，耸后学之景慕者独枋得一人而已。及求诸天下，稽诸往古，能如谢氏夫妇伯弟，死忠死节，萃于一门，亦不多见。妻李氏，永乐初，已蒙朝廷登载烈女传，足以垂耀不朽。奈枋得祠宇未立，封谥未加，后人无所称仰，实为缺典。钦惟皇上以节义风厉天下，以忠孝植立纲常。凡古今忠臣烈士，义夫节妇，有关于世教者，悉蒙旌褒。况枋得为近代忠臣，忠肝义胆，与金石同坚；高名峻节，与文天祥相表里。着书立言，皆足发明正学，羽翼六经。推其道足以隆治而善俗，闻其风可以立懦而廉顽，诚一代忠节之表表最著者！如蒙准言，乞勅礼部照例，将已故谢枋得定谥褒赠，仍行原籍有司，创立祠宇，岁时致祭。如是，非特慰忠义之魂于九泉，冥漠之中，尤见圣朝旌忠显良之盛典，超越前古。使海内之士，得以瞻拜祠下，景仰风节，莫不有所激劝兴起。其于世教，岂有不补哉！臣与枋得生同乡邑，每廑景慕；今幸职居言路，不容缄默。干冒天威，无任战栗屏营之至。【《九川集》】


　　　　御风行　送武夷道人谢迭山

丰城陈杰武夷山中有伏龙，鬣卷云雨深重重，化为白须一老翁。疾雷破山六丁取，置卫铜镮森守虎，云是健将雨下土。老翁一笑百不能，山中所读皆仙经，吾亦冷然御风行。洪崖道上逢老友，手举无何指翁口，翁已辟谷安事酒。青牛紫气关河咫，大鹏风斯九万里，回首蓬莱浅清水。【此词见江西丰城(一云分宁误)陈杰撰《自存堂稿》卷一，经胡迎建先生从《豫章丛书》据朱伯修藏钞本中录出。】


　　　　赠迭山先生

毛靖可一襟书传日星悬，湖海声名五十年。事不求知惟此理，文之未丧岂皆天。人方惊怪欧阳子，我独悲伤鲁仲连。看镜倚楼秋已暮，风巾霜履重依然。【《北行诗钞》】


　　　　赠迭山先生

叶爱梅后土茫茫两屩行，纲常事重此身轻。大江有士一人壮，千载见君双眼明。俯仰元无愧今古，英雄何必尽公卿。早知莫卖成都卜，省得人知大隐名。【《北行诗钞》】


　　　　赠迭山先生

游古意满腔【(一作怀)】忠孝有天知，不管人间事已非。万里乾坤双草屦，百年身世一麻衣。行藏自信床头易，卧病惟餐陇首薇。傥过宗周见离黍，几回新泪向残晖。【《北行诗钞》】


　　　　和迭山老师韵【有序二首】

建安天应【梅野】迭山老师将有行，赋诗言别，纲常九鼎，生死一毛。慷慨激烈，高风凛然，真可以廉顽立懦。天应足患痼疾，莫能往饯，回视后山之送坡翁，为有愧矣。斐然拜和，未知能彻师听否？临风凄断。万迭青山只么青，从容时止又时行。斯文未丧予何畏，举世随流我独清。日月精忠今古在，邱山道义死生轻。吾翁铁脊文翁侣，无愧渊明与孔明。【《北行诗钞》】


　　　　其二

先生心事炳丹青，顾影何曾愧独行。商岭芝能如橘隐，首阳粟不似薇清。纲常正要身扶植，出处端为世重轻。安得寒泉来会宿，参同极论到天明。【《北行诗钞》】


　　　　和迭山老师韵【有序】

蔡正孙蒙斋迭翁老师因行赋诗，读其词而见其心，天地鬼神，昭布森列，不可诬也。为之感慨激烈。正孙辱在师门弟子之职，敢不拜一语，以激扬先生之义气，用韵斐然。山色愁予渺渺青，平生心事杜鹃行。霜饕雪虐天终定，岁晚江空水自清。肩上纲常千古重，眼前荣辱一毫轻。离明坤顺文箕事，此是先生素讲明。【《北行诗钞》】


　　　　送迭山先生北行【二首】

陈达翁流落崎岖二十年，几回洒血杜鹃前。一双芒履乾坤窄，万古丹心日月悬。案上灵龟原不食，樊中孤鹤且安眠。逃名不得名终在，行止非人亦有天。

【说明】此诗原集误以为门人张子惠作，今据清厉鄂辑《宋诗纪事》改正。


　　　　其二

孤忠不忘绣衣时，跣足徉狂老乱离，鹦鹉不能逃圈网，麒麟宁肯受鞭羁，半生苦被名相误，万里甘将死自期。今日如公能有几？此身无愧作男儿。


　　　　送迭山先生北行

邵武张子惠【仁叔】打硬修行二十年，如今订验一儒仙。人皆屈膝甘为下，公独高声骂向前，此去好凭三寸舌，再来不值一文钱。到头毕竟全清节，留取芳名万古传。


　　　　送迭山先生北行

王济渊【道可】希夷何意出山中，心事当年汉卧龙。行止但凭天作主，别离初不泪沾胸。定知晚竹能存节，未必寒松肯受封，大义昭明千载事，前程尽尔好从容。


　　　　谢迭山先生有绝粒示儿诗，用其语节为楚歌

谢翱汉有臣兮龚胜卒，噤不食兮十四日。今忍饥兮我复渴，道间关兮踰半月。幸求死兮得死，苟不得兮无术。凤笙兮龙笛，燕羣仙兮日将夕。风吹衣兮佩萧瑟，骏龙兮寥天，行成兮缘毕。【《知不足斋丛书•宋遗民录》】


　　　　哭广信谢公

谢翱自尔逃名姓，终丧哭水滨。海僧疑见貌，山鬼旧为邻。客死留衣物，囊空出告身。他年越乡值，卖卜有斯人。【《知不足斋丛书•宋遗民录》】


