<!-- { "loadSidebar": true } -->
　　　七情未闻所谓怨也，其哀之属与？然周公东征，赤舄几几；孔子厄于陈、蔡也，弦歌不辍，圣人何有于怨哉？然小旻，君臣怨也；小弁，父子之怨也；五子之歌，兄弟之怨也，君子以为善怨。然则怨亦圣人所不禁与？愚以为处人伦之变，而亲亲之义不可解于其心者，怨之可也，冀其感悟之也，如宜臼五子是也。若夫横逆之来而自反无缺焉，则亦顺受之而已，何以怨为？如孔子之于陈、蔡是也。独不识周公之困于流言也，亦可为小旻之怨以感动成王否？小弁之怨，亦果合于中庸否？ 
　　
　　怨固哀之属，周公居东，为鸱鸮之诗以贻成王，分明亦是怨，与小弁、五子之歌一般，但要知圣人之喜、怒、哀、乐、怨、恶者，当先识取圣人之心。圣人心如明镜，物来妍媸自照，依旧此镜，镜何与焉？事物之来，喜、怒、哀、乐，圣人自顺应，依旧此心，圣人之心何与焉？象忧亦忧，象喜亦喜，忧喜以象，舜无所与，忧时不改其乐，乐时不改其忧，此乃是忧乐并行而不悖也，以此涵养，何等洒落！ 
　　
　　　迎哀诏之体，愚谓百官当常服郊迎，至开读之后而后始易素服，次日乃具斩衰。盖其始之迎也，臣子有不忍死其君母之心，必闻诏而后凶问乃的也。今之迎也，既已缟其衣矣，而复服玄冠束带，其制何居？若以为既知其崩也，则当匍匐而往从之，不当复乘骑以前导也；犹以为朝讣之未及也，则又不当为非凶非吉之服以迓之也。 
　　
　　孔子从周，恶生今反古，亦圣人天理流行不执滞处。在家之礼则可自裁，若朝廷之礼存乎时制，素服玄冠束带郊迎，开读乃制服，此朝廷旧仪注也。又北礼部咨，开次日乃成服，经题准事例，又安得易？又皇后丧分明有报，但来依诏耳。故为此服者，及将变而未即变之渐也，与人家亲死第四日乃成服，不忍死亲之义不同。其乘骑前导者，为诏?为尊也，其易服习仪拜冬，皆尊尊之义。 
　　
　　　先生曰：「老氏任气，圣人任理，任理则公，任气则私。」愚谓理气皆道也，自其会通者而言谓之理，自其浑沦者而言谓之气，气则其虚，而理则其实也。圣人任理，故万物皆备于身；老氏任气，则虽四体犹以为赘，故其言曰：「圣人虚其　心，实其腹，弱其志，强其骨。」是使天下蠢蠢然相率为犬豕麋鹿而后可也。 
　　
　　理气皆道，即气是道，孟子形色天性也，此无疑矣，然与老氏任气、圣人任理之说不同。老氏只炼精化气，专以调这些气为主，圣人则以气之得中正是理，全不相乾。会通浑沦之说，亦是就圣人所论理气上说如此。理气不分浑沦与会通，更须体认。巳上六条答田叔禾问。 
　　
　　　勖问：「直内方外，或谓内直而外自方。愚尝体验，内直时亦间有之，但事至物来，亦须量度而后得宜，似乎方外处也须著力，如何？」 
　　
　　圣人之学，体用一原，心事合一，岂容有内外之间？贤见得是。 
　　
　　　或问：「理义之悦我心。」冲答曰：「先生已改『在物为理』一句为『在心为理』，但人心有感处，便是事，亦便是物。凡遇感，合下有一条理以处之，就吾心条理而言，谓之理；就条理以处事物而言，谓之义，一感一应之间，而理义形焉，皆在我心而不在物也。若无一毫私意参杂其间，则不习无不利，何悦如之。是否？」 
　　
　　在心为理，处物为义，体用之谓也。若如道通所云：「有感为事为物，有条理以处之即是义也。」如此当时更不须说理字。以理义并言，便有体用，理乃是浑然一点至公的心，义便是粲然一点制宜的心，只是一心，但有体用耳。 
　　
　　　源问：「天地万物一体之义，只体认功夫看到无我处便见得。夫子格物释所谓至其理，与教学者察见天理，始谓是与？若然，则所以恒是功者，更有何道？」 
　　
　　非谓看到无我处，纔见得天地万物一体之义，及见得天地万物一体，纔能无我也。人所以有我者，只在一己躯壳上起念，若见一体之义，又何有我乎？如体认，便是至其理。至者，造诣之谓也，若常常如此，存存不息，便是恒之之功，更无别道。 
　　
　　　冲谓：「未发之中，唯圣人可说得，若是圣人而下，都是致和的功夫。然所谓和者，不戾于中之谓，乃是就情上体贴此中出来，中立而和生也，到得中常在时，虽并谓之致中和，亦可也。然否？」 
　　
　　道通所谓「情上体贴此中出来」一句，与「中立而和生」，皆是，其余未精。致中和乃修道立教之功用，道至中和，极矣，更又何致耶？若以未发之中为圣人分上，致和功夫为圣人而下学者分上，则又欠明了。所不睹不闻，即未发之中也，道之体也，学者须先察识此体而戒慎恐惧以养之，所谓养其中也。中立而和生焉，若谓自然而中，则惟圣可能也。若功夫则正是学者本源紧要处，动以养其静。道通徒见戒慎恐惧字，以为致和耳。 
　　
　　　冲问：「天地位、万物育，鄙见以谓此正致中和之极功，恐不可以效言也。天地位处有裁成辅相意，万物育处有左右民与使物各安其生意，谓自我位之、育之也，如地平天成、六府三事允治、万世永赖，皆是舜禹致中和功夫所到处。如何？」 
　　
　　看书须看文势，不可溺于旧见，及先立己意，迁文势以就之，便不是。若如道通之说，则位育二字，当在天地万物之上矣。如大学物格而后知至，及天下平，若如旧说，格了物乃诚意，则当云：「格物而后至知，至知而后诚意，诚意而后正心，正心而后修身，修身而后齐家，齐家而后治国，治国而后平天下。」而「格至诚正修齐治平」八字，当在「物知意心身家国天下」之上，而必不在「物知意心身家国天下」之下矣。其所谓裁成辅相，左右民，使物各安其生，乃致中和之功用，即篇首所谓修道之教，即篇中所言礼乐政教经纶，立本知化，尽人物之性等事也。予中庸测难极明白，但人先入之言生于心，故不肯虚以理会之耳。若见得真切，作功用、作效亦无不可。 
　　
　　　源与道通论克己，道通云：「克己功夫大略有三节，上一节只是立主宰。主宰恒立，己安从生？此是颜子功夫。中一节是纔觉有己，即便克去，但克时亦只是提省得主宰，观颜子知有不善未尝复行，与三月不违仁，恐亦有时落此。若下一节则是己已涉事，悔而后复，颜子则无此矣。今有志于学颜者，三节功夫皆不可不知，但须审己力量，勉勉循循，做得去便好。虽然，三节总以立主宰为本，功夫疏密不同，即便有此三等。」是否？ 
　　
　　知崇而礼卑须兼用。吾尝云：「知圆如天，行方如地，天包乎地，知通乎行。」通乎行而知者，圣学之始终也。须是兼用此克己三节，上二事皆颜子事，后一节即易所戒「无祗悔」，悔则力有不能克矣，频悔频复，必至迷复，亦易之所戒也。 
　　
　　　勖问：「心事合一，有事时敬义兼尽，无事时如何合一用功？」冲对：「吕泾野每见予说无念无事，便谓立论太高，冲因熟验来学者，果说不得无念无事，只如人具四体，便有四体之事。颜子虽只在念头上用功，然亦须要照管得四体方是，故夫子告之曰：『非礼勿视、听、言、动。』这四体之事，岂可一时不管摄也？大学意、心、身、家、国、天下，总纽都只在此心，况不时绵续相感，岂可一时不体贴？若说无事，除是用功则可耳。」勖云：「然则戒慎恐惧之心，焉可须臾而离？」冲曰：「然。」是否？ 
　　
　　说得皆是，难得见到如此，便不落空了。人于日用，无非事者，必有事焉而勿正心，勿忘、勿助长也，不分动静。 
　　
　　　周桐问：「二程之学，得之濂溪，故其言曰：『自见周茂叔，每令寻仲尼颜子乐处，既而吟风弄月以归，有吾与点也之意。』后来造诣精纯，虽由乎己，然开发之功，不可诬也。伊川顾谓得不传之绪于遗经，何与？况图说谓「定之以中正仁义而主静」，通书「一为要」，其言至精切矣，岂二书犹有未尽，必待求诸六经，多识前言往行，以畜其德耶？」 
　　
　　明道云：「吾学虽有所受，天理二字，却是自家体贴出来。」可见其学本于濂溪，而「天理」乃其自得者，然不可谓无所传矣。伊川谓：「吾之学与家兄同，后之人求家兄之学者，求之我可也。」吾一向不敢许其同，今观其不信濂溪，则与明道不同处，亦可见矣。 
　　
　　　桐又问：「事上磨炼，惟涉利害难处者，虽不轻易放过，终是欠快利，不得洒然，其病安在？」冲答曰：「看得利害尚重在，故此心做主不起也，志士不忘在沟壑，勇士不忘丧其元，何等洒然！」 
　　
　　涉利害难处事，欠快不洒然者，只欠体认天理，功夫欠熟耳。看得利害重，只是天理轻耳。所谓志士勇士，果安在乎？所志何事？勇者何为？必有所见，又不成只血气之勇能尔也。 
　　
　　泉翁大全集卷之六十八 
　　
　　新泉问辩录 
　　
　　[门人宜]兴周冲编辑 
　　
　　　或有认思虑宁静时为天理、为无我、为天地万物一体、为鸢飞鱼跃、为活泼泼地，自以为洒然者，因言遇动辄不同，何也？冲应之曰：「譬之行舟。君这个舟，风恬浪静时，或将就行得；若遇狂风送浪，便去不得也。要去，须得柁柄在手，故学莫先于立主宰，若无主宰，便能胸中无他闲思杂想，亦只讨得个清虚一大气象，安得为天理？安可便说鸢飞鱼跃？程明道先生尝言：『鸢飞戾天，鱼跃于渊，与必有事焉而勿正意同。』昔聪明如文公，直到晚年纔认得明道此意，未知道必有事焉是何事？」 
　　
　　天理亦不难见，亦不易见，要须切己实用必有事焉而勿正功夫，乃可真见都是鸢飞鱼跃，不然，亦只是说也。 
　　
　　　冲窃谓：「初学之士，还须令静坐息思虑，渐教以立志，体认天理，煎销习心，及渐令事上磨炼。冲尝历历以此接利人，多见其益。动静固宜合一用功，但静中为力较易，盖人资质不同，及其功用纯杂亦异，须是因才成就，随时点化，不可拘执一方也。然虽千方百计，总是引归天理上来，此则不可易。正犹母鸡抱卵，须是我底精神合并他底精神一例□方得。如何？」 
　　
