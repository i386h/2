<!-- { "loadSidebar": true } -->
　　盖闻圣人生而元功归五岳之成帝业昌而景福叶万灵之贶故剑投神冶上皇解佩于山灵梦绕赤蛇大佛开祥于长寿若夫丹陵瑞启三河白水嘉生九穗巍巍荡荡斥对成功郁郁葱葱独锺佳气凡以天开地辟通理于黄中虎踞龙蟠茂膺乎赤纪惟睠命而享天心乃受图而酬神佑洪惟我　太祖高皇帝握天镜以通宝筏回地軕而履金绳手提日月于迷方力拔乾坤于苦海诞灵纵睿苞囊函夏之光华接绕膺期揽结方舆之雄秀洎八弦靖谥四极和宁洞划石牛舍开白马故中都有大龙兴寺者昭龙兴也其地首诸夏以控天邑总环瀛而号日畿三天握钥于横衿八部画图于指掌爰凭凤麓回构僊台鹫华蜚翥凤之区虬钵下潜龙之境引太虚于玄键远蒸万国之云烟荡元气于丹楹近簇二陵之风雨盖功谐幽赞技殚绝羣嗜阇藻函盖之容维极挟江山之助于休哉绀宇荐灵于谯亳玄房佐祉于岐丰矣迨我　英宗睿皇帝辟紫极以登三重戡骏业　孝宗敬皇帝继黄离而乘六丕鬯鸿恩睠龙象于炎昆涣綍纶于福地锦绣重披宝界云霞顿丽银庭盖念五凤七麟曾肇王基于旧迹千秋万岁或游魂梦于故乡而物力尚饶周泽方渥故能起雷霆于指顾回蠖蛇于腾飞千楣万拱俄盈既烬之墟龙发螺文复见维新之象无何胜地不尝劫灰再熖祗树香沉于户鸟率陀影散于空花四照枝残醉象搅藤萝之月三华叶烂毒龙沉舍卫之城由正嘉而来历八十余禩则詹御史事讲曹郡守时聘李郡守骥千先后图之大殿甫成羣工未辑丹雘虽勤藩垣未具又二十年而庭鞠茂草法熄残僧于时则张郡丞大孝从董兵使元学议再图之而以马郡丞恊综焉谋佥同于羣策数更极于百年大开觉路于明幽共唱慈风于法俗笻鸠竹马骛香阙以枝华玉■〈纟步〉珠缨望鹦林而布地由是续往因于未断合大力于几成虹蜺通双殿以峥嵘八龙忽涌星日绚重廊而隐现两鸽重飞鸳瓦促鱼鳞增琼垣于下岁鹤轩迭鴈齿敞笏室于中巗盖晒慧日以耀昏衢洒法云而清火宅尔其焕星幢于羽仗杂鱼梵干嵩呼昙雯迎剑佩以疑华鬘彩结簪缨而鬪色跄跄阳马之牺而??先趋规地戞戞风鸣之呗而疑接中天则严威俨若朝廷悃款肃于辟士若夫庭俯乔松牕含远岫瓜剖华京之浩穰蚪蹲汤沭之崇隆喷薄阴阳之气于重閟之年而斐斐??幕远发挥川岳之精于方通之侯而■〈山双〉■〈山双〉盈衿则峰标欲界之仙都天挺明神之窟宅又若仰斗电之重华拾天花于巫雨挹紫云之黄彩竞界线于金铺赤字第一山入微尘而不灭瑶文无尽藏销劫石以靡穷又若瞻故里于新丰恭承桑梓攀遗弓于鼎峤爱永松楸阅　先帝之经营忆创守维艰之会缅仁王之贻翼追天人相与之符则投戈而栖意慈林高祖所为寓神武于不杀也抚遗而游心丰芑二宗所为寄无念于昭兹也呜呼庆锺长发则维明袭嘉而尔卜之传日永神应远期则重熙累洽而百神之护弥周盖先天启钥嘿契玄扄后圣含灵阴扶帝脉此诸君子所为临彼岸以褰裳悲化城而反袂报初祯于功德昭申命于圣神也由斯以谈祝厘之典为文存树之思未大岂与夫掇者耆之金供伊兰之馔恣尘尾之逸风披虎溪之胜韵哉至于玅度羣品尽出幽厄万感咸通一思必应则真如能事姑不论焉乃作颂曰 
　　干函万钥坤轴九维灵氛葱菀嘉祉葳蕤崇因効法上圣膺期日悬大觉天度羣迷鳌柱斯标龙宫斯奠如鹫于嗜如鹿于苑花雨环缨彤云拂槛日月法灯风雷鱼梵为我摩尼斗极皇皇为我祗园楚疆章章忍亦弗界福亦弗堂三吴于左荆汝于阳江流漫漫淮流溭溭孤山巉巉凤山翼翼是名渌池是名方石度亦非航卓亦非钖莲花宝墨贝叶龙文天与如大佛与如尊蒸蒸法力消我刼棼彤彤法宇食我德芬　列圣有作爰清毁宅我　皇穆清嘿轸人力二三力臣式我觏画奉宣睿谟还我赫赫神谋于旧人谋于新讵曰力饶而酬国禛讵曰伟观而重国根以归帝力以洽帝心智炬不然慈云不餙其然非空其餙非色羣力则共羣心则侙神武圣慈乃见天则 

　　○重修观音寺碑 

　　余读法华见佛告无尽意菩萨略谓观音游娑婆世界现种种身处处为诸众生说法能捄护娑婆世界诸众生若有无量百千万亿众生受诸苦恼一心称名实时观其声音皆得解脱即入水不溺即入火不焚即入黑风罗剎不堕盖金刚三未授自如来故慈力亦复如如来遂令身成三十二应入诸国土始自佛身终至人非人等皆以无作玅力自在成就夫无作玅力者真净智慧慈悲之性也真性见故不自观音以观观之夫不自观音以观观之者离尘复性之真观也离尘复性则诸妄自脱故能令苦恼众生蒙我真观实时解脱而不焚不溺不堕盖见觉为火闻听为水一心称名万念归一故见觉旋则离火尘闻听旋则离水尘幻尘既离真性斯复故烦恼不焚于火宅贪爱不波于情海又何漂堕而罹罗剎之难乎总之体合心心合气气合神神合无其有介然之声唯然之音远在八荒迩在眉睫来于我必尽知之乃不知为是我七窍手足所觉五脏六腑心虑所知其自知而巳世人不能即身释尘遂至离身求观妄谓称七日而难免诵千周而身全岂其然乎然性说难觉福田利益易入世人认迷为真且尸而祝之几遍娑婆世界盖妄希称名解脱以忏生平而达人开土亦或藉其法以宣慈和而动所不忍且或令悍者驯狡者悫蒙者发其覆即居士身尚以籯缉之余为襜褕于或家则其尸祝一念可知也高阳齐公彦戎以居士身佐比丘惠禄孠兄续而成祠以供观音迹其心岂其置人于焚于溺于漂堕者而浸假化身为宰官其利益宁有量乎寺经始于隆庆庚午仲秋讫工于辛未仲夏越三十年而其嗣君大鸿胪敬才始扢其先志而勒之珉余固有感于是时物力饶而能以其余它及也盖隆万之际寓内宴如能饶益一切众生充满其愿如清凉地能满一切诸渴乏者故一切众生之得时如寒得火如裸得衣如子得母如渡得船如贾得海而大炉之熖不熏大陆之波不扬大宇之黑风漂堕不遭盖国家仁恩泽涌德教翔洽其明见仁与则普门徧照而蔀屋绳枢亦若一心称名而得度一切诸苦故民间得以宽然有奇嬴而成其普济之愿然则是役也　主上之赐也岂其以居士身饶为之乃居士而愿不焚不溺不堕其念可嘉也予其欲风宰官身冀世人无或循声流转然于无作玅力远矣岁辛丑予以计偕作是记勒诸石又三年而阅其舛错为订数言又四年而磨且重镌若夫屋以云霄貌以金碧则有籍者兹不具论其偈曰 
　　迦叶何源　　菩提何树　　一尘瞥起 
　　六入胶固　　风涛斯波　　火轮斯炷 
　　如来太子　　乃睠中土　　高谢四流 
　　俯宏六度　　臂色金光　　髻光如雾 
　　三十二应　　百千万蠹　　一心称名 
　　万念同聚　　解脱尘缘　　玅明心愫 
　　水火永离　　风海不怖　　如寒得衣 
　　如饥得食　　自在成就　　此何以故 
　　金刚三昧　　同佛慈煦　　知见既灭 
　　人情孰馽　　不自观音　　无向尝住 
　　幽谷空函　　洪钟虚铸　　有至斯向 
　　无求不副　　于昭我明　　兼开觉路 
　　色界虽迷　　希夷未什　　抱朴观空 
　　函元归素　　重抴玄津　　更为释作 
　　乃焕金姿　　乃扬宝树　　八表慈云 
　　九干甘露　　十身不毁　　曼寿以护 
　　勒此贞珉　　万年永固 

　　○保定府重修敕赐忠祠碑 

　　旌忠祠者明忠臣杨公祠也公家郡之容城名继盛字仲芳别号椒山嘉靖乙未进士历司马员外郎会大将军鸾主市议公力言谬不可鸾间入贬临洮无何诛鸾召还公公则极言大学士嵩奸罪状嵩主吏议传上刑会县官欲论它囚公不免其后七年嵩败嵩子世蕃伏诛而嵩寄食以死又三年而　庄皇帝奉遗诏褒录诸死谏者赠公太常少卿录一子大学士无何用言官言赐公谥谥忠愍更赐祠于郡额曰旌忠其祠故湫溢无以风观者王郡公锺嵩议它迁未遽洎武郡公衷懿来乃相地得西闉之馗衢大其宇分涂于掖貌公南面铸相嵩父子若鸾以铁反接北向跽有患者得随所患杖之郡公以不佞史为公里人当有辞勒丽牲之石呜呼古称燕赵多慷慨之士夫慷慨者或偶发于一击一不中且悔而一中巳足以豪即不悔于不中若不豪于中而慷慨亦复有善有不善公独尽言于慷慨至　主上予再生而公竟死世此公于殷帝之含光谓公之功乃在一死夫人臣委身于朝死軄死言死亦其常独其尽言于軄可不问纤巨而言在軄外则无敢琐科于毛细而谨图其大当　肃皇帝倾心股肱而嵩得怙主威熏轑天下一时福于踰踰而祻于谔谔公自度坏天下惟嵩而非公谁言即当其议马市于軄一兵子蜡嚄而大臣相视莫敢先发此又非公谁为言嗟乎两逆忧在社稷而公以死言故公之言即不死亦足以功即不用亦足以死而况公用其死于言上用其言于死死且不朽矣夫公脱负戴适韨佩或自固不肯言及起贬所挈风裁以传其天地文理乐律兵甲之学即不言亦可以望容皇路乃复慷慨不顾器忌而邀必至之祻于身至梦惊长乐之新封魂返太虚之浩气抑何楚楚激烈也而公且甘之若饴盖生平志分自矢出松柏之上而一凌太岳之颠顿悟无穷国家二百年正气所荣绩持偶□□□人以破天下佞舌薄胆而时所称要人者□觉无留恩即觉无留威即一跌不足以当公而一未尝负公一死乃其死竟何如呜呼朝阳之凤既摧依人之鹊安在后世之君子尚慎指尝于覆餗而无良臣之愿谢不敏于公哉予迹公生平侃侃大节固巳撑拄宇宙乃其于父子兄弟罔不以变为常而匹士分一行亦足以生倘弁冕之伦遭逄明圣而不能副作新大雅安在生慷慨之乡称忠愍里人也嗟乎要人之子姓不愿树颊胲于其先人而啖名之徒或愿寄籍于公即其解形回面似巳涊然自悛然塞下■〈扌弃〉万死拾一切而纨袴冐之则吏议其后彼邪于侧入曾无体惭而一旦掇遗渖于狐蹲遂欲衣餙其大疵以冒万死之功予请援往例以丸泥为公塞之勿为若辈狂托溷忠衣爪牙之途云武郡公名文达戊戌进士陕西之泾阳人而郡丞高君登明新任姚君光祚郡判郑君廷英郑君宏司理张君铨新任夏石嘉遇皆常有事于祠者盖予读忠愍集至其苦阴雨泪辄淫淫下乃効其韵为大招其辞曰 
　　帝闵三灵予墋黩结遗公下扫予騑辔绝简之霜棱棱予剑石寒笔之渖淋淋予易水咽众欿傺兮独苦心烦憺予报主聒啁啁兮深丸迎狺狺予没羽哲誓谢再生生更回恩留后死死仍语排　帝阍予忽分下帝兮气氲浴语虞渊兮未上挥鲁戈兮既曛含光濡兮六符平灏气还太虚晴丹心万古天王圣明 

　　○保定府太守嘉祥高公去思碑 

