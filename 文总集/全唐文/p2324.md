<!-- { "loadSidebar": true } -->
    ○对省官员判
    〈有司议户口减耗，请省州县。百姓诉云：“州县废则所隶阔远，罢人益困。请省官员。”〉
    禹别九州，秦称百郡，非无沿革，屡有废兴。苟损益之或差，亦因循而是务。顷者暂遇奸宄，人或流亡，军旅是加，荒馑仍及。遂使黔黎失业，乔木罕见於人烟；井邑为墟，坏垣宁闻於畎亩。洎乎皇威远被，寰宇肃清，频沾利泽之私，遂亡干戈之患。省司以罢人是恤，议废置於州县；百姓以遐路告劳，难骏奔於隶属。众以减员是请，或愿取新；官以省邑为谋，盍宜仍旧。从人欲也，无或违之。
    ☆赵励
    ○秋鸿赋
    若夫随阳之鸟，翩翩者鸿，高飞晴日，长鸣朔风。乘秋阴於迥塞，结阵影於遥空。观其羽翮联翩，出入寥廓，念江山而犹远，犯霜露而无托。昔年春去，爱洲渚之芳菲；今日秋来，值关山之摇落。借如良人远戍，贱妾孤居；帷屏旷望，意息空疏。路杳渺而无限，心婵娟而有馀，忆紫塞之年尽，怨青楼之夜虚。莫不闻之者愤惋，听之者涟如，罢回文之织锦，思系足之边书。若乃明月宵悬，黄□昼泄，牢落天地，苍茫溟碣。行宛转而初上，影参差而不绝，愁轻岱北之□，讶负辽西之雪。既而南游泽国，北别沙场，千里万里，怀稻怀粱。强能鸣以取爱，恐不才而见伤，所愿免虞人之缴，得狎君之池塘者也。
    ☆赵泉虬
    ○对腊嘉平神位判
    〈先嘉平之夕索室，不设存神之位。有司告其师。诉云：“小黄之过。”仰依礼处分。〉
    岁律仲冬，寒生季朔，尊狩而临清祀，因蜡而祭嘉平。承八政之劳农，畅四人之休息。既而日沉西障，月下南轩，夜复清而多闲，神将肃而是享。主不存位，祭则无依；幽灵无地，元酒何设？如在之诚，事既验於阙行；亏礼之尤，理合从於罪。乃典职之有失，事未（一作曷）可容；类龟玉之将毁，人何逃责？有司推诘，理（一作妙）合其宜。诉非可凭，庶归常典。
    ○对助邻妇丧判
    〈得闻人有邻妇丧，自三日而不举火。乃力借凶事之给，所以言党人。未获，因主敛争讼。官以先近後远，罪其不伏。〉
    邻妇时命先秋，生涯凋落，四德之名尚在，九泉之魄俄沉。存既寡於周亲，没亦感於邻义。既而朱火不举，俯凶事而无从；玄遂未临，仰生人而何托？闻人以蹈危为意，忧济留心，爰行博施之恩，自合无丧之服。论其主敛，则亲属为先；语其科辜，则闻人无罪。
    ☆赵嘉昭
    ○对赃贿判
    〈河南县丞张季昭，贷官钱一千贯私用。县令王楷，纠从枉法。季昭云：“既立帖取，明即拟还。”不伏。御史宋冲断为真盗。〉
    雷电作威，先王以严刑断狱；脂膏不润，古人以从政立身。故贪乃败名，子罕以不贪为宝；财悖而入，疏广以多财累愚。河南帝城，四方取则，毗赞之职，必惟其人。季昭策名清时，沐我元化，不能独峻其节，有励冰霜。翻乃难满为心，自同壑。况飞龙在运，振鹭盈朝，官材必孚，名器无假。不义而富，闻夫子之有言；刑故无赦，著文王之作罚。临财苟得，古则耻之；陈力不能，今也宜止。黄图贵令，欲以枉法定刑；绣衣御史，断为真盗论罪。既立文帖，应有限期；或即结刑，恐成疑狱。空仰九天之问，惭无一割之能。待诘事由，之邦典。
    ○对流人降徒判
    〈大理申去年流人恩降徒，今徒会虑合免。刑部驳制免徒罪，此非本坐，不许。徒者冤诉。〉
    曼倩持法，恭闻至理之名；公闾在官，雅得平反之绩。与其失善，宁可利淫。顷以泽被寰中，风行水上，象雷雨以作解，自昆虫而必及。五流之罪，恩降一至於徒年；三宥之条，会虏复加於清雪。涣然无咎，咸与惟新。大理以虑合从宽，雅符平典；刑部以徒非本坐，何太深文？
    ☆马贻
    ○对教吏为<缶后>判
    〈景为守，教吏为<缶后>。得其书，托子弟所言，以相告讦。采访使科其不能和睦於人。辞云：“以散其党。”〉
    闲邪存诚，御奸以德。彼训人者，为政先之。其有风俗未齐，泉薮为患，共成党与，率相比周。作法於凉，且从权而救弊；谁能执热，故逝濯以随时。惟景化俗临人，除患务本。散落奸党，在三辅而尤异；纠诉豪族，为一切之权宜。同夫衣致偷，问羊知马！类钩距之能事，物无隐情；俾χ鼓之稀鸣，人皆惧法。既且违於从政，复何恤於人言？效广汉之<缶后>，聿闻操简；比国侨之刑鼎，终见贻书。既度时而立功，亦反经而合义。如肯綮之投刃，乃膏猾之云锄；何八使之纵劾，在一画而斯蔽。
    ☆马光粹
    ○对科木作道判
    〈当路多石，所由科木作道。科擅赋役。〉
    缮理通衢，必遵时令。荩藏多暇，农人务闲。既刊木以为工，亦随方而适用。於是取材深谷，兴役平人，将肆力於夷涂，必希心於公道。驰骛由其克济，行李於是知归，何所亏违，论其罪坐。必情惟害物，据法须峻刑名；若功可利人，抚状犹宜奖应。县为断结，理未融平，请更下推，使其无讼。
    ☆马子才
    ○送陈自然西上序
    朔风惊沙，枯梢号寒，子行亦良苦，闻之京师曰：“米如买珠，薪如束桂，膏肉如玉，酒楼如登天。骤雨至矣！黑潦满道，则马如游龙，清霜激风，客衣无襦，抱膝而苦调，则火如红金。”子之游京师，所以待此具者，其挟几何？岂子之家，位高金多。父母兄弟，渠渠款款，厚抚以遗子乎？曰无有也。岂子之邻里乡党，相悦以义，出门辞东家，而西家待赆矣！宁有是乎？曰无有也。岂子之昵亲侠友，入室握手，说无说有，把酒相别，饮酣气张，有解剑而指廪者乎？曰无有也。然则子之此游，挟何术以往？曰：“吾视囊中不见其有物，视吾胸中耿耿者尚在也。以吾之耿耿者游天地间，庶几必有合乎？”
    予闻其言而壮之曰：“今人适百里，必宿舂而淅，乃敢出门户。今子有数千里之役，徒手以往，浩然无忧，予固惊怪子矣！果如子言，予来春於江南林石之下，闻北方有焰焰者，必子也夫！”
    ☆上官逊
    ○松柏有心赋（以“君子得礼，岁寒不变”为韵）
    观卉木之庶类，而松柏之异群。贯四时而不改柯易叶，挺千尺而恒冒雪凌□。抗高标於物外，远卑冗於代纷。其干则直，其理则文，验受命於方地，信无奇於此君。於是载离风霜，多历年纪，持本性而常茂，抱幽贞而独美。太华之上，森森映仙掌之峰；台岭之傍，落落荫灵溪之水。经冬不改，怜江南之竹箭；乘春暂荣，笑东园之桃李。故见称於前圣，喻德於君子。夫其劲节可嘉，明心不忒，实繁众类，生我邦国。故将枝叶无隔於心源，岂同橘柚有限於南北？错万物以为佐，求其族而始得。是以後凋之义，久不刊於鲁经；有心之言，永昭著於戴礼。吉士远托，或亭亭於岭上；山苗乍凌，时郁郁於涧底。虽彼此殊轨，而荣华一体。若乃背徂年，当芳岁，林烟乍卷，秋雨时霁，仙侣或游，隐沦常憩。莫不对偃盖以潇洒，仰仙云而摇曳，畅方外之遐游，涤樊笼之流滞。若乃幽涧之侧，高岫之端，叶离离而日来冬暖，枝梢梢而风至夏寒，不以无人而不秀，又同美乎芳兰。至若大厦方构，长材是求，诣薮泽，访陵邱。远近必度，大小所谋，有斯木之特达，惟工亻垂而择不。重曰：“岁聿云暮兮何木不变，惟松柏兮凌霜葱。傥有心之可嘉，期君子之一眄。”
    ☆蒋谏
    ○对教吏为<缶后>判
    〈景为守，教吏为<缶后>。得其书，托子弟所言，以相告讦。采访使科其不能和睦於人。辞云：“以散其党。”〉
    学以入官，贞足干事，苟随时而制法，则助化之通方，施於在公，是亦为政。景忠而奉职，知无不为。置以<缶后>，方兹水器，观书记而察过，托子弟以为言，冀乎擒奸固，隳党与。嗟尔人吏，胡为告讦？未能反身三省，而乃相怨一方，不悛厥心，覆怨其上。使司急夫求瘼，务彼澄清，察以不能，责其非当。斯则小人难养，抑亦君子何情？顾礼义之不愆，奚纠举之能恤？
    ☆蒋励躬
    ○对承袭称狂判
    〈甲承袭称病狂。有司按以为妄。〉
    赏功行封，父殁子继，义存昭穆，理在宗礻方。夏殷以前，罕详斯制；周汉之後，咸用此途。甲忝籍勋庸，得参缨冕。诚宜率德改行，嗣先人之业；翼子谋孙，崇保家之道。焉可忘析薪之荷，构佯狂之谋，内亏孝子之心，外爽忠臣之节，同衣裘而鲜食，类接舆而欲歌。必事等元成，何替名家之誉；情符孟絷，不闻良史之嫌。即按所司之科，恐失惟轻之典。待尽情伪，方申断割。
    ☆景少游
    ○对里尹为主判
    〈乙妹无子，寡而死。请里尹为主。决曹掾科其违礼。诉云：“其夫无族。”〉
    乙妹三从靡依，一志空洁，荣落朝，魂栖夜台。生则事兄，义或遵夫归妹；死而谁主，礼用行乎寡妻。夫无执绋之姻，里有主丧之尹。虽亲不可间，义并连枝；而事宁敢逾？礼从异教。决曹谬举，职我之由；诉者有词，今汝则尽。尚恐邑多匍匐之子，家有不相之邻，未详其宜，莫适问罪。
    ☆柳觐礼
    ○对大夫采地祭判
    〈得宗人掌三辰之法，以犹鬼神之居，辨其名物。保章不供本职，辄事左道。人云：“采地所祀。”〉
    天子建国，法合掌於三辰。诸侯立家，礼许修其五祀。非直为之纠禁，抑亦辨其名物，各有职守，无相夺伦。至如日月运行，阴阳消息，乾坤测度之法，山川沉埋之仪，盖存公道，布宪於观台，岂合私为，辄陈於采地？宗人所祀，正当左道之条；保氏所陈，深得礼刑之制。
    ●卷九百五十七
    ☆沈逵
    ○山元玉赋（以“奇质异文，作佩公侯”为韵）
