<!-- { "loadSidebar": true } -->
　　昨日钦防上命冩召李隆勑书臣已谨遵冩藁进呈伏窃思之南京根本之地李隆受先朝简拔守备十六七年本官谨愼小心克称委托军民获安朝廷无南顾之忧今以麓川之事召之然麓川遐荒小夷屡拒朝命固当问罪今以蒋贵之才勇复择一二人善战者为之佐辅又以文臣王骥歴练老成賛理之足任其事况李隆之才长于守备未闻其有攻战之能若论攻战李隆必不及李安又蒋贵新封为伯李隆嗣承伯爵三十余年朝班次序蒋贵当在李隆之下若使蒋贵总兵而李隆为副似有未当虽出自上命李隆固不敢违然彼此心不相孚亦难行事臣愚见欲俟蒋贵至日与之计议佐辅必欲得人亦未为迟如此庶几事得穏当而成功可冀臣又有愚忠冐凟天听昔太宗皇帝征讨有罪必先遣人再三抚谕及其不从然后加兵今麓川拒命臣亦深切恶之非欲释其罪但思古人有言兵者凶器战者危事自古圣帝明王皆不轻用者恐害及无辜有伤天地之和气也又虑用兵逺方虽有将有兵而粮食不足猝难为力亦所当计臣又思自麓川拒命比先朝廷所遣抚谕勅书恐有阻隔未曾到彼又云南总兵官将彼所差之人悉置于死是以此贼心懐疑惧不敢再遣人来近其所遣忙怕力线观来已蒙皇上恩赏特防许令改过赦宥其罪就命赍勅回还臣窃计此勅到彼贼必遣人再来视其情伪为之处置近者又有勅令沐昻等留之不遣则使此贼终不知皇上天地大恩无由改过将来必劳天兵伏望皇上体天之心今且日务选将操兵积粮以备征用姑先放忙怕力线观赍勅回彼使知皇上大恩以图改悔纵使彼执迷不改亦且缓其备敌之心待云南粮储有积将士操习精鋭即一鼓进兵灭以昭天讨亦未为迟况留此二三人实不足为轻重但恐留之日久使贼之逆志益坚而为备愈固或启其窜伏之计况彼烟瘴之地大军难以久驻而贼得窥伺官军进退以为出没急难成功臣惓惓愚忠非敢为缓兵之计但愿大兵之行必出万全以为国家久安长治之道冐凟天听伏惟圣裁
　　论因旱恤刑
　　近数月间畿内雨泽颇少且闻逺外缺雨之处亦广即今多在祈祷臣等辄有愚见上凟天听谨陈于后伏惟圣裁
　　一南京根本之地自去嵗二月至今年三月两次大风为灾亦是异事伏乞特防命亲臣或大臣一员必其人素行廉谨可以感格者往祭孝陵以慰安祖宗神灵及祭钟山大江之神于祝文中备陈省咎祈福之意庶几以弭灾异仍乞勅丰城侯李贤太监刘寜等谨严防备
　　一自皇上临御以来凡百科徴等项一切停罢并无干扰于民之事凡民间负欠官物亦多宥免然今犹有水旱蝗蝻之灾者臣等伏思其故古人遇水旱必清理刑狱恐有寃枉今圣心惓惓惟在施仁但虑中外法司奉行未至葢死罪者每于审问之际多有声寃及行移照勘本贯官司只依原状保结回申虽至再三照勘其保结回申仍前无异若所犯罪实理应如此然近日颇闻亦有非实犯者诚恐此类保结不实者尚多伏乞圣防令三法司各于属官中精选有清廉仁厚公正者数员赐勅令分往各布政司亲诣有重囚府县召集里老亲隣审问实情具奏处置免致其寃及轻罪有疑者速即发落不许淹禁以伤人命两京法司亦乞赐勅一体钦遵疏理如此庶几可以上回天意
　　一去嵗有勅分遣京官往各处整理备荒粮储今闻北京直及北方各布政司百姓皆知朝廷恩为恤下相趍赴事储积有余其南方隔逺尚未完备伏乞圣防或遣勅或命行在户部移文原差整理预备粮储官员令事完者即便回京未完者令遵依勅防俟今年秋收成熟从容为之不许急廹虐民
　　论褒諡
　　为激劝事近据礼部手本该本部奏南京叅賛机务少保户部尚书黄福丧礼传奉圣防行移本院撰述祭文钦此臣等伏惟皇上临御以来礼待臣下悉出于厚今福蒙祭营葬光荣甚盛存没感戴矣臣等窃思黄福洪武年间自卫幕官因言事太祖皇帝深见嘉奬超陞工部侍郎太宗皇帝初登大位即陞工部尚书后建北京新设行部命为行部尚书及平定交阯初设布政司按察司又命黄福仍尚书之职前往交阯抚绥其民布政按察二司印信并付福掌管一切公务皆总于福福在交阯十有余年处事甚得人心仁宗皇帝监国备知其贤即位之初特遣人赍勅召还命兼詹事辅导储君宣宗皇帝在位念南京重地以福老臣命于南京户部管事皇上嗣位之初陞福少保令叅賛机务中外之人皆忻悦朝廷用人之当福感戴圣恩与襄城伯李隆同心协力以副委任葢福为人廉洁正直刚果无私且明识大体身虽老病念念在公官虽贵显不营私蓄四十年来大臣之中正色居官少见其比今蒙圣恩固已深厚但臣等欲望天恩赐諡二字及赠一官用褒贤良用垂劝励葢自古治平之朝及祖宗之世皆用此典臣等所目见者太宗皇帝于太子少师姚广孝大学士胡广皆赐諡赠官仁宗皇帝登极赠諡尤多尚书侍郎下至少卿少詹事賛善院判之贤且良者皆得蒙恩今黄福比前之得赠諡者歴官尤久効劳尤多操节之正始终一致伏望天恩特命该部依先朝例赐諡赠官庶使在位臣僚观感兴起臣等非敢私于黄福但欲国家典礼施之公当谨陈愚见伏惟圣裁
　　陈情致事
　　为年老患病事臣本材学疎浅识见愚陋自洪武三十五年七月太宗皇帝临御之初擢任翰林院职事永乐二年三月除兼春坊职事歴事仁宗皇帝宣宗皇帝今上皇帝四朝三十八年皆在近侍蒙恩深厚难以名言常切自愧不能効报分毫故从前并不敢请假乞闲臣今年七十有五旧患风湿病证未除近年以来视听愈衰气力愈弱疾病愈增神志昏惰思虑遗忘强勉不进食禄无补有负天恩中心思惟不胜惭悚伏望皇上天地大徳怜臣老疾赐臣致事放回乡里庶几少延微喘以终余年臣不胜惓惓祈恩之至为此谨具奏闻伏勅防
　　陈情推封
　　钦防圣恩赐臣诰命下情深切感戴之至伏思洪熈元年钦防仁宗皇帝圣恩赐诰命追赠臣三代已赠臣祖公荣为少傅祖母胡氏为夫人切縁臣故父子将原是伯祖公辰伯祖母严氏亲生次子因叔公荣无子遂立为子公辰初有长子及孙近年絶嗣是臣兼承其祀臣伏见前代人臣多得乞封旁亲国朝惟有封赠亲生祖父母之制无及旁亲之令縁公辰虽于臣称为伯祖严氏称为伯祖母实是臣父亲生父母臣之亲祖亲祖母非其余旁亲之比臣之私情恒切于中今幸防皇上覃布大恩谨冐昧俯陈私恳伏望圣仁不为常例停臣本身及臣妻即今所得诰命不给特恩移与臣伯祖公辰伯祖母严氏俾得霑恩封赠光显无穷臣不胜惓惓祈恩之至谨具奏闻伏勅防钦奉圣防杨士竒本身并妻室的诰命还与他他伯祖伯祖母另给与后不为例该部知道钦此
　　为乡人诉告事
　　为乡人诉告事臣闻今有同县人李衮奏臣男杨稷不法等事葢臣男稷资性防顽狠愎不才不学委实有之縁初因臣家无得力之人稷是长男自小留在原籍防守祖坟因此隔逺失于教训近年屡闻在乡听信奸邪小人设计唆诱非理妄为臣常常寄书训责又曾移文兵部及都察院皆塡冩内府勘合行下府县出榜禁约近闻仍听小人唆诱非为以致李衮遣人抱本申诉上凟天听愚臣无徳致有不肖之子干犯国法臣罪万万其李衮所奏已奉圣防都察院知道臣又闻衮所奏内有系事不干已而指告他人事者愚臣切恐累及平人辄忘愧耻冐达下情伏乞特防令法司出批锦衣卫差官先提取臣男杨稷及罪犯深重家人高四罗奴仔并积年野牢子朱贵祖陈鼎羊观逊刘保郭闗及奏内所告罪犯深重小人胡彦方乐象明曾用利梁翰刘士积刘孟賛刘同伦胡彦琛陈叔宪曾希广彭裕萧辛同刘翕胡景萧鼎康哲萧邦彭彦素姚俊等前来法司对理明正臣男杨稷等罪其所奏系指告他人之事者中间虑有不实今法司有奏准事例不行亦乞令行移廵按御史及本府掌印公正官员公同通行体勘所奏事情的实回报法司果有罪者从公提问庶几事得明白亦免累及无罪平人愚臣冐昧干凟天听伏望圣慈特赐俯从谨题请防
　　论国子监碑书题事
　　钦防皇上圣恩大徳崇儒重道新建孔子庙及太学制度壮高出前古伏读御制碑文义理明正文辞简重诚足以光华日月昭示万年惟闻碑额四字云重建太学臣之愚意有所未安葢凡言重建者谓已作之后又作之今庙学前元所建非国朝事此不可论我皇上临御既悉撤而新作之只当云新建云重建者非是今请改为新建且庙与学二者庙为重故庙成之后然后作学若只书建太学而不云庙于礼未安今请通改作新建庙学四字为宜臣愚见如此谨具题知伏惟圣裁
　　谢赐玺书问病
　　钦蒙皇上大恩怜臣久病特遣内臣赐臣玺书奬誉慰劳深厚周至愚臣拜赐感激惭愧莫措其躬又加赐臣寳钞酒肉米蔬益重感愧顾臣蝼蚁微生才疎学浅素于国家并无寸补恭荷皇上天地父母大徳恩赐之加稠叠骈繁不可胜纪愚臣合家深切感戴之至谨具本谢恩
　　啓
　　陈问安
　　臣未奉召命不敢违例一人独进而有所愚见亦不敢黙而不言近日未审朝谒及问安之礼如何臣之愚诚伏望殿下加隆此礼愈勤愈敬曾防令防面谕臣云前日钦奉圣防免朝臣退而思之固是天恩寛大之至然储君于事君父未有久而不朝之礼伏望殿下自已主张而必行之如奉圣防免朝既退之后明日又往后日又往诚孝之心积久不已必然感格至于奉侍之际尤望和顔婉词以仰承天意臣伏惟至尊仁圣如天虽臣下有过常防寛贷爱之如初何况父子至亲恩爱尤重岂宜于奉事之礼少有未尽也昔文王所以称圣人者葢自为世子之时日勤于视膳问安之礼为之根本故礼经载之以为万世之法在礼又曰父母不悦起敬起孝此悦亲之要道也伏望殿下万万加意臣愚无任防恳之至谨启





　　东里别集巻三
