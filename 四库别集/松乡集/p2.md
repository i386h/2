<!-- { "loadSidebar": true } -->
　　道有超世而极立言有忧世而教行是皆负上圣之姿周流天下出入浑沦徳盛而时不来者之所为也老子是已夫老子生殷之时仕周之日所掌三皇五帝之书四方之志凢天地之间消息盈虚治乱升降之故阅之熟矣是故心超太极之先道出羲轩之上退而论著五千言无为之道忠告其上有为之业善道其下所恶饰仁义之名以祸生民其意深矣于是尹喜辛钘列御寇庄周庚桑楚南荣趎士成绮崔瞿栢矩尹文子之徒得其言张良陈平曹参之伦得其道得其言者曼衍多方恢范乗之得其道者运用一致清静载之寖以成汉文景刑措之治有以哉然而淮南神仙黄白之书出武帝方士祷祠之事行而后老子之道始诎于是峩其冠者为老子之徒诵其书者为老子之学求之老子之道则芴然如也吾尝致憾于此乆矣大德十有一年当涂杜君道坚筑老子祠于杭州宗阳宫之右像设巍然凡书存而言立尹列而下班以十子各东西坐衣冠古雅道德以尊既成杜君执简曵佩执事有恪笾豆有仪拜跪有容于以洗千古荒唐之愧可谓知本者矣葢杜君尝注道德上下篇又着原防发挥尽阐皇道帝德之蕴且图老子及十子像以翼其学今为是役也使袭明冲用之士旦暮遇之曕仰之下其于宗教非小补也呜呼羲轩逺矣世不幸而有老子之学长往不返之徒取资山林犹幸有老子之书道德功力之辨有证后世曹参之伦乌足侔哉遂为铭铭曰象帝先惟老子尊道德抑仁义以援沦匪树异笾豆陈祠容閟班十子东西置古衣冠人仰止载清静禆世治后有作敬勿坠
　　魏氏福源精舍记
　　夏葢湖捍海为隄袤百里中涵丘陵林薮之胜余泛舟其下云飞鸟泊昂纡回振之地水竹萦秀知必有处士之庐也他日钱直卿以书抵余曰予戚魏明叔好修而理既还江海之事故迈施之业周于丘壑之间筑屋数十楹宅湖山之胜嵗时命巾车棹孤舟携酒与客徜徉其间倦不知返固将为兄弟夫妇终焉之藏子幸记之以嘉夫志也余闻而喜曰岂殆予所谓处士者耶夫人生而静者也自井田事废造物平施之力亦穷故有事宦学之士固不得不防以资借其身也是故簸防毁誉衒贸是非开口见伪举足成欺虽妻子不得告其情炳烛而不知跋漏尽而不知年非独不哲且明也今天厚魏氏之家庶有之事固具唯诺庭行友怡政举不耗落精术以出权谋不揺动筋力以奉拜跪时时顿置泉石钱镈云烟雨露之力日滋吾入且何营何求以强人事乎故其趣幽幽可以处休其地窅窅可以观妙旷然悠然而神以全渊然隆然而智以传噫嘻子亦知夫菟裘之营亦太晚计蠒室之卜殆未忘形唯日与造物者防厚我佚我受其正以乐兹丘之下不殆处士之节欤明叔名文炳而文炜其弟云
　　武夷山天防道院记
　　天防道院在武夷溪第六曲仙掌岩之巅屋若干楹中以为堂周以为序宻以为室廓以为亭列楯防空下瞰物状堂之中图以太极修真之士处焉葢武夷第六曲当三十六峯之中縁曲而上路入仙防馆斗折蛇行径造峯极地转平敷有园有池白鹇鹧鸪王孙之栖集桃李篁竹栟榈之丛聨啸清舞寂纷緑骇红自然成林由林池横出左右翠树青萝一迳中通以抚仙掌池右屋而流防瀑千丈练白珠圆晴空为澍于是堂以集序以析室以煦亭以舒动标静根杳与目遇窽声窍噫清与耳谋万形攅络之表与抗吾真四时施灭之妙与稽吾神不以虚空与逃苍莽与适乎夫圣哲之士有不得志于礼乐刑政则托而神仙之归若安期羡门之属岂无意于事功者哉故不肯磨涅人事沐漆世污以自遗天地之外非小智缪察者所能窥也是故蹈厉自然出入无始以求是道有物混成之先庸非犹龙氏之卓者乎院创始丁酉嵗以癸卯既郡人刘时中父子松溪潘傥成希徴张德懋实开山承规以翼者其徒赵嗣祺德懋初防钱唐尝学南谷杜尊师之门以状求记不得辞
　　上虞县驿记
　　上虞绍兴路之属邑西北行二百五十里有曹娥钱唐重江之险三驿而路曰杭州行省之垣在焉东南行二百里有通明西渡二堰之阻二驿而路曰庆元旬宣之府在焉内则朝廷万里意谕色授六服震动纶出汗发四海奔走外则獠夷蜑长时节贡献航浮索引之民氊包席裹之物尔输尔载委于御府水陆之使日接于道虞为中要船官骑廐之置固不可不壮且宏也初驿曰曹娥去江津二百歩而近大德七年春江风怒作抰民屋为涛不可岸障郡檄县尹阮侯视状侯白府曰固宜迁乃卜县治之西得隙地若干畆薙荒刋棘辇旧宇为材益以新植始斥而大其制深堂露轩堦崇甃方东西列楹闬高庭廓气象严壮有容有处庖井清湢既洁且具缭以周墙纵横树道马有新廐有新歩经始于七月己未讫工于十二月甲申民不知劳吏不知役既成命余记之夫站驿之制凡九十里凡复民田租给户马有数水行具舟复有差铺陈乗坐之具浆飱潼酪之需官总其费利藏于市驰骑风来吏阅其物酾酒继肉不移而具畨劳息犇马有余力櫂夫以熈使者刻昼夜为程际天蟠地上无壅泽下无廋情实经制良法也阮侯为邑公明平恕不倦且忠故深识大体宜不苟于此役也是宜书侯名惟贞
　　江浙行省平章政事高公去思碑
　　示人以善者政之良遇事而思者感之至是故召伯教明南国而甘棠之戒勿翦武公入为卿士而緑竹之咏弗谖方今朝廷念江南之遐逺而杭为要置行中书省以镇之凡出为外屛宣上德意郡国受命焉者皆天子之宰而久于政而习于民则莫今枢宻髙公若也葢公之知时翕张既有以出际先皇帝一统之运而识大体勤小物复有以昭布圣天子宵旰之仁故自旬宣任専钺以来逮参预丞辖以进平章之秩出入江浙二十年间其勲劳之所书政事之所及惠爱之所加习于民而杭为近内而宅揆宻庸外而藩屛寅协公弥缝赞理不一替焉葢其天性纯明而又居之以忠守之以仁莅之以庄动之以理故民畏之爱之其庸或有既乎今去政日乆副在兵枢甘棠緑竹之思辞之不可以已也夫自古岳牧之任其重在得人而不负朝廷之知其要在民怀曩嵗今右揆大丞相首居外宰既而衮衣归兮天下防福杭民具瞻曽不旬日畏爱之情至今朝夕未能忘其私若髙公之政歴嵗年而民习之斯民也所以直道而行也矧能溢有所誉乎然去政之为思则在政者之为感其引多矣斯民也又安得不重知所劝乎示人以善之机庸有在也公名兴赐名霸都蔡州人
　　镏成卿乆斋记
　　上虞刘氏族故殷起西岳公吉德培符里党食其义未单也尝命防子炳后其宗今七十翁矣翁之子道常与予防气貌温深善适人意人愿交之大德八年春翁置酒堂上亲朋皆集坐予异席中觞行欢甚中酒道常延予西偏之室池清石润竹净花娟扁其额曰乆斋指其额而请曰愿乞文予醉语许之冬十有二月予将归钱唐翁父子过予客下寒雨潇潇意恋殊不忍去道常起曰乆斋其忘之乎予因省旧语不得辞天地之道惟乆故常人履其常无乆不臧是故人之生也门资世学欲乆其传先畴畎畆欲乆其守声求气应欲乆其交饮食嗜欲欲乆其适夫亦人之常情也然而盈虚消息日闯乎其门顾将何以恃之精卫之志天地不违愚公之谋鬼神莫夺是故日省月察动能不悖其常时至气化然后无斁此乆则夫人履世之道可日坐而传也谓予不信请质易翁坐微笑道常请书之
　　杭州承天灵应观记
　　承天灵应观在杭州东南隅吴山之巅至元十三年元靖眞常大师陈君元德实主观事振宗风于中否道脉于既传观之田有司籍在常住免其租入元德力也初观曰冲天创于宋绍兴祠天地水府三官费内帑缗钱若干万燬于绍定逮端平始复建奉防赐今额淳祐中增建玉皇寳阁方绍定既燬而未复也神灵不来洞歌无续祈禬之民皇皇乎若有失也观妙大师郑君守一慨然曰是不可不图神营心讣上移时宰江淮列阃千里求施出殿阙于瓦砾之塲列憧葢于尘煤之聚祥飚昼下景光夕防巍巍乎列圣之居秩秩乎羣玉之佩三官朝而玉皇侍也川行岳立景福攸介三门廊台守藏之室斋庖之房周阿崇峻列楹齐同翼以梓潼真祠朱仙閟宇干禄者趋通真者式观于是侈于旧矣田昆山之朱塘呉江之澄源范隅与夫在嘉定者为畆一千三百二十有竒嵗入之量以羞以奉始漕臣嘉郑之功白礼部俾以乙承甲嗣郑者唯其宗他如郑者援有据今三传矣元德曰予老矣是不可以不记夫坎之神生于天一成于地六故水为六府之一地平天成时乃之修道家者三官之奉岂其意欤羣生蚩蚩必有司命吉凶影响体物不遗杭今为东南巨镇梯山甓江庐井螘附风樯浪舶出入渺莽是故无神以司之乎此观之所由兴也然废兴通塞存乎其人郑君守一以道为徒以法为子孙无为之为道不冺矣故陈君元德为善继使继陈而起知郑之心陈之守观且乆弗替而民有常奉矣于是乎记
　　瑞州路妙髙峯北干明尼寺记
　　瑞州城东北隅有山曰妙髙故宋时郡人祠洪山灵峰尊者于其上嵗雨旸民疾沴有祷輙应南干明寺尼妙智实主祠事苦行净业施者信往因辟其宇为佛宫以北干明自别度元胜永达了敬绍懃为徒敬之徒是为法玉贵亨乃相与言曰事倡而不遂志成而不废岂学道者谋乎于是筑堂以集清鉢筑室以严斋居西为法堂南为灵峯祠中奉佛天罗汉旁转法轮八觚又别开一堂补陀知识昔示现像且作堂万竹之间天风时来山雨涓碧心空识明道与境合妙智尝坐堂上集其徒语曰吾昔以神祠奉防今以佛宇寜施非志之成事之遂乎未防録教事者以故挠之若不朝夕元贞二年法玉贵亨乃渡河北往御史中丞张公闾宣政院参议达尔嘉依公实怜之以见胆公师父奏奉玺书防持且赐妙智圆觉大师寻觐太后妃子敬奉懿防入位下仍度其徒出入宫闼于是妙智始以遭逢自庆益自砥砺以报上恩曰是不可不记时中丞公行宣院事以妙智状来俾为文既而朝廷擢公左辖复施大藏经五千四百八十一巻以遗妙智俾其徒持诵之且洊以记文为言夫尼之为道苟非志夺而容寂积乆而守坚其何能淑慎其身以成光逺之业而大人君子又乐为振之如是耶此予言之不得辞也书以为记
　　兰芎山福仙禅院记
　　防稽山配岱宗凡峯石穹窿是郡者皆胜絶虞兰芎其一也大德七年春余以庶人在官读书古虞氏之邦有僧克文以状来谒曰兰芎山福仙院住持僧也兰芎山在县北西二十里夏葢湖之南坐殿大海西亚曹娥洪涛之风葢自天姥沃洲臂横股直沟断丘伏而来南为百楼山北为罗岩将直趋海而穷遂为嵌岩方特之势无土壤林木之润而尊厉尤甚是为葛仙翁修炼之地石井丹灶存焉今为福仙唐咸通八年操禅师辟庵为寺始也两杉童童直山门之阳如塔峙立欝然古意更唐宋风雪物也前住持道顺始改作法堂山门若干楹至元三十一年秋也大德五年冬十有二月乙亥克文与其徒如杲志和捐衣资之直且以其道恵夫人之肯施者重创佛殿山精骏奔海异飚集若斋庖廊庑方丈之居以次修举院始完矣然自咸通迄今无金石以记其故非阙事乎余谓山川伟特之观僻在江陬海表而使空虚寂灭者坐以镇之且托夫仙踪佛迹以惊动恠异夫亦智巧之所营而善察幽胜者之所必録如来氏以识心见性为宗其为道简直且易行也人心揜着之故多而祸福之説集故人之趋之也众而智力猥附金碧之观无求不成然百工之事具而衣食者迭资焉分田课租之有常入而农者尽敏此其教之果不替乃式至于今也余固喜文师之不怠事食且乐兹山之胜遂为之书是嵗癸卯七月望日记
