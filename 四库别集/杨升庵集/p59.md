<!-- { "loadSidebar": true } -->
晋废帝为桓温所废降为海西公又矫太后诏数其昏浊溃乱动违礼度有此三孽不知谁子人伦道丧丑声遐布温之矫诏盖皆诬辞又造谣言谓海西公不男使内人与向龙交而生子所谓本言是马驹今诧成龙子也又欲杀海西三子乃造谣云青青御路杨白马紫游缰汝非皇太子安得甘露浆谣言传布人遂以为实矣温既杀君不厚诬其恶何以为辞按臧荣晋书云废帝深虑横祸乃杜塞聦明既废之后终日酣畅耽于内有子不育以保天年时人怜之为作歌焉以此证之桓温矫诏之辞奸党伪造之谣其可信乎海西公可谓受诬千载矣温公通鉴书此亦不分别史氏之言其可尽信乎 
包谞 
包谞诬颜杲卿上禄山降表凌凖诬郭子仪夺王甫之功李肇之诬李泌定麻姑送酒柳珵诬陆宣公计謟窦参小人诬君子何所不至而后世不成人之羙者往往信之朱子纲目亦不取麻姑送酒事李泌匡复之功亦大矣此小过似可恕也况司马温公通鉴元以此事入考异传疑而纲目乃升为正丈君子与人为善之意何在乎或者门人妄笔非朱本意 
大范小范 
范仲淹镇延安夏人相戒曰小范老子胸中有数万甲兵不比大范老子也注大范名雍仲淹之父传之至今无人知其误者按范仲淹作范雍墓志云公讳雍字伯淳蜀人也为龙图待制振武军节度使镇延安卒谥忠献又观富郑公作范文正公墓志云仲淹父名墉为钱俶掌书记仲淹二岁而孤随妣陈氏再适朱氏则雍岂仲淹之父乎相传不考之误至此世系且不明则史之善恶是非颠倒多矣 
王庭珪 
陈桱续宋元纲目书王庭珪送胡铨诗逢秦桧之怒分注云贬辰州以死按鹤林玊露云王庭厓自桧死后还家年八十九岁孝宗召见年老足弱令一孙扶上殿孝宗慰谕再三特官其孙以此考之庭珪未尝死于辰州也后世多以正史证小说之误小说信多诋讹然拜官召见昭昭在当时耳目必不敢谬书如此是小说亦可证正史之误也缘定宇一时信笔辰州下多增以死二字尔 
虞雍国忠肃公守唐邓欲取长安事 
虞雍公允文既成采石之功朝廷付以襄汉上流重任公知唐邓胜势可以牵制虏兵则陇右之师可以平取长安章奏凡十余上且曰朝廷必欲割唐邓以和臣即挂冠而去是岁六月孝宗受禅尽弃陕西新复州郡省符以公知夔州又割海泗唐邓以和眉山任夑曰诸葛孔明草庐中与昭烈论取天下先取荆益待天下有变则一军出陇右一军出荆襄亦欲掎角取雍尔其后关羽巳失襄阳则孔明右臂已断天下形势非复草庐中所料矣是故魏延尝欲以奇兵取长安孔明不从盖无掎角故也天若祚汉关羽尚在襄阳孔明以大军出陇右而许洛之间又有徙都之警则孔明可以端坐而得长安何至乘危徼幸用魏延之策哉自顷中原有事采石成功天下胜势孔明欲而不之得者一旦在我而以再从虏人市和之诈失此机会可扼腕切齿矣慎按虞允文采石之战陕西州郡尽复归宋允文城唐邓而虏将萧定远以四千骑夜走汴矣唐邓间士民争持牛酒拜马前邯郸之民徤武者聚义兵千余人遮杀其归卒以待宋师而宋师不至武遂遇害当时人心时势如此若从允文之策恢复在指日矣何以言之岳武穆之世金国方兴而兀术干离不皆善用兵取之亦不易海陵之主无道遇弒国又无将取之比武穆之势极易而宋之君皆孱主臣皆奸邪失此机会楼舩载国胥沈于海非不幸也自取也○允文城唐邓欲取长安事不见于史而见于任夑之文徤武遗民之忠勇亦不见于史而见于范成大之北辕录予特表之 
海鳅船 
采石战舰曰蒙冲广而确口海鳅轻而驶绍兴辛巳逆亮至江北掠民船指麾欲济虞允文伏舟于七宝山后令曰旗举则出伺其半渡卓旗于山人在舟中踏车以行船但见船行而不见人虏以为纸船也舟中忽发一霹雳炮盖以纸为之而实以石灰硫黄炮自空而下坠水中硫黄得水而火自水跳出其声如雷纟?氐裂而石灰散为烟雾眯其人马之目只尺不相见遂压虏舟人马皆溺大败之【杨诚斋海鳅舩赋序】 
子细 
北史源思礼传为政当举大纲何必太子细也杜诗野桥分子细【俗语本此】 
毕炕死节比颜平原 
毕炕天宝末为广平太守拒安禄山城陷覆其家唐书附于其父构传盖取韩文公所撰毕垧铭而炕之名不书于忠义传故昌黎云广平之节如此而子不荷其泽呜呼河北二十四郡岂独一颜平原乎温公通鉴亦失书 
柳沆献替比陆贽 
广德元年十一月翰林学士柳沆上疏请斩程元振于是削元振官放归田里见于东坡文而唐书不为沆立传词臣献替不独陆贽李绛也 
房管 
司空图咏房管诗云物望倾心久匃渠破胆频谓禄山初见分镇诏书附膺叹曰吾不得天下矣管奏遣诸王为都统节度此诚可以为社稷功矣唐书不载故特为表出之当时杜甫救房管亦不及此事其后挽房公诗有一德兴王后之句盖指此也 
磨衲集 
磨衲集王庭秀作于绍兴壬子考其论议以郑侠为妄言陈东为鼓变是熙丰之法度非元佑之纷更谓党人子孙为谬赏以苏黄文章为末艺拟程子之学于墨以易传为谢杨删润成书诋赵张二相尤力盖自绍圣以来憸奸茂恶蚓结蛇蟠家以荆舒为师人以章蔡为贤邪说诐行沉酣入骨髓更中天之祸萧艾不薅枝蔓益甚人心不正其害烈于洪水猛兽信矣王庭秀者亦何幸逃少正邜之诛耶 
【四十八卷】
史类一 
【史类一】
女娲配享功臣 
神农本草 
黄帝巾几铭
汤文武
周公大禹 
古圣贤寿 
皋夔读何书
羿射九乌 
逆取顺守 
季札墓
关睢之乱 
辟雍非大学
兴王良佐 
四皓庙碑 
井田封建 
封建 
董子论飬生
春秋孟子 
子贡多学之对 
汉文帝重农
秦之恶
秦一统十五年 
汉辞深厚 
公冶长通鸟音 
汉待宗室 
宋统似晋 
宋之人君勤身 
宋主礼儒臣
孔明渊明 
赵清献不知周茂叔 
李泰伯不喜孟子
李纲四人持正 
读书不求甚觧 
人主俭德 
君能容谏 
五楚四燕四赵三韩 
先忧后乐 
元世祖祀于帝王庙 
陈张二寇 
内夏外夷 
御戎无上策
女?易徒 
徙斯训
濮人 
安南 
雕题绣脚 
蜀才 
蜀士 
蜀诗人
蜀之隐逸 
蜀诗人王谦
蜀士在唐居首选者 
蜀贤五相 
蜀八仙
蜀无史职 
蜀志遗事 
娈童崽子 
张安贫儿镂臂文
语忘敬遗 
衙前散从 
牝朝 
春宵秘戏图
吕将军貂蝉
??巢婢 
络耕道
围棊势
五情六情 
桓玄时童谣
吴元济将败之兆
芳札良书 
辩大明寺壁上隐语 
春帖 
浮生喻
皇甫谧言厚葬之祸 
文苻如雨 
百函十札 
射人意
同能不如独胜 
华牍 
墨汁 
弦诗想蓬莱
东坡与佛印戏语
象经 
张千载
诏首 
李光弼中潬之战
中兴战功不纪武穆 
太史升庵文集四十八卷 成都杨慎着　从子有仁编辑 后学赵开美校 
女娲配享功臣 
宋崇宁祀历代帝王皆以功臣配享而女娲氏独无盖传记阙也于观纬书云女娲氏命娥陵氏制都良管以一天下之音命圣氏为班管以合日月星辰名曰充乐又令随作笙簧是三人皆女娲氏之臣也岂曰传记阙乎若以纬书不足信则伏羲氏之乌明木提轩辕之风后力牧亦纬书也当时蔡京辈寡学往往如此 
神农本草 
白字本草相传以为神农之旧未必皆出于神农后人增之尔然其中如肠鸣幽幽又云劳极洒洒又云发发疗小儿癎大人痓仍自还神化又云立冬之日菊卷栢先生为阳起石桑螵蛸凡十物使主二百草为之长立春之日木兰射干先生为柴胡半夏使主头痛四十五节立夏之日蜚廉先生为人参茯苓使主腹中七节保神守中夏至之日豕首茱萸先生为牡蛎乌喙使主四肢二十三节立秋之日白芷防风先生为细辛蜀漆使主胸背二十四节此文近素问恐非后世医能为也又据此文以立冬为首别考纬书谓三皇三正伏羲建寅神农建丑黄帝建子至禹建寅宗伏羲商建丑宗神农周建子宗黄帝所谓正朔三而改也立夏之后复列夏至而后言立秋与素问长夏之说同所谓五气顺布行四时也 
黄帝巾几铭 
无掘壑而附丘无舍本而治末日中必彗操刀必割执斧必伐日中不彗是谓失时操刀不割是谓失利执斧不伐贼人将来涓涓不塞将为江河荧荧不救炎炎柰何两叶不去将用斧柯此铭汉以下文士多引用之而不见其全惟见于兵书如此 
汤文武 
牛僧孺曰不得巳而有天下则曰仁得已而有天下则曰利善畏其利善决其仁皆圣人也汤文武是也圣人视斯民犹襁褓在焚溺无不挈者然则挈而授其家乎将遂挈而有之乎彼家无人而有之不得已而仁矣家有人而有之则得已而利矣夏无人也【谓无微子】汤有以决其仁殷有人也文王畏其利前贤明汤意故无伯夷后圣明文王之意故曰周可谓至德也已东坡武王非圣人之论与此同意 
周公大禹 
东坡乞一言于徐仲车曰自古皆有才独称周公之才自古皆有功独称大禹之功以其有德以将之也 
古圣贤寿 
啇伊尹寿百有五岁见竹书纪年周太公寿百有十岁见金石录汉窦公本魏文侯乐官至汉文帝时二百八十岁见怀瓘书断魏罗结寿百三十岁见北史唐李元爽一百三十六岁见白乐天集蜀范长生先事刘玄德至李特时一百三十余年宋谯定百三十余岁犹横经授易见蜀志则彭祖之寿非诬也 
皋夔读何书 
王安石与公卿争新法曰君辈坐不读书耳赵阅道折之曰皋夔稷契所读何书此言未足以折安石皋夔岂不学者耶若折之曰相公误矣共工驩兜孔光张禹岂不读书邪则能折其口而理亦恊矣 
羿射九乌 
古传言羿射日落九乌乌最难射一日落九乌言射之捷也而后世不得其说者遂以为射九日矣流俗谬说而传怪文士循名而骋奇异哉 
逆取顺守 
汉儒谓汤武逆取而顺守此言非也易曰武汤革命顺乎天而应乎人焉有逆而可以顺天应人乎左传曰以乱取国奉礼以守犹惧不终季文子犹知其不终也而谓汤武为之乎然逆取顺守之言实本于左氏而又转失其指矣 
季札墓 
孔子题季札墓呜呼有吴延陵君子之墓君字今误读为季非也其字作□形与义与季不合也按篆书郡字有从此为偏傍者可证为君字无疑 
关睢之乱 
晋司马彪传云春秋不修则仲尼理之关睢既乱则师挚修之此以乱为错乱之乱其说亦异 
辟雍非大学 
魏书锺繇传明堂所以祀上帝灵台所以观天文辟雍所以修礼乐大学所以集儒林高禖所以祈休祥既称大学又称辟雍可证辟雍非大学也明矣 
兴王良佐 
陆宣公云兴王之良佐皆季代之弃材欧阳公云胜棊所用败棊之着也兴国所用亡国之臣也 
四皓庙碑 
四皓有羽翼太子之功其没也惠帝为之制文立碑此乃上世人主赐葬人臣恤典之始通典文献通考皆不之载而四皓碑目集古录金石录郑樵金石略皆遗之独见于任昉文章缘起故持表出之 
井田封建 
或问柳子厚言封建之非而胡寅仲以为封建不可非区慱言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生于三代之后其损益润泽可知已言治而必曰井田封建是谓生今反古也亦宜 
封建 
