<!-- { "loadSidebar": true } -->
    间者岛夷作难，海山不宁，徇法之多，仄身岩宇。或谓身危法丧，莫如奉法全身，亻黾亻免遂行，暴露原野。是乐法者，请益悦随，且法实无边，身则有待。宏敷未暇，签访有凭，因签以释，思逸功倍。美哉洋洋乎！登门者肯綮未尝，望涯者耻躬不逮。乘是以训，文其可废耶？先德既详，虽大科不举；诸生未达，在小疑必疏。凡十卷。不忘於本，以天台命家；善继其宗，以释签顺学。信所谓观象得意，俾昏作明，永代不朽者也。普早岁在尘，後时从道，徒欲击其大节，独不愧於心乎？
    ○止观辅行传宏决序
    宗虚无者，名教之道废；遗文字者，述作之义乖。古先梵王，乘时利见。圣贤道契，德音莫违。尚（阙一字）言诠，寄诸结集。况时淹像季，学鲜知几。领会之宾，十无一二。至有穷年默坐（阙一字），节於昏（阙一字）。白首论心，迟回於半满。人之多（阙一字）其若是乎？（阙一字）阶扪象，各陈乳色。或谓即心是佛，悟入之（阙一字）色不异空，本末谁迹？将冥（阙一字）待，章句（阙三字）呼大教，陵夷若是。盖由未辩文字之性（阙二字），喻总持之功深。惟昔智者大师，降生示世（阙一字）。敷元德，大拯横流。咨覆篑於大思，振绝维於龙猛。命家作古，以中观为宗师；立极建言，以上乘为归趣。爰什灌顶，顶公引而伸之。钦若（阙一字）持，广有记述。教门户牖，自此重明，继之以法华威。威公宿植，不愆於素，复次天宫威。威公敬承，如水传器，授之於左元朗。朗公卓绝，天机独断。相沿说释，遑恤吾文？载剔於毗坛湛然。然公间生，总角颖悟。左溪深相器异，誓以传灯。尝言止观二门，乃统万行。圆顿之说，一以贯之。
    噫！缵承四世，年将二百。鱼鲁斯讹，不无同异。方将绎思津，道元流，遂广斥邪疑，旁薄今古，质而不野，博而不繁，著《辅行记》凡十卷。备前圣广略之旨，允今人胜劣之机，岂维错综所闻，将以隐括所治。所治即行，三多之妙运遽阶；所闻唯解，一真之玄览[
DDS]夫。行有歧路，则始终天隔；解无方隅，亦浅深随类。建言辅行，以举其全。故自远方来，询疑请益，击蒙发覆，孜孜日夕，庶几幽赞，钦若传宏。道之将行，不孤运矣！咨予末学，轻说上乘。其犹爝火，增辉二曜。
    ☆灵
    灵，俗姓赵氏，福州长溪人。从本郡法恒禅师出家，入天台遇寒山子。造国清寺遇拾得。元和末至长沙，住大沩山同庆寺。大中七年卒，年八十三。诏谥大圆禅师。
    ○警策文
    夫业系受身，未免形累，禀父母之遗体，假众缘而共成。虽乃四大扶持，常相违背，无常老病，不与人期。朝存夕亡，刹冉阝异世，譬如春霜晓露，倏忽即无，岸树井藤，岂能长久？念念迅速，一刹冉阝间，转息即是来生，何乃晏然空过？父母不供甘旨，六亲固以弃离，不能安国治邦，家业顿捐继嗣。缅离乡党，剃禀师，内勤克念之功，外宏不诤之德，迥脱尘世，冀期出离。何乃才登戒品，便言我是比邱？檀越所须，吃用常住，不解忖思来处，谓言法尔合供。吃了聚头喧喧，但说人间杂语，然则一期趁乐，不知乐是苦因。曩劫徇尘，未尝返省，时光淹没，岁月蹉跎。受用殷繁，施利浓厚，动经年载，不拟弃离，积聚滋多，保持幼质。导师有敕，戒勖比邱，进道严身，三常不足。人多於此，耽味不休，日往月来，飒然白首。後学未闻旨趣，应须博问先知。将谓出家，贵求衣食。佛先制律，启创发蒙，轨则威仪，静如冰雪。止持作犯，束敛初心，微细条章，革诸猥弊。毗尼法席，曾未叨陪；了义上乘，岂能甄别？可惜一生空过，後悔难追，教理未尝措怀，元道无因契悟。及至年高腊长，空腹高心，不肯亲附良友，惟知倨傲，未谙法律，戢敛全无。或大语高声，出言无度，不敬上中下座婆罗门，聚会无殊。宛钵作声，食毕先起，去就乖角，僧体全无。起坐忪诸，动他心念，不存些些轨则，小小威仪。将何束敛？後昆新学，无因仿效，才相觉察，便言我是山僧，未闻佛教行持，一向情存粗糙。如斯之见，盖为初心慵惰，饕餮因循，荏苒人间，遂成疏野。不觉龙踵老朽，触事面墙。後学咨询，无言接引，纵有谈说，不涉典章。或被轻言，便责後生无礼，目忿起，言语骇人。一朝卧疾在床，众苦萦缠逼迫，晚夕思忖，心里忄回惶，前路茫茫，未知何往？从兹始知悔过，临渴掘井，奚为自恨，早不预修？年晚多诸过咎，临行挥霍，怕怖忄章惶。穿雀飞，识心随业，如人负债，强者先牵。心绪多端，重处偏坠，无常杀鬼，念念不停。命不可延，时不可待，人天三有，应未免之。如是受身，非论劫数，感伤叹讶，哀哉切心，岂可缄言，递相警策。所恨同生像季，去圣时遥，佛法生疏，人多懈怠，略伸管见，以晓後来。若不蠲矜，诚难轮逭。
    夫出家者，发足超方，心形异俗。绍隆圣种，震慑魔军，用报四答，拔济三有。若不如此，滥厕僧论，言行荒疏，虚г信施。昔年行处，寸步不移，恍惚一生，将何凭恃，况乃堂堂僧相，容貌可观。皆是宿植善根，感斯异报；便拟端然拱手，不负寸阴。事业不勤，功果无因克就，岂可一生空过，抑亦来业无裨。辞亲决志披缁，意欲等超何所？晓夕思忖，岂可迁延过时。心期佛法栋梁，用作後来龟镜，常以如此，未能少分相应。出言须涉於典章，谈说乃傍於稽古，形仪挺特，意气高闲。远行要假良朋，数数清於耳目；住止必须择伴，时时闻於未闻。故云生我者父母，成我者朋友。亲附善者，如雾露中行，虽不湿衣，时时有润。狎习恶者长恶知，见晓夕造恶，即目交报，殁後沈沦。一失人身，万劫不复，忠言逆耳，岂不铭心者哉！便能澡心育德，晦迹韬名，蕴素精神，喧嚣止绝。若欲参禅学道，顿超方便之门，心契元津，研几精妙，决择深奥，启悟真源，博问先知，亲近善友。此宗难得其妙，切须仔细用心，可中顿悟正因，便是出尘阶渐。此则破三界二十五有，内外诸法，尽知不实。从心变起，悉是假名，不用将心凑泊。但情不附物，物岂碍人？任他法性周流，莫断莫续。闻声见色，盖是寻常，者边那边，应用不阙。如斯行止，实不枉披法服，亦乃酬报四恩，拔济三有。生生若龙不退，佛阶决定可期，往来三界之宾，出没为他作则。
    此之一学，最妙最元，但办肯心，必不相赚。若有中流之士，未能顿超，且於教法留心，温寻贝叶，精搜义理，传唱敷扬，接引後来，报佛恩德。时光亦不虚弃，必须以此扶持。住止威仪，便是僧中法器。岂不见倚松之葛，上耸千寻，附胜因，方能广益。恳修斋戒，莫谩亏逾，世世生生，殊妙因果，不可等闲过日，兀兀度时。可惜光阴，不求升进，徒消十方信施，亦乃辜负四恩，积累转深，心尘易壅，触途成滞，人所轻欺。古云：彼既丈夫我亦尔，不应自轻而退屈。若不如此，徒在缁门，荏苒一生，殊无所益。伏望兴决烈之志，开特达之怀，举措看他上流，莫擅随於庸鄙，今生便须决断，想料不由别人。息意忘缘，不与诸尘作对；心空镜寂，只为久滞不通。熟览斯文，时时警策，强作主宰，莫犭旬人情。业果所牵，诚难逃避，声和向顺，形直影端。因果历然，岂无忧惧？故经云：“假使百千劫，所作业不亡。因缘会遇时，果报还自受。”故知三界刑罚，萦绊杀人，努力勤修，莫空过日。深知过患，方乃相劝行持。愿百动千生，处处同为法侣。乃为铭曰：
    幻身梦宅，空中物色。前际无穷，後际宁克。出此没彼，升沈疲极。未免三轮，何时休息？贪恋世间，阴缘成质。从生至老，一无所得。根本无明，因兹被惑。光阴可惜，刹那不测。今生空过，来生窒塞。从迷至迷，皆因六贼。六道往还，三界匍匐。早访明师，亲近高德。决择身心，去其荆棘。世自浮虚，众缘岂逼。研穷法理，以悟为则。心境俱捐，莫记莫忆。六根怡然，行住寂默。一心不生，万法俱息。
    ☆福琳
    福琳，元和中沙门。
    ○唐湖州杼山皎然传
    释皎然，名昼，姓谢氏，长城人。康乐侯十世孙也。幼负异才，性与道合，初脱羁绊，渐加削染。登戒於灵隐戒坛，守直律师边听毗尼道，特所留心，於篇什中，吟咏情性，所谓造其微矣。文章俊丽，当时号为释门伟器哉！後博访名山法席，罕不登听者。然其兼攻并进，子史经书，各臻其极。凡所游历，京师则公相敦重，诸郡则邦伯所钦，莫非始以诗句牵劝，令入佛智，行化之意，本在乎兹。及中年谒诸禅祖，了心地法门，与武邱山元浩、会稽灵澈为道交。故时谚曰：“之昼，能清秀。”
    贞元初，居於东溪草堂，欲屏息诗道，非禅者之意。而自悔之曰：“借使有宣尼之博识，胥臣之多闻，终朝目前，矜道侈义，足以扰我真性。岂若孤松片□，禅座相对，无言而道合，至静而性同哉！吾将入杼峰，与松□为偶。”所著诗式及诸文笔，并寝而不纪，因顾笔砚曰：“我疲尔役，尔困我愚。数十年间，了无所得。况汝是外物，何累於人哉！住既无心，去亦无我。将放汝各归本性，使物自物，不关於子，岂不乐乎？”遂命弟子黜焉。
    至五年五月，会前御史中丞李洪自河北负谴，再移为湖守。初相见，未交一言，若神合。素知公精於佛理，因请益焉，先问宗源，次及心印。公笑而後答。他日言及《诗式》，具陈以宿昔之志，公曰不然。因命门人检出草本，一览而叹曰：“早年曾见沈约品藻、慧休翰林、庚信诗箴，三子所论殊不及此。奈何学小乘褊见，以宿志为辞耶？”遂举邑中词人吴季德，梁常侍均之後，其文有家风，予器而重之。昼以陆鸿渐为莫逆之交，相国于公ν、颜鲁公真卿命裨赞《韵海》二十馀卷，好为《五杂俎》篇，用意奇险，实不忝江南谢之远裔矣。昼清净其志，高迈其心，浮名薄利，所不能啖。唯事林峦，与道者游，故终身无惰色。又兴冥斋，盖循ㄡ面然故事，施鬼神食也。
