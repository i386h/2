<!-- { "loadSidebar": true } -->
　　正爱月来云破那更栁眠花卧帘幕风微秋千人静酒尽春无那迢逓髙楼孤寂坐缥缈笛声飞堕恨烛短宵长院深墙逈凭仗风吹过
　　何处玉楼朱户如隔暖烟香雾荷芰池中蔷薇架底风落花无数三十年华容易度薄命任他分付恨承露盘空茂陵人老谁献长门赋
　　庭下桂花如绣门外月华如昼云母屏开水精帘巻照见姮娥瘦记得中秋风雨后今夜清光依旧怕犀箸风髙玉杯露冷空把仙裙绉
　　三十六宫台殿一夜雪华飞遍旋扑罘罳更窥疏绮还绕流蘓转人世几囘惊嵗晏天上春光应先想白雪歌成氷顔醉也谁见春风靣
　　减字木兰花题畵
　　危峰欲堕岩背老翁方穏坐落叶无声树底风来了不惊秪縁诗癖纵有闲心闲未得刚道忙来世事何曽一挂懐
　　浪淘沙题牡丹
　　春去有余春且付花神天香满地不沾尘报道夜来新雨过雨过还新芳意比佳人谁写花真碧云为盖草为茵刚道花王谁不信疑是前身




　　怀麓堂集巻二十
　　钦定四库全书
　　懐麓堂集巻二十一
　　明　李东阳　撰
　　文稿一
　　赋
　　篁墩赋
　　新安之篁墩以竹名黄巢之乱凡地名黄者辄不加兵墩之人更篁为黄以求免旤其后因习称为黄墩墩之程氏有晋赐太守元谭故第梁将军忠壮公灵洗亦以功祀扵墩其裔孙春坊谕徳克勤愤其先世赐第庙食之地污扵七百年之伪姓乃按据谱册复其名曰篁墩予谓考古之学反正之功扵斯为大乃赋其事以教其宗及其乡之人使知兹墩之克复旧名者自谕徳君始其辞曰旃防子退食玉堂顾懐旧乡乃阅禹贡观职方考地志披山经捡国史摉家藏望乔林扵蓊郁吊古迹扵苍茫续梓里之故事得篁墩之嘉名彼阜兮孔硕莽修竹兮藂生根连巻以糺结叶竦立兮崝嵘物随时而并秀人与地而俱灵乃有循吏出晋功臣在梁树家声于阀阈存庙食于蒸尝此程氏兮故疆墩何爲兮彼黄噫嘻悲哉广明防妖寃句兴孼有唐弗君黄入其室东踏齐鲁南躏吴越过城爲墟战野成血殃鱼阨池鬬防悲穴当是时也玉币之所不能防锋镝之所不能折觧围无外黄之儿排难无邯郸之杰惟防夫兮讳凶頼故老兮多哲宁伪姓兮暂防庶疑兵兮不发图免旤于防辞岂甘心于折节聊假物于音声遽遗羞于齿颊山颦凄兮莫展竹泪渍兮不灭贼既死兮墩存事已往兮名掲嗤彼躬兮弗遑奋我肘兮谁掣慨世俗之无知苦难湔而易蔑可胜惜哉于是操斧钺之权秉春秋之管刚肠为之寸结怒髪爲之双短慕盗泉之不啜念朋字之当辩耻跖树之是依思召棠之勿剪岂名姓之足争实邪正之相舛泛氛埃于旧域掲日月于华扁还赵璧兮秦庭复王田兮汉版植纲常于已坠诛奸雄扵既殄快九世之余雠回千钧于一挽懐世忠之遗风每为恨兮不浅幸此地之犹逢恨吾生之既晚于时乡之父老走而相告曰嗟乎有是哉物换兮星驰朝迁兮市移江山是兮人民非生纷纷兮死离离好不识兮恶不知嗟吾曹兮徒尔为微大史之为贤吾伥伥兮谁归谅靡徳兮莫报匪吾人兮独私拂莓苔兮古石扫芜翳兮荒祠勒铭章兮篆籀修爼簋兮威仪既乃命酒酹地呼山灵而告之景若表而开明地若辟而平夷林柯若起而夭矫土石若増而崔嵬瞻虎豹之炳蔚睹鸾凤之葳蕤彼鬼魊兮安在曷汝虫兮足悲独勲徳之未泯与文章而相辉客有好事者闻而爲之歌歌曰墩兮篁兮谁使汝爲黄兮篁兮墩兮亡吾又使存兮嗟墩之人兮勿我谖兮将以遗我孙兮
　　防嵒赋
　　宜兴邵翁士忠居国山之阳居之北有嵒嵒下有泉观而乐之有取于易之象因自号曰防嵒着志也其子武库主事贤请赋其事乃爲之辞曰有嵒崝嵘兮崛起乎国山之南盘十歩以九折兮与青天而相参樷葩襍卉骈植以旁沓兮忽朝霏而夕岚下则谽谺荦嶨左环右匝奄若覆而为龛幽泉泯泯出其下兮见微涓之瀸瀸窅蒙其未出兮若懐冲而抱惭渐纾徐以洪潗兮沸羣沤之四沾或触怪石以回薄兮曽不少行而又淹复膏泽而黛蓄兮奫沦泪潏下注乎清泠之潭奔腾砰湃势不可以蹔止防溪入海兮或可舟而可颿抑孰使之而若此无乃造化之机缄繄幽人之好竒兮构茆竹而成庵纳微曦于瓮牖兮閟重檐之防防倚空崖之廓落兮濯寒流之清濂曵韦裳与竹杖兮超逸步而孤探极俯仰于无垠兮得大化之一觇物必晦而为明兮孰为洪之匪纎曰微彚其犹若此兮吾有感于羲皇之占抱嘉清以独处兮聊藏贞而养恬敛华英之外饰兮信予美之中含念聪明之未达兮彼物理其焉能谙艮欲止兮尚静坎遇险兮犹谦始寸进以尺积兮必盈科而后渐耻旁流之匪正兮惧污潢之近嫌择前涂得所往兮奋修程之载兼渺圣道其犹望洋兮惧吾力之未堪夙兴夜寐吾犹未遑兮敢微功之是贪纵博观以内省兮匪逰盘之足耽庶渐渍以自溉兮讵云物之能咸惟童防之得所养兮幸余波之可覃嗟少壮之好修兮鬌予髪之毵毵叹流光之不我留兮倏邮亭之过骖徳吾使育兮行吾使果吾复何求兮吾将老乎兹嵒
　　奉诏育材赋【有序】
　　成化戊戌春二月礼部试贡士得三百五十人三月防试于廷既赐第一甲三人进士及第为翰林修撰编修复诏内阁臣择第二甲以下文之优者为庶吉士命学士钱唐王公南昌谢公涖教事遵旧典也谨按书曰彰厥有常吉哉又曰庶常吉士诗曰蔼蔼王多吉士今之所谓庶吉士者所以储材蓄徳为天下用古之遗意存焉盖自髙皇帝立法创制义精虑逺出于歴代之所不及及文皇帝二年甲申诏庶吉士与第一甲曽公棨等二十八人肄学翰林而周文襄公忱以自陈在列皆上所亲择命学士觧公缙涖之而亲顾问程试大严赏罚之典诸公亦感奋激励多为名臣若王文端公直王文安公英李忠文公时勉以及文襄文章气节材猷勲业卓卓在人耳目储材之典于斯为盛皇上即位十有五年自甲申至今凡六防进士四举吉士之选是科取人不减前甲申之数某以初科吉士簉国史观旧章而是科复在礼部滥同校试今日之事窃与有荣焉仰惟朝廷造士之盛心名臣钜儒育材之休命贤大夫士遭时之嘉防此皆足以诏天下示后世不可无所撰述以宣逹风教相励勲业者作奉诏育材赋其辞曰昔在文祖时维甲申阖隂辟阳握干奠坤号令雷发誉髦骏奔如虎斯风如龙斯云乃启玉署开词垣举甲第收羣贤当是时峩巨冠拖长绅彬彬济济者二十有八人降精灵于四岳应列宿于髙旻文章焜燿乎宇宙徳泽覃被乎生民隘唐瀛之浩渺俯汉阁之嶙峋葢尝聆故老之余论而挹前軰之清尘矣猗欤休哉若夫世歴五朝国緜六叶卿云再呈奎纬重合礼门廓开徳化旁浃棘省春试临轩昼接搜羽翼于网罗挽英雄于彀弽录匦牍于宫墀阅人文扵仕牒稽盛典之犹存冀前踪之可蹑乃诏学士二人往授之业命之曰噫国重利器器资良工靡玉不雕有金必镕惟我庶士厥材孔良尔职翰苑文章之宗彼镕尔型彼瑕尔砻为鼎为镛为圭为琮献我大廷荐我明堂惟尔之功尔往其朂哉二公受命百辟倾听元老在席羣寮交迎踵沓肩摩緌辉韨映同朝肃引领之瞻载路协弹冠之庆芄芄乎连茹之征蔼蔼乎菁莪之咏自代有科目以来无若是盛也其居则鳌极左峙鲸波右折钩陈属道觚棱对阙璇台叠云画栋凝月风铃语静露榜花缬丹芸翠萐藂植乎其前瑶笙皓鹤缭绕乎其侧其用则菱笺松墨天府之藏玉液琼羞大官之烹文缣积笥楮镪分縢粟廪嵗继膏缸夜明出纳之籍地官所经选部胥史马曹兵百工什器庀自冬卿其书则东观幽经西昆秘録宣明鸿都石渠天禄孔堂旧壁汲冡遗竹牙籖矗架锦带充屋张华之所未尝见扬雄之所未能读其学则上遡羲农下探邹鲁五纬错陈六际咸覩搜罗二仪囊括千古议必根抵文必绳榘制诏册命王言是敷表志传记太史所书论劝惩闗名教之大作歌咏本性情之余盖将阐百王之礼乐而恢一代之规模者也扵是二公乃进诸吉士而诲之曰子知国之所以待子者乎此虞之意周之制也百僚之有师而三俊之有士也吾将考古学陈旧章胪明条掲宏纲定甲乙分雌黄约尔以大义示尔以周行尔膏尔车尔颿尔航驾圣途之荡荡泳学海之洋洋绘日月以为辉组云霞以为襄耸廊庙之柱石补山龙之衣裳逸亨衢以骋歩与往哲而齐光若乃旅逐羣趋寅入酉出镂木为工画饼为食纵坚白之嵬谈衒栀蜡之未饰而或月弄风嘲笔耕心织利私书于子弟糜公帑于朝夕是岂徒李太白之忧抑亦负陆敬舆之学也于是诸吉士若喜而蹈若敛而孙若惕而惊若起而奋谨顿首再拜而进曰昔者左李嗜学秘书是求张窦辞官不耻为留我独何人载歌载逰屹门墙之在望辱衡鉴之是收观洪漭之大荒登昆仑之崇丘敢不朝研暮索上绍旁搜竭吾才以必鹜及吾仕之未优抽丝纶之藻思输药石之忠谋辅经世之大业扬对天之宏休庶吾夙昔之志可以粗酬也曷有负明天子之徳以贻先生之羞哉乃歌曰巨鳌崒兮彼峰玉堂起兮丽空歴贝阙兮入紫宫锵予佩兮墀之东匪吾皇兮圣明予曷为兮此逢姬髦兮商耉文之渊兮徳之薮瞻爲山兮望为湖大者为师兮小者吾友生之逢兮不先以后矢予心兮终不负干羽兮两阶冠裳兮九陔歌明良兮咏蒸哉赞帝业兮延鸿厘念功业兮及时嗟古人兮我期臯兮防兮吾舍此其安归兮
　　对鸥阁赋
