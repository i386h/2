<!-- { "loadSidebar": true } -->
    碑何以移？《初学记》曰：“碑以悲往事也！”夫在山者剥于山精；在水者蚀于水母；在宫者宫芜而崩；在庙者庙易而毁。在衢者几人作歌？在墓者何鬼不哭？若是其悲也。史氏移之，移其悲于古人，则今人不暇自悲，而转为古人悲者无有矣。移其悲于无古无今，则古人而豫今人之悲，与今人而复古人之悲者悉无有矣。夫而后，性命之间，不以悲损，而吾道可成。盖移碑之心，切于迁鼎；移碑之力，大于拔山。既服其神，愚公亦畏其癖也。

    碑，植物也；移之者，动物也。物理相感，故物旋萌。碑，志怪者也；移碑，行怪者也。怪形已成，故怪旋起。逢怪物者，物萌于太空，怪起于皇古。而吾以下壤之倮虫。今时之妙识，闯然而逢之，伤无道则以为非人；嗤不祥则以为怪物。非彼之迎吾，吾实逢彼。如《春秋》之义，诸侯相见日遇焉。呜呼！不能远之，乌得逃之。兹之逢也，精之则鬼神之通，约之得禽兽之异。不然，而人化于物，妖由人兴，碑下之怪物，即返于虚无；室中之怪物，自矜其品汇矣。奈何？

    书之奇者，乾三三，坤六六，而尽信之书不与焉。物之怪者，阳一君二民，阴二君一民，而资生之物不与焉。自奇书出而盲目腐刑之徒，有所发明，自怪物生而牛首蛇身之相，因而附会。故有书必有物，书不奇者，物不怪也。

 卷之三　　忏铜头蚩尤销五兵

    

    逆天者亡，海上之孙恩必败；无德不报，车中之糜竺何伤。嗟小丑之潜形，地难铸错；喜神奸之革面，水可销兵。

    时参议与指挥并坐，见道人至，起询以万赤何为尚稽天讨。道人曰：“西南兵劫未完，留彼为点鬼簿之主吏耳。”指挥进见中丞，请立庙白云山头，模龙女像，以为岁时享祀。且勒石书勋，并褒矮道人。中丞曰：“道人龙女之烈，吾固将奏请封号焉。是文非区君不能为也！”参议坐小阁半日，碑词告成，呈稿本于中丞云：

    岁次疆圉大荒落，相月庚申日，兼岭南制使御史中丞石珏，率其参议区星，指挥甘鼎，及附垣将吏等，擒石湾贼邝天龙磔之，余党悉平，治典也。先是壬子日，贼变起，妖之傅娄万赤，咒区星将殁，际辽东羽客矮道人，先名李长脚，自北海飞至，借星立命，化楼招魂，为水银剑以遏妖氛，用雹神弹丸以除火。大智慧，极神通，呜呼烁矣！古称灌坛之令，能返邪风；蜀郡之守，力平水怪，尚不足以方斯。洎区星既生，道人无首，为妖所算，国人人自危焉。则有东海龙女，以劲旅百人，附甘鼎之师徒，同修矛戟，隐形入梦，绩首于鼋，辅翊元妙，实与道人同功。既而中丞珏被恶魔所侵，几乘舟而泛逝。道人又诡迹渔父，援之海滨，避震出震，完神归庭，虽我生有命，不幸而为巫蛊夺魄者何限？噫其生死人，肉白骨，于我两人有再造功，而充周此义，全活善类者，奚止什百也哉。及我兵退河上，鼎与五十人甘同焦土，将托沉渊，而龙女所率百人，附众卒以露鳞爪，龙女附鼎以飞大珠，馘斩三百徒，咒驱元恶，不死而遁。延颈待时，又可畏乎其骇人也。夫蒋帝八公，幻草木助谢玄；项王江阳，敌苟儿报萧琛。庶称前烈。不闻转战之能，从翠羽明珠中来者。龙公弱息，神武照耀。视夫斗朝那而借兵，离洞庭而受牧者，俊杰非其等伦。世所艳称之夫人城，娘子军，固宜瞠乎后矣。邝贼初抗天戈，为其仇渠灌儿袭执，恶木不劳仙斧，秽形不待轩镜也。凡九日而贼灭，诛斩者四百二十级，御魑魅者三十六丑，分道击贼，峙粮不及五百人，破贼巢，收叛业四千户。《书》曰：“惟尔有神，尚克相予。”自珏以下将吏之力不及此，会当请命天子，锡褒封，晋鸿号，以昭龙女之灵，纪道人之绩。神庙有赫，斯告功，崇报也。谨勒石。

    中丞称善，付石工为之。参议自书丹毕，寻道人不见，送指挥还甲子。甫登舟，龙女暗呼风，顷刻而至。烛生迎贺，龙女言于囊中曰：“桑从事别久矣。行以不辱命之举，归告君父耳。乞镇抚将名册投之中央井中，儿自以百人去也。”指挥方欲致谢，而佩囊人杳，乃从其请，投名册于井。闻其下有欢笑声。烛生曰：“镇抚之擢信乎？”指挥曰：“中丞陈奏有是言，龙女亦解趋风耳。”烛生曰：“冯盎碑下之怪，竟无能踪迹耶！”指挥曰：“此事甚秘，先生何从知之。”烛生曰：“昨者矮道人半夜来访，云将入地肺求之，故吾得知也。”指挥曰：“亦不知此怪与万赤同声气否？盍展天人图观之。”烛生同拜展，见第一幅为巨鼠卧穴中，数十猫垂涎，一稚猫衔其耳。篆云：“鼠辈成擒”。第二幅为大蟹浮海中，天半有铁来系。篆云：“横行自毙”。第三幅为妖禽九首立庭中，小人长二尺余，皆罹拜。篆云：“鬼车下世”。是一而二，指挥掩卷。问烛生曰：“邝贼为灌儿所执，疑即稚猫之衔鼠耳矣。大蟹妖禽，则何以言之。”烛生曰：“以意浅窥，万赤其先亡，而碑下之怪，未可量也。天下惠此一方民，兵事将叠起乎？”指挥曰：“人臣为将，当如马伏波之以革裹尸；否则李临淮靴中之刀，可以遂志。非是而徒拥半部鼓吹，演军士如戏鱼龙，忠孝惟事空谈，战阵先忧无勇，朝廷安用吾辈？令仆以俟贤人可矣。”烛生曰：“公之节概，超出恒流，狷虽懦夫，愿同皎日。”相与涕泗未已。

    门卒来告，常越入城，将有所白。指挥命进，大溜拜贺，起曰：“城上悬一足，何号令也。”指挥曰：“邝贼诛，分足钉卫城耳！”烛生曰：“图中甲部遥分龙一爪之言果验矣。”大溜曰：“老鲁近日贪淫倍常，恃其泊舟处得海中地利，以五十巨舰，联为伪宫室，居其中，自置门户，单桅双桅之船。日夜巡警，以蛳眼代角，鼋壳代鼓，西南两镇兵士受缚者，将及百人矣。乞帅示令。”指挥与烛生计曰：“贼魄力愈大，前策似不足以饵之。”烛生曰：“货奇色艳，贼必堕术中。仆与大溜为番贾，以三海鳅下南交，上列假洋物，下伏甲士，俟贼来劫，从底飞出。上斫之，可歼其精锐。命小溜亦载美男女三艇，饰服色以献，贼争夺男女，得以行反间也。”指挥从其议，潜以盾士二百，驾四艇为之接应。烛生与大溜驶海鳅，将及大澳，邬郁乘渔艇迎至。谓大溜曰：“贼中今日与交人会，初不设备，可击也。斯主兵为何人？”大溜曰：“吾城中桑从事，偕吾以计破贼。”邬郁拜烛生，即自棹舟去。

    大溜命舟人折帆前进，将及贼艇，见小溜以三船男女献。老鲁方与交人宴，小溜进曰：“某知大王享客，敬以美人助一觞。”老鲁狂喜曰：“何方民？如是恭顺！”小溜曰：“某亦大王之乡人也，邬郁为舅氏，招某来附，是物将不腆耳。”老鲁命美人进见：男十人，俱潮童；女十二人，多扬州产，而饰为蛋女者。交人即携一潮童手，问姓名，但摇首，盖不解语故。老鲁通其义，童曰：“吊狞光，”交人亦摇首，老鲁代之答曰“张银官！”于是蛋女皆笑，拥地都坐。交人吸一巨杯，为诗赠老鲁云：

    岂复存崖岸，惟堪共酒浆。

    云霞兼万态，箫鼓自重洋。

    艳曲传金镂，雄名问铁枪。

    汉家铜柱业，休更指扶桑。

    老鲁逊谢毕，遣幕贼宥藩捉刀和云：

    中原如几肉，率土有壶浆。

    与客同依斗，何人不望洋。

    缠头红锦段，满眼绿沉枪。

    肉味从君饱，无为饿翳桑。

    交人大笑曰：“吊狞光之肉味，吾徒实未之尝。若十二金钗有长物者，俱能餍足矣。何至目吾为灵辄？”老鲁亦笑曰：“此吾中书君之庸笔累人也！”罚宥藩一觥，呼小溜入，赐以酒肉。小溜顾视二诗曰：“主客兴高，民亦不忘涂抹。”取一纸疾书，交人惊绝，曰：“海间舟子，亦善风诗。吾南邦定无是俊物。”其词曰：

    献非真玉杵，饮或误琼浆。谗殄朕师震，声名中国洋。高悬苏武节，潜伏妙真枪。得志辄填海，君看沧变桑。

    老鲁曰：“诗意殊奥，要是能手，非若中书君之凡陋。”交人曰：“其灵隐寺之僧，点长明灯者乎？”蛋女齐呼大王，联臂而歌者六人：金寒娘，戈森娘、铁柔娘、马苋儿、全牛儿、来凤儿。歌曰：

    天也清，地也宁，何事人心独不平，金瓯有沸羹。

    日又晴，月又明，不解妖星到处生，无端鼙鼓声。

    歌满船，哭满川，要索珠宫献纳钱，骊龙只暂眠。

    水作仙，风作，四海无家我见怜，追欢及此年。

    交人掩泪曰：“激楚之音，何其悲也。”又六女联臂歌者，为苍亚悠、水亚玩、朱亚研、颜小玉、何小羊、幸小泽。曰：

    身是赵王宫女伴，如此山河，屡见居停换。蜂目豺声头易断，请将恶梦频时唤。世间万事随蓬转，封豕长蛇，自古无全算。帐暖芙蓉消夜半，海风又卷降帆乱。

    老鲁点头曰：“是有讽意，何时新曲耶？”亚悠等云，“近日广州小儿，多能学唱，儿辈喜新而仿其音节耳。”交人曰：“想亦区星之幕士，惧吾徒扰攘，故作此以惑人听者矣。”老鲁笑曰：“若然，正欲谱此调，回环讽咏，以破其机。”以刀划船板，和前词韵，自歌之，命十二蛋女和。云：“我盐徒也。请为本事曲。”

    我亦高邮九四伴，破浪南中，今始渔蓑换。仰见海云飘不断，鲸鲵水底亲相唤。昨夜初逢地轴转，跣足科头，暗把星辰算。紫色蛙声从古半，看予只手能戡乱。

    十二蛋女齐声更唱，交人击节，酩酊后辞去。及夜，老鲁先命潮童十人荐寝，居蛋女于隔户，以伪左军白虾须一名老段者关钥之。老段旧常充蛋船庖人，寒娘柔娘，向在花艇中目逆而送之久矣，以贱者不敢冀染指。今也宛在海中央，又伪职颇耸动，暗啁二女曰：“娘等此行，亦知入吾网罗否？”二女曰：“慕左军才望，匪朝斯夕矣。愿托巾栉，且有所求。”老段喜曰：“巾栉则以侍大王，我如韩寿足矣。苟有事相计，敢不竭忠！”

