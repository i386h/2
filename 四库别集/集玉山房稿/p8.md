<!-- { "loadSidebar": true } -->
　　葛子读易髙津之阳客有造而敦之曰子大夫乆不居乡其悉吾金兰会之盛乎吾邑丁嘉隆际士懐竒瑰鲜能自售逮先逹太保公开塾作士至捐厅事书院赀彻学宫而更新之广其制自庚午岁即有郭氏叔侄拔会中同举于乡今凭溪郭伯子又歌鹿鸣而来矣诸友咸愿得一言以贺也余素以不文辞而客固请余谢曰会斯举贺其将欲颂其英年腾踏为金兰光乎抑将嘉其能亢厥宗为门第荣乎客唯唯否否余谓郡邑有气运必休桢灵淑之气隆洽发鬯而后笃生哲人为国之桢士自有家运湏世徳作求培植积累奕叶无已斯有后昆克昌克炽者出建掀揭事业于宇内吾邑自饬庠庙文运聿通葆光翕秀于今盖廿余年况今复辟门浚池剏坊导河清淑之气不可谓不隆洽发鬯此固当有名彦应时而起者若伯子先世隐徳姑无论即自其大父松江公父山阳君居乡醇厚且咸有惠泽于民生吾少友山阳尤知其克滋树未艾德则其有凭溪振家声殆未可与白屋骤起者同语也然则今日讵足为侈贺乎盖闻周礼乡大夫以三物教万民而宾兴之天王拜受贤书登之天府诚重其徳非第以艺也其在王制乡论秀士升之司徒曰选士司徒论选士之秀升之国学董之乐正曰造士又论其秀告于王升诸司马曰进士听其辨论官材而爵禄之其遴之讵不严望之讵不重哉我朝稽古定制事本成周凭溪君今日固选士发轫始也迹其颕敏博雅负卓荦不覊之才制行磊磊落落不拘廹尺矱而腹笥百家含英咀华至发为文豪宕遒爽輙郑重于当路行将必大魁天下为世膴藉使重念圣天子吁俊宾兴至意孳孳身心道徳景行周孔伊傅则其乗邑运振家声致身荣显必有大树立于朝廷直跻公辅其为吾会光不亦重可贺乎抑伯子素娴于文早蜚英腾茂今而弱冠登第固自视欿然矻矻问学不倦意谒春明筮仕将为文学臣乎苏文忠规友少年膺荐力劝其飬充取约厚积薄发流既溢而命持满无譲古之所以大过乎人者盖根深末茂膏沃光华理有固然而韩昌黎众称其文起八代之衰乃其文不在应制诗赋而在排佛一表退鳄一约亦惟是以道德发经济之文也呜呼文不根极理要有关政体当世用即非无稽弗询抑何以称华国而蔚然名世哉伯子豪杰士必能辨诸此矣他日独对后刍狗所録献文仅为经生语而大抒经世匡时谋谟笔补造化业埓鼎彛言代天工事纪旗常灿然收一代文名俾中外翕传吾会有此人文耀世其于科名髙第孰多可嘉孰重乎客曰士而获售登庸分也世俗故极阐羙艳谀之失为佞子言深而质该而典望郭伯子厚矣闻日且戒行会友谊有忠告请遂书之供张之祖道之次

　　贺桂亭周先生岁荐序

　　岁在癸邜邑茂才周君桂亭受贡荐其会友郑振阳偕蔺王刘赵诸生造予庐征言以贺予再以乆疎笔砚辞不获则漫应之曰自古抡才官人之典莫备于成周今观王制命乡论秀士升之司徒曰选士司徒论选士升之国学曰俊士盖本虞庭之教胄子敦其九德咸事而中取日宣三德日严祗敬六徳辨官材而庸之殆不专以娴于文词也至汉世称得人之盛实亦以孝弟力田文学方正殊科并辟我朝稽古取士特重太学初惟以人材岁贡罗天下士胪列六堂积分课优逓登之率性修道者即授台省郎署而重用之如吾邑董公仪张公暹万公永年不其人哉嗣而三途并用鳯翔虎变孰不策名实建勲绩巍然名世又何能以轩轾之俗日浇漓人情虽右科名而左贡荐然而岁举通经邃养之士多争相砥砺于明时即近而世庙中叶北山董公由六合令而宪臬大省焕然金紫立征倭功今上初年安肃令孙公举循良而著名乌台皆吾乡人也朝廷何尝薄贡荐哉窃谓科第亦聊以一日之长幸而遇识之者耳且或春入庠而秋登第何易易也若贡荐自选弟子员称附而増而廪经几风霜甚至白首穷经纔一应聘通仕路恶可妄自菲薄苏氏洵曰天之所以与我岂偶然哉天固与之我自置之自卑以求售其言自小以求行其道其名曰弃天曰亵天不弃不亵而人不我用则其责不在我夫士亦第自求濯磨树立耳资格何足以限之吾观周君才德兼具盖厚养有志士幼而蜚声艺苑顾屡踬场屋淹留庠序今以抡才称俊而献之天子政选士发轫始行将效用国家日矣尝怪士之恒居非不逺自期待愼厥身修及涉世途名利纷扰于前荣辱怵艳于内率变塞改节荏苒而染指转圜若炙毂而乃咎人之不我重此安所称国士不其负吁俊宾兴至意哉周君孝友天性蔼然家庭人无间言而其接人制行谦退温雅至忠人之托赴人之急未易详举昔陈司训公不禄旅邸以只身周旋其事必诚必信任怨任劳不遑宁处至有谤之而不恤卒俟其孤至尽哀以付此何譲孔门子贡俦哉不以死生易交情余于今庶几见之矣他日登籍有官守资其事父急师者以事君寕肯初终二念利害异心险夷歧守哉是必将修之家者献之明廷卓然为一代良吏名人无忝前喆其为吾邑光不尤可贺耶夫学邯郸者失故步以心原不纯移于流俗耳易曰素履徃无咎孟子曰尚志周君勉哉倘以阅世多而饬躬久不以予言为迂而弁髦之则予今日为矢于周君勉应诸君命异日或亦足以藉信矣

　　贺封太淑人王母寿九袠序（代作）

　　万厯壬辰新城王少司徒见峰母太夫人寿跻大耄德平尚寳龙池葛君驰介语余曰王太夫人今寿九十髙矣四月十日实为初度之辰愿得太史笔藉手以贺不佞与见峰翁夙同朝盖席闻母夫人治家内外雍肃其饬躬专气致柔頥贞葆素更兼见峰翁鼎食色养是冝享戬榖而登上寿也夫洪范叙福先寿而必继之以康宁攸好德盖非滋德无以获康宁无以臻胡考猗欤王母人谓以踰耆之年神旺气固迓福殊未有艾是盖以夙佐赠公尽忠于国而躬抚后叶至于二三世之贤故心多快愉而寿也不佞载考其里史传诵母徳所为聚顺养舅姑一切苹藻纺绩应酬筦钥之劳略不以烦娣姒及臧获上食奉衣时休燠而调凉暄皆丰洁当亲意旨至于自奉则躬浣衣适粝食室无重橑噐无彤髹惓惓焉丸熊画荻督子若孙俾接踵制科里选今或跻公卿大臣或布列藩臬宪台郡守或试南宫应里举绅笏满床锦衣竞爽而母固欿然安之无少矜诩乃今春秋髙矣犹树徳不倦谆谆训子姓无苛害人性好施与日食贫人一升每冬必煑粥以饭不能举火者乡闾頼全活甚众此其攸好徳为何如则其耳目聪明步持强驶驻颜阗髪台背息齿是必踰期頥而上以纪数筭者矣昔汉桓少君佐鲍司隶开家贵晋上公其流泽之长后三世举致身荣显求其故第以早甘勤俭若躬挽鹿车提瓮行汲亦所不辞今司徒兄弟俭德永圗勲烈爵位固不啻太尉昱等以既食母之报而司徒子若侄师师济济咸为国宣力摅猷禄位骎骎日起不知鲍桓后有如此一时之盛否窃谓王氏殆过倍之衮衮公侯异时尤不可限量已夫能作福于人必将集福于躬以母之孝慈若此无论见峰翁行应简召霖雨海内苍赤所徼福无已而诸藉在藩臬监司郡守者皆心母之心流泽斯民及于诸英鹊起宾用见峰翁既岁当此日承颜庭闱大致燕喜栢峰昆弟暨霁宇诸君各遥祝官舍逺致拳曲甘旨聚献乎南北杖履骈供于中外和气盎然充牣阀阅太夫人第名之而喜曰此子某某孝此孙某某慈欣然各加一匕箸庶几増益一神爽何异奉沧海为上尊罗泰岱为嘉豆而世称琼浆玉液天孙云锦又何足多然则母之寿殆一纪一筹贮添海屋而筭宁有纪极乎客闻之曰蟠桃之说迂而不经青鸾之降逺而未情今惟遡母天伦人事以祝寿筭曽不出夫户庭是可书次以为母长生久视之明征

　　寿王宜人八袠序

　　隆庆辛未继斋王子督输瀛海九月四日为母宜人设帨之辰惟时宜人寿登八袠矣神完气足悦愉且康诸卿大夫驰使以贺有征言于余者余曰若知寿之有道乎夫上古气化淳穆人生其时眉寿无有害遐哉不可尚已越若抱朴守约葆光頥和亦获长生久视之效是寿者天其所以寿者人也传称有徳者必得其寿而洪范则以寿统诸福继之曰攸好徳是栽培之理申锡之义然尔繄宜人降衷悃厚肃愼闲家妇道母仪嗣徽诗传以是先君子厯宦有声多所黙赞天子嘉其相助特锡章服而继斋君继之自登显科跻膴仕罔不矢心王室兢业官常是皆母德之遗也易谓视履考祥其旋元吉象曰元吉在上大有庆也矧不于其身必于其后且更可绎平格之旨与抑继斋君之事其母也承颜视睫饶称志养至出内范慈惠以莅众使民盖深得锡类之义而母宜人翟冠绣服日益抑畏勤约笃厚终不变塞又间出清愼之遗风以励翼其予焉是即其慈孝之相成天固将黙鍳厥衷以笃隲祜诗曰既多受祉黄髪儿齿又曰保佑命之自天申之不其然哉或曰继斋君今之闻吏也菲泊安其躬膏泽究于民粤在民曹及兹督课悉有以培国计而厚民生是亦足以寿其亲也已于戏宜人雅自修厥徳以永天年而继斋君又为聚百顺贻以康宁岁时为寿坐宜人于华屋曽不自知其难老而貤荣也然则继斋不日寄专省秉国钧奠仁寿于率土更藉以益悦其亲君之令闻令望永无斁而天之申重宜人之寿亦将绵秩于无穷矣乎不佞谊忝葭莩窃喜宜人之寿之有成也为之辞曰金风正兮辰良寳婺灿兮光芒锦衣绚兮斑裳愿介祉兮萱堂樽开瀛海兮称觞景转桑榆兮春阳更孙子兮洋洋伊今始兮祜方将多厯年所兮终允臧

　　赠髙士孔剑峯祈真有应叙

