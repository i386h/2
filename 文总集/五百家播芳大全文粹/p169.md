<!-- { "loadSidebar": true } -->
　　久钦髙谊往来府下迫于从事未果就见乃者不圗躬损道义先辱临贶既不获见盛仪而复失问所舍无由走谢不敏之过将何以辞惟君子省察使得续谢于他日何幸如之未间聊此为先某毎入谒府常辱临存欲修谒奉谢不识所舍无由一见比者到城下不少留亦辱留刺乃知君子真有意于不肖欲推而友之也然恨奔迫行役竟未见顔色故虽已领厚意然未释然无限望也诸俟他日面谒告戒区区报谢岂足言哉谨勒防问
　　与彭学士帖　　　　　　　　蔡元度
　　今早讲罢即止直舍承驺衞已出晚尤毒热伏惟尊动止万福某久慕下风比得亲侍殆将一日窃仰髙明钦戴无已防北还俟迩失依赖下情瞻恋何可以言拘文非假不敢辄诣墙屏不宣
　　向者附启以干记室窃揆已尘省览呉中风物公所熟游頥神燕闲想有怡适曕企旌斾防日来归庶防区区获望步武矫首屈指不胜驰
　　久阻晤语不胜驰系昨日奉使奔走还家以来疲薾屡病欲奏记左右尚未果也使至辱手笔切承暄和孝履支福欣慰无已某得请宣城但须舟尚难得之得即东矣未有展觐之期切冀节哀顺变以副区区
　　与虞秘书帖　　　　　　　　蔡元度
　　不挹风度忽忽数月企仰之诚未尝少置昨日得王令书闻公行李已还不识呈试何如相去宻迩千万枉扁舟一来请坐两日得知州中人事也病倦不及走见匆匆上状
　　与梁学士帖　　　　　　　　俞叔通
　　缺然承幸六年于兹困伏余息逺斥穷海瞻望门墙邈在天外区区欲勤一日洒埽之役不可复得矣某鄙贱无取于世者希遇幸合既非所愿为而于恩盼教诲之旧徳窃亦自引于疎外而不敢为是数数私布悃欵其心非有他也以谓士穷在下方退聴寂寞谨分安命而事余意外在所务畧不宜更攀縁声势以召讥笑虽道义推重人人趋赴保无比疑矣而顾犹頳然诚以身世衰頽犹或勉强似非其称是以一书之间久不彻于麾席也仰惟髙谊望末俗门下之列有能以是自信者得无舍其怠絶而怜其穷极耶伏幸念之幸甚不宣
　　与李嘉甫帖　　　　　　　　俞叔通
　　身世纷扰日在驰走人事应答迩者尚失则逺者可知矣故于公久别畧不能时为书问以自见其跂念之情为恨为愧良益悁悒夏序已至伏惟莅官余休奉亲多裕某乡居如故但以累日重衰广忧深未易晚去耳追昔握手之欢岂可复得耶官况必佳更切练养以须显擢匆匆上状
　　阻逺言绪日深思仰私事万端久矣驰问何胜愧仄比辱教墨达纸存抚过厚尤为感戢且承视事已赫休誉慰抃良剧不审迩来气体何如末由防晤倍万珍啬行对宠除
　　谢恵诗帖　　　　　　　　　彭器资
　　瞻仰髙义方切驰情辱教赐并示雄编竒词俊笔兼诸作者之体鄙目震耀恍然如迷诚何足以窥觇涯绪哉伏读长咏但知钦叹而已雨凉即惟动止万福不获造门以拜盛辱且请所未闻者区区祗益惭恨谨奉状不宣
　　与陆侍郎帖　　　　　　　　彭器资
　　雨后烦暑不审尊何如伏惟万福昨日拜贶出于稠叠祗益惭感鄙文漫缮写呈左右久废笔砚强此抽轧浮词云云似涉多疎惟公不外倘赐窜改幸甚耑人谨俟指诲
　　与李通直帖　　　　　　　　刘侍御
　　数日薄有春思不审所履何如上元计多出游来日午间辄敢强枉轩从见过不以率易赐辱则幸之大也虽然非所敢必也惶恐惶恐不宣
　　与周承议帖　　　　　　　　刘侍御
　　轩车到洛谓即得趋奉多故未果私懐惋结此烦燠窃计寝味宁适洛城天下佳处而主公好客无倦况当花时宜多胜赏敢冀欢防余隙陪加调节不宣
　　与沈秘丞帖　　　　　　　　张子厚
　　违去甚久虽起居之问不能以时修致而瞻慕盛徳葢未始忘无状幸忝里旧素多提诲之赐此极思膝下旦夕又成行计嵗云暮矣驱驰周道良非得已执事以长才逺业久淹外治休声美誉播在众口行聴襃擢以副人望区区钦颂之至不宣
　　与陈奉议帖　　　　　　　　张子厚
　　鄙野之质事出濶疎获从英游特辱见厚方此相得遽复乖隔情思迄今惘然盈懐前日游西山登萝目以望城中浮圗楼观隠隠可辨尤恨不得与公同之夜来抵兹溪忽得手教慰释无量即今至香山朝夕遂西滋逺言笑倍希珍啬临纸悒悒
　　与杨承议帖　　　　　　　　钱秘书
　　一别又已改嵗虽不能以时上问而瞻乡风谊常若趋对即辰伏惟宰字有术神明隂相某逺借煇润方此苟禄再会未涯万亿加爱区区不宣
　　昔同桑梓今也衰亲名在治封遂得与田里老稚均被仁政诚为善幸然逺跂髙步非百里所能展用即聴迅召入当要途
　　与陆承议帖　　　　　　　　方奉议
　　顷同里闬出于天幸今得明公治闻往来者称道治誉之善小民被泽以为平昔未之或遇独以薄宦南北不获相共士人以歌舞盛化可量延颈耶然濒海余俗岂能久屈当有弃拜使天下均受大赐可副舆议也区区之愿实在于此
　　与呉侍郎帖　　　　　　　　范景仁
　　近至京都旅见仪表不皇欵对第深依挹特承手教弥切感懐比复忝姻末更増悚慊秋序向髙伏惟台康适某始至任所正逺门墙祷颂倾瞻倍百常品惟冀上为宗社慎加寝兴不宣
　　与李廷评帖　　　　　　　　苏子瞻
　　经由特辱逺访适以卧病数日及连日防集殊无少暇治行怱遽不及诣谢明日解维遂尔违濶岂胜愧负谨奉手启布谢伏惟恕察不宣
　　答李端叔帖　　　　　　　　苏子瞻
　　某闻足下名久矣又于相识处往往见所作诗文虽不多亦足以髣髴其为人矣寻常不通书问怠慢之罪犹可濶畧及足下斩然在疚亦不能以一字奉慰舍弟子由至先防恵书又复懒不即答顽钝废礼一至于此而足下终不弃絶递中再辱手书待遇益隆览之面热汗下足下才髙识明不应轻许与人得非用黄鲁直秦太虚辈语真以为然耶不肖为人所憎而二子独喜见誉如人嗜昌歜羊枣未易诘其所以然者以二子为妄则不可欲以移之众口又大不可也某少年时读书作文専为应举而已既及进士第贪得不已又举制防其实何所有而其科号为直言极谏故毎纷然诵説古今考论是非以应其名耳人苦不自知既以此得因以为实能之故哓哓至今坐此得罪防死所谓齐虏以口舌得官真可笑也然世人遂以某为欲立异同则过矣妄论利害搀説得失此正制科人习气譬之虫时鸟自鸣自己何足为损益轼毎怪时人待某过重而足下又复称説如此愈非其实得罪以来深自闭塞扁舟艸屦放浪山水间与樵渔杂处往往为醉人所推骂辄自喜渐不为人识平生亲友无一字见及有书与之亦不答自幸庶防免矣足下又复创相推与甚非所望木有瘿石有晕犀有通以取妍于人皆物之病也谪居无事黙自观省回视三十年以来所为多其病者足下所见皆故我非今我也无乃闻其声不考其情取其华而遗其实乎抑将又有取乎此也此事非相见不能尽自得罪后不敢作文字此书虽非文然信笔书意不觉累幅亦不须示人必喻此意
　　与章致平帖　　　　　　　　苏子瞻
　　自仪真得暑毒困卧如昏醉中到京口自太守以下皆不能见茫然不知致平在此辱书乃渐醒晤伏读来教感叹不已某与丞相定交四十余年虽中间出处稍异交情固无所増损也闻其髙年寄迹海隅此懐可知但已往者更説何益惟论其未然者而已主上至仁至信草木豚鱼所知建中靖国之意可时以安又海康风土不甚恶寒热皆适中舶到时四方物多有若昆仲先于闽客广舟中准备家常要用药百千去自治之余亦可以及邻里乡党也又丞相知养内丹久矣所以未成者正坐大用故也今兹闲放正宜成此然只可自内养丹切不可服外物也某在海外作续养生论一首甚欲写寄病困未能到毘陵定叠检获当録呈也所云穆卜反复究绎必是误聴纷纷见及已多矣得安此行为幸更徐聴其审某见今病状死生未可必自半月来日食米不半合见食即先饱今且速归毘陵聊息居我里庶防且少休不即死书至此困惫放笔太息而已
　　与道源秘校帖　　　　　　　苏子瞻
　　谪居穷陋首见故人释然无复有流落之叹衰病竒拙所向累人自非卓然独见不以进退为意者谁肯辱与往还毎唯此意何时可忘别来又复初夏思企不可言逺想即日尊佳胜两辱手书懒不即答计已获罪左右然惟故人能知其性气葢懒作书者有素矣中实无他也更望寛之知到官又复对换想髙懐处之无适而不可江令竟不肯少留健决非庸人所及也无由面言万万以时自重不宣
　　与呉秘丞帖　　　　　　　　黄道夫
　　更夕冒涉外何如伏惟安佳昨日得奉清赏何胜慰惬但以疾疢中不饮酒不敢曲留而雨作复不果追送良惘然耳新诗奉览留之未辱垂见何也山居秋色亦可爱稍晴过天望矣攀仰攀仰
　　与运使国博帖　　　　　　　曹士衡
　　累日前颛走公皁恭致手状计惟愚欵已尘清几伏审迩日体中佳胜暑气渐隆雅对伊邈惟冀公外精加保练以慰瞻企谨奉手启道诚万赐终览不宣
　　与呉朝奉帖　　　　　　　　李资深
　　比者朝葢因抵敝邑虽不获欵奉教益然久别之心喜于瞻拜故顷刻燕语犹足以解劳结之情违间逾旬向往倍万庚伏暑溽伏审寓居端闲尊动止万福某汨汨于此过期不得北归情悰无聊未易言道咫尺正阻曕晤敢冀顺时保育不宣
　　与王舍人帖　　　　　　　　李资深
　　伏防贬教情礼深厚非所敢当以太夫人铭文见属愈増愧栗夫为人子者莫不欲襃显其亲以诏后世也惟有道君子为能言而又见信乎人若某者文词行义不为当世所取所谓有道君子者比肩阁下不即求焉而乃属某葢惟人心博爱欲显其亲而使不肖之名以托于不腐耳敢以鄙陋同辞以负左右见爱之诚哉【阙】
　　敬闻命矣特先此叙谢
　　与丘宫舍帖　　　　　　　　李先之
　　自违离年载之久区区宦径奔走靡常思企髙风愈愧尘迹昨以取途滁阳冀遂刺谒及门不见固増瞻向朱道士恵访出吾兄书笔仍谈忘荣乐道之趣养生保命之诀萧然风韵自得真尚不胜钦仰某仕宦之心亦衰落更闻孤节益为惭负手尺布诚裁照一二不宣
　　与林宰帖　　　　　　　　　王介甫
　　数日得奉谈笑殊自慰懐渇仰殊深伏惟动止万福鹇已领得感怍当有元给之直幸示下不然则鲁自是不续人矣按田良苦惟寛中自爱
　　与孟秘书帖　　　　　　　　王介甫
　　辱书感慰非兄之爱厚何其能勤勤不忘若此也奔走南北而多不能如意去就之际未知所择安能无劳于心耶不知兄代何时到乎春暄千万自爱以慰鄙懐也时以书见及不胜幸愿前辱书感慰相并按田劳苦希自爱惟下户所得亦不多又诚可悯至于豪右虽蠲至少未为损也仁明审处之而已质利甚轻但某亦自质却数十千恐不免嫌谤也邑事但痛绳之岂有不从者乎按置一二人自然趋令矣日夕思一见无由当因检覆至近郊能入城否或不欲入城惮请谒之烦即示近郊示谕当走城外奉谒也
　　与刘秀才帖　　　　　　　　王介甫
　　久不闻问忽得书承侍奉万福良以为慰见问进退去就之意葢道之所存者意有所不能致而意之所致言有所不能尽苐深考防子一篇则古之圣人君子所以趋时合变葢可睹矣阻濶愈逺惟自爱数以书见及
