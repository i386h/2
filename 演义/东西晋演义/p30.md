<!-- { "loadSidebar": true } -->
　　次日，率轻骑数十讨之，曰：“要当获綝而后食。”索綝见赵粱在阵前搦战，綝令精兵在前，以箭射住阵脚，急与偏将王文至曰：“你可同王武二人速退，各引守寨之兵伏于三十里西北屏山谷内，待吾败回，彼必赶来。候彼军入谷，你二人杀出截住，吾复杀回，两下夹攻，可擒赵梁。”文、武二人得计退去，领兵埋伏讫。索綝亲自披挂持戟，出阵前大骂：“胡贼焉敢犯境。”粱大怒，执枪杀过阵来。与交锋，将次十合，綝佯败便走。粱不知是计，引兵赶来。未上五里之程，忽听得一声炮响，伏兵四起。前有索綝拦路，后有王文、王武杀来，杀得汉兵十去其七，大败奔溃。
　　赵梁死战得脱而归，悔曰：“吾不用徽言至此，何面目见汉王？”先命斩徽，徽大怒曰：“将军愚愎以取败，乃复忌人害胜，犹有天地，其得死于枕席乎！”言讫自杀。后梁攻北地；中弩而死。
　　冬，汉王聪以子刘粲为相国，粲少有隽才，自为丞相，骄奢专恣，远贤亲佞，严刻愎谏，国人始恶之。
　　三年正月，周勰以其父遗言，因吴人之怨谋作乱。使吴兴功曹徐馥矫称勰叔父周札之命，收合徒众，以讨王导、刁协，豪杰翕然附之。是月，馥杀吴兴太守袁琇，欲奉札为王。周札闻知大惊，以告吴兴太守孔侃。勰知札意不同，不敢发。馥党惧事不成，乃攻馥杀之。札子周续亦聚兵应馥，闻馥死，亦退不发。左丞相睿闻续为乱，集诸将议发兵讨之。王导曰：“今若少发兵则不足以平寇，多发兵则根本空虚。续族弟黄门侍郎周延，忠果有智，请独使延往，足以诛续，何必纷纷起兵劳民乎？”密从之，即使延去，同孔侃诛逆。延得命兼行，至吴兴郡，将入府，遇周续于门，延逼续与俱诣府与侃相见。礼毕，分列而坐，延指续谓侃曰：“府中何以置贼在座耶？”续即出衣中刀逼延，延叱令将续格杀之。因令收周勰至，谓曰：“汝等如何谋叛，累我宗族？吾奉左丞相命，来同孔府君诛汝。”
　　勰曰：“非干我事，乃兄周邵命勰用徐馥之谋。徐馥虽已死，邵还在宅。”于是延引百余人，令收邵诛之。延不归家省母，遂长驱而去，报知左丞相。睿大悦，以札为吴兴太守，以延为太子右卫率。睿以周氏吴之豪望，故不穷究，待勰如旧矣。
　　却说愍帝聚集文武商议中兴之策，群臣奏曰：“臣等闻单于平阳拓跋猗庐有雄兵百万，猛将千员，与先帝有恩，今不如封其为王，以藩屏求应，可保国家无危，不惧胡兵也。”帝曰：“卿等所议正合朕心。”于是使使诏来平阳，封猗庐为代王。
　　却说猗庐与诸部大人商议边庭之事，闻中国愍帝有诏至封王，即命左右排香案跪听。宣读毕，方知封他为代王，谢恩讫，受其印绶。排宴款待使人，以金宝回贡晋主，时赐使人回朝去讫。猗庐既为代王，乃置官属，分君臣之礼。‘时国俗宽简，人皆不畏。至是代王明刑峻法，以示群下，诸部人多以违命得罪。代主升殿，复集文武谓曰：“今吾以法示，如何故违？再有违命者，皆举部戮之，决不恕免。”群臣曰：“自后再不敢干。”于是中外肃然，无有再犯。
　　二月，晋愍帝发二使以左丞相睿都督中外诸军事，以南阳王保为相国，以刘琨为司空。
　　却说代王闻并州从事莫舍贤，乃遣人至并州见刘琨，求莫舍为长史，刘琨从之。莫舍不欲去，琨谓曰：“以并州单弱，吾之不材，而能自存于胡羯之间者，诚乃代王之力也。吾倾身竭货，以长子为质而奉之者，庶几为朝廷雪大耻也。卿欲为忠臣，奈何惜共事之小诚而亡殉国之大节？平生事代王，为之腹心，乃一州之所赖也。”于是舍遂来见猗庐。猗庐甚重之，常与参大计。代王用法严苛，一人犯法者举部就诛，老幼相携而行，人问何之？答曰：“往就死。”无一敢逃匿者。
第一○三回　周访击斩贼张彦
　　三月，却说王敦遣陶侃等讨杜弢。侃既以兵讨杜弢，前后共数十战皆胜。杜将士多死，于是弢使使来江南请降于左丞相。
　　睿受其降，遣人以弢为巴东监军。弢既受睿命为巴东监军，陶侃攻之不已，弢不胜愤怒，复反。遣其将张彦攻陷豫章郡，周访以军来击彦。彦即出城拒迎，与访交战不上数合，彦被周访拍马冲阵而斩之，彦众遂降于访，访遂入屯豫章。
　　时平阳血雨三日于汉东宫延明殿，太弟刘乂心甚恶之。太子太傅崔玮、太子太保许遐说乂曰：“今相国威权逾于东宫，殿下非徒不得立也，朝夕且有不测之危，不如早为之计。”乂弗从。舍人告于汉主聪。聪大怒，即选一人诛之。使将军卜抽将兵五千，监守东宫。乂大惊，急遣人上表，乞为庶人，且请以刘粲为嗣。卜抽监住，不能得出产。
　　汉青州刺史曹嶷尽得齐、鲁间郡县，自镇临淄，有众十余万，临河置戍。石勒闻之，使人入平阳，称曹嶷有专据东方之志，请为讨之。汉主聪与近臣议，恐勒灭嶷，不可复制，因此不许。勒遂不敢行。
　　却说汉主刘聪纳中护军靳准二女月光、月华，立月光为上皇后，以刘贵妃与月华为左右皇后。当陈元达知立三后，入内苦谏曰：“自三皇五帝以至于今，未有一国而立三后，非为礼也。今陛下不思求贤，专事宠女，诚恐社稷危矣。”汉主怒而不听。元达又奏：“月光素有秽行。”聪亦不听。月光得悉元达所奏，惭愧自杀。聪以是恨元达，乃迁元达为御史大夫，喝令速行。元达满面羞惭而出，曰：“忠言逆耳，庸君不纳。”
　　于是闷闷回第去讫。
第一○四回　陶侃击破杜弢死
　　却说陶侃与杜弢相攻，弢屡败。是日，弢使王贡出挑战，侃亦领兵出阵。侃遥谓王贡曰：“弢为益州小吏，盗用库钱，父死不奔丧。卿本佳人，何为随之？天下宁有白头贼耶！”贡听见，遂弃戈投降，侃与并马而还，以酒相待。次日，用贡为前部，自为最后，以军来击杜弢。弢众不战自溃，弢不能敌，乃单骑逃走。至湘州，因发疾，竟死于道中。陶侃以军进克长沙，湘州悉平。于是，丞相睿进王敦为征东大将军、都督江、扬、荆、襄、交、广六州诸军事、江州刺史，敦始自选置刺史，刺史以下，寝益骄横。
　　初，王如之降也，敦从弟王棱爱如骁勇，请敦将如配己麾下，敦从之，棱甚加宠遇。如数与敦诸将角射争斗，棱杖之数十下，因此如深以为耻。及敦潜畜异志，棱每谏之，王敦大怒，密使人激如杀棱。如恨其杖己之怨，乃夜持刃入内杀之。敦闻之暗喜而佯惊，亦使人捕如诛之。
第一○五回　王敦意欲害陶侃
　　初，朝廷以第五猗为荆州刺史，杜曾迎于襄阳，聚兵万人，与猗分据汉、沔。侃既破杜弢，乘胜进击杜曾。而侃有轻曾之志，反为杜曾所败，死者数百人，遂以兵屯驻不战。
　　时荆州都督荀崧屯宛城，杜曾乃撇侃以兵来围宛城。时崧军少食尽，恐不能敌，欲来求援于故吏襄城太守石览，无人敢往，心内大忧。当崧小女荀灌娘年十三岁，有胆智，见父烦恼，进曰：“父亲大人休忧，女儿愿往石太守处求取救兵来解此围。”崧执不与行，灌娘只管率士五十余人跃城突围夜出，与曾交战，且战且前，冲出重围，直至襄阳拜见石览，说求救之事。
　　览曰：“荀使君被困，下官理宜发兵，奈治下兵少粮稀，无将领兵。今既小姐自来，其势甚危。你且休忧，吾兵虽少，亦只得行。吾有友人周访，吾作书与汝去彼处求救兵，彼必能同吾往救。”于是，写书与灌娘，持见周访。访得览书视之，即命其子周抚、率军二万来与览同救襄阳。杜曾闻二处救兵至，乃引兵遁去。抚、览之军见曾遁去，亦引军还。杜曾无城可据，恐无倚凭，使人于荀崧处求自效。崧恐其再攻，故许之。陶侃闻知，遗崧书曰：杜曾凶狡，所谓鸱枭食母之物。此人不死，州土不宁，足下当识吾言，早为之计。
　　崧自思兵少，藉为外援，不从侃言。杜曾过数月果反，复率流亡二千余人来围襄阳。崧坚闭不出，相持月余。曾不能克襄阳，引众而还。
　　却说王敦手下嬖人钱凤疾陶侃之功，屡毁之不止，因此侃久沉在外，不得录用。侃遂亲自来见王敦，陈上功勋，敦留不遣，以侃宛转广州刺史，以其弟廙为荆州刺史。侃所统荆州将吏郑板等诣敦留侃复荆州刺史，王敦不许，于是郑板等众情愤怒，遂迎杜曾、第五猗以拒王廙。王廙不敢入荆州，乃遁还。
　　王敦意郑板等必承陶侃讽旨始叛，乃自披甲持矛将杀侃，出而复还者数四。陶侃在外正色曰：“郑板等来见使君，吾未尽知，亦不曾一会。今虽谋反迎曾，非吾所知。使君雄断当裁天下，何所不决乎！”敦始解甲如厕。参军植陶即入言于敦曰：“周访与侃姻亲如左右手，安有断人左手而右手不应者乎？”敦意解，即出，转怒为欢，乃设盛撰以饯之，曰：“今日是吾不明，颇有小失，卿勿为恨。仅陈薄酌，代卿送行，来日卿可速往广州赴任。”侃拜谢，饮醉而出。至夜领自部属，驰入广州。
　　时王机盗据广州，侃至始兴州，人皆言宜观察形势，且停数月而去。侃不听，直至广州。侃既入广州，安民阅武，分守戍边。又遣督护将军郑正以军二千去讨王机，王机闻知，遂逃去，广州遂平。
　　史说陶侃，字士行，本鄱阳人。吴平，徙居庐江之浔阳。
　　父舟娉妾生侃，侃家贫贱，其嫡母湛氏，每纺绩资给之，使侃交结胜己者为友。侃少曾为得阳吏，奉官差常监鱼梁，私以一缸鱼鲊使人送归以奉母。母不受，即封鲊寄还，写书责侃曰：“汝为吏以官物遗我，非惟不能益吾，乃以增吾忧矣。”侃得书，自觉愧怍，不能立身扬名以显扬父母，郁郁而怅。
　　复渔于雷泽，因网得一织梭，归至宅以挂于壁间。有顷，忽雷雨大作，其梭自化成龙而去，侃又闷闷不已。是夜梦身生八翼，飞而上天，见天门九重，将登八重，惟一重门不得入去，被阍者以杖击之，因坠地，折其左翼。及醒，觉左腋痛。次日，思想其梦，恐不祥，因出外行走，遇术者师圭，侃请其相。师圭即相侃至左手，因谓曰：“君中指有竖理，当为公，若更彻于上，贵不可言。”侃拜谢归家，以针决上见血，其纹成为公字，以纸裹手，公字愈明矣。侃自是益喜，因与友人鄱阳孝廉范达归家，留达宿歇。贫无所措，侃入与母说留达之事。其母湛氏乃撤所卧薪荐，自剉给养其马。又自密截发卖与邻人，沽酒供肴馔。达闻之，叹息曰：“非此母不生此儿也！”称赞不已。次日，达辞去，侃从送百余里，达问曰：“君欲仕郡乎？”
　　侃曰：“困于无津耳。”言讫，二人相辞而行。后范达过庐江，入探太守张夔共话，达称赞湛氏之德、陶侃之贤，慕羡不已。
　　夔大喜，送达出府，即使人召陶侃至，以为督邮，又迁主簿。
