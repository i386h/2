<!-- { "loadSidebar": true } -->
　　真人髙居紫霞房灵津夜灌通桃康其神不雕驻景光名籍早入丹台藏道成骖虬面虚皇凌摄梵炁遨穹苍下视羣生堕迷方倐忽起灭更喜伤我尝梦游至其傍广庭净发众妙香仙媛神官俨成行坐考云笈披琳琅稽首归依大医王愿悯浊世同沦亡龙根珍脯不可尝但觉凡火烧肌肠身心俱病孰为攘至言授我何敢忘空山无人觉在牀海月未落天苍茫佐卿化鹤来吾乡朱冠缟衣颀而长箧中活人何所将苓参术芎枳桂姜学仙曽闻道非常幸赐大药和隂阳誓参飞裾上翺翔人间徧施甘露浆扫除热恼俱清凉疾苦不生夀无量
　　刘松年画
　　樵青刺篙胜揺桨船头分流水声响青山渺渺波漾漾白鸥飞过时一两载书百巻酒十壶日斜出游女儿湖邻舟买得巨口鲈醉拍铜斗歌呜呜此乐除却江南无
　　题武昌魏槃所藏画
　　楚山逺吐参差碧虚阁开临系船石沙树凋时鄂渚秋江鸥没处湘潭夕阁中幽人坐读书书声入水惊龙鱼欲吹短笛相寻去黄鹤矶头好待予
　　送叶卿东游
　　闻君辞家今几年布衣线断芒屦穿江湖梦回灯火夜听雨每忆山中田兵戈忽断故乡路虽有两足归无縁上书愿雪父兄耻画地聚米筹山川居然无成困逆旅白日但看孤云眠时人不容祢生傲坐客岂信毛公贤黄金已尽酒徒散壮士反为儿女怜饥吟倚壁气未馁有似病鹘栖荒烟却欲南游探禹穴仆夫整驾鸡鸣前波涛翻江畏饥鳄雾雨连海愁飞鸢相逢谁肯问憔悴山水自为穷人妍乾坤无家去何止飘泊不异回风船区区愿君自爱惜今古遇合无非天乱离贫贱何足叹王孙亦在道路边我今岂少四方志读书坐破牀头氊恩讐两无欲谁报送子空歌宝劒篇
　　题韩长司所藏山水图
　　参卿昔在西安幕骑马看山时出郭终南泰华势最髙横作秋云扫寥廓秦川汉苑万里开酒醒望逺登荒台日斜渭上归人渡岳暗关中飞雨来此处竒观絶天下何事归来犹看画画中小景似江南黄叶渔村见烟舍莫恋江南真故乡莼鲈炊熟酒船香美人不是沧洲客去去宜登白玉堂
　　煮石山房为金华叶山人赋
　　山人不饭粳稻香笑指白石为糇粮金华之石犹可食元是旧牧初平羊荆榛拾归夜深煮自言久服能轻举但令随处有云根不问青天早无雨我生无力耕西畴砚田欲枯抱饥忧便当从君学此术絶胜乞米监河侯九日与客登虎丘至夕放舟过天平山
　　昨日风雨今日晴天意令人作重九登髙未用忆龙山吊古竟须寻虎阜秋清人稀叶满寺屐齿无声石苔厚我来但欲问前王不知伯气销沈久下穿山骨葬弓劒银海夜寒空不朽楼台荆棘今几变英雄谁似青山夀十年自叹在尘土鸡鸣起逐途人走兹游喜出世网外相携况是同心友盘梯共上峰顶塔欲观东海攀北斗中原不见鸿鴈来浮云万里空回首钟声催送晚出寺栖鸦已满祠前栁秋风吹林客醉时夕阳下岭僧归后山留好月续清景乘兴夜过渔村口放船不觉露沾衣灭烛始看星在罶金陵酒熟来谪仙赤壁歌残泣嫠妇人生此乐信难得梦幻功名有时有他年何必问谁健但令不负持螯手诗成底用刻山石为寄龙门说空叟明朝来借白云泉净洗从前千劫垢
　　夜发钱清
　　钱清渡头船夜开黄茅苦竹闻猿哀客官酾酒水神庙风雨满江潮正来蒸饭炊鱼坐蓬底不觉舟行两山里棹歌早过越王城东方未白啼鸦起
　　草书歌赠张宣
　　昔闻汝祖东吴精醉传草圣醒而精汝今能饮不满杓逸气欲与相峥嵘髙堂把笔若把槊长绡一拂悲风生隂埀大泽雷雨过响破巨峡波涛倾飏飏游丝罥晴昼落落髙斗回寒更饮猿连臂深涧絶饥鹘捩翅荒烟横自言静里观万物故能变化穷其情嗟余少本好劒舞学书晚方从父兄终焉懒惰不得就尘满砚田长废耕览时抚事每有感胸次矹硉何由平空斋往往出怪语吟声相应饥肠鸣篇成请君为我写墨沈洒壁从奔崩是时黄云闭嵗暮返照忽出寒江明手随意到不留阻正似突骑隂山行令严不闻戈甲响一夜下尽名王城安得师行亦如此顷刻坐见乾坤清鸣呼作歌聊赠汝愈使流泪沾衣缨
　　独游云岩寄周砥
　　城西诸山非不竒我游独与兹山宜红樱春开山后寺白水夏满山前陂幽居况与山不逺钟鼓每到空斋帷雨余烟中落日下曵杖往读头陀碑两厓苍苍石色古枇杷树髙隂满池殿灯欲昬上羣鼠塔铃巳静蹲孤鸱兴来即游兴尽返迎送岂要山僧知困穷丧乱岂无感正頼此境忘吾悲嗟君何为乃自苦破韀短防尘中驰挂帆能来亦未晚浦口三日南风吹
　　练圻老人农隠
　　我生不愿六国印但愿耕种二顷田田中读书慕尧舜坐待四海升平年却愁为农亦良苦近嵗征役相烦煎养蚕唯堪了官税卖犊未足输丁钱虬须县吏叩门戸邻犬夜吠频惊眠雨中投泥东凿堑冰上渡水西防边几家逃亡闭白屋荒村古木空寒烟君独胡为有此乐无乃地迩秦溪仙门前流水野桥断不过车马唯通船秧风初凉近芒种戴胜晓鸣桑树颠短衣行陇自课作儿子馌后妻耘前白头虽复劳四体若比我辈寜非贤旅游三十不称意年登未具粥与饘便投笔砚把耒耜从子共赋豳风篇
　　尝蒲萄酒歌
　　西域几年归使隔汉宫遗种秋萧瑟谁将马乳压瑶浆逺饷江南渴吟客赤霞流髓浓无声初疑豹血淋银甖吴都不数黄柑酿隋殿虚传玉薤名闻道轮台千里雪猎骑弓冻皆折试唱羌歌劝一觞毡房夜半天回热絶味今朝喜得尝犹含风露万珠香牀头如能有五斗不将轻博凉州守
　　送髙二文学游钱塘【君梁人与余异谱】
　　我家本出渤海王子孙散落来南方只今遥承几世后坐弃战陈谈文章嗟君渡江此相遇知有逺族犹居梁尝闻四海尽兄弟况我同姓能相忘十年近舍道南宅嵗时拜父登髙堂君年虽少志则壮不肯与世相低昻读书闭阁人罕识明月夜照声琅琅欲将古道共推挽岂顾薄俗讥迂狂君来不欲是王式我行或止非臧仓乱离正赖相慰藉何事逺别游钱塘钱塘旧国我所到江山自存人已亡鴈鹜长云暮陂澹牛羊落照秋陵荒繁华销尽莽苍出君行见此能无伤西风吹尘扇难障不如归卧须时康一饥小事何足道故国尚有霜英黄
　　赠李外史
　　仙人飘飘若云风来去倐忽谁能穷岂唯上界足官府往往亦在尘埃中我欲寻真向五岳乱后旧路迷榛蓬天鸡未明夜谷暗海鹤已去秋坛空丹厓碧涧瑶草歇洞府一閟无由通陌头惊逢李道士自说柱史为吾翁傍人相传解起死袖里有丹如日红我闻安期古防士亲见楚汉争雌雄终然浊世不肯住渡海竟去先飞鸿洲东望才咫尺彩霞幻结金银宫何当共赴食枣约三花醉折春蒙蒙回看城郭烟雾杳大笑下士真沙虫听教坊旧妓郭芳卿弟子陈氏歌【时至正已亥歳作】
　　文皇在御升平日上苑宸游驾频出仗中乐部五千人能唱新声谁第一燕国佳人号顺时姿容歌舞总能竒中官奉防时宣唤立马门前催画眉建章宫里长生殿芍药初开勅张宴龙笙罢奏凤弦停共听娇喉一鸎啭遏云妙响发朱唇不让开元许永新绣陛花惊飘艳雪文梁风动委芳尘翰林才子山东李每进新词防上喜当筵按罢谢天恩捧赐纒头蜀都绮晚出银台酒未消侯家主第强相邀宝钗珠袖尊前赏占断春风夜复朝回头乐事浮云改瘗玉埋香今几载世间遗谱竟谁传弟子犹怜一人在曽记霓裳学得成朝元队里艺初呈九天声落千人听丹凤楼前月正明狭斜贵客回车马不信芳名在师下风尘一旦禁城荒谁是花前听歌者从此飘零出教坊逺辞京国客殊方闭门春尽无人问白髪青裙不理妆相逢为把双蛾蹙水调梁州歌续续江南年少未曽闻元是当时供奉曲朝使今年海上归繁华休说乱来非棃园散尽宫槐落天子愁多内宴稀始知欢乐生忧患恨杀韩休老无諌伤心不见昔人歌汾水秋风有飞鴈此日西园把一巵感时懐旧尽成悲含情欲为秋娘赋愧我才非杜牧之
　　牀屏山水图歌
　　画工知余爱青山久堕尘网无由还故将列岫写屏障使我卧起于其间从此长如宿清境枕上分明见峰岭炉烟晓入帐中飞拥被惊和白云冷丹崖碧树层层开江雨逺逐孤帆来就中楼阁是何处彷佛神女巫阳台楚山修竹潇湘水似有清猿忽啼起江南千里梦游归半牀落月髙堂里
　　方隠君山园
　　吴兴城南山水胜竹树参差万家暎幽深谁似隠君园车马不来鸡犬静两溪回通栁港曲一峯立对柴门正东西别墅怜更好孤棹往来随晚兴总令种菜不种桃新制长镵木为柄家童不解候天时邻叟还能论地性交交林路翳复开活活野泉流不定清晨闻鸟欣独往浓緑泼晴畦色净老叶埀根孤蚓号残英缀梗羣蜂竞乍萦新蔓喜篱长欲迸晚芽嫌土硬此时采撷自足饱肯为食肝烦县令古来名园悉可数金谷辟疆夸独盛凿石圆开弄月池买花深作行春径爱妾宵陪秉烛宴狎朋昼接流觞咏长年欢乐岂知极回首芳菲属他姓只今谁解问遗踪断甓摧垣无一剩乃知厚业要徳守那得衰荣但言命君能勤俭遗子孙应有佳名书郡乘
　　观顾蕃所藏宋赐进士丝鞭歌
　　胪传殿下呼名士进士新充探花使内人绾结防鞭成恩与宫袍一时赐不用频将栁下挥马蹄得意自如飞影袅夕阳何处去曲江园里宴初归天街直拂花枝过择壻髙楼彩毬堕令人把玩忆当时零落春风几缕丝
　　忆昨行寄吴中诸故人
　　忆昨结交豪侠客意气相倾无促戚十年离乱如不知日费黄金出游剧狐裘防茸欺北风霹雳应手鸣雕弓桓王墓下沙草白彷佛地似辽城东马行雪中四蹄热流影欲追飞隼灭归来笑学曹景宗生击黄獐饮其血臯桥泰娘双翠蛾唤来尊前为我歌白日欲没奈愁何回潭水緑春始波此中夜游乐更多月出东山白云里照见船中笛声起惊鸥飞过片片轻有似梅花落江水天峰最髙明日登手接飞鸟攀危藤龙门路黒不可上松风吹灭岩中灯众客欲归我不能更度前岭縁崚嶒逺携茗器下相候喜有白首楞伽僧馆娃离宫已为寺香径无人欲愁思醉题髙壁墨如鸦一半欹斜不成字夫差城南天下稀狂游累日忘却归座中争起劝我酒但道饮此无相违自从飘零各江海故旧如今几人在荒烟落日野乌啼寂寞青山顔亦改须知少年乐事偏当饮岂得言无钱我今自筭虽未老豪健巳觉难如前去日已去不可止来日方来犹可喜古来达士有名言只说人生行乐耳
　　明皇秉烛夜游图
　　华萼楼头日初堕紫衣催上宫门锁大家今夕燕西园髙爇银盘百枝火海棠欲睡不得成红妆照见殊分明满庭紫焰作春雾不知有月空中行新谱霓裳试初按内使频呼烧烛换知更宫女报铜籖歌舞休催夜方半共言醉饮终此宵明日且免羣臣朝只忧风露渐欲冷妃子衣薄愁成娇琵琶羯鼓相追续白日君心欢不足此时何暇化光明去照逃亡小家屋姑苏台上长夜歌江都宫里飞萤多一般行乐未知极烽火忽至将如何可怜蜀道归来客南内凄凉头尽白孤灯不照返魂人梧桐夜雨秋萧瑟
　　黒河秋雨引赋赵王孙家琵琶盖其名也
　　朔天夜裂天埀泣云压鹰低翻翅湿髯王醉影抱寒惊氊殿嘈嘈箭鸣急红冰泪落清灯下倒巻河流入弦泻瘦驼卧碛歇铃车扑朔隂沙鬼行野汉魂私语髩风凄都防营荒咽冻鼙兰山木叶连愁起散入塞门三万里梦断金蟾隔烟小青塜埋声秋不晓
　　期张校理王著作徐记室游虎阜
