<!-- { "loadSidebar": true } -->
　　夫士既陆沉明时乃以酒德自全其天矣则于举世宜若落落无足玩者而又慕义无穷迨老靡笃兹其人岂汶汶自托于酒者哉项季舆名敬祖乡先贤大参瓯东先生孙为斋公之季子也季舆少负跅???之才习功令文辄工然非其好不暇竟也性故通脱旷达轻财好施每思高蹈遐举消摇壒埃之表以自放遂携家阳湖之上湖受三溪之会天空水阔四山环抱故大参公所葺旧业也季舆乃傍斥羡地丈余畮周垣治圃开径凿池手植长松百余章修竹数万挺红白梅花玉迭绿萼异种各三十本桃柳梧桂半之凌苕紫藤蔷薇之属轇轕联络于樛枝之上花时人行其下若径紫丝步障中远近缀以小阁平台空亭靓室不事钩盘雕餙唯取足蔽几榻而巳岁取瓯娄污邪之入酿酒数百斛以给宾客季舆长年不冠亲友至不为客主礼坐定辄布席呼酒旅俎满案不问丰旨粗粝唯取足适饮啖而巳终日高谈杂以诙谑客不茗艼不听去即昔人车轮括颈投辖井中不是过也季舆埋照浑物虽市井妄庸驵侩之流相对未尝有迕色遇则欣然与之引满而胸中了不可溷以苍素季舆虽日事洗腆乎中实刚伉耿介间闻人间不平事辄面颈洞赤或唾骂不休闻人有名言善行则又慕悦扬诩不置也性故忼慨赴义若渴生平交知宗党及中外亲疏之戚间有缓急走告季舆季舆一一应之若取诸寄甚至窘迫则脱珥解衣弗问也季舆少年豪甚雅不喜以一邱一壑自多日逐逐从里中纨袴儿相浮湛乃携孥僦居金陵金陵故四方贤士大夫子墨客卿之所辐集也季舆名家子少从祖父习知海内鸿流喆匠贤豪长者而又善诗赋投壶六博四方士闻季舆至争就季舆户外趾相错季舆则为拂尊罍具胃脯酒浆甚备客皆大喜过望间遇春秋佳日则挟客携具纵览六朝之故墟赋诗吊古或幞被四百精蓝中及秦淮桃叶小姬家累日夕忘返也是以交知遍寓内类皆有重名当世者在栝苍则李铁城旭山何宾岩郑昆岩诸公善在永康则王卫尉左史伯仲善每琴酒相过从递为南明万象鼎湖华溪之游乘兴或连朝淹期则累月在兰阴则胡元瑞父子善元瑞赡撰结慎许可雅爱季舆其尊公公泉公亦昵季舆相得甚驩在武林则施虎泉李岣嵝善日置酒湖山更致他客饮狎无间在携李则同宗项少溪墨林?池善敦修宗盟之谊甚殷也在金阊则周幼海王百谷俞安期及三张诸人善尝一再过弇园访琅琊兄弟凤洲麟洲二先生二先生雅与季舆尊公为文字友深喜季舆能以词翰世其家每与轰饮辄曰酒德过其父呼为小友在金陵则陈横岩姚秋涧张白门邢雉山善时莆中方讱庵为水部郎雅诗豪酒乃拉季舆及周鴈山诸君结白门社日以奇语险韵相角为快也里中大老二谷四谷侯公晹谷王公皆季舆父执时引季舆为忘年交其投赠寄怀诸作悉具季舆家集中季舆年及艾遂偃仰湖山不复有五岳之志矣时王赞夫别业在渚东余亦卜邻于兹距季舆居廑三里许郑可贞亦移居相近季舆兄叔定时过宿山中文酒相倡和为常也一日季舆谓余曰昔王蒙有言刘君知我胜我自知然知我者莫子若也子其为我传之丹邱生曰余与季舆交垂四十年始申以缟??苎中托以葭莩季舆每淋漓杯酒间言及先公及大王父事未尝不???然悲甚至左右不敢仰视母夫人从诸兄城居季舆旦日操一舫起居太夫人膝下问寒燠依依若婴孩及太夫人以天年终则季舆几同嗣宗呕血庄事诸兄怡怡如也兹其孝友内备仁心为质者耶至若壮心不堪耗磨故借杯铛以浇罍块季舆岂游于酒人者耶噫人固不易知盖古人言之矣 

　　○陈存禅生圹志传 

　　夫固然必至之理乘化往来若环之无端恒物之大情也圣焉而死贤焉而死仙焉而死即未尝死而未尝不死也乃知登牛山而兴哀抚岘首而流叹皆或也杨王孙之裸葬刘伯伦之荷锸欲以玩王?大而矫之或过于中行若司空图之生圹姚朂之化台寄游戏于浮休齐去来于旦暮庶几达人之致秋余友存禅陈君将以是岁卜圹于大王父墓侧属余预为志手撰志畧以语余曰我幸与子生同时长同里知我莫子若也使子前我不可讳不得子之言则我不获子之不朽我使子后我不可讳即得子之言则我不知子之不朽我脱吾子孙乞言于不我知之人溢言之则非我肤言之则亦非我岂若以我之畧藉子之笔直抒子臆志我之志子之知我胜我自知不亦可乎余既服君之达复赏其趣遂跃然为之志志曰陈君名良楚字存禅号慎吾先世自贵八公以蒙古末由玉环迁乐成之迎恩桥凡数传至桥滨公即君之大父也厥考西源公皆以长厚纯德着于里君少警敏绝伦于书史词赋过目辄成诵甫弱冠多长者之游间抵掌论当世事皆凿凿中窽而韬精匿耀盅然若无有中岁雅慕郡城俗淳美因卜居于郭东凤山之麓其地故多长林华薄道院精庐幽深清旷敻若邃谷君饬治堂宇旁斥隙地为园林池台杂秇花竹松石位置曲折皆有巧思君时自灌濯霍靡蓊蔚前荣列棐凡隐囊古鼎茶灶拄颊望朝来爽气颜其眉曰看老东山兴至则吟小诗标格清浏雅有皮陆之致晚于濂洛诸儒名言懿行深契其旨手录切于日用者揭之座隅以寓烱戒内君攴太安人婉嫕庄穆阃臬井井君相对如严宾丈夫子四人皆魁梧玉立材谞过人长君叔达籍诸生善古文辞儁爽豪迈籍籍名公卿间孙八人崭然头角洛诵声琅琅相和君谢一切细务日与郡中耆硕若仰虚陈君少田叶公俱登大耋镜湖项公亦望八仰北蒋公近古稀皆矫捷善酒豪吟不少衰余年差少君三岁叔廉姜君少余一纪共为率眞会至典提壶选胜相与赋诗为乐时治兵使者毘陵贾公雅闻君有高操扁其闾曰清世逸民仍檄有司给章服具宾主礼君力辞不拜识者高之丹邱生曰余读存禅所著家谱及训迪诸箴铭肫肫儒者质行及迹其行事能振人急甚于巳则又类古大侠乃超然荣利自托于山?甚岩或以为石隐然侠者往往以气使甚至犯科干禁隐者溪刻自处挫廉绝物而存禅进退榘矱归于躬行詧其眉间怛然之色似非忘世者乃知以侠以隐名存禅皆非其质葢存禅所得于儒者居多复为之铭曰侠不任气隐不遗世以儒饬行蹈仁履义所谓出乎其类拔乎其萃者耶 

　　汲古堂集卷之二十六 


　　●汲古堂集卷之二十七 

　　东瓯何白无咎着 

　　书牍 

　　◆书牍 

　　与郝大令时在罗峯寺写经 
　　荅郝大令送酒 
　　慰刘将军 
　　与杨木父 
　　与何仁仲 
　　与程仲权 
　　与吴病鹤 
　　与陆君策 
　　与王伯谷 
　　与潘景升 
　　与郑昆岩先生 
　　与陆君策 
　　答袁履善先生 
　　简龙君御 
　　与陈鼎卿 
　　陈鼎卿 
　　答邹吏部孚如书 
　　与王赞夫 
　　与邵少文 
　　与项季舆 
　　与木父 
　　与柯茂倩 
　　与少文 
　　与王赞夫 
　　蔡去疾 
　　王伯无 
　　金元玉 
　　王圭叔方伯 
　　王永叔谏议 
　　王伯夑 
　　王伯度 
　　王伯绳 
　　卢叔度 
　　与梅季豹 
　　李本宁太史 
　　与徐懋吴司理 
　　与冯?岳公祖 
　　与王用敬 
　　与潘景升 
　　与郝仲舆使君 
　　与程仲权 
　　王伯度 
　　答钱简栖 
　　答范东生 
　　答刘以吉驾部 
　　答林孺苞 

　　○与郝大令时在罗峯寺写经 

　　昨至山寺尘襟如涤虚廊闲敞山影逼櫩凭高一送目片雨自远而集爽飒飘舞忽断忽续巳而晚虹含霁彩翠流晖初月在松白云暎水此时觉举体轻安四山閴寂惟闻郎下革履声巳而日入暝坐丈室佛火荧荧与老衲共趺木榻相对挣嘿久之不作话柄庶几白香山所谓一念不生前后际断耳君侯自是大誓愿人即以诤庭为法界喧寂二境不相凌夺未免轩渠野人尚堕黑山活计也使来以付一噱 

　　○荅郝大令送酒 

　　梵网五戒米汁居先习气未除聊复尔耳寺后溪水缥碧溪中巨石数十如饮牛中有一石甚平可列三四坐具上有桃树如偃盖晚凉箕踞其上因携酒呼所知共饮石下斑鱼数百头戢戢波面间投饼饵啖呷翫狎游泳上下信可乐也遂至大醉巳呼寺僧为津梁始得渡首戒之??？心?政恐不免惟日作礼绣如来或得开罪少分也 

　　○慰刘将军 

　　顺逆关檄即是死生消息吕梁巴峡转毂盘涡善游者与沫俱出为轮为弹任运腾腾愿足下有以自广无过咄咄为也駴机潜伏昧者蹈焉白刃在前不救流矢孔文举鲁国一男子耳何所不容兜鍪裲裆宁足以笼络国士耶足下戚戚亦复何为顷过高斋当为譬说 

　　○与杨木父 

　　大罗旁魄孙视众山在吾乡若大地中有须弥山王耳昨饭后偕僧莲岩从寺后披榛而上行数里许所经隈隩夷衍处辄有聚落十余家美箭清流荫暎前后及至半岭始穷龙潭之事峭壁摩天飞流奔濞至若龙街又特奇诡清泉■〈浖虎〉■〈浖虎〉流砥石上深可没脤街独隐起两傍青石如截肪内嵌白石宛若蹑级状其光泽不类它石仆赤脚缓步街中水风逆激清寒沁骨俯窥岩洞深黝不可测实神龙窟宅也遂股栗而出山下有诸君者许以重阳日携尊再过此时倘得足下偕游亦人闲一叚奇事也 

　　○与何仁仲 

　　昨过高梁桥万柳蔽天空阴蓊葧如行十里青油步障中下有溪流数道缥碧暎带曲折若穷忽又无际曰鸥矫翼黄鸟弄音沽女当垆饼师弛担杖头钱不满百因就取酒欣然独引一洗半年尘土引领南望又见佛庐朱阁点缀远林落照间益信辋川吴兴辈画品神妙耳此时颇银措大酸气不若景升豪举细马驮燕姬血色裙掩暎深绿中亦复何所不快耶数日后傥得足下休沐暇并马出郭续此清赏庶不负北来此行耳 

　　○与程仲权 

　　十六夜迟足下不至与景升托宿摩诃庵晚凉听无弓??师鼓琴一再行音响清越沙弥非幻发根微绿轻染如画法韵标举清言妍雅自濯濯可人意乃共散步西廊明月如金轮挂塔巅与景升对浴古栢下忽忆此身去家六千里沈痛凄惋脉脉欲绝昔人所谓未免有情亦复谁能遣此比来乡思益深直以日为岁但季中未有动理耳 

　　○与吴病鹤 

　　大都高流韵士五内清虚如大罗仙人必服?霜绀雪消融碍质然后排虚入冥飞行自在足下儁俗出尘故其言亦相副读二作如嚼玉英璚蕊寒香熨齿但格调稍溢于法耳顷之过禅房蕉下清言为快 

　　○与陆君策 

　　昔张司空谓君家平原独患才多昨见足下藻思颷发顾盻生姿云间之裔代不乏人哉扇头小景气韵濯濯自佳第位置稍落时人窠臼中不若龙君便面生动遒逸耳岂善逝以钇乘人如聋若哑遂不竖无上妙义耶袁履善先生极口泖塔望月大为吴淞奇观每一想象便欲濯魄氷壶望舒正圆须得足下灵槎共坐天汉倘得一入成都卜肆占验亦为异日此中一叚美谈也 

　　○与王伯谷 

