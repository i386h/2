<!-- { "loadSidebar": true } -->
　　蒋氏名淑芳吴人蒋恒敬之长女也恒敬之先居宜兴号儒宦家后徙于吴至曰惟明始业贾以为生惟明生恒敬娶陈氏初得女贤而且能其父甚爱之不忍嫁也乃得焘为赘壻焘字良徳御医以濳之孙方游郡学为诸生才质伟然可望与其妻处甚宜之时其妻有一弟病乆所以视其起居既劳及其弟死未几一妹俄继之重悲伤哭泣而病亦作遂不可救死之日成化十五年十二月十七日也年二十六以明年三月己亥葬于沈氏某山之先茔予妻安人与其母兄弟也闻其死哀甚适焘以书来请墓铭吾妻曰是女之为人有可书者乃序曰蒋氏年数歳时已善鍼黹稍长益婉嫕事其父母与待其父母之党孝爱甚笃性不喜华靡凡服餙之美者多斥去之颇好佛尝念父母之恩欲报遂蔬食数年旦则焚香诵佛书以祈祷至抚其弟妹于饮食衣服之外尤能以善言开之宛如女师然既与其夫处闻诵説圣贤经传輙了其大义始悟以佛氏为非更劝其夫益勤学业焘感之读书学宫每月朔望始一归其家葢有乐羊子之妻之风焉及病革嘱其夫以数语皆非流俗妇人所能及者焘悲其言而从之是果贤已铭曰手足之情男子或弛于彼失之乃得之此眇然弱质不出庭戺古不伤生我宁哭死有家于家父母所喜葬则从夫百歳以俟喜者以悲况乃夫子托此慰之且播厥美
　　故云南左布政使袁公妻盛安人墓志铭
　　故云南左布政使华亭袁公有贤配曰安人盛氏南和县学教谕忠之女也初公娶于张贤而早卒求继室难之后得安人安人貌端严而性明惠持身肃然言动不妄婣族皆为公贺公居官亷洁自禄俸外无一金之蓄安人能以勤俭助之又能抚育张氏所遗诸子恩意甚至故公不知其妻之尝没而诸子亦不知其母之尝失也公尝佥广西按察司事时以蛮獠不靖日督兵于外亦惟安人之善治家因得尽心军旅间卒成功名超迁至按察使其后有云南之擢则忧其父高年留安人侍养于家其父亦乐焉不知其子之逺去也未几公卒于道柩至安人迎哭屡至顿絶而其父明年亦亡安人率诸子治两丧皆合乎礼观者称之葢又数年而安人以病不起实成化丁未五月一日也享年六十有二有六男二女男曰伟曰仪曰僖曰仿曰佩曰亿女长适县令陆翰次适张天恩自仿以下与张氏女安人出也孙男若干人曰某某女若干人佩善书以鸿胪寺序班直文华殿将迎养其母俄而讣至他日欲归治丧乃持中书舍人倪君之状来请墓铭曰佩不及事吾母于生时而为此送死之具何如其悲也予怜而许诺安人葬以卒之年某月某日墓在华亭某乡合布政公兆其称安人者以公初任刑部主事所受封也铭曰
　　以顺为正徳之良顺而克相家必昌咄彼哲妇反其常呶呶长舌何可当有贤安人名允臧夫子陈力孰所襄被以命服终煌煌独不逮养子所伤何以慰之此铭章
　　青涧县主墓志铭
　　县主既没其子铭自平凉驰告于朝上若中宫闻之皆遣内臣赐祭于其第仍勅有司营如制于是铭复念曰吾母甚贤今且葬墓宜得铭乃来请于予予辞之其请不已则起而言曰吾母实太祖高皇帝之曾孙韩宪王之孙而襄陵庄穆王之长女母妃曰钟氏而吾母则夫人冯氏出也以正统间赐封号曰青涧县主吾母防则以孝称祖母妃季氏得疾甚危尝吁天刲股作糜以进竟愈之已而冯夫人疾作愈之如前日事闻诸朝特赐玺书奬谕有宗室之光之语盖吾母虽生长富贵无骄侈态凡阃以内事能以身任其劳暇则阅女史以自鉴而已与吾父仪宾府君处尤能顺适其意吾父甚宜之凡余四十年相敬如一日至待诸子不以亲疎间其恩意葢言其母之贤如此是固宜铭也县主没以成化十八年四月十二日享年五十有五后八月仪宾公继没乃以又明年甲辰十一月壬寅日合葬于平凉县由延里之原县主有子即铭以军功授官服其三子钺锜铨女三长适平凉卫千户张英余未行孙男二曰澄郡庠生曰澜女四人铭曰
　　麟趾之化及于宗族维孝斯安维敬斯睦维此克举可考其余子孙百世防此幽墟
　　毛母何氏墓志铭
　　乡贡进士毛珵以成化十七年十月十七日丧其母何氏明年四月二十九日将葬于吴山之原以书属其友周原已为状请予铭徃予闻珵葬其父得治圹法以是送其亲死如礼所谓附于棺者无悔足矣何取于铭原已则道珵之意甚恳若不可已者乃视其状得其母数事盖谓其勤曰珵之父叔行甫初赘于俞及妇死而归故产已废时何氏入门为继室图所以养生者悉脱簪珥贸丝昼夜治为缝缕鬻之衣食竟足谓其孝敬曰姑范年髙诸子已分爨遂迎养之何氏谋于叔行曰吾家幸麤立独不能具盂饭专为老人奉忍使之仆仆徃来乎姑安焉则益致甘防不缺谓其和且慈曰何氏既能养有嫉之者至出诟詈语遂曲为卑下以悦其意卒相驩然叔行有前妻之子玉尝出于外及叔行没立召归主丧更日以善言导之大率言其为人如此可谓贤矣何氏之先无锡人父复初为长洲陈氏赘壻始家于蘓毛世为蘓人其先皆不仕至珵以明经取科第家益振然凡珵所以从师向学者多其母之教其又贤矣何氏卒时年六十有二男子三人长即玉次珵次瓒女子一人适沈椿女孙五人铭曰
　　葬而望望庶有寿母何以寿之其藏不朽吴山嵚崟墓木森森有待宠光孝子之心
　　林孺人墓志铭
　　翰林编修李君与予为同官且有同年之契也数为予言吾母老吾居京师乆吾所为不即归者冀得科第有官秩以慰之也今幸得而有之又例不即归然歴三年封典当下归亦可以荣之也吾宁待焉居无何君之弟仁贵以母亡书来告君啓封哭失声明日予徃吊之又哭失声曰吾不忍言吾情事也既而起拜曰吾母无恙时诸凡葬具窃忍预图惟是葬宜得铭敢以累子予视谊不可辞则应曰诺他日君自为状授予曰吾母林氏莆田人也林出唐九牧苇公之后苇公之弟蕴以忠见称而从子攒以孝致瑞闽中谓忠孝林家曾祖弃防洋训导祖应龙太学生父琚隠居不仕母宋氏吾母天性贤明知书解事平居严重不茍言笑蚤归于先训导府君柔顺有礼成内助功归未几遭舅孟芳先生丧家适中衰能尽斥簪珥以营葬具而大姑郑氏年髙左右承顔俾忘丧子之忧先府君后领乡荐分教雷州于时姑宋氏年亦高遂请畱养姑迫之行乃行雷在万里外有所得歳时遗致殷勤不以逺废其孝类如此及先府君以母忧起复改除宁县未行而卒还葬萧然贫家也吾母数抆泪严戒诸孤曰贫吾安之乆矣奚足忧忧汝辈之坠家世耳呜呼不肖所以有今日者其孰使之已矣不可得而报矣卒以成化十年四月乙丑享年七十有四子二人即仁杰仁贵孙男一人曰某女四人卜是年某月某日葬邑太平山之原合先府君兆葢状云然铭曰
　　闽中氏族林居多维孺人出忠孝家唐诸王孙谱不磨早年委禽仍伐柯有姑孝敬家乃和有夫柔顺礼匪颇有丈夫子豋髙科以严为慈日抚摩诲言在耳去则俄荣封未下如哀何千秋同穴山之阿子孙蛰蛰坟峩峩
　　朱孺人墓志铭
　　朱故淮南名家也后徙于蘓遂为吴县人有曰福贤者生孺人笄年归于故陈府君仲礼氏陈亦吴之名家也族大而产厚孺人入门能处其上下而未尝营私卒能使府君兄弟老而欢然府君家滨大河尝天雨雪见挽官舟者冻饿不能前辄作糜盎中徧食其人邻有客死者人莫之视为具棺敛之而归其丧事多此类府君既没生子纶好义益甚绰有父风寛尝志其墓所谓活产妇水滨者也仍世积徳吴下称之然里之人则曰陈氏父子之为义孺人与有力者孺人为人仁恕恭勤和其亲戚惠其婢仆至如烹调缝纫之事皆可为女妇师然此不必论独所以赞其夫导其子者心则厚矣宜若得厚报数年前一月夭其孙男女七人明年而府君没又四年而亡其长子又四年而仲子死焉孺人连哭数丧悲痛无聊又四年是为成化十年二月十五日亦卒于疾矣年七十有二子男二长即纶娶叶氏仲曰纪娶江氏女三长适吴恭次适蒋礼次适翰林修撰吴寛孙男二曰曰瑬女六适袁纶沈纲唐鼎汤璋其二尚防以十二年三月十七日葬于吴县至徳乡金山之原袝其夫之兆夫孺人之徳礼肃仁裕类苖夫人惜无婿如韩退之者铭其墓而传之铭曰
　　陈氏之徳世继其厚有赞有导有贤妇母孰惠其廸而逢其咎孰种之勤而获则否潭潭高堂防防白首偿徳几何其殆中寿诸女弱孙爰及孀妇哭号于野扶送其柩壶彛既全天道莫究我尚有待逺在其后











　　家藏集巻六十七
　　钦定四库全书
　　家藏集巻六十八
　　明　吴寛　撰
　　墓志铭一十首　　圹志二首
　　太宜人董氏墓志铭
　　太宜人董氏太原人为故太医院判钱公伯常之妻今御医钝之母也钱世家江都后徙晋陵以小儿医名院判少侍其大父晋府良医宗道居太原而太宜人之父亦为府中典仗故娶之后良医卒其子良玉挈院判南还占籍长洲未及立家复以医荐入太医院而留其配于吴当是时太宜人为冡妇勤苦特甚凡可以奉其姑者必极力致之于是院判益妙于医病家日迎之去家事悉委太宜人以治又其弟三人渐长凡一门衣服饮食率取给焉亦惟其平日不妄费一物家竟立中歳从院判仕于京师内助之力益多年且髙其子钝继仕复从之荣养已至然每教子妇必举少时勤苦事为言不能忘也钝初仕为院使得以其官赠其父太宜人因亦受封焉命下半载俄以疾卒享年七十有九钝将归葬持其友周行人秉臣之状泣拜请铭予交御医父子间知太宜人之贤甚熟葢其严毅端庄而俭朴者皆可称道是固可铭也子男四曰铉钝铸铭女二适冯钊张经竝先卒孙男七女八其生永乐十年九月十二日其卒治三年五月十三日以卒之年某月某日葬于吴县雅宜山之原合院判兆铭曰遥遥晋墟昔产于是徙家吴中从我夫子家之克立独任劳事终老京师贵不骄侈子孙繁昌南北嶷嶷厚养髙封尚以医仕荣则已多亦多寿祉合葬丘原夫子是竢百世之余其谨以视
　　彭母刘氏墓志铭
　　彭氏吴人以赀雄里中有曰至朴者益以谨敏承家家故乆而不替而至朴亦惟有其配刘氏以勤俭助之耳刘氏讳素能为仲显之女母曰项氏为人凝重渉知古女妇事既归至朴其舅姑春秋已髙左右奉养得其欢心舅姑以得贤妇私相庆幸乃悉以家政委之治刘氏恒谦抑不敢先诸妇乆之然亦无出怨言者教诸子必以礼义仲昉为吴庠生程其学业更以女工率之使勤下至僮奴辈待之亦多恩意尝有窃其金首饰者后虽知其人卒隠而不言其寛厚如此家尝值火至朴囊重赀投井中他日使人下取之弗得颇不乐刘氏慰解之曰财固不可以非其道而得至非其道而失亦付之数而已至朴为之释然其明逹又如此至朴既卒又明年为治庚戌闰九月十四日亦以疾不起以明年某月某日合至朴葬于长洲县习义乡先茔子男三曰时娶徐氏曰昉娶胡氏曰暐聘丘氏女一适陈鳯孙男一将葬诸子相向泣曰吾母之贤人孰知之亦惟图所以铭其墓者耳于是昉请其师乡贡进士陆君为状托吾侄奕以书来索铭予重其孝不忍违也铭曰
　　妇人之行不出闺门孰谓其家而系其人闺门之伤其人不存书所存者慰其子孙
　　崔母墓志铭
