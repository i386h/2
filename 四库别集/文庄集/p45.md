<!-- { "loadSidebar": true } -->
　　天祚文皇徳元成雅道施纳忠裨阙政偃革致昌期宴喜刀方解人亡鉴遽隳数行遗奏在犹可动神祗【魏徴字元成太宗尝曰徴劝朕偃革兴文天下大宁又宴日谓侍臣曰徴献纳忠谠古之名臣何以加也解佩刀赐之徴亡太宗曰朕以三鉴防已今亡一鉴矣遣人就宅得遗表一纸数行可辨云任善人则国安任恶人则国危公卿之间时有爱憎所宜详慎太宗曰侍臣可书之于笏史臣曰徐邈山涛谢朏比文贞雅道不有遗行乎】哲辅延清问元和致治平从人成庶务求瘼济羣氓务逺能无怠求材可倚成乃知虞舜徳恭已固难名【元和初杜黄裳为相宪宗问以前代帝王之事对曰帝王之务宵旰以求民瘼舍己从人不宜怠肆安逸事有纲领小大当务知其逺者大者固不可代下司职但择人委任责其成效传称帝舜之徳曰夫何为哉恭已南面而巳】贤哉段忠烈振迹自邠宁动必怀刚毅何尝废典刑英防方贯古乐石谅难铭宻议初如用艰危岂易形【段秀实初为安西别将节度梁宰懐异圗秀实直言折之寻为邠宁都虞号令严一军府安泰代宗闻而嗟赏之后笏击朱泚遇害徳宗褒赠甚厚官为立碑初秀实諌以禁兵少不足以备非常徳宗不能用后文宗时宰臣李石曰自古没身以卫社稷者无如秀实之贤】
　　奉和御制读五代梁史【二首并注】
　　李唐危汉祚巢冦盛黄巾嘉士逢多难忠言变逆伦决疑归大顺定防戮奸臣宜享崇髙赠千年道更新【唐季之乱危于汉末巢冦之党盛于黄巾进士谢曈投迹梁祖説以归顺唐室梁祖曰我意素决又复何疑即日定防戮伪监军使悉众归顺僖宗授曈太子率更令开平初追赠司徒】
　　赞贞怀武鸷转鬬厯炎凉诚感泉源异兵严士庶康临危见忠愤对敌擅威强终始心无改遗言更可伤【牛存节字赞贞武鸷有大节威名闻于敌境战鬬累载有功初授潞州歩军都指挥使法令严整士庶安之为同州节度使岐人廹城城中井水咸苦人不可饮存节乃肃拜防祝择地凿八十余井味皆甘淡以为至诚之感病渴且消河北用兵存节忠愤弥笃未尝言病将终戒其子以忠孝不言及他】
　　奉和御制读五代史后唐史【二首并注】
　　燕赵生竒士仇方决志平十年常竭节一剑早知名自取河南镇终辞霸府兵飞鹰昭庆路穷达有髙情【符习少事王镕镕为张文礼所害诉于庄宗曰臣本赵人事王氏故使常授臣一剑俾臣平荡凶冦愿悉本军诛其逆党庄宗令阎寳等助讨之诛文礼庄宗割相卫二郡置义宁军以习为节度习对曰魏博六州见系霸府不宜遽有割但授臣河南一镇臣自攻取乃授天平军节度庄宗十年沿河战守常以本军从心无顾望后安重诲不説授太子太师致仕归故里赵州昭庆县飞鹰痛饮周游田里史臣曰符习乃赵之竒士也】
　　长兴秉钧者子晦道攸隆刚介昌言逺忠清茂泽丰懿文常体道妙略早从戎可惜亏同徳当年阻建功【李愚字子晦长兴初入相后秦王恣横权臣避祸不暇无敢言者愚性刚介往往形言人无唱和者不治第宅官借延宾馆居之常有疾近臣宣谕延之中堂设蓆惟莞秸明宗特赐帷帐茵褥尝为文曰仲尼遇顔子夀等篇人皆称之初以翰林学士从魏王征蜀安重诲问计皆中后冯道出镇与刘昫同在中书昫与道婚家或旧事不便要厘革者对论不定由是罢相】
　　奉和御制读五代晋史【二首并注】
　　子文怀妙识奥学洞天常恬淡游莲幕谦虚践玉堂至仁周仆御大雅变词章慎黙诚无怠危机可尽防【崔棁字子文好学博渉经史闲居二十年专以著述为事王瓒表为从事性恬淡不汲汲于荣利为翰林撰乐章新词教舞童歌之髙帝嘉之有人借文本冩者则曰有前贤有来者安用此端坐寡言尝云非止致人爱憎或干人之忌讳指命仆役亦用礼节盛暑祁寒不使冒犯】
　　大雅怀忠孝当年效战征询谋无败事临敌有竒兵安陆祅狂殄宗城冦难平察防能恻下何患政难成【马全节字大雅厯博单郢沂四州刺史在郡有政声迁金川防御使防蜀兵攻城出竒拒战贼乃退后为义武军节度国家有所调发朝受命而夕行治生余财必充贡奉事母王氏至孝温凊面告毕尽其礼动与幕客谋议故鲜有败事镇中山日杜威奏括民粟全节曰邉民遇蝗旱家食方困官司复扰之则民不堪命矣我为防察安忍效尢百姓称其徳史臣曰全节平安陆之祅预宗城之战功既茂矣贵亦冝然】
　　奉和御制读五代汉史【二首并注】
　　危邦有贤哲力战镇州平革还疲庶从寛悦众情爱人惟责已徇节几忘生青史惟馨在千年仰令名【王周累厯郡守安重荣以镇州叛从杜重威讨平之授贝州节度使移镇泾州前帅张彦泽苛虐部民逃者五千户周下车革前逃民复归迁镇州节度禀性寛惠人庶便之杜重威引契丹临城谕之周曰受国重恩不能死战而以兵降何面目南行见人主与士大夫乎乃痛饮欲引决家人止之初守信都桥败覆民租车周曰刺史之过也乃还所沈粟出私财以修之民庶悦焉史臣曰晋汉之际取符竹者多矣其间有及民之惠如王周之阃政盖其优者也】
　　求益诚贤牧亷平致乐康欢谣腾近辅盛典茂徽章旧相亲褒记黎民竞感伤丰碑应不朽千载咏惟良【刘审交字求益累任州郡绥抚有术凋弊复苏为汝州防御使汝为近辅号称难治审交尽去烦弊百姓歌之卒郡人聚哭乞留葬立碑起祠诏曰褒贤奬善岂限彛章可特赠太尉吏民所请宜依故相冯道曰知其为人亷平慈善无害之良吏也吏民懐感如此着痛哭词六章镌于碑隂】
　　奉和御制读五代周史【二首并注】
　　文懿艰危际虚心自晏宁依违慙问战闲淡贵无刑镇俗惩浮躁尊儒镂典经忠诚亏美諡良足媿幽灵【冯道厯相四朝虽逢艰危不易其度懐才抱业者皆引用履行浮躁者必抑而镇之节制同州日闲淡狱市无扰晋祖尝以兵事问道对曰神武睿略须従独断臣本自书生为陛下在中书不敢有一毫之失也命学官刊板流布諡曰文懿史臣曰事四朝相六帝可得谓之忠乎不得諡为文忠文正者盖谓此矣】
　　文伯怀明识英防世所推济时陈防画急用备论思隘郭爰増广烦音亦改为温恭非不济感遇志如兹【王朴字文伯世宗时言平邉策世宗重其器识世宗以英武自任有包举天下之志计事者不喻其志惟朴神气劲峻性刚决有防凡所谋画动惬世宗之意故急于登庸为端明殿学士命广京城靡不由其心匠未几迁枢宻使星纬声律毕殚其妙所撰律凖并行于世史臣以为太刚不能济之以温恭臣以为朴感世宗之遇急于行事无所顾望故如斯也】








　　文庄集巻三十一
　　钦定四库全书
　　文庄集巻三十二　　　　　宋　夏竦　撰五言律诗
　　奉和御制中和节
　　中春遘初吉嘉节着芳名习习微和扇欣欣万物荣云融才化鹤谷暖已迁莺朝野多欢日风謡会颂声
　　奉和御制会庆殿宴
　　禁门乗晓会宴豆示慈伸激水龙腾久仪韶鳯降频云章流汉筑衢酒洽尧民百辟皆星拱兢兢奉北辰二月昭州奏正月一日设醮上玉皇表烧钱次有鹤一只翺翔久之西北去
　　平乐初正月虚晨荐号时瑞塲燔碧币僊骥驻霜仪烟顶方遥辨星精想下闚天门俄翼去杳霭瑞烟披
　　野步
　　顾步方塘上西郊日渐曛归心临逺渡晩色在闲云垅势蜂腰接谿流鷰尾分田歌知有意丰美谢明君【谨案东轩笔录云夏竦以父殁王事得三班差使然自少好读书工为诗一日携所业伺宰相李文靖沆退朝拜于马首而献之文靖读其诗有山势蜂腰断溪流燕尾分之句深爱之终巻皆佳句翊日防其诗呈真宗及叙死事之后乞与换文资遂改润州金坛主簿据此则沆所见乃野步诗也其改垅势为山势改接为断或东轩笔录得于传闻故有不同耳至厉鹗宋诗纪事但存山势二句而不载全诗则以未见竦集故也】
　　秋晓
　　半庭残月在江郡鼔声初秋气满南国晓云高太虚负霜鸿翼健含雾橘花踈此景无人共朝阳入敝庐
　　灵溪
　　剡东溪澑合一贯天台白鸟防滩下青山倚岸廻波心晴景动渡口晚烟开咫尺通沧海千防自去来
　　马跑泉
　　天骥何年往龙此地存空余曳练色莫辨褭蹄防赴海妨苔甃涵虚碍竹轩会当逢禹凿始可见鸿源
　　天台道中
　　驱马天台路悠悠渐向晨云开忽见寺山尽偶逢人细雨踈篁长微烟古木春行行遥驿道落吹起轻尘【案此诗原本阙今从北宋人小集増入】
　　石梁
　　断涧横幽石苍苔古木隂欹危接山腹迢逓过云心峭壁峙千仭飞流下万寻秦人若驱防蓬岛路非深【按此诗原本阙今从北宋人小集増入】
　　晩望
　　雨霁吴城晩谿泉四散流禽归半峯树人在夕阳楼国望分江海星躔次斗牛堪嗟兴废地千载有闲愁
　　鉴湖晩望
　　新霜脱衰叶寒日下踈篷岸细低疑尽波平阔似空桥通越谿水防带剡川风何处鸣箫鼓丛祠杳霭中
　　舟行即事
　　微阳下江树秋叶泛残红鴈背寒塘雨防争晩渡风寺桥人倒影渔径菊分丛正是承平日轻艘万派通
　　吴中懐古
　　览古长江上明时起叹嗟水流吴国苑花入野人家夜气销龙劒秋星见客槎凄凉馆娃树西日映平沙
　　桐栢观
　　鸟道寒藤结洞门苍藓深楼台在山畔松桧出云心土暖春长在峯高月易沉羽衣祠太乙香冷石坛隂【此诗原本缺今从天台山志増入】
　　喜种隐君授正言直馆
　　鹤版招幽士龙墀袭茜袍道因闲上得名向隐中高密地栖芸阁清涂歴諌曹终南明月夜松桧自萧骚
　　赠海州使君
　　天衢未得便假道海邉城任大才胜器官闲不称名劝农吟少暇忧物睡常轻见说行春处和风满斾旌
　　赠县宰
　　俸轻官且冷君喜在亲民村路不闻犬县城长似春架高书少蠧防静隙无尘考满留碑去清风励后人
　　赠逸人
　　鳯鸟来为瑞达人垂羽翰语因希圣古诗为惜名难泰华僊标峻江湖酒量寛孤琴有舜曲留我月中弹
　　送张学士赴阙
　　东观尝聨袂南州各退飞同倾就日恋先喜赐环归旧业懐铅笔晨装振防衣离有余思凄切寄南徽
　　送益州同理张殿丞
　　逺指三川路初辞六尚班占星度危栈叱驭下灵关职亚铜符重兵销玉帐闲汉台谁视草应待长卿还
　　送人出牧
　　圣主念元元良臣选掖垣紫墀分使节红斾出都门雪浅斜阳路云深晩烧村朞年如报政应许贺新恩
　　秋日送人南逰
　　几驿苏台路轻装转塞蓬夜船千櫂月寒酒一旗风水闇菰蒲老山明橘柚红算君囘首处晓色五湖东
　　秋日送人西上
　　旅程看驿道西去兴何如南国秋霖后斜阳树影踈野光飞翠羽溪艶照红蕖好去朝端客人争草荐书
　　送人
　　野色兼行色长亭一送君束书登古路重茧踏寒云山过天台小溪临婺女分流光须强学当宁正崇文
　　留题友人郊居
　　羣书架寒壁庶事得从容花木移诸寺云泉借数峯积隂春作雨瘦竹老成笻应笑南阳士明朝久卧龙卜筑逺朝市著书成嵗功长云覆孤木古道满清风地胜花房异山灵雨气通纶巾不可恋鹤版下关东
　　代村叟
　　安居近幽谷井赋籍良田圣代无深隐家山不直钱耕看土脉祈谷赛豚肩城市知何处踈钟隔暮烟
　　国清寺
　　穿松渡双涧宫殿五峯围小院分寒水高楼半落晖叶从金地下【寺东北峯有智者金地道塲】云向玉京飞【寺之西洞有玉亰天】欲问西来意谁传智者衣
