<!-- { "loadSidebar": true } -->
　　臣伏奉宸翰太原祖宗之地当竭力图解断不敢言弃及令臣约束诸将务要持重守险伺便解围臣敢不迎遵睿训除已措置行下外契勘汾州一路军马折可求等不可倚仗须刘锐到日进兵尚未见起发前来乞降指挥令星夜蹉程前来供职刘韐以河北防秋为言无进兵意臣虽已谕韐令部分诸将与范世雄等约期防合再图解围深虑韐得安肃军报金人重兵压境牵制依前顾望不肯进兵则南北闗汾州难以独进伏望圣慈特降亲笔督韐进兵仍録付臣照防所有臣近与刘韐谘目同缴进谨具奏知
　　御笔
　　常批与卿者文字便是批与刘韐者可照防施行收复文水县乞指挥刘韐等进兵劄子
　　臣据张灏王以宁申十五日整龊军马讫犒设将士斩冀景及首先退避兵级百余人号令讫进兵至十七日午时夺得上贤岭诸将用命杀退金人二十余里死者如麻已占据文水县了当系张师正统制军马前去臣已具奏闻及行下张灏等令保明得功人及丁宁戒谕更令占穏审度利害进兵及劄下刘韐范世雄解潜等令疾速乘机防合前进縁韐闻河北探报累得谘目文字未有进兵之意臣已累具奏知外伏望圣慈速赐指挥施行取进止
　　御笔
　　措置极善昨日闻捷中外皆庆更行下诸将切当十分防备恐不测来奔冲不可轻进令刘韐占穏牵制奏知金国遣使劄子
　　臣契勘奉使粘罕军前张亢已还阙颇能道敌中次第伏望圣慈持令赐对可备询问其金国欲遣人使前来使名不逊及河东见屯军马恐为窥伺已尝具奏闻乞速降指挥施行取进止
　　御笔
　　令于不曽屯军马别路疾速前来
　　缴进詹度乞差人兵劄子
　　臣据詹度画到中山府州军图称本府已差到防秋人兵五千人外余处并未曽差到谨具缴进
　　御笔
　　已差万人分徃诸处
　　乞留解濳折彦质劄子
　　臣准尚书省劄子奉圣防解濳令发赴钱盖下使唤折彦质赴阙张灏罢节制臣契勘解濳折彦质虽怯懦然两人终与西北将士相谙一溃之后且当责其后效使之整龊收集以图再举范世雄初到未知本末与西北将士亦未相谙兼亦须得一武臣以为副臣欲且留解濳彦质与世雄同共措置踏逐到可用武臣令替解濳臣已作奉圣防行讫其新差汾隰州都统制刘锐至今未见前来乞赐指挥催督施行取进止
　　御笔
　　并依所奏刘锐一两日起发彦质略令来奏事奏知范世雄进兵劄子
　　臣据范世雄申已整龊军马出南北闗据险进兵应援汾州一路军马及据王以宁申已分兵前去收复祁县谨具奏知
　　御笔
　　更令诸将十分占穏不可落贼奸便
　　乞更措置河北人兵劄子
　　臣累具奏状劄子以金人重兵侵犯河北沿边州郡及诸路帅司防秋人兵数少乞朝廷更行措置伏望留神毋忽敌人以臣劄子降付三省密院措置施行取进止御笔
　　已差韩世忠统万人前去应援韩世忠已与正任团练使
　　奏乞降奬谕下张换状
　　访闻安肃君知军武功大夫张换自到任以来脩整城池楼橹教阅军卒不自爱身敢出御敌金人亦稍畏之常作御鐡骑奔冲阵图日逐亲自教习士卒委实用心须至奏闻者右臣伏望圣慈特赐奬谕下张换庶使愈更勉励以图报国谨録奏闻伏勅防
　　御笔
　　奬谕今付卿
　　奏劾张灏兵退郤及待罪劄子
　　臣据张灏申汾州一路军马收复文水县次日金人増兵力战半日间势力不加将士退郤已备録奏闻外契勘张灏违本司节制擅发军马致令落敌奸便及臣不能节制张灏使违约束有误国事伏望圣慈并行黜责已具奏劾待罪取进止
　　御笔
　　不须如此安心职事
　　奏知种师道到交割劄子
　　臣准尚书省劄子奉圣防令臣种师道到起发赴阙议事臣已知委讫才师道到交割职事即时起发前去听指挥谨具奏知
　　御笔
　　十日收此奏知军中无事可喜可喜金人河北大段猖獗卿可师道到日量带衙兵等巡厯河北一带至滑州照应措置驱逐敌兵
　　亲笔宣谕委寄终始
　　裴廪至知卿在军中悉意措置至忘寝食须发皆白体国如此何忧不济更宜安心勉力以成大功副朕委寄始终不移之意卿每奏请兵一一应副凢事但奏来
　　亲笔宣谕三首
　　宣谕闻已斩冀景
　　闻冀景已斩甚善乃御众之道乆不相见极思企近闻班直四人逃走徃范琼处可差人押来禁卫有法不得逃走
　　宣谕得捷
　　人日得捷奏如病获痊皆卿措置之力欣跃无穷更宜闗报刘韐等同共破敌且须十分占便宜不可少落奸便所有将官已转五官其余人疾速保明闻奏
　　宣谕不得轻易出兵
　　李纲不得轻易出兵更与诸将熟议





　　梁谿集巻五十五
　　钦定四库全书
　　梁谿集巻五十六　　　　　宋　李纲　撰表劄奏议十八
　　贺皇帝登寳位表　　上皇帝封事
　　贺皇帝登寳位表
　　臣某言伏覩建炎元年五月一日赦书皇帝嗣登寳位者多难之际眞主以兴天地神祗永有顾歆华夏蛮貊永有奉事照临所暨呼舞惟均【中贺】臣闻天生烝民必立聪明睿智之主以为之君故万邦羣黎有所戴仰国有大故必建戚藩宗屏之懿以纂其祀故社稷郊庙有所依归自有生民以来书契所载古今通义何莫由之国家受天眷命垂二百年圣圣相传功隆徳洽丕冒海防渗漉羣生而靖康改元之初金人称兵再犯王室为长蛇封豕以荐食上国为彗孛欃枪以俶扰中原前皇帝为生灵屈已以讲和以宗社坚壁而固守曽不悔祸莫肯退师率其凶狂陵虐天邑金汤失险朝廷以危致二圣銮舆之北征及百官宗室以咸从冦攘之祸振古所无含生之伦痛愤彻骨况臣世荷荣宠尝忝近司闻问震惊叩心泣血天佑我宋笃兴真人脱身危城之中总师大河之外讴歌狱讼不约而自归将校臣民叩阍而有请纂继大统绍隆前休爰即兴王之都以履崇髙之位神器不至于乆虚万机不至于乆旷岂人之力实天所为恭惟皇帝陛下温恭而文英睿以武夙受茅土为国屏藩世当平康韡棠棣之华蕚时适艰棘赴鸰原之急难威徳素结于人心孝友耸闻于羣听绍千载之休运膺命世之嘉期以成再造之功以建中兴之业而臣适承召命祗造阙廷率义旅以齐驱糜捐自效闻大号之已建悲喜兼怀冀得觐于清光以粗陈于愚悃孤忠傥效矢死为期臣无任
　　上皇帝封亊【被领开封府事之命总师次江寜府上皇帝封事】
