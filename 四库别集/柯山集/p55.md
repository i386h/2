<!-- { "loadSidebar": true } -->
　　世言宣靖尝遇善相人言其相可以学道当升举而未能决遂与之见华山陈图南陈一见曰是无仙骨但急流中能勇退耳宣靖后事定陵以髙退冠朝廷图南言信矣夫能勇退于富贵急流去得道不逺矣世无神仙则已有则必此流为之
　　书布衾铭后
　　司马公之俭徳盖望其眉宇闻其语言而使奢逸之意消不必考其服器而后知也公薨于东府某徃哭之见覆尸以布衾上有铭焉盖此铭也
　　书唐吐蕃传后
　　自汉以来其能制四裔使不为中国患者莫若唐然独一区区之吐蕃能困之岂其制之未得其术耶自太宗以来固已屡失其术而其尤可笑者平凉之盟也匹夫操刀而杀人则必从容伺察待其不备而后发执刀而呼曰束尔手吾将杀汝则虽贲育不敢施于三尺之童何则人固不可易也不然则必待狂疾者也使之束手而杀之告之杀而不避也则亦必狂疾者也吐蕃之于唐固非有深诚笃信之可以不虞也方徳宗之时吾方疑之彼曰必使多尔大臣而后盟惟杜希全李观而后可择其地利则曰必土黎树而后可彼得杀吾之大臣而刼二将以空泾原灵夏之偹而择险阻之地以为设伏之利此其必变之迹特未曰吾将变耳彼乘吾疑而直行其谋而求我成之其易我也甚矣而唐之将相大臣晏然不之虞如接君子长者与之握手坛上而不少偹此何以异于将杀之则告之束手而偃然不拒而待死者哉彼浑瑊者忠有余而智不足者也古之善将者逺至于邻国之动静皆知之夫岂有他术哉测之以谋而伺之以实尔夫缚其二将而不知三万之卒伏于肘腋而不觉也则安在其为智也呜呼平凉之盟所以大可叹也彼尚结賛之智何足贵也是杀人而告之束手者之智也其为智亦殆矣彼李晟之智不可与盟也是知人杀之则避者之智也其可否之间亦明矣当是时唐之臣如浑瑊马燧者亦可谓善将矣而犹如此况无二臣者哉
　　书赵令畤字説后
　　苏公既谪岭外其所厚善者徃徃得罪徳麟亦闲废且十年其平生与公徃还之迹宜其深防而讳之矣而徳麟不然寳藏其遗墨余藁无少弃舍此序其甲也予问其意徳麟慨然曰此文章之传者也不可使后人致恨于我予曰此正先生所谓笃行而刚信予为道者欤
　　记行色诗
　　冷于陂水淡于秋逺陌初穷到渡头頼是丹青不能画画成应遣一生愁右行色诗故待制司马公所作也公讳池以某年中尝监安丰酒税实作此诗距今若干年其孙宏知县事刻此诗于石属予记之惟公以文学风节为时名臣是生丞相温公以盛徳名世以直道立朝名闻中外功施社稷其完节美行既载在天下而著书立言皆足以师范来世盖尝评古今诗句着诗话一巻亦载此诗以其甚工不敢以父子之嫌废也梅圣俞以诗名一时尝言诗之工者写难状之景如在目前含不尽之意见于言外此诗有焉
　　东坡书巻
　　苏公谪居黄州时为奉议郎潘公书一巻偹正书行草数体予再官于黄首尾且三年尝假此书于奉议之子大临以为书法庚辰孟秋防恩守鲁将之官尽出所假潘氏诸书归之独此一巻令男秬纳之箧中予与邠老皆苏学士徒也舍潘归张奚择焉邠老惧后东坡复徴此书疑于收视之不谨也使书此以为据
　　书东坡先生赠孙君刚説后
　　春秋传曰使勇而无刚者尝冦而速去之夫果敢不畏之谓勇无所屈挠之谓刚或谓申枨为刚者夫子曰枨也欲焉得刚夫使不以义屈于人而无邪欲以乱其中则其行已施于事者为仁孰御哉此刚者必仁之説也苏公行已可谓刚矣傲睨雄暴轻视忧患髙视千古气盖一世当与孔北海并驱而犹称孙君之刚又言其救十二人之死为刚者必仁之论则孙君可知矣其子思厉操履文词絶人逺甚则来者未可量也予言其信
　　题贾长卿读髙彦休读白乐天事
　　髙彦休作唐阙史辨白乐天无因毋坠井作赏花新井诗贾子又从而续之张子曰二子谓之爱白公则可矣未可谓知白公也古之圣贤谁能无谤何独乐天也哉有谓舜囚尧而夺之位伊尹放太甲而王世未尝有辨舜与伊尹之非簒者也其心诚知其不然则辨无自而萌于心是其为説无待而自然人之饱者人诬之以饥未有自疑而辨其非饥者人知舜与伊尹之非簒如自信其饱虽或从而诬之而不在辨之之域矣故凡世之辨已与辨人其言虽工而察其心之始萌盖其于信尝有所不足而后不能无言彼虽不能无疑于其初其攷于理较于迹而后能消其不信之心于是乎有辨故曰二子未可谓知白公者也呜呼小人之害君子也亦多术矣谤之于意外惑之于疑似世之君子傍视而不平者起而与之辨起于知之所不足故纵言极口而益召天下之多言多言繁兴而是非足以两行于世夫惟真知而冺言者而后谤止夫世之真知君子者才几人则小人之毁贤败善何时而止耶悲夫
　　防吕居仁所藏秦少防投巻
　　予见少防投巻多矣黄楼赋哀镈钟文巻巻有之岂其得意之文欤少防平生为文不多而一二精好可传在岭外亦时为文临殁自为挽诗一章殊可悲也此巻是投正献公者今藏居仁处居仁好其文出予覧之令人怆恨大观丁亥仲春张耒书
　　防范坦所藏髙闲帖
　　予治平末尝见太学直讲杨褒家藏唐髙闲上人二帖石本欧阳文忠公书其末以为髙闲之书如此则韩序乃实録矣后予官秘书且十年凡秘府所藏与一时士大夫家所有晋唐以来名书妙墨皆获见之而髙闲书絶未尝见岂闲自重其艺不妄为人书故后之传者少耶崇寕乙酉孟秋始见范伯履所藏千文追想杨褒石本真出一手足知退之之言不妄也












　　柯山集巻四十五
　　钦定四库全书
　　柯山集巻四十六
　　宋　张耒　撰
　　书简
　　答汪信民书
　　某启上教授汪君足下过符离偶多事然虽闻车马尝见临而卒不能一到左右也必防深察到家忽便人惠书如见问以文墨事某于文词窃尝好之而不能着也莫知所以告左右者抑闻之古之文章虽制作之体不一端大抵不过记事辨理而已记事而可以垂世辨理而足以开物皆词逹者也虽然有道词生于理理根于心茍邪气不入于心僻学不接于耳目中和正大之气溢于中发于文字言语未有不明白条畅盍观于语者乎直者文简事核而明虽使妇女童子听之而谕曲者枝词游説文繁而事晦读之三反而不见其情此无待而然也足下以文章取髙科言语之工妙天下而仆敢献其陈设则有罪矣然以仰答盛意之辱之又因以求教也春寒自爱偶以连日冗甚修答不时恕之恕之不宣
　　与鲁直书
　　某再拜学士足下仆年十八九时居陈学同舍生有自江南来者借借能道鲁直名后数年礼部苏公在钱塘始称鲁直文章士之慕苏公者皆喜道足下仆于斯时固已有愿交之心不幸遭罹忧患往来淮浙间就食以继活又得官西防洛阳者三年歴时益多行四方逺而足下之名益至于予耳最后苏公以文章得罪而闻足下实与其间苏公黜官贬走数千里外放之大荒积水之上飦粥不给风雨不蔽平日之誉徳美者皆讳之矣谁复议于苏公之徒哉宜遂灭息揜抑而莫敢言之矣然言足下姓名文章不减于昔而有加焉夫天下人之公议固不可终阏然非有气势利权而能使人称爱于寂寥蔽障之地者非其卓然有人欲揜之而不可得者未易至也故仆之愿交之心与鲁直之名其深浅常相若也仆为丞于咸平者一年矣闻鲁直如隔舍如束防甚固不得辄见夫人之相好者逺而不相及则虽思而心不劳有可及之势而限于咫尺则梦寐乱何则人之情固不平于理之不当然者仆之区区所以不能得见面而至于奉书而请交也夫交者君子之所以甚慎而某【案此下有脱文】
　　某再启每怀先公平昔相与之诚又闻在岭外时失所爱弟天乎有是哉无可言者奈何吕家诸舅又复不振想时得书也书不尽意何时面慰临书陨涕
　　答李推官书
　　李君足下南来多事乆废读书昨送简人还忽辱惠及所作病暑赋及杂诗等诵咏爱叹既有以起其竭涸之思而又喜世之学者比来稍稍追求古人之文章述作体制往往已有所到也某不才少时喜为文词与人游又喜论文字谓之嗜好则可以为能文则世自有人决不在我足下与某平居饮酒笑语忘去屑屑而忽持大轴细书题官位姓名如卑贱之见尊贵此何为者岂妄以某为知文谬为恭敬若请教者乎欲持纳而贪于爱玩势不可得舍虽怛然不以自宁而既辱勤厚亦不敢隠其所知于左右也足下之文可谓奇矣捐去文字常体力为瓌奇险怪务欲使人读之如见数千载前蝌蚪鸟迹所记匏之歌钟鼎之文也足下之所嗜者如此固无不善者抑某之所闻所谓能文者岂谓其能奇哉能文者固不能以奇为主也夫文何谓而设也知理者不能言世之能言者多矣而文者独传岂独传哉因其能文也而言益工因其言工而言益明是以圣人贵之自六经以下至于诸子百氏骚人辩士论述大抵皆将以为寓理之具也是故理胜者文不期工而工理诎者巧为粉泽而隙间百出此犹两人持牒而讼直者操笔不待累累读之如破竹横斜反覆自中节目曲者虽使假词于子贡问字于扬雄如列五味而不能调和食之于口无一可惬况可使人玩味之乎故学文之端急于明理夫不知为文者无所复道如知文而不务理求文之工世未尝有是也夫决水于江河淮海也水顺道而行滔滔汩汩日夜不止冲砥柱絶吕梁放于江湖而纳之海其舒为沦涟鼓为波涛激之为风飚怒之为雷霆蛟龙鱼鼋喷薄出没是水之奇变也而水初岂如此哉是顺道而决之因其所适而变生焉沟渎东决而西竭下满而上虚日夜激之欲见其奇彼其所至者蛙蛭之玩耳江河淮海之水理逹之文也不求奇而奇至矣激沟渎而求水之奇此无见于理而欲以言语句读为奇之文也六经之文莫奇于易莫简于春秋夫岂以奇与简为务哉势自然耳传曰吉人之词寡彼岂恶繁而好寡哉虽欲为繁不可得也自唐以来至今文人好奇者不一甚者或为缺句断章使脉理不属又取古书训诂希于见闻者挦撦而牵合之或得其字不得其句或得其句不得其章反覆咀嚼卒亦无有此最文之陋也足下之文虽不若此然其意靡靡似主于奇矣故预为足下陈之愿无以仆之言质俚而不省也
　　投知已书
