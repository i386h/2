<!-- { "loadSidebar": true } -->
　　河外青山展卧屏，并州孤客倚高城。十年旧隐抛何处？一片伤心画不成。谷口暮云知郑重，林梢残照故分明。洛阳见说兵犹满，半夜悲歌意未平。

　　别覃怀幕府诸君二首

　　王后卢前旧往还，江东渭北此追攀。百年人物存公论，四海虚名只汗颜。诗酒聊堪慰华发，衡茅终拟共青山。相思后日并州梦，常在瑶林照映间。

　　太行醲秀在山阳，嵇阮经行旧有乡。林影池烟设清供，物华天宝借余光。承平故事嗟犹在，雅咏风流岂易忘！稍待秋风入凉冷，百壶吾欲醉筹堂。河内有七贤乡。

　　羊肠坂

　　浩荡云山直北看，凌兢羸马不胜鞍。老来行路先愁远，贫里辞家更觉难。衣上风沙叹憔悴，梦中灯火忆团栾。凭谁为报东州信，今在羊肠百八盘？

　　高平道中望陵川二首此县先陇城府君泰和中旧治。

　　列宿澄明墨绶尊，中台良选到名门。来时珥笔夸健讼，去日攀车余泪痕。一片青山几今昔，百年华屋记生存。泰和遗老今谁在？向道甘棠有子孙。

　　铃阁文书到酒卮，诸曹小吏亦钞诗。座中佳客无虚日，帘下歌童尽雅辞。棠棣有花移旧巧，樱桃和露亸繁枝。书郎零落头今白，肠断荷衣出拜时。棠棣，樱桃，皆当时事。

　　野谷道中怀昭禅师

　　行行汾沁欲分疆，渐喜人声挟两乡。野谷青山空自绕，金城白塔已相望。汤翻豆饼银丝滑，油点茶心雪蕊香。说向阿师应被笑，人生生处果难忘。

　　太原

　　梦里乡关春复秋，眼明今得见并州。古来全晋非无策，乱后清汾空自流。南渡衣冠几人在？西山薇蕨此生休。十年弄笔文昌府，争信中朝有楚囚？

　　外家南寺在至孝社，予儿时读书处也

　　郁郁秋梧动晚烟，一庭风露觉秋偏。眼中高岸移深谷，愁里残阳更乱蝉。去国衣冠有今日，外家犂栗记当年。白头来往人间遍，依旧僧窗借榻眠。

　　追赋定襄周帅梦卿家秋日牡丹

　　千古吴中富贵家，秋风吹送洛阳花。真妃镜里春难老，玉女车边日易斜。纪瑞定谁增旧谱？换根元自有灵砂。来迟不及西堂宴，犹想分香入棣华。周有棣华堂。

　　桐川与仁卿饮

　　潇潇茅屋绕清湾，四面云开碧玉环。已分故人成死别，宁知樽酒对生还！风流岂落正始后？诗卷长留天地间。海内斯文君未老，不须辛苦赋囚山。

　　过浊鹿城与赵尚宾谈山阳旧事

　　废邑萧条落照边，山阳遗迹世空传。肺肠未溃犹可活，灰土已寒宁复然？负鼎运来元有力，考槃人去更堪怜。因君忆得曹瞒事，铜雀台荒又几年？

　　官园探梅同康显之赋

　　柳麦榆椒寂寞边，尽饶梅事得春偏。留残瘦骨犹堪画，未展幽香已可怜。千里移根自何许？数枝临水记当年。开时重约花前醉，试手东风第一篇。

　　十二月十六日还冠氏十八日夜雪

　　少日鶱飞掣臂鹰，只今痴钝似秋蝇。耽书业力贫犹在，涉世筋骸老不胜。千里关河高骨马，四更风雪短檠灯。一瓶一钵平生了，惭愧南窗打睡僧。

　　别康显之

　　玉川文字五千卷，郑监才名四十年。谁谓华高吾岂敢，耻居王后子当然。河亭笑语归陈迹，里社追随失后缘。后夜并州月千里，南窗樽酒且流连。

　　寄杨飞卿

　　客梦悠悠信转蓬，藜床殷殷动晨钟。西风白发三千丈，故国青山一万重。沙水有情留过雁，乾坤多事泣秋虫。三间老屋知何处？惭愧云间陆士龙。

　　雨夜

　　梦里孤蓬雨打秋，茅斋元更小于舟。无钱正坐诗作祟，识字重为时所。千里谩思黄鹄举，六年真作贾胡留。并州北望山无数，一夜砧声人白头。

　　东平送张圣与北行

　　天山曾望使车还，官柳青青此重攀。去国衣冠元易感，中年亲友更相关。迩云自可无千里，隐雾难教见一斑。海内文章在公等，不应空老道途间。

　　别张御史特立，字文学

　　晚学天教及老成，翰林诗里羡鸿冥。冯内翰丈赠御史诗，有“鸿冥雉媒”之句。

　　箪瓢此日归颜巷，铜墨当时动汉庭。华谩劳纡直笔，御史见贻之作，过有褒拂。绛帷无复与横经。只应千里并州道，常并虚危候德星。

　　出东平

　　老马凌兢引席车，高城回首一长嗟。市声浩浩如欲沸，世路悠悠殊未涯。潦倒本无明日计，往来空置六年家。东园花柳西湖水，剩著新诗到处夸。

　　再到新卫

　　蝗旱相仍岁已荒，伶俜十口值还乡。空令姓字喧时辈，不救饥寒趍路傍。行帐马嘶尘澒洞，空村人去雨淋浪。河平千里筋骸尽，更欲驱车上太行。

　　别冠氏诸人戊戌秋八月初二日。

　　东舍茶浑酒味新，西城红艳杏园春。衣冠会集今为盛，里社追随分更亲。分手共伤千里别，低眉常愧六年贫。他时细数平原客，看到还乡第几人？

　　入济源寓舍戊戌八月二十二日

　　未办驱车上太行，主人留此避风霜。遗编坠简文章烂，粝食粗衣岁月长。奋迅旧嫌扶老杖，龙钟今属负暄墙。睡中剌剌闻人语，季子金多过洛阳。

　　镇平县斋感怀

　　四十头颅半白生，静中身世两关情。书空咄咄知谁解？击缶呜呜却自惊。老计渐思乘款段，壮怀空拟谩峥嵘。西窗一夕无人语，挑尽寒灯坐不明。

　　野菊再奉座主闲闲公命作

　　晚景萧疏画不成，晚花作意出繁英。鲜明独向霜露见，烂漫却随蒿艾生。南国骚人知有待，西风胡蝶更多情。南山正在悠然处，安得芳樽与细倾？

　　五月十二日座主闲闲公讳日作

　　厝火谁能救已然？直教忧疾送华颠。赠官不暇如平日，草诏空传似奉天。故垒至今埋恨骨，遗宗何力起新阡？门生白首浑无补，陆氏庄荒又一年！

　　四哀诗

　　李钦叔

　　赤县神州坐陆沈，金汤非粟祸侵寻。当官避事平生耻，视死如归社稷心。文采是人知子重，交朋无我与君深。悲来不待山阳笛，一忆同衾泪满襟。

　　冀京父

　　先公藻鉴识终童，曾拔昆山玉一峰。不见连城沽白璧，蚤闻烈火燎黄琮。重围急变纷纷口，九地忠魂耿耿胸。欲吊南云无觅处，士林能不泣相逢。

　　李长源

　　冀都事死东州祸，李翰林亡陕府兵。方为骚人笺楚些，更禁书客堕秦坑。石苞本不容孙楚，黄祖安能贷祢衡？同甲四人三横霣，此身虽在亦堪惊！

　　王仲泽

　　太学声华弱冠驰，青云岐路九霄飞。上前论事龙颜喜，幕下筹边犬吠稀。壮志相如头碎柱，赤心嵇绍血沾衣。从来圣牍褒忠义，谁为幽魂一发挥？

　　过诗人李长源故居

　　楚些招魂自往年，明珠真见抵深渊。巨鳌有饵虽堪钓，怒虎无情可重编。千丈气豪天也妒，七言诗好世空传。伤心鹦鹉洲边泪，却望西山一泫然。

　　己亥十一月十三日雪晴夜半书山东龛看月

　　四山寒雪夜深明，未恨崔嵬失旧青。青女有功加粉泽，素娥无意惜娉婷。微云河汉非人世，太古鸿荒见典刑。剩著新诗记今夕，年年来醉半山亭。

　　明日作

　　晴光晃漾入危阑，万象都归一色看。摇笔尚堪凌浩荡，举杯谁与慰荒寒？化志银界清凉近，散尽冰花碧海干。后夜霜空月论满，可无秦女共骖鸾！

　　杏花二首庚子岁南庵赋。

　　芳树春融绛蜡凝，春风寂寞掩柴荆。画眉卢女娇无柰，龋齿孙娘笑不成，已怕宿妆添蝶粉，更堪暖蕊闹蜂声。一般疏影黄昏月，独爱寒梅恐未平。

　　一穗芦鞭一穗尘，西园红艳眼中新。帽檐分去家家喜，酒面飞来片片春。梅柳几曾同故事，樱桃才得缀芳辰。荒城此日肠堪断，老却探花筵上人。

　　醉后

　　蚤岁披书手不停，中年所得是忘形。天公不禁人间酒，崔瑗虚留座右铭。身后山丘几春草，醉来日月两秋萤。柴门老雨青苔满，一醉狂歌且自听。

　　赋南中杨生玉泉墨墨不用松烟而用灯煤。

　　万灶玄珠一唾轻，客卿新以玉泉名。御团更觉香为累，冷剂休夸漆点成。涴袖秦郎无藉在，画眉张遇可怜生。晴窗弄笔人今老，孤负松风入砚声。宫中以张遇麝香小团为画眉墨。

　　赠张文举御史

　　安稳藜床坐欲穿，合教绝学到真传。清贫自苦知何负？神理无凭恐未然。麋乳尚怜孤竹饿，龙头谁识管宁贤？无穷白日青天在，会有先生引镜年。先生新失明。

　　寄答飞卿

　　一首新诗一纸书，喜于沧海得遗珠。古来献玉犹难售，此日闻韶本不图。白雪任教春事晚，青天终放月轮孤。并州命驾才千里，嵇吕风流未可无。

　　留别龙兴汴禅师普照鉴禅师

　　十年不见木庵师，二老相从又一时。俚曲只知无《白雪》，遗音谁谓有朱丝？书难尽信何如默，人各为家枉自私。三月春风满桃李，青青留看岁寒枝。

　　赤石谷

　　林罅阴崖雾杳冥，石根寒溜玉玎玲。云来朔漠疑秋蚤，山近清凉觉地灵。静爱鸟声存野调，闹嫌人迹带尘腥。南台说有金银气，可是并汾处士星？系舟山。僧徒调之小五台，九月中，时有景星如佛光云。

　　赠杨君美之子新甫

　　书林头白坐吟呻，青佩横经更几人？总角未逢韩吏部，伏膺先就楚灵均。岳莲尽发三峰秀，玉树初含二月春。看取杨家伯男子。今年天壤姓名新。含，一作生，一作临。

　　濦亭同麻知几赋

　　零落栖迟复此游，一樽聊得散羁愁。天围平野莽无际，水绕孤城闲不流。元是“深”字，知几为予改作“闲”字。柳意渐回淮浦暖，雁声仍带塞门秋。登高望远令人起，欲买烟波无钓舟。

　　答公茂

　　文昌除目入惊看，似觉规摹到汉官冀北已空天下马，江东全倚谢家安。黄图赤县风流在，碧落银河病眼宽。林下升平有他日，草堂应许驻金鞍。

　　过应州

　　平野风埃接戍楼，边城三月似穷秋。人家土屋才容膝，驿路旃车不断头。随俗未甘尝马湩，敌寒直欲御羊裘。十年紫禁烟花绕，此日云山是应州。

　　应州宝宫寺大殿

　　缥渺层檐凤翼张，南山相望郁苍苍。七重宝树围金界，十色雯华拥画梁。竭国想从辽盛日，阅人真是鲁灵光。请看孔释谁消长，林庙而今草又荒。

　　怀安道中寄怀曹征君子玉

　　赭水欢游事已非，襄山回首重依依。义熙留在陶元亮，华表来归丁令威。袖里短书怀老笔，梦中皤腹见袖衣。祝君饱吃残年饭，会有邻墙白版扉。

　　五月十一日樗轩老忌辰追怀

　　溃后交情老更伤，每逢此日倍难忘。神光何处埋泉壤？落月无言满屋梁。秘阁图书疑外府，谢家兰玉记诸郎。灵均谩倚骚经在，宗国河山半夕阳。公墓今为乱冢所迷，故有上句。

　　感事

