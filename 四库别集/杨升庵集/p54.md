<!-- { "loadSidebar": true } -->
今世有关尹子其文出于后人伪撰不类春秋时文也按列子仲尼篇引关尹子曰在已无居形物其着其动若水其静若镜其应若响故其道若物者也物自违道道不违物善若道者亦不用耳亦不用目亦不用力亦不用心欲若道而用视听形智以求之弗当矣瞻之在前忽焉在后用之弥满六虚废之莫知其所亦非有心者所能得远亦非无心者所能得近惟默而性成者得之知而忘情能而不为真知真能也发无知何能情发不能何能为聚块也积尘也虽无为而非理也又说符篇引关尹子谓列子曰言羙则响羙言恶则响恶身长则影长身短则影短名也者响也身也者影也故曰慎尔言将有和之慎尔行将有随之是故圣人见出以知入观往以知来此其所以先攵之理也度在身稽在人人爱我我必爱之人恶我我必恶之汤武爱天下故王桀纣恶天下故亡此所稽也稽度皆明而不道也譬之出不由门行不从径也以是求利不亦难乎尝观之神农有炎之德稽之虞夏商周之书度诸法士贤人之言所以存亡废兴而非由此道者未之有也按此二条皆精义格言今为伪撰者曾无一语类是可证矣关尹子书虽亡观此二条亦尝鼎一脔矣乎 
关尹子妙语 
关尹子曰狡胜贼能捕贼勇胜虎能捕虎能克已乃能成已能胜物乃能成物 
鬻子 
鬻子文王时人著书二十二篇子书莫先焉今其存者十四篇皆无可取后人赝本无疑也按贾谊新书所引鬻子七条如云和可以守而严可以守而严不若和之固也和可以攻而严可以攻而严不若和之德也和可以战而严可以战而严不若和之胜也则惟由和而可也又云治国之道上忠于主而中敬其士而下爱其民故上忠其主者非以道义则无以入忠也而中敬其士非以礼节则无以谕敬也下爱其民非以忠信则无以行爱也又曰圣王在上位则天下不死军兵民免于死而得一生矣圣王在上位则民无冻馁民免于二死而得二生矣圣王在上位则民无夭阏民免于三死而得三生矣圣王在上位则民无厉疾民免于四死而得四生矣是皆正言确论也今之所传有是乎又文选注引鬻子武王率兵车以矢纣纣虎旅百万阵于啇郊起自黄鸟至于赤斧三军之士莫不失色今本亦无知其为伪书矣曷取贾谊书中七条传之以冠于书亦愈于传赝售伪也 
庄子觧 
庄子为书虽恢谲佚宕于六经外譬犹天地日月固有常经常运而风云开阖神鬼变幻要自不可阙古今文士每奇之顾其字面自是周末时语非后世所能悉晓然尚有可征者如正获之问于监市履狶乃大射有司正司获见仪礼解之以牛之白颡者与豚之亢鼻者与人之有痔病者不可以适河乃古天子春有解祠见汉郊祀志唐子乃掌堂涂之子犹周王侯之子称门子义台乃仪台郑司农云故书仪为义其脰肩肩乃见考工记梓人为磬文数目顅胫肩即顅字如此类不一而士无古学不足以知之诸家解者或敷演清谈或牵联禅语或强附儒家漫曰此文字奇处绝妙又恶识所谓奇妙千百八载作者之意欝而未伸剽窃之用转而多误【罗勉道庄子循本序】 
内则夘酱读作鲲国语亦云鱼禁鲲鲕皆以鲲为鱼子庄子乃以至小为至大便是滑稽之开端【南史吉翂传鲲鲕蝼蚁尚贪其生】风生于无而归于无惟窍之所受不同在人之所闻亦异比于万物禀受亦然众窍为风所鸣万形为化所役风不能鸣则万窍虚化不能役则万窍息【林疑独注庄子天籁一节】 
西蜀范无隐云未成心则真性浑融太虚同量成心则已离乎性有善有恶矣人处世间应酬之际有不免乎成心即当师而求之于未成之先则善恶不萌是非无朕何所不齐哉【其论精当足以尽祛前惑】梦而为蝶不知有周觉而为周不知有蝶其势不能合必有时而分矣万物之化亦如此【林疑独】 
逍遥游尽性也齐物论穷理也飬生主修身也【碧虚陈景允】儵忽生而浑沌死以喻外王之功成而内圣之道亏也陈碧虚曰好生者以世事为乐趣死者以人世为劳唯超生死者可以论其大槩矣【髑髅注】 
解其天弢隳其天袠林疑独云人生束縳于亲爱如弓之在弢如书之在袠吕惠卿曰解弢则弛张莫拘堕袠则卷舒无碍狶韦氏之囿黄帝之圃有虞氏之宫汤武之室吕惠卿曰囿而圃宫而室言世益衰居益狭矣【知比游】苌弘被放归蜀刳肠而死蜀人以匮藏其血三年而化为碧玊晋元帝托运粮不至而杀其臣其血逆柱而上齐杀斛律光其血在地去之不灭【外物】 
庄子愤世 
庄子愤世嫉邪之论也人皆谓其非尧舜罪汤武毁孔子不知庄子矣庄子未尝非尧舜也非彼假尧舜之道而流为之哙者也未尝罪汤武也罪彼假汤武之道而流为白公者也未尝毁孔子也毁彼假孔子之道而流为子夏氏之贱儒子张氏之贱儒者也故有绝圣弃智之论又曰百世之下必有以诗礼发冢者矣诗礼发冢谈性理而钓名利者以之其流莫盛于宋之晚世今犹未殄使一世之人吞声而暗服之然非心服也使庄子而复生于今其愤世嫉邪之论将不止于此矣 
郭象注庄子 
昔人谓郭象注庄子乃庄子注郭象耳盖其襟怀笔力略不相下今观其注时出俊语与郑玄之注檀弓亦同而异也洪容斋尝录檀弓注之奇者于随笔予爱郭注之奇亦复录于此如逍遥篇注云大鹏之□斥鷃宰官之与御风同为累物耳飬生主注云向息非今息故纳飬而命续前火非后火故为薪而火传又以生死为寤寐以形骸为逆旅又云多贤不可以多君无贤不可以无君又云通彼而不丧我即所谓惠而不费也又云天性在天窦乃开又云尧有亢龙之喻舜有卷偻之谈周公类之走狼仲尼比之逸狗又云律吕以声兼形玄黄以色兼质又云生之所无以为者分外物也知之所无柰何者命里事也此语尤精可比于荀孟又云草不谢荣于春风木不怨凋于秋天李太白用为诗语而人不知其本于子玄也 
康节论庄子 
邵康节云庄子盗跖篇言事之无可柰何者虽圣人亦无如之何庖人虽不治庖尸祝不越樽俎而代之言君子之思不出其位杨龟山曰逍遥游一篇子思所谓无入而不自得飬生主一篇孟子所谓行其无所事愚谓能以此意读庄子则所谓圆机之士可与之论九流矣世之病庄子者皆不善读庄子者也 
庄子语暗合中庸 
庄子曰尸居而龙见不见而章也渊默而雷声不动而变也神动而天随无为而成也又曰尸居龙见戒慎乎其所不覩也渊默雷声恐惧乎其所不闻也 
淮南述庄子语 
庄子云冻者假衣于春暍者反冬乎冷风其言错综成文妙矣淮南述之曰冻者假兼衣于春暍者望冷风乎秋又较明白古人辞必已出而不相龙如此 
庄子论经不言礼乐 
庄子曰易以道阴阳书以道政事诗以道性情春秋以道名分为朱子之所深取且曰庄子是大秀才荀子不及信矣或谓其遗礼乐而不言以议其失非也庄子之言多举略以例详如九渊之名止列其三是也六经而举其四则礼以道中乐以道和推之可知孔子曰诗三百一言以蔽之曰思无邪示人以知要也诗言思无邪则易之时书之中咸可例推庄生之言亦孔门家法也 
老莱子语 
可食以酒肉者可加以鞭捶可授以官禄者可随以斧钺 
晏子语 
君子独立不惭于影独寝不惭于魂此晏子语也今例知为宋人语不知祖于晏子 
管子韵语 
管子之文多用韵语如云当冬三月天地闭藏昼日恒短而夜日益长利以作室不利作堂【作室者诗所谓上入执宫功也】又言堤坊之利曰民得其饶是谓流膏又言五粟羙土之状云淖而不衂刚而不觳不泞车轮不污手足其造语之妙秦汉以后人岂能及也 
贾子韵语 
贾子曰君子重袭小人无由入正人十倍邪僻无由耒【耒叶音历】又曰见祥而为不可则祥反为祸见妖而迎以德则妖反为福【福叶音逼】皆极文字之妙 
符子 
符子曰周人有爱裘而好珍羞欲为千金之裘而与狐谋其皮欲为少牢之膳而与羊谋其羞言未衣?十狐相率逃于重丘之下羊相呼藏于深林之中故周人十年不制一裘五年不具一牢何则周人之谋失之矣古谚有之筑舍道傍三年不成虽则不成遅犹有望也若夫休官而谋于子纳妾而谋于妻用孔子而谋于晏婴与子西欲成其谋得乎 
陆子 
陆子曰三皇垂策五帝拱手唐虞按辔禹汤驰辕五伯西?之驾六国摧辀 
青史子 
青史子载古礼男子生而射天地四方其文云东方之弧以梧梧者东方之草春木也南方之弧以柳柳者南方之草夏木也中央之弧以桑桑者中央之木也西方之弧以枣枣者西方之草秋木也北方之弧以枣枣者北方之草冬木也是木亦可称草也史青子汉志五十三篇今存者胎教一篇而巳其首曰古者胎教之道王后有身瑞七月而就蒌室太师持铜而御户左太宰持升而御户右此三月者王后所求声音非礼乐则太师抚乐缊瑟而称不习所求滋味非正味则太宰荷斗倚升而不敢煎调云云其文义古雅呜呼古书之不传者何限惜哉 
孔丛子 
孔丛子载孔子之言曰古之听讼者恶其意不恶其人求其所以生之不得其所以生乃刑之欧阳永叔作陇冈阡表云求其生而不得则死者与我皆无憾也世莫有知其言之出于孔丛子也 
文中子 
文中子一书格言至论甚多若其中拆洗论语之文描画孔门之像若吴楚僣王者名号儿童学长者拜揖者皆其门人之罪也试举一条如云陈叔达行令郡县而盗不止闻文中子门人心化之言退而静居三月而盗贼出境此段明是妆点使盗贼三月入境餔资饩牵亦竭矣不出何待又以为功不亦迂耶 
管啇论金粟 
管子曰野与市争民金与粟争贵又曰狄诸侯亩锺之国也故粟十锺而锱金程诸侯山东之国也故粟五金而锱金啇子曰金生而粟死粟死而金生金一两生于境内粟十二石死于境外粟十二石生于境内金一两死于境外好生金于境内则金粟两死仓府两虚国弱好生粟于境内则金粟两生仓府两盈国强管啇皆功利之流故其术先后若合符然其文亦不易及也 
淮南子载格言 
非澹泊无以明志非宁静无以致远非宽大无以兼覆非慈厚无以怀众非平正无以制断此五语出淮南子主术训下篇盖古之格言而淮南述之孔明又举以教子也然五语之中澹泊宁静二语足以该下三语矣孔明慱学而精择如此又心欲小而志欲大智欲圆而行欲方能欲多而事欲鲜亦出淮南子而孙思邈引之然胆欲大之语有病不若志欲大之善也能欲多而事欲鲜此句不可少孔明思邈同引淮南子语而优劣不同也 
淮南太玄法言新书 
正部云淮南浮伪而多恢太玄幽虚而少效法言杂错而无主新书繁文而鲜用亦确论 
阴符经 
阴符经非黄帝书盖出后汉末唐人文章引用者惟吴武陵上韩舍人行军书有禽之制在气一语梁肃受命宝赋有天人合发区宇乐推一语冯用之机论权论两引之此外绝无及之者 
汲冢文诬 
汲冢璅语其文极古然多诬而不信如谓舜囚尧太甲杀伊尹又谓伊尹与桀妃末喜交其诬若此小人造言不起自战国之世伊尹在相位日被其黜僇者为之也然则何以知之曰其文不类战国 
汉人好作隐语 
