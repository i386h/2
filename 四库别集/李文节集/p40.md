<!-- { "loadSidebar": true } -->
　　圣主右文特重登庸之典熙朝通籍滥叨拔擢之荣运恊泰征恩深晋锡遭时甚幸戴德难名恭惟皇帝陛下天挺英资日新圣学辟四门而礼士俊又云蒸操八柄以驭臣恩威霆断方且宵衣求治侧席恩贤爰登韦布之微臣策以赏罚之要务虗怀以访谆谆乎士习人心降色而诹汲汲乎闾阎牖户远慕帝王之轨深惟本实之图即往瞽刍荛曾奚裨于　旒纩而泰山沧海犹不让乎涓埃遂今章句迂谈得尘　清览逢衣下品胥玷贤科内殿传胪南宫敞宴冠袍出尚方之制镪楮分左藏之珍从今附翼攀鳞幸致身之有地惟是戴高履厚欲图报以何从臣等敢不誓竭丹诚勉酬洪造居官任职恪循后食之规守正奉公毋负先资之信苟利社稷无爱发肤伏愿　益笃谦光恒持干健庆赏刑威迭用保四海于金瓯雨旸寒燠惟时调万年之玉烛 

　　○拟殿试策题 

　　制曰朕惟自古帝王之治至无为尚矣岂其主神圣莫及而能以一人独运成功无亦下有忠勤任事者为之共念分猷臣代其劳而主乃享其逸欤帝王无为莫如尧舜夷考当时荒度树艺虞衡之臣胼胝不顾身过门不顾家即列在岩廊而夙夜惟寅思日孜孜则使左右宣力如四岳九官十二牧劳可知也故二帝不过率作尔省成尔而庶事康万几理夫非臣之力欤洪惟我　太祖高皇帝肇造区宇莹精太平尝　谕廷臣曰朕观书以元首喻君股肱喻臣自古君臣本同一体君独用则臣职废臣不任则君事劳　谕外臣曰贤臣之事君也视君如亲视国如家视民口子凡可以安国家利民人者知无不为若避难而惮劳则事不立矣以　太祖神圣而所求乎臣者如此惟时贤智効劳股肱毕力业侔勋华世跻唐虞有以也诸士亦能扬厉其盛欤朕袛遹先猷精思上理比年以来虽以殿门未建深居静摄而几务常亲章奏毕览兢业一念何尝斯须少弛于怀乃心勤而事左恚切而効疏吏治日偷民生日蹙士习日诡风俗日浇帑藏日虗行伍日耗奸宄日长灾祠日闻其故安在无亦迩来浮虗习胜翫愒弊滋如　圣祖所谓避难惮劳者多而殚忠竭勤为国家任事者少欤朕见人臣自为谋鲜不臧者谋国则否自拮据其家事无爱力而让能者干国则怠此何说也今欲责成士夫各摅乃心力为朕任事俾吏称民安士醇俗愿储盈伍实奸息祠销肆予一人垂拱仰成庶几无为之治何道而可尔多士其正言之毋讳 

　　○勑谕朝觐官员 

　　朕自践祚以来凡九计吏于兹矣每念吏治关乎民生盖未有吏不称职而民能乐业者间者灾异迭见水旱频仍师旅繁兴公私告匮民亦劳止实轸朕怀所赖分猷其念则尔藩臬守令诸臣责耳乃诏条屡布德音靡宣禁酷惩贪不为衰止货赂滋章淫刑转炽催科无序狱讼惟繁沽名者张□击之威怠事者任蠹弊之积大僚不能正巳率属辄私庇以市恩下吏不思守法奉公惟巧营以避课沿习有日欺弊成风安有吏治如斯而民不□叹者兹当来朝爰循旧典简别汰斥视昔加严尔等既与存留各还旧任尚其鉴巳往之覆辙奋方来之令猷罔饰虗文勉修实政思闾阎之穷困巳甚务拊循休养以保根本之图思度支之经费浩攘务节缩嬴余以佐公家之急毋以脂膏自润毋以胸臆自恣毋以朕耳目所不及而缘饰为奸毋□人毁誉为可虞而弥缝侥幸一??剪陋习共砥官□用赞太平以销灾沴如其不职宪典具存钦哉 

　　○经筵讲章 

　　易经 
　　诗经 

　　△易经 

　　夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至 
　　这是易经系辞第十章赞易之功用的意思极是究极深是深奥研是研审几是几微疾是催迫的意思孔子说天地间吉凶悔吝之理至为深奥夫易之辞占乃圣人所以推求吉凶发挥悔吝取其深奥者一一而究极之也阴阳动静之数至为几微夫易之象变乃圣人所以精核阴阳细分动静取其几微者一一而研审之也夫极深以辞占则辞占即深也惟深也故能使天下知其何者为当趋何者为当避了悟通彻以免于蔽塞之患而志通矣研几以象变则象变即几也惟几也故能使天下趋其所当趋避其所当避黾勉振作以袪其靡弛之习而务成矣且是深者几者皆自然而然不假一毫智力于其间所谓神也惟神也故其通志成务妙不可知不见其驱迫而自然响应不疾而速也不见其运动而自然远到不行而至也然则易之功用其亦甚妙矣哉臣尝论之易理原在人心心之沈潜不露处为深心之隐微方动处为几而其神明不测为神圣人作易原非凿空杜撰实圣人之心为之也一心可通万心何志弗通一心可应万事何务弗成一心可周流八极何弗速而弗至故自古称圣人曰浚哲曰时几曰乃圣乃神当时百志惟熙庶绩其凝无为而天下治总皆圣心之运而易道在宇宙间矣仰惟皇上　德极精微　道通神化　深居静摄举几微隐伏之情而周知　独断视裁妙庆赏刑威之用于不测风声所至盖巳不言而喻不令而行矣臣愚更望静以观理动而察几念诚能前知而浴德洗心时不忘夫斋戒思智不徧物而提纲挈领事惟急于省成　穆然默运于渊蜎蠖伏之中　超然独得于辞占象变之外则通志成务何待易书即过化存神同流天地可也臣等不胜大愿 
　　是故履德之基也谦德也柄也复德之本也恒德之固也损德之修也益德之裕也困德之辨也井德之地也巽德之制也 
　　这一章是孔子系辞历陈九卦之德说道易兴于中古乃圣人反身修德之书是故六十四卦之中皆关乎德而其最为切要者有九卦焉德不可无基履者礼也有俨然毋不敬之意繇此而积小高大如屋之有基可积累也是德之基也德不可无柄谦者歉也有歉然不敢先人之意操此而无往不利如物之有柄可执持也是德之柄也复之为言还也理失而复还善念善事油然如草木之发生而不可遏非德之本而何恒之为久也善既复而能久有始有终确然如金石之坚贞而不可变非德之固而何损则有忿必惩有欲必窒寡之又寡以至于无是为德之修修者日损之谓也益则无善不迁无过不改充之又充以满其量是为德之裕裕者日益之谓也困乃适然一时之遭身可困道不可困学力之至与不至涵养之熟与不熟此其明征矣其德之辨乎井乃凿然一定之物邑可改井不可改平日之所修为一生之所践履此其实际矣其德之地乎巽乃濳深不露之名事可见机不可见天下国家之艰巨千变万化之纷纭此其主宰矣其德之制乎夫此九卦者即举其一亦巳用之不尽况兼九卦而备之则切磋琢磨更无一点瑕颣光明圆满更无一毫欠亏盖昔文王实用此九卦此所以称文德之纯而为万世修德者之凖也伏惟我皇上　德繇天纵　动与易符率履秉谦返真久道修省之图日切进益之念不忘时时加体验之功处处皆安贞之吉若夫　庙谟雄断独操默运尤非寻常思虑之所及者九卦之德巳浑然完具于皇上之一身矣臣惟愿皇上思至德之无穷愈求深造明易理之广大不厌穷搜履必底于其旋谦益隆乎下济复无袛悔蔼然天地之心恒不易方常如日月之照损则宁损于上益则宁益于下施困穷不废之泽成井收勿幕之功以至巽命之申重务如汗出而不反自此推之六十四卦孰非崇德之助孰非广业之资日新富有与天地同其广大虽羲文复作何以加焉臣等不胜颙望 
　　三与五同功而异位三多凶五多功贵贱之等也其乃危其刚胜耶 
　　这一章是孔子系辞说道周易六爻周公所系莫不有义存焉如三爻与五爻同是一卦三爻做的事便是五爻做的事其功则同然一在下卦一在上卦三爻所处远不如五爻所处其位则异故玩三爻之辞率多忧患战兢之意如餗将覆如栋将挠凛陨越之不免也非无吉辞而凶居多矣若五爻之辞率多圣帝明王之事如龙之飞如虎之变赫然功绩之可纪非无危辞而功居多矣五何以多功哉盖五为君贵也其尊如天羣策羣力咸奔走焉何为不成何图不就天下之功何莫非主之功故多功三何以多凶哉盖三为臣贱也其卑如地众务百责咸丛集焉事事艰难人人责望天下之过何者非彼之过故多凶惟贵贱之等相悬而夷险之途迥别多功多凶所自来耳然而吉凶之判视其刚柔九五九三刚也六五六三柔也柔与刚反在君为冥豫为裕蛊在臣为频巽为甘临蓄奸养乱皆柔之致柔其危耶刚与柔反君得之为其亡之警威如之备臣得之为干干之惕愬愬之怀制治保邦皆刚之致刚其能胜任耶合而观之三五之义备矣盖尝稽古君臣以周公之忠而诗人咏之曰狼跋其胡载疐其尾可谓多凶乃书称周王抚万邦绥兆民六服羣辟罔不承德功何多也岂非所云贵贱之等耶而成王之命官曰惟克果断罔有后艰周公告王不以明作后惇大刚之胜任亦可见矣伏惟我皇上尊居九五总揽干纲自□临御以来内顺外威衅有萌而即销德无远而弗届功既多矣自公孤而下大法小廉奉三尺以后事惟吏议为兢兢凶亦寡矣政无旁落刑无错贷大权独运于上而百执事不敢不砥砺于下亦谓之以刚胜者矣臣愚犹愿我皇上思时几之勑在一日二日之间念臣下之微处多凶多惧之地　励精以修政事俾纲举目张犁然各得其理而功业益底于崇宏推诚以任忠良使壹意颛精安然得效其能而展布不虞于沮折其大要则尤在乎以天德之刚率先有位力袪委靡因循之弊共图精明振作之功则喜起之盛于今再见矣臣等不胜惓惓 

　　△诗经 

　　维清缉熙文王之典肇禋迄用有成维周之祯 
　　这是周颂维清之篇周人祭文王之乐歌缉是继续熙是光明肇是始禋是祀祯是祥瑞周人祭文王而举文王之典以感动嗣王法祖之思说道文王往矣其神在天而神之所寄在典今此嗣王所当考究讨论□□其清而不淆继续光明以求其熙而不晦者则惟文王之典也□文王以其纯一敬止之心敷而为怀保修和之政其一时纪纲法度布在方册以佑启我后人者尽制尽伦咸正无缺粹然为万世常行之典故自始祀以至于今世世奉为法程无敢毁坏人人遵为定保无敢变更奕世载德迄用有成是文王之典实应天地文明之运开周室灵长之基贻子孙无疆之休锡兆民太平之福即天苞地符河图雒范未知其瑞也岂非维周之祯乎后人欲保此祯则维清缉熙不可以巳矣盖剏业者必有典而始可以贻后缵绪者必守典而后可以承先诗人以文王之典为周之祯至我将之篇又曰仪式刑文王之典意深远矣使其子孙能日求文王之典画一而守之周之天下虽至今存可也我太祖高皇帝统接百王虑周万禩伏覩　训录所载即一政事一法令何者不竭其心思何者不极其精当即文王之典何以加焉我皇上绍天阐绎志切作求然而重熙累洽易忘缔造之艰日引月长寝失□□之旧且如德泽□必如其周浃而赋则□□□远不逮其丰□□用则侈事日繁矣而试稽令甲尚多废而不举之事员日冗矣而试阅官制尚多缺而不补之员诸如此类未易缕举盖亦今日之所当维清缉熙者夫太祖之典国家之祯在焉未有典不时候而祯能长享者也臣愚伏愿皇上笃仪刑之念操兢业之怀事繇旧章动遵成宪一赋税也勿云诏入自我而为无艺之征一用度也勿云诏出自我而为不经之费尽修百度无旷庶官念此丕丕之基乃栉风沐雨之所经营而常防其失坠顾兹赫赫之典乃焦心劳思之所耆定而慎戒夫愆忘则成业弥光保定孔固国家之祯与天无极即周之卜世卜年何足道哉臣等不胜大愿 
