<!-- { "loadSidebar": true } -->
退，无违者。会稽岁比不登，及是雨旸时若，岁以大丰。民歌于途，农抃于野，皆曰。吾
令致力于神，神实响答，吾其可忘。
于是父老子弟相与告予，请记其事。予曰。为政之道无他，知先后缓急之序而已。王
君设施，知所先急如此，虽欲不治，得乎。虽然，是皆朝廷以班郡县者，王君特能举之尔。
后来者顾独不能耶。故予详记始末，所以告无穷也。庆元二年五月二十日，中大夫提举建
宁府武夷山冲佑观山阴县开国男食邑三百户陆某记。
广德军放生池记
古者臣之爱其君，何其至也。其祷祈之辞曰。受天百禄。曰。子孙千亿。曰。如南
山之寿。一话言，一饮食，未尝忘君。然不闻有以羽毛鳞介之族，祈其君之福者。盖先王
盛时，山泽有虞，川林有衡，渔猎有时，数罟有禁，洋洋乎，浩浩乎，物各遂其生养之宜。
所谓漉陂竭泽者，盖无有也。所谓相昫以湿。相濡以沫者，盖未见也。至于后世德化弗行，
厉禁弗施，广杀厚味，暴殄天物，放而不知止，舍耒耜而事网罟者，日以益众，于是有以
放生名池，用祝寿祺者，而唐颜真卿之石刻，始传于世。
宋兴，十三圣相继，以深仁盛德，极高蟠厚，鸟兽鱼鳖咸若矣。而四方郡国，犹相与
筑陂储水，修放生故事，所以广圣泽之余，有不敢忽者。惟广德军旧以郡圃后池为之，地
隘，水泉浅涸，不与事称。承议郎曾侯矼，以庆元二年来领郡事，顾而太息。会以事至子
城西稍南，得亘溪者，延袤百步，泓渟澄澈，蒲柳列植，藻荇萦带，水光天影，荡摩上下，
为一郡绝景。侯因其故而加治焉。筑屋于其会，名曰溪堂。民不劳，财不费，焕然告成。重
明节，率僚吏放鳞介千计，望行在拜手稽首，礼成而退。父老童稚纵观兴叹，以为广德为
郡以来，逾二百年所未之有。侯移书笠泽陆某俾为记。
某复之曰。侯奉天子诏，来为守于此，一赋役非其时，一讼狱非其情，穷僻下里匹夫
匹妇有一愁叹，侯之责也。能不负此责，然后足以对扬天子休命，而致归美报上之意。放
生之举，盖贤守善其职之一事尔，岂特是而止哉。期年政成，将屡书之。中大夫提举建宁
府武夷山冲佑观山阴县开国男食邑三百户陆某记。

镇江府驻扎御前诸军副都统厅壁记
镇江府驻扎御前诸军副都统武功大夫和州防御使淄川夏侯君，书来谂予于山阴泽中曰。
吾军有都统，为一军大将，内以屏卫行在，外以控扼梁楚，隐然一长城也。又置副都统一
员，以佐其长，智勇相资，宽猛相济，有事则或居或行，更出迭归，无事则同筹共画于帐
中，而制敌于千里之外，其任可谓重矣。而副都统自设官以来，今三十有八年，历官十人，
再至者一人，未有壁记，后将无所考质。子为我书而刻其姓名，可乎。
予与夏侯君南北异乡，东西异班，出处壮老异致，然每见其抚剑抵掌，谈中原形势，兵
法奇正，未尝不太息，恨不与之周旋于军旅间也。君亦谓予非龊龊老书生，以兄事予，甚
敬。则今日之请，尚何辞。然今天子神圣文武，承十二圣之传，方且拓定河洛，规恢燕赵，
以卒高皇帝之武功，则宿师江淮，盖非久计。夏侯君亦且与诸将移屯玉关之西。天山之北
矣。予虽老，尚庶几见之。庆元四年正月甲子，陆某记。
法云寺观音殿记
浙东之郡，会稽为大。出会稽城西门，循漕渠行八里，有佛刹曰法云禅寺。寺居钱塘
会稽之冲，凡东之士大夫仕于朝与调官者，试于礼部者，莫不由寺而西，饯往迎来，常相
属也。富商大贾，捩舵挂席，夹以大橹，明珠大贝翠羽瑟瑟之宝，重载而往者，无虚日也。
又其地在镜湖下，灌溉滀泄，最先一邦，富比封君者，家相望也。故多施者，寺易以兴。然
建炎庚戌胡虏之祸，亦以近官道，首废于火，一瓦不遗。主僧曰道亭，为一方所信，度弟
子三十二人，慨然自任以兴复之事，未成者十七而没。其后有自修者，始为三门法堂经藏
等，予适得华严。般若。涅槃。宝积数百卷以施之。草创未毕，而修谢去。自是寺以不得
人又废，木剪竹伐，钟鼓不鸣，白衣攘居之，屠牛牧豕，莫敢孰何。
初先楚公为尚书左丞，请于朝，以证慈及法云为功德院，岁度僧一人，三年间证慈得
其二，法云得其一。故太傅与楚公祠堂肖像具存。予自蜀归，始言于府，请逐白衣，而命
契彝者主之。彝与亨俱东阳人，人固已喜。而彝又有器局才智，居之且二十年，创佛殿及
像设，费甚厚，谈笑而成。重建三门，翼以两庑，巍然大刹矣。彝没，予以告府牧尚书叶
公，以其弟子道泽继之。泽少年，志节清苦，言议英发。人皆畏其严而服其公。于是予以
大屋四楹，施以为观音大士殿。虽然，尚未易成也。泽即日走四方谋之。三年，遂建殿。殿
之雄丽，冠于一刹。予又施以禅月所画十六大阿罗汉像龛于两壁，观者起敬，施者踵至。自
火于庚戌，及今庚申，实七十载，殆若有数然。卒成之者，繄彝与泽父子积勤不懈之力也。
予尝谓事物废兴，数固不可逃，而人谋常参焉。予游四方，凡通都大邑，以至遐陬夷
裔，十家之聚，必有佛刹，往往历数百千岁，虽或盛或衰，要皆不废。而当时朝市城郭，邑
里官寺，多已化为飞埃，鞠为茂草，过者吊古兴怀于狐嗥鬼啸之区，而佛刹自若也。岂独
因果报应之说，足以动人而出其财力，亦其徒坚忍强毅，不以丰凶难易变其心，子又有孙，
孙又有子，必于成而后已。彼之不废固宜。予因彝与泽之事而有感焉，并载其说。士大夫
过而税驾者，读之其亦有感也夫。庆元五年秋七月庚午记。
会稽县新建华严院记
会稽五云乡有山曰黄琢，山之麓。原野旷。水泉冽。冈峦抱负。岩嶂森立。而地茀不
治者。不知几何年，或谓古尝立精舍。以待天衣云门游僧之至者。有石刻具其事，其后寺
废石亡。独龟趺犹在。父老类能言之，庆元三年。有信士马君正卿闻而太息。乃与其弟崧
卿。以事亲收族之余赀。买地筑屋。择僧守之，凡僧若士民之道出于此者。皆得就憩，犹
以为未广也。则为堂殿门庑。仓砃庖湢。凡僧居之宜有者悉备。而殖产使足以赡足其徒，犹
惧其不能久也。告于府牧丞相葛公。以华严院额徙置焉，可谓尽矣。而其意犹未已也。曰。年运而往。或者欺有司而寓其孥。则院废矣，家世隆替不可常。万分一有子孙以贫故。规
院之产。侵院之事。则僧散矣。于是因其同学于佛者朝奉郎致仕曾君迅叔迟。来请予文刻
之石。庶来者知此院经理之艰勤。则不忍寓其孥。子孙知乃祖乃父志愿之坚确。则不忍规
其产。侵其事，设若有之。而至于有司。则贤守善令必有以处此，虽至于数百千岁。此院
犹不废也，
予报之曰。僧居之废兴。儒者或谓非吾所当与，是不然，韩退之著书。至欲火其书。庐
其居。杜牧之记南亭。盛赞会昌之毁寺。可谓勇矣，然二公者卒亦不能守其说，彼。浮图
突兀三百尺。退之固喜其成。而老僧挈衲无归。寺竹残伐。牧之亦赋而悲之，彼二公非欲
纳交于释氏也。顾乐成而恶废。亦人之常心耳，则君之志。叔迟之请。与予之记之也。皆
可以无愧矣，庆元五年八月甲子。中大夫致仕山阴县开国男食邑三百户陆某撰并书丹，
文集卷二十
记十首
居室记
陆子治室于所居堂之北，其南北二十有八尺，东西十有七尺。东西北皆为窗，窗皆设
帘障，视晦明寒燠为舒卷启闭之节。南为大门，西南为小门。冬则析堂与室为二，而通其
小门以为奥室，夏则合为一，而辟大门以受凉风。岁暮必易腐瓦，补罅隙，以避霜露之气。
朝晡食饮，丰约惟其力，少饱则止，不必尽器。休息取调节气血，不必成寐。读书取畅适
性灵，不必终卷。衣加损，视气候，或一日屡变。行不过数十步，意倦则止。虽有所期处，
亦不复问。客至，或见或不能见。间与人论说古事，或共杯酒，倦则亟舍而起。四方书疏，
略不复遣，有来者，或亟报，或守累日不能报，皆适逢其会，无贵贱疏戚之间。足迹不至
城市者率累年。少不治生事，旧食奉祠之禄，以自给。秩满，因不复敢请，缩衣节食而已。
又二年，遂请老。法当得分司禄，亦置不复言。舍后及旁，皆有隙地，莳花百余本。当敷
荣时，或至其下，方羊坐起，亦或零落已尽，终不一往。有疾，亦不汲汲近药石，久多自
平。家世无年，自曾大父以降，三世皆不越一甲子，今独幸及七十有六，耳目手足未废，可
谓过其分矣。然自记平昔于方外养生之说，初无所闻，意者日用亦或默与养生者合，故悉
自书之，将质于山林有道之士云。庆元六年八月一日，山阴陆某务观记。
邵武县兴造记
太平兴国五年，诏即建州邵武县置邵武军，而县为属，其治在军之东。建炎三年，盗
起闽县，邵武亦被兵，焚官寺民庐略尽。绍兴十年，作谯门，十六年，作守丞治所。于是
学宫军垒，囹圄仓砃，以次皆复其旧。独县故地废为教场，而县寓尉廨。至二十一年，知
县事叶邃始复县治，未及成，安抚使用兵官王存之请，即日撤除，涤地皆尽，而县徙寓武
阳驿。乾道六年，知县事尤昂始作县门，他犹未暇及。
庆元四年，宣义郎史君定之来为县，始至而叹曰。县，古子男国也。因时之治忽，政
之善否，以为盛衰。自建炎己酉，讫今岁在戊午，凡七十年。自高宗皇帝至今天子，历四
圣，宽赋薄征，休养元元，岁且屡丰，公饶私余，生齿繁滋，考之九域图，郡户八万七千
九百有奇，今增五万四千二百有奇，为户十四万二千一百有奇，可谓盛矣。而邵武一邑，独
当户五万六千四百有奇，为郡境十之四，则吾邑顾不又盛哉。而反寓其治于传舍，诏敕法
令，图志符檄，护藏不严，栖列无所，决讼问囚，延见丞佐与宾客之来者，其地皆褊迫庳
陋，仰漏旁穿，非所以宣布德泽。示民以上下之分也。念非所先，姑置弗议比为政期年，家无弗伸之冤，庭无弗直之讼，善无滥刑，恶无佚罚。太守赵侯不谫知
君为深，君所设施，郡未尝以势挠焉。以故君之政成，民之俗变，有所为，辄共成之。于
是始有意于新县治矣。会得吏蠹与用度之余，为钱百余万。自五年七月甲午鸠工，至十月
己巳落成，出令有所，燕息有次，劳宾有馆，胥吏徒役，咸有宁宇，货布器物，各司其局，
事立令行，老稚舞歌，视承平旧观有加焉。而木章竹个，瓦甓髹丹，悉视时低昂，交手畀
予。梓匠木亏镘百工之来者，得直皆如私家。讫事，民不及知，吏不得沿以为奸，非君之才有
余，顾能若是哉。堂之名有九。曰昼帘，曰无私，曰近民，曰仁平，曰居敬楼，曰瞻云轩，
