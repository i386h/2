<!-- { "loadSidebar": true } -->
　　属辞比事及天有四时等语，皆非孔子之言。又以意譬云，以心譬太虚、日月，则心与意二物、三物矣，不知心与意即一物也。本体为心，动念为意，一感一应，其能寂灭乎？明心即道，辩见前，千言万语，只是意铸千万错。 
　　
　　　时者道之异名，尧典曰：「畴咨若时。」时是，音之讹也，是即此也，古未有道之名，惟曰「是」，舜命禹始曰「道心」，明此无所不通之心。后世去古(寝)[寖][据慈湖遗书改字]远，不曰时而曰道，此道所以不明于天下也。道不可思、不可名，舜曰「若不在时」，此时即后世所谓道，而不曰道。后世于心之外复求道，不知此心虚明广大无际畔，范围天地，发育万物即道也。孔子生于衰世，不得不随世而言，而曰「改而止」，谓改过即无容他求。又曰：「心之精神是谓圣。」学者起意他求，则戒之曰「毋意」，又曰「哀乐相生」。不可见、不可闻，而可意、可求乎？ 
　　
　　「时者道之别名」一句近之，但又以时为此、为是，而混同于「若不在时」之时。又云「过改即止」，而卒归于无起意，而不知圣人之戒毋意，谓妄意也；诚意之意，谓本意也。慈湖于名义看皆不精，品题皆未当，而妄以己意改圣人之名理。又谓上古言时不言道，二典、三谟之前无书可考，何以见其不言道，言道后世所以不明者？即舜言「道心」，所以明道，未见其为不明。大抵慈湖只主张指心为道，而不知天命之谓性，性者在心；率性之谓道，道者路之名，发于事为道，岂可混也？大抵是禅之宗指，陷溺学者，岂不可惜！ 
　　
　　　禹告舜曰：「安女止。」女谓舜也，言舜心本静止，惟安焉而已。奚独舜心，太甲本心亦静止，故伊尹告以「钦厥止」，厥犹女也。奚独太甲，举天下古今人心皆然，故孔子曰：「于止，知其所止。」于止，本止也。大学曰：「知止而后有定，定而后能静，静而后能安。」此非圣人之言也，此以意为之，故有四者之序，不起乎意融明(浊)[澄][据慈湖遗书改字]，恶睹四者？夫人皆有此止而不自知也。 
　　
　　此未知止之理，即至善言之，亦禅宗戒定慧之定，乃虚定也、虚止也。知止最深，知止即得，有许多节次者，言其自然之势也。 
　　
　　　伯正是心可以通天地、贯古今，孔子曰：「心之精神是谓圣。」又曰：「夫孝，天之经、地之义。」孝友一也。孝弟之至通于神明，光于四海，无所不通，伯正皆有是心，是心皆具是圣。今伯正又能兢兢防谨于未然，某无能复措其辞，即兢兢无怠无荒，而伯仲日用皆中庸之妙矣。 
　　
　　千言万语，只是被「心之精神」一句误了。 
　　
　　　先圣曰：「知及之，仁不能守之，虽得之，必失之。」知者觉之始，仁者之纯，不觉不足以言知，觉虽非思之所及，而犹未精一，精一而后可以言仁，孔门觉者无几。 
　　
　　此近径速之说，未能精，焉能知一？ 
　　
　　　经礼三百，曲礼三千，皆吾心所自有。于父母自然孝，于兄弟自然友恭，于夫妇自然亲敬，于朋友自然信，出而事君，自竭忠，与宾客交际自然敬，其在乡党自谦恭，其在宗庙朝廷自敬。复者，复吾所自有之礼，非外取也。礼废乐坏，逾二千载，学者率求礼于外，先圣特曰「复」，所以针二千载之膏肓，发人心之所自有。周公谓以五礼防万民之伪，记亦曰：「著诚去伪」，深戒夫人徒徇其文为而不由中也。 
　　
　　此段何等说得粗！理虽人人自有，然私欲蔽之，非学无以复其本体。若如此说，则人人便是圣人，又何须学？连杨子亦不须讲学矣。礼者理也，理无内外。 
　　
　　　禹告舜曰「安女止」，谓舜本静止不动，安之无动乎意。孔子曰：「心之精神是谓圣。」，人皆有是心，心未尝不圣，虚明无所不照，如日月之光，无思无为而万物毕照，视听言动皆变化而未尝动乎意，其有不安焉者，动乎意也。舜圣人，而禹犹致戒，而况于后世学者乎！安非意也，不动之谓安。孔子曰：「时习」者，安也，曰「用力于仁」者安也，安(曰)[据慈湖遗书改字]非思非为，是谓真为。舜曰「惟精惟一」者，常精明不昏，纯一而无间，即安也。尧安安，文王之德之纯一也。 
　　
　　如此云者，必若槁木死灰而后可充其说也。然则大学之诚意皆非欤？盖止非静止之止，乃至善之极，所谓天理也。慈湖元不识天理，徒纷纷主其僻见之说以诬圣经。 
　　
　　　孔子曰：「默而识之，学而不厌。」又曰：「予欲无言。」又曰：「吾有知乎哉？无知也。」圣语昭然，而学者领圣人之旨者，在孔已甚无几，而况于后学乎！比来觉者何其多也？觉非言语心思所及。季思已觉矣，汨于事而昏。孔子曰：「心之精神是谓圣。」谓季思之心已圣，何不信圣训而复疑，皆不复致问？季思以默识矣，季思平平守此默默，即不厌之学，即喜怒哀乐之妙，即天地四时变化之妙，即先圣默识之妙。 
　　
　　「比来觉者之多」，多于孔门，岂有此理？乃一时几尽于禅矣。又云「平平守默默，即圣，即不厌之学云云」，岂援圣学功夫入于禅乎？ 
　　
　　　子思曰：「天地之道，其为物不贰，则其生物不测。」孔子曰：「地载神气，神气风霆，风霆流形，庶物露生，无非教也。」又曰：「吾道一以贯之。」皆所以明著至神之道，无不通贯也。 
　　
　　地载神气等语，决非孔子之言，乃不知道者妄言也。夫神气非有方所，包贯天地，何云地载？是天地之气二也。 
　　
　　　皋陶曰：「慎厥身修，思永。」永，久也。古者未有道之名，尧曰：「畴咨若时登庸。」时，是也、此也；若，顺也；言乎能顺是者将登用之。舜亦曰：「惟时惟几。」惟此为几也。至舜授禹始曰「道心」，皋陶曰「永」，亦名夫永永悠久，即所谓时，而实无名。道若大路然，舜特谓夫无所不通之心。至于通乎意则倚矣！碍矣！窒矣！非通也，故曰人心。 
　　
　　皋陶全在慎字，既慎而永，永得其道。不能慎则猖狂自肆，虽长寂灭，亦非道矣！慎者无过不及。 
　　
　　　人皆有是心，是心皆虚明无体，无体则无际畔，天地万物尽在吾虚明无体之中，变化万状，而吾虚明无体者常一也。百姓日用此虚明无体之妙而不自知也。 
　　
　　无体矣，安有用？是徒知见者之为体，而不知不见者之为体也。百姓日用不知，安睹本体？说得何等茅草。 
　　
　　　某尝读大戴所记孔子之言，谓「忠信为大道」。某不胜喜乐！某不胜喜乐！乐其深切著明。某自总角，承先大夫训迪，已知天下无他事，惟有此道而已矣！穷高深究，年三十有一，于富阳簿舍双明阁下侍象山先生坐。问答之间，某忽觉某心清明澄然无畔，又有不疾而速，不行而至之神，此心乃我所自有，未始有间断。于是知舜曰「道心」，明心即道，孟子曰：「仁，人心也」，其旨同。孔子又曰：「心之精神是谓圣。」某知人人本心皆与尧、舜、禹、汤、文、武、周公、孔子同，得圣人之言以证，以告学子，谓吾心即道，不可更求。 
　　
　　「忠信为大道」一句便差了，下文以得之又得何物？「明心即道」一句又差了，上文「人心惟危」又指何心？「心之精神」一句已辩在前。 
　　
　　孔子曰：「主忠信。」谓忠信即主本。渡河丈人亦曰：「吾之入于波流，忠信而已。其出也，亦忠信而已。」孔子使二、三子识之。乌乎！至哉！即吾与人忠，不妄语之心即道矣！丈人当日之言未必果曰忠信，往往曰：「吾出入于波流，吾心如是而已，无说也，无术也。始吾之入也，如是而入；其出也，如是而出。」世以如是而往，实直无伪，谓之忠信。忠信措吾躯是波流之中，而不敢用其私焉，故能入又能出也。 
　　
　　认错主字。渡河丈人乃佛、老之言，安得滑稽如冯夷娶妇者，使慈湖出入河流，试看！ 
　　
　　　孔子曰：「主忠信。」诸儒未有知其旨者。盖意谓忠信浅者尔，非道。舍浅而求深，离近而求远，置忠信于道之外，不知道一而已矣！忠信即道，何浅何深？何近何远！又有学者[知忠信不可浅求，遂深求之，推广其意，高妙其说，谓忠信必不止于不妄语而已！吁！其谬哉！舍不妄语，何以为道？人心即道，故书曰「道心」。此心无体，清明无际，直心而发，为事亲，为从兄，为事长上，为夫妇，为朋友，仕则事君临民。 
　　
　　谓「人心即道」，何以有「人心惟危！道心惟微！」之说？且心发于五伦，亦有中正、不中正，中正为道，不中正即非道，安可概谓之道？ 
　　
　　　人之心本自静止也。喜怒哀乐，变化云为，如四时之错行，如日月之代明。其事亲名曰孝，其从兄名曰弟，其恭敬曰礼，其羞恶曰义，其是是非非曰智，其虽千变化而常明曰仁，百姓日用而不知，不省庸常正平之心即道，离心求外，去道反远，殊可惜也。千尤万过皆生于离心而起意。谓之安女止，谓之忠信，谓之笃敬，谓之时习之学，谓之中庸，子思谓之至诚。夫忠信，即诚实而已矣！殆不必加「至」之一字，加「至」一字，则是平常诚实之外有又至焉者，无乃不可乎！是犹未信百姓日用之即道。 
　　
　　以静止说心，而不知心常动变，非识心者也。百姓日用即道，辩见前。 
　　
　　　惟自信本心之虚明无限际。天者，吾之高明；地者，吾之博厚；日月四时，吾之变化；万物，吾之散殊。而后自信吾之事亲即天之经、地之义，吾之忠信即天下之大道，而非有未至焉者，而后信孔子曰：「吾道一以贯之」，而曾子谓之「忠恕」。忠即忠信，恕即恕物。先儒乃曰：「忠譬则流而不息，恕譬则万物散殊。」是犹未信忠信宽恕之即道，未信忠信宽恕自广大通融，故为是譬喻推广之说。 
　　
　　此看得太潦草了。慈湖心极粗，性极轻率，故敢粗大以天地四时万物皆其所有，如佛山河大地之说，乾你何事？孝弟、忠信皆其自有，无有不至者，便敢于非古圣贤之言、之教，率天下之人废学而乱天下者，必自慈湖始矣！ 
　　
　　　忠信之心，无精粗、无本末、无内外、无所不通，但微起意即失之矣！ 
　　
　　不起意即是禅寂也，即是死的忠信，而非活的忠信也。 
　　
