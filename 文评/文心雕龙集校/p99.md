<!-- { "loadSidebar": true } -->
「平」，黄本作「丕」，黄校：「元作『平』，朱改。」《校证》：「『丕』原作『平』，梅据朱改，徐校同。」《补正》：「『丕』，黄校云：『元作平，朱改。』此沿梅校。徐校作『丕』。顾广圻云：『之误也。』按徐校顾说是。《三国志吴志阚泽传》裴注引《吴录》曰：『以字言之，不十为丕。』《玉篇》一部：『丕或作。』《五经文字》：『丕，石经作。』盖原作『鲁』，后因误『』为『平』耳。何本、王批本、谢钞本作『丕』，未误。《文通》九引作『丕』。」《考异》：「按：从『丕』是，《后汉书》有《鲁丕传》。」按范注：「《后汉书鲁丕传》：丕字叔陵。兼通五经。为当世名儒。肃宗诏举贤良方正。刘宽举丕。时对策者百有余人，惟丕在高第。关东号之曰『五经复兴鲁叔陵』。」《札记》：「袁宏《后汉纪》十六载丕《举贤良方正对策文》。」作「鲁丕」是，从黄本改。
辞气质素以。
《汇校》：「按：底本（元本）卷五第九叶全佚。自『以』字下起至篇末，据黄本补。」
独入高第。
「独」，黄校：「一作『以』。」《校证》：「『独』原作『以』，梅六次本改。」
并前代之明范也。
「前」，黄校：「元作『明』，谢改；又一本作『列』。」《校证》：「『前』原作『明』，梅据谢改，徐校同。」《考异》：「按：从梅本是。」
流洋洋而不溢。
《校证》：「两京本『溢』作『竭』。」
断理必纲。
「纲」，范校：「钤木云：疑当作『刚』。」《札记》：「此句与下句一意相足，云摛辞无懦，则此『纲』字为『刚』字之讹。《檄移》篇赞『三驱驰刚』，彼文本作『网』，讹为『纲』，又讹为『刚』；此则『刚』反讹『纲』矣。」《校证》：「『刚』原作『纲』，……按二氏说是，王惟俭本正作『刚』，今据改。」《校注》：「按黄说是。训故本正作『刚』。当据改。」《考异》：「按：铃说是，上言必刚，下言无懦，相对为文也。」按《列子黄帝》篇：「积于柔必刚，积于弱必强．」从《校证》改。
治体高秉。
「治」，范校：「顾校作『洽』。」《校证》：「『治』冯本、汪本、王惟俭本、顾校本作『洽』。谢云：『当作治。』徐校同。」《考异》：「按：从『治』是。」按《汉书贾谊传》：「（上疏陈政事）以陛下之明达，因使少知治体者得佐下风，致此非难也．」颜师古注：「少知治体者，谊自谓也．」《三国志魏书杜恕传》评：「恕屡陈时政，经论治体，盖有可观焉．」《颜氏家训涉务》篇：「取其鉴达治体，经纶博雅。」从「治」是。

  
   
 书记第二十五


　　大舜云：「书用识哉！」所以记时事也。盖圣贤言辞，总为之《书》，《书》之为体，主言者也。扬雄曰：「言，心声也；书，心画也。声画形，君子小人见矣。」故书者，舒也。舒布其言，陈之简牍，取象于夬，贵在明决而已。
　　三代政暇，文翰颇踈。《春秋》聘繁，书介弥盛：绕朝赠士会以策，子家与赵宣以书，巫臣之遗子反，子产之谏范宣，详观四书，辞若对面。又子（服）【叔】敬叔，进吊书于滕君，固知行人挈辞，多被翰墨矣。及七国献书，诡丽辐（奏）【辏】；汉来笔（扎）【札】，辞气纷纭。观史迁之《报任安》，东方（朔）之（难）【谒】公孙，杨恽之酬会宗，子云之答刘歆，志气盘桓，各含殊采；并杼轴乎尺素，抑扬乎寸心。逮后汉书记，则崔瑗尤善。魏之元瑜，号称翩翩；文举属章，半简必录；休琏好事，留意辞翰；抑其次也。嵇康《绝交》，实志高而文伟矣。赵至赠离，乃少年之激（切）【昂】也。至如陈遵占辞，百封各意；祢衡代书，亲踈得宜：斯又尺牍之偏才也。
　　详（总）【诸】书体，本在尽言，（言）【所】以散郁陶，托风采，故宜条畅以任气，优柔以怿怀。文明从容，亦心声之献酬也。若夫尊贵差序，则肃以节文，战国以前，君臣同书，秦汉立仪，始有表奏，王公国内，亦称奏书，张敞奏书于胶后，其义美矣。迄至后汉，稍有名品，公府奏记，而郡将（奏）【奉】笺。记之言志，进己志也。笺者，表也，（识表）【表识】其情也。崔寔奏记于公府，则崇让之德音矣；黄香（奏）【奉】笺于江夏，亦肃恭之遗式矣。公干笺记，【文】丽而规益，子桓弗论，故世所共遗；若略名取实，则有美于为诗矣。刘廙谢恩，喻切以至；陆机自理，情周而巧；笺之（为）善者也。原笺记之为式，既上窥乎表，亦下睨乎书，使敬而不慑，简而无傲，清美以惠其才，彪蔚以文其响，盖笺记之分也。
　　夫书记广大，衣被事体，笔札杂名，古今多品。是以总领黎庶，则有谱籍簿录；医历星筮，则有方术占（试）【式】；申宪述兵，则有律令法制；朝市征信，则有符契券疏；百官询事，则有关刺解牒；万民达志，则有状列辞谚；并述理于心，着言于翰，虽艺文之末品，而政事之先务也。故谓：
　　谱者，普也。注序世统，事资周普，郑氏谱《诗》，盖取乎此。
　　籍者，借也。岁借民力，条之于版，《春秋》司籍，即其事也。
　　簿者，圃也。草木区别，文书类聚，张汤李广，为吏所（薄）【簿】，别情伪也。
　　录者，领也。古史世本，编以简策，领其名数，故曰录也。
　　方者，隅也。医药攻病，各有所主，专精一隅，故药术称方。
　　术者，路也。筭历极数，见路乃明，《九章》积（征）【微】，故以为术，淮南《万毕》，皆其类也。
　　占者，觇也。星辰飞伏，伺候乃见，（精）【登】观书云，故曰占也。
　　式【者】，则也。阴阳盈虚，五行消息，变虽不常，而稽之有则也。
　　律者，中也。黄钟调起，五音以正，（音以正）法律驭民，八（形）【刑】克平，以律为名，取中正也。
　　令者，命也。出命（甲）【申】禁，有若自天，管仲下（命）【令】如流水，使民从也。
　　法者，象也。兵谋无方，而奇正有象，故曰法也。
　　制者，裁也。上行于下，匠之制器也。
　　符者，（厚）【孚】也。征召防伪，事资中孚。三代（王）【玉】瑞，汉世金竹，末代从省，易以书翰矣。
　　契者，结也。上古纯质，结绳执契；今羌胡征数，负贩记缗，其遗风欤！
　　券者，束也。明白约束，以备情伪，字形半分，故周称判书。古有铁券，以坚信誓。王褒《髯奴》，则券之（楷）【谐】也。
　　疏者，布也。布置物类，撮题近意，故小券短书，号为疏也。
　　关者，闭也。出入由门，关闭（由）【当】审；庶务在政，通塞应详。韩非云：「孙亶（四）【回】，圣相也，而关于州部。」盖谓此也。
　　刺者，达也。诗人讽刺，《周礼》三刺，事叙相达，若针之通结矣。
　　解者，释也。解释结滞，征事以对也。
　　牒者，叶也。短简编牒，如叶在枝，温舒截蒲，即其事也。议政未定，故短牒咨谋。牒之尤密，谓之为签。签者，（签）【纤】密者也。
　　状者，貌也。（礼）【体】貌本原，取其事实，先贤表谥，并有行状，状之大者也。
　　列【者】，陈也。陈列事情，昭然可见也。
　　辞者，舌端之文，通己于人。子产有辞，诸侯所赖，不可已也。
　　谚者，直语也。丧言亦不及（交）【文】，故吊亦称谚。廛路浅言，有实无华。邹穆公云：「囊漏储中。」皆其类也。《（太）【牧】誓》【曰】：「古人有言，牝鸡无晨。」《大雅》云：「人亦有言」，「惟忧用老」。并上古遗谚，《诗》《书》可引者也。至于陈琳谏辞，称「掩目捕雀」，潘岳哀辞，称「掌珠伉俪」，并引俗说而为文辞者也。夫文辞鄙俚，莫过于谚，而圣贤诗书，采以为谈；况踰于此，岂可忽哉！
　　观此（四）【众】条，并书记所总：或事本相通，而文意各异，或全任质素，或杂用文绮，随事立体，贵乎精要，意少一字则义阙，句长一言则辞妨，并有司之实务，而浮藻之所忽也。然才冠鸿笔，多踈尺牍，譬九方堙之识骏足，而不知毛色牝牡也。言既身文，信亦邦瑞，翰林之士，（恩）【思】理实焉。
　　赞曰：文藻条流，托在笔札。既驰金相，亦运木讷。万古声荐，千里应拔。庶务纷纶，因书乃察。


集　校

总为之书。
「之」，黄校：「一作『尚』。」《校证》：「『之』旧本作『尚』，何校本、黄本改。案《御览》五九五作『尚』。」《附校》：「『之』作『之』，不作『尚』。」《补正》：「按《御览》五九五引作『之』。何校黄改是也。」《义证》：「按元刻本此处缺页。明代各本俱作『盖圣贤言辞，总为《尚书》，《尚书》之为体，主言者也』。……义本可通，无烦改字．」《汇校》：「本篇自篇题起，迄『子产之谏范宣详观四书』之『四』字止，全部残佚；此段文字，据黄本补。但所佚正文计六行，每行二十字，应为一百二十字；而黄本文字仅一百十八字，有二字之差。」
书之为体。
范校：「铃木云：诸本『书』上有『尚』字。」《校证》：「旧本『书』上有『尚』字，何校本、黄本删。案《御览》无『尚』字。」《义证》：「此句如照《御览》删去『尚』字，亦可通。但在此句中，『书』仍指《尚书》而言。」
君子小人见矣。
范校：「铃木云：诸本『见』上有『可』字。」《校证》：「旧本『见』上有『可』字，何校本、黄本删。案《御览》无『可』字。」《校注》：「『见』上，弘治本、汪本、畲本、张本、两京本、王批本、何本、胡本、训故本、梅本、凌本、合刻本、秘书本、谢钞本、尚古本、冈本、四库本、王本、张松孙本、郑藏钞本、崇文本有『可』字；《书记洞诠》、《文章辨体汇选》六六引同。何焯云：『可，衍。』按《法言问神》篇原无『可』字，诸本非。《御览》五九五引，亦无之。黄氏从何焯说删去『可』字，是也。」
陈之简牍。
「陈」，范校：「孙云：明抄本《御览》五九五作『染』。」《校注》：「『陈』，宋本、钞本、活字本、喜多本《御览》引作『染』。按『染』字是。《陶渊明集感士不遇赋》：『此古人所以染翰慷慨。』又《闲情赋序》：『复染翰为之。』《文选》潘岳《秋兴赋序》：『于是染翰操纸，慷慨而赋。』又谢惠连《秋怀诗》『朋来当染翰。』沈约《梁武帝集序》：『时或染翰。』《类聚》十四引。萧统《文选序》：『飞文染翰。』可证『染』字为六朝文士所惯用。」《考异》：「按：从『染』为长。」按「陈之简牍」犹《礼记中庸》之「布在方策」也，毋需改。
取象于夬。
