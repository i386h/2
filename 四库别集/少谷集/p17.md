<!-- { "loadSidebar": true } -->
　　一春伏枕莺可怜病起野池明白莲偶尔梳头出城郭便应看竹到西禅天晴求食鸟双下日午闭门僧独眠明发螺江有行役红尘白鴈异风烟
　　亭子
　　迟清亭子对群峯地逈能招万里风八月商声疏病叶满城暝色起寒蛩身孤旧国翻成客世短长年是恼公拟把衰容向山月婵娟犹在乱云中
　　白鹤岭
　　白鹤岭头春恼人暖风吹落小乌巾红英照眼相与媚碧草防心难重陈稍喜小楼临海岸拟乗轻艓上河津石梁南去烟波濶渤澥何时起钓纶
　　鼇岭
　　鼇岭飘飘理巾舄天风北来吹鬓毛土花石黛自成锦松枝海水相为涛空门闭云春寂寞山鬼啸月夜萧骚清斋白饭正着我蒲团坐啸求吾曹
　　送陈国英侍御还莆兼懐素翁
　　岁晩长途未息机羡君巾舄已南归断鸿江海看仍远短鬓风尘觉渐稀肺病竟须金鼎药时难眞想芰荷衣木兰陂水深鲂鲤欲傍云翁旧钓矶
　　大湖泛舟登弁顶
　　湖上菰蒲秋映空绛楼绀殿俯龙宫钟声下接冯夷鼓木叶深回罔象风吹笛拟从蓬海去扬舲疑与渼陂同渚苕沙鹜太无赖我爱南山芳桂丛
　　秋日南屏山中
　　清秋草阁同杯酒歩屧看山幽思多雨外暝烟留不散江间飞鹜静相过殊方交友情偏厚频岁忧时鬓已皤白帻归来还自慰云台石室定如何
　　三月晦陪顾未齐侍讲湛甘泉编修应元忠吉士游太湖龙塘舟中
　　龙塘漪漪近太湖湖上之水明菰蒲雨余鸥鹭清湍净日晏牛羊满地铺每羡鲈莼忆张翰未因鰕菜学陶朱兵戈愁疾侵寻久拟此卜筑宁吾躯
　　九月刘苏州携酒过寄寄堂席上作
　　今辰何辰我对酒烂醉却为刘苏州佳肴佳乐见君意美境美人忘我忧百年清话肺腑露三江长望风烟流出门高下远天泪去燕来鸿何所求
　　暮春游望
　　阳山西陂野水肥东风冉冉吹芳菲越姬荡舟入远浦吴侬荷锸谈落晖茅屋桃花乱防防树枝黄鸟乱飞飞苏州病客怜汝切明朝杖藜春事违
　　宼至二首
　　延陵昨夜飞羽书吴人今日尽移居江隂室庐半成烬京口士卒多为鱼不知貔虎为谁用只恐豺狼乘我虚向者山东只数骑将军何事更趦趄
　　其二
　　山东羣盗睨东吴吴下仓皇急远图但见悬金募丁壮不知卖屋补军输屡闻天上新颁爵犹有江南未献俘昨夜中庭弧矢没自怜病骨转成癯
　　答近夫九日见寄
　　殷郎懐抱向谁开我亦迢迢江上台塞鴈未逢还歩月篱花纵好嬾持杯龙山落日惟黄土虎阜西风漫绿苔一览黑貂惊岁晩暝传霜下夜砧哀
　　九日对酒不登高
　　今年九日长洲苑忽忆去年西楚乡连山烽火不改色挥泪故人天茫茫且须举盏媚芳菊岂敢登高望远方此日明年复何处可堪廻转杜陵肠
　　喜得家书
　　无数羁愁此夜穷各天相慰重题封中原氛祲三千丈故国烟霞百万重伏枕未容蝴蝶梦加餐合纪鲤鱼功幽燕十月风霜恶季子貂裘不受缝
　　至日马上
　　白日冉冉复南至阖闾城西客未归观台云物旧色相灵源芸荔新芳菲凄凄风雪我乘马渺渺烟霞他采薇亦欲掉头东指海芙蓉三载未成衣
　　溪上
　　南岸村边好放船早春风日净涓涓风吹锦水文章见日射金沙色相鲜匝匝碧山围矮屋轻轻白鹭掠晴川细询民瘼非前度犹喜溪光似昔年
　　驾出北平
　　桑干西路带杨河万乘三秋跃马过雷泽钓丝天上应瑶池云气暮来多茫茫禹贡真不有款款祈招亦奈何幕下少年俱贵达袖中长铗谩悲歌
　　早发临安
　　隂早发临安县远道真寻何处山一夜雨声惊木叶几年云气望函关赤云近在风尘外黄鹄高飞霄汉间闻道襄城迷七圣中原囘首泪潺湲
　　二月晦日发滹沱
　　二月晦日暄气寒滹沱水深舟楫难已携家室情复恶况忆兄弟鼻俱酸白鴈一防杳然去黄鹄数年离哉翻幽并氛祲只昨日客子胸臆何时寛
　　夏夜仲鹖过草堂
　　炎天郁郁气若焚都城两月不出门岂无故人少惠爱秪有吾子来频繁野老开心出文字拙妻作意蒸鸡豚雷陈风流世所羡与尔结契为弟昆
　　赠高二十二宗吕
　　早向沧江去不疑麄豪翻笑鋭头儿祢衡材大公卿妬原宪家贫九百辞颠倒衣冠成古制招呼风雪有新诗鳌石室藤萝外欲采璚花报汝知
　　朱荡南太守遣杯茗过鴈山奉酬
　　荡南杯榼走重盘正我看云初出关车马忽传青鸟信风烟一伫白龙山闻知湖口舟长借每到花时钓末还万事忘机犹汨没羡君安稳弄潺湲
　　同畱克全丁文范董文玉西湖泛舟遂历湖上诸山
　　天畔云烟清不了仲春风日净巾袍春坊能事称杯斚刺史风流拥节旄青栁岁时临泽国白鸥早晩到江臯西湖野意元相识拄杖中流兴自豪
　　西湖同李水部孟玉詹进士泮
　　春城万水散晴湖南北高相对孤雨后舟航分气象年来心迹落虚无只妨鱼鸟催人事不厌菩提混世途小折梅花携二子竟无秀句吊林逋
　　中秋京华玩月
　　上谷诸城紫气通辉辉星月自离宫关山万马黄陀北殿阙三秋白露中大将此时须缚虎侍臣何地合从龙绳枢瓮牖长消息愁絶京华鼓角风
　　送惟可还三衢
　　昔年相逢胥水秋今日重在闽山陬中间防乱真怜汝南鄙音尘不散忧别后山阳频弄笛花时荆楚一登楼旄头尚直天西北何地巾车各自由
　　昔余北征太初至自湖州送余至姑胥吾惟可至自三衢送余至檇李不二载间相继下世重逄此地怆然伤懐作哭二子诗
　　忆从把抱三吴志念尔攀翻远道来此后音尘一哭耳旧时风雨竟何哉江山秪挂南州剑天地空生诸葛才檇李姑胥是永别暮云隣篴动秋哀
　　李中丞邀游南高与棠陵子同赋
　　南东下对扶桑海雾天风引望长此日登临成胜防眼中文物傍重阳避人鹳鹤遥相过近郭棕篁好自苍笑把荷衣接豸服狂夫谈讨只沧浪
　　夏朝覃山卽事二首
　　湖水淼淼横钓舟湖边人家生事幽胡麻塞畦众作动桑柘满地春蚕收卑枝不肯受冠葢短草何妨弥阻修吴侬礼数亦自好方巾野衣迎道周
　　其二
　　四月覃山茶树香蹋歌采茶多女郎孤亭小池长杜若斜川细雨飞鸳鸯岛屿历历渺云水烟波茫茫连大荒眼中春花复欲尽未得及春归故乡
　　答樗翁见懐次韵
　　上日南湖春草余飞椷报我茂陵居秪益停云承笑语还闻抱朴入空虚苦遭疟鬼时相泥愁见鸥羣晩自如世短途难身独远京华新订絶交书
　　莆诸君子邀游木兰宿云庄溪阁因饯余涌江把袂而别怅然兴懐
　　莆阳名士太古流爱余来并木兰舟诗书礼乐话未了琴瑟笙簧歌少休三秋问俗风尘切一路看山花鸟愁此别应知各努力思君无那海东头
　　七言排律
　　九日同剑川诸子登马坑诸山望九峰道南祠记事
　　南平县北重阳至强起登髙风雨朝乌帽黄花修旧事风流人物忆前朝东南形胜山川固闽粤衣冠气象饶千树早霜寒自积一潭秋水澹相揺汉王爼豆还宫庙刘守勋名已寂寥羣盗檄书随处满万方兵甲几时销年荒白昼三军噪日远黄堂五马骄病后故人俱杳莫幸然胜事不萧条人兼邺下何须避谊重淮南定见招青眼岂辞鹦鹉盏白袍更上木兰桡四贤道近源流断防剑龙潜岁月遥桂树丛生江草长不妨志士遁渔樵





　　少谷集巻七
　　钦定四库全书
　　少谷集巻八
　　明　郑善夫　撰
　　五言絶句
　　宋宫故基
　　西门数顷地旧是帝王宫莫谩歌禾黍山河涕泪中
　　病居读顾与新诗
　　伏枕殊方客秋风岁载隂头风顿觉愈吾只爱陈琳
　　楚客
　　楚客望不返行坐楚天心荆门未可渉洞庭波正深
　　冬青树
　　道傍冬青树人好树亦好岂不纒风雷青青自持保
　　子夜变歌三章
　　洪江通海潮朝往复暮来岊水下洪江何时逐潮囘我欲渡螺江螺女不可遇人知子夜来不知子夜去汉王昔垂钓白龙从天来至今龙起处犹傍汉王台
　　东园
　　汶口园仍好商于草已芜谁歌采芝曲高调满江湖
　　柴门二首
　　凉月光不了照我芳桂丛白鳬如人长来往柴门东家住白湖阳习见风波事苕荻何苍苍乱我兰与芷
　　题画
　　商意变緑荷秋风落江渚零露忽泥人愁闻鹡鸰语
　　吴中杂诗二首
　　秋浦下鸿鴈秋风鸣芰荷客懐一万里江月夜如何乌衣不复见蟋蟀声近牀黄花深几许昨夜一篱霜
　　江行五首
　　氷合如镜平氷断如雷鸣孤舟不得寐枕上悲风生厌见雪如麻不见梅放花江北是客路江南是客家闭门对孤灯开门见明星黙黙心底事礧磈谁能平宦海多白波客路多黄尘波白解覆舟尘黄解汚人少年爱春日羯鼓閙春盘一自不家食春盘岁岁闲
　　漫吟三首
　　浣纱伤妾貌折花伤妾心郎君不相弃请聼白头吟白头人所贱緑髪人须恋君如恋緑髪莫到白头变爱君如爱天事君期尽年妾意无虚假君看塘上篇
　　古意
　　谁家玉靣女素足立水傍睠言新岁近作意浣衣裳
　　无题三首
　　悄悄风色寒白地不敢看天尾是故国天头是长安叹息复叹息泪沾头上巾青萍将底用光掩属车尘明月岂长好的的入我懐东风不爱情浮云与意乖
　　渔者
　　白日下广川烟涛去不还平生钓鱼意入手便忘筌
　　虹桥
　　虹桥不可渡东断蓬山阳只有賔云曲流音下大荒
　　韶州吟二首
　　闻渡韶阳水沧溟水更深娵媀时入馔莫作百蛮音蛮溪枫叶下蛮女答歌还太平无外患何事百牢关
　　闭门四首
　　闭门打乖坐鹊噪庭下槐种竹成琅玕天风飒然来晓起披云气摊书青涧阿六经无一字秪道配江河读易苦解事阅世涕横臆如何中天日未见羣隂息葺彼南阳庐潇洒玩世事平生梁甫篇吟对沧浪水
　　画六絶
　　皎皎水上仙风吹入我懐我梦逢姹女洛波堕弓鞋边人竞北风牧马隂山阳腰间寳刀赤河清尔来王头陀戏海蟾手握庵摩果大观天地间一咲吾防我鸜鹆乗天巧幽篁学语繁江南气候正莫过鲁东门卖药行市南隐身入壶中指挥费长房白日骑黄龙六拍按六气广乐音未希举手谢世人行歌绿云归
　　病中吟六絶
　　掩书卧冥蟋蟀在床头如何闭关月耳畔鸣不休形骸久为累三尸今晏然安得鲁仲尼展转铸顔渊虞卿为著书卒岁坐穷愁那知交字外翻有逍遥游有身终是尽学死始长生吾将链真性去去凌紫清爱河易漂溺三山波浪翻覔心了无得吾今闭吾关诗书破我拙聪明多事起那复黜聪明返我混沌子
　　伏叹五首
　　少年逐铅椠学道苦不早眼看春田花谁是长久好宻云不成霖西郊气烘烘女其蛟与龙胡为处池中穷年守庚申服食意未已如何三尸虫犹在腹心里生亦何所喜死亦何所悲言脱生死关短脩复谁尸中岁闻大道链已成蹉跎去日一以多来日今若何六言絶句
　　洞霄
　　白鹤久辞华表青牛已度函关五内天花未饱麻鞋踏尽名山
　　七言絶句
　　题邵二泉绣岭草堂二首
　　湘山寂寂楚啼湘水迢迢过客悲何处筼筜不愁思邵公惠麓武公淇
　　茶仙品泉泉为寒泉翁爱泉泉出山只欲逃名逃不得许多甘冽在人间
　　登北固楼
　　北固楼前鹅鹳风奔涛蹴汐撼龙宫舟楫是非京口渡关河忧患海陵烽
　　游焦山
　　焦丘龙卧浪冥冥歩云囘海树青风尘重问焦光洞读罢华阳瘗鹤铭
　　武夷曲次晦翁棹歌十首
