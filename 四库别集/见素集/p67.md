<!-- { "loadSidebar": true } -->
　　奏为庆幸讨贼永绥福祚事臣在得汉军中闻贼臣刘瑾谋逆事觉陛下特正典刑以大泄天地祖宗臣民之愤为我明万万年至计臣惊喜庆幸祖宗在天之灵陛下嗣大歴服之光其有是盛举矣初贼瑾无故驾朋党之説以戕贼大臣挫杀言官陵蔑同类摧剥罗织天下之人臣谓此奸臣弄权之故智然由古无是甚也比闻遣荣王之国修行宫致陛下外寝臣抚心出涕谓此贼必反无疑故事太子未举举未立立未长亲王一位不之国宋仁宗髙宗未有子聴司马光娄寅亮诸臣之言求宗室之贤养之宫中所以杜乱源为国家深计夫庶民忠奴犹虑主人之孤立况陛下为华夷民物之主贼瑾容置之孤立耶即荣王己之国贼瑾当循司马光娄寅亮故事辅陛下如仁宗如髙宗择宗室一二位十余岁之贤养之别宫在国家谓之杜乱在时俗谓之益子俟皇太子诞生生而立立而长遣之归国未晩也孝宗时陛下为皇太子已长尚未遣荣王之国今皇太子未生贼瑾容径遣荣王之国耶其隂谋逆计谓必置人主孤立孤立则易图噫闻亦寒心况贼瑾举此等事耶自古君门九重所以严人君之衞非观美也庶民之家髙垣重戸夫妇夜同寝处以防冦偷我太祖夜起窃听四外无人声方就安寝着之祖训非过虑也夫物贵者诲盗况天位至贵者耶人间腹心惟夫妇最为可恃帝王之家容庶民之家比耶陛下所恃腹心仅三宫岂容离深宫就外寝寄命他人措身于孤危之地者哉其隂谋逆计谓必置人主浅便浅便则易图噫闻亦寒心况贼瑾举此等事耶臣惊忧勃郁终夜不得睡起草一疏为急除大逆以御大乱事既与御史陈茂烈私议无一人可托赍进无一人可托写本相对饮泣及起四川稍续所闻令教谕范府誊浄臣自分必死家分必灭无疑惟念川民乆罹贼祸方厪宸忧拟俟平贼随上此奏又不知其私造御寳御袍官牌牙牌火药军器反形逆迹若是其狂悖也天幸假手张永先发其奸陛下神武英断立决此狱为国家大幸然徐思之为危亦至矣固不得不自寒心预防而早辨也昔夙沙衞殿国杨思朂平乱春秋纲目书之谓功出阉寺国为无人今贼瑾谋逆国势如千钧垂一髪举朝文武无一人言之独幸内臣一永也幸一永伤文武之无人也伤文武之无人亦以见陛下信文武之臣之不如永也信文武之臣之如永容不有早发其奸致板荡土崩若是之危廹耶此春秋纲目之深意也臣僻逺不知永请讨瑾之后曾请陛下如仁宗如髙宗择宗室一二位十余岁之贤养之别宫曾请陛下撤行宫囘内宫倚三宫为腹心夜同寝处使祸患消弭福履蕃盛其未然是永尚未知杜乱之源也抑永固未学宜未喻也文武之臣无一人言之无过耶臣闻近文武大臣有缺与二三内臣会推诚有是岂不以前是之腹心専托一瑾故致乱今是而兼托诸人以杜乱耶不知前是之腹心専托瑾而致乱顾今是之兼托容保无瑾者乎今是之兼托保无瑾继是之兼托容保无瑾者乎臣不敢逺引窃就本朝论之王振之后保无有振也而有吉祥吉祥之后保无有吉祥也而有刘瑾夫得陇望蜀窥窃富贵有何纪限人心者可尽信乎周官六卿分职而百官统于冢宰九伐掌于司马今吏兵二部是也使内臣应预周制之矣我太祖稽古建官又制之矣其未然宜皆有説弊之端其未可自我始也夫隂阳日月寒暑各有分职而同成岁功侵则灾而不成岁人君体天其未可改也臣又闻吏部取杨一清当矣其他或失举正贼瑾之党当矣宥二党魁犹失刑夫为户部莫如韩文许进为内阁莫如刘健林瀚谢迁王鏊春秋举讐举亲方拨乱反正之始而不引忠亮端谨不可屈之人徒取圆熟治未可望也党魁弗正乱何时用弭乎累朝大臣不忍加罪累朝厚恩独忍忘耶身任旧臣甘心新主狡狠囘遹賛逆贼以乱人国睨神器孰不可忍耶春秋诛奸谀于既徃生未宜失贼也谁为陛下画数防者非诚无识则有所私方是时犹言官不言文武大臣不言辅臣不言噫可畏矣观治者未可以息忧矣伏望陛下法古忧畏虑逺而慎微时时以専任贼瑾之误为戒循用孝宗旧人脩复孝宗旧治正二党魁与吞舟而网漏者则圣德日允圣政日清天位日固人心日安祖宗造明之盛业永以昌茂臣虽死犹生之年谨録前奏藁随本上进非欲衒事后之赘词亦欲天下后世知忠愤之激虽乆闲老病疎逺之臣犹不能已制治保邦之主所以信文武之臣者不得不専杜塞祸乱者不得不早贼臣逆子尚知惮而易意矣无任庆幸爱助之至縁系庆幸讨贼永绥福祚事理谨具奏闻
　　回话疏
　　奏为乞恩认罪囘话事正德六年二月十六日准都察院行到咨该礼部咨该臣奏为急除大逆以御大乱事奉圣防林俊先因四川地方有事起废复用迁延日乆未见成功乃敢出位妄言沽名要誉况刘瑾罪恶已明正典刑废黜官员已陆续起用先朝旧政已渐次修复萧敬等已有处置刘大夏已有恩典了如何又掇拾奏扰事多不实中间离间两宫挟取亲王财物又将钱钺发尸斩首等语尤无根据亦有非人臣所当言者又自称本藁乆已写成当刘瑾乱政之时未及进呈显是怀奸畏罪本当究问但流贼尚未尽絶且着用心勦杀便从实囘将话来该衙门知道钦此咨臣钦遵囘话者雷霆震击魂魄为飞天日照临肝肠敢隠方备收于马勃重触讳于龙鳞咋指噬脐斯臣自取诛殛者也臣识闇且愚年衰近耄虽欲勉万分之报而计事实疎夫祸患之来天所以开至圣也皇上智明庶物虑周万机其于刘瑾事情固已张弛殆尽矣而臣乆伏林下近又僻处军中无据风闻冒干宸听斯无异夫曝背之老处井之鼃有识之所羣嗤而贱笑者也皇上量同天地未即加诛容臣自实囘话臣委的不知事体出位妄言误渉忌讳罪当万死况臣纒绵末疾乆痼烟霞生长南方不闲鞍马缪承兵寄师老费财伏望圣明藏垢纳污哀臣之志而畧其词悯臣蠢愚而怜其衰朽赦臣罪死使骸骨得被恩私泉壤尚含悔愧臣无任怖惧感泣求怜之至縁系节奉钦依从实囘话及乞恩认罪事理谨具奏闻
　　蓝鄢等捷音疏
