<!-- { "loadSidebar": true } -->
　　维元丰六年歳次癸亥十一月壬寅朔二日癸邜孝孙嗣皇帝臣谨再拜稽首言曰臣伏观古先格王莫不大名发于前而大恵昭于后其法皆本于至公而不可易至后世臣子又欲尽报上之道以谓君徳甚盛其言不足以包众美于是有至郊加诔之文夫欲推事存之礼述追逺之志则奉素享之荣号益新纪之鸿烈谋羣公请太室洋洋乎际天接地而震显之不亦当灵心而传古谊乎恭惟仁宗神文圣武眀孝皇帝躬清眀之资赋神睿之畧干行施之不息仁性根于自然时乗六龙端御大器知穷八荒而不见其迹泽及万彚而不居其功尔乃简拔俊贤放逺邪佞有恕刑狱懐保鳏寡赏不徇所私罚必当于理兴农桑之本务缉礼乐之坠文有惨怛好生之心吏或误入重辟必终身见斥有寛裕从諌之度言者屡进狂直必曲意见容念兵革之伤夷则不杀而服念稼穑之勤劳则罔宁于勉矧履天下之尊而持之以抑畏飨天下之富而实之以俭素舆马不闻于游盘钟鼓不涉于闲燕宫室无奢靡之饰器服无瑰奇之玩加以夙夜齐防事天之诚尽霜露怵惕念亲之感深方朝廷之久安乃大革因循而圣政又新为社稷之重计乃前定祸乱而皇嗣早立故四十二年仁恩川流涵濡薰蒸格于上下日月华风雨均四时和百谷蕃北有勍敌而不能骄西有黠羌而不能轶虫鱼遂性自安川薮之游男女洁诚更趋耕织之乐固有幽遐荒昧之俗不约而子来奇伟倜傥之瑞不务而特见者矣丕赫哉宪度鸿明声文沛施自载籍之传盖未有休功盛业可加于兹也重循凉菲永念猷训今将欵清庙陟紫坛遂受厚福以浸黎元置于此时临彤庭发玉版上不敢堕祖宗之典下不敢亏神民之情如尧如舜如禹如汤岂不髙一世之闻而流万世之声哉爰饬上仪载扬景铄谨遣银青光禄大夫守尚书左仆射兼门下侍郎上柱国太原郡开国公食邑七千六百户食实封二千五百户王珪奉玉册玉宝加上徽号曰仁宗体天法道极功全徳神文圣武濬哲明孝皇帝恭惟眀徳在天临受徽称维亿万年永锡嘉祉谨言
　　立夏国主册文
　　维熈宁二年嵗次已酉三月戊辰朔十四日辛已皇帝若曰于戏昔尧合万邦而民风和周建列土而王业楙若古申命盖国家之成法也咨尔秉常迪性纯一饮躬恪防生禀山川之灵旧传弓钺之赐抚有西夏尊于本朝知事君必尽其节知守国当保其众乃内发诚素外孚誓言质之天地而不欺要之日月而不昧朕用稽酌故典表显徽实锡尔以茅土之封不为不宠加尔以车服之数不为不荣涓辰既良备物既渥诞举丕册以华一方今遣朝奉郎守尚书司封郎中上轻车都尉赐紫金鱼袋刘航文思副使银青光禄大夫检校太子賔客兼御史大夫骑都尉彭城县开国伯食邑七百户刘怤持节册命尔为夏国主为宋藩辅夫履谦顺者靡不膺长福懐骄肆者靡不蹈后虞率身和民时乃之绩往钦哉祗予一人之彛训可不慎欤
　　嘉祐眀堂赦文
　　朕承三圣之基履四海之贵深惟持国之日久益念为君之道难有临听之厪庶以图天下之佚无奉养之靡庶以资天下之丰兢兢万务之维防勉勉前事之所戒倚以左右辅弼之正予敢有弗钦事于上下神祗之眀予敢有弗肃属九谷登富三辰昭华象来桂海之祥尘絶玉关之警有邦之应于朕岂功恭念为天之子者必修报本之禋为人之子者必懐追养之慕重循菲徳屡缉旷文顷按眀堂之图古如路寝之制载经斯室载度斯筵值大火之骍芒乗秋季之肃气物无上帝之称非躬祠不足昭乎防圣维文考之尊非严配不足尽乎孝于时备法物之驾服大冕之章格灵贶于真庭欵清徳于太宇还只宗祀之举具饬纯诚之将乃神光陆离烛于荐鬯之夕喜气休晏被于燎柴之时置丕事之继盛敢蕃厘之専乡宜孚廷涣以契天心可大赦天下于戏承神之胙既均辉耀之防荡俗之瑕复若风霆之布盖礼钜则择之博孝至则劝以遐尚頼秉文之英经武之杰厉同寅于王室壮大治于邦图共荷无疆之休亦膺无穷之闻
　　治平立皇太子赦文
　　王者承天立极莫不思长世之图为国建储所以正万邦之本故朕亲先父子而天下不以为爱命发朝廷而天下不以为私粤予上嗣之良禀自日跻之圣出而就傅寖穷学肆之闻入则承顔勤至寝门之问比防荣于王社益侈徳于天枝顾荷丕基之艰犹虚正体之贰矧汉文命嫡着于即祚之初年且夏后立子期以传家于万世维羣元之所徯维大器之所承式符少海之祥宜践东朝之位肆显册之丕发嘉佥言之大同爰契欢心用覃旷泽可大赦天下于戏文昭武穆夙诒燕后之谋震长离眀本有承华之象盖义重乎先者礼必亟举庆施乎上则恵必遐流咨尔庶方当体朕意












　　钦定四库全书
　　华阳集巻十　　　　　　　宋　王珪　撰制词【表】
　　皇后曹氏贺明堂礼成表
　　伏以阳馆致禋诞修旷礼端闱孚号沛发鸿恩邦典备成人伦胥庆伏惟皇帝陛下化流垓极功廸邃初缉三代之弥文防九筵之闳制临祼在庙以追孝养之心钦柴于天以达歳成之报上灵昭格万祉来寜妾叨正坤仪恊敷宫教获覩宗祈之就顾慙内助之勤均被灵厘举深抃素
　　媫妤俞氏等贺明堂礼成表
　　伏以鸿覆之德非至防不足上交孝思无穷非昭配不能自达于穆宗祀维时总章人只普和海防均庆伏惟皇帝陛下鬯丕天之伟绩廸至圣之全能乘凉露之感怀拜高穹之大贶玉帛荐洁粢盛报丰灵心顾歆恊气充塞妾等陶生盛世玷列后庭窃观熙事之成共乐宠私之布
　　沂国公主等贺明堂礼成表
　　伏以涓露寝之室制总章之筵并侑五精之严下勉诸侯之孝鸿仪就绪羣听驰欢伏惟皇帝陛下绍累圣之烈光享三神之盛福念物蕃俗阜兹灵顾所以降休谓德大报微非亲祠无以格意于是奠美玉于法席升紫烟于太虚告成精禋随霈休泽儿顾以弱质钟于皇慈侧闻清跸之旋举集柔衷之忭
　　明堂礼成奏谢内外诸神御殿表
　　属者酌皇祐之典奉合宫之祠嘉盛荐芳美乐象德诚孝孚尽休祥显臻荐成旷仪实荷丕防
　　仁宗掩皇堂皇帝奏告表
　　伏以日月不居几筵如昨山川之胜陵邑旣新惕遵遗训之书阻从大升之驾涓辰维吉复土即期瞻法御以长违结孝思之罔极
　　皇太后奏告表
　　伏以万邦在疚音遏舜庭七月戒辰陵开汉邑应龙冈之嘉兆掩玉劒于幽扃风萧骚而四鸣日曀昧而西下上汉之游莫返终天之恨何穷
　　南郊礼成奏谢东园门等处诸佛表
　　兹者乘天之序飨帝于郊并辑百神之欢大蒙四海之福顾盛仪之备饰繄上方之溥通益向妙縁庸申精报
　　明堂礼成奏谢名山诸佛表
　　伏以秋昊晩序世室宗祈礼乐具将神只昭格大慈济力能事成熙敢达至忱以绥鸿施
　　年节皇帝酌献永昭陵表
　　伏以太簇还律青只御郊来方贡之万珍应农祥于东作恭惟【尊諡】皇帝鸿名轶古遗泽被民下未央之庭追晨觞于昔献望谷林之野感春露之初零皇训是承孝思何极
　　年节皇太后酌献永昭陵表
　　伏以穷律収寒新阳发煦动年辉于广殿变晨景于防林恭惟尊諡皇帝睿智而早御圣图聪明而夙勤天縡忽凝丹于轩鼎巳驻节于昆邱载惊歳月之迁空结园陵之恋
　　正月旦起居仁宗永昭陵表
　　伏以淑气回郊鲜飚动物履四时之首祚蒙万国之嘉休恭惟【尊諡】皇帝圣德天临神谋世頼桥山夜永空悲玉劒之沈汉殿春长犹忆椒觞之献僊游何在哀绪难任
　　六月旦起居仁宗永昭陵表
　　伏以气应林钟日躔东井候温风之始至感溽暑之将徂恭惟【尊諡】皇帝仁泽具深光灵未逺神游安在邈四海之所怀仙寝空成度百年而犹畏深惟罔极永悼何胜
　　八月旦起居仁宗永昭陵表
　　伏以维时仲秋厥月初吉飞上林之凉叶动伊水之寒云恭惟尊諡皇帝泽被涵生福流后裔龙舆御汉惊歳月之屡迁玉座凝尘怅光灵之永隔每怀遗训空积悲悰
　　十月旦起居仁宗永昭陵表
　　伏以流隂变律寒气凝辰风匝野而四鸣日临圭而初薄恭惟【尊諡】皇帝仁深万类谋燕后昆弓劒不留巳掩桥山之固衣冠犹在空陈渭水之游冬序又新孝思无处
　　十一月旦起居仁宗永昭陵表
　　伏以冬律又中神游何在动朔吹于石马下申霜于玉除恭惟【尊諡】皇帝谋翼世长仁霑物厚崦嵫日薄空劳夸父之踪苍野云深莫返帝虞之驾抚节易感怀恩岂穷
　　初忌酌献永昭陵表
　　伏以春籥正阑仙园何邈空留言于玉几巳驻景于昆台适及遗弓之辰靡胜濡露之感就陈嘉献尚鍳哀悰
　　奏告福宁殿景陵宫永昭陵表三道
　　伏以灵舆厌代已隔于僊游驹隙流隂忽临于练祭恭惟【尊諡】皇帝功烈被世威灵在天遗弓劒于桥山陈衣冠于汉庙爰歴上賔之旦何胜永慕之怀
　　伏以昊天之德虽怀欲报之心三歳而除敢越通防之礼恭惟【尊諡】皇帝宅静渊之德躬神睿之资自仙驭之升遐忽素冠之终制顾言未远摧泣何胜
　　伏以白日賔空莫返乘云之御暮春感节载临遏乐之辰恭惟【尊諡】皇帝稽古凝猷参天布化辑九围之至治遗万世之丕休永惟大统之承何极终忧之慕
　　永昭陵乾元节酌献表
　　伏以白日賔天早促乘云之御薫风纪节载追感露之祥抚玉几以悼心望栢城而霣涕敢陈芳荐庸达孝思
　　仁宗禫除奏告永昭陵表
　　伏以三年之防所不敢过闲月而禫及此而除虽哀变之从宜惟孺慕之如昨明灵犹在摧殒难胜
　　永祐陵迎奉録于敷文阁安奉奏告圣祖天尊大帝元天大圣后表
　　伏以于皇显考还宅幽宫衣冠永閟于明灵金石载裒于固实兹陈汗简恭即宝储仰道祖之降康【元天大圣后曰道妣】佑炎图而滋炽
　　内中奏告立冬表二道
　　伏以四气代迁盛德在水田収赋入民乐维时迎寒于郊国有常祀灵观祚德庶格顺祥
　　伏以景延圭下和袭缇中维统气于三微甫施生于万彚临秘殿之清夜露宝薫于大霄庶将蠲志之通式竚繁厘之集
　　冬节内中贺露香表二道
　　伏以万物滋萌荐歴天施之统九清埀祐夙膺帝祚之休兹用祓秘寝之廷露宝薰之炷迎嘉祥于谷旦荐精志于上穹蕲与羣元永怀丕防
　　伏以流晷荐更初阳来复顾茂膺于丕歴思寅奉于大时荐信上圜导和始旦庸保羣生之泰更如至日之长
　　内中奏告冬至表本
　　伏以天地之元阳施隂化羣物萌动嗣兴歳功于时嘉休大被四极匪神之造曷以顺宜竭诚致精尚或感格
　　皇后向氏贺南郊礼成表
　　伏以灌玉太宫钦祖宗之盛烈燔柴告土报天地之大成属在昌期式为丕举【中贺】恭惟皇帝陛下德懋舜喆功过禹勤肆肇纂于圣图率躬施于能务从权制祀本循祖则之宜敛福在民具膺皇极之证妾蚤縁家阀获侍宸尊承甫就于鸿仪激素倾之荣抱
　　皇后高氏贺南郊礼成表
　　伏以国家揆天正之元修郊见之事肆严禋之就绪孚涣号以均休一气肇和羣伦胥庆【中贺】恭惟皇帝陛下膺上灵之眷绍四圣之图乘三歳之屡登合两仪之大报璧玉华洁粢盛苾芬率百神之丕歆拥万福而来下妾猥承天契获正坤仪闻缛典之具修激柔衷之至抃
　　贵妃沈氏贺南郊礼成表
