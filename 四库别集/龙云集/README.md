<!-- { "loadSidebar": true } -->
　　钦定四库全书　　　　集部三
　　龙云集　　　　　　　别集类二【宋】
　　提要
　　【臣】等谨案龙云集三十二巻宋刘弇撰弇字伟明安福人元丰二年进士复中博学宏词科初知峩眉县改博士元符改元进南郊大礼赋除秘书省正字歴实録院检讨事迹具宋史本传是集名曰龙云者书録解题谓龙云安福乡名弇所居也其文不名一格大都气体宏整词致敷腴周必大作是集序谓其醺经饫史吞吐百氏为足继欧阳修之后而上接韩文推许未免溢分宋史本传称其文铲削瑕纇卓诡不凡庶防乎近其实矣诗虽才地稍弱要亦峭防不俗异乎庸音之足曲也其集初刻于浦城仅二十五巻绍兴四年其乡人罗良弼搜求别本益以彭德源曽如晦等所编又得宏词时议论诸篇于郭明叔家总六百三十一首厘为三十二巻后附志铭及良弼防岁久板佚明治中刘璋复序而重刋呉之振撰宋诗钞不及弇集曹庭栋撰宋诗存始补收之葢传本较稀故之振偶未见云乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　臣　陆　费　墀








　　龙云集原序
　　庐陵郡自欧阳文忠公以文章续韩文公正传遂为本朝儒宗继之者龙云刘公也公讳弇字伟明居安福县之龙云乡文忠薨于颍公方冠不及从之游然斯文未丧何害为韩门籍湜也先是汴京及麻沙刘公集二十五巻绍兴初予故人会昌尉罗良弼徧求别本手自编纂増至三十二巻凡六百三十余篇嘉泰三年贤守豫章胡元衡平一表郑公之乡里访襄阳之耆旧欲广其书激厉后学予亟属罗尉之子泌缮写定本授侯刻之顷尝与乡人论公之文如南郊赋气格近先汉已为泰陵简擢诗书序记往往祖述韩栁间或似之铭志丰腴规摹文忠读者可以自得至于才学出处具载李彦弼志铭罗氏防语皆月旦评之不可昜者也四年六月某日少傅观文殿大学士致仕益国公周必大序


　　钦定四库全书
　　龙云集巻一
　　宋　刘弇　撰
　　古律赋
　　进元符南郊大礼赋表
　　臣弇言臣疵贱坎生亡益县官绍圣中有司第臣宏辞程文入等奏御蒙陛下误恩擢太学博士厥绩弗底禄尸食浮今者歳一再见矣平居训讲之暇不敢自齿于録録则间骧意翰墨因得窥知古人所以班班槩见而不可厚诬如三都二京客卿乌有之比者窃尝谓词人文士之作虽取经不【阙】去道【阙】逺至于变化飞动神开笔端得不因人自我作古新一代耳目起太平【一作帝王】极功有如此曹殆不多得屈宋已还贾生相如向襃雄固号髙手能使往汉光华至今数子力也自时厥后茍作之徒敝毫殚楮或文不足以起意或趣不足【一作得】以防真而其时君至有持一时赫赫盛烈甘心低徊委之斯人之手磨防就尽岂不痛哉恭惟皇帝陛下光明缉熈纂业七世自亲政以来事条物理包干括坤缛仪丰藻符贶休显虽古号丕平极隆无以加此矣乃者冬至有事于南郊其日甲子最道家所贵协吉登良旷古难值况复肇营斋宫【一作居】燕神亿【阙】　明行事之始旷无纎云风恬星辉万里一色竣事复轫登门肆天人统和臣弇时则猥预祠事耳更目悉窃自庆快以为出于昔人以有事为荣欲焉而弗获者逺甚夫昜难遭忽希阔閟熈事而不荣郁主美而弗宣亦懐薄技而不效者罪也臣弇不避僣昜颇复采掇西汉气质课成元符南郊大礼赋一通使万世之下知有吾宋如白日之丽庆霄兹臣志也夫余力逸劲饮羽于石梁上方宋人之弓则不足然臣之精力自以为尽于此矣谨昧死缮冩随表上进伏望陛下清闲之隙少纡睿览则臣虽没齿荣莫大焉臣无任【云云】
　　元符南郊大礼赋
