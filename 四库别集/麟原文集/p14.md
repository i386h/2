<!-- { "loadSidebar": true } -->
　　建寅所藏先世二诰乃宋治平二年所赠欧阳文忠公祖偃太师中书令曾祖郴中书令之宠命也文忠以立朝之姱节盖世之雄文所以黼黻王度仪范百僚真大廷之柱石也故上之褒显其先若此礼亦宜之建寅乃其诸孙收而有之珍藏什袭不啻南金大贝之重﨑岖兵乱间輙嚢以自随而他亦不暇顾孰知九江一变仅以身免此诰亦防于飘风自是戚戚于怀广询博访日征月迈近始得于金陵蒋氏向非建寅惓惓系念前朝旧物能复归欧阳氏哉窃尝以簪缨之后上之当思如文忠立身扬名以显祖考次之当如建寅保先代之遗美守君子之余泽不然何以自异于之氓欤噫大贤之后多寂寞故家乔木可感者多覧巻三叹
　　防马融忠经后
　　右忠经十八章东观马融所制以配孝经者也夫孝之与忠人之大闲而百行之元也违斯二者何以灵万物而立两间哉昔者孔圣以曾参尽孝因言其道遂为经而忠则未之及然有曰事父孝故忠可移于君是则君亲之分殊故忠孝之名异而义则一也融始拟圣而作此亦有益于名教使人人得其説而遵之施于有政岂不大有可观余既得朱文公及吴文正公所刋定孝经锓梓今又得此文虽未敢便列之经然亦托工人以夀其传诚欲学者玩绎二书之防庶防处而为孝子出而为忠臣则于国家化民成俗之意岂不深有所助发云
　　防越国公钟绍京像后
　　呜呼自古女祸之败人家国可胜道哉于斯时也有能转危为安真英特之士也嗣圣间韦庶人与武三思升御床博中宗从傍典筹唐之国事将日非矣迨临淄王入诛韦氏刘幽求预叅大防翊賛圣储震殄元恶以存唐室厥功茂矣于时苑总监任左金吾内屯田使钟绍京以户奴丁夫之众亦与有劳皆可谓社稷之臣也何可及哉孰知功大难容奸邪搆怨幽求初流封州再贬睦州死于道路而绍京亦左迁果州礼从越国公之逺孙焕获拜遗像因叹当时如刘如钟者几何人哉而朝廷未知大用为可惜也因题其像之后以致余之不满云
　　防栋头王氏谱后
　　往余先君子梅洲翁尝修族谱图系以名贤所为诸祖墓志铭等作具载先世自唐仲舒观察江西子孙因家焉亦以为自金地长者曾伯祖南安教授府君有序谓往在章贡尝与居七里镇者通谱而茅堂栋头亦皆族也礼后驱驰鞅掌于岭南有王同知者从事幕中询之七里之族也迨归章贡邀余至其家视余谱牒栋头之谱乃亦有焉遂以归我行李虽偪仄惟栋头宣溪之谱不敢后抵家问谱于族人无一存者私窃自喜将谋重刋庶防后之人观谱而知序之亲踈观记述而知家之阀阅则必有感叹兴起不肯自同于污贱乃为同姓之匪人乆假不归诿曰沦丧使前闻人累世之所树立没没无徴其亦可悼也夫今栋头族子志仲能保先谱及家传因获观吾家潮州府君及南安教授防语感慨系之谨题所闻于此以志余过归以复大年兄何如也
　　防王子春名字説后
　　礼近留枫墅子春所有一日之闻辱以其先府君及二守冯公子羽所为志伸説洎刘君云章子春字説示余余阅之尽叹其言皆可服膺而勿失父之于子也欲其志于学以求其伸之道冯公戒其毋以富贵利达得志为伸当知所以为志刘君则以人物同得天地之心以生天地之心在乾坤曰元在四时曰春在人则仁是也士之希圣贤者必曰求仁日用之间无一事而天地之心不存即无物而非春矣皆药石之训也虽然用功之要未有以告之不防泛言乎窃闻之格言求仁当自诚敬入先儒尝曰无妄之谓诚不欺其次也故无妄初九之象曰无妄之往得志也孔圣答仲弓之问仁以出门如见大賔使民如承大祭则在邦家无怨至是非吾志之伸乎子春勉之与物为春实自兹始
　　防小溪郭氏隠居记后
　　予观士之怀材抱艺而隠也或迹有麋鹿而心慕乎轩冕之荣或始居林壑而终簉乎鹓行之列出处宁无可异者哉此防清者之为难得也西昌郭君与谅隠居小溪之髙田其林壑之美禽鱼之乐树畜之遂则仪曹刘君国録萧君濯濯文翰以黼黻之矣谅之言曰予无才与艺之足以用世也髙曾以来世居斯土耕食凿饮使乡称善人足矣恶敢有所傲于当世哉与之语质朴冲澹无一毫纷华外慕其表里如一者矣岂不尚有古人之风乎
　　防刘复之鸡肋集
　　复之诗眼前景意中句而深穏有至味如王谢家子弟风流闲雅不失王孙故态如山农野老班荆而坐谈桑麻话曲语语笃实可听有诗如此何相见之晚耶吾家靖州府君有鸡肋集三巻今君亦以是名诗谦辞也谓食之无得固不可谓不足以当尊拳愈不可姑藏之必有尝鼎脔而知熊掌者









　　麟原前集巻十
　　钦定四库全书
　　麟原前集巻十一　　　　　元　王礼　撰説
　　易字子让説
　　大江之南有士王礼字曰子尚以字行于世防四十年矣一日慨然曰君子不欲多尚人吾奚以尚为哉字之有改古有之也叔向而又云叔誉子产而又云子美矧礼之于让其义孔恊让之与尚又声相近而易易易字子让让谦徳也顾名思义独不有益于予乎客有闻而诮之曰子少之时内师周孔外渉孙呉济经以权脱儒之迂壮志诚可尚矣迨夫事与志违时势则然既不易其守胡字之迁且子所让者何焉子让曰今夫丰服美屋厚味姣色世之所欲也尽吾智力以求焉未必不获其一二而甘让之况其外者乎其外者无厌之性功名之累也古人有一国之让有天下之让况其功名之乎客曰吾子大让如慢小让如伪推而至于天下让让之至也终亦有不可让者乎曰有天爵良贵之在我者不能推以与人也不能推以与人岂予之靳哉彼无待于予之让而亦非予所能让虽让不屑予之有者多也客笑曰果子于人也让乎抑人于子也让乎予无以答遂次苐斯语为子让字説
　　贺子亨字説
　　贺君嘉防以乡先生之命易字子亨而问其説于某某闻而叹曰先生之意防矣谓其以亨嘉期人者浅也盖君子之修于身施于事见于言必识亨之意而后可何也亨者阳徳之极盛者也于时为朱眀于卦为离于人为君子今夫人之为人也储精毓秀继善成性其光眀正大之体与天地曷尝少异私欲汨之窒壅塞蔽眀者暗大者小于是君子小人判焉知养善端扩之使火然泉达反身而诚万物皆偹则其为善也孰御君子之修于身也若此可不谓亨欤由是处事接物宜厚宜薄宜隆宜污宜弛宜张宜舍宜趋如破竹如决隄无凝滞龃龉左之宜之右之有之其施于事也若此可不谓亨欤以至论议古今盛衰得失曲尽人情作为文章咏物叙事莫不折旋恣肆辞逹理顺探幽造微冥防到君子之言至于亨如此则其文不可胜用矣窃观世之人性凿情昏厚薄易置道不行于妻子吐辞如吃幽澁险谲至不可解若是者尚足与语亨之防义哉先儒言之亨者嘉之防也亨乎亨乎其君子成徳之时乎贺君为人光眀易直无崖岸隔限真韩子所为青天白日奴皆知其清明者诗文尤流动可快而读于是益信先生所以字贺君者为有徴云
　　王生伯温字説
　　枫墅王与文甫恂恂仁厚君子也一日道书台入郡过焉以予同宗之老命子姓羣从出拜就中长孙温其如玉可爱旣而谓予曰是孙与予同生良月名之祖良年防志学而未有字觊锡之字而惠之辞使有所持循以为进修之地实徼福之厚也礼辞不获于是揆名之良以伯温为其字进而告之曰诗称温温恭人维徳之基而孔门高弟弟子之称圣人亦以温为首迩之事父逺之事君皆在于和顔悦色柔言巽入而不可以粗暴所谓涵养气质者政在于此故一言之善或可弭睚眦之怨一仪之恭或可得行世之名执事贵于温恭饮酒贵于温克一动一静之间顾名思义岂不大有益于人哉大父老人之所以期尔者至矣伯温其勉之诗云无念尔祖聿修厥徳是为説
　　吴彦琚彦瑀字説
　　居所二子既冠矣求字于予因念近世富家子弟类不能涵养徳性以合乎中和亦由古礼废失学者未能讲而行之之过也于是字其伯曰彦琚仲曰彦瑀二子拜而受之复求其字之説庶防闻古礼之彷佛遵而行之不犹贤于求之野乎予喜其慕上之意笃则为之言曰古之君子无故玉不去身其下车也以佩玉为度其制上有折珩下有防璜而冲牙则悬防璜之中皆贯以组绶上系于珩又设组左右斜牵之使得因珩之抑扬而冲牙与璜自相击触然于二组相交之处用玭珠于其间交纳而拘捍之谓之琚瑀故毛传有云佩有琚瑀所以纳间谓纳众玉珩璜上下之间以制其行歩之声也然则有疾徐疏数之节有角徴宫羽之应趋以采齐行以肆夏所以比于乐周旋中规折旋中矩所以比于礼皆琚瑀之功也果奚适而非道耶春秋传曰改歩改玉歩有不同则玉声随异矣由此观之涵养徳性固有在于佩玉之功而佩玉之和又有在于琚瑀之力向无琚瑀其间以管辖之则组绶下埀者有不放荡震掉而冲牙之韵且失之矣何取佩玉之美哉二子诚即吾説而绎思之吾知其能择地而蹈矣有不为美士之归乎勉之勉之无负嘉名之锡遂笔之以为字説云
　　刘仲恂字説
　　禾州刘君子衡宏达士也余获交有年数矣其子实相接于邑庠尤宻与之语靡靡可听既冠字曰仲恂欲闻其义于余余以踸踔之踪未有以告之兹行语及诺责愧负深矣于是告之曰説文谓恂信心也圣人于乡党恂恂释者以为信寔之貎大学传言恂栗释者又以为战惧故韵书或以为严谨或以为温恭要皆信寔之形之外者也予尝以谓士君子之所以异于人者必有其基也基者何信实之谓也人能信实无徃而不恂恂矣有谦退无浮夸有持重无浅若人也吾知其可大受也人至于圣神极矣然功未有不基于恂恂之信实茍无恂恂信实之资则虽有贲育之勇仪秦之辨良平之智犹五味之本非甘五色之先无素未必有所就于天下也是恂恂虽乡党所当先而信实为徳蛮貊之邦行矣仲恂勉之吾告子者若是而已顾名思义他日所至到其可涯哉何俟于予言是为记
　　吴良贵字説
　　人之生也得隂阳之气以成形健顺之理以为性故有人心道心之殊理义道心之所崇富贵人心之所切仁义忠信天之所赋乃良贵也人不得而贱之故也公卿大夫人之所予非良贵也人亦得而夺之故也是以闾巷之人见夫旂旄扬飞车骑赫奕冠裳之辉煌宫室之壮丽莫不咨嗟而羡慕此知有富贵而不知有理义者也学士大夫则知有理义矣国家用之则安富尊荣子弟从之则孝弟忠信然亦有为贵富所移以其所轻弃其所重则惑之甚者也予尝谓人能知在我者有得于天之良贵其贵无匹于天下非人所能夺亦非人所能贱千驷万钟有弗顾也三公九卿有弗屑也况肯昧其轻重以此而易彼哉孔圣谓有无声之乐无体之礼予亦以为良贵者乃无爵之贵而天下之贵莫能或之先也此所谓天爵而非人爵所宜及矣学者可不审其轻重之辨与予友呉良贵故家才子有志于学其将效用于今时也有日矣故推其字之义作是説以贻之
　　刘仲桓字説
