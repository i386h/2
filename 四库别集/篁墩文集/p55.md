<!-- { "loadSidebar": true } -->
　　箕畴五福先寿而主于好徳明齿必有徳之足贵也闺闼之间耄耋之老世孰无之然徳弗齿于人虽寿奚益哉祁门汪母胡孺人之寿也里婣致庆而名其堂以节寿殆贵徳之义乎胡孺人为士人璟之妻为养浩先生思敬之冢妇其考士显与其叔考侍御公深弟郷进士安皆一时名流故孺人得于图史之警鞶匜之戒甚稔年二十归汪氏居三年生一子而夫亡矢不贰适养浩先生恸而嘉之曰是诚吾妇也孺人不逮事其姑方氏而祀之极诚事继姑徐氏更谨诲育其孤曰复者为之娶而有立内外斩斩几五十年如一日众欲以其节闻有司乞加旌表者孺人力辞之曰此妇道之常耳人以是益髙之而孺人年七十矣以节寿名堂用侈其徳以示劝一乡非所谓称情者哉惟人之徳出于天性于已而实有观感视则相成之道焉若胡孺人之闻于家而淑其身者固有其地矣矧汪氏邑着姓世载令徳至养浩先生复以文学行义为乡硕儒动师古人治家孔肃道之足以形其内者如此先生之母廖氏年二十而孀居时先生之生甫三月尔抚孤励志凛然氷霜节之足以开其先者如彼谓非有得于观感视则之深以成其徳乌克有是哉或者谓妇行不踰阈而乃名堂以侈之于义何居是概言之而非通论也采苹之章栢舟之什颂寿母而传列女以致详于内行者炳炳也胡孺人节与寿非诗之所可咏而传之所宜附者乎由七十而跻八望九以底于期頥所以称庆兹堂者未艾也尚齿贵徳固人心所同然而不能但已者哉璟之弟璪本其里婣陈振新等之意来休寜请余文余夙闻飬浩先生而节寿之事又史氏所当纪者故不辞而为之记

　　郑氏四节堂记

　　先王之治必自内始而其事见于国风备于大学之书矣中古以来士畧于自治而详于人于是有位尊朝着而名不齿于乡里威加兵民而道不行于妻妾者烈女贞媛世岂无之而吾于歙郑氏之四节有感焉郑氏世居歙西之双桥曰昌龄之妻洪氏夫亡无子孀居六十四年年九十一而终元至顺初旌其寿节昌龄之侄曰国英曰子美子美之妻程氏以夫死忠亦死于义见录元史次室何氏能守志抚孤而底于成国英之亡也次室王氏行与何同而又不污于暴冦洪武未并加旌表呜呼何郑氏之节萃于一门若是其烈哉考之郡乘史传郑之先有讳安者宋季之乱以布衣止屠城之师因授歙令庙食其乡号令君祠有事必祷令君之子千龄以儒起家歴休寜尹所至有氷蘖之操其没也乡人私谥贞白先生号所居为贞白里而昌龄其兄也子美讳玊贞白之子元季大儒尝被征为翰林待制不赴有著述在学者学者筑室事之号师山先生国初下新安被执不屈自经死程氏殉之而国英讳璇其从兄也夫以令君贞白师山三世相承百余年间位不尊于朝着威不加于兵民而推其所学为仁人为亷吏为忠臣其自治可谓详矣幽贞女妇得诸观感而闺门之化成焉主阃者非独有子矢志而已或孑然无所觊于后而抱节以老副室者非独能惠顺以安其分而已乃毅然不辱其身以力存其宗祀后先相望如蹈一辙虽其资禀之美本乎天而出于身教之懿者岂少哉上之人从而旌之为世劝岂独郑氏一族之光而已哉世逺人亡里门倾圯追说故事行道伤嗟于是师山五世孙曰鹏者以国学生需次于家奋当起废之责言于廵按侍御广阳方公方公愯然以付歙令丰城熊君爰诹吉旦立坊故处榜曰四节乡人流闻士女骈集倾竦嘉叹不能已已而鹏复以之名堂谒余记余承乏史臣且获观郑氏家乘稔矣乐覩节义之家有贤后人而行台之臣与邑令君又能发扬幽潜以奉宣我列圣躬化成俗之意比于先王士兴起于自治将由身而家以图治平之效于异时如诗书所纪皆事之大者故谨书畀之而不以謭陋辞焉

　　徳征堂记

　　征者有所取必而不爽之谓也农取必于稔商取必于利士取必于禄与名然有得不得而爽焉其所取必者外也徳修于已无所慕而所征于天者不爽何哉其所取必者内也以农则稔以商则利以士则禄与名自然之应焉岂俟外求而后可取足者哉或曰已徳修矣而亦有爽于征者何也曰非是之谓也天之征于人也君子以福小人以极固也否则不于其身而于其子孙顾世之论天者恒责之近而弗要其终尔吾于郑氏有征焉郑之族甚众所居歙西曰郑村世有令徳再徙髙举曰积才君始为医其子曰存济君彦隆方业儒而失怙故嗣医以养母存济之子曰恬庵君文慧亦从儒而业举子矣以多疾更嗣为医盖其三世皆有活人之功而恬庵之医益显徳益修与人交甚忠有所言必主于理家未裕而急于济人葬三世之丧无违礼教三子甚笃其季尊守其医仲敬嗣主家事孟贤世其儒以弘治己酉举于乡乡之人啧啧嘉叹曰非徳之征乎郡邑大夫为题其绰楔之上曰徳征又以名堂而其所善者间请记于余余素多疾恒藉恬庵以自辅且知贤之将进显于时以取必其可得者不爽也则为之记曰昔丹溪先生因其师白云许文懿公有宿疾弃儒而为医论者称其所著书医之考亭也范文正公之未第也祷于神曰异时不获相天下当为良医古大贤君子无一念不在民物也卒为宋贤臣第一彼皆无所取必而天应之或予之名或予之禄如执左符合于右契抑非重内轻外而勤其徳者能之乎恬庵之学出于丹溪而贤方以经术进先忧后乐之志舎文正其谁与归夫其徳益崇则其征益大岂若农之足于稔商之足于利而已然则与人言而厚望之非谀也縁堂事而立说以致颂祷之义也

　　复真轩记

　　休寜呉君廷顺构一轩于所居之商山而榜曰复真余族子师鲁与君有子女之好也来为之请记复真靖节诗语也读者不审疑其有剖斗折衡之意岂其然乎真当谓性之本然者故其诗以遑遑鲁叟弥缝使淳继之盖天真凿而人伪滋工词华者习口耳慕清谈者判心迹靖节之意以为非圣人删述垂宪则不可以复此真而使之淳矣淳殆性善之云也今读其言冲逺古澹可以嗣风雅之逸响考其行则大之彝典小之起居皆不为无见而恒发于髙懐旷度之余使人视之邈乎其寡俦也然则复真之语诚孔门之绪论恶可置议哉呉君以是名轩其有得于此乎亦徒爱其言而以之重其居室也余闻之呉君性孝友乐交一时名流且集图史知从事于简策有白社之风纸笔之好长区赋聴乡讼人称其贤而君不久即谢去独以其先出宋广南安抚文肃公之后辑家谱编世美録以暴其先烈若赠长沙公之为者然则呉君之所景行取法得之靖节为多此轩之所由名而以之自警者欤虽然复真之义大矣君年六十而进徳尚友之心若此可谓健矣羲皇上人不可跂也乐琴书理丘壑酿山中之秫餐东篱之英寄傲于南窓课农于西畴世鞅无所婴其中督邮无所致其傲坐阅髙寿于盛世而怡老于斯轩较之靖节其所得不既多乎

　　杭州府儒学科目题名记

　　浙江左布政使陜右阎公仲宇按察使西蜀刘公福既相与新其杭州府学宫舎菜礼成乃合僚属进其师生而语之曰惟我朝自洪武己酉诏郡县立学养士百三十年俊秀毕逹而山林之下无逸才自庚戌诏开科取士凡四十余试贤能足用而杂进者无所容于朝宁盖科目之得人盛且久矣而兹学之题名阙焉将何以侈前闻示承式于后学其稽故典考名氏及里出分年彚次而刻之为来者劝亦作新之一始乎众曰善乃命工辇呉石从事而未有记值余被召入朝过焉则具以请辞不可为之言曰甚哉士得名之难而副之之不易乎古之人知其然故因其得之难也有所廸之则谓之名教因其副之不易也有所砺之则谓之名节廸之而成砺之而兴其名炳然与实符者士所贵也廸之而无与成砺之而无与兴则为无闻为虚誉究其所至卒与郷人等而重得罪焉岂所望于士哉杭东南大郡三司之所治也山川之佳胜物产之丰丽甲天下士生其间多秀且文而以材艺徳履勲猷义烈闻四方岂一日之积哉逮我朝而士习益变崇雅黜浮名与之俱方岳之臣悉取而列之贞珉示表异焉则凡学于斯者指其名责其实惧其得之难而副之不易也将不知所警乎忧其为乡人而求逹之家邦其必念累朝养士之厚取士之公得士之多肃行检慎官常而勉于仕优之学俾令闻令望如巻阿之所奏无恶无斁而永终誉如振鹭之所美以无负于名教无玷于名节斯亦无废于诸公作新之盛心矣乎然则号称名臣以致主而泽民于盛时将有人焉以嗣书之其为杭学之重又寜有既乎

　　宜兴徐氏义塾记

　　少师兼太子太师吏部尚书华盖殿大学士徐公世居常之宜兴族甚巨而收教之法则自其先大夫启之未成也公既贵乃拨已田千畆以赡其昏丧服食之费曰义庄又以为养之不可无教也爰置学一区曰义塾岁延有学行者一人为师凡族之来学者束修食用咸取给义庄且具条约以闻圣天子嘉与之而下有司加维护焉公以义塾者风教攸系不可无纪属笔于不佞弗敢辞则述所闻以对曰古君子之学必家始而后可推之天下其教有章其施有等然其学也岂俟他求而后得哉尊吾之徳性而辅之问学使智长心成行与言副熏然礼义之域而悖亲傲长之风无自生焉于是征之百圣而合放之四海而准此三代之遗法也秦汉以来去古逺矣学不足于自修士非出于里选求治之隆安所得乎公歴事四朝及今青宫凡三任辅导为师臣其所以沃上心正王度而式是百辟表仪当世者天下诵之矣又本先志捐所有以赡族推孝之始以永淑其后人其心公矣其善之所被广矣昔文正范公之置义田也百世尚之而义学无所闻何哉盖尝考之当宋盛时学校之在郡邑者且未有定议况其家邪我髙庙革前元之陋而建学育才取法殷周列圣相承讲求益备余百年矣故公得以论道之暇经画家政而为文正公之所未遑者岂非文运亨嘉之盛亦有所际会而然哉凡为公之子弟族人者诵诗习礼于斯体公之心而服其训尽其学力之所及处为良士出为忠臣以古君子自励使安于豢养之人踣其身偾其家者闻风而惭抚事而悔求自于义塾不可得其有系风教岂独一家之重轻而已义庄事当别有书兹弗赘

　　吕梁洪新建工部分司记

