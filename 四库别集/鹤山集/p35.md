<!-- { "loadSidebar": true } -->
　　照防某前任潼川府路提刑兼权运判及后来正除运判日曽两次具奏乞将先儒周颐程颢程颐特与赐谥俱荷圣慈并赐俞允天光俯烛正学昭明藐然孤踪信谓荣幸惟是第二次奏状贴黄为故崇文殿校书郎同知太常礼院横渠先生张载并致易名之请盖为四人有功正学事体一同闻已曽下礼官勘当然至今四年未尝施行学士大夫不无觖望照得横渠先生奋乎闗中阐明理学穷极道奥徧览而独造兼体而不遗其于理气性命之分屈信聚散之感发前代不传之秘示后学有已之端不疑所行不惧独立盖间代豪杰三先生之羽翼也方卒也门人尝欲谥为明诚中子程纯公问司马文正公则谓弟子诔师不合于礼元祐四年秦鳯路提防刑狱张舜民有请于朝谓先生学际天人诚动金石著书万言隂阳变化之端仁义道徳之理死生性命之分治乱国家之经罔不究通盖孟轲扬雄之流如荀况辈殆不足道自其既卒中外臣僚录其平生以言于朝或乞赐田或乞录用其子或乞降谥今乞检防臣僚累奏于三者之间凡可以厚其终者举一而足庶使褒贤之典独见于本朝舜民之奏可谓恳切而歴年浸多终未讲行乃自比嵗得其传者而朱文公张宣公吕成公先已赐谥为之倡者如周元公程纯公正公继亦得请尚此独阙寜无遗憾欲望朝廷特赐敷奏检防某嘉定十一年内奏状再下礼官遵照近例速与赐谥上以补先朝之阙典下以慰学者之公望其于新民善俗所闗不小
　　申尚书省乞防补表侄髙斯谋状
　　某伏覩庆元重修令带职奉郎以上初遇大礼应防补子孙而陈乞防补期亲谓见有子或孙白身者照得期亲则嫡兄弟之子皆是若使同姓嫡兄弟则固不待言然亦有元是嫡兄弟而偶因出继者若缄黙不言则朝廷无由悉知敢犯严谴辄有控陈以冀垂察伏念了翁之祖父娶髙氏生七子男其第六子曰孝璹以祖母之兄高黄中无子自襁褓间取养孝璹为子后来孝璹既知为魏氏之子尝欲归宗却因以请本州文解有名籍在礼部恐费申明遂遣了翁代归本姓比嵗本生父母殁了翁两次并乞解官持心丧已防朝廷允许惟是生育劬劳之恩终未有以报塞又念今官及带职员郎而本生父母不得封赠各该奏荐而嫡兄弟之子不得与欲归本宗而父母之命不可违一念及此莫知攸措偶因读史至三国志其间一事偶与此合且朱然本施氏子也朱治未有子然年十三治取以为嗣然尝请归本姓吴主不许然既卒父丧乃表其子续还为施氏后以奉本生祭祀乃知此事揆诸人情或在可察了翁伏见本生父嫡长子奉议郎高载与了翁系同胞兄弟辛勤一第官未及员郎而卒有子斯谋在了翁为本生父之嫡孙亲兄之嫡长子前一次明堂大礼了翁合该奏防縁丁本生母丧有碍陈乞今再遇大礼了翁虽有二男并系白身若论人情岂不欲先任其子縁本生之恩未报私心实有未安今来妄意欲将合得恩泽一资奏补亲兄之子高斯谋庶几凭藉寸禄以奉本生父母祭祀则上以彰圣朝孝治之意下以慰人子报亲之心委非小补如防朝廷矜其区区报本之诚出于真切别无他觊即为敷奏特依所乞则续当依条式别具状召保官陈乞
　　辞免除起居舍人状
　　闻命自天蹐躬无地伏念某阶縁薄伎尘玷儒科作牧作监虽乆劳于外服非卿非监遽躐冠于庶僚乃于三年更迭之间两拜元日召除之命荷恩异甚揣称蔑如而况载笔右坳聨辉西省兹公朝之盛选而儒士之荣观非所据而据焉方慙乆假莫之为而为者曷误真除念明时不至于乏才虽成命奚嫌于反汗欲望朝廷鉴其悃赐以敷陈俾仍服于旧官图终酬于异奬所有恩命某未敢祗受
　　乞祠申省状【闰八月十六日】
　　某冒干严分僣有控陈某猥以空踈充员记注饕荣无补挻咎自招顷自八月以来忽染疟寒之疾遽投刚剂速取痊平而留毒熏心蕴热不解肺肝熏灼逆上冲脉息沉绵肌肤销铄医屡更而莫効药已徧而罔功自怜薄命之浮危上负清朝之简防重念某起繇寒地早玷儒科大行皇帝庆元龙飞首被亲擢寻以学官馆职歴事嘉泰开禧既诡外庸洊叨剧寄兹又猥从禁列日望清光始终恩荣度越流辈近者骇闻末命力疾造廷羸顿之余一恸几絶幸防予告全获余生然而弓劒方新不与攀号之列几筵如在莫伸朝暮之哀哭泣悲摧益増疾状矧嗣皇访落之旦正始初精厉之时愿以疲驽之躯少伸臣子之分乃自纒于灾疚曽弗遂于麋捐内愧私心外慙公议尚腼顔于乃位将速戾于厥躬伏望朝廷特赐敷奏洞察忱诚之请俯矜危迫之情姑畀祠廷生还里舍傥未填于沟壑尚图报于丘山
　　再乞祠申省状
　　某上冒萧鈇之诛洊沥忱诚仰干造命某乃者力疾自陈愿司丛祠少延旦夕之命愚诚未格尚閟俞音自揣位下人微岂应洊有重凟而奄奄余息生意索然敢复沥陈上希从欲重念某得生多幸罕所疾苦筮仕垂三十年未尝一日以疾谒告庶殚勤瘁少补迂拙而今兹一病濒剧不聊有生身遭惔焚命在丝发矧六龙御天之始公卿百辟咸造在庭螭坳记言讵可旷职而某猥以负薪之疾杜门养疴形神支离气血枯瘵非假以嵗月屏去人事一意休养则病根不解少有触拨随即发动必将日朘月削以速危亡伏望朝廷特赐敷奏矜其一再所请尽出血诚更无纎毫矫饰姑畀祠官之禄俾得以生还田里傥旬嵗间浸有更生之望则犹能极竭驽钝再効使令某情迫词殚抵冒严谴下情无任延颈俟命之至
　　辞免除起居郎状
　　倐被宠灵莫知称塞伏念某一从蜀道再防周行聪明不及于前时名实未加于上下冢宰掌治司马掌政徧叨列属之荣秘书非监太常非卿又忝庶僚之长遂晋聨于西省俾入侍于东墀既分量之已盈致恫瘝之交怵重惟末品早仕先朝乃于刀剑之上賔不与冕裳之出俟况嗣皇新服厥命羣臣咸造在廷而当婴疾之余数上祝厘之请素餐若此清议谓何宜居幽黜之科盍误序陞之渥左之左右之右惭无记言司过之能可不可然不然必有求去得迁之诮傥遂安于次补将自速于阽危欲望朝廷特赐敷奏覆眎累陈之牍丕昭从欲之仁亟畀祠官改图邦哲非惟少遂微臣陈力之分庶几不累公朝知人之明所有恩命未敢祗受
　　乞祠申省状
　　某不避严诛僣陈危恳某猥由防逖再防班行分量既盈咎灾狎至去嵗之夏暑威所侵偶为庸医误下刚剂蕴毒不解以阽于危正当访落之初数上祝厘之请而愚诚未格反玷序迁黾勉支吾因循留滞自春渉夏气和平虽病根未除而疾状不作乃自夏伏以后炎歊外攻气类相求旧证复出肺肝熏灼逆上冲曽经耗伤之余所存血气无几至寒之剂寜容再试平补之药又不相投自揣余生未知攸济及今未甚不即哀鸣亟辞宠荣退就闲散则迁延嵗月寜望生全欲望朝廷特赐敷奏检防去嵗累申畀以祠庙差遣一次庶休疲瘵以免危亡干溷钧严下情不胜惶惧
　　再乞祠申省状
　　某辄犯威严再伸悃欵某顷以炎歊所铄旧疾复侵虽形体未衰衣冠粗属而根苖弗剪嵗月滋深或卧兴之不时或喜愠之攸触头岑岑而若醉体熇熇以如焚自揣浮危速祈闲退而忱恂未格诏防莫俞早夜以思进退维谷矧惟初政分任羣工洞然无疑倚以共事独抱戆愚之质无能损益于时虽乗集而不多虽百无而何阙支持病体俛仰周行终亡用于明廷徒有惭于夙志用是累陈私恳频凟公朝敢冀钧慈特为敷奏假之祠廪俾返故乡若幸保于生还誓勉图于后効






　　鹤山集巻二十三
　　钦定四库全书
　　鹤山集巻二十四　　　　宋　魏了翁　撰状劄
　　三乞祠申省状
　　照防某顿婴剧暑遂感宿疴两具公申力祈闲廪莫囬天听尚閟俞音仰体公朝涵覆之私退守微臣靖共之分嫌于频凟以取厌烦勉强支持避逃瘝旷终以暑威内铄热毒上冲体温目眵痰足弱深虞荏苒自速颠危矧惟要近之官莫如言动之寄而迂踈自信愚戆不移顾以病躯有妨贤路饕荣弗去公论谓何欲望朝廷更赐敷奏速畀祠庙差遣一次庶几少休嵗月以俟安痊或未忍弃捐即乞检防近降更迭指挥与在外待阙差遣倘未溘先狗马尚有再备使令之日
　　四乞祠申省状
　　照防某顷因宿疾力丐真祠冒重凟之再三冀感通之万一未防鉴諟属触报闻早夜以思进退维谷重念某被遇先帝几三十年惟知极竭真纯上报恩纪未甞虚有逊避仰欺朝廷试用歴陈以彰忱悃某自始立朝请外者再迨其在外辞召者三辞官者一则皆各有其故某嵗在乙丑偶因召试力沮开边之议大忤权戚即祈外补以便奉亲讫于明年洊请乃遂归未及里复忝命召揆诸情义所当引辞戊辰更化之初収召众正误畴曩直首玷特招冝不可辞而某以亲年既高侍养不便陈请至再卒遂初心戊寅之春除直秘阁又以异数不当冒受亦一控免此外如守嘉守眉守汉守潼郡望非不髙为宪为仓为漕为帅事任非不重而自量材分犹可黾勉故未尝虚有逊避至受寳之嵗月正元日招徕盛举观听所闗而某亦不敢固辞以烦朝廷防分某之进退去就良可槩见乃自去嵗数请归田及今夏秋又及三四方圣明御极俊彦盈庭某非病狂丧心乃至数有恳扣实以不谙风土误投热剂以成痼疾才过凉燠之交隂阳交搏即感寒热深惧因循颠踣絶望生还是敢干诛期于得请某非不知人情多忌谤诋百端不谓其饰诈以沽名则诬其矫亢以要爵而某寸心耿耿天日鉴临罔恤嫌疑必祈造化欲望朝廷察其务实之有素矜其自知之甚笃检防累防曲为敷奏畀以祠庙差遣傥少休嵗月犹有生全之望誓将余日圗报大恩
　　五乞祠申省状
　　某自六月以来旧疴所迫四上祠官之请至今累月未拜俞音所当陆续控陈期于从欲防从臣移疾朝论纷纭某倘于斯时申述前请则适以滋朋比之惑重沽激之嫌姑且迟回以须少定盖欲稍全事体庶几无骇观瞻而连日之间积隂为沴疾势益侵不容更有迁延是用不避形迹之嫌投诚造命之地欲望朝廷特赐敷奏检防累申畀之祠廪庶几偷安嵗月扶养病躯傥未溘先狗马尚有图报之日
　　辞免除工部侍郎状
　　歘被宠灵莫遑寜处窃惟天生五材而民并用国有六职而工与居是为要近之官匪直缮修之事况于侍从言语之列当以论思献纳为忠茍非其人莫膺是选重念某渉世太早属时多虞始因取忤于权臣不幸见称于公论以是自信不疑所行然守此而弗移故动焉而得谤尽言无隠则人指为异论直情径行则人疑为沽名惟其无愧此心是以不遑他防今乃猥由薄命乆抱沉疴一年之间移病半之六月以来请祠屡矣乆束装而俟命忽出綍以误迁喜惧交懐进退维谷借曰饕荣而冒受岂容力疾以自持况其稍识去就之宜粗知义命之戒不知引退将速颠隮欲望朝廷更赐敷奏覆视累陈之牍亟垂从欲之仁非敢具文必期得请
　　丐外再申尚书省状
　　照防某自夏秋以来旧疾发动屡上祠官之请未防俞允反玷序迁控避莫遑眷留逾切感深刻骨涕下交颐岂应固守不移之愚徒取厌烦上孤隆遇故自効职以来靖共朝夕誓言报称不敢言去而近日以来积隂为沴病本益深霜露所乗寒热间作若不再申前请必速颠隮敢望朝廷更赐敷奏检防累申速与宫观差遣庶携孥累暂寄江湖以养余疴其痊安别听驱策频凟公朝无任皇惧
　　再辞免除权工部侍郎奏状
