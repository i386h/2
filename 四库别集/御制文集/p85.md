<!-- { "loadSidebar": true } -->




　　御制文三集巻二
　　钦定四库全书
　　御制文三集巻三
　　论
　　慎建储贰论
　　予践阼黙祷之事言之屡矣兹仰沐
　　昊慈克符初愿因十月朔例应颁时宪书特于九月初吉宣立皇太子用昭付托前此不立储嗣之由亦节经降防申明至为详尽夫建储立嫡三代以下无不遵行朕读书稽古岂于此名正言顺之事轻议其非昔我圣祖仁皇帝曽以嫡立理宻亲王为皇太子并特选正人辅导如汤斌徐元梦皆系公正大臣非不尽心匡弼乃竟为宵小诱惑不能恪共子职终致废斥后遂不复册立夫以尧舜之圣而有丹朱商均之子可见气禀不齐即圣君而兼严父日以敬天法祖勤政爱民面命耳提尚难期其迁善改过孟子所谓父子之间不责善盖实有见于此何况一二辅翊之臣安能格其非心变化气质乎是则继体象贤惟赖
　　天心眷佑笃生哲嗣及嗣子之能承受与否耳予自即位后亦何尝不欲立嫡嗣初以皇次子为孝贤皇后所生循照雍正初年
　　皇考亲书朕名缄贮乾清宫正大光明匾上之例亦将其名亲书宻缄匾上不意其早年无禄曽同大臣等唘缄阅看赠为端慧皇太子后以皇七子亦系孝贤皇后所生原拟书名缄贮因其年未长成迟而未果旋亦早世嗣于癸巳年
　　南郊大祀敬以所定嗣位皇子之名祷扵
　　上帝并于盛京恭谒
　　祖陵时敬告
　　太祖
　　太宗在天之鉴是朕虽不明立储嗣而于宗祏大计实早为筹定特不效前代之预行册立务虚名而无实益耳今荷
　　天恩申锡周甲纪元夀跻八旬开五计丙辰归政不过数月始将宻缄嗣子之名召对皇子皇孙王公大臣等公同阅看宣布谕防明示中外来嵗大廷亲授锡庆延厘实从来史册所未有若未经颁防以前设臣工中或有建议立储者其人必非真懐忠爱不过托为谠论阳附正人君子之列实则冀徼后福隂为夤缘干进之阶非为名即为利而名利两收终归为利者多似此莠言乱政之人自当立予重辟然国家储副极非小事彼既托为正言而抵之罪究非美举今朕躬行上仪亲为付畀中外翕然胪欢交庆皇太子体度端凝仁孝夙着克肩负荷新正授受之间实为尽善尽美天下后世公论以朕为恋位乎不恋位乎设朕于此稍有不欲归政之心又何妨不行此典且皇太子及内外大臣皆具折吁请至期颐始行归政情词恳挚出于至诚朕亦何难俯俞所请乃朕扵御极初年即以纪年六十传位嗣子之意斋心黙祷近年屡扵谕防内谆谆述及是朕吁天归政之语不肯繋恋天位之心
　　上帝鉴之天下臣民亦无不共见之今赖
　　昊苍黙佑诸吉备臻欣庆之余实深钦感回念
　　圣祖大渐授位
　　皇考其时系内大臣隆科多宣传
　　顾命逮
　　皇考传位朕躬宣示宻缄仓猝之际朕不敢自行唘封召同大学士鄂尔泰张廷玉当面展缄敬阅兹朕躬享大年懋膺多福明颁诏防亲御殿廷付授神器以今视昔吉祥善事孰逾于此此实
　　上天保佑申命有加无已之
　　洪贶朕今夀望九秩精神康健视听未衰若来嵗归政遽思自暇自逸竟置天下重务扵不问则非所以敬承天眷亦非御极初年定期归政不肯恋位之初心矣夫天下至大神器至重储副之寄运祚所关方今纲纪肃清外无揽权怙势之臣内无妇寺偏宠之事朕亲裁庶政钜细无遗宫中府中皆为一体虽不明诏立储实无丝豪流弊若如前代权奸柄国女谒公行党援门户秕政百端而书生迂见惟断断然争持国本之论甚至君臣父子不免猜疑如前史所载唐宣宗时裴休请立太子帝云若立太子则朕遂为闲人宋太宗因太子庙见还宫都人拥道喜跃帝闻之不怿曰人心遽属太子欲置我于何地又明神宗因挺击一事召文武诸臣责以间离父子因执太子手谓诸臣曰此儿极孝朕极爱惜使朕有别意何不早更置等语此由唐宋诸君系恋天位以神器为私靳而不予而明神宗又因内宠固结觊觎非分以致盈廷聚讼骨肉生嫌前事具在可为殷鉴我朝
　　家法相承乾纲独断惟期慎简元良从不稍存私爱而朕绍承统绪首以付托得人为重无一豪系恋天位之心无一息非凝承
　　帝命之念用能黙通呼吸感召庥嘉实朕御极以来六十年如一日也总之储贰一建其弊丛生不特佥壬依附易唘嫌隙而名分早着日久必致流于骄佚而不知我国家不明诏立储燕翼
　　贻谋虑至深逺即缄名宻贮务当慎之又慎不可预为宣露如朕现在举行归政亦必俟为期至近始行颁旨宣示此实万年无弊之法我世世子孙若能敬效祖宗及朕之用人行政扵以钦承
　　昊眷只迓
　　鸿庥亦如朕之躬跻上夀再立太子踵行归政典礼禔福延洪用昭亿万禩无疆之庆此朕所深望扵方来者也特将始末縁由再行申谕此防着于尚书房内阁军机防各钞録一通敬谨存记永为法守
　　说
　　卞和献璞说
　　或问卞和献璞之事为有乎为无乎曰无何以见之曰以今和阗之玉见之和阗之玉有二一曰山玉取之山一曰水玉取之水取之山者其质大或至八九尺然间杂石性者有之取之水者其质小至大者不过尺余光莹弗杂石性盖受水性润故也故恒以水玉为良此厯年贡自和阗人所共知者若和氏所献应为良玉必出自水者既无杂石性之理安用玉人相之以为非玉两被刖继之哭以血而始明其为良玉哉此之误必在璞之说矣盖玉未治为璞【见玉篇】或山玉之杂石性者而决非良玉之产水中者也亦决非璞包玉不见必待剖而后知其为玉也若玉皆有璞包之必待剖而后得则今和阗之玉多无万谁为一一剖之乎此不待辨而知玉之不在璞中必待识者剖之而后得也且卞和之目亦与人同耳玉人攻玉久矣岂不能识玉而和识之即以为诳其罪亦不至一再刖足也夫以杂石性未治之璞去其石性理而为璧亦恒事耳奚至艳称千古乎盖韩非自叹已之不遇时人之不识已设为此谬悠之说以自喻耳然非非不明敏达时务者观其说难之文反覆论辨曲尽人情既达时务尽人情则应薄世髙蹈以全其真又何必为此谬悠之喻以惑后世乎余故曰无此事也
　　风马牛说
　　齐桓伐楚楚子使与师言唯是风马牛不相及孔頴达正义注以为风放也牝牡相诱谓之风嗟夫是何言耶直以淫俗语诬经传且于齐楚之逺不相及何渉引尚书以为证其去益逺盖干为马马性刚坤为牛牛性柔马性刚故其立与驰悉迎风牛性柔故其立与驰悉顺风一迎风一顺风是不相及也注疏家本不曽习见马牛之性不得其辞遂引尚书马牛风逸为之说而不知其逸正所谓迎风顺风之不相及也偶阅左传故申其说如是及博阅诸书见宋俞琰席上腐谈颇扵予意有相合故并载之
　　俞琰席上腐谈曰牛顺物乗顺风而行则顺马健物遡逆风而行则健书费誓云马牛其风春秋左氏传云风马牛不相及盖马牛奔逸则各自从风而行也圭瑁说
　　圭之名见于夏书之禹锡瑁之名见于周书之王受权舆扵此而虞书之辑五瑞并未明言其圭之名各别及其短长与瑁底之邪圎也注疏之家多耳食口传愈晰愈不明曰近曰更逺予近为石刻十三经序以为以注疏解经不如以经解经者以此也夫虞至周周至汉率数千百年其唐宋更无论矣后人据圗作圭【自郑康成扵礼学始圗三礼厥后阮谌夏侯伏明张镒梁正杨杰俱有三礼圗至宋初尚有存者聂崇义采诸家之说为三礼圗现入四库全书今玉圭流传扵世者甚多宋制者皆在聂崇义之后即汉器亦不过因郑圗而仿成之非必系三代时古物也】已属赝鼎而瑁则虽有图【三礼圗六圗玉海中俱有瑁圗画作回式近马骕作绎史其瑞玉图则依孔安国书传邪刻之说作式说礼家已属参差俱不过臆为之即伪据圗作瑁亦未见其器也】并伪作其器者亦无也今据其可考者言之郑康成云【郑康成周礼注名玉曰瑁者言徳能覆盖天下也盖瑁古字作曰易系辞冐天下之道书君奭丕冒海隅出日诗邶风下上是冒皆取覆冒之义虽不言其制而其理为近向所纂三礼义疏中正义条曽引其说】名玉曰瑁者言徳能覆天下此犹近理而贾公彦曰见则覆之以齐瑞信【贾公彦周礼考工记玉人疏古者圭必有冒言不敢専达之义天子执冒以朝诸侯见则覆之又言冒所以冒诸侯圭以齐瑞信方四寸邪刻之云云前说出尚书大传后说出孔安国书传向定周官义疏存疑条下载此亦因其说持之者多故未之废其实未足为据也】马端临遂増之曰有不同者即辨其伪【马端临文献通考王礼门引舜典下注云诸侯来朝天子以刻处冒其圭首有不同者即辨其伪乃孔颖达尚书疏之文】夫诸侯既受圭于天子焉能有伪更讹其传以为有过者留之三年六年九年之说此不过窃孟子一不朝则贬其爵云云之语【尚书大传冐圭者天子所与诸侯为瑞也无过行者得复其圭以归其国有过行者留其圭能改过者复其圭三年圭不复则少黜以爵六年圭不复少黜以地九年圭不复而地毕云云端临檃括其说又引程大昌演繁露舜典谓辑五瑞即此执圭而朝者辑者敛而上乎天子也又谓班瑞扵羣后即此复与其圭以归者也第有过留之三年不见所出予意所谓留之三年六年九年者不过剽孟子绪余而端临以为大传此言极有理乃寡识之尤者】夫不朝是其罪也留圭而不许来朝复以六年三年为别其间有何罪乎真成讛语矣又王搢大圭祭天其圭长三尺【周礼典瑞王晋大圭执镇圭缫借五采五就以朝日宋陆佃曰王执镇圭以祀天以朝日以飨先王王十朋周礼详说明王应电周礼传并于朝日之下注云言朝日则郊天可知按考工记大圭长三尺杼上终葵首天子服之郑康成注王所搢大圭也惟既曰搢又曰执未知一时并用与否宋林希逸考工记解曰搢一而又执一非尊者所宜云云则古人亦计及搢圭之未便矣】夫玉至三尺重物也古之带最寛松不似今时带之紧束搢重物于腰间必至落地反不成敬且天子祗双手既搢大圭又执镇圭以祭其扵献奠之际将何以行礼权付旁人持之更非所以式威仪也圭之说既明则瑁之形之制可想而知不过寓意覆冒天下而已然总以徳为要徳不能冒无其器实可有其器适足増愧【瑁之形制既不可考以冒圭首辨诈伪其说更不可信至取义扵以徳覆冐天下则古圣人精义不在乎制器而在乎慎徳若有其徳即不执瑁亦可若无其徳虽日执四寸之玉对之适足増惭而已】更有因圭首有邪有圎之殊而图其形者【诸圗瑁下圎刻邪刻之不同总惑于以冒圭首之说公侯伯之圭有瑁以辨其伪而子男之璧即无庸辨其伪乎且三等之圭共此一瑁虽有诈伪乌从而辨而璧径五寸轮廓正圜又安能以四寸之瑁冒之况舜典有辑瑞而无执瑁之文周礼春官典瑞亦不言瑁考工记玉人所载镇圭以下十余器与典瑞相合而独惟言瑁之书后出亦殊不足信总之数千载之下必欲铢计刌度数千载以上之物愈致胶轕枘凿而已】遂有瑁底圎缺邪缺之异实为入海算沙将何适从不值一噱矣暇着是说以杜千古之躗口
　　搢圭说
