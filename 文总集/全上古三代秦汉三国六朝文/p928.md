<!-- { "loadSidebar": true } -->
　　聘币之典，损益惟义，历代行事，取制士婚。若璋之用，实均璧品，采豹之彰，义齐虎文，熊罴表祥，繁衍攸寄。今储后崇聘，礼先训远，皮玉之美，宜尽辉备。《礼》称束制俪皮，则璋数合同璧，熊罴文豹，各应用二。（《宋书·礼志》一，明帝泰始五年十一月，兼太常丞孙诜议，又见《通典》五十八）
　　◎丘仲起
　　仲起字子震，吴兴人，泰始中为仪曹郎，历晋平太守，迁廷尉。
　　◇皇太子冕服议
　　案《周礼》：「公自兖冕以下。」郑注：「兖冕以至卿大夫之玄冕，皆其朝聘天子之服也。」伏寻古之上公，尚得服兖以朝，皇太子以储副之尊，率土瞻仰，愚谓宜式遵盛典，服兖冕九旒以朝贺。（《宋书·礼志》五，泰始六年正月，仪曹郎丘仲起议，又见《通典》六十一。）
　　◎王延秀
　　延秀，太原人，泰始中为祠部郎。
　　◇重议郊祀
　　改革之宜，实如圣旨。前虞愿议，盖是仰述而已，未显後例。谨寻自初郊间二载，明堂间一年，第二郊与第三明堂，还复同岁。愿谓自始郊明堂以後，宜各间二年。以斯相推，长得异岁。（《宋书·礼志》三，泰始六年五月，虞愿议，曹郎王延秀重议。）
　　◇祀明堂应告庙议
　　案郑玄云：「郊者祭天之名，上帝者，天之别名也。神无二主，故明堂异处，以避后稷。」谨寻郊宗二祀，既名殊实同，至於应告，不容有异。（宋书·礼志》三，泰始七年十月，祠部郎王延秀议。）
　　◎檀
　　字伯玉，高平金乡人，安南将军韶孙，为沅南令，罢归，元徽中为安成郡丞。
　　◇与王僧虔书
　　五常之始，文武为先，文则经纬天地，武则拨乱定国。仆一门虽谢文通，乃忝武达。群从姑叔，三媾帝室，祖兄二世，糜躯奉国，而致子侄饿死草壤。去冬今春，频荷二敕，既无中人，屡见蹉夺。经涉五朔，逾历四晦，书牍十二，接觐六七，遂不荷润，反更曝鳃。九流绳平，自不宜独苦一物，蝉服龟肠，为日已久。饥虎能吓，人遽与肉，饿麟不噬，谁为落毛。去冬乞豫章丞，为马超所争；今春蒙敕南昌县，为史偃所夺。二子勋荫人才，有何见胜。若以贫富相夺，则分受不如。身虽孤微，百世国士，姻媾位宦，亦不後物。尚书同堂姊为江夏王妃，檀同堂姑为南谯王妃；尚书妇是江夏王女，檀祖姑嫔长沙景王；尚书伯为江州，檀祖亦为江州；尚书从兄出身为後军参军，檀父释褐亦为中军参军。仆於尚书，人地本悬，至於婚宦，不肯殊绝。今通塞虽异，犹忝气类，尚书何事，乃尔见苦？泰始之初，八表同逆，一门二世，粉骨卫主，殊勋异绩，已不能甄，常阶旧途，复见侵抑。（《南齐书·王僧虔传》，元徽中迁吏部尚书，高平檀罢沅南令，僧虔以为征北板行参军，诉僧虔求禄不得，与僧虔书。）
　　◇又与王僧虔书
　　昔荀公达汉之功臣，晋武帝方爵其玄孙。夏候魏氏勋佐，金德初融，亦始就甄显，方赏其孙，封树近族。羊叔子以晋泰始中建策伐吴，至咸宁末，方加褒宠，封其兄子。卞望之以咸和初殒身国难，至兴宁末，方崇礼秩，官其子孙。蜀郡主簿田混，黄初末死故君之难，咸康中方擢其子孙，似不以世代远而被弃，年世疏而见遗。檀百罹六极，造化罕比，五丧停露，百口转命，存亡披迫，本希小禄，无意阶荣。自古以来，有沐食侯，近代有王官。府佐非沐食之职，参军非王官之谓。质非匏瓜，实羞空悬。殷何二生，或是府主情味，或是朝廷意旨，岂与悠悠之人，同口而语？使仆就此职，尚书能以郎见转不，若使日得五升禄，则不耻执鞭。（《南齐书·王僧虔传》）
　　◎司马燮之
　　燮之，泰豫初兼太常丞。
　　◇皇太妃为国亲本亲服议
　　《礼》：「妾服君之庶子及女君之党」。皆谓大夫士耳。妾名虽总，而班有贵贱。三夫人九嫔，位视公卿。大夫犹有贵妾，而况天子。诸侯之妾为他妾之子无服，既不服他妾之子，岂容服君及女君馀亲？况皇太妃贵亚尊极，礼绝群后，崇辉盛典，有逾东储，尚不服期，太妃岂应有异。若本亲有惨，举哀之仪，宜仰则太后。（《宋书·礼志》二，泰豫元年，後废帝即位，崇所生陈贵妃为皇太妃。有司奏：「皇太妃位亚尊极，未详国亲举哀格当一同皇太后？为有降异？又於本亲期以下，当犹服与不？」兼太常丞司马变之议。）
　　◎韩贲
　　贲，元徽中为太常丞。
　　◇昭太后庙毁置议
　　案君母之尊，义发《春秋》，庶后飨荐无间。周典七庙承统，犹亲尽则毁。况伯之所生，而无服代祭，稽之前代，未见其准。（《宋书·礼志》四，元徽二年十月壬寅，有司昭太后庙毁置，下礼官详议，太常丞韩贲议。）
　　◇祠孝武及昭太后亲执爵议
　　晋景帝之於世祖，肃祖之於孝武，皆傍尊也，亲执觞杓。今孝武皇帝於至尊，亲为伯父，功列祖宗，奉祠之日，谓宜亲执。案昭皇太后於主上，亲无名秩，情则疏远，庶母在我，犹子祭孙止，况伯父之庶母。愚谓昭后觞爵，可付之有司。（《宋书·礼志》四，元徽二年十月丙寅，有司奏至尊亲祠太庙文皇帝太后之日，孝武皇帝及昭皇太后虽亲非正统，而尝经北面，未详应亲执爵与不？下礼官议。兼太常丞韩贲议。）
　　◎殷匪子
　　匪子，元徽中为都令史。
　　◇昭太后庙毁置议
　　昭皇太后不继於祖宗，进退宜毁。议者云，「妾於妾祖姑。」既必告，毁不容异。应告章皇太后一室。案《记》云：「妾於妾祖姑，无妾祖姑，则易牲而於女君可也。」始章太后於昭太后，论昭穆而言，则非妾祖姑，又非女君，於义不当。伏寻昭太后名位允极，昔初之始，自上於赵后，即安於西庙，并皆币告诸室。古者大事必告，又云每事必告。礼，牲币杂用。检魏晋以来，互有不同。元嘉十六年，下礼官辨正。太学博士殷灵祚议称：「吉事用牲，凶事用币。」自兹而後，吉凶为判，已是一代之成典。今事虽不全凶，亦未近吉，故宜依旧，以币遍告二庙。又寻昭太后毁主，无义陈列於太祖，博士欲依虞主於庙两阶之间。案阶间本以埋告币埋虞主之所。昔虞喜云，依五经典议，以毁主埋於虞主，埋於庙之北墙，最为可据。昭太后神主毁之埋之後，上室不可不虚置，太后便应上下升之。既升之顷，又应设脯醢以安神。今礼官所议，谬略未周，迁毁事大，请广详访。（《宋书·礼志》四，元徽二年十月，有司奏昭太后庙毁置，都令史殷匪子议。）
　　◎沈俣之
　　俣之，元徽中为仪曹郎中。
　　◇驳王俭公府长史朝服议
　　制象德，损替因时，裁服象功，施用随代。车旗变於商周，冠佩革於秦汉，岂必殊代袭容，改尚沿物哉。夫边貂假幸侍之首，贱帻登尊极之颜，一适时用，便隆後制。况朱裳以朝，缅顷百祀，韦舄不加，浩然惟旧。服为定章，事成永则。其俭之所秉，会非古训。青素相因，代有损益，何事弃盛宋之兴法，追往晋之颓典。变改空烦，谓不宜革。（《宋书·礼志》五，元徽四年，仪曹郎中沈俣之议。）
　　◇又议
　　云火从物，沿损异议，帝乐五殊，王礼三变，岂独大宋造命，必咸仍於晋旧哉！夫宗社疑文，庭庙阙典，或上降制书，下协朝议，何乃铉府佐属裳黻，稍改白虎之诏，断宣室之畴咨乎。又许令史之从省，咎达官之简略。律苟可遵，固无辨於贵贱；规若必等，亦何关於权宜。一用一舍，弥增其滞。且佐非韦舄之职，吏本朝服之官，凡在班列，罔不如一，此盖前令违而遂改，今制允而长用也。爵异服殊，宁会矛盾之譬，讨论疑制，焉取强弱之辨。府执既革之馀文，台据永行之成典，良有期於无固，非所望於行迷。（同上。）
　　◎崔凯
　　凯一作「元凯」，有《丧服难问》六卷。
　　◇丧仪
　　铭旌，今之也。天子丈二尺，皆施跗树於圹中，遣车九乘，谓结草为马，以泥为车，疏布责，四面有障，置圹四角，以载遣奠牢肉，斩取骨胫，车各载一枚。（《通典》七十九，案此条作「崔元凯」。）
　　◇吊哭
　　《礼》，君自吊其臣，主人出迎於外，见君马首，不哭，先入门右，北面。众主人袒即位。升自阼阶，西面。主人前，至中庭，君哭。主人哭，拜，稽颡成踊，先出。君去，主人哭拜，送於外门外。明日，主人拜谢於朝。今代人君吊，主人出迎，见马首拜。君遣吏吊。主人布席於丧庭，孝子左贯首，待於席南，北面，不哭也。吏持版吊於席北面，向孝子。再拜讫，伏，吏跪读版，孝子再拜。有吊宾，主人迎即位中门外，西面北上。众宾东面者北上。门西北面者东上，主人拜宾旁三拜，众宾不答拜。主人入，即堂下朝夕哭位。众随入，如外位也。知生者吊，知死者伤。主人哭，吊者皆哭。退出。主人拜中门外如初。吊辞，至主人前曰：「闻君有某之丧，如何不淑。」伤辞诣丧，前曰：「子遭离之，如何不淑。」此各主于其所知也。若有知生又知死者，伤而且吊也。」又曰：「同僚宾客相吊也，因主人朝夕哭而往吊也。」又曰：「凡宾客来吊，孝皆当位东阶下西面，不得庐中。长吏自吊，其人左贯首出迎，还入门。君至门，谢孝还位，乃从命还位。若不谢遣者，君向柩哭，则孝当伏。孝当後哭先止，所以不使君甚哀也。哭讫，君遣还位，乃从命，还位则哭，不得入庐也。哭位在东阶下。辞去，孝子哭也。君先出。孝後出，於门外见马而拜，讫，哭而还也。若有命止令勿出，亦便随从命也。羸可使人自扶，若病不能者，君至，自杖而已。（《通典》八十三。）
　　◇服节
　　有不吊者三，谓畏、厌、溺死也。欲吊者，不变服哭之也。（《通典》八十三。）
　　◇悬重
　　凿木为重，形如札，有и，设於中庭。近南以悬之。上重高三尺，差而上之，天子当九尺矣。鬲以苇席南向横覆之。辟屈两端於南面以蔑之，今丧家帐门，其遗象也。古者丧家无幕，盖是倚庐栋耳。今人倚庐於丧侧，因是为帐焉。案蔡谟说，以二瓦器，盛始死之祭，系於木，里以苇席，置庭中近南，名为重。今之凶门，是其遗像也。礼，既虞而作主，未葬未有主，故以重当之。礼称为主道，此其义也。（《通典》八十四。）
　　◇始死服变
