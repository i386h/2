<!-- { "loadSidebar": true } -->
　　柳子曰：“苟然欤？吾亦有所大拙，傥可因是以求去之。”乃缨弁束衽，（弁，冠也。衽，衣衿也。）促武缩气，旁趋曲折，伛偻将事。（伛，委羽切。偻，陇主切。）再拜稽首称臣而进曰：“下土之臣，窃闻天孙，专巧于天，葛璇玑，（葛，犹交加也。《书》：在璇玑玉衡。玑，正天之器。璇，美玉。葛，音交葛。）经纬星辰，能成文章，黼黻帝躬，以临下民。钦圣灵、仰光耀之日久矣。今闻天孙不乐其独得，贞卜于玄龟，将蹈石梁，款天津，（天津，九星横河中，主四渎津梁。）俪于神夫，（俪，伉俪也。）于汉之滨。两旗开张，中星耀芒。（《晋·天文志》：左旗九星在天河鼓左旁。右旗亦如之。而河鼓居其中。）灵气翕，（呼勿切。）兹辰之良。幸而弭节，（弭，徐行也。）薄游民间，临臣之庭，曲听臣言：臣有大拙，智所不化，医所不攻，威不能迁，宽不能容。乾坤之量，包含海岳，臣身甚微，无所投足。蚁适于垤，蜗休于壳。（壳合作<吉殳>，字书本不从几。）龟鼋螺奉，（上音骡，下音蚌。）皆有所伏。臣物之灵，进退唯辱。仿佯为狂，（仿佯，音房羊，徙倚也。）局束为诌，吁吁为诈，坦坦为忝。他人有身，动必得宜，周旋获笑，颠倒逢嘻。己所尊昵，人或怒之。变情徇势，射利抵。（音羲，山险貌。）中心甚憎，为彼所奇。忍仇佯喜，悦誉迁随。胡执臣心，常使不移？反人是己，曾不惕疑。贬名绝命，不负所知。嘲似傲，贵者启齿。臣旁震惊，彼且不耻。叩稽匍匐，言语谲诡。令臣缩恧，（女六切，下同。）彼则大喜。臣若效之，怒丛己。彼诚大巧，臣拙无比。王侯之门，狂吠狴犴。（狴，音陛，又边迷切。犴，音岸。）臣到百步，喉喘颠汗。睢盱逆走，魄遁神叛。欣欣巧夫，徐入纵诞。毛群掉尾，百怒一散。世途昏险，拟步如漆，（《汉书·扬雄传》：欲行者拟足而投迹。公用此意。）左低右昂，斗冒冲突。鬼神恐悸，圣智危栗。泯焉直透，（“透”，一作“遂”。）所至如一。是独何工，纵横不恤。非天所假，彼智焉出？独啬于臣，恒使玷黜。沓沓骞骞，恣口所言。迎知喜恶，默测憎怜。摇唇一发，径中心原。胶加钳夹，誓死无迁。探心扼胆，踊跃拘牵。彼虽佯退，胡可得旃！独结臣舌，喑抑衔冤。（喑，音阴。）擘眦流血，（眦，音剂。）一辞莫宣。胡为赋授，有此奇偏？眩耀为文，琐碎排偶。抽黄对白，ミ飞走。（ミ，鸟声也。音弄弄。，吾含切。《列子》：眠中呓呻吟。）骈四俪六，锦心绣口。宫沉羽振，笙簧触手。观者舞悦，夸谈雷吼。独溺臣心，使甘老丑。へ昏莽卤，朴钝枯朽。不期一时，以俟悠久。旁罗万金，不鬻弊帚。（《文选》：家有弊帚，享之千金。）跪呈豪杰，投弃不有。眉膑蹙，（膑，音频，目恨张也。，音遏。）喙唾胸欧。（啄，呼惠切。唾，吐卧切。欧，音呕。）大赧而归，填恨低首。天孙司巧，而穷臣若是，卒不余畀，（《左传》：是区区者而不余畀。）独何酷欤？敢愿圣灵悔祸，矜臣独艰。付与姿媚，易臣顽颜。凿臣方心，规以大圆。拔去呐舌，（“呐”，与“讷”同。）纳以工言。文词婉软，步武轻便。（平声。）齿牙饶美，眉睫增妍。突梯卷脔，（《楚词·卜居》云：将突梯滑稽以挈楹乎。突梯，随俗貌。《庄子》：脔卷伧囊而乱天下。卷脔，不申舒貌。音拳挛，又卷勉、力转二切。）为世所贤。公侯卿士，五属十连。（《王制》：五国以为属，属有长；十国以为连，连有帅。属，如玉切。）彼独何人，长享终天！”   
　　言讫，又再拜稽首，俯伏以俟。至夜半，不得命，疲极而睡，见有青朱裳，（，衣袂也。袖同。）手持绛节而来告曰：“天孙告汝，汝词良苦，凡汝之言，吾所极知。汝择而行，嫉彼不为。汝之所欲，汝自可期。胡不为之，而诳我为！汝唯知耻，谄貌淫词，宁辱不贵，自适其宜。中心已定，胡妄而祈？坚汝之心，密汝所持，得之为大，失不污卑。凡吾所有，不敢汝施，（“敢”，一作“安”。）致命而升，汝慎勿疑。”   
　　呜呼！天之所命，不可中革。泣拜欣受，初悲后怿。抱拙终身，以死谁惕！   
　　○骂尸虫文（并序公此文盖有所寓耳。永贞季，公以党累贬永州司马。宰相惜其才，欲澡濯用之，诏补袁州刺史。其后谏官颇言不可用，遂罢。当时之谗公者众矣，假此以嫉其恶也。当是谪永州后作。）   
　　有道士言：“人皆有尸虫三，处腹中，伺人隐微失误，辄籍记。日庚申，幸其人之昏睡，出谗于帝以求飨。（《酉阳杂俎》云：人有三尸，上尸清姑，伐人眼；中尸白姑，伐人五脏；下尸血姑，伐人胃命。凡庚申日，言人过于帝。古语云：三守庚申三尸伏，七守庚申三尸灭。按《道书》：上尸彭琚，中尸彭质，下尸彭矫。）以是人多谪过、疾疠、夭死。”柳子特不信，（一无“特”字。）曰：“吾闻聪明正直者为神。（《左传》：神，聪明正直而壹者也。）帝，神之尤者，（一无“者”字。）其为聪明正直宜大也。安有下比阴秽小虫，纵其狙诡，延其变诈，以害于物，而又悦之以飨？其为不宜也殊甚！吾意斯虫若果为是，则帝必将怒而戮之，投于下土，以殄其类，俾夫人咸得安其性命而苛慝不作，然后为帝也。”余既处卑，不得质之于帝，而嫉斯虫之说，为文而骂之：   
　　来，尸虫！汝曷不自形其形？阴幽跪侧而寓乎人，（“跪”，一作“诡”。）以贼厥灵。膏肓是处兮，（成十年《左传》：晋侯求医于秦，秦伯使医缓为之。未至，公梦疾为二竖子，曰：彼良医也，惧伤我焉，逃之。其一曰：居肓之上，膏之下，若我何？医曰：疾不可为也。在肓之上，膏之下，攻之不可，达之不及。肓，音荒，心上鬲下也。）不择秽卑；潜窥默听兮，（“窥”，一作“觑”。）导人为非；冥持札牍兮，摇动祸机；卑陬拳缩兮，宅体险微。（陬，走侯、侧留二切。《庄子》：卑陬失色。注，愧惧貌，颜色不自得也。）以曲为形，以邪为质；以仁为凶，以僭为吉；以淫谀谄诬为族类，以中正和平为罪疾；以通行直遂为颠蹶，以逆施反斗为安佚。谮下谩上，（谩，莫官切。《汉史》：面谩。注，谩，欺也。）恒其心术，妒人之能，幸人之失。利昏伺睡，旁睨窃出，走谗于帝，遽入自屈。幂然无声，（幂，音觅。）其意乃毕。求味己口，胡人之恤！彼修有恙心，（有，胡枚切。尤蛔并同音回，腹中长虫也。他本，“有”作“蛸”。）短蛲穴胃，（蛲，如消、去消二切，亦腹中之虫也。）外搜疥疠，（疥，瘙痒也。疠，疫气也。）下索瘘痔，（瘘，疮也。痔，后病。瘘，力斗切。痔，直里切。）侵人肌肤，为己得味。世皆祸之，则惟汝类。良医刮杀，聚毒攻饵。旋死无余，乃行正气。汝虽巧能，未必为利。帝之聪明，宜好正直，宁悬嘉飨，答汝谗慝？叱付九关，贻虎豹食。（《楚词》：宋玉《招魂》：虎豹九关，啄害下人。言天门九重，使神虎豹执其关闭。）下民舞蹈，荷帝之力。是则宜然，何利之得！速收汝之生，速灭汝之精。蓐收震怒。（蓐收，天之刑神。《礼记》：孟秋之月，其神蓐收。）将敕雷霆，击汝酆都，（酆，音丰。）糜烂纵横。俟帝之命，乃施于刑。群邪殄夷，大道显明，害气永革，厚人之生，岂不圣且神欤！   
　　祝曰：（祝，七救切。）尸虫逐，祸无所伏，下民百禄。惟帝之功，以受景福。尸虫诛，祸无所庐，下民其苏。惟帝之德，万福来符。臣拜稽首，敢告于玄都。   
　　○斩曲几文（其文盖指当时以谄曲获用者。又谓上之人不明，弃直而用曲，则不才者进。其旨微矣。皆贬谪后作，与前篇相先后云。）   
　　后皇植物，（《楚词·九章》：后皇嘉树，橘徕服兮。注：后土、皇天也。）所贵乎直。圣主取焉，（“主”，一作“王”。）以建家国。亘为栋楹，齐为阃阈。外隅平端，中室谨饬。（“饬”，一作“饰”。）度焉以几，（《周礼》：室中度以几。几，三尺。度，待洛切。）维量之则。君子凭之，以辅其德。末代淫巧，不师古式。断兹揉木，（揉，屈伸木也。）以限肘腋。欹形诡状，曲程诈力。制类奇邪，用绝绳墨。勾身陋狭，危足僻侧。支不得舒，胁不遑息。余胡斯蓄，以乱人极！   
　　追咎厥始，惟物之残。禀气失中，遭生不完。托地硗垤。（何休曰：硗角不生五谷曰不毛。垤，蚁冢也。上苦交切，下徒结切。）反时燠寒。郁闷结涩，（“闷”，一作“闭”。）癃蹇艰难。（癃，音隆。“蹇”，一作“塞”。）不可以遂，遂亏其端。离奇诘屈，（离奇，力尔、于绮二切，一读各如本字，邹阳上书云：蟠木根柢，轮离奇，而为万乘器者，以左右先为之容也。）缩恧Лヴ。（Л，音攒。ヴ，五官切。锐上也，高也。）含蝎孕蠹，（蝎，胡葛切，木中蠹虫也。）外邪中乾。（音干。）或因先容，以售其蟠。（解见上。售，卖也。）病夫甘焉，制器以安。彼风毒败形，阴迁魄。（，闾计切，相伤谓之。）祸气侵骨，淫神化脉。体仄筋倦，荣乖卫逆。乃喜兹物，以为己适。器之不祥，莫是为敌。乌可昵近，以招祸癖。   
　　且人道甚恶，惟曲为先。在心为贼，在口为愆。在肩为偻，在膝为挛。戚施，（《诗》：得此戚施。注云：戚施，不能仰者。，曲也。，有踵国，其人行，脚跟不着地。，举绮切。，丘弭切。）匐匐拘拳。古皆斥远，莫致于前。问谁其类，恶木盗泉。（《选》陆士衡《猛虎行》：渴不饮盗泉水，热不息恶木阴。《管子》云：士怀耿介之心，不荫恶木之枝。恶木尚犹耻之，况与恶人同处。《尸子》云：孔子至于盗泉，渴矣而不饮，恶其名也。）朝歌回车，（汉邹阳书云：里名胜母，曾子不入。邑号朝歌，墨子回车。晋灼云：纣作朝歌之音。朝歌者，不时也。）简牍载焉。（“载”，一作“称”。）昭王市骨，乐毅归燕。（燕昭王厚币以招贤者。郭隗曰：古之人君，有使涓人求千里马者，马已死，买其首而返。君王大怒。涓人曰：“死马且买，况生者乎？”不期年，千里马至者三焉。今王致士，先从隗始，况贤于隗者哉！昭王为隗筑宫而师之。于是士争趋燕。乐毅自魏往，以为亚卿。）今我斩此，以希古贤。谄谀宜惕，正直宜宣。道焉是达，法焉是专。咨尔君子，曷不乾乾！（《易》：君子终日乾乾。）既和且平，获佑于天。去恶在微，慎保其传。   
