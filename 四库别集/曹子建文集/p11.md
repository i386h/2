<!-- { "loadSidebar": true } -->
    盖画者，鸟书之流[也]。昔明德马后美于色，厚于德。帝用嘉之!尝从观画，过虞舜庙，见娥皇、女英。帝指之，戏后曰：“恨不得如此[人]为纪!”又前见陶唐之像。后指尧曰：“嗟乎!群臣百僚恨不得为[戴]君如是。”帝顾而笑。故夫画，所见多矣。[上形太极混元之前，却列将来未萌之事。]


《庖牺赞》 
    木德风姓，八卦创焉。龙瑞名官，法地象天。苞厨祭祀，网罟鱼畋。瑟以像时，神道通玄。


《女蜗赞》 
    古之国君，造(篁)作笙。人(礼)物未就，轩辕纂成。或云二皇，人首蛇形。神化七十，何德之灵!


《神农赞》 
    少典之胤，火德(成)[承]木。造为耒耜，遵民播谷。正为雅琴，以畅风俗。


《黄帝赞》 
    少典之孙，神明圣哲。土德承火，赤帝是灭。服牛乘马，衣裳是制。氏云名官，功冠五帝。



《黄帝三鼎赞》
    鼎质之精，古之神器。黄帝是铸，以象太乙。能轻能重，知凶识吉。世衰则隐，世和则出。


《少昊赞》 
    祖自轩辕，青阳之裔。金德承土，仪凤帝世。官鸟号名，殊职别系。农正扈氏，各有品制。


《颛顼赞》 
    昌意之子，祖自轩辕。始诛九黎，水德统天。以国为号，风化神宣。威畅八极，靡不祗虔。


《帝喾赞》 
    祖自轩辕，玄嚣之裔。生言其名，木德帝世。抚宁天地，神圣灵察。教弥四海，明并日月。


《帝尧赞》 
    火德统位，父则高辛。克平共工，万国同尘。调适阴阳，其惠如春。巍巍成功，配天则神。

《帝舜赞》
    颛顼之族，重瞳神圣。克协顽瞽，应唐莅政。除凶举俊，以齐七政。应历受禅，显天之命。


《夏禹赞》 
    吁嗟天子，拯世济民。克卑宫室，致孝鬼神。蔬食薄服，黻冕乃新。厥德不回，其诚可亲。亹亹其德，温温其仁。尼称无间，何德之纯! 
   [舜居陇亩，明德上宣。孝乎顽瞽，乂不格奸]
   [舜将崩殂，告天禅位。虞氏既没，三年礼毕。]
   [避隐商山，示不敢茬。诸侯向已，乃奉天秩。]


《禹治水赞》 
    磋夫夏禹，实劳水功。西凿龙门，疏河道江。梁岐既辟，九州以同。天锡玄圭，奄有万邦。


《禹渡河赞》 
    禹济于河，黄龙负船。舟人并惧，禹叹仰天。予(授)[受]人运，勤功恤民，死亡命也!龙乃弭身。


《殷汤赞》 
    殷汤伐夏，诸侯振仰。放桀鸣条，南面以王。桑林之祷，炎灾克偿。伊尹佐治，可谓贤相。

《汤祷桑林赞》
    惟殷之世，炎旱七年。汤祷桑林，祈福于天。翦发离爪，自以为牲。皇灵感应，时雨以零。


《周文王赞》 
    于赫圣德，实惟文王；三分有二，犹服事商。化加虞芮，傍开四方。王业克昭，武嗣遂光。


《周文王赤雀赞》 
    西伯积德，天命攸顾。赤雀衔书，爰集昌户。瑞为天使，和气所致。嗟尔后王，昌期而至。


《周武王赞》 
    桓桓武王，继世灭殷。咸任尚父，且作商臣。功冒四海，救世济民。天下宗周，万国是宾。


《周公赞》 
    成王即位，年尚幼稚。周公居摄，四海慕利。罚叛柔服，祥应仍至。诵长反政，达天忠义。


《周成王赞》
    成王继武，圣贤保傅。年虽幼稚，岐疑有素。初疑周公，终焉克寤。旦奭佐治，遂至刑错。


《汉高帝赞》 
    屯云斩蛇，灵母告祥。朱旗既抗，九野披攘。禽婴克羽，扫灭英雄。承机帝世，功著武汤。


《汉文帝赞》 
    孝文即位，爱物俭身。骄吴抚越，匈奴和亲。纳谏赦罪，以德让民。殆至刑错，万国化淳。


《汉景帝赞》 
    景帝明德，继文之则。肃清王室，克灭七国。省役薄赋，百姓殷昌。风移俗易，齐美成康。


《汉武帝赞》 
    世宗光光，文武是攘。威振百蛮，恢拓土疆。简定律历，辩修旧章。封天禅土，功越百王。


《美嫄简狄赞》
    喾有四纪，子皆为王。帝挚且崩，尧承天纲。玄鸟大迹，殷周美祥。稷契既生,翊化虞唐。


《禹妻赞》 
    禹娶涂山，土功是急。闻启之生，过门不入。女娇达义，明勋是执。成长圣嗣，天禄以袭。


《班婕妤赞》 
    有德有言，实惟班婕。盈冲其骄，穷其厌悦。在夷贞艰，在晋正接。临飙端干，冲霜振叶。


《吹云赞》 
    天地变化，是生神物。吹云吐润，浮气蓊鬱。


《巢父赞》 
    尧禅许由，巢父是耻。秽其溷听，临河洗耳。池主是让，以水为浊。嗟此三士，清足厉俗。


《务光赞》
    汤将伐桀，谋于卞子。既闻让位，随以为耻。薄于殷世，著自污己。自投颍水，清风邈矣!


《商山四皓赞》 
    嗟尔四皓，避秦隐形。刘项之争，养志弗营。不应朝聘，保节全贞。应命太子，汉嗣以宁。


《长乐观画赞》 
    妙哉平生，才巧若神。辞赋之作，华若望春。


《古冶子等赞》 
    齐姜接子，勇节徇名。虎门之博，忽晏置衅。矜而曰伐，轻死重分。
  


《宝刀铭》
    造兹宝刀，既砻既砺。匪以尚武，予身是卫。麟角是触，鸾距匪蹶。
  


《诰咎文》
    五行致灾，先史咸以为应政而作。天地之气，自有变动，未必政治之所兴致也。于时大风，发屋拔木，意有感焉。聊假天地之命，以诰咎祈福。辞曰：
  上帝有命，风伯雨师。夫风以动气，雨以润时，阴阳协和，(气)[庶]物以滋。亢阳害苗，暴风伤条。伊周是遇，在汤斯遭。桑林既祷，庆云克举。偃禾之后，姬公去楚。况我皇德，承天统民，礼敬川岳，祈肃百神，享兹元吉，厘福日新。至若炎旱赫羲,飚风扇发，嘉卉以委，良木以拔。何谷宜填，何山应伐，何灵宜论，何神宜遏?于是五灵振悚，皇祗赫怒，招摇惊怯，搀抢奋斧。河伯典泽，屏翳司风，回呵飞廉，顾叱丰隆，息飚遏暴，元敕华嵩，庆云是兴，效厥丰年。遂乃沈阴坱圠，甘泽微微，雨我公田，爱暨于私。黍程盈畴，芳草依依；灵禾重穗，生彼邦畿，年登岁丰，民无馁饥。


《释愁文》 
    予以愁惨，行吟路边。形容枯悴，忧心如醉。有玄灵先生见而问之曰：“子将何疾以至于斯?”答曰：“吾所病者，愁也。”先生曰：“愁是何物，而能病子乎?”答曰：“愁之为物，惟恍惟惚，不召自来，推之弗往。寻之不知其际，握之不盈一掌。寂寂长夜，或群或党，去来无方，乱我精爽。其来也难退，其去也易追，临餐困于哽咽，烦冤毒于酸嘶。加之以粉饰不泽，饮之以兼肴不肥，温之以金石不消，麾之以神膏不希，授之以巧笑不悦，乐之以丝竹增悲。医和绝思而无措，先生岂能为我蓍龟乎?”先生作色而言曰：“予徒辩子之愁形，未知子愁所由而生，我独为子言其发矣。方今大道既隐，子生末季，沉溺流俗，眩惑名位，濯缨弹冠，谘趣荣贵。坐不安席，食不终味，遑遑汲汲，或憔或悴。所鬻者名，所拘者利，良由华薄，凋损正气。吾将赠子以无为之药，给以淡薄之汤，刺子以玄虚之针，灸子以淳朴之方，安子以恢廓之宇，坐子以寂寞之床。使王乔与子遨游而逝，黄公与子咏歌而行，庄子与子具养神之(撰)[撰]，老聃与子致爱性之方。趣(避)[遐]路以栖迹，乘轻云以翱翔。于是精骇魂散，改心回趣，愿纳至言，仰祟玄(旨)[度]。众愁忽然不辞而去。


《武帝诔》
    于惟我王，乘运之衰。神武震发，群雄戡夷。拯民于下，登帝太微。德美旦奭，功越彭韦。九德光备，万国作师。寝疾不兴，圣体长违。华夏饮泪，黎庶含悲。神翳功显，身沈名飞。敢扬圣德，表之素旗。乃作诔曰：于穆我王，胄稷胤周。贤圣是绍，元懿允休。先侯佐汉，实维乎阳；功成绩著，德昭二皇。民以宁一，兴咏有章。我王承统，(文)[天]姿特生。年在志学，谋过老成。奋臂旧邦，翻身上京。袁与我王，兵交若神。张陈背誓，傲帝虐民，拥徒百万，虎视朔滨。我王赫怒，戎车列陈，武卒（九虎）阚，如雷如震。搀枪北扫，举不浃辰，绍遂奔北，河朔是宾。振旅京师，帝嘉厥庸，乃位丞相，总摄三公。光受上爵，君临魏邦。九锡昭备，大路火龙。玄鉴灵察，探幽洞微。下无伪情，奸不容非。敦俭尚古，不玩珠玉，以身先下，民以纯朴。圣性严毅，平修清一。惟善是嘉，靡疏靡昵。怒过雷霆，喜逾春日。万国肃虔，望风震栗。既总庶政，兼览儒林。(穷)L躬]著雅颂，被之瑟琴。茫茫四海，我王康之。微微汉嗣，我王匡之。群杰扇动，我王服之。喁喁黎庶，我王育之。光有天下，万国作君。虔奉本朝，德美周文。以宽克众，每征必举。四夷宾服，功夷圣武。翼帝王世，神武鹰扬，左钺右旄，威凌伊吕。年逾耳顺，体愉志肃，乾乾庶事，气过方叔。宜并南岳，君国无穷。如何不吊，祸钟圣躬。弃离臣子，背世长终。兆民号咷，仰诉上穹。既以约终，令节不衰。既即榇宫，躬御缀衣。玺不存身，唯绋是荷。明器无饰，陶素是嘉。既次西陵，幽闺启路。群臣奉迎，我王安厝。窈窕玄宇，三光不晰。幽闼一扃，尊灵永蛰。圣上临穴，哀号靡及。群臣陪临，仁立以泣。去此昭昭，于彼冥冥。永弃兆民，下君百灵。千代万乘，曷时复形。
     [人事既关，聪镜神理。]


《文帝诔》 
    惟黄初七年五月七日，大行皇帝崩。呜呼哀哉!于时天震地骇，崩山殒霜，阳精薄景，五纬错行。百姓吁嗟，万国悲伤。若丧考妣，恩过慕唐。擗踊郊野，仰望穹苍。佥曰何辜?早世陨丧。呜呼哀哉!悲夫大行，忽焉光灭。永弃万民，云往雨绝。承问(慌)(恍)惚，惽懵哽咽。袖锋抽刃，欲自僵毙。追慕三良，甘心同穴，感彼南风，惟以郁滞；终于偕没，指景自誓。考诸先纪，寻之哲言，生若浮寄，惟德可论。朝闻夕逝，孔志所存。皇虽殪殁，天禄永延。何以述德?表之素旃。何以咏功?宣之管弦。乃作诔曰：
