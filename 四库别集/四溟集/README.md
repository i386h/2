<!-- { "loadSidebar": true } -->


　　钦定四库全书

　　集部六

　　四溟集

　　别集类五

　　明

　　提要

　　臣等谨案四溟集十巻明谢榛撰榛字茂秦临清人事迹具明史文苑传榛早工词曲年十六作乐府商调少年争歌之已而折节读书刻意为诗李攀龙王世贞辈结诗社惟榛为长及攀龙名盛榛与论生平颇相刻责攀龙辈遂怒相排挤削其名于七子五子之列然当结社之始尚论有唐诸家定称诗三要皆自榛发诸人实心师其言也后薄游诸藩邸并为上客虽终于布衣而声价重一时赵康王至辍侍姬以赠之如姜夔小红故事其救卢柟一事尤见气谊攀龙送榛西游诗所谓明时抱病风尘下短褐论交天地间者颇肖其实其诗亦不失为作者七子交口诋诃乃一时恩怨之词固不足据为定论矣是编刻于万厯壬子乃临清州知州盛以进得赵邸旧本重为补订又以榛所撰诗家直说二巻附于巻首案榛诗足以传而论诗之语则多迂谬今惟録此集其诗家直说则存目于诗文评焉

　　乾隆四十五年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　四溟集巻一

　　（明）谢榛 撰

　　○五言古体

　　少林感旧篇因示镇性禅子兼忆宗书上人

　　苍苍列峯峦郁郁挺松柏少林当形胜登攀几词客中有惠逺流旧识非凡格谓我犹疎旷一讶头全白澹交偶尔忘相对复畴昔人生若沙鸟飞去不言迹因之忆汝祖谈禅坐深夕山精出阴崖天花没乱石两神有时会冥漠自无隔重来失暄景岁寒太萧索雨雪命巾车相望洛城陌

　　儿元炜从游沁阳途中值雪有感兼示元辉

　　邺台衡漳湄太行何间之东西共雨雪当春复凄其纷然皓盈目宁不兴汝思北堂汝亲老况汝两娇儿重轻俱在心应念寒与饥汝父尚行迈驱马逺相随野水亦有波独树亦有枝慎勿虚盛年人生须有为广云自广阴片雨惟片滋緑髪稍变白临镜悔已迟此言告汝兄使汝弟兄知谁能箕裘业慰我桑榆时

　　哀老营堡

　　严冬塞马来不意破髙垒纵有飞将军仓皇那可恃杀气与人烟相侵惨如此树寒啼老鸱月黒乱新鬼亲戚一闻变竞走霜风里宁言积血腥各认骸骨是羣号振山颠万泪迸湍水俯身不回顾忽复黄尘起潜伏林谷中狡黠殊无比部落入空壁屠戮甚羊豕刦掳又北驱哽咽苦千里男女不两存去留见生死生者讵得归死者长已矣嗟哉仗钺人奋烈向朔鄙

　　得王希元书有感

　　客子寄书来关山正雨雪恍如对面时翻然几披阅冻笔挥亦难言之意弥切驿树共萧条而能念薄劣我今知尔心可置管鲍列人生多交游但恐久离别盛年拟会期白首独愁絶有懐空自歌月明谁击节

　　百花叹

　　胜游郭外园簇簇多芳树花似去年花春来又春暮先后总成尘宁复论新故荣枯皆有时非关风雨妬黄鸟亦可悲浮生谁自悟抚景聊醉歌百年一流寓

　　除夕过东林寺同晓公谈禅

　　林磬何悠悠庭雪复灿灿冲寒过支公相围地炉炭一谈得真藴贝叶徒满案学禅若栽松老有万枝干谁能顿悟间森然俱斩断见心是道侣寂寂坐夜半慧灯无际光照破几梦幻生死譬朝夕岁尽岂嗟叹处世各有縁焉得不聚散明春杖锡行孤云渺天畔

　　忆五华观侯道士

　　岧嶤五华山玄都据其下秋草没行径弥年絶车马我忆昔访真抚景援毫写鹤雏步阶石松子落屋瓦繁阴爱青萝席地不知夏道侣话丹经因之命玉斚宁学炼九还黄金亦土苴瑶草元无根俯拾秀盈把留侯早辟谷信哉汉恩寡藏用复何人大隠任朝野嗟彼尘垢中谁是无营者

　　杂感寄都门旧知

　　瞻彼终南山松萝幽且邃中有一真人超然逺朝市手握神龙珠照夜光自秘石苔积古色斗室廓天地涧泉为谁清蕙花为谁媚西望徒遐思书札何由寄嗟哉处流俗冥心可无醉鸱鸮为家祥凤鸾非世瑞奈何君子交中道两弃置不见针与石相合似同类文字生瑕疵邓林叶纷坠有家早归欤独歌以卒岁岁寒元气塞偃仰待春事

　　忆金山寺兼示阇黎诸上人

　　兹山自开辟突作中流柱静居元气间苍茫混太宇竒秀天所锺逈立照万古根深接地轴永依造物主石穴藏蛟龙山灵势长俯绮霞几明灭白涛任吞吐逦■〈辶里〉乱渔蓑霏微正烟雨清若顾凯画阴晴皆可覩祇园絶尘氛法界自风土天晓浮图出梵声杂钟鼓老衲饲饥鼋况复鸟雀聚慈悲西来心吾亦本初祖顿悟能为诗三昧超徐庾探胜尽南北衰病何闭戸壮心赋两都乗流荡双橹佳人有所思采芳新林浦还期蒋山兴宁虚梦天姥

　　有感

　　白云起西山悠悠上无极鸿鹄从之飞终朝殊不息浮云安可长羽毛自珍惜倦来栖中林回头顾矰弋谁能测忧心孤鸣日将夕
　　西眺王屋山日夕青峨峨上有冲漠人开关对松萝偶来广成子所交不贵多晨兴掬流泉举首餐明霞灵鸟从空来阶前啄松花鸟性会吾意逍遥共山阿寄言寻真者何必穷天涯

　　自拙叹

　　出门何所营萧条掩柴荆中除不洒扫积雨莓苔生感时倚孤杖屋角鸠正鸣千拙养气根一巧丧心萌巢由亦偶尔焉知身后名不尽太古色天末青山横

　　雨中宿榆林店有感

　　凉雨何冥冥黒云复浩浩山行夜不休崄巇犹蜀道我非王程迫胡为役衰老数口逺相将未必常温饱投彼敝屋间芜秽不及扫园荒无主人马散啮秋草席地即吾庐余生聊自保隔林乞火回酌酒慰懐抱愚者昧所适哲人见机早反为细君嗤宁如在家好

　　登楼望秋山

　　登楼望秋山薄暮有佳色秀抜殊自然重之烟霞饰众鸟各知归行人早栖息劳生赋词间客愁复何极髙哉刘伯伦独能颂酒徳几时掩荆扉养心在冲黙

　　春雪有感

　　哲王能下士栖栖此异县动欲感邹枚曾披梁孝传懒病不可医索居起常晏嗟哉古贤达未能甘贫贱贳酒过比邻春城正雪霰山川郁葱间万形为之变窟深龙尚蛰巢寒鸟自恋积阴无好懐怅望无人见

　　四溟集巻一

　　●钦定四库全书

　　四溟集巻二

　　（明）谢榛 撰

　　○七言古体

　　夜集王元美宅赋得弄玉吹箫障子

　　垂老疎狂燕赵客今宵雅集王郎宅堂开屏障出丹青杂花抱石烟冥冥中有仙匹为谁子云是秦娥及箫史秦王昔日起髙楼帘卷曲栏人并倚咸阳城头悬月明玉箫吹作凤凰声忽令千树秋风生又令百鸟翻然惊太空袅袅清不絶声落万里丹山穴坐揽徳辉下宫墙并乗彩翼凌穹苍直上清都朝紫皇俯视九州岛尘茫茫神游元气几千载因之驱石填东海祖龙驾归多鲍鱼浮云一散河山在二仙缥缈不可知呉歌且复挥金巵他日功成鹤书至拂衣莫负蓬莱期

　　题扬子云草玄图

　　蚕丛之国三秦西千峯上与青天齐栈道悬空歴万险巨竹修藤当昼迷瀑布砰訇响不絶阴壑直下垂虹霓班虎咆哮黒熊啼飒沓风舞双鹍鸡路出剑门沃野阔锦江秋水明玻瓈蜀中文物古来盛两汉名士特标题前有马卿后扬子髙才往往懐金闺火徳中衰世板荡谁能皓首甘幽栖枫树森森隠茅宇荒凉门径无轮蹄草玄拟易坐朝夕冥心自得穷端倪水有汀洲山有溪居然此道在盐韲龙蛇知时蛰深窟男儿志气何乖睽校书阁下独遗恨首阳二子光蒿藜

　　醉歌行崔太傅席上作

　　緑草何葳蕤秋风吹复吹名园物色照罗绮转眼萧条鶗鴂悲富贵可能长满意就中忧喜多参差君不见平原待士重然诺豪侠酬恩终是谁未必知人在仓卒难将寳剑分雄雌故园还寻旧朋好一丘半壑相游嬉路傍采菊花林间指酒旗杖挂百钱随兴尽瓦杯无谢黄金巵城头月出任归迟醉和青莲居士诗山鬼亦久立岭云亦低垂惊波荡平鹳鹤渚大风吹断猢孙枝落落胸懐自天地前身或是偷桃儿白首狂歌倒接■〈罒离〉接■〈罒离〉与尔偏相知旦浥海霞之清气夜沾松露之华滋轩冕几人老无恙野谈宁结渔樵期万古圣愚一生死山川不异开辟时我欲买田种黍剩酿酒丹侣遮莫留茅茨阅世独醒太索寞请看北邙髙下塜累累

　　题香山禅院示玉峯上人【临清人】

　　清秋策马湖西路孤寺鸣钟山欲暮偶逢老衲是同乡相对不言中有悟人生自抱摩尼珠乾坤谁种菩提树何劳长检贝叶经如来在心非在形蒲团坐久忘尔我不知草虫喧戸庭夜半无灯亦无月檐前松柏何青青

　　狼儿涧歌【在香山东四里许】

　　狼儿涧东扶杖行石工斧凿无停声太古栖身秪巢穴轩皇之后多有营渐伤元气非今日三代相因栋宇成石工死石工生天地不老青山平

　　吊古战场

　　行行路何长驱马来穷荒征伐几兴替空余古战场连天白草动寒色拂地皂鵰盘夕阳漠漠黄沙埋枯骨终宵无定鬼火光四野征旗但云雾千年杀气余风霜裂土封侯殊有志力平北敌更西羌将军失律万夫死惜哉秪饱虎与狼生男胡为事戎行爷娘不见增悲伤深闺恸哭罢刀尺为谁灯下缝衣裳托心梦寐恍一见安得招魂还故乡薄伐太原自中策秦皇汉武开边疆至今烽燧尚多警长城万里徒周防翻然挽辔独归去浩歌倚剑天苍凉

　　七夕行饯别王安州

　　三春不见王子猷隔林黄鸟声相求停云怅望心悠悠讵期千里会燕州樽前罗绮多名讴晩来新月低帘钩白榆花发银河秋灵鹊架桥天女游鸾舆拂曙终难留归时锦机鸣不休千丝万丝萦别愁盈盈一水长西流离合定期惟女牛人生相忆恒阻修五马明朝易水头我亦驱车还故丘年年今夕懐朋俦坐转玉衡空倚楼

　　送杨员外子畏之江东

　　龙剑千里神相通心知不在离合中都亭久别今一晤美人又去长江东帆外水天渺无际白波如练揺丹枫阊门樽酒复谁同孤懐惨淡生秋风乱草已非伍胥宅百花曾绕呉王宫霸业往事但明月浩歌五湖惟钓翁虎丘凭髙正慨古飞鸟逺没苍烟空莫忘词客疎幽意老却春洲芳杜丛

　　登盘山絶顶谒黄龙祠

　　蓟北来游第一山上连七十二禅闗人行巨壑泉声里马度层崖云气间石径萧萧松吹冷万折千回临絶顶钟响时传下界遥鸟飞不到诸天迥无劳汉使泛槎心挥手银河能几寻歴歴边城纷蚁垤明明沧海一牛涔老僧笑指烟霞外此意沈冥谁与会风生平地本无因云点太清犹是碍吊古踟蹰空石堂黄龙西去杳茫茫珠林不见菩提影寳塔长含舍利光壁尘拂去独留赋下岭回看迷晓雾放浪人间那复来月明梦绕盘山路

　　哀哉行【时庚戌八月十六日敌犯京师】

　　燕京老人鬓若丝生长富贵无人欺少年慷慨结豪侠弯弓气压幽幷儿自嗟迩来筋力衰动须僮仆相扶持忽惊杂骑到门巷黄金如山难解危余息独存剑锋下子孙散尽生何为廏马北驱嘶故主劲风吹断枯桑枝哀哉行天何知
　　燕京小儿眉目青出门嬉戏娘叮咛一蹙容颜问所欲恨不上摘月与星岂意今秋值丧乱兄妹散失身伶俜北去伤心涕泪零风沙满面栖荒垧长成被髪能跃马阴山射猎无时停回首宁不念乡国长城日落天冥冥哀哉行谁堪聴
　　燕京少妇殊可怜自嫁北里无婵娟临镜装成数顾影日换罗绮何新鲜正尔相欢鼓琴瑟愿如并蒂池中莲中秋月好宁长圆烽烟散落髙梁川铦锋逼人动寒色不忍阿夫死眼前一去龙沙断归路吁嗟此身犹独全哀哉行天胡然
