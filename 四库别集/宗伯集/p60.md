<!-- { "loadSidebar": true } -->
　　宜人茅氏尚书学士浔阳董公份之妇给事中龙山公道醇之妻而客部郎嗣成之母也宜人有今封匪夫爵之以以客部最云宜人之父为按察副使鹿门公坤母为姚孺人呉兴诸士族若华溪之茅默林之董乔木蔚相望而尚书与按察两公又皆以文章名震耀一时驩相得也以故宜人得归给事公宜人之归给事公也而其姑顾淑人适背养宜人甫成妇便走哭墓下以不先奉杯羮簋脯为极痛宗党嗟异有泣下者而后姑呉淑人来呉淑人生贵雅善病宜人从给事公北事之尚书公邸中屏气和颜色候寝兴调侍汤药外舍火戒勿闻吾姑吾姑不禁怖也火亦寻灭呉淑人闻而心怜宜人新妇爱我爱我尚书公用词臣参内直佐铨典邦礼将入相矣而一日致其仕家所斥田园庐舍颇连旁近县内外政事呉淑人则悉筦钥授冝人宜人晨而持筹会计丙夜而息诸敛散出纳具有程童仆累千指虑亡不粥粥受要束者尚书公奇其能尚书推毂贤士大夫满天下门生故人取苕霅道问起居冠盖如织东山西第流连觞豆徃徃秉烛迫曙光以为常凡燕劳酬赠一切仰宜人尚书公署笺牍而已给事公之举京闱淹矣而籍公交车又淹于是客部髫而负隽声尚书公望之不啻望岁也益招延四方魁人誉髦切磋其艺凡旦暮共具春秋都肄戒装具资斧亦一切仰宜人给事公父子则亦鼔书箧而已而此五岁间遂各以其业奋先后成进士一门三世同时被青紫于海内无两宜人履其盛焉后五年而给事公以行人选南工科未上得疾卒又五年客部争立储削朝籍而癸已之难作先是客部好市义以前所斥田园庐舍多贫民产不惜损赀以益而奸民以为此可煽也环里门要索蜂起不可制通国若狂邑令台使者不察构大衅至飞章按劾当是时同难者为吾师范大司成大司成不胜愤自绞死其夫人守阙击登闻上书上以师臣故大震怒有所逮系下其事所司而尚书公不待矣客部鬰郁寻继之其弟进士嗣招才通籍俄以榇还宜人一身当三丧乃亦帷素车挝鼓郡门呼寃事益解则雪涕戒诸子家破矣遗经固在若軰读书励名检毋隤先绪也稍稍缉残敝黾勉十岁许以老病且亟中夜蹶起曰老妇可以下报先尚书乎趣驾之家祠力不任卒始宜人在室好观古图箴传记慨慕其风范故其持家凛凛禀大体尚书公创义仓义居收其族人以逮其里之贫而无依者宜人实佐其画董氏五世皆单传宜人上堂谒尚书公诵诗而美樛木螽斯之章以请尚书公仰天谢幸甚斯吾宗祏神灵敎妇言也为给事公置贰产子四并嫡而六宜人抚之一耳给事公未第时携家自北归道病无所从求名医宜人刲股羮以进愈迨卒再刲再羮以进不愈则其命也奁不乏玑翠笥不乏罗绮而经岁郄不御简俭若寒素殆其性然善属文诸子分异各为记弁其端斐然申国家法云夫宜人之于家不能使满之不倾而能使破之终完也于子不能使夭之必寿而能使弱之将昌也于监奴庐儿不能使悍之悉驯而能使服之不叛也华悴不改其度亨困不渝其志真有才丈夫之所不及办而刚男子之所不易支者宜人之功德于董氏岂微也哉宜人卒万厯丙午三月二十三日距生为嘉靖丙申五月二十一日得年七十有一子男六长客部郎嗣成娶徐氏封宜人墓在安吉州之东葛山以今年丁未十二月某日启给事公兆合焉余既以嗣茂等请按二岑公国缙状传余所尝一二耳剽者为志而系以铭铭曰
　　
　　夫惟人臣时平委蛇遭世多故才者见竒时乃地道亦镜妇德其晦其光良系所值宜人实才聊用持家逼而亨屯我心则嗟千秋一室下报夫子神理穆穆世永受祉
　　
　　处士以约陈公暨配呉孺人合葬墓志铭
　　
　　进士陈君一敎甫释褐母呉孺人卒于里于是其父以约公卒十七年徃矣进士君奔且号曰天乎吾父望孤教一第如望岁也而不克见也吾母幸见之矣而弗克享也孤教安所比人子既抵家行服则手次遗行走百里诣余泣且请曰乡者吾父之塟也而未有铭也今且以吾母祔惟是阐幽锡光以昭永永敢丐史氏夫进士君者余儿子师也文学操行褎然出都人士上意庭闱间所被服渐摩深矣是宜为之志公讳某字某以约其所自号其先永嘉人相传宋中书舍人止斋先生之后有仓四者自永嘉徙义兴之南湖居焉又若干传而为卫辉二守洪甫自湖南赘亳村呉氏遂定居亳村又若干传而为耕隠公浦世载耆德埒素封耕隠公之子亳溪公郁倜傥好施予家以顿落公之父也母孟实生公公生而颕动止严整有法望之知为端士少即工举子业然至都肄数见龃龉不获一隶博士籍而公发愤益旁渉羣书间以其侘傺牢骚之感发之声诗诗好陶靖节兴寄潇逺荐绅学士多推公老宿延致馆塾曰陈先生人师非经师也公诲人一以敦本实厉亷耻为主讲艺之暇徃徃举古贤人忠孝节义事洒洒言之淋漓感慨或至陨涕惟敎儿亦然尝曰文藻春华耳行薄位尊祇滛人济恶之具纵读破万巻何益所居塾有邻妇夜窥之旦即徙其处馆人请故终不以告其为长者多此类公秉至性持父丧毁几骨母困末疾肿溃败身为抱扶推燥就湿母没丧之如父遗幼弟妹卵翼之以长择所对于我乎婚嫁族有嫠而寠者倡义给日廪用坚其节他近属家故饶恡弗与也公至割饔飱佐乏絶宗祠率头会敛宗人金息其子为春秋费而主者干没以尽公悉鬻其私田代为偿曰吾乃不忍吾祖宗馁于不肖子孙也而公自此槖若洗矣顾公特坚忍即突不烟衣不襦絶不肯开口告人居平不向人作可怜之色邑中曹大司空号为简贵公徃谒直入踞上坐议论岳岳无所逊大司空深相礼重时人两贤之公之称人师不虚耳呉孺人者故儒家女父诸生灿母杜去亳村可五里而近始两家翁雅相善也故孺人来归孺人归而两翁忽相失谗人构之几及于讼公无敢父母背也乃孺人亦无敢以舅姑怼日夜吁天泣皇恐请罪而久之果皆分弃前怨还肺腑孺人乃先用勤俭佐公食贫凡送徃事居亢宗收族以砺进士公于成孺人有力焉公卒万厯乙酉四月三日距生嘉靖壬辰九月十三日得年五十有四孺人卒万厯辛丑四月二日距生嘉靖辛卯十二月五日得年七十有一子男三次即进士君一敎观工部政娶曹即大司空识进士君髫时而女以弟之子者也进士君启公兆而以孺人来合则今年壬寅某月某日某甲子嗟嗟自国论不及乎里闾而穷经好修之士身不脱韦布以老者独公乎哉幸哉有进士君实奉遗经以扬于明廷遇何必自躬也孺人病且笃能预为日决进士君中上第以为前知夫公之必昌后也与进士君之必耀其先也则夫人而知之矣是宜为之铭铭曰
　　
　　昔胡以邅弗贵且年悬棺而阡今胡以丰孺人来从厥子奋庸以约失鲜一经以腆以其绪显我铭贞石有来愍册贲彼玄夕
　　
　　乡饮介泾田顾公墓志铭
　　
　　顾氏自其叔子选部叔时与其季季时先后成进士起泾上而其后又皆用言事落职久之相与讲学城之东林四方贤士大夫毕来会望之若伊洛然以为此两兄弟者则皆醇儒也而不知其伯氏泾田公最长者质行可纪云于是公卒四年矣将葬厥子诸生与淑等以选部状谒余志铭其墓选部余友也余故习公重其为人状不苐貌公行事直肖公神采矣为之志志曰公讳性成字伯时泾田其号顾于呉为着姓宋将仕郎百七公者始家吾锡之上舍数传而讳廷秀者雄于赀好行其德语具商文毅志再传而为如月公麟如月公生诸生友竹公纬耽书家以落友竹公生侍竹公某侍竹公生赠户部主事南墅公学凡再徙居泾上公父也余亦以选部故数侍赠公赠公魁磊超特望之知为非常人其行义为里人所信向母钱太安人生四子公居长初公为经生言而斐然也而念赠公方食贫治生计良苦仲又善病心独竒两少弟才以为弗如则请于赠公儿终不忍以儿子軰数口而瘁大人筋力愿改业佐拮据赠公许诺遂称家督代事延名医疗仲病进药饵延名师课两少弟读进修脯一切毋乏絶纎啬积累而后赠公能以其家饶也选部领应天解而赠公殁服除仪部蝉聫举寻相次举南宫公则又代两弟董家政公之为政有所售产必厚酬直或更数收遽还之不骤责偿或主庾毋取盈佃人逋租累累然转子之钱粟遇歳祲出劵若干纸手裂之示毋窘树德市义即不纯事封殖而后两弟能以其家忘也选部再典铨再逐仪部亦外谪自惟戅直被严谴并谢亡状而公欢然迎慰之叔不负季矣季不负叔矣汝伯仲幸不负叔季庭荆池草相问讯无恙以为愉快而后两弟益能以其官忘也赠公之殁也而有遗田三百甽则请于钱太安人大人不津津义田乎毋瓜分其以赡族便以故族人鲜衣食困者婚且塟鲜踰时不遂者好为人解纷息争不已为设酒食殷勤谕免讼为捐槖赀调护以无两伤而其人不知也以故里人鲜终讼者仁心为其质孝慈为其性孤介为其操丧赠公易不胜戚丧钱太安人如赠公老矣歳时上冡伏地哭如初丧时也与田畯野老同其忧患卜阴晴筹旱涝虞歳之不登登而为虞公私负踌躇擘画若其躬之恤也大雪中一舟沿洄行一人系焉侦之迫官逋二金耳公怆然是不死逋死寒饥矣为捐二金其人望门叩首去终不问谁何也客有函金祈居间者公面发赤夫夫不知吾两弟耶兼亦不知乃公拒之峻斯为斤斤修两弟名乎哉其所素履以然语有之良玉不斵醴泉不和其天全也公含醇抱朴与物无竞与天为徒躬仁人君子之行而不见德以两弟表当世而不见名夫名公所弃也而德穆乎逺矣嗟乎兹所以为公欤公生嘉靖辛丑七月十一日卒万厯乙已正月十三日得年六十有五配陆孺人子男六与淑邑诸生娶黄氏墓在泾西阡塟以今年十一月十九日壬寅徃余贰礼部也因选部注一札椷寄以自附于诗人缁衣之指而公若将凂焉已邑令来旌门公辞请介其乡饮又辞而余乃愧悔窥公浅也则公尚何有身后一片石虽然选部实属予为之铭铭曰
　　
　　孰公拙愚公有令图浚美家庭有开醇儒其名不章其德乃腴敦义蹈仁赒贫恤逋以其天全与化俱徂魄焉斯丘中埋瑾瑜后千百年我铭不诬
　　
　　侯介妇徐孺人墓志铭
　　
