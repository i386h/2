<!-- { "loadSidebar": true } -->
　　唐治既极气郁弗舒乃生人豪泄天之竒矫矫李公雄盖一世麟游龙骧不可控制粃糠万物瓮盎乾坤狂呼怒叱日月为奔或入金门或登玉堂东游沧海西歴夜郎心触花机喷珠涌玑翰墨所在百灵防持此气之充无上无下安能瞑目閟于黄土手抟长鲸鞭之如羊至于扶桑飞腾帝乡惟昔战国其豪庄周公生虽后其文可侔彼何小儒气馁如仰瞻英风犹虎与鼠斯文之雄实以气充后有作者尚视于公
　　李白賛　　　　　　　　　　　杨　荣
　　匡庐之山神秀所钟瀑布千尺宛然飞虹伟哉谪仙银河在目咳吐天风灿然珠玉
　　补注李太白集序例　　　　　　萧士赟
　　唐诗大家数李杜为称首古今注杜诗者号千家注李诗者曽不一二见非诗家一欠事与仆自弱冠知诵太白诗时习举子业虽好之未暇究也厥后乃得専意于此间趋庭以求闻所未闻或从师以蕲觧所未觧冥思遐想章究其意之所寓旁捜逺引句考其字之所原若夫义之显者槩不赘演或疑其赝作则移置巻末以俟巨眼者自择焉此其例也一日得巴陵李粹甫家蔵左绵所刋舂陵杨君齐贤子见注本读之惜其博而不能约至取唐广徳以后事及宋儒记録诗词为祖甚而并杜注内伪作苏东坡笺事已经益守郭知逹删去者亦引用焉因取其本类此者为之节文择其善者存之注所未尽者以予所知附其后混为一注全集有赋八篇子见本无注此则并注之标其目曰分类补注李太白集吁晦庵朱子曰太白诗从容于法度之中盖圣于诗者则其意之所寓字之所源又岂予寡陋之见所能知乃欲以意逆志于数百载之上多见其不自量矣注成不忍弃置又从而刻之枣者所望于四方之贤师友是正之发明之增而益之俾笺注者由是而十百千焉与杜注等顾不美欤其毋笑以注虫鱼幸甚至元辛邜中秋日章贡金精山北冰厓后人粹斋萧士赟粹可
　　李诗选题辞　　　　　　　　　杨　慎
　　南丰曽子固曰李白字太白蜀郡人游江淮娶云梦许氏去之齐鲁入呉至长安明皇召为翰林供奉不合去北抵赵魏燕晋西涉岐邠歴商于至洛阳游梁最久复之齐鲁南游淮泗再入呉转金陵上秋浦浔阳卧庐山永王璘以伪命逼致之璘败白奔宿松坐系浔阳狱宣抚崔涣与御史宋若思验治谓其罪薄荐其才不报先是白尝识郭子仪于未遇时子仪请觧官赎白罪乃长流夜郎遂泛洞庭上峡江至巫山以赦得释复如浔阳族人阳冰为当涂令白过之以病卒年六十四成都古今记云李白生于彰明之青莲乡而刘全白李翰林墓碣记以为广汉人盖唐代彰明属广汉故独举郡称云载考公之自序上裴长史书曰白少长江汉见乡人相如大夸云梦之事云楚有七泽遂来观焉又与逸人东岩子隐于岷山之阳巢居数年不迹城市广汉太守闻而异之因举二人有道并不起今按东岩子梓州盐亭人赵防字云卿岷山之阳则指匡山杜子美赠诗所谓匡山读书处其说见晏公类要郑谷诗所谓雪下文君沽酒店云蔵李白读书山者也广汉太守则苏颋也颋荐疏曰赵防术数李白文章即其事也【按太白上裴长史书所谓礼部尚书苏公出为益州长史者乃苏颋也其广汉太守不载姓名寻文索义自是两人升庵以广陵太守即是苏颋非是】公后在淮南寄赵征君诗曰国门遥天外乡路逺山隔朝忆相如台夜梦子云宅可证矣五代刘晌修唐书以白为山东人自元稹序杜诗而误诗云汝与山东李白好乐史云李白慕谢安风流自号东山李白杜子美所云乃是东山后人倒读为山东元稹之序亦由于倒读杜诗也【升庵外集一则亦引乐史李太白诗序云太白游山水每以声妓自随慕谢安之风自号东山李白杜诗云汝与东山李白好是也今之浅妄倒改其字云云按今本乐史序中无此数语而魏颢序有间携昭阳金陵之妓迹类谢康乐世号李东山之辞升庵盖误忆耳】不然则太白之诗云学剑来山东又云我家寄东鲁岂自诬乎宋有晁公武者孟浪人也信旧唐书及元稹之误乃曰太白自序及诗皆不足信噫世安有己之族姓己自迷之而傍取他证乎新唐书知其误乃更之为唐宗室盖以陇西郡望为标也善乎刘子元之言曰作史者为人立传皆取旧号施之于今为王氏传必曰琅琊临沂人为李氏传必曰陇西成纪人欲求实録不亦难乎且人无定所因地而生生于荆者言皆成楚生于晋者齿便成黄岂有世歴百年人更七叶而犹以本国为是此乡为非则是孔子里于昌平隂氏家于新野而系纂防子源承管仲乃为齐宋之人非曰邹鲁之士乎宋景文修唐书其正坐此夫族姓郡国闗系亦大矣诵其诗不知其人可乎予故详着而明辨之以订史氏之误姓谱之缺焉若夫公之诗歌泣神而冠古今矣岂容喙哉吾友禺山张子愈光自童习至白纷与走共为诗者尝谓予曰李杜齐名杜公全集外节抄选本凡数十家而李何独无之乃取集中脍炙人口者一百六十余首刻之明诗亭中属慎题辞其端云
　　合刻李杜诗集序　　　　　　　王穉登
　　李杜诗无合刻刻之自许子元祐始既成问序于王子王子曰是乌可序乎非独不可盖有所不能且不敢也夫此光焰万丈者谁何伧父偃然任为嚆矢哉曰奈何刻者一李而九杜耶学之者亦若是请问袒将谁左王子曰余曷敢言诗闻诸言诗者有云供奉之诗仙拾遗之诗圣圣可学仙不可学亦犹禅人所谓顿渐李顿而杜乃渐也杜之懐李曰诗无敌李之寄杜曰作诗苦二先生酬赠亦各语其极耳今试语杜之极如彤庭所分帛本自寒女出鞭挞其夫家聚敛贡城阙或红如丹砂或黒如防漆雨露之所濡甘苦齐结实中丞髑髅血糢糊手提掷还崔大夫非夫所谓惊人泣者哉斯盖匠心独苦而非不似从人间来也至如语李之极则如罗帏舒巻似有人开明月直入无心可猜莫卷龙须席从他生网丝且留琥珀枕或有梦来时东风尔来为阿谁蝴蝶忽然满芳草江上相逢借问君语笑未了风吹防若其言犹含霞吸月火食腹肠畴能贮此仙与圣顿与渐之分何俟更仆数耶然乃分路扬镳或同一轨二先生诗不同而语其极则一耳今之学杜者不惊人泣而木僵肤立学李者不含霞吸月而空疎无当是安得为李杜为李杜罪人矣许子工于诗能去彼取此曷患不李杜哉是刻既出二先生之集将同运并行且俾学者各法其极不空疎无当与木僵肤立乎剞劂之功实宏多矣余之序姑述昔人之论明刻者之防以复许子之问若曰评隲二先生诗是蛙坐井而谈苍旻广狭鼠饮河而测洪流浅深也则吾岂敢
　　李翰林分体全集序　　　　　　王穉登
　　古今论诗者自三百十九而后必遵李杜李才情俊杜才情郁李情旷逹杜情孤愤李若飞将军用兵不按古法士卒逐水草自便杜则肃部伍严刁斗西宫卫尉之师也供奉读书匡山鸟雀就掌取食散金十万如飞尘沉湎至尊之前啸傲御座之侧目中不知有开元天子何况太真妃髙力士哉当其稍能自屈可立跻华要乃掉臂不顾飘然去之坎以终其身迨长流夜郎与魑魅为伍而其诗无一羇旅牢愁之语读之如餐霞吸露欲蜕骨冲举非天际真人胸臆畴能及此其放浪于麯生柔曼醉月迷花特托而逃焉耳子友刘少彞取李杜集合刻之前此非无合刻者然苍素溷淆元黄杂遝笺注训诂人自为政防茸猥琐犹疥疠虮虱使二先生之作不免珠残玉碎未尝不扼腕【缺】体掩巻太息少彞皆削去之正其舛讹定其真赝芟薙其重复厐杂品列昭分诸体各以类从名曰分体以李序见属展读之际使耳目涤清神情开朗诚哉千古大快也予生平敬慕青莲愿为执鞭而不可得窃谓李能兼杜杜不能兼李李盖天授杜由人力轨辙合迹鞅辔异趋如禅宗有顿有渐难与耳食之士言也少彞工于诗清俊似太白沉郁似子美故于二集恒津津焉此刻成而纸价当十倍矣予怪夫宗李者画虎难成妄加訾议指永王璘之事为从逆嗟乎禄山篡乱翠华西幸灵武之位未正社稷危于累棋璘以同姓诸王建义旗倡忠烈恢复神器不使未央井中玺落羣凶手白亦王孙帝胄慨然从之识郭令公于行间卒复唐祚甫虽间闗行在流离秦陇非不谓忠然视白之功眇矣夫璘非逆而从璘者乃为逆乎王维亦尝陷贼以凝碧管诗获免青莲故不幸而罗销骨之口岂不寃哉予序其集而并论其人若此少彞以为然与否耶
　　合刻李杜分体全集序　　　　　刘世教
　　自三百篇后学士大夫称诗之盛前无逾汉而后宜莫唐若开元天寳间陇西襄阳二先生出遂穷诗律之能事观于是止矣是二先生者其雄材命世同其横絶来禩同坎弗得志又无弗同顾千载而下使人披其编想见其为人若陇西不胜乐而襄阳不胜忧者何也陇西趋风风故荡詄出于情之极而以辞羣者也襄阳趋雅雅故沉郁入于情之极而以辞怨者也趋若异而轨无勿同故无有能轩轾之者盖自唐以后诸尚论之士人持其指而莫之一迨近世琅琊长公而二先生之论始定顾陇西好称古调其于近体若雅意所不屑而襄阳沾沾此技篇什最称繁富意又若不屑古调者然陇西之于古离之不啻逺而襄阳象貌色泽犹若未尽澌灭也者是又二先生同异之防指可觧而不可觧者也于戏当汉盛时子虚之赋奏至使人主冀幸同时而虑不可得而是二先生者佹遇而佹失之终其身抑塞而弗获少信彼中郎大中文园都尉诸人即遇合虽殊要之无一废弃者胡二先生之湮没甚也盖观汉诸君子之无失职而知其时人无弗尽之材观二先生之失志而知其时材多未尽之用此固当世得失之林而二代治乱之眹也其故盖难言之矣不佞少习其言薄有当阳之癖而不无憎其编次之淆杂时从藏书家询求善本弗可得毎读昔人所笺诂徃徃未终简而輙弃去窃不自量间尝区分其体裁拟尽搜诸家训诂之籍笔削为一家言方屈首俗业困京兆者十年已困公车者又十年铅椠屡更杀青未竟客嵗南迈从子鉴进而请曰先生必将笺而后行乎夫觧者之不必笺而笺者之不必觧也于是相与谋之梓人而二竖肆眚乃与友人姚君孟承徃复参订始克卒业诸所厘正颇极苦心语具凡例中再逾年始获竣事輙论著其事质诸同好夫自二先生分辔而驰而士各以其质之所近尸且祝焉有能祫享一堂之上者吾未见其人也今而后庶防有并撷其精而上探盛汉以直遡风雅之绪者必自兹籍始矣万厯元黓困敦夏六月朔平原刘世教序
　　又　　　　　　　　　　　　　刘　鉴
