<!-- { "loadSidebar": true } -->
　　君讳霞字子升河东解县人也【晋书河东郡领解县本传曽祖阜晋汝南太守始自本郡徙居襄阳】秦始征晋之地【左传秦始征晋河东置官司焉】汉开平越之乡【汉武帝纪将幸缑氏至左邑桐乡闻南粤破以为闻喜县】律中夷则【见宫调曲】星居鹑首【见哀江南赋】况复庄谋于卫既为社稷之臣【见辛威碑】喜对于齐无废诸侯之职【左传齐孝公伐我北鄙公使展喜捣师使受命于展禽曰弃命废职其若先王何】祖叔珍【元景弟也为前废帝所杀】宋员外散骑常侍义阳内史【晋地理志武帝平吴分南阳立义阳郡南史宋晋熙王昶文帝第九子初封义阳王通考汉制郡为诸侯王国者置内史以掌太守之任成帝省内史以相治民晋宋守相内史并银章青绶进贤两梁冠】有徐邈之应对居于散骑之省【晋徐邈传邈迁防骑常侍犹处西省前后十年每被顾问多所匡益】有汲黯之正直理于淮阳之郡【见伤王司徒】父季逺临川王谘议参军宜都太守【隋书扬州临川郡临川县注旧置临川郡南史齐临川献王映髙帝第三子帝践祚封晋地理志蜀分南郡立宜都郡】兰台石室是所洽闻【环济要畧御史中丞有石室以藏秘书图防详汉武帝讃】白马飞狐逾髙词气【见陪驾】西都吴融擅名江表言谈相防宛如旧焉【见滕王序】君膺令德之灵禀冲和之气【见象戏赋】龆齓髻发【见齐王宪碑】夙智早成爱敬自天【见步陆逞碑】防恭得性含仁抱义履信居贞世父仪同忠惠公特加器异乃谓公曰吾昔逮事伯父太尉公见语云我昨梦汝登一髙楼楼尽峻丽吾以坐席乞汝汝或富贵恨吾不及见耳吾向聊复昼寝又梦将昔时坐席还复赐汝汝官位当复见及【南史栁庆逺卒谥忠惠公初庆逺从父兄世隆尝谓庆逺曰吾昔梦太尉以褥席见赐吾遂亚台司适又梦以吾褥席与汝汝必光我门族又明帝即位赠栁元景大尉通考齐开府仪同三司如公梁开府仪同三司位次三公诸将公左右光禄大夫优者则加之同三公置官属太尉宋置武冠山玉】王祥佩刀世为卿族【见伤王司徒】鲍永骢马家传司【汉鲍宣传哀帝时为司宣子永孙昱俱为司校尉京师语曰鲍氏骢三入司再入公】以此连类差无慙德轻车西昌侯作镇襄汉【本传梁西吕侯深藻镇雍州深藻长沙王懿子天监元年封隋书扬州庐陵郡秦和县注旧曰西昌】君时年十二以民礼修谒进止端详神情雅正侯目送之不辍试遣左右践君衣欲视举动君徐步稍前曽无顾盼魏侯之见刘廙不觉敛容【魏志刘廙转五官郎中将文学文帝甚器之】汉主之观田凤遂令题柱【见竹杖赋】比之今日曽何足云骠骑庐陵王帝子出藩【见司马裔碑本传庐陵王续为雍州刺史续字世防武帝第五子也隋书扬州庐陵郡庐陵县注旧置庐陵郡】悬衡髙选【见宫调曲】以君华望召为主簿张坦直谏既称荀令之香【襄阳记刘季和性爱香尝曰荀令君至人家坐处三日香为我如何令君主簿张坦曰古有好妇人患而捧心嚬眉见者皆以为好其邻丑妇法之见者走公便欲使下官遁走耶】邹湛知言弥见羊公之德【晋羊祜传祐帝与从事邹湛共登岘山湛曰公徳冠四海当与此山俱传】谘议府君于都薨背君奔越六日即届京师形骸毁瘁【见滕王序】不复可识灵柩泝江【曹植诗灵柩寄京师】中川薄晩乱流乘选逥风反帆舟中之人相视失色抱棺号恸誓不求生俄尔之间风波即静咸以君精诚所致成都孝子自赴江流【后汉亷范传范京兆杜陵人父遭防乱客死于蜀汉范遂流寓西州西州平归乡里西迎父防载船触石破没范抱持棺柩遂俱沉溺众伤其义钩求得之】贵阳先贤身彰野火【见步陆逞碑】并存灵应咸可伤嗟太夫人乳间发疮医云惟得人吮癑血或望可差君方寸已乱【见崇传】应声即吮旬日之间遂得痊复君于事亲可谓至矣从兄右卫【通考晋宋以来以领军防军左右二卫骁骑游撃将军谓之六军南史栁恽世隆子也歴平越中郎将广州刺史秘书监右卫将军】拥旌岭表苦相携致【本传不载】昔马游志气为马援所知【后汉马援传援谓官属曰吾从弟少游常哀我慷慨多大志】班嗣才学为班彪见赏【汉书班彪幼与从兄嗣共游学】复闻于今日矣乃除永化县令【本传不载按宋书州郡志髙凉太守二汉有髙凉县属合浦吴分立永初郡国髙凉领广化县】静寻欹案或吟长岑之逺乍抚鸣琴不以河阳为陋【见崔訦碑小园春二赋】日南金柱【树屏曰梁书林邑国者本汉曰南郡象林县古越裳之界也其南界水步道二百余里有西国夷亦称王马援植两铜柱表汉极界处也其国有金山石皆赤色其中生金金夜则出飞状如萤火】合浦珠泉【梁沈约集髙松赋云涌宝思于珠泉详崔訦碑】曽莫经懐未尝留目解巾平西邵陵王【梁武诸子传邵陵王纶字世调小字六真武帝第六子也普通五年以西中郎将权摄南徐州事】法曹叅军仍转外兵除尚书江【疑有误】部郎【通考齐制几公督府置佐局曹以上署正参军法曹以下署行参军各一人　炯曰梁以前歴代尚书无工部之名至隋始有吏礼兵刑户工六部尚书】始入礼闱即登兰阁【见长孙俭碑】尚书仆射陈郡谢举【梁书谢举字扬大大通五年迁尚书右仆射】人望国华引君言论谓同坐曰江汉英灵见于此矣【见伤心赋】西中郎岳阳王以緑车之重临西河之牧【见哀江南赋本传岳阳王萧詧莅雍州通考东中郎将南中郎将西中郎将北中郎将并后汉置江左弥重或领刺史或持节为之银印青绶服同将军隋书荆州巴陵郡湘隂县注梁置岳阳郡宋书王孙乘緑车】拔用君为本州治中【通考治中从事史一人居中治事主众曹文书汉制也歴代皆有】寻迁别驾【见滕王序】王叔理以品物流名【魏志王修字叔治袁谭辟修为治中从事别驾初修识髙柔于弱冠异王基于童幼世称共知人】陈仲举以题轩驰誉【后汉陈蕃传蕃字仲举周景为豫章刺史辟蕃为别驾蕃不就景因题别驾舆曰陈仲举座】君之展骥兼而有之【见滕王序】及乎大盗移国王室骚然月动星揺云平虹直【郑语厉王九年而王室始骚详二巻及进赤崔表】岳阳王承制陜左当璧汉南【见司马裔碑及崇传】天网所顿英贤毕集【见徴调曲】授君吏部员外郎散骑常侍兼太子侍读【通考太子侍读侍讲唐太宗为太子始置焉开元初有侍读而无侍讲按滕王序信年十五侍梁东宫讲读则梁武时巳有此名矣并识】监储甲观事重史丹【汉史丹传上以丹旧臣皇考外属亲信之诏丹防太子家详二巻】侍讲桂宫名髙张禹【汉张禹传初元中立皇太子诏授太子论语汉书孝成皇帝元帝太子也初居桂宫】俄迁车骑大将军大都督赐爵闻喜县公侍中开府仪同三司余如故【晋书河东郡闻喜县注故曲沃晋武帝自晋阳徙比通考梁侍中功髙者在职一年诏加侍申祭酒与散骑侍郎功髙者一人对掌禁令此颇为宰相矣】方之骖乘霍去病为侍中【汉书霍去病以皇后姊子年十八为侍中】譬彼将兵公孙敖为骠骑【汉公孙敖传武帝立十二嵗为骠骑将军出伐】足以照耀六府谟明九德【尚书大禹谟帝曰六府三事允治又皋陶谟九徳咸事】岂直允谐上将匡赞中军而已哉既而言从梁国服政酆都管仲有辞即受下卿之礼【左传齐使管夷吾平戎于王王以上卿之礼飨管仲仲辞以有国髙在乃受下卿之礼而还】臧【疑作叔】孙见德还奏嘉宾之宴【见对宴齐使本传詧正位江陵以襄阳归于我霞乃辞詧因留乡里及詧殂霞行旧君之服保定中徴之霞始入朝】有诏受使持节骠骑大将军开府仪同三司霍州诸军事霍州刺史【隋书扬州庐江郡霍山县注梁置霍州】犀节去闗【未详按汉终军传军从济南常诣博士步入闗闗吏予军繻弃繻而去后为谒者使行郡国建节束出闗闗吏识之曰此使者乃前弃繻生也】衮衣驰传【见崇传】郊迎则文学前驱【汉王尊传注师古曰郡有文学官魏志文帝书云文学托乘于后辕】宾卫则邦君负弩【汉书霍去病为票骑将军撃匈奴道出河东河东太守郊迎负弩矢先驱】直以五溪辽逺马伏波之思归【后汉马援传援征五溪蛮夷防署甚士卒多疫死援亦中病遂困乃穿岸为室以避炎气贼毎升险鼔噪援辄曵足以观之防病卒】三湘卑湿贾长沙之不愿【汉贾谊传谊既以适居长沙长沙卑湿谊自伤悼以为夀不得长乃为赋以自广】是以宜城刺史直防鹿门【襄阳耆旧传习郁为侍中时从光武幸黎丘与帝通梦见苏山神光武嘉之拜大鸿胪録其前后功封襄阳侯使立苏岭祠刻二石鹿夹神道百姓谓之鹿门庙或呼苏岭幽为鹿门】白沙故地仍留龙种【见纥干碑】夭厉弗戒奄然终极天和某年归窆于襄阳白沙之旧茔君器宇详正风鉴敏澡身浴德【礼记儒仃儒有澡身而浴德】游艺依仁【语见论语】汝南令望扶风长者【梁元帝集懐旧志序云扶风长者刷其羽毛】不言财利王夷甫之为德【晋王衍传衍字夷甫疾妻郭氏之贪鄙故口未尝言钱】不谈人物阮嗣宗之为人【晋书阮籍字嗣宗嵇康与山涛书曰阮嗣宗口不论人过吾每师之而未能及】从容乱离之后保此令名【左传子产书曰侨闻非无贿之患而无令名之难】舒巻风云之际无妨贵仕【左传楚成得臣曰夫有大功而无贵仕其人能靖者与有防】张衡浑仪之后即赋归田【见进象经赋表伤心赋】杜预沉碑以来遂停乡里【见司马裔碑及二巻】王仲宣有读书之楼【荆州记当阳县城楼王仲宣登之而作赋】诸葛亮有弹琴之宅【荆州图副云邓城旧县西南一里隔沔有诸葛亮宅是汉昭烈三顾处】实欲因此谢病闲居终焉鸣琴在膝或对故人【见乐府】宝劒自随时过稚子【见有喜及报赵王本传霞有十子靖庄最知名】百年俄顷呜呼哀哉遂使君子之陵止埋铜劒【山海经注汲郡中得铜劒一枚长三尺五寸今所名干将劎又君子之国其人衣冠带劒】贤臣之墓惟铭石函【庄子卫灵公死卜葬沙丘掘数仞得石椁洗视之有铭焉】铭曰
