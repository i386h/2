<!-- { "loadSidebar": true } -->
　　绍熙五年皇上践阼之初臣叨掌内外制时从臣方同班一奏事然后以次独对臣犹未及进也七月二十九日嗣秀王伯圭以衰老乞免奉朝请内批降诏不允懐不自已輙进狂瞽之言仍有贴黄云圣意若允其请不必行出伯圭劄子径论大臣降一指挥尤为尽善仰蒙圣慈彻去贴黄御笔批依八月十日羣臣上表请以十月十九日诞圣之日为天佑节内批宜允臣又亟奏少俟三表即再得内批降批答不允寻三请而后从之臣谨寳蔵二奏中宸翰御寳于家使世世子孙仰见圣主从善如流不以人废言之盛抑以记微臣际遇之荣仍録所撰诏书及三批答于前以着事实后以契丹伪号中有天佑二字始改瑞庆节云
　　恭题知贡举所赐御札
　　皇帝御极十有五年嵗在戊辰礼部试进士五千余人二月甲辰以御札付臣等臣亟率同知贡举臣思臣幼学臣时暨防详防检试巻官以下三十三人班列于庭望阙重拜退而启缄伏读莫不惊喜感叹以为前此虽间有之未有如今日之盛举也仰惟皇帝陛下以濬哲之资承付托之重清心寡欲崇儒典学不懈益防乃者权臣开边涂炭生灵陛下忧形于色外锄叛将内诛元恶处之晏然而天下复定所谓渊黙而雷声神动而天随者也方且厉精而躬览临政而更化廪廪向治安矣先是三锡宸翰于贡闱其二皆以不及临轩故戒主司以审取舍今嵗亲防造士而又豫戒臣等至于再三盖自比年以来奸幸弄权公道防泯举场寛纵以私害公士类嗟惋不胜其敝又虑人之议已也専为蒙蔽杜絶人言仰赖陛下圣心感悟首下求言之令继颁温诏博采刍荛真社稷之福今圣训有曰去取之间趋向所系使精加考阅择文体醇正议论精确者又曰或因问献言实有可用虽涉讦直勿以为讳陛下隆寛尽下髙视千古属意人才兴起治功煌煌帝谟五三六经载籍之传敢諌之鼓诽谤之木何以尚此猗欤休兹臣等既以宣示寮属更相劝厉又以圣意发防俾士子尽言无隠矣伏念臣等受国厚恩平日所愿推贤逊能图报万分矧以孤学误蒙委以文衡回念场屋之旧固不敢轻于抑扬恪遵告戒谨拔其尤异者寘在前列然士子局于文体虽有竒才恐不得骋又臣等智识荒浅深恐上不足以副陛下求贤之切下不足以得人物之真惊惕祗惧夙宵靡遑敢以奎画登诸乐石以诏四方仰惟国家设科得人最盛然山林岩穴之士必有逸才髙节非科目所能致爵禄所能诱者惟陛下推此心以往不惮孜孜而求之当有魁垒不世之才出而为陛下用野无遗贤多士济济臣等不佞尚庶防见之
　　恭题赐陈傅良宸翰
　　臣仰惟皇帝陛下龙潜嘉邸毓徳进学一时宫寮皆出遴选尝逢诞辰咸献诗颂既而置酒髙宴初酌黄裳次酌陈傅良各授文书一通致谢再三其一曰上呈翊善其一曰上呈赞读御名谨封因请问所以谦赐之由陛下为言二公之诗虽因为夀而作皆寓警诲之意輙依所恵亲书一本复以为赠以示不忘裳与傅良跽谢而退陛下践阼之初擢裳礼部尚书傅良中书舍人未防裳以疾殁傅良奏请以宸翰刋之坚珉玉音赐许是时臣钥待罪琐闼与傅良同直北门尝过其家傅良以跋语示臣大畧曰季札观乐歌颂而曰哀而不愁太史迁读虞书至于君臣相敕维是防安未尝不流涕也成王作颂推己惩艾可不谓战战恐惧善始善终者哉益颂者不専于美盛徳之形容皆有警戒之义秦斯以来此义殆絶臣为之矍然作而曰伟哉论也自时大序言以成功告于神明无有以颂为警戒者舜皋赓歌世但以为盛事非司马迁不足以发圣贤相敕之防自李斯颂秦専务溢美人亦不以为过韩愈有曰不以颂而以规亦不悟颂之有规也而傅良能发之臣于傅良平日所畏至是益以叹服促使刻之傅良曰今既刋奎画于上方不敢使人代书适有目眚当俟小瘉曽未信宿而已报罢臣寻亦去国相忘于江湖者十余年傅良下世访遗藁于其家则不知所在矣其子臣师辙求跋其下将碑之以传逺臣既伤傅良不及见更化之日敢直书始末上以彰陛下好贤乐善之素下以侈傅良等际遇之宠抑使后学知古人赓歌颂诗本非専于形容称美而讽諌之切未尝不寓于斯云
　　恭题仁宗赐董渊宸翰
　　臣窃考皇祐五年三月辛丑朔壬子崇政殿试礼部进士圜邱象天赋辛酉放郑獬等五百二十人前所书十四日是为甲寅盖廷试后二日又自言以大理丞景福殿祗应岂非为诸位官耶孟子曰国家闲暇及是时明其政刑是时神文临御已三十余年正月平侬智髙朝廷无事而肆笔匪颁小臣犹不忘保治之要虽止二字足以示万世法印文左曰帝右则古笔字也见义云章臣髙祖先臣【某】以是年中第为第三甲第八十人臣家衣冠实始于此感叹再三谨附书下方
　　恭题仁宗赐懐琏御颂
　　臣仰惟绍兴初元髙皇帝南巡慨念天章所蔵祖宗宸翰坠失殆尽求访山林所得不多惟明州广利寺住持僧净昙悉以宸奎阁中仁宗皇帝所赐懐琏賛颂寳墨上进上大悦赐以御札谓卷轴既丰防持有道又书佛顶光明之塔以宠之孝宗皇帝赐以妙胜之殿皆口登之乐石惟浄昙摹勒昭陵诗翰虽至今珍蔵而因仍七十余年未称尊奉之义今住山臣僧宗印始尽摹而刻之以补名山之阙典而后累朝云汉昭回之美于焉大备真东南禅林第一盛事也山君海王益当来朝以谨其蔵若禅颂之深妙宸藻之交辉则非小臣赞叹形容之所能尽也
　　恭题仁宗赐张中庸恤刑敕书
　　臣家蔵赐吴绍儒恤刑敕书后止书日不知何帝时秘书丞兼权兵部郎官臣张钧以其从曽祖中庸所蔵仁宗皇帝暑月敕书一通示臣凡二百五十字绍儒者二百二十七字而同者一百七十有九字始知绍儒者亦昭陵所赐也绍儒当是郡守故有云方伸共理之良中庸为部使者故稍详焉闻之故事每更一朝则敕字别为一体此二书虽作字不同而每行皆九字玺文大小如一未有敕字絶甚相似则是同时无疑日子不同盖以颁降逺近为先后至今先下川广次及诸道或恐非一嵗之书也臣仰惟艺祖开基仁覆天下好生之徳洽于民心开寳二年四月诏扇暍泣辜前王能事恤刑缓狱有国通规今朱夏既临溽暑方甚睠兹缧系深用哀矜宜令有司限诏到日其囚人枷械囹圄户庭吏每五日一检视洒扫荡洗务在清洁贫无所自给者供给饮食病者给医药小罪即时决遣重繋无有淹滞太宗太平兴国六年诏当铄石流金之候在黄沙聚棘之中亦有洒扫供馔之文雍熙三年四月诏曰当此炎蒸之际念其缧絏之人宜伸钦恤之文庶协长嬴之候宜令诸道州府军监县等凡禁系之所竝须洒扫牢狱供给浆饮械系之具皆令洁净疾病者为致医疗供送饮食画时传送无令邀难减刻无家属者官给口粮无归法者侯处防之时给与酒食小罪逐旋决遣大罪穷究其情无致淹延以称朕意盖又加详矣自是每嵗首夏下诏恤刑遂为定制真宗大中祥符仁宗庆歴皆有诏防而条约大率如开寳雍熙之诏乃知此二敕书实本朝之家法累圣遵行尤以炎蒸为念肆我主上当盛暑时临轩疏决分命诸道虑囚悉如故典至开禧二年复因论囚又命提防刑狱使者仲冬巡歴如仲夏之法每嵗必再举行又命御史劾其不防者钦恤之恩又益广矣钧蜀人也禔身肃括持心笃厚行其所学不苟于职朝誉蔼然力求外补今为潼川宪使奉训词之丁宁寳前朝之敕书宣扬徳意于万里之外使逺民自以不寃如在畿甸真可以仰副临遣之意矣
　　恭题向公起所蔵仁宗宸翰
　　臣顷见故秘书省正字陈师道跋修起居注江休复之孙端礼所蔵仁宗皇帝御书善法刑政四字又言其玺文曰帝箓窃疑其不伦后见昭陵他刻正用此印臣寻考之其字曰□葢古文笔字也出义云章始知师道误以为箓字尔宻州观察使赠太尉向恵节公传范蒙赐以飞白帝笔二大字七世孙新知桂阳军临武县公起刻于石以示臣云汉昭回不容绘画敢以旧闻再拜书于下方
　　恭题赵时穆家穆两朝赐碑
　　臣三造朝行四官玉牒凡圣语御笔在法当书尝预修仁宗皇帝朝玉牒十年求所谓二者絶无而仅有有则必谨书之盖以临朝渊黙防欲无言云汉之章尤不轻畀有如尹孝齐公叔充乃独蒙忠孝之褒则其贤行真可以信后世矣三子决科神宗皇帝又宠异之益彰麟趾之庆君子之泽流衍至今五世孙剡夫与其子时穆以家蔵二碑示臣端拜敬诵仰叹累朝崇笃亲贤之盛事孝齐公立身训子之懿美一时名公或序或议雄文相照碑制古雅书札精到抑以窥见承平文物之大概窃考印章左曰帝人所易识右曰笔义云章中古字也昭陵多用此印退传张文懿公士逊富蔵书画友正能世其家擅书名有晋宋风度此二碑皆其竒画世所罕见友正不仕故衔中无职守养髙故第中三数十年非孝齐公父子之贤且厚未易得其书丹也剡夫寓四明有乡曲之誉时穆登世科为开化尉奕奕佳公子也其益寳蔵以无忘先朝先世之典训
　　恭题神宗赐沈括御札
　　臣仰惟神宗皇帝经畧西事纎悉周宻万里风烟俱入长算时四明沈公括帅鄜延阅月才十有六承宻诏至二百七十三道元祐编裕陵御集悉已上送官此秘贮所存者尽元丰五年十月盖以永乐事而公亦归矣臣顷在都下尝恭覩宣谕杨公绘宸翰笔法与此卷絶类仓猝戒谕边臣而字体庄重庙谟逺矣再拜钦叹谨识于后视张丞相魏公浚潭州旧题恰六十年矣
　　恭题徽宗赐沈晦御诗
　　宣和六年御试防问非举子所能条对惟胥山沈公晦以轶羣之才精通象数借箸筹之一挥数千万言炳如也祐陵喜于得人闻喜宴以御诗宠之云章昭回具在金花笺上至今如新势欲飞动是时以贡士人众特添省额一百人廷试士子至八百有五人文物盛一时沈氏其世世寳之使后来者犹得以想见承平气象胥山遭时多艰不得跻时于舜禹之前能捐躯尽瘁于干戈抢攘中而去就出处卒保名节褒然举首可谓不负徽皇知人之哲矣
　　恭题宇文绍节所蔵徽宗御书修禊序
　　臣尝观兰亭修禊序草本流传千载唐太宗求之尤勤自谓心慕手追一人而已唐人作字无不效之者故南唐后主谓善法书者各得右军之一体若虞世南得其美韵而失其俊迈欧阳询得其力而失其温秀褚遂良得其意而失其变化薛稷得其清而失于窘拘顔真卿得其筋而失于粗鲁栁公权得其骨而失于生犷徐浩得其肉而失于俗李邕得其气而失于体格张旭得其法而失于狂独献之俱得之而失于惊急无蕴借态度观此言则是终无有得其全者恭惟徽宗皇帝天纵多能游心六艺笔力超迈髙掩前古自出机杼真书禊序于青缯中虽曰出于薛稷而楷法精妙何止青出于蓝而已臣世受国恩先臣大父【某】受不世之知俾守四明乡郡者防五年宠光狎至细书方国之赐聮翩而下虽遭兵燬遗刻犹有存者兹焉恭覩签书枢宻院事绍节家蔵御书真迹昭回之光照耀凡目感叹不足谨流涕再拜书于左方归其书于宇文氏
　　恭题徽宗赐张继先御诗
　　嘉定五年嵗在壬申郊祀庆成中外交贺乃季冬甲午皇帝恭谢太一宫臣扈驾陪班既已峻事知宫事髙士臣易如刚以所蔵徽宗皇帝赐虚靖先生张继先诗翰示臣且求跋其后窃惟汉天师道成于蜀而教传于龙虎山至三十代而虚靖出仙姿絶人道术惊世人谓天师复生诚不为过祐陵亲御词翰烂然如新再拜御瞻荡耀凡目勒之坚珉以镇名山已为晚矣呜呼人知祐陵之崇道教不知仁心实本乎为民人知虚靖之仙去而蜀之青城犹有见之者此诗尤不可以无传也
　　恭题钦宗御画十八学士图
