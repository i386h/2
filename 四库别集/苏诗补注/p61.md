<!-- { "loadSidebar": true } -->
　　昨夜霜风入裌衣晓来病骨更支离疎狂似我人谁顾坎坷怜君志未移但恨不携桃叶女尚能来趁菊花时南台二谢人无继直【一作只】恐君诗胜义熙【公自注二谢从宋武帝九日燕戯马台】
　　义熙【晋安帝年号时宋武帝为晋臣镇徐州】
　　与顿起孙勉泛舟探韵得未【一作味】字
　　窗前堆梧桐床下鸣络纬佳人尺书到客子中夜喟朝来一樽酒晤语聊自慰秋蝇已无声霜蟹初有味当为壮士饮眦裂须磔猬勿作儿女懐坐念蟏蛸畏山城亦何有一笑泻肝胃泛舟以娯君鱼鼈多可饩纵为十日饮未遽主人费吾侪俱老矣耿耿知自贵【一作愧】宁能傍门户啼笑杂猩狒要将百篇诗一吐千文气萧条嵗行暮迨此霜雪未明朝出城南遗迹观楚魏西风廹吹帽金菊乱如沸顾君勿言归轻别吾所讳
　　顿起【郓州人时来徐州试举人见公自注】孙勉【观先生送勉诗当是淮南人莘老之弟也时与顿起同为考官】
　　次韵答顿起二首
　　挽袖推腰踏破绅旧闻携手上天门相逢应觉声容似欲话先惊岁月奔新学已皆从许子诸生犹自畏何蕃殿庐直宿真如梦犹记忧时策万言【公自注顿君及第时余为殿试编排官见其答防语颇直其后与子由试举人西京既罢回登嵩山絶顶尝见其唱酧诗十余首顿诗中及之】上天门【言其同子由登嵩山事先生自注甚明施注引太山非也】
　　十二东秦比汉京去年古寺共题名【公自注去岁见之于青州】早衰怪我遽如许苦学怜君太瘦生茅屋拟归田二顷金丹终扫雪千茎何人更似苏司业和遍新诗满洛城
　　九日黄楼作
　　去年重阳不可说南城夜半千沤发水穿城下作雷鸣泥满城头飞雨滑黄花白酒无人问日暮归来洗鞾袜岂知还复有今年把盏对花容一呷莫嫌酒薄红粉陋终胜泥中千柄锸黄楼新成壁未乾清河已落霜初杀朝来白露【一作雾】如细雨【一作细如雨】南山不见千寻刹楼前便作海茫茫楼下空闻橹鸦轧薄寒中人老可畏热酒浇肠气先压烟消日出见渔村远水鳞鳞山齾齾诗人猛士杂龙虎【公自注坐客三十余人多知名之士】楚舞呉歌乱鹅鸭一杯相属君勿辞此景【一作境】何殊泛清霅
　　黄楼【秦观黄楼赋序云太守苏公守彭城之明年既治河决之变民以更生因缮修其城作黄楼于东门之上以为水受制于土而土之色黄故取名焉子由亦有赋】
　　太虚以黄楼赋见寄作诗为谢【秦观初字太虚后改少游陈后山集中有字说】
　　我在黄楼上欲作黄楼诗忽得故人书中有黄楼词黄楼髙十丈下建五丈旗楚山以为城泗水以为池我诗无杰句万景骄莫随夫子独何妙雨雹散雷椎雄词杂今古中有屈宋姿南山多磬石清滑如流脂朱蜡以【一作为】摹刻细妙分毫厘佳处未易识当有来者知
　　九日次韵王巩
　　我醉欲眠君罢休已教从事到青州鬓霜饶我三千丈诗律输君一百筹闻道郎君闭东阁且容老子上南楼相逢不用忙归去明日黄花蝶也愁
　　送顿起【栾城集中有次韵顿起考试徐沂举人寄诗一首今不附录】
　　客路相逢难为乐常不足临行挽衫袖更赏折残菊佳人亦何念凄断阳关曲酒阑不忍去共接一寸烛留君终无穷归驾不免促岱宗已在眼一往继前躅天门四十里夜看扶桑浴回头望彭城大海浮一粟故人在其下尘土相豗蹴惟有黄楼诗千古配淇澳【公自注顿有诗记黄楼本末】
　　【按顿起郓州人故云岱宗已在眼此诗所云天门则指太山与前诗有别】
　　送孙勉
　　昔年罢东武曾过北海县白河翻雪浪黄土如蒸麫桑麻冠东方一熟天下贱是时累饥馑尝苦盗贼变每怜追胥官野宿风裂面君为淮南秀文采照金殿【公自注君尝考中进士第一人】胡为事奔走投笔腰羽箭更被髯叅【一作将】军豪篇来督战【公自注其兄莘老以诗寄之皆言战事】亲程三郡士玊石不能衒欲知君得人失者亦称善君才无不可要使经百链吾诗堪咀嚼聊送别酒咽
　　北海县【太平寰宇记后汉北海国齐北海郡皆此地也隋开皇初罢郡置下宻县属青州十六年又于此置潍州大业二年州废改下宻为北海县欧阳忞舆地广志唐武徳二年以北海置潍州水为北海军干徳二年升为州治北海县】三郡士【本集徐州鹿鸣宴诗序元丰元年三郡之士皆举于徐谓徐及沂郓三州也】
　　李思训画长江絶岛图
　　山苍苍水茫茫大孤小孤江中央崖崩路絶猿鸟去惟有乔木搀天长客舟何处来棹歌中流声抑扬沙平风软望不到孤山久与舩低昂峩峩两烟鬟晓镜开新妆舟中贾客莫漫狂小姑前年嫁彭郎
　　李思训【名画録思训与子昭道俱得山水之妙号大李小李思训神品昭道妙品本集杂记云唐人王摩诘李思训之流画山水峯峦自成变态虽萧然有出尘之姿然颇以云物间之作浮云高霭与孤鸿落照明防于江天之外举世宗之而唐人之典刑尽矣】大孤小孤【太平寰宇记彭蠡湖周围四百五十里湖心有大孤山以别徳化都昌之界小孤山髙三十文周围一里在彭泽县古城西北九十里呉曾能改斋漫録南唐陈致雍曲台奏议集其间一首正大姑小姑山神像曰准祠部防彭泽镇申大姑小姑乞改神像者孤山释山云蜀孤也今下民讹言穿凿浮伪作为滛祀必也正名于义安取彭泽镇所申改正甚允中所安排神像部伍典或不载但依常式去妇人位立山神庙貎乃知南唐已尝讨论改正至本朝因循既久又复妇人像而勅额至以圣母为称其卤莽曽不若南唐也】彭郎【名胜志小孤北岸与彭泽县接界山之西有小孤庙对岸有澎浪矶语讹为彭郎遂有小姑嫁彭郎之语】张安道见示近诗
　　人物一衰谢微言难重寻殷勤永嘉末复闻正始音清谈未足多感时意殊深少年有竒志欲和南风琴荒林【一作村】蜩【一作蛩】乱废沼蛙蝈滛遂欲掩两耳临文但噫瘖萧然王郎子来自缑山隂【公自注其婿王巩擕来】云见浮丘伯吹箫明月岑遗声落淮泗蛟鼍为悲吟愿公正王度祈招继愔愔
　　【乌台诗案元丰元年八月内张方平令王巩将诗一巻来徐州封题云乐金堂杂咏乃是方平旧诗轼作一诗题巻末云云言晋元帝时卫玠初过江左不意永嘉之末复闻正始之音轼意言人物衰谢不意复见张方平之文章才气以讥讽今时衰薄也意以卫玠比方平故云清谈未足多感时意殊深言我非独多卫玠清谈但感时之人物衰谢微言难继此意殊深远也又少年有竒志至临文但噫瘖言轼少年本有志欲和天子薫风之诗因见学者多空言无实或杂引佛老异端之书文字杂乱故以荒林废沼比朝廷新法屡有变改事多荒废致风俗虚浮学者诞妄如蜩之纷乱遂掩耳不欲论文也又萧然王郎子六句以王子晋比王巩以浮丘伯比方平也愿公正王度祈招继愔愔据左氏楚灵王欲求鼎于周求地于诸侯其臣右尹子革谏王其诗曰祈招之愔愔式昭徳音思我王度式如玊式如金形民之力而无醉饱之心灵王不能用以及于难轼欲张方平勿为虚言之诗当作讥讽朝廷阙失如祭公谋父作祈招之诗以正王也按此段施氏原注所载删落不全今考旧本备録焉】
　　附子由次韵
　　世俗甘枉尺所愿求直寻不知一律讹大乐无完音见利心自揺虑害安得深至人不妄言淡如朱丝琴悲伤感旧俗不类骚人滛又非避世翁闵嘿遽阳瘖嘐嘐晨鸡鸣岂问晴与隂世人积寸木坐使高楼岑晩岁卧草庐谁听梁甫吟他年楚倚相倘能记愔愔
　　次韵王巩顔复同泛舟
　　沈郎清瘦不胜衣边老便便带十围蹀身轻山上走懽呼舩重醉中归舞腰似雪金钗落谈辩如云玊麈挥忆在钱塘正如此回头四十二年非
　　次韵张十七九日赠子由
　　千戈万槊拥笓篱九日清樽岂复持【公自注是日南都敇使按兵】官事无穷何日了菊花有信不吾欺逍遥琼馆真堪羡取次尘缨未可縻迨此暇时须痛饮他年长剑拄君颐张十七【即张恕寺丞注见前】笓篱【北史笓篱战格于女墙跳出安之以遮矢石】附子由次韵
　　无限黄花簇短篱浊醪霜蠏正堪持坐曹漫尔夸勤瘁割肉何妨笑诋欺世外尊罍终日放俗间簿领莫相縻茱萸挿遍知人少谈笑须公一解颐【慎按栾城集又有戱次前韵寄王巩二首今不具録】
　　次韵王巩独眠
　　居士身心如槁木旅馆孤眼体生粟谁能相思琢白玊服药千朝偿一宿天寒日短银灯续欲往从之车脱轴何人吹断参差竹泗水茫茫鸭头緑
　　次韵王巩留别
　　去国已八年故人今有谁当时交游内未数蔡充儿岂无知我者好爵半已縻争为东阁吏不顾北山移公子表独立与世颇异驰不辞千里远成此一段竒蛾眉亦可怜无奈思饼师无人伴客寝惟有支牀君归与何人文字相娯嬉持此调张子一笑当脱颐
　　【补録施氏原注时王介甫罢相归金陵以韩绛子华代之又荐吕惠卿叅知政事相与守新法而不变故子华号传法沙门惠卿号防法善神正人端士皆以异论指为流俗废弃于外其不能自持者亦枉道以从之故诗八句云云意有所指独叹定国异于他人不肯屈节为用故又云公子表独立云云也】登云龙山
　　醉中走上黄茅冈满冈乱石如羣羊冈头醉倒石作牀仰看【石刻作观】白云天茫茫歌声落谷秋风长路人举首东南望拍手大笑使君狂
　　黄茅冈【徐州志云龙山在徐州城东山之阴曰黄茅冈】
　　慎按此首先生手书刋石诗后题云元丰元年九月十七日张天骥苏轼顔复王巩始登此山
　　题云龙草堂石磬
　　折为督邮腰悬作山人室殊非濮上音信是泗濵石慎按此诗施氏原本不载新刻本载续补下巻今附録于此
　　与舒教授张山人叅寥师仝游戯马台书西轩壁兼简顔长道二首
　　古寺长廊院院行此轩偏慰旅人情楚山西断如迎客汴水南来故绕城路失玊钩芳草合林亡白鹤古泉清淡游何以娯庠老坐听郊原琢磬声
　　西轩【名胜志戯马台髙数十仭周围皆土阜宋时于上建台头寺凿磴以升中有西轩】楚山【即楚王山注见后巻送张师厚诗下】
　　竹杖芒鞋取次行下临官道见人情天寒菽粟犹栖亩日暮牛羊自入城沽酒独教陶令醉题诗谁似皎公清更寻陋巷顔夫子乞取微言继此声
　　滕县时同年西园
　　人皆种榆栁坐待十亩阴我独种松栢守此一片心君看闾里间盛衰日骎骎种木不种徳聚散如飞禽老时吾不识用意一何深知人得数士重义忘千金西园手所开珍木来千岑养此霜雪根迟彼鸾凤吟池塘得流水鱼自浮沉幽桂日夜长白花乱青衿岂独蕃草木子孙已成林拱把不知数会当出千寻樊侯种梓漆寿张富华簪我作西园诗以为里人箴
　　滕县【齐乘云古滕国汉初夏侯婴封滕公后置蕃县隋改蕃为滕县唐属徐州宋属郓州按寰宇记及舆地广记皆以滕县为徐州属县齐乘谓宋属郓州者讹】时同年【失考】
　　次韵王廷老和张十七九日见寄
　　霜叶投空雀啅篱上楼筋力强扶持对花把酒未甘老膏面染须聊自欺无事亦知君好饮多才终恐世相縻请看平日衘杯口会有金椎为控颐
　　王廷老【名伯官至虢州守其子为东坡壻见栾城集祭王虢州文注详本集送伯守虢州下】鹿鸣宴
　　连骑怱怱画鼓喧喜君新夺锦标还金罍浮菊催开宴红蕋将春待入关他日曾陪探禹穴白头重见赋南山何时共乐升平事风月笙箫坐夜防
