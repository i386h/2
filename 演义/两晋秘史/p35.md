<!-- { "loadSidebar": true } -->
　　却说辅汉将军石勒，以从子石虎为先锋，领兵十万来攻邺都三台城。兵至城下，团团围绕，水泄不通。　　史说石虎，字季龙，乃勒之从子也。犯太祖庙讳。勒父朱幼而字季龙，故或称勒弟焉。季龙性残忍，好驰猎，尤善弹，数以弹打死人命，军中以为毒患。勒白母王氏，将欲杀之。王氏谏曰：“快牛为犊子时，多能破车，汝当小忍之。”于是留之。年十八，稍折节，勇冠三军。当时将佐、亲戚莫不敬惮，勒始安之。为娶将军郭荣之妹为妻。季龙攻讨所向无敌，故勒宠之，得以专征伐之任耳。　　此时季龙攻三台城，三台军民皆溃。大将军谢胥势穷，乃率三台流人诣石勒营投降乞活。勒欲准降，偏将军李恽上曰：“南人奸诈多端，倘若有变，吾等无类矣。”勒深然之，即命将谢胥斩之，自上马出来，欲坑其降卒，忽见郭敬在内，勒认识之，乃恩人郭季之于，即问曰：“汝莫非郭季之子乎？”敬叩头曰：“是也。”勒忙跳下马，执其手而泣曰：“今日相遇，岂非天乎？”赐其衣甲车马，署敬为上将军，悉免降者，与敬统领。昔勒幼贫，得郭敬之父郭季资给，是故报之耳。　　于是勒领众人邺，问于右侯张宾曰：“邺乃魏之旧都，今吾将营建，须贤望以绥之，谁可信也？”张宾曰：“晋故东莱太守赵彭忠亮笃敏，有佐时良干，若任之，必能允副神规。”　　勒从之，使人征彭，署魏郡太守。彭至，入见勒，泣谢曰：“臣往策名晋室，食其禄矣。犬马恋主，切不可忘，诚知晋之宗庙鞠为茂草，亦犹洪川东逝，往而不返。明公膺符受命，可谓攀龙之会。但受人之荣，复事二姓，臣志所不为，恐明公之所不许。若赐臣余年，全臣一介之愿者，明公大造之惠也。”勒不然。张宾进曰：“自将军神旗所经，衣冠之士靡不变节，未有能以大义进退者，至如此贤。以将军为高祖，自拟为四皓，所谓君臣相知，亦是成将军不世之高，何必使之？”勒大悦，曰：“右侯之言，得孤心矣。”于是赐安车驷马，养以卿禄，令其还宅，乃辟其子赵明为参军。命石季龙为魏郡太守，镇邺三台，勒自领兵还屯襄国。　　却说华谭尝在寿春依周馥，及闻琅邪王霸有江东，乃往从之。至是，琅邪王睿问谭曰：“周祖宣何故反？”谭曰：“周馥虽死，天下尚有直言之士。馥见寇贼滋蔓，移都以靖国难，执政不悦，兴兵讨馥，死未逾时而洛阳沦没，若谓之反，不亦诬乎？”睿曰：“馥位为征镇，召之不入，危而不持，亦天下之罪人也。”谭曰：“危而不持，当与天下共受其责，非但馥也。”睿无以对，乃以华谭为军咨祭酒。　　时睿参佐多有避事自逸，参军陈頵言于睿曰：“洛中承平，尔时朝士以小心恭恪为凡俗，偃蹇倨傲为优雅，流风相染，以至败国。今僚属皆承西台余弊，养望自高，是前车已覆，后车又将随之也。请自今临使称疾者皆免官。”睿不从。向三王之诛赵王伦也，制己亥格以赏功，自是循而用之。陈頵又曰：“昔赵王纂逆，惠帝失位，三王讨之，故厚赏以怀向义之心。今功无大小，皆以格断，乃至金紫佩士卒之身，符策委仆隶之门，非所以重名器，正纪纲也，请一切停之。”頵出寒微，数为正论，府中多恶之。睿出为谯郡太守。　　却说吴兴太守周圯宗族强盛，琅邪王颇疑惮之。睿左右用事者，多中州亡官失守之士，驾御吴人，吴人颇怨。圯自以失职，又为刁协所轻，阴与其党谋诛执政，以南士代之。事泄，忧愤而卒。将死，谓其于勰曰：“杀我者，诸伧子也。能复之，乃吾子也。”言讫而卒。时镇东将军顾荣、太子洗马卫蚧皆卒。　　史说顾荣子彦先，吴国人也。荣机神朗悟，吴丞相雍之后也。与弟平及陆机三人入洛，时人谓之“三勘。奉例拜为郎中，历尚书郎、廷尉。荣恒纵酒酣畅，常谓友人张翰曰：”惟酒可以忘忧，但无如作病何？“初，荣与同僚宴饮，见从人执炙食者状貌不凡，其人有爱炙食之色。荣即割其炙食，与从人吃之。坐者问其故，荣曰：”岂有终日执之而不知乎？“及赵王伦败，荣为伦长史，亦被执。将诛，而得前执炙食者已为督卒，救之得免。后事琅邪王睿，以为散骑常侍，年五十七卒。　　史说卫玠，宇叔宝。年五岁，丰神秀异，其父瓘：“此儿有异于众，奈吾已老，不能见其长成耳。”总角乘羊车入市，见者皆以为玉人。骠骑将军王济，玠之舅也，俊爽有丰姿。每见玠辄叹曰：“珠玉在前，觉我形秽。”又尝语人曰：“与玠同游，炯若明珠之在侧，朗然照人耳。”及长，好言玄理。时王澄有高名，每闻玠言，辄叹息绝倒。故时人为之语曰：“卫玠谈道，平子绝倒。”澄及王玄、王济并有盛名，皆出玠下。　　世人云：“王家三子，不如卫家一儿。”玠妻父乐广，有海内重名，议者以为妇公冰清，女婿玉润。久之拜为太子洗马。玠以天下大乱，移家南行，转至江夏。妻先亡。征南将军山简见之，甚相钦重。玠知其有女淑德，使人说亲。简忻然曰：“昔戴叔鸾嫁女，唯贤是与，不论贵贱，何况卫氏权贵门户，令望之人乎？”于是以女妻焉。成亲，遂进豫章。其时王敦镇豫章，长史谢鲲先重玠，见玠忻然，言论弥日。敦谓鲲曰：“昔王辅嗣吐金声于朝中，此子复玉振于江表。微言之绪绝而复续，不意永嘉之末，复闻正始之音，何平叔若在，当复绝倒矣。”由是人士皆相重之。年二十七岁卒于南昌。晋王睿闻知，不胜悲叹。　　

第九十五回  慕容廆大霸棘城

