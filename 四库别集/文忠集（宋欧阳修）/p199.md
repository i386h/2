<!-- { "loadSidebar": true } -->
　　右永乐十六角题名不着年月列名人甚多皆无显者莫可考防不知为何时碑其字画颇怪而不精似是东魏北齐人所书十六角者庸俗所造佛塔其后又书云造十六角镇国大浮图则知为塔矣其谓之十六角只见此碑而后魏时又有常山义七级碑盖当时俚俗语类皆如此治平元年八月八日书【右真迹】
　　鲁孔子庙碑【附出　兴和三年】
　　右鲁孔子庙碑后魏北齐时书多若此笔画不甚佳然亦不俗而往往相类疑其一时所尚【集本作传】当自有法又其防画多异故録之以备广览【右真迹】
　　北齐石浮图记【嵗月见本文】
　　右齐造石浮图记云河清二年嵗在癸未河清北齐髙湛年号也碑文鄙俚而镌刻讹缪时时字有完者笔画清婉可喜故録之又其前列题名甚多而名特竒怪如冯戬郎冯贵买之类皆莫晓其义若名野义伽耶者盖出于浮图尔自胡夷乱华以来中国人名如此者多矣最后有冯黒太者予谓太亦音挞意隋末有刘黒闼呉黒闼皆以此为名者太闼转写不同尔然隋去北齐不逺不知黒闼为何等语也【右集本】
　　后周大象碑【大象三年】
　　右周大象碑宇文氏之事迹无足采者惟其字画不俗亦有取焉翫物以忘忧者惟怪竒变态真伪相杂使览者自择则可以忘倦焉故余于集古所録者慱嘉祐八年六月二日书【右真迹】






　　文忠集巻一百三十七
　　钦定四库全书
　　文忠集巻一百三十八
　　宋　欧阳修　撰
　　集古録跋尾五
　　隋老子庙碑【开皇二年】
　　右老子庙碑隋薛道衡撰道衡文体卑弱然名重当时余所取者特其字画近古故録之唐人【二字集本作其碑后所题唐人姓名】字皆不俗亦可准也【古真迹】
　　隋尒朱敞碑【开皇五年】
　　右尒朱敞碑敞者荣从弟彦伯之子也按敞传云字干罗而此碑字天罗传云为金州总管而碑又为徐州总管碑文虽残阙然斑斑尚可读其述徐州事颇多事为史家不取可也不书其官盖阙缪也其字不同亦当以碑为是余于集録正前史之阙缪者多矣治平元年二月十六日书【右真迹】
　　隋龙藏寺碑【开皇六年】
　　右齐开府长兼行参军九门张公礼撰不著书人名氏字画遒劲有欧虞之体隋开皇六年建在今镇州碑云太师上柱国大威公之世子左威衞将军上开府仪同三司使持节恒州诸军事恒州刺史卾国公金城王孝僊奉勅劝奬州人一万共造此寺其述孝僊云世业重于金张器识逾于许郭然北齐周隋诸史不见其父子名氏不详何人也【右集本】
　　又【开皇六年】
　　右隋龙藏寺碑齐张公礼撰龙藏【集本无此二字】寺已废此碑今在常山府署之【集本无此二字】门书字颇佳第不见其人姓名尔碑以隋开皇六年立后题【二字集本作而】张公礼犹称齐按周武帝建徳六年虏齐幼主高恒齐遂灭后四年隋建开皇之号至六年齐灭盖【集本有巳字】十年矣【集本有不知二字】公礼尚称齐官【集本无此字】何也嘉祐八年九月廿九日书【右真迹】
　　隋太平寺碑【开皇元年】
　　右太平寺碑不著书撰人名氏南北文章至于陈隋其弊极矣以唐太宗之致治几乎三王之盛独于文章不能少变其体岂其积习之势其来也逺非乆而众胜之则不可以骤革耶是以羣贤奋力垦辟芟除至于元和然后芜秽荡平嘉禾秀草争出而葩华荑实烂然在目矣此碑在隋尤为文字浅陋者疑其俚巷庸人所为然视其字画又非常俗所能盖当时流弊以为文章止此为佳矣文辞既尔无取而浮屠固吾侪所贬【集本作鄙】所以録于此者第不忍弃其书尔治平元年三月十六日书【右真迹】
　　隋李康清徳颂【开皇十一年】
　　右李康清徳颂不著书撰人名氏文为声偶而字画竒古可爱康陇西狄道人也其碑首题云大隋冠军将军大中帅都督恒州九门县令陇西李君清徳之颂予在河北时遣人于废九门县城中得此碑字多讹阙其后题十一年岁在辛亥大将军在酉二月癸丑朔十二日甲子建年上有二字讹阙不可识按隋书开皇十一年岁在辛亥其二字乃开皇也大将军在酉之説出于阴阳家前史不载而此碑见之【右集本】
　　隋梁洋徳政碑【开皇十一年】
　　右隋梁洋徳政碑在今蔡州新息县隋开皇十一年行参军事【四字集本作参军】裴玉与州人为息州刺史梁洋建宝塔表徳政碑按隋书志后周于新息县置州至大业中州废也【右真迹】
　　隋韩擒虎碑【开皇十五年】
　　右韩擒虎碑不著书撰人名氏而以隋高祖为今上乃隋人所撰碑文屡言虎字独于名下去之若避唐讳此不可知也今以碑文考隋书列传其家世官勲大畧多同惟其在齐为河长防主大都督车骑大将军开府仪同三司白超防主转洪超防主传皆无之又迁和州刺史而传为利州皆史官之阙误当以碑为是而传载阎罗王事甚怪而碑无之使其实有碑不宜【集本作应】不书以此见史家之妄也治平元年六月十日书【右真迹】
　　隋陈茂碑【开皇十八年】
　　右陈茂碑不著书撰人名氏而字画精劲可喜隋书列传载茂事尤多阙缪传云髙祖为隋国公引为寮佐及受禅拜给事黄门侍郎在官十余年转益州总管司马迁太府卿后数载卒而碑歴叙为髙祖寮佐时官传虽不书可也其自为黄门侍郎后又为行军元帅长孙览司马又为蜀王府长史太仆卿判黄门侍郎上开府仪同三司梁州刺史等官史氏皆不书葢其阙也又据碑茂为蜀王长史而传为益州总管司马碑为太仆卿而传云太府皆史家之缪也碑云茂字延茂史亦阙治平甲辰秋社日书【右真迹】
　　隋防州普光寺碑【仁夀元年】
　　右防州普光寺碑防州者汉南阳郡之育阳县也应劭曰育水出农卢氏南入于沔故后人于育加水为淯阳西魏置防州隋仁夀中改为淯州又为淯阳郡唐为县属金州碑仁夀元年建犹曰防州既而遂改淯州矣碑无书撰人名氏而笔画遒美翫之亡【集本作忘】倦葢开皇仁夀以来碑碣字书多妙而往往不著名氏惟丁道防所书常自着之然碑石在者尤少余毎与蔡君谟惜之自大业已后率更与虞世南书始盛既接于唐遂大显矣治平元年正月七日书【右真迹】
　　隋丁道防启法寺碑【仁夀二年】
　　此书兼后魏遗法与杨家本微异隋唐之交善书者众皆出一法道防所得最多杨本开皇六年去此十七年书当益老亦稍纵也甲辰治平初月十日莆阳蔡襄记
　　右启法寺碑丁道防书蔡君谟博学君子也于书尤称精鉴余所蔵书未有不经其品目者其谓道防所书如此隋之晚年书学尤盛吾家率更与虞世南皆当时人也后显于唐遂为絶笔余所集録开皇仁夀大业时碑颇多其笔画率皆精劲而往往不著名氏毎执巻惘然为之叹息惟道防能自着之然碑刻在者尤少余家集録千巻止有此尔有太学官杨褒者喜收书画独得其所书兴国寺碑是梁正明中人所蔵君谟所谓杨家本者是也欲求其本而不知碑所在然不难得则不足为佳物古人亦云百不为多一不为少者正谓此也治平元年立春后一日太庙斋宫书【右真迹】
　　隋钳耳君清徳颂【大业六年】
　　右不著书撰人名氏其碑首题云大隋恒山郡九门县令钳耳君清徳之颂大业六年建字画有非欧虞之学不能至也碑云君名文彻华隂朝邑人也本周王子晋之后避地西戎世为君长因以地为姓曾祖静仕魏为冯翊太守祖朗成集二州刺史父康周荆安宁邓四州总管别驾安陆龙门二郡守而前史皆不载碑在今废九门县中余为河北转运使时求得之【右集本】
　　隋庐山西林道塲碑【大业十三年】
　　右庐山西林道场碑渤海公撰公为隋太常博士时作不著书人名氏而字法老劲疑公之书也西林道塲者伪赵将竺氏舍俗出家名昙现始居于此晋太和二年光禄卿陶范始为现弟子慧永造寺而号西林按两京记隋尝更名佛寺为道场此碑大业十三年建也顔鲁公寓题碑隂百余字尤奇伟今附于碑后【右集本】
　　又
　　右西林道场碑渤海公撰公在隋为太常博士时作不著书人名氏字画遒劲世或以为公自书公时年尚少又字法与公书不同不知何人书也按【集本有韦述二字】两京记隋改佛寺为道场此碑大业中建故谓之道场也【右真迹】
　　唐孔子庙堂碑【武徳九年】
　　右孔子庙堂碑虞世南撰并书余为童儿时尝得此碑以学书当时刻画完好后二十余年复得斯本则残缺如此【二字集本作矣】因感夫物之终虽金石之坚不能以自久于是始欲集録前世之遗文而蔵之殆【集本作逮】今葢十有八年而得千巻可谓富哉嘉祐八年九月二十九日书【右真迹】
　　千文后虞世南书【嵗月未详】
　　右虞世南所书言不成文乃信笔偶然尔其字画精妙平生所书碑刻多矣皆莫及也岂矜持与不用意便有优劣耶【集本作也】熙宁辛亥续书【右真迹】
　　唐徳州长夀寺舍利碑【武徳六年】
　　右徳州长夀寺舍利碑不著书撰人名氏碑武徳中建而所述乃隋事也其事迹文辞皆无取独録其书尔余屡叹文章至陈隋不胜其而怪唐家能臻致治之盛而不能遽革文以为积习成俗难于骤变及读斯碑有云浮云共岭松张葢明月与岩桂分丛乃知王勃云落霞与孤鹜齐飞秋水共长天一色当时士无贤愚以为警絶岂非其余习乎
　　唐幽州昭仁寺碑【贞观三年】
　　右昭仁寺碑在幽州唐太宗与薛举战处也唐自起义与羣雄战处后皆建佛寺云为阵亡士荐福汤武之败桀纣杀人固亦多矣而商周享国各【集本作皆】数百年其荷天之祐者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者乃区区于此不亦陋哉碑文朱子奢撰而不著书人名氏字画甚工此余所以録也治平甲辰秋分后一日书【右真迹】
　　唐吕州普济寺碑【贞观二年许敬宗撰】
　　右吕州普济寺碑吕州者霍邑也唐髙祖义兵起太原始破宋老生于此义宁元年乃以霍邑赵城汾西灵石四县置霍山郡武徳元年更曰吕州太宗十七年遂废也【右集本】
　　唐卫国公李靖碑【显庆三年当载于后同是许敬宗撰附此】
　　右李靖碑许敬宗撰唐初承陈隋文章衰之时作者务以浮巧为工故多失其事实不若史传为详惟其官封颇备史云为抚慰使而碑云安抚使其义无异而后世命官多袭古号葢靖时未尝有抚慰使也由是言之不可不正又靖为刑部尚书时以本官行太子左卫率其封卫国公也授濮州刺史葢太宗以功臣为世袭刺史后虽不行皆史宜书【集本有而不书者阙也六字】其余畧之可也故聊志之治平元年三月二十二日书【右真迹】
　　唐顔师古等慈寺碑【贞观二年】
　　右等慈寺碑顔师古撰其寺在郑州汜水唐太宗破王世充窦建徳乃于其战处建寺云为阵亡士荐福唐初用兵破贼处多大抵皆造寺自古创业之君其英豪智畧有非常人可及者矣至其卓然信道而知义则非积学诚明之士不能到也太宗英雄智识不世之主而牵惑习俗之犹崇信浮屠岂以其言浩博无穷而好尽物理为可喜耶葢自古文奸言以惑聴者虽聪明之主或不能免也惟其可喜乃能惑人故余于【集本有其字】本纪讥其牵于多爱者谓此也治平元年清明后一日书【右真迹】
　　隋郎茂碑【贞观五年】
