<!-- { "loadSidebar": true } -->
汲冢周书云正人莫如有极道天莫如无极道言也正人有极谓会其有极归其有极也道天无极谓生物不测悠久无疆也此语甚玄奥当表出之然则无极而太极之言亦不始于周子矣 
太极 
孔子曰易有太极其说有本乎曰有洪范皇极是也皇极者人之极也大传曰六爻之动三极之道也三极者何立天之道曰阴与阳阴阳天之极也立地之道曰刚与柔刚柔地之极也立人之道曰仁与义仁义人之极也天非阴阳不立地非刚柔不立人非仁义不立天地人其形也阴阳刚柔仁义道也天以阴阳之道而立为天地以刚柔之道而立为地人以仁义之道而立为人犹屋之有极而立为屋也三极者参而三矣一生二二生三三生万物独无所谓一乎太极者一也一者理也极之为言至也太极者至之又至非寻常之极故曰太极屋极之极有形也无形之极则曰太极庄子之言大块是巳土块之块有限也无限之块曰大块知此者知孔子立言之意矣老子曰道可道非常道强名曰道盖大道本不可名而借道路之道而强名曰道也引而伸之亦曰理可理非常理强名曰理盖至理本不可名而借木理之理文理之理玊理之理而强名曰理合而观之极可极非常极强名曰极也濂溪周子恐人滞于形泥于象曰无极而太极又曰太极本无极强名之上又加强名千载而下未有知其觧者也陆子静以为赘盖为昧者泥象滞形虑然不知圣人立言为钩深致远者设不为泥象滞形者设也若为昧者言则两仪四象昭昭矣太极之言亦赘也巳神而明之默而成之则孔子太极二字乃鱼筌兔蹄周子太极图则系风捕影无极二字乃骈栂枝指也象山之言不可谓无见而其与朱子辩屡千言而不能自发其本旨亦所谓意圆语滞者与九原可作起朱陆于寒泉精舍而余以此说为之调停亦必含咲而息讼矣 
太极两仪 
房氏易传云易有太极是生两仪两仪生四象四象生八卦固非今日有太极而明日方有两仪后日而乃有四象八卦也又非今日有两仪而太极遯明日有四象而两仪亡后日有八卦而四象隐也太极在天地之先而不为先在天地之后而不为后此说精明可以补注疏之遗 
阴阳 
易曰阴阳合德而刚柔有体又曰阴阳之义配日月又曰一阴一阳之谓道阴阳不测之谓神不曰阳阴而曰阴阳何也曰生生之谓易阳主生阴主死若曰阳阴则死而不复生矣先阴后阳有生生不穷之义焉匪特此也易曰是故知死生之说又曰是故知鬼神之情状又曰阖户谓之坤辟户谓之干不曰生死而曰死生不曰神鬼而曰鬼神不曰辟阖而曰阖辟亦犹百家朔先于晦不曰朔晦而曰晦朔以此例之思过半矣然则商易之首坤盖亦有见于此孔子曰吾得坤干焉有味其言哉 
羲皇心易 
陈希夷言学易者当于羲皇心地上驰骋无于周孔注脚下盘旋朱子云非周孔之注安知羲皇之心乎陆象山六经注脚及糟粕之说正出于此周孔且注脚六经尚糟粕况其余乎 
二易 
周神太卜掌三易之法干令升注云天地定位山泽通气雷风相薄水火不相射此小成之易也帝出乎震齐乎巽相见乎离致役乎坤说言乎兑战乎干劳乎坎成言乎艮此连山之易也初干初??大初艮初兑初荦初离初厘初巽此归藏之易也小成者伏羲之易也而文王因之连山者列山氏之书也而夏人因之归藏轩辕氏之书也而商人因之夏得人统故岁首建寅而卦首艮商得地统故岁首建丑而卦首坤周得天统故岁首建子而卦首軡伏羲之易小成为先天神农之易中成为中天黄帝之易大成为后天予按部康节之易先天后天其源出于此今之读易者知有先天后天而不知有中天读尚书者知有古文今文而不知有中文可乎【中文尚书见后汉书】 
连山归藏 
连山藏于兰台归藏藏于大卜此语见于桓谭新论则后汉时连山归藏犹存不可以艺文志不列其目而疑之至隋世之连山归藏则伪作上官求赏者耳 
卦爻名义 
易者庐虫?廛之名守宫是矣【守宫即蜥蜴也与龙通气故可祷雨与蚪同形故能呕雹】身色无恒日十二变是则易者取其变也彖者茅犀之名狶神是矣【彖亦曰茅犀状如犀而小角善知吉凶交广有之土人名曰狶神】犀形独角知几知祥是则彖者取于几也象大荒之兽也人希见生象也按其图以想其形名之曰像故其为字从人于象也孔颖达曰卦者挂也挂之于壁也盖悬物之杙也木经云爻者交疏之窓也其字象窓形今之象眼窓也所取于爻者义取于旁通所取于卦者悬有大小也 
卦字觧 
孔颖达曰卦者挂也挂之于壁也盖悬物之杙也诸儒皆用其说无有他觧予以为非杙则可挂于壁易卦岂可挂于壁乎卦者圭也古者造律制量六十四黍为一圭则六十四象??忽名为卦可也应劭曰圭者自然之形阴阳之始卦者亦自然之形阴阳之象其为字也从卜为义从主为声亦兼义也古文圭亦音卦今挂字从手为义从圭为声则圭即音卦可证矣【卦古文圭字爻古字象交窓形】 
天一生水 
易传曰天一生水地六成之鲍景翔曰神为气主神动则气随气为水母气聚则水生人之一身贪心动则津生哀心动则泪生愧心动则汗生欲心动则精生可以为天一生水之证地六成之如上天同云而雨雪至地则六出六为阴地数也凡雨露之点亦皆六出但碎而不可见耳太阴玄精石皆六棱是其证也 
易重一斤 
十黍为絫十絫为铢八铢为锱二十四铢为两十六两为一斤一斤凡三百八十四铢或问程子曰易重几何程子曰易重一斤盖言易有三百八十四爻也汉志注二篇之策阴阳变动之象十六两者四时乘四方之象程子之言盖出于此 
魂魄 
易曰精气为物游魂为变精为魄气为魂二者既合然后有物及其散也则魂游而为神魄散而为鬼矣子产有言物生始化曰魄既生魄阳曰魂孔子曰气也者神之盛也魄也者鬼之盛也郑氏注曰嘘吸出入者气也耳目之精明者为魄气则魂之谓也淮南子曰天气为魂地气为魄高诱注曰魂人阳神也魄人阴神也魂魄性情也约情含性为圣人载营魄勿滑而魄为仙人故曰轻清者魄从魂升重浊者魂从魄降升魂为贵降魄为贱灵魂为贤厉魄为愚轻魂为明重魄为暗扬魂为羽钝魄为毛众人以魄摄魂圣人以魂运魄盖魄之藏魂拘之魂之游魄囚之魂昼属目魄夜属肝寓目能见舍肝能梦故魂能知来魄能藏往 
噬嗑觧 
易噬嗑九四噬干胏得金矢王弼注金刚也矢直也程子传云金取刚矢取直以九四阳德也朱子本义乃引周礼古之讼者先入钧金束矢而后听之黄东发云周礼出于王莽之世未必尽皆周公之制若先取出金而后听其讼周兴来俊臣之所不为况成周之世哉盖刘歆逢王莽之恶为聚财之囮旋激天下之乱而不果施行又可以诬圣经乎其说卓而正矣慎按淮南子齐桓公将欲征伐甲兵不足乃令轻罪者赎以金刀讼不胜者出一束箭百姓皆悦乃矫箭为矢铸金为刃遂霸天下歆之附会周礼实本于此慎又以为此说乃六国阴谋托之齐桓今观管仲内政何等规模决不为此也呜呼歆既诬圣经以欺一时而余祸犹及后世邪说害人惨于鸿水猛兽信哉 
希夷易图 
陈希夷曰易学意言象数四者不可阙一其理具见于呈人之经不烦文字觧说止有一图谓先天方圆图也以寓阴阳消长之说与卦之生变图亦非创意以作孔子系辞述之明矣又作易龙图序曰龙图者天散而示之伏羲合而用之仲尼默而形之希夷以授穆伯长伯长以授李挺之挺之即邵康节师也挺之谓邵雍曰科举外有义理之学义理外有物理之学物理外有性命之学雍悉传之作后天图见于邵伯温之序朱子因其出于希夷而讳之殆掩耳盗锺也后作周易启蒙指孔子系辞传天地定位曰此先天之学帝出乎震一节曰此后天之学数往者顺一节曰直觧图意廋辞悞人似说易元有此图矣盖康节因孔子易传难明因希夷之图又作后天图以示人如周子因孔子易有太极一句而作太极图今便谓先有太极图而后有易传可乎如诗集传有七月流人图便谓先有此图而后作七月诗可乎今程文及举业有用先天后天及横图圆图直觧图意字于破题者皆不通古今者也 
易图考证 
胡一桂云宋一代之易学希夷先天一图开象数之门至邵子经世书而硕大光明周子太极一图洪理义之门至程子易传而浩慱弘肆愚观此言易图先天始于希夷而后天续于康节朱子所以不明言者非为康节直以希夷恐后人议其流于神仙也藏头露尾亦何益哉 
阴火革泽 
易泽中有火革此亦实象也或云孔子未尝浮海渡江何以知阴火潜然耶曰圣人之知岂待目见足践乎楚王之萍防风之骼肃慎之矢罔象之形岂必见而后知也 
大贞小贞 
易屯其膏小贞吉大贞凶汉书谷永传引此文注云膏者所以润入肌肤爵禄亦以养人也小贞臣也大贞君也遭屯难饥荒君当开仓廪赈百姓而又吝则文臣吝啬则吉也颜师古云六经残缺学者异师文义竞驰各守所见故汉书所引经文与近代儒家往往乖别既自成义即就而通之庶免守株朱文公亦言颜监无近代专经之陋则此说亦不可废但以语人恐多夏虫之疑耳 
密云不雨 
易曰密云不雨自我西郊天地之气东北阳也西南阴也云起东北阳倡阴必和故有雨云起西南阴倡阳不和故苶雨俗谚云云往东一场空云往西马溅泥云往南水潭潭云往北好晒麦是其验也又验之风电亦然或问东为阳方西为阴方是矣南本阳而属阴北幽阴而属阳何也曰一阳生于子仲天之气所始也卦又当坎北非阳而何一阴生于午仲地之气所始也卦又当离南非阴而何 
云龙风虎 
张璠从音随从之从去声云出则龙必从之风出则虎必从之犹曰龙从云虎从风也今按此说甚异诸家而理至凡龙起必云而谓龙能致云非也虎出必风而谓虎能致风非也犹蚁徙必雨乃雨气感蚁蜥蜴聚必雹乃雹气感蜥蜴谓蚁能致雨蜥蜴能作雹可乎古人多倒语成文后人不达便成滞义古乐府云虎啸谷风起龙兴景云浮无怪乎今之误也 
帝乙归妹 
帝乙殷之贤君尚书所谓自成汤至于帝乙罔不明德慎罚是也史记云帝乙时殷道益衰此背经之说也后世注易者因史记之言遂以帝乙为成汤则易与尚书又相矛盾矣信史而疑经其蔽有如此者鸣呼一代之君声迹岂微乎其善恶之名传信传疑一彼一此况史之纪录一人一事之得失可尽信乎 
地道无成 
易文言地道也妻道也臣道也地道无成而代有终也盖曰地道无成代天有终也推而言之亦曰妻道无成代夫有终也引而伸之亦曰臣道无成代君有终也然则何以不言子也曰子有时而为父地无时而为天也妻无时而为夫也臣无时而为君也 
飞鸟遗音 
易小过卦飞鸟遗之音不宜上宜下此鸟亦斥鷃之枪榆数尺鹪鹩之巢林一枝耳非九成来仪而音中于律九皋一鸣而声闻于天也唐子西诗二南废后鲁叟笔七国横议邹轲谈何妨于宜上乎 
王用三驱失前禽 
易比爻辞王用三驱失前禽古注云军礼失前禽者谓禽在前来者不逆而射示降者不杀也旁去者不射示奔者不禁也惟其走而前去者射之示服叛取乱也今本义似背此且来者不拒去者不追为设教者言非为田猎言也田猎之礼即寓兵威若去者不追则数年之间王者为独夫矣何以联属天下乎审如此则舜征有苗启征有扈皆违去者不追之义矣 
杨稊柳稊 
