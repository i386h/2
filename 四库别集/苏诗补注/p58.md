<!-- { "loadSidebar": true } -->
　　簿书丛里过春风酒圣时时且复中红烛照庭嘶騕褭黄鸡催晓唱玲珑老来渐减金钗兴醉后空惊玊筯工【公自注毕善篆】月未上时应蚤散免敎壑谷问吾公
　　毕推官【字景儒时为徐州从事见淮海集曾为杭僧法言篆雪斋二字本集游桓山记同游有毕仲孙者即景儒之名也】
　　芙蓉城【并引】
　　世传王逈子髙与仙人周瑶英游芙蓉城元丰元年三月余始识子髙问之信然乃作此诗极其情而归之正亦变风止乎礼义之意也
　　芙蓉城中花冥冥谁其主者石与丁珠帘玊案翡翠屏霞舒云巻千娉婷中有一人长眉青炯如微云淡踈星往来三世空链形竟坐误读黄庭经天门夜开飞爽灵无复白日乘云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入櫺忽然而去不可执寒衾虚幌风泠泠仙宫洞房本不扄梦中同蹑鳯凰翎径度万里如奔霆玊楼浮空耸亭亭天书云篆谁所铭绕楼飞步髙竛竮仙风锵然韵流铃蘧蘧形开如酒【一作醉】醒芳卿寄谢空丁宁一朝覆水不返瓶罗巾别泪空濙濙春风花开秋叶零世间罗绮纷膻腥此身【苕溪渔隠丛话作生】流浪随沧溟偶然相值两浮萍愿君収枧观三庭勿与嘉糓生蝗螟从渠一念三千龄下作人间尹与邢
　　长眉青【许彦周诗话诗人写人物态度至不可移易退之华山女诗洗妆拭面着冠帔白红颊长眉青此定是女道士芙蓉城诗云中有一人长眉青炯如微云淡踈星便有神仙风度】
　　慎按施氏原注此诗王荆公尝和之首云神仙出没藏杳冥帝遣万鬼驱六丁尝为俞紫芝诵之紫芝请书于纸荆公曰此戏耳不可以为训故不传此叚新刻本删去今补録又按本诗序元丰元年三月作也施氏本编入巻末与诗序不合今移于前
　　续丽人行【并引】
　　李仲谋家有周昉画背面欠伸内人极精戏作此诗
　　深宫无人春日长沉香亭北百花香羙人睡起薄梳洗燕舞莺啼空断肠画工欲画无穷意背立东风初破睡若敎囘首却嫣然阳城下蔡俱风靡杜陵饥客眼长寒蹇驴破帽随金鞍隔花临水时一见只许腰肢背后看心醉归来茅屋底方信人间有西子君不见孟光举案与眉齐何曾背面伤春啼
　　周昉【唐朝名画録昉字仲朗京兆人施注以为字景未详孰是】
　　闻李公择饮傅国博家大醉二首
　　儿童拍手閙黄昏应笑山公醉习园纵使先生能一石主人未肯独留髠
　　不肯惺惺骑马廻玊山知为玊人頺紫云有语君知否莫唤分司御史来
　　傅子美召公择饮偶以病不及往公择有诗次韵
　　樊素阿蛮皆已出使君应作玊筝歌可怜病士西窗下一夜丹田手自摩
　　观子美病中作嗟叹不足因次韵
　　百尺长松涧下摧知君此意为谁来霜枝半折孤根出尚有狂风急雨催
　　慎按以上二首施氏原本不载新刻载续补下巻据外集编第五巻皆守徐州时作今从之子美当即傅国博字也
　　起伏龙行【并引】
　　徐州城东二十里有石潭父老云与泗水通增损清浊相应不差时有河鱼出焉元丰元年春旱或云置虎头潭中可以致雷雨用其说作起伏龙行
　　何年白竹千钧弩射杀南山雪毛虎至今颅骨带霜牙尚作四海毛虫祖东方久旱千里赤三月行人口生土碧潭近在古城东柛物所蟠谁敢侮上欹苍石拥巗窦下应清河通水府眼光作电走金蛇鼻息为云擢烟缕当年负图传帝命左右羲轩诏柛禹尔来怀寳但贪眠满腹雷霆瘖不吐赤龙白虎战明日【公自注是月丙辰明日庚寅】倒巻黄河作飞雨嗟我岂乐鬭两雄有事径须烦一怒鼻息为云【杜甫诗如丝气或上烂漫为云雨】
　　闻公择过云龙张山人輙往从之公择有诗戏用其韵
　　我生固多忧肉食尝苦墨轩然就一笑犹得好饮力闻君过云龙对酒两静黙急携清歌女出郭及未昃一欢难力致邂逅有胜特喧蜂集晚花乱雀啄丛棘山人乐此耳寂寞谁侍侧何当求好人聊使治要襋使君自孤愤此理谁相值不如学养生一气服千息
　　送李公择
　　嗟予寡兄弟四海一子由故人虽云多出处不我谋弓车无停招逝去势莫留仅存今几人各在天一陬有如长庚月到晓烂不収宜我与夫子相好手足侔比年两见之宾主更献酬乐哉十日饮衎衎和不流论事到深夜僵仆铃与驺颇尝见使君有客如此不欲别不忍言惨惨集百忧念我野夫兄知名三十秋已得其为人不待风马牛他年林下见倾葢如白头
　　【慎按施氏原注公择在济南东坡赴彭城过之公择罢济南复过东坡于彭城唱酬甚多故云比年两见之宾主更献酬野夫公择之兄名莘尝为江西转运使东坡自黄移汝道建昌过其故居有诗云何人修水上种此一双玊谓其兄弟也新刋本删去今补録之】
　　送笋芍药与公择二首
　　久客厌卤馔【公自注蜀人谓东北人为卤子】枵然思南烹故人知我意千里寄竹萌骈头玊婴儿一一脱锦防庖人应未识旅人眼先明我家拙厨膳彘肉芼芜菁送与江南客烧煮配香粳
　　今日忽不乐折尽园中花园中亦何有芍药袅残葩久旱复遭雨纷披乱泥沙不折亦安用折去还可嗟弃掷亮未能送与谪仙家还将一枝春挿向两髻丫
　　和孙莘老次韵
　　去国光阴春雪消还家踪迹野云飘功名正自妨行乐迎送才堪博早朝虽去友朋亲吏卒却辞谗谤得风謡明年我亦江南去不问雄繁与寂寥
　　博早朝【白居易诗鸡鸣犹独睡不博早朝人】雄繁【指言剧郡也】
　　【慎按史容注山谷集云莘老前后典郡自广徳徙湖州又徙庐州持祖母防服除知苏州云云先生倅杭时莘老自湖移庐有诗送之今是诗之作当在莘老知苏州时故结处有明年我亦江南去之句】游张山人园
　　壁间一轴萝子盆里千枝锦被堆惯与先生为酒伴不嫌刺史亦顔开纎纎入麦黄花乱飒飒催诗白雨来闻道君家好井水归轩乞得满瓶囘
　　烟萝子【经籍志有烟萝子内真通元歌一巻又有烟萝子养柛关鎻秘诀图一巻葢古之学仙得道者也】
　　杜介熙熙堂
　　﨑岖世路最先囘窈窕华堂手自开咄咄何曾书怪事熙熙长觉似春台白砂碧玉味方永黄纸红旗心巳灰遥想闭门投辖饮鹍弦铁拨响如雷
　　杜介【字几先扬州人居平山堂见本集】
　　次韵答刘泾
　　吟诗莫作秋虫声天公怪汝钩物情使汝未老华髪生芝兰得雨蔚青青何用自燔以出馨细书千纸杂真行新音百变口如莺异义蜂起弟子争舌翻涛澜巻齐城万巻堆胸兀相撑以病为乐子未惊我有至味非煎烹是中之乐吁难名绿槐如山闇广庭飞蝱【一作虫】绕耳细而清败席展转卧见经【一作惊讹】亦自不【一作不自】嫌翠织成意行信足无沟坑不识五郎呼作卿吏民哀我老不明相戒无复烦鞭刑时临泗水照星星微风不起镜面平安得一舟如叶轻卧闻邮籖报水程莼羮羊酪不须评一饱且救饥肠鸣
　　刘泾【字巨济注见前】
　　擕妓乐游张山人园
　　大杏金黄小麦熟坠巢乳鹊拳新竹故将俗物恼幽人细马红妆满山谷提壶劝酒意虽重杜鹃催归声更速酒阑人散却关门寂歴斜阳挂疎木
　　种德亭【并引】
　　处士王复家于钱塘为人多技能而医尤精期于活人而已不志于利筑室候潮门外治园圃作亭榭以与贤士大夫游惟恐不及然终无所求人徒知其接花蓺果之勤而不知其所种者德也乃以名其亭而作诗以遗之
　　小圃傍城郭闭门芝术香名随市人隐德与佳木长元化善养性仓公多禁方所活不可数相逢旋相忘但喜宾客来置酒花满堂我欲东南去再观双桧苍山茶想出屋湖橘应过墙木老德亦熟吾言岂荒唐
　　双桧【本集有王复秀才所居双桧二絶句见第八巻】荒唐【庄子天下篇以缪悠之说荒唐之言无端崖之词时纵恣而不傥】
　　附子由作【栾城集题云赠王复秀才】
　　候潮门外王居士平昔交游遍海涯本种松杉为老计晚将亭榭付邻家为生有道终安隐好事来游空叹嗟犹有东坡旧诗巻忻然对客展龙蛇【自注王君旧有园亭子瞻兄名之曰种德其亭顷以贫故鬻之矣】
　　【慎按栾城集子由此诗自续溪还朝道过钱塘乃元丰乙丑所作距东坡寄诗已七年亭已易主而王复尚无恙也】
　　次韵僧潜见赠
　　道人胸中水镜清万象起灭无逃形独依古寺种秋菊要伴骚人餐落英人间底处有南北纷纷鸿雁何曾防闭门坐穴一禅榻头上嵗月空峥嵘今日偶出为求法欲与慧剑加砻硎云衲新磨山水出霜髭不翦儿童惊公侯欲识不可得故知倚市无倾城秋风吹梦过淮水想见橘柚垂空庭故人各在天一角相望落落如晨星彭城老守何足顾枣林桑野相邀迎千山不惮荒店逺两脚欲趁飞猱轻多生绮语磨不尽尚有宛转诗人情猿吟鹤唳本无意不知下有行人行空堦夜雨自清絶谁使掩抑啼孤惸我欲仙山掇瑶草倾筐坐叹何时盈簿书鞭扑尽填委煮茗烧栗宜宵征乞取摩尼照浊水共看落月金盆倾
　　僧潜【咸淳临安志道潜于潜浮溪邨人字参寥本姓何防不茹荤以童子诵法华经为比丘于内外典无所不通崇宁末示寂赐号妙总大师○补録施氏原注东坡守吴兴防于松江既谪居不逺二千里相从于齐安留期年遇移汝海同游庐山有次韵留别诗坡守钱塘卜智果精舍居之入院分韵赋诗又作参寥泉铭坡南迁遂欲转海访之以书力戒勿萌此意自揣余生必须相见当路亦捃其诗语谓有刺讥得罪反初服建中靖国初曾子开言其非罪诏复薙髪此段序参寥生平及与先生游好最详不知新刋本何故删去之】绮语【佛氏口之四业妄言绮语其二也】诗人情【朱弁风月堂诗话参寥自杭谒坡于彭城一日燕郡寮谓客曰参寥虽不与此集然不可不恼之也遣官妓马盼盼持纸笔就求诗参寥援笔立成有禅心已作沾泥絮不逐春风上下狂之句坡喜曰吾尝见柳絮落泥中谓可以入诗偶未収入遂为此人所先】
　　慎按参寥于是年四月过徐州有诗案可据施氏原本讹编九日诗后今与下篇俱移于此
　　次韵潜师放鱼
　　法师说法临泗水无数天花随麈尾劝将净业种西方莫待梦中呼起起哀哉若鱼竟坐口逺媿知几穆生醴况逢孟简对卢仝不怕校人欺子美疲民尚作鱼尾赤数罟未除吾颡泚法师自有衣中珠不用辛苦泥沙底净业【梁武帝净业赋见净业之可爱与不杀而为囙】孟简【唐诗纪事孟简字几道徳州人元和中擢第】子美【左传襄公二十五年郑子展子产帅车七百乘伐陈宵突陈城遂入之子美入数俘而出注云子美即子产也】泥沙底【白居易放鱼诗不须泥沙底辛苦觅明珠】
　　【乌台诗案元丰元年四月轼知徐州日有相识浙僧道潜来相看同在河亭上坐见人打鱼其僧买鱼放生作诗一首即无讥讽轼依韵和诗一首与本人云疲民尚作鱼尾赤左传云如鱼頳尾衡流而方扬裔注云鱼劳则尾赤是时徐州大水之后夫役数起轼言民之疲病如鱼劳而尾赤也数罟谓鱼网之宻细者以言民既疲病朝廷又行青苗助役不为除放如宻网之取鱼皆以讥朝廷新法不便以致大水之灾也此段施氏原注失载补注本亦不全今备录之】
　　附参寥原作
　　嘉鱼满盘初出水尚有青萍防红尾银鳃戢戢畏烹煎崛强有时俄自起彼客殷勤赠使君愿向中厨荐醪醴使君事道不事腹杞菊终年食甘美传呼慎勿付庖人百步洪边放清泚囘首无欺子产淳漫道悠然泳波底
