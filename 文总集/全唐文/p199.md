<!-- { "loadSidebar": true } -->
    左降官量移近处，已经量移者更与量移。如复资者，任取本官选数听集。丁忧放还者，服阕日各与量移。并别敕因责降除正员官，所司亦与处分。其左降官及流人先有官者，如已亡殁，各还本官。失爵痕累禁锢者，并从洗涤。左降官并流人，元敕令终身勿齿，及长流远恶，并云纵逢恩赦不在量移者，并与量移。如已亡殁者，并许归葬。如缘葬事困穷，不能自济者，委所在官吏量给棺榇，优恤发遣。中外前资见任官中，其有顷因瑕累，未阶录用者，并左降官，如事情可恕，才行足称者，委中书门下量加简拔，随能录用。
    戎狄款塞，边陲无虞，或使臣因备制弛慢，切在搜访利病，济便兵农，勿以久安，遽忘远虑。所宜常加备境，每切训戎，将宏安抚之功，须为经久之计。其边上方镇本军兵数，节度使皆位崇元帅，誓立殊功，必能阅军实以静边，抚单寒以和众，素有定额，固非空文。然亦虑或因犯死亡停解，不便招募，阙额遂多。并须检勘分明，仍委御史三司监院并加察访，即时闻奏。
    江淮诸州百姓，只合输本分苗税，不合分外差科，多为所在长吏权立条流，临时差配，或强名和市，都不给钱。自今除纳本分苗税外，一切禁断。
    牧守之任，慈惠为先，欲安远人，须求廉吏。如闻邕、容、桂、广等道管内刺史，每州皆管三县，人户不少，其间选用，尤要得人。访闻本道观察使所奏监州官，多是本土富豪百姓，兼杂色人，例皆署为本道军职，或作试衔，便奏司马权知军州事。既不谙熟文法，又皆纵恣侵欺，多取良家以为奴婢，遂使豪酋构怨，溪洞不安。若不条流，生人转困。其邕、容、桂、广等道管内，自今以後，刺史必须精选贤良，久历官途，不越资序者，始许奏请。其军职试衔，并不在奏署限。藩条之例，刺举是资，郡政之方，邑宰是选。斯纪纲共设，次第相临，苟皆推公，必无败政。如闻近者廉车殊无刺举，牧守率务并容，邑宰非才，疲人罹弊，必在惩革，以惠嫠。自今以後，委观察使专刺举之职，如郡守不理，或临财不廉，酬饮是营，狱讼靡息，以时奏劾，按罪安刑。如藩方不谨察廉，或致下人上诉，推覆得实，观察使别候敕旨，本判官远加谴罚。其郡守亦仰察访县令，如或有过不举，停任後另有处分，录事参军，重加削罚。如刺史县令有异政灼然可举者，仰具录奏，必议超升。
    人命至重，在慎典刑，国章苟隳，必多枉挠。近日执法之吏，罕得其人。或制敕不行，曾无提举；或奸巧为患，莫能辨明；遂使可死者生，可生者死，而又缧绁繁壅，断决淹延，乃致怨嗟，或成灾，予怀よ怛，寝食靡宁。宜委御史台刑部大理寺慎择官吏，皆须素能折狱，俾务尽心，则人必（阙）法当画一。其天下州县官等，皆罕悉律令，莫知重轻，唯任胥徒，因多枉滥，委本道观察使觉察闻奏。又刺史县令，多务游宴，不思官常，决遣既妨，囹圄自满，永言冤滞，岂不由斯。委观察使表率条流，以惩深弊。
    度支盐铁户部三司欠负钱物，频有赦令，据年额节级矜蠲。如闻所司尚有徵迫，妄竖可徵可放。多因奸吏恣情，遂使恩不及夫穷危，事无补於经费。其诸色人户所由等应欠三司钱物，自大中十二年以前，并宜放免。县道之间，邮亭具列，行李供亿，格敕著明。如闻节度观察刺史等所经过，不遵品式，公券之外，私费至多。或在道途，有六百七百人行李，所在地主，务求交欢，别差吏人，号为置顿，必皆率配，弊及疲人。自今以後，所在长吏切加遵守格文，不得违越。
    赦令所在，（阙）苏疲瘵。如闻远处州县，告示不得分明，今要条流，永为定制。赦书到後，各委本道全写录於县门榜示，但缘事理烦细，纸数颇多，减放矜蠲，头项埋没，乡村百姓，无因得知。宜令所在长吏细详，各据本处百姓合得免科，一一竖项，作小榜於要路晓谕，令百姓知悉。
    宗室子孙，不合凌替，班列之内，人数至稀，宜令宗正寺搜择宗子有行义文学吏事堪有清实者，具名闻奏，委中书门下量才叙用。如在郡县，年已蹉跎，士行可奖，困於寒馁，宜委所在长吏，随分驱策优假。如闻编户之中，素非宗室，因缘识故，写录诸书，投入宗枝，妄认房籍，恃凭搅扰，侵害乡村。近日此徒，败露非一，虽已行法，未绝根源。从今已後，委所在长吏切加收获。如涉疑妄，即收录闻奏，当加痛惩，用安里闾。
    前代为宾，素（阙）德，理合颁恩，二王三恪及文宣公各赐物五十匹。衡雕拱卫，执玉会同，俾申怀远之恩，用展酬劳之锡。神策六军威远营金吾及皇城应缘御楼立仗将士等，各赐物有差。鸿胪礼宾院应在城内蕃客等，并节级赐物。功播一时，名流千古，念其後代，观以将来。故尚父子仪、赠太师晟、赠太尉秀实，各与子孙中二人八品官；颜杲卿、张巡、许远、南霁云，子孙中各与一子出身。中书门下仪制官及内侍省内教并特加一阶。勋著燮和，道彰镇抚，牧守宣力，卿士叶心，永言尽瘁之诚，宜给追荣之典。中书门下及节度使带平章者，祖父母父母并与赠官封，已经追赠者更与改赠。京文武常参官东都留守度支盐铁等使，诸道节度观察都防御经略等使，及神策金吾六军将军大将军威远营镇国军等使，父母已殁，未经追赠者与赠，已追赠者亦与改赠。父殁母存，未封邑号者，（阙）父见存未有官者，量与致仕官。其曾任常参官，出为刺史县令分司等官，今已得替，兼前资郎官以上官，其父母并准有见任常参官例与追赠。冠冕相先，悬车自遂，纪纲之仆，轩陛攸陈，宜升阶级之荣，式进勋封之宠。内外文武及见任及致仕官，三品已上赠赐爵一级，四品已下加一阶。神策六军金吾威远营皇城等将士，普恩之外，各赐勋两转。天下百姓，年九十已上，各赠米五石，绢两匹，绵一屯，羊酒有差，仍令本县令就家存问。今州府方员，多不给付，所用无几，系体则深，宜令以上供馀钱物充给讫，各具分析闻奏。
    ○迎佛骨赦文
    朕以寡德，缵承鸿业，十有四年。顷属蛮寇猖狂，王师未息。朕忧勤在位，爱育生灵，遂乃遵崇释教，志重元门，迎请真身，为万姓祈福。今观睹之众，隘塞路岐。载念狴牢，寝兴在虑，嗟我黎人，陷於刑辟。况渐当暑毒，繁於缧绁，或积幽冤，有伤和气，关连追扰，有妨农务。京畿及天下州府见禁囚徒，除十恶五逆、故意杀人、官典犯赃、合造毒药、光火持仗、开发坟墓外，余罪轻重，节级递减一等。其京城军镇；限两日疏理讫闻奏；天下州府，敕到三日内疏理闻奏。
    ●卷八十六
    ☆李儇（僖宗皇帝一）
    帝讳儇，懿宗第五子，咸通三年生。六年封普王，名俨。十四年七月立为皇太子，改今名，是月即位。乾符二年正月，上尊号圣神聪睿仁哲明孝皇帝；光启元年五月，再上尊号至德光烈孝皇帝；文德元年五月，又上尊号圣文睿德光武宏孝皇帝。在位十六年，年二十七。谥曰惠圣恭定孝皇帝，庙号僖宗。
    ○授李钧灵武节度使制
    朕以沙陀骁勇，重累战功，六州蕃浑，沐浴王化。念其出於猜贰，互有伤残，而克璋报仇，其意未已。被我君临之德，轸吾子育之心，爰择良能，俾之宣抚。惟尔先正，尝镇北门，待国昌以雄杰之才，置国昌於济活之地，既藉奕叶之旧，又怀任土之观。是用付以封疆，委之军旅，必集王事，无坠家声。
    ○授崔彦昭中书侍郎判度支制
    彦昭历试有劳，佥谐无愧，涉於六月，秉是一心。修乃文可以兴文教，励乃武可以成武功，重整前规，两司大计。清能壁立，政乃风行，奸欺屏绝於多岐，请销摧於正议。不烦内库，有助涓毫；不假外藩，有进丝发。军食所入，馀剩於明年；郊庙所供，克办於今岁。颇符神化，真谓庙谋，不有良臣，安能富国。宜酬勋於黄ト，俾正位於紫垣，敬服诫词，永坚茂业。呜呼！秉均之道，何所难哉！覆车之涂，近已多矣。与其树党，不若修身；与其收恩，不如秉直。买暂胜者，贻其永败；沽小智者，囊其大愚。不贵及人，唯争自我，初诚润屋，寻以危家。金玉满堂，莫之能守，纵经营而得位，用枉挠而当辜。唯尔选自朕心，采於人望，宣诏既毕，闲门未知，来遂奔车，退无私谢。独推元老，曾请急徵，以守道而自臻，实荣亲之最重。尔其坚持正直，允执规程，但畏幽阴，必归公当。甘言可惮，叙往可嗤，奖善须明，惩奸须锐。利於人者，虽难必举；利於己者，虽易勿为。频念孤寒，每思耕织。常自勤於数事，便有望於中兴。彰朕知臣，在卿匡国，必使恩从下布，法自上行，但立直标，终无曲影。苟致我於尧舜，亦比尔於皋夔。可中书侍郎依前判度支事。
    ○授郑畋同平章事制
    顷者时郁正途，权归邪幸，尔畋执心无惑，秉节被谗，徵复鸳行，愈洽人望。既负弥纶之业，宜居辅弼之司。可本官同平章事。
    ○贬郑畋太子少傅分司东都制
    门下：将相之权，安危所系，注专戎律，秉持国钧，谓成靖乱之谋，以著匡时之绩。方期功就，俄以疾辞，仍乖抚字之方，且异毗予之道。尚居崇秩，犹念初心。诸军四面行营都统凤翔陇等州节度观察处置等使开府仪同三司守司空兼门下侍郎同中书门下平章事凤翔尹上柱国荥阳县开国子食邑二千户郑畋，艺高册府，誉动词林，礼乐在躬，衣簪奕代。虹玉动连城之价，朱弦含清庙之音，才无不周，识无不综。践历既久，闻望时称，禁林传丽藻之工，凤沼著经纶之业。洎凶徒犯顺，上国罹灾，驾当出於全蜀，镇方临於右辅。因时建策，遂首兴师，上宽焦灼之怀，下慰蒸黎之望。念其竭节，频降殊恩，任三事之优崇，授四面之节制。许於除授，皆俾遵行，则朕於施功之臣，可谓无有爱惜。而不能倾心养士，尽力惜人，致兴半菽之嗟，竟起多寒之怨。既乖抚驭，几误权宜，赖仗义之徒，叶心王事，主善暗符於朕意，推奸必建於勋庸。尚保傅於承华，仍优游於东洛，未妨颐养，犹示渥恩。凡百庶寮，宜体朕意。可太子少傅分司东都，散官勋封如故。仍且於兴元管内逐便将养，候疾损日赴任。主者施行。
    ○授郑从谠河东节度使制
