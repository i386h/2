<!-- { "loadSidebar": true } -->
　　余观子产晏子之论礼曰礼之以为国与天地并又曰礼为天地之经而民实则之何其言之相似也而荀卿乃曰性伪于礼义犹器伪于埏埴木伪于斵削拟之二子又何醇疵之不侔也又曰无埏埴而后土安于土无斵削而后木安于木无礼义而后人安于性彼其意欲灭礼而存性也礼亡奚以论性土柔于金而冶不能销冰脆于木而工不能斵性之所无有者圣人能以伪为哉无埏埴则不如无土无斵削则不如无木无礼义则不如无人以为无之而后安者是无人而后可也二子之在春秋先王之泽未熄其言之醇固宜若荀卿之言陋矣所谓道废士之为横议者众欤虽然礼之本非天地不因礼之文非圣人不备故曰动容周旋中礼盛德之至也国学生滦京傅亨为字曰礼卿取易所谓亨者嘉之防嘉防足以合礼者也生于经术明易其仪容合于礼其文辞粹泽合绳尺尝充上京乡贡士将用于时矣故余告以始于天而成于人老子产晏子之言可法荀卿之言可戒也哉
　　薛生字说
　　楚人有二璧其径相若也其色泽相若也而一者千金一者五百金或问曰径与色泽相若而价倍何也对曰其一侧而视之厚兼寸是以价千金夫物薄而能久者未之有也洛人浙省左辖薛公之犹子理问字于余余谓凡物莫不有理而理之义重玉非以其缜而栗温而泽欤斯君子之所以比徳也夫缜而栗温而泽理之至也然其贵必以厚斯君子之所以躬自厚也欤故字曰子厚理也勉之处则为和氏之璞出则为王者之器无俾人曰是石之衒夫玉者也
　　吕元禄字说
　　三王之盛教化既成士皆世其道徳毕命之言非谓其盛时也将教法既壊而然亦膏粱之性难正也栾伯论公族大夫使惇惠者教之文敏者道之果敢者谂之镇静者修之夫岂有不由礼者哉况于三王之教耶门防之徳裕视进士之牛相孰贤先儒亦尝言之矣元禄勉之
　　沃哷允常字说
　　海于天地间不独有所纳抑亦有所施也人徒见其滔滔百川靡昼夜而东注自古至今不见其盈溢而不知其气之腾乎上也蒸而润者谓之露嘘而霈者谓之雨飞而结者谓之霜雪雨露之生成霜雪之收藏而泽之被乎物者广矣故曰不独有所纳抑亦有所施也其纳也无穷其施也亦无穷可不谓有常乎人之为学也亦然虚其心以集众善推其仁以及万物其体也无穷其用也亦无穷非有常者能之乎沃哷袐书问其名与字义于翰林供奉陈君众仲而学士欧阳圭斋又广其说而重请于沂昔人谓从栾伯之言可以滋从范叔之教可以大余复何言虽然虚其心以集善推其仁以及物者亦在懋之而已
　　徐完字说
　　浮光徐君复初名其子完完甫冠请字于王沂沂曰天生斯人五性具焉万善备焉曷尝有不完者哉由其禀或乖于纯秀之防情或汨于嗜欲之偏放之不求邪之不伐于是本之完者有时而亏矣古之人知其然闲之有具养之有素是以其完者益完及其徳之成也盎然其盈溢沃然其光明岿乎其髙浩乎其深盖有言语不足以形容者其美岂不至矣哉沂字之曰仲美夫美非自外至也与之者天充之者人充之则于天之所予者无负传曰饱乎仁义所以不愿人之膏粱之味也令闻广誉施于身所以不愿人之文绣也故曰美非自外至也完惇慤淳靖而力学问吾知有以成其美矣尚懋之哉
　　刘瑛字说
　　学者刘瑛始字廷玉其游贺伯更谓瑞应图载玉瑛为寳不斵而成五常并修则见史书汉文帝幸雍郊祠五帝新垣平说立渭阳五庙当有玉瑛出请易之曰廷修余谓方士怪迂之言儒者所不道而周官书玉人之事贵而纯焉贱而驳焉用之于庙祀焉致命于诸侯焉然其温润而栗理则皆玉也其制则皆琢磨而成也而瑛独曰天成亦犹金有马碧有鸡也耶河出图天地有自然之象洛出书天地有自然之理物之自然而成形其为瑞也固宜夫祭祀聘问征伐国之大事也其器必用玉岂以其物之备五常者惟玉为然故君子贵之也而况不斵而成者耶夫物犹以备徳为贵而况人乎子也思其名之贵则知所以自贵思其字之美则知所以全其美思其曰贵曰美则知所以自修知所以自修则其瑞世也宜哉













　　钦定四库全书
　　伊濵集卷十八　　　　　　元　王沂　撰记
　　枢宻院断事官防题名记
　　元朝旧制一切政务皆断事官闗决中统初纪纲浸备乃立中书总庶务枢本兵柄其属任之重眷注之隆实均焉故典枢轴者必勲旧重臣乃心王室坐定大议其位尊望崇司莫敢齿其机务之繁则置属以总焉故建断事官视中书凡听讼决狱寄请征比程期防紏愆违属焉可谓繁且重矣才足以经逺徳足以镇浮智足以谋治体识足以达事几而后克称厥位繇是而秉钧衡授节钺踵相蹑也嵗月之不书姓名之不纪则又何以表见于后为法将来今幕府之贤经厯管罝勒蔵布知事郝端辑而志之且琢于石以图不朽其意至深逺也在至元初断事官始设二员已而増至八员阶三品开幕于至元三年设知事一员已而増经厯提控按牍各一员令史初置三人继増至八译史一通事一奏差一典史一盖疆宇之广生齿日繁则事务益滋此其势所以増多也虽然谨其名者将循之以稽其实也今夫前人名氏之着行事之美其风采可想见也来者其亦慕乎萧规而曹随于以见朝廷得人之盛祖宗垂宪之意循之无穷至千万世则岂不伟哉
　　枢宻院经歴司题名记
　　天子嵗清暑上京中书分总百职率属小大相维以从而上枢之地皇武是经喉舌之司为股肱之体必勲旧大臣任之以辅弼皇图羽仪近列然宻勿之司事机甚剧以故幕府聨属偕上比还题名存故实也都司白君徳源请书恭惟我朝圣圣相承盛徳大业度越前古五兵载戢海宇谧清厐鸿之恩浃于品庶中和之颂畅于风声是固列圣致治之效大臣协宣之力然而賛画可否举措损益幕府诸君盖亦与有功焉
　　授经署板屋记
　　至正元年皇帝肇开宣文阁以稽古右文乃设授经郎二员以教世戚勲臣之子孙建学舎内苑以严中外之别丰廪饩给笔札俾无外慕所以长养其材以待上之用法至美也而考徳问业者皆入侍帷幄出备警跸以故大驾嵗清暑上京必从授经郎二员在扈从列他司皆有官舎守者洒扫以待釡盎百须皆具惟二授经郎一解鞍即遑遑谋僦居夫岂师严道尊之意哉明年六月近臣奏故艺文监为授经署古屋岌岌覆压是虞后四年授经郎宝格董钥始除治其地为板屋牕户秩然暑雨无蒸润之患沍冻无摧防之忧乗驷而来者若归焉矣虽然不事一室者昔人固曰有其志居一日必葺亦古人之所谓贤者后之人时易其腐朽而新之则其利岂有涯哉是为记
　　石室书院记
　　石室何以名祀汉文翁也曷以祀之古者建学先圣先师各因其国之故礼也今先圣先师之位定于一祀之礼与曰郡邑先贤得祠于学宫犹古也然则何以书蜀有儒自公始祀有书院自今舒噜侯始书谨始也初侯有宅承教里其地亢爽宜讲艺其位深靖宜妥神谋斥新之为书院乃请于省部使者相与图之如不及故材不赋而羡工不发而集为殿以祀先圣为室以祀公讲有堂栖士有舎重门修庑以制庖湢库廐以序又割俸购书作祭器于吴而俎豆笾篚罇爵簠簋皆具而经史百氏无外求者祀敛其新都膏腴之田畆一百五十所入庙干其家僮二百指既成而嵓才里秀接踵来学至元六年侯来京师请记汉史载公之治蜀开学校以诗书教人而从化者众有道则严遵李仲元洽闻则张寛文章则司马相如王褒扬雄时汉之兴六十余载矣公一倡而乡人翕然况乎一道徳而同风俗者哉蜀在宋季为边郡民纒焚剽之毒百余年王师南戡成都最先下太宗皇帝垦除艰阨提擕赤子置之乐土累圣继以休养蕃息向之援枹击柝今则田耕井饮矣昔之重闗复栈今则东阡南陌矣太和之所涵煦孰知夫百年之深欤既富而教非方伯连率之职欤表显以风厉多士不在公欤读其书想其人凛乎如见之也况低徊是祠之下者哉夫有先贤为之依归有贤方伯连率植之风声作为宫室教肄之翼然而峻整耽然而崇邃而市嚣之声弗闻锦江横陈玊垒环峙而山川之秀可挹也润泽之所被华藻之所敷学于斯者心移而神旷气闲而意消渐摩乎择善修身之道涵泳乎诗书礼乐之中于以穷神知化于以开物成务出者为唐虞处者为洙泗可也讵特作为中和乐职之诗以歌咏盛徳如汉何武辈而已舒噜侯世长万夫知夫文武之道寓于干戈羽籥而以筑宫育士为急其贤乎人逺矣故余乐为之书侯名多尔济字存道官云南都元帅云
　　祀河渎西海记
　　皇帝以嵗时致礼名山川臣沂辱将命大惧弗克称上意享神只以辑嘉瑞以至元六年二月廿九日驰诣临晋祠河渎王礼有常已而祠西海王礼如之夫百川之大者曰河海先河而后海礼也丰楙于是乎报黎庶于是乎穆此上之所以崇山川之祀而神只所以嘉享万物所以降辑也哉
　　祀济渎北海记
　　至顺三年二月甲辰皇帝临御之五年集贤院臣伊噜勒特穆尔奏嵗时巡祭岳渎祈为百姓育谷宜以儒臣充使臣沂与焉遂以其年五月已夘奉芗币率通议大夫监懐庆路事臣阿什克特穆尔即济源县济渎清源善济王祠庚辰之日斋于庙中有司用当而黎庶不知坛场燎烟賛见一如制明日旦祀北海广泽灵祐王如祭济渎礼盖三王之祭川也必先河而后海而神只可得而礼迟明享神馂云气覆野膏雨大洽初池水昏翳若蓄黛既事澄澈明莹若镜然此实圣人心通天地致其昭受而显答臣沂将荐盥复何幸焉是为记
　　紫逻口记
　　伊阳之东汝阳之北有山曰紫逻口背汝而面伊崭然相峙其中汝水东注其竒丽闳廓为登眺浮游之最由其下以望则两崖侧立千尺石芒峭发丹碧陆离天横其上杳杳疋练耳由其上以望则羣山嵂蜿蟺庸附穉列遥遥如画山多美箭杰木怪卉野藤轇轕恑石蓊葧幽谷其上絶壁摩空蹊仅容趾有鹘宅其巅旦必逺戾求食野鸽居其傍者甚众皆弗击反若与之相狎者岂栁仪曹所谓卓然有立者邪下临巨潭其深莫测平若蓄黛沉沉无声或云怪虬潜其窟尝从大鱼数百尾出游每见必有狞风剧雨之变岂韩子所谓固含畜以储阴奸者邪由潭之右数里山曰云蒙石益竒树益老瘦有泉蛇行伏见激松杪堕石齿锵然而鸣琅然而清其下重洲小渚防波遐响涵澹澎湃相应迭和如鸣佩环奏琴筑晨夜不絶其傍石洞窥之深黒其上峭崄不可穷竟其中窈然篝灯然后可行渐下数里洞阴淋漓凄神寒骨竟莫能穷其外飞瀑一泻千尺跳珠溅雪流若白虹岂山灵善幻挟其伎以娱夫摈落山泽者邪抑闻山川必有竒胜而后名竒胜必待人而后显若子厚于钴鉧潭子美于沧浪亭其一泉一石经题品者皆照暎天壤间二君可谓不幸矣潭与亭独非幸欤噫兹游之所得钴鉧沧浪不专美矣惜乎余非其人也不知千载之后俾人思紫逻之名如二君否
　　重修庙记
