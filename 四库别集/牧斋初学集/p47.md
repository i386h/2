<!-- { "loadSidebar": true } -->
    衡公自栖水来，叙诸君建置之意，属余缀以一言。余拱手赞叹曰：“斯所谓诸上善人，俱会一处。得厕名其间，幸矣！”作是说以广之。 

（袁祈年字田祖说） 
    公安袁祈年，其字曰未央，吾友小修之子，而为后于伯修庶子者也。自公安之三袁以才名掉鞅艺苑，而其子弟之英妙者，皆有名于时。江、汉之间，人皆知有袁未央矣。 
    一日，饮余长安邸中，请改字于余。余别字之曰田祖，而告之曰：《周礼》《春官》章：凡国祈年于田祖，吹《豳雅》，击土鼓，以乐田。注曰：田祖，始耕田者，谓神农也。《甫田》之诗曰：琴瑟击鼓，以御田祖。传曰：田祖，先啬也。先王之制礼也，大报本而反始。是故以报焉则祭先啬，以祈焉则御田祖，其为尊祖一也。虽然，岂惟田有祖哉？文亦有之。《三百篇》，《诗》之祖也；屈子，继别之宗也；汉、魏、三唐以迨宋、元诸家，继祢之小宗也。六经，文之祖也；左氏、司马氏，继别之宗也，韩、柳、欧阳、苏氏以迨胜国诸家，继祢之小宗也。古之人所以驰骋于文章，枝分流别，殊途而同归者，亦曰各本其祖而已矣。今之为文者，有两人焉，其一人曰：必秦必汉必唐，舍是无祖也。是以人之祖祢而祭于己之寝也。其一人曰：何必秦？何必汉与唐？自我作古。是被发而祭于野也。此两人者，其持论不同，皆可谓不识其祖者也。夫欲求识其祖者，岂有他哉？六经其坛也；屈、左以下之书，其谱牒也。尊祖敬宗收族，等而上之，亦在乎反而求之而已。田祖胚胎前光，蝉蜕俗学，卓然有志于文者也。吾姑语子以文之祖。子归而叩击于小修，以吾言为端，其于吾言必有进焉。子，江、汉之间人也。江、汉朝宗于海，尊祖之义也。《诗》不云乎？“沔彼流水，朝宗于海。” 

    （陆君陈字说） 
    甬东陆生符，尝读陈亮同父之自赞，所谓人中之龙，文中之虎，忾然有意乎其人也，遂字文虎。既而意有所未安也，请改字于余。 
    余观东方朔谏武帝，愿陈泰阶六符，生之姓名，适有合焉，因字之曰君陈，而为之说曰：三代而下，贤臣志士，有志于理平，所以规切摩厉其君，未有不本于三阶六符者也。东方生西汉全盛，事雄才大略之君，假诙谐倡辨以陈其说。人主用其一二，遂能鞭笞四夷，表章六经，致白麟宝鼎之瑞。同父当宋南渡，光气分裂，星分不越女牛参井之间，乃欲挟纵横恢复之计，以干庸主，穷老尽气，而不得一试，亦足悲矣！吾愿生为东方生，不愿生为同父也。东方生所陈泰阶之事，不可得而闻矣。生一旦如同甫上书故事，天子惊异累日，使执政召问从何处下手，其何以置对？夫永康之功利，骤而陈之，能使其君畏，然而不可诎也。新安之诚正，久而陈之，能使其君厌，然而不可易也。良医之用药也，虚则补之，实则泻之。若必欲举一而废一，则均为风痹不知痛痒之人而已矣。记有之，事君先资其言，拜自献其身，以成其信。吾知生之必有以也。生之为人也，孝友令恭，有君陈之遗德焉。则三代以下之臣，将姑舍是，而况于诙谐倡辩之流乎？ 


初学集卷二十七 
    ○杂文（七） 

（富责主人文） 
    昔人《逐贫》《送穷》之作，皆以贫鬼致辞，谴诃不少贷，而富鬼则不及焉。孙樵《逐┲鬼文》，列四鬼之目，曰谄鬼，曰矫鬼，曰巧鬼，曰钱鬼。是四鬼者，皆富鬼之族类俦党也。樵既知富鬼之情状而拟诸其形容矣，又欲招之以文。富鬼故不好文，几其与子墨作缘，亦亻真甚矣乎？余里居食贫，峭独自喜。时闻大冠揶揄，聊述其语，为富责主人文。知富鬼之不可招，故安于其责而不惭也。意略与樵反。其辞曰： 
    翰林主人，索居暑夕。月在南斗，明河垂席。 
云物轻鲜，人影单只。倚仗徨，瞻睇四壁。 
有声忾然，若咳若息。若啼而厉，若而扼。 
嘻嘻出出，音声四射。倾听不明，掩耳逾啧。 
曰：“余为富鬼，百鬼之王。暂舍富室，薄游穷乡。 
过子之门，有如琢冰。门神冷落，户鬼凌兢。 
入子之室，徒有忧满。灶君辞突，厕鬼去溷。 
退笔成蒙，残编满家。傲不人后，癖必人过。 
抚己咄咄，视天梦梦。保此四极，御彼五穷。 
凡今之人，莫如富厚。百尔具瞻，上帝所右。 
鬼犹求食，人胡弗走？不亲而懿，匪昏而媾。 
借其余光，逐彼遗臭。彼翔我趋，彼植我偻。 
彼啖我甘，彼灼我灸。行ぅぅ饮酒，仡仡御寇。 
惟力是视，遑恤我后。我有颜面，无获其皮， 
劈眦析颊，逢彼之宜。彼笑未色，我解其颐。 
彼方曰咨，我蹙其眉。赐之余沥，匍匐叩稽。 
不比臣虏。况乃等夷。我有话言，沓口岐舌。 
鸱夷滑稽，澜翻转折。嘤喔尹，附耳未绝。 
陈见悃诚，誓死流血。退而屏人，偶语戛戛。 
转喉似喑，出气复咽。哿矣富人，入而后说。 
为臣则忠，作妇斯哲。齿牙辘轳。骨节脔卷。 
口承余窍，唇啮足汗。尻高首下，肩耸胁穿。 
剜肉折俎，剥肤肆筵。见金则攫，有耻必捐。 
子不丑穷，人谁子妍？脂膏却润，捷径辟先。 
人敝官冷，有地无权。资人莠口，博人钝颜。 
摇唇抹扌杀，背面钅吉钳。鲁冠越弃，夏Ψ冬悬。 
咎誉迁随，彼何有焉？富而可求，伐柯有则。 
彼其之子，亦既弋获。善事官长，伺候颜色。 
结交驵狯，厌饫酒食。妻子立专 虑，僮奴并力。 
如牛之耕，如之贼。囊椟充刃，子贷滋植。 
大冠如箕，项领成饰。乡老称愿，儿童叹息。 
子胡自苦，坎失职？用我之言，易子之求。 
回驭弭节，师彼前修。雁鹜为群，稻粱是谋。 
揶揄屏息，楼裂奚忧？舞置笔札，辞去交游。 
愿就幸舍，为子持筹。”主人闻之，闵默隐几。 
烦冤填臆，聊嘈聒耳。宿醉方酲，梦呓未止。 
回肠伤气，屏营徙倚。曙光解驳，晨露沾洒。 
欠伸久之，发叩齿。左顾丹铅，右命图史。 
欣欣乐康，忘其所以。富鬼喟曰：“不可为矣。” 
抚膺高蹈，不顾而起。 

    （楚女对） 
    楚之南有季芈者，美而惠，弱不好弄，善女红，授《女诫》《列女传》书。笄而适于某氏，不苟訾笑。久之，舅姑弗善也。其叔妹妯娌，咸疏远之。其夫怜之而弗敢昵也。 
    里有夏巫氏者，极丑无双，臼头黝颜，深目曷鼻，唇结喉，旁行禹偻，手不识刀尺，目不辨结缕，倮逐与人合，无道涂溷厕择焉。行年五十而后嫁，好淫不衰。其夫固知之。久之，其舅姑安之，其叔妹妯娌交誉之，其夫亦弗忍绝也。夏巫氏时引镜自笑，曰：“吾之美与惠，世固无有，季芈何为？”女子有辞家者，过夏巫氏，夏巫氏必祝之曰：“肖我肖我。”而笑詈季芈不绝口。邻女有习夏巫氏者，问之曰：“子固里之不售女也。子何贤于季芈？”夏巫氏曰：“我善嫁。”邻女曰：“季芈实先子行，何谓善嫁？”夏巫氏曰：“非此之谓也。季芈之嫁也，一嫁而已矣。善嫁者，无不嫁也。里之人贵显者，吾嫁门第焉；富厚者，吾嫁赀焉；贾者，吾嫁鬻贩焉。饭脂洗削者，吾嫁奇羡焉；佣保，吾嫁直焉；奴虏，吾嫁桀黠焉；椎剽贼盗，吾嫁藏焉；丐乞，吾嫁残羹余沥焉。吾十指如悬锥，而衣食常有余。且以豢吾舅姑叔妹而蛊吾夫焉。季芈之一嫁也，此不嫁之精者也。故曰我善嫁。”邻女曰：“然则子何以无淫名？”夏巫氏曰：“我善淫，我非好淫也。污其身有利于己，则为之也。利我者，以我专利也，不好淫；淫我者，以我专淫也，不谋利。我是以食淫利，无淫名。且里之人老者吾假女焉，孤孩者吾假母焉，壮者吾假兄弟焉，皆假物也。向者吾嫁亦假也。吾有淫党而无淫人，谁适名我？故曰我善淫。”邻女曰：“是二者则诚善矣，如丑何？”夏巫氏曰：“头臼因而为广髻，颜黝因而为玄衣，因深目而视下，因曷鼻而眉蹙，唇结喉因而为嗫嚅，旁行禹偻因而为磬折。人惠我而爱其丑也，久而渐忘之，且归美焉。季芈洵美矣，虽然，季芈不善为美，而我善丑。以我之善丑，易季芈之不善美，则季芈之稚齿委，犹天人也。虽鸣之发于余窍，犹芷若之纷郁，以口承之不暇，矧敢笑且詈之耶？” 
    邻女归，以告季芈，季芈穆然不应。楚王闻之，曰；“嘻！是国之无教令也。”乃命施夏巫氏，表季芈之闾，以为女宗。 

（书武林禳夷事） 
