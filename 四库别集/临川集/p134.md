<!-- { "loadSidebar": true } -->
　　【西江月（红梅）】

　　梅好惟嫌淡伫，天教薄与胭脂。真妃初出华清池。酒入琼姬半醉。东阁诗情易动，高楼玉管休吹。北人浑作杏花疑。惟有青枝不似。

　　【渔家傲（梦中作）】

　　隔岸桃花红未半，枝头已有蜂儿乱。惆怅武陵人不管。清梦断，亭亭伫立春宵短。

　　【清平乐】

　　留春不住，费尽莺儿语。满地残红宫锦污。昨夜南园风雨。小邻初上琵琶，晓来思绕天涯。不肯画堂朱户，春风自在杨花。（一作王安国词。）

　　【生查子（梦中作）】

　　雨打江南树，一夜花开无数。绿叶渐成阴，下有游人归路。与君相逢处，不道春将暮。把酒祝东风，且莫恁、匆匆去。

　　【谒金门（梦中作）】

　　春又老，南陌酒香梅小。遍地落花浑不扫。梦回情意悄。红笺寄与添烦恼。细写相思多少。醉后几行书字小。泪痕都了。

　　【菩萨蛮（集句）】

　　海棠乱发皆临水。君知此处花何似。凉月白纷纷，香风隔岸闻。啭枝黄鸟近，隔岸声相应。随意坐莓苔，飘零酒一杯。

　　【千秋岁引】

　　别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庾楼月，宛如昨。无奈被些名利缚，无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量著。（以上均见《全宋词》。）

　　【断句】

　　隔岸桃花红末半，枝头已有蜂儿乱。惆怅武陵人，不管清梦断。亭亭伫立春宵短。（《泊宅编》卷一。）

　　◎古赋

　　【首善自京师赋（崇劝儒学，为天下始。）】

　　王化下究，人文内崇，ム京师首善之教，自太学亲民之功。承师论道之基，先繇毂下；广成俗化民之谊，甫暨寰中。古之圣人君有天下，治远于近，制众以寡。不用文何以修饰政教，非设校何以崇明儒雅？乃建左学，率先诸夏。在郊立制，系一人之本焉；养士兴仁，形四方之风也。本仁祖义，取材敛贤，讲制量于中土，鬯声明于普天。始于邦家，用广师儒之众；行乎乡党，斯为庠序之先。是何拳拳诸生，先觉，所传者道德仁义，所肄者诗书礼乐。以言乎功，则万世用；以言乎化，则八匪邈。其流及于三代，率以明伦；此理达于诸侯，谁其废学。故曰：校官者，庶俗之原本。京邑者，群方之表仪。养原于上，则庶俗流被；设表于内，则群方景随。惟时于变，翳上之为。三王四代惟其师，使人知化；兆姓黎民辑于下，自我兴基。向若俗败堤防，朝堕统纪，教化之宫衰落，礼义之官废弛。乡风者无以劝于善，肄业者不能官其始。则抚封之主，毁乡校者有之；承学之民，在城阙者多矣。必也启胄子之秘宇，据神邦之奥区，宪先王而讲道，风下国以恢儒。邑翼翼以宅中，契商人之咏；士彬彬而蒙化，参汉室之谟。噫！孝武、逸王也，而有兴置之谋；公孙、具臣也，而有将明之论。矧睿明之主绍起，后之僚并建，宜乎隆儒馆以视方来，使元元之敦劝。（《皇朝文鉴》卷十一。）

　　【松赋】

　　规近效，弃远功，玩华而不务本，世俗之常也。圣人反之，所以宾有天下，久而弥固。予作《松赋》，是之取尔。赋曰：

　　子虚先生，宅心无何，手栽万松，老于山阿。伊松也，天输其功，地肆其封。殖质参差，交阴龙茸。深不待培，已磐洪泉；高不得秋，已摩苍穹。四时郁葱，旦暮玲珑。太山不得敛其云，八门不得收其风。百状千态，殚奇尽怪，虽伐楚越之竹以赋云，犹将无穷。乃有贵介公子，游戾止，眷然顾之，意不自喜。诘先生曰：“吾有武溪灵桃，房陵甘李，越仙之杏，梁侯之柿。缥叶缃核，丹葩素蕊。或同心而并蒂，或合欢而连理。殊名诡号，究奢极侈。至若春畀其华，露予之滋，斗媚竞妍，夭夭猗猗。差可以缔暂欢、销积悲，摅发太和，逢迎茂时。愿献其积，使先生植之。恶用焦其心思，癯其体肌，以事此离诡轮之姿哉？”先生久之，忻然而嘻曰：“予怀黄金、飞翠缕，宜若知眇万物，心穷无涯，夫岂较然易知而未之思！子谓“春畀其华，露予之滋，斗媚竞妍，夭夭猗猗’，盍曰仰春以华，春有时而归；恃露以滋，露有时而。狂风烈雨，有时而遇之。零西坠东，吾昨与期。姑视吾松，天姿{髟沙}。沆瀣宵零，不为之滋；苍精调元，不为之革。朔雪袤丈，不改其节目；东坑为陵，不迁其根牙。尚安肯含朽抱蠹，荣朝瘁暮，取纤人之光夸哉！”公子抚然为间自谒去，掉金，鸣玉珂。先生弗为礼，反据松为歌曰：植尔本根，蟠崖锢泉。茂尔枝叶，陵云蔽天。俾尔强而坚，千百万斯年。（《全宋文》卷一三六三引《国朝二百家名贤文粹》卷一七七。）

　　◎札子

　　【论孙觉令吏人写章疏札子】

　　臣今日蒙宣谕召，以孙觉令吏人写论列大臣章疏。臣初亦怪其不能谨密，但疑此朋友所当诲责，非人主所当谴怒。继又反复思惟，陛下以觉为可听信，故擢在谏官。进贤退不肖，自其职分，所当论列。虽扬言于朝，以迪上心，于义未为失也。但令吏人书写章疏，诚不足加以谴怒。凡人臣当谨密者，以君子小人消长之势未分，言有漏泄，或能致祸。如其不密，则害于其身。若遭值明主，危言正论，无所忌惮，亦何谨密之有乎？惟有奸邪小人，以枉为直，惧为公论之所不容，则惟恐其言之不密。若得此辈在位，陛下何所利乎？若陛下疑觉有交党之私，招权之奸，则恐盛德之世，不宜如此。魏郑公以为上下各存形迹，则国之废兴或未可知。若陛下不考察邪正是非，而每事如此猜防，则恐善人君子各顾形迹，不敢尽其忠谠之言，而奸邪小人，得伺人主之疑行谗慝也。若陛下恐陈升之闻此，或不自安，臣亦以为不然。汉高祖、雄猜之主也，然鄂千秋论相国萧何功次，而高祖不疑，乃更加赏，亦不闻萧何以此为嫌。陛下圣明高远，自汉以来，令德之祖，皆未有能企及陛下者。每事当以尧、舜、三代为法，奈何心存末世褊吝之事乎？书曰：“任贤勿贰，去邪勿疑。”不明知其贤而任之以为贤，不明见其邪而疑之以为邪，非尧、舜、三代之道也。陛下以臣为可信，故圣问及之，臣敢不尽愚。今日口对，未能详悉，故谨具札子以闻。（《皇朝文鉴》卷五十一。）

　　【进二经札子】

　　臣蒙恩免于事累，因得以疾病之馀日，覃思内典。切观《金刚般若》、《维摩诘所说经》，谢灵运、僧肇等注多失其旨，又疑世所传天亲菩萨、鸠摩罗什、慧能等所解，特妄人窃藉其名，辄以己见，为之训释。不图上彻天听，许以投进。伏维皇帝陛下宿殖圣行，生知妙法，方册所载，象译所传，如天昭旷，靡不帱察。岂臣愚浅，所敢冒闻？然方大圣以神道设教，觉悟群生之时，羽毛皮骼之物，尚能助发实相，况臣区区尝备顾问，又承制旨，安敢蔽匿？谨缮录上进，干浼天威。臣无任惶愧之至。（见《王文公文集》卷二十。）

　　【乞追还陈习误罚昭示信令奏（熙宁元年十一月）】

　　臣窃闻转对官陈习坐言人罪恶被黜监当，习之为人忠邪愿奸，臣所不知，然陛下施罚如此，有未安者二。上下之所以相遇者，诏令也；诏令所以行于天下者，信也。诏令不信，则人主之权废矣。故孔子以为兵与食皆可去，而不可以无信。今陛下命群臣，使斥言有位之阿私、朋比、尸素，有一人言之，则不考问其虚实而绌之，则甚害陛下之信。此未安者一也。人主之听天下不可以偏，偏则有弊。偏于恶言人罪，则其弊至于奸不上闻。真宗但恶人潜行交结，阴有中伤，故诏言事者不得留中，此未有大失也。然在位者遂以为人主厌恶言人之恶者，其俗之弊，乃至大臣奸邪藏污而真宗终不得闻。盖言人之恶者既众，人所不喜而人主又厌恶之，则其弊必至于此。今有一人为陛下斥言人臣之罪，未知其虚实，而陛下遂以为大恶，则今孰敢为陛下言人之奸者乎？奸不上闻，则虽大臣复有藏污狼藉者，陛下亦无由知之而天下之政坏矣。此未安者二也。臣闻人主之听天下，务在公德并观，而考之以实，断之以义，是非善恶，皆所欲闻，所不欲闻者，诬罔欺诞之言而已。即不欲闻人之恶，则“象恭滔天”、“方命圯族”，非尧之所得知也。尧所以能知共工及鲧之恶而又知舜之善者，盖以能公听并观，不蔽于左右亲习之人，而考之以实，断之以义，一切斥绝，拒塞诬罔欺诞无义之言而已。故《书》之称尧者，以其能疾谗说、畏巧言，非以其恶言人之恶也。人主所以为赏罚者以善恶也，欲知善而不欲知恶，则是有赏而无罚也。有赏而无罚，有春而无秋，非天地之道，阴阳之理也。臣愚以为陛下此举过矣。其作始则小，其弊成于后则大，不可不察也。改过不吝者，成汤之所以圣也。伏惟陛下不吝改此，则天下幸甚。（《全宋文》卷一三六八引《国朝诸臣奏议》卷二二。）

　　【画一申明常平新法奏（熙宁三年三月）】

　　奉旨以臣僚数言常平新法不便，盖未喻朝廷之意。今本司明谕中外，凡今所患，盖是州县官吏弛慢，因缘为奸，不可归于法。请委按察官谨绳官吏，而朝廷严督按察官而已。今画一申明，乞敕诸路安抚、转运、提点刑狱、提举官，晓谕所属官吏，使知法意。

　　一、言者谓元敕云公家无所利其入，今河北提举官乃令出息三分，失信于百姓。本司今按，《周礼》泉府之官，民之贷者取息有至二十而五，而曰国事之财用取具焉。今常平新法，预给青苗钱，但约熟时酌中物价，若熟时物贵，即许量减市价纳钱。既言量减市价纳钱，即是未定合纳实数，故河北约束州县纳钱不得过三分，京西、陕西等路大抵不过二分而已。凡此盖为量减市价指挥未有约定实数，恐纳时倍贵，州县量减钱不多，致亏损百姓，即非法外擅为侵刻也。就诸所约惟河北最多，然云不过三分，即非定取三分之息。若物价抵平，即有当纳本色，不收其息，或止收一二分息之时，多少相补，比《周礼》贷民取息立定分数已不为多。况近又令预给价钱，若遇物价极贵，亦不得过二分，即比《周礼》所取犹少，于元条欲广储蓄、量减时价指挥不相违戾，固无失信之理。又《周礼》国事财用取具于泉府之官赊贷之息，今常平不领于三司，专以振民乏绝，此周公之法，乃不以取具国事之财用，故云公家无所利其入。

