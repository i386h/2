<!-- { "loadSidebar": true } -->
  却说阮有整于壬寅年开帆出海，入西山广南地界，北夹隘云，南夹嘉定，西夹哀牢，东夹海堤，封千里。阮家置为西山郡。西山有姓阮名文岳者，原乂安人，于阳德间，阮师侵乂安，据有南河七县，俘其民南归处于西山，文岳亦在其中。岳家资富厚，以樗蒲负赌，转富为贫，遂为云屯巡卞吏，人呼为卞岳。既而又被负官钱，遂逃入山中，有手下百余人，寇掠州邑，镇将不能制，自称西山王。一日岳自坐槛中，使其手下轮报沿途曰：“西山王即卞岳，已成擒，驿送镇营解纳。”镇将大喜，开门受之。岳縻在城中，夜破槛而出，夺狱吏卒兵器，先杀狱吏，焚其营，遂杀镇将而据其城。时阮淳年幼，国传达郡公专政，国内乖离，文岳叛命，借北国无赖人，伪集亭侯为援，以拒阮师，阮累战不克，势浸强大。景兴甲午圣祖乘衅，命大司徒晔郡公为平南上将，提兵按罗河，声言入援两山王，岳遣人贡名马宝剑求内附。时顺化初定，将士惮劳，欲置西山为后图，启请因而抚之。圣祖遂以岳为广南镇守宣慰大使恭国公，自是岁修职贡。晔郡尝使阮整使西山，整以才辨为岳所爱重，其后岳有黄龙之瑞，为龙头座桤即位，自称天王，建元泰德，朝廷知之，置而不问。岳尝有吞并顺化之志，而无可计事者，至是得整来奔，岳大喜。但其心未信，整具述颠末，请以妻子为质，求依其国，岳许之。岳素爱整才，浸见亲信，整亦尽心所事，为岳画计。取占城、暹罗、盆蛮诸国，身自执兵前驱，冲冒矢石，诸国取次削平，于是情分日密。整在西山，日思返国，而朝廷失一整亦深以为虑，尝募有能招整者重赏之。整妹夫请行，朝廷给密旨遗之，其人入见整，未及出言，整曰：“尔劳若跋涉，来此何干？母乃为郑王作说客耶！尔看我面，生来何曾听人吹嘘，而尔斗胆若是！”阿妹夫只得低头默默而已。整曰：“虽然，尔从北来必知事情端的，且为我说，前镇官被难后，公主与公子落在何处？”曰：“公主那时被杨太妃拘于后宫，两公子闻变出奔，归于安勇县，起兵复雠，京北震动，郑王使京北镇守满忠侯将兵击之，阵于三层山，公子使首令黄秀为前部选锋出战，阵前斗死。军败，两公子并为所获，槛送京师。”整叹曰：“少年客气，无怪败事，然亦义举也！虽败犹荣。”又问送归京师，究竟如何？曰：“廷议当死，王念姑舅之亲，特赐减死，但被太妃密使人以鸩杀之。有人告王，王使人中止之，至则长公子已被毒了，第二公子幸得免，今见监在兑门狱。”整喟然叹曰：“哀哉！毁巢覆卵人也何辜？”又问公主拘于后宫，起居若何？曰：“王以胞姑之亲，情有不忍，但太妃挟以旧怨，多方苦恼。公主忧忿成病而殂。”整太息久之曰：“死为得所，何以生为？”又问邓宣妃如何？曰：“小王废后，太妃令人拿宣妃来，宣妃不肯拜，两侍女夹持拽发叩首于地，宣妃坚不肯拜，亦不出一言，太妃怒，数其罪答之，唾其头目，幽于后苑之护僧堂，备极辛苦。一日宣妃蒙衣蔽面，出宣武门逃去，至庯客渡追及之，拘监益密。次年盛福山陵寝俎豆金木器无故应手烂碎如泥，寝郎急告变，太妃问诸巫女，巫女曰：‘主上违先王意，不孝有二：主上初立，疑邓氏为符咒衤厌梓宫内，发梓宫更其衣衾带敛，使玉骨不宁，一也；邓氏先王所爱，而屈辱之，使亡灵不安，二也。不早悔谢，其变未止。’太妃恐，告于王。王乃命官谢祭，仍复宣妃为侍内宫嫔，使奉寝庙，宣妃得侍寝庙，日夜号泣请殉。至先王大祥日，饮药而殂。王命清华镇官以宫人礼择陵外一里之地葬之。”整曰：“得其死矣！吾以为宣妃但有个颜色，不知其芳心乃尔，第不知妃位缘何更复为宫嫔。”曰：“王立逾年，出顾命书，有圣母御批下朱字云：非先王龙笔，不足为凭，付下廷议，添差范阮攸定为国是，言奠都王之位，与宣妃之命，及顾命书，皆先王乱命，逆常违理，非所以为是。圣母以母改子，深得事理之正，宜追按附和之罪，明正典刑。于是宣妃坐废为庶人，泗川侯坐擅写顾命书，卿郡公坐擅代龙笔，添差汝公瑱坐擅草宣妃册命，出纳垂忠侯坐编传册，此并罢职还项，邓氏复为宫嫔，缘此故也。”又问：此外更别有恩怨否？曰：“王立之明日，下令并在含容，惟庚子年密案者不在赦例，诸人次第伏锧，惟吴时任不知所之。其坐密案死者：遵生侯、溪忠侯、与第六姨夫，皆崇以王爵，设超度坛，以洗其冤。”整曰：“诛父命于朝，彰父过于国，此大不孝之事。”又问：参从陪从某员人？曰：“王初立，泗川侯罢，以陪从裴辉璧代之，封继烈侯，今继烈侯独行参从。张登揆及枚世汪、阮公灿等，更送为陪从。此皆当今柄用的面目也。”又问：自此至今，有灾祥如何？曰：“无祥，但于壬寅年十一月十五日，忽于空中大响一声，响长刻余，震天动地，不知何声？”整曰：“此天鼓声也。”又曰：“癸卯年雄王山陷二十余丈；是年六月天德江竭一日夜；甲辰年十月初一日之夜，水军湖中有声如雷，湖水沸动，旦日鱼虾尽死；又于府中树上，尝有鸦数万盘飞，日夜乱噪；又府堂阁门边城，无故陷约十余丈；此皆大异，人所共知，其余细小，不能尽述。”整颔之数四，遂问骄兵之状，且对颠末。既毕，整召膳夫令具酒食醉饱之。乃诘其来意，对曰：“珰忠侯以仆与公有亲，自启于王，领旨命仆说官人回朝，不失富贵。”整笑曰：“尔愚诚不足责，吾特恶其使尔者，敢欺侮我，吾为尔结果。尔纵有冤，自归冥府，讼其所使者。”乃命手下推而斩之，岳闻整斩其说客，益深亲信。越丙午春末，顺化大将造郡公，使其属校翊右队阳岭伯阮孚如入西山言边事。孚如与整素相善，为整言顺化可取之状。且言清、乂及四镇之民大饥，民情怨苦，兵与民相失，势不能久。能取顺化，则天下不足平矣。整由是决定返国之计，入告岳，陈取顺化机宜，请调发兵将，直取富春。岳从之，命其弟上公阮文平，节制水步诸军勇将武任为左车都督，使整为右军，并听平号令，以四月二十八日出师，望富春城进发。
  却说顺化自甲午年归我疆土，朝廷以富春为极边重镇之地，留屯兵三千，更戍兵三万，置大将副将各一员，督视副督视各一员，自隘云以内，诸要地各设屯所。籍其民以益兵，垦其地以益粮，通贸易之货，干山海之利，以科目取人才，以名爵收人心，控制管辖，无不周备。惟大将造郡公，原来是柔缓的人，徒以口舌御人，而临冲制变，非其所长。先是督视阮令宾每言西山可急取，为造郡所拂。令宾言于朝曰：“造郡以怯懦误国谋，顺化必失于造郡之手，请罢造郡而拜副将为大将，庶几顺化可守。”王以顺化初定，喜造郡和静镇重，遂罢令宾督视，更以别员代之。时榜眼黎贵惇考西山起地谶记，言于王曰：“西山有天子之地，地到十二年，其强莫御。顺化大将恐非敌手，请王留意焉。”王亦以为过计，不甚致意，既而边境无事，南北各安，顺化为太平乐境。丙午年四月，忽有北客商船来，客长入谒造郡，以术数言相公晚运福禄不可言，惟小限逢冲，防有疾病之危，今及盛夏，宜修忏祷则吉。造郡信之，修大斋坛，祈祷七日夜，诸军服役，夜以继日，倏闻贼步兵已取隘云，守将权忠侯战死，诸屯水军从海道出，旨夕且至，造郡怆惶归城，不知所为。诸军久劳役，猝闻贼信，皆破胆丧气。造郡使人求北客，已不知去向，始觉是个探子诡谋。
