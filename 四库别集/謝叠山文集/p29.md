<!-- { "loadSidebar": true } -->
梁承云弋阳，古信州地。宋谢文节公迭山先生，邑之里人也。嘉庆辛酉，予宰弋邑之三年。是岁孟冬月朔，文节公后裔印塘偕其从叔竹轩合同谱醵资重梓公遗集，既成，而请序于予。惟公清忠亮节，详见《宋史•列传》及行实碑记所载，述之备矣。按遗集初刻于明景泰甲戌，叙之者，吉州刘公也；再刻于万历甲辰，叙之者，按察副使方公，上饶县朱公也；三刻于康熙辛丑，叙之者，学政前弋阳县吕公，豫章书院掌教，前少司农陈公也。数君子之文，仰企芳徽，长言咏叹，弁诸卷首，有目者共睹，予岂有加于各君子之持论耶！又何庸枝赘一词。虽然阐潜德之幽光，贤后嗣之责也；表章节义，以维持风光，亦守土者所有事也。公诗文集六卷，自辛丑刊布后，已阅八十年。刻板漫漶，鲁鱼亥豕之讹，在在多有。读之者茫然如堕云雾，展卷未终，疑窦纷起，既无以广文献之流传，并无以慰桑梓之景慕。于是竹轩与印塘忧之，掇拾散佚之余，协力搜罗，博采兼收，增为八卷，而重梓以传。今而后遗编灿备，匪独家乘之有光，实惟风雅之不坠矣，关系讵不重哉！

予不佞，恪守先相国文定公之遗训，下车以后，凛若渊冰，询谋此邦事宜，谆谆然以正人心，厚风俗相勉励。先哲之典型，殆即为宰之金鉴也，可无一言以答谢氏请序之意乎！谢氏又出示《宝佑四年丙辰登科录》数册，系吾浙鲍氏知不足斋藏本，其先人琴台氏得之，即假聚珍板片印刷，以是录为公拜献先资也。考公举丙辰二甲第一名。是科一甲第一，为庐陵文信公天祥；二甲第二十七，为盐城陆公秀夫；与公鼎峙为宋末三忠者也。自今日逆数宋丙辰，五百四十六年矣。三忠刊传，并刊简首。先文定公题其后云：「传文、谢、陆三公，即六百一人传矣。三公存，即宋存矣。有此册者，可不宝诸。」不禁为之肃容盥诵而深叹。谢氏后裔，能保护先代遗文，流布于无穷也。遂不辞而为之序。敕授文林郎知弋阳县事后学会稽梁承云拜手谨撰。


　　　　跋

海盐张元济卷首景泰庐陵刘儶序，谓迭山先生杂着诗文六十四卷，屡经兵燹，存者无几。黄溥慨其散逸，多方采辑，得诗文如干编，厘为十六卷。最初刊于景泰甲戌，此则嘉靖丁酉重刊也。《天禄琳琅》着录仅二卷，为嘉靖中揭阳林光祖知广信府时，以黄溥所校刊行，诗文篇数，视此本互有增减。丁氏《善本藏书志》有万历刊本，为十六卷，御史吴某据林光祖本，重刻于上饶，惟编次与林本有别。四库所收为五卷本，清康熙弋阳知县谭瑄重订刊行。《提要》谓视旧本详备，是前后三刻，源皆出于黄溥所收，诗文均不尽同。而此，实为其祖本景泰旧刻，旧藏爱日精庐，且有黄溥后序，此本已佚，今恐不可复得矣。


　　　　上迭山先生书

胡一桂二月六日，新安学生前乡贡进士胡一桂，谨熏沐裁书，百拜献于提刑殿讲迭山先生阁下：某尝读周元公《易通》，有曰：「天地间至尊者道，至贵者德，至难得者人。人而至难得者道德，有于身而已。」夫所谓道德者，何也？其纲有三，其伦有五。原于天，设于地，品节于圣人，通行于千万世。由乎此则安，不由乎此则危；由乎此则为人，不由乎此则为禽兽。断断乎其不可易之论也。然尝怪夫自开辟以来，宇宙不知其几变，而所谓道德，疑若为之而俱变者，冥冥之表，盖有天焉。每于其交际之间，必生一二杰魁瑰伟之士，以身任道德之寄，把握扶植于不坏不灭之地。夫天既以道德重寄付托于其身，谓宜爱之护之，俾得优游适志，以顺乎其天。顾乃不然，或使之忧患困苦，直至杀身而后仅可以成仁。或拂乱其所为，使之饥寒流落，濒于万死而不得死，栖栖焉寄只影于遐陬僻壤间。而时俗富贵者，洋洋得志，切齿唾骂，以为至愚，至痴，不通时变，自陷于困穷，所谓可怜不足恤者。若是而望其把握扶植此道德于不坏不灭之地，真不啻如一发引千钧之难，何哉？

盖天地间万形皆有弊，惟理独不朽。宇宙间事，固有囿于气数之不得不然者，而所谓道德之理，则实未尝一息可变。苟非其人，亦不能以自行是，以必于人是托。然人品有不一，有盗名欺世者；有慕名矫拂者；有不能忍于饥寒，而流涎于富贵者；有牢关固拒于其始，而卒丧其节者；有自度其才不足以应世，而姑守穷约者；有初之无力以自奋，忽乘机而遽起者。若是者，是皆不足以任道德之寄。往往天亦尝厌弃于此徒。是以付托一二人于斯世，必使之忧患困苦，杀身以成仁。必拂乱其所为，饥寒流落，濒于万死，而不得死。如精金百炼，曾不变其所守，仁以为己任，死而后已者，亦以其身不足爱，而道德之为可爱，且将以愧天下之曾儋人爵食人禄者。若此者，是真可以任道德之寄。昌黎韩子所谓千万世一人；周子所谓道德有于身者，是也。游吾目兮八荒，思得大人君子道德有于身者，为之皈依，舍先生之外，其谁哉！

洪惟先生抱三光五岳之正气，负三纲五常之重任，涉世于强仕之年，秉操于立朝之日。一时权奸如虎豹，九关磨牙摇毒，而浩然之气，至大至刚，以直养而无害，曾不为之挠屈居。尝抱膝林泉，朗诵先生大雅之章，想见人豪，而云泥悬绝，无阶趋拜。兹者，恭闻蛰神龙于九渊，翔凤凰于千仞。俭德自持，而爵禄不足以移；高尚自立，而王侯不足以屈。集蓉裳，修初服，而章甫、缝掖变更之未尝；卧莲舟，读玉书，而天禄，石渠宗主之有属。斯文倚之为命脉，衣冠赖之以纲维。义夫节妇，得所标表以益坚；乱臣贼子，有所观望以羞愧。道德之兴废，关系于先生之一身，而把握扶植之责，甚重而匪轻也。故昔也，危言危行，人不得以议其讦直；今也，危行言孙，人亦莫得以议其脂韦。梅福之于炎刘，渊明之于司马，时不同，而处亦异也。呜呼！天地犹有憾，粹乎先生之行终不能疵；日月犹有蚀，昭乎先生之心终不能蔽；雷霆犹有伏，烈哉先生之气终不能遏。此真所谓道德有于身，而千万世一人之人也。稍有志于道德之士，可不承下风而望余光哉！

某安定微宗，古歙士族，盖自六世，两伯祖铨、铉接武元丰之第，而高伯祖昂、政和之间，由辟雍第太常，与吏部朱韦斋先生有同邑同年之好。高祖溢，绍兴初分路省元，复收世科，诗书之传，道德之脉，三百年于此矣。某五、六岁而读父书，十二、三而能文，十八而登名于天府。年少气锐，不但视功名而唾取，粗亦为有志于当世者夫！何渑池之翼未展，而洄溪之翅已垂；孟明之舟未焚，而郏鄏之鼎已易。事盖有大谬不然者，我之为我，亦无复有志于斯世矣。且比年以来，天疾其躯，仲车其听，庸人孺子，莫或肯半指屈。中夜以思，默然领会。意者，造物仁爱之深，故欲使为无闻之人，专心致志于学。行之乎仁义之途，游之乎道德之源，无绝其源，无迷其途而已乎。环视其家，图书满屋，而紫阳夫子之易，又平日所酷尚。伏读家君《易启蒙通释》，吾易门庭，既已获入，独谓本义提纲振领，而节目未详，于是又取语录而附之，纂集诸说，间赘己意。至若卦象之异同，文言之疑义，自汉儒以来，千有余年，未有能灼知其说者。某一旦豁然贯通，若有阴相而默启之。于是作为卦象图说，又作为疑文言并而体之，未有图也而图之，十翼之，未有论也而论之。启蒙本义，有大功于天下后世，而人莫知也，又表而出之。凡此者，岂务絺章绘句，以为能纪事纂言以为多哉！亦以明经，乃儒者之事，况大之为天地，幽之为鬼神，明之为君臣治乱，别之为贤邪进退。于以立三才之道，于以顺性命之理，于以尽事物之情。通天下之故，莫不毕备于易，于此乎有得焉。亦庶乎身心收敛，不至外驰。而所谓至尊之道，至贵之德，亦由是以不失焉尔。书成，而乡之老师宿儒，莫不为之许可。某亦自度岁月之不虚度矣。

然左太冲《三都赋》固未尝不为奇伟之书，使不遇皇甫谧称奖而为之序，亦何以信于时，而闻于后哉！今海内以先生为道德之宗，主人物之权衡，一经品题，便作佳士。某是以不远千里，往拜函丈，尘滓视听，求片言以为之黼黻，付之书市绣梓。倘徼先生之高名令誉，传之无穷，施之罔极，某何幸吾易何幸！惟先生进而教之。实惟门士之至愿。干冒师严，下情不胜战栗俟命之至。【《双湖集》】


　　　　贽谢迭山先生启

王炎午余以宋咸淳甲戌，混试豫章，补参太学。赴九江转运司取公文，于运使钱静观坐(张元济校无「静」字，「坐」作「生」，识迭山弟运干君。辱相携剧谈，并以家书介绍，诣其兄之庐。访新亭，问神州，南国再夷吾之望；过黄河，见泰华，前修一欧阳之归。天相斯文，运开嘉会。恭惟某官与古人友，为天下儒。虽小试于经纶，终见疑于瓠落。龙川之文，稼轩之句，学则过之；祖逖之楫，元龙之楼，意可悲也。岂名高固鬼物之所忌，亦见定或气数之不容。匠岂巧而旁观，医能治而不使。惟南北之判而二，自秦汉以来而三，外攻者每睨中原而长驱，内据(一作「扰」)者竟成长江之飞渡。周谢蕃屏，仅可走于曹秦(「秦」刻本作「符」)；孙陈淫荒，能不移于隋晋。

洪惟幸逢昭代，度越前朝，英君访落之成王，贤相救时之诸葛。奈何国势，稍异古先。自龙渡建邦，承平何啻百载，暨鹿矶解甲，休息亦且十年。岂抚此东南半壁之全，而不解襄樊六年之困。倍道赍粮，攻坚持久，彼虑触藩则必除；因臂使指，爱齿护唇，此乃堕甑而不顾。将帅陈往事，则人人瓦解；藩维无斗志，而处处风寒。当局者如人醉覆舟之中，己身溺而魂不悟；忧国者如马走画图之上，势欲往而形则拘。事既亟于燃眉，谁独为之流涕。某江左末系，庐陵晚生，惭用世之非才，欲荣亲而无计。短衣匹马射猛虎，徘徊(一作「驱驰」)李广之风；刻篆雕虫非壮夫，荏苒扬雄之笑。逐洪围而一试，备唐馆之诸生。观北方之强(「与」字衍)，但知学走；知南风(「之」字衍)不竟，犹欲怒飞。从此忘家，因而观国，顷历九江之重镇，有类儿嬉；继乘两浙之要冲。不闻边患。幸弋阳为朝宗之径，而东山有忧世其人。比于大帅静观之庭，得分上幕季方之席。辱怜小草之志，俾参大乘之禅，遇天良难，及门敢后。非苟求于利达，亦欲吐其平生。惟标榜过高，李范自知不免；而声气小敛，韩苏所以来归，非独身谋，雅为时屈。念学校可许补阙，而揖逊非以救焚。亦欲昧死而上陈，岂敢诿言以千进。疏远及河北，切欲附李翱之忧；兴亡卜江东，行矣挽深源之起。忠愚不诈，狂斐非夸。


　　　　读迭山先生北行诗跋

