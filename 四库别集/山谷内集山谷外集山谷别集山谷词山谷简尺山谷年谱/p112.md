<!-- { "loadSidebar": true } -->
　　庭坚顿首天气尚小寒不审奉承几筵尚能支持否和公行状勉强就此不知可用否日月川流奄将祥练伏惟观此论次痛割何可胜言谨奉疏庭坚再拜伯充大孝团练
　　庭坚顿首昨日辱宠顾极荷勤恳无以奉延长者多愧来日习仪罢饭于惠林即上谒不须更具蔬茹只去看墨食柑梨松实之类足矣庭坚顿首宗儒亲友
　　亲老晩来微苦腹痛连心下痛故未曾吃小柴胡不审可服何药其余气体只是午间头痛有四分来身体痛有五分来在也更望裁酌批示庭坚顿首子泽判局宣义
　　庭坚顿首清晨奉馆下承车马侵星谒庙计已还舎盛暑侍奉佳否亲老服青木香圆百五十许粒腹中不甚妨闷意思亦小佳但藏府至今不通不知可服五柔脾约神功圆之类否幸批谕庭坚顿首上子泽判局宣义
　　隂风欲雪手冷颇学书否子泽今旦出否为覔麝香圆百粒速得之佳庭坚顿首徳父足下
　　庭坚叩头天气和暖伏惟中散丈寝膳康和乍迁排岸令弟官舎安穏否衰粗无縁防因问膳幸达小人之区区庭坚叩头叩头
　　双井乃家园春课谩分上数啜寝门问膳恐或须耳轻渎愧恐愧恐庭坚叩头
　　庭坚顿首自前嵗监院回奉书奔走匆匆不能嗣音但闻往来住持安穏院宇晖光日新恨未瞻对耳春寒比来道力健否亦得上方真学道兄弟相賛助耶外甥洪玉父往作谷城令名士也曾相聚否故人陈知白天和入都取寄下书籍亦困道涂少知音公为致三四月之费如不肖受赐也适有賔客作书草草千万为道自珍庭坚顿首洞山道人邦公方丈
　　庭坚顿首屡屈轩葢昨日略到邑中防有召食者遂不果奉诣天气小泠起居佳否欲得数石下盘米不审官员有交子可买否试为筹之早得乃佳庭坚顿首监使侍禁执事朔日
　　庭坚叩头雪寒不审尊何如伏惟岂弟之政田里所安县斋虚闲寝膳宜适哀苦臞雪寒手冻上状极不如礼伏幸痛察庭坚叩头
　　庭坚叩头逺承将命临屈风雨山寒良不易罪逆余生茍活未死不能为薄主人少伫行李凶服又不可奉谒谨奉状道谢不能万一不次庭坚叩头上祥侍者庭坚顿首昨日辱置酒甚勤重旦来伏想起居轻安欲买故纸四斤恐贵局可有之幸为垂意速得为佳庭坚顿首子怀市易殿直执事
　　管君计日相见幸为道千万意行日辱访别适治伯氏上道之具不果款曲又不果往别欲作一简去亦不暇耳旣如诏书罢秋试则必不久留乡郡耶庭坚顿首庭坚顿首昨日偷工夫到彼浴不果防寻经宿安胜漆器一百五十事已令洗涤无损动今遣纳上庭坚顿首志公院宰十月六日
　　庭坚顿首病余薾然殊不堪事以翟漕到三四日义当一入谒已不胜委顿过饭表弟家因解衣就卧俟小凉复拏舟归卧沙尾岂可复胜冠带【阙】
　　感刻
　　感刻庭坚顿首敦礼秘校足下
　　研山如可乞幸见惠欲与同借试晬也
　　庭坚再拜啓不肖虽未尝得奉绪余然旧闻妻之叔母尹夫人及亡友司马公休颇能道左右业履恨未防识也今者得罪窜殛乃得瞻望下风孤危未死幸于承教也即日夏气未节不审尊候何如伏惟监理豫暇宴处禅寂日有余味庭坚区区已及施州数日可防侍曷胜慰快旅次作状不如礼伏幸裁察庭坚再拜啓上夜凉得佳眠旦来亦苦客破华严道埸耳茗句昨遂同防但令行酒耳乃是曩时夀州盗杀林大监孙也明略书回纳髙郎书意甚迫切然未有可辍当割俸一千往公若随分赒之钱监时有人往来也庭坚再拜
　　庭坚再拜道涂疲曵不得附承动静遂六十许日处处阻雨雪今乃至荆州尔春风暄暇即日不审体力何如王事不至劳勤颇得与僚友共文字之乐否所差人极济行李道上殊得力荆州上峡乘舟不大费而差安便遂不须人故遣囘明日登舟即行方此阻逺临书增情千万为道自重谨勒手状三月四日庭坚再拜上公蕴知县宣徳执事
　　庭坚再拜于公家致不疎度相与之意亦不浅被防至陈留略已六十日终不能作一书承动静亦知公初领邑事不能不少劳神于簿领书问之阙自可同体相尽尔沈簿呉掾往来闻起居之详每承流问恩意备矣庭坚以缪于史事逺窜黔中罪大恩寛惟有感涕即日俟受命即行无縁防面临书怀仰千万为民自重谨奉状元日庭坚再拜上公蕴知县宣徳执事
　　双井新牙八两漫奉一歠恐竭气以露牙八两助之耳庭坚顿首
　　庭坚再拜啓流落羇防邂逅明公为邦辱知辱爱谦重深畏似淡薄而乆长有以见君子之交味也奉别忽逾半年虽修问不数怀仰则勤即日黔州气想尚温燠不审尊候何如伏惟安静不扰民以宁一神所扶佑日拥多福无縁防承临书驰情无量伏祈为民自重以须超擢谨勒手状十月初六日庭坚再拜上彦修知府左藏阁下
　　庭坚拜手啓比因彭水人囘上状当已彻几下即日暑雨烦溽不审尊何如伏惟公平清重民以不扰神之听之百福所集庭坚以家弟不听遽别留涪陵忽月余今日遂成行益逺斋阁惟有驰情伏冀为民自夀以须陞用谨勒手状四月二十二日庭坚再拜上彦修使君左藏阁下
　　庭坚顿首窃观镇静足以安夷獠清节足以伏吏民郡斋宴闲时与僚佐歌舞以谢江山当亦无不乐时别后未尝不思清对也由涪渝至此遂无酒可敌斋中色味此邦微有瘴雾日须醇酒幸此旁舎民家颇解酝酒相给耳殿直想读书益有功但令屏杂学且以笔墨弓矢为戏令村惷老兵为给使乆之自当习静成性矣小子相得一少年淳谨者与同学稍能勤也庭坚再拜
　　庭坚再拜两日来黔江水涨涉夏乃复苦雨耶斋阁风物想入知创益有可观所恨转闗濩索无与共乐之者耳子宁气体渐能堪耐时到贤乐从容否比因检书见东坡一篇听琵琶纒头曲甚妙不审曾见之否或须当以大字写一本付大张也亦思作听道人欢一曲偶有数字未可意后信并寄矣庭坚再拜
　　庭坚顿首啓迩来尊想益康实闻子宁已能出防季计殊轻安数共贤乐把酒否别后时时梦转闗濩索之声也三祗候安胜庭坚再拜
　　罗忠秦徳道中极得力但久滞留増愧耳庭坚再拜
　　闻后房九月临蓐计当得男以慰所望贾守得书未能如期来交承否子宁闻遂安强计数有斋中小宴歌舞中更得新进否此邦乐籍似皆胜渝泸防有成都之风也庭坚再拜
　　八师经乆写得无便可寄今附蔀子寄不知可意否黏蔀子时微似差互却如不见经即在子宁蔀子中矣庭坚再拜
　　重烦惠油饼起溲荷眷防不倦感愧感愧庭坚顿首庭坚顿首风惨令人不能佳不审起居何如细事数烦髙明甚愧此品茶余一斤半告指挥磨却令自送来与之酒愿戒令少下细磨也庭坚顿首仲弼排岸长官閤下
　　庭坚顿首经宿伏想侍奉太夫人膳饮胜常令弟子舎皆无恙今旦干行李未办事未得防诣二语録各往一通维心华发明者可以入此书尔今日风色未得行否庭坚顿首茂衡通判宣义
　　得之不得天魔得之又外道抛却耶娘初草里认他黄叶作金钱万仞峯前快撒手更休以后复之前此书如鸟惊霜弓地避人迹
　　庭坚再拜啓程三班回奉状当已小尘听下即日夏气烦郁不审贵州之土寒燠何如伏惟投壶雅歌蛮夏安业卧阁宴闲百福所集庭坚潜伏藜藋之间亦粗能经理衣食之资舎弟逺挈小子并渠一子一妾来相与处亦慰眼前余无足道者匏系空山一心至教惟有驰情谨附承动静谨勒手状五月日责授涪州别驾黔州安置黄庭坚状上补之安抚大傅阁下
　　庭坚再拜杨三班来问得左右动静甚详承宴处深密虏在目中无不穏贴良慰怀仰闻泸南山川清秀颇得僚佐相与登临宴乐之否无縁相从一笑愿时鍳经方尽卫生之理以俟陞用庭坚再拜
　　都监刘君于此相从在公家相调防始终不倦承冰鍳照逺获预荐章不肖实亦受赐庭坚再拜
　　庭坚闲居极欲省事不能数假借公吏故遂阙牋敬奉老眼昏澁作书亦甚麤鄙伏恃髙明照察底里庭坚再拜
　　施黔作研膏茶亦可饮漫往数种幸一碾试垂谕何如庭坚再拜
　　庭坚再拜啓前防附郭殿直所赐书并得蛮弓弢作卧茵及余甘二种即作书附江安尉李偳道谢幷致双井去不审已彻左右否郭殿直近方到此问得动静甚悉以慰怀仰即日春寒不审尊何如伏惟卧阁宴安折冲千里之外夷夏无不得其职神明扶佑百福所防令嗣及解元想数得安问闻两令郎尤淳谨喜读书此亦长年可意事也前守曺供备巳解官去新守髙翔左藏旦之弟也老练亷勤往亦乆在埸屋不易得也虽闲居与郡中不相闗亦托庇焉庭坚比苦脚气时作头胫中痛虽不妨寝饭亦是老态渐出因此杜门不复与人间庆吊相接林下惟与二三道人共斋粥似差胜舍弟儿侄辈不窘衣食便足了一生无足贻念无縁防承千万为国自重谨勒手状正月十二日庭坚再拜上补之安抚团练阁下
　　庭坚再拜昨承拜命为夷夏借留明使君尝具手啓道忻庆之意矣闻体力轻安须鬓殊未白此大庆也庭坚受性蚤衰已成一翁尚能饭耳无縁言面临书增情庭坚再拜
　　庭坚再拜今春黔中乃见积雪天气亦大寒不审贵部气何如去年黔中荔子差胜前年但不可作腊闻泸戎荔子白晒乃佳是否开元中入贡葢用泸戎也庭坚再拜
　　庭坚再拜啓昨郑殿直回附状并以双井分上不审已彻戏下否今嵗黔中霜雪早寒以至穷腊少复晴日不识贵部气何如伏惟投壶雅歌夷夏安帖樽俎之间多得佳士宴饮之余颇复阅今古以为乐亦闻须鬓不白饮食类少壮此耆艾之福也庭坚顷者毁瘠墓次已成斑白窜逐以来与忧俱生不复耐寒暑粗可倚者老饕耳扈县想数得安问秘校般挈归未在旁子舎学问当有日新之功无縁瞻望嵗穷春作怀仰何日不勤伏祈为国自重以须陞擢十二月二十二日庭坚再拜上补之安抚团练老兄阁下
　　庭坚再拜不敢数通书恐讁籍之尘或玷污清望伏想深察也刘公敏殿直昨防别纸有顾眄之意幸甚此人干办明了他日见之可悉其存心甚美俸钱尽割在荆州奉继母守淡薄而勤官殊不易得比漕台欲荐监渝州税渠以非所欲未敢供愿状窃闻贵部新五寨皆是举差愿得一防驱策不审可收置门下否渠涪州来夏当满而渝州阙乃是来年二月故急迫干叩耳此人旣是公家所须人兄弟与之好故敢率易如此庭坚再拜蕃弓袋因人回更丏一枚欲作琴弢耳慁烦不一悚仄悚仄庭坚再拜
　　庭坚再拜啓得雨秋气明爽伏惟燕处万福见所赐家弟去月晦书想得日用轻安处炎凉之变意虑淡然惟有钦叹承治行日就绪何慰如之虽瞻望未卜而数闻君子之音欣慰无斁谨奉手状承动静谨状八月初四日庭坚状上补之安抚明使君老兄阁下
　　家弟防赐手笔甚勤重钦仰盛徳何日不懃继当作记奉承动静庭坚再拜
　　庭坚再拜啓春末被防移戎州谓计日可防候故不复拜状而多病就医药所至淹留凡三易舟乃得及此比来不审尊候何如暵旱得雨想少慰忧民之意庭坚捐弃漂没衰疾慵惰乆在林麓已无衣冠但有幅巾直裰野人之服恐不可以造公门谨勒手状承动静庭坚再拜补之安抚团练老兄阁下
