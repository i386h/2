<!-- { "loadSidebar": true } -->
　　老夫耄矣不入时妆先生欺余使代匠斵嗟举才之误甚感知已之忻然伏惟某人京岘名流茅峯秀脉文辞之炳云汉为章于天渊源所渐庠序以化于邑肯偕武城莒父之宰来防康成元方之间弃其学学焉可乎以所事事之过矣法筵龙象必取笑于旁观讲坐臯比又奚烦于勇撤小迟觌面相与论心
　　囘岑应奎山长啓
　　逺方下士愧百拙之无能大人先生闻一言以自宠堪笑老翁七十之状尚思阿婆三五之时随踏槐花偶穿杨叶终然举子之刺竟遭考官之疵谓士衡之患多俾曹参而俱次进恐复贻讥于狗曲退而姑卒业于鳣堂手披百篇不免诸生之笑子来几日竟为长者所先惊雌甲之偶同辱受辛之嘉惠兹盖伏遇某人词林孤凤学海老龙现丁夘之文星出而为瑞题癸巳之石壁隠不求名人皆为斵以汗顔公独慿轼而观戯孺子可教讵华衮之过褒将军肯临即皋比之勇撤某扫门虽晚倾盖如新载披贯道之文深感怜才之意上飞怒翼不能击鲲水于南溟下拜低头惟愿逐龙云于东野
　　囘句容夏君范投啓
　　敬为曽南丰每私诵陈无巳之句近舍皇甫湜乃徒取白乐天之名得非自厌于家鸡未免骤惊于越犬况尚论取友无出一乡之中而患在为师逺求千里之外疑之者问不相及之马恶之者挥从何来之蝇幸倾盖之方新辱贻书之甚宠竒哉抉云汉分天章之手施之被薜荔带女萝之人信流水之知音奈阳春之寡和伏念某就木之矩有蓬之心始焉壮而欲行之今也老之将至尔桑榆落日独倚行藏之楼花栁前村都非欢娯之地免园之册子虽熟雁塔之题名不存食牛之皮已七十矣抟鹏之翼奚九万为偶闻武城之歌遽下洪都之榻此非子之坐笑于列以何堪谁谓汝无家怀其安而不去遂作他方之逰客孰为当道之主人伏惟某官吐凤词工屠龙技进爱子以方之义教人为善之忠屡撤皋比盍扶鸠杖泳南浔之泮水采彼茒芹修句曲之宫墙敬夫桑梓既不怪南州之雪方将逐东野之云【原注来啓云上下四方思随东野】论心甚真握手恨晚友士之仁者虽非利器之良工适子之馆兮不忘缁衣之永好
　　囘陆静逺招入义塾啓
　　北面弟子欲就良工东道主人误邀俗驾方小窻之听雨忽广坐之披云虽同为呉郡之宗敢自认汾阳之谱伏念某空空末学冉冉余龄屡曽雕鹗之横秋久似蛟龙之失水烂熟免园之册半费精神峥嵘麟阁之名徒劳梦寐乏温故知新之益蹈芸人舍己之非説诗不至于解頥读书谩夸于便腹岂意痴顽之老子亦如起废之浮屠俾摄皋比聿观龙象兹盖伏遇某人山川清气海岳雄襟能庇寒士以万间得育英才之三乐曰见义不为无勇而教人以善为忠家塾一新生徒四集盍取多闻之友共收半学之功某适从何来非所宜据安得秋阳之暴皜有惭幽谷之迁乔政恐犯孟氏之好为虽欲强曽子而不可庸蜀日粤岭雪难逃众口之见嗤北海水南溟云愿挟诸君而逺到拜命之辱奉币以登
　　代囘句容程宰啓
　　闻歌之声知能施于有政行束脩以上愧不足以为师偶得荆州刘公之书欲下南昌孺子之榻古有此礼今非其人伏念某童而习之老无能已以吾长乎尔苦来日之无多莫我知也夫抱遗经而独处青眼一顾白头如新幸无邹子之先容肯索李生之髙价兹盖伏遇某官鸣琴多暇制锦甚工士元非百里才何尝不治冉求可千室宰岂曰未仁姑小试于牛刀乃先求于骏骨伊欲逐云龙于东野又疑惊雪犬于南州楼漫想于行藏门当谨其出入未敢从容于函丈正须俯伏于仞墙以吾为邑长于斯固将学道则爱人也有笑于弟子之列安能受业而解惑哉聊抒下情少需后命
　　请曹教啓
　　学必有师其闻道也先父不责善故易子而教凡洁以求进者吾未尝无诲焉恭惟某人貌古神清才髙学博一过目而史辄诵八义手而赋已成渊源所渐范模甚正某子侄辈少壮不努力孩提巧相如就有道而未正焉防斯人谁与归也昔长者絶子非子絶长者闻决意以先归今童蒙求我匪我求童蒙愿降心而俯就
　　谢徐教啓【原注除讲书】
　　入学招诸生幸过昌黎之仙伯读书破万卷惭非老杜之竒才拜命虽荣抚心自愧窃惟讲书之选以待博学之人论史不及子长班孟坚解经不如康成孔安国无抱负者奈观听何必来狗曲之讥适重鳣堂之辱如某者性天粗敏门地颇寒少亲师友之渊源搀説古今之得失毎自负不碌碌者今何为是栖栖与所谓功名三年之学不至于谷其于经传一卷之书必立之师虽误听菊榜之铃素不齿芹宫之籍嗟小子狂简成章不知所裁幸有司公明有善者率以録盖伏遇秋云双鹗春浪一龙身闲梅阁之仙防手葺杏坛之生意园蔬芜秽昔容樵牧之童水藻精神今选英髦之士致令跃冶预在铸金某敢不更参诸老之门尽足三冬之学后生躐等莫逃鸣鼓之众攻异日説书不满斵轮之一笑
　　立坊请王麟棷并谢保举啓
　　某年逢九三大耋之嗟时无八十常珍之养甚吾衰矣莫知我夫毎追思孔文举其人幸不生汉建安之末举贤荐祢衡之表旌徳立郑公之乡起当代之文风传他年之佳话顾惟先辈素号名流有若无实若虚柔不茹刚不吐彰善而瘅其恶当仁以让于师一加华衮之褒百倍青萍之价门阑之色多喜意亦颇浓玉帛所及皆余我何以报有一樽酒兴来欲尽于君懽无百年人防后未知其谁健倘不遐弃幸赐早临
　　囘学生曹无易投啓求跋其先人所修家谱
　　亲幸未至于涂人又岂止五世之泽师不必贤于弟子当自成一家之言载披鸿藻之摛词尤见青蓝之出色窃惟曹叔振铎之裔昌于延陵季子之邦簮笏相传箕裘不坠宜登名于竹简奚借重于刍言西山之记睦亭惟存真氏老泉之引族谱自述苏宗况今家学之心传尚有父书之手泽何勤四六引喻再三方愧狗之续貂犹幸蝇之附骥友古人尚论其世已与君为再世之交后死者得与斯文但惭我非能文之士薄言申谢不敌先施
　　贺朱南伯受鄞县簿啓
　　伏以桑可怀鸮想泮林之久乐枳难栖凤喜贤路之初升匪为簿书之能乃有民社之寄昔在元晦曽仕同安至今思畏垒之居犹未忘紫阳之教虽泉明逈隔而官氏相同防见今人能行古道某年矻矻以犹学发种种而奚为嗟老死其无闻知后生之可畏是我主簿已素简于上知谓君中书行即膺于大用
　　谢人夀啓
　　蹉跎五十九年无能为矣擘画二三百嵗不亦难乎荷缱绻之故人念婆娑之老子申之善颂飨以多仪既推介夀之恩敢后拜嘉之礼绣段辱美人赠何以报之斑衣作小儿啼聊复尔耳
　　囘尤叔永弟夀啓
　　有弟逺方嗟鴈行之中断揆余初度偶息之尚存分甘晚节之衰猛省平生之过拊我之恩莫报友于之义不敦思之几欲无生至此又焉足贺特以连栖之树来加一瓣之香嵗以为常餽之则受我生壬子惭非君贶之妙龄昔有夘君更比子瞻而髙夀
　　囘缪惟肖弟夀啓
　　忆荆花之成树可惜分居叹樗木之不材偶因得夀岂意亲亲之义能推长长之心乃睠生辰特承嘉惠祝以斑衣之雅戏申之黄绢之好词欲令周子之兄得奉老莱之母式相好矣何以报之举池塘春草之诗有如昨梦酬风雨夜来之约共乐余生
　　囘生日啓二首
　　涂抹少年曽有飞黄之志婆娑晩景遂成尚白之多谢故人颇哀老子记我湘江之初度享之平陆之多仪素丝有类于币将玉羽奚烦于经换防饦喜成功于新妇香令乞巧于神夫更分邻烛之辉又致瓣香之敬拜嘉敢不图报则那辱逺使之騑騑答空函而咄咄罔之生也幸而免有愧圣人之遗言饮且食兮夀而康曷勤君子之善祷
　　阿婆涂抹曽记少年老子痴顽可怜晚嵗自叹乐天之白雪敢期梁颢之青云初度再临俱存有感独荷故人之缱绻逺驰肤使之光华剪南海之香沈刻邓州之花蜡载酒不烦于问字换鹅何待于冩经以乞神夫之灵面以借新妇之巧粲然庭实充此室虚敢不拜嘉未知报徳笑矍铄翁当六十三嵗甚矣吾衰与渴睡汉争第一二筹壮哉此志愿囘善颂还祝巍科
　　囘表弟恵则之贺壬戌生日啓
　　凯风寒泉之思已惭子道落霞秋水之句允属天才顾有弟之最强肯厥兄之弗念华予晏嵗享以多仪爰三肃以乃登奈七襄之莫报老者颁白况又当二首之年赠之乘黄无以结同心之好
　　戊辰囘生日啓四首【原注七十七嵗】
　　于渭之阳我见舅氏在浚之下莫慰母心抚存殁以兴怀念劬劳之难报我辰安在君惠未忘嵗复嵗能常继乎亲其亲亦可受也耆英防上敢齐彦博之年靖节诗中独感孟嘉之传
　　安乐窝中多尧夫之十嵗耆英防上与潞国以同年自怜衣褐之穷仅能食粟而巳荷诸公之假借容老子之婆娑余光巳薄于崦嵫善颂至形于嵩岳殊不念庚寅之枯槁谁能记甲子之泥涂此一瓣香岂讃扬之敢受余数尺锦愧裁答之未工
　　吾衰也久矣犯老而不死之讥人交而敬之有爱欲其生之意揆余初度享以多仪香涎剪龙海之云花炬割蜂崖之蜡汤饼既宜于深注笼禽未免于生燖喜手开谏议之椷知腹免将军之负维其防且有我指如此异味必尝俾尔夀而臧以心却之他辞不可敢无下拜是用登嘉【原注起联一云疑年而使年分甘久辱吾老以及老是谓善推】
　　臣老无能为矣不惜余生人交久而敬之独存髙谊已废蓼莪哀哀之什骤歌伐木许许之诗惊百实之旅庭忘屡空之在巷我生之初尚无造嗟皇皇欲何之长者有赐不敢辞使仆仆尔亟拜
　　囘人夀啓
　　东有啓明西有长庚问生辰其安在字余灵均名余正则虑行道之犹非初焉年冨以力强今也形枯而容悴几逢初度自厌余生八千嵗为春为秋古无此理九五福曰夀曰富他有其人我非良士之皤皤君有故人之恋恋无父何怙无母何恃终不乐于余心尔酒既防尔殽既嘉乃用将其厚意何敢不恭之却第惭匪报之投
　　答慈云长老夀啓
　　某恨不托西方极乐国几曽瞻南极老人星孰晏嵗以华予在逺方之瘦弟释氏亲抱送每笑大儿之位卑弥勒迟下生不见阿婆之年少拈香一瓣祝夀八旬铸铁为限任鬼拍手笑人借板与槌请师逢场作戏信难问口且莫皱睂
　　囘无华弟夀啓
　　姓虽鸿渐齿本雁行元方季方未必皆难为孔氏释氏似曽亲抱送嗟哉念母之不见岂曰事兄之未能每于初度之临辄致瓣香之祝老夫乘兴欲东游思听对床之夜雨明年此防知谁健且揖在坐之春风
　　囘呉季仁夀啓
　　老子闲居方辟三三之径故人相问适当九九之期纵难保于百年喜又加于一日问生辰其安在虽后甲以何伤尔殽既将我心则喜夀八十单一嵗将没齿以何言醉三万六千场方开口而大笑不妨命驾相与盍簪
　　囘表弟惠则之夀啓
　　见我舅如母存焉今则已矣求乎弟事兄未也古犹难之况于中表之间讲此寻常之礼每逢降寅之初度必有受辛之好辞更加及物之仪益重怀亲之感甚至废蓼莪读不亦悲乎如云无渭阳情焉能有此四者具美矣美矣再而拜受之受之
　　囘汤氏赘壻启
　　辽濶先生之裔及见闻孙凄凉内相之家有齐季女一言作合二姓为婚令弟学士绰有祖风青氊可复某女幼离母训绣组未工自伤贫而嫁之难辄从壮则赘之礼立氷有请种玉何烦俄筐篚之厚将愧琼瑶之莫报女不嫁凡子定知此士之非凡我疑是老奴但愿与君而偕老
　　囘薛壻启
