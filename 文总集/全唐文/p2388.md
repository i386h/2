<!-- { "loadSidebar": true } -->
    原夫太极肇分，三才定位。佐圆方之化育，乃自神；保区宇之昌宁，率由英杰。是知神人一致，幽显殊途。生则负业负才，功名冠世；殁则至灵至圣，祸福及人。代有可称，永垂祀典。而神周氏，讳鹏举，字垂天。东晋时会稽人。姬氏分支，汝州启祚，轩裳集庆，冠盖传芳，禀灵虬无匹之资，挺天马不羁之质。文戈耀彩，早符却日之能；智剑腾光，自淬浃云之利。宏词登第，雄俊成名，初宰上虞，忧分百里。布丝桐之政，兼冰檗之操，民仰如神，物资厚利，趋朝龙阙，出牧雁门，才兴廉之谣，已显孟珠之誉。人安物阜，岁稔时清，继隆竹帛之功，迥播仁贤之美。自後心思退让，志务幽闲，俄辞建隼之荣，遂厌垂鱼之贵。念昔会稽东上虞北，曾游鱼浦湖，遇春景韶光，访物外之灵踪，寻湖中之胜。益见澄澜湛湛，分玉镜之清光；翠岫峨峨，列云屏之秀色。松篁掩映，花屿幽奇，每资赏眺之情，颇惬嬉游之趣。舟泛青翰，车乘白驹，全家忽隐於灵渊，阖邑但惊其神化。俄而潜通，迥布威灵，升为水府之仙，超统阴司之职。即时闻奏丹陛，肇建严祠，敬之者福必生焉，犯之者祸当立至。牲牢互进，笾豆交陈，远近居民，无不畏惮。
    时有明州天童寺僧昙德禅师，道高康惠，德重图澄。感太白之星精，下为童子；登招提之果位，即造诸天。禅师闻神血食生人，由是大垂慈力，俾归正觉。径造灵祠，禅定身心，结跏趺坐，显灵通万状，变见无方。禅师寂若无人，湛然不动。神乃寻知悔过，忽显真身，与三人礼拜归依，受五戒三皈之法，祭奠不茹荤血，庙庭愿托园。昔本在湖ヂ，地形窄隘，乡人孔泽、赵瑗，以为非立伽蓝之所，竭诚祈祷，咸愿迁移。启告才终，狂飚忽起，朱绶飞停之处，香炉飘落之中。民乃上闻於官，敷奏於帝，续降敕命，建置殿宇，精崇梵刹，安处祠堂。院与庙成，咸为利济。会昌五年，天下庙庭，例行停废，惟此庙宇，独与重存。後佛教重兴，一切仍旧，民间祈求，应若答响，可谓奉天之令，安国之禧，咸叶庶民。乃为赞曰：
    神道性兮杳冥，人神应兮有灵。禀一生兮丈夫，钦万古兮留名。威光震兮赫奕，剑气上兮冲星。仰如在兮享祀，感神理兮精诚。香火兮不绝，永表载兮典经。
    ○敕修武安君白公庙记
    窃以武安君威灵振古，术略超时，播千载之英风，当六雄之敌。庙貌虽存於近县，詹圣上思（阙）甍已甚於荒凉。念道踪（阙三字）令当司见葺，冀存（阙一字）美不泯岁时。冠裳（阙二字）剑严整，倬尔（阙一字）迹感发宸聪，剞劂才施，堂宇光粲，兴功（阙一字）毕，祀备周。刊石贞珉，用资不朽。其所添置物色，具列於後。
    ○三贞祠碑记
    三贞祠在灵宝县南二里。按《碑记》云：晋末太傅杨骏之三女也。骏遇害，举家籍没。而三女誓不归於他氏，贞以为名。时重其操，设庙像以旌之，纪其坚贞之德。作铭曰：
    彼之三灵，淑德惟明。父之罹祸，誓节全贞。节操当时，以贞为名。起祠塑像，用表精诚。
    ○陀罗尼经幢记
    窃闻天不能并覆，地不能俱载，父母有生育之恩，而不免沉沦之患。师资之道即不然，训我以法，乐我以心，悟之於一言之下，顿超生死之境，得之於有无之际，便登常乐之门。万路交驰，而不能挠其道；三界炯然，而不能坏其性。是知师资之礼，孰能报哉？
    先师俗姓张氏，法讳皈敬，当邑人也。即灵塔大师上足也。幼归释氏，长参元宗，一言合道，便契真理。挂锡昆峰，久历星岁，近厕兹院，未更岁馀，疾恙渐萦，即赴魔请。付嘱斯在，迁神净方。春秋有七，去景福之首五月九日，已归大寂。门人全意等，以绝粒斋心，香花供养，素服之载，礼之如存。遂则舍兹所有，建彼尊胜幢焉。於是召良匠，凿嘉山，穿厚地而取奇石，翦长林而出珍材，役百千人功，计半一之岁，莫不金槌连击，钢錾双冲，玉屑迸飞，石火电耀，吐莲华之仰覆，垂璎珞之纵横。瑞气祥云，若盘龙之偃蹇；悬针垂露，似返鹊之遨翔。一轴真文，横铺八面。以日计时，功圆既就。
    於是卜县之艮位，置院之坤宫，地连溟渤，势接昆岩，四山如（阙一字）日之形，万象带含春之景。坐中秀气，视远近之江山；枕上泉声，听晓夜之流水。依稀无忧之所，仿佛极乐之场，可安尊胜之文，可置不朽之迹。伏恐陵迁谷变，渤成尘。若不镂石於斯，何表将来之纪？
    ○西关净化院记
    大璞未雕，性寂即无其执我；淳源既泮，性生遂有於成身。是以四相盛衰，三界纷扰，本师世雄哀其颠坠，悯彼轮回，构巨而烛幽，运广筏而济溺。立善作福，皆为方便之门；举首低头，尽是可归之路。
    净化院者，即鉴诸道者之所建也。道者永嘉人，受业於先峰护国灵应禅院。弥年苦节，早岁勤身，著头陀粗弊之衣，修菩萨利乐之行。逢缘必作，随处立功，建濠河津要之桥梁，修府郭壅狭之歧路，蚤临潭庙中之灵宇，宵奉园穹前之净地。其於运力供僧，重言化俗，苟有一善利於人，乐无不为。乃曰：“国土民安，君王信向足，云水烟霞之众，瓶囊盂锡之游，其间或有幻相无情，尘缘将尽，百衲之衣何直？周身之具奚求？爰寻佛言，备得教旨。且西土刍、刍尼，下至优婆塞、优婆夷，送往之礼，名以维，维之文，实火化也，弃馀灰於远水，免遗骨於他山，劳无烦人，置不有地。”即具以上事达於庙朝，创佛祠於湖山，思祈为功德主。上曰：“六度门中，常闻喜舍；八福田内，屡建津梁。勤王早立於大勋，奉佛素崇於至性。”闻是善也，忻然在怀。遂奏敕与，请置其所。乃於镇西阙之右，延寿山之阳，郛郭匪遥，柴水甚便。命开基址，式建僧居。圣上允俞，锡名“净化”。维之道，兴於此焉。繇是台阁勋臣，香闺贵戚，府郭君子，信人，发心无难舍之财，集事有易成之力，像设毕备，舍宇一周，香灯含昼夜之辉，钟磬续晨昏之韵。仍於院侧，立此方坛，或愿维，不计来众，资其事用，给以薪蒸。利济之门，无大於此。将欲纪录不朽，刊勒坚珉。海阔山高，莫并有为之福；毫枯笔竭，难书无尽之功。
    ○龙兴寺百法院礼佛会石幢记
    伏惟佛生中国，当此土周昭王初，（阙）暨乎声教流传，始自汉皇感梦。自後支那国内，广布流行，归之者尽悟无生，敬之者皆超彼岸。有求皆应，无愿不从，似影随形，如声响应。爰有百法大德者，始从无棣，携杖锡以南来，既至磐阳，（阙一字）龙兴寺驻足。是以继开瑞典，讲论明门。（阙）四方之负笈云臻，寰海之闻名悉至，实谓塞道而归正道，摧邪见以悟真宗。六事行圆，人皆稽首。弟子等曾游法会，睹六事以精严。暂听分宣，似衣中之得宝。是以学亲六事，共结二因，闾巷相（阙一字）朋侪共允，展转相呼，来者甚众。信士既多，标礼（阙）佛会是以长於月圆日，宿净三业，旦入寺中，随僧赞唱以连天，五体投诚而迎地。虽为岁久，未（阙一字）标题。乃有都副维那幢会纠首与会众商议，拟造石幢台座，镌上下经两轴。会众既闻，无不允许，遂（阙二字）良匠选钜材，各舍青蚨，共崇胜业。今则功圆（阙一字）妙，不让於兜率陀天，鹦鹉频伽，恰似移西方在此。幢仪既就，列姓氏以雕镌，显示当来，瞻敬者皆获斯善。（阙一字）多愚少智，辄顺尊情，书述荒词，略为序赞。
    贤劫千佛，第四能仁。悲深愿广，浊界度人。给孤园里，（阙一字）演金经。金身放瑞，处处莲生。化佛先唱，释迦自陈。弥勒独悟，万倍解生。近执示起，心里疑生。三业俱净，五体投诚。世尊往昔，授记丁宁。弥勒修行，未得真成。贪心申在，禅定不行。既言成佛，何处受生？子细谛听：却後一纪，知足天生。官（阙一字）万亿，五百为名。尽修礼度，（阙一字）作迎，善贤显胜，楼阁峥嵘。珠从额出，内院方成。宝树风动，昼出音声。不谈郑卫，唯演空名。花涌八水，游（阙一字）栋行。能柔能冷，饮不伤形。宝女执拂，帐内游行。小梵张网，大梵悬铃。因修六事，意想投诚。人闲寿足，（阙一字）臂便生。花芬头上，（阙八字）敬礼慈尊。阿难长跪，发问经名。世尊为答，观慈氏经、《下生经》赞曰：大智舍利，能转法轮。白佛启问，弥勒当因。世尊诫敕，当一心听。四海渐感，地即广平。村邑相近，绝有邱陵。人唯三病，更无馀（阙一字）应往大藏，广集珠珍。七宝（阙七字）头城大，广阔纵横。上诸楼阁，百宝所成。慈尊修道，从境而生。妙台始就，即使分诤。知世间法，无常必生。舍家修道，当日即成。龙花树下，契证金身。从座而起，往翅（阙一字）城。天龙前引，四象随行。梵王侍右，帝释（阙一字）倾。（阙九字）业迎佛，入此大城。佛开妙辩，广利群生。三会得度，遗法众生。释迦上足，号迦叶名。藏（阙一字）鸡足，只後慈尊。山神来报，弥勒始兴。乃从定起，来礼慈尊。世尊预记，赞彼殊因。当来证觉，号成佛经。
    ○谦公安公构造残碑记
    （阙）虎踞，小之则凤峙鸾翔，皆崇以佛宫，尽立（阙）形尚在灵泉汹涌，灌千顷之田园；异树婆娑，（阙）生，草茅渐没。国家祈祷（阙一字）瞻瓦砾之场（阙）四民乐矣，五教隆焉。咸歌尧舜之风，尽咏禹汤（阙）人多举意。则有檀那众户，同连款状，共诣府门（阙）崇作。今来之金地，仍（阙一字）威严帖牒，差选公干主（阙）上人之谓欤？谦大德道行清高，心怀澹寂，雄经（阙）副佥谐已斯主绾公卿仰慕，缁素倾瞻。安（阙一字）上人神（阙）无意游行精舍伽蓝，有心建立。於是师长委之匡构（阙）缘言谕逐分注题（阙一字）敛资金，贸易材木，寻其巧匠，召以（阙）桷爰从保大三年起首，迄於四载，兴功变此（阙二字）成斯莲（阙）开向夕阳而似哈□霞，当朝旦而如雾露。（阙二字）日（阙）之猿声响亮；泉池写汉（阙一字）时之月色晶明。疑从（阙三字）移（阙）自谐住止迥以精勤广召信人，深严佛事。修生（阙二字）福善结（阙）莫委元由之事，须砻贞石，以镂清名。契恩内典，（阙一字）虚莫（阙）诣以萧宫，才申攀（阙一字）之仪，便沐周隆之礼。寻垂（阙一字）弗可（阙）乃为铭曰：
