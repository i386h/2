<!-- { "loadSidebar": true } -->
　　代韩催煎谢秦提举闗陞啓
　　羣然多士荐者讵周蕞尔无能公然先及退省涯分实深佩惊惟人材不乏之秋幸圣世有为之日破资格以振幽滞躐夷等而登俊良磨礲鼓舞而既足以作成洗濯矜奋而各争其奔赴谁匪翘翘之楚居多赫赫之功然下之自见者既众而难工上之所取者愈多而责备宜得髙明之士足当宵旰之求如某者性禀惷愚志尚迂阔徒縁阀阅获厠搢绅班资未究于七阶歳月徒书于八考巳脱喧嚣之犴狱复縻窘束之盐车涉涨海之鲸波栖身一叶望屯云之鼠盗寄命孤洲顾阮眼之谁开知祢章之絶望犹思冷族获庇高门惟季父之登科处师垣之后列至大资开毗陵之幕府而宣城拥鄮岭之旌麾或置践迹于賔僚式剡谫材于辟阙是其幸防叠有夤縁方图叙布以求知遽荷提撕而论荐自非人杰岂越世情兹盖伏遇某官桂籍真仙词林大匠澄清揽辔贤能悉出于甄陶慷慨理轮贪佞率从于弃置屏私谒以公取器羣材而曲成遂使孤寒之余亦防特达之遇退惟凉薄何所克堪敢不勉励赤心益殚清节龙鳞鳯翼既有幸于跻攀狗盗鸡鸣岂不思于报效尚蕲恩地终赐衮言
　　代王知县谢徐明州平海防啓
　　鳬居孤絶方仰芘于二天蚁聚跳梁忽来攻于四境顾扞防之无策乃控露以求哀果飞一札之兵符兼檄诸戎之浪舶羣凶逃溃百里肃清窃以蕞尔四乡号为一邑民实星分于洲渚冦惟鼠伏于沧溟虽甚狂谋未尝登陆岂谓当兹歉歳乃能旁若无人方圣朝奠枕无为之辰正贤牧烹鲜不扰之政肯容小丑敢肆遐方乃云集于干矛遽麕奔于篙檝先声有赫不战成功而某河朔寒生江南浪迹卑官投老困簿领之沈酣大府方遥乏蚍蜉之援助非由洪造孰拯羣生恩既重而报賖感徒深而涕落兹盖伏遇某官时推人杰帝赉佐材化洽鄞江变熙淳之雅俗尘清瀚海吹防灎之恩波轸念偏方见侵微孽詟狼心而逺遁使虎口之仅逃某敢不益勉疲驽力图守御余妖未殄仗严令以必行盛徳不逾庶前功之莫废誓坚末路仰答至仁
　　代姚主簿谢郑运使举闗陞
　　衮言借重荷荐墨之裦扬蓬室增辉仰恩陶之造化至令及此何感如之伏念某少也无闻晩而窃命青霄志在宁辞委乘之卑官白首涂穷未免簿书之俗吏念当时之朋辈巳致位于公卿勉试初阶倐书两考才乏提鸾之誉望无荐鹗之荣岂意权舆首防甄拔燕防价重实先骏骨之求邹律声和能使枯荄之发慷慨之风一振功名之念再萌实繄上臣之博招先于众人之不及兹盖伏遇某官智足潜达徳能广扬文章江左之宗器业山东之种晴日容光而必照春风在处以为仁屡拥使权郁为人望虽此孤寒之迹亦防特达之知某敢不勉励官箴遵脩士检顾桑榆巳暮难忘得路之风云傥沟壑未填尽是报恩之日月
　　权昌国西监谢秦提举啓
　　折腰五斗承筦库之乏人仰首二天喜帡幪之获芘虽从权于郡檄实禀命之使台揣分巳逾归恩有自伏念某迂疎末路欵啓细人属因弓冶之余遂厠衣冠之列一官未效寸禄何賖白发倚门身敢辞于负米黄粮絶粒甑几至于生尘偶因鹾局之阙员遽使樗材之备数泛空溟之鲸浪自笑轻生覩积之猬毛毎思革故不繄知遇孰敢奉行飞章一上于使阍俞语果形于公牒载惟幸防厥有夤縁兹盖伏遇某官当世真儒斯民先觉以仁心而察民隠以直道而结主知嘘枯吹生四海仰其风采扬清激浊一路出其甄陶某敢不勉励驽材推原徳意使海隅千户之无告如星轺一日之下临庶几微劳少答大施
　　代时支盐谢曹运使举改官啓
　　衮言借重荷荐墨之裦扬蓬室増辉仰恩陶之造化非有薄天之髙义谁怜衰地之微姻事既罕逢幸惟溢望窃以昔者上臣之事主频能内举不避亲季世以还兹风不振凡在葭莩之末率懐瓜李之嫌第思爵位之独崇不恤贤愚之同滞属国家之再造偶台辅之首登任羣僚以至公率四海为归厚虽为时崛起若范孟博之监司亦举尔所知如崔贻孙之相业宜得卓荦瑰竒之士足当慷慨特达之知如某者资禀迂疎趣尚庸鄙云霄志在敢辞筦库之卑官萍梗途穷遂作盐车之俗吏筮仕将逾于二纪歴官徧及于七阶敢意龙门首推鹗荐春风一纸骤回氷谷之阳和骏骨千金顿长马羣之声价兹盖伏遇某官先生禀天间气为世英人爰荣拥于使轺乃备宣于上意功高畿甸给饷馈真若萧何名动冕旒把圭印将同裴度懦夫落胆俊士归心坐令鲁国之多才悉作韩门之弟子致兹琐类亦借甄收某敢不仰止星光依栖河润龙飞鳯翥巳容鳞翼之跻攀玉振金声终赖齿牙之成就











　　鄮峯真隠漫録巻二十六
　　钦定四库全书
　　鄮峯真隠漫録巻二十七
　　宋　史浩　撰
　　啓
　　余姚尉到任谢提刑秦啓
　　卑官初效敢辞五斗之微大度兼容幸处二天之下退惟孤踪殆有宿縁慰在心胷喜见顔色窃以自昔得君而行道类能择士以成功季世以还兹风渐息天吏有玉石俱焚之患宗伯负圣愚同滞之名惟圣朝委任之尽公故仕路升沈之不滥秉钧造化师臣可比商阿衡揽辔澄清监司有若范孟领袖之儒既进衣冠之气复伸遂俾驽材获依燕厦兹盖伏遇某官先生业隆济世道茂佐王懿师友之渊源伟风姿之闲雅气凌云而词吐鳯压桂籍以登仙盐煮海而茶摘山拥星轺而裕国兹膺妙简就领平反制百姓于刑之中辅一人好生之徳行提金印入亚槐庭故于扬清激浊之辰已有登明选公之量来依使节宜有贤人如某者拙直无堪迂疎弗顾南宫较艺偶参八士之间东邑执鞭正处百寮之底负郭初无于二顷倚门幸有于偏亲张頥待哺者指殆盈千需次及瓜者歳防逾五顷备员于海峤实禀命于使台既获具于舂炊遂免倾于沟壑衔恩已厚论报何賖岂期萍梗之来又托云天之芘防见方随于僚属阶升已齿于姓名顾微贱之不遗知并包之有素果容视职以试微劳某敢不求所未闻脩其可愿甄陶甚迩难忘借便之风云顶踵未衰尽是酬恩之日月
　　请曹监务惠诗巻啓
　　巨轴云天巻千军之笔阵寒闾蓬荜起万丈之文光望外得之顔间喜见恭惟某官英林独步艺圃孤芳清净一言雅得盖公之道雍容八斗逺追子建之才虽希鷰颔虎额之功名绰有兰台石渠之标致高轩屡过贱士不遗賸倾珠玉之珍来宠茅茨之下伏念某钱神影遁疟鬼鼎来久乖珠履之游徒使韦编之絶遗我锦绣段固知何以报之长畱天地间敢不谨其藏也其为感幸罔既敷陈
　　谢王承务惠诗啓
　　浮磬清香久传舜水掷金高作不减台山诵也知珍贲之甚宠某人词场老骥文海脩鲸穷当益坚学而不厌自衣冠之南渡闻杖履之东游蓬瓮是居虀盐不饱纫春兰而为佩茹秋菊以疗饥故纷然独富于简编而穆若见遗于珠玉一字必有法已逾衮绣之荣十袭谨所藏愧乏琼瑶之报其为欣感莫究颂言
　　谢秦提刑举关陞啓
　　驶步踵门排蒿藜而惊聴荐词溢目焕星斗以生光惟不间孤危落莫之人乃所谓慷慨特达之士幸既逾于初望感尤切于中扃窃以环连六七州棊列数十县吏既繁于称职章乃拘于定员部使者虽急于摉扬门弟子或先于权要自非识足以破流俗之见徳可以追古人之公则何以遽越常情首甄寒士如某者愚无足论志或可怜聮袂横经困虀盐于庠序悲吟拥鼻敝雕篆于词章矫矫亢亢而穷靡能违吁吁坦坦而巧不可冀防无成于画虎偶见取于弹蝇猥取下僚敢矜薄伎灰心已久烛已甚明岂谓上陈之愽招先于众人之不及顾简编莫究难当该洽之称曽棰楚未辞有媿严明之誉兹盖伏遇某官先生文中之虎人中之龙乘轺为道路平反推毂以羣材自任遂先当路赐一言华衮之襃致使微人増九鼎泰山之重某敢不脩其可愿益所不能已覩鳯麟喜庆风云有便誓图犬马答酬钧冶无私
　　母生日谢惠诗词啓
　　防服供欢方介萱堂之寿锦囊拜贶遽增蔀屋之光不图菽水之穷居乃获珠玑之重寳亲顔益悦子道为荣感佩之深敷宣莫既
　　谢秦提举转求举剡啓
　　荐章阙一防废前功吏考及三曲防再造非繄君子有成人之美曷使小人遂无厌之求揣分巳逾扪心知感伏念某羇穷有素朴拙无堪为儒不信其误身谓士当逢于知已自处执鞭之列已叨推毂之恩比及三年未成一篑故靡嫌于再渎祈收效于垂成轸念孤寒谓求而不得者有矣果推特达乃乞诸其邻而与之遂令满罢之间获有闗陞之望兹葢伏遇某官先生真儒气象大治范模以士之不达为已忧以道之将行为已任燕雀既依于大厦江海以萃于百川眷比萍踪殆终戍辱衮裦之引重致鹗荐之鼎来求寳劒于得玉之余皆曰一之为甚欲熊掌于取鱼之后岂意二者得兼顾兹成就之功实出始终之赐某敢不益坚素履深寘丹衷期收末路之功名用答洪私之造化
　　谢李运使举改官啓
　　效官无状久记二天论荐有文遽叨一鹗赐惟特达心实感铭伏念某陋巷穷生穷途漫仕自尘末第每困长贫雪案萤囊虽望古人之挟策苍顔鹤发未酬慈母之倚门勉图寸进之阶愧乏三书之防岂谓义高忽赐襃章出自不求是为真赏兹盖伏遇某官先生儒林宗匠仕路楷模惟华要之践扬以退恬为持守雅被庙堂之眷遂膺漕挽之权曽不及期以闻报最爰宠蕃宣之寄载颁恺悌之良茂养功名将登枢近虽匹夫之弗获亦一字以为荣致此孱愚误防收録某敢不益脩士检谨守官箴期收后效之寻常用答洪私之万一
　　谢曹知府转求举剡啓
　　飞章一上已叨羽翼之恩赐衮再临更出齿牙之论惟曲懐于成就故倍费于陶镕揣已何能扪心知感窃以昔者上臣之事主何脩何营在乎直道而荐贤不进不巳季世以往兹风遂凋一偿权宠之干求不恤人材之用否此惟聊尔彼亦藐然故于晚节末路之间罕有酬徳归恩之意不图今日乃遇古人伏念瓮牖寒生箕裘薄伎艰难险阻固巳备尝歴落嵚﨑亦复可笑自效官于下邑期尽力于公家彼怙势以私沽此縁情而私谒毎有刬蠧锄根之志曾无投鼠忌器之思既仇怨之猬生宜谤訾之蜂起虽事无株柢雀角之讼不兴而言或波流虎市之疑未免自非识高一世明烛四方曷使孤踪尚依洪造匿瑕藏垢既许过之不彰吹枯嘘生又使仕之必进顾兹幸防殆有宿縁兹盖伏遇某官先生材大有容徳尊无玷胷中之鉴若止水天下之事无全牛自昔初阶逮今达宦政同召杜而黎民仰为父母亷若夷齐而羣吏畏如神明使专城分阃之人悉如公则四海九州之内孰不治贪夫落胆或迁善以自新寒族归心毎至诚而与进今求而不得者有矣乃乞诸其邻而与之致此材曲谐再造某敢不益思砥砺期称品题特达高情难与俗人言也夤縁异日当以国士报之
　　代人谢曹知府举试刑法啓
　　鹗书借宠驶步迅临仰瞻华衮之一言俾习金科之三尺得之满望感亦盈懐窃以缙绅之徒莫先儒雅以饬事刀笔之吏类多惨刻而少恩惟二者之兼通乃一时之尽善岂伊是选輙逮微人如某材实迂疎识尤矒昧昔居芹頖尝游半刺之恩波兹处盐车雅荫元侯之徳宇念已及瓜而受代犹思附骥以为荣辄贡忱诚上祈收録果兴襃于鴈塔俾造迹于龙门念非明习之人曷称至公之举虽知勉效其奈孱庸兹盖伏遇某官先生仁义并隆恩威允济宏开幕府奉行尧舜之教条尽率藩垣同致成康之习俗尽衣冠而不代扫囹圄以告空皆由律法之素明遂使奸邪之初畏顾惟末学亦许希踪某敢不逺慕直清近师恺悌期去舞文之弊誓酬造物之恩
　　代汪县丞请张运使举改官啓
