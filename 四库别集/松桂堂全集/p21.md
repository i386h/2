<!-- { "loadSidebar": true } -->
　　睿谟岂必资羣策
　　圣主偏能奬直臣入对西清言若劵坐收南诏畧如神与君夙昔相期朂肯作人间第二人
　　送刘介庵
　　北徐方镇控诸隣妙简仙郎建节新瓠子河流千顷泽枌榆社鼔万家春十年旧雨同游宦此日停云有故人君到江南相忆否题诗好为寄香苹
　　送陆鹤田之任安徽粮储少叅
　　绛节朱轓拥传辰东南千里借才新持筹能不忧民力行部还当播
　　主仁万斛仙霖随画轼九霄卿月待清尘中朝望实由来重旧是
　　先皇献纳臣
　　寄徐琯朗六兄并家姊二口号
　　城南城北旧相寻亲串相思最汝深有子尽如丰嵗玊向人休羡满籝金
　　终嵗蓍簪与练裳耐贫端有好儿郎西风寄语多珍重饱看黄花晩节香
　　寄张皜亭
　　晓起朝叅懒相思在朴巢红尘无杂客白雪有词曹三伏不知暑万山相向高悠然北窗下散帙落松涛不厌东山卧栖迟未解兰尽多闲嵗月长对好林峦露篠晴犹湿风荷夏亦寒何时同缓带弥日坐盘桓
　　寄刘敷文
　　长安局趣不自适数忆故园相往还君家轩子最踈快时从物外来追攀刘家伯雅复仲雅何氏大山兼小山酒酣挥手弄白日松涛万斛寒潺湲人琴既逝不可作予亦俛首逐世縁旧游一徃如梦寐此乐难再几嵗年松寒桂燠定无恙林慙涧媿端可怜知君时复一相念悠悠两地谁能传
　　挽呉铭卣
　　追忆防关别于今又几年何期成永诀遂此隔重泉雪轸虚絶风檠暗悬秋来原上树萧瑟起寒烟当年披宿草洒酒酹秋坟曾此悲吾友今兹又哭君襟期两世笃生死一朝分楚些遥相寓三泉杳不闻幽絶平山路频年有梦思一闻蒿里唱无复竹林期石籁清隂合山窗碧藓滋空堂人迹断犹是下帷时索句清吟苦摊书白日移子云长寂寞叔宝本清羸杳杳即长夜悠悠无见期人生亮同尽天道竟难知蕙折一何早芝焚极可哀故人余有几老景觉相催眼泪有时尽情怀何日开无由展交谊南望几徘徊
　　送丁筠雪之顺徳郡丞任
　　仙轺南去路倭迟五马从容佐郡时漳水渠边行问俗鹊山影里静褰帷凝香尽日闻清啸卧阁终朝少诤词才地清华名迹美丁潭公望尽人知
　　题王海若遗像
　　琅琊本是清华族五马秦邮事可论六十年来遗泽尽老成虽谢典型存
　　寿绎堂先生
　　桂林秋月一枝鲜锦水明霞五色妍虎观谈经频授简云台论事每囘天清卿兼领春官秩端尹仍司胄子筵自是人臣中第一不徒书法比僧防
　　送兰臯之滇中
　　征轺方万里霜气正凌兢宦逺人情减秋悲别绪增风前寒雁断天外暮云凝徒有盈觞酒徘徊思不胜即今同轨日六诏已销兵底是人豪忲依然土沃瀛精庐闻雅吹清甽见深耕莫使文成义长留徼外名
　　寿徐徤庵先生
　　承华仙掖最清严青琐彤阶翠羽亷千尺玊山人独秀九锊【叶锵】犀锷笔犹铦主持文运归师匠奬纳风流絶世嫌李揆声名三絶擅孔愉才望一身兼翰林旧与台阶接寿域今从徳宿占迓暖芳芸香乍发履长绣线日初添离离秋实谁能采蔼蔼冬曦众所忺禁里销寒留蜀缬林中燮味出戎盐翺翔鳯阙
　　君恩重登陟龙门士论佥愿托光仪陪劒笏清尘长得奉车幨
　　送邹防公
　　二十年来乍起家重将壮志吐青霞备经患难才逾老饱歴炎凉髩未华防笔荷囊皆后軰红云香案正前衙出君百里非淹抑循吏当今属望賖
　　濩落心情尔我知一朝湔洗未嫌迟遭逢虽幸升平世涂抹全非少壮时乍见新除真自喜重谈徃事尚余悲临岐相赠无他语苐一休教急茧丝
　　送宋牧仲之防州
　　严节届冬长风吹广陌故人别我去千里愼行役四牡何骎骎王程亦心迫霜雪多沍寒况此饮氷夕防州在天末与京华隔颇闻风土佳其中富山泽十川滙双流八景有遗迹频年苦战伐此地遂疆埸邑里既凋残算缗犹络绎君当播
　　皇仁愼无言溢额南方春气早大庾梅花白何以慰相思瑶华行可摘
　　古艶诗二十首
　　月钩
　　无分好月是春秋夜夜清光破暝愁底事人心颠倒剧如不爱爱如钩
　　虹梁
　　宿雨初收玊蝀新长鬐蜿蜒跨秋旻多应天上河难塞别起飞梁絶汉津
　　烛泪
　　将寒熖委飘烟不道膏明只自煎一寸丹心灰灭尽空教洒泪向风前
　　游丝
　　轻烟迟日澹相和陌上风光艶绮罗漫説是丝缫未得一春只是冶游多
　　蝶梦
　　借草迷花得自由错将轻薄号风流当途只自翩翩态齐物终输栩栩游
　　梅魂
　　南枝零落北枝新瘴雨蛮烟惨淡春欲赋大招招不得氷肌玊总成尘
　　栁絮
　　薄似呉绵一缕微轻如春雪防人衣因风便作漫天势入幙穿帘到处飞
　　松涛
　　长松清籁发中林一泻风前万壑深翻覆波涛生眼底谁能不改嵗寒心
　　水纹
　　千顷澄江匹练寒回波如縠清湍风前一片沦漪影中有幽人笑素餐
　　石笋
　　曾説平泉有异观玲珑琢出碧琅玕草间不少啼饥者煑箦何如煑石难
　　氷花
　　无色何曾更有香偶乘隂气薄氷霜夤縁根蒂知何处莫遣开时近太阳
　　麯尘
　　玊屑清霏絶防埃麯生曾此数追陪从今风味须料拣恐有乘轺酒士来
　　麦浪
　　绣陇闲来策杖过麦秋天气最清和远风吹作鳞鳞碧平地原来浪更多
　　秧针
　　一渠春水揷秧深远近齐抽碧玊针五月江乡卖新谷针针刺却老农心
　　荷珠
　　芙蓉秋水溢银塘采得琼瑰浥露香空有珠名难照乘须知荷暗本无光
　　花影
　　庭花袅袅媚芳春淡月清宵送影频分得余光能几许纵横枝叶也撩人
　　莺梭
　　三月江南丽景多流莺相向掷金梭可能织得春如锦风物萧条奈尔何
　　荇带
　　水荇牵风百尺悬参差波面缬纹圆丛丛翠带真堪撷此物犹能荐八笾
　　竹粉
　　谁把明玕种碧城腻香春粉正萦盈弄姿饰貌沾沾在贞干淇园浪有名
　　榆钱
　　绿树初隂紫绀鲜佳辰早换白榆烟何曾买得春光住青帝原来不爱钱
　　寄内
　　小叠红牋寄语频横云初破逺山颦
　　玊宸昨夜亲传诏夫婿承恩苐一人













　　松桂堂全集巻十五
　　钦定四库全书
　　松桂堂全集巻十六
　　吏部侍郎彭孙遹撰
　　早春杂感
　　春隂积未散日夕幽忧并卧聼鸟声乐已知今日晴空堂谢客久砌草纷相萦梅林栖冻蕚氷雪犹纵横幽兰被山径亦未抽新英含芳各未吐物意已向荣我独苦离索何以慰此情
　　二月六日小舟入邨落书所见
　　条风初布和河流争解冻舟行邨落间远目聊一送草色绿防茸鸣鸟发新哢留连感节物时届春之仲东作行及期四野土膏动夫何气萧索生理太倥偬老农前致词君其聼哀控去年忧旱暵十室九家空力耕尽征税不留盎与瓮嗟哉妇无裈机杼久停弄二麦犹在田未可充磨砻仅存沟壑余方虞转徙众得食既艰难何以事菑种但愿今嵗丰隂阳不骄纵雨旸各以时麦禾皆幪幪稍赢糊口资庶免剜肉痛身今七十强虽死亦无瞢我闻老农言恻恻心余恫肉食愧荷锄机心羞抱瓮载咏伐檀篇诗人有深讽
　　三月三日作
　　今年春事太迟暮三月余寒未销却禽不至桃未华唯有残梅花绰约儿童报我禊日到采兰相与共娯乐病夫曵杖强欲出恠底东风苦作恶一编在手聊自遣有酒时复细斟酌海天今日弄新霁蛟蜃楼台生广漠越山一发青婵姢远水绕城郭居人濵海习旧俗定有水戏间相作祛除疾病祓不祥盛事还如在东洛身虽老矣老更狂尚能一试鰦鰞跃
　　食佛手芥
　　春气妍和雨破块畦菜丛生抽轧快鼠壤余蔬靡不有荼荠菘蒿葱韭薤行盘瞥见青防干风土尤珍佛手芥霜刀切玊色深绿芼以芳辛姜与桂沃醯瀹酱五味匀甘滑何曽费龈齘藜羮不糁日苦饥肌肠出火鑪吹韝小人之肠易属厌食鲑三九诧珍恠露寒槐叶徒区区美芹欲献意亦隘要令田野洗此色蕃植嘉生泽汪濊请从老圃谢不如抱瓮终身息机械
　　食笋二十韵
　　花时燕交飞二月美风景春雨过林梢行园劚新笋箨龙蛰土中屈蟠混蚯螾惊雷脱鳞甲腾跃不可忍嶷嶷头角殊一出遂脱頴持之付膳宰中厨佐烹饪性腴土膏口苦存骨鲠菹鱼诧鲜脆芼肉夸隽永江南春社后果蓏颇繁稔血色樱桃颗白皮甘蔗挺肥黄茁韭芽嫩紫掇菌蕈俊味此尤絶鲑菜皆下品庶几千里莼盐豉相合并一生未得□饱此亦云幸讵足傲大烹端宜染余鼎又闻本草言能使关鬲冷我其内热与稍以涤躁猛行当荷长镵幽篁栽万顷胸中贮渭川富与通侯等北客勿朶頥煮箦还生哂
　　再食佛手芥菜又用前韵
　　把酒狂吟傲大块虽不得肉意亦快春蔬味好名亦佳压倒园中百本薤羔豚鱼羽论万钱一饱之余皆土芥何哉击钟列五鼎饭者珠玑薪者桂古来食肉尽弇鄙齿冷至今生齽齘如金在冶自踊跃不向洪钧聴鑪韝饮河偃鼠自云乐大鹏不慕齐谐恠择菜何妨尼父穷采薇翻笑伯夷隘玊衡照耀三阶明雨露无私春濊濊吾将抱耒歌太平长脱朝衫贰负械
　　清明日风雨入贲湖
　　朝来风迅雨亦频一百五日清明辰相将羣从上小艇防洄直到贲湖濵贲湖之水四十里寒漪清浅无纎尘先人邱垅此焉在林间石篆青嶙峋百年遗泽未合冺松桧皆已成龙身比来祸患不可测虞殡屡送期功亲只今三月好时节桞枝桃蕚相鲜新东风妍暖吹百卉兰摧蕙折何曾春我来丙舍三叹息举酒欲酹酸辛可怜累累冡中骨今日多于上冡人
　　寒食雨中种海棠
　　墙西数弓地不治久芜秽偶此有余闲呼童除草莱寒食故多雨兹焉适其防种时当及今可以省灌溉海棠方试花移根近墙内春日愔愔长妍华静相对风吹婀娜枝低昂各有态顾之足清娯狂吟不可耐把盏弄韶光白发其予奈
　　小阁前绯桃一本三月始花
　　山桃二月花开时春已老倚阁两三枝迎风弄晴昊春旸既多情使我顔色好春风莫漫吹零落不自保
　　暮春雨中杂感
　　端居偏自感流年三月芳春欲暮天楼外云隂长阁雨竹间暝色暗笼烟催租吏至妨吟兴种秫田荒费酒钱回首山阳成往事黄公垆畔一凄然
　　西堂旧梦渺无涯物在人亡几嵗华芳草三经寒食雨木兰重发隔花白头著述谁相问黄口凄凉事可嗟叹惜遗编零落尽漫将心事付侯芭
　　题顾眉生画兰册
　　无复当年弄墨辰断纨影里认前尘青溪画阁秋如水写出芳兰竟体人
　　暮春雨中分韵
　　春愁无奈强登台漠漠轻隂向午开芳树独怜花易萎旧巢偏喜燕重来微风度砌梳苔发小雨穿浥麝煤孤负一年樱笋节急呼瓶杓泼新醅
　　欲持底物遣佳辰花事蹉跎又一旬陈迹暗消蘅薄梦繁英不散麯车尘埀杨暝结萋萋色红药寒禁泥泥春稍喜身闲因谢客不妨今雨絶无人
　　欹枕南楼午梦醒荆扉长似鎻岩扄风前莺老孤簧澁雨后山寒一髻青揽物暗惊时晼晩栖心终愧古沉防瘦笻手挈夫须笠重结蜗牛入翠屏
　　石池新水缬纹生淡沲风光刺眼明搏黍声中调律吕长樯影里辨隂晴花萦裀席初无意草借壶觞絶有情留取溪山无恙在郊扉晩计几时成
　　颙侯以春菜诗见示依韵奉荅
