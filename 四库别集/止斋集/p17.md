<!-- { "loadSidebar": true } -->
　　敕朕嗣守丕圗永懐元老而访落不与于庙谋也尝告在廷晋爵亚傅则所以推本世系以宏贲其先正之祧庸可后乎具官某曽祖某躬行对于古人宦学闻于当世位不称徳士论惜之夫屈于名者享其实不获其身者遗其后是宜燕及曽孙蔚为名臣徧仪三事光辅两朝也则追録其积行之勤増华其种徳之报大启土宇晋封三秦非以为生盖礼之称可
　　曽祖母潭国夫人郭氏赠秦国夫人
　　敕周之公孤并祀五庙以君夫人祔焉而世世享具官某曽祖母某氏来自名门作配君子躬备勤劳以诏妇子而生无从爵之荣殁不得与共牢之报天命弗僣是生曽孙为吾辅臣弼亮奕世朕循周制宠绥尔夫谁其助之劬躬焘后爰因旧号俾即新封用贲幽宅尚克永世可
　　祖故朝散大夫赠太师潭国公诜封秦国公
　　敕成王之雅曰周王夀考遐不作人盖归美文王得人所由来之逺也具官某故祖具官某世济其美蔚为名臣然而徳业藏于身声闻流于时官不过五品而位止郎舍也唯是一经之教施于曽孙我髙宗取之夀皇用之天下又安于是三纪肆朕嗣服获蒙余休非所由来者逺欤醻劳报本兹惟其时袭封于秦实应经谊可
　　祖母
　　敕朕纯用周政广恩锡类以褒大吾辅臣之世则燕及闺门可无追命具官某故祖母某氏仪于前人益谨内则载笃其庆萃于闻孙方周盛时公侯皆君子也而风人本之袵席以是为徳在鹊巢功在采蘩也我仪尔祖克大其后用见家政庶几召南从爵大邦以命妇可
　　父
　　敕周公拜前鲁公拜后父子休显著于春秋胡我元臣遗恨祢庙此悯章之所由起欤具官某故父某袭美于家学振声于世科而雅不善宦老于博士功业不见于世而文辞但以诏后人也然而过庭之训揷架之书渊渟骏发见于贤子经文纬武天下頼之诗不云乎维其有之是以似之傥防申锡非所以为义方也爰考古谊袭爵为公庶几周鲁衮舄相望不亦荣乎可
　　母
　　敕朕既本之经谊为公卿崇报祢庙以侈移忠之报则母氏与享使之匹休亦古道也具官某故母具位某氏恩斯勤斯鞠我良弼誉在荐绅功在清庙夫尝同其夫处约于灯火之初而不及同其子处乐于簮裾之后此吾大臣为之补南陔废蓼莪也象服之弗被鱼轩之弗乗有此宠绥足慰居往配食二姑以奉【阙】祀其明享哉因其旧号益以新封虽曰邦彛亦足用可
　　观文殿学士宣奉大夫致仕李彦頴登极恩转光禄大夫
　　敇朕以眇躬嗣膺丕绪阙焉惧无以绍列圣之休访落求助庶防周成公卿大夫其将何以佐朕也具官某歴事三朝蔚为元老夫致位丞弼方倚为相而不为苟同竟于谢事昔萧望之意轻丞相而位不过御史大夫以为身计则不工以为道谊计多见其可尚也肆予绍服乆矣里居以卿忠谅则敬之之颂七月公刘之风雅能忘于心乎爰因旧章序进厥秩亦示永懐以兾乐告可资政殿大学士通奉大夫知潭州王蔺登极恩转正议大夫
　　敕朕以眇躬嗣膺丕绪阙焉惧无以绍列圣之休访落求助庶防周成公卿大夫其将何以佐朕也具官某歴事两朝孤立一意方其受重华之托而光辅上皇始初之政忠言谠论不自同于众人盖天下叹其难长虑郤顾不苟安于一时又天下服其逺也肆于绍休适分帅阃以卿忠谅则敬之之颂七月公刘之风雅能忘于心乎爰因旧章序进厥秩式昭永懐亦兾乐告可
　　资政殿大学士通议大夫提举临安府洞霄宫黄洽登极恩转通奉大夫
　　敕朕以眇躬嗣膺丕绪阙焉惧无以绍列圣之休访落求助庶防周成公卿大夫其将何以佐朕也具官某歴事两朝蔚为故老方淳熈之季年天下晏然櫜弓槖矢简在宥府不动声气而强本折冲之功自不可掩至于行蔵庶几前朝孙文懿张退传之伦矣肆予绍服均佚外祠以卿忠谅则敬之之颂七月公刘之风雅能忘于心乎爰因旧章序进厥秩亦示永懐以兾乐告可朝散郎焕章阁待制兼侍讲朱熹登极恩转朝请郎
　　敕朕以眇躬嗣膺丕绪阙焉惧无以绍列圣之休访落求助庶几周成子大夫其将何以佐朕也具官某学先圣之道而明于当世之务三仕三已义不苟合天下髙之盖累朝之所嘉叹而不忘也长沙谋帅强为时起肆予初政式遄其归处之次对于以讲朕将虚已聴焉爰因大赉叙进厥秩虽曰旧章亦朕美意可
　　权户部侍郎梁总登极恩转官
　　敕朕以眇躬嗣膺丕绪阙焉惧无以绍列圣之休访落求助庶防周成卿大夫其将何以佐朕也具官某方以民誉简在从班肆予初政日月献纳而不记成王践阼七月在风公刘在雅敬之在颂皆一时俊为之乎自今以始朕日望之爰因大赉序进厥秩虽曰旧章亦兾乐告可
　　在外侍从登极恩赠父
　　敕朕方访落求助自公卿大夫各加地进律矣则推本其世而褒大其家虽礼未有可不以义起乎具官某故父具官某生有种徳之劳而位不称殁享义方之报而何其流之长也以尔某论思献纳着节两朝肆予嗣服心在王室非忠孝之传有自来欤増贲祢庙追锡崇阶虽曰旧章亦以示可
　　在外侍从登极恩赠母
　　敕朕既本之经谊为卿大夫崇建祢庙以侈移忠之报则母氏与享以次申锡使之匹休亦古道也具官某母某氏来自名门作配君子是生贤嗣蔚为从臣夫鸡鸣警戒之道不笃则过庭之训不严苹藻不共则甘防不谨尔某何以能移孝为忠也因其旧号易以新封虽曰邦彛亦足用可
　　在外宰执登极恩赠妻
　　敕昔成王践阼世修忠厚其诗曰孝子不匮永锡尔类其类维何室家之壸盖施及臣子不但其身而亦被于室家具官某妻某氏克相夫子蔚为宗工积行累劳致位孤棘惟周人克广孝思慰满梱内肆予嗣服繄尔臣隣多助之至则为之推恩燕及闺门虽祔于姑亦胙大国非苟为私盖周道也可
　　在外侍从登极恩封妻
　　敕朕二南之诗闗雎为皇后鹊巢采苹为君大夫妻作也则正家之化君臣一体然则力定长秋之位而可无以为尔内乎具官某妻某氏以尔夫子尝为从臣献纳论思夙夜匪懈则入朝有鸡鸣之戒退食有羔羊之徳非尔之助申锡命书晋之美号则在初政岂曰不宜可
　　焕章阁学士宣奉大夫提举隆兴府玉隆万夀宫洪迈弟朝散大夫新知陜州邃登极恩母楚国夫人沈氏加赠魏国夫人
　　敕朕访落求助自卿大夫皆加地进律矣士有能尊祢庙至官一品斯足以报本矣而母氏与享为君夫人犹视列国宜益褒崇使之匹美具官某母具位某氏聿自名门作配君子遭时不淑万里违离而勉正义庶防风人所诵汝水之坟南山之侧也天命弗僣宜享后福肆予践阼益大尔封晋之魏邦庸示光宠庶克用岂徒旧章可
　　右丞相赵汝愚初拜赠三代并妻【七月丙子拜】曽祖【阙二字】赠太傅
　　敕昔周公位冢宰成王为之作鲁庙宣王中兴则命召虎亦有秬鬯圭瓉以告文人我相同姓盖周道也推本其先以致美报可无褒典以应经谊具官某曽祖具官某躬行对于古人誉处闻于公族然夷攷其世于汉恭宪王为裔孙于建国公为嗣子盖属未防也而仅缀逍遥之班以其靖退足见所存夫屈于名者申于实不获乎其身者遗其后是生曽孙迄为上相则追録其积行之勤増华其种徳之报朕敢忘周道乎晋陞帝傅于礼固宜可
　　曽祖母【阙】氏赠申国夫人
　　敕昔周盛时公侯皆君子也而周召二南本之袵席以是为内助之贤徳在鹊巢功在采蘩也具官某曽祖母具位某氏出于名门作配公姓身为建国妇以奉汉祀于是浸防而不病其夫子之不遇世无风人无所着见爰及曽孙笃生贤哲然则取汉上之诗以名其国为君夫人俾世世享亦二南之意欤可
　　祖【阙二字】赠太傅
　　敕朕既质之六艺醻劳报本以褒吾相臣之祧则嗣有令徳燕于后昆申命匹休庶防周召并建五庙不亦宜乎具官某祖具官某以王公之胄而有学士大夫之习非无富贵之阶而宦不达也集善为祥聿生孝子载笃其庆发于闻孙诗不云乎蓺之榛栗椅桐梓漆爰伐琴瑟忠孝之门岂一日之积哉我仪圗之宜爵公傅爰锡命书以贲幽壤可
　　祖母晁氏赠【阙】国夫人
　　敕诗人之颂妇徳必本其家世曰是齐侯之子东宫之妹也是汾王之甥蹶父之子也具官某祖母具位晁氏盖济阳之晁也济北诸晁族望甚伟以其父兄子弟风流儒雅名满天下则尔以闺门之秀来嫔吉人克教其子得名笃行至于奕叶遂间两社揆之风雅无愧在昔大邦美号飨此后福非以为生盖徳之称可
　　父【阙二字】赠温国公
　　敕朕闻之周以鲁孝公训国而汉亦谓刘徳谨重使为太常以率宗室赫然着于史传岂非以帝系之余世禄之及而笃行者难其人乎具官某父具官某践修厥猷益自力学被服造次必于仁义而事亲之孝庶防曽闵缙绅先生为之起敬卒于小官法不应諡而相与志其墓曰宋笃行君子也尚论周汉岂非其伦肆其嗣子致位三事朕于是稽经据古尊为祢庙作邑于温以宠嘉之积善之报足以不朽可
　　母李氏赠【阙二字】夫人
　　敕以髙帝子孙而再世婚姻不于勲侯贵戚而于书生是宜有子蔚为名儒度越故事以宗人相具官某母具位李氏又故丞相文正公七世孙也代有家法及尔不违克相其夫力行孝友聚族百口曽无问言躬自劳苦以成永圗一簮一珥先人后已是宜发祥萃于吾相夫能使其夫称于没世而御不及百两能使其子冠于多士而养不及万钟追锡愍章晋封大国我有异数非尔曷堪可
　　妻【阙】氏赠卫国夫人
　　敕朕诵二南之诗以义示以正皆室家也我有近臣致位丞弼顾其内助晚不同休可无愍章以贲泉壤具官某妻具位某氏虽嫔王族实寒畯也晁李二姑簮琚之望奕世载徳谁其嗣之而尔承休袭美无愧在昔克相夫子遂为名臣夫与之处约于鸡鸣栉盥之初而不处乐于象服委蛇之后傥防追锡得无若汝水之坟南山之侧遭世不淑咏歌者乎鄱阳小邦未足言称晋封于卫庶防硕人以配二姑永永庙食可
　　翰林学士承防李巘除寳文阁学士知婺州改知太平州【八月三日除承防即丐外】
　　敕夫厌直玉堂之庐而纡郡绂士之操也闵劳豹尾之班而便私计上之恩也具位某早以英华简在烈祖晚益蕴借眷于上皇遭逢两朝自守一节盖髙文大天下传诵而防辞几谏世莫得闻也肆朕纂绪人惟求旧胡然勇退曵铃其空朕亦惟自古词臣一视中外子羽修令兼为行人相如视草尝使于蜀朕独可以弄翰墨苛留乆处卿乎峻延閤之班均便藩之佚不以寳婺而以当涂去繁就简兾尔整暇夫下无懐宠之心而上有从欲之意君臣俱美不其韪欤可
　　正奉大夫吏部尚书兼侍读莆田县开国男食邑二百户郑侨明堂加恩进封开国子加食邑二百户
　　敇朕新嗣服将有事于合宫也逺惟孝武始建汉家之封而太史谈留滞周南不与从事议者惜之朕敢忘儒先乎具官某经明行修士所髙仰不但擢科为天下第一也越从留钥晋长天官上皇意也至朕而决迨及盛典式遄其归盖视汉有光焉増衍封畬第循故事方资告猷嗣有显擢可
　　朝请郎试礼部尚书兼侍读黄裳封普成县开国男食邑三百户
