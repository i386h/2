<!-- { "loadSidebar": true } -->
　　愈顿首胡生秀才足下雨不止薪刍价益高生逺客懐道守义非其人不交得无病乎斯须不展思想无已【斯须或作顷渴或作倾渴皆非是】愈不善自谋口多而食寡然犹月有所入以愈之不足知生之穷也至于是而不悔非信道笃者其谁能之所示千百言略不及此而以不屡相见为忧谢相知为急谋道不谋食乐以忘忧者生之谓也顾无以当之如何【当或作答】夫别是非分贤与不肖公卿贵位者之任也愈不敢有意于是如生之徒于我厚者知其贤时或道之于生未有益也【未有下或有所字】不知者乃用是为谤不敢自爱惧生之无益而有伤也如之何若曰彼有所合吾不利其求则庶可矣【或无其字　今按后巻答陈商书云文虽工不利于求则此其字亦当作于】生又离乡邑去亲爱甘辛苦而不厌者本非为是也如之何愈之于生既不变矣戒生无以示愈者语于人【语或作谓】用息不知者之谤生慎从之讲礼释友二篇比旧尤佳【或作嘉又作加】志深而喻切因事以陈辞古之作者正如是尔愈顿首
　　与于襄阳书【与或作上于頔字允元贞元十四年九月以工部尚书为山南东道节度使頔音廸】
　　七月三日【书称守国子四门博士当在贞元十八年秋也】将仕郎守国子四门博士韩愈谨奉书尚书阁下士之能享大名显当世者莫不有先达之士负天下之望者为之前焉【士之上或有夫字达或作进】士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之疎也其故在下之人负其能不肯謟其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣未尝敢以闻于人【矣下或有而字】侧闻阁下抱不世之才【抱阁杭蜀本作苞文选包多作苞陈寔碑所谓苞灵曜之纯是也蜀世下仍有出字文苑有出人字　今按韩公未必固用选语且从诸本作抱】特立而独行道方而事实【立下或无而字】巻舒不随乎时文武唯其所用岂愈所谓其人哉抑未闻后进之士有遇知于左右获礼于门下者岂求之而未得邪【或无而字】将志存乎立功而事专乎报主【将或作其】虽遇其人未暇礼邪何其宜闻而久不闻也愈虽不材其自处不敢后于恒人阁下将求之而未得欤古人有言请自隗始【郭隗答燕昭王语事见史记战国策言下或有曰字非是　隗五贿切】愈今者惟朝夕刍米仆赁之资是急不过费阁下一朝之享而足也【享或作宴】如曰吾志存乎立功而事专乎报王【功下或无而字】虽遇其人未暇礼焉【或作哉非是】则非愈之所敢知也世之龊龊者既不足以语之【以一作与以与义通　龊测角切】磊落竒伟之人【磊鲁猥切】又不能听焉则信乎命之穷也谨献旧所为文一十八首如赐览观亦足知其志之所存愈恐惧再拜
　　与崔羣书【羣字敦诗清河人贞元八年中进士第时为宣州判官而公为国子四门博士】
　　自足下离东都【公时在徐州幕】凡两度枉问寻承巳达宣州主人仁贤同列皆君子【贞元十二年八月以崔衍为宣歙观察使羣与李博俱在幕府公送杨仪之序亦云当今藩翰之宾客惟宣州多贤与之游者二人焉陇西李博清河崔羣】虽抱羁旅之念亦且可以度日无入而不自得乐天知命者固前修之所以御外物者也况足下度越此等百千辈【或无百千辈三字　今按诸本及详文势皆当有此三字但不知指何人而言耳】岂以出处近逺累其灵台邪【灵台字见庄子】宣州虽称清凉高爽然皆大江之南风土不并以北将息之道当先理其心心闲无事然后外患不入【或无无事二字患或作达或无不入二字皆非是】风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在右左者邪所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也【也上或无者字】仆自少至今从事于往还朋友闲一十七年矣日月不为不久所与交往相识者千百人非不多【或无所与二字】其相与如骨肉兄弟者亦且不少或以事同或以艺取或慕其一善或以其久故或初不甚知而与之已密其后无大恶因不复决舍或其人虽不皆入于善而于巳已厚虽欲悔之不可【悔之下或有亦字不可或作可乎】凡诸浅者固不足道深者止如此【诸或作此或无诸字】至于心所仰服考之言行而无瑕尤【服或作伏言或作百又无尤字皆非是】窥之阃奥而不见畛域明白淳粹辉光日新者惟吾崔君一人仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚如足下出羣拔萃无谓仆何从而得之也与足下情义宁须言而后自明邪【自明或作明白非是】所以言者惧足下以为吾所与深者多不置白黒于胷中耳【为上或无以字】既谓能粗知足下而复惧足下之不我知亦过也比亦有人説足下诚尽善尽美抑犹有可疑者仆谓之曰何疑疑者曰君子当有所好恶好恶不可不明【上好恶字或作法非是然本字亦未安】如清河者人无贤愚无不説其善伏其为人以是而疑之耳【伏或作服或无耳字】仆应之曰凤皇芝草贤愚皆以为美瑞青天白日奴亦知其清明譬之食物【食上或有于字】至于遐方异味则有嗜者有不嗜者至于稻也粱也脍也防也【防音蔗】岂闻有不嗜者哉疑者乃解解不解于吾崔君无所损益也【于吾或作吾于非是或无所字】自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死【旋或作旅非是】不贤者或至眉寿不知造物者意竟如何【或无意字非是】无乃所好恶与人异心哉又不知无乃都不省记任其死生寿夭邪未可知也人固有薄卿相之官千乗之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君崔君无怠无怠【或作崔君无怠崔君无怠】仆无以自全活者从一官于此转困穷甚思自放于伊颍之上当亦终得之【伊颍二水名颍之或作颍水】近者尤衰惫【蒲拜切】左车第二牙无故动揺脱去【左氏僖公五年辅车相依唇亡齿寒注云车谓车牙　车尺奢切】目视昏花寻常闲便不分人顔色两鬓半白头髪五分亦白其一须亦有一茎两茎白者【亦白或作已白其一或无一字鬓或作鬓】仆家不幸诸父诸兄皆康彊早世如仆者又可以图于久长哉以此忽忽思与足下相见一道其懐小儿女满前能不顾念【或无小字或无女字满下或有眼字能不或作不能非是】足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜
　　与陈给事书【京字庆复大厯元年中进士第贞元十九年将禘京奏禘祭必尊太祖正昭穆帝嘉之自考功员外迁给事中公于十九年冬贬阳山此书当在京迁给事后作】
　　愈再拜愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺候于门墙者日益进【候下或无于字】夫位益尊则贱者日隔【或无益字或无日字】伺候于门墙者日益进则爱慱而情不专愈也道不加修而文日益有名夫道不加修则贤者不与文日益有名则同进者忌始之以日隔之疏加之以不专之望以不与者之心而听忌者之説由是阁下之庭无愈之迹矣【专上杭本有辱字忌者或作忌始生之迹上或有也字皆非是】去年春亦尝一进谒于左右矣温乎其容若加其新也【若上或有其字也下或有矣字下句亦然皆非是或又疑加当作嘉乃与下文闵字为对】属乎其言若闵其穷也【属或厉或从文苑云属者犹附属连属之属决非厉字也】退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容若不察其愚也悄乎其言若不接其情也【若上或并有其字愚或作言其情或作于情】退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也【示或作不尽】不敏之诛无所逃避不敢遂进輙自疏其所以并献近所为复志赋已下十首为一巻巻有标轴【所为下或有文字下下或有赋字非是】送孟郊序一首生纸冩【邵氏闻见録云唐人有生纸有熟纸所谓妍妙辉光者其法不一生纸非有防故不用退之云送孟郊序用生纸急于自解不暇择耳今人少有知者】不加装饰皆有楷字注字处【楷下或无字字】急于自解而谢不能竢更冩閤下取其意而略其礼可也【意或作言】愈恐惧再拜
　　答冯宿书【宿字拱之婺州东阳人公同年进士分教东都时作】
　　垂示仆所阙非情之至仆安得闻此言【或无得字】朋友道缺絶久【诸本久下有矣字方从阁杭本云汉武纪夷狄无义所从来久语自此也　今按矣字有无无利害姑从方本但未有以见其必用汉纪中语而决无此字耳】无有相箴规磨切之道仆何幸乃得吾子仆常闵时俗人有耳不自闻其过懔懔然惟恐已之不自闻也【懔音凛】而今而后有望于吾子矣然足下与仆交久仆之所守足下之所熟知在京城时嚣嚣之徒【嚣音枵】相訾百倍【訾音紫】足下时与仆居【仆居或作并居或无仆字或无居字】朝夕同出入起居亦见仆有不善乎然仆退而思之虽无以获罪于人亦有以获罪于人者【思下或无之字下获字或作服　今按二句皆云获罪于人恐有误字作服亦无理疑上句人字或是天字更详之】仆在京城一年不一至贵人之门人之所趋仆之所傲与巳合者则从之游不合者虽造吾庐未尝与之坐【造或作居】此岂徒足致谤而已不戮于人则幸也追思之可为战栗寒心故至此已来【已或作以】尅已自下虽不肖人至未尝敢以貎慢之况时所尚者邪以此自谓庶几无时患不知犹复云云也闻流言不信其行【礼记儒行久不相见闻流言不信其行　行下孟切】呜呼不复有斯人也君子不为小人之恟恟而易其行【或无而字恟许勇切】仆何能尔委曲从顺向风承意【向或作望】汲汲恐不得合犹且不免云云命也可如何【且下或有惧字或无可字】然子路闻其过则喜禹闻昌言则下车拜【此本孟子之説车下或有而字】古人有言曰告我以吾过者吾之师也【过上或无吾字】愿足下不惮烦茍有所闻必以相告吾亦有以报子不敢虚也不敢忘也【下或有愈再拜字与卫中行书同或作顿首】
　　与卫中行书【中行字大受御史中丞晏之子贞元九年进士公始从董晋汴州张建封徐州二公甫卒而军皆乱大受喜公脱祸以书遗公公后寓东都作此书与之故言其穷居之状云】
