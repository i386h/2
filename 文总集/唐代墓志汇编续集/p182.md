<!-- { "loadSidebar": true } -->
大唐故扶风马府君墓志铭并序前试太子通事舍人姚逢撰府君马氏，讳倩，其先扶风人也。祖父以播迁去土，故近居徐州，今为徐州人焉。君幼知孝敬，长率仁德，居识时之否泰，出见事之荣辱。故不求贵仕，坐隐市朝。乐此寸心，毕吾天寿。贤哉！至乃适於四方，利有攸往。营陆买之业，以安其子孙；弘陶朱之产，以济其穷乏。乡闾赖其博施，郡国尚其风义。故享用五福，君获其四焉。呜呼！天地之大也，有盈虚之运；陵谷之形也，有迁易之期。
虞泉促西落之光，逝水起泉流之叹。修短之分，古今同悲。以元和七年秋八月寝疾，终於长安道政里之私第，春秋七十。明年十月，葬於万年县之长乐乡张受村，礼也。夫人王氏，先君而殁，窆於河阴，不克合葬，从古制也。嗣子士万，幼承君之善训，长率君之仁德。生则养之以礼，殁则丧之以哀，克令家风，以主宗祀，钦慎之志，贤哉孝哉！於是奉以日时，卜其宅兆，幽泉启隧，永安冥漠之魂；贞石刊词，用纪平生之德。铭曰：
负者近危，名者近辱，不贪不求，从吾听欲。贤哉马君，深见倚伏，任波行藏，令吾宗族。人之所争，义然後取，人之所急，义然後与。自南自北，或出或处，德及邦邻，道光行旅。积而能散，和而不同，施人无倦，在困能通。既分弱，爰及孤穷，亲朋感义，闾里钦风。尝闻善人，天福其运，今也则亡，吾所不信。故泉路迫，白日光尽，哀彼神游，才登耳顺。君有令子，嗣业其昌，君有令女，柔德其芳。爰封马鬣，式表龙岗，维观行而旌德，与地久而天长。
元和八年岁次癸巳十月庚辰朔十五日甲午葬（录自《隋唐五代墓志汇编》陕西卷第四册）
№元和０４８
【盖】
失。
【志文】
唐故徐氏府君墓志铭并序府君讳清，字思静，东海之郡焉。自祖偃公之苗裔矣，即廿四代孙，值永嘉之乱，子孙星散，诸郡而居，枝叶芬芳，百川虽会。於越州会稽县移风乡为桑梓。
祖宗□璀，虽不荣仕，土丰豪望，词笔若云，久为本邑府吏。立性秉直，百行无亏，系代相承，宗□和顺。自祖至孙，无遗十失之也。府君不求荣禄，闭门静居，谦□兮能省其身，恂恂隆道之德也。春秋八寿。贞元十七年忽因染疾，方药无依，即其年十二月廿二日终於泉壤。何期昊天，擗踊匍匐，泣血□□。岁无大利，权殡数年，惨烈风霜，□遵□法。府君□一男二女。男曰干，长女奴奴，次女李□□□余毒□□□夫人锺氏，孀过俭节，性澈寒松，揖抚□□伤於□□春秋有九，即元和元年降疾，至五月廿九日而终。然生怀结发之情，死同泉穴之室。呜呼！今克元和八年岁次癸巳十月庚辰卅日己酉吉辰，卜宅安厝，发故於旌善乡赵全村原，礼也。缘依祖氏大墓，岁远难明，乃为铭曰：
我生世兮能几时？受荣华兮岂与衰苦期！俄然四大兮不和顺，惚飘兮无所依。形沉魄散兮名不朽，千金黯黯兮归山双。幽坟尽志兮同一丘，永入泉台兮是长久。
（录自《隋唐五代墓志汇编》北京卷第二册）
№元和０４９
【盖】
失。
【志文】
故左千牛卫长史渤海高公合墓铭并序乡贡进士李说复撰并书维元和八年冬十一月日戊午左千牛卫长史氏捐馆舍于磁州立义里第，春秋四百四十五甲子，巷之居人，辍春相吊。三日庚申，殇□□阶，明月□中，葬我公於昭义县临水乡之西原，近先君□，顺我公之孝心，礼也。公讳承金，字承金，渤海人也。齐文宜帝都邺，子孙食邑於临水，遂徙家焉。周衰，齐主夏盟，高子实为宗卿。元氏□扰，天命文宣，爰革魏正。□□之後，宜乎咸祥克勤坠清修养丘园之□，以高尚为事。笑子张之干禄，□甯戚之饭牛，好爵莫得而糜焉。故天锺美於我公□□□而□□□而贞固□刀笔为吏，文而无害，攻书剑之术，□□有□郡以□闻，拜朝散郎、龙卫兵曹，迁左千牛卫长史。以□□为忧，告归中岁；嘉止足之□养老上庠。□□□□□□蔬食之乐，其道故□□□水德音无□。夫人□功苏氏，贤明淑慎，君子好仇，窈窕幽闲，□邦之媛。先公□年而殁，至是焉。有子怀术，兰州广武府果毅；心泣血，丧致其哀，追养继孝，葬之以礼。
惧岸谷将化，咨说复为铭，词曰：
石鼓耸兮铜台平，漳河曲兮滏水清。高标丘珑九原上，千秋万岁识佳城。
（录自《隋唐五代墓志汇编》河北卷第一册）
№元和０５０
【盖】
唐故李府君墓志之铭
【志文】
原文自左向右竖行唐故陇西郡李府君墓志铭并序长安沙门法颖文府君李氏，陇西之枝，讳潮，字潮。祖忠，考嵩，并窠宦於世，习古人之风，寿考林泉，称达者也。府君踵之，事逾於前矣。性和而平，心厚而质。处事不挠，居闲自怡，立身忠孝，理家恩惠，朋执谦信，庭训义方，乡党称贤，宗族归美，承祀奠祭，兢勤无失於时，有方於古人矣。至於徽猷事行，节义风规，略而不书，盖取其简易。元和八年癸巳岁积祸成瘵，药无能施。夏六月三日，殁於长安县怀德里之第，享年五十有七矣。於戏！有松桂之心，无龟鹤之寿，天不可问，于嗟命夫！即以九年正月十三日，葬於长安县高阳原胡赵村先茔之侧。前夫人车氏，贞元中先逝，蒙府君之送终，今夫人吕氏，扶疾护丧，承府君之遗□，哀毁过礼，斯情叵源。嗣子贤，哭无时，食忘味，杖而方起。次子兴亦然。有二女，长适周，次适女，哀思可绝。法颖述德刊珉，章府君之万一。铭曰：
恭维府君，陇西之李，弈叶流芳，簪裾降祉。德为时英，行椎仁轨，望如山，汪若水。一。恭惟府君，德茂兰薰，如金如玉，若桂若筠。无工无仕，□□有文，一身遗美，千载芳芬。二。於戏府君，与善何言，生（下残）无门。身随逝水，名字空存，孤孀恸哭，血泪（下残）遂旌幡，祖考之侧，高阳之原，清风白（下残）松柏子孙。四。
（录自《隋唐五代墓志汇编》陕西卷第四册）
№元和０５１
【盖】
失。
【志文】
河间郡太夫人宋氏墓志铭尝闻女德尚矣，美莫大於仁，唯贤哲妇称之寿莫远，其名不朽，负双美者难乎哉。则我太夫人兼之有也。夫人姓宋氏，京兆府万年县人。昔两晋中礼经废缺，置生员凡百数，身障绛纱，复传授周官学，号曰宣文君。夫人即宣文君十四代从孙之女也。至检校太子宾客兼御史中丞，讳再荣，位显於家，即夫人之先考也。
夫人德操贞明，姿仪□丽，雅有识度，言词可尊。克妇道，礼遵於肃恭；睦家族，事光□敬爱。顷自初笄，□每见而言曰：我女异绝，有继吾家晋代从祖始学矣。
不可□嫁与凡人哉。於是周□文武之士，一见彭城公刘氏议德信紫，王孙气雄射人世，必济家国艰危，英略莫测，靡不列军师成绩。宋公益敬而厚，曰：若刘氏论我女，我即嫁之。彭城公闻之，言知冠勇，己不豁难，义烈勋庸，诚实诚也。
冀不疑。方遣媒氏进金帛於宋公。宋公遂见休跃，诺而受之，笑谓妻子曰：我家事亦足矣。以夫人与刘氏生二男：嗣子郯王府长史，袭彭城郡王泰清；季子崇仁府折冲都尉泰谦。□□□戚之丧毁瘠，不胜之纟襄，孝为扬名，人感流涕。唐元和八年十月十八日卒於京师兴宁里之私第，春秋七十有三。九年正月廿五日即葬川东南万年县崇道乡界。龟筮未□吉未之合也。缅怀陵谷之变，式旌令德之铭，其文曰：
徽美夫人，时称之贤，四德永哲，七行哉宣。位坤降祉，履阴永传，克茂闺范，发辉人言。有典有则，无颇无偏，松贞淑质，烛谢明时。瞻娥不及，望甚母仪，薤歌流咏，玉筋空悲，佳城此闭，泉户何其。川阜代变，芳音不移。
（西安碑林藏石）
№元和０５２
【盖】
失。
【志文】
唐故右领军卫泾州纯德府折冲都尉太原郭府君墓志铭并序古之位以昭功，行以表德，苟德位之兼著，其难乎？曰：惟府君有之矣！府君讳韬，字宏家，本汾州人也。其先自周德休明，虢公封国，号郭声近，因而为氏。洎西汉裒公，以侍中称贵；东晋泰公，以有道推贤。盛德昭华，子孙承庆。
故及烈祖祟，以道济家邦，时高杰出。皇考讳期，以含真养素，乐道辞荣，爰暨府君，允膺宗德。幼怀贞亮，长遇干戈，至大历中，以武毅经时，事昭义□先仆射嵩，作镇漳南，保宁河朔，除戎伐叛，累效勋劳。连帅嘉之，寻奏授右领军卫泾州纯德府折冲，奖忠勤也。於时属两河无象，封略犹虞，公遂怀厌世之谋，不食诸侯之粟，退身安命，七十三年，不幸以元和九祀二月廿日寝疾，言终於路之私第。呜呼！公之先夫人申氏，皇故徵士之第七女也。以柔明婉懿之德，来嫔有道之家，履义执笄，三十余载，以贞元廿一年正月廿五日，先终於公之室，享龄六十有一。於戏！公之自兆倾梧之灾，尤感祀先之义，遂再嫔常氏，□绍宜家之名。□夫人有三男一女，长女曰十二娘，适孙氏；长嗣曰叔密，仲嗣曰和密，明敏□时，誉流花府。和以温良守礼，义重人伦，遂率幼嗣叔僧及孝妇武氏等，哀深泣血，礼慎孝终，遂卜用其岁之四月八日，奉先君之灵榇，启皇妣之帷裳，归於郡城西南韩公之原，礼也。夫其祟孝节，绍家声，追述□章，昭示不朽，其在文乎？爰访讠叟才，以□□志。其词曰：
虢□之孙，林宗之嗣，弈叶昭华，□年耀美。始虞夭寿，永保後凋，何言星殒，复叹□销。父训斯终，母仪先落，魄生新天，舟沉夜墼。蒸蒸孝嗣，戚戚良嫔，泪染□□，层缠□坟。坟草萎，岁华暮，老乌夜啼山月著。昭昭盛德烈。
子孙子孙荣万古。
（录自《隋唐五代墓志汇编》山西卷第一册）
№元和０５３
【盖】
贵乡县令卢公墓志铭
【志文】
唐故朝散大夫魏州贵乡县令卢公墓志铭并序夫源长者其流清，本固者其干蔚，泽润溥博，枝叶繁昌，是宜保族肥家，弈世载德，官婚不杂，垂裕後昆。斯其所以为当代之甲也。不然夫何贵於士族哉！公讳侣，字子益，范阳涿人也。五代祖思道，北齐黄门侍郎、周大司徒、隋武阳郡守；高祖赤松，皇朝兵部尚书；曾祖承泰，皇朝齐州长史、赠德州刺史；祖齐卿，皇朝银青光禄大夫、太子詹事、赠太子少保；父成轨，皇朝大理评事、赠易州刺史；司徒擅挟天之才，名播寰宇；尚书挺璋之德，望重南宫。长史蕴佐理之才，少保究天人之学。庆锺後嗣，克生贤浚公即易州之元子也。弱冠，乡举秀才。属燕蓟僭逆，沦陷虏尘，竞负其才，不列科第。虽累遭迫胁，而志尚不回。
