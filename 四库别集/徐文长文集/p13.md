<!-- { "loadSidebar": true } -->
　　参禅喜与梁王裔、合掌跏趺野竹丛坐久空堂诸呪歇夜深明月四山中亲陪客话拈珠串独卧行单坦片椶一宿相留浑旧事无生自愧永嘉公

　　○往年观伎走解意当是北产故缀四律首章用北语今年复来知是金陵上元人又携一少伎同坐铲上分镫放体空中名曰童子拜观音乃昔年所无者　新绮

　　人似明珠马似盘超腾隐现不离鞍各弯镫底罗鞋窄都在空中妆翠寒合掌几回投地去、同心双蝶隔花攒莫嫌岁岁频来往家住金陵自不难。

　　○与王山人对语

　　仗剑渡江王猛身归来又共坐青裀平原自有三千客。门下聊同十九人。曾许凤雏应不忝由来龙性本难驯久知世事只如此且借清樽一洗尘、

　　○乙丑元日大雪自饮至醉遂呼王山人过尚志家痛饮夜归复浮白于园中

　　元日独酌不成酡、穿邻唤客雪中过三百六旬又过矣四十五如老何帻软渐知簪发少兴豪那计酒筹多小园风景偏宜雪缀柳妆梅有许窠

　　○饮太白楼　冯吊追怆

　　城上高楼接大河城南池沼遶朱荷千年供奉飞杯地一夜徐州上水歌露冷秋蛾争彩烛。川长风荻乱金波客中行乐无过此。前夕中秋何处过。

　　○杨道人访我于系索诗

　　道人半在城都行、今过稽山上禹陵、身载瞿塘雪后水手拖蒟酱国中藤稍谈鹿乖延卑品、欲拔鸡羣亦上升近日嵇康知不免懒将消息问孙登

　　○新秋避暑豁然堂　起套苏不厌结用杜转佳

　　竹雨松涛响道房瓜黄李碧酒筵香人间何物热不喘此地苍蝇冻欲僵一水飞光带城郭千峰流翠上衣裳窓前古水摇枝入。好挂轻絺细雪凉

　　○过陈守经留饭海棠树下赋得夜雨剪春韭

　　春园莫雨细泱泱韭叶当篱作意长旧约来年留话久新蔬一朿出泥香梁尘巳觉飞江燕帽影时移乱海棠醉后推敲应不免只愁别驾恼郎当。

　　○迎春值雪 【 连岁雪多甚】 

　　云黄瓦白照千家雪里迎春倍物华士女红楼先卷幔吏人采杖忽生花。瑞多自古无连岁路滑从东接郡衙半是三农占水旱直随牛尾不辞赊

　　○宫人入道 【 明月宫女名】 

　　昭阳队里混铅华、垂老参师日半斜不向秋风怨团扇却教明月进琵琶朝留楚簟身为雨夜绣茅君线作霞见说缑山闲姊妹尚论恩宠旧谁家

　　○赠秦仲虗

　　冰玉山人本绝埃西湖自筑初阳台何年养鹤曾飞去是水当门尽遶来道士忽逢松树下渔舟放在藕花知余欲与为邻舍指点孤山一角梅。

　　○宿长春祠夜半朱君扣榻呼起视月山缺处露钱塘仅一勺而夜气滃之　隽爽

　　长春明月夜阑于起视当眉尺五间千里林光俱浸水一杯江气亦浮山似闻隔岫吹长笛欲唤眞官语大还忽忆广寒清冷甚有人孤佩响珊珊

　　○恭谒　孝陵正韵 【 汉高彷佛　皇祖而以少文终其身故五云然是日陵监畧陈先事】 

　　二百年来一老生白头落魄到西京疲驴狭路愁官长破帽青衫拜　孝陵亭长一杯终马上。桥山万岁始龙迎。当时事业难身遇冯仗中官说与听。

　　○答赠盛君时饮朝天宫道院　俨尔身游

　　长安道院一牵裳、司马筵中再举觞杮叶学书才不短。杏花插鬓意何长。药沈绿醑家厨酿霜折红蕉道观房坐里黄冠三两辈。醉来相与说　先皇。

　　○中秋雨集金氏园亭次陈思立 【 诗朋酒斯享朋双尊也】 

　　中秋风雨剧凌冯拂闷觥筹倒一朋绿桂来年疏彩晕。银球终夜断长绳。泥深水掌花边鸭帽落霜颠影外僧醉后忽呼长剑看赤鳞乘涨欲飞腾

　　○十六日霁与张长治伯仲集城隅次长治韵

　　飘　砧飞柝戍营秋。坐里闲听说潞州。孤镜满城池水洗。明河千尺傍人流。笑论昨夕能漂瓦醉唤红裙缓下楼自古阴晴谁料得、莫辞连夜典鹴裘

　　○邦宪死 【 朱氏而侠】 　读此觉琢炼者为烦

　　远从黄浦白波边泪尽枯鱼黑索前共许相逢还几度讵知此别即千年白杨树下多风起广柳车中少客眠见说吴门塘上曲纔歌高士即澘然

　　○赠辽东李长君都司　三四可谓壮采

　　公子相过日正西自言昨日破胡归宝刀雪暗桃花血铁铠风轻柳叶衣百口近来余几个。一家长自出重围。禅关夏色炎如此、听罢凄霜杂霰飞、

　　○许口北遗以绫帛绵三物题曰袍具作诗谢之 【 寓之西邻为朝玄观多栖方士诸边竞用蔚州之炭】 

　　吴蚕巳挂山人肘边马尤堪北寺台其奈沙场推解雪那能花处一题梅昨期后府将军猎今学西邻道士雷迭取蒲团高一尺坐消一辆蔚州灰

　　○小集滴水厓朝阳观 【 上谷】 　取其快句

　　朝阳道观一何县滴水孤厓百丈边余气出关雄大漠长风吹壁立青天窓扉近在栖鵰处、阁道都拦坐客前、不信夜来高顶望、定应笙鹤下飞仙、

　　○徐州 【 将登黄楼间枣下之妇】 

　　今岁青青陇麦稠。去年河水过堤流。无家不自波中出有鳖都经树杪游枣叶双扉询翠袖柳根一面护黄楼泗州潭底猕猴老不信今还锁泗州

　　○驾归自阅群望于衢恭赋 【 三月三日】 

　　桃李晴曛禁苑烟　銮舆新幸北郊旋团花靺鞈搜春日细柳旌旗拊髀年一道甲光将雪借千群马色截云鲜谁兼将帅为天子。共喜　文皇九叶玄。

　　○张云南遗马金囊 【 时余尚羁而张亦被议】 

　　百颗缄题秋暑清。遥闻摘向最西营。张骞本带葡萄入。马援难抛薏苡行。万里锦苞辞晓露一泓寒舌搅春饧年来不为临卭病。无奈羁愁渴易生。

　　○寿吴宣府

　　近来宣府息烽埃台吉求生欵镇台笑引双椎胡女拜传呼万帐令公来艾年佩鹊宁非早。薇省垂鱼不待推。报与江南春信道、题诗寄处陇梅开、

　　○美人红甲　尚未雅

　　近日新□处处施玉纤染草学胭脂。并将樱颗销筠管忽散桃花上柳眉春色每从梢畔露丽情半出袖边知塞风昨夜吹胶折。抱得琵琶下手迟。

　　○禹陵 【 桓碑■〈穴上之下〉石也鱼蠹也杨梅树下予疑禹穴在此玉字谓金简玉书也】 

　　年来只读景纯书此日登临似启予葬罢桓碑犹竖卯封完玉字不通鱼杨梅树下人谁解菡蓞须中气所居即遣子长重到此、不过探胜立须臾、

　　○曹娥祠

　　曹娥十四死长江江水连潮万里长精卫定应仇渤澥子胥岂只怒钱塘一江鱼鳖浮尸出八尺龟螭卧绢黄总为金钗收正气可怜枭獍遶爷娘。

　　○露筋祠

　　乌鸟既能伤义士、蚊虻何苦碎贞肌、由来天道本无定、谁使昆虫必有知、畵壁几残春社雨灵风时满夜归旗烟波一望三千里。长在湘江洛水湄。

　　○冯刑部索书册 【 庆成与宴图】 

　　躬耕既喜陪　明主列宴兼荣享大庖苍帝青阳临左个。朱犁黄犊引南郊。筵前瓮盎归沥马后蹄肩带割肴笑语细君将母好不劳谐谑自为嘲

　　○送啸上人之五台

　　长啸上人者来自长干蹔谢鸡鸣之妙景辄冯短锡却栖凤禁之西禅候三月以飞花指五台而趺草佛灯万点天放琉璃山翠千重神移鹫鸟冀文殊之亲觌别社友以长征四韵送之数言以引
　　白下珠林最有名忽来燕赵作游僧春风大众迷花雨夜壑孤藤看佛灯巳办一瓢相伴去、其如多病不能兴归来只洗双荷叶学文殊演上乘 【 佛家以耳为荷叶】 

　　○集李侯宅得锺字 【 时内赐鲜杨梅故用李令问鹅事即杜诗李少监也李侯高庙甥家有所赐手书又有眞贝多叶经千番字如屯蜂】 

　　侯家帘幕夜重重客觞繁断禁锺赐果自鲜冰后色罂鹅直贱丈前醲月斜苑树寒孤鹊。字暗番经集万蜂。尚有　御缄看未得何时重许拆双龙

　　○燕子楼

　　牡丹春后惟枝在燕子楼空苦恨生昨泪几行因拥髻当年一顾本倾城分为翡翠笼俱老讶道泉台伴不成犹胜分香台上妾更无一个哭西陵

　　○送余兴国

　　邻家兄弟逼炊烟、不于今四十年、颊有长□堪佐幕头多短发尚留燕深秋一路逢红叶明月双帆挂大川黄鹤楼中可相引石榴皮畔觅神僊

　　○驾幸月坛群望西街

　　玉露清秋湛碧空、金舆夕月引群工、红云自结龙文上彩仗如移桂影中壁畔常仪端捧鬯。郊西新魄正垂弓。布衣久分华山侣笑向归驴堕晚风

　　○九月十六日游南内值大风雨归而雪满西岫矣 【 石桥鱼龙百族巧甚云是西洋物乃三宝太监取归者】 

　　宝树琼台夹梵轮星坛月宇讵非神从来天上游俱梦说向人间恐未眞风雨故梢铜网翼鱼龙欲活石桥鳞寻诗正是回驴处、忽面西山雪照人、

　　○送新昌潘公

　　北斗声名重二京东朝保傅谢初荣百年华发晞三握。一日朱轮送满城。渐喜河冰仍绿水稍闻乡盛黄精快帆定落归心后客梦几番天姥青

　　○将别复偕游碧云流觞枯柳之下

　　征舆解道明朝发、别酒遥从此地酣、尽日回肠依曲水、昔年种柳似江潭、霜高睡短鸡偏促雪滑泥长马不堪差有梅花知客意。一程开逼一程南。

　　○送朱使君太仆

　　长安明月金叵罗几度从君醉踏歌北寺云屯朝烙马西清风起夜闻荷大臣自引行当召醉尉逢人且莫呵一叶米家书畵舫白虹终夕遶沧波。

　　○李子遂死予设位哭之遂击木而歌此

　　泪尽南天哭不回。李生眞是可怜才。生刍解识徐家物。死梦应寻范式来。紫气镆干埋不得青枫刺绣任成灰知君去证金环果、戏取杨花李上开、

　　○读问棘堂集拟寄汤君

　　兰苕翡翠逐时鸣谁解钧天响洞庭鼓瑟定应遭客骂执鞭今始慰生平即收吕览千金市直换咸阳许座城无限龙门蚕室泪难偕书札报任卿

　　○金刚子珠串　典丽中风趣自足

　　不共番经出宝函定从胡腕摘偏衫核堆绣字蛴螬烂果聚香林孔雀衔不断百思惟岭獦手提一串缚狂饥来唤米无人识。送与游僧上海帆。

　　○闻都督再迁山西武宁

　　胡床雪夜斗牛裘亲待回探夜不收蓟北咽喉此为最山西将帅尔称优、千金粉面捐厮养百鞘朱提买络头倒死潇拦姑诺诺大宛终败匿骅骝

　　○自坌道走居庸雪连峰百仞横障百折银色晃晃故来扑人中一道亦银铺也坐小兜冒以红毡疲骡数头匣剑笈书相后先冰气栗冽肌粟畾畾如南夏疿痤苦吟冻肩倍耸惫甚矣却赢得在荆关图畵中浮生半日

　　昨夜飞花苦不多、朝来起视白峩峩一行裘帽风中去半日关山雪里过银髻望夫高入汉玉屏随客折成河中间一道明如线四角红毡拥数骡。

　　○送丁叔子北上慰乃兄

　　令威三世通家好廿载迁居会面赊醉我龙铛纔地主、怜君马首又天涯、春灯雨雪潇潇夜野店茶汤处处家想见　皇都堤草绿。春鸰细语遶梨花。

　　○代寿黔公　苍雅为杜嗣响

　　有道明王守四夷、公家锁钥在雕题、一天枢纽群星北万里金汤半壁西茅氏骑龙艰刼火王乔奉药傥丸泥何如翊戴勋臣府永鐍金书铁马蹏

　　又

