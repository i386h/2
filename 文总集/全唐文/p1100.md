<!-- { "loadSidebar": true } -->
    武皇直□阳之宫，致崇台於爽垲；就山谷之交会，得神明之所在。近瞰八极，周临四海。将端冕而不二，必垂衣而有待。是用回载天路，高标地游；依稀元圃，想象丹邱。磴道邈以特立，通夭赫其无俦。托神灵於秦甸，结元气於雍邱。白日旁转，青□上浮；八垓可接於咫步，万象无逃於寸眸。是献岁春，众灵咸秩。天子乃举群祠撰吉日，郊上元，礼太乙。风伯陪乘，蚩尤扈跸；向甘泉以整像，届通天而挺出。既而越氛雾之涂，近星辰之境；背麟衍之五，面长安之万井。岐阳太华，双标象阙之形；秦岭终南，遥树轩墀之屏。蹈烟霞而有慕，洁斋戒而思眚。奉宝位之虔恭，伫神仙於光景。当其宵衣待曙，谷未开。钩陈匝乎营卫，天汉列其昭回。火周起，神光迥来。暨三山之遍登，当仰候於斯台。霭霭高躅，神祗煜煜。喜气周旋，庆□回复。召安期於沧海，降王母於黄屋；树翠玉以青葱，草灵芝以芬馥。上结彩帜，高居耳目。斯览物以怀柔，非取爱于幽独。观乎层构陵空，形势作雄。风起而纤埃不致，雨过而瀑溜潜通。其载惟厚，其覆惟洪。所以大起於皇祚，岂独峻极于苍穹？是以拥带休徵，感通纯嘏。会歌童之曲节，彰从臣之风雅。立极人望，叶灵王者。将大汉之可追，愿侍祠於台下。
    ○登姑苏台赋
    司马迁世掌天官，才称良史，探禹穴之遗迹，纪吴国之旧轨。乃怃然而叹曰：“登此姑苏之墟，淹留兮踌躇。感斯宇之基为沼，而仲雍之祀忽诸。”我闻周道既衰，诸侯狎主，中无霸王，蛮夷振旅。始阖闾以信威，终夫差以极武。左与劲越同壤，右与强楚为邻。内有高台之筑，外有远略之勤。积如莽而暴骨，亦如雠而视人。是以疆场日骇，版筑末弭。方五载而厥成，造中天而特起。因土累以台高，宛岳立而山峙。或比象於庐巫之峰，或倒影於沧浪之水。悉人之力，以为美观；厚人之泽，以为侈靡。斯实累卵於九层，夫何见夫三百里。俚语有之曰：“川壅则溃，月盈则匡。”善败由已，吉凶何常？矧谋主之赐剑，若涉川兮无梁。以为栖越以求霸，卒见豢吴而受殃。客自南鄙，观乎江溃。徘徊旧德，惆怅前闻。试游目於寥廓，曾岿然而参□。听逆虐而翳谏，竟麋鹿而为群。高天放旷，平湖泱漭；奕奕孤屿，茫茫极浦。悲早雁於海风，啸高鸱於江雨。况复开兴坐隔，羁旅增愁。山木将落，汀葭乱秋。思美人兮何处？独怀邦兮远游。彼名遂以身退，顾与范蠡而同舟。东吴王孙，有ㄧ其容。因少为唱曰：中心不必兮，子胥何为？怀直道而骤谏，遭重昏之见危。将渔父以抗节，且垂钓於江湄。高台既倾，夕露沾衣。感莅国之不及，冀来人之与归者也。
    ☆崔淙
    淙，大历十四年进士。
    ○五星同色赋（以“昊天有成命”为韵）
    大仪设象，下土是保。作炯戒於人主，垂吉凶於穹昊。咎厥失政，休厥有道。盈缩之分足推，进退之心可考。或主德而有功必，或主法而有罪必讨。为天之佐兮融融，作乾之纬兮杲杲。若乃纵横天宇，经纬星躔，光芒井口，煜耀斗边。乍聚乍散，或离或连。分道则荧荧冰散，周流则点点珠圆。其动也直，其静也专。道浊则失位，时清则色妍。岂比夫二使独能承命，七纪徒为丽天者也？今我后运乾之符，握坤之纽，表正万方，肇康九有。启土继圣，乃人和而岁阜；顺时立政，故天长而地久。所以有伦有次，不淫不守。光光兮作邦之孚，崇崇兮作圣不朽。故我后修五礼，偃五兵。君臣一德，歌舞以行。斯仓斯廪，如坻如京。玉衡正，泰阶平。遂使金也水也，不能知白而守黑；木也火也，不能全曜而自贞。乃并用而变，与黄中而同明。东为四方之首，胡不与岁而同色．水为五行之长，胡不助神以同荣？翳土也，是我皇之休运，乃昊天而有成。且玉烛常明，霜天若镜。邻月魄而璀璨，落天津而隐映。朝临日道，助我后夙兴之勤思；暮入天枢，表圣皇夜寐之勤政。有以见日月之贞观，有以见天地之宝命。暂逢急景之时，更作重晕之咏。
    ☆崔璀
    璀，博陵人。代宗时为澶州刺史，不为烦苛，人便安之，户流亡，还归居，二年增户万数。诏特进五阶，以宠异政，仕终湖南观察使。
    ○对私习天文判
    〈定州申望都县冯文私习天文，殆至妙绝，被邻人告言，追文至。云移习有实，欲得供奉，州司将科其罪。文兄遂投匦请追弟试，敕付太史。试讫甚为精妙，未审若为处分。〉
    精心凝寂，绵思洞幽。既讯水之如符，亦言天而若印。昔闻其事，今睹斯人。冯文儒术圆冠，识均方士。耻苍蝇之迷夜，重鸣鸡之唱晨。由是微神穿石，流观刺井，探九元之微妙，察五纬之纲维。眷彼倾河，言不乖於暝雨；循兹险涧，罪已挂於秋霜。邻人嫉深，始求资於魏阙；友于情切，方辨过於尧年。由是皇旨鉴微，刑不阿附；既令付法，须裁典宪。按共所犯，合处深刑。但以学擅专精，志希供奉。事颇越於常道，律当遵於习议。即宜执奏，伏听上裁。
    ☆侯上卿
    上卿，代宗时擢书判拔萃科。
    ○对蜡飨不祀判
    〈岁十二月，有司行蜡飨，不祀司啬，迎猫而祭之。御史纠云，古之君子使而必报。〉
    恤祀惟圣，颁官有典。三冬索飨，以蜡昭报。日孚皇泽，非木赐之知。岁劝农功，首炎帝之奠。所司恪谨成式，厥图斯永。豳诗土鼓，且奏知音；表貉昆虫，固兹咸秩。虽田恶鼠之食，在礼遵猫以迎。岂可独忘播时，见遗司啬？伊耆氏之作，盖不易然。大宗伯之听，孰云能守？御史以冠雄铁柱，纠缪是彰；彼以口异金人，饰词犹费。徒称君子必报，曷若明神处前？古而强授，使亦奚据？请从白简，以奏彤廷。
    ☆成贲
    贲，大历朝官左司员外郎。
    ○对夷攻蛮假道判
    〈夷攻蛮，道由边邑，麦已熟，或请人皆出获。宰不许，郡长让之云：恐为不耕者所得。〉
    王者无外，寰中有截。边鄙不耸，邦国以宁。蠢尔蛮夷，遽相攻伐。异荀息之假道，且欲涉虞；殊申舟之是行，无闻聘晋。属四月维夏，三农聿兴，麦已熟於东皋，人未饣盍於南亩。瞻言县宰，重化黎。弹琴自娱，宓子贱之多暇；戴星以出，巫马期之克勤。过齐鲁之相持，观边徼而皆警。是割是获，虽美或人之谋；我疆我理，须从宰君之法。何者？食曰人天，苟求食而忘耻；农为政本，有惰农以自安。候其观之生，将欲不耕而获。恶未可长，患实预防。百里正且得中，六条恐为虚让。
    ☆史藏用
    藏用，代宗时擢书判拔萃科。
    ○对夷攻蛮假道判
    〈夷攻蛮，道由边邑。麦已熟，或请人皆出获，宰不许，郡长让之云：恐为不耕者所得。〉
    善教者为政有闻，适权者在邦必达。能临事而当断，非不询而作谋。苟或越官，是称专欲。属王风不振，霸业衰陵。蛮夷假道於上国，丁壮就功於下土。我承其弊，肆毒宜纵於贪狼；尔无令闻，为患亦同於蝥贼。思营负户，议发悬门。虽师将入郛，而人未及麦。茂宰施令，黔黎酌心。能操制锦之刀，不紊在纲之纲。礼先敦义，政贵有恒。尽地必资於劝分，涤场或存於禁末。我疆有畔，须务材而训农；他人越思，岂瘠鲁而肥杞。县大夫之立法，於子何诛？郡符竹之薄言，将子无怨。且人有食色，师非及耕。宜从宣父之存信，不让勾吴之弃鼓。况县道骈杂，寇卫错联。若从获於或人，是乱行於田。则轻赍者先於望岁，剽劫者多於服勤。革其虚求，亦谓尽善。
    ☆魏季龙
    季龙，代宗时擢书判拔萃科。
    ○对夷攻蛮假道判
    〈夷攻蛮，道由边邑，麦已熟，或请人皆出获。宰不许郡长让之云：恐为不耕者所得。〉
    大为之防，自我王度。动不失实，为尔政方。苟消息之乖宜，谅子惠之无取。相兹边邑，正曰寇冲。务时训农，犹温麦而虽盛；利兵秣马，假虞道而方深。实虑欺天之凶，宁顾如□之稼。或人行险以徼幸，将冯河以请收。县宰观变以谘诹，固下关而不许。度其危乱之际，想其争夺之源；恐服田者不得自专，而游手者坐乘其利。则不收不获，诚虚力穑之功；而惟一惟精，实杜无知之俗。临下以简，示人不偷。得仲康驯翟之风，符子贱弹琴之化。何剖竹之虚让？掩烹鲜之异能。
    ☆杨归裕
    归裕，代宗时擢书判拔萃科。
    ○对夷攻蛮假道判
    〈夷攻蛮，道由边邑。麦已熟，或请人皆出获。宰不许，郡长让之□：恐为不耕者所得。〉
    备豫不虞，古之善教。防萌是禁，今敢难易。惟彼边邑，赖斯良宰；行化使尊其五教，务穑不夺其三时。属夏麦已熟，秋成未几。丁壮愍焉望岁，农父期於有年。甸人未进於绛君，郑师何伤於周野？岂谓东夷有事，南蛮是袭；烽火惊候於甘泉，虏骑振武於沙塞。固当因兹料敌，无乃启戎。纵彼所取，肆其所获。则愚人每渴於侥求，空思寇盗；田独嗟於苟得，欲罢耕耘。诚百里之良谋，岂一同之紊政？况虑深知远，而智在穷微。虽为郡长之让，应免士师之罚。
    ☆权轶
    轶，伐宗时擢书判拔萃科。
    ○对夷攻蛮假道判
    〈夷攻蛮，道由边邑。麦已熟，或请人皆出获。宰不许，郡长让之云：恐为不耕者所得。〉
    疆场之事，先於慎守；田农之业，在乎克勤。必资礼以防之，是谓政有经矣。国家卧鼓荒徼，偃伯灵台。干戈既戢，虽息犯边之虑；蛮夷相攻，尚无假道之礼。今者大田既稼，滞穗未收。边邑常近于寇雠，或人且虑其蹂践。请皆出获，成此有年。欲使功见於多，安能义然後取？邑人争出，必尽室以行；我仓既盈，或不耕而获。岂伊恤病，实长幸灾。惟彼前修，邑宰之化斯得；徵诸故事，郡长之让颇乖。
    ☆李昕
    昕，代宗时擢书判拔萃科。
    ○对夷攻蛮假道判
    〈夷攻蛮，道由边邑，麦巳熟，或请人皆出获。宰不许，郡长让之云：恐为不耕者所得。〉
    於从政乎，务知远者。苟施小惠，是紊大伦。惟彼边邑，地杂华裔。允兹贤宰，政协良能。□雨之施既行，蒲密之风斯得。属麦秋巳至，农事方殷。不虞蛮夷，聿相寇虐。豺狼猖獗，且迷假道之心；原野冯陵，得无犯苗之患？遂使我疆我理，不复如茨如梁。将从皆获之词，是利不耕这愿。虽或思苟得，从效单父之；而宰绝妄求，式光宓子之教。末哉郡长昧此令图。虽为责人无难，其如有孚室惕。
    ☆宇文赏
