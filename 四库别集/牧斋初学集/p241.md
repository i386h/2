<!-- { "loadSidebar": true } -->
    东坡曰：“明皇虽诛萧至忠，然甚怀之。”侯君集云：“蹉跌至此。”至忠亦蹉跌者耶？故子美亦哀之，案：萧至忠未尝官京兆尹，不当曰“萧京兆”。若以萧望之比至忠，则望之为左冯翊，未尝为京兆也。天宝八年，京兆尹萧炅坐赃左迁汝阴太守，史称其为林甫所厚，为国忠诬奏谴逐，则所谓“萧京兆”，盖炅也。炅先代裴耀卿为转运使，又拜河西节度使，尝击吐蕃于白草。姚汝能《安禄山事迹》云：萧炅为河南尹，以赃下狱。林甫佐之，特与转太府卿。未几，拜京兆尹。高力士权移将相，炅亲附之。其事亦详《旧书　吉温传》中，所谓“赫赫萧京兆”者，亦可想见。唐京兆尹多宰相私人，相与附丽，若炅与鲜于仲通辈皆是。故曰“府中罗旧尹，沙道尚依然”也。故为人所羡，今为人所怜。用汉成帝时童谣，哀之亦刺之也。仲通附国忠，旋亦见逐。此诗虽刺炅，亦以讽仲通也。世所传《志林》及诗话等书，多后人假托。此盖非东坡之言也。 

    （秦州杂诗） 
    东柯好崖谷，不与众峰群。落日邀双鸟，晴天养片云。 
野人矜险绝，水竹会平分。采药吾将老，儿童未遣闻。 
    “晴天养片云”，吴季海本作养，他本皆作卷。晴天无云，而养片云于谷中，则崖谷之深峻可知矣。山泽多藏育，山川出云，皆叶养字之义。“养”字似新而实稳，所以为佳。如以尖新之见取之，此一字，却不知增诗家几丈魔矣。 

    （建都） 
    苍生未苏息，胡马半乾坤。议在云台上，谁扶黄屋尊？ 
建都分魏阙，下诏辟荆门。恐失东人望，其如西极存？ 
时危当雪耻，计大岂轻论。虽倚三阶正，终愁万国翻。 
牵裾恨不死，漏网辱殊恩。永负汉庭哭，遥怜湘水魂。 
穷冬客江剑，随事有田园。风断青蒲节，霜埋翠竹根。 
衣冠空穰穰，关辅久昏昏。愿枉长安日，光辉照北原。 
    此诗因建南都而追思分镇之事，终以房之议为是也。牵裾以下，追叙移官之事，盖公之移官以救，而之得罪以分镇，故牵连及之也。是岁七月，上皇移幸西内。九月，置南都于荆州，革南京为蜀郡。一置一革，汲汲然欲反其父之所为，非尽为形胜也。公心痛之而不敢讼言，故曰“虽倚三阶正，终愁万国翻”。“愿枉长安日，光辉照北原”。定、哀之微词如此。 

    （登楼） 
    花近高楼伤客心，万方多难此登临。锦江春色来天地，玉垒浮云变古今。 
北极朝廷终不改，西山寇盗莫相侵。可怜后主还祠庙，日莫聊为《梁父吟》。 
    黄鹤曰：吐蕃陷京师，立广武王承宏为帝。郭子仪复京师，乘舆反正，故曰“北极朝廷终不改”。言吐蕃虽立君，终不能改命也。此说良是。“西山寇盗”，盖指吐蕃，若以剑南西山之事言之，而曰“朝廷终不改”，则迂而无谓矣。“可怜后主还祠庙”，殆以代宗任用程元振、鱼朝恩致蒙尘之祸，而托讽于后主之用黄皓也。“日莫聊为《梁父吟》”，伤时恋主，而自负亦在其中。其兴寄微婉，一句而包数义如此。 

    （赠秘书监江夏李公邕） 
    伊昔临淄亭，酒酣托末契。重叙东都别，朝阴改轩砌。 
论文到崔苏，指尽流水逝。近伏盈川雄，未甘特进丽。 
是非张相国，相扼一危脆。争名古岂然，关键不闭。 
例及吾家诗，旷怀埽氛翳。慷慨嗣真作，咨嗟玉山桂。 
钟律俨高悬，鲸鲵喷迢，坡也青州血，芜没汶阳瘗。 
哀赠竟萧条，恩波延揭厉。子孙存如线，旧客舟凝滞。 
君臣尚论兵，将帅接燕蓟。朗咏《六公篇》，忧来豁蒙蔽。 
    自此至篇末，学者多苦其汗漫不属。吾谓论文以下，论其文也。杨、李、崔、苏，邕同时文笔之士。邕之论文也，叹崔、苏之已逝，伏盈川而夷特进，与燕公之论相合。燕公首推盈川，次及崔、李，世皆叹其是非之当。何至于邕，则相扼不少贷？盖崔、苏已殁，而邕独与说争名，说虽忌刻，亦邕之露才扬己，有以取之。卢藏用所以致戒于干将莫耶也。“关键不闭”，用《老子》《道经》之言，言邕之不善闭也。“例及”以下，论其诗也。邕之诗可以接踵吾祖《六公》之篇，可以追配嗣真之作，所谓“钟律俨高悬，鲲鲸喷迢”也。膳部之没也，李峤以下请加命，武平一为表上之。邕既子孙如线，而已则旧客凝滞，感今思昔，此所以不能自已于哀也。 

    （忆昔） 
    忆昔先王巡朔方，千乘万骑入咸阳。阴山骄子汗血马，长驱东胡胡走藏。 
邺城反覆不足怪，关中小儿坏纪纲，张后不乐上为忙。 
至令今上犹拨乱，劳身焦思补四方。我昔近侍叨奉引，出兵整肃不可当。 
为留猛士守未央，致使岐雍防西羌。犬戎直来坐御床，百官跣足随天王。 
愿见北地傅介子，老儒不用尚书郎。 
    《忆昔》之首章，刺代宗也。肃宗朝之祸乱，皆张后、李辅国为之。代宗在东朝，已身履其难。少属乱离，长于军旅。即位以来，焦心劳思，祸犹未艾，亦可以少悟矣。乃复信任阉宦，夺子仪之兵柄，以召犬戎之难，此不亦童昏之尤者乎？公不敢斥言，故以《忆昔》为词。其次章则追思开元之全盛，而深叹其不可复见也。 

    （戏题寄上汉中王） 
鲁卫弥尊重，徐陈略丧亡。空余枚叟在，应念早升堂。 
    开元十四年，上幸宁王宪宅，与诸王宴，探韵赋诗曰：“鲁、卫情先重，亲贤尚转多。”为宪之子，故曰鲁、卫弥尊重。即用明皇诗语也。刘会孟评此诗：“鲁、卫对偶然，贵介之盛，宾客之感，其自叙亦在里许。”刘之无知妄论，一至于此。而赵子尝犹称述之，岂不异哉！ 

    （诸将） 
主恩前后三持节，军令分明数举杯。 
    杜鸿渐入成都，以军政委崔宁，日与僚属纵酒高会，故曰“军令分明数举杯”。追思严武之军令，实暗讥鸿渐之日饮不事事，有愧于持节而辜主恩也。《八哀诗》于严武则云：“岂无成都酒，忧国只细倾。”可以互相证明。 

    （承闻故房相公灵榇自阆州启殡归葬东都有作） 
一德兴王后，孤魂久客间。 
    房相玄宗，建分镇讨贼之议，首定兴复之策，故以一德兴王许之。以贺兰进明之谮，为肃宗所恶，几致伊生婴﹃之祸，故以伊尹比之，寓意于玄、肃父子之间，亦微词也。 

    （舍弟观自蓝田迎妻子到江陵因寄） 
    庾信罗含皆有宅，春来秋去作谁家？短墙若在从衰草，乔木如存可假花。 
卜筑应同蒋诩径，为园须似邵平瓜。比年病酒开涓滴，弟劝兄酬何怨嗟？ 
    庾信、罗含之宅虽在荆州，所谓信美非吾土也。譬诸巢燕，“春来秋去”，是可以为家乎？“短墙”、“乔木”，指秦中之故居也。蒋诩隐杜陵，邵平隐青门，皆公故里之人老于田园者，非泛指寻常隐沦也。“弟劝兄酬”，言归秦之乐也。旧注不解，以为思卜居荆南，踵庾信、罗含之迹，失之远矣。 

    （折槛行） 
    呜呼房魏不复见，秦王学士时难羡。青襟胄子困泥涂，白马将军若雷电。 
千载少似朱云人，至今折槛空嶙峋。娄公不语宋公语，尚忆先皇容直臣。 
    永泰元年，代宗命裴冕等十三人于集贤殿待制，以备询问，盖亦效贞观时瀛洲学士之意。独孤及上疏，以为虽容其直，而不录其言，故曰：“秦王学士时难羡。”叹集贤待制之臣，不及贞观之盛时也。次年国子监释奠，鱼朝恩帅六军诸将听讲，子弟皆服朱紫为诸生。朝恩遂判国子监事。集贤待制之臣，不能救正，故曰：“青衿胄子困泥涂，白马将军若雷电。”言教化陵夷，而中人子弟得以横行也。当时大臣钳口饱食，效师德之畏逊，而不能继宋之忠谠，故以“折槛”为讽。言集贤诸臣，自无魏、宋辈耳，未可谓朝廷不能容直如先皇也。 

    （戏为六绝句） 
    庾信文章老更成，凌云健笔意纵横。今人嗤点流传赋，不觉前贤畏后生。 
    杨王卢骆当时体，轻薄为文哂未休。尔曹身与名俱灭，不废江河万古流。 
    纵使卢王操翰墨，劣于汉魏近《风》《骚》。龙文虎脊皆君驭，历块过都见尔曹。 
    才力应难夸数公，凡今谁是出群雄？或看翡翠兰苕上，未掣鲸鱼碧海中。 
    不薄今人爱古人，清词丽句必为邻。窃攀屈宋宜方驾，恐与齐梁作后尘。 
    未及前贤更勿疑，递相祖述复先谁？别裁伪体亲风雅，转益多师是汝师。 
    作诗以论文，而题曰《戏为六绝句》，盖寓言以自况也。韩退之之诗曰：“李、杜文章在，光焰万丈长。不知群儿愚，那用故谤伤？蚍蜉撼大树，可笑不自量。”然则当公之世，群儿之谤伤者或不少矣，故借庾信四子以发其意。嗤点流传，轻薄为文，皆暗指并时之人也。一则曰尔曹，再则曰尔曹，正退之所谓群儿也。卢、王之文劣于汉、魏，而能江河万古者，以其近于《风》《骚》也。况其上薄《风》《骚》而又不劣于汉、魏者乎？“凡今谁是出群雄？”公所以自命也。“兰苕”、“翡翠”，指当时研揣声病，寻摘章句之徒。“鲸鱼”、“碧海”，则所谓浑涵汪洋，千汇万状，兼古人而有之者也。亦退之之所谓横空盘硬，妥帖排，垠崖崩豁，乾坤雷良者也。论至于此，非李、杜谁足以当之？而他人有不怃然自失者乎？不薄今人以下，惜时人之是古非今，不知别裁而正告之也。齐、梁以下，对屈、宋言之，皆今人也，盖曰：“吾岂敢以才力出群而妄自夸大乎？”于古人则爱之，于今人则不敢薄，期于清词丽句，必与古人为邻则可耳。今人目长足短，自谓窃攀屈、宋，而转作齐、梁之后尘，不亦伤乎！则又正告之曰：今人之未及前贤，无怪其然也。以其递相祖述，沿流失源，而不知谁为之先也。《骚》《雅》有真《骚》《雅》，汉、魏有真汉、魏。等而下之，至于齐、梁、唐初，靡不有真面目焉。舍是则皆伪体也。别者，区别之谓；裁者，裁而去之也。果能别裁伪体，则近于《风》《雅》矣。自《风》《雅》以下至于庾信、四子，孰非我师？虽欲为嗤点轻薄之流，其可得乎？故曰“转益多师是汝师”。呼之曰“汝”，所谓“尔曹”也。哀其身与名俱灭，谆谆然呼而寤之也。题之曰“戏”，亦见其通怀商榷，不欲自以为是，后人知此意者鲜矣！ 

初学集卷一百十 
    ○读杜二笺（下） 

（收京） 
    仙仗离丹极，妖星照玉除。须为下殿走，不可好楼居。 
