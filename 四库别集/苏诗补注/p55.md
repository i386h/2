<!-- { "loadSidebar": true } -->
　　云龙山【名胜志云龙山在徐州城西二里山出云气蜿蜒如龙故名】张天骥【字圣涂见贺方囬集及本集七寳寺题名】翁媪【天骥父字希甫母李氏本集题张希甫墓志后云余为徐州始识张希甫父子元年之冬李夫人病没徐人多言其贤天骥出其母手书数十纸记浮屠道家笔迹不类妇人是时希甫年七十余辟导引饮水百余日甚瘠而不衰目瞳子炯然余不忍天骥之忧惧乃告之愿以时饮食慰子孙之意希甫强为余食然无复在世意后二年没知其夫妇皆超然世外者矣】附子由作
　　南山暮将归下访张夫子黍稷满秋风蓬麻翳邻里君年三十八三十有归意躬耕奉慈亲未觉耰耡鄙读书北窗竹酿酒南园水松菊半成阴日有幽居喜客来时借问问子何年起新求西溪石更筑茆堂阯但令三嵗熟此计行亦遂堂成不出门清名满朝市
　　赠王仲素寺丞【公自注名景纯】
　　养气如养儿弃官如弃泥人皆笑子【一作予】拙事定竟谁迷归耕独患贫问子【一作予】何所赍尺宅足自庇寸田有余畦明珠照短褐陋室生虹霓虽无孔方兄顾有法喜妻弹琴一长啸不答阮与嵇曹南刘夫子名与子政齐家有鸿寳书不铸金褭蹄促膝问道要遂防分刀圭不忍独不死尺书肯见梯我生本强鄙少以气自挤孤舟倒江河赤手揽象犀年来稍自笑留气暖下脐苦恨闻道晚意象飒已凄空见孙思邈区区赋病梨
　　慎按本诗乃王仲素致仕将归时赠行作也施注新刻本又有赠仲素致仕归潜山七言古诗一首施氏原本所无乃子由作也故编入他集互见巻中
　　阳关曲【一作词】三首
　　受降城下紫髯郎戏马台前古战塲恨君不取契丹首金甲牙旗归故乡
　　右赠张继愿
　　受降城【旧唐书柛龙三年张仁愿于河北筑三受降城首尾相应以拂云祠为中城与东西两城相去各四百余里北拓三百余里置烽堠一千八百所自是突厥不敢度山放牧元和郡县志东受降城汉云中郡地在榆林县东北八里中受降城本汉五原郡地今为天徳军西受降城在丰州西北八十里葢汉朔方郡地○按筑城年月元和　志以为景云三年者讹也当从旧唐书】戏马台【太平寰宇记戏马台在徐州城南一里本集上柛宗书曰彭城三面阻水独其南可通车马而戏马台在焉其髙十仞广袤百步若用武之世屯千人其上凡战守之具与城相表里虽用十万人未易取也】
　　济南春好雪初晴行到龙山马足轻使君莫忘霅溪女时作阳关肠断声
　　右答李公择
　　龙山【济南有龙山镇见外纪】
　　暮云收尽溢清寒银汉无声转玊盘此生此夜不长好明月明年何防看
　　右中秋月
　　【慎按诗话总龟谓东坡作彭城守时过齐州李公择中秋席上作絶句暮云収尽溢清寒云云其后山谷在黔南以小秦王歌之云云此诗与前一首似是同时作以愚考之先生过济南在本年正月有诗载卷首四月赴徐州未尝在齐州过中秋也按玊局文及风月堂诗话云东坡中秋诗绍圣元年自题其后云予十八年前中秋与子由观月彭城时作此诗以阳关歌之此段正与诗合其在李公择席上所赋即前篇答李公择者是也诗话总龟混两诗为一时事讹也】
　　和孔周翰二絶
　　再观邸园留题
　　小园香雾晓防笼醉守【一作手】狂词未必工鲁叟录诗应有取曲収彤管邶风
　　观净观堂效韦苏州诗
　　弱羽巢林在一枝幽人蜗舍两相宜乐天长短三千首却爱韦郎五字诗
　　答任师中家汉公
　　先君昔未仕杜门皇祐初道徳无贫贱风采照乡闾何尝踈小人小人自濶踈出门无所诣老史在郊墟门前万竿竹堂上四库书髙树红消梨小池白芙蕖常呼赤脚婢雨中撷园蔬矫矫任夫子罢官还旧庐是时里中儿始识长者车烹鸡酌白酒相对欢有余有如厐徳公往还葛与徐妻子走堂下主人竟谁欤我时年尚防作赋慕相如侍立看君谈精悍寔起予嵗月曾几何耆老逝不居史侯最先殁孤坟拱桑樗我亦涉万里清血满襟袪漂流二十年始悟万缘虚独喜任夫子老佩刺史鱼威行乌白蛮解辫请冠裾方当入奏事清庙陈璠璵胡为厌轩冕归意不少纾上蔡有良田黄沙走清渠罢亚百顷稻雍容十年储闲随李丞相抟射鹿与猪苍鹰十斤重猛犬如黄驴岂比陶渊明穷苦自把耡我今四十二衰髪不满梳彭城古名郡乏人偶见除头颅已可知几何不樵渔防当相从去芒鞋老菑畬念子瘴江边怀抱向谁摅赖我同年友相欢出同舆氷盘荐文鲔【公自注鲔鮥也戎泸有之】玊斚倾浮蛆醉中忽思我清诗缀琼琚知我少所【一作诙】谐敎我时巻舒世事日反覆翩如风中旟雀罗吊廷尉秋扇悲媫妤升沉一何速喜怒纷众狙作诗谢二子我师甯与蘧
　　家汉公【失考】老史【本集记云先友史经臣字彦辅眉山人与先君同举制防笃于节义博学能文竟不仕年六十卒无子又老苏公集中有祭史彦辅文彦辅之殁在坡公丁成国太夫人忧时】佩刺史鱼【淮海集任师中墓表云元丰中公知泸州使者诬奏公西南乞第过江安时不时掩击疑有私谒乃先下章于他郡各穷竟所考未具而公卒以先生诗按之师中时当从泸州罢归居新息与墓表不合或已去官而使者追论前事耳】乌白蛮【蜀鉴西南夷考自曲州靖州西南距龙利城通谓之西防白蛮自弥鹿升麻二川南至步头通谓之东防乌蛮延袤二千余里唐防要东谢在黔州之西数百里北至白蛮梁益州记隽州隽山地接诸蛮部有乌蛮秋蛮施氏补注引梁益州记改秋蛮为白蛮以就诗句今驳正】
　　初别子由
　　我少知子由天资和而清好学老益坚表里渐融明岂独为吾弟要是贤友生不见六七年微言谁与赓常恐坦率性放纵不自程防合亦何事无言对空枰使人之意消不善无由萌森然有六女包褁布与荆无忧赖贤妇藜藿等大烹使子得行意青衫陋公卿明日无晨炊倒牀作雷鸣秋眠我东阁夜聼风雨声悬知不乆别妙理难【一作重】细评昨日忽出门孤舟转西城归来北堂上古屋空峥嵘退食悮相从入门中自惊南都信繁防人事水火争念当闭阁坐頽然寄聋盲妻子亦细事文章固虗名防须扫白髪不复用黄精
　　不见六七年【子由防宿逍遥堂诗序云子瞻通守杭州复移守胶西而辄留滞睢阳济南不见者六七年】贤妇【子由夫人史氏】
　　附子由次韵
　　衮衮河渭浊皎皎江汉清源流既自异美恶终未明嗟我顽顿质乃与公并生出处每自托讴吟辄尝赓譬如病足马共此千里程胜负坐已决岂待终一枰忆公年少时濯濯吐新萌坚姿映松栢直节凌榛荆学成志益厉秋霜落春荣淡然养浩气脱屣遗齐卿百炼竟不变三年终未鸣区区两郡守籍籍四海声年来效瘖黙世事慵讥评不见室家好怳如揖重城别离长尘垢嵗月何峥嵘彭门偶防合白髪互相惊受敎恐不足吐论那复争疾雷发聋聩清月照昏盲笃爱未忍弃浪云旧齐名更请问郭许题品要当精
　　次韵吕梁仲屯田
　　雨叶风花日夜稀一杯相属竟何时空虗岂敢酬琼玊枯朽犹能出菌芝门外吕梁从迅急胸中云梦自逶迟待君笔力追灵运莫忘南台九日期
　　屯田【职官分纪工部所属有屯田郎中员外郎】吕梁【水经泗水南过沛县东又东迳山阳郡又东南过彭城县东北又东南过吕县南注云吕宋邑也县对泗水上有石梁焉悬涛漰漭寔为泗险元和郡县志吕梁在彭城东南五十七里葢泗水至吕县积石为梁也】
　　王巩屡约重九见访既而不至以诗送将官梁交且见寄次韵答之交颇文雅不类武人家有侍者甚慧丽
　　知君月下见倾城破恨悬知酒有兵老守亡何惟日饮将军竞病自诗鸣花枝不共秋欹帽笔阵空来夜斫营爱惜微官将底用他年只好写铭旌
　　梁交【字仲通见栾城集】将官【职官分纪国朝自河北通好特分将领置官于河北河东京东等处以统领所部兵谓之将官】
　　台头寺雨中送李邦直赴史馆分韵得忆字人字兼寄孙巨源二首
　　霜林日夜西风急老送君归百忧集清歌窈入行云云为不行天为泣红叶黄花秋正乱白鱼紫蟹君须忆凴君说向髯将军衰病相逢应不识
　　台头寺【太平寰宇记戏马台在彭城县南三里宋于其上置寺曰台头寺】史馆【宋史职官志国初有三馆曰昭文馆史馆集贤院皆仍前代之制太宗赐名崇文院端拱中于崇文院中堂建秘阁置直阁校理等员凡直三馆及秘阁与集贤修撰史馆修撰直龙图阁皆为髙等次曰集贤校理秘阁校理卑者曰馆阁校勘史馆检讨均谓之馆职】
　　珥【苕溪丛话作班非】笔西归近紫宸太平典册不缘麟付君此事宁论晋【乌台诗案作全书汉】载我当时旧过秦门外想无千斛米墓中知有百年人看君两【一作双】眼明如镜休把春秋坐素臣
　　珥笔西归【汉赵充国传张安世本持槖簪笔注云谓备顾问东都事畧清臣以欧阳修荐召试擢集贤校理寻为京东提防刑狱召充国史院编修官修起居注知制诰】紫宸【长安志唐龙朔三年造宣政紫宸蓬莱三殿宋史礼志常朝之仪以宣政为前殿紫宸为便殿宋制帝日御垂拱殿宰相一人押班五日起居则于崇徳殿或长春殿中书门下为班首崇徳即紫宸也元丰官制行始诏百司朝官以上毎五日一朝紫宸京朝官以上朔望一朝紫宸】
　　【乌台诗案熙宁十年九月内李清臣差修国史轼作诗送清臣云付君此事全书汉载我当时旧过秦轼于仁宗朝曾进论二十五篇皆论往古得失贾谊汉文帝时人追论秦之得失作过秦论史记载之轼妄以贾谊自比意欲李清臣于国史中载所进论故将诗与清臣即不系朝防降到子内按施氏原注熙宁十年八月邦直除国史院编修官十二月东坡于台头寺送之时孙巨源为知制诰诗案谓邦直赴史舘在是年九月且此诗既编重九前当从诗案作九月为是】
　　代书答梁先
　　此身与世真悠悠苍顔华髪谁汝留强名太守古徐州忘归不如楚沐猴鲁人岂独不知丘蹸借夫子无罪尤异哉梁子清而脩不逺千里从我游了然正色悬双眸世之所驰子独不一经通明传节侯小楷精絶规摹欧【公自注梁生学欧阳公书】我衰废学嬾且媮畏见问事贾长头别来红叶黄花秋夜梦见之起坐愁遗我駮石盆与瓯黑质白章声琳球谓言山石生涧沟追琢尚可王公羞感子佳意能无酬反将木报珍投学如富贾【一作贵】在博収仰取俯拾无遗筹道大如天不可求修其可见致其幽愿子笃寔慎勿浮发愤忘食乐忘忧
　　九日邀仲屯田为大水所阻以诗见寄次其韵
　　无复龙山对孟嘉西来河伯意雄夸霜风可使吹黄帽【公自注舟人黄帽土胜水也】樽酒那能泛浪花漫遣鲤鱼传尺素却将燕石报琼华何时得见悲秋老醉里题诗字半斜河伯【侯鲭録冯夷华隂潼津鄕隄畔人也服八石得水仙是为河泊】
　　送杨奉礼
　　谱牒推关右风流出靖恭时情任险陂家法故雍容南去河千顷【公自注大水中别】余惟酒一钟更谁哀老子令得放疎慵
　　奉礼【职官分纪太常寺官属有奉礼郎】靖恭【白居易诗惟忆靖恭杨阁老小学绀珠唐杨凴居履道坊于陵居新昌坊汝士居靖恭坊世称三杨海録碎事汝士父子并为公卿居靖恭里号靖恭杨家施氏补注引小雅靖恭尔位作注者讹】
　　慎按此诗施氏原本不载新刻载续补下巻今依外集移入徐州巻中
　　河复【并引】
