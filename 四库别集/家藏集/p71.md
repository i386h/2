<!-- { "loadSidebar": true } -->
　　右赵松雪书纨扇赋当暑诵之凉思飒然此巻观杨文贞公题识初为莘君所藏今归吾乡陈湖陆氏
　　跋碧落碑
　　赵明诚金石録旧说谓李阳氷酷爱此碑自恨不如推击之而缺以其言为不然极是盖因碑有缺处故流俗附防之如此今吾子行所补岂正缺处耶此碑有别本见广川书跋此本精妙为初刻无疑刑部主事陈明之好古帖得此示予予于古文竒字不能识况此多变体非借其旁释文读之几不成句也
　　跋何翠谷药案
　　仕者或与世龃龉志不得行而民不得被其惠往往隠于医曰是亦足以行吾志惠吾民也云间何翠谷先生故业儒尝登乡举将仕矣竟以医老于里中其殆有见于此其子以仁能传其术出其先人药案一巻相示盖其手笔也予不知医独爱其书之妙率易中深得晋唐人意态是可玩也
　　跋东坡和人梦游桂林西峰诗刻
　　此东坡和人梦游桂林西峰诗也石刻在桂林府学字画纎细颇不类他刻盖其石嵌壁间嵗久为人手摸而平故文浅而然顾工部以公事至广西知予所欲得也搨而见赠惜乎纸墨不甚精耳
　　跋弥明诗刻
　　此衡山道士轩辕弥明谒桂林尧君庙诗也与东坡梦游西峰诗共一石顾列其后或言石鼎聮句韩昌黎以轩辕弥明自寓其姓名观此诗作于开元二年距聮句时盖百年则昌黎且未生是真有其人矣昌黎以弥明年九十余南轩张子考其嵗以为失实固是又谓其诗比聮句格力未老以为少作亦以年嵗推之也乎若好事者托为弥明诗以神异其人则不可得而知也
　　跋汉晋逸士图
　　此圗笔法之妙诚如石田所评然汉晋人物亦多矣若孟敏堕甑陶侃运甓之类使写之岂不尤妙也乎
　　书陈氏复义庄记后
　　昔范文正公置义田于吴中宋至元族人嵗食其入国初有犯法者田悉没于官今所存义田皆非旧物特续置者耳成化间其族有举进士京师者上防乞复其田所司谢曰待子异日居当道自复之未晚吾不能也竟格不行今观东阳路西陈平仲复义庄事窃叹平仲之贤然亦幸其田不没于官其势为易复也
　　题东行纪胜圗后
　　成化间仲山官工部治泉山东徧歴齐鲁之郊公余得览观古圣贤遗迹而山水佳处亦皆有足迹焉事竣归见沈啓南隠君为谈其胜啓南遂写成十圗其经营位置仲山之所指授也圗成示予因忆往嵗自吴门上京师仲山我于任城相与恭谒孔林途间度泗水望峄山悉见题咏如岱岳麟防灵岩诸景皆在杳霭空旷间甚恨不得一至今观此圗则皆得卧游矣而仲山今为司马属虽坐治文书不出防省然不若曩时驱驰登顿上下林壑虽劳而实乐观此能无嘅然于中乎
　　跋马氏遗文巻
　　东阳马氏族谱序之者抚州守马文壁跋其后则自宋承旨以下凡十一人皆国初名笔也嵗久断裂其裔孙逢原贡来京师始加装饰而求李西涯学士题其首曰马氏家寳世之为寳者多矣而逢原所寳者在此逢原其马氏之贤子孙哉
　　跋山谷草书
　　故太常卿昆山夏公所蓄书画燬于火者数种此山谷草书诗巻盖出煨烬中者故其下并缺一字公之子今大理寺副徳声以此为先世物手补完之与真迹无异自是为夏氏后人者尤宜寳藏不特为古法书矣
　　恭题进士王奎所藏制防题
　　治庚戌今上即位之三年也乃春三月朔率循旧典防士于廷又明日传胪掲榜而安福臣王奎得赐同进士出身国朝重进士科奎出安福安福在大江之西士以治春秋名天下出是科者尤盛奎从后起其业益精一试礼部而名遂成可谓时之俊杰也已故事廷对人赐防问及对毕得自藏以为荣奎于是仍加表饰而藏之愈谨意不自足复奉以示寛请识其下方敬诺之叹曰朝廷待贤之礼有盛于进士科者乎夫士服韦布起草茅一旦立于殿陛之下得近清光奉大对何幸及此茍非其人固有过阙门瞻望徘徊不可得而入者矣然士当恩宠之下其初亦未有不感激者久则忘之者皆是奎为是岂欲夸于里之人以为荣且幸耶悬之堂壁顾諟不忘俨然如在当时凛然如处其地恍然如渥恩之方被也则岂肯负其君而不思报享其名而不圗称者乎奎年甚富仕宦伊始其所树立有不赖乎此弗信
　　跋文信公墨迹
　　文信公之死伟矣其流离之际亦惟其能以诗发之故信公之有诗如屈原之有骚皆善明其死者也钱君世恒以家藏三诗示予盖出公亲书以寄其妹氏者此又原之女嬃也乎其诗今载指南録中而此则系以与其妻妾子女决絶之言呜呼泪下如雨读者尚然而西台恸哭如公门下客者未必其涕之无从也【过淮　乱离歌六首　邳州哭母小祥其前曰收柳女信痛割肠胃人谁无妻儿骨月之情但今日事到这里于义当死乃是命也奈何奈何途中有三诗今録去言至于此泪下如雨其后曰一读此三诗便见老兄悲痛真切之情事至于此为之奈何凡事只待千二哥至造物自有安排　一可将此诗呈嫂氏归之天命仍语靓妆琼瑛不曽周全得母怨毋怨徐妳以下皆可道吾此意当此天地否塞人人流落天数奈何奈何一可令栁女环女好做人爹爹管不得泪下哽咽哽咽　一此诗本仍可纳之千二哥兄天祥家书逹百五贤妹】
　　此巻初为王清献公家物公已没家人理筐箧书翰丛积见此纸损烂将裂以拭酒巵公之子季境适见之识为信公手书惊叹存之后归常熟陈原锡家久之为钱允言所得今传其子世恒庚戌十月二十三日记
　　恭题粮长敕谕
　　昔在髙皇帝初定天下以苏松等府粮饟所资择产厚之民俾理其事号以粮长每嵗将征敛例赴阙下面听宣谕而还自鼎迁于北累朝恪遵其制率下敕词于南京户部人给一道此则长洲徐渊成化十三年所给者渊家世力田及为郡县所推择能奉法无过事皆先集而民晏然不扰众方赖之不幸下世其弟今兵部郎中源藏是敕惟谨寛伏读一过大哉王言其意恳切固汤武之诰天下者其词易直则欲民之皆晓而不及文耳盖髙帝之典则所以导民为善者凛然犹存书曰天佑下民作之君作之师君师之道治教之理于此数百言者已具世余十纪民安居田里供赋税以食人者惟恐或后而国用饶足仓粟红腐如汉盛时孰非吾君训戒之力也哉
　　跋沈石田画册
　　石田翁为王府博作此小册山水竹木花果虫鸟无乎不具其亦能矣近时画家可以及此者惟钱塘戴文进一人然文进之能止于画耳若夫吮墨之余缀以短句随物赋形各极其趣则翁当独歩于今日也
　　书嘉鱼县湖西义学记后
　　宋庆厯间范文正公置义田于吴中以赡宗族其惠止于一家同时嘉鱼李宗儒宗仪兄弟即所居湖西特建义学则其惠不止及于一家且延于邻邑矣李氏自宋至元仕宦不絶入国朝又大发于都御史田数年来承芳承恩承箕又并以科第显为义之报其逺如此今承芳官大理以义学为先世事恨其久废与诸弟有志兴复而力未足也过予谈其事予甚嘉之因谩书以记他日事成则学者之受惠而后人之食报其有穷已耶治辛亥六月一日书
　　题陆鼎仪训子帖后
　　鼎仪太常平日训其子爰无所不至此又特书以授之者爰既能受训且保其先人手笔不忘可谓贤子矣于是鼎仪之没三年慨想哲人不可复见阅此为之然






　　家藏集巻五十二
　　钦定四库全书
　　家藏集巻五十三
　　明　吴寛　撰
　　题跋三十九首
　　跋清明上河圗
　　金燕山张着以此圗为张择端笔必有所据至后人乃以择端作于宋宣政间今画谱具在当时有如斯人斯艺而独遗其名氏何耶太卿朱公藏此已久予始得展阅恍然如入汴京置身流水游龙间但少香尘扑面耳朱公云此圗有稿本在张英公家盖其经营布置各极其态信非率易所能成也
　　跋苏子美草书老杜絶句
　　全卿侍御得此巻示予予初阅之以为山谷书不知其出于沧浪翁也盖翁晚寓苏州其手迹絶少虽予苏人亦未尝见其书也山谷与翁生同时盖尝师之故其书相类后特加工耳然翁之妙处未可轻论所谓惟观其深者知之
　　题倪云林画
　　云林子当元末不与陈敬初辈食张氏禄避地云间以全其身盖鸿飞冥冥不丽于鱼网者也此竹石圗作于乱定之后乃国朝建元洪武之嵗而云林为书甲子其意欲效陶靖节耶然不知云林出处与靖节同否范斋先生俾予题识因以质之
　　跋周寅之八哀诗后
　　昆山周寅之作八哀诗盖拟杜子美以哀其乡八贤者也八贤中予所识者宪副张公侍郎叶公及朱评事三人若宪使王公今秀水教谕成宪之祖予尝表其墓者而卢太守殷教谕及孙刑部亦素闻其文行气节者也所不知者吕沁水而已然列于诸公之间其为人亦不待论矣即此可见昆山之多贤而况或有所遗乎予于寅之亦未之识成宪携其诗来示并得其自序读之知其向慕之髙已超乎流俗岂特取其词而已哉
　　跋杨文贞公并杨晞顔尚书遗墨后
　　寛防则闻两杨先生寓武昌时所与共贫贱之事今观文贞公手帖益信所传之不妄若晞顔尚书则诗文数首亦出手书蔼然有徳者之言也噫世岂有文行若两先生而长贫贱者乎玉女于成是岂虚语吾党安居厚奉而嬉游不学其终为常人也宜哉寛生也后不及识文贞公昔居乡里犹幸遇尚书于道时尚总角尚书年已八十余犹下马与揖其谦厚如此巻首有小像故独知其似阅之不觉竦然起敬也吾乡汤原静旧藏此今传其子曰忠忠以太学生游京师重其先人遗物出入必偕非但名贤词翰可重而已
　　跋唐贤夜宴圗
　　唐贤夜宴不见载记画者特意当时必有其事想象为之耳此固不必深论独太宗方在秦邸罗致人物极一时之盛至于王魏楚材后来复收用之其终成贞观之治宜哉论者独以敬宗何人亦从房杜之列夫开馆置属始皆以文学进彼能为帝丘之对者徒以该博见取耳唐史序十八人者特殿其名意亦有在吾固有感乎世以文学进者不能皆贤其利口辩给能免乎邦家之祸也耶此巻为翰林编修黄子敬所藏子敬志识甚正其亦有感于兹乎
　　跋徐仲山纪行诗
　　使劳事也古诗有岂不懐归之语盖使臣之意而其君能道之如此至曰大夫不均我从事独贤则直形于言矣仲山武选有册封郑藩之行往返余三千里有所感遇嘿然成诗驿舍止宿辄索纸笔録之当穷冬逺行冲犯霜雪劳亦甚矣而其意和平闲静略无怨怼又将出于四牡北山之上也乎
　　跋张氏尺牍
　　故元时宜兴张氏自鹤溪而下累世好文雅多所交游其往还尺牍散落人家克温以邑人故能聚成此巻亦爱前辈之意也张氏以为吴县尹者予尝过吴中治平寺见小屏上刻其诗一首当时为人所重如此壬子六月九日病中无聊为书此于后
　　书拙修庵记后
　　右拙修庵记一篇故中书舍人王君允逹为亡弟原晖作者庵在东庄续古堂后西偏拙修云者盖取东坡先生和陶诗下士晚闻道聊以拙自修之语也记成于原晖亡后之一年又五年而允逹亦不可作矣偶检书箧得之益増悲痛盖原晖平日谦抑好徳之心于此可见而允逹笃于孝友推以及我其情亦可识也因裱饰成巻冠以二李先生题字并旧圗一纸侄奕既长知求其父遗事乃归而俾藏之
　　题王荆公诗后
