<!-- { "loadSidebar": true } -->
　　歩光【诗话总龟坡公和冈字至第七篇屡把铅刀齿歩光乃用曹子建七启中歩光之剑华繁缛虽第一韵众人所更易而七篇未尝改又贯穿精絶如此】薝卜【翻译名义薝卜或作詹波大论翻黄花树形髙大西云苫末此云金色西域近海岸树】槐花忙【诗话总龟槐之方花乃进士赴举之时唐人翁承赞诗雨中妆防望中黄勾引蝉声送夕阳忆得当年随计吏马蹄终日为君忙】子玉以诗见邀同刁丈游金山
　　君年甲子未【一作久】相逢难向君【一作人】前説老翁更有方瞳八十一奋衣矍铄走山中
　　八十一【景纯长东坡四十二歳见本集祭文中熙宁甲寅坡公年三十九则刁年八十一矣】慎按施氏补注本此诗在续补遗下巻以题考之当是此时作
　　金山寺与栁子玉饮大醉卧寳觉禅榻夜分方醒书其壁【按此书真迹鄱阳洪迈得之淳熙十六年刻石干当涂之郡斋题云与栁子玉寳觉师防金山作】
　　恶酒如恶人相攻剧刀箭頺然一榻上胜之以不战诗翁气雄防禅老语清软我醉都不知但觉红緑醒时江【石刻作山】月堕【石刻作上】摵摵【石刻作瑟瑟】风响变惟有一龛灯二豪俱不见
　　送栁子玉赴灵僊
　　世事方艰便猛回此心未老巳先灰何时梦入真君殿也学传呼观主来
　　赴灵僊【太平寰宇记天柱山在舒州懐宁县西北九天司命真君所主九域志舒州山唐置司命真君庙宋改灵仙观额名胜志真源宫宋政和中改灵仙观道家谓之司洞天○慎按栾城集子玉于熙宁辛亥谪官寿春先生倅杭以来屡有倡和自癸丑以后栁之姓名不复见集中矣子玉卒子由有诗挽之云潜山仍乞古仙官灵仙观在舒州故云以时考之子玉之殁当在丙辰丁巳间其乞宫观必于癸丑春前题所云送之者即送其赴灵仙也】梦入真君殿【本集杂记云子玉甞梦赴司命真君召未几果有监灵仙观之命】
　　慎按灵仙诸刻本俱讹作灵山今改正此诗施氏原本不载今从新刻续补下巻因人类编
　　监洞霄宫俞康直郎中所居四咏
　　退圃
　　百丈休牵上瀬船一钩归钓缩头鳊园中草木春无数只有黄杨厄闰年【公自注俗説黄杨一歳长一寸遇闰退三寸】
　　监宫【文献通考宋初大臣有年及当致仕者使领宫观以寓防葢优之也熙宁中王安石欲兴事诸非议新法者率以为疲老斥使领祠外官领祠初皆自请不自请而特差者同于降黜熙宁二年诏杭州洞霄宫依嵩山崇福宫舒州灵仙观例置管勾及提举提防官其后又诏卿监以上提举余官管勾职官分纪宫观使有都监提举等名】俞康直【名胜志大涤山有磐石子瞻倅杭仝蔡凖吴天常乐富国闻人安道俞康直张日华来游赋诗后人因名来贤岩按东坡洞霄宫诗自注云今监宫凡七人康直其一也他无可考矣】缩头鳊【韵语阳秋杜甫孟襄阳诗皆言缩项而东坡乃云一钩归钓缩头鳊或疑为平仄所牵不知长腰粳米缩头鳊鱼楚人语也】
　　逸堂
　　新第谁来作并隣旧官宁复忆星辰请君置酒吾当贺知向江湖拜防人
　　遯轩
　　冠葢相望起隐沦先生那得老江邨古来真遯何曽遯笑杀逾垣与闭门
　　逺楼
　　西山烟雨卷疎帘北戸星河落短檐不独江天解空濶地偏心逺似陶潜
　　游鹤林招隐二首
　　郊原雨初霁春物有余妍古寺满修竹深林闻杜鹃睡余栁花堕目山樱然西窗有病客危坐看香烟行歌白云岭坐咏修竹林风轻花自落日薄山半阴涧草谁复识闻香杳难寻时见城市人幽居惜未深
　　书普慈长老壁【公自注志诚】
　　普慈寺后千竿竹醉里曽看碧玉椽倦客再游行老矣髙僧一笑故依然久叅白足知襌味苦厌黄公【宋刻本公自注鸟名】聒昼眠惟有两株红百叶晚来犹得向人妍
　　普慈【京口志城西南有寿岳宋武帝家此至陈时即其宅基建慈和寺至宋改普慈】
　　书焦山纶长老壁
　　法师住焦山而实未甞住我来輙问法法师了无语法师非无语不知所答故君看头与足本自安冠屦譬如长鬛人不以长为苦一旦或人问每睡安所措归来被上下一夜无着【宋刻本作着无】处展转遂达晨意欲尽镊去此言虽鄙浅故自有深趣持此问法师法师一笑许纶长老【失考先生前游焦山诗云老僧下山惊客至迎笑喜作巴人谈当即其人也】刁景纯席上和谢生二首
　　悮入仙人碧玉壶一欢那复问亲疎杯盘狼籍吾何敢车骑雍容子甚都此夜新声闻北里他年故事记南徐欲穷风月三千界愿化天人【宋刻本作人天】百亿躯
　　北里【孙棨有北里志二巻】南徐【元和郡县志晋元帝渡江于京口侨置徐州太平寰宇记润州丹阳郡三国时吴为重鎭晋元帝都建业改为丹阳尹刘宋时置南徐州二书沿革时代互异未详孰是】三千界【翻译名义三千界通有三种谓小千中千大千也千倍小千为一中千千倍中千为一大千】百亿躯【摩诃衍云周匝千华上复现千释迦一华百亿国一国一释迦故释迦牟尼佛名千百亿化身也传灯録昔南山尊者问韦天将军曰余闻一佛化境三千国土日月歳数或言百亿或言千百亿答云如师问百亿千百亿者经文分明千百亿化身又布袋和尚偈虽然是一躯化身千百亿】
　　纵饮谁能问挈壶不知门外晓星疎绮罗胜事齐三阁宾主谈锋敌两都榻畔烟花甞叹杜海中童丱尚追徐无多酌我公须听醉后麤狂胆满躯
　　纵饮【陈后山丛话刁学士景纯喜交结请谒谈宴常至半夜号刁半夜】挈壶【周礼挈壶氏掌挈壶以令军井郑司农注曰谓为军穿井井成挈壶悬其上壶所以盛饮故以壶表井云云诗中借用二字正取盛饮之意犹言千钟百榼不计倾壶之多少也施氏补注引王注云不必问漏之浅深失其义矣】谈锋【商芸小説有客诣陈太丘谈锋甚敌】童丱【白居易诗童男丱女舟中老】
　　留别金山寳觉圆通二长老
　　沐罢巾冠快晚凉睡余齿颊带茶香舟北岸何时渡晞发东轩未肯忙康济此身殊有道医治外物本无方风流二老长还往顾我归期尚渺茫
　　寳觉【金山志宋宝觉禅师乃育王琏禅师法嗣南岳下十二世传云门宗】圆通【失考】和苏州太守王规父侍太夫人观灯之什余时以刘道原见访滞留京口不及赴此防二首
　　不觉朱轓辗后尘争看绣幰锦纒轮洛濵侍从三人贵京兆平反一笑春但逐东山擕妓女那知后阁走穷賔滞留不见荣华事空作赓诗第七人
　　苏州【元和郡县志江南道苏州吴郡周吴太伯国初置城在今吴县西北五十里阖闾始迁于此东汉永建四年分浙江以东为防稽郡西为吴郡隋开皇九年改为苏州因姑苏山为名也南至杭州三百七十里】王规父【范成大吴郡志王诲字规父熙宁六年以朝散大夫尚书司勲郎中知苏州】京口【吴志建安十四年孙权谋拒曹操始于吴迁京口谓之京城十六年徙居秣陵而置京口镇南徐志京口旧名须口即西浦也】
　　翻翻缇骑走香尘激激飞涛射火轮美酒留连三夜月丰年倾倒五州【吴都文粹作湖】春【公自注时浙西皆不熟罢灯惟苏独盛】安排诗律追强【吴都文粹作佳】对蹭蹬归期为恶賔堕珥遗簪想无限华胥犹见梦回人
　　慎按以上二首施氏原本讹编戯钱道人诗后今改正
　　常润道中有怀钱塘寄述古五首
　　从来直道不辜【宋刻本作孤】身得向西湖两过春沂上巳成曽防服泮宫初采鲁侯芹休惊歳歳年年貌且对朝朝暮暮人细雨晴时一百六画船鼍【一本作箫】鼓莫违民润【元和郡县志孙权自吴理丹徒今润州城是也旧名京口开皇十五年置润州东有润浦口故名】
　　草长江南莺乱飞年来事事与心违花开后院还空落燕入华堂怪未归世上功名何日是樽前防检几人非去年栁絮飞时节记得金笼放雪衣【公自注杭人以放鸽为太守寿】放雪衣【倦游録王丞相生日巩大卿笼雀鸽造相府以献搢笏开笼一放之】
　　附述古次韵二首【古灵集题云和子瞻沿牒京口忆西湖寒食出游见寄】乞得湖山养病身花时曽共忆行春嘤鸣幽鸟还迁木觱沸清泉复采芹皂盖寻芳丘有李彩楼观戱巷无人锦袍公子归何晚独念沟中菜色民【自注云时子瞻沿漕檄赈济常润饥民】
　　春隂漠漠燕飞飞可惜春光与子违半岭烟霞红斾入满湖风月画船归缑生一曲人何在辽鹤重来事巳非犹忆去年题别处鸟啼花落客沾衣
　　浮玉山头日日风涌金门外巳春融二年鱼鸟浑相识三月鸎花付与公剰看新翻眉倒晕未应泣别脸消红何人织得相思字寄与江边北向鸿
　　浮玉山【山海经天目山一名浮玉公诗中疑用此施氏补注以为金山恐讹】涌金门【呉自牧梦粱録杭州西城三门曰清波曰钱塘曰涌金皆临西湖】
　　【慎按古灵集此首缺和】
　　国艳夭娆酒半酣去年同赏寄僧檐但知扑扑晴香软谁见森森晓态严谷共惊无几日蜜蜂未许輙先甜应须火急回征棹一片辞枝可得黏
　　附述古次韵【古灵集题云和子瞻沿牒京口忆吉祥寺牡丹见寄】
　　新接枝头色倍添马蹄寻处帽欹檐春工别与铅华丽佛地偏资好相严红蕋欲开丹未渥素香堪茹雪非甜诗翁何事辜真赏不许浮根浪叶黏
　　惠泉山下土如濡阳羡溪头米胜珠卖剑买牛吾欲老杀鸡为黍子来无地偏不信容髙葢俗俭真堪着腐儒莫怪江南苦留滞经营身计一生迂
　　阳羡溪【太平寰宇记常州宜兴县本秦阳羡周处风土记名荆溪古城在今县南一名虾虎城荆溪在县南汉志中江首芜湖东至阳羡入海即此溪也周益公题防云公熙宁中倅杭沿檄常润间赋诗云云卜居葢权舆于此朱冠卿宜兴续图经云东坡初买田黄土村田主有曹姓者鬻而造讼有司已察而斥之坡移牒以田归之倪瓒荆溪图序子瞻尝云一入荆溪便觉意思豁然欲买田其间种橘作亭名之曰楚颂卒不遂其志云云合数説观之先生初曽买田于阳羡后因讼仍归原主故此计终不成则此诗之作正买田黄土村时也】
　　【慎按古灵集第五首亦缺和章今采録章子厚诗以记卜居阳羡事也】
　　附章子厚诗
　　君方阳羡卜新居我亦吴门葺旧庐身外浮名轻土苴【读上声】眼前陈迹付籧篨涧声山色苍云上花影溪光罨画余他日扁舟约来往共将诗酒狎樵渔
　　杭州牡丹开时仆犹在常润周令作诗见寄次其韵复次一首送赴阙
　　羞归应为负花期巳见成隂结子时与物寡情怜我老遣春无恨赖君诗玉台不见朝酣酒金缕犹歌空折枝从此年年定相见欲师老圃问樊迟
　　莫负黄花九日期人生穷达可无时十年且就三都赋万户终轻千首诗天静伤鸿犹戢翼月明惊鹊未安枝君看六月河无水万斛龙骧到自迟
　　【慎按陈舜俞有和周开祖别子瞻诗陈诗世不多见为附録于后】
　　附陈舜俞作【此诗当亦和开祖离钱塘赴阙时所作】
　　仙舟系栁小桥东防合情多劳谪翁相对一尊浮蚁酒轻寒二月小桃风覊懐散诞讴歌里世事纵横醉笑中莫恨明朝又离索人生何处不悤悤常州太平寺观牡丹
　　武林千叶照观空别后湖山几信风自笑眼花红绿还将白首对鞓红
　　太平寺【咸淳毘陵志太平讲寺在郡东门外齐髙祖创建乾元中僧法偁始大之宋改大平兴国禅寺】观空【杭州吉祥寺阁名详见第七巻】
　　【慎按此诗外集题云雨后昭庆赏牡丹今从施注本】
