<!-- { "loadSidebar": true } -->
    夫骐骥千里之足，踣於庭唐之内；鸿鹄四海之志，侪於坠渗之羽，此倜傥奇伟之士所为叹息者也。取之於人，在於郭君矣。君讳揆，字良宰，太原人也。郭本虢叔之後，春秋Н汉，细侯得政事之美，有道冠人伦之目，素丝作咏，青溪招隐，信为多士，宜称盛族。五代祖昶，隋骠骑大将军开府仪同三司，高祖澄，皇朝朔方道大总管泾坊庆丹延夏七州刺史，赠荆州都督，谥曰忠。曾祖某，朝散大夫太子洗马。祖义，朝议大夫，赠郑州刺史。父虚已，银青光禄大夫守工部尚书兼御史大夫蜀郡大都督府长史持节充剑南节度支度营田副大使本道并山南西道采访处置使上柱国，赠太子太师，谥曰献。君生而聪明，不为戏弄之事；长而清峻，罔杂绮纨之流。辩对则江夏之童，志意则山东之妙。大夫府君以其于氏之出，故幼名封奴；嘉有应务之器，故长字良宰，盖取待封宰割之义也。观其言必顾行，动必由礼，读书不取其糟粕，为仁罕忘於造次，亦足以保其嘉名，楚之正则，汉之台卿，乃其比也。年十七，崇文生明经及第。侍郎韦陟扬言於朝，称其稽古之力，许其青冥之价。後调集，侍郎李彭年嗟君所判，足冠後生，擢才子於公庭，贺大夫於私第。美声洋溢，时莫与京。授大常寺太祝，加敬莅事，陈信正辞。每巡陵及郊，必有歌咏，潘河阳藉田之赋，颜光禄明祀之作，复见前贤之致矣。无何，改授河南府参军。夭宝五载，大夫总渡泸之师，ム君奉循陔之养。南中污下，遂得气疾。先大夫怜其寝剧，命访秦医；太夫人惧其不起，继自蜀至，何神不祷，靡药不尝，依亲自强，望父增叹。以天宝八载二月十八日，终於安兴之私第，时年二十四。皇帝闻而悼之，赠秘书丞。呜呼！斯人不起，子丕未识，亦可为长恸者矣！君子曰：“夫孝弟之至，矩之道，文章之绝，周旋之仪，可谓成人矣！方将培雄风，罩白石，怜乎得二，几乎第一。”是以其疾即御医坐门，其亡即天使归，陈师境上，推以雨露之私；修文地下，赠以蓬莱之职。吊客多其文行，操诔尽於作者。以五月二十一日葬於首阳乡大茔之侧，君志也。先大夫懿其天姿，亲疏行状，叙其参元之美，叹其老成之风。方崇南岘之碑，以慰西门之感。伏滔受遇，为人父也若斯；祈奚至公，其知子也如此。斯文未建，颓山遂及。太夫人东海于氏，凌虚坠翼，开缄悼心，望汝绝归来之期，抱孙有无时之哭。遂成刊刻之意，以寄零落之哀。铭曰：
    粲粲门子，菲菲国香。家传玉树，人咏金相。风流小褚，才貌潘郎。一经自达，六义名扬。闻於密启，此周行。为子道备，从亲路长。既铭绝壁，亦奉垂堂。雾露成病，膏肓遂亡。天向京兆，坟归洛阳。江堙初流，水毁寒霜。茫茫蔓草，萧萧白杨。苦月坟上，丰碑道傍。披文相质，谁不沾裳？
    ●卷三百四十二
    ☆颜真卿（七）
    ○唐故右武卫将军赠工部尚书上柱国上蔡县开国侯臧公神道碑铭
    公讳怀恪，字贞节，东莞人。其先出於鲁孝公之子区，字子臧。大夫得祖诸侯，其孙以王父字为氏。僖哀二伯，既纳忠於鱼鼎；文武两仲，亦不朽於言哲。丈人成功而遁迹，子原抗节而舍生。义和辞金饰之器，荣绪奋阳秋之笔。贤达继轨，纷纶至今。曾祖满，隋骠骑将军。祖宠，皇朝通议大夫灵州都督府长史。父德，朝散大夫，赠银州刺史。咸务远图，克开厥後，恤允之庆，世祀宜哉！公即银州之第三子也，身长六尺一寸，眉目雄朗，须髯洒秀，雅善骑射，尤工尺牍。沈静少言，宽仁得众，奇谋冲邈，英勇冠伦。友于弟兄，谨尔乡党，每敦诗而执礼，不茹柔以吐刚。莅事而剖判泉流，临戎而智略锋起，古所谓文武不坠，高明有融者焉。少以勋劳，亟纡戎级。开元初尝游平卢，属奚室韦大下，公挺身与战，所向摧靡，繇是发名。元宗闻而嘉之，拜胜州都督府长史。锐精佐理，矩当官，朔漠不空，边隅用。俄拜左卫率府左郎将，转右领军中郎将兼安北都护中受降城使朔方五城都知兵马使。戎事齐足，十万维群，我伐用张，军威以肃。由是深为节度使王所器，奏充都知兵马使。尝以百五十骑遇突厥斩啜八部落十万馀众於狼头山，杀其数百人。引身据高，环马御外，虏矢如雨，公徒且歼，遽而绐之曰：“我为臧怀恪，敕令和汝，何得与我拒战？”於时仆固怀恩父设支适在其中，独遮护之，诸部落持疑不肯。公羊以盟之，杖义以责之，众皆感激，由此获免。遂与设支部落二千帐来归，後充河西军前将，盘禾安氏有马千驷，怙富不虔，一族三人，立皆殴毙。军州悚栗，畴敢不祗。又为节度相国萧嵩所赏，後充河源军使兼陇右节度事大使关西兵马使，拜右武卫将军，吐蕃不敢东向者累年，俄封上蔡县开国侯。开元十二年岁次甲子春二月二十有六日，薨於鄯城之官舍，享年五十六。某年八月二十三日诏曰：“故具官某，顿以干能，亟承任使，操行愈谨，劳效未酬。不幸迁殂，良增追悼。可赠右领军卫大将军。”即以其年冬十月庚戌，迁窆於京兆府三原县北原，礼也，呜呼！公兄左羽林军大将军平卢副持节怀亮，以方虎之材，爪牙之任，孔怀斯切，致美则深。公七子：游击将军崇仁府折冲希崇、丰州别驾赠宋州刺史希昶、左武卫将军朔方节度副使赠太子宾客希忱、右卫左郎将剑南讨击副使赠汝州刺史希、右骁卫郎将静边军使赠秘书监希景、宁州刺史左金吾卫将军赠扬州大都督希晏、开府仪同三司行太子詹事兼御史大夫宁山南观察使集贤待制工部尚书渭北节度使鲁国公希让等，夙渐《诗》、《礼》，恭承教义，芬润挺兰玉之姿，英威{目}<谷阚>之质。而希让识度宏远，器谋沈邃，仁亲以孝，殿国以忠。绰裕冠於人伦，勋劳懋於王室。至德中，今上为元遇东伐，肇允押牙，从收两京，陟降左右。入侍帷幄，既崇翼戴之功；出拥麾幢，载叶澄清之寄，加以笃睦群从，纟绥宗族，吉凶赡恤，终始无渝。行道之人，孰不嗟尚？肃宗以公有谋翼之勤，乾元三年春三月，赠魏州刺史。宝应元年冬十月，又赠太常卿，广德元年冬十月，诏曰：“孝以立身，可扬名於後代；忠能事主，故追荣而及亲。开府仪同三司兼御史大夫元帅都虞侯鲁国公臧希让亡父赠太常卿怀恪，业茂勋贤，地华簪绂，佩忠信而行已，包礼乐以资身。守节安卑，幽贞自适，养蒙全正，声利不营。虽与善无徵，促龄悲於逝晷；而积善垂，馀庆光於後昆。故得业济艰难，功参缔构，出有藩条之寄，入多爪牙之任。位以德迁，礼宜加等；父由子贵，赠合超伦。宜登八座之荣，式慰九原之路。”又赠工部尚书，[B14A]异之典，於斯为盛。臧氏自骠骁而下，世以材雄朔陲；尚书既还，特以功懋当代。兄弟子侄，勋贤间出，自天宝距开元，乘朱轮而拖组数百人。迨於今兹，繁衍弥炽，绾军州而握兵要者，相望国都。有後之庆，固殊异於他族者矣！真卿早岁与公兄子谦为田苏之游，敦伯仲之契，晚从大夫之後，每接常寮之欢。故公之世家，窃备闻见，敢述遗烈，将无鬼辞。铭曰：
    鲁史[B14A]者，臧孙有之。陈鱼则谏，纳鼎以规。殁贵言立，时称圣为。仁昭典坟，知叶蓍龟。世济忠肃，道光羽仪。以至夫公，英明雄毅，鹗视腾彩，龙骧作气。锋淬霜棱，妙穷金匮。谋猷泉写，翰墨风驶。儒勇是兼，勋庸以位。介驰戎马，猛奋虎。绝漠援孤，连兵战苦。万虏鸣镝，纷纷如雨。一身抗词，谔谔连柱。精贯霜日，气雄钲鼓。狄人义激，仆固诚全。眇漫穷裔，随降几千。野静沙雪，风恬塞烟。我骑如□，我旗连天。牧无南向，凯有北旋。天子休之，命侯开国。谓福而寿，康衢骋力。奚命之，幽扃是即。十城玉折，万里鹏息。阵□苍苍，日暮无色。令人趋奉，天眷孔明。九原不作，八座哀荣。勇列徽范，芳时懿名。里成冠盖，族茂簪缨。万古千祀，瞻言涕零。
    ○唐故开府仪同三司太尉兼侍中河南副元帅都督河南淮南淮西荆南山南东道五节度行营事东都留守上柱国赠太保临淮武穆王李公神道碑铭
