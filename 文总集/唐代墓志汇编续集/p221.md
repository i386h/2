<!-- { "loadSidebar": true } -->
备知公□善政，合境传闻。不□□皆授代後。季兄领镇□□思其公之□楷，飞章上闻，奏授峰州刺史。素蕴材术，方期共□。公衔命赴阙，跋涉水陆，寒暑生疾，不□□而殁，享年五十有八。京师闻人，咸□凄侧。中元□戌□□阳至大中甲戌岁□□□□葬於万年县崇道乡白鹿原，先茔，礼也。公□婚媾，有三子，皆□□□□。长曰□郎，次曰于郎，小曰惠郎。衔哀泣血，实睹孝慈。有二女闰娘，尚在襁褓。公有□□□任京兆富平县主簿。抚育孤幼，念爱□□，每□恩慈，信如我子。□□□负立焉。富平以温中外之属，铭纪石，实不□□荒芜，遂恭承旨命，赞扬德休，未尽缕。铭曰：
猗欤路公，道德无穷。怀恩怀义，有孝有忠。身备六艺，学富三冬，俄尔薄逝，魂之□□。昔佩铜章，新授符印，风烛旋□，□业□□。海隅而殁，帝乡归殡，□□禄□，□□□□。
（录自《隋唐五代墓志汇编》陕西卷第二册）
№大中０４７
【盖】
　　失。
【志文】
大唐故飞龙洛苑判官登仕郎试左金吾卫兵曹参军上柱国吴兴姚府君墓志铭并序陈人张彤撰昌黎韩希从书吴兴姚公讳中，本京兆人也。其绪即帝舜之苗裔，历汤、禹、殷、周、汉、魏之代，王公侯伯，流芳不绝，季晋宋武之际，秦王讳苌，即公之近祖也。公迩缨不曜，高道弃土。三衔爵讳，删而□□。公七岁授诗礼於师，十五阅文词於友，博知广识，僚侣不及也。弱冠濯缨，当年显秩，辟之为椽，咸议得人。历二十年，风教益著。夫人范氏。有子四人：长曰宣略，次曰宣畛，次曰宣畦，幼曰宣□。
於乎！夭折良木。至大中八年末秋三日，暴疾终於洛牧公田之私第，享年五十有五。文武伤叹，路行咨嗟，远近闻之，如丧子产。沐恩者感怀其惠，钦德者仰慕其风。即以九年二月十七日归葬於邙山之阳，拊先茔之礼也。乃为铭曰：
礼乐兼身，刚柔克备，恭恭仕节，璋同□。弱冠濯缨，芳年显位，佯佯令问，殁而□□。
（录自《洛阳出土历代墓志辑绳》）
№大中０４８
【盖】
清河郡张府君夫人武威郡石氏墓志铭
【志文】
唐故清河郡张府君夫人武威郡石氏墓志铭并序夫大道兴废，运数有期。万物致乎盛衰，日月有乎盈缩，乃天地之常度，况人伦生殁者哉！爰有清河张公，即黄石公之胤绪也。公讳怀清。皇父希进公，夙从戎伍，名列上军，孝悌承家，芳兰垂嗣。辕门仰德，闾里推仁。自元和中，因王事从边，沉殇矢石。时稚子公勉，未分怀抱，孀幼何依。夫人石氏，年华尚早，治行才成，方施令淑之仪，忽坠双鸾之影。乃守贞姿於松竹，四序难侵；立节行於遗魂，星霜不变。孤养嗣子，教之以义方，抚之以慈爱，至於成立，道行果全，备忠信於乡闾，标三端於上府，位列使宅亲军，辅□旌幢之肘腋。今至孝公勉者也。奈何夫人不保甘膳，忽染沉疾，以倾背於大中七祀八月五日，享年八十。今故新圹於九原，备周仪於阡陌，招府君之遗魂，同处窀穸，冀其永安。以大中九年岁次乙亥二月庚戌朔廿三日壬申，改卜於县城北百步之原，礼也。呜呼！忠烈成节，行义流名，曷神道之寡识，掩双美於泉庭，魂兮魂兮，孰不悲盈。其铭曰：
神道兮何茫茫，掩蕖琼兮折忠良，弃甘旨兮离北堂，辞白日兮归夜长。
又曰：
凄凄原野，弱弱芳春，花悲露泣，烟淡风匀。憧憧来往，谁不沾巾，掩随泉壤，巨肯同尘。昭昭令德，穆穆无名，输忠赴难，尽节边城。星剑沉没，山岳颓倾，行路远近，减总悲盈。遥奠遐裔，招请遗魂，礼备旌兆，启九原。砂封莹玉，草没兰荪，哀哉哀哉，冥冥衔冤。
其茔地於任初处买准，布午三端，契云九亩，麻田内任拣二亩充，四面并至地主。
（录自《隋唐五代墓志汇编》山西卷第一册）
№大中０４９
【盖】
唐故夏氏夫人墓志铭
【志文】
唐故定州司仓参军东乡府君夫人鲁郡夏氏墓志铭并序前试太常寺郎王撰夫人本姓湛氏，其来远矣。逮至我唐，以字与穆宗皇帝庙讳同，遂奉诏改为夏氏，今为鲁郡人也。夫人其先府君讳真，天资英迈，风仪峻迥，器宇清通，干略宏远，明闲武艺，达识兵机。早岁因游浙左，为廉帅所辟，遂从戎彼地，茂绩昭显於南越，嘉声洋溢乎中国，虽桑贾之雄名，未可俦也。夫人即府君之长女也。温惠成性，徽柔作则，夙承闺训，克备教先，归我仓曹，殆垂四纪。蕴中馈内弼之美，母仪女师二德，奉上以敬，应卑以谦，字孤必仁，训子均义，令妇之道，然而日章矣。仓曹先诸夫人一年而谢，灰心昼哭，礼合庄姜，天忽降疾，百药无验，大中八年十一月廿九日终於华州郑县少华乡东乡之别墅，享年六十三。
有嗣子二人，长曰浼，恭孝仁惠，内外攸称，命之修短，今也云亡。次曰氵利，尝典衙推，职於夏台，亦守官太常录事，哀毁过礼，杖而後起。以明年春二月奉青归於万年县洪固乡李元原。三月庚辰朔五日甲申窆仓曹府君之茔，礼也。
虑人代推移，陵谷迁变，乃刊贞石，以图弗朽。铭曰：
门传庆祚，诞生淑人，克配灵符，君子作嫔。协睦九姻，光华二族，疚疠忽侵，俄随风烛。夕景反照，逝波不回，永辞白日，长处夜台。如慕，迎返如疑，非今所叹，自古所悲。渭水之南，终山之北，葬我夫人，刊石颂德。
（西安碑林藏石）
№大中０５０　
【盖】
　失。
【志文】
唐故处士李府君墓志铭并序　嗣子景祥撰先君讳映，字用映，陇西狄道人也。六代祖太宗皇帝，五代祖吴王恪，高祖成王千里，曾祖天水郡王禧，祖＊国公峒，考成纪县男□。公高尚不仕，□志丘园。大中八年九月廿二日终於梓州，春秋八十有七。夫人太原王氏。有子三人，长曰景叔，幼曰景翱。处女二人。以来年闰四月十八日归先茔宅於太夫人坟之西北隅，从权礼也。饮泣御情，虑为铭曰：
柱史遗留□，玄□仙□。白马将军，赤龙皇帝。枝分叶疏，派别流细。□命乐天，韬光避世。□□□季，□跃助灵。聪颖天授，才业时倾。说□戴席，学□□经。智□封日，辞阶□星。既修乎业，亦进其德。空叹名闻，终嗟命塞。大志渐鸿，□机退＊。贞操自□，□心处默。因依岩薇，放荡园林。泉石养志，松筠赏心。兰朋汗侣，宣苍夜琴。飞觞染翰，园抚歌吟。礼丧其真，天□其志，孟既先倾，仲当後嗣。缅惟祖宗，保其禄位。绍继封袭，以昭不坠。□□在嫡，承家惟良。匪为冢子，胡可袭王。寻亲访保，漂流异乡。荣卫气屋，遐荒瘴毒。疾遘膏盲，命随风烛。屠裂摧绝，哀泣□哭。去殁妻阝川，归经褒谷。落落孤坟，峨峨双关。惨雾朝飞，愁云暮结。恨起残阳，悲生新月。欲播嘉声，贞石不灭。
（西安碑林博物馆藏石）
№大中０５１
【盖】
失。
【志文】
故右神策军押衙朝散大夫襄王府谘议参军上柱国何少直墓志铭并序公讳少直，字子质，陈留郡人也。父惟升，任银青光禄大夫、检校太子宾客、试太常卿、陈留县开国侯，食邑一千户，赐紫金鱼袋。公性惟忠谨，智且好谋，勇冠师徒，气含清律，秉其执直，事於重臣。曾为护军之爪牙，亦作台衡之耳目。
公事右神策军中尉鱼骠骑。役鱼公得罪，公为进状雪之。不惬帝心，乃遭遐谪。
公切极本使之恩，终无悔恨之意。明敕既下，是日出城，别其血族如脱屣矣。初开成元年，徙河南府同轨府折冲，改福王府功曹。品秩清称，人皆共推。美誉出於众流，握发对於宾客。至开成三年丁忧，遂起复，拜右监门卫率府副率。考秩未终，上官知奖，录其前效，特为荐论。至开成五年，拜襄王府谘议。大夫人姜氏，赠天水郡太君。荣庆一门，官居五品。次妻时氏，封钜鹿郡郡君。生荣死哀，无不仰止。公天将不助，大祸忽侵，大中九年五月四日终於长安万年县常乐里。
有男四人：长曰崇美，次曰铎，次曰师度，次曰师牧。有女二人：长女适於杨氏，小女在室，皆号天叩地，触情縻溃。以埏隧欲启，日月有时，望陵树之苍苍，丧车已往；闻薤露之杳杳，窀穸何明。今归葬於万年县龙首乡袁蔺村，取大中九年八月十四日悬窆。虑他时年代将深，陵原迁易，子孙难别，遂命为词。铭曰：
茫茫宇宙兮百年，归葬幽途兮万古。松柏萧索兮长青，夜色风悲兮月苦。道路昏昏兮何极，逝水东流兮不息。泉门一闭兮不开，魂车招复兮归来。
（录自《考古与文物》一九九零年第三期）
№大中０５２
【盖】
唐故天水赵府君墓志
【志文】
巨唐故华山处士天水赵府君墓志铭并序杨通玄撰处士讳进诚，无别字，其先天水人也。造父之後，与秦同祖，封於赵邑，因封为氏。春秋时晋之贤大夫宣子之裔孙。皇考讳兴，奉天定难功臣、上柱国。处士即功臣之长子也，风雅豁达，器宇宏博，文行忠信，不学生知，孝敬谦和，如授天赐，修身以礼让，教子以义方，不习文有儒行之美，不从宦有高洁之风，开ト迎宾，贫济乏，皆可美而志之。先师云：有仁德必得其寿。处士得寿矣，必得其禄。处士屋润矣。谋生之道，足以自安；修短之期，难逭时数。呜呼哀哉！以大中乙亥祀四月廿二日寝疾，终於华阴孝义乡拾级里之别业，享年七十九。夫人太原王氏，周灵王王子晋之後，晋龙骧将军之裔孙。笄冠良疋也。夫人自结缡来归，恪慎明训，礼备榛栗，告虔君姑，妇道彰明，母仪淑顺。上天不惠，积善罹殃。夫人与处士相次终殁，以大中八年五月五日终於拾级里私第，享年七十七。处士生二男二女焉。长男宗庆，年卅九，先於家君一期而殁。次子宗并失怙恃，又丧长兄，瞿瞿皇皇，触目摧绝。长女适於惠氏，送终备仪。次女娉於蒯氏，不幸短命。宗即以乙亥年八月丙申迁於先茔之次，礼也。通玄接处士道义相知，契为交友，寝门之恸，以志贤德。铭曰：
英贤府君，特立不群，淑德夫人，令顺嘉姻，积善无徵，上天不惠，夫人其亡，府君即世。长子既亡，仲子居丧，目泣柴血，□绝曾浆。冯夷古原，太华东岗，马鬣封坟，地久天长。志之琬琰，今古传芳。
（录自《隋唐五代墓志汇编》陕西卷第四册）
№大中０５３
【盖】
唐故天水赵公墓志铭
【志文】
