<!-- { "loadSidebar": true } -->
松江钱公瑄氏以洪武初元举族谪琼管间岁请于有司北还松江省墓此巻葢中朝大夫士后先被谪在琼管者送公瑄省墓之文与诗也文二首其一前浙省理问孙君孟宾所作诗若干首其一前浙宪佥事潘公奉先所作孙君与潘公同仕浙孙君先谪琼管及潘公被谪挈行至岭外道遇公瑄知孙君无恙公瑄请赠喜而为赋也公瑄还至钱塘知二人者皆辱与余交故持此巻见示余读之尽巻叹曰琼管在炎天瘴海万里外风气麄厉至汉始开其域由唐迄宋因为放逐之所近世以来虽稍被声教而黎人习俗未尽变也今国家视逺犹近既选有学之士以治其人而大夫士之落南者又接踵而至声明文物渐同中国观于此巻可见已语有之逃空谷者闻足音跫然而喜公瑄虽不幸在谪籍然与诸公不约而集顾得相与于觚翰之间至其暌违也契合之情属望之意见于言辞者聨篇而累牍虽中国人文之盛亦不过是不其幸欤公瑄世儒家盛年有才学孙君簪缨之彦潘公文献之老余人固未尝一见然观其制作皆特逹之士朝廷方急于取才顾岂以一失而弃诸公于万里外哉他日起自谪籍同升于朝公瑄出此为劵将必相视一咲而叹离合之不偶然也

书深溪王氏家则后

浦阳深溪之上有尚义之家姓王氏同居者五世合食至二千指王氏之长有名子觉字复之者着为家则一巻以示后胤使世守之其友刘君养浩既为之序矣刘君复贻书钱唐俾余书其巻末余阅之尽巻叹曰复之甫所以遗其后胤者何其至也大抵人情至难制也虽父子兄弟不能必其无异见是故勃溪谇语之习不独秦人为然欲整齐之如天子之命吏约之以法亦奚不可而君子之见则以此可施之齐民而父之诏子兄之教弟则非所宜然也葢父子兄弟恩义繋焉太严则伤恩恩亏则义■〈施，弓代方〉善为防范者因其彛性之懿而牖导之达诸事为大之为经小之为纪井然有条秩然有序如王氏之家则立为一家之政长幼卑尊耳有常闻目有常见动作食息从容乎矩矱之内悖戾之气消雍睦之风行而恩义立矣如是而同居虽百世未艾也岂直五世而已哉记曰礼者因人之情而为之节文以为民坊者也家则之说其王氏齐家之坊也欤余观聚族而居至于累世者若昔之九江陈氏临川陆氏与今之浦江郑氏皆有家法着而为书而郑氏之家规则加详焉王氏踵美郑氏者也其书为类凡若干为目凡若干大畧皆本之郑氏云

书浃江乐君墓铭后

右浃江乐君墓铭一通金华黄文献公所譔也后有临川危内翰跋语葢乐君之孙良请铭于公时未知其先世所歴官簿值方氏筑城发其阿育王山下先墓获所埋圹志始知其先世尝仕呉越钱氏累官至银青光禄检挍御史大夫故请危公补书以足前铭之未备葢孝子慈孙昭先徳埀后胤义当如此余先世亦仕呉越谱牒所载有累官至检校尚书赠司空者每疑钱氏据有两浙时然皆臣事中国其官属例出表授固唐臣也如吾先世所得官封已非唐旧莫可得而晓欲求呉越备史考之世亦无有独五代史呉越世家言其自唐庄宗赐玉册之后其官属皆称臣则其官制不承唐旧可知已今又见乐氏之上世所得官封如此以此观之钱氏之臣皆不禀命于唐无可疑者矣良字仲本博学有文章为时所推重今被征入朝以兹巻请识余既得博所未见以祛平昔之疑因并着之

跋海寕杨氏族谱序后

右海寕杨氏族谱序一通前进士荣君子仁为其从游生琦着也荣君叙述有法大意以姓氏之学不讲则谱牒不明而世次紊琦知出此是能崇本者故荣君为之叙述以奬进之余闻宋南渡后刑部侍郎杨由义实居海寕有文学气节尝使金抗义不屈文公先生称其忠义大节夷夏称叹其子九鼎帅蜀亦死金人之难吾意琦为刑部之后今考其所自出乃出北汉将杨无敌号令公者非刑部后也海寕杨氏如令公之后乃有如琦者请于名人叙入以发其先徳而刑部之后乃泯焉无闻何也忠义之家必有守其宗绪而弗坠者尚当访之

周府君墓铭补遗

新城周昉既得宋内翰铭其先府君节孝先生之墓又谓一夔曰昔汴人从宋南迁时其居杭者殆不一姓独昉之上世卜居新城仕虽不甚显而以礼义为家法髙祖府君尝曰人道莫大于崇本岁时祭祀人或畧之非崇本之道也别置祭田二十畆以遗子孙储其所入以备时享中更多故田入于他姓我先人既理家政叹曰他业或可废也至于祭田断不可废废之非独遗先志亏人道矣乃备已帑复其田于是吾族时享之盛如初而铭偶畧之呜呼古者士大夫之家必有圭田以供祭祀士无田则不祭非不祭也士位卑授田有弗逮不能备物以献耳后世有能出私田为祭祀之资盖亦礼以义起之意周氏之上世既克行之而节孝府君又复之于既失之余使时享之礼不坠厚之道也府君以至孝称元季之乱不屑茍禄以污其身行应私谥至于复祭田之事尤足为薄俗劝昉端悫有至行惴惴焉惟恐没其父之善铭既不及故敢不让而为补书之

○文

劝农文（岁戊午代杭州府官作）

古者长民之职凡以农事而已其故何也盖国以民为本民以食为天非他事比也故天子有亲耕之典而近代守令至以农事繋衔我国家之兴尤重兹事自京师以达于郡县申严祀事曰社稷曰山川曰风云雷雨有祈焉有报焉所以致如斯其诚者无非为农事尔杭领县九提封千数百里地势所及东南控引江海西北接连山谷民生其间雨旸稍愆辄以旱涝来告盖尝登进父老于庭而问其所以近江海则其势平下忧恒在涝地入山谷则其势髙亢忧恒在旱此其大较也夫旱涝者天时也而所以备旱涝者人事也人事之不尽而委之于天未见其可也方春东作始兴为尔农者耕垦之有日程播种之有时候尔农必为之力而虑之审矣而所以为旱涝计者吾则为尔言之地而平下也则宜髙其圩岸以防涝髙亢也则宜广其陂池以防旱是故言水利者在于谨蓄泄其法如是而已为农而能用力于此将见岁入且倍虽有旱涝可无乏食之患矣吾沗佐郡值太守去官恒虑催科频繁而抚绥不至頼方面重臣为之纲维二三僚友为之匡赞庶几振其不逮岁二月之吉勉循故常躬秉耒耜以率尔农尔尚告其邻里乡党圣天子在上和气致祥必有丰年而有备无患乃先哲之明戒矧尔农乎尔其勉之其或不顺于父不敬于兄不睦于婣党以赌博为贤以争鬬为强以讼讦为能而不务农事律有常条

○祝文

昌文侯祝文

惟神以武畧为宋岳武穆王飞前驱着有勋绩附见宋史岳飞传中及王不幸被诬神用不显其后王诬既雪神蒙锡谥牒令庙食京学以相文化寺中旧有故牒近以典守者不谨失去而肖像犹存一夔至学之初咨询故实敬仰神庥式陈明荐敢告

○祭文

祭朱长史文

维洪武九年岁次丙辰夏四月甲申朔越十有三日丙申友生杭州府学教授徐一夔谨以清酌时羞之奠致祭于亡友晋相府长史朱君之灵曰惟君之材疏通俊迈可备顾问可禆经济惟君之学该洽辩博上探洙泗下泝濂洛惟君之文精确深淳逺窥姚姒近追汉秦修辞求道我蚤有志伥伥靡适谁其我惎求友四方君不我弃以学则讲必析其微以文则评必抉其疵以志则砺必崇其卑我则不逮君实振之君有史才克兼三长有事编摩非君孰当六年之秋诏修国史起君于家俾预斯事取道而西过我论堂死生契阔话言不忘余虽不才寻亦被召君前我后相顾一笑沉沉华馆在殿之西执笔相从扬榷事辞朝言嘻嘻夕言诒诒偕入而出渉歴三时自我索居埀二十载于兹合并岂不慰意我还职教君登词林中外相望实获我心今年正月有书见贻云入晋邸为王之毗宠荣有加声闻日至顾余濩落莫之敢企胡为一疾遽至不支始吾不闻既惊且疑终吾有闻涕泗交颐江湖寥落故旧无几呜呼吾友又至于此含哀莫宣聊以辞矣呜呼哀哉尚享

祭陈叅政文（代安布政使作）

洪武十年岁次丁已十有二月乙已朔越十有三日戊午浙江等处承宣布政使安某谨以牲醴庶羞之奠致祭于故河南行省叅知政事陈公之灵曰迩者朝廷选外执政公受上知往领汴省我则无能诏与公并公负其材自持甚力有不公如弗假以色不鄙谓我见谓亮直有论有建公倡于前我赞我襄用底罔愆经时五载曾无间言譬之作乐金石相宣茍或慸滞则音不完公性介洁物莫能累每退自公寂无媵侍维我与公弗间此彼公心弗怿酒杯相慰公体弗寕食衣是视职则同列义则同气兴念畴昔我心实悲沧江岁晏有来灵輀情兮缱绻矢之以辞有肉在俎有酒在巵冥灵如在庶其鉴之呜呼哀哉尚享

祭陈叅政文

洪武十年岁次丁已十有二月乙已朔越十有三日丁已杭州府学教授徐一夔训导常贞王裕谨以清酌果脯之奠致祭于故河南行省叅知政事元礼先生陈公之灵曰惟公问学辩博器局超迈自视甚髙不溷当世其视义也若泰山之重其视财也若一羽之轻故公之居官也氷蘖之操可以砺贪鄙其交友也金石之谊可以托死生呜呼材非不髙也时非不遇也位非不显也而柰何乎天者之难凭沧江岁暮冻云含雪灵輀在兹曷胜呜咽追想交游一奠为诀呜呼哀哉尚享

祭常山长文

维洪武十二年岁次乙未闰五月丙申朔越二十有九日甲寅杭州府学教授徐一夔训导何敬髙譲以清酌时羞之奠致祭于故宣公书院山长先生常君之灵曰惟君赋性介特履行淳固蚤岁南游明经是务春秋大旨笔削所存熟精胡氏弗媿専门呉山之阴以学以斆惟利与钝恬然罔较中遇漕试获展所长聿振教铎宣公之乡俄值更化奔播以旅言返旧游莫或寕处有诏兴学辟士于庠佥谓经术非君孰当童冠侁侁眷言受教经时八年克着成效苍颜白髪居然老成出入学校后辈典刑偶值数竒遽婴时沴六月徂暑奄然而逝呜呼常君模范是资岂谓一疾遂至于斯名止一荐年止七袠室家迟暮箕裘零落嗟我与君相识廿年乃于兹学复相周旋一日不见竟成永诀追念畴昔中心如怛爰率诸生治宂与棺既曰无归在义则然北山之麓其原深厚庶几魂魄永安于久呜呼哀哉尚享

○传

邹母传

凡女妇修其职者非难惟动必以礼之为难礼妇人无外事送迎不出门见兄弟不踰阈春秋之季公甫文伯之母季康子之从祖母也康子见之■〈门外为内〉门而与之言仲尼闻之以为别于男女之礼是时孔子在鲁而独有取于公甫文伯之母则鲁人之不能守此礼者亦已多矣不意百世之下乃有如邹确之母者焉确之母李氏登州黄县人性贞慧而知礼自其在父母家以至于嫁凡所谓女妇之职如治女红主馈食与事其舅姑与夫勤俭恭顺悉可为姊妹妯娌矜式且动必以礼足迹未尝出户限一日夫族有合两姓之好为酒食以召姻党者姻党见邹母咸愕眙相视莫识为某氏及就序乃始知之其后其夫用门功得六品武官南戍钱唐有湖山之胜方春时邦人士女竞事游衍以为乐确与其昆弟谋曰盍亦奉吾母为乐乎乃治游具请于母曰湖山甚佳幸大人及时一游其母曰尔为我子乃独不能以礼事我吾闻妇人昼不游庭而可逺适湖山事逸乐耶确等惭惧而退以此言之邹母可谓以礼自守者矣使生孔子之时其不与公甫文伯之母并称哉邹母又有女嫁为同邑周仲宾妻后仲宾调赣之瑞金簿以非辜就逮仰天叹曰吾夫死必矣吾出门安适遂投舍后池水死谈者咸谓得之母训云因并着之

○墓志铭

平阳王公墓志铭

