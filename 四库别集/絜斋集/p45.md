<!-- { "loadSidebar": true } -->
诗称无非无仪惟酒食是议此言妇人之职不过乎中馈而止非若伟丈夫经营于外以才能自表见也鸣呼是则然矣不曰厘尔女士乎盖所谓女士者女子而有贤士之行也其识髙其虑逺其于义理甚精而不移于流俗闺阃楷模于是乎在岂独惟中馈是供乎此诗所以反复此义而余于宣氏夫人所以深有取也夫人讳希真上世家太末髙大父徙鄞故今为庆元鄞人曽祖士隆赠太子太保祖赠太子太傅考与言赠太子太师母史氏赠济阳郡夫人故太师越忠定王之从妹也夫人天资颖悟五六岁时闻读书声即歴歴成诵曽不待教长益闿爽笃于事亲而达于世故宫师每以事咨之皆据理以对深竒爱之今枢密同知夫人之弟也自幼端粹不羣宫师曰此儿他日必大吾门顾吾老不及见尔夫人于是勉同知以务学无负于宫师所以期待者年二十归于同郡何公懋之不及养舅姑而奉伯兄夫妇与舅姑等叔有童丱者姑有未适人者皆依于夫人躬任其责弥缝顺适成立而后止二子能言授以论语孟子及长徙居城中择精于教导者俾师事焉归必叩其学业而待其师礼敬甚备又以曲礼内则中庸大学冠婚乡饮诸篇时时为儿辈讽诵而开警之生理素微而宾祭惟谨喜周人之急有告以寒不可耐者家止二衾辍其一以畀之盗入其室箧胠无余有司以责里正不堪严急请代之输何公以为非义质诸夫人夫人曰如此则非我遭冦乃里正遭冦尔何公然之遂不复诉科举之士有得隽场屋又兼人以获厚赀者颇自矜衒夫人曰士子当砥砺亷隅今嗜利无耻而不知其非又自以为能他日苟得一官岂不重为民害乎闻者深愧之衣冠之裔出赘既有子矣而厥妇亡夫党以为未庙见也或尼其归葬夫人曰纳采问名已告其先矣妇之资装夫必得之矣矧又有子乎申告于庙以义起礼于我乎葬可也卒如其说中年晨兴诵道释书一日慨然曰虚无之言诵之何益孰若吾圣经修身齐家之道具在其中乎观程氏遗书则曰义理之同然者固如是尝梦人指其肩觉而肩痛家人以为疑夫人曰吾所以疾寒袭其肤也药之而已又何疑焉既而果愈及其将殁也药屡进而不效二子请禳之夫人曰汝曹执德不固乃若是耶盖自宫师教以义方而又属餍舅氏大夫公渐之训昭晰无疑故卓然有力如此卒之日寔嘉定十四年五月癸丑也享年七十有七二子长锜次耕以夫人之教皆畏义而自修强学而立志耕尝以漕举登名春官女二长蚤亡次适进士戴燧孙男三人女五人长适进士郑宗鲁初何公窆于鄞县阳堂乡下水阳山之原于今三年矣是岁十一月丙申二子奉夫人之丧合葬焉呜呼见善则迁有过则改立身之要道也以小善为无益而不为以小恶为无伤而不去自学者不能免况妇人乎而夫人则异于是方髫龀时尝省其外伯祖枢密公爱几间漆合取而玩之复置其处枢密之女曰中有可食汝欲之耶吾取以与汝夫人甚惭曰因好弄而见谓有欲是吾过也此豪髪之事尔而终其身深以为戒其志念笃切如此且非独自淑其身而已时事得失未尝不闗心闻蕲之祸不胜惨怛寤寐不能忘曰吾民何辜而至此极惟明智故多忧惟慈仁故博爱此夫人平生之所存也二子求铭稔闻其贤不敢辞铭曰吾观夫人之殁贤弟同知追思痛切属辞祭之其间有曰嗟吾姊兮非吾姊兮实吾畏友兮盖若古有训切偲怡怡今闺门之内乃兼有之此同知所赖以立其身原所繇来故意笃而语真亦足以知夫人之贤超絶乎等伦矣 

林太淑人袁氏墓志铭 

太淑人袁氏赠通议大夫林公讳勉之妻也林氏四明大家绍兴中特进公为名侍従治家有矩矱谨择冢妇知淑人柔顺端肃为通议聘焉淑人事母笃孝夫人信爱异他女使掌珍藏无秋豪私及嫁归诸母氏不以一物自随其亷正如此时年十有七普寜郡夫人早世淑人不逮事姑事特进兄嫂以姑礼下气怡声供盥栉奉食饮罢然后退诸姑有未行者损已以益之事无巨细身亲其劳罔不肃给人以为难能通议为黄姚支盐将行会特进被命提盐江东子若妇莫従淑人谓通议事亲为重姑迟官期奉庭闱乎因留侍数月喻遣再三而后就道黄姚濒海鬻盐多私贾贱于官榷莅官者私焉淑人曰监临敢尔可乎通议然之迄去买官盐以食人服其清抑内有助焉通议嗜学不倦淑人既顺适其意又自课诸儿读书声琅琅终日特进甚悦畀以所佩鱼曰而子后必有达者通议官中都而卒淑人于是年二十七尔守节坚确誓无他志哀痛方切重以特进之丧备尝艰棘念门户凋落欲振起之教子益严名儒硕师亟使请益所以培植磨厉者甚备后其子祖洽以学行材谞丞司农守三郡为时闻人贤母之教俱显其亦劳矣而自视歉然若不及所至郡闻职办喜见颜色即雨旸不时斋戒以助请祷岁凶民饥趣使赈恤毋得少安言特进起家寒素亹亹不厌戒子孙勿敢忘自奉甚薄曰寜不足毋得逾分居不求安食不御肉寒暑絺纨仅给而止然义所当用不靳岁时祭馈不问有无极于精洁周人之急过于己私甚者倾箱箧聴自择无毫髪顾惜意亲党以此益贤淑人翕然称曰虽古贤妇不过也天下是非之分实与不实而已淑人德非一端以笃实为本偏私巧伪不萌于心谀辞诳语未尝一出于口易所谓有孚盈缶淑人有焉可不谓贤乎考其平生为女为妇为母之道始终咸备不根诸笃实能如是乎凡七叙封晚益光华则其实德之报绍熙五年冬寺丞君以朝议大夫守真州奉板舆以行明年当庆元元年十一月二十八日淑人终于官舍寿七十六輀车还鄞遂以二年九月二十六日葬于阳堂乡龙山之原盖淑人之志云始通议君茔桃原西墺今几四十年矣弗果合淑人家世鄞人曽祖讳毂左朝奉大夫赠光禄大夫祖讳灼左朝议大夫考讳埴登仕郎子男四广寿早卒次寺丞君也次祖寿次祖昌登仕郎亦皆早卒一女适朝请郎陆杞孙男岳修职郎密迪功郎嵤启孙壻儒林郎钱萃宣教郎陈卓曽孙男四女六维林氏世载令德闺阃多贤有蔡夫人者寺丞君之四世祖妣也婉淑有节操嫠居介然起敬乡党醉呼者过门亦羞愧自戢曰毋惊此母淑人闻其风而师焉每曰吾何法法蔡夫人尔冰寒玉洁前后相望有补于世教故宗党为之语曰百世之纪蔡袁夫人淑人葬有日寺丞君雪泣属某以铭某知吾姑为详不敢辞乃系之曰惟古贤妇声于诗歌我名斯人千载不磨 

太夫人戴氏圹志 

太夫人戴氏明之鄞人免解进士讳冕之季女戴为鄞之桃原乡着姓家故饶财外祖父始修儒业教子有法度以夫人聪明静専柔嘉孝谨可教也授以诸经肄业如二兄母蔡氏诲之尤力婉娩聴従织纴组紃酒浆笾豆葅醢凡古公宫所教彤管所纪德言容功日従事焉惟谨字画仿颜体甚婉而劲不喜游观博奕声歌浮靡之习亲党爱重之年十八归我先君惟志于学太夫人雅亦好书夙夜警戒相成之道如益友然先君执大父丧家务不理太夫人攻苦食淡斥房奁营丧葬偿逋负买田宅恭俭恪勤生理粗立岁时祭祀洁蠲尽诚睦宗族待宾客井井有条皆可为闺阃法先君教子甚切太夫人助之始学则教之书手写口授句读音训必审长则期以逺业朝夕诲励每自抄録自古人言行前辈典型与夫当今事宜班位崇卑人物髙下及民间利病休戚大抵皆能道之诸子从容侍旁议论往复亹亹不厌教孙如教子童幼既多羣嬉成市夫人颓然堂上且喜且戒课以读书作字无敢不谨遇子妇以恩于妾媵不妒处事必度于义待物寜过于厚寛而明爱而公其德美未易于悉数其多能余事至于尺牍之工属辞措意为人传玩晚而好佛读其书甚悉委诸子家事澹然无营先兄承颜顺志倡率家人奉之甚谨足以佚老矣不幸而婴大戚昼哭之明日复昼夜哭变故非常积忧熏心淳熙辛亥之冬奉先君輀车及墓除夜漏未尽数刻腹疾作黎明益侵俄至不救寔三年正月朔旦诸子哀号陨絶罔知所为独念先君葬日既卜不可复易乃翼日襄大事退而棺敛太夫人将奉以还里舍川涂间闗咸谓非宜即寓馆为殡宫遂以其年闰二月壬申与先君合葬于阳堂乡之穆公山呜呼痛哉积善之报宜吉而凶事起仓卒不得竭力医疗不终于寝不殡于家冤乎酷哉享年七十有二长子觉乡贡进士先太夫人十有七月卒次燮儒林郎沿海制置司准备差遣次藻次未名而夭槱预乡举长女适太夫人之侄宣教郎诸暨县丞戴樟次未行孙男女八初吾家父母俱髙年兄弟相友爱彩衣团栾其乐也无涯欢娱未终酷罚及之追思俱存无故之时何可复得亲庭慈爱隆于山岳人子补报未能毫末相继沦丧慈颜永诀痛可胜言哉葬有日燮等忍死书岁月纳诸圹当代人物必有能铭吾亲者嗣将有请焉先君姓袁氏讳文字质甫男燮等泣血谨记 

太儒人范氏墓志铭 

