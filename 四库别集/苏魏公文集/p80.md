<!-- { "loadSidebar": true } -->
　　中书舍人新淦孔公讳文仲字经父其先出鲁曲阜苖裔宣圣之后袭王公封者逮今四十八世皆居曲阜其支属散处四方多有闻于时者而公之六世祖曰绩仕唐为吉州衙推卒官不复北归因家新淦新淦今升为军号临江其子孙遂为临江军新淦人衙推之曽孙处士君讳文质公之曽祖也皇赠光禄少卿讳中正公之祖也尚书兵部郎中赠正议大夫讳延之公之父也公世儒者少禀义训知自刻苦经史传注百氏子集外至于天文律厯筭数之书无不识于心而诵于口其议论浃洽讲解精辨诸宿儒老生往往不能出其右嘉祐六年随乡贡至礼部奏名为天下第一廷试擢进士丙科初正议公出白屋起江表登庆厯二年乙第至是公又以文名振场屋二季武仲平仲相继举太学试南京皆取甲等故当时语文学髙第者以公家为甲族焉一命试秘书省校书郎杭州余杭尉再调南康军司理参军以正议使湖北请解官侍养满嵗用荐举升台州军事推官熈宁三年诏举贤良方正之士龙图阁学士元公绛天章阁待制呉公中复以公应诏召试秘阁论在第一对制策入三等上是时朝廷方大有为辅臣建议以谓祖宗法度至此已敝当悉更改用事之人争言理财训兵以合其说而言事者不以为便继被谴斥而公之策亦不以为便故执政疑相与表里奏黜不收趣还本任既归值监司旁午商度利事皆公策言不便者相持甚乆未几公丁内艰去职遂止服除除充国子监直讲时学者方用王荆公经义进取以公不习是学换三班院主簿武选日受牒诉不下数百求官者至有相诟竞于庭主判悉以诿公公为剖析曲直得与不得一语而决人人莫不释然改著作佐郎通判保徳军军城依山居人常苦井饮不足时有泉出城东山腹挈瓶者又艰于出郭公奏展城围其泉郭内城人以为非止便于用汲亦可以为守御之备也官制行由宣徳郎迁奉议郎还朝法当得便官属火山军阙通判格用进士有不恱公者因以命之二垒相距才数舍俱号穷僻公适自彼至未旬月复被遣亦不辞而往至则修举废坠督责吏胥案边琐辑民务武守赖以成绩元丰八年夏覃恩转承议郎今上初纂嗣太皇太后同听政相司马文正公稍复故事擢用旧人以毗初政元祐元年召公为秘书省校书郎近臣荐谏官者八人以仪曹方讲庙朝之制擢公为礼部贠外郎神宗庙配享功臣众意多在王荆公公曰精忠贯天地功利及社稷赠太师郑国公富弼乃其人也众不能夺卒用郑公配享有言皇族称谓惟杨王荆王得曰皇叔余疎属当各系其祖若唐人称诸王孙比公曰主上新即位宜广敦睦之义不当疎间骨肉前议遂寝二年自朝奉郎起居舍人拜左谏议大夫公素怀致君及物之志既在言责益思自效每朝廷政令之出无不深求其得失之迹以告于上前后陈数十事或用或不用义之所在亦不为时之誉诽而回未几迁中书舍人偶寒疾未拜命犹谓所言未尽惓惓不已一夕草奏三千余言首论前代英哲之君容受直谏其始勤终怠或致危乱愿陛下鉴此听纳谠言常若元祐之初则天下幸甚明年春同知贡举甞谓士之挟艺以干进升黜当否系有司之勤惰于是昼则据案以稽参程衡夜则篝灯以防定朱墨前日之病犹未间而治事不废同僚觉其勦瘵因语以法有疾许先出不尔且就枕毋宜自苦如此公曰居其官则任其责岂敢以疾自便其勤如初卒至于大病及事毕奏牓归第未旬朔是年三月二十一日以不起闻呜呼竭力首公以公徇职如公者几何人哉古所谓以死勤事者其行虽异而其徇一也两宫览奏恻然下诏厚恤其家及丧归又命其季弟集贤校理平仲为江南东路转运判官俾得以抚孤弱而视窀穸也士大夫识与不识闻之皆失声嗟悼以为朝廷丧一直臣而翰林蘓公子瞻往抚其柩曰世方喜软熟而恶峥嵘相师成俗求劲直如吾经父者今无有也予与正议公同年进士从游有素熟昆仲之才美乆矣熈宁初予方谪官居京师杜门不接外事一日龙图宋公次道惠然见访曰被命初考制科得孔君策九千余言当世利病尽于此矣虽仲舒之博刘蕡之直无以过也然时议以为书等过优国朝故事无有此比考官行得罪矣予骇曰方朝廷求贤如饥渇有人如此而不见录岂其论太髙而难合耶抑言太激而取怨耶然圣明在上斯人岂终抑不用者乎它日闻呉丞相欲置之台阁才得学官而人已忌之连蹇十余年今上遂擢用之士论以为圣贤相值乃志士可行之时天下亦翘足以待其设施然而未阅再嵗而天不畀夀使不得竟其素志惟见于言者可以纪述以示后观则知其所存也元丰四年王师问罪夏台兵夫数十万皆出保徳境上军须百用通判专任其责虽趣办应猝措置无乏然兵乆不解边人厌苦公上疏论其不便有三曰大兵未出而人夫预集一也河东雇夫劳民而损费二也诸路出兵首尾不相应三也盖虞夏商周未甞无外侮而怀柔制御之要不在彼而在此去嵗议役法者有以雇为是而差为非公曰诸言此者败法乱俗之本不可不察也议科举者或以经义诗赋策论为四场或以经义诗赋为两科公曰四是也又谓内降除官出唐之衰政圣朝不宜有此后因日食七月朔旦上封陈五事曰邪说乱正道小人乗君子逺服侮中国斜封夺公论人臣轻国命察此所以消厌兆祥也凡所言多切直拂时人为危惧而上常察其诚意多为容纳又言朝廷起处士侍经筵所以崇进道义也而希附者众致兴党论使人不安其分浸不可长又执政罢不以大故宜全进退之体以散官领州恩礼非称王氏经义今格不用而其亲党有专守其説者不宜置之朝右以蔽惑后进熈宁用事之臣有主新法而挠民事者谪逐日浅未宜内徙有盐利而酷刑罚者请命案实以正其罪上皆施行如其言由是论之居位虽不乆而其志得行固不为少于士望虽未厌而于公志亦无慊然也公为人恬介自守持重寡言笑尤不事请谒尉余杭日转运使召与议事事已驰归不复趋府人问其故对曰于府无事也在朝非公事不见执政法许同谒亦不往与人交不为苟合乆乃见其情至前年予忝秋官之命因上奏曰智识明敏操守专固臣不如孔某请以代臣公知亦不谢及公再迁近职荐今彭紫微汝砺暨黄左司防自代吕丞相称之曰孔君能举类矣二公相继进擢公不以为徳其接物以诚无外饰多此类也性喜饮酒饮益多而色益庄其中皥皥然若有所得平居未甞问家之有无内外洒扫之际家人谘所以处画后事惟答以无事此岂其信道笃而知命至者耶享年五十有六死之日家无余贮惟有书五千巻皆手自校缉者遗文若干篇某人集为五十巻公举进士时故紫微吕夏卿为南省防检官得公巻曰词赋赡丽策论深博其文似荀卿子云主司以为知言推此言而可以知其他述作之体制也夫人清江县君萧氏同郡处士淇之女一子曰元方用公遗恩补承务郎三女曰保姐曰馆娘皆幼曰荣娘早亡初公熈宁中遭正议公忧未几母夫人仁和县君杨祖母仁夀县君刘相继弃养值嵗之不易并举三大丧而祖茔无可葬者遂谋去新淦而宅九江卜徳化县某乡某里之某穴吉躬冒山谷涉歴寒暑不数月而冢宅成未终丧而室堂具乡人见其区处咸以为得礼之实及公之丧归集贤君挈其孤相地之宜卜某山某穴又吉于是元祐六年某月日时克襄大事去正议茔相望数里而近凡域兆堂舍亦如其制此又得孝子善继之义也前期二季以徳铭见属又得建康张举状公履行甚详姑摭其大概及甞所闻见者以为之铭铭曰
　　逺矣孔氏四十八世曲阜旧封褒成是继旁支屡迁或越或冀新淦之族源同流异是生紫微鳯举鸿仪父子昆弟出逢圣时髙文大策陈当世之宜嘉谟谠议为天子所知元祐初载乾坤交泰公为诤臣朝夕纳诲言无隠情病不辞惫耳目之寄方宣股肱之亏已逮公生贡章有墓浔阳先君之侧又为公藏上思遗直厚恤其丧爰命介弟出使江乡言瞻庐岫幽堂斯构蠡泽出其南泯汉流其右虑岸谷之或迁勒铭诗而示后是为有宋之名臣宣尼之遐胄
　　职方贠外郎郭君墓志铭
