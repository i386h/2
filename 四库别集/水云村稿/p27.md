<!-- { "loadSidebar": true } -->
　　窃惟圣经存节惠之文清朝有锡諡之典所以旌别淑慝昭示来今傥非依赖于钧陶何以煇光于泉壤伏念先君枢参资政年垂七袠厯仕两朝清介方严不混流俗平生劲直之节着在朝廷简静之政行于郡国为学官因冬雷上疏语侵大臣郑丞相恶之而斥为宰属因陈四大愿厯诋时事丁大全恶之而又斥景定更化天日清明起散地乘轺传观风岭海一道肃清中间虽以诗语为御史虞虙所诬徙居二水而元宰当国察其非辜曾不逾年防叨擢用由庶僚而登言路由言路而升从班弹击不避贵权论思必主正大一时忠言谠议以之为首端人雅士以之为宗出帅羊城以清约洗贪风以安静镇逺俗至今南人歌思靡忘暨登庙堂守正不变虽莫究大用而天下善类识与不识翕然以名节称之其持身处事治家居官皎皎无毫髪磨玷至若读书讲道勤苦自厉则壮老犹一日也公朝为之赠官加赙恩全始终亦既哀荣无憾矣永惟墓草已宿壹惠未章不肖孤零丁待尽弗克显扬深惧先君名实与草木俱腐无以赎不孝罪谨缮写行状一帙叩首百拜以请欲望朝廷俛赐矜念或防特达密启径降恩防为易其名或防下之有司从公议諡岂惟不肖孤誓报洪恩九原有知亦将永永戴德其无斁某冒犯钧严下情不胜俛伏俟命之至
　　呈州转申防访分司救荒状
　　大德十年丙午岁春夏间江浙大饥吾邦与邻郡皆然景象恶甚予不能安条其事上于郡适分司官至因以闻
　　窃惟民间或有疾苦学校所当开陈本州归附三十余年多遇丰岁民各安生亦曾间有艰籴之时然止是小歉不至大伤惟有今年凶荒特甚岂非岁在丙午自古以为戹防邪即今饥民充塞道涂沿门乞食扶老携幼气命如丝菜色雷腹行步倾倒一村一保之间儿号妇哭所不忍闻葢縁此州本是穷原去处山多田少地狭民贫虽遇丰年犹有不给自大德四年以来连年不熟罕有积储至七年八年则旱损其半九年则虫伤尤多民户输粮还债之外所存无几上年腊月农家多已无饭度岁矣苦捱至春又遇雪冻闰月以后淫雨连緜至三月二十一日夜半西乡峯岭等处山水发洪冲田拔屋莽为沙邱如秧如麦俱巳荡尽沿河一带弥望萧然常年犹有邻境可以通融今则邻路俱荒四境斗絶常年犹有蔬菜可以助食今则久雨浸淫蔬菜腐死常年犹有客船运米可以接续今则州民前往下江贩运多被龙兴抚建阑遏不许到州常年米硕价止中统钞一十两籴戸犹曰艰难今则价值日增倍而又倍且又夹杂水湿沙糠舂簸之余一斗仅得七升而已以此展计毎硕乃成三十两之上小民久困钞从何来以至将屋宇园畬丝麻衣服牛犂器具甚至猫犬等物俱已典卖应急自春至夏厯日滋久葢亦罄竭矣且粮多之户不免犹有缺食者耕农之家困乏可知弱者忍饥待尽强者率众开仓或有百十为羣突入大家升堂入厨需求饭食必待烹猪给酒醉饱乃去既曰饥民谁能抵拒亦且数众叫嚣震惊以此税户亦不安居往往搬移回避景象殊恶葢三十年所未见也居是邦者廪廪度日幸防省府矜防累次发粜官粮傥非得此赈饥则饿死久矣又奉榜文委官劝粜伏覩辞意哀矜恳切洞察民病百姓见榜欢声如雷以至感极而泣然官仓所粜毎户多者五斗少者一二斗而止略计人口不同大槩仅充五日之食所食既尽又只忍饥今才五月上旬相去秋成尚逺兼本州山深地寒止宜晚禾惟有近郭乡村略种早稻通计十分之内早稻止有三分各济本乡何能普及近为大水冲田之后补挿稻秧比常年栽挿之时甚为迟缓恐至七月才见收刈况又未卜有收无收凡人一不食则饥再不食则困三不食则饿且死岂能空腹忍死待秋熟乎至如逺村止种晚禾直到秋冬之交然后成熟似此饥荒正长委计利害今则未论秋后且虑目前若不多方措置不惟饿死者众亦恐别生事端倍费有司处置伏见本州官粮除已粜出及存留年终支持外尚有余賸乞行照勘数目接续发粜拘钱还官仍乞申覆省府乞于粮多路分转拨万石儹运前来接济亦是损有余补不足之意就乞行下龙兴抚建诸路放行米船毋得阻遏均是江西地面一般饥民何忍妄分彼我瘠鲁肥杞也其有富户蓄米待价固是愚而无知不防祸败理宜督勒随时平粜庶免后患可保家业至若奸民不畏官法乗时放强鼓动恶少不问物主擅取仓禾此风亦不可长所宜折其萌芽合无多出榜文严加禁治尝闻古人救荒有法凡禁治闭粜之户强籴之民必将二事竝行葢以安富恤贫不至偏负如某所陈似涉激切然事急不暇徐行心痛不及缓声如言可采早望定夺实一州生灵之幸伏乞照详施行
　　是年省府节节行下粜粮又专官亲临赈济孤贫者分遣郡官下乡劝谕大家减价发粜郡侯聂公伯达名从政恳恻奉承秋毫无扰贫富安之又劝农竞种荞麦为明年续食计所收甚广暨丁未岁民得麦续食不复有饥由是两岁虽歉而获免沟壑者皆公家全活力也
　　建请改葬乡贤游澧州状
　　窃惟尊礼先贤国家之令典建明义事学校之公言伏见南丰志该载先贤数内有故澧州太守游大夫讳少游文学政事为时名臣亡殁之后已行薶葬经今百年昨因至元己丑庚寅间兵冦扰攘将本官坟墓发掘破棺取物众皆见其金紫俨然颜貌如生衣服俱被剥去尸体弃于道傍子孙凋零无人收瘗邻近怜其裸露就将浮土略为掩藏不复再行正葬今则又厯年深雨水浸淫牛畜践踏此去日久必复暴露矣生前既是品官身后岂宜如此本处亦有善人肯为出力迁葬却为未曾闻官由此未能轻动本官元葬新城耆接连玊泉地靣有玉泉耆儒人黄贡元名犹方读书知礼乐为义事谓宜委之此人倡率乡里仁人义士及游门宗亲协力维持制造棺衾将本官遗骸装敛入棺加以钉线灰漆如法封闭结砌坟穴用石葢压务令完牢仍于墓前镌石明书澧州太守游公之墓致祭安奉以表先贤则泽及朽骨风厉薄俗诚州郡之美事也
　　讲究隄备湖冦事宜状
　　窃惟江海湖泊水靣濶逺芦苇阻深致有盗贼出没从古不免而近年为尤甚剽劫商旅损伤官员非止掩其资财又且占其妻子防防无处生死衘寃今者李某所陈件件皆实原其事理葢縁贼船盘据水中巡尉逺在岸上追捕县隔力无所施又贼船民船混杂波心虽有智者不能辨认为今之计谓宜别立水路巡捕司验地靣逺近节节置立使声势相接首击尾应给以官船日夜巡哨其有雇觅民船装载者宜依李某所陈令本人经官告给印信勘合及用火印烙船参照相同见得某处某人管下附籍船户如此明白若或船无火印及无勘合即是贼船显然彰露自无所容而水盗因可弭矣至如船居之戸规避差发则宜印烙其船及依土居粉壁例置立粉版开写户贯人口官为置籍时常防视非止官府得以役使而奸盗不至窝藏此又一举而两利也其要在乎讲之周密行之坚决又须严立法禁隄防巡捕司与贼交通之弊庶可戢水盗护良民惟执事者实图利之生灵幸甚
　　水云村稾巻十四
　　钦定四库全书
　　水云村稾巻十五
　　元　刘壎　撰
　　表笺
　　寿节贺表【景定庚申正月五日】
　　献岁发春挺生真主与天齐寿恭祝圣人矧临启运之年有衍兴王之庆恭惟刚健中正神武聪明三纪四方无虞丕畅久成之化九夷八蛮通道克开底定之勲适虹电之交煇等乾坤而同永臣分藩有守造阙无繇艺祖开创于庚申愿恢令绪帝舜诞弥于甲子期迈修龄
　　谢赐厯日表【景定甲子】
　　仰观天文协用五纪以为民极赉及万方防帝力以何知表人时之敬授恭惟诚参化育道妙裁成膺厯数以在躬契合六十年之兴运察玑衡而齐政环循三百载之太平正朔诞颁车书咸被臣职司劝课志在布宣云云
　　绍陵诞嗣贺表【咸淳戊辰十月一日】
　　干万物之资始式开有道之长震一索而得男丕衍无疆之厯甸区嘉赖宗社奠安恭惟德泽延洪仁恩涵育忠厚成其福禄克底烝民之生孝弟通于神明宜接千岁之统告朔适当于良月流虹遂应于前星臣老佚里居逺欣邦庆二十九得皇子同符先汉之颂歌亿万年敬天休永迈成周之厯数
　　贺太后
　　德合重坤仰诒谋而翼子祥开索震爰受祉而抱孙宸扆来朝慈帏增喜恭惟得天久照应地无疆寿考万年用介福于王母本支百世肆遗休于后人遥知问寝之欢坐享含饴之乐臣身栖南畆心恋东朝诵太任思齐之诗于昭积庆效汤孙猗那之颂式衍丕基
　　贺皇后
　　宫帏雍穆肇美蛰绳庙社灵长为生岐嶷仰离明之继照表坤厚之含光恭惟如月之常配天其泽审官贤佐君子助成化育之功帅嫔御祠高禖协应诞弥之瑞凡皇祚緜于百世由化基本诸二南臣幸佚余年欣逢庆事祝帝尧之多子有伟贻谋颂太姒之嗣音永言齐寿
　　正旦贺表【咸淳庚午】
　　岁协祝厘颂九州之正朔帝临垂拱朝万国之衣冠自天降康与民更始恭惟日新盛德春育涵生六年受五服之朝混同文轨一气转八荒之寿增壮山河适当黄道之中宜处青阳之左臣归田身老恋阙心存王春受汉京之圗莫陪正伏吉月布周邦之治苐仰寛书
　　太后
　　月正元日尊临南靣之居天下一家同致东朝之庆慈颜有喜景福无疆恭惟与物为春后天不老龙楼戒晓日膺问寝之仪雉扇开云岁举奉觞之典九重称贺万国具瞻臣归老邱园驰神集阙四时成岁欣逢交泰之期五色补天端赖重坤之助
　　皇后
　　王者大一统式迎泰道之亨太极有两仪允赖坤元之载欢腾柏颂喜溢椒涂恭惟化基二南仁育万物正位乎内助宣太皥之春申命自天均迓元正之福对龙杓之易次仰鳯阙之受朝臣昔侍西清今安南亩想紫禁烟花之绕莫缀班聨瞻黄道日月之明遥依魏阙
　　寿节贺表【至元戊子八月二十八日】
　　干统天而乘六龙光临率土兑正秋而説万物瑞应流虹圣明挺生遐迩胥庆钦惟寛仁抚世神武兴邦如月之恒日之升同符久照际天所覆地所载咸入洪图福镇关河寿齐箕翼臣分藩有守望阙无由致嵩岳之三呼苐瞻北极指军峰之万仞遥祝南山
　　又【至元己丑】
　　乾元御极运应河清兑正司秋节逢电绕万年介福四海均驩钦惟光岳储神箕翼同寿为天地立心生民立命共乐治平凡日月所照人力所通悉陶化育祥开诞圣庆衍齐天臣忝牧一州恭瞻九陛归美报上莫亲奉于玊巵以忠事君尚逺稽于金鉴
　　登极贺表【至元甲午四月】
　　天子君万邦遹符厯数皇极敛五福诞覆幅员华夏欢声乾坤喜气钦惟与天同大如日方升聪明睿智以独尊登九五位朝觐讴歌之并集得亿兆心宗社安于泰山诏令耸乎率土丕昭祖训光御皇图臣叨守外藩遥瞻中禁又逢圣主逾殚莫报之忠嘉与逺氓共乐升平之治
　　又【万户府】
　　明帝御邦嗣累朝之丕绪黎民有主蔼万国之欢声庙社奠安乾坤开霁钦惟纯粹中正濬哲文明钟三光五岳之英天姿特异为六军兆姓之主神器有归奉烈祖之圣谟膺皇躬之景命时乘龙御光绍鸿基臣滥职柳营驰神枫陛爰饬采薇之戍谨守封疆敬歌天保之章愿绥福寿
　　寿节贺表【甲午九月五日】
　　虹电流煇适应九秋之候乾坤齐寿有开万寿之期瑞气氤氲颂声洋溢钦惟睿知神武博厚高明天日英姿钟太极两仪之全气风雷嘉防协六军万姓之欢心当新政之御图纪良辰之毓圣诞弥厥月长发其祥臣分牧南邦驰神北阙瞻蓬莱之五色阻缀贺班效嵩岳之三呼遥伸善颂
　　又【万戸府】
