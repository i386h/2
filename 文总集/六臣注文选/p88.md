<!-- { "loadSidebar": true } -->
　　钦定四库全书
　　文选卷十四
　　梁　昭　明　太　子　萧　统　编
　　唐李善吕延济刘良张铣吕向李周翰注
　　鸟兽
　　赭白马赋【幷序　善曰刘芳毛诗义证曰彤白杂毛曰駮彤赤也卽赭白也】顔延年【善曰沈约宋书曰顔延之字延年琅邪人也好读书无所不览文章之美冠絶当时吴国内史刘柳以爲行军参军后爲秘书监卒官　向曰宋文帝爲中郎将受武帝赭白马之锡及文帝受禅其马乃死帝命羣臣赋之而延之同有此作】
　　骥不称力马以龙名【善曰论语曰骥不称其力而称其德周礼曰凡马八尺已上爲龙翰注同】岂不以国尚威容军【伏】趫【去妖】迅而已【善曰傅乘舆马赋曰用之军国则文武之功显又曰文荣其德武耀其威庾中丞昭君辞曰联雪隐天山崩风荡河澳朔障裂寒笳冰原嘶代以韵言之盖马名也顔庾同时未详所见毛诗曰四牡有蹻毛苌曰蹻壮貌趫与蹻同竝绮娇切　济曰马名趫壮迅疾也言国之所尚威仪容止军之所重壮疾而已】实有腾光吐图畴德瑞圣之符焉【善曰尚书中候曰帝尧卽政七十载修坛河洛仲月辛日礼备至于日稷荣光出河龙马衔甲赤文绿色临坛吐甲图宋均曰稷侧也黄伯仁龙马赋曰或有奇貌絶足盖爲圣德而生畴昔也良注同】　是以语崇其灵世荣其至【铣曰语谓人之语端也尧有此神马故人之所语崇美其圣灵代代荣其至德】我高祖之造宋也五方率职四隩入贡【善曰沈约宋书曰高祖武皇帝讳裕字德舆彭城县人后封宋王受晋禅也礼记曰中国蛮夷戎狄五方之人魏都赋曰乐率职贡尚书曰四隩旣宅孔安国曰四方之宅可居四隩四方之隐处也汉书曰古者诸侯以时入贡　向注同】秘宝盈于玉府文驷列乎华廏【善曰周礼曰玉府掌王之金玉玩好尚书曰王府则有周书曰犬戎文马赤鬛白身左氏传曰宋人以马百驷赎华元汉旧仪有承华廏　翰注同】乃有乘舆赭白特禀逸异之姿妙简帝心用锡圣皁【善曰潘安仁夏侯湛诔曰妙简邦良论语曰简在帝心崔骃武赋曰假皇天兮简帝心司马彪庄子注曰皁枥也　济曰乘舆天子也逸骏简当锡赐也皁马枥也言自天子枥而赐焉】服御顺志驰骤合度【善曰韩子曰造父御驷马驰骤周旋而恣于马者辔策制之　良曰服御乘驾也言乘驾顺心志也合度合节度也】齿歴虽衰而艺美不忒袭养兼年恩隐周渥【善曰谷梁传曰马齿加长矣尔雅曰歴数也毛诗曰其仪不忒贾逵国语注曰袭受也周书曰小人无兼年之食国语注曰隐私也毛苌诗传曰渥厚也　铣曰齿歴年也袭受隐私也言年虽衰老而艺能不差忒受养兼于暮年是帝之恩私周厚也】岁老气殚毙于内栈【善曰说文曰殚尽也栈枥也吕氏春秋曰取之内皁而着之外皁庄子伯乐曰我善治马编之以皁栈司马彪曰栈若防牀施之湿地也　向曰殚尽毙死也栈以板御湿而承马足也】少尽其力有恻上仁【善曰韩诗外传曰昔者田子方出见老马于道问其御者此何马也曰公家畜也疲而不用故出之子方喟然叹曰少尽其力老弃其身仁者不爲也束帛而赎之长杨赋曰自上仁所不化】乃诏陪侍奉述中旨末臣庸蔽敢同献赋【善曰崔瑗胡公碑曰惟我末臣顽蔽无闻济曰命陪侍之臣述天子之意末臣延之自谦也同献谓同诸侍臣】其辞曰
