<!-- { "loadSidebar": true } -->
　　古今学者不同孔子以两言断之曰古之学者为已今之学者为人古今仕者不同程子以两言断之曰古之仕者为人今之仕者为已古之人人也今之人人也一也判而而之其不可同者如阴阳昼夜则有其故矣圣贤之所以示人也知微之显知显之微学为已也其仕也为人学为人也其仕也为已断不疑矣今守令称贤于一邦利泽及于民民爱而乐之问于我岭南十郡之内吾知其人者周潮州也潮海郡也东南距大海望之渺漫接天习水者乗长风驾大舶出没巨浪中小不支则有覆溺之患每岁漕运潮人共苦之潮州来守郡问潮父老所以便民者父老曰其惟三利溪乎潮五属邑其三在郡治西南形若鼎立广袤千里水曲折行其中而民共赖之者三利溪也是溪之长百一十五里东抵韩江西流入于港正统间湮于大水潮州浚而通之水由故道行东西注会同于海虑其冬旱而且涸也凿郡城南沟引韩江水注于溪甃石为闗时而开闭之凡役民于畚锸卑之为溪也髙之为闗也仅一月而成农夫利于田商贾利于行漕运者不之海而之溪辞白浪于沧溟谢长风于大舶于是潮之士夫与其父老拜郡门谢曰利吾潮者吾父母也吾子孙敢忘之由是观之谓周潮州仕而为人也非欤吏于潮者多矣其有功而民思慕之唐莫若韩愈入国朝来莫若王源驱冥顽之鳄造广济之梁其事显于为人不可诬矣今潮州以三利溪配之辉映后先称贤于一邦也宜哉夫短于取名而长于求志薄于儌福而厚于得民非以奉身而燕及茕嫠陋于希世而尚友千古黄涪翁之所称者非濓溪先生欤潮州遗予书曰我故舂陵族也潮州之举进士有声郎秋官有声守郡有声其尚不忝其世也哉吾尝赠之诗云楚中有孤凤髙举凌穹苍借问归何时圣人在黄唐望之久不至岁晏涕淋浪九苞有遗种不觉羽翼长三年集南海使我今不忘逍遥栖桐枝长饮甘露浆吾生濓溪数百年之后思濓溪而不可得见见其族之云仍若此者殆可与言矣然则区区所爱慕于周潮州者一闗三利溪而已耶潮人相与立碑颂潮州之功遣生员赵日新来请文予以其事并诗记之俾潮之人知仕而为人者有功不可忘而潮州之进未艾也潮州名鹏字万里道州之永明县人（先生文既成每询之潮人多言三利之利无实因作一诗以代跋云欲写平生不可心孤灯挑尽几沈吟文章信史知谁是且博人间润笔金意欲示后人失于审也其后王侍御哲至潮见之叹曰君子可欺以其方噫斯言得之矣弘治甲子秋门人张诩识） 

　　寻乐斋记 

　　五年伍光宇始构亭于南山之岩以坐明年复于吾居第之左结草屋三间与亭往来又明年而光宇死矣草屋之成光宇斋戒沐浴焚香更衣危坐厥明请余问曰云不自知其力之不足妄意古圣贤人以为师今年且迈矣不得其门而入不知其所谓乐寻常间自觉惟坐为乐耳每每读书言愈多而心愈用用不如不用之为愈也葢用则劳劳则不乐不乐则置之矣夫书者圣贤垂世立教之所寓也奚宜废将其所以乐者非欤愿先生之教之也余复之曰大哉吾子之问也顾余何足以知之虽然有一说愿吾子之思之也周子程子大贤也其授受之旨曰寻仲尼颜子乐处所乐何事当是时也弟子不问师亦不言其去仲尼颜子之世千几百年今去周子程子又几百年呜呼果孰从而求之仲尼饮水曲肱颜子箪瓢陋巷不改其乐将求之曲肱饮水耶求之陋巷耶抑无事乎曲肱陋巷而有其乐耶吾子其亦慎求之毋惑于坐忘也圣贤垂世立教之所寓者书也用而不用者心也心不可用书亦不可废其为之有道乎得其道则交助失其道则交病愿吾子之终思之也仲尼颜子之乐此心也周子程子此心也吾子亦此心也得其心乐不逺矣愿吾子之终思之也语已光宇整步而出充然若有得者归揭其榜曰寻乐斋云 

　　风木图记 

　　莆之李侯某由进士官戸曹员外郎出为广东按察佥事每出行部至新会辄一过病夫陈某白沙坐小庐山精舍半饷始至携所得志铭文并挽诗一大帙来授而读之三敛袵先处士黙庵先生与林夫人之贤皆可考而知矣寻以风木图请记夫孝子之事其亲视于无形聴于无声致爱则存致悫则着着存不忘乎心奚存殁间哉吾闻之曾子再仕而心再化曰吾及亲仕三釡而心乐后仕三千锺不洎吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釡三千锺如鹳雀蛟虻相过乎前也今夫禄之弗逮养曾子悲之侯亦悲之侯之心曾子之心也若曾子可谓尽思矣奚事于图乃若孔子则以为子之养其亲期于适焉耳茍至乎适虽圣人不能以有加也遑问其它其足于内者无所待乎外性于天者无所事乎人又非但事亲一事为然也一以贯之其所称孝非常所称常所称者丰其养厚其葬生之封死之赠而已耳嗟夫今之士夫异于古之士夫也其所称孝率以是为至矣吾恐圣贤之意不明于后世也既抚图而悲复引其意谓侯曰侯死事尽思无负于曾子矣亦知曾子所以显其亲于无穷者何如哉孝经曰立身行道扬名于后世以显父母孝之终也侯念之侯念之是为记 

　　处素记 

　　一夫颀然始弱冠为生员事进取不偶退耕于野作室三间榜两处素字于楣曰吾不了其义当否吾以问白沙子白沙子闻之絶倒间数日抵一巻请曰为我记处素白沙子命出砚研墨汁相向诘之曰夫记纪实也为我具状吾为女记即应曰毋苦我人呼我秀才我即不应谓我处素我即应之但子为我记足矣吾知其状云何两手捧砚蹑席扬睂进愈恭白沙子不能却墨其巻归之 

　　慈元庙记 

　　世道升降人有任其责者君臣是也予少读宋史惜宋之君臣当其盛时无精一学问以诚其身无先王政教以新天下化本不立时措莫知虽有程明道兄弟不见用于时迹其所为髙不过汉唐之间仰视三代以前师傅一尊而王业盛亩畆既出而世道亨之君臣何如也南渡之后惜其君非拨乱反正之主虽有其臣任之弗専邪议得以间之大志弱而易挠大义隠而弗彰量敌玩雠国计日非往往坐失机会卒不能成恢复之功至于善恶不分用舍倒置刑赏失当怨愤生祸和议成而兵益衰岁帑多而民愈困如久病之人气息奄奄以及度宗之世则不复惜为之掩巻出涕不忍复观之矣孔子曰人之生也直罔之生也幸而免刘文靖广之以诗曰王纲一紊国风沈人道方乖鬼境侵生理本直宜细玩蓍万古在人心噫斯言也判善恶于一言决兴亡于万代其天下国家治乱之符验欤宋室播迁慈元殿创于邑之厓山宋亡之日陆丞相负少帝赴水死矣元师退张太傅复至厓山遇慈元后问帝所在恸哭曰吾忍死万里间闗至此正为赵氏一块肉耳今无望矣投波而死是可哀也厓山近有大忠庙以祀文相国陆丞相张太傅弘治辛亥冬十月今戸部侍郎前广东右布政华容刘公大夏行部至邑与予泛舟至厓门吊慈元故址始议立祠于大忠之上邑着姓赵思仁请具土木公许之予赞其决曰祠成当为公记之未几公去为都御史修理黄河委其事府通判顾君叔龙甲寅冬祠成是役也一朝而集制命不由于有司所以立大闲愧颓俗而辅名教人心之所不容已也碑于祠中使来者有所观感弘治己未夏予病小愈尚未堪笔砚以有督府邓先生之命念慈元落落东山作祠之意久未闻于天下力疾书之愧其不能工也 

　　梦记 

　　庚寅秋月距予自京师归适踰一载是夕天气稍凉予读易白沙之东房既倦而卧梦与应魁殿元克恭黄门同行一童子前导不识者一人次之次克恭次余应魁途遇泥潦予呼童子取行具童子不应余因曰越人歌之楚人应之应魁屡叹不置克恭顾余作愁状其不识一人者漠然若无所闻焉既寤测其意曰越与楚风气不同人声随而异必不能相通而相好使越人歌之楚人聴之亦犹使楚人歌之越人聴之也孰若使越人歌之越人自聴之楚人歌之楚人自聴之其音习于其耳其言感于其心奚不相说之有是故越不可为楚楚亦不可为越越与楚不相能非有生之初习使然耳习之久殆与性成夫茍欲变之非百倍其功持之以久不可使化而入今若以为越者一人骤而号于楚地曰去而为楚者以从我楚得不羣怒而逐之乎然则如何曰守其为越者无遽责楚以必同庶乎其免矣 

　　又 

　　三月二十七日碧玉楼午睡梦出贞节门外大水一老人抱衣浣于前歌曰法好人莫传衣好人莫穿良久又歌曰西子蒙不洁揜鼻过者疾趋而争先虽有恶人斋戒沐浴被服明鲜以祀上帝执侍周旋与世骈肩吁是何梦耶将有应于后早为之兆耶抑梦幻虚无同异端之说从而稽之因妄求妄不可耶姑记于此以俟明者决焉 

　　○补遗 

　　论前辈言铢视轩冕尘视金玉 

　　上 

　　道至大天地亦至大天地与道若可相侔矣然以天地而视道则道为天地之本以道视天地则天地者太仓之一粟沧海之一勺耳曾足与道侔哉天地之大不得与道侔故至大者道而已而君子得之一身之微其所得者富贵贫贱死生祸福曾足以为君子所得乎君子之所得者有如此则天地之始吾之始也而吾之道无所增天地之终吾之终也而吾之道无所损天地之大且不我逃而我不增损则举天地间物既归于我而不足增损于我矣天下之物尽在我而不足以增损我故卒然遇之而不惊无故失之而不介舜禹之有天下而不与烈风雷雨而弗迷尚何铢轩冕尘金玉之足言哉然非知之真存之实者与语此反惑惑则徒为狂妄耳 

　　中 

　　天下事物杂然前陈事之非我所自出物之非我所素有卒然举而加诸我不屑者视之初若与我不相渉则厌薄之心生矣然事必有所不能已物必有所不能无求于吾前矣得谓与我不相涉耶夫子谓不义而富且贵于我如浮云谓薄不义也非薄富贵也孟子谓舜视弃天下如敝屣亦谓重爱亲也非谓轻天下也君子一心万理完具事物虽多莫非在我此身一到精神具随得吾得而得之耳失吾得而失之耳厌薄之心胡自而生哉巢父不能容一瓢严陵不能礼汉光此瓢此礼天下之理所不能无君子之心所不能已使二人之心果完具亦焉得而忽之也若曰物吾知其为物耳事吾知其为事耳勉焉举吾之身以从之初若与我不相渉比之医家谓之不仁昔人之言曰铢视轩冕尘视金玉是心也君子何自得之哉然非其人与语此反惑惑则累之矣或应曰是非所谓君子之心也君子之辨也曰然然无君子之心徒有轻重之辨非道也 

　　下 

　　或曰道可状乎曰不可此理之妙不容言道至于可言则已渉乎麤迹矣何以知之曰以吾知之吾或有得焉心得而存之口不可得而言之比试言之则已非吾所存矣故凡有得而可言皆不足以得言曰道不可以言状亦可以物乎曰不可物囿于形道通于物有目者不得见也何以言之曰天得之为天地得之为地人得之为人状之以天则遗地状之以地则遗人物不足状也曰道终不可状欤曰有其方则可举一隅而括其三隅状道之方也据一隅而反其三隅按状之术也然状道之方非难按状之术实难人有不知弹告之曰弹之形如弓而以竹为弦使其知弓则可按也不知此道之大告之曰道大也天小也轩冕金玉又小则能按而不惑者鲜矣愚故曰道不可状为难其人也 

　　安土敦乎仁 

