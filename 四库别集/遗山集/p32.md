<!-- { "loadSidebar": true } -->
　　君讳楫，字济川，姓李氏。系出陇西。唐末，其远祖官汴梁。石晋之乱，流寓辽之北京，是为大定府。金朝取辽，有昭信校尉讳福者，避乱云中，生子彦直，为汴京行台令史，仕至明威将军、宛丘令，即君之考也。宛丘尝尉淄川，乐其风土，遂为淄川人。路孟州宣叔撰墓碑述先世之德备矣。君年十六，以荫补转运司押递官。时正隆南征，在所寇盗充斥。及岁终，受代。闲关还侍下，人以其年甫成童而能自树立，甚嗟惜之。凡三历酒官，迁忠武校尉。君幼学颖悟，虽已在仕籍，所以为举子计者，不少辍。三赴省试，皆入优等。尝以所业，见郑内翰景纯，景纯大为奖异，谓君言：“吾子必名世，吾乡为不乏人矣！”俄登大定十九年词赋进士第，换承务郎，调历城主簿，改积石州军事判官。积石边郡，羌浑杂居，君抚治有方，人甚安之。迁范阳令，召补尚书省令史。章宗以原王领省事，爱君占对详明审当，每启事退，目送者久之。终，更留再考。未几，除吏部主事。陕右旱甚，诏君乘传问民所疾苦。君至，关辅驰奏：“百姓苦饥，当议有以赈贷之。”未报，即开仓赈贫，所全活不胜计。朝廷以为知权，不罪也。改太府监丞，兼职常四五，朝誉既著，盖将大用矣。明昌三年以岁歉、流乏者多，故田野不辟，诏君充山东东西路劝农副使。君遍历郡县，劝课备至。世官有堕窳者，率真决之；徭役害农务者，以便宜罢之。是岁，山东为之有秋。使还，授中都路转运副使。京都承平日久，经费十倍，大定间，一时府库充实，君有力焉。丞相军北行，转运司例以正员督馈饷，同列方以从军为忧，而君自请焉。宰相重君之行，为改檄他员。五年，召授沁州刺史、兼知军事，陛见之日，有诏：“朕比欲以郡守命卿，有司以卿资浅，未当得郡；朕识卿旧，故有此授。卿宜悉力为民，以称朕意。政成，即召卿矣。”朝贵重君材，其行也，祖道都门，冠盖塞路。是夕，太夫人张氏无疾而殁，乃扶护还乡里。君天性纯至。初赴积石，太夫人以六盘路险，登顿殊甚，山外高寒，非老人所堪，故留居乡里。君在官一年，即以长告归侍。年过五十，每违远庭闱，恻然有孺子之慕。至是，哀感过甚，殆无以自存，食饮淡薄，且不以时进。比葬，柴毁骨立。竟用是得疾，以某年日月，春秋五十有五，终于服次；随以某日，奉君之柩，祔于某原之先茔。执绋之人，倾动州里，行路为之凄怆。其诚孝之所感如此。君自就学，即以和雅自将。宛丘莅官刚严，君从容谏止，以故多从宽厚。历中外余十五年，廉正敬慎，超出伦等。又其行己之所以移于官者也。其登科时，御题《易无体》，同年生六十人，自甲选张行简至黄士表，赋学家谓人人可以魁天下，程卷皆锓木以传。凡仕宰相数人，刺史节度殆过其半，人以比前世“龙虎榜”；至论孝弟、忠敬，尚以君为称首云。先娶沂州蒲氏；再娶锦州张氏，武安军节度使临海老人子云之女；再娶宛平王氏、忻州刺史子正之女；皆封某郡君。子男二人：国瑞，试补礼部令史，再任南阳县令，以惠爱见称；次子国维，兴定五年进士，历符离叶令，淳正古雅，为时闻人；女二人：长适山东东路总管判官徒单喜僧，次适南京广盈仓副使赵思。孙男女皆尚幼。铭曰：处为儒先，出曰吏师。明昌名臣，道陵所咨。至性薰然，既厚其资。于济事也权，于及民也慈。永锡尔类，从古有辞。人子养亲，易失者时；含饴弄孙，为乐不赀。圣善所宜，神岂我私？谁为隙驹，忽其崦嵫。顾瞻玄堂，泣涕涟洏。及母下泉，尚慰我思。孰物之尸，孰命之司？曷畀之者全，而不以究施？伐石西山，勒我铭诗。是维纯孝，李君之墓，过者式之。

　　卷第十七

　　碑铭表志碣

　　闲闲公墓铭

