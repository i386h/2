<!-- { "loadSidebar": true } -->
　　有唐之徳让君子曰原武男郑公讳孝本字某荥阳开封人也父曰荆州松滋令干瓉松滋之父曰大志秘书秘书之父曰华州刺史襄城公讳某世有令徳时称华胄藩衍六姻阜昌百禄非夫缁衣之庆羔裘之仁平恵之勲厉宣之亲则孰能光宗保族若斯之盛也公秉彛中和服义先训孝惟不匮友则因心敦诗以言习礼以立用此道也行于国施于政善气潜畅清风髙翔何向不可所居则化矣始以眀经髙第解褐润州叅军厥初奋庸克勤小物吏曹以文敏于从事也故与之县授泗州虹县令鲁人称之玺【阙】降焉卫人赖之碑颂立焉先大夫张文瓘人之望也典掌台衡督课郡国以公谋【疑作课】为第一且曰虽居下邑声【一无此字】闻上累【疑】繇天下长吏乐以为式若占疑于龟筮如观法于象魏矣特授蒲州虞乡县令理如故迹帝是用臧乃诏公为陇右道防察使堪其事也又为本道使杜求仁特表荐以贤举也制授朝散大夫雍州鄠县令已而永淳大饥闗辅尤甚能布其徳而恤灾人不离散下无捐瘠乃耕乃亩嗣嵗以登时皇储监国多公善政特赐考词褒异睿文光被列郡荣之改懐州司马歴夏州长史以母老乞罢官优诏换瀛州长史东表不宁也命公为平州刺史兼充使知营府度支营田刺郡实边能成二事中土之作也命公为洛阳令又转洛州司马理烦佐剧为则四方寻以丁内难去职栾栾骨立人伦伤恸既练有制起复又除洛阳司马公泣血固让不获已强拜礼从恩夺而瘠由哀甚忝君之命有以知奉上之心执亲之丧有以见过人之戚臣子之道仁逺乎哉寻除具州刺史转安西都防以疾不堪诣部改授沧州刺史公自重拜洛师再临河朔曽是遘闵常多移病隠几而敬让兴行闭阁而奸邪销释徳敷于下具丘多请祷之人功格于上沧海有卧理之诏老氏云镇之以无名之朴其在是矣圣厯元年九月以致仕终于东郡之敦行里春秋六十有七凡束带在位三十余祀理京师训郊甸恵华夏清朔漠九变复贯百度惟贞其养人也寛而栗其行已也俭而一抚孤无隔于外姻博施不崇于内实盖徳行之具美而政事之首出壶遂深中未登汉皇之相国侨遗爱遽感郑人之泣公娶于王氏夫人曰琅邪君公正【二字疑】员外令思之孙司刑大夫允夀之女禀训齐大作嫔韩乐淑慎威仪循守典礼虽贵膺展狄而躬事组紃有鸡鸣之贤有螽斯之盛自婴昼哭遂契眀因忘心味禅悟理根善总斯纯懿贻厥髙门宜锡难老何孤净徳以开元十八年五月终于东都懐仁里享年八十有四明年正月某日合葬于某所从先茔也嗣子尚舍奉御晖之兵部郎中倩之洛阳令偘之皆保世之主也克荷三徙之训俱登五命之服养极其乐丧尽乎哀闵骞之人无间言石建之门传孝道复见兹矣诗曰厘尔女士从以孙子原武有焉铭之下泉表是真宅铭曰【阙】




　　华州刺史李公墓志铭　　　常　衮
　　天垂将星着在三象国有武柄宁于四方授其难止戈斯重定封豕长虵之孽致攀龙附鳯之功朱防在门黄金横带命掌师旅化成公侯时有汧国公其人也公讳懐让字某盖汉将军陵之后自五将失道家留陇山千年于兹因引贵族戎帐之下华风在焉奕叶相乗久雄朔北本枝必复终茂陇西公则成纪人也曽祖广壮武将军右武卫将军祖忠云麾将军左金吾大将军赠银青光禄大夫太仆卿父俱定逺将军右骁卫将军赠银青光禄大夫秦府都督积其勲望休有令名上将虎符延于三代列卿犀节【一作象】荣及九原后嗣其昌吾门益大公生于陜右少以勇闻重悬弧四方之事有长劔三军之志去病筹畧不学兵书贾达儿童即陈部伍人许封侯之相时归拜将之望安危成已任取富贵于掌上一日千里岂徒然哉以良家子选羽林郎骑射絶伦材官人侍射熊旧馆戏马前台百歩应两骖如舞便繁左右趋奉阶闼姹【疑作秺】侯嘉汉市属皇室艰难王师巡狩侍执羁靮扈陪鸾舆节时见危捧六龙于岐下口陈天命从五马于囘中披荆榛而执殳冐风雨而持盖中原行在实掌禁戎领防钩陈典司环列出入警跸肃清扞掫羽卫甚严军容益振夜合抢垒晓开旌门拥佳气于月营横大风于天仗始自灵武至于扶风险阻屯防未尝离上削平休泰终契兴王从收京师首列勲旧于是出镇左辅建牙近关扼天下之枢走山东之盗三秦巨防万里长城辟屯田于斥卤强士马于抚仁以理军不闻半菽知能料敌岂在前茅兼牧人御众之才得忧国奉公之礼竹符兼剖铃閤长闲百城歌之政有经矣公始自一命骤更秩举其大者不可备书歴临彰府折冲射生供奉后以佐命功特授镇国大将军左羽林军大将军知左神武军事加特进兼鸿胪卿左神武军大将军封汧国公又加开府仪同三司克潼闗镇国军使同华等州节度使华州刺史使又兼御史丞试殿中丞寻拜御史大夫检校工部尚书并【一作并】兼旧务云从龙风从虎以雄毅之畧遇圣眀之主事与时并名与功偕位极文武权分中外勲书甲令象列云台大丈夫特达有如此者不知者夀谓之何哉广徳元年九月三日薨于华州军府春秋若干天子闻之辍朝兴叹特优命数宠赠司空诏发輤车即日迎柩列辟卿士咸防丧焉赠赙襚含有加故事京兆尹监防内谒者致以词即以其年十月四日陪葬建陵旌勲臣也将军卤簿司空法驾钲车介士前后皷吹观者称荣懦夫増气百官临吊毕集孔光之门五校送丧直至邓宏之墓君臣之义厚莫重焉有子四人前光禄少卿林光等孝因天性哀过礼经克绍臧孙之后咸称文氏之子史臣奉诏谨而志之铭曰
　　有唐上将佐命通侯降神太白禀气清秋弓落飞雁劔冲斗牛少年戴鹖上陌鸣驺綉衣朱襮越防吴钩入随夜警出从春搜运属艰难谋叅缔构善行无迹大勇不鬭三辅功名五原恩旧家荣鼎食庙列金奏翠羽在庭紫骝填廐宠私之盛谁出其右命所不与人之云亡万乗震悼三军悲凉谒者归赗羣公防丧特陪阙永祔黄肠礼优同等恩茂旧章碑题虫篆用纪龙骧
　　眀州刺史李公墓志铭　　　梁　肃
　　大厯七年冬十月甲子前眀州刺史李公寝疾终于晋陵之无锡私馆呜呼公讳长字某陇西狄道人其先自凉武昭王盛七叶至皇朝工部侍郎岐州刺史义琛生吏部郎中绾绾生蔡州长史赠宋州刺史某某生公公生而聪眀治左氏春秋举孝防初任贝州叅军三迁至国子主簿御史中丞卢奕司察甸服辟为从事天寳十五年【集作载】大盗覆东周奕死节公遁脱而南防永王璘都督江左诸军雅知公材将署于幕以画公告不能无何璘果败君子以公为知防时肃宗在岐【集有政字非】朝廷擢良吏以慰郡县不限官次多即授印绶丞相韦见素表公可用牧民诏摄安州刺史考绩既成真拜均州治中迁邓州康允之叛南土大扰公防诸将以王命讨不臣尺兵不丧防党大壊宛节之间民到于今受其赐上方勤恤下民重二千石之任不暇登公于朝由是歴随曹婺三州三州辑宁徴传韩王王徳既宣出为梓州又换眀州时越初静疮痍未复公务穑劝分人安懐之及其去也如失乳育呜呼公凡歴官一十有四其剖符分忧者八享年七十其为人也刚毅寛眀恵和而清所至之邦先以礼后以刑使人迁善逺罪而不知其止君子曰古之良吏也初公无子命兄子某为后八年十月某奉公之丧及于河南万安山之阳夫人博陵崔氏秦州掾孝之女既笄而归于我以宣慈恭顺享年五十先公而殁公为眀州之二年以夫人之丧反葬万安至是祔焉礼也夫惟天地之道可久若陵谷则无不迁也遂铭曰
　　于惟公先寔曰庭坚作舜五臣为唐八元周道不行伯阳西迁晋失其政凉兴勃焉武昭之孙宋州之子如珪如璧如松如梓【集作杞】爰在下位令闻亹亹帝曰休哉命牧南鄙在邓有乱惟我行师寇戎既夷剖符于随曹无罢人婺有去思或传或藩受命咸宜爰自东南薄言旋归谓天聪眀胡不愸遗节彼万安松柏丸丸猗欤齐姜同穴其间横峙惟崧旁流洛川铭勒金石永昭亿年处州刺史李公墓志铭　　　前　人
　　公姓李氏讳某陇西城纪人也字曰公受其先在晋霸西凉在魏侯姑臧长发有光乃盛【集无此字】炽而昌五代【集作世】生秦王府户曹赠太子舍人某以恭徳垂裕实公之大父水部郎中眉州刺史某以宏材广化实公之烈考礼部尚书襄阳席豫以大名谥文实公之外祖公生而聪迈十六以黄老学一举登第十八典校文二十余以金吾掾假法冠为孟侯皥湖南从事给事中贺若察宣慰南方请公为寮佐其后宰东阳宣城二县辟宣歙浙东二府府主崔侯昭咨以小大之政由监察转殿中侍御史建中初朝廷厘饬百度髙选尚书诸曹即拜公金部员外郎选吏部张镐【集作□非】节制大梁请公为介授检校吏部郎中兼侍御史使辍遂退耕瀍洛之间起家除陜州刺史换处州刺史累陞至朝散【集作议】大夫爵陇西县男既授代家于鄱阳享年四十有八以某年月日遘疾捐馆夫人武城县君清河崔氏生一女未齓公母弟曰丹有季方之贤茹哀问卜以某年月日奉輤车归葬于洛阳某乡原礼也呜呼当汉道之盛贾谊董生桓谭冯衍皆以髙才钜名或位沦下国或废落田里夫岂不遭眀时不识眀主哉盖运有通踬事有离合不可以一经【集无此字】理言也惟公有孝友仁谦【集作谋】之徳文学政事之美卓立不羁之才竟委迟半涂僻典荒服且乏邓攸之嗣而终管辂之年时欤命欤可为恸哭者已始公之孤丧过乎哀丁内艰也东阳之人饮【集作敛】公恵悯公荼毒行泣赗【集作助】祭既除而止奉归宗之姑惟敬与爱【原阙】



　　饶州刺史赵郡李府君墓志铭顾　况
　　粤攷春秋叙事之实赵郡东祖源流甚长卫州刺史嘉祚曽孙荣州刺史璿孙赠尚书即铦子讳端字公表官由台省兴元少尹少府监出泉饶二州刺史叅佐不书畧也贞元八年秋七月终于郡署年六十一眀年八月庚申窆于鳯山之东原呜呼神眀无质君子能通其意以为教本仲尼阐教防言七十子大义去圣虽逺其七十子之季孟乎至于饶礼将驱俗经以道俗饶之人始有讲睦之声上员不吊纎【疑作殱】我渠喆昔桐乡啬夫犹桐乡桐乡之人皆祠之今饶之葬如此呜呼列章载云精神天之久骸骨地之久此言骸骨灭其精神不灭者何从心上变起而生展促常读众圣之书上于释典如川及海之无翻流蘧芦【疑作炉】久处奋迅泥滓宜诸精爽黜陟幽眀亦由是也夫人賛皇郡清河崔氏从其子拭尽力哀敬记石陵谷永质天壤铭曰
　　兰桂有丛以薰其风邯郸旧氏厥祖惟东吁嗟府君其命不融精神本天不在乎地旧国飞魂新茔掩隧逝不可止哀何不既
　　贺州刺史武府君墓志铭　　符　载
