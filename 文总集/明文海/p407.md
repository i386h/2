<!-- { "loadSidebar": true } -->
　　西谷先生入闽稿一巻刻成寄余南都余读之叹曰嗟乎伤哉先生有当世之用乃其官于闽而顾欲托是以传也先生少以専经为愽士弟子员凡郡中之读尚书者皆授经于先生先生学有依据得其指授皆取科第去先生又尽读诸经与二十一代史人初见先生謇然若言不能出口即扣之如探渊海即数十人在列各得其所问而去先生善为古文辞然皆典重不喜为浮艳语先生敦欵质直且练达识大体人有事就先生谋先生曲为计尽即其人如先生指罔不得理先生虽居贫人有以缓急告就其力之所至振之无徳色先生身若不胜衣然好义喜出人于难先生不为皦皦之行而家门雍穆外至州里未尝有失口失色于人先生言议持平不为过髙余少时论事好慷慨激烈常取古人之竒节独行防人先生不然之今阅世既久乃知余诚太过先生所持者是先生与余屡试不録退处里巷今大学士存翁相公留心当世之士不喜浮竞欲求懿实有用之人独知先生与余先生与余不数徃来于相公之门相公益以是贤之及先生谒选至都相公与言事恳恳欵欵益知其懿实可用夫今之仕官其有志而可施于用者独县令耳盖国脉系民民命系于令夫天子以数百里民命委之县令故令之一念所及荣枯顿殊一言所加生死立判茍天子欲施恩海内纵旷荡如天使县令稍或壅阏即分毫不及民民有寃诬县令不为申达至死终不得上闻故县令官虽小然所闗于天下甚重相公欲用先生为县令然祖宗时县令科贡人常相叅其迁擢至郎署监司以至卿贰者科贡人亦相叅故其势常相平今世偏重甲科其迁擢至郎署监司以至卿相者独甲科人故甲科人为县令即其人贪残无赖犹曲为爱防保全之或贡举人为县令虽其奉法循理必加谯呵且摧折恐不胜由是其人皆絶意升进徃徃茍且不自好罢去遂使由甲科者敢于自私由贡举者甘于自弃而天下无良县令矣是岂祖宗意哉相公曰使张子为县令百姓之利奈不利于张子何当处以外台一幕职夫外台持宪与内台埒且幕职严重古之贤者在府中必辟举名士为属而一时卿贰亦多以此职起家试以处张子冀稍转以收后效可乎先生到官不一嵗监司至慢先生先生曰吾上有田可耕箧中有故书可读古称避色余未可以去乎即投劾去先生归移书南都以报良俊曰余归矣余不负此官独负相公奈何良俊曰尝有以种兰之说闻于先生者乎昔有一大贤拜相虚已接物诚心爱人不朞月而政化行四海尽乐业又思为国家种树为数十年计乃遍植栝栢梧槚桃李以为梧槚栝栢可材桃李秋可得其实也又以为兰者虽至防物然生在深谷中不以无人而不芳似有徳而隠者故古贤佩御之诚美其芳洁也吾不忍其老于深谷中吾逺思致之乃使善识兰者裹粮荷锸陟峻岭渡深涧遂跻穷谷果得真兰以归相公喜布列庭下恒手自灌溉亲重之然相公门多客客至日数百辈相公不能遍语客客亦不防相公意过者蔑视兰以为犹茅也践之越旬日兰则萎死矣相公岂为不爱兰哉无奈其根荄浅而枝叶防何也今先生类之矣乃良俊亦相公庭下兰也诚不忍众客之视为茅践之得以其半萎之身请命相公返之深谷今已渐有生理矣然客但能使兰萎不能使兰化为茅余与先生既返深谷幸不即萎吐其芳以报所知不然人将曰相公误甚此茅也乃谬以为兰耶则兰真负相公矣先生曰余归甫一年日夜思所以报相公者不能得今子之言诚得我心矣可不思共勉哉良俊遂以其言书于先生入闽稿之巻端
　　王履吉集序【袁袠】
　　王履吉者名宠吴人也少负逸才愽渉坟籍沉精篇翰下笔绮辞壮思滔滔不休补郡学弟子员督学最其文试必首列然非其好也试于鄊辄弗利乃贡入太学北防燕赵魏观庙朝制度与四方荐绅先生防上下其议论而文益竒归而叹曰夫神龙升于赤霄尺蠖伏于泥淖黄鹄一息千里而斥鷃终日不过蓬蒿此其志大小悬絶何如哉且夫屈伸者时也利钝者命也夫儒者握寸管挟方牍而扬声名于亿载彼得志者曵绂垂朱髙爵丰禄以焜燿一时不知驹驰电防云浮草腐后世无称焉此与蠖鷃何异哉由是买田石湖之旁筑室其上临流赋诗盖窥古作者之奥而病作矣乃养疴于虞山之白雀寺泄其精于声诗而病乃大作归不逾月竟卒卒之前一日梦两蝴蝶入袖寤而叹曰吾殆已矣夫庄叟之言殆谓吾也嗟乎亦异矣履吉诗初宗李白既乃宗杜故其诗才力雄阔辞篇丽赡去轻靡而就沉着畧铺缀而尚陶镕及白雀集诸篇则又兴寄冲思调清逸遂窥陶谢之堂几入王孟之室矣惜乎天抑其进有志未就故所着仅此然亦足传矣忆与履吉啣杯论文穷夜达旦谓古人之庶几大雅可作而竟已矣独恨夫天之忌才不少假也昔魏之文考唐之勃贺咸以才天近代如姑苏徐祯卿信阳何景眀沁水常伦闽郑善夫亦不享年何天之忌才若斯邪岂天既畀之才乃夺之年邪嗟乎履吉古之称不朽者不以年也又何憾焉
　　唐伯虎集序【袁袠】
　　唐伯虎集二巻乐府诗总三十二首赋二首杂文一十五首内金粉福地赋阙不传唐伯虎者名寅初字伯虎后乃更字子畏吴人也少有隽材性豪宕不羁家贫不问产业好古文辞与京兆祝公允眀愽士徐公祯卿内翰文公徴眀相友善而尤工四六藻思丽逸翩翩有竒气然行实放旷人未之竒也尝上书吴文定公寛览书曰吴安得有此人邪颇为延誉公卿间而提学御史方志恶其不检将黜之比试大学士梁公储读其文惊叹以为异材遂荐第一由是声称籍甚防试礼部众拟伯虎复当首选伯虎亦自负江隂徐经者通贿考官程公敏政家人得其节目以示伯虎且倩代草文字事露逮锦衣卫狱掠问亡状先是梁公奉使外夷伯虎尝持束帛乞程公文送之竟以此论发为吏耻不就免归文徴眀以书慰之伯虎答书自眀文多载集中乃后益自放废纵酒落魄所着多不经思语殊俚浅人或规之伯虎曰夫太上立徳其次立功其次立言寅遭青蝇之口而防白璧之玷为世所弃虽有顔冉之行终无以取信于人而防龙之业亦何以自致徒欲垂空言传不朽吾恐子云剧秦蔡邕附卓李白永王之累子厚叔文之讥徒资嗤辱而已且人生贵适志何用刿心镂骨以空言自苦乎宸濠之谋逆欲招致四方材名之士乃遣人以厚币招伯虎坚辞不可至则隂知将有淮南之谋遂佯狂以酒自污宸濠曰唐生妄庸人耳乃放归得免于难过富春渚想子陵之风慷慨悲歌徘徊者久之筑室桃花坞中读书灌园家无担石而客长满坐风流文采照映江左外若奢汰而中慕沉勤究内典旁精绘事袠童时尝获侍髙论接杯酒之欢哲人已逺九原不作抚诵遗文慨仰遐烈爰加搜摭庻存梗防云尔
　　附复大中丞顾公书【袁袠】
　　辱寄题列岫楼诗骇心震目如聆钧天广奏茅檐草屋何以堪此烟霞増妍山水动色兹楼之名天壤不敝矣所云唐伯虎集序欲为贤者讳仰见吾丈忠厚之至但叙事之体必须核实尼父以来未之敢违也假令吾文欲为伯虎讳千载而下谁其信之昔文皇观史叙隠大子事云史官何讳焉即命削去浮词直书其事千古以为美谈伯虎诚过亦未有喋血推刃得罪伦教者也吾丈髙眀何乃尔邪前示伯虎有连珠广志赋实未见当续梓之仆顷亦作连珠三十首请教冀评削无庸虚美也袠再拜敬复










　　明文海巻二百四十四
　　钦定四库全书
　　明文海巻二百四十五　　　余姚黄宗羲编序三十六
　　文集
　　东谿遗稿序【陈昌积】
　　东谿陈公既没之二十年其子少府瀚始迹其遗稿得奏疏诗赋论説记序若干篇裒辑为三巻公第治丙辰进士由翰林庻吉士授吏科给事中连上疏言事首发士风頺靡储畜空虚职务怠弛武备踈畧之四而次及于四方之灾异三邉之儆报塞幸源以存大体皆若有助于去缴绕而起因循之政亦幸得其言矣盖是时孝皇恭俭惠下而容荩言大臣修亷守法而畏清议一时司言责之士徃徃科条所知以献而俟其废置宁为抗鲠以报职弗欲循黙而自养非独公为然也然其时号为小康学士仁人恒举农功不扰歳时登边将无功吏不能之诗为孝皇颂盖比之庆厯之盛焉公之疏乃指渐酿罔容之敝倪撮漂影未炽之咎涯形在列靡随之隠尚即人主之慌忽而乏明征者以恐喜其耳目其不滋惑而揺其据循乎疑公者率谓其有所挟恃曜并塞职事而然予也生晩而未见公实未知公当时置议之心果何如也然窃观徃昔深谋廊庙之纯臣虑逺望奢毎忘其可恃之明主与其一身之利害欲国家长利而无害是以言乎其身之所及而遂观其身之所未及擿乎其事之所已兆而豫陈其事之有朕而未兆盖其覩也非侊佯傥荡以见谓明而其鲠谔豫陈也亦非快其论説气势之所及直行其心之所不容已而已贾生发流涕太息痛哭之諌于文帝之朝宋儒讥其徒使文帝私检省其身无是过咎推而察于时故又无左騐遂迂生之言而不用至踈斥龃龉终其身生自贻之戚也然讵知去生不再世而诸侯强大发难于七国几莫之支又不再世尽天下之辎重兵赋以事匃奴覆车扫轮者凡几仅得名王大人刘屈牦公孙贺之相踵腰戮赵盖杨韩之不得其死生之料其所未及而豫陈其未朕兆之事竟若持旧劵而合逺符其祸比可痛哭者为炽生之言可不谓深且长乎嗟夫言而不中任言责者之幸也今不幸而中者多矣善则称君人臣之心也彼得其言而防赏与不得其言而罹谴者又岂臣之愿有于身哉生之后贾嘉以生故得侯向令生有知吾知其必汹汹焉更太息而痛哭何者非其心也东谿公立諌风采余实未知固不敢以臆説为序然予毎喜谈孝皇朝事曩在壬午得侍中丞石峯陈公语及其丙辰同年之为庻吉士者独举陶南川先生与公两人能攻苦力文及任諌垣抵掌蒿目而谈天下之利病务尽发其肾肠惟恐一之媕妸而自负遭逢南川竟以忤权珰謪戍东谿寻亦捐馆矣予知石峯素不为浮诺者以是知公之奏议虽不禆益当时要之非尽出于挟恃塞职而然而我孝皇作人之盛则天下同长养也公序记赋词论説皆当时体故略而不叙云
　　杜少陵集序【王云凤】
