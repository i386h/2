<!-- { "loadSidebar": true } -->
    兵部尚书王在晋代熊廷弼经略辽东，而王象乾先以兵部尚书行边，总督蓟、辽。象乾在蓟门久，习知西虏种族部落，西虏亦爱之。然实无他才略，用汉财物啖虏，煦煦相媚说而已。至是欲用一百二十万以抚西虏，藉以御奴。象乾老矣，聊用以羁縻顾望，幸得解去。而在晋之出也，深倚象乾，谋用西虏以袭广宁。象乾之曰：“得广宁、不可守也，为罪滋大。重关设险，卫山海以卫京师，此稳著也。”在晋乃请筑重关于山海关外八里铺，工四千余丈，费一百二十万，而丽谯亭障不与焉。关门僚佐袁崇焕、沈綮、孙元化力争不能得，皆奏记于首辅叶向高。向高曰：“是未可以臆也，当身往决之。”公曰：“某当往。”疏请以六月十五日单车就道。陛辞，加太子太保，赐蟒玉银币，先后控辞，疏辞五，口辞二，皆不许。二十六日抵关，阅新城。公诘在晋曰：“新城成，即移旧城之四万兵以守乎？”曰：“当另设兵。”公曰：“如此则八里内守兵八万矣，一片石而西北，不当有守乎？其战兵即守兵乎？抑另有战兵乎？筑关在八里内，新城之背，即旧城之趾也，旧城之品坑地雷，将为虏设乎？抑为我新兵设乎？新城可守，则安用旧城？如不可守，则新兵之四万倒戈旧城之下，将开关延入乎？抑闭关以委虏乎？”曰：“关外有三道关可入。”公曰：“若是则虏至而兵逃如故也，安用重关？”曰：“将建三寨于山，以待溃卒。”公曰：“兵未溃而筑寨以待之，是教之溃也。若是，则又安用重关？且败兵入三道关，虏不可尾而入乎？人心一溃，不又为全辽之续乎？”曰：“将于八里内南负山，北抵海，掘沟二十里，以限胡马。”公曰：“徐中山之经度斯地也，左山右海，砂少土多，故扼要为关。今将践砂凿石，火烧水激而成河，不亦难乎？成祖弃大宁诸城，而独守辽东，以大宁退有蓟门天险，辽西非辽东不可守也。今不为恢复大计，切切然画关而守，将尽撤藩篱，日闹堂奥，畿东有宁宇乎？关门诸辽佐俱从，在晋数目之，颇倚以为助。公出袖中揭帖视之，曰：“诸君皆以为不可，今日何默默也？”在晋语塞而止。是时关门议防守未决，阎鸣泰主觉华，袁崇焕主宁远，在晋坚持不可，主守中前。而逃臣张应吾、邢慎言力佐之。公欲便衣策马，历宁远、觉华，相度形势。在晋固止之，曰：“关外西虏充斥，元老出，脱有不虞，当关者何所逃死？”公笑而不许，则涕泣告哀于幕僚，乃抵中前所而止。公出关，毳幕毡车，杂Ш冈阜，驼马满野，腥膻扑人。繇关门至宁远，皆曰：“西虏为防守，而时以劫杀报。”乃知守边助顺之不可信，而主抚者之非忠计也。关以东，宁远以西，五城二十七堡，独一城一堡仅存。前哨将左辅名驻中前，实不出八里铺，知守关者之无意于关外，即守中前亦非其本怀也。入中前所，所过荒落，井臼依然。登其城，潸然下新亭之泪。遥望宁前，天设重关，以护神京。觉华岛孤悬海中，与宁远如左右掖，天设以为用水制奴之地。而益知画关者之失策也。公固已决计收复，然欲自在晋发之，推心告语，凡七昼夜，在晋终不应。奴之徙锦义而东也，义州人杨三、毕麻子闭城拒守，所杀奴几与城平，遂奔据十三山为寨。奴仰攻之不下，筑长围以困之。杨与毕自相图，杨三死，毕麻子遣陈天民求救曰：“义民十余万，忍死以待天兵。”公与王象乾计，以五千兵据宁远，出锐师以突之，俾溃围以出。象乾议发西虏为声援，在晋不可，乃阳具疏为请救，而极陈其不可救之状。围久不解，冒大雨夜跳者六千人，其余仅二男子得脱，而入关，公督师后之四日也。公在道，乃条列阅关事宜以上，论守关则曰：“奴未抵镇武，而我先烧宁前，此前日经、抚之罪也。我弃宁前，奴终不至，而我坚委为西虏住牧之所，不敢出关向东行一步，此今日道将之罪也。道将既缩肉，匿影关内，而不能转其畏奴之心以畏法，化其谋利之智以谋敌，此臣与经臣之罪也。臣与诸臣议，与其以百万金钱浪掷于无用之版筑，不如以筑八里者筑宁远之要害，更以守八里之四万人当宁远之冲，与觉华相犄角。奴窥城则岛上之兵旁出三岔，烧其浮桥，而绕其后以横击之，即无事，亦且驱西虏于二百里外，渐远于关城，收二百里疆土于宇下。”论抚虏则曰：“督臣抚夷用夷之说，臣种种有疑。喇慎、朵颜诸部，力能为我守也，何不令守宁远以东，而我得以守宁远。彼不能守宁远也，亦何取于守山海乎？都、塞二酋自称住牧与奴相连，曰和也在我，杀也在我。又曰奴送貂马于二酋，欲结婚而未应也。时云杀奴，时云和奴，既窥我所欲以歆之，于奴若亲，且于奴若怨，又窥我所忌以要之。其通官将，无借为重而浮湛其辞者乎？虎酋之助顺也，犒赏吃食可二十万，夷兵二万守边，岁犒赏三十六万。酋之助顺也，以何时也？助必有主，我于何时以何将何兵从何道出，而但曰助顺？或曰塞上增兵二万，岁费饷一百九十四万有奇，募兵又不能不抚夷，岁费银二百三十四万八千有奇，用虏仅一百二万。谓用虏而遂可省用兵也，臣又疑用虏而终不能不用兵也。且此五十六万者，以今岁进兵而一用之乎？将岁仍为额乎？岁百二万，已不能继，而又终不能去兵，将二百万之饷更繁，而百二万之额岁益，天下其堪此乎？且此之款也，与宣、云异。宣、云之款，即作恶之虏既款则恶息，而调发之费省；今作款，一虏作恶，又一虏借此之款以息彼之恶。即款者不能，而款之者何可必望。皇上敕经、督二臣，力修内备，勿倚此为实著，而忽臣之所疑也。论安插辽人则曰：有关内之辽人，玉田、丰润之间，拥犊车，载妇女，朝东暮西，而呼号于道者是也。法当籍所聚辽人，分注其卫所，量州县大小，分拨乡堡，无令流移不定，而事久变生也。有关上之辽人，环关城之外而片席为窝者是也。法当籍其拳勇，尽募为兵，置之中前、前屯，渐及宁远；更择其有家口者为屯牧。以辽人守辽土，以辽土养辽人，此大计也。又有关外十三站之辽人，义民十余万，因山为寨以待救者是也。法当如袁崇焕议，驻兵宁远、觉华，迎护以归，强者为兵，弱者屯牧，此复辽之资也。当事者恐其召兵，苦其归而无计安插，展转踌躇，听其自为生死。乱贼既不能诛，而忠义又不能援。十万之众，尽化为东西虏，何可缓也？”论战守大略则曰：“为今之计，不尽洗天下之肺肝，不能起朝气；不尽改天下之观听，不能收残局；不尽破庸人之论，则中外之闻闻见见不清；不尽驱逃溃之人，则幕府之是是非非不正。逃不在兵而在道、将，哨马回而道、将相率而逃，兵于何有？道臣如张应吾、邢慎言，何以抗颜将吏之上？姑舍之以全其生，而关门无攒眉忸怩之气，亦足鬯也。逃将皆肥头大面，关门有酒肉走路之谣，十六里关城，岂堪此数人为祟？精简而严汰之，别选拳勇胆智之将，边事尚可为也。臣之意实著在及时立练精兵，而练兵在精选良将。其要在有沉雄博大端谨精详之大臣，以提挈道、将。其主意在守，而其守在力修战具，其战具在关，而其提掇全镇之精神，无一人无一念不在关以外，仍以用西虏用东江为虚活之著，勿局足于十六里之内，而目不外窥，趾不外错，乃为善守关也。臣至关，而真见有人为主，便可立地化为强将强兵，种种著数，自可为计，无人为主，即终日终年调兵调将，百毛文龙，万西虏，十重城，百道堑，终是隔靴搔痒。独是承前人蛊坏之余，正秋高马肥之日，一接手而天下事不可知。然而来不可知，幸其不来，则尚及时可为。臣深为经臣惧之，亦窃自惧也。”公入关，过一片石，阅蓟镇诸口，大雨留建昌七日，条奏关西东形势事宜，及蓟、昌诸镇防守、三镇分辖，冲边水灾，凡十余疏，无虑数十万言。恭谒定、庆二陵，泣下沾襟，慨然有致命遂志之感焉。上遣中官赐银币羊酒，以劳其还，命仍掌部事。上御讲筵，公面陈边事，极言在晋不足倚，然勤瘁可念，当量移以善其去，而付之能者。上即召还在晋为南京兵部尚书，尽逐逃臣张应吾等，而八里筑城之议罢。是行也，省费可九十七万，蓟镇所裁减抚赏又八十三万五千。公督师四年，经费财一百三十余万，取诸两尚书之所罢而有余也。 
