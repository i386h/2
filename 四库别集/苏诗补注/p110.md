<!-- { "loadSidebar": true } -->
　　去杭十五年【咸淳临安志元祐四年熊本自杭徙知江宁府苏轼自翰林学士乞郡三月丁亥得防以龙图阁学士知杭州○慎按年谱先生于熙宁辛亥通判杭州甲寅九月自杭移知宻州至元祐己巳十五年矣先生以七月三日到杭州任谢表云江山故国所至如归父老遗民与臣相问知朝廷辍近侍为太守盖圣主视天下如一家云云】欧阳察判【名失考按职官分纪诸州幕职有观察判官】南屏【西湖逰览志净慈寺畔有南屏兴教寺旧名善庆中有齐云亭清旷楼载先生此诗于条下】金鲫鱼【长公外纪南屏万工池旧有金鱼鱼有鲫有鲤鲫食淤淀鲤食螺蚬若饼饵之类则皆食之咸淳临安志中都有豢鱼者多变金色鲫为上鲤次之问其术秘不肯言或云以阛市洿渠之小红虫饲凡鱼百日皆然初白如银渐次黄久则金矣又别有雪质而黒章的皪若漆曰玳瑁鱼文采尤可观】葑合平湖【本集请开西湖状云钱氏有国置撩湖兵千人日夜开濬自国初以来稍废不治水涸草生渐成葑田熙宁中通判本州湖之葑合者盖十二三今者十六七年间遂塞其半父老皆言更二十年无西湖矣】孟诸【元和郡县志孟诸泽名在宋州虞城县西北周围五十里俗号盟诸泽髙适诗我本狂歌孟诸野一生自是悠悠者】
　　与莫同年雨中饮湖上
　　到处相逢是偶然梦中相对各华颠还来一醉西湖雨不见跳珠十五年
　　莫同年【施氏原注莫君陈字和中呉兴人官至少府监】
　　送子由使契丹
　　云海相望寄此身那因逺适更沾巾不辞驿骑凌风雪要使天骄识鳯麟沙漠回看清禁月湖山应梦武林春单于若问君家世莫道中朝第一人
　　子由使契丹【宋史元祐四年八月十六日诏翰林学士苏辙为贺辽国生辰国信使】附子由次韵
　　朔雪胡沙试此身青罗便面紫狐巾拥代北随飞雁顿足江东有卧麟欺酒壶氷将送腊照溪梅蕚定先春汉家五饵今方騐更愧当年叹息人次韵答刘景文左藏【公自注有美堂燕集景文有诗】
　　我老诗坛仆鼓旗借君佳句发良时但空贺监杯中物莫示孙郎帐下儿夜烛催诗金烬落秋芳压帽露华滋故应好语如爬痒有味难名只自知
　　刘景文【施氏原注刘景文名季孙开封祥符人壮闵公平之少子初以右班殿直监饶州酒税王荆公提防江东刑狱行部至饶按酒务至防事见小屏间景文所题絶句云呢喃燕子语梁间底事来惊梦里闲说与旁人应不解杖藜携酒看芝山大称赏之时饶学缺教授士人以言荆公即俾兼摄后以左藏副使为两浙兵马都监驻杭州东坡为守一日遇景文遂表荐之得隰州以没先生为从官上奏曰季孙仕至左藏副使年至六十笃志好学博通史传工诗能文轻利重义至于忠义勇烈识者以为有平之风家无甔石妻子寒饿欲望特诏有司优与赙赠又尝自书云刘景文慷慨竒士也博学能诗英伟冠世孔文举之流尝寄仆诗云四海共知霜髸满重阳曽挿菊花无死之日家无一钱但有书一万轴画数百幅云其爱重之如此所与唱和几二十篇载以后五巻中此叚新刻删改不全今补録】左藏【本集乞擢用刘季孙状云元昊防延州危急环庆将官刘平以孤军战殁平有数子皆早世今臣同僚西京左藏库副使刘季孙平之少子年已五十八备位将领未尽其用云云黄山谷书景文诗后云景文枢宻副使盛文肃公之壻余尝评景文胸中有万巻书笔下无一防俗气东坡守余杭而景文以左藏副使为东南第三将按王栐燕翼贻谋録元丰四年诏东南团练诸军为十三将淮东第一淮西第二浙西第三浙东第四】
　　附刘景文原作
　　云间猎猎列旌旗公在胥山把酒时笑语几番留湛軰风流千载与呉儿湖山日落丹青焕楼阁风收雨露滋谁使管箫江上住胸中事业九门知【自注云是日大霈】
　　【慎按尤延之遂初堂书目刘景文诗名横槊集今不传与东坡唱和二十余篇予所见者十余首耳此首从王氏注中采出附録公诗之后】
　　坐上复借韵送岢岚军通判叶朝奉
　　云间踏【一作】白看纒旗莫忘西湖把酒时梦里呉山连越峤尊前羌妇杂胡儿夕烽过后人初醉春雁来时雪未滋为问从军真乐不书来粗遣故人知
　　岢岚军【元和郡县志河东节度所理太原府岢岚军在楼烦郡北百里太平寰宇记岢岚军理岚谷县隋大业中置岢岚镇唐长寿中置军取东北岢岚山为名东至雪山六十里与朔州分界九域志河东路岢岚军太平兴国五年以岚州岚谷县建军去东京一千八百里】叶朝奉【名失考宋史职官志文散官有朝奉大夫朝奉郎旧名通议太平兴国中改今名费衮梁溪漫志六曹郎中后行为朝奉大夫员外郎后行及左右司谏为朝奉郎】踏白【宋史宋琪传去官军三五十里踏白先行王清明摭青杂说云北人南侵朝廷遣大军遏其冲主将毎令小校四出游徼谓之踏白军】
　　始于文登海上得白石数升如芡实可作枕闻梅丈嗜石故以遗其子子明学士子明有诗次其韵
　　海隅荒怪有谁珍零落瑚泣季伦法供坐令微物重【一本公自注轼旧有怪石供】色难归致孝心纯只疑薏苡来交趾未信蠙珠出泗滨愿子聚为江夏枕不劳挥扇自宁亲梅丈【子明之父也名失考先生有寄梅宣义园亭诗载后巻中即其人矣】子明【施氏原注梅子明呉郡人自馆阁求便亲养为杭州通判张文潜有长篇送之云吾公神仙后厌直承明庐借问太守谁子云蜀名儒太守谓东坡也】
　　次韵钱越州见寄
　　莫将牛弩射羊羣卧治何妨昼掩门稍喜使君无疾病时因送客见车轓搔头白髪秋无数闭眼丹田夜自存欲息波澜须引去吾侪岂独坐多言
　　引去【施氏原注东坡起流落中掌二制勇于报国不为顾虑且复踈于言语是时众贤虽聚本朝而已有洛党川党朔党之语言路以谤讪诬之二圣察其忠荩不以为罪诸公无以泄其怒凢所荐引如黄鲁直欧阳叔弼王定国秦少游皆被弹劾无得免者公乃屡章乞去歴辨谤伤元祐四年三月除龙图阁学士知杭州而钱穆父时以京尹坐奏狱空事守越正言刘器之谓责之太薄钱与公以气类厚善故后和诗又云欲息波澜须引去吾侪岂独坐多言意皆有在也按本巻有次韵钱越州七律一首此诗再次前韵】
　　文登蓬莱阁下石壁千丈为海浪所战时有碎裂淘洒嵗久皆圆熟可爱土人谓此弹子涡也取数百枚以养石菖蒲且作诗遗垂慈堂老人
　　蓬莱海上峯玉立色不改孤根捍滔天云骨有破碎阳侯杀亷角隂火发光彩累累弹丸间琐细成【一作或】珠琲阎浮一沤耳真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可解倘有蟠桃生旦暮犹可待
　　文登蓬莱阁【元和郡县志蓬莱镇在黄县东北五十里齐乘宋治平中登州郡守朱处约于海神庙基建蓬莱阁为山海登临胜概名胜志蓬莱阁在蓬莱县城北丹崖山旧传汉武于此望海中蓬莱山东西二面石壁巉岩】弹子涡【齐乘蓬莱阁下有碎石白者可以为奕名胜志珠玑岩在丹崖山下石壁千尺水中有小石状如珠玑或如弹丸】垂慈堂老人【武林梵志垂慈堂在千顷广化院僧了性精于医善草书赵清献公名其堂曰垂慈以着其疗疾济人之功】珠琲【呉都赋金镒磊珂珠琲防干】
　　次韵毛滂法曹感雨
　　江南佳公子遗我锦绣端揽之温如春公子焉得寒兴雨自有时肤寸便防敛藏以自润牛斗何足干空庭月与影强结三友欢我岂不足欤要此清团团欲【一作所】欢在一醉常恐尊中干舍酒尚可乐明珠如弹丸但恐千仞雀悤悤发虚弹迨子闲暇时种子田中丹一朝渉世故空腹容欺谩我顷在东坡秋菊为夕餐永媿坡间人布褐为我完雪堂初覆瓦上簟无下筦时时亦设客每醉筒輙殚一笑便倾倒五年得轻安公子岂我徒衣钵传一箪定非郊与岛笔势江河寛悲吟古寺中穿帷雪漫漫他年记此味芋火对嬾残
　　毛滂【施氏原注滂字泽民公出守钱塘泽民适为椽○慎按本集与毛滂书云承示长笺及诗文一轴今时为文者至多可喜者亦众然求如足下闲暇自得清美可口者实少也公在岭南又有与泽民推官尺牍云得书累幅又获新诗一篇居夷久矣不意复闻韶濩之余音又云秋兴之作追配骚人矣不肖何足以窥其粗遇不遇自有定数然非厄穷无聊何以发此竒思以自表于世耶观先生之推服如此泽民文品非同流俗泛泛者所着东堂集世不传后无知之者】
　　送邓宗古还乡
　　广汉有姜子孝弟行里闾赤眉虽豺虎防兵过其墟至今空清泉无复双鲤鱼南郑有李郃妙得【一本作得妙】甘公书夜坐指流星惊倒两使车抱关不肯仕布褐防璠璵西南固多士君得二子余凛凛忠文公搜士及樵渔涧溪有幽讨苹芷真嘉蔬嵗晩终不食心恻当何如
　　邓宗古【宋史孝义传邓宗古简州人父死自培土为坟庐其侧晨夕号恸甘露降墓木里中呼为邓孝子】
　　参寥上人初得智果院防者十六人分韵赋诗得心字【施氏原本有公自注云用圆觉经以大圆觉为我伽蓝身心安居平等性智新刻本删去今补録】
　　涨水返旧壑飞云思故岑念君忘家客亦有懐归【一作居】心三间得幽寂数歩藏清深攒金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晩解我簪
　　参寥【名道潜注详徐州诗巻中】智果院【咸淳临安志上智果院开运元年钱氏建元祐中重修苏文忠公重建法堂有题梁武林梵志智果寺在孤山西湖游览志绍兴间徙筑于寳石山麓】禅味【维摩经虽复饮食而以禅悦为味】参寥泉【本集序云予尝与参寥同游武昌西山梦相与赋诗有寒食清明都过了石泉槐火一时新之句后七年予守钱塘参寥子卜智果禅院居之又明年新居成舍下旧有泉出石间是月又凿石得泉参寥笑曰是见梦于九年卫公之灵也久矣乃名之参寥泉】小筑【杜诗畏人成小筑褊性合幽栖】
　　附参寥诗【自注云得以字】
　　防山屹天下四海同仰止我公命世英突兀等于是胸中廓秋汉皎絶微云滓当年事危言轩冕如脱屣正贵知我希宁惭不吾以风云果再符六翮排风起一时厌承明抗章求迤逦余杭古雄藩比屋富生齿立谈政即成兴不负山水雍容敦末契访我顽且鄙大斾辉松门禽猿亦惊喜森森门下士左右灿朱履使君道徳姿圭角非所恃软语如春风薫然着桃李今朝真胜事千载足遗美安得笔如椽磨崖为公纪
　　哭王子立次儿子迨韵三首
　　彭城初识子照眼白而长异梦成先兆【公自注余为宻州子立未尝相识忽告同舍生曰吾梦为宻州壻何也已而果以子由之子妻之】清言得未尝岂惟知礼意遂欲补诗亡【公自注子立能诗而有礼学】咄咄真相逼诸生敢雁行
　　王子立【本集王子立墓志序云子立名适赵郡临城人始余为徐州子立为州学生知其贤而有文喜怒不见得丧若一曰是类子由者故以其子妻之与其弟遹皆从余于呉兴学道日进东南之士皆称之余与子由有六男皆从子立游学文有师法○慎按子立于元祐四年十月殁于奉髙官舍其从先生于呉兴实元丰已未先生守湖州时有与王郎兄弟绕城观荷花诗故第三章结句回看十年事云云】
