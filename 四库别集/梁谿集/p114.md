<!-- { "loadSidebar": true } -->
　　臣某言伏奉勑命除臣提举临安府洞霄宫巳望阙谢恩祗受讫者分阃逾年莫着蕃宣之效奉祠得请曲防覆护之恩感涕无从兢慙罔措中谢伏念臣误膺器使素乏材能徒有忧国爱君之心曽无周身防患之术囊封上达毎罄愚忠函诏俯颁屡叨睿奬夫何抵忤自取悔尤啧有烦言愧渎盖髙之德事无实状难当溢恶之辞岂敢辨明但祈照察兹盖伏遇皇帝陛下以慈为寳体道宅心推善贷之深仁扩纳污之宏度致兹盛徳施及孤踪臣敢不省循致谤之由克谨保身之戒攀援望絶方屏迹于山林祝颂诚深愿凭因于香火










　　梁溪集卷一百一
　　钦定四库全书
　　梁谿集巻一百二　　　　　宋　李纲　撰表劄奏议六十四
　　论使事劄子　　　　辞免知潭州奏状辞免知潭州兼荆湖南路安抚大使奏状辞免第三奏状　　　允诏
　　谢免荆湖南路安抚大使兼知潭州依旧宫祠表
　　论使事劄子
　　臣窃见朝廷遣王伦使金国奉迎梓宫徃返屡矣今者伦之归与金使偕乃以江南诏谕为使名四方传闻无不骇愕何者两国通使讲好息兵以礼为先自敌以上无所不用其至礼之经也乃今不着国号而曰江南不云通问而曰诏谕此何礼也宋有天下防二百年祖功宗徳以圣继圣声教溢于四表炎运中微夷狄乱常驯致靖康之变国祚防絶頼陛下总师大河之北入继大统羣臣推戴克受天命履大寳临万邦为神民万物之主一纪于兹矣敌人遣使乃敢命名如此自古夷狄陵侮中国未有若斯之甚者原其所自皆吾谋虑弗臧不能自治自强偷安朝夕无久逺之计羣臣误陛下之所致也臣请试为陛下详言之方靖康末金人破都城毁宗社逼二圣銮舆以北迁易姓建号而陛下应天顺人光复旧业自我视彼则仇雠也自彼视我则腹心之疾也岂复有可和之理然而朝廷遣使通问冠葢相望于道路卑辞厚币无所爱惜者正以二圣在其域中为亲屈已不得已而然犹有说也至去年春两宫凶问既至陛下抱哀防恤创钜痛深虽未能躬率六师以报不共戴天之讐犹当寝罢使者絶不与通以正仇讐之名慎固封守选练将帅以为自保之计观衅待时动必有功传曰名其为贼敌乃可服欲正仇讐之名以张恢复之本正在此时而朝廷失策复遣使以迎梓宫亟徃遄返帑藏为虚初不得其要约今者敌使荐至廼建诏谕之号公肆陵侮不知朝廷将何以应之夫奉迎梓宫乃陛下孝思罔极在人情不得不如此者然金人狡狯动出计谋我以诚求彼以诈应借此为重成其奸心不知朝廷何所凭信臣恐堕其计中祸难之未艾也臣闻忠信为周古者遣使以忠信为主故小雅于皇皇者华君遣使臣之诗诹谋度询必以周爰为言使不忠信为国之患非浅浅也彼王伦何为者市井驵侩之才左右卖国之伍三尺之童皆知其不足信而朝廷信之此必有甘言以中朝廷之欲臣恐听虚词而受实患如楚之信张仪以求商于之地也且伦使亊初以奉迎梓宫为指而金使之来乃以江南诏谕为名循名责实已自乖戾则其所以罔朝廷而生后患者不待诘而可知臣在逺方虽不足以知其曲折然以愚意料之彼为此名以遣使其邀求大略有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉籓称臣禀其号令三也必求嵗赂广其数目使我坐困四也必求割地以江为界淮南荆襄四川尽欲得之五也此五者朝廷从其一则大事去矣天子之令曰诏臣下则以禀令受诏为事倘屈体降礼权时之宜以聼其诏令则君臣之分定矣君臣尊卑如天地相逺降尊就卑以天为地可乎其不可者一也天子之恩曰赦臣民则以遇赦该恩为幸倘朝廷宣布颁示郡县则天下知朝廷之势去士民之心离矣其不可者二也履至尊以制六合曰天子谨制度以为诸侯曰藩臣天子出命者也藩臣禀令者也倘奉藩称臣禀其号令则事不在我国家之势倾矣其不可者三也朝廷全盛之时嵗赂金人百五十万犹不能给遂至败盟今日保据东南财用鲜少又有飬兵之费日益窘廹而欲增赂以求全葢亦难矣其不可者四也淮南荆襄江浙之屏蔽也四川天下之上流也不能措画屛蔽保有上流资天险结人心以为固而欲割要害之地弃民以求安必无之理其不可者五也金人变诈不测贪婪无厌纵使听其诏令奉藩称臣其志犹未已也必继其号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有艺极一不从则前功尽废反为兵端以谓权时之宜聼其邀求可以无后悔者非愚则诬也使国家之势单弱果不足以自振不得已而为此固亦无可奈何今土宇之广犹半天下臣民之心戴宋不忘与有识者谋之尚足以有为岂可忘祖宗之大业生灵之属望弗虑弗图遽自屈服祈哀乞怜冀延旦暮之命哉昔少康以一旅之众祀夏配天不失旧物光武骑牛从军杀新野尉然后得马率乌合三千破寻邑百万遂定中兴之业晋保江左财用匮乏王导至身衣练布诱善贾以济国用卒延国祚百有余年今朝廷亊力虽不足以望全盛之时然将士如云帯甲之卒数十万士马之盛岂不过于少康光武谷粟金帛运漕不絶舳舻相防财用之多岂不过于东晋有可爲之资而陛下又有过人之聪明何惮不为而欲北面以事仇雠甘受此屈辱也夫自古创业中兴之主多由布衣奋空拳以取天下非吾之兵民财用而吾能因而用之积累以成帝王之业诒谋子孙垂裕无穷今兵民财用皆祖宗之所以遗我者而陛下不思所以用之遽欲委身束手受制于仇雠之手此臣之所不晓也陛下纵自轻奈宗社何奈天下臣民何奈后世史册何且立大事建大功者必以作士气得人心为先而号令赏罚者其具也人心士气在今日虽已不及建炎之初然审号令明赏罚以振起之尚为我用陛下一受制于强敌号令赏罚皆不由于已出士气日索人心日离将士益桀骜而不可驭民庻益泮涣而不可蓄威令一去如神龙之失水为蝼蚁所困后虽悔之噬脐何及此臣所以夙夜痛愤而寒心也议者必谓势有强弱弱者必服于强故太王事狄勾践事吴孙权事魏皆行权以济大业借此以感动圣意臣皆以为不然昔者大王居邠狄人侵之事之以珠玉犬马皆不得免徙居岐山之下从之者如归市狄人乃已今陛下能以此已金人之侵乎勾践身入吴以为臣仆仅得归国枕戈尝胆卒以报吴今陛下能以此报金人之仇乎孙氏起于江东未能自立故臣魏以俟时今陛下借祖宗二百年之基业纵使未能恢复土宇岂可不自爱重而怖惧屈服以贻天下后世之讥议哉为此说者但欲求合于朝廷之意而不顾患祸之在后臣愚窃以为过矣昔赵欲帝秦鲁仲连辞而折之以谓秦帝则诸侯皆为所制不听命则诛戮随之欲帝秦者知其利而不知其害秦非礼义之国仲连有蹈东海而死耳不忍为之民也新垣衍屈不果帝秦而秦师为之退舎曺操以十万众临荆州势揺东南虽张昭亦欲迎之周瑜为孙权画策以谓如臣者何徃不可将军安所容乎权拊案大悟遂有赤壁之战而鼎足之势成此二人者其所陈说深切着明二君听之遂能反祸以为福转败而成功胷中照了明白洞达果断而不疑也今彼使之来其用事者未必不以兵随之以为胁制之术顾朝廷所以措置者如何耳措置有备虽苻坚百万之师不足畏措置无术虽数千百骑便足以为吾扰方危廹之秋无排难觧纷之略则无贵于智者矣朝廷自十数年来议论不一执守不坚无规模素定之计玩嵗愒日茍且过时无积累就绪之功唱为和议者纷纷趣度目前而不以后艰为念以致今日之陵侮非偶然也忠义之士懐才抱智不能自达者顾岂乏人臣愿陛下特留圣意且勿轻许深诏羣臣讲明利害可以长久之策悉以上闻陛下择其善者而从之广谋兼虑而不偏听于今日事必有所补臣昨于建炎元年尝献国是之说以谓朝廷不能自强自治但欲卑屈以从之虽至于奉藩称臣敌人之谋势犹未已又于绍兴五年防降诏访问尝献乞罢议和之说以谓遣使议和敌人必制我以必不敢为之谋邀我以必不可从之事非徒无益而有害于吾自治自强之计为患甚深区区之忠幸防睿察今日之事无他遣使议和不已使敌人得窥伺谋画皆引惹之所致也臣愿陛下为宗社大计万机之余长虑却顾覧前古之兴亡究今日之利害傥或权时之宜禀其号令自后别有湏索如前所陈复禀正朔易服色趣朝防擅诛赏尽取鞍马器甲之类当如何处之而吾之士气既索如何可以复振人心既离如何可以复收国势既倾如何可以复定今日执和议生事者果能任其责而保其必不然乎逺察太王勾践之事与今日不同深味仲连周瑜之言与今日相若利害昭然矣臣世受国恩奉事三朝防陛下知遇尤厚常愿奋不顾身以徇国家之急今事势危廹所以应之一失机防则祸难相寻为害有不可胜言者又非前日之比区区孤忠愿效愚计第恐朝廷不能用之夫用不用在朝廷而臣激于义有不得不言者惟陛下留神幸察臣窃观国家之与金人势不两立而今日之事止在于絶之与通亦不难决也与之通则听其号令而臣属之动为所制身危国蹙必至于亡而后已与之絶则图所以自治自强者选将励兵待其来而御之胜负之势犹未定也与其事不共戴天之雠仰愧宗庙俯失士民之心而终归于亡贻羞无穷曷若幡然改图正仇雠之名辞顺理直以作士民之气犹可以履危而求安转亡而为存未为失防也二者利害相去逺矣臣愿陛下出自睿断正王伦误国之罪而肆诸市朝彼使未入境则却而弗纳已入境则拘留而勿遣降哀痛罪已之诏深咎前日和议之失丁宁反覆其言切至以激励天下臣民将士之心尽取赂遗敌人金帛以募敢死之士训练习服以守边疆以备不虞以制敌人冲突此计既定诏防既颁臣将见人情翕然回心易虑天地神明亦当助顺强敌之师不战而自屈矣然后据江淮以为固进贤俊退佞谀修政事明赏刑治军旅积金谷待时而奋以图恢复此岂可与受制于人甘心屈辱同日而语哉且刘豫者金人之所立八九年间豫之所以奉金人者可谓至矣一旦废弃如弁髦土梗何则彼为利谋而初不以恩信为事也陛下视金人之于我孰与于豫豫犹如此于我可知彼虽以江南数千里地王我为言犹不足信而况于复故境归侵疆乎唯智者可与料敌唯明者可与照奸陛下或以臣言为未然愿降臣章与羣臣之有智略者虑而图之勿为单见之所惑勿为雠敌之所欺勿至将来追悔不及而后悔则宗社生灵之福也传曰日中必熭操刀必割时乎时不再来臣言可采陛下断而行之勿疑以为议论乖谬而害于今日之至计愿先斧钺之戮以惩妄发夫主忧臣辱主辱臣死国家事势至此死何足惜惟陛下裁幸臣昨任江西安抚制置大使日因淮西郦琼之变以已见利害具奏申闻误防圣恩降诏奬谕以疏中论及侍从台谏以谓侍从者论思献纳之官台谏者耳目腹心之寄以言为职类皆毛举细故以塞责所论不过簿书资格守卒令丞除授之失当至于国家大计系宗社之安危生灵之休戚初未闻有一言及之遂犯台諌之怒厚诬丑诋以无为有羣起而攻之伏防圣慈洞照非辜力赐保全使得归休山林飬疴藏拙臣之为幸大矣防垢忍耻不敢自明缄口结舌不敢复与世事故刍荛之言久不上达然惓惓之心未尝一日不在赤墀之下也今闻使事方亟所系国体非轻存亡之端非独安危而已臣不胜愤懑敢以狂瞽干冐天聪罪当万死俯伏俟命
　　辞免知潭州奏状
