<!-- { "loadSidebar": true } -->
　　古者治乱民之政其不可概见于今乎民之易入于乱也犹水之善溃治水者不先导其势之所趋欲防之使无溃难已是故古先圣王之治乱民不忧戡定之难而忧既定无道以善其后不患始不吾弭伏之为戾而患吾治之猝有疑畔之足畏夫昔殷墟庶顽渐被陋污久矣方其愁苦虐政之甚亿万徒众事先倒戈崩角以迎鹰扬之师不谋而合志归周及九鼎迁三监建庶邦流言忽起延及奄淮俶扰并兴歴武周相承再世辅以毕召君陈之贤抚谕怀辑更三纪未叙也多士多方之诰何其晓譬曲悉不能得一信从之效邪余以是叹乱民之不易治葢自古圣王重之矣唐承河北之乱诸将奋材比力旗斾所指逆酋授馘可谓成功至速捷乃末季君臣不能及时修治思古虑患防逺至计故贼平而肘腋变生藩镇隠祸遂与唐祚相终始然后知古先圣王闵闵自疚其制患非后世可及也顷正徳中江右大盗朋起而虔为最炽先朝尝遣重臣合三省兵剿捕之乃竟莫或敉寜是时余姚王阳明公以才猷为众推拔方秉旄莅事即先示重生民本务其后讫夷一方大难揞击险恶之垒数十俘其稔凶威用始行然每至未尝不谆谆文告之辞视周先王所以训迪殷民者不啻今古一辙故自公过化到今虔诸隶邑服循礼教寝视冠履之邦四三十年间抑未闻有甚逋匿为孽害者流泽既逺遗政息莫可问巢寇侵轶四煽其渐积岂一朝夕成致哉我中丞桂林克斋殷公顷尝以藩参莅虔秉律着猷协前中丞吴公会诸省之师斮下歴揃岑冈威宣闽广诸郡枭其首恶百数十斩馘至万数千竒勲伟烈灼耀后先可称雄武不常有矣乃今不浃歳公复以旗节视虔师人谓公必且恢徃猷振新声建立惊人可喜之功公顾恂恂静退视前所成着若无有其治一务偃兵息民懐柔新附之众不啻其家之子弟号令约束惟恐或为闽墨棘扰也繇是近之田陇之甿乐耕耨而讳鬬讦逺之岩箐之獠弃干挺而力芟柞幕府治文书则飞挽无征于符传亭社肄弦歌则椎卉或易以冠裳葢公镇虔未期歳而积效丕流殆不异阳明临抚之日其视殷墟顽民更三后厘治余风犹靡靡未殄难易之验较若也公何以得此于虔民哉信诚之感豚鱼足孚谋虑之及莞葵足周兹其不动意色能坐致锋刃之民于袵席之安也于是闽省诸郡乆罹海夷刳揉先今材谞之臣举任弗即事者相望诏特移公授节钺徃镇虔守黄君学海荷公甄诲至笃其政亦能协公宜民者走伻属余以赠言余念未幸侍公然辱知奬数及其敢以不文辞稽昔周召数公反复为殷民计葢欲安周社稷遗后世无穷之泽懐虑实着切矣是故始之洛邑之迁则去其旧而更之新终之奄淮之伐则殄其悖而导之顺驯迪所易化而诛殛其不可治者非圣人天地之为仁也乎今闽嚣犷之民聚海上未但若殷墟之顽而岛夷与相嚣讧徼壤之外视奄淮为周邦戾庸讵什伯过之公徃哉推周召深逺之虑揆患害遏制所先用轻重布之政法则书所称承叙万年子子孙孙永保民者非公孰克载是哉夫观所已试不失古治顽靖乱之要则公在虔绩猷既表见闽患无殊于虔公行可一运之掌耳诗不云乎君子如祉乱庶遄已君子如怒乱庶遄沮公治虔既效之矣式遏寇虐无俾民忧无弃尔劳以为王休余尚于公视闽旦夕企踵以竢其成焉 

　　送郡侯周公擢赴贵州学宪序 

　　昔读郡功表慨想后先名守之绩施未尝不废巻而叹也嗟乎古今政化得失之故岂不因乎其人哉葢尝思三代人品学术之相成视今特邈逺虽所繇非一涂然即孔子为己为人之训律之其几微不大可镜耶迨宋程伯子复绎其说以概之仕焉曰古之仕者为人今之仕者为己其学为己则其仕也必为人其学为人则其仕也必为己斯言岂不深切而痛着推于圣训殆有味哉其相发乎夫古今学术人品不相谋稽辨固自有先始是故学知为己则仕思行其所学苟一毫弗周乎人不止也仕知为人则学思明其所仕苟一毫不尽乎已弗止也兹三代君子仕学之能大过乎人而非后世所可及也夫吾郡上遡徃代彬彬故多贤守其行事既详之记牒矣惟我髙皇帝首建豪英以乂育海内时则有蔺朱二侯业能以所学着之绩用可谓焯然无惭古之仕者宣正之际二三政臣重古乆仕法于是慈溪陈侯治郡十又八载其爱蒸浃人心小夫孺子靡不邑然慕咏即古龚黄弗过也其后二张稍加之严峻豪猾锄而纲维振因时立政庶几不诡汉赵张之风暨余谬从搢绅后则获与前靳黄二侯游睹其仕学大方抑当时所鲜俪者故邦人至今犹诵之不衰兹观我鹤皋周公之为郡视后先数君子何如哉逖惟蔺朱而次余不及览识其行事顾拟靳黄二侯则公诚逺过其伦云葢公髙明似靳而恒宻以柔克之制沉潜类黄而特振以刚克之毅其政与学相周流殆岌乎不可尚己斯非余之阿论凡郡贤士大夫莫不藉藉谓然矧今阖境父母赤子之怀恋无殊慈溪在宣正时则兹擢陟以去遄夺我氓所负戴抑将何以慰其念思乎余意公之不忍去吾郡犹吾郡人之不能释公也圣天子岂不欲乆公于郡以顺吾民之愿悦也哉然逺之不可忘有急乎近者贵竹昔在五服荒绥之外明王思修文徳以来之宜必自政教得人始公夙奋为己之学推之以大行夫为人之仕其绩施既验白一时矣今欲荒绥逺服之秀民变肄以从中夏礼乐文物之盛丽使觌仪闻风莫不感化而忻从非公其孰能任之昔蜀在汉陋矣文翁教之而贤材彬彬軰出闽入唐甚僻阻矣常衮作新之而士之俊茂升闻者踵接乎上国是故蜀始司马相如之述制而严君平王褒扬雄之俦继之词文遂最一代闽始欧阳行周之登拔嬗延五季讫宋诸大儒嗣兴其道遂与天壤相终始则二邦人文之开先固文翁常衮之为烈也已今公徃师表贵竹斯两人绩效奚啻过之云乎夫本之以为己之学而倡之以为人之仕固三代作人无斁之实功棫朴菁莪之化所为咏歌其盛于无穷者也公治我吉之日每教士必先谆谆乎是则专持以诏迪贵竹即蔼蔼吉人济济多士异时不并为上下所媚使祯邦国而寜庶民大禆我文明之治于允洽与西南罗施鬼夷陋习将熈然一变而与丰镐同风蜀闽二邦兴起之烈庸讵足为公侈说也哉余不佞占公仕学夙志所藴蓄知相成之效必有大着于时者故敬序以复诸君之请焉 

　　寿大中丞近野蒙公六十序 

　　今天下凡列要镇则咸督以持法重臣其制葢兼古监帅之任矣乃议者独称边镇要急其简授宜先他任也是岂以中土非要急乎夫揆中外大势边镇犹手足耳手足固甚切身然以视腹心其缓急先后固较着则事任胡可忽也国家当承平极盛时中土莅治柄之抚臣自足办乃若交数省所遗积孽其治非抚臣能兼及者于是特立之镇开府以专督之则惟郧与虔为然二镇体要视边督而手足心腹异用不可以无察也夫郧之患起流播得良有司抚循之则危民不苦于艰食三省可同风已虔之患起薮聚其难殆加郧倍蓰是故岩箐互扼则巢窟病于致防甿獞杂并则寇攘易以成变其外亘弥惠潮之荒逺海岛诸夷交迹其走舟出入■〈风贝〉涛间去来超忽顷刻千里皆足遗虔深害故虔镇得其人则西南列省之人安西南列省之人安则东北可按举矣是天下形要隠重譬心腹腠理之络会也治可易忽乎往阳明王公计划兹壤能灼知豫图于先事故动获成效功业耀乎旗常自阳明公后几更政人虽遵嗣各有所树建然时不能无干纪也乃今环四省列壤之广晏然相安于无事于是人始归颂大中丞近野蒙公之烁休矣葢公自莅政以来凡诸甿獞诡伏皆若躬询而得其情术故遇寇攘猖兴恒先事动制其机萌运三军于帷幄之筹不施气色而饬守备葢公起家南海持宪中台扬歴所至政体既更阅而民风益熟不持轨轼观省故郡邑谣俗之美忒峒寨涂径之险易昔以为龙蛇今以为赤子无一不得之念虑参稽之微以出之政令推施之大宜所在郡邑民咸乐因其治无鬬争金革之犯吏亦安承其教鲜簿檄征发之扰其归心抚驭饮食怀徳乐业编齿讴吟慕化者逺近欣合靡间情殆蒸蒸顺服感召之黙成已于是今夏某月日公周六十有一之辰而太夫人黄髪康强姁然乐公之孝养以能娱其耳目心志年比九十视听不少衰损人曰备哉公之禔福乎夫仕宦而居髙位者有矣未有耆艾得致养于其亲者也耆艾得致养其亲者有矣未有享亲以穹龄全祉乆安愉而无拂志者也非公孝徳融畅何能致天休滋盛若此葢闻古之君子笃事亲之孝故能致忠以显其君积守身之诚故能附下以信其民传称事亲事之本也守身守之本也公懋毖厥修足树人道之大纪繇是致守身之诚以彰事亲之孝则天畀祥而太夫人之年符其孝之感矣循此而功业振当时名声垂后世固本是道出之尔兹其能寿身寿亲以寿天下国家皆相因自致之明验逹之天人相与之间其道岂二本乎哉小雅称乐只君子万寿无期而必推称其能为邦家之基周书亦言建无穷之基则有无穷之闻夫本之出者深故其基之立者固非公所以载乆逺无期之盛而不可年数计者与 

　　双江先生文集序 

