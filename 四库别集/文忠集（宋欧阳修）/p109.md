<!-- { "loadSidebar": true } -->
　　具官李仲昌羣材之在下者思逹其上难矣而在上者思得可用之材岂为易哉朕顷自择能臣使举其类而洙以尔充荐今琦又以为言琦洙皆能体吾劳于择士之心者举尔不应不慎霈然推宠吾所不疑尔尚勉哉以称兹举可
　　故尚父汾阳王郭子仪孙元亨可永兴军助教制
　　郭元亨继絶世褒有功非惟推恩以及逺所以劝天下之为臣者焉况尔先王名载旧史勲徳之厚冝其流泽于无穷而其后裔不可以废徃服新命以荣厥家可
　　奉礼郎李景圭可大理评事制
　　具官李景圭九州四海风俗不同而王者之化无不及吾于逺者尤加意焉夫吏非敏于其事则不能通俗习而顺其宜政一失焉下则重困邈兹南海尔涖吾民今防课上闻増尔荣秩克勤厥职以副予怀可
　　故右骁衞大将军致仕王元祐男知信可内殿崇班制
　　具官王知信尔父元祐陈力事予告老以休位终环尹殁而余庆尚及尔身尔嗣厥家苟能有立则始终宠荣【一作荣宠】视汝父焉惟孝与忠勉思两得可
　　前楚州团练判官丁宗臣可著作佐郎制
　　勅具官丁宗臣庻官之在位者众矣吾思一善之取而无失则惟举类之法所得尤【一作冝】多今荐者交章言尔可取尔其自勉以称吾思善之心焉可
　　左侍禁李从式孙清并可太子左清道率府副率致仕制
　　勅具官孙清等壮而陈力老也告休古人所难有始有卒尔能至此可谓克终尚有推恩以嘉尔节归安眉寿服此新荣可
　　权无为军判官刘皆洪州録事叅军张徳元并可太子中舍致仕制
　　具官刘皆等礼与法之为书其于老者皆有优焉今尔等学于礼法而能安其老思以归休吾所嘉褒宜推宠命可
　　国子监直讲青州千乘县主簿孙复可大理评事制
　　勅具官孙复昔圣人之作春秋也患乎空文之不足为【一作信】故着之于行事以为万世之法然学而执其经者岂可徒诵其言哉惟尔复行足以为人师学足以明人性不徒诵其説而必欲施于事吾将见吾国子蔚然而有成宜有嘉褒以为学者之宠可
　　太子中舍孙砺李国庆并可殿中丞制
　　具官孙砺等六经皆载治民之术而法者为吏【一无此字】之资也汝等学之用以从政经之道广矣择其宜于民者法之文宻矣取其平而不害者足以涖尔官而成厥绩焉膺兹叙迁勉用尔学可
　　秘书丞黄正殿中丞卢咸并可太常博士制
　　具官黄正等自兵兴【一作兴兵】以来调度日广其能勤征以佐经费而均漕运使不滞以通诸用者皆方今之急务其为劳力宜有劝焉因兹嵗成宠尔荣秩可原州彭阳县令郝嗣宗可某州推官制
　　具官郝嗣宗吏三嵗而一易其法久矣然议者莫不以屡易为患苟有能者吾岂夺焉尔【一作汝】于彭阳数有称者就増其秩无易其居勉尔所为以俟成绩可供备库副使张礼一可西京左藏库副使制
　　具官张礼一考课之法计过与功皆有常文得以叙进此所以待夫中材而勉其不及者也苟能有立吾必异之尔其徃哉思所自效可
　　杜谘转官制
　　具官杜谘吏部之格吏之升降逺迩劳逸之均皆有法焉不可以乱今衍以尔为请【一作今以尔为大臣所荐】吾既重违大臣之言而顾有司之法苟不甚戾则吾岂不从无専尔私其率厥职可
　　柴宗庆第三女可封郡君制
　　某人相与将人臣之极也尔父常兼享其位而连戚里其于存殁冝有宠焉况其生也贵而殁也无嗣续之裔此吾尤所悯焉加【一作防】尔郡封此非常典所以申吾不忘尔父之意可
　　洛苑使英州团练使内侍省内侍右班副都知蓝元用可眉州防御使罢副都知制
　　具官蓝元用尔之事予陈力兹久既明而敏能济以勤慎宻一心不见过失屡更噐任实简予怀屡披奏章陈疾自请解要职以思便安惟尔之旧予所嘉惟尔有劳予所录虽可尔请岂无加【一作嘉】褒服兹宠荣勉尔【一作惟】后效可
　　西头供奉官閤门祗候綦恩可内殿承制制
　　具官綦恩用兵久矣而将吏能以材武称于军中者岂不多哉苟有闻焉无不用也况如世衡吾所信者今其称尔吾岂不然夫信以出令仁以抚人【一作之】勇以临战而严以一众必皆出于智而后成功虽大将不过此也尔其勉之【一作哉】可
　　逹州司户叅军吴冲可奉宁军节度推官制
　　具官吴冲向者盗起州县久而未捕议者皆曰素备不谨赏罚不明所以盗滋而吏怠今考尔所获嘉尔之能第赏推恩予无所爱【一作爱矣】凡谨备者尔则勉之当使怠吏由尔而劝可
　　内殿崇班程逸可左监门卫将军致仕制
　　具官程逸将军之职居则宿卫天子出则征伐四方此武人之重也今假尔兹宠以为归老之荣者以尔服劳既久能克厥终而不忘尔勤之意也其徃钦哉可
　　怀州防御判官倪俊可著作佐郎制
　　具官倪俊凡官人之法莫不期于得材而或失之于有遗或失之于太滥故有司之守厥有常文苟能应书皆可选擢【一作择】可使中材之并进不滥而无遗此吾所以慎于择材之意也尔膺【一作之】兹举其不勉哉可大理寺丞宋缅孙周苏逄等磨勘改官制
　　具官宋缅等庻官之守位者众予欲【一有其字】百职并举而人各趋之则于考功叙进之科厥有常法使夫自勉者无不得焉盖所以示劝而及众也今考尔嵗绩法当迁秩尔无以为例得其体【一作思】予劝功进善之心以勉尔职其无懈可
　　卢守勤致仕制
　　具官卢守勤少也陈其力病而养其衰非惟安生乐寿人之所欲而朝廷待劳能之臣厚始终之意考之典礼亦有彛章尔之事予既勤且久今其病矣可以息焉尚有恩荣以为尔宠夫劳无不报既享爵禄之丰身孰与亲冝専辅养之理可
　　曹元賔转官制
　　具官曹元賔夫用兵之法不可先言则为将之材亦难先见国家用兵久矣求之行阵堪将者少夫士有素蕴之材未得逹者比降明诏广其询求而方平等以汝为言吾将观汝之能试汝以事俾升朝序徃自勉焉可
　　司理叅军杜彭寿可大理寺丞制
　　具官杜彭寿士有洁身以防而服官以勤者长吏皆得荐论有司加之考阅用而进秩俾以临民虽曰常科岂不慎选汝膺兹命其徃勉哉可
　　户曹叅军尹植可某官致仕制
　　具官尹植惟尔陈力二十余年以老而归朕岂不悯升之朝序荣以宫僚徃其休哉安尔眉寿可
　　开封府开封县主簿孙量可保大军节度掌书记制
　　具官孙量用兵之法不欲久惟能使调敛发输不劳而民有余力则可以制敌【二字一作久】而有待于必胜西师之出久矣不惟将帅之选为重其州县临民之吏能不乏民之力而佐吾之军者亦难其人今尔既荐者皆曰材而临泾乃尔自请徃膺新命将试汝能可
　　内殿崇班韩守允可左监门卫将军致仕制
　　具官韩守允自兵兴于邉天下多事吏强有力者犹不能称厥职而况于老者乎夫老者吾所优也岂冝强其力之所不逮徃从尔请以安尔私尚有茂恩以为尔宠可
　　泰州兴化县主簿朱思道可卫尉寺丞制
　　勅具官朱思道夫防为吏之一节也今保荐之法惟以受财为同坐则待夫能吏岂尽其材尔其奋厥所长思有所立不独守夫一节而已焉可
　　溪洞杨先赟可权知古城州制
　　杨先赟世号材勇雄于一州威能服其部人忠能奉其职贡冝加宠秩以绍厥家徃服恩章【一作荣】无忘报效可
　　京西转运按察使虞部员外郎杜杞可刑部员外郎直集贤院充广西转运使制
　　具官杜杞自一隅用兵而调发输役之繁无逺不及况广东西之路于东南尤为逺者而吏多不良吾之疲民既有赋敛之劳而今又罹盗贼之患吾一虑及为之恻然凡与吾忧国者岂遑暇于安居哉汝为吾徃其【一作安】可惮劳吾又嘉汝名臣之后好学博文【一作闻】尚有荣名以为汝宠凡吾寄汝之事繄汝之材吾惟责成【一作惟责厥成】尔可自勉可
　　内殿承制孟均可千牛卫将军制
　　具官孟均诸卫之置将军唐之盛时兵官之重者也卫兵之制废久矣其官虽存而世不知其重也自顷西北用师讲求武事而议者多言唐之府兵可复朕方思之而尔能有请朕甚嘉焉尔其徃哉吾将有用可殿中丞史吉亨王珣瑜著作佐郎苏黄中等磨勘改官制
　　具官史吉亨等夫官者所以尽人之材也至乎材之难得则姑以嵗月常法积劳而叙迁诚亦冀有异材之善出于其间非止于此而已也尔等各膺例进冝自勉旃可
　　蕲州广济县令充国子监直讲邵必可大理寺丞制
　　具官邵必夫学所以为治也而儒者以记诵为专多或不通于世务但能传古之説而不足施之于事使愚者益固【一作昧】而不明而材者听之而怠【一作殆】以为儒迂不足学故教人之法必该于古今以博其识而成其业焉惟汝之学能明当世之事而屡形议论朕甚嘉焉尔其守节砺行以率诸生而取古之有以冝于今者而养成之则功利广矣可不勉哉可
　　外制拾遗
　　孙复可秘书省校书郎国子监直讲制
　　朕勤治体喜贤俊尝虑四方遗逸之善有不吾闻者间属近列屡腾荐章以尔孙复深经术荏徳行躬耕田畆以给嵗时东州士人皆师尊【一作】之吾命汝校文于书省讲艺于胄序不由乡举不俟科选汝姑直屏杂説纯道粹经使搢绅子弟闻仁义忠孝之乐此吾所以待汝意徃钦哉可
　　周陵荆湖转运使制
　　具官周陵朕思欲寛民赋役而衣食给足天下之饥寒而患州县之吏不能称职其老疾闇懦而纵其下与夫贪暴而自为残者皆所以蠧于物而重困吾民者也然按察之司视而不举及【一作乃】务较锱铢毫末之遗利而欲足用舒民岂不失其术而且劳者哉今荆湖之南十一州一监三十有一县吏员不为不多矣尔其察其不良者而举其贤者使州县得良吏未有民冨而用不足者广西之最知汝为材今其徃哉无替朕命可皇弟安静军节度使允廸可责授右监门卫大将军制
　　勅皇弟具官允廸五刑之属三千其罪莫大于不孝小民无知犯者犹鲜况尔燕恭肃王之子而朕之诸弟也冝率训义以廸四方而乃忘苴麻哭泣之哀为酣饮沉酗之佚肆情鄙行害于而家逹于朕听嗟惋无已朕苟贷法何以处王公之上而教天下哉冝归爵秩下领屯卫盖寛于驭过而欲循省其非无蹈后悔也可
　　杨畋屯田员外郎直史馆制
　　尚书省二十四司防郎皆当今要官况分直史馆提太史笔盖位之髙者非材资甚美安可以兼此授以尔东染院使湖南钤辖杨畋出自将家有文武器干早由辞科厯任郡县至提按之职向以羣蛮绎骚湖岭未靖故特命以使名徃专讨辑逮兹三嵗谿洞帖然而勤劳积时重膇生疾沥恳来上愿还朝行予既嘉尔作事不怠以集疹于厥躬又重烦尔以军旅之役冝改田曹之号且以表年为业苟能有以益于国家则执干戈书简牍其义一也可
　　司勲郎中张从革可卫尉少卿制
　　洛宅朕之西都而居之未皇暇也然有司百职莫不具焉其留务之多闲在宪司之尤简最为清峻可以优贤具官某久服官劳颇彰吏最老于郎署分领西台用乎考绩之文俾列命卿之贵仕而至此是亦为荣可殿中丞府司录李虞卿可国子博士制
　　具官某司录为府曹首民阀阅増减吏词按曲直皆系焉前涖此者或苛悍或懦软率不免缺折之患惟尔慎不逾节防不挠人吾用嘉之俾増秩于庠列尔其惟祗惟畏以茂对我朝家休命可
