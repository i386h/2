<!-- { "loadSidebar": true } -->
    始公之至，尽除他名之税，罢衣食于官之可去者；四方之使，不以资交；以身为帅，燕享有时，赏与以节；公藏私蓄，上下与足。于是免属州负逋之缗钱廿巨有四万，米三万二千斛。赋金之州，耗金一岁八百，困不能偿，皆以丐之。加西南守长之俸，诛。其尤无良不听令者，由是皆自重慎法。人士之落南不能归者，与流徙之胄百廿八族，用。其才良，而廪其无告者。其女子可嫁，与之钱财，令无失时。刑德并流，方地数千里，不识盗贼；山行海宿，不择处所；事神治人，其可谓备至耳矣。咸愿刻庙石，以著厥美，而系以诗。乃作诗曰：
    南海之墟，祝融之宅。即祀于旁，帝命南伯。吏隋不躬，正自今公。明用享锡，右我家邦。惟明天子，惟慎厥使。我公在官，神人致喜。海岭之陬，既足既濡。胡不均宏，俾执事枢。公行勿迟，公无遽归。匪我私公，神人具依。
    ○处州孔子庙碑
    自天子至郡邑守长通得祀而遍天下者，唯社稷与孔子焉（一作为）。然而社祭土，稷祭谷，句龙与弃乃其佐享，非其专主，又其位所不屋而坛；岂如孔子用王者礼，巍然当座，以门人为配，自天子而下，北面跪祭，进退诚敬，礼如亲弟子者！句龙、弃以功，孔子以德，固自有次第哉！自古多有以功德得其位者，不得常祀；句龙、弃、孔子皆不得位，而得常祀。然其祀事皆不如孔子之盛，所谓生人以来，未有如孔子者，其贤过于尧舜远者，此其效欤？
    郡邑皆有孔子庙，或不能修事，虽设博士弟子，或役于有司，名存实亡，失其所业。独处州刺史邺侯李繁至官，能以为先。既新作孔子庙，又令工改为颜子至子夏十人像，其余六十二子，及后大儒公羊高、左丘明、孟轲、荀况、伏生、毛公、韩生、董生、高堂生、扬雄、郑玄等数十人，皆图之壁。选博士弟子必皆其人，又为置讲堂，教之行礼，肄习其中。置本钱廪米，令可继处以守。庙成，躬率吏及博士弟子，入学行释菜礼，耆老叹嗟，其子弟皆兴于学。邺侯尚文，其于古记无不贯达，故其为政知所先后，可歌也已。乃作诗曰：
    惟此庙学，邺侯所作。厥初庳下，神不以宇。先师所处，亦窘寒暑。乃新斯宫，神降其献。讲读有常，不诫用劝。揭揭元哲，有师之尊。群圣严严，大法以存。像图孔肖，咸在斯堂。以瞻以仪，俾不或忘。后之君子，无废成美。琢词碑石，以赞攸始。
    ○柳州罗池庙碑
    罗池庙者，故刺史柳侯庙也。柳侯为州，不鄙夷其民，动以礼法。三年，民各自矜奋曰：“兹土虽远京师，吾等亦天氓，今天幸惠仁侯，若不化服，我则非人。”
    于是老幼相教语，莫违侯令。凡有所为于其乡闾及于其家，皆曰：“吾侯闻之，得无不可于意否？”莫不忖度而后从事。凡令之期，民劝趋之，无有后先，必以其时。于是民业有经，公无负租，流逋四归，乐生兴事。宅有新屋，步有新船，池园洁修，猪牛鸭鸡，肥大蕃息。子严父诏，妇顺夫指，嫁娶葬送，各有条法，出相弟长，入相慈孝。先时，民贫以男女相质，久不得赎，尽没为隶。我侯之至，案国之故，以佣除本，悉夺归之。大修孔子庙。城郭巷道，皆治使端正，树以名木。柳民既皆悦喜。
    常于其部将魏忠、谢宁、欧阳翼饮酒驿亭，谓曰：“吾弃于时，而寄于此，与若等好也。明年，吾将死，死而为神。后三年，为庙祀我。”及期而死。三年孟秋辛卯，侯降于州之后堂，欧阳翼等见而拜之。其夕，梦翼而告之曰：“馆我于罗池。”其月景辰，庙成大祭，过客李仪醉酒，慢侮堂上，得疾，扶出庙门即死。明年春，魏忠、欧阳翼使谢宁来京师，请书其事于石。余谓柳侯生能泽其民，死能惊动祸福之，以食其土，可谓灵也已。作《迎享送神诗》遗柳民，伸歌以祀焉，而并刻之。
    柳侯，河东人，讳宗元，字子厚。贤而有文章。尝位于朝，光显矣，已而摈不用。其辞曰：
    荔子丹兮蕉黄。杂肴蔬兮进侯堂。侯之船兮两旗。度中流兮风泊之。待侯不来兮不知我悲。侯乘驹兮入庙。慰我民兮不以笑。鹅之山兮柳之水。桂树团团兮白石齿齿。侯朝出游兮暮来归。春与猿吟兮秋鹤与飞。北方之人兮为侯是非。千秋万岁兮侯无我违。福我兮寿我。驱厉鬼兮山之左。下无苦湿兮高无干。亢余充羡兮蛇蛟结蟠。我民报事兮无怠。其始自今兮钦于世世。
    ○黄陵庙碑
    湘旁有庙曰黄陵，自前古立以祠尧之二女舜二妃者。庭有石碑，断裂分散在地，其文剥缺，考《图记》，言“汉荆州牧刘表景升之立”，题曰《湘夫人碑》。今验其文，乃晋太康九年，又题其额曰《虞帝二妃之碑》，非景升立者。
    秦博士对始皇帝云：“湘君者，尧之二女舜妃者也。”刘向、郑元亦皆以二妃为湘君，而《离骚》《九歌》既有《湘君》，又有《湘夫人》。王逸之解，以为湘君者，自其水神；而谓湘夫人乃二妃也，从舜南征三苗不反，道死沅湘之间。《山海经》曰：“洞庭之山，帝之二女居之。”郭璞疑二女者帝舜之后，不当降小水为其夫人，因以二女为天帝之女。以余考之，璞与王逸俱失也。尧之长女娥皇，为舜正妃，故曰“君”，其二女女英，自宜降曰“夫人”也。故《九歌》辞谓娥皇为“君”，谓女英为“帝子”，各以其盛者推言之也。《礼》有“小君君母”，明其正自得称君也。《书》曰“舜”陟方乃死”，《传》谓“舜升道南方以死”，或又曰：“舜死葬苍梧，二妃从之不及，溺死沅湘之间。”余谓《竹书纪年》帝王之没皆曰“陟”，“陟”，升也，谓升天也。《书》曰“殷礼陟配天”，言以道终，其德协天也。《书》纪舜之没云“陟”者，与《竹书》《周书》同文也。其下言“方乃死”者，所以释“陟”为“死”也。地之势东南下，如言舜南巡而死，宜言“下方”，不得言“陟方”也。以此谓舜死葬苍梧，于时二妃从之不及而溺死者，皆不可信。二妃既曰以谋语舜，脱舜之厄，成舜之圣，尧死而舜有天下，为天子，二妃之力。宜常为神，食民之祭。今之渡湘江者，莫敢不进礼庙下。
    元和十四年春，余以言事得罪，黜为潮州刺史。其地于汉南海之揭阳，疠毒所聚，惧不得脱死，过庙而祷之。其冬，移袁州刺史，明年九月，拜国子祭酒。使以私钱十万抵岳州，愿易庙之圯桷腐瓦于刺史王堪。长庆元年，刺史张愉自京师往，余与愉故善，因谓曰：“丐我一碑石，载二妃庙事，且令后世知有子名。”愉曰“诺”。既至州，报曰：“碑谨具。”遂篆其事，俾刻之。
    ○衢州徐偃王庙碑
    徐与秦俱出柏翳为嬴姓，国于夏殷周世，咸有大功。秦处西偏，专用武胜；遭世衰，无明天子，遂虎吞诸国为雄。诸国既皆入秦为臣属，秦无所取利，上下相贼害，卒偾其国而沈其宗。徐处得地中，文德为治，及偃王诞当国，益除去刑争末事，凡所以君国子民待四方，一出于仁义。当此之时，周天子穆王无道，意不在天下，好道士说，得八骏，骑之西游，同王母宴于瑶池之上，歌讴忘归。四方诸侯之争辩者，无所质正，咸宾祭于徐。贽玉帛死生之物于徐之庭者，三十六国，得朱弓赤矢之瑞。穆王闻之恐，遂称受命，命造父御，长驱而归，与楚连谋伐徐。徐不忍斗其民，北走彭城武原山下，百姓随而从之万有余家。偃王死，民号其山为徐山，凿石为室，以祠偃王。偃王虽走死失国，民戴其嗣，为君如初。驹王章禹，祖孙相望；自秦至今，名公巨人，继迹史书。徐氏十望，其九皆本于偃王，而秦后迄兹无闻家。天于柏翳之绪，非偏有厚薄，施仁与暴之报，自然异也。
    衢州，故会稽太末也。民多姓徐氏，支县龙丘，有偃王遗庙。或曰：偃王之逃战，不之彭城，之越城之隅，弃玉几研于会稽之水。或曰：徐子章禹既执于吴，徐之公族子弟，散之徐、扬二州间，即其居立先王庙云。
    开元初，徐姓二人相属为刺史，帅其部之同姓，改作庙屋，载事于碑。后九十年，当元和九年，而徐氏放复为刺史。放字达夫，前碑所谓今户部侍郎，其大父也。春行视农，至于龙丘，有事于庙，思惟本原，曰：“故制粗朴下窄，不足以揭虔妥灵。而又梁桷赤白，多剥不治，图像之威，黑昧就灭；藩拔级夷，庭木秃。祈日慢，祥庆弗下；州之群支，不获荫庥。余惟遗绍，而尸其土，不即不图，以有资聚，罚其可辞！”乃命因故为新，众工齐事，惟月若日，工告讫功，大祠于庙，宗乡咸序应。是岁，州无怪风剧雨，民不夭厉，谷果完实。民皆曰：“耿耿祉哉，其不可诬。”乃相与请辞京师，归而之于石。辞曰：
    秦杰以颠，徐由逊绵。秦鬼久饥，徐有庙存。婉婉偃王，惟道之耽。以国易仁，为笑于顽。自初擅命，其实几姓。历短詈长，有不偿亡。课其利害，孰与王当。姑蔑之墟，太末之里。谁思王恩，立庙以祀。王之闻孙，世世多有。唯临兹邦，庙土实守。坚峤之后，达夫廓之。王殁万年，如始时。王孙多孝，世奉王庙。达夫之来，先慎诏教。尽惠庙民，不主于神。维是达夫，知孝之元。太末之里，姑蔑之城。庙事时修，仁孝振声。宜宠其人，以及后生。嗟嗟维王，虽古谁亢。王死于仁，彼以暴丧。文追作诔，刻示茫茫。
    ○袁氏先庙碑
    袁公滋既成庙，明岁二月，自荆南以节朝京师，留六日，得壬子春分，率宗亲子属，用少牢于三室。既事，退言曰：“呜呼远哉！维世传德，袭训集余，乃今有济。今祭既不荐金石音声，使工歌诗载烈象容，其奚以饬稚昧于长久？唯敬系羊豕幸有石，如具著先人名迹，因为诗系之语下，于义其可。虽然，余不敢，必属笃古而达于词者。”遂以命愈。愈谢非其人，不获命，则谨条袁氏本所以出，与其世系里居。起周，历汉、魏、晋、拓拔魏、周、隋，入国家以来，高曾祖考所以劬躬焘后，委祉于公。公之所以逢将承应者，有概有详，而缀以诗。
