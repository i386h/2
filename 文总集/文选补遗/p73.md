<!-- { "loadSidebar": true } -->
　　对曰臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人六经之所上也不孝则事君不忠涖官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职达观其所举富观其所予穷观其所不为乏观其所不取近观其所为逺观其所主孔子曰视其所以观其所由察其所安人焉廋哉取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪孔子曰恶紫之夺朱当世治之所务也臣窃有所忧言之则拂心逆指不言则渐日长为祸不细然小臣不敢废道而求从违忠而耦意臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之説不可胜也惟陛下纯徳普施无欲是从此则众庶咸説继嗣日广而海内长安万事之是非何足备言【钦以前事病睗帛罢后为议郎】
　　平帝问贤良防【史不载制诏○愚曰西汉防士以正自见无如董仲舒以直自见者无如申屠刚以刚侃侃直气与唐刘蕡何异申屠不畏王氏刘蕡不畏宦官皆人所难言者比之谷永杜钦辈何啻天马行空香象渡河潇然尘埃之外此辈直奄奄虮虱血絮卵衣尔人所赋固不同哉】
　　申屠刚【本传刚字巨卿扶风茂陵人平帝时王莽专政朝多猜忌遂隔絶帝外家冯衞二族不得交官刚常疾之反举贤良方正】
　　对曰臣闻王事失则神只怨怒奸邪乱正故隂阳谬错此天所以谴告王者欲令失道之君旷然觉悟懐邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重乃至腰斩伤忠臣之情挫直士之鋭殆乖建进善之旌县敢谏之鼓辟四门之路明四目之义也臣闻成王幼少周公摄政聴言下贤均权布宠无旧无新惟仁是亲动顺天地举措不失然近则召公不悦逺则四国流言夫子母之性天道至亲今圣主幼少始免繦緥即位以来至亲分离外戚杜隔恩不得通且汉家之制虽任英贤犹援姻戚亲疎相错杜塞间隙诚所以安宗庙重社稷也今冯衞无罪乆废不录或处穷僻不若民庶诚非慈爱忠孝承上之意夫为人后者自有正义至尊至卑其势不嫌是以人无贤愚莫不怨奸臣贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后【伯禽周公旦之子也周公相成王先封伯禽于鲁令就国守封后谓伯禽也周公身既尊宠不令伯禽复加荣贵以自挹损也东观记曰昔周公豫防祸首先遣伯禽守封于鲁离断至亲以义割恩使已尊宠不加其后】故配天郊祀三十余世【自伯禽至顷公为楚考烈王所灭凡三十四公鲁以周公大圣之后故郊祀配天一如天子之礼】霍光秉政辅翼少主修善进士名为忠直而尊其宗党摧抑外戚【昭帝时霍光辅政其子禹及兄孙云山等皆中郎将奉车都尉昆弟诸婿皆奉朝请给事中惟昭帝外家赵氏无一任位者】结贵据权至坚至固终没之后受祸灭门【霍光薨后其子禹宣帝时为大司马谋反发觉禹腰斩母显及诸女昆弟皆弃市】方今师傅皆以伊周之位据贤保之任以此思化则功何不至不思其危则祸何不到损益之际孔父攸叹【説苑曰孔子读易至损益则喟然而叹子夏问曰夫子何为叹孔子曰夫自损者益自益者缺吾是以叹之】持满之戒老氏所慎【老子曰持而盈之不如其己巳止也言执满必倾不如止也】葢功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立【兴军而行拥众而止无畏惮于危亡】攻犯京师燔烧县邑至乃讹言积弩入宫宿衞惊惧自汉兴以来诚未有也国家防弱奸谋不禁六极之效危于累卵王者承天顺地典爵主刑不敢以天官私其宗不敢以天罚轻其亲陛下宜遂圣明之徳昭然觉悟逺述帝王之迹近遵孝文之业差五品之属纳至亲之序亟遣使者征中山太后置之别宫令时朝见又召冯衞二族裁与冗职使得执防亲奉宿衞以防未然之符以抑患祸之端上安社稷下全保傅内和亲戚外絶邪谋【书奏莽令元后下诏曰所言僻经妄説罢归田里○冯谓冯昭仪平帝祖母也衞谓衞姬平帝母也】
　　顺帝问贤良防【愚曰人主正心外易而内难盖一日之间亲贤人君子之时少亲宦寺女戚之时多盖有诱于其前而不自知也顺帝有可为之资而不能为当时中外之贤虽盛宫府之蠧已深封宋娥而女谒行宠梁商而后族盛其所以变易本心者多矣京师地震盖隂盛之征也而洛阳亭又地拆八十五丈防问贤良李固所言极中时弊帝若行固説奋发阳刚抑外戚杜女谒而召用黄琼李固等则汉或有可为而奈何为阿母宦者梁商等所嫉也汉自是无可望矣】
　　李固【本传固字子坚汉中南郑人阳嘉二年有地动山崩火灾之异公卿举固对防诏又特问当世之敝为政所宜】
　　对曰臣闻王者父天母地宝有山川王道得则隂阳和穆政化乖则崩震为灾斯皆闗之天心效于成事者也夫化以职成官由能理古之进者有徳有命今之进者唯财与力伏闻诏书务求寛博疾恶严暴而今长吏多杀伐致声名者必加迁赏其存寛和无党援者辄见斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母【阿母王圣】因造妖防使樊丰之徒乘权放恣侵夺主威改乱嫡嗣【为顺帝为太子时废为济隂侯】至今圣躬狼狈亲遇其艰既拔自困殆龙兴即位天下喁喁属望风政积敝之后易致中兴诚当沛然思惟善道而论者犹云方今之事复同于前臣伏从山草痛心伤臆实以汉兴以来三百余年贤圣相继十有八主岂无阿乳之恩岂忘爵赏之宠然上畏天威俯按经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显专总权柄天道恶盈不知自损故至颠仆先帝宠遇阎氏位号太疾故其受祸曽不旋时老子曰其进鋭其退速也今梁氏戚为椒房礼所不臣【椒房者皇后所居以椒泥涂也】尊以高爵尚可然也而子弟羣从荣显兼加永平建初故事殆不如此宜令步兵校尉冀及诸侍中选居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝廉者以其秉威权容请托故也而中常侍在日月之侧声势振天下子弟禄任曾无限极虽外托谦黙不干州郡而谄伪之徒望风进举今可为设常禁同之中臣昔馆陶公主为子求郎【馆陶公主光武第三女也】明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门候羊迪等无佗功徳初拜便真此虽小失而渐壊旧章先圣法度所宜坚守政教一跌百年不复诗云上帝板板下民卒瘅刺周王变祖法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊势重责之所归若不平心灾眚必至诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹叩树本百枝皆动也周颂曰薄言振之莫不震叠此言动之于内而应于外者也由此言之本朝号令岂可蹉跌门隙一开则邪人动心利竞暂啓则仁义道塞刑罚不能复禁化导以之寖壊此天下之纪纲当今之急务陛下宜开石室陈图书招防羣儒引问得失指摘变象以求天意其言有中理即时施行显拔其人以表能者则圣聴日有所闻忠臣尽其所知又宜罢退宦官去其权重裁制常侍二人方直有徳者省事左右小黄门五人才智闲雅者给事殿中如此则论者压塞升平可致也臣所以敢陈愚瞽冒昧自闻者傥或皇天欲令微臣觉悟陛下陛下宜熟察臣言怜赦臣死【帝出阿母还宫】
　　顺帝问羣臣防
　　防问曰朕以不徳仰承三统夙兴夜寐思协大中顷年以来旱灾屡应稼穑焦枯民食困乏五品不训王泽未流羣司素餐据非其位审所贬黜变复之征厥效何由分别具对勿有所讳
　　【愚曰成汤之雨不在于祷桑林而在于责六事明帝之雨不在于设雩场而在于止北宫盖应天以实不以文也顺帝阳嘉三年之旱若以周举之言行之虽不在露坐阳徳殿而甘澍时应矣如举言不用何】
　　周举【本传举字宣光汝　汝阳人阳嘉三年司校尉左雄荐举　拜尚书举与仆射黄琼同心辅政名重朝廷左右惮之是嵗河南三辅大旱五谷灾伤天子亲自露坐徳阳殿东厢请雨又下司河南祷祀河神名山大泽诏书以举才学优深特下防问】
　　对曰臣闻易称天尊地卑乾坤定矣二仪交构乃生万物万物之中以人为贵故圣人养之以君成之以化顺四节之宜适隂阳之和使男女婚娶不过其时包之以仁恩导之以徳教示之以灾异训之以嘉祥此先圣承物之始也夫隂阳闭隔则二气否塞二气否塞则人物不昌人物不昌则风雨不时风雨不时则水旱成灾陛下处唐虞之位未行尧舜之政近废文帝光武之法而循亡秦奢侈之欲内积怨女外有旷夫今皇嗣不兴东宫未立伤和逆理断絶人伦之所致也非但陛下行此而已竖宦之人亦复虚以形势威侮良家取女闭之至有白首殁无配偶逆于天心昔武王入殷出倾宫之女成汤遭灾以六事克已鲁僖公遇旱而自责祁雨皆以精诚转祸为福自枯旱以来弥歴年嵗未闻陛下改过之效徒劳至尊暴露风尘诚无益也又下州郡祁神致请昔齐有大旱景公欲祀河伯晏子谏曰不可夫河伯以水为城国鱼鼈为民庶水尽鱼枯岂不欲雨自是不能致也陛下所行但务其华不循其实犹缘木求鱼却行求前诚宜推信革政崇道变惑出后宫不御之女理天下寃枉之狱除大官重膳之费夫五品不训责在司徒有非其位宜急黜斥臣自藩外擢典纳言学薄智浅不足以对易传曰阳感天不旋日惟陛下留神裁察梁太后问贤良防【西山真民曰皇甫规舟檝之喻可谓忠矣使冀能以保国全家为心谘诹善道惟新令图以济国家于险则同舟之人其有不安者乎同舟之人安矣操檝之人其有不与者乎顾方忿其忠言欲寘之死所谓安危利菑而乐其所以亡也不仁之人可与言哉○愚曰外戚祸福与国之存亡相闗欲利其身必先利其国本一体也皇甫以外戚祸周周危而皇甫亦灭王莽以外戚簒汉汉絶而王莽亦亡呜呼同舟操檝之喻皇甫之言甚善为外戚者乌可知利身而不知利国乎】
　　皇甫规
