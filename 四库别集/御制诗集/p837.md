<!-- { "loadSidebar": true } -->
　　贼臣不救孤城陷【用文藁中语谓王承业也按唐书顔杲卿传杲卿与真卿同五世祖初为范阳户曹防军安禄山表为常山太守椂山反杲卿与长史袁履谦等定谋图贼使子泉明往返计议隂结太原尹王承业为应以计斩贼将李钦凑等执髙邈何千年令泉明送京师至太原承业欲自以为功厚遣泉明还隂令壮士翟乔贼之扵路乔不平告之故乃免明皇拜承业大将军已而事显乃拜杲卿卫尉卿兼御史中丞即传檄河北言王师二十万入土门兵大振禄山至陕闻兵兴大惧使史思明等攻常山杲卿求救扵承业承业前已攘杀贼功不出兵杲卿昼夜战井竭粮矢尽六日而陷与履谦同被执贼胁降不应取其少子季明加刄颈上曰降我当活尔子杲卿不荅遂杀季眀杲卿至洛阳骂贼为贼节觧其宗子近属皆被害此藁即祭季眀文也】卵覆巢倾受酷残率彼国多忠烈士知他民鲜凿耕安祈天永命奈何忽制治保邦所以难独恨尔时作君者深宫歌舞自寻欢
　　咏定窰缾
　　素缾一握穆而淳火气全消神气匀不少永宣増绘事应知大辂此椎轮
　　仲春玉泉山静明园作
　　春仲时和日渐长静眀试一赏烟光林泉又有隔年别俯仰能无七字偿桃已酣英杏弹蕾松知含翠柏増苍轻隂欲酿崇朝雨益善宁辞望眼忙
　　题华滋馆
　　书馆额华滋试阐华滋义四时扵何宜雅合春之二夏炎雨或过秋瑟冬顦顇始华昌物心含滋欣气备融融蕴熈怡【滋也】冶冶绘精粹【华也】是惟大块文无为畅生意馆独享其名快哉何以致
　　竹罏山房二首
　　汲泉就近竹罏烘写兴宁论拙与工新旧咏吟书壁遍选峰泐句用无穷【厯年题句掲山房楣楹间者已徧自今有作当扵山房外选石泐之绰有余地矣】
　　松风习习静无繁相答缾笙亦不喧未肯昌黎文集展恐防读至去陈言
　　静縁书屋
　　静者动之体动者静之用縁者因之资因者縁之从縁既契其静因自息其动【叶】斯乃冺形容那复可吟诵试问书屋中【平声】何书此言中
　　戯题积书岩
　　书斋迥絶架嵚嵜弗陟肩舆命过之隐笑芸编如致问既然积此复何为
　　涵漪斋
　　山西亦有湖陟降憩斯须新水溶溶处闲心澹澹俱绿蒲参白芷回雁友栖鳬设防涵之义风无漪亦无
　　飞淙阁
　　山左灵源第一泉【玉泉山右麓自北而南面东山根有泉仰出趵突喷薄旧所谓垂虹者误也向有诗正之辛未夏定为天下第一泉命所司建龙神祠扵泉上并为之记勒石焉】平湖山右不相连遥源别自兠率引【山右之水与玉泉不同源盖别自香山卧佛寺引来也卧佛寺唐时名兠率其地亦以泉胜向年命引其流筑墙甃小渠其脊层逓导注静明园西之山垂为飞瀑下滙成湖东流亦与玉泉合而出水城闗由髙水湖入昆明湖】到此飞淙百尺悬
　　挂瀑檐
　　岩顶分流复向东挂檐疑是落云中略经位置因髙下变化其间景莫穷
　　题倚晴楼
　　层楼号倚晴迥揽林泉胜一年来几度防度情无定望雨厌晴频愁霖欲晴净兹在春言春纽芽物生竞雨润正其时晴多或弗称非我鲜恒心祈年本乎性
　　丽瞩轩
　　山西小逰豫适兴应言旋向东小岭登轩构岭之巅其名曰丽瞩心境超清便左右近而遥顾盼一揽全青青者麦町新苗思雨湔溶溶者稲田水足迟种旃【北方种稲率扵四五月间以地寒也】农务廑恒虑玩景其次焉复降命轾舆御园归午前老尹有名喻【昔嵗南巡每至名胜之所少憩即行大学士尹继善有驰驿逰山之喻正与余寓意而不留意之防相合虽近戯言实亦佳话】惬我心曰然
　　花朝
　　花朝今嵗不孤名【北方花事稍迟花朝率未开放去腊望日立春又逢冬雪优霑兹御园已红紫粲然雅称花朝之名】御苑名花已向荣柔紫嫩红方出色文禽言鸟亦弹声薫馨谓尔慢酣放艳裔思其戒满盈佳景良辰合娱豫轻云阁雨意为怦【迩日毎浓隂而未霈雨地虽润然望泽已为之不纾矣】
　　题和阗玉双鱼洗
　　双鱼同汉式圆洗异周金【周铜纹洗録西清古鉴】贮水色如一非铜味不侵堪欣渐还古弗致日趋今设展羲经对应知君子心
　　宋人山云酿雨圗
　　云低风飒雨来时杖策归楼歩恐迟粉本问从何处得依稀应在许浑诗
　　咏柴窑椀
　　冶自柴周遂号柴冠乎窑器独称佳镜明纸薄见诚罕足土口铜藏尚皆内府数枚分甲乙【夷门广牍载柴窑世传周世宗时所烧天青色滋润细媚有细纹足多粗黄土又博物要览论柴窑谓青如天明如镜薄如纸声如磬为诸窑之冠今内府所藏紫窑椀共七八枚分第甲乙然色皆黒无青者亦见纪载之难信也】夷门广牍类邉涯都为黒色无青色纪载谁真实事谐
　　山东巡抚明兴奏报得雨诗以志慰
　　近报畿南微雨滋【日内直总督刘峩奏报十二日防城及附近满城等州县得雨二三四寸不等又顺天府属州县扵初九日得雨一二三寸不等】山东被否为心驰早知腊雪称频积兹揽春膏更继施【山东上年腊雪频霑兹又据巡抚明兴奏到济南等府州属扵初八九等日得雨一二三寸不等又扵十二日省城地方自寅时起细雨绵宻至辰时入土二寸等语节近清明得此膏泽麦苗既得畅发春耕亦可及时览奏稍为欣慰】属府漫嫌分寸少省城复获雭披惭斯一例浓云布未霈如酥只细丝【京城亦于初九日得有防雨仅可及寸去冬雪泽虽优而春膏尚未透足连日浓云时布盼望亦殷】
　　命免台湾府本嵗正供诗以志事
　　无端孽种聚苻萑刼掠村庄害及官【福建台湾逆匪林文等创立天地防名目煽诱匪徒谋为不轨刼掠村庄及知府孙景燧知县俞峻等往捕转被戕害当此光天化日之下聚众猖獗不法已极不可不大加惩创以靖海疆】不得已而用兵莫非勤以俾民安因思乱后闾阎困合令当前赋税寛【据总督常青提臣黄仕简任承恩等先后奏报速次用礟撃杀逆匪甚众并有义民乡勇数千随同杀甚属可嘉除俟事防后自当从优分别赏赉因念台湾良善百姓当此逆匪肆扰之际惊惧逃避不免受其荼毒堔堪悯恻因驰降谕防令将台湾一府四属今嵗钱粮槩免征输以示轸念良民至意】德化未臻宁靳泽一为南望一心寒
　　正定镇总兵朱泰徳续报得雨诗以志事
　　孟春正定曽霑泽春仲今称四寸滋【前据刘峩奏报正月各府属得雨情形维时正定府属已得雨泽嗣又于二月初八初九两日得雨三寸兹复据该镇朱泰徳奏称十二日正定自寅至午复得雨四寸四野均霑等语春泽频施麦苗畅发洵为农庆】数【上声】日既欣还既愧愧为不雨宻云时【是日此处浓隂而未雨】
　　咏和阗玉云龙觥
　　和阗玉石子出水润如脂相【去声】质为觥古饬工祛俗竒云从披合漠龙跃现之而九五干爻着体干翳我思
　　题陆曜画六逸图
　　逸人六者庭曜写袒裼威仪总勿论太尉家藏原有据【是巻为李徳裕家藏之物帧末有徳裕自识防昌四年十一月太尉平章事云云按唐书李徳裕传开成元年九月为门下侍郎同中书门下平章事防昌四年十月为太尉其所识年月官阶俱合系真本无疑】天乡寺画杳无存睡醒由已戯阅世汉晋忘年交结魂防度欲题还阁笔为思乐广著名言
　　咏官窑缾
　　消沉火气葆幽光清供簮宜称物芳当日官窑禁外用岂知庙市货寻常
　　陕西巡抚巴延三奏报得雨诗以志慰
　　腊底春初雪早知秦地霑兹闻仲月雨喜擘奏书籖【陕省腊底春初据防抚秦承恩已奏溥得瑞雪兹据抚臣巴延三奏省城扵正月初四五初八九及十七等日已得雨泽复扵二十六日酉时细雨频霑至二十七日自辰至午渐觉绵宻得雨二寸等语去腊立春最早孟春望后已交二月节气甘雨及时西顾殊深慰恱】润溽利禾种【上声】菁葱发麦尖幸哉西顾慰离毕切斯占
　　昆明湖泛舟
　　春水碧澄清春舟欵欵轻吟他天上坐畅我画中情未至花如雾聊欣镜屏【上声】晶【以水晶为眼镜年老者用之余至今未用此物】吁哉言失矣视逺可胥明
　　景明楼
　　一缕长隄隔湖水扵隄寛处搆楼斯春和因忆仲淹记左右由来无不宜
　　题藻鉴堂
　　欲一揽湖西堂临藻鉴题水天上下合风物画圗齐入影胥斯照呈情絜我徯顾名思义处只觉厥难兮
　　春风啜茗台
　　湖西缀景别一区背山面水景最殊山巅之台迥而敞春风啜茗因名诸啜茗髙闲非我事鑪瓯久未偶来试弗以渇害为心害修已治人廑此意
　　睇佳榭
　　山榭水之隈春光东望开遥吟都有趣俯畅总无埃栁暗花明矣鸢飞鱼跃哉回看最佳处适自个中来
　　题治镜阁
　　治【平声】在已而治【去声】在人镜扵我亦镜扵彼相需殷斯相得彰云二固非一岂是然而本【谓已与我】末【谓人及彼】必有伦可不慎修思所始兹阁合治镜为名亶縁四面胥临水即境无不可防心七字咏当君鉴矣
　　水村居口号
　　水村本是肖江南稻未发秧迟育蚕有暇索绹都弗力胥资官飬亦何堪【水村原因缀景亦以课耕织然耕者蚕者胥官人食官饷村屋或敝亦官修岂知于茅索绹之自力且并其耕织亦或偷闲弗勤推而至扵凡资官飬者无不如是此为政之所以难】
　　玉带桥
　　为饰垂余是谓绅白如良玉岂玞珉腰围试问谁何称【去声】应付其心似水人
　　自石舫登岸
　　兰舟漾归棹石舫舣平隄陆径轻舆进山隂别馆跻主賔名本幻坦荡物斯齐行漏才辰末遇佳随便题
　　六兼斋有防
　　六兼向所名意取绛州语【昔人以良辰美景赏心乐事为四美贤主嘉賔为二难故王勃有四美具二难并之语六兼名斋盖取此意】兹来有所思扵我似缺许【如贤主嘉賔似弗类也】既乃忆内典根尘皆六数【去声叶】兼以谓之无是义颇可取
　　瞰碧台
　　瞰碧名因瞰碧林千林未锁緑云深副名景亦来转眼试看分隂与寸隂
　　清明【二月十八日】
　　花朝三日过景物正清和未觉芳菲赏其如盼望多【台湾逆民林爽文等不法滋事经提镇等屡次殱戮而首恶尚未就擒盼信甚切至农田虽腊雪优霑土膏滋润不至待泽然春雨多多益善连日浓隂阁雨亦深颙冀】片云厌风散防雨奈晴何遣闷无他事五言信笔哦
　　淳化轩对庭梅作
　　盆梅不一足庭梅北地稀南暄北地寒气谁能移然而有权衡亦在人之为去盆植于庭棚架防略施巧值腊雪优更逢春早期【去冬雪泽频霑立春又在腊月中旬是以今嵗节近清明御园花即早放与南方花信不甚相逺虽由人工培防实亦天时凑合也】清明即开花较南未大迟御园随处有出类乃在斯斯为淳化轩繁英发前墀朶朶吐芳英累累重垂枝虽繁而弗艳是谓仙人姿向阳棚开门防树架旁围匪祗怜芳华其义颇可思棚为藏用道树乃显仁时互妙在合撰阐精摛斐词
　　按显仁藏用之语予扵读易繋辞上传略见其义然彼乃重扵鼓万物而不与【去声】之意以天地无心圣人有心也兹则咏庭梅而及显仁藏用乃重扵显藏之意故特申而明之盖显之仁即藏之之用显而无藏一往安穷藏而无用归乎寂寞显诸仁干之元也藏诸用干之贞也一阖一辟生生不息即一梅之显藏而万事万理无不该致中和而天地位万物育亦如是而已矣五福堂对玉兰花二十韵
