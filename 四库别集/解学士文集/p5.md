<!-- { "loadSidebar": true } -->
　　上论公曰尔试思当今施政所宜直述以闻公退即日具疏遂上　皇帝封事臣伏奉　圣旨朕今命尔义则君臣恩犹父子当知无不言古云尔有嘉猷嘉谋则入告尔后于内尔乃顺之于外曰斯谋斯猷惟我后之德呜呼人臣咸若时惟良显哉臣谓成王于是失言矣历观载籍以来固以进谏之臣为善亦未尝以　纳谏之主为非唐虞君臣更相劝戒更相推让光昭不穷载为盛羙昔人有谮魏征于唐太宗者为其录前后谏章以视起居郎禇遂良虽未必然借令有之亦足垂世臣主同休停婚什碑臣窃谓太宗怒非其怒矣　陛下当曰符尧舜师表百王岂宜不比太宗则非臣之所愿望也臣愿与皋夔比肩不愿与魏征同列则臣之感恩服义悬切以为言者尤愿　陛下毌自狭小诚万世一时也　陛下挺生南服一统华夷功高万古此放勲也得　国之正皆非汉唐宋所及真所谓取天下于郡盗救生民于涂炭　命将出师皆受成筭不假良平不倚信布徐定燕都市不易肆女宠外戚寺人藩镇之患消融底定皆处之有法朕兆不萌矣不迩声色不为游畋既皆远过于汉宋又何谦逊于唐虞惟愿　陛下笃惇信之本右慎独之功登临若对之功益加密不覩不闻之地能无闲虽处深宫之内亦如郊祀之时即前日郊祀之敬继今日存养之功推所以爱臣之心以爱天下推所以待臣之心以待万物喜怒哀乐一听于天理上下四旁一视而同仁以天地为一体以天下为一人令出惟行也不宜于数改刑期于无刑也宁失于不经故令数改则民疑疑则不信刑大繁则民玩玩则不清国初至今将二十载无几时无变之法无一日无过之人　陛下尝教臣云世不绝贤岂亿兆之众果无一贤如古之人而尽皆不才者哉　陛下尝教臣云民不畏死柰何以死惧之良由陛下诚信之有问而用刑之大繁也宜其好善而善不显恶恶而恶日滋者善未必蒙福而恶未必蒙祸也尝闻　陛下震怒锄根剪蔓诛其奸逆矣未闻　诏画褒一大善赏延于世复及其乡尊荣奉　恩始绛如一者也或朝赏而暮戮或忽罪而忽赦施不测之辱则有之矣诚以陛下每多自悔之时辄有无及之叹是非私意使然也存养之功湏臾少加密耳是以有过不及也　陛下天性素严或差于急克伐怨欲臣知　陛下圣性所无也臣见　陛下好观说苑韵府杂书与所谓道德心经者臣窃谓甚非所宜也说苑出于刘向向之学不纯溺于妄诞所取不经且多战国纵横之论坏人心术莫此为甚韵府出元之阴氏鄙猥细儒学孤识陋蝇集一时兔园寒士抄缉秽芜畧无可采　陛下若喜其便于检阅则愿集一二志士儒英臣请得执笔而随其后上泝唐虞夏啇周孔之华奥下及关闽濂洛之佳葩根实精明随事类别以备劝戒刚其无益焚其谬妄勒成一经上接经史岂非　大平制作之一端也欤今又六经残阙而礼记出于汉儒蠢驳尤甚宜及时删改日御　经筵访求审乐之儒大备百王之典作乐书一经以惠万世以承唐虞　尊祀伏羲神农黄帝尧舜禹汤文武皋陶伊尹太公周公稷契夷益传说箕子于大学而孔子则自　天子达于庶人通祀以为先师而以颜曾子思孟子配自闵子以下各祭于其乡而鲁之阙里仍建叔梁纥庙赠以王爵而以颜路曾晢孔鲤配一洗历代之因仍肇起　天朝之文献岂不盛哉若夫　祀天宜复扫地之规　尊祖宜备七庙之制　奉天不宜为筵宴之所□文渊未备夫馆阁之隆大常非俗乐之可肄官妓非人道之所为禁绝娼优俾于变之民不迁于淫巧易制寺阉尊天子之贵不近于刑人执戟　陛墀皆为吉士虎贲趣马悉用俊良虽门户扫除之役命公卿子弟之贤任诸侯王于众职定久任法而加封待臣子于一体示天下之为公除山泽之禁税蠲务镇之征啇木辂朴居而土木之工勿起布垦荒田而四夷之地勿贪释老之壮者驱之俾复于人伦经咒之妄者火之俾绝其欺诳断所谓瑜珈之教禁所谓符式之科绝鬼巫破淫祀省冗官减细县痛惩法外之威刑永革京城之工役流十年而听复杖八十以无加妇女非帷薄不修毌令逮系大臣有过恶当诛不宜加辱治历明时授民作事但伸播植之宜何用建除之谬方向然神事甚无谓孤虚宜忌亦且不经东行西行之论天德月德之云臣料唐虞之历必无此等之文所宜著者日月之行星辰之次仰观俯察事合逆顺七政之齐正此类也元首丛脞则股肱惰而万事皆隳人君不以察为明　帝德罔愆则帝志应而天命用休　人君惟以德为政　陛下拳拳于畏天畏鬼神而所谓畏民者则未至也孳孳于治民治强暴而所以治心者犹未至也且粢盛之洁衣服之齐修举之时仪文之备此畏天畏鬼神之末事也　陛下岂诚以此为足以尽事天事鬼神之道哉簿书之期狱讼之断诏诰之勤钩巨之巧此治民治强暴之支流也岂真以此为足以尽治民治强暴之术哉古云天视自我民视天听自我民听孔子曰听讼吾犹人也必也使无讼乎惟一于敬则心即天祭不必渎而受无咎之福神不必劳而享□无为之治与天地合其德日月合其明四时合其序而鬼神合其吉凶矣近年以来台网不肃果若人言以刑名轻重为能事以问囚多寡为勋劳甚非所以励清要长风采也夫人自救过之不给何暇劾人之过人自以言为讳何能有谏诤之言御史紏弹曾承密旨未闻举善惟曰除奸但闻上有赦宥则必故为执特意谓如此则上恩愈重而不知被赦之人疑上好謏此辈皆市井小人趋媚劬劳之细术　陛下何不肝胆而镜照之哉何尝真有一夫持法固争谓某不当刑某当刑如舜曰杀之三而皋陶曰宥之三哉臣笃知　陛下轻天下之士者皆此辈无以称塞渊里也然谁不愿其父母妻子安荣哉所以谏诤实难祸愆不测人人之罪或谓无私而出人之罪必疑受贿逢迎甚易而或蒙　褒营救甚难而多得祸祸不止于一身刑必延乎亲友谁肯拾父母妻子而批龙鳞犯天怒者哉陛下进人不择于贤否授职不量于重轻建不为君用之法所谓取之尽锱铢置奸朋倚法之条所谓用之如泥沙监生进士经明行修而多困于州县屈于下僚孝廉人材冥蹈瞽趋而或布于　朝省骤历清华稚埋嚚悍之夫闟葺下愚之辈朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱询有德是故贤者羞为之等列庸人悉习其风流以贪婪苟免为得计以廉洁受刑为饰辞故有无钱工役无盘缠之俚谚胡膀官人没啇量之童谣出于吏部者无贤否之分入于刑部者无枉直之判黜陡无章举错乖方八议之条虚设五刑之律无常天下皆谓　陛下任意喜怒为生杀而不知皆臣下之乏忠良也古者乡邻善恶必记今虽有申明旌善之举而无党庠乡学之规互知之法虽严　训告之方未备序礼讲学必有其地有其时先之以仁义而后之以法制则庶乎磨之有渐而行之有效如影之随势也今也应故事立虚文善恶二字芜秽而莫之顾长幼之民掉臂而不相楫纪纲不立节目无依势使然也臣欲求古人治家之礼睦邻之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣　陛下不可视为迂阔而不切当今之急务也　陛下天资至高合于道微百家神恠诞妄恍惚臣知陛下洞烛之矣然犹不免欲以愚弄天下若所谓以神道设教者臣谓不必然也　一统之舆啚已定矣一时之人心已服矣一切之奸雄已慑矣天无变灾民无患害圣躬康宁　圣子圣孙继继绳绳所谓得真符者矣何必兴师以取宝为名　谕众以神仙为征应谓有所某仙某神孚佐　国家者哉且以传国宝论之潞王从琦已焚之矣屡求屡得真伪莫明假令真有之则区区李斯之书秦政之制何足为宝哉周武之时未有神仙符应书之所载可见也已而古今享国之长未有如周者神仙释老诞嫚恍惚何足稽哉臣观地有盛哀物有盈歉而啇税之征率皆定额是使其或盈也奸黠得以侵欺其歉也良善困于补纳夏税一也而茶椒有粮菓丝有税既税于所产之地又税于所过之津何其夺民之利至于如此之密也且多贫下之家不免抛荒之咎或疾病死丧迯亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或卖产以供税产去而税存或禆办以当役役重而民困又土田之高下不均而起科之轻重无别或膏腴而税反轻瘠卤而税反重此丈量之际里胥之弊也欲极其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征啇者此也臣闻仲尼曰王公设险以守其国故小邑必有城隍重门击析以待暴客圣人之所制也而近世狃于宴安隳名城销锋镝禁兵讳武以为　太平一且有不测之虞连郡至望风而靡良平不暇谋贲育不暇鬪武备隳之过也及今修治不直动众但　勑有司以时整茸宽之以岁月守之以里胥额设弓手课之以弓弩兼教民兵习之兵农开武举以收天下之英雄广乡校以延天下之俊义古时多有书院遗基学田旧业贡士有庄义田有族皆宜兴复而广益之夫罪人不孥罚弗及嗣连坐起于秦法孥戮本于伪书今之为善者妻子未必蒙荣有过者里胥必陷其罪唐虞之世四凶之罪止于流窜故殛鲧而相禹禹不以为仇舜不以为嫌况律以人伦为重而有给配妇女之条听之于不义则又何取夫节义哉此化原之所由也孔子曰名不正则言不顺故贾生欲易服色而定官名尚书侍郎内侍也而以加于六乡郎中员外何职也而以名于六属御史词臣所以居宠台阁郡守县令不应回避乡邦同寅恊恭相喝以礼而今内外百司捶楚属官甚于奴隶是到柔懦之徒荡无廉耻之节擎跽曲拳于进退下气怡色而奔趋一为下官肌肤不保甚非所以长孝行励节义也臣以为自今非犯罪恶觧官笞杖之刑勿用催科督厉小有过差蒲鞭示辱亦足劝惩矣臣但知罄竭□哀之欲言固不止此奉　命忖量急于陈献所陈畧无次序亦不暇组织成文冀以将来取誉惟　陛下幸垂鉴焉 

　　○太平十策 

