<!-- { "loadSidebar": true } -->
　　去年曽饮中泠水今日初尝第二泉我有灵泉甘比蜜无名应是在山偏
　　延陵送刘克柔
　　延陵四月新水生延陵江上送君行行过长淮莫停耳淮南淮北鹧鸪声
　　王山二絶
　　懐玉山前黄叶深远天烽火上人心不知何处歌都防拍断尊前梁父吟
　　十月玉山寒雨生万峰叠叠更分明长溪浅溆从容满冷蕋枯荄次第荣
　　画者
　　近爱钱塘孙画师江山花木乱生姿正愁京洛风尘急却耐厐眉歌紫芝
　　赤城
　　天台山前黄鹄飞仙人城阙赤霞围最怜谢女蓬莱去未识人间马子微
　　送沈一归闽
　　乌石山傍思蕨薇还家头白故人稀溟溟苦海沙棠棹几处风波他是非
　　瓠子河遇叶六
　　草草逢君瓠子河河水瀁瀁柰君何云山涕泪渭城曲天地争廻易水歌
　　歌风台
　　陆贾诗书叔孙礼犹能润色汉乾坤尔曹未是真王佐威凤文鹓未得驯
　　大风之计在四方岂意牝晨祸萧墙身后貔虎尽食邑左袒危乎仗彼苍
　　寄黄明甫佥宪
　　颇忆故人黄小江为官三载帛书荒闽中幽事笑杀汝麦饭藜羮薜荔裳
　　防榔不过南诏驿五岭氷霜今已多岁晏诗篇尚记不吴门海风生白波
　　宿石门晦翁读书处
　　石门抱被云湿衣流水聒耳无是非海潮夜语梅花戌起看扶桑朝日辉
　　筹峰南下枫林西岩阁千盘平翠微云踪不见朱夫子尸祝能谈刘布衣
　　悟道松
　　玉柱峰头悟道松根株岁久化为龙若比茅山左纽桧大千世界极鸿蒙
　　游丹青阁读旧还懐许黄门启衷
　　风流不见许黄门文字丹青阁尚存最怜佳句车盘驿黄犊青山何处村
　　太山三絶
　　巨灵盘盘阊阖门日观峰头玉册存黄岘西行看落日碧霞南靣拜元君
　　秦皇自谓功无量拟揭空碑古帝前磨崔小篆三千字何似开元十四年
　　苦忆太山孙处士春秋三传尚须编只今四海无青眼欲向何门乞俸钱
　　读汉书四絶
　　邓禹数言天下计定功端合首云台牛鼎终非眞防合中兴不复食盐梅
　　子陵不废桐江钓才力还堪比傅岩汉室规模故人意只余糠籺落空谈
　　不及辽东管防安龙翔凤举出人间东京窃笑三君軰风节何禆末路难
　　建武闭关示无外后来夸者却开边虎头何物飞食肉西山康居三十年
　　河道
　　金陵方物上楼船州县流传则例钱圣主戎衣无盗贼山东河道避氷鲜
　　龙湫
　　龙湫瀑流转怒雷囘风散作灵雾飞青雯倒挂鸿蒙练断尽天孙云锦机
　　沿溪见白苹盛开
　　江深木落见苹花千涧秋容尔自佳不随秾李分春事要接寒梅成岁华
　　天台
　　崩湍转瀑下龙湫皛皛银河防雾浮履险能无伯昬分等闲来往石梁逰
　　读松江渔翁传
　　垂钓松江三十年澡身浴德意仙仙那能心迹俱忘后共女中流歌扣舷
　　吕徽之
　　平生意气吕夫子遁迹空山薇蕨春不分弱小与强国独操鱼钓寓经纶
　　元天台戌妇不知其姓名有殊色千戸长欲夺之不可盗械其夫阵亡时守囚者颂其系且恤之至意在妇也久且左其夫令闻之妇妇曰君以妾故至此妾顾可负君耶遂弃儿女自投于百歩石厓下柴立湍激中死数日不仆当路闻者为释其夫囚仍立石旌其烈石在紫阳神化之处今杳然蓁莾也余过天台访而吊之
　　台山名姝人共悲杀身千古怨娥眉不道激湍无独立桁杨夫壻已全归
　　赠族人栗斋侍御
　　露公之后世多贤侍御才名英妙年总见风霜上容色更期抟击向秋天
　　青野堂成二首
　　小隐堂开青埜上鹡鸰鸂鶒傍人初安身正学周夫子庭草芊芊费剪除
　　不厌芳华耽寂寞江湖廊庙本同机明时正好兴周道要识莘磻是汝师
　　班玉杖歌二首赠木虚
　　阿罗掌上千年物信是蓬山绿玉枝拄到中天斡元气干旋坤转莫知谁
　　君家拄杖班龙质十二星精光恠多直教腾踏风云去王道平平奈尔何
　　至日
　　沧江病里逢南至化国欣看日线长未堪取醉酬佳节恐碍垂貂梦紫皇
　　江南气候异京师天道流行动失时栁条梅蕋相催迸蛱蝶黄鹂未入枝
　　赠樗翁
　　樗老钓矶淘水曲渔竿独抱弄沧波经纶老手终自惜鼍掣鲸翻奈尔何
　　送平厓侍御使山东
　　尔往乗骢山海东赤霞心捧大明宫腰间绣斧横金枘白日青天意气雄
　　鳌峰乌石残芳迹天府云台秪薄游尧舜山林余且隐伊周事业汝须谋
　　孔林东奠龟防山阙里长存天地间要得吾儒振羽翼迷方回首圣贤关
　　八神长呵封禅文鱼鸟能符七十君谁令先帝终廵幸御帐亲团龙虎军
　　殷浩坟前乌夜啼饮牛那复鲁门西我愧延陵吴季子将无佩剑慰栖
　　金陵咏
　　金陵佳气郁崔嵬钟阜龙蟠隂殿开万里山河陵阙脉千年松栢栋梁材
　　皇皇嗣圣造乾坤靖难勋臣有特恩王魏多知权所重夷齐解事丧其元
　　靖难相传是佛缘浮屠九级答诸天琉璃力尽金银帑黎庶身十八年
　　闽粤犹传汤大夫残山振海定皇舆当年肘后悬金印今日人间卖玉鱼
　　鄱阳战罢録功臣赳赳中山第一人不识汉家同用武云台颠倒序元勋
　　祀典春秋享帝王汉髙爼豆有辉光皇王帝伯原功德战伐何如揖让长
　　何岭见杜鹃花
　　青龙白虎事非幻石室丹厓路不賖一枕却成尘土梦碧山开尽杜鹃花
　　送人游新安
　　送君南向婺星源三十二峰云色连苍龙白鹤时来往羽盖银幢下九天
　　岘山【刘守新作去思碑刘元瑞为文抚时兴懐漫为题句】
　　吴兴霅水水倒飞上菰下菰歌正悲江汉有谁羊叔子岘山先勒去思碑
　　蜀中歌【其六补】
　　云涛雪浪通牛渚杳杳飞槎天汉行芝殿蕋宫连栈起成都今去问君平
　　山行见嬾椿
　　嬾椿一树与松长丽蕋秋掀红翠香爱尔未知谁更嬾松间好看卧云房
　　南征
　　貔貅南出晋安门剑防如霜万马奔小丑应须就殄灭天威南靣正乾坤
　　君王南顾似深忧每遣材官守赣州多士能无见节义诸公何意遁巢繇
　　将军自许霍嫖姚豺虎山南尚尔骄有人伊昔持干羽不出阶除格有苖
　　官军不出粤山深招抚年年空费心天子拊髀思葛亮南中孟获定成擒
　　纵使孙吴亲战阵何如仇览在蒲亭鸣枭亦化为鸾凤农器宁销作甲兵
　　赣州城头皷角哀清漳道上羽书来何处总戎深属望阳明夫子出羣材
　　旌旗防防亘红云钲皷逢逢警六军壮士不图收战骨五陵豪贵防竒勋








　　少谷集巻八
　　钦定四库全书
　　少谷集巻九
　　明　郑善夫　撰
　　序文
　　修江先贤録序
　　史以考信古者有国有史古史莫信于春秋春秋鲁史也圣人之文约而苞其义大而公自秦人黜封建则史氏用独独则遗于是乎有纪録之书或以时或以地胥如志也自秦而下凡百余家大率有四病不避则溢不滥则漏名荡乎实之谓溢有所怯之谓避信轻之谓滥识疎而闻寡之谓漏四者于其人焉不鉴于春秋之义也虽然顾补史氏之遗耳余序修江先贤録知周子之善用春秋也贤宁产也宁春秋艾子之国也録贤而系之修江者其汉修江録山川之能也始于汉者封建既黜之后也建置沿革乃始于三代之先者假一邑之文统元也统有五号曰正曰闰曰伪曰贼曰簒弑或正名以统实或去实以全名用宋庠之意而折其衷也贤有六科曰忠孝曰事业曰文章曰特行曰贞节曰仙释集有五义曰正曰续曰附曰别曰外正者上也续者嗣也嗣似也附者依人以传也犹附庸之依于大国也别者别也别闺阃之范也外者以道其道而外之也曰公曰先生者郷先生有尊之之文也録而必按其履者不枉其是非之实也凡是者皆用乎春秋者也録实则不溢号明则不避科分则不滥义该则不漏是録也但补史氏之遗耶称信史矣
　　医林集要序
　　余尝读内经不尽通晓然颇防其意自古成毁相因隂阳散伏民鲜戬谷于是乎有草木金石之英以卫之而宪之于经是故犀羚蚕蝎贯众茵陈狶苓狗脊酸辣苦咸神竒臭腐龃口龉齿蜇吻裂鼻而各有投人之经而裨其生焉者及其传之既久人不解究竟任疑用独而经乃樊乱至仲景李杲始肆为论説发其疑义而经复一明然方土异宜古今殊运兼以庸医固滞顾懵然莫适其所从耳成化间有王氏玺者廼复苞并百氏之异同沿时遹士偁长置短约为大常而不畔于经于是子隂阳相胜之机气运旋斡之变胗切攻熨之法宣补和平之方木石溲液之分轻重沉浮之数翕然遂大定名曰医林集要凡若干巻鄱阳胡公购而梓之以公于人人其恵博矣始予病肺羣其医而药之至弥歳月弗疗岂真方之不足以愈病耶是书之行有仁之恵也人有言曰不为名相即为名医其作用巨小功恵舒疾虽若弗伦而仁之流一也人亦有言曰弗善为医莫善为相有所操者有所纵也公名韶时为闽大方伯云
　　草木子序
　　草木子叶子竒氏栝人博物洽闻达于古今生元季诡时匿徳于龙泉之槎溪立言以昭厥志人亡识者所着有范通理太本防各二巻诗十有六巻文二十巻本草医书节要各十巻齐东野语三巻草木子二巻草木子成于洪武戊午狴犴中稽上下之仪星躔之轨隂阳五行生尅之运海岳浸渎异域希乏之物神鬼伸屈之理草之变鱼虫之尤律歴推歩易衍之大宗释老礼制之书而之于六籍之绪大归同焉野语记时事失得荒兵灾异而文弗避而义则则乎春秋古称虞卿非穷愁不能著书草木子其善穷哉草木子云者草计时木计歳以况其生而伤乎其言之立也或曰草木子刘基宋濓时人详观诚意集未之及者而濓叙太本防似不心赞其能夫二子者亦蔽贤乎哉凡人贱近而贵逺知者相世机则掩其识昔扬雄譔太法言与州箴以比迹圣人当时虽刘歆辈号称知已亦拙其书顾乃盛传于后世好竒者以为奥于孟轲然实失之滞法言州箴亦多迂谬今观草木子其义至精论甚正使遇贤知者阐而张之走扬子矣其与法言太并传复何嫌耶而或者又以惟鲨胎生无无华之实胎卵湿化贵贱之类病之是恶足以累其成哉旧本凡二十八篇今纂为四野语凡三巻今为二其七代宗子溥杀青而行之并曰草木子古语云传先之美仁也刻成晋安郑善夫为序正徳丙子夏日
　　重修南湖郑氏族谱序
　　旧谱依欧阳法系图以五世一提窃以人身各具五世五世一提则髙捍格昆弟失伦且子前父名孙前祖名义不可为训今酌苏法以父子为世父上称行明昆弟也称爵称公称号若谥子下称名明父子也帙必实録示信也传赞铭志备本支详所亲也于贤者虽疎亦备贤贤也为僧道不系女出而失节不系絶之也出妇与失节不系既絶于其夫也系于子之下明天下无无母之子也女而贞与妇而烈传志附其父妇节与贤附其夫劝也帙附祠堂仪节附祭田附家法家约礼之备也郑出唐别驾莆南湖淑公闽中丞元弼公后传八世至源深公徙三山今其墩亦曰南湖不忘厥自也祠始源深公重始迁也以四世祖天祐公配以功徳推而立之也有附祠以无者祔食恤无也善夫比到莆得通元弼公以上谱到仙邑得八虎以下因拜祠墓合族人今増而详之居三山南湖十世孙善夫谨志
　　佥事顾箬溪平冦序
