<!-- { "loadSidebar": true } -->
　　尹子之在留雍也有友二人焉其一政和令石阳陈子其一今漳浦令东沔康子二人并西昌产也而咸负文学名乃康子志犹挈挈古人云始陈子往政和尹子赠之言曰夫文学政事相助成者也是故必原本道徳之推用极其所至而昭旷之业垂焉士修之以建立则能自托于无穷矣康子取读之叹曰诗有之无弃尔辅不输尔载夫吾今诵是文知竞得失于一第者之为耻哉今年春康子既又试宗伯弗售而得选漳浦令以出也问尹子曰得无一言相我耶尹子曰嘻夫吾所言于陈子既弗逆子之志矣则奚以益诸虽然聊取子之向慕古人者质也昔鲁叔孙氏称士所不朽者三曰太上有立徳其次有立功其次有立言吾每訾其说而过之夫叔孙将非以立徳则或匮乎功与言耶立功与言者不繇乎徳之出耶则古之人功若大禹言若周公孔子假令徳不极能使是二者常立矣乎即数圣人徳若是而功与言不当其时不适于用虽不立于天下何病也夫古之人事备乎是矣政事文学语其极至不越是其选也然要其原本稽于道徳之推用数圣人弗能违也故文学者言之轨也通之政事或窒则辞章徒丽不察理要之实矣政事者功之舆也揆之文学或盭则法术徒深不程训猷之经矣葢古之君子秉道执徳立其所自有而益求底乎至极其文学也宣其自立者于言也故无意于言然出则天下训之其政事也成其自立者于功也故无意于功然施则天下利之是奚繇致然耶彼立其所自有者原本既固是以能相成助不穷尔康子兹往哉奚假余言之相乎虽然吾意之矣往人称康子以文学其今去为漳浦也庸讵知康子不又以政事称耶乃康子所自立与余之慕康子者不専是故赠康子忘其为复言焉康子归觏石阳子问其已进于是乎则吾愿有以复我也 

　　益庵呉翁七十寿序 

　　夫寿之成也有三太上本世其次因时其次尚修世也者言乎其出者也木之有贞坚者草之有茂劲者其贯四时不改柯易叶非本乎所出之异耶乃其成也孑然独异众物矣时也者言乎其遭者也岁之无害风雨日星霜电之气不相蚀则百昌之兴遂鬯如虽有瘯劙焉寡已故时无坏而物可久其因成于所遭乎修也者言乎其自致者也天之于物其固也或立之其圮也或仆之非天之有偏存也物所自致者矣然则天不得不然尔故语其莫之致而致者虽存乎天而致所必致者则由乎物之修矣人之于寿也有违是三者之理也上古生人多寿其传载于简牒者略矣其仅见一二皆非后代称有年者可及于稽其世葢厥先咸有大功徳被民者也抑时则醇龎而修之能凝备者也斯成于天者全而其自致者可推也今夫朝菌不知旦夕而冥灵大椿至春秋筭乎无纪人之年寿本乎所出之异不犹物之各有类邪传曰尧舜之民仁寿桀纣之民鄙夭政化仁鄙譬岁之有丰凶也民寿夭因之则犹物之従岁然尔谓时之遭勿与焉可乎夫世成其出矣时因其遭矣而人所以修之者不至犹之物本出乎久固之类而蒙乎丰硕之年乃其植根立柢无壅培沃灌之资则寻至于折阏而悴萎也讵非其自致哉余持是三说以观人年寿之促永其有弗征者鲜矣乃今于歙呉氏益庵翁尤信夫呉之先姬也泰伯之徳至矣延陵札秉让尊仁扬其风泽葢百世无泯也衍族溪南以迄于翁上下三千余年协气坌横既富能谷用昌弘乃家则本其世之出也逺甚翁生元黓执徐之岁在敬皇帝出震之二年童及壮齿濡渍十八载乂安之治以迨观今上中兴礼乐建极之化无四方兵革之事以撄其心无繁赋重役谪徒更夺之扰以乱其志无暴官鸷吏専擅恣睢播流虐政以诎其奉公守顺之常则时足使之安业裕生保性情之和以全其天年是仁寿之遭也乃其善赈财以周乏弛利而急于义所至缙绅大夫忘势分而托交好往往车撃毂而马骈肩非修之无懈曷致之则翁于是三者葢庶几乎全邪翁今年十一月十三日周七十之辰其子良爵因友人烟溪程子谒余言为寿余闻翁之贤旧矣兹奚以寿翁无亦曰修之不可以已乎昔之在位君子有年九十作戒以自训者其告国人曰毋以耄弃余是其所以为睿圣也翁能景服行之则益修其致寿之实其年尚可涯邪归哉良爵奈言无过乎是矣 

　　赠周彦敏谓桂阳令序 

　　宁州周彦敏令铜陵三年铜陵人悦而慕之无异晬婴儿之安其襁乳也然其邑负大江陆走呉楚黔蜀之交舟车实通聚彦敏为吏务俭惜其民贵要人乘传上下或弗中所欲即怒怼出形色于是彦敏数白大吏请致其事去大吏念彦敏之贤惧弗终于邑也乃疏请调以简僻者于是改郴之桂阳或曰桂阳其彦敏之优乎夫彦敏宁产也桂阳之俗似宁而铜陵则反是是故崇山回阻别于江陆之通走也偏壤独治戾于舟车之互沓也兹往取所习于宁者治之足矣或曰桂阳湖南之徼邑也其民之土著者固稀所在坊市墟井之集善出材智称雄长者率皆客至之民而江之右居什九其疆壤南交宜韶北引衡桂连更数百里山谷险邃相并错故旁迩地或弗靖不逞之氓即往往薮伏其中林呼莽啸莫可薅狝夫舟车之会孰与客民之竞族也江陵之衡孰与盗掠之纠伏也故曰桂阳难于是彦敏疑若有沮焉者史台闻而咍之曰彦敏亦忘昔之在铜陵乎彦敏治铜陵则以铜陵治之矣曷尝问他邑之俗以相概耶其施之事也固由由然顺所出也曷尝惮其难而勉修所弗及耶夫十室之廛不胜殊习乌暏桂阳之似宁也古之善治民以良善待暴窃而使行旅之悦出其涂又乌暏盗之不可化而客民之不可为土著也顾铜陵之民悦之而贵要人或怼且怒斯桂阳不免尔矣彦敏行哉同其悦不同其怼且怒吾知桂阳之易为也哉 

　　赠尹汝信赴南宁司谳序 

　　南宁百越之徼郡也其地控炎交黎岭之会西南盘海嶲其民杂并夷獠往往盗出没相纠聚不可究诘俗好鬼轻法小大齮龁龎溃无统纪吏治其土者率难究展志意于是始有思峻刑以折畏之者矣然其势急之易乱吏观其志已然虽负鸷悍材或不敢迄用其所能余宗友汝信氏适为其郡司谳夫司谳刑官也欲举其职非刑焉攸措于戏吏失其道也久矣刑者治之辅翼非恃以为治者也史知治之难乃不思反其本顾独倚于刑以为用则岂为南宁不可哉虽齐鲁易治之邦亦将无所行之司谳刑官也欲举其职不知刑之本可乎昔先王命士制刑则曰迈种徳于民刑期无刑夫以种徳为本而要之欲其无刑是故民逺罪而入于治甚易先王所以仁覆天下者也后之议治者异是子产春秋良大夫也首铸刑书于国而告子太叔政则曰火烈民望而畏之故鲜死水懦弱而民狎玩之则多死焉是殆以刑刚制其民欲民知畏而苟免之尔则先王种徳之意其微耶夫刑之未成也引法以正之及其既成也决狱以丽之虽咎繇不得不尔也然法求其必正而不能使民之无犯法狱求其必丽而不能使民之无怨狱夫岂所谓期无刑哉故孔子曰古之知法者能省刑本也今之知法者不失有罪末矣言使民无犯法之难也又曰古之聴狱者求所以生之今之聴狱者求所以杀之言使民无怨狱之难也于戏汝信往慎哉夫执法以议狱辞成而入者不得复出入出之间民死生判矣故曰刑者成也一成不可变君子尽心焉甚矣刑之不可无慎也几微失慎虽一閧之市不能弥之使无乱况岭外万里之徼郡哉汝信往与余游成均甚习知其本素厚而慎足以持之兹往于南宁也必宜故有是赠 

　　徐先生擢谕乳源序 

　　夫有其华而实弗至者士耻蒙焉士固以才艺为华者也然使才艺周而实徳匮则犹袭锦负薪几何其不敝裂也乎故士弗循实虽华亡观矣今天下言才艺之华必曰浙士浙士之盛必曰浙西不及东逺甚乃其士自校比亦然吾独否之夫云盛者非以士产之众多邪乃其士又往往能挟才艺之华以成进取则其称盛也固宜虽然亦固外焉己耳浙西士大抵知耻竞于外故才艺周而实徳鲜戾比之浙东殊究矣明兴百七十年间金华数子独彬彬擅其名业于一代浙东之士孰先之兹非华而能实才艺足稽于徳之明效邪余取友于浙之士既贤西郡而尤以严为最严士间不甚数接然所与一二人率徇实黜华矫然絶他郡士吾邑学郡师迟斋先生出严世大家得所见闻以成才艺既不懈足自章表乃逡巡焉不少衒可谓华而能实不失其风尚之美者故今训永新六年士亡弗悦而慕之知后才艺而先实徳久之于士尚亦稍变兹擢谕韶之乳源士往従弗及要余言导其志乃先生亦愿余有告也余闻韶昔以石乳之良称天下乳源之得名也以是其后有治政于邦乳告竭而忽来复者邦人至歌以为祥夫以甚无知之物一感治政犹足使之既竭而复出矧士作于教化之易成者哉韶昔以产士推先代名相实兴起之而今也或寥寥焉乳源之勿振于前可知已假有行教化于是邦者能作士以复其昔则视乳之来复其为祥不既大邪先生兹往必试之吾闻昔人论乳之说曰乳材良恶易视也其激滑以夷其肌亷以微油然而清皦然而辉其形之出于土也如是斯品之至美也夫士因华以观实于类得无象之然乎先生教乳源士诚得是类者作起之敛其华俾归于实斯才艺之成奋于时也愈一乳之来复千百矣诗云人知其一莫知其它以乳喻士之类也先生行哉吾将望乳源士庶几浙西则必于先生是行乎卜哉 

　　赠古峰徐先生序 

　　昔唐阳城为国子司业告诸生曰凡学者所以学为忠与孝也余诵斯言未尝不叹阳子之贤焉嗟乎自汉而下教人者有及于是乎夫三代之教必自人伦始人伦者君臣父子之道其先也故教者之所教学者之所学不先忠孝为之本期欲至乎道则譬外谷粟以营食黜麻丝而索衣必无几矣阳子之学余无所考见观其教人者如是其贤可知已抑其言之切近易入故一感喻间能得人服信之众不终日而还事其亲者数百人则阳子之贤何如也虽然余不能无恨乎其时矣彼数百人者能服信阳子之教幡然易迈往之志以事亲岂不皆可为贤乎哉使时诚用之则广孝于忠辅其君以匡治术必事功有可观者乃卒不闻其声称非见用于时者寡邪夫世不知贤者之当用即善教何当焉抑阳子之教未竟施且忽有道州之出矣夫学生诣阙乞留者徒众迄不能少迟阳子之南也则是数百人者尚望其一二获用邪故阳子之善教无施于理化君子盖恨乎其时也自是而后司教人之责者庶几斯义葢鲜少吾永新学近有四明宋先生佳者余不及见其人然闻其贤也葢本忠孝而不失当时被与其教者出守官政则振节闻施徳厚乎四方居称善士于邦邑要不鲜矣士习因为之一变岂非闻阳子之风而兴起者哉乃今邑司训古峰徐先生立己教人独能不诡于是其可称也已古峰先生尝有徐孝子名章章往志中其従祖倅虔当巨盗婴城能死勤不懈虔人至今祀之古峰每自许于忠孝之门曰苟不隳先人令闻斯已矣他何庸计其施之文字述答间亦往往及时于戏其可谓有阳子之慕尚耶后宋先生有作宜无以易古峰也古峰业举子学不愧一第究时事推之论识令当一郡邑之选甚裕顾翔游师弟子间数十年居之无少怨怫不平其所存又可知矣兹往谕崇仁吾知其教益易行也夫崇仁自昔多躬行君子近世草庐呉文正公以大儒倡絶学流泽之在其乡未泯也古峰往以所自立者教焉使士相先于忠孝之道则犹氷之寒火之热视阳子所感谕者宜服益信无难其不为崇仁之宋先生耶诗曰唯其有之是以似之夫是道徳者古峰之既有者也故吾知其往必似矣姑序以俟之 

　　荼陵守曽君政绩序 

