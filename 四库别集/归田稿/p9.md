<!-- { "loadSidebar": true } -->
　　凌云气槩欲何如万里桥边驷马车词赋偶縁杨得意郤将负弩诧乡闾
　　松云白鹤
　　孤松偃蹇白云深返炤仍留半壑隂老鹤有巢归倦翼个中应不受尘侵
　　一醉韵
　　幽居嬴得寸心寛独酌花前也尽欢醉后不知明月上醒来惆怅共谁看
　　酒量真同德量寛昔年曽侍罄交欢于今渴想头濡墨无惜因风寄我看
　　题菊夀上虞陈处士
　　古稀华诞届重阳采采东篱菊正芳想见聚星堂上客夀觞齐举溢秋香
　　为制頺龄艺此花清芬全属太邱家夀筵仍及重阳后胜采金英泛紫霞
　　和西涯新搆园亭韵二絶
　　独乐园深引趣长江南有地亦宜桑素衣不怕淄尘染京洛相忘即故乡
　　诸葛当年筭亦长成都八百胜栽桑南阳回首终遗恨锦里祠堂是异乡
　　对菊二絶
　　山庄过雨菊含香十月中旬未着霜天为衰翁留好景赏心何必定重阳
　　呼儿揷竹补残篱篱下经秋菊未衰欲借晩芳娯老眼故教重防傲霜枝
　　苦雨二絶
　　向来井底欲生尘一雨如今动浃旬烂尽晩禾方种麦闾阎疾苦向谁陈
　　昨朝新霁又沉霪叵奈泥汚巷陌深七八月间愁渇死当时何苦不为霖
　　潘南山辞禄已久铨曹忽荐之初词甚嘉阅二载陪防三次不果用乃知荐者之虚饰也因赋一絶
　　桃李纷纷足艳阳春风何意到枯桑萧然白髪丈人行郤作少年三伴郎【缙绅间以陪防为伴郎盖善谑也】
　　牙药餽雪湖因寄二絶
　　老来生计只加餐欲效张仓谅独难余齿无多愿加爱莫矜舌在忽衰残
　　秋风萧瑟未须悲天道亏盈自有时但得此身强徤在重徭凶歳谩支持【时歳既歉加以重徭颇为所窘故此奉慰】
　　和林待用都宪云庄二絶
　　生涯争似故园长田有嘉禾树有桑千顷白云山万叠个中真是地仙乡
　　闻道云庄野兴长山云飘渺接扶桑素心愿结逍遥社恨不移家共一乡
　　摘桕次雪湖韵
　　霜桕枝高白间红珊瑚凌乱玉璁珑芳膏拟作春台烛炤破羣隂大有功
　　雪湖自杭还辱示对雪见懐之作次韵二首奉答因致问劳之意
　　雪坐对一灯青逺道懐人倍觉醒想见归舟夜乘兴忍寒直过浙江亭
　　悠悠世路眼谁青可是羣酣对独醒报道山园梅破腊待君同上雪香亭
　　小仙夀意为魏二尹题
　　王母西池啓寿筵羣仙歌舞正喧阗是谁来献蟠桃实请问湖南呉小仙
　　葡萄为杨仲谨题
　　瑶池秋蚤动凉风吹落珠万颗同拾取一枝聊把玩只疑身在水晶宫
　　题范以贞太守去思碑
　　千里棠隂去后思宛陵真续召南诗流芳宁复需贞石终古闾阎口似碑
　　和罗峯郊坛一首
　　万世承祧归圣哲一时匡弼备公孤嘉谟入告君无忝尸素优游独愧吾
　　又和罗峯郊坛一首
　　路入青云凌紫阁调高白雪擅骚坛耄年何幸从公后蹇歩追趋更觉难
　　赠眷弟陈一之之任南昌司训诗一首
　　吏部传家羡太常银台秋署倍増光君今莫厌芹宫冷一脉书香足绍芳
　　癣疮有感
　　癣疮在告忆当时问劳慇懃荷圣慈畎亩老癃仍病癣扪疮懐旧不胜悲
　　思母懐德二絶为孙芗作
　　乡塾髫年鼔箧游倚门长抱渉波忧石梁穏架慈闱杳日日经行泪暗流
　　人羡孤甥亦肯堂西溪宅相倍増光当年造就伊谁力白首铭心感渭阳
　　七言律诗
　　归途漫兴
　　初出城懐李西涯
　　乞身归去荷温纶当宁深仁念旧臣犬马力疲徒恋主金兰谊重更懐人乡心已负青山久客路真惭白髪新犹幸潞河氷未合匆匆解防问前津
　　蚤发潞河柬何冬官
　　千里乡心逐鴈飞晨光初动尚熹微送迎深愧劳賔主今昨何烦问是非自在沙鸥眠岸逈凋零霜叶挂林稀十年京洛归来晩犹喜淄尘未染衣
　　舟次晓起书所见
　　清晓推篷满地霜舟人呵手防帆樯孤村萧索炊烟尠高岸凌兢引防长潦水带氷趋瀚海寒云夹雾拥朝阳平生忧国心仍在囘首神京一慨慷
　　与逈弟戯奕
　　饱饭舟中漫奕棋亏成何用置欣悲平呉论协推枰日破贼功轻折屐时闲里纹楸供伴侣老来驽马倦驱驰旧时赌墅荒芜久今日归来慰所思
　　舟中课儿诵习
　　一经旧业本家传盛世遭逄亦偶然匡济已孤明主托继承犹望后人贤陶翁饮酒宁非逹杜甫吟诗祗自怜分付尔曹勤努力未来吾复任苍天
　　梦先陇
　　先陇睽违十二秋梦防合眼到松楸觉来枕席频清泪归去防樯足胜游逸少闲情还自誓渊明雅志复何求从今不负牛屯景烟月晴花共乐邱
　　蚤发临清喜晴
　　昨宵风雪阻严程今日前途喜复晴萍水襟期成汗漫鸿泥踪迹尚分明旧游乍觉三秋逺归路真夸五两轻海上闲鸥迎野老向来尘席任谁争
　　东昌道中遇雪
　　夜床冷彻旧青氊蚤起推篷雪满船缟带迎风轻着水琪花拂树逺连天峥嵘闸溜悬氷柱迢递村墟破晓烟为语儿童寒莫讶屡丰应复兆来年
　　柬商茂林郎中二首【文毅公之子时方总理河道】
　　斯文乡曲旧通家宦路相看几歳华邂逅红亭烦驻节慇懃青眼未生花石尤风急仍留客都水司存逺建牙南旺湖头重分手碧波离思两无涯
　　当年知已辱尊翁草野诸生揖上公璞玉乆惭虚重价芝兰今喜见芳丛踈星向晓芒犹北潦水经秋势亦东欲寄椒浆酹松槚歳寒心迹后先同
　　朱节妇寿诗即彦明之母
　　瑶池绛烛蔼芳辰青雀西来送喜频欢动防衣归上国香生寿酒熟先春闾门诏防旌慈节尊爼诗歌集缙绅花甲才周知未艾老天应念苦心人
　　次韵答【阙】冬官拯【德懋祭酒之侄时方专理沽头诸闸】
　　菲才久已成尸素宦路真宜避俊英漫向江湖寻范蠡盛陈车马诧桓荣邦家末命孤先帝乡里斯文属后生珍重通家情独厚相逄青眼倍分明
　　谢沟闸阻风柬黄敬夫
　　驿舟才过下沽头竟日飘风阻谢沟乱石狂沙深闭户酒杯棋局漫添筹险夷有分真随遇行止无端可自由寄语同途诸逆旅前程何必叹淹留
　　舟次彭城同年洪宪副以书来迓赋一律奉答
　　淮扬封畛接青徐满道风霜按节初鸡黍偶成千里约寒暄先枉一缄书交情谁复如同防宦路吾方媿二防只恐相逄又相别严程欲进更趦趄
　　吕梁阻风奉懐洪都宪年兄
　　望中云树两驰情风雨连朝阻客程使介逺烦都宪节交期不负歳寒盟吕梁自昔开天险禹贡如今頼地平明日相逄成一笑波涛过眼未须惊
　　次洪都宪韵懐冯佩之宪副二首
　　当年已怪冯唐老一别于今又十年洛社衣冠原有约汝湖风月浩无边衡门旧业荒三迳斗酒新欢拟百篇更喜登临随意足不劳重费买山钱
　　结社久惭违素约归休今喜共余年悠悠世事俱身外防防霜华渐鬓边幸有赐金供客具漫劳邮卒递诗篇旧时行乐湖山在明月清风不用钱
　　京口遇乡人闻得曽孙喜而有作
　　人报丹山又一雏客途尊酒足欢娱传家敢谓多隂德对镜无烦镊白须归去庭前添玉树闲来掌上防明珠郑公事业吾惭比旧笏惟应付阿謩
　　偶逄乡曲话寒暄报道兰阶雨露繁林下旧游归一老眼前新喜见曽孙公卿知已惭先德清白惟应遗后昆囊底赐金供具足闲情宁复问田园
　　答冯佩之用前韵
　　高阁小车眞渴望迎门一笑正新年聚星光烛稽山下防老堂开汝水边防月吟风偿宿债投桃报李续残编吾侪真率无兼味却怪何曾食万钱
　　人日喜晴仍用前韵柬佩之
　　歳暮还家频苦雨今朝忽霁喜占年阳回泰运开天上风送春声到耳边知已漫成怡老防养生方学悟真篇晩来聊试登山屐踏破青苔满路钱
　　佩之约防牛屯山庄雨不克赴辱诗见贶依韵答之
　　夜床欹枕到天明客闷重随旧雨生鸡黍真惭千里约松楸未慰十年情山中云满孤持赠海上鸥闲迟结盟明日携琴萝迳已占钟鼓报新晴
　　再次韵约佩之
　　狂客归舟恋四明鉴湖春水应时生澄波万顷原无价霖雨弥旬似有情放浪形骸娯晩景平分风月记前盟剡溪雪棹犹乘兴檐鹊朝来已报晴
　　正月廿四日防佩之于牛屯山庄次韵
　　粗粝盘餐媿客筵熹微晴日蚤春天畵屏影落前岩树玉佩声分别涧泉云载鹤还添暮景雨催蛙动报丰年杖藜无惜频来往老去溪山转觉便
　　太宰屠公见过用前韵奉呈二首
　　华裾鸣佩拥芳筵巷栁墙梅炤逺天檀板骤惊林外鸟茗瓯频试竹间泉山隂命驾轻千里彭泽停云近十年社防从今成旧约沧江来往一舟便
　　湖上春风列小筵畵船轻漾水中天行怜蜡屐开新径坐爱流觞曲引泉京邸离懐频入梦江乡交谊久忘年山殽野防休相笑真率从来
　　送屠公出姚江奉和途中即事一首
　　四望潾潾麦浪平午风村落逺鸡鸣搴帷到处儿童识负弩驱时驿吏迎野水横舟人欲渡山云触石雨还生明朝同上龙泉顶一举何妨累十觥
　　又和登龙泉絶顶一首
　　迤蟠龙接秘图雨中台殿昼糢糊神仙胜境余三岛狂客归舟任五湖地近东冥先见日树连南郭晩栖乌高轩过处人争讶一片氷清炤玉壶
　　次韵复贾挥使
　　韬畧勲名羡世官旌麾时复上骚坛才兼文武仍专美念及疮痍毎问安海岳遥连门阀壮氷壶清映甲光寒滹沱麦饭须存记不为时平独饱餐
　　三月六日过佩之雪湖山庄次韵
　　雪湖千顷自天开十载幽期共此杯栁浪乘风轻荡浆桂岩经雨半封苔客衣香惹蘼芜动农事忙惊布谷催松下为予通一径南冈从此破崔巍
　　再游牛屯山庄和聨句韵答雪湖【佩之号也】
　　碧山归共太平年香社风流到海边春入林间无数笋雨余树杪几重泉烟霞怡老真成趣农圃求师不吝传【雪湖栽松得法亦予授之也】相隔高冈才咫尺路通尤觉往来便
　　次韵答林待用都宪
　　碌碌尘覊媿北山圣慈优老许投闲长孙防子书千巻明月清风屋数间晩眺有时随鹤歩春眠无梦到鹓班闽江越峤神交地杖履何由日往还
　　山庄杨梅熟摘奉雪湖辱诗并惠干笋仍用林都宪韵答之
　　每因苦笋忆家山不为黄公强乞闲玉版乆嫌千里外渭川今在两湖间美专呉楚尤非昔清絶夷齐孰与班惭愧投桃真野意慇懃琼玖荷公还
　　五月十七日山庄避暑次韵答雪湖
　　兰亭怪底不成章兴在溪流曲引觞水竹旧居还老懒盘餐雅防任清狂陶潜适俗悲尘网王绩逃名托醉乡一曲沧浪归晩棹荷风十里送新凉
　　山亭新构柬雪湖
　　小结茆亭傍涧阿两峯前后鬰嵯峨看山恰彀支頥卧问字何妨载酒过甃石路廻青嶂合钩帘度白云多登临不爽清秋约预遣家僮扫薜萝
　　和潘南山山居秋懐
　　落叶萧萧拥暮林个中行迹杳难寻云连白石南山灿雨急寒潮西涧深苦思旋添新鬓雪高懐轻撇旧腰金秋光又到东篱菊斗酒何当共醉吟
　　和山亭聫句韵答雪湖
　　朝来爽气满西山山下幽亭称我闲落叶拥阶风扫郤飞花渡水鹿衔还呼童剪棘通虚谷引杖探泉过浅湾醉后留题向深竹笑看龙箨解新斑
　　病目再和山亭聨句韵柬雪湖
　　陶翁雅性在邱山晩歳看山喜更闲三径清隂寒不改千林倦翼暮知还烟横树杪层分障风逗溪声几转湾数日养疴深闭户庭前想见雨苔斑
　　病目再叠山字韵遣闷柬雪湖
