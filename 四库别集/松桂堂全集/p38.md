<!-- { "loadSidebar": true } -->
　　【臣】闻道综百王者天下莫之与京也泽周百世者天下莫之与较也是故羲农以降列圣相承业炳一时事传千载而折衷其上下斟酌其源流则生民以来未有盛于孔子也孔子生于周末上承尧舜禹汤文武之统道大莫容穷居以老系易象而作春秋删诗书而定礼乐以明天人之故以镜治忽之源以防极夫万事万物之理由是彛纪修明教术详备圣人之道粲然大着于天下后之人奉其遗规循习而训行之上之可以平治天下下之亦可以自治其身心以驯至于寡过是人伦之至道法之宗也葢尧舜禹汤文武以帝王之权纳民于轨物其为事也易孔子以韦布之贱立言垂宪其为事也难难易之间功徳之所隆杀也至其体备中和行无辙迹仕止乆速一因乎时动静语黙无之非教则孔子之道又与天地合其徳日月合其明四时合其序者也絜能比量其不可与凡圣同年而语也明矣孔子既殁正学衰微百家并兴羣言淆乱间有纯笃之儒阐明坠绪卒无以大行其道而一二英君谊辟亦无能举天下以纯王之治然则生乎千载之后而欲逺承千载以前之统以措斯世于唐虞三代之隆自非圣人而在天子之位其道无由也
　　皇帝丕承基绪抚有万方有聪明睿智天亶之资有齐圣广渊日新之徳垂裳致理武偃文修贞观法乎乾坤缉熙光于日月【臣】叨居禁近日侍
　　经帷窃从敷对之余仰测髙深之蕴而知
　　上圣之兴乃天启之以寄君师之任贞元契合非偶然也嵗之十月问俗东巡亲诣曲阜谒祠于孔子展敬致拜述徳成賛一切典礼视古加隆于时大夫卿士典司耆耉之属摄齐以观咨嗟兴叹咸谓
　　皇帝诎万乗之尊而修匹夫之敬向道之勤如此昔宋邵雍尝有言曰三皇之化民也以道五帝以徳三王以功夫以道为化民易俗之本者是醇闷之治也岂仅仅帝王功徳云尔哉臣以儒官珥笔陪从纪述司存敢旷所守敬书其事于石而缀之以辞曰
　　贞元之运五徳相因越五百嵗乃生圣人勲华肇起忠质迭用孔子继之实承道统上律下袭祖述宪章奠立人极综贯百王道大不行身隠不见删述六经垂此彛宪其宪维何是经是程王事以备天道以明惟天与地三才既判不有孔子孰参而賛惟帝与王一中代传不有孔子孰为后先三代以降异端蠭起仁义充塞纲常日圮赖有孔子教思无穷人心不冺大道昭融绍徃开来百世以俟作君作师惟
　　圣天子
　　皇帝之徳敦敏徇通典学终始一道同风时巡东兖纡驾于斯展仪备物修敬致祠歌于堂下有鼗管爼豆之容愉愉衎衎如奏金声如聆玉磬广乐九成宫墙数仭莫髙尼山岱宗为小莫深洙泗河海行潦髙之斯仰深之斯挹仰之挹之睿文有述济济多士来逰于门襃衣观礼载欣载言谓孔子圣体臻道妙谓
　　皇帝圣洽我文教绥猷敷典育徳振民纂承列圣扶掖羣伦显烈鸿谟昭兹来许敬刻斯文式示终古
　　东巡颂
　　大清受天显命诞畀丕基肇造区夏为生民主
　　太祖太宗袭之以武功洽之以文徳既乂既安大统以集世祖继之殖有礼干不庭一戎衣而永清四海六合之内西被流沙东渐于海爰暨朔南广轮万有余里靡不慑然賔服就我疆索
　　皇帝纂承大寳膺下武之运世徳作求不懈于治敬天勤民明礼勅法用贤绌不肖以匡厘庻政含生之类霑溉徳泽熙熙然各得其所外户不闭天下大同
　　皇帝乃端居深念欲销防罢偃革修文葢务与海内休息而一二桀骜之帅负其险逺阻兵自强首鼠不前以抗我命吏
　　皇帝赫斯一怒龚行天诛数年之间举八闽收两粤定秦陇平滇南皆沈几黙运指授神谟以折棰笞之曽无亡矢遗镞之费而元凶巨憝莫不望风欵附自缚阙廷
　　皇灵遐布薄海震慴方域之外负山阻海之防自累代所不臣职方所未者亦皆稽颡请吏愿为编氓穷陬荒裔鸟言卉服之国灵龟珎兽殊琛瓌寳之贡后先麋至郡县之吏以瑞麦嘉禾神鸟甘露之祥来告者嵗无虚月于是文学掌故搢绅先生之徒咸谓
　　皇帝功徳崇闳登三王迈五帝不升介邱无以告成功飏显号万人一意不谋同辞
　　皇帝曰吁繄予
　　圣祖
　　神宗所以付予者光烈显融是冯是借予一人仰成之不逮其敢有越志无亦惟是四海之大九州之广匹夫匹妇者有一阽于危亡而莫之省忧余则悯然念之廼旁搜典章博稽耆耉类于郊坛告于宗社涣发徳音推恩海内于二十有三年十月东巡狩至于齐鲁之邦引见髙年采听谣俗兴贤奨善修礼正刑简别吏治咨求民瘼躬自亲歴罔不周悉于时
　　车驾所至行道不迾宫馆不除屏去缛仪事从简约二东之民望属车之尘者皆欢喜动色相告巡狩之事既毕遂升于岱宗燔柴祀天旅望以秩祝号牲币一准乎古萧香始荐神光淑熹天人协和休风四塞百辟卿士骏奔在列目击心维踊跃蹈舞佥曰于休哉
　　皇帝之徳昭灼于上下充被于四方渊契贞符川臻山委以绍明三后之光命其曷以加诸昔在有虞氏五载一巡狩有柴望之礼姬武受命时巡以祀海岳亦有陟其髙山之文并垂训于典谟流美于三颂炳炳麟麟于今为盛葢一嵗四巡以承宗庙至孝也行庆施惠以达幽隠至仁也展义观风以饬官守盛治也一道同风以恢洪绪大业也若乃望祀射牛之仪泥金检玉之説则杂出防纬之书为圣人所不道自三代以上未之有行也
　　皇帝执谦履约辞尊号而不居却封禅而勿举省方观民一遵古典大礼既成遐迩防豫茂实鸿名古今无两是宜铭诸金石以昭示于万万世【臣】遹谨拜手稽首而系以辞曰
　　若稽古后勋猷炳焕省方设教葢取诸观
　　皇帝亲问时乗六龙言巡所狩于山之东是山之东神畿肱股带幽燕灌输呉楚其风肆好美哉泱泱我皇之来威仪有常结旌于车不舒不疾止不宿供行者不防我
　　皇之来匪豫匪游亦有咨度亦有咨诹孰雨而旸孰坟而埴筐箧锥刀孰吏失职
　　皇帝曰咨咨汝东人蠲苛涤烦巽命以申惟此东人昔犹菜色今饱而嬉有椒有飶惟此东人昔无袴襦今安且燠子曵我娄东人大和欢喜呕喻
　　皇帝至仁使我安富非惟富之又训谕之同律合轨纳价陈诗乃进守臣方岳之下尔藩尔屏尔民尔社展义宣誉纳言试功大明黜陟罔不恪共遂升泰山周览四极柴望之礼如古品式天施地贶景象着明神人交畅百福来成羣公卿士咸拜稽首进而致词
　　皇帝万夀
　　皇帝之徳圣神文武宣昭义问洋溢听闻彼盗之魁如苞三蘖攘之剔之我斨无缺有逋者寇累世不王昔也鳞介今也衣裳芒芒大荒是不一国万里来庭稽颡匍匐外内辑睦人民乐康
　　皇帝欿然视之如伤屡降徳音荡涤更始复役赐租宥过赦罪僵者立起道暍以苏膏泽布濩沦髓浃肤匪直也东济河海岱九垠之际六合之内兵革不试刑厝不施太和盎溢万物熙熙岂无天行祈寒暑雨民则不恐托命
　　圣主乃知
　　帝力溥博鸿厖虽有水旱不病尧汤以永昌图万年景烁羣臣颂功刻铭东岳
　　圣武颂
　　【臣】闻上天之生万物也春和必继以秋严圣人之治万物也仁育必兼夫义正是以文武异宜互为经纬賔师殊政相与后先轩辕治涿鹿之兵夏后振有苗之旅颂称殷武克彼鬼方雅美周宣截兹淮浦皆以万乗之尊统元戎之重声明九伐张皇六师树骏一时流鸿千载夐乎尚矣斯可得而言也
　　皇帝体神圣以开天建中和而立极深仁厚泽容保无疆泰运贞符升平有象朝宗万国天下一家凡兹受气含灵皆在并育并生之内即至穷荒大漠悉为不侵不叛之臣而厄鲁得噶尔丹者假息迤西游魂塞北负其狡猾之性恃其荒逺之形滔天反覆逆命戕民不有剪除其何休养
　　皇帝乃宻运睿谟诞敷英略龚行
　　天讨
　　亲统中权吉祀精防军旅严翼千官景附万骑云从帐殿九重
　　旌门八阵羽林迹射之士为虎为貔犀渠鹤膝之军如荼如火长驱广漠之乡直捣空桐之外于是
　　发纵将帅
　　指授机宜一扫狂氛肤功立奏受降执馘逐北追奔收获既多俘斩甚众戈甲之积如山马牛之量似谷然后献凯鸣铙
　　囘銮结旆告成饮至疏爵策勲中外罔不清寜神人胥为説豫臣叨在班行覩兹盛美寻其端委伏自思维从来负固者虽逺必诛干命者常刑罔赦噶尔丹素称凶黠乆合鉏夷
　　皇帝未忍加兵累申
　　勅谕调人出竟为平蛮触之争贡使叩闗还予牲牢之数及其稔恶怙终罔有悛革
　　六飞逺驾率土同仇
　　圣徳动天三灵恊应所以春氷未判而丰草芊绵甘井方疏而清泉盎溢士气自倍丑类咸殱极我兵威遂无遗种而弛弓矜甲不行后至之诛掩络张寜有前禽之逸此以见
　　皇上智勇自天神武不杀如天地之含如日月之照临如风霆之奋迅如雷雨之昭苏巍巍乎赫赫乎徳莫盛焉
　　功莫隆焉故比地则逺于涿鹿计功则速于有苗絜势则难于鬼方成功则大于淮浦自五帝三王诗书所载推校功徳诚莫有尚于我
　　皇上者也不揣固陋敬上
　　圣武颂一篇庻以铺宣景烈传示无穷颂曰
　　皇帝上圣秉箓乗干金枢奠极玉镜澄天珠囊学贯丹扆道全礼修刑厝教讫声渐昌期隆铄景运升平雨旸时若品彚咸亨民歌乐只物咏由庚饮和食徳以阜以成混合车书并包区宇九译咸賔八荒即叙有截来同无逺不举蠢兹丑类敢乱天常婪婪豺豕侵彼邻疆彼则奔命入呌九阊
　　皇帝好生未加威殛讶士受成匡人观慝至再至三申之教许之朝贡寛之出入执讯获谍不膏鈇锧干覆坤函蠕动喙息曽是凶顽而犹容释臣拜稽首惟皇帝圣武昭兹
　　大徳怙恶干诛戕我人民耸我边隅狡焉思逞妄有窥觎
　　帝心赫怒是剪是锄
　　六龙于迈万骑齐驱精严师律渊邃
　　神谟乃启戎行先声逺鬯分甘均苦隃沙越嶂潏潏流泉欣欣挟纩虎旅防恩灵穹笃贶桓桓武臣惟罴惟熊左掎右角霆击雷冲如扫秋箨如焫飞蓬靡鋭不破靡坚不攻草薙禽狝尘清幕空卤获无筭追奔絶踪降之执之万口喁喁马牛在牧军实盈充若稽古烈畴克比隆臣拜稽首惟
　　皇帝圣武成兹
　　大功大功既成
　　玉銮旋驾昔往阳春今来维夏役无淹乆人不疲劳前歌后舞释甲垂櫜偃伯灵台优游策府耀徳敷文光天率土协气翔流淳风扬诩式燕式诒永昌基绪【臣】拜稽首惟
　　皇帝圣武亿万斯年受天之祜









　　松桂堂全集巻三十六
　　钦定四库全书
　　松桂堂全集巻三十七
　　吏部侍郎彭孙遹撰
　　徐擅青和无题诗序
　　夫美人香草初传要之音落叶秋风始发清微之响离忧欲冩绮语斯标以至平子同声秦嘉赠妇子建闺情之什安仁内顾之篇靡不掩抑深情纒绵古意掷芙蓉以怜子饷芍药而将离司马东邻层波相属修靡南户媚体横陈下及温李之俦弥极哀淫之思春蠺蜡炬相如形似之工彩鳯灵犀明逺遥深之致言情之制亦为优矣徐子擅青人称比玉才勒兼金士秀之藻笔精华独妍宫体伟长之丽心文质宁媿诗人属和无题一时絶调湘毫未染已有云烟鳯纸将舒先闻芗泽貌逺山之隠约翠黛纷流状新月之纎妍芳尘欲动拟人固帝天之列摛词亦春雪之班非无紫褎吹箫不少红绡持拂蕙櫋蘅薄地已异乎庚宗绛树靑琴曲弥髙乎子夜洵乎双心一意形影合而不离万代千龄情尘销而不灭可以下驱北里上驾西昆屈宋含毫和韩掩藻者也
　　逝者集序
