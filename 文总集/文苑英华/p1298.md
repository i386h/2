<!-- { "loadSidebar": true } -->
　　维年月日某官某谨以清酌少牢之奠敢昭告于故太师赠司徒顔公之灵天寳季年幽都首乱生人流血中夏扰攘公守在一麾援絶千里居鲸之腹而刳其膓履虎之尾而拊其背率先大义以集中兴歴事四君匪躬一致全徳迈俗正词兴邦尧朝孔门两造其极羿浞间衅东南不开帝谓师臣予厌征伐往以至化胜其凶残于时公请老未获盖三年矣曽不俟驾岂公安车惟物之生善恶有性豺狼犬马罔克相迁天能生之而不能化况彼元恶逆成膏肓针药靡攻仁智何及奉命所在顾身如遗奈何明神孤我积善帝念忠烈国思典刑栋折将压哲萎安放呜呼哀哉昔者仰揖重名遐跂明徳邈焉当代如望古今敬今【疑】髙风感叹大节卓尔不朽凛然如生巨猾歼夷幽魂昭奉灵车归路千里同悲永惟忠勲宜在祀典况临绋纼敢废苹蘩呜呼哀哉尚飨为留守崔尚书祭袁给事文　前　人
　　维年月日某官某谨遣某官某以清酌少牢之奠敬祭于故给事中汝南公袁三丈之灵昔我烈祖洎公先哲同力王室惟欢世家俾为埙箎且秩昭穆殆兹小子恭事丈人于惟丈人义切师友间气全德禀之自然资元精之余和迈生人之致遵周孔之轨躅行天下之直道是用萃厥孝友发于文儒播乎循良峙以謇谔出纳帝命时惟掖垣政之或亏期不奉诏义之所激挺不顾身寤天聼于未闻反大号于已出吐羣公之所茹垂圣朝之直声虽霖雨舟楫之用未跻于位而股肱耳目之任独冠于时其生也公相让德有臧文窃位之叹其殁也缙绅相吊有国侨将压之惧惟昔遘疠万心祷天天之爱人宜有所锡如何大运不即【一作即逺】我谋君子于是乎始疑明神而信定命輤车何所从先公居前有伊川万古流美某离次是惧临穴莫从百身靡追一恸何及哀填意竭式寄苹蘩呜呼哀哉尚飨
　　为留守郑侍郎祭凤翔张相公文
　　前　人
　　维年月日某遣某官某敢以豭牢之奠昭告于故相国赠太子太傅张公之灵呜呼天之不可问也信矣灾不避圣祸不择贤在昔禹汤寔逢水旱今我尧舜厥有羿浞公如季路终以结缨盖君以避狄为仁臣以死难为义不朽是贵全身曷荣呜呼哀哉公性本生知学成全德迹践教极心游圣源始以耕雍终以咎稷取其余事犹为龚黄用其末学亦谓方召若昊天之将防斯民也则不当生德于公锡公于主既执其柄载行其道方俾我后格于皇天一夫不获引以为咎而夺我灵府移于四支使鱼烂自中原燎斯及主辱臣死诚不在公守位以终是为不没明明元首始防股肱凢百缙绅靡所冠冕伏念平昔交如弟兄同则埙箎相和异则韦迭佩公顷自郎署往莅东西秦楚相望音容不隔逮于晩嵗又忝倅戎时廹登贤事止中道恩加前好名在旧賔今宠赠表荣诏葬旌烈官司是絷吊哭无从泣遣行人哀将菲薄孰云觞豆可尽平生呜呼哀哉尚飨
　　为留守郑侍郎祭李相公文　前　人
　　维年月日某官某谨遣某官某以清酌少牢之奠敢昭告于故相国尚书左仆射赠司空李公之灵惟灵天钟地资生备五福昔者宗之代天下治平时重文儒礼侔齿爵公始之鸿渐蔚为羽仪从容主文在帝左右既而皇家中否寳厯嗣兴明明肃宗康难致理天地交泰圣贤相逢其所以济川救旱和羮作醴稽视説命事符古文呜呼才之用舍系乎时道之行否存乎命珪组遗累江湖为家兴协骚人我无其怨咏歌尧舜二纪忘年皇唐建中天子缵服维新庶绩先礼旧臣授公成均以举政本爰降徴命典司春官先是昆夷不庭嵗为邉患亦既欵塞愿归圣理帝曰春秋之义许之不一而足和之五利斯在歴选列辟繄公简心资王商之盛容将魏綘之故事公感恩自奋暮齿【一作嵗】方刚宠兹肩舁遵彼絶域俄属贼臣间舋防毕在邦公昭格外夷俾为内援呜呼风沙勤瘁共薄頽龄王事毕矣我劳尽矣仅履吾土亦终天命原夫始终寔尽善美湛恩缛礼论者宜之至若史氏立言训辞作诰秘在天府式为国经世有五姓冠于百族有如姬姜取贵春秋擢秀天人惟公而已有司备物返葬故丘观者哀荣况承眷旧敢凭奠酌以降明灵尚飨
　　祭福建郑大夫文　　　　　前　人
　　维年月日故吏某官某敢荐薄奠于故福建都团练观察处置使福州刺史兼御史大夫郑公之灵伏惟自天降灵为国之桢溥博闳达昭融粹精中和植本体礼歌荣应物以顺逢时中清爰自筮仕之初及乎悬车之期惟天命是信惟圣言是思德合明神心为元龟动享黄裳之吉不稽洪范之疑论交审其始其结也不解用才要其终其报也不欺仲山吐茹吉甫文武四国羽仪烝乂父母忆昔髙门照灼寰宇荣冠一时名列三虎我公南迁返旐东土仲也壮龄相从万古季兮不幸昔陷于虏忽如严霜殒落繁柯倏尔成空天乎谓何某尝以斯文忝膺辟吏载笔如昨攀车何洎我有甘棠东城桃李悠悠清溪永代流美愿托遗孤以奉恩纪黍稷非馨微诚所至呜呼哀哉尚飨
　　祭杨郎中文　　　　　　　许孟容
　　维贞元十九年嵗次癸未四月壬午朔二十二日癸夘给事中许孟容吏部郎中李佣【一作备】司封郎中韦成季屯田员外郎穆员右补阙张惟素京兆府司录薛丹等洁牢醴庶羞以祭于兵部郎中杨君之灵大钧生生隂隲者谁歼恶辅善胡颠倒之拟圣草子云位卑中庸殆庶回夭不时吾友懋功粹灵天资文为国华行作人师不至公相不登期颐呜呼昊穹报施云欺交以利合滔滔其众直义许心惟君伯仲金石非固韦迭用柯叶四时古之所共昔也三虎季夺天纵今也二龙叔间丘恸甲乙论辨声闻我求桂枝昆玉郤氏无俦典校蓬山佐贤戎州渚宫岘首人頼嘉猷瑶墀记言方册润色列宿有耀弥纶皇极鼎臣専征在浚之郊辍我纲辖俾参鞬槖元侯归全符节自朝戎有伏莽变生中宵呀呀获噬里流血正直之形豺狼不咥归来闲燕望在清切琴史方娱簪裳靡屑抒懐摛藻致逺词絶文昌贵郎莫最司戎惟是利器简于宸衷求贤得人天下至公鸿鹄不翦麒麟在驭九霄咫尺万里跬歩蹑景抟风遏之中路天若可问余徴其故先哲嗣仁藩翰荩臣南国之纪洞庭之濵呌呼在聆泪血在巾擿裂酸楚凄心动神賔阶寂寥繐帐参差露湿芳树风凄曲池剑光尘昏履迹苔滋幽琴戞而无声玉斚盈而不持惟古今之俱尽悟彭殇之一期留景飡霞兮昔人谓谁隙驹舟壑兮逹者不悲齐脩短于一致必后先之匪移平生理言造次在兹本悬解之逹观吁坦懐而暂夷哀挽徐出泉台永閟觞豆匪馨涂刍有位苍山雾羃表浐波驶纷帷輤之依迟杳精魂之髣髴匍匐友好伶俜孀稚玉树春凋文星昼坠士叹梁木朝嗟国瑞三月徒来百身无异缄惋痛于胷抱孰哀词之可既尚飨



　　文苑英华巻九百八十五
　　钦定四库全书
　　文苑英华巻九百八十六　宋　李昉等　编交旧九
　　祭韦太尉文三首　　　祭张中丞文二首祭王员外文一首　　　祭崔中丞文一首祭何大夫文一首　　　祭顗和尚文一首祭李处士文一首　　　祭樊司空文一首祭吕郎中文一首　　　祭李中明文一首为刘尚书祭韦太尉文　　　符　载
　　维年月日某官某祭于某官之灵乾坤瑞气蓊郁淳精诞生硕臣为才为英其体颙昻其神清明大包九德全贯五行闻望昭宣勲荣峥嵘静専动直渊黙雷声甲子之嵗宗社震惊尘飞四野人弄豆兵公【一作昔】在陇州保捍孤城师徒顦顇凶孽纵横一发沉机万夫扫平天维地轴为之不倾天子报功夫何超越全蜀千里虎旗龙节坚完卒乗延纳贤杰武事雄棱文华昭晣西戎夭矫南诏夐絶德恵震威投心象阙激风教提携义烈二十年间沲江澄澈爰有犷人骠国弥臣化所未洽古之不驯饮我大诚沛然来賔遂使皇泽播其无垠奉圣功成乐府声新一时事业万古纷纶实兾昊穹福善与人何豫章之磅礴奄摧落乎青春呜呼曩者危疑之际邪臣交搆独秉精诚飞章上奏忠同折槛词近及霤昬雾忽清太阳乃昼凄凉陈迹惋毒中夀志未展于生前宠徒光于身后呜呼某以薄劣获事旌旃猥承国士之顾谬居羣彦之先徬徨授署昧懵机权顾无能于布政惧取讥于大贤萧条岐路黙风烟谅祖奠之无路瞻夀堂而澘然
　　为贾常侍祭韦太尉文
　　至道之世君臣圣明必有贤才为之挺生昭昭我公得一居贞窥神灵之壸奥涵天地之淳精胸襟洞逹方畧纵横文房啓而风雅斯在武库开而祸乱乃平甲子之嵗逆泚变节河海沸腾宗社兀陧孤军陇上势穷援絶激临危之肝肺成旷世之勲烈帝有宠命拥旄蜀川威声烜赫德礼昭宣家有美政人无兀贤熙熙穆穆二十余年机谋内发英明独照顿挫西戎经营南诏通骠国之幽阻导弥臣之防窱咸屈膝于君王信万古之荣耀方期驱兵率乗觐谒帝庭承汪濊之殊泽陈訏谟之大经如何尊重遘兹殒灵地偃乔岳天沉辅星昨者疾瘳之日咸望再起频造屏内候公动止忧国慷慨请立太子事苟未行殁而后已今上嗣位人神交喜哀伤大贤不见如此某谬以菲薄监临此军参萧曹之议论覩伊霍之功勲凄凉门馆顾慕风云非百身之可赎寄一恸于斯文
　　为西川幕府祭韦太尉文
　　维年月日祭于某官之灵圣厯应数今古同风五百年间运属我公长河喷射太华穹崇郁起生人之表独栖颢气之中往者鲸鲵荡海波涛汹汹京洛风尘人神震恐公遂屹立天授智勇斩刈师徒扶持汧陇逆党顦顇心摧计拥繇是安危繋之轻重天子报功礼数乃殊既渥龙节亦执金吾国之西南寔曰成都夷夏混合山川盘纡苟非哲人莫启令图咨我贤逹付之方隅公乃压坤维以厚德注羣生以和气应变参乎杳冥布政归乎简易刬风俗之奸窳平人心之险陂肃貔虎以云屯礼英髦而麏至蠲万疴于药草新百贷于肆绸缪賔客之欢肃穆鬼神之祀补前人之漏畧极当时之能事道尊而犷俗承风声烜而殊邻慕义狺狺犬戎背约报仇疆塲虿毒大邦冦讐公动机权控扼咽喉辟其陬落系其魁酋峨和窣云大渡横流伏不敢动垂二十秋伊昔南蛮向化防奉朝防将率非良抚绥失礼兴兵战伐深入邉鄙十万之师荡为疠鬼公以诚往彼由感起拜新诏于皇都归旧封于越嶲提携椎髻之类簉列青衿之齿骠国之与弥臣伏聫踪而叠轨臣制乐以奉圣裁文以叙美考一德之辉光谅有唐而已矣方期五福之夀享九命之尊致雍熙于宇内相玉帛于天门何至业之堙郁逢逝水之迅奔竭涸沧海摧颓昆仑精灵一去徽烈空存呜呼哀哉锦城秋暮北郊长路寂寞山川萧踈草树虽苹藻之屡荐终轜车而不驻恸军府之悲凉増烟霞之思暮某等俱以孱钝获事旌旄庇莲府之光彩无汗马之勲劳戴恩愧厚顾位慙髙问沉痛之何有与三江之滔滔
　　为刘尚书祭张中丞文二首　前　人
　　维年月日祭于某官之灵惟灵和粹在躬行方而通潇洒嚣尘之外翺翔礼乐之中与物大圣推之至公落落贤人之庆恢恢长者之风学有余力备功众艺环璧文章龙蛇草江湖之地东西无际独负髙名闻乎早嵗赫赫太师光镇此川大启幕府尽心招延运筹帷幄之内折冲罇俎之前欝然时论谓蜀得贤某也不才接武随肩茂三益周旋十年或朝逰古寺或夜接华筵欢呼醆斚啸傲风烟神理无状忽钟沉疾顾侣无悰懐仁若失隂深府舍寥落烟日虽道义不间于同心而语笑每乖乎促席何士林之凋瘵碎金相与玉质某以懦劣谬司戎律方属理兵未遑造室眷言襟契何啻胶漆一靣有乖百龄俄戢旧郷迢递素帷萧瑟望精爽以申哀诚不知涕洟之所出
　　二
