<!-- { "loadSidebar": true } -->
　　其二 

　　松山山北十三山镇日人从旧幅看一见元戎结小队争教稚子识衣冠 

　　其三 

　　六山山上日飞泉不洗僊岩草木□报道天家车骑过望门桃洞尽鲜妍 

　　○十月既望晚抵中后所 

　　青帘白板满城闉父老依依半病身几绕幨帷说旧事攒麋犹有未归人 

　　○鹿职方诞日 

　　三逄十月十三日不作家园斗酒欢独有军中笳皷竞若为额手劝加餐 

　　○边城春思 【 五首】 

　　记得春深柳叶齐醉骑骢马踏花泥边城新燕成巢后小草纔翻碧玉蹄 

　　其二 

　　自是中林归去迟柰园风色重相思谁营清角关山曲又向南楼月下吹 

　　其三 

　　高楼一望客思乡千里黄沙照夕阳莫讶关山春草白边人头上四时霜 

　　其四 

　　小阁扶人看射飞千羣蝶躞过青陂平原几度怜芳草不为王孙春未归 

　　其五 

　　海面寒云还漠漠山腰野草更菲菲等闲略上层楼望草色云光护客衣 

　　○燕来 【 四首】 

　　三月关城春未交去年双燕带雏啁回翔几度东风里又凑花泥补旧巢 

　　其二 

　　高楼风色海山交玳瑁梁问燕子啁似说杏花开烂熳衔来花瓣补新巢 

　　其三 

　　何处王孙春未归斜阳芳草倍相辉侍儿好卷珠帘月莫碍新巢燕子飞 

　　其四 

　　燕子衔春春欲归画堂点缀倍生辉倚楼怕有伤春客莫向珠帘深处飞 

　　○闻刘岱舆将抵关门 

　　每缘雨雪忆刘生此日闻将向此行却快春风饶意绪先随新燕到边城 

　　○拟明妃曲 【 五首】 

　　偶披明诗有明妃曲数十家殊觉支远特拟作正之 
　　应召当庭玉臂寒天家亲按画图看众中多少怜光彩只道生来画亦难 

　　其二 

　　北来不耐理新妆玉貌金销□地霜纵拟人怜还似旧可堪憔悴动君王 
　　霜夜吹箛大点兵拟从南牧望南城却愁烽火甘泉下不独边人夜夜惊 

　　其三 

　　记得宫中闲夜时云屏珠箔坐弹丝祗今满部□笳起汉月低佪不忍窥 

　　其四 

　　霜角吹残汉月明学将□语两三声依稀解说中原酒不似□家湩酪清 

　　其五 

　　几说黄龙款五原琵琶马上曲重翻醉来时弄黄金玺回向阏氐诵汉恩 

　　○阅邸抄 【 丁卯】 

　　山水潆回锦作城二凌风雨太分明筹边楼上平□策不说松山几处兵 

　　○夜梦莲花泊待月 

　　画舫载来南浦月平分一点与江乡夜深月避莲花面独揭蓬牕听水香 

　　○舟行夜泊 

　　片帆高挂凤城秋影入晴江静不流满载月明凉似水酒家门外驻行舟 

　　○野塘 

　　谁将舴艋载愁来万斛浇愁次第开一雨横塘流野水藕花丛里玉人杯 

　　○重阳阻雨 

　　同人约共菊花杯丛菊特特冒雨开但使龙山尊酒在不妨晴日看花回 

　　○闻官游拟归者作 

　　久客长安病掩扉五陵裘马任轻肥只缘张翰鲈鱼贵欲买无钱未得归 

　　○桃花园马上 

　　桃花园里桃花马丽日香风度一人□□秾华初过雨红泥遥衬马蹄春 

　　○草堂村寻人不遇 

　　古树环村乌鹊依草堂风雪落还飞檐头啁■〈口拆〉窥人意似说居停戴雪归 

　　○题友人山居 

　　四十年来器业同贫交犹有古人风只缘姓字人间远移住青山草木中 

　　○登高回乘月寻僧 

　　醉邀新月看花回携手听歌□滥堆便向龙山賖月色万松深处问如来 

　　○春草 

　　春色纔看二月余萋萋芳草□山居平原一望三千里此际谁堪读远书 

　　○野步 

　　几望兰舟秋思长同人徐□水云□怕惊两岸闲鸥鹭收尽滩头红蓼香 

　　○拟过崔处士林亭 

　　卷帘风送月为邻拟作新□洸研尘开径不缘车马过隔林或有看花人 

　　○拟酬王摩诘过林亭 

　　月涉园成漫不关□□车马到空山何缘一着中林色绕径莺花尽破颜 

　　○解闷 【 二首】 

　　几茎□发点霜秋自合终身老一丘佳兴开尊同北海文情悬榻待南州 

　　其二 

　　飒飒秋风吹夜半纷纷凉月白天中世平半谢黄头子齿至先成白发翁 

　　○田家杂咏 【 二首】 

　　楼外烟云晚更昏倚□东望失江村西风好倩吹残雨遣新棉带水痕 【 木棉着雨生□】 

　　其二 

　　稙谷垂垂晚谷齐白洋风送乱云西却愁多雨禾生耳不怕新泥马没蹄 【 植谷雨多则倒青生禾?黑晚谷秀齐可缓雨】 

　　○与村老对饮 

　　晚禾不穗同呼雨早谷方登共啸风雨雨风风无个事两翁相对酒杯中 

　　○秋日游李园 【 二首】 

　　野旷风高木叶稀解襟重问钓鱼矶湖山一片烟霞色留滞滩头鴈未归 

　　其二 

　　看山纔了复临流更下晴湾好放舟款乃声中双乌下顿令秋思满沧洲 

　　○送王虚之孝廉署清江 【 二首】 

　　标格从来清似水谈经得地属清江庭前倘有长松树可忆松涛月下牕 【 孝廉读书予松涛亭】 

　　其二 

　　水晶光彻西江水苜蓿香生入苑春此去重过淮水上当年拔帜是何人 

　　○马家河杂咏 【 三首】 

　　博陵东下苑西迷解犊亭前水拍堤蔺口尚余瀛水曲祗令人诵许公题 

　　其二 

　　秋风矗矗骆驼湾万顷涛声列远山无限牛羊青草渡牧人吹篴杏花间 

　　其三 

　　淀开延福下圈头水拥榆堤半不流最是雍城河两岸来年风送钓鱼舟 

　　○边吴淀 

　　沧水东环塘水野边吴淀头走□马圣代祗今三辅中空余楼橹夕阳下 

　　○经宋三陵 【 三首】 

　　倚城河畔雨凄凄风卷黄沙水拍堤自是宛陵葱郁处乌鹊无树向人啼 

　　其二 

　　白草离离供野烧居人犹解说前朝秋来禾黍西偏地尽属祠官任采樵 

　　其三 

　　木落沙寒何代村尚余遗迹□□原似经□马藏名姓可有僖陵几叶孙 

　　○丹白园九月廿日见葵花 

　　曾向清和识丽姿秋深仍挹冒霜枝于今劲气无收处散漫闲园草木知 

　　其二 

　　几日不听燕语梁木绵凋尽夜来霜小栏杆外西风急一点轻红鬬晓装 

　　○六庄 

　　板舆冲暑兴偏新绿树晴芳净不尘入里儿童还识姓开门雏燕亦亲人 

　　○夏日同齐宾甫刘安甫同居六庄 

　　解组归来须有华同人相傍野□□几年东阁调觚手新向西园学种瓜 

　　○西野得长安陈门人信 

　　结伴相将入远村张罗小巷几黄昏何来野雀向人语应恠长安书到门 

　　○闲圃 

　　闲身终日比云闲不为秋风栖碧山却讶枝头双白鸟夕阳飞倦未知还 

　　○平野兄从山中投以文石黄精诸珍种种时予方以向平债仆仆蓬堁也小山丛桂宁无体惭率成二绝用代尺一兄其教我 

　　小园丛桂日无成烽火于今照上京君巳有山堪借住肯容长啸饱黄精 

　　○重阳日过刘元价司空墓 【 二首】 / 

　　匹马凌寒没锦泥帝城风雨半凄迷几回搦管题糕字零落黄花不忍题 

　　其二 

　　曾向朱明披草莱玄城幽境尽青苔重来白马秋风里野树寒云半不开 

　　○半峰亭 

　　半峰和尚有句云天台鴈荡天下奇有生不往将安之亭在毘卢阁之东南 
　　烟雨蒙蒙高阁东半峰亭插翠微中探来台雁多奇胜秀句犹堪寄远公 

　　○莫愁湖 

　　断岸枯荷鴈影秋石城西畔水西头一泓澹荡心偏远不为卢家有莫愁 

　　○望日憩紫荆花下闻鴈有怀家职方时在南闱 

　　一派孤云天际头紫荆花烂鴈声秋依稀似写平安字漫灭云间不敢投 

　　○方正学祠四首 【 祠在梅岗永宁寺后】 

　　公侯滚滚上金门独着麻衣向至尊十族有魂招不得头颅差可见文孙 

　　其二 

　　两袖香烟上惹身忍将袍笏又更新多缘圣祖怜庄士未可乘时附翼鳞 【 公诗有携得香烟两袖还】 

　　其三 

　　曾听天语久挥毫授简今堪圣主劳一死正留书揰在万年节烈有清曹 

　　其四 

　　一片枯肠万刅锋书生犹说未从容天书艹罢楼琏死多少冠裳拜九重 

　　○木末亭 

　　亭在正学祠后其地高敝下瞰群峰平临木末遂以名亭 
　　一眺梅岗木末亭儿孙罗列万峰青祗缘侍读英魂在风雨潇潇不忍听 

　　○对雪 【 二首】 

　　茅檐谡谡静随风敲断虚牕竹几丛不是寒鸦惊铁凤却疑疏雨下梧桐 

　　其二 

　　天公无意遮尘溷谁屑寒花鬬晓风大地山河浑一界却从何处点晴空 

　　○悼鹦鹉 【 十五首】 

　　家调鹦鹉三年矣一夕不食死既瘗以铭更为诗悼之 
　　日暎罘罳弄翠衣坐来无语陇云飞珠帘不卷□笼闭却待楼头燕子□ 

　　其二 

　　落日长鸣去住难秋风吹带陇头寒别来旧侣知多少西望秦云不忍看 

　　其三 

　　喜入金闺舞彩霞学吹王管向昭华殷勤省识弥生赋石椀盛来菉豆花 

　　其四 

　　静憩鸣鸠午梦醒谁家横笛和愁听别魂消尽浑无赖更学秦声到画屏 

　　其五 

　　万里乡园入梦休路迷谁识下江洲不须怅望洲前月一别江山落木秋 

　　其六 

　　树头树底妬流莺呼酒呼茶字字明最是破人春草梦紫荆花下大哥声 

　　其七 

　　春色阑珊柳欲眠数声娇语落花前夜来醉作文园渴索向茶铛信不传 

　　其八 

　　雪白梨花薜荔墙一声初落晓风香别来故国三千里羞伴乌衣语画梁 

　　其九 

　　镜鹤池头花树多傍池长学柳花歌明年花发春池上独倚朱阑看鹤过 

　　其十 

　　一入深闺损翠颜十年误点紫云班众中毛羽还堪惜绿鸭池头仔细看 

　　其十一 

　　晓来慵语对花眠特倩黄莺说雨前自笑身同双燕子傍人门户受人怜 

　　其十二 

　　东风初解唤茶时豆椀新添日影移似说夜来春梦恶野鸦偏噪最高枝 

　　其十三 

　　博山垆暖玉笼寒小合轻阴翠羽残学得语成浑未解娇羞不耐倚阑看 

　　其十四 

　　主恩特重羽毛轻不共黄鹂深树鸣几向菩提持半偈傍人只解唤茶声 

　　其十五 

　　学语多年余舌在语从怜处却堪憎身前解受金刚咒好化深林不语僧 

　　○偶成 【 二首】 

　　石榴花底火初然一派晴鸠趁午烟却忆文华供事宠独摇环佩日中天 

　　其二 

　　淡泉雨茗试新瓶小倚楼头午梦醒帘外风花都不管鹤来庭下自梳翎 

　　○梦中一绝讼忆后联醒来足成之 

　　江雨潇潇驻木兰谁家长笛倚风残春容似觉秋容老醉把寒花仔细看 

　　○入同口 

