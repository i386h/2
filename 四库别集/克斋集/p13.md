<!-- { "loadSidebar": true } -->
　　山川之与人物可以相有不可以相无而以相值之为羙有是山川而人物不足以发挥则通者窒明者晦天地之閟蔵亦讫于榛翳无自以呈露胸中有邱壑而适在荒郊逈野之所崇冈秀岭之崒清泉白石之竒怪虽欲登髙舒啸临流赋咏而兴寄无所托以是知山川之与人物尝相须以相成不可以偏废也运属南阳叶公卜宅得郊居之胜青山屋上而流水屋下五畆之寛山径之幽足以徜徉此生而无慕乎其外然公之志犹未惬去家一里而近又得所谓苏坡者其地闲旷而清淑纡徐而深窈虽鸡犬之声外闻邻巷入其中则邈与世尘不相接有若非人间者公遂结庵其间而亭其上亭扁以爱山而庵即苏坡也自是杖屦徃来无间朝夕剪剔繁秽风来而月去防理竹树春华而夏隂佳时胜日领客来游杯酒流行语笑懽洽徘徊盘礴竟日忘倦此公所谓爱山者也然公赋性防逹受材劲敏虽早谢塲屋家政具有方畧植僵起仆兴滞举废视昔愈有光焉见于小试如此使得一命以自效必有可观者惜其不见于用防朝家以优老恩授初品继而浙漕陈公宗仁檄为幕椽公宁优游山林不以此而易彼子若孙以公之乐于斯丘者因请为茧窠计公笑而从之然公实未【缺】也昔昌黎韩文公送李愿归盘谷序而歌之曰饮且食兮夀而康无不足兮奚所望文蔚于公亦云庵既成走书山间求识其颠末文蔚视公为母党尊行义不可辞故为之书公名尧咨字叔羲绍定庚寅十二月朔西溪陈文蔚记
　　求仁斋记
　　圣门讲学无非求仁羣弟子之所叩请圣人之所告语皆以是也然所问者不一而圣人告之者亦不同茍知其所以然无非仁也如雒居天地中其至之之路虽千蹊万径及其至雒则一耳世之学者不明乎此见圣人之言随人而告之各异其指将以何者为定説抑不知识仁则所以告之者无非仁不识仁则如人靣之不同虽盈尺之地举天下莫能一而仁之为道竟不可得而识矣葢仁者浑然天理在人则本心之德不可以一毫人伪参之也且天理浑然何所不该岂可以一事名而人得其本心则无非至诚恻怛非自外而至也此仁之全体所以难名而孔子之于门人与夫当世贤士大夫未尝轻许于一人不曰未知焉得仁则曰不知其仁也止顔子以仁许之亦曰其心三月不违仁则三月以往未免少间第不逺而复耳如克己复礼之告视羣弟子最为切要及请问其目则直戒以非礼勿视听言动顔子固以仁为己任夫子诲之之意亦深切矣其后孟子最善言仁曰仁人心也又曰仁也者人也合而言之道也其所以状仁之全体亦已明矣至四端之説则又以仁为体统而义礼智皆繇此出如干之四徳嵗之四时四徳实以元为善之长而亨利贞则统之四时实以春为生之始而夏秋冬则贯之仁者其四德之元四时之春乎自圣学失传此理湮晦至我宋伊川程子得不传之妙于韦编断简中发明仁道于易曰四徳之元犹五常之仁偏言则一事专言则包四者至哉斯言虽孔孟复生无以易此学者泝流而穷源则仁之全体可得而见矣三山赵君贤宗子也有志于道以仁者圣门所素讲外是非所以为学无他嗜好一意读书穷理于所居之侧以求仁名斋为蔵修游息之地谓先识仁而后可以求仁讲切于四方者不一而足志亦勤矣一日书来求予文以识其颠末顾予不敏何足以遂所请虽然可无一语以为进徳助仁者心之理也心存则仁存矣将以存心岂有他哉敬而已矣敬者主一之谓也主一而弗贰于二则求仁而得仁矣赵君其勉之赵君名崇栗字【缺】　尝宰信之铅山政绩亦可纪云端平丙申正月己未朔上饶陈文蔚撰
　　起堂记
　　孙卿子书有云相形不如论心论心不如择术葢仁人心也心之体根于仁而心之用存乎术心茍仁矣而术不之择则不足以逹吾仁故孟轲氏亦曰矢人岂不仁于函人哉矢人惟恐不伤人函人惟恐伤人故术不可不谨也大抵儒者存心惟在于爱人利物防而学之壮而欲行之凡亲师取友朝夕讲究者莫非成已成物之事故自一命以上以至坐庙堂为卿相随其所处皆足以行志虽惠有广狭而心之所存则一也然有是心而无其位则不足以逹其用有是心无其位而能逹其用者其惟良医乎先朝钜公有言逹则愿为卿相穷则愿为良医于戱仁哉是心也葢卿相生民之休戚所系良医人命之死生所系卿相能拯民于涂炭良医能起死于膏肓穷逹虽不同而济物之心及物之仁则随寓而见无加损也身良医而道卿相术之不可不择葢如此永豊黄懋子昭读书为儒应举覔官屡不偶于有司于是嘅然发叹曰命已夫吾非茍为利禄计将阶一命以行吾志今乖于时者如此则吾之志竟不可遂耶乃歴览方书究心诊视且周游四方参验精博以证已之所诣既足以自信矣则坦然行之而不疑所活亦众至遇人亦告之以良方秘诀俾得以备急难其用心仁而择术谨子昭于是贤于人逺矣一日以所居之堂请名于予予遡其意而以起名之诚望其如昔人之起朽也章泉赵公亦嘉其志为之特书继又请予言以述其事予不得而辞也故叙其大槩如右云年月日上饶陈某记
　　浩然斋记
　　浩然之气乃天地之正气而人得之以生者也飬而无害则塞乎天地之间而无间一失所飬则馁矣然飬之必有道孔门之学得其传者曽子也曽子传之子思子思传之孟轲曽子曰吾尝闻大勇于夫子矣自反而不缩虽褐寛博吾不惴焉自反而缩虽千万人吾徃矣缩者直也孟子之学其源葢出于此论浩然之气而惟以集义为先谓气是集义所生者非义袭而取之也集义则无徃而不直矣人能集义而无徃不直则仰不愧于天俯不怍于人其气岂不浩然矣哉集义以飬气如药之有方也必有煆炼炮制之术温凉补泻之节而后方之良者可验而伐病之功可得而收矣孟子既授人以飬气之方而日用之间必有功程可以持守必有事焉而勿正心勿忘勿助长也此日用之功程也气固欲得其所飬茍无事焉则心不存而何以持其志必欲正焉则急于计效而近于助长勿防必有事者也勿助长乃勿正者也优游涵泳不防不亟则是气也将自浩然充塞天地而不知其所以然矣是殆煆炼炮制温凉补泻之术乎建昌吕君受业于文公先生为古人为己之学建昌南康属邑也号称多士而吕君实其翘楚听文公之言为甚冨知文公之心为甚深时以得其所得者而发其胷中之蕴于所居之侧筑斋于松竹间以为修身穷理之地名之曰浩取孟子浩然之气之义中有集义之轩有谨独之室居其中玩其理无非所以为飬气之资其用心亦逺矣然孟子荅公孙丑之问必曰我知言我善飬吾浩然之气孟子将论飬气必先之以知言葢于天下之理不能了然于胷中而得其操存涵飬之要则将彊制其心有告子不得于言勿求于心之病岂能从容自得造于至大至刚之域自然流行而无间者哉是理也吕君已知之予又何言葢不如是无以发孟子示人之防予与吕君同门又于白鹿得切磋之益吕君不知予之浅陋而不予弃也俾记其名斋之意辞不获已用叙其大槩如此并以求质云吕君名焕字徳逺嘉熈二年嵗戊戍三月癸酉上饶陈文蔚记




　　克斋集巻十
　　钦定四库全书
　　克斋集巻十一　　　　　宋　陈文蔚　撰祭余正叔
　　呜呼甚矣传学之难也道晦千五百年世之儒者鲜克有志有志而业不终岂不痛可恨哉始予与公其生同乡予自为儿已闻公誉苐未知其有为学之志暨其壮嵗声气既同不期自合遂相与同游于朱夫子之门甲辰之秋同往同归在道一月切磋讲究剖心露诚纎悉无隠嗣后或离或合音书络绎殆无虚日类皆至诚恻怛非不情无味之语今嵗之夏公复入闽九月之初我徃公归适相邂逅于武夷道上踌躇言别不忍遽舍岂谓分袂而遽成永诀耶呜呼公性和粹公量宏远孶孶讲学未见其止方幸紫阳之业有嗣而后学之望有归孰谓遽止于此耶使予惸惸独处将谁是赖是以欷歔流涕不能自己岂寻常交游之情而已哉始予闻讣偶客异县不克恸于寝门之外今兹临穴寓一哀于茶奠尚幸英灵鉴此诚意
　　祭朱先生
　　于戱先生天丧斯文以身任道名教所存海内学者孰不推尊梁木正頼奠楹遽闻载惟孔孟道丧千嵗周程勃兴始克有继既举宏纲亦阐奥义涤昬啓瞆以诏来裔未及百年寖讹厥传防言既絶所见各偏坠绪虽在莫窥其全先生病之遗书手编先生之学渊源有自乃于其中克自振厉穷讨幽探曲尽防细有发其端今极其备风霆雨露草木山川鬼神幽明古今后先即事即物理无不然一以贯之周流浑圆出入六经贯穿百代小道曲艺搜罗罔外事有是非理或向背咸能折衷各当其防中和之气备于厥躬得之既全养之既充事极万变莫撄其锋全体大用高明中庸推以教人无所偏倚致知力行曰无二理章分句析其归切已谁谓博文而不约礼嗟我小子性实颛愚屑屑往来空空鄙夫先生怜之许令趍隅谓敏不足而朴有余坐厄饥寒复阻长道引睇门墙弗克频造缄书远贻毎约其到心动形留则以实告于戱先生天地之仁丁巳之冬戊午之春招之使来授业诸孙因获终嵗侍教谆谆冬暮告归拜于席下期以已未复到精舎暨其及家老父病卧此意虽厚不容不谢尚期再见欵侍诲音一再报书疾病已侵徃省未果讣告忽临仰天长号涕泗满襟嗟我小子业犹未卒天夺老师云胡甚疾有信无徴有疑无质既失依归莫明统一所幸诸书训释已详率非空言道学之纲虽极昬懦敢不激昂有负明训即负彼苍呜呼先生仪刑永别念昔暂违今焉永诀歴歴在耳言犹未絶薄奠诉情岂知予切
　　祭赵敷文
　　公之受才疏通敏疾及其为政详明缜宻公之禀气和平乐易及其厉行正直刚毅人之有善如自己出靡矜所长闻义则屈自初筮仕以至通显始终一节未尝少变辞荣就闲戒满知足徜徉丘园惟欲所欲有时巾车或命杖屦气飘飘然如欲轻举胡为一朝不闻婴疾遽然长逝理不可诘某等萤雪寒衣久依墙仭恩沐涵濡奚止河润载惟平时言契席促岂无分际不见邉幅士高其风民乐其谊自闻公讣无不陨涕某等于中尤剧悲切痛如之何防欲肠折升公之堂举酒一酹号诉此情魂兮如对
　　祭外舅周司书
　　自昔丱角获亲师模晨夕请业抠衣趋隅荷翁谆谆诱掖开导子弟视之父兄其诏首尾三载性窦寖明属辞比事协韵谐声十三能文以愈为比用是相期许妻以子自归门阑爱笃于初提挈困踬鞭防庸驽匪如常人徒曰翁壻离合万端夷险一致翁当晚嵗适意丘园我方负米东西其奔归侍有期来省以暇促席従容无匪情话丙辰之夏翁病卧床咸谓不起我心忧伤虽幸更生血气非昨毎来视之悄然靡乐去秋拜违叮寜再来使不忍去出门徘徊今嵗之春首谓翁女暂置家事归省汝父喜闻起居日胜且康尚冀来见期于新凉岂知时逢事与愿戾老父抱疾旁无兼侍过此复出以饥所驱折简道意得翁手书曽未逾旬已闻翁病时以儿曹秋闱小胜自是应接日无少闲防欲徃省出门复还此情未伸翁讣已至涕泗纵横恸哭无地痛念相亲防四十年情义无间如一日然何期永诀有此艰阻深自引咎不勇如许欲致薄奠以写寸衷仍夺于事因循末冬言虽不文意寔缱绻冀翁精爽来鉴非远
　　祭徐子顔
