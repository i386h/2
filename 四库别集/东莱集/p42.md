<!-- { "loadSidebar": true } -->
　　受之日来尽解事唯是志乡非它人所能与毎相见亦未尝不尽区区也某病体只如故但无求痊望愈之心度歳月却不觉费力省思虑之戒敢不佩服尤延之説祭文极是盖当时伤感之意多自应廹切耳诗説止为诸弟軰看编得诂训甚详其它多以集传为据只是写出诸家姓名令后生知出处唯太不信小序一説终思量未通也其它受之当能道已详语之矣余乞为道毖重
　　某病倦稍不上状惓惓苐有倾乡疚心荒政闻极劳瘁然到得措画不行求牧与刍而不获便有归诸其人之义不必耗损神气所系殊不轻也一月前得原伯舅氏书政府许求祠已専奉报想久已入文字如不遂请而郡中渐可枝柱为饥民小留亦君子之志也但报状中犹未见得请何耶某病体只如旧但近尝发痁又加疲薾尔昨日忽被堂帖还故官病废如此尚未能出门户况仕宦乎但虚烦除书为愧尔闻临安知旧皆知其不能就特揆欲以示善意一两日自列乞依旧奉祠计必见听也旧从学毛大方仲益往视其弟因欲请见此子和易知自爱却可与语也匆匆未能它及向寒惟祈斯文毖重
　　某稍不闻问政此倾乡受之来辱手教且能道近况之详极以为慰荒政既粗可枝梧又诸公略相应副曰无辞求去只得为民少屈以须终更也某痁疾方安寻被除目不免亲作数字恳政府甚觉疲倦所幸相谅既见听矣但専闻犹有叅议官指挥病中亦何縁赴得又须费一畨书札也陆子寿不起可痛笃学力行深知旧习之非求益不已乃止于此于后学极有所闗系也痛痛张五十丈遗文告趂郡中有笔力早写一本见示极所渇见不必待编定亦不以示人方其无恙时谓相见之日长都不曾抄录今乃知其可贵重也言之涕下手倦不能多及向寒惟为道义自重
　　某方作书毕刘平父转教赐谨悉寻常虽未尝预此事以吾丈之委属刘枢之贤敢不尽力但目前未有其人年岁间傥见有可者当闗白也近有建昌士人陈刚正已相访种种皆与人合十年来所未见也工夫浅深自是渠事大防只是当耳渠今冬来春为五夫之行如此等人方始不枉与説话也
　　某手冻未及拜书祠官幸已得请自此遂可奠枕矣解组不逺至时趣子重来合符而归最为上防切不须求祠恐诸公意不过别有除改却是自引惹也
　　便中伏领教字殊以慰怿前日见邸报江西之命闻尚有两政阙足可优游求志想甚称惬也某病体萎痹虽不复可料理然意绪日日增胜观书亦粗有味旧来寛弛昏惰之病似渐刋落今方可奉承诲药而疾病又锢而留之徒乡风浩叹而已前岁问疾之诺目下虽非其时它年终觊践言也陆子静留得防日讲论必甚可乐不知鹅湖意思已全转否若只就一节一目上受人琢磨其益终不大也大抵子静病在看人而不看理只如吾丈所学十分是当无可议者所议者只是工夫未到尔在吾丈分上却是急先务岂可见人工夫未到遂并与此理而疑之乎某十年前初得五峯知言见其间渗漏张皇处多遂不细看病中间取繙阅所知终是端的向来见其短而遂忽其长政是识其小者尔子静许相访终当语之也长沙之行须寄径新治不知不以为嫌否定叟书漫纳去书中欲求五峯皇王大纪及正蒙内篇若只遣人行亦乞附行也受之挈家归五夫匆匆上布渠近来渐解事性气亦减已是人家佳子弟但志业未甚立此乃择师不审之咎一味悚侧而已它祈厚为道义毖重
　　某比因南康人行拜状当既呈彻承闻有令妹之戚手足之重何以堪任唯觊勉自开释至扣至扣乍还田庐释簿领之劳为况必甚安释病废无繇陪侍犹恃问疾之约赖以自寛耳毛椽所附手教已领此郎旧虽相从作举业不登门久矣它祈为斯文毖重
　　受之乍别甚思念辱书及竹纸皆收通鉴纲目且录两汉以上送示只要大字【注不须】字数亦不多也
　　某不闻动止惓惓第剧尊仰代者必如期合符计程当已达五夫适此梅雨防渉亦不至劳顿否某病体虽不复可料理然自去秋稍稍勉习执匕筯系衣带入夏来浸觉可牵强饮食衣服遂不须人亦病中一快也心闲无事读书亦粗似有味但块然索居无从质正梦寐问疾之语殆以日为岁耳张五十丈遗文想已抄录得付此介甚幸定叟书不知已附便否匆匆布禀它祈厚为斯文保重
　　受之未及别书近日不知作何工夫通鉴纲目只欲传大字此便回先录战国西汉寄示字数亦不多也
　　某病体度暑粗安前书所説着衣吃饭不复仰人其实仰人但是勉强积习仅能执捉自病中言之则稍自如耳若比平人不为快便盖萎痹已成沉痼非汤剂所能料理也所幸闲中浸有趣俯仰一室极觉安适度去死尚逺未为师友忧读书虽略有课程如诗解多是因集传只写出诸家姓名纵有増补亦秖堪晓童防耳大事记以不敢劳力索考有时取编过者看百孔千疮不堪防检且欲住手再整顿若尽此岁以前须稍见头绪是时当逐旋录数段往求教也郑景望不起极可痛善类凋落如此奈何詹体仁近亦送葵轩论语来比癸巳本益复稳密以此尤欲见晚年论述刋定毕并与元藁送示为幸受之近日肄习稍勤否资质本明爽向来在外舎深居罕出所以悠悠今择勤苦有志之士与之防处必须勉厉也仙洲增胜虽无繇陪谈赏然年来屋后花竹成隂随分亦可自娱犹觊杖屦一临之也文鉴以趣办去取不当必多有大悖理处因笔望条示虽不可追改犹得以警省尔匆匆拜禀它祈厚为斯文崇重












　　东莱别集卷八
　　钦定四库全书
　　东莱别集卷九　　　　宋　吕祖谦　撰
　　尺牍三
　　与周丞相【子充】
　　某八月末暂往防稽省外祖母留二十余日乃归初欲迤逦为天台鴈荡之行偶得朱元晦书欲来春同游须少待之今冬遂不复出闭门却扫乃无一事读书亦稍有趣第恨相望邈然无由欵奉燕谈毎深浩叹迩来日用践脩之详与夫游泳笔墨因风示以一二沃此虐渴不胜系望子中兄官期不逺否令次望致敬仰之意刘子澄时通问否近偶作哭芮丈十絶向来欲上数语中间忧制故迤逦至今诗初非所习正以往时有不敢作诗之语深愧此意聊挂延陵之劔耳亦漫录呈
　　比闻趋召之命公道所系实在此行虽如惰退之人与世久不相闗犹不能不为善类贺也深识体国盖有自来窃想徒御既次近道导迎善气合和朝廷乃众正所以独属于门下者黙观遍察累年于此计必有以处此者矣某阖门久益有味但索居难得朋友前月偶得陈君举来相聚山中数日殊不落莫语次未尝不南望车尘慨然怀想也薛士龙之子属某志其墓钦夫已欲为书【阙】其子欲求碑额于门下君举与其子旦夕自専拜书矣
　　灵洞虽得一日之欵然犹恨倥偬所欲言者不能展尽继闻西清劝讲之命虽以善类同庆以久屏居不作都下亲故书无由贡问便中共被手教下情不胜佩服某还舎己两旬休渴既定终日萧然乃无一事但学殖不进方将深求其所未至不敢安于恬适之乐也舎弟累获亲炙不胜感荷渠亦能具道诲谕之详皆已敬悉铨试渠初以不习举业甚惮此行今亦且得一事了耳眷聚莫已往般挈否为近臣体国之义所宜从容调娱裨益元气非若匹士以洁身为谅也
　　重谕馆客可相伴者再三搜索面前相识偶皆不在临安适有余汝谐者往参大学在持志斋颇谨愿尺牍常行者略指授度亦能代匮作律赋稍工令嗣若来却可与之商量虽未知趣向不足以陪燕谈至于强立知见之病则可保其必无也
　　某一秋多在山间前月末始还城早寝晏起随意翻书亦粗有以自适但得常顽健如此侥幸已多他非所及也迩来宠数频仍髙怀淡然亦何足为损益第治表既见忻然为善类喜而职亲责重又怵然为门下虑耳推毂人物实培养基本之先务第向来所接识者亦既在鉴裁之中矣忧患以来逺迹事外后来之秀皆罔闻知故无以应命苟益充是心咨谋不倦自应多得实材也某退藏里闾嗒然无复余念新岁来方欲再理旧书为十年调度但无它挠使得极意讲磨志愿已毕过是皆非所及也前此闻端尹之命虽慵惰不与世故亦欣然喜而不寐本根之地窃计朝夕薰陶深培厚养为益既多善类所以拳拳于门下者唯此一事自余盖未足言也正道不絶如线唯冀思硕果不食之义为斯民少屈忧国之念过于防身则所愿望
　　旬日前至三衢哭汪丈逮今意绪惨怆典刑文献尽于是矣
　　某屏居粗遣不足廑矜念示谕足见警惧之意然实有裨补则不必迹之外见事有次第则不必人之遽孚体国既深自信必笃若过自退托则非众正所以仰恃于门下之意也子上兄遍游天台鴈荡不胜健羡一书告为通呈钦夫报章并拜纳得付的便甚幸子澄待命公车甚久不知已有所授否悻悻遽去固伤事体若濡滞淹时则亦当推爱人以德之义有以【阙】



















　　仰禄矣惰退之迹不欲自通于诸公若是时吾丈犹在朝为致一言甚幸今未须也沈叔晦直谅确实士人中极不易得莫己有所授否刘子澄絶不得书念之毎往来于心也潘严州女子适其弟在婺往还甚熟为郡有爱民之意甚知敬慕所以欲达姓名之意无它恐州郡间时有合整顿利病欲得咨禀耳
　　某近自婺来越省外祖母弛担始见除目窃知独出推毂之力前书所以拜禀复求祠禄实繇向来一出讲论防裂病败如牛毛忧患以来渉歴艰难读书方似粗有蹊径意欲更得数年之间极力寻绎今复驱【阙】之遽从事役爱念则厚然非所以长养成就之也名在仕版身非已有岂敢苟遂私志但离婺时都无所闻数日间须且归治行装到家已是二十左右而提举叔祖母塟期近在此月二十六日势须过此乃能之官后月初四五间当得瞻见某以韩丈所遣送堂帖人在婺未来未有被受故未能作政府书敢告先为白诸公并及行期曲折幸甚
　　近辱教况下情不胜铭佩某病体入冬来差觉胜前但手足腰髀时有坚强处故未自如耳药物日进三四服未尝废炙艾医者或云血本少用火则益燥涸以此犹未决也请外见郤近臣与国同体不得尽伸已志君子在朝要自有不知之润也钦夫既按吏未报而复遣本州倅往摄事彼安得不猜惧其处事诚太疎因书当规之但施行既尔逺方观听便轻缓急必号令人不动非独渠私利害也旬日前报状中见黄德润初对文字蔼然真吉人之言可为善类贺令嗣闻已赴官侍旁莫别有弟侄相伴否匆匆拜禀他祈厚为斯文毖重
　　见加恩诸制愈出愈新略无倦笔所谓方叔克壮其猷者也持此求退不亦难乎一笑
