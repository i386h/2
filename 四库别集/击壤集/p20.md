<!-- { "loadSidebar": true } -->
　　明有日月幽有鬼神日月照物鬼神依人明由物显幽有人陈人物不作幽明何分
　　无腼吟
　　事曽经见物曽持链天地之间俯仰无腼
　　事体吟
　　语言须中节义理贵从宜可革仍三就当行必再思
　　自余吟
　　身生天地后心在天地前天地自我出其余何足言
　　四可吟
　　可勉者行可信者言可委者命可托者天
　　四不可吟
　　言不可妄行不可隳命不可忽天不可违
　　赁屋吟
　　屋新人喜居屋敝人思去主若善修完何时不能住
　　小人吟
　　小人无耻重利轻死不畏人诛岂顾物议
　　览照吟
　　其骨爽其神清其禄薄其福轻
　　有病吟
　　一身如一国有病当求医病愈药便止节宣良得宜
　　二月吟
　　林下故无知唯知二月期酒尝新熟后花赏半开时只有醺酣趣殊无烂漫悲谁能将此景长贮在心脾
　　三月吟
　　满城尽日行春去言防行春还有数真宰何尝不发生游人其那无凭据梨花着雨漫城啼栁絮因风争肯住一片清明好意多柰何意好难分付
　　一等吟
　　欲出第一等言须有第一等意欲为第一等人须作第一等事
　　万物吟
　　成败须归命兴衰各有时小人纵多欲真宰岂容私只此浪喜欢便成空惨凄请观春去后游者更为谁
　　洛阳春吟
　　四方景好无如洛一嵗花竒莫若春景好花竒精妙处又能分付与闲人
　　洛阳人惯见竒葩桃李花开未当花须是牡丹花盛发满城方始乐无涯
　　桃李花开人不窥花时须是牡丹时牡丹花发酒増价夜半逰人犹未归
　　光隂不肯略从容九十日春还又空多少落花无着莫半随流水半随风
　　春归花谢日初长燕语莺啼各自忙何故逰人断来徃緑隂殊不减红芳
　　十日好花都去尽可怜青帝用功深逰人莫便无凭据未必红芳胜緑隂
　　春归必竟归何处无限春寃都未诉欲托流莺问所因子规又呌不如去
　　用尽四时周一嵗唯春能见好花开十千买酒未为贵既去红芳岂再来
　　自贻吟
　　六十有七嵗生为世上人四方中正地万物备全身天外更无乐胷中别有春
　　落花吟
　　万紫千红处处飞满川桃李漫成蹊狂风猛雨日将暮舞榭歌台人乍稀水上漂浮安有定径边狼籍更无依流莺不用多言语到了一畨春巳归
　　暮春吟
　　花开春正好花谢春还暮不意子规禽犹能道归去春来蝴蝶乱春去子规啼安得如前日和风初扇时禽不通人情唯知春已暮亦或呌提壶亦或呌归去
　　泉布吟
　　名为泉布者无足走人间善发难言口能开不笑顔偿逋小续命赒急大还丹唯有商山老非干买得闲
　　牡丹吟
　　一般顔色一般香香是天香色异常真宰功夫精妙处非容人意可思量
　　诗上尧夫先生兼寄伯淳正叔　　　载
　　先生髙卧洛城中洛邑簪缨幸所同顾我七年清渭上并游无侣又春风
　　病肺支离恰十春病深樽俎久埃尘人怜旧病新年减不道新添别病新
　　和凤翔横渠张子厚学士亡后篇
　　秦甸山河半域中精英孕育古今同古来贤杰知多少何代无人振素风
　　自处吟
　　尧夫自处道如何满洛阳城都似家不徳于人焉敢异至诚从物更无他眼前只见罗天爵头上谁知换嵗华何止春归与春在胷中长有四时花
　　为人吟
　　为人须是与人羣不与人羣不尽人大舜与人焉有异帝尧亲族亦推伦人心龃龉一身病事体和谐四海春心在四支心是主四支又复逺于身
　　先天吟
　　先天事业有谁为为者如何告者谁若谓先天言可告君臣父子外何归眼前伎俩人皆晓心上功夫世莫知天地与身皆易地已身殊不异庖牺
　　中和吟
　　性亦故无他须是识中和心上语言少人间事体多如霖廻久旱似药起沈疴一物当不了其如万物何
　　四贤吟
　　彦国之言铺陈晦叔之言简当君实之言优游伯淳之言调【又作条】畅四贤洛阳之名望是以在人之上有宋熙宁之间大为一时之壮
　　年老吟
　　嵗华头上不能惊唯有交亲眼更明皓皓月常因坐看深深酒不为愁倾苟于心上无先觉却似人间小后生欲约何人为伴侣江湖泛去一舟轻
　　天地吟
　　天人之际岂容鍼至理何烦逺去寻凶焰炽时焚更烈恩波流处浸还深长征戍卒思归意久旱苍生望雨心祸福转来如反掌可能中夜不沈吟
　　至论吟
　　民于万物巳称珍圣向民中更出羣介石不疑何尽日知几何患未如神若无刚果难成善既有精明又贵纯祸福兆时皆有渐不由天地只由人
　　人玉吟
　　玉不自珎人与珎人珎何谢玉之纯然知粹美始终一更看清光表里真韬韫有名初在石琢磨成器却须人古人巳死不复见被褐之言不谬云
　　诈者吟
　　诈者固疑人天下尽行诈不信天下人其间无真话
　　饮酒吟
　　时时醇酒饮些些颐养天和以代茶无雨将成大凶嵗负城非有好生涯身居畎畆须忧国事委男儿尚恤家人问老来何长进鉴中添得鬓边华
　　乐物吟
　　物有声色气味人有耳目口鼻万物于人一身反观莫不全备
　　和王安之小园五题
　　小园新葺不离家髙就岗头低就窳洛邑地疑偏得胜天津人至又非賖宜将阆苑同时语莫共桃源一道夸闻説一轩多种药只应犹欠紫河车
　　野轩
　　一轩名野非尘境嵩少烟岑送好风日月嵗时都属已更于何处覔壶中
　　汚亭
　　许由为计未为深洗耳如何不动心到此洒然如世外何尝更有事来侵
　　药轩
　　山里药多人不识夫君移植更标名果能医得人间病红紫何妨好近楹
　　晚晖亭
　　髙亭新建碍烟霞暮景能留是可嘉最近赏春来往路游人应问是谁家
　　观物吟
　　水雨霖火雨露土雨蒙石雨雹
　　水风凉火风热土风和石风冽
　　水云黒火云赤土云黄石云白
　　水雷火雷虩土雷连石雷霹
　　昼睡
　　昼睡功夫未易偕羲皇以上合安排心间无事饱食后园里有时闲步回未午庭柯莺屡啭巳残花径客稀来请观世上多愁者枕簟虽凉无此懐
　　进退吟
　　进退两途皆曰賔何烦坐上苦云云低眉坐处当周物掉臂行时莫顾人齿发既衰非少日林泉能老是长春行于无事人知否宠辱何由得到身
　　为客吟
　　忽忆南秦为客日洛阳东望隔秦川云山去此二千里嵗月于今十九年栁色得非新婀娜江声应是旧潺湲衰躯设使能重往畴昔情懐柰杳然
　　忽忆东朐为客日壮心初见水云乡岛夷居处隣荒服潮水来时杂海商卧看苍溟围大块坐观红日出扶桑虚生虚死人何限男子之称不易当
　　忽忆东吴为客日当年意气乐从游登山未始等闲辍饮酒何尝容易休万柄荷香经楚甸一帆风软过扬州追思何异邯郸梦瞬息光隂三十秋
　　忽忆太原为客日经秋纵酒未成归逺山近水都成恨髙阁斜阳尽是悲年少不禁花到眼情多唯只泪沾衣如今老向洛阳里更没这般愁到眉
　　摄生吟
　　握固如婴儿作气如壮士二者非自然皆出不容易心为身之主志者气之帅沈珠于深渊养自巳天地
　　病中吟
　　尧夫三月病忧损洛阳人非止交朋意都如骨肉亲荐医心恳切求药意慇懃安得如前日登门谢此恩
　　重病吟
　　安乐五十年一旦感重疾仍在盛夏中伏枕几百日砭灸与药饵百疗効无一以命聴于天于心何所失
　　天人吟
　　天生此身人力寄人力尽兮天数至天人相去不毫芒若有毫芒却成二
　　疾革吟
　　有命更危亦不死无命极医亦无効唯将以命聴于天此外谁能闲计较
　　聴天吟
　　上天生我上天死我一聴于天有何不可
　　得一吟
　　天自得一天无既我一自天而后至唯天与一无两般我亦何尝与天异
　　答客问病
　　世上重黄金伊予独喜吟死生都一致利害漫相寻汤剂功非浅膏肓疾已深然而犹灼艾用慰友朋心
　　病亟吟
　　生于太平世长于太平世老于太平世死于太平世客问年几何六十有七嵗俯仰天地间浩然无所愧






　　击壤集巻十九
　　钦定四库全书
　　击壤集巻二十　　　　　　宋　邵雍　撰首尾吟一百三十五首
　　尧夫非是爱吟诗为见圣贤兴有时日月星辰尧则了江河淮济禹平之皇王帝霸经褒贬雪月风花未品题岂谓古人无阙典尧夫非是爱吟诗
　　尧夫非是爱吟诗安乐中坐看时一气旋回无少息两仪覆帱未尝私四时更革互为主百物新陈争效竒享了许多家乐事尧夫非是爱吟诗
　　尧夫非是爱吟诗安乐中得意时志快不须求事显书成当自有人知林泉且作酬心物风月聊充借手资多少寛平好田地尧夫非是爱吟诗
　　尧夫非是爱吟诗安乐中半醉时因月因花因兴咏代书代简代行移池中既有双鱼跃天际宁无一鴈飞无限交亲在南北尧夫非是爱吟诗
　　尧夫非是爱吟诗诗是尧夫可爱时寳鉴造形难着发鸾刀迎刃岂容丝风埃若不来侵路尘土何由得上衣欲论诚明是难事尧夫非是爱吟诗
　　尧夫非是爱吟诗为见兴衰各有时天地全功须发露朝廷盛美在施为便都黙黙柰何见若不云云那得知事在目前人不虑尧夫非是爱吟诗
　　尧夫非是爱吟诗诗是尧夫不寐时咀茹兰薫宜有主恢张风雅更为谁三千来首收清月二十余年撚白髭了却许多闲职分尧夫非是爱吟诗
　　尧夫非是爱吟诗诗到忘言是尽时虽则借言通要妙又须从物见几微羮因不和方知淡乐为无声始识希多少风花待除改尧夫非是爱吟诗
　　尧夫非是爱吟诗虽老精神未耗时水竹清闲先据了莺花富贵又兼之梧桐月向懐中照杨栁风来面上吹被有许多闲捧拥尧夫非是爱吟诗
　　尧夫非是爱吟诗诗是天津竚立时有意水声千古在无情山色四边围孤鸿逺入晴烟去双鹭斜穿禁栁飞景物不妨闲自适尧夫非是爱吟诗
　　尧夫非是爱吟诗诗是天津再住时积翠莺花供秀润上阳风月助新竒凤凰楼观云中看道徳园林枕上窥不负太平吟笑事尧夫非是爱吟诗
　　尧夫非是爱吟诗诗是尧夫渐老时毎用风骚观物体却因言语漏天机林间车马自稀到尘外杯觞不浪飞六十一年无事客尧夫非是爱吟诗
　　尧夫非是爱吟诗诗是尧夫忠恕时无限物情闲处见诸般药性病来知暗于成事事必败失在知人人必欺家国与身同一体尧夫非是爱吟诗
　　尧夫非是爱吟诗诗是尧夫黙识时初有意时如父子到无情处类渑淄眼前成败尚不见天下安危那得知始信知人是难事尧夫非是爱吟诗
　　尧夫非是爱吟诗诗是尧夫知幸时日未出前朝象帝天才春处谒庖牺三杯五杯自劝酒一局两局无争棊韶濩不知何似乐尧夫非是爱吟时
　　尧夫非是爱吟诗诗是尧夫自励时适道全由就师学出尘须是禀天资好贤只恐知人晚乐善惟忧见事迟多谢友朋常见教尧夫非是爱吟诗
　　尧夫非是爱吟诗诗是尧夫得意时正得意时常起舞到麾毫处辄能飞南溟万里鹏初举辽海千年鹤乍归岂止一诗而巳矣尧夫非是爱吟诗
　　尧夫非是爱吟诗诗是尧夫可叹时固有命焉刚不信是无天也果能欺才髙正被聪明使身贵方为利害移无计柰何春又老尧夫非是爱吟诗
