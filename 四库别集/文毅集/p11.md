<!-- { "loadSidebar": true } -->
　　小隠当年逺市尘杏花深处转幽偏一村矮屋疑勾漏数亩青山似辋川流水通桥舂药碓闲云将雨润芝田华陀今见孙枝好雅度浑如董奉贤
　　从父原复新除华容赋一律奉赠
　　拜命趋朝出紫宸一官初授渥恩新来时共泛西江月去日平分上苑春彭蠡望穷懐故国洞庭到处是通津华容凋弊劳苏息莫对双松岸帻巾
　　松石轩
　　手植青松不计年根株峙石翠相连勿嫌落子惊幽梦惟爱闲云伴醉眠半夜风声寒作雨一林阳气暖生烟画长与客敲棋局忘却人间俗事縁
　　翠筠轩
　　闻説华轩俯碧湍竹林适有晋衣光凝翡翠秋偏好色漾玻璃夏亦寒留客何妨对棋局濯缨兼可把渔竿几囘有意来相访应与王猷一例看
　　题刘郎中归隠竹轩图
　　闻説刘郎似谪仙竹轩不减洞中天蛟龙嘘气成楼阁岛屿无波列市尘鹤到诗坛通逺信人看棋局惜流年卜居自爱三山好赢得烟霞满目前
　　除夕寄萧时徽
　　曽约同斟守嵗杯荒城日听足音来地偏每取亲邻外客乆何堪节序催刻烛有情同赋咏颂椒无侣重徘徊前盟独有寒梅在肯向庭前带雪开
　　戏题鸡卵
　　形体难分圆与方却将天地尽包藏欲知内外两重白全在中央一防黄混沌未分先有象乾坤已判见低昂养成羽翼冲霄汉化作金乌运太阳
　　海东青
　　万里飞来渡海西灵禽玉爪不沾泥身欲抉羣鵞队展翅能追天马蹄万里纵横嫌地窄千层冲突觉天低何须更结鸾凰友应与云鹏力量齐
　　菖蒲
　　三尺青青古太阿午风池畔荡晴波长桥有影蛟龙惧流水无声昼夜磨两叶带烟生杀气五更弹雨和渔歌愁来只怕西风起消尽锋铓恨转多
　　送友人还乡
　　九月江东白鴈飞京华游子赋南归湖天水落邮程速泽国霜清浦树稀为念庭闱勤侍省岂知闾里重光辉秋风双桂堦前好定有天香拂防衣
　　送王指挥还京
　　共在红云侍禁闱经年离别思依依愁冲毒雾湘南去荣捧天书日下归焦尾素琴重拂拭黄金锁甲旧光辉青春入奏随冕一片丹心对紫薇
　　送刘御史弟子渊还西昌
　　鸰原分手思悠悠乌府情多不可留归梦岂因为客乆还家足慰倚门愁都城花落春犹在逺岫云寒雨半收逆旅相逢仍送别好传消息到沧洲
　　子进惠柑
　　九月明江日尚迟秋园果熟正离离故人尺素青云下恵我黄柑玉露埀颗晕中央金作粟蒂攅髙榦翠为枝常年锡贡来京国尚想金盘进御时
　　赠刘编修归娶
　　少年归娶奏金銮喜得天顔一笑看红锦裁云朝奠鴈紫箫吹月夜乘鸾灵椿堂上承中馈宝镜台前结合欢从此梅花消息好青绫不似玉堂寒
　　送友
　　早辞天禄校书荣又赋三休遂逸情夜近玉堂看月色晓趋金阙听钟声红尘轩葢今无梦白日岩扉旧有盟归到故园松菊在门前五柳识先生
　　寄友
　　章贡河边送别时挥毫谩为写新诗可怜萍梗多离合自信金兰有赠贻衮职尽心惭计拙乡闗入梦虑归迟华山秋尽应偏好检防芳林桂树枝
　　送中书舎人唐存恕归省
　　与君同出周姬姓同住江西路未遥万里东归才识面扁舟南去又乗潮赐荣足慰庭帏念承乏深惭禁籞朝心折断云无一寸不堪分袂镇河桥
　　送侍郎出使
　　侍郎将命出金銮中使传宣左右欢闗内官曹迎使节汉中父老识衣云开太华三峰晓雨过黄河九曲寒寄语渭川千亩竹西风愿早报平安
　　送刘御史按交趾
　　虬髯白晳绣衣郎骢马南巡古越裳城郭新开秦郡县山河原是汉金汤天连铜柱蛮烟黒地接珠崖海气黄莫説炎荒冰雪少须令六月见飞霜
　　赠参政任勉之闽中
　　饶州棠树緑初浓又佐闽藩镇国东海甸防樯千里外蓬莱宫阙五云中风囘画省榕隂合雨过青林荔子红莫谓内廷官位重古来方岳拜三公
　　送弟朝夫及第还乡
　　东风擢第上瑶京金榜天门列姓名拜命已承丹诏重还家先着锦衣荣九霄日月瞻龙衮三月莺花出凤城自是送君乡思切仁山字水逺含情
　　送侄祯期还家
　　慇懃送子出京华文水城东是我家万里一身依旧业五年三载在天涯缄书欲寄青毛凤衣锦仍乗白鼻騧归到故园耆旧问圣恩留赏上林花
　　和姚少师广孝见寄之作
　　名在三孤第一人乌纱白发照青春平生诗格刘公干晚嵗风流贺季真袍赐麒麟红锦丽诰颁鸾雀紫泥新身闲燕坐清如水始觉灵台絶防尘
　　题临桂七星岩
　　早饭行春临桂东野花榕叶色交红七星岩曲篝灯入百转峰囘覔径通石溜滴余成物象古潭深处映层穹却归为恐衣沾湿洞口云生似雨蒙
　　就日门前春水生伏波岩下钓船轻漓江倒影山如画榕树交柯翠夹城村店日中鸡唱午游人陌上酒罂殊方异俗同熙皥欲进讴歌合颂声
　　桂水东边度石桥村民淳朴见渔樵丛祠歌吹迎神女野庙苹蘩祀帝尧附郭有山皆积石仙岩无路不通霄日长衣绣观民俗比户熈熙荷圣朝
　　谒周瑜庙
　　永乐庚寅四月晦日船过周郎祠下与其裔孙季良予泉观将坛因赋二律
　　巴丘古县周郎庙从祀甘黄【甘宁黄葢】共俨然三国已兴吴社稷二乔同泣汉婵娟漳河碧草迷宫沼【指曹操铜雀台】皖水青林绕墓田【周郎墓在今安庆宿松县】葢世英雄瑜与亮东风赤壁忆当年
　　都督峰髙玉峡山【都督峰周郎防兵处】真君楼下水湾环周郎遗庙经千载三国声名振百蛮緑暗丘园春树合锦铺坛墠古苔斑祈灵几度椒浆奠遥望神灵未易攀
　　中秋
　　天上平分一半秋千岩万壑月华流蟾宫有客曽攀桂牛渚何人学泛舟燕赏不须徒酩酊髙歌聊复寄交游嫦娥肯尽来宵兴再遣寒光照九州
　　天风吹我上南楼为报嫦娥得旧游宝镜莹光开玉匣桂花沉影入金瓯清涵宇宙三千界冷浸山河百二州醉倚画楼吹铁笛一声惊破九天秋
　　苍梧即事
　　苍梧城北系龙洲水接南天日夜流冰井鳄池春草合火山蛟室夜光浮千家竹屋临沙嘴万斛江船下石头伏枕梦囘霄汉近佩声犹在凤凰楼
　　梧州旧治扶桑国虎圈山名记大藩蜑户举罾看水影舟人移橛认潮痕苹婆果熟红包拆荔子花开緑蕚繁北望九疑云尽处重华端拱太微垣
　　桂岭东来下恶滩苍梧细柳防云间拍天二水通交广耸日髙城跨北山茆屋竹牌依古濑筒槽渔艇满江湾驿亭笳鼓中宵发又报南天使节还
　　交趾即事
　　交趾名藩百雉雄髙骈塔在古城东弓刀选士军容肃铙角迎风奏节同蛮女艳妆争粉黛夷人村鼓聚儿童可怜新息犹遗庙铜鼓荒凉草棘中
　　交趾囘送安成谢礼献
　　几度扁舟往复还野情只是爱家山冲寒凛冽逾西徼触热炎蒸出百蛮暂对鴈行倾别酒又随鹓序簉朝班天书定许归来早洞里相寻亦解顔
　　倒叠前韵
　　驱驰万里觐天顔夜梦红云玉笋班传道雷霆收北虏已将霖雨洗交蛮陈情白日辞深殿解绶黄云返故山洞里桃花烦致意叶心朱实待人还
　　北流勾漏洞
　　北流县下古铜州平地山岩耸玉楼谁为丹砂赴勾漏人传蝴蝶满罗浮杨妃井塌风烟古葛令祠荒草树秋却忆故乡山更好锦袍归去棹扁舟
　　过思明府
　　太子泉头曙色开仙桃花影覆层台摩天岭势龙骧去交趾人从鸟道来蕃族金符犹什袭汉廷桐柱乆倾颓西风笳鼓连云起共看山中猎骑囘
　　早春舟发文江时将赴都门
　　北风吹冷薄寒裘万里遥怜上国游雪色迷人明两岸江声入夜到孤舟春归忽听云霄鴈昼卧惟闻渚水鸥葵草向阳余素志故园虽好敢淹留
　　游閤皁山
　　閤皁云兼野水流漫传先圣昔曽游岂知汉晋遗风逺只有宋元文字留山势北来开菡萏闗门南下壮金牛野翁为説天书降曽有红云捧玉楼
　　元宵泊豫章
　　寒雪微消画舫轻晚来适泊豫章城万家灯火遥看影半夜笙歌自有声佳节催人惊老大月华照客喜分明同游赖有知心在市酒相倾到二更
　　江西访孔宅赠孔氏昆仲
　　卿家难弟复难兄诗礼相传厪过庭派接鲁邦承教雨天开东壁见文星八州事业空尘土三孔衣尚典型沐浴精光今寂寞愿从洙泗受遗经
　　豫章懐古
　　地入洪都景物稠界分吴楚重干掫滕王有阁空芳草孺子无亭但古丘西去防樯皆北向南来江水自东流消沉多少英雄客李蔡封侯广不侯
　　小孤山
　　两岩相夹石为门万水东流去若奔拔地一峰形自险擎天独柱势尤尊鱼龙并跃春初暖风雨来时昼易昏想见当年禹疏凿神功万古至今存
　　吊李太白
　　几度青山访谪仙思君风格在髙天自为采石江头客无复长安市上眠问罪夜郎悲枉屈吟诗宫禁忆便娟浣花又有髙风在应与先生万古传
　　重阳
　　几囘客里度重阳五岭兹辰望故乡薏苡肯将归上国丹砂不为向炎方竹林客散应多暇菊径花繁尚未荒待得明年还上国登髙宠锡酒千觞
　　立春日寄萧子郁
　　仙蓂七叶报初春气转洪钧雨露新已有香醪试生菜却无故友赏芳辰梅花东阁千林雪乌帽青山万里身为问锦官城里客几时借马到江津
　　五言絶
　　小儿何所爱
　　余未言时颇知人教指梦人授五色笔上有花如菡萏者当五六嵗有作未能书往往不复记忆此由从祖渊静先生戏命赋成诗颇传颂不忍弃置因识于此聪明不及于前时道徳日负于初心益见韩子之言为信
　　小儿何所爱爱此芝兰室更欲附飞龙上天看红日人道日在天我道日在心不省鸡鸣时泠然钟磬音小儿何所梦夜梦笔生花花根在何处丹府是吾家圣人有六经天地有日月日月万古存六经终不灭
　　奉敕题虎顾彪图
　　时仁庙未正位东宫谗言朋兴因作此讽谏
　　虎为百兽尊谁敢触其怒惟有父子情一步一囘顾
　　赠西平侯沐英
　　彩凤有遗雏喤喤泣载途神龙亲哺育跃马赞皇图
　　简胡学士光大
　　圣主开东阁羣贤已满朝早骖孤凤尾侧目望云霄青云坊下路万里此分襟俟有传书鴈相期弋上林
　　谪西河
　　作吏谋全拙从军事亦非乡心秋塞鴈尽日向南飞
　　题白头翁图
　　倦飞甘白首竹实正穰穰不敢先尝食留之待凤凰
　　赠写真刘士荣兼送还乡
　　仆也慙瓌伟丹青赖尔传皇风清蓟北有待画凌烟春尽故乡来秋深别我归宦情同纸薄只是念庭闱
　　送欧阳永清训导之官韶州
　　献策黄金阙之官岭外州送君离恨少江水共悠悠
　　题清沂书隠
　　清沂河上路芳草东西渡时有读书声云山自朝暮
　　李仲侃客蜀忘归作此柬其子
　　寄语君严父乌江锦似花故园如此好安得不归家
　　闻莺
　　惊觉蘧蘧梦频闻恰恰啼只疑纸外却在柳隂西
　　题棠雀图
　　秋实正离离低徊若有思朝阳鸣凤起还向上林枝
　　题胡马图
　　破衲自风沙兼天压雪花草间狐兔尽归去帝王家
　　鴈
　　昔与鴈同归今来雁北飞殷勤吩咐鴈来往莫相违
　　芙蓉
　　木末有芙蓉宛在水中沚若向春风开无人看桃李
　　竹
　　春雨蛟龙变不妨苔藓侵苍苍孤直者空洞本无心














　　文毅集巻五
　　钦定四库全书
　　文毅集巻六
　　明　解缙　撰
　　七言絶
　　河边緑柳
　　御柳青青近緑池迎春濯秀不违时皇恩天地同生育雨露无私亦共知
