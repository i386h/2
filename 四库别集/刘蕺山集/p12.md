<!-- { "loadSidebar": true } -->
　　工部左侍郎臣刘宗周谨奏为微臣危疾陡发万难报効殊恩仰祈圣慈俯容回籍调理以终帷葢事臣叨中万歴二十九年进士授行人歴任礼部仪制司主事光禄寺寺丞尚宝司少卿太仆寺少卿通政使司右通政皆未任削籍恭遇皇上登极于崇祯二年起升顺天府府尹叨任一载告病回籍崇祯八年七月内特蒙钦召来京本年正月内升任今职伏念臣一介草茅荷蒙皇上作养以来洊歴四朝屡进屡退遭际圣明前后起以非常之典从此沟壑余生誓许之君父以图报称于万一臣之分也乃臣福薄命悭动辜恩遇在京兆已然即今一日受任輙不胜其支离困顿之状有势难终隠而不以告者缘臣中年以脾胃受伤腹内遂成痞积百法难攻攻之愈峻体亦愈羸以至血脉闭塞痰火怔忡其来有渐一旦叨兹剧任黾勉在公疲劳日甚忽于前月二十三日感冒风邪寒热交作旬日以来或吐或泻昼夜不宁仅存微息医生王宏科钱颕咸谓元气在絶续之交非一药所能骤起则臣虽有区区狗马之心亦不能仰图报称可知为此伏枕百叩恳祈圣慈怜臣乆病未痊复感新菑万难供职特赐罢免仍鉴臣受事未几负恩深重姑许以前任府尹职衔回籍调理臣虽死之日犹生之年力疾惽愦不知所云臣无任激切控陈待命之至
　　再请告疏
　　工部左侍郎臣刘宗周谨奏为臣病乆未痊再恳天恩特赐罢斥以重官守事顷臣于本月初三日因骤感危症具疏控陈旋奉恩旨着臣供职臣感天恩义矢尽瘁会逢郊祀大典职掌攸闗力疾见朝得与于执事之列幸而事竣其间启处不遑者连日夜而臣体复加惫矣臣所谓骤感之症在脾虚暴下则骤感似可以骤止而孰知臣症由来已三十年浸剧者复十年且毎年必剧于夏秋兼之积痞如盘积痰如絮积火如灼致气有升而无降头旋晕如坐云雾中近自庚午得请以来无日不与药饵为缘而衰龄日逼疗法日穷既而蒙恩起用一时狼狈之状臣后先披露御前未邀省察温命重宣臣遂不敢固请以违臣子之义而今也福过而灾愈生任重而力转瘁至日病一日有不胜其瘝旷之虞者如臣职掌在提督工程而一日不视事则工程之勤惰难稽又管理钱法比较铜商而一限不比较则奸商之宿逋莫问即皇上能优容一病臣在司空之堂而臣不敢以司空负也顷臣见科抄有民本许瑚者论及于臣一则曰才谞不足一则曰经纶无能视臣近状可为实録葢瑚为臣乡人颇知臣而至其谬相引昵者臣亦不受也总之臣才本薄而重之以多病故愈见其短臣于干济本疎而处之以多病之身故愈觉其疎有臣如此又安用之惟是叨冒逾涯终鲜报称负国负恩且仰累圣明知人之哲臣毎清夜魂消无以自遣何问煌煌三尺仰惟圣慈鉴臣溺职罪状怜臣不能供职之苦情量从罢斥永锢田里倘臣得偷延余息以终始天高地厚之造则所为生当殒首殁图衔结者也臣无任披沥悃诚待命之至
　　三请告疏
　　工部左侍郎臣刘宗周谨奏为微臣两奉恩纶力疾万难供职仍沥血悃以祈圣鉴事臣于前月二十八日具奏为臣病乆未痊等因奉圣旨刘宗周前已有旨谕留着即祗遵供职不必屡陈该部知道钦此随该臣于私寓恭设香案力疾叩头外伏念臣本以夙婴羸疾骤剧一朝輙有引请实出万难得已乃蒙圣恩前后両赐谕留臣敢不仰体惓惓勉延朝夕继而思之皇上之所以谕留臣者固将责臣以职掌而非徒名位之虚拘也臣而念及于职掌则司空固天下剧司佐理分猷并称剧任而臣自罹疾以来欝疾成眩既受困于神明积湿成风复受挛于肢体其为日羸日惫之状有万难再试于鞭策者使臣而勉留一日则旷职一日则臣之负谴日甚一日而臣乃怆然于去留之际也以臣至愚极陋之资浮沉善病将四十年曽无寸竖可录一旦荷圣明求旧之典至以庶僚而躐九卿自初进而陵左席甚者不由廷推径取坐名皆故事所希有而臣輙不揣非分惶遽承恩凡以生平有未効之犬马至此兾得少酬万一耳及夫报称无能种种殊恩总成辜负臣始不禁抱头鼠窜而况欲假圣明之屡眷以曲葢其溺职之辜则臣义愈有所不敢出矣用是不获已仍申前请仰祈终赐罢斥倘蒙圣慈鉴臣旷溺未深姑从老疾例量与致仕名色则极辨之朝终无幸位而曲成之徳不废散材臣虽从此溘先朝露亦将瞑目九原臣无任迫切惶悚待命之至
　　予告辞朝疏
　　原任工部左侍郎臣刘宗周谨奏为遵旨回籍恭申谢悃事该臣于六月十五日以微臣两奉恩纶力疾万难供职仍沥血悃以祈圣鉴事具疏间奉圣旨刘宗周屡旨谕留览奏情辞恳切特准回籍调理病痊起用该部知道钦此钦遵臣谨遵旨回籍未能力疾叩阍望阙徘徊瞻天咫尺四朝犬马岂无恋主之私一日首邱忍负致身之节伏愿陛下圣徳日新圣修日懋本之静存动察惟是分理欲而辨长消验之出身加民乃在谨好恶而端用舎繇知言以知人则逊于乃心终不若逆而求道繇用人以行政则谋之新进亦何如卜之老成苐恐偏听生奸致解仁贤之体且虑积疑乘隙终开门戸之争此在先朝已成殷鉴至于匡勷中外之畧动闗庙算则筦枢之责难轻更以剿抚顺逆之权分任地方则邦本之图尤亟叅罚寛一分民受一分之赐更张多一事吏增一事之奸倘能事事提其大纲自可种种详于小节乃者上下雷同徒习铺张之治具焦劳日昃未闻交儆于臣工惟明主独镜道揆之原而危时尤切泄沓之戒臣虽奄息愿效哀鸣忍死须臾庶见太平有日齐天万寿永随草野呼嵩臣今拜表言行无任力疾屛营控辞之至
　　身切时艰疏
　　原任工部左侍郎臣刘宗周谨奏为微臣身切时艰敢因去国之辙恭申慰悃兼附刍荛之献事臣宗周因病乞骸奉旨回籍于七月初一日辞朝出国门行次天津始闻邉警臣不胜忧惶惊惧者乆之伏惟皇上上厪宗社之忧下切万姓之虑宵衣旰食当不知若何焦劳臣又不禁痛絶回瞻天表愈増驰恋敢以刍荛一言为当宁献臣惟我皇上注意邉防无日不绸缪未雨而国事一至于此追原祸始丁魁楚之乆以病请也业已自知其非封疆之任矣乃朝廷不听其去卒至败事不闻吏部有争执张鳯翼小有才而器识不足久已溺中枢之职矣朝廷又从而尝试之卒至败事不闻政府有主持兵垣有封驳则当事诸臣尤有不得辞其责者且夫以丁魁楚等之失事于邉也而与之戴罪何以服刘策之死张鳯翼之溺职中枢也而与之专政何以服王洽之死诸镇巡勤王之师争先入卫者几人不闻以逗留蒙诘责何以服耿如杞之死今邉庭有警国势日蹙凡廷臣之累累若若犹幸无罪者又何以谢韩爌张鳯翔李邦华诸臣之或戌或去岂昔之小人一一为异已驱除者今不妨以同已而互相蒙蔽乎其阶之为祸愈有不可言者矣臣于是而知小人之祸人国无已时也昔唐徳宗谓羣臣曰人言卢杞奸邪朕殊不觉李泌对曰此乃杞之所以奸邪也臣毎三复斯言为万世辨奸之要故曰大奸似忠大佞似信我皇上聪明不世出之主也其于奸邪之辨何有不烛照数计然臣观频年以来皇上恶私交而臣下多以告讦进皇上録清节而臣下多以曲谨容皇上崇励精而臣下奔走承顺以为恭皇上尚综核而臣下琐屑吹求以示察凡若此者正似忠似信之类窥其用心无徃不出于身家利禄而皇上徃徃不察而用之则聚天下之小人立于朝而皇上亦有所不觉矣人才之不竞也非无才之患而无君子之患也人人知有身家而不知有君父知有利禄而不知有亷耻则亦相率为全躯保妻子而已矣此今日国事之所以败也夫今天下即称乏才亦何至尽出一二寺人下而皇上毎当缓急之际必倚以重任此在前日已成覆辙方亟亟更弦之不暇而乃者三恊有遣通津临徳复有遣抑又重其体统等之总督将置总督于何地总督无权将置抚按于何地抚按无权将置藩臬守令于何地是率天下而奔走于中官也疆事必无幸矣且小人与中官气谊一类毎相为引重而君子独岸然有以自异故天下有比中官之小人必无合于君子之小人有用小人之君子必无党比中官之君子皇上诚欲进君子退小人为今日决消长理乱之机奈何复用中官以叅制之此明示天下以左右袒也当是时乃有明于治理如御史金光辰者起而争之亦天下之昌言也臣意皇上即不遽用其言亦何至并逐其人而光辰竟以言见逐若惟恐伤中官之心者尤非所以示天下也嗟嗟言官亦何负于国哉乃者唐藩拜表而勤王亦有思徐生之徙薪者乎大帅拥兵而不战亦何问李勉之尊朝廷者乎其它触邪止佞请南昌之尚方者亦自不乏其人又往往得罪以去遂至天下相顾为寒蝉之结舌平居无犯颜敢谏之臣则临难无仗义死节之士此天下事之所以日坏一日而不可为也至于近日刑政之最舛者成徳傲吏也而以赃戍何以肃惩贪之令申绍芳十余年监司也而以莫须有之鑚刺戍何以昭抑竞之典至于郑鄤虽乆干乡议而杖毋之狱欲以诬告坐亦何以示敦伦之化此数事皆为故辅文震孟引绳批根即向者驱除异已之故智而廷臣无敢言者皇上亦无从而知之也呜呼八年之间谁秉国成而至于是臣不能为首辅温体仁解矣语曰谁生厉阶至今为梗体仁之谓也仰惟皇上念乱图存豁然永为皇极之主首以进君子退小人为挽回世道之根本于是植人才以资干济开言路以断大猷仍请亟罢三协通津之使专以责成中外诸臣各修职业不致再以人国为侥幸则宗社生灵实式慿之而体仁所以为桑榆之收者亦庶在此不然而徒计出于苟且举动乖舛日甚一日天下事尚忍言哉伏念臣羸病去国之身非不知缄黙可以自全然熟念今天下安危呼吸之日虽江湖满地总无投身之路即臣不言又谁为皇上言之者臣宁言而冒斧钺之诛终不忍不言而坐视国家有危亡之祸臣无任激切望阙呼天哀控之至
　　辞少宰疏【崇祯辛巳十一月二十四日在籍上】
