<!-- { "loadSidebar": true } -->
　　公讳宪熬字伯淳辽辅国将军也　高皇帝第十五子辽简王植移国荆州是生益阳安僖王贵烰三传为康恪王宠淄四传为镇国将军致槻娶孙夫人剪桐贻绪训梓垂芳其所由来远矣孙夫人孕时梦有以佛像赠有金粟如来青莲居士前身非偶异代同符既生发际有骨如珠肤理娟秀河目公侯之相隆准　高帝之孙乳虎食牛龙驹汗血屏绮纨而佩觽韘敦礼乐而说诗书一目不忘五行并下镇国旁招耆硕妙柬哲英石首则成仁卿华容则孙兆孺山东则宋应元吴下则顾季狂处王卢季孟之间结融衡尔汝之契琢磨问学斧藻明徽漱芳润于六经咀风骚于七畧秉太乙青藜之杖。天禄先登。披长庚紫绮之裘。风流自赏。是时镇国方老公载咏兰陔用娱蔗境却宾朋之请谒。顾复不违。效婴孺之笑啼。婆娑屡舞。昏定晨省夜寐夙兴虽中郎之子舍无虚而北海之客座未满镇国弗善也公乃与客约以镇国就枕为期月明而邺葢斯飞。烛举而郢书无误。鸾笙鼍皷。声音随鸡唱俱阑。玉斚金尊。涓沥等铜仪共彻。则又叩中闺而问寝。循内则以羞珍矣。时人不察谓公好长夜之饮卒不自明也镇国病思南海豚相距数千里公以百金购舟人旦夕获之一七而愈昔闻鲜出筒中。鲤浮井上。他岐豹遁。别帐蚊飞。抑有孟笋解藤。焦?刘堇。事由天授。力匪人为。大孝直通于神明。休征允叶于图史。至今里巷之间侈为美谈焉镇国以天年终公口废蓼莪貌征苴枲支床鸡骨。柴羔之齿不形。绕树乌啼。皋鱼之泪频下。繇此朱门迹扫绿野躬耕閴三径其谁从构层楼以独处既而中丞曹公谢政里居鲜所交往间从公游斟酌养生之旨经营却老之方并门妙丽不观翻添公案淑德清贫自约未谙酒箴须今火宅生莲。庶可须弥纳芥。储安石东山之丝竹。盛季长后帐之管弦。封侯醉乡。递长诗社。阿谷珠贻神女。石城浆送莫愁。汉上题襟。花间着集。葢知空即是色。有诧而迯。是以望之若仙。无入不得。中丞俄骑箕尾公亦召赋玉楼先时夫人复梦莲座宝幢自天而下迎公西去生原有自死讵无归维是岁在龙蛇庭栖鹏鸟善人忽焉殄瘁通国为之欷歔耳公镇国家督诸弟六人首以楚棠为号诸弟从之埙箎迭奏笾豆孔偕棠棣之萼相辉田荆之干不析至于从俗浮沉与时俯仰冉雍使臣如借。刘四骂人不恨。心许徐君之剑。诺重季布之金。解晏骖而赎仆。分郈宅以收孤。栾怀符雅。情在乐施。原涉朱家。义先赈急。不可一二其详也公生嘉靖壬辰正月二十日卒万历壬午十月二十有六日春秋五十有一娶王夫人别驾王观裔孙二子长曰术垶术垶餙涂茨以丹艧缘弓冶为箕裘能不朽公者也其它子女婚嫁与墓所葬期具行状墓志中铭曰世禄之家鲜克由礼汝则帝冑汝则国士文人无行结习靡靡汝则察兄汝则孝子晚游欢伯复躭声妓佚汝以老休汝以死死生大梦托诸竺氏所不可知于汝足矣 

　　【 击玉敲金兼贯珠之累累】 

　　○晋陵玄言顾仲子之丘碑铭 

　　利瓦伊桢 
　　于戏此晋陵玄言顾仲子之丘而云杜李某为之铭仲子名起纶玄言其字仕儒林郎以子祖源贵封大理评事不称称仲子仲子别业慧山之麓其先世君牧长康明王邵元倪杨唐湛李皮陆诸闻人托迹焉山起伏连蜷若九龙而当绣领之白石坞中为黄公涧汇诸水注地傍有丘若覆敦修竹灌木辅其幽深仲子顾而乐之令吾百岁后从十君子游地下足矣无何仲子行歌大雪中堕池几死久之苏乃更名曰更生字仲长而治石室丘中凡附于棺若椁者具矣夜忽梦老人乘白鹿过而相劳也质明客贻之玉玦一宰官挟鹿行与梦合遂以名丘曰玉鹿仙丘云仲子生正德丁丑四月二十日年先矣貌光泽步趋强驶对客赋诗行酒申旦不寐以为常生而营丘树之碑且丐之铭其事颇奇不佞故备论之而复采岭南欧水部桢伯铜梁张司马肖父毘陵王文学百谷所为志若傅识于后方当嘉靖朝仲子世父荣僖公主方书得幸齐宫秘祝之文仲子时为公具草奏称旨名闻诸公卿愿内交仲子执政以为秘书待诏仲子不顾也竟领滇参军以行士以此多之滇有那建之师其都会邑昆明军兴一切螽午并起仲子摄昆明岁所日坐堂皇诸曹吏以事次第受署大者斧断小者理解岁旱被发跣而祷雨如澍滇人大悦有珰诈称诏出镇滇其徒数十百人彀弓弩持满骑而从过榜掠人白昼攫金市为之罢大将军遣材官逆而觇之珰怒刅其臂台司相顾愕眙将拒之以兵召仲子决筴仲子宽譬诸公无患是可口舌走耳即拥舆隶前珰盛气而胥之入仲子调之曰中贵故受书书堂何武也遽投刅交拜坐定问西禁事宜与大珰五六人安否珰卒不知所对面如赭仲子呫嗫耳语若来何为袖出一金牌吾奉鲍公命求黔国金耳鲍大珰握司礼篆者也仲子厉声曰金诚有之非黔国所主即求金无诏谁敢哉珰辟易执仲子手泣吾小人不可以厚诬君子遂行滇人环门如蚁无不洒然观仲子之谈笑而郄珰者居顷之以使事过里岛夷蹂躏吴越人民正营邑令王雅知仲子才举北城而属之曰是近贼巢非子无能折其冲仲子■〈扌间〉然授兵登陴更募武力鼎士潘侃夜缒而出微知贼处搴旗与所肆尸而还贼稍郄而久雨南城崩仲子为植廵功四日讫工贼不知也为长梯攻城仲子麾奴产子从间道抵冐熅火发机中死者三人具蔺石布渠答督战益力诸横海楼船别较适至贼度不可支遁去上功幕府仲子受上赏寻监州郁林下车假行守事黑眚为祟居人狂走呌呼失次仲子矢之城隍之神一夕晏然而陆川之寇作日勤部士步骑躬修比闾什伍之法而法离次者寇突入境一鼓而歼其渠率二十许人众啮指喙駾戒无犯鬰也大司农征鬰丹砂仲子奏记督府曰昔葛洪南访鲍靓靓留止罗浮实未采砂勾漏而后人踵讹袭故难未歇也不如市之辰州便督府不听兴人徒三万萧然烦费无所得仲子忧之偶浚井得砂二斤工甫罢于是仲子以贡砂行而心殊厌吏事矣因自免归仲子白晳鬒须眉而丰下大冠若箕高帻若屋衣纱縠襌衣曲裾后垂交输佩环玦带櫑具剑车骑雍容闲雅甚都也则见以为绮襦纨袴之间少鲜所更而为吏独以练习称上有大狱辄行仲子考案半言出囚辄叩头伏罪奏当精核为诸郡国冠所击搏大猾财势绝路与督学使者殷公庭争一愽士左右目摄使退仲子持愈坚殷公卒不能难驭下不钩摭微细而小物必称任其所布五事陈五政议五便滇鬰至今赖之语具集中仲子为邑诸生为太学生六试于有司以赀为郎北首燕南浮淮涉湘踰五岭西度夜郎滠海踣顿道路数万里随牒守担石之禄七载则见以为伊优取世资若鸟兽之可豢绁而服官实才二年余其致在游览两都三辅岱宗阙里匡庐九嶷彭蠡洞庭方舆所称名迹十得其半客谈天台石梁之胜不告家人拏舟而去谢鬰林年方四十橐无公家一钱而家故温厚良田千亩广舍千楹圃沼胪接背山枕流得古滥觞石置泉上激而曲引罍尊款识多三代时物几案髤漆皆狸文女手他帷幕器用不移而具风雨烟月之景花树禽鱼之美置酒召客评赏啸咏杂以弹棊格五射覆蹴踘木熙角抵之戏佳侠函光妙丽善舞自度曲倚箫和之则见以为仲子好饮酒近妇人其中未必有也而海内特达磊异之士争委贽仲子希识面乍见卑卑磬折巳而慷慨谈议自六籍诸史外天官医卜方药伎艺之书梵典道箓黄冶变化导引经伸之旨名山大川道里远近险夷方俗纤侈户口蕃耗土膏瘠所宜若数一二而别黑白所著书累百万言至老不辍笔舌足浮沉天下士而又长情有思亹亹不休春容大篇造次迫之可得也其行于世者应制玄言训藻感知昆明勾漏旧林诸集若干卷选明诗为国雅图山园为倡和集踰五十为知非历若干卷杨太史皇甫司勋称其宏富似司马子长才情似鲍明远又似孟襄阳韦苏州则见以为仲子文人内行或未醇备而浑庞朗爽不荆枳其腹先人之庐没于豪右劳心焦思数十年而复旧物为祠南林祀晋尚书右丞君叔而下割督亢田供伏腊事其兄提举公白首无虿芥六戚有疾病不讳依仲子为命里党窘者所需登来之也仲子配杨孺人有妇德母仪三子曰祖源祖河祖汉源有才名直史馆源子本与仲子同物立以为庶子而字之小同本以下诸孙十有五人仲子号九华又号啸林外史其取义大归不出丘中铭曰之生而之死之歌于斯哭于斯之死而之生之丰其碑缛其辞桑弧蓬矢四方载驰归来乎一丘若夫魂气则无不之。造化何常。海涸陵夷。一坏乎兹丘。畴累劫而无隳。有涯者生。无涯者知。不忘以待尽。后大而奉时。噫嘻 

　　【 长袖而舞多钱而贾公文兼此二善】 

　　○重修大龙兴寺碑 

　　叶向高 
　　葢闻圣人载起肇祯归五岳之城帝业克昌景福叶万灵之贶故剑投神冶上皇解佩于山灵梦绕赤蛇大佛开祥于长寿若夫丹陵瑞启三河白水嘉生九穗巍巍荡荡丕答成功郁郁葱葱独锺佳气凡以天开地辟通理于黄中虎踞龙蟠茂膺乎赤纪惟睠命而亨天心乃受图而酬神佑洪惟我　太祖高皇帝握天镜以通宝筏。回地轴而履金绳手提日月于迷方力拔乾坤于苦海诞灵纵睿苞囊函夏之光华接▲太祖如来是一非二 
