<!-- { "loadSidebar": true } -->
　　粤有五陵游客懐凤翼之书挟鱼肠之剑南步荆吴北登燕甸策马居庸之闗方舟上谷之堑捧心如星营目若电于是造塞上老翁而问焉曰伊昔髙祖肇造区宇妥欢归顺纵其北处暨我文皇开拓土疆三犂鼠穴径去铜梁此皆驱中土之人捣逺方之众若六辔之驭马孰违余之控纵乃若己巳之变则起侵凌之渐王振贪而中揺喜宁狡而外炫震惊土木之川弹压清风之店然而郕王监国太傅提兵望翠华其既逺飞礟石以长征遂使骄子狼奔敌人鼠散恸哭成羣杀伤过半三千里外动觉无人五十年来不能窥汉此岂非今人之着闻往事之昭烂者哉治乙丑鱼台不守游兵六千连臂而剖骎寻日警狡焉浸猛怍子尸淹沙泉骨冷草垜纵横土棚不整谁生厉阶至今为梗由此言之凭恃之势不殊也昔何其衰而今何其盛戍守之人不削也昔何雄强而今何退听愿丈人熟虑而筹其宜剧谈而究其竟仆将委心而从命矣老人越席而拜抚膺而叹曰嗟乎嗟乎乃者学士束笔笑涉兵钤缙绅缄口不言边患何哉容身之趣卑而忧国之心诞也不知天之生人一体同气性命之中万物皆备是以黎庶有并生之仁宇宙皆当为之事乾坤等上下之交日月焕君臣之义普天均照有外有中率土胥归无巨无细主忧臣辱上安下利一家则父子之心常齐同舟则胡越之人共济故利有所不得独专而害有所不得独避唐虞师师九官交箴成周穆穆三后协心伯益升而夏烈傅说命而商霖一夫不获则伊尹以为已罪六羽初献则宣父书之至今故告老而请讨陈恒之逆作经而数称小白之功相鲁而重扬夹谷之防获麟而深叹吾道之穷是以为生民立命为天地立极合中国于一人通万古于一息古之君子曷尝以闺閤之奉自崇血肉之躯结防嗟忠孝之道衰兮人懐私而自异视君父若途之人兮曾不满夫一睇荣宠汝其何为兮蔑秋毫以介意想九重之皇皇兮念中夜而不寐彼藐藐方自营兮曰非余之所致冀上帝之察九土兮懐忠荩其有几人嗟匹夫犹恋主兮况缨绂之在身幸髙位之难得兮日汲汲以谋赀感夫人之竭诚兮曾不顾百姓之流离有司敛财以结纳兮三军救死而不暇自官方之多错兮虽婴孺犹挟诈朝结托之有门兮夕迁转之如响恒人不以为耻兮诉亲交而欣赏将无心而血战兮士无力而效死要竖子之不适谋兮何军容之能盛客曰子其无论公卿之议而谈将帅之畧无先廊庙之言而定边陲之画可乎老人曰事有本源物有纪纲不先知人何以安民不有内治何以外攘周公思而白狼贡虞舜让而河凤翔萧何内调而淮阴之谋展魏相中协而充国之计扬亦有至难知人之哲齐威槛管仲而未谙五伯之材桓温遇王猛而犹忆三秦之杰倘忠亮之不行虽岩谷之影絶彼朝游而夕叩顾辞卑而礼厚若夫人之髙翔等浮荣其若臭弓旌招之不来况肯穴其圭窦椒胡有穷黄河犹漏重益蹇连空增虚谬凭所荐则恩惠不由其门从所言则功名反出其右故千金而未罄衷情一言而辄生戮辱得路而组绶蝉嫣失势而形容踡□宁使生灵被涂炭之苦无宁使门下隔当衢之轴宁使朝廷负四海之忧无宁使寒士享一朝之禄此其为病已成而为虑已熟矣虽有将帅之材边陲之计何由而瞩哉客曰盐铁论兴文学议公卿之贵轮舆说成王侯屈野人之对子之言诚明矣然则今之为公卿者宜何如老人曰主上明圣承天恭命道极精微德循中正深惟社稷敬戒时行睠此小民忧心日竞方闻备患之烽遂下求言之勅警尔三公谕尔百辟禁中挥洒云汉昭回仗下传宣雷霆赫奕诚濬发于九重迨风行于八极曰朕夜分而不寐展中心之规画俾大小之尽言破羌戎于絶域孰髙居而端拱实睠恋于幽侧臣子而敢欺君父日视朝其何益天语琅琅云容厯厯万姓摅心千官变色小臣闻之涕泪潜滴有君如此谁忍不力于是诛怙慝之臣开偾军之赦搆大将之材较团营之射输谷粟以东西选良材以日夜表率神明之风躬行黙之化恩不报而常施罪已形而常借体帝尧之至仁在伯鲧其犹借暨九载而方殛讵一朝而报罢望庶几其改之何蝼蚁之足跨欲招俊杰且安韩信之邪志重循良岂昧王成之诈由此言之陛下不曾负人而人自负于陛下凡今公卿保傅之臣率彼文武台郎之士同操厥心各砺其志夙夜孜孜有死无二苟有利于社稷吾何爱于髪肤苟有伤于百姓吾何畏于权贵闻一善则同声而推见一恶则并力而击扶持国是有如日月之明摘发羣邪不让秋毫之析贤材进而流俗屏公道行而私交息如此者固陛下之所侧席而思而百姓之所延颈而轼者也以父事君何所不恱以家视国何所不决窃有一言不逾四字科道者耳目之官吏兵者股肱之寄耳目达而羣枉昭股肱宣而百为治然后虎豹奔命而入林狐狸望风而投穴贸迁转则钻刺而无门售挤排则窥伺而无隙故许厯一言而破秦冯讙三计而安薛包胥恸哭以成名鲁连匹夫而仗节岂有五等之风行而三军之政阙哉将帅承指授而成功士卒感温醇而激烈若是而边陲之地不守烽燧之患不息仆则受妄言之殛不知者谓其为老生之常谈其知者以为圣人不能易且夫逐世议而衰兴随流风而披靡此其驳乎不足议已固有豪杰之材高明之调仰屋梁而窃叹展往籍而悲啸人士依其令声海内望其芳蹈然后徘徊犹豫长虑却顾欲翺翔而敛翼几高举而促步葢黙成以濳处不显著其名誉谅深衷之有为但恐年嵗之日去琴欲调则轸为之回病欲疗则药为之剂事荏苒其日生法转展其滋弊强敌沃而不休蒸人渴而思济此老人之所拭目以流盻伤心而雪涕者也客曰本源足而后枝叶生纪纲正而后法令行是则然矣乃若张良着军令别为三教任宏校兵畧分为四种岂可以仁义而无节制恩威而无系统者哉角勇力则先技艺鬬智勇则尚谋猷与天则阴阳顺与地则险阻修故风后撰握机之文太公垂金匮之钩李靖演六花之阵赵徳算九宫之筹此虽近而莫废又何深之不求老人曰适已言之详矣世未尝无技艺而不闻好技艺之士世未尝无谋猷而不闻任谋猷之将迨忠孝之化流各兴心而慕尚安得至公之言推择有道之士筑坛而重其名授钺而隆其意有闗阃外之言悉听将军之制受命而行仰天而誓臣之此身既已许国有不竭忠何异为贼然后合贤豪以询谋集参伍以宣令既三令而五申复周言而密订将有欺于三军军有欺于百姓父不得而赦子愚不得以让圣赏不负心诛不奉命削成亷砺何殊百链之钢照破寒邪有若千年之镜豺狼震叠甲帐星稀乌雀低回辕门风静威行秋霜惠流春阳保之如子视之如伤中心贶之念投醪犹其外饰肝膈是布知挟纩几于色庄君禄无穷请谢苞苴之客臣心可鉴那愁萋菲之郎惟爱人之一德无营已之多方欲得人之死力讵借生全之厚欲破敌之精微焉辞训谕之详法无时而不练令无往而不张仁至而后智全精专而后巧出矧神明之有机讵战攻之无术往轩辕之殷忧感女之答述发挥至一之源推明变化之律从五人之初布积伍伍而渐舒象常山之蛇势结首尾而同枢由教明而方定遂心合而志符起一元之精练极亿兆而不殊云此道之非逺顺自然以为居虽万胜之无折亦一战而有余先圣运之而出竒后贤因之而作遁老氏演生三之文广成操得一之论计然托越峤而智恢孙武借吴宫而谋奋鬼谷挟押阖而譊譊黄公持牝雌而闷闷虽孔门焉不学盖犹存乎冉求之问不见日月之相荡乎月掩日而近恒以朔日掩月而逺恒以望故小人之攻君子也恒以力而凌君子之攻小人也恒以智而放君子之于小人犹鹰鹯之于鸟雀鸟雀之避鹰鹯以智而鹰鹯之胜鸟雀以力又不见人与虎之相竞乎虎噬人以爪牙人搏虎以陷穽况六合之雄豪制方隅之死命譬一丸之在掌中谁复得而驰骋惟三代之尽善未尝废夫车战驾驷牡之彭彭被介甲之雕焕肃先偏以后伍郁鱼丽而鵞鹳阅衞青之武刚讯马隆之鹿角载辎重以不虞严周营而难薄相风云而进退步原隰而前却随险易而能驱称大小而斟酌昔李贤之议戎赞斯艺之详曲既挥霍其箭锋又凭陵其马足任彼势之逺近由我军之行止藏火器之煌煌鏬神鎗之齿齿纵以九龙之烟发以百鸟之矢上有无极之将军下有缠绵之细子防兵翼出若九天之飞下伏兵濳发若九地之突起本中坚之纯一密部伍之经纪纳谋士之如云驱胜兵之若水浑浑沦沦谁知八阵之门绳绳跿跿莫测五行之理人人为伍伍伍同行马则同队车则同厢步兵翕散各各为方车马步以为三经奇正伏以为三纬星宿阴阳明天之时山水刚柔察地之轨望逺知微有间牒之所未详随机应变有图书之所未纪此则悬于一将之权运于一心之妙参神气之同齐臂指之相掉发之为机权之宜存之为仁义之要知二物之不明而后明先王之至道客曰此足以明战争之畧而未极夫攻守之常从变化之胶轕虽千言其靡央骋辨博则枉摩乎丘索竞文词则徒切夫宫商子何不于其制御之恒理姑畧言其大纲老人曰善哉斯言仆若卷舌复将谁宣乃今积弊相寻法令不一究其深患则在于入粟而转输调军而更出公有养军之费而军无受恩之实将有调兵之烦而兵无破敌之质所以致军与民之交害而攻与守之两失何为转输之弊飞挽千里憔悴万夫出入之际吏缘为徂三十其钟仅致一石樵苏后防士有饥色迨临边而给散有无方之亏烂屯田子粒嵗破几千军士衣粮月销过半稽勾则案验难征告讦则株连莫算又有公罚私科前催后呵备边晨起防边夜过贼何时了腹何时饱居为累囚行为饿莩忧苦日多欢娯日少借问边氓几人能老何为更调之弊生长东坞驱驰西土一作军夫长年愁苦恨别妻孥生离父母敌在何方战在何所元日出征晦日归处他乡之乱我则何与暨其涉渡闗河经过州县望门投止窃席休倦婉转则主者不容慿凌则闾阎积怨官军一过鸡犬皆愁客粮支而恨少马草散而还偷挟少妇而逼辱持弱肉而强留信地将临中心愁惧筋力已疲谁不犹豫官军正来敌兵正去况其生齿日烦生计日促彼名王之枭豪挟天骄之遗躅兼狼虎之雄强济蜂虿之螫毒多罗张拳畏吾顿足潜若蛇行突如羝触结合诸部讲和释怨势若风云乌合鸟散重兵压境险易偏知细作乗虚服色难辨东扰辽阳西侵宁夏南寇固靖北犯宣大而我东胜不收河套遗忧外脱朶顔内残应州西北疲于战鬬东南困于诛求致猖披于九镇本沿边之二仇累嵗筑边一捧可穿山林古木斩伐尽焉欹弓欲折羸马不前形势未合魂魄先捐选锋向道本用汉儿相去五尺教使射驰何独吾民片甲不施仓皇窘廪束手无为则彼众何往而不胜我兵何恃而不疲哉为今之计莫若及今春融垦田劝农縁边千里荒土无穷听其开植任其播舂能兴千顷之田者授以千夫之将能均一境之土者令当一面之冲小大参差逺近齐同效公瑾之省餽法李绛之置营规晁错之募民塞下模重华之列徼西东民不改籍军不授粮公不起税私不别仓器甲自造车马自将内连堡落外接边疆渐穿沟洫増裨垣梁且耕且练行战行防乡邻即其什伍耒耜即其剑鎗强寇者即其私门之盗边城者即其私室之墙家有给足人有乐康妻孥连袂亲戚合堂吹笙弹瑟烹牛庖羊赀产易恋恩义难防况有明训忠孝结肠不同心而堵絶欲去此而何方人心既籍经制遂密千人合堡十堡聨栅夹以偃月之垣伏以井栏之宅聨络不疎声援相值鱼出游而并肩鸟将飞而比翼髙山之下隠以絶壑并土之傍多其阃域栈石之嵚□培松榆而渐植既谨属其烽火又多设其险阨一夫当闗万夫莫敌土著成兵屯田成积民无怨嗟官无谴责此谓以子弟而守盗贼乃有附近之部旧为羁縻之属欲精心而抚驭令羁靮之相逐弃其往日之非示以将来之福譬搜人之养鹰饮食之而驯熟饱不致其飞扬饥不烦其蹢躅亦选择其狡獧颇牢笼其机曲密调遣之差池善语言之翻覆就我术而不知窥彼奸其如烛散和好之日销结怨讐而还讟故陈汤驱乌孙以灭郅支班超假北庭以凌西域奉世谕诸国以攻莎车耿弇连鄯善以摧河北彼众心之易猜终犹豫而狐疑一豪首之或乱即部落之易离本依人而就食欲去此而难辞其有望风纳欵叩关请和便烦省谕郁絶来过必欲贡汝所有求汝所欲不用名马不烦寳玉但生系单于之颈反防郅支之足临徼塞而决胷向闗门而刳腹我则计首馘而给缯因功劳而致禄彼逺来而疾速我近出而迟回彼狃胜而小翫我决战而大摧下马卸鞍临风鼓瑟轻车突围反帜攻壁金鼓杂声旌旗乱色机以因生权由变得鎻钥不开防刃常击贼徒倒戈鸟巢自拆气势濳移风声暗易种类凋零谁为我敌此谓以盗贼而攻盗贼由是天子建中和之极圣人垂参赞之功文章充蔚礼乐大同声教讫于四海仁恩洽于九戎越裳之白狼尽入肃慎之□矢方穷太史作王防之图史氏陈吉日之风极霜露之所坠放舟车之所通颂率土之浩荡配丽天之穹崇太平之业固王者之化隆逰神华胥访道崆峒抱元守一体妙思冲与二仪而并夀又何有乎乔松客乃援琴而歌曰涉塞上兮寒霜河氷流兮中央言连踡兮有极道杳渺兮无方鸿南飞兮以北凤凰鸣兮凄恻睠日月兮行迈为夫君兮太息老人从而和之曰时不来兮安忧聊偃蹇兮河洲纵心志兮恬愉横八极兮遨逰与鸾鹤兮为羣等富贵兮浮云道之行兮有命宁惆怅兮夫君于是相与陟眺髙山盱衡积雪酌酒徘徊既醉而别
