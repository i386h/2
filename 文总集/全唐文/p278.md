<!-- { "loadSidebar": true } -->
    於戏！致理保邦，非德教无以安万国；发号施令，非诚信无以示四方。其或言出行违，朝行暮改，是为秕政，何以子民？更赖栋梁羽翼之臣，左右前後之士，共扶寡昧，同致雍熙。思器以永安，睹覆车之可戒，纳隍驭朽，予岂忘诸？革有所未尽者，有司具启请以闻。
    ○平兖州在赦文
    在昔哲王承天育物，莫不内修庶政，外抚诸侯。推诚以待人，人皆自信；虚已以驭下，下无弗从。是以车书大同，革兵不试，动植遂和平之性，蒸黎绝愁叹之声。朕以眇躬，猥承大统。侧微自效，尝从军旅之中；亿兆所推，获王公之上。涉道斯浅，於德未章，致其毒螫之凶，为我生灵之患。逆贼慕容彦超，舆台贱类，茸微人，历郡牧而至藩侯，扇贪风而彰恶迹。洎予临驭，无闲绥怀，而乃颠越不恭，奸邪是恣，北则结连戎虏，南则臣事淮夷。每与刘崇，潜通人使。剖割万姓，伤残乃杼轴其空；盗横一州，严酷如炉炭之上。招呼亡命，剽劫邻封，缮甲治兵，深沟高垒，既显悖违之状，须兴讨伐之师。朕昨暂御戎车，来巡军寨，睹貔貅之贾勇，愤蛇豕以为妖，咸请先登，不容假息。士怒未泄，逆垒俄平，盗泉已涸其源流，晋草尽除其滋蔓。班师振旅，六军方乐於凯旋；荡秽涤瑕，一境宜覃於霈泽。可赦兖州管内，取五月二十七日见禁罪人，及未发觉者，大辟以下并赦除。元凶流毒，同党济奸，国有常刑，皆合显戮，特示好生之道，猥宽连坐之诛。应曾与慕容彦超同恶之人，逃避潜藏者，并与释放，仰於所在，自出陈首，百日不首者，获罪如初。应已伏诛逆党人等，於诸处有骨肉者，先已指挥放罪招安，尚虑本身抵法之後，却有惊疑，宜令所在州县，明行告谕，并释放不问。兖州城内幕职，及州县官吏，军府将校，令并放罪。其衙前州使两院职役人本城军都，并敕仍旧。自慕容彦超违背已来，乡州山寨豪强人等，接便为非，劫掠摅杀，今因收复，并与洗涤，一切不问。外诸军将士等，勇於为主，奋不顾身，所有没於王事者，各等第给布绢，仍以本人半分衣粮与本家一年，有亲子者，官中并与收录安排。自军使都头以上，皆与赠官职。贼据一城，民残四境，或撤毁其墙屋，或蹂躏其田畴，概於徵取供军，点集应役，并宜矜恤，俾渐苏舒。应兖州城内，所有徵取今年屋税，及蚕食盐铁诸杂税物，并与除放。城外官军下寨处，四面去州城五里内，所毁今年夏税苗子蚕食盐铁，并诸杂沿徵钱物，并与除放。五里外十里内，除放今年夏苗子，三分中减放一分。并兖州城内百姓，被慕容彦超闭门已来，无辜杀害者，宜令本州存恤其家。其被杀官员，宜令本州官具录奏闻，当行恩泽。所有被毁拆却舍屋极多，及收城之时，延火烧，官中给赐材木，重令盖造。攻取城池，须资力役，既临矢石，或致丧亡，致人殁身，在朕深念。诸州差别人夫内，有遭矢石身死者，宜令逐州县分析姓名闻奏，官中各给绢三匹，以省库物充，仍放下三年诸杂差遣，勒本县给与文帖。其部领人夫州县官等到城下施功者，据劳役日月等第加减选。莱芜监所抽点到诸县义军，已各指挥放散，今後更不得管系名额。其权充都将节级者，亦不得此後於乡村内更有称呼。
    於戏！夏为长嬴，劳军民以从役；圣职教化，用干戈而翦凶。惟予不明，增愧於是，尚赖穹之，渐期寰海之安。告尔鲁人，咸体兹意。
    ○策礼乐兵刑问
    王者以礼御人伦，以乐和天地，以兵柔万国，以刑齐兆民。四者何先？殊途同治，或因或革，各适所宜。故五帝殊时，不相袭礼；三王异世，不相沿乐。兵有务战不战之异，刑有轻次重次之差，历朝张弛，繁不具引。自唐祖混一函夏，太宗嗣成圣功，言基礼则三正有常，言其乐则七宗有秩，兵息而臣道咸顺，刑措而民心不渝。五帝三王，不足尚也。越自天宝之後，国经混然。礼乐湮坠，而众不知；兵刑烦扰，而下不畏。朱梁晋汉，皆用因仍。洎我朝开创以来，力务兴振，然薰歇烬灭，历年滋多，焦思劳神，观效未著。予欲父慈子孝，兄友弟恭，君仁臣忠，夫义妇听，声明文物无其缺，祝嘏辞说必有序，万仪咸秩，百神受职，家肥国肥，知礼之尊也，当用何理，副兹虚怀？予欲六律六吕，七政九变，金石丝竹之器，羽旄干戚之容，歌其政，舞其德，与夫文音武坐，比崇昔时，天和地平，知乐之崇也，子当深辨其理，为时陈之。予欲混同天下，亲征未服，手振金鼓跋履山川，如商高宗之伐鬼方，若魏武帝之登柳塞，则六师所至，供亿无穷，众兴民劳，自古皆慎，若但任偏将，屯於边鄙，纵兵时入，茹食居人，交尸塞路，暴骨盈野，终岁如是，得无悯然？何以令付佳兵不具，彼魁革面，王涂无所圯隔。方贡自来骏奔，更思尔谋，以逮明略。予欲斧钺不用，刀锯不兴，桎梏朽蠹，无所设施，无城舂鬼薪之役，无三居五宅之流，画衣冠而不犯，虚囹圄而不入，措刑之理，何以致诸？子大夫博义洽闻，穷微睹奥，提笔既干於奇遇，撞钟必应於嘉音，抱屈将伸，直言忽隐。
    ○请擒缚李业等疏
    昨为兵士拥至河上，言京中诛史宏肇等，尽非圣意，请陛下密诏内班，擒缚李业等，送至澶州，诏谕兵士，臣即却归邺中，一则雪将相之深冤，一则安陛下之家国。
    ○澶州上汉帝疏
    臣发迹寒贱，遭遇圣朝，既富且贵实过平生之望，唯思报国，敢有他图？今奉诏命，忽令郭崇等杀臣，即时俟死，而诸军不肯行刑，逼臣赴阙，令臣请罪上前，仍言致有此事，必是陛下左右谮臣耳。今{龙鸟}脱至此，天假其便，得伸臣心。三五日当及阙朝，陛下若以臣有欺天之罪，臣岂敢惜死？若实有谮臣者，乞陛下缚送军前，以快三军之意，则臣虽死无恨。今托{龙鸟}脱附奏以闻。
    ○请册立嗣君疏
    昨者左右荧惑舆驾，苍皇归阙，师徒未免惊动。帝王出令，其位难虚，军国事多，早宜册立嗣君，以系人望。伏请太后行教令指挥。
    ○上汉太后笺
    臣事先帝，过承君父之恩；及奉嗣君，愿竭腹心之效。岂期祸难，事与愿违，方择当璧之贤，又爽大横之兆，永言膝下，何慰慈颜？望太后以宗子待微臣，臣敢不奉宗庙如本朝，事太后为慈母？悃款之至，祈恋增深。
    ○谕徐州城内军民书
    昨以巩廷美、杨温等不认朝旨，妄蓄疑心，累令招携，明示诚信，虽有章奏，尚未开门，既无果决之心，必是疑君之计。今以指挥王彦超排比大军攻讨，汝等若能诛斩元恶，应接官军上城者，若是将校员寮，只与超拜官资，兼授刺史，百姓即给厚赏，稳便安排。但收此绢书，以为凭信。
    ○答北京留守刘崇书
    朕在澶州之时，军情推戴之际，先差来直省李光美备见，必想具言。而况遐迩所闻，在後尽当知悉。湘阴公比在宋州驻泊，见令般取赴京，但勿忧疑，必令得所。唯公在彼，固请安心，若能同力扶持，别无顾虑，即当便封王爵，永镇北门，铁契丹书，必无爱惜。其诸情素，并令来人口宣。
    ○赐邺都事留守陈光穗诏书
    汝澶渊ヘ职之时，值汉室衅生之际，潜赍密旨，将陷朕躬。神明不於包藏，机事寻当於发露。汝禀勋贤之指使，效奔走之勤劳，径自河ヂ，报於邺下。忠孝之规迥著，旌酬之道未宏，每慊朕怀，仍宣公论，宜膺列郡，用赏前功。今授汝博州刺史。
    ○幸兖州札
    昨以慕容彦超违负国朝，闭据城垒，尚稽显戮，未快群情，方属炎蒸，正劳师旅，朕恭临万国，深居九重，处宫阙之清虚，虽然遂性，念将士之勤苦，宁免疚心？暂自省巡，往申慰抚，况非远路，不至甚劳。凡我臣寮，当体兹意。朕取五月五日进发离京，赴兖州城下，慰劳行营将士，沿路侧近节度防御团练使刺史，不得离本州府，来赴朝觐。其随驾一行供顿，并取系省钱物准备，差使臣勾当，仍预告报，一路州县，并不得别有排比。其随从臣寮，内外诸司，官中已有供给，州县亦不得另有破费祗供。其要载动用什物车乘，亦已指挥备办，如阙少之时。候见宣命，即行供应，只不得预前排比。如衷私有人小小取索，并不得应付。或军都及诸色人，於路途店肆，买所须什物，先还价钱。两京留守百官，只於递中附表起居，时热不用差官至行在所，沿路指挥事件。车驾迥日，亦依此施行。
    ○令所司备南郊仪注札
    王者应运开基，子民育物，罔不承天事地，尊祖敬宗。燔柴於泰坛，用昭乾德；瘗玉於方泽，以答坤灵。朕受命上元，宅心下土，时已历於三载，渐至小康，礼未展於二仪，深亏大典，夙宵愧畏，不敢遑宁。宜叶著龟，式陈笾豆，庶展吉蠲之礼，用倾昭事之诚。朕以来年正月一日於东京有事於南郊，宜令所司各备仪注，务从省约，无致劳烦，凡有供需，并用官物，府县不得因便差配，诸道州府不得以进奉南郊为名，辄有率敛，庶俾严静，以奉郊。中外臣寮，当体予意。
    ●卷一百二十五
    ☆柴荣（周世宗一）
    帝讳荣，本姓柴氏，圣穆皇后之侄，太祖养为己子。唐天十八年生，广顺三年授开封尹，封晋王，显德元年正月即位。在位六年，年三十九。谥曰睿武孝文皇帝，庙号世宗。
    ○赠史彦超检校太师制
    故输忠翊戴功臣镇国军节度华商等州观察处置等使兼河东道行营先锋都指挥使检校太保史彦超，严能齐众，武可摧凶，振铎号军，伸其胆勇，登锋捍寇，誓以身先。一昨北戎阻兵，同恶相济，尔乃力排群鬼，体中重创，虽虏骑已大奔，而将军之先殁。衽金革而刚强已矣。听鼓鼙而伤叹如何？言念纯臣，宜膺褒美，俾追赠於崇秩，用报慰於重泉。可赠检校太师。
    ○授景范中书侍郎平章事制
