<!-- { "loadSidebar": true } -->
　　臣闻物胜于权则衡为之殆马竭其力则御速于颠盖以器循量而易施材过求而难勉是以功名之际惟髦士可居强力之容匪暮年胜任将倾危恳敢援斯言窃念臣本以邱樊托于经术幸逢先烈超备从官服上教之弥文因至愚而取信出入丹禁无所建明履歴蕃宣蔑闻条教伏遇皇太后陛下皇帝陛下奉承谟训过听空疎简服在庭兼容如地虽百度之治咸使预闻每万几之余常参劝讲七周成歳讫乏寸长惟君知臣足以验其无用惟国有典不可逭于黜幽且臣自知甚明内省尤熟以一介之鄙贱丁千载之防昌邑户餐钱非禄之不厚高冠大佩非位之不崇同僚皆贤非志之不合处奏多可非言之不从固当勉服攸箴谨修尔职答乃圣之眷遇为斯文之宠光其如犬马齿衰桑榆景薄中年则病夺其壮晚节则务伤于神辨色立朝足居多于跛倚书思记命目不辨于马乌而臣顷自去秋愿辞近职上恩不听宠渥就加逮僶俛以及兹且憃昏而益甚事皆忘误疾愈尫癃顾四体之已疲宜一辞而后止重念臣之乡籍世占郓州既托枌榆薄营产利不胜首邱之志愿谐剖竹之行庶及余年聊苏疲瘵况前朝邢昺本贯曹州亦自禁庐得临乡部臣今所请似有前规伏望陛下念旧物之不可遗悯孤生之老且至特垂寛诏俾守先庐谅亦大君进退之闲微臣止足之分万无纎介可贻累于至人一切便宜尚力思于卧治仰干睿鉴伏俟严诛
　　代人陈情表
　　臣某言闻父之于子天性也亲才而下无能君之于臣善养也进贤而绌不肖盖智昧于物必间乎有室之言矧位浮于人曷逭乎为邦之典所宜知退敢用敷言窃念臣先故刍微谋猷局隘神宗之启英彀早玷采收真圣之御寳图继膺进拔预闻外庭之议供奉层禁之中申侯之取不疵本縁君爱随何之儒既腐宁济事公防新庙之顾成启长君之善继伏遇皇太后陛下宠绥大业慈防羣元参日慎之繁几迓太平之至治俯矜无状之吏是为最旧之臣未忍遐遗更加进越劝华光之讲每践禁规非倚相之能曷禆王度居多三陌以自勉庶几一得而上酬其如槁质早衰穷年多病旧疴每作请告移旬赖天造之好生俾尔龄于未冺罔许乞其骸骨姑复峻其宠章拱着寖隆害盈可畏臣逮兹歳晏愈觉体尫鬓发凋残齿牙缺堕每书笏进对则沕沕忘遗或闻鸡夙兴则涔涔昏膝摇多痹目衒有花习静有若于尸居强饭不知其肉味常虑先犬马之一旦玷鹓鹭之多仪孤绣扆之详延烦霜毫之纠劾傥不知止人其谓何重念臣家本力农世居汶上先畴咸在编户未移自束带立朝去里之情弥结且小人怀土乐生之愿兹深迫此桑榆之期愿谐符竹之请先朝成例故府可求伏望皇太后陛下推憯怛之至慈悯幽忧之旧物谓少尽其力则籍彼驰驱及老无能为则终之收恤特垂开可俾即便安然后治将芜之田为有归之地勉兹残喘奉乃化条稽康之积损成衰傥谐养疗汉人之不死而活敢忘糜捐罄沥由衷仰希得请
　　又代陈情乞寻医表
　　臣某言臣闻周家作诰首诫于瘝官汉氏着仪许从夫移病盖大君寛疾之念推至仁善养之风三最有闻乃嘉其与告千石共治讵可以尸居迫此尫残所宜引避窃臣材姿么谫系代覊单乏典学以名家滥诸生而充赋亲逢乙览遂中丙科属家难之继钟逮龙躔之十改一命尉乎南部载调掾于北军当三辅浩穰之间森乎条教会万乗斋居之隙多所平反棘署尸丞芝函僭赏升佐凤岐之郡政俄假卭蜀之使符举畏乱绳坐虞伤锦伏値陛下丕承在旦涣号均禧擢于六尚之班乃一王之局孰何贷责寖含如地之容极陋揆能终费坎檀之刺庇于大度及此再麾当江汉之方思得土风之乐甚修方有序论报无阶而臣属自去秋寝婴末疾卧阁相继握臂鲜悰发从白而得衰目视朱而成碧步趋兴齐跛之诮沈痼均漳窜之嗟乃至束带愆仪班春阙政事委丞掾之决食失匕筯之滋毎废忘于临文专幽忧而玩日旷僚已甚窃禄何顔诚以臣荷宠至深谢生无所身非称服自速子臧之灾少不如人矧迫田光之老岂可杌枯株之蕞质叨细札以长人窃饱于太仓之粮据贵于东方之骑汲黯之病甫力卧治莫能楚客之魂久迷些招徒尔辄图藏密以便养疴欲乞圣慈特听解所居官许令寻访医治伏望陛下曲成在念憯爱凝怀俾得谢于中年且博询于髙手益调名剂丐永余龄仰恃生符苟焄蒿之未泯誓于死节罄精力而仰酬系恋无阶震惶惟极
　　代郑公乞外任第一表
　　臣某言臣闻名不可幸取过实则浮人有以自知弗能斯止矧万几密勿任切于论思一介婆娑力穷于补报是用去位以儆瘝官仰恃至仁罄敷危诉伏念臣学非全古才不逮人擢始布衣寖陪书笏赞为名命之重入阶局籍之华曽是拙艰懵于进取谋而三省常自励于尔躬狷不一为卒见怜于乃圣俾参天下之务因预幄中之筹试可罔功输年赐免已覂之驾奚望于再騑方汲之渊何图于续绠召从外守复贰繁机适属边保休宁调軵衰息民获其所物以有年列辟交修日新于所治当宁亲事天健而愈强因容具臣久忝髙位俄使枢管遂正宰司光荣所崇位遇弥峻窃惟三公之责吏事安可冒居圣主而督愚臣不容无悔重以福基素狭年事日侵外则公言可虞内则宿疢时动而又一歳之内二息云亡悲忧自中气志俱耗安可尚聨衮职之贵分揖槐庭之严身不自聊政于何有且鸟飞者不宜上在易有凶鹑悬而未尝畋反物为恡前鉴既尔来者谓何伏望皇帝陛下念禀数之早竒悯匪材之难强许停重柄囘授近藩爱小器于未盈免其必覆乞槁骸于将殒俾遂更生君臣之间终始为托投诚无隠须允为期
　　第二表
　　臣某言近露奏封愿还重柄苦言无感善听愈髙战悸交中启处无防臣孤生下品懵学浅谋虽陶文治之风本无富贵之愿睿聪过听显任益跻参大政者五年总中枢者逾歳縁荣掩咎恃乃圣之兼容持短禆长验不能于已事更阶人乏遂正宰司臣亦知步蹇无以亟趋器盈难乎多受栋而弗干招可挠之讥斵且未工无不伤之累尚依至治勉服攸箴然而官责未加私衅先及悲忧耗气疾疢乗衰郤顾百骸内外之攻非一仰惟三接论思之任奈何况古有避贤非容冒处仕而知止乃保克终伏望皇帝陛下察臣尸禄之已多矜臣禀祜之初薄许停右弼退守列藩阴纾不衷之灾显避无庸之谤况盛为衰倚譬朝暮之必然吊与贺偕殆门闾之相望愿纡慈恻垂亮孤危傥速解于衡机是得全于要领委诚倾诉须命开俞
　　代石资政乞外任表
　　臣某言臣闻力止所胜是为知分任适其量乃无败材故上揆能以命官下揣已而受职有一异此谁不致颠臣之危悰正本兹喻伏念臣禀生单薾赋性憃冥曩在弱巾即沿仕牒太宗以旧臣之子籍寘朝闺真宗以斯文之兴引内儒阁间膺烦试因用稍迁寕无吝瑕讫赐全获伏遇皇帝陛下继承在旦清明有初因料羣材并收无似盖十年不调方冀罢归而三世为郎猥为上识寖司书命冒入禁林式金之度无禆不稼之囷奚取越陪机政啧竦舆言果以非人亟防赐免尚縁踦屦之念入尘华殿之资臣之亲逢未见前比然臣薄祜有底頽龄早侵今春以来卧疢尤数久防假急亏奉朝参臣非不知宠难冒居病当劾去上还印绶退伏邱樊奈何聚族苦多治生无素先产耗竭私帑单虚惟仰俸泉以办家事是以节为贫夺愚恃眷忘冒行钟漏之余苟图沟壑之济洪私再造有忝无酬兹者羸惙所乗趋走尤梗屏居虽久公议必兴欲望圣慈许臣知頴州一任为归老之渐既縁近辅且便泝流稍入足以亢宗僻左可以藏疾傥防从欲是获更生臣又闻出者以作守为优处者以入朝为重事非相戾趣各有殊上哲详观物情非逺如臣者结发从政五十余年未始一朝轻去双阙今焉昧死非曰孤恩直以迫知分之言畏败材之辱秋葩离榦理有适然老马辞轩愿非获已伏望陛下好仁本于观徳善始念乎爱终开锡俞音就成素愿委之卧理敢自比于昔人勉乃奉扬尚力希于循吏抱诚至窘赴诉不文玩日翘怀仰颂垂可
　　代陈州章相公乞致仕第一表
　　臣闻器有所极强之者必顚志有所安违之者将败是故智士不穷量以邀受仁君无咈愿以责功内顾危悰敢援兹喻伏以臣姿力驽下术略迂疎防幸中人之材待罪宰相之府宠与时进负随日深谋谟弗良雕紊相踵羌夏有未缨之丑阕陜多无聊之人萑盗跳梁篁酋煽结杼轴罄于编户杆皮蠧于逺方上贻焦劳外讙谤诮咎不臣执罪将孰归比者洊沥肝膺愿乞骸骨冀防不职之窜以赎安用之辜皇帝陛下包纳荒遐亲谕戒敕须讫郊邱之享乃许印绶之还褒亮所加谆慈兼至臣此时外迫大谊中忘至愚敢优防以自安辄惶恐而视事然而智虑浅局年鬓頺侵短臂屈长袖之前疲足困新羁之左腼然尸位倐又弥年所赖陛下以百姓为心天下为度舍末争而纳戎帐之款捐滞积以抚辽左之和克展上仪遂布鸿庆永惟横目之庶方就覆盂之安臣之及兹可谓天幸过此不止其如罪何虽大度之见容在舆议之难遏抑又闻当退而进者悔必及宜黜而用者伤必多髙位乃身殃之媒厚禄为众怨之舍借令臣冒厥明戒苟留上司玷庙廊之仪型被史家之贬戮死有余咎仁弗忍为伏望察如丹之诚怜指景之暮遂容纳政早获省私亦不必穷喋喋之言乃垂许可惜龊龊之谨妨用俊良防冀曰俞誓无但已
　　代南郊乞侄男恩泽表
　　臣某言伏覩七月五日御札以今年十一月十七日有事于南郊者协华之盛茂拥于神祺拜贶之行亲纡于诏跸始戒严而措事先诞告以扬庭发号崇朝均驩有截臣某伏惟陛下嗣声遹骏覃化渊泉躬夏后之勤邦体商家之恤祀会先玉帛之至乐包天地之和绀席圆坛讲令芳于百物寒门冶谷交肸蠁于万灵善制允谐先庚惟谨极承平之巨丽究卓越之盛容顽艳饮和肖翘企泽而臣滥名郎舍系籍京台延望玉关之门阻从甘泉之簿尚倾危款仰托至仁窃念臣有亲侄某早习义方粗亲章句有年及室无禄代耕而臣终鲜衔悲亢宗靡托惜其孤苦励以进修不胜犹子之情愿遂起家之志庶及礼成之旦许推世及之恩伏望陛下闵臣以服事四朝哀臣以年逾七十独兹童孺久漏恩私傥参一命之余俾绍阖门之庆则臣少尽其力知有报于敝帷死且犹生誓无忘于结草










　　景文集巻四十一
　　钦定四库全书
　　景文集巻四十二
　　宋　宋祁　撰
　　议
　　明堂路寝议【案厯代名臣奏议祁议礼诸奏皆系皇祐二年为侍读学士时上】
