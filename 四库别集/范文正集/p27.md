<!-- { "loadSidebar": true } -->
孔子门人七十子之徒天下皆知其贤焉或为邑宰或为家臣或不愿仕盖显于诸侯者寡矣然则七十子之徒与孔子语而未尝及怨何哉君子之道充乎已加乎人穷与达外也彼战国豪士不由孔子之门者则有脱贱贫逐贵高弗夺弗厌灭身覆宗而不悔何哉不循圣人之道挟数以进求行其欲得与失重也吾乃知夫由孔子之道者虽困穷以死不害其为贤矣君讳问字道卿陈留人也天圣七年秋广文馆开封府所荐士有与主试官亲嫌者别试太常寺予始在秘阁命往尸之得君策论有汉儒风采乃荐以高等明年不利于春官退居景陵郡研经讲道弦歌终日逺近学者多归之既而献文论百首应茂才异等科第一人召会丁家难不赴宝元初西羌犯延安君慨然有忧边之意述平戎策以进庆厯初故礼部尚书范公雍言君着万机济理书十篇皆国之大议朝廷召试学士院初命试将作监主簿未调而归缙绅惜其不称时予经畧陜西因表荐之除试秘书省校书郎知耀州华原县决滞讼数十吏民服其明属西陲积兵民苦于逺输俗吏急之以奉上官民率多流亡君独与民缓期使得措其手足复流亡者千余户陜西都转运使吴公遵路孙公沔皆以善状上闻宣抚副使田公况复称荐之又本道经畧使郑公戬顾京兆属邑有不治者必遣君治之以慰其民鄜延路经畧使庞公籍思广议论之助权署君幕中仍主州庠以教育人材累表请改官未报会枢密直学士梁公适来代庞奏君以本官兼延州军资库诏从之未几寝疾以庆厯六年十一月三日终于延安之官舍享年五十二以某年某月某日葬于某乡里曾祖洪隠徳不仕祖令钊开封府太康县主簿父允河中府观察推官母夫人宋氏君娶欧阳氏生一子曰徽登进士第镇安军节度推官知延州甘泉县二女长适安州安陆县主簿朱师徳次适进士方琪君力于学志于道直言直躬自信而不惑有孔子门人之业而不挟战国豪士之数虽命与道违又何愧哉其子逺来乞铭故书之曰君子之道耻于弗立立而无所施命也君子之命患于弗知知而无可奈何天也张君其斯人之徒欤吾思孔子之门则当旌其人而不暇哀其人故昭以铭云
太子中舍致仕上官君墓志铭
君讳融字仲川其先蜀人也曾祖讳琛不仕祖讳逊赠礼部侍郎父讳佖兵部员外郎京东转运使赠光禄少卿妣袁氏彭城县太君君幼专词学秀出流辈天圣二年秋广文馆举进士公卿大夫之子咸在焉君中第一人明年春礼部较天下之才君别试于太常寺又首荐之由是名动京师士大夫愿识其面未第间丁光禄忧朝廷录光禄之后赐君同学究出身服除授信州贵溪县主簿君不辞小官而恪其职今枢密直学士蒋希鲁故龙图阁直学士吴安道时并任江南东路转运使聨章荐君就迁蔡州平舆县令吴移使淮南奏掌真州盐仓又故龙图阁直学士段希逸与时贤七人举君于朝旋以疾闻除太子中舍致仕居于曹南郡以庆厯三年三月五日不起年四十有九君始娶任氏再娶辛氏封金城县君子二人长曰延赏郊社斋郎次曰延徳君之弟太子中舍隆与其孤以皇佑三年四月六日葬君于济阴县沛郡乡崇儒里请铭于予予天禧初为谯之从事光禄公方典是郡君时侍行而予始识君见君文雅有议论不敢以子弟器之后数年与君会于京师与之游皆当世异才以文学风义相许予益爱焉君既禄仕而大夫之贤者多荐之斯可谓之闻人矣惜乎命之不修弗克树勋于时可永叹焉或者曰儒生多薄命天岂不与善也余谓不然君子之为善也必享其吉有穷且夭者世皆重而伤之虽一二人犹以为多焉小人之为不善也必罹其凶其祸且死者世皆忽而忘之虽千百人若无焉如仲川之亡可谓重而伤之者矣故作铭云惟人之才而无命兮犹物之秀而不实品彚纷其自然兮非化工之能一仲川之亡兮可奈何如川之去兮无还波彭殇至此兮孰少孰多君子之思兮徒为乎悲歌
太子中舍致仕范府君墓志铭
府君讳仲温字伯玉四代祖讳某幽州人也唐末为处州丽水县丞中原乱离遂家于苏台曾祖讳某事钱氏为中吴军节度判官赠太保祖讳某以神童补官终于秘书监赠太傅考讳某归皇朝歴真定府武信军掌书记赠太师兼中书令府君即太师仲子也生于京师幼孤还苏台与诸从兄弟居服勤素业孝悌于门中景佑二年以某遇干元节恩例补试将作监主簿赴调除越州新昌尉以诚接物民用知劝在邑三年盗不及境外计举监杭州余杭县市征能寛其利商旅便之三载以绩闻按察使洎牧守咸有表荐除宁海军节度推官知台州黄岩县庆厯七年海潮大至坏州城人皆逃散没溺者甚众府君教民为桴昼夜救之全活数千人既而上官知其所存请董众以治城府君雅喜利人长于虑事众议筑土为城用甓以傅之府君独不然谓人筑且劳又捍水之冲甓何能久乃集民累土以牛数百蹂之坚而后增至于成复表以长石互相衔枕势莫得动其城八门皆设之闸遇水暴至则障之众伏其善台人遂安时又岁饥州命邑官率富人出榖俾轻其价以助穷民而穷民乏资无以得谷府君谕之曰汝籴之十不若与之二三则富人易办而贫人易及众皆悦从饥者获济焉永嘉郡禁盗十四人狱具皆当极法外台请府君虑问府君原盗之情而重其行法固请覆奏朝廷悉恕其死黄岩大邑民数万户讼争盈庭府君专尚仁爱多以理遣至有犯徒刑而情非巨蠧者府君必为解其仇讼而决平之民自爱服制置按察等使交章荐之府君秩满还家与乡旧游曰吾乐矣何用官为遂请老朝廷嘉之迁太子中舍致仕皇佑初某来守钱塘与府君议置上田十顷于里中以岁给宗族虽至贫者不复有寒馁之忧府君退居四年宾亲盈门以东皋所入日为鸡黍之具故贫而常乐顾邻里乡党有急难则竭力以济之皇佑二年九月十三日以疾不起享年六十有六中外宗亲莫不过哀里人无老少皆涕下其遗爱感人如是之深娶丁氏夫人男五人长曰纯义守将作监主簿四子尚幼女四人长适进士李沿次适进士沈充二女在室以其年十一月十三日葬于吴县天平山三让原嗟夫某从事四方与府君别动逾千里及余杭得请一获其愿相会未几而有死生之诀泣血洒毫不能成文铭曰
呜呼先公五子其三早亡惟兄与我为家栋梁兄又逝焉我独徨徨诸稚在前未知否臧我其教之俾从义方积善不诬厥后其昌
●钦定四库全书
范文正集巻十四
（宋）范仲淹 撰
○墓表
太府少卿知处州事孙公墓表
论者曰春秋无贤臣罪其不尊王室也噫春秋二百四十年天地五行之秀生生不息何尝无贤乎当东周之微不能用贤以复张文武之功故四方英才皆见屈于诸侯与霸者之为而王道不兴与无贤同故论者伤之甚矣公讳鹗字齐贤富春人也按旧志公以奇文逺策见吴武肃王署越州大都督府文学歴郡县幕府改台宪为郎官判盐铁院持礼入贡授少监终于太府少监领缙云郡享年八十葬于会稽之南山今山阳守沔即公之曾孙也在御史府无所回避有声朝廷近过闾里扫坟墓求故老索遗文得太府之清芬访余郡斋以道之既而叹曰唐季海内支裂卿材国士不为时王之用者民鲜得而称焉皇朝以来士君子工一词明一经无逺近直趋天王之庭为邦家光吾搢绅先生宜乐斯时宝斯时则深于春秋者无所讥焉因追惜太府公奇文逺策而终于霸臣丁彼时也岂徒一人而已乎故吊而表之
鄠郊友人王君墓表
五行之秀见乎人有清而贤有蔽而愚五行之数着乎命或修而寿或速而夭颜子其犹病诸吾友人王君贤而夭之其不幸矣夫君讳镐字周翰其先澶渊人也曾祖鼎刑台之督邮祖楷尚书兵部员外郎考衮太子右赞善大夫妣秦氏封太原县君赞善公慷慨有英气善为唐律诗歴著作佐郎通判彭州会太守不法愤而辱之失官居长安中与豪士游纵饮浩歌有嵇阮之风人特骇之公不安其高复起家就禄得请监终南山上清太平宫从吏隠也时祥符纪号之初载某薄游至止及公之门因与君交执复得二道士汝南周徳宝临海屈元应者蚤暮过从周精于篆屈深于易且皆善琴君尝戴小冠衣白纻跨白驴相与啸傲于鄠杜之间开樽鸣弦或醉或歌未尝有荣利之语一曰会君之别墅当圭峯之下山姿秀整云意闲暇紫翠万迭横絶天表及月高露下羣动一息有笛声自西南依山而起上拂寥汉下满林壑清风自发长烟不生时也天地人物洒然在冰壶之中客大异之君曰此一书生既老且贫毎风月之夕则操长笛奏数曲而罢凡四十年矣嗟乎隠君子之乐也岂待外乎哉暨予东归长白山以亲之故就禄养者仅十五秋君犹隠而未出今殿中丞致仕母君随居鄠郊善谈名理见君之贤而语之曰子美田百顷枕琴藉书酿醇酒养灵药优游云泉踰二十年人生此世中安得独善自乐如此之久耶不若俯就乡老书少劳于人间又长安秀造皆推引之君不得已天圣四年秋起冠京兆之荐明年春官氏较天下之士第君于甲等忽焉构疾以三月九日不起于京师之建隆观时周道士在焉亲视药食而至于终乃赍其柩行哭道中归于鄠郊又数年予倅河中府因王事至长安传舍中会周道士夜话平昔及君之始末道士涕泗交下终夕不止君善与人交也如此又十年予经畧西事遇君之长子以葬期来告呜呼君幼而奇敏能歌诗笔札有声于关中长安人惟呼小秀才长而有文著书乐道不愿荣禄有肥遁之节后感母君之言僶俛一进遽以不寿妻谯氏生子五人长曰规谨厚克家奉父母之丧藏于鄠县某山某原礼也次曰溉景佑元年登明经第除临晋主簿而亡次曰览曰觐曰观尚幼俱嗣其业一女适孙周道蚤卒噫予与君别三十七载风波南北区区百状今兹方面宾客满坐钟鼔在廷白发忧边对酒鲜乐岂如圭峯月下倚高松听长笛忘天下万物之际乎追念故人乃揭石而表之书曰有君子焉生兮云山葬兮云山始终不垢兮其清而贤
龙图阁直学士工部郎中段君墓表
