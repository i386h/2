<!-- { "loadSidebar": true } -->
    间者昆吾孔炽，荐食生人。今犹不悛，偷居宇下，百姓凛凛，无日不惕。遣将攘却，无尺寸之功，陇外壤地，委之豺狼。太宗文武皇帝封殖万有，传之陛下，一夫不获，尺土见侵。告成之时，犹恐有阙，况甚於一夫尺土者乎？用武已来，十三年矣，伤者不救，死者不收，缮乘补卒，至今未已。夫兴师十万，日费千金，则十有三年百万之众，资粮扉屦，取足於人。人之困竭，胡可胜纪？劳疲宛转，十不存二，父子兄弟，相视无聊，延颈嗷嗷，以俟王命。此皆陛下宜伸勤恤之恩，降哀痛之诏，纵未暇分散谷帛，以赡鳏寡，犹当务省侈费，以噢咻之。奈何戎虏未平，侵地未复，金革未戢，疲人未抚，太仓无终岁之储大农有榷酤之弊，陛下忍以此时兴力哉？自八月以来，时雨愆候，禾稼少损，菽麦失时，黔首狼顾，忧在艰食，岁若不给，将何以救？无寺犹可，无人其可乎？臣窃料此寺数年方成，土木之劳，工用之费，不虚府库，将焉取给？府库既竭，则又诛求，傥穷匮不堪，鼠窃之盗起；戎狄乘间，狗吠之惊急，得不为陛下深忧乎？
    臣闻圣人受命於天，以人为主，苟功济於天，天人同和，其功大矣。自然上则宗庙受其福，下则子孙赖其庆，故《孝经》云：”德教加於百姓，刑於四海，盖天子之孝也。“又云：“明王事父孝，故事天明；事母孝，故事地察。”又云：“周公郊祀后稷以配天，宗事文王於明堂以配上帝。”是以四海之内，各以其职来祭。《诗》曰：“无念尔祖，聿夏厥德。”又曰：“既受帝祉，施于孙子。”是知王者之孝，在於承顺天地，严配宗考，敬慎德教，以临兆人。俾四海诸侯，欢心助祭，处福流祚，永永无穷耳。岂闻崇建梵宫，雕琢金玉之为孝乎？且佛本无相，不可以有相求；道本无为，不可以有为得。陛下岂驰心於有为之境，而邀福於有相之功哉？臣窃为陛下不取也。臣闻夏禹卑宫室而尽力乎沟洫，人到於今称之。梁武穷土木而致饰乎寺宇人无得而称焉。陛下若节用爱人，当与夏后齐驾，何必劳人动众，而踵梁武之遗风乎？制造初兴，役费尚浅，人贵量力，不贵必成；事贵相时，不贵必遂。陛下若回一人之虑，从万姓之心，必是陛下圣德孝思，格于天地，湛恩沛泽，济乎生灵。生灵效诚，天地幽赞，千福万禄，先后受之，岂与一寺较其功德乎？陛下以臣言谏於诳妄。（疑）伏请令公卿列士廷议，可否得其中，则天下幸甚。臣郢不胜愚忠恳直之至！谨投招谏匦以闻。
    ○再上谏造章敬寺书
    九月二十日，草莽臣前乡贡进士高郢昧死再拜稽首献书阙下。臣闻圣主开直言之道者，岂好其犯颜忤旨乎？诚欲因天下之心以虑，则无不得；因天下之目以视，则无不见也。忠臣不避诽谤之诛者，岂贪其死谏之名乎？诚以君所行有否焉，不隐忍偷生以负於时也。臣伏见奉为先太后造章敬寺，陛下奉先思孝，兴福除祸。而群黎百姓，不知圣情，议者皆以为蕃戎未殄兵革暴露，国用不赡，元元匮竭，曾未小康，又兴此寺。虽睿思罔极，而人力有限也。臣闻众心成城，众口铄金，则舆人之诵。不可轻也。故《书》曰：“罔弗百姓，以从忆之欲。”《易》曰：“圣人感人心而天下和平。“《诗》曰：“恺悌君子，神所劳矣。”此言王者将有为也，将有行也，必稽於众而顺於人。则自然之福，不求而自至；未然之祸，不除而自绝矣。臣愚改之於古，则《诗》、《书》与《易》如此，听之於今，则百姓之议如彼，拳拳之极，不敢不言。昨八月二十五日奏书阙下，事寝无报，不知天门深远，愚不得上达欤？圣意所断，臣言不足听受欤？伏躬待罪，旬八日矣。臣闻神人无功，圣人无名。神人无功者，不为有功之功；圣人无名者，不为可名之名也。不为有功之功，故功莫大焉；不为可名之名，故名莫厚焉。臣又闻古之明王，积善以致福，不费财以求福；修德以消祸，不劳人以禳祸。陛下之作此寺也，臣窃惑之，若以为功乎？则天覆地载，阴施阳化，未曾有为也。若以为名乎？则至德要道，以顺天下，示曾有待也。若以致福乎？则通於神明，光於四海，不在于费财也。若以禳祸乎？则方务厥德，罔有天灾，不在于劳人也。今兴造急促，人徒竭作，土木并起，日计万工，昼不遑食，夜不遑息，力不逮者，随加笞，愁痛之声，盈於道路。以此望福，臣恐不然。陛下戡定多难，以定宗社，励精思理，日昃不暇，内不迩声色，外不乐游畋，务行宽仁，以幸天下。圣人之德，广大悉被；太平之风，将可见矣。而兴动此役，固违群情，回正道於内心，求微助於外物，徇左右之过计，伤皇王之大猷，臣窃为陛下惜之。是以敢冒死至於再谏，伏惟陛下留神省察。臣不胜愚恳切直之至！
    ○鲁议
    周公居摄七年，致政而殁。成王康王，追思其德，命鲁侯代之，祀以天子礼乐，鲁君得乘大略建太常，外祭郊社，内祭尝，虞夏商周之服器，与官兼而用之，以广鲁於天下。郢窃谓自天子至於庶人，尊卑贵贱，待礼而别，丰者不可杀，杀者不可丰。成康过赐，非礼也。鲁君受赐，亦非礼也。何则？郢闻有其位而後行典礼，仲尼不臣门人，非君也；季札不嗣吴爵，非长也。周公不王而以礼乐王者，是以非礼诬周公也。设若诬周公以非礼，曾为昊天上帝，亦可以诬乎？奈何使鲁人郊？昔孔子愤叹於衰周，而欲求礼於鲁，及观其僭，乃言曰：“鲁之郊非礼也，周公其衰乎。”鲁用天子礼乐者，本以郊上帝，既非声名文物之当用可知矣，又恐来者以杞宋用王礼为疑，因言杞之郊也禹也，宋之郊也契也，是天子之事守也。杞守二王之後，得守先祖礼乐，鲁何守而用之耶？犹恐其未能，又言曰：“天子祭天地，诸侯祭社稷，祝嘏莫敢易其常古，是谓大嘏。”此乃申言名位不同，礼乐亦异数之定分也。夫子之言，昭昭如揭日月，而学者或以为事更圣人，未闻可否，难措辞於鲁议者，於谦默之道则可矣，於发挥之义，恐未尽也。《诗》曰：“尔之教矣，人胥效矣。”鲁侯用王礼，其臣亦用侯之礼，故季氏舞八佾，旅泰山，设公庙，歌雍彻。嗟乎！礼之不早辨也如此。古者父为天子诸侯，子为士，祭礼从子，不得从其父。邗晋应韩武王之穆，得用备物享武王乎？若享非礼之裒，是周公不得为圣人也。如其不享，是成康祗以王者礼乐，馁周公於鲁矣，安在其为成康乎？且周公之绩，孰与伊尹；成康之明，孰与太戊？崇异伊尹，不过号为保衡，至於沃丁太戊，亦不加以王礼。或谓周公叔父也，於伊尹而为亲，故尊而异之。夫太伯太王之长子，三以天下让於王季，王季得之，以传祚於文武。故孔子曰：“太伯其可谓至德也已矣。”及武王克纣，追王太王王季文王，而不追王太伯，岂武王忘太伯之德而不亲乎？盖以等威之礼，名分之别，为万代之准，不为一人之私也。夫人情无常，以礼为常，以礼从情，动则为悖。且如王者祖有功而宗有德，祖宗之庙，代代不毁，大凡继体之君，皆欲尊崇其父，至於德功未著，则不敢妄加庙称者，情非不欲，限礼而已矣。故礼之行於宗庙，父子不得遂其私，而况成康又得以天下之公器大典，独私於周公乎？周公有大勋於周，土田附庸以益之则可，鬯圭瓒以赐之则可，若天子礼乐，成康所恃以为尊也，胡可以假人？成康虽欲尊於周公，伯禽其忍受之，以出僭其君，入陷其父乎！若周公躬制礼乐，坟土未乾，而子孙弗克负荷，首乱王者之度，孔子称其衰，不亦宜乎。
    ○子游麻衰议
    卫司寇惠子之丧也，其子虎见废，不得为嗣。子游为之麻衰以讥之，将军文子既悟，而虎得复位，载在《礼》典。先儒是非之说礼（阙四字）戏人书曰盛德不狎侮，使弥牟能知礼也，是君子也，当书直以救失，为不知礼耶，是小人也，当务其（阙）能提耳喻之，何狎侮之为乎？观文子未正虎位，非不知也，重违惠子之志，将候告者而行之。偃奈何以广自许，以狎待人，重其话言，轻其重服，乘人之失，伐已之明。又非美之位（疑）不可谓无辱，且多识前言。（阙二字）其失而回若此，设使立人之朝，（阙）人之政。至於讲大礼，临大节，献可替否，任贤去邪，言可得闻乎？无以乃裂冠毁冕行怪而已矣。远观望之（疑）未见其可直人不以其直也，不敢以道循物，而忘其身，赴井救人，伤教害义，殆非所谓习礼者矣？
    ○姜原公刘庙记
    姜原者，炎帝之後，有邰氏之女，姓姜字原，帝喾之元妃，后稷之母也。公刘者，后稷之曾孙，周文王之十一代祖也。姜原尝出游，见巨人迹而履之，“载震载夙”，“时维后稷”，“以居然生子”，心所不康，初“置这隘巷”，“再置之平林”，“三置之寒冰”，皆有以全度者。既而收之，遂名之曰弃。生有赫灵之异，长有躬稼之勤，法施於人，以济粒食，尧乃命为农师，而封诸邰，农师实后稷也。古初造物，首出群理，事必生成之本，言必天地之际。当虞舜这时，称禹平水土，[B094]布五教，稷布百谷，咎繇明五刑，地平天成，万代永赖。舜以奋庸命禹，禹让於稷[B094]咎繇。及以元后命禹，禹独让於咎繇曰：“朕德弗克，人不依，咎繇迈种德，德乃降，黎民怀之。”兹大禹所以言天意永命之所归也。夏有天下，载祀四百，禹这祚也。商有天下，载祀六百，契之祚也。周有天下，载祀八百，后稷之所祚也。
