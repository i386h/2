<!-- { "loadSidebar": true } -->
　　葢闻须弥兰若即号青鸳【见半茧赋华严经愿一切众生常安居止阿兰若处释氏要览言阿兰若此言空静】洛下伽蓝原穪白马【见石榴启过去因果经诸僧伽蓝竹园僧伽蓝最为其始要览梵语题云僧伽蓝摩此云众园汉书明帝遣蔡愔张骞等往天竺取佛经以白马防经乃起白马寺于雍门外】永兴推宅恒镌净果于许询【建康实录晋许询舍永兴山阴二宅为寺既成启奏孝宗诏曰山阴旧为祗洹寺永兴旧为崇化寺造四层塔犹欠露槃相轮一夕风雨相轮自具曰是剡县飞来】宜寿闻钟长托胜因于荀朂【伽蓝记宜寿里包信县令段晖宅内地下常闻钟声时见光怪晖遂掘光所得金像一躯并一菩萨趺上铭曰晋太始三年五月十五日中书监荀勗造晖遂舍宅为光明寺】绛云成葢人间开舍利之城【槃经佛般涅槃茶毘既讫一切四众收取舍利置七宝瓶当于拘尸那城四衢道中起七宝塔注舍利身骨也焚后五色如珠光莹坚固古乐府有舍利佛题】绿玉为阶海上现辟支之佛【法华经罗汉得道全繇佛教以声闻为名辟支得道或闻因缘而解脱或听环佩而得悟故以缘觉为名水经注于阗国城有利刹寺中有石鞾石上有足迹彼俗言是辟支佛迹寰宇记伏虎庵有辟支佛化身】何必莲河葱岭给孤始解捐金【梁元帝阿育王像碑才度莲河即处天冠之寺按葱岭在天竺唐诗葱河雪漫漫即葱岭之河也经律异相须达多长者白佛言弟子欲营精舍请佛住惟有祗陀太子园广八十顷可居白太子太子戏曰满以金布便当相与长者出金布八十顷精舍告成故曰祗树给孤独园注须达多常施孤贫惸独故曰给孤长者】岂惟鹫苑猿江大士方能舍室【水经注灵鹫山胡语云耆阇窟山是山青石逺望如鹫鸟形因名法华经山形如鹫释迦常居此注即灵山猿江补注维摩经维摩现病释迦遣诸大弟子问安各説本因俱不敢赴惟文殊师利至大士顿空方丈容八万四千狮子之座】呉郡灵岩山者具区胜壤【见庵序注】砚石名山【呉郡志灵岩山呉王馆娃宫故地其上砚石山有西施洞采香径名香水溪下瞰太湖望洞庭两山滴翠浮碧在白银世界中】离宫标越絶之书【越絶书美人宫周五百九十步勾践习教西施处越絶者勾践抑强扶弱絶恶反之于善也】张乐夸呉都之赋【左思呉都赋幸乎馆娃之宫张女乐而娯羣臣罗金石与丝竹若钧天之下陈】烟涛歕礡朱长文录入图经【宋史朱长文呉县人著书阅古元祐中为秘书郎正字尝着经史有文集三百巻载有灵岩胜迹】川渎纷纶孙承佑形为塔记【补注】若其旁缀由姑斜垂青嵝峰连邓尉缨绮岫以攒霄【见竹逸序】径转车箱【补注】冠朱峰而碍日【西都赋豊冠山之朱堂魏都赋首冠灵山】四百八十【见鸿客序】苍苍薝卜之林【见逸斋序】三万六千淼淼芰荷之所【见庵序】萦晴结暝太湖伴佛髻以偕青蘸水缭烟两崦共天花而并翠【楞严经世尊座天雨百宝莲花青黄赤白间杂纷维摩经会中有一天女以天花散诸菩萨皆堕落至大弟子便着不堕天女曰结习未尽散花着身结习尽者花不着身】一声谷响疑赓讲院之钟【见宋元诗启】三阕渔歌似乱梵窻之呗【王勃赋渔歌唱晩唐书王缙佐代宗作内道场昼夜呗法苑西方有呗犹东国有讃讃者从文以结草呗者短偈以流颂名异实同】筠笼笋箬风送茶舲蕙亩松寮雨沾梅屐展矣尘寰之净域洵哉欲界之仙都【见玉岩序】尔其沃壤眠芊平畴奥衍秋清独眺阊门之万瓦争流春霁遥看茂苑之孤城入画【呉郡志夫差都阖闾以天门通阊阖故名阊门水经注若建瓴而倒流李义山诗茂苑城如画阊门瓦欲流茂苑见孝威序】金椎匝路【汉文隠以金椎】毬门牙仗之家铁埒盈衢【见铜雀赋即金埒也】里侩市魁之窟况夫名都故址伯业遗基兔葵燕麦尽昔王酣防之场【古乐府道旁兔丝何尝可络田中燕麦何尝可获博物志兔葵苗如龙芮花白茎紫叶燕麦草似麦亦曰雀麦诗话刘禹钖后游都观惟见兔葵雀麦动摇春风注大菊曰燕麦籥麦】绿水丹山半过客悲歌之地【见银台启】前尘一去馆娃无响屧之廊【见三芝序】旧迹犹存宫监乏采香之港【见篇上皮日休馆娃宫诗响屧廊中金玉步采香径里绮罗身】绮罗奚代恻怆偏多箫鼓何年流连曷极鱼山一曲翻成迦叶之居【弥勒成佛经弥勒佛讃言大迦叶比丘是释迦牟尼佛大弟子释迦于大众中常所讃叹头陀第一传灯録释迦在灵山会上手拈一华示众迦叶微笑】豨巷三条难问要离之冡【通鉴外记呉王僚子庆忌居衞养士报仇阖庐患之子胥荐要离离乃杀妻子奔衞庆忌信之遂与渡江抽戈击庆忌力薄不制庆忌捽而投之江赦之离曰臣已辱矣伏劒而死一作投庆忌于水即自杀高士传臯伯通葬梁鸿于要离冡傍注冡在常熟界】亦曰悴哉吁其悕矣假使城上高台不游麋鹿【见园次序】古来乐事长属爽鸠【见庵序】梧宫无一夜之愁【述异记梧桐园夫差旧园一名琴川梧园宫在句容县传云呉王别馆有楸梧成林古乐府梧宫秋呉王愁】浣女有千年之笑【见园次序】阖闾无恙山中之劒气还腾【越絶书阖庐塜在呉县阊门外名曰虎邱下池广六十步桐棺三重澒池六尺盘郢鱼肠之劒在焉卒十余万人取土临湖葬之三日金精上腾为白虎蹲踞其上】伍相重来市上之箫声未歇【见雪持序】则秦关锦砌常依绣岭宫前【见子厚序】蜀地花砖永保摩诃池上【见庭表序】汾河月白年年明鹳雀之楼【见天章序】淮水波红夜夜浴鸳鸯之殿【见鞠存启】无如绣囊惯解【补注】金镜能亏【见刘太母序】萧条栈阁偏增望帝之悲【见孟太母启】屑瑟关河弥切愤王之恨【南史呉兴有项羽庙土人名为愤王】潮鸣文种【见银台启】空喧塞鼓于传芭谷应公孙祗唱迎神于醉觋【下注周礼注事鬼神者男曰觋女曰巫一作男曰巫曰觋女名巫无觋】银牀屈曲徒盛玉女之浆【古乐府淮南王自言尊百尺高楼与天连后园凿井银作床金瓶素绠汲寒浆名义考银床非井栏乃辘轳架也】石镜晶荧终类武担之石【见实庵序】此则天亲菩萨乐施懴悔之方【珠林弥勒天亲二大菩萨乃昆弟因佛説经天藏乃造论一藏所谓经律论三藏传灯録六祖惠能大师曰懴者懴其前愆悔者悔其后过】香积如来愿仗皈依之力也【维摩经维摩居士礼佛言愿得世尊所食之余于是香积如来以众香鉢盛饮与之逈曰本觉名如始觉名来本始不二名曰如来佛经皈依佛皈依法归依僧为三归】于是七重防楯代植祗林【弥陀经七重竹树梵经祗陀太子施祗树为佛説法处见篇上】五色琉璃时修莲界【观经下有金刚七宝金幢擎琉璃地临济曰龙生金凤子冲破碧琉璃传灯录释迦佛生刹利王家放大智光明照十方世界涌金莲花华严经佛土生五色莲一华一世界一叶一如来】灯燃多宝醒歴刼之沈迷【药师本愿经礼多宝佛塔然七层之灯不遭众难歴刼见琴怨序】经演三车救众生之热恼【法华经初长者以羊车鹿车牛车立门外引诱诸子出离火宅之难然后但赐诸子大白牛车而度脱之】架琼梯于震旦搆绀榭以由旬【传灯录初祖达摩曰当在震旦设大法乐谓中国也成光子曰震旦即神州之号震为东方日所出之地故以东国为震旦国法苑珠林须达尔时为蠰佉国大臣名须达多此园地还广一由旬纯以七宝布地奉施如来起为住处支僧载外国事由旬者晋言四十里】寺所由来爰云旧矣然而迢迢贫里【补注】亦有平陂【见楚鸿序】寂寂化城非无隆替【法华经有一导师多诸方便于险道中化作一城是时疲极之众前入大城生已度想生安稳想】河倾酸枣【汉沟洫志孝文时河决酸枣】波漂鹿女之经【见逸斋序】焰纵咸阳【见天篆序】灰烬鸽王之座【珠林昔一鸽被鹞所逐即往舍利佛肩躱避身犹战悚后飞向佛安然无恙六度集经菩萨为鸽王】岧嶤宝树攀少室以恒雕【大集经金多罗树白银叶花银树琉璃叶花颇黎树马脑叶花马脑树车渠叶花车渠树真珠叶花真珠树黄金叶花嵩山志旁少室山禅林有达摩面壁故迹】杳蔼慈航渡恒河而每涸【珠林般若者苦海之慈航弥陀疏抄恒河在西域无热河侧】鬼谋人社【见得仲序】滥及花宫【白帖佛寺曰莲界花宫】星贳天钱偿之柰苑【见三芝序按西域有树成果果中有女子王收为妃以地施佛故名柰苑洛阳伽蓝记白马寺有柰林故寺称柰苑】不有所废其何以兴此千秋金刹【见半茧赋】每苔纒藓泐于前朝而六代琳宫【空洞灵章经众圣集灵宫】仍矢棘翚飞于今日也【诗】然其始也庐峰乍辟岂能银殿飞来【补注】汉观初成未必玉梁自下【玉笥山记汉武时玉笥山民感山之灵异祈祷立应乃置观以表灵迹搆殿缺中梁一条将选竒材经旬未获忽一夜震雷风烈天降白玉梁一条因号玉梁观至魏武时亭午震雷化白龙而去】鹊毛徒秃讵便成桥【见憺园赋】唇气空嘘焉能结市【见艺圃序】不借鸯摩之愿宁还龙树之观【五灯会元鸯窟摩罗救产难因缘摩诃摩耶经正説衰微有一比丘曰龙树善説法燃正法炬】时则沙门僧鉴者妙涌言泉广挥智刃【瑞应经太子出北城门天帝复化作沙门太子曰何谓沙门对曰舍妻子捐弃爱欲也论衡吾言潏淈而泉出文赋思风发于胸臆言泉流于唇齿陆贽传贽思如泉涌维摩经以智慧剑破烦恼贼】既贯花而卓锡复挿草而唱缘【缨络经帝释尊天以花贯诸缨络供佛初学记梁景泰禅师居忠州宝积寺无水师卓锡于地泉涌数尺地志梁时宝志公与白鹤道人同欲往钟山之麓志公云某以卓锡处为记大智论菩萨用锡杖五灯会元释迦与贤于长者过一宝坊世尊云此处宜建一梵刹长者挿草一茎云建刹已竟僧肇论禅典唱无缘之慈经曰无缘生慈以斯而唱物无不周】金容再焕艰同夸父之移山【见徐母序】香界还新勇比秦王之鞭石【见憺园赋】庵罗之树又见华开【一綂志真腊国有庵罗树花叶如枣实似李庵罗园阐义此树花开生一女园既属女女常守防后以园奉佛】必鉢之林重闻鸟啭【大智度论菩萨为迦频阇罗鸟与大象狝猴友共在必鉢罗树下时大象负猕猴鸟在猴上周游而行五灯会元摩耶夫人手攀毕鉢罗树枝佛从右脇降生】信属金仙之呵防【后汉书汉明帝夜梦金人长丈余以问羣臣傅毅对曰臣闻西域有神曰佛其形长丈六而黄金色本行经忍辱修行三千二百刼始证金仙】尤资善信之捐施【见上注】凡诸居士谁非喜舍之兰陀【白帖迦兰陀长者先以园施外道后见佛逐诸外道以园施佛建立精舍】维我宰官本是再来之摩诘【普门品经应以宰官身得度者即现宰官身而为説法维摩经维摩诘是金粟如来再来发迹经净明大士是往古金粟如来】于是伐彼青珉镂之紫篆珊瑚七尺春蚕织无量之碑【见叶母序】鹦鹉双栖古虿绣头陀之碣【六度集经菩萨为鹦鹉王有徒众三千有两鹦鹉力势逾众口衔竹衡以为车乗王集其上飞止游戏古虿见悬圃序要览天竺言头陀此言斗薮斗薮烦恼故曰头陀姓氏英贤录王巾头陀寺碑在鄂州】附注【呉越春秋夫差避越兵于阳山三呼公孙圣而三应】
　　醴泉颂
