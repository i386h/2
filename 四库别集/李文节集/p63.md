<!-- { "loadSidebar": true } -->
　　部以工名所领将作所司金钱竹木瓴甓之事弟偶代庖不善藏拙实赖年兄老成直谅与同署诸公成所欲为匡所不逮迄于释负幸未至偾□覆餗则蓬麻之藉多矣大教奖赏踰溢至以韩富相期非所谓拟人必于其伦者也捧诵循环惶愧无地乃莅芜踰月而积滞尽疏课入尤盛非精勤何以有此 

　　○报南都水王绍宾 

　　旧役来获捧诲函过承远念至所云贵署事体清净宁一此实贤者能始终之盖法易立而难守弊难革而易复执持抢当不徇不挠非牢立脚跟者不能也不佞即卧病林间闻之甚喜敬因役去寓谢不宣 

　　○报张鳯皋 

　　政事惟画一则清静此黄老之恴古人常用以治天下但不可流于惨礉耳今人患无特操往往以巳徇人其敉也不胜其扰此意知者殊希承教衙门中事故敢及之不佞朴直人也水之冷暖饮者自知仕止之际不告于朋友盖非朋友所能为谋耳承劝驾且感旧谊力疾寓谢不尽欲言 

　　○报南吏部毕见素 

　　古人受业专门有师以及师之义今以一日之推毂而称师巳非古道况推广之乎不佞所为不敢仰扳者以此惟是高贤大雅陟在清华则不佞之私忭实深而适尔参商不获追陪又不能无恨借重之迟而不佞去之棘也 

　　○报南工司厅马苍麓 

　　彭城别后遂无繇见颜色追忆不佞代庖时不佞误认真二三君子亦不以不佞为假也如熏如箎如枹如皷足称一时同寅之雅而门下明敏爽豁能任肯任尤不易得者此不佞所以遘会乘时因人成事亟亟然如恐不及窃欲少效涓埃比于借花献佛之义而今一想前景为刍狗为蕉鹿矣承教一时诸公多不在署而门下摄屯田清署大才不足当剸割惟是留曹以摄为常若非当真料理不无丛脞此门下所最悉不待言也不佞病中然至对古人谭旧事不觉亹亹惟亮之秘之 

　　○报李介石 

　　病中荷教音奖藉逾溢令人惶汗不佞尝谓今居官者欲有所振刷则曰难为前人又曰难为后人不知凡事袛要求个是要自巳停当若照管前后要前人好要后人好却不要自巳好何哉但勿曩人扬巳便是粹然为前说者大都不肯做好而借人以为解者也门下赋性清贞而气体之充尤非南人所及即不佞尚要紧缚肚皮门下自是天生一副茹糵飡霞肠肚故筦库之净直至无前然此门下一班耳今矿税大害吾辈争之甚力然未有以感动人主压服中官而徒以笔舌与之争即颖秃舌敝恐终不能有救易曰告自邑不利即戎自治之说吾辈所当讲也高见以为何如 

　　○报南营缮谭斗山 

　　病中承翰教亹亹之词惓惓之谊令人读之不能释曩留垣岁万金不过南北十门今修十四门而岁岁有万金之省此事非公台不能而公台亦以此足垂不朽矣不佞考满时尝属太宰留公台终事似不应有计部之移果尔亦止遗应天四门而工部之事巳毕不佞向所以亟亟然者正为人难得而时易失虑不能无差池也如除目不下幸并力为之为浮图者必合其尖不了不惬而道体虽平鄙意以为自奉不宜过啬巳详具昨冬小启中矣不佞衰病不能出力疾寓谢不宣 

　　○报储樊桐 

　　都门叨扰顷闻拜命喜甚欲鸣贺而木及也乃辱记存贱生重醵远贻不佞即不能不以身为壑能无愧乎谢谢南省久虗荣任后当倍加光彩谏垣绳纠大义公素所蓄积若以不佞所见南中事则多缺官希视事频差假而中山之后贫宜恤入贺之勋臣輙用四舟滥宜裁至若会估物价向先郎署而贵衙门乃据而酌焉平则依多则减虗冐则纠其道王察其意王省其象如总裁其体尊其貌严不以私谒私人与于其间而后郎署有所惮羣小无所觊此旧章宜复而会收会放无愆期□□领文无停晷一勤而万人便一快而百弊销此皆贵衙门事也大教下询敢以此为献亦以此为谢然祈姑秘而谛观之采择而行毋别商确可耳不佞衰病不能出天下事犹可为惟公勉之不宣 

　　○报辛丑新进士 

　　南中间诸公佳报喜甚盖匪世俗桃李之情而区区藉诸公以报国所为盖愆补过分耀割荣者于斯焉在耳远辱记存深感渥谊惟是醵金戒币当释褐而有此厚费甚不宜也敬用璧归统惟照亮 

　　○报施昌岩 

　　承教感远念且见公襟怀风致有超然尘壒之表者惟是公家父子兄弟并当努力勤事立功报主吕祖竺干之指须俟宦成身隐方可言耳 

　　○报清江令张雨若 

　　不佞自留都归去巳将终焉敦迫重来画蛇添足向以为上界事难矣抑有主者袛可料理下界乃今干界事亦不可为如公宰一邑理事事理便民民便革弊弊革惟公所欲为耳如部堂者臂欲运而指不动股欲前而踵不举□画诺坐啸乃可□姜桂之性又不能正引□□休忽接诲□□□□太平可立致不觉胡卢而咲隐衷私念当知巳之前又不觉直吐如此不宣 

　　○报李霖寰 

　　惟台下勋猷闻望烂然舄奕于域中今特膺隆寄障川回澜即受事方新河伯波臣巳阽然俯首而就约束矣不佞尝谓天下事第有得人而付之专任而责其成功即集思广益一听其人毋从旁参毋从中授而事乃易集故宋人议论多而成功少乃今实坐此病盖私心感慨久矣迩捧大教至所谓经费之裕尚无难议论之息真不易者不觉喟然大息以为实获我心然宿望先声譬之国年当局旁观袖手恐今日之难又不在议论而在经费也某向仰有年日望玄圭成功赤舄归朝一睹手仪少酬夙愿顾某之衰庸不知□□缘分否 

　　○报汪颐所 

　　绣斧贤劳为年既久中涓旁午良亦苦心不佞尝谓此曹不可以士大夫法度□之却当以士大夫礼数处之有以压服其心而又务驯扰其气救得一分即宽吾民一分谅高贤□此一方民亦用□道也不佞乞身不遂结束重□□□□□□□□为不善息之射不可知矣大教溢□□厚望之何能称塞 

　　李文节集卷之十三 

　　●李文节集卷之十四 

　　晋江　九我李廷机着 

　　书牍（三） 

　　◆书牍（三） 

　　报马诚宇 
　　报骆台晋督学 
　　报杨济寰 
　　报徐觉斋 
　　报郑世子 
　　报洪桂渚 
　　报郑如环 
　　报李还素 
　　报储樊桐 
　　报李廵按 
　　报曹仰筠 
　　报饶学道 
　　报储樊桐 
　　报王四洲 
　　报赵南老 
　　报李修吾 
　　报李介石 
　　报吴左海 
　　报王怀棘 
　　报何霁怀 
　　报汪颐所 
　　报徐石楼 
　　报窦淮南 
　　报陆合浦 
　　报杨□林 
　　报徐文江 
　　与洪九霞 
　　与藩司 
　　报骆台晋 
　　报刘云峤 
　　报曾见台 
　　报洪桂渚 
　　报梁霖宇 
　　报陈志寰 
　　报曹嗣山 
　　报莆田尹蔡五岳 
　　报郧阳胡抚台 
　　报王怀泉 
　　报杨止庵 
　　报赵南渚 
　　报杨少林 
　　报徐理斋 
　　报吴左海 
　　报郑昆岩 
　　报王荆老 
　　报王缑山 
　　报洪九霞 
　　报乔聚所 
　　报徐荐所 
　　报陶石篑 
　　报孙月峯 
　　报钱心卓 
　　报黄锺梅 
　　报徐理斋 
　　报刘兼庵 
　　报晋大行（承宠） 
　　报刘云峤 
　　报杨贯斋 
　　报丁敬宇 
　　奉申老师 
　　报申老师 
　　报甘咫亭 
　　报方曾岳 
　　报须桐乡 
　　报叶台山 
　　报张鳯皋 
　　报孙月峰 
　　报叶玉城 
　　与朱云峥 
　　报康骧汉 
　　报孙蓝石 
　　报陶石篑 
　　报阎莱州 
　　报叶台山兄 
　　报永春尹夏 
　　与俞德化 
　　报骆台晋 
　　报郭青螺 
　　报甘起亭 
　　报杨贯斋 
　　报郭青螺 
　　与李葵孺 
　　报康按院 
　　报孙月峰 
　　报穆桂阳 
　　报温州李通判 
　　报李吏部（延大） 
　　报沈老师 
　　报岳石梁 

　　○报马诚宇 

　　楚事之议敝部覆疏以责成抚□□□而议单之不全录当日情景详具小疏中右堂以楚产楚咻失口召猜方与同舟人不能无疑□疑不佞然其原单黏钤候发全单抄送中书即抚按之责成虽非庙堂之指固不谬也至于推□曲□亦巳详小疏中客郎以堂荐转司取□□旧祠郎□□□□故物又有谓右堂以范宗□□谥刘畏所□□□不欲其乡人为祠祭诘典如此而王府名封一节司欲严欲徐堂欲宽欲快胥吏辈□在严徐鼓煽其间始司与堂争继则吏胥亦敢与堂争吾不能忍而笞之彼不甘受笞而外讪焉故又致有仪郎受制胥吏受辱之人言不知郎□□□吏吾胥吏也将使吾制于郎制于胥吏乎盖旁落下移所繇来久矣乃推举之误在地不在人而不佞尝深维吏曹故事每省直用一二人者谓其能知一方吏治一乡人才非以华贯要津为必均分而覃及之也及其后则其邦大夫反不便于雌黄其邑子里人反有难于月旦贤者中立而不贤者以行其私若论大公惟当贤而不求者之务举盖惟贤能进贤惟不求能谢干谒如地不乏人循故事可也如偶之间一不拘可也且　上方□□爵疑铨曹今见吾辈瞑目而争之不益重其疑锢其吝乎大教高论此圣贤天下一家万物一体之心吏部稍一分疏言者便以饰非疆辩攻之而□尚恨其无大发明此等迂谈独公与不佞语可耳不佞见人之多心事之掣肘以为色斯举□□及此时□□□未厌其谫庸诸公未斥其□□抽身而去少□□退之风而欲为古人接浙不脱冕而行胡可得也日乃就病榻与所司讲明条陈披攊衷肠以去就与相要约适承大教劝勉之勤不佞调理数日亦且出而视事如犹枘凿更须再告不佞前疏固云此□元不为身不为家无所恋□□□所觊于后此□□之要言可以告　君可以告友如事不从心有去巳耳居停过扰重承笃念尤不可言 

　　○报骆台晋督学 

　　生平不好言事既署部不能默默乃大教过举恐以言取人将失之矣得郡守不若得廵按此纲领之论今未得即代而代者又未知其何如大抵与中官处先能压服之后能调停之江右夏抚台最妙人之云亡良可叹也 

　　○报杨济寰 

　　九月二十五日京师地震敝部疏列年来地震之多而专言其繇开采伤地脉所致疏方上而大疏至则震更异常昔人欲人主兢业日取四方水旱盗贼奏之今何术而可动　天听回　天心乎前日小疏所称郄利之方借□□□曲之隐□□□开导　至尊此迂腐之谭必□得之数也大□□取焉敝部岁终例当类奏灾异前岁疏言上下交修发票而寝去岁专责难并寝其疏而从来类奏必经奉　旨下部丈今多不下亦姑据揭以奏然竟是文具耳奈何 

　　○报徐觉斋 

　　往者吾侪蒿目无心妄忧天坠干唇敝舌常苦听高不谓阳春倏回甘霖大霈机繇中转事不先传此乃　圣主之明　社穆之福吾侪自此安心息虑并游熙皞之天亦宜一意殚精竭其股肱之力矣翁资逾三纪秩满六年清望在人韬光巳久今隐鳞藏羽尽见摉扬岂有鼎彛而不荐登清庙明堂之上者哉盖以其时决之也 

　　○报郑世子 

