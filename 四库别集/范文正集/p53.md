<!-- { "loadSidebar": true } -->
祠始建于宋咸淳甲戌盖四百二十余年于兹矣其中堂寝廊庑楼阁垣屏坊亭绰楔之属则皆赖当时诸贤卿大夫莅兹土者相继葺修日有以益其阙至嘉靖间凡歴三百余年而其制始备其成之难如此然规度既宏缮完不继百余年来日即于圯已酉之岁沈阳相国文肃公中子忠贞公抚浙道吴谒祠下慨然兴水木之感乃为捐俸以营之庀材鸠工什居六七未几而公以制闽殉节遂弗克溃于成又越二十余年而今制府驻节两江始得以竣其事凡而祀饮寝食教肄庖湢之所无不毕具前后所费不下数千缗而祠之制复备于今其成之难又如此昔文正公置义庄立义学以教养羣族而监簿忠宣右丞侍郎诸公为之详眀规式指挥尽善请于朝而勒之坚珉俾子孙世守至今不废今制府绍文肃之志续忠贞之业父子弟昆殚心祖泽笃成烈而衍余庆何其盛也此世徳源流制府述之详矣窃念先大父少参公当义泽中落为割膏腴田十顷助入之以供修祠赡族之费盖文正公当日义田至有眀中叶仅存三之一田故最下而又困于赋不足以支而贫族仰给者且数千百指实藉是而少沾升斗之恵也暨先父检讨公早岁登贤书即以清理义田为已任前后四十余年间凡三主祠事兴复举废修定规矩凡族之贫且老者嫠而处者丧而无以为葬者子弟之能读书者必加意优恤嘉矜激劝无不曲至先是天平山有忠烈祖庙建于宋绍兴中于吴中祠为最先岁久颓废益甚乃倡劝子孙共捐义米更为斥其制而新之今闬闳阶序严整合度皆先君子之力也当忠贞公之修复先祠也先君子实经理之既以未竟厥工为忧而今制府方开府粤西旋擢制滇黔乃万里家书往复惟以修祠相属今制府能践其言而先君子已不获覩其成亦可悲已能浚滥主祠事得挂名碑尾藉以不朽敢为序而缀之以志徳于不忘且以谂吾族之父老子弟共相维持思所以善其后则尤能浚之所厚望也已康熈丙子八月文正书院主奉文正十九世监簿房孙能浚拜手谨记
重建浒墅文正书院记
先文正公祠宇遍海内而吴中为公乡邦得奉朝旨建専祠立书院载入国家祀典者尤非一所浒墅关武丘乡文正书院其一也祠始建于眀嘉靖中怀宁方公鹏以户部员外郎来关设义塾敦教化掲祀公以示诸生典型即古乡先生没而祭于社之义详华钥义学记与陈大咸诸贤祠记中又于广福庵之左特建书院以奉公祀毎岁春秋部使者具牲牢谒祠下祭典具编关志其来久矣先是彭华乡官署傍故有祠相传公尝降灵为土人旧祀既废而方公乃建于此其后分司张公立爱葺修之而榜其门继为族人占居毁顿既而户部王公之都与先大夫参议公同年相友善属之兴复冯梦祯为之记世孙守祠生可维复増建三太师祠规制畧备
兴朝以来二十余年又尽颓废浒墅为南北庄馗名贤往来辐辏前贤建祠祀公风厉来学立意深逺顾以去郡三十里而遥子孙又复散处其平日之缮完洒扫责在奉祀之人守祠者贤否不等既居其中不一再传遂有视同私产分析授受姻党杂处甚或僦居取直聴其倾圯而不惜祠之废坏大率由此康熈癸丑沈阳族孙忠贞公承谟制闽来吴既捐资修建城庄书院及郡学祠时浒关仅存仪门一椽以栖神主庳逼破露不堪属目会主事陈公于忠贞为年家子先君子检讨公因乞其一言为劝遂得倡助市木五十缗未几陈公瓜代去而海疆不靖忠贞殉节工弗克举祠木久贮河干复为族人废去族孙生员安度与子君揆相继为义庄提管矢志兴建提学赞善许公督关马公巡抚宋公咸分清俸以助其役于是首申理所售之木为贾若干继请撤郡庠旧祠五楹得木瓦之材若干积诸当事及族人所助金若干不足益之以义庄所存旧租余粟若干经始于壬申之夏至壬午秋乃成中建文正公祠旁两夹室左崇徳报功祠右衣徳象贤祠后三太师祠旧祗一室今规而广之一如前堂之制以及大门仪门凡若干楹周垣照屏广袤共计若干丈若干尺门序正位轮奂坚壮逺过于昔盖工力艰巨时会有需累三十年而始克告竣实为关中贤祠之冠龙在旃蒙
天子南巡至吴
特赐文正公祠
御书扁额因摹奉各祠择吉悬挂于时子姓咸集奉祀生安炎歴叙前此废兴之始末而属浚记之浚忝主祠事义不获辞窃念书院之成皆赖当世贤公卿大夫优崇赞襄之力而尤念先君子与安度提管实始其事今君揆善能继述经理督治以迄于成其功未可泯也因括其大畧而书之石自兹以往尤愿关居附近子孙交相保护母使隳废复蹈前辙浚之志也陈公名常夏陜西富平人迁苏州郡守许公名汝霖浙江海宁人歴官礼部侍郎马公名逸姿陜西武功人今任苏松粮储道参议宋公名荦河南商丘人今任江南巡抚皆以治行着声于吴士民食徳而在吾族之生祠而尸祝者尤不容已此崇徳报功之祠所由立也谨并识其名以着不朽云康熈四十有四年乙酉仲秋榖旦文正十九世孙主奉能浚拜手谨记并篆额二十世孙兴禾书丹
重建支硎山文正公祠记
支硎山观音寺者天平白云功徳寺子院也宋制凡大臣茔所恩许置寺度僧追福祖先先文正公葬河南哲宗朝勅置功德寺以旧法会院改赐额褒贤显忠禅院以奉香火今公祠及仁宗御篆墓碑俱在寺中而苏州天平山白云寺则公参知政事时以髙曽祖考四世松楸所在藉此寺照管准先降条贯奏赐今额为功徳寺间岁聴度一僧以严崇奉至公仲子忠宣公登相位乞两处遇节各添剃度行者毎岁一名申尚书省礼部施行盖前代优恤大臣以绵孝思于不匮恩意周渥此功徳香火院之所自来也先是勅建忠烈庙在白云寺之右眀正徳中知吴县事刘公恒以寺本为公奏请而祠反在旁于义弗称乃于寺中复建堂祀公名曰正本俾守于僧欲其不忘厥主焉后寺经兵毁而正本堂亦废支硎为天平支陇两山聨亘相望眀初归并天下寺观其属于白云者凡六而支硎之观音寺与焉遂为功徳寺子院信施所入分供白云常住率以为常寺中亦崇祀公以为山主故皆为范氏香火院祠岁久圯不治神主移供僧舎与释像列坐族姓聚处山下者不下数十家岁时瞻拜无所盖两寺香火仅有空名久矣先君子检讨公主奉祠事振兴衰绪谋重建祠以存香火壬申秋以谢世不果浚仰承先志与掌庄执事房长弥隆弥勲弥熹兴平兴似兴俊君讷君揆仪则仪秩等分董其役材用一取于义庄储粟不以纎悉累僧人重建文正公祠三楹像塐如忠烈庙制外为大门堂阶栏楯朴坚如度自相基会作凡阅八载而卒事祠门南向凭髙面山苍翠异状逺而村墟藂落树阴晻暧游客箯舆隠见絶续者皆出于几席之下以岁之春秋躬率子孙至祠下修报祀之礼凡族人借端侵扰常住者依祖规欺诈白云功徳寺例有罚复上请于学院批袭奉祀生一人以司两山祠庙奔走豆笾之职而香火院始克复其旧以落成之眀年
皇上南巡驻跸苏州念先公为宋室名臣
特赐
亲书济时良相扁额四大字悬之祠宇以墨本给浚藏守因摹勒奉于两山祖祠以示宠荣焉方浚之从事斯举也客有诘之者曰白云功徳之始也舍彼圗此毋亦以两寺香火盛衰异势将与寺僧规尺寸之利与浚应之曰非敢然也白云之为功徳寺载之史册人皆知之今颓废殆尽用艰力巨未克轻复且前此已鼎新忠烈庙矣去寺不数武报享有堂登降有序规制完善正本堂虽未建而香火固不患其湮灭也支硎去阛阓甚近惟藉春间匝月香火以供终岁斋熏讽呗而观者朶頥蚕食僧人空乏今祠既建俾子孙入寺悫然思祖宗式凭在是相与维持而保护之亦欲使见之者念先贤香火所留或生甘棠之爱不至尽剪伐之而后已在寺僧当亦不忘厥主体刘公昔日立正本堂于白云之遗意则是役也上有以妥先灵下有以驭族姓守僧蒙其休游人致其敬盖先君子之志而浚之所乐观厥成也客曰善夫是不可以不记也遂书而刻之于石康熈四十有四年岁次乙酉仲秋吉旦文正书院主奉十九世孙能浚谨记并篆额二十世孙兴禾书丹  
