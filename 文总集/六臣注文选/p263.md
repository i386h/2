<!-- { "loadSidebar": true } -->
　　臣亮言先帝创业未半而中道崩殂今天下三分益州罢弊【五臣作疲敝】此诚危急存亡之秋也【善曰孟子曰君子创业垂统嵗以秋为功毕故以喻时之要也冯衍与田邑书曰忠臣立功之日志士驰马之秋　向曰先帝谓备也创制也崩殂死三分吴魏蜀益州蜀也言蜀小兵弱敌大国故云疲敝危倾急迫也言倾迫存亡在今时者也】然侍卫之臣不懈于内忠志之士亡【五臣作忘】身于外者葢追先帝之遇欲报之于陛下也【善曰遇谓以恩相接也史记豫让曰以国士遇我　济曰懈惰也内宫中也志士节壬也亡身谓以身许国于邉彊也言此人等皆追先帝顾遇欲申报于陛下】诚宜开张圣听以光先帝遗徳恢志士之气不宜妄自菲薄引喻失义以塞忠谏之路也【善曰汉书谷永上书曰王法纳乎圣听庄子盗跖曰此父母之遗徳方言曰菲薄也郭璞曰防薄也良曰恢大也菲薄轻脱也诚须开耳目察善道以光先帝之徳广大志士之气不宜妄为轻脱引喻非义以拒忠言之路】宫中府中俱为一体陟罚臧否不宜异同【善曰毛诗曰呜呼小子未知臧否何休公羊传注曰否不也　翰曰宫中禁中也府中大将军幕府也陟升也臧否善恶也】若有作奸犯科及为忠善者宜付有司论其刑赏以昭陛下平明之治【善作理】不宜偏私使内外异法也【翰曰奸犯谓奸伪犯科条也昭明也偏私谓执情不均】侍中侍郎郭攸之费祎【于宜】董允等【善曰楚国先贤传曰郭攸之南阳人以器业知名蜀志曰费祎字文伟江夏人也后主袭位亮上疏曰侍中郭攸之费祎然攸之与祎俱为侍中又曰董允字休昭后主袭位迁黄门侍郎　铣同善注】此皆良实志虑忠纯是以先帝简拔以遗陛下【向曰良善也实不虚浮也纯美遗与也言攸之等先帝选拔以与陛下】愚以为宫中之事事无大小悉以咨之然后施行必能裨补阙漏有所广益也【五臣无也字　济曰咨谋裨益也漏犹缺落也言宫中之事谋郭费等必能益补缺落也】将军向宠【善曰蜀志曰向宠襄阳人也建兴元年为中部督典宿卫兵迁中领军】性行淑均晓畅军事【善曰广雅曰畅逹也】试用于昔日先帝称之曰能是以众议举宠【五臣有以字】为督愚以【五臣无以字】为营中之事悉以谘之必能使行阵和穆优劣得所也【良曰向宠蜀将也淑善均平晓明畅达督率也言宠性善平晓达军事先帝甞经试用众臣举以为率与谋营中之事必能使士卒和美彊弱得其所宜也】亲贤臣逺小人此先汉所以兴隆也亲小人逺贤士此后汉所以倾穨【善作頽】也先帝在时每与臣论此事未尝不叹息痛恨于桓灵也【善同翰注　翰曰頽坏也桓灵汉二帝用阉竖所败也】侍中尚书长史参军此悉贞亮死节之臣也【善曰蜀志曰建兴二年陈震拜尚书又曰诸葛亮出驻汉中张裔领留府长史又曰蒋琬迁参军统留府事铣曰侍中尚书谓陈震长史参军谓蒋琬也此二人皆亮所进用出师后恐帝不能用故属之贞正亮明也】愿陛下亲之信之则汉室之隆可计日而待也臣本布衣躬耕于南阳【善曰説苑唐且谓秦王曰王闻布衣之士怒乎　向曰布衣庶人服也南阳郡名】苟全性命于乱世不求闻达于诸侯【善曰论语子张曰在邦必闻又孔子曰在邦必达】先帝不以臣卑鄙猥自枉屈三顾臣于草庐之中谘臣以当世之事【善曰猥犹曲也言已曲先帝自枉屈而来也汉晋春秋曰诸葛亮家于南阳之邓县荆州图曰邓城旧县西南一里隔沔有诸葛亮宅是刘备三顾处刘歆七略诗曰结构野草起室庐　向曰卑鄙贱称猥众也言先帝自同众人枉屈其身三度顾盼我于庐舍之中也当代事谓陈匡复之义】由是感激遂许先帝以驱驰后值倾覆受任于败军之际奉命于危难之间尔来二十有一年矣【善曰赵岐孟子章指曰千载闻之犹有感激也裴松之蜀志注曰案刘备以建安十三年败遣亮使吴亮以建兴五年抗表北伐自倾覆至此整二十年然则备始与亮相遇在军败前一年也　济曰感三顾之重内激于心遂许与先帝经营匡复之事值逢倾覆者曹公败先主也亮时使吴请周瑜等救之败曹公奉命危难之间也】先帝知臣谨慎故临崩寄臣以大事也【善曰蜀志曰先主于永安病笃召亮成都属以后事谓亮曰君才十倍曹丕必能安国终定大业若嗣子可辅辅之如其不才君可自取亮涕泣曰臣敢竭股肱之力效忠贞之节继之以死也　良曰寄委托也大事谓社稷也】受命以来夙夜忧叹恐托付不效以伤先帝之明故五月度【五臣作渡】泸深入不毛【善曰蜀志曰建兴元年南中诸部并皆叛乱三年春亮率众征之其秋悉平汉书曰泸水出牂牁郡句町县史记郑襄公曰君王锡不毛之地使复得改事君王何休曰墝埆不生五谷曰不毛句求俱切町庭泠切　翰曰受命谓顾托之命夙早也早夜忧叹恐不称所职损先帝聪明也泸水名中有瘴气不毛谓不生草木也】今南方已定兵甲【五臣作甲兵】已足当帅将【善作奬帅】三军北定中原【善曰小雅曰奬劝也　铣曰诸侯三军也中原谓魏也】庶竭驽钝攘除奸凶【善曰广雅曰驽骀也谓马迟钝者也毛苌诗传曰攘除也　良曰竭尽也驽马亮自比也攘却也奸凶谓曹丕也】兴复汉室还于旧都此臣之所以报先帝而忠陛下之职分也【良日备中山王后故云兴复汉室也旧都谓雍洛二州两汉所都相则谋存社稷将则开拓境土而亮兼之故云职分也】至于斟酌规【五臣作损】益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则戮允等以章其慢【五帝作彰　善本作责攸之祎允等咎以彰其慢　善曰蜀志载亮表云若无兴徳之言则戮允等以章其慢今此无上六字于义有阙　向曰言事得宜及尽忠节则郭攸之费祎董允堪此任也托委也效功也委我兴功如无功则惟我之罪以告先帝若攸之等有罪咎则亦责之以彰其慢使众知之】陛下亦宜自谋【五臣作课】以咨诹【足俱】善道察纳雅言深追先帝遗诏【善曰王逸楚辞注曰课试也毛诗曰载驰载驱周爰咨诹毛苌曰访问于善为咨亊为诹论语曰子所雅言南都赋曰奉先帝而追孝也　济曰察视也言当谋咨政事视纳正言深追先帝之意也】臣不胜受恩感激今当逺离临表涕泣不知所云【良曰言不胜受恩之重内感于怀今当逺别悲伤失次故不知所云】
　　求自试表【善曰魏志曰太和二年植还雍丘植常自愤怨抱利器而无所施上疏求自试】曹子建【翰曰试用也植以抱器无所施上疏求自试以为君用也】
　　臣植言臣闻士之生世入则事父出则事君【善曰论语子曰出则事公卿入则事父兄铣曰言内孝于家外忠于国】事父尚于荣亲事君贵于兴国故慈父不能爱无益之子仁君不能畜无用之臣【善曰墨子曰虽有贤君不爱无功之臣虽有慈父不爱无益之子　向曰荣亲谓爵禄名誉兴国谓服叛威逺也无如是者父君所不爱畜也】夫论徳而授官者成功之君也量能而受爵者毕命之臣也【善曰史记乐毅报燕惠王书曰察能而授官者成功之君也孙卿子曰论徳而定次量能而授官君子之所长也尸子曰君子量才而受爵量功而受禄也　济曰君授臣之官先观徳优劣量材能以授与之是以能成功自度所能受君爵赏者是尽命之臣毕尽也】故君无虚授臣无虚受虚授谓之谬举虚受谓之尸禄诗之素餐所由作也【善曰王符潜夫论曰故明王不敢以私授忠臣不敢以虚受也韩诗曰何谓素餐素者质也人但有质朴而无治民之材名曰素餐尸禄者颇有所知善恶不言黙然不语苟欲得禄而已譬若尸矣　良曰谬误也尸禄谓善恶都不言而食禄也诗曰彼君子兮不素餐兮此诗刺素餐也】昔二虢不辞两国之任其徳厚也旦奭不让燕鲁之封其功大也【善曰左氏传晋侯假道于虞以伐虢宫之竒谏曰虢仲虢叔王季之穆也为文王卿士勲在王室孙卿子曰徳厚者进廉节者起也史记曰武王杀纣封周公旦于少吴之墟曲阜是为鲁公又曰周武王封召公奭于燕　翰曰二虢虢仲虢叔王季之亲俱封于虢而不辞者以有厚徳于周也周公旦封于鲁召公奭封于燕而不辞让者亦以有平殷之功也】今臣防国重恩三世于今矣正值陛下升平之际沐浴圣泽潜润徳教可谓厚幸矣【善曰三世谓文武明也陛下明帝也孝经钩命决曰明王用孝升平致誉也史记太史公成王作颂沐浴膏泽孝经曰徳教加于百姓　铣曰升平太平也潜隠也言防恩泽可谓幸甚也】而位窃【五臣作窃位】东藩爵在上列【善曰论语子曰臧文仲其窃位者与汉书中山靖王曰位虽卑也得为东藩　向曰窃偷也谓无徳偷居其位植封鄄城王在国东藩】身被轻暖口厌百味【善曰孝经援神契曰甘肥适口轻暖适神墨子曰衣服之法冬则练帛之中足以为轻且暖崔骃七依曰雍人调膳展选百味　向曰轻暖谓衣服鲜厚也百味谓调和百种也】目极华靡耳倦丝竹者爵重禄厚之所致也【善曰郑礼记注曰致之言至也　向曰华靡丝竹谓伎乐也言得如此者禄厚故也】退念古之受爵禄者有异于此皆以功勤济国辅主惠民【五臣作人善曰尔雅曰济益也　济曰言古之爵禄者皆以功勤济国也】今臣无徳可述无功
