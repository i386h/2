<!-- { "loadSidebar": true } -->
　　西昌陈氏有二族其一五代时讳晖者自金陵徙其一宋季讳云仲者自庐陵之武冈徙自金陵来者子孙为盛盖于今二十世其居已久积而发之也多自武冈来者裁八世其居未久积而发之也迟遡武冈之先出汉文范先生六世孙逵仕晋为长城令因家吴兴吴兴之后有讳洽者仕唐为秘书郎徙闽之剑浦剑浦之后讳贞者称栖衡处士又徙温州之平阳处士十二世至廸功郎崇忠生涣龄宋郴州桂阳主簿入元改吉州路儒学敎授其子浚源家庐陵武冈之阳遂为庐陵人浚源子四人仲子云仲赘西昌罗氏遂为西昌人云仲生文胜文胜五子仲子原夀号碧潭碧潭生民焘观定民焘生一敬洪武中举孝防为荔波及贺县丞观定生彦和彦和生徳逊徳遵徳遵名循永乐乙未进士第一人及第为翰林修譔西昌科第自宋至国朝彬彬乎盛矣而第一人及第实始扵循发迟而者理之固然也武冈而上其谱见扵文胜之孙观瑞所传一敬始断自云仲以下着西昌之谱至是徳逊俾徳遵以西昌谱求序余与陈氏宗族同里闬一敬忠厚乐义其卓识逺畧度越羣辈佐治两县皆得民心徳逊温雅惇行徳遵履操端防皆余所敬爱者也苐念一敬平生故人少之时相辅以学有莫逆之契其罢官家居也约余买田筑室东臯之上将耦耕以终老既先后皆以徴起不得如志而在京师相聚处半嵗公务之暇相与谭咏酣嬉而防其身之在客外也一夕就余家奕棋饮酒翛然而没扵今又十年矣睹物兴懐其能自已乎故因序此谱并致余情云耳
　　送曽存善序
　　同邑曽存善笃实和易谨持其身遇为干纪倍道之事輙掩耳避去乡称善人今年五十矣未尝有一日忧患之干其所得称其所存非善之报施者欤有以其材举者徴至京援例得归来告余别呜呼吾常不忘吾乡之俗惇务诗书父兄必其子弟以徳子弟必率其父兄之敎而富有力者皆惇扵礼贫贱者皆能不失所守而勤扵其业有老死足迹未尝及县门下者其俗如此所从来久矣自吾出而道数千里之地目之所及其为俗不逮吾乡者多也然吾少扵乡壮扵乡既壮而去之今且老矣吾乡昔之老者亦且尽矣安知夫今之俗其不渝于昔否乎盖一乡有善俗则一乡之福子归因吾所陈而试观其何如焉






　　东里文集巻四
　　钦定四库全书巻
　　东里文集巻五　　　　　明　杨士竒　撰序
　　郑氏族谱序
　　泰和澄江之南有郑氏其先出荥阳再徙金陵宋端明殿学士瑴之子新通判吉州遂家泰和邑中又四世至叔文徙江南之五塘庄其谱纪自端明之父西京节度副使自强盖节度至今十有五世子孙久而愈盛蔚乎邑之钜族也端明当南渡孔棘之时毅然以国事为己任鞠躬尽瘁无所不致其诚殆天佑忠义而以昌其后世耶虽自徙泰和未尝有显者然抱仁秉义世笃善行所见孚扵人人可质之鬼神者盖或显者有未能也吾家距所居半舍吾少及见其乡大疫不间贫富老壮困惫狼狈相连属弥望十数里旦暮不见炊烟独郑氏一姓食饮起处泰焉如平时三四十年来江乡哗讦之风奸民倚法嫁祸其所怨恶富家巨室为所困辱者十八九独郑氏无一毫之干此岂声音笑貌之所能为哉入国朝郑氏之仕者昉宗显再见扵庭賔今庭重居太学十余年继而大之未可量也而宗显扵余冣善其尝歴三县一为幕再为簿所至民戴其寛恵如父母仕三十年无纎芥过举家甚贫持操如鐡石比侍臣之贤者屡荐之不报恬然安其命观于今郑氏如此可为逺不忝端明者矣宗显今复改连江簿将行出此谱求序于是翰林诸君子序之详矣余特着郑氏之行之可称者以示其后云
　　玉雪斋诗集序
　　诗以理性情而约诸正而推之可以考见王政之得失治道之盛衰三百十一篇自公卿大夫下至匹夫匹妇皆有作小而兎罝羔羊之咏大而行苇既醉之赋皆足以见王道之极盛至于葛藟硕防之兴则有可为世道慨者矣汉以来代各有诗嗟叹咏歌之间而安乐哀思之音各因其时盖古今无异焉若天下无事生民乂安以其和平易直之心发而为治世之音则未有加扵唐贞观开元之际也杜少陵浑涵博厚追踪风雅卓乎不可尚矣一时髙材逸韵如李太白之天纵与杜齐驱王孟髙岑韦应物诸君子清粹典则天趣自然读其诗者有以见唐之治盛扵此而后之言诗道者亦曰莫盛扵此也余窃有志斯事而材质凡近徒劳而无成间或一遇能者未尝不歆向徃之居两京二十余年所得公卿大夫之作今大理卿京口虞公伯益盖其杰然者也近得观其玉雪斋集古近体总若干首皆思致清逺而典丽婉约一尘不滓如玉井芙蕖天然竒质神采髙洁又如行吴越间名山秀水而天光云影使人应接不暇者而皆得夫性情之正虞公盖将上追盛唐诸君子之作而论今公卿大夫之作足以鸣国家之盛者亦鲜有过扵虞公者焉公学优才裕生当治平熈洽之运洪武中以儒发身歴事四圣出入中外者三纪所治皆要职更事多而精斯其诗之所繇昌欤今公以明刑为上所信任下则四方视以为平盖古皋陶之軄也夫明良喜起之赓歌皋陶所以弼成有虞之治者吾何幸尚扵公晚嵗见之乎輙书诸简首而归之
　　贫乐诗序
　　庐陵胡有初家文江之上泊然布素而谨于义利之辨非其所当得不茍取遇人富贵不本扵仁义者率草芥视之其为人慷慨豁达不务荣名所居逺城市车马之尘喧嚣之声不相及有薄田躬耕足以自给又有云林泉石之胜日与幽人素士相羊山水之间饮清茹澹翛然自得也自号贫乐其从子中书舍人防求搢绅君子为之赋诗又稡以求余序人恒情所处率易扵富贵而难扵贫贱处贫而能乐此其志岂茍然哉然古之君子其乐乎贫也非恃贫以乐乐而忘其贫耳盖天理具扵吾心吾奉而行之无所违以至于仰不愧俯不怍其中泰然将无徃不乐矣富贵贫贱自外至者恶足以动其中也故孔子之饭蔬饮水顔子之箪瓢陋巷岂乐乎是哉乐乎在已者之无违于天也茍在已者梏亡之矣虽有赵孟之贵晋楚之富将其中汨焉胶胶扰扰忧虞之不暇况有扵乐哉又况扵贫贱而能乐哉有初之贫乐必乐而防其贫可也乐而忘其贫古之人所以为至也吾以是进有初故书诸巻首巻中自邹侍讲至陈修譔凡诗六篇皆出翰林亦皆出扵庐陵云
　　送张鸣玉序
　　贑为郡居江右上流所治十邑皆僻逺民少而散处山溪间或数十里不见民居里胥持公牒徴召或行数日不底其舍而岩壑深防瘴烟毒雾不习而冒之輙病而死者常什七八江水险急滩石如虎牙森立或隠或显奔湍之声汹汹闻数里舟楫徃来非资其土人跬歩不敢越以是防府优视之扵赋役百需常半减他郡而当江广之冲将命之臣及海南诸畨朝贡之使徃来供亿无虚曰加之数年旱涝饥馑民之不遂岂少也哉而为郡扵此茍非徳任绥抚才堪繁剧不得为良建安张珂鸣玉由行人擢知府于贑朞年矣自防府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守于兹非一人至于今人喜谭而乐道者曰赵清献世谓清献诚心爱人以恵利为主又称其学道清心遇物而应有过人者非本诸其徳欤则后之为良守扵兹不务诸徳其可哉鸣玉发身进士其官京师时与余隣居今自贑述职将归翰林检讨连智其同门也求朝士为诗送之又求余序扵是乎言
　　送李永定经歴序
　　永定吉水李明达先生冢子也余徃年客武昌永定从先生在焉先生长余四十年忘年与余交厚时余两人皆假舘授徒永定治奉养之资无日不相见也先生长身脩髯飘拂可数面洁白如玉雪气韵磊落有行义读书不泥章句兴有所适竟曰忘返尝爱余作乐府古辞遇有作取酒觞余向余歌相乐也后先生入竟陵永定以才举授宣州卫经歴明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舍舟登大别山四顾下憩秋兴亭至郎官湖而还复酌酒大懽各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未尝忘先生而不可见矣见永定犹见先生也永定初在宣州有能名后诖误黜上既正大统凡用人制法一遵髙皇帝旧章永定复还宣州求言为赠夫经歴之任子为之有素亦在致其明而已公无不明防无不公修诸在巳可也在已修无所徃而不宜况扵卫之经歴者乎遂书以赠别而今昔存没之感有不知余中之浩然者矣
　　送林正行序
　　刑者先王不得已以辅治焉耳非恃此以为治也后世民俗滋弊则所以防范之严者亦长民者之不得已也子产曰火烈民望而畏之故鲜死焉水懦弱民狎而翫之则多死焉严固仁之所发也君子之为政岂轻徳而重威哉故惨刻不可以为政而姑息亦不可以为政仁人君子之心在使民务善戒不善而已闽林君正行尝官天台县幕寛厚恺悌之政民戴之如父母去久而思之不忘也既陞司谳扵吾郡防公有威扵用法盖得乎善善恶恶之中焉而直道而行无所顾避行县所过其细民及其良民皆欣欣延颈而愿见之其横民往徃缩首敛迹不敢肆焉以遂免于刑辟者亦不少矣而犹或以谓其严也夫治之于已着曷若防之乎未着严乎外而仁主乎中严亦奚病哉故十数年吾郡之细民及其良民恃之以安者林君焉耳前之司谳者尝坐事去而今以宥还林君当归俟阙林君不至其乡二十年徃焉展敬桑梓与故人亲戚聚嵗寒之堂饮酒洽比扵契濶之余何其乐也今朝廷方遣大臣四出询民所利害而建革之及牧民者之防贪材否而去留之则吾郡之民所尝恃之以安者其能已扵言耶林君是行亦果能久扵乡哉推林君仁民之心必不溺乎其私之乐而忘返也余知林君故道其所素以为还乡之赠
　　送樊叅政序
　　国家建牧守之官实兼治敎之任而敎居先焉未尝敎之而一任法以治此仁人君子所不忍为也牧守者民之父母父母爱其子必敎之不率而后法治之盖法治之非父母之心也不得已而辅敎焉耳江西古扬州之域班孟坚称艺文儒术斯之为盛然其为人负气不屈自汉以来髙风清节忠臣烈士光气炳炳前后相望而道徳性命之微文章问学之奥相继而出者非一朝一夕矣虽其间万有一焉顽傲不率以干冒宪度此在三代之时不能无之恶得以此而掩彼以一人而累一乡哉比年为牧守江西而有父母之心明治敎之道为民所归戴者多也而亦有未尝留意扵学敎而一任法治甚者遇顽傲不率干冒宪度者輙虓然以忿曰此邦之人槩为是也呜呼岂理也哉夫教而不率圣人所必治槩而不别明者所不为仁人君子盍易其心以观之徴其实以发之且反求诸巳之所施者如何也括苍樊公慎歴教郡县学被召入翰林预脩永乐大典遂擢工科给事中与余同朝十余年其为人有学有行达乎治体和厚而寛裕今满九载陞江西右叅政扵是士大夫翕然曰是素明扵治敎之道足以佐方牧之大政端列郡之表率而系十三府六十九县之归戴矣扵是各赋诗赠其行而属余序因并及余之所欲言斯言也有非出于一人之私也
　　杨氏家乘序
