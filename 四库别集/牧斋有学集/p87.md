<!-- { "loadSidebar": true } -->
　　苍略贤良友兄执事：再惠长笺，斐烂熳读之，未能即了，再乙其处而后竟其词也。仆之著作，流传绝少，往年为瞿稼轩蕞萃，刻成百卷，刻甫就而国变作，书版漫漶，不复料理，且亦不敢复出，不知足下所见是仆何等文字，而奖饬之若是。曹子桓有言：“文之佳恶，吾自得之。”杜陵亦云：“文章千古事，得失寸心知。”仆之才与志未必不逮今人，而学问则远不如古人。古人之学，自弱冠至于有室，六经三史已熟烂于胸中。作为文章，如大匠之架屋，楹桷榱题，指挥如意。今以空疏缪悠之胸，次加以训诂，沿袭之俗学，一旦悔悟，改乘辕而北之，而世故羁绁，年华耗落，又复悠忽视荫不能穷老。尽力以从事于斯，遂欲卤莽躐等，驱驾古人于楮墨之间，此非愚即妄而已矣。此仆之所以深思易气，自知不逮古人，正子桓所谓佳恶自得者。而非敢故自贬损，以自附于退之，小惭大惭之说也。足下他日当自知之，亦以吾言存之而已矣。
　　六经，史之宗统也。六经之中，皆有史，不独《春秋》三传也。六经降而为二史，班马其史中之经乎。宋人班马异同之书，寻扯字句，此儿童学究之见耳。读班马之书，辨论其同异，当知其大段落、大关键来龙何处，结局何处。手中有手，眼中有眼，一字一句，龙脉历然，又当知太史公所以上下五千年纵横独绝者在何处。班孟坚所以整齐《史记》之文，而瞠乎其后，不可几及者又在何处。《尚书》、《左氏》、《国策》，太史公之粉本，舍此而求之，见太史公之面目焉，此真《史记》也。天汉以前之史，孟坚之粉本也。后此而求之，见孟坚之面目焉。此真《汉书》也。由二史而求之，千古之史法在焉，千古之文法在焉，宋人何足以语此哉！以文法言之，二史之文亦不过文从字顺而已矣。吾之前言似易于殷盘周诰，而难于二史，以此启高明之疑吾之为斯言也，非有两端也。
　　昌黎之言曰：“《易》奇而法，《诗》正而葩，殷盘周诰，诘曲聱牙。”又曰：“惟古于文必己出，文从字顺乃其职，降而不能乃剽贼。”故知昌黎之所谓诘曲聱牙者，未尝不文从字顺；而古今之文法，章脉来龙结局，纡回演迤，正在文从字顺之中。此吾之于二史，所以童而习之，白首茫然不能不望洋而长叹者也。
　　欧阳子，有宋之韩愈也。其文章崛起五代之后，表章韩子，为斯文之耳目，其功不下于韩。《五代史记》之文，直欲祧班而祢马。唐六臣伶人宦者，诸传淋漓感叹，绰有太史公之风。人谓欧阳子不喜《史记》，此瞽说也。欧阳玄《金史》诸传，虞集《大典》诸序论，其亦读欧阳之文而兴起者乎。
　　自弘正以后，剽贼之学盛行，而知此者或罕矣。震川穷老而不遇，州衰晚而自悔。居今之世，欲从事于二百馀年之史，非有命世之豪杰如欧阳子者，其孰能为之？呜呼！难言之矣。今且无论其他，即我圣祖开国，因依龙凤滁阳之遗迹，子长《楚汉月表》之义，谁知之者？韩公之诛夷，德庆之赐死，金椟石室之书，解、黄诸公执如椽之笔者，皆晦昧不能明其事，而后世宁有知之者乎？世之通人如某某辈，皆网罗搜讨，勒成一书，俨然自命良史，亦间出以相商，仆为之窃笑，亦为之窃叹，终不敢置一喙也。
　　嗟乎！西清东观已属前生。官烛俞麋，徒成昔梦。老夫耄矣，无能为矣。庶几以馀生莫齿，优游载笔，诠次旧闻，以待后之欧阳子出，而或有采取焉。用以当西京之《杂记》、东都之《长编》，犹可以解黍蝗食蠹之讥，而慰头白汗青之恨，此则某之所窃有志焉。而亦深望于同志之君子启予助我者也。昔之论学者以为大扣则大鸣，小扣则小鸣。足下虚怀下问，可谓善于扣击者矣。而仆之谀闻渺见，老而多忘，则辟之于布鼓也，瓦釜也，扣之而不能鸣；即鸣矣而不足以发皇幽渺。导底滞，亦祗博善撞者之一喟而已矣。东方朔和柏梁曰：“逼迫诘屈几穷哉。”其仆今日之谓乎。
　　【答徐巨源书】
　　谦益再拜巨源世兄畏友足下：丧乱已后，忽复一纪，虽复刀涂血道，频年万死，师恩友谊，耿耿余怀。自惟降辱，残躯奄奄，馀气仰惭，数仞俯愧。七尺邮筒，往来握笔，伸纸辄复，泪渍于衽，汗浃于背，声尘寂蔑，与吾巨源积不相闻，职此由也。长益伟长，深悉存念，文孙继至，损惠手书。嗟乎！巨源瞪目相视，尚以为有口有目，可以比数于人。巨源蓄我良厚，而仆之泪渍汗浃，绠縻涔淫，殆有甚焉。古之人不死于千金而死于一言，不死于黔奴夹食而死于上尊养牛，则仆之所当草野自屏，引决以谢知己者在此日矣，何以恤我？我其收之，巨源终何以命我？
　　今日文长且置是事，姑与子言文事。当今俊民，鸣生所在，蔚起倚闾，举业枕籍，经史古学之兴，乎葭吹动矣。其中淄渑流变，朱碧错互，惠思之丛，冯藉坛坫，黎丘之鬼，雄长桓文，非有高名宿素老于文学者，为之建旗鼓、申誓命，别裁其真伪，格量其是非，奔者东走，逐者亦东走，将使谁正之哉？仆老且耄及矣，皈心空门，重自芜废，当今之世，舍我巨源其谁？仆尝观古之为文者，经不能兼史，史不能兼经，左不能兼迁，迁不能兼左，韩不能兼柳，柳不能兼韩。其于诗，枚蔡曹刘潘陆陶谢李杜元白，各出杼轴，互相陶冶，譬诸春秋日月，异道并行。今之人则不然，家为总萃，人集大成，数行之内，苞孕古今；只句之中，牢笼《风》、《雅》。今人之视古人，亦犹是两耳一口也，何以天之降才，古偏驳今偏纯？何以人之学术，古偏俭今偏富？何以斯世之文章气运，古则馀分闰气，今则光岳浑圆？上下千载，吾不知其何故也。兼并古人未已也；已而复排击之以自尊，称量古人未已也；已而复教责之以从我，扌史则晔、寿，庐陵折抑为皂隶；评诗则李杜，长吉鞭挞如群儿，大言不惭，中风狂走，滔滔不返，此吾巨源他日之忧也。
　　窃尝谓末学之失，其病有二：一则蔽于俗学，一则误于自是。九经六艺，炳若丹青，律数小学，具有谱牒，今不为爬搔搜剔，溯本穷源，经学乱于蛙紫，史家杂于秕稗，众表竞指，百喙争鸣。苍耳蒺藜，之皆能。刺足鹿床，乌喙食之，便可腐肠，至今为梗，实烦有徒，故曰蔽于俗学。以免近为准的，以讹缪为种性。胸中先有宿物，眼下自生光景。于是逞臆，无稽师心，自用章句，聊尔先己订其雌黄。旨趣茫然，便欲褰其疵，斯则病在膏肓，魔入肺腑。牛羊之眼，但向一隅；蟪蛄之声，终违九里。孟子曰：“自以为是而不可与？入尧舜之道，良可愍也。”故曰误于自是。此二者流俗之人，项背相望，而世之君子以斯文为己任者，殆亦未能免也。
　　今诚欲回挽风气，甄别流品，孤撑独树，定千秋不朽之业，则惟有反经而已矣。何谓反经，自反而已矣。吾之于经学，果能穷理折义、疏通证明如郑孔否？吾之于史学，果能发凡起例、文直事核如迁固否？吾之为文，果能文从字顺，规摹韩柳，不亻面规矩，不流剽贼否？吾之为诗，果能缘情绮靡，轩翥《风》、《雅》，不沿浮声，不堕鬼窟否？虚中以茹之，克己以厉之，精心以择之，静气以养之，如所谓俗学之传染，与自是之症结，如镜净而像现，如波澄而水清。于是乎函道德，通文章，天晶日明，地负海涵，彼欲以萤火烧山，蜉蝣撼树，其如斯世何？其如千古何？管子之伯齐也，作内政寄军令，然后能悬车东马，弗刂令支斩孤竹，此古人内治之道也。去年为周元亮作《赖古堂文选序》，颇及巨源千子之绪言，辄录一通奉览，斯文未丧，来者难诬。在吾巨源勉之而已矣。巨源新文，高明广大，气格苍老，所得于忧患者不少，良欲抉レ利病，以副来请，而非衰耄所能及也。《江变纪略》假太子者，一妄男子谓是王驸马，亦非也。旧辅腐儒也。当少为赞，予以旌愚忠其中，书法当隐，寄内外之义，以征信史，古人合葬，题不书妇，今日暨配某者，空门以后，不典之辞也。佛门文字，非贯穿内典不可聊且命笔。南北二宗，是宗门事，与教下无预。性相二宗，是教门事，与宗下无与。惟清凉五教，用顿教摄宗门，此别自有说。今以性相判南北宗，非也。凡此皆无预于文体，亦不得不一简点，以为反经之小助耳。干戈未息，关河渺然，天涯兄弟，聚首何日？婵媛文事，代西窗一夕之谈，此所谓溺人必笑耳。缕长言，具在别楮，鸿羽不绝，愿闻德音。
　　【与严开正书】
　　仆家世授《春秋》，儿时习胡传，粗通句读，则已多所拟议而未敢明言。长而深究源委，知其为经筵进讲，箴砭国伦之书，国初与张洽传并行，已而独行胡氏者，则以其尊周攘彝，发抒华夏之气，用以干持世运，铺张金元已来驱除扫犁之局，而非以为经义。当如是也，窃谓左丘明亲授经于仲尼，公、皆子夏之门人。以宗法言之，《左氏》则宗子也，公、则别子之子也。汉世《公羊》盛行，《左氏》后出，立于刘，释于杜，至孔氏而始备。迨于有唐之世，学者凿空好新，欲舍传以求经，于是入主出奴，三传皆茫无质的，而《春秋》之大义益晦。元季有黄泽楚望者，独知宗《左氏》以通经，以其说授之于东山赵氵方。东山属辞诸书，殆高出宋元诸儒之上，而惜其所谓集传者，犹为未成之书，择焉而未详也。明朝富顺、熊过有《春秋明志录》，援据该博，而于彭山李氏杜撰不根之说亦有取焉，则亦好新说之过也。私心不自量，谓当以圣经为经，左氏为纬，采集服杜已后，讫于黄赵之疏解，疏通画一，订为一书，而尽扫施丐、卢同、高阁三传之臆说，庶几《春秋》一书不至为郢书燕说，疑误千载。日月逾迈，旧学荒落，愦闷遗忘，不复省记，盖二十年于此矣。
