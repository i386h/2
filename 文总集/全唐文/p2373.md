<!-- { "loadSidebar": true } -->
    〈丁开沟向街流恶水，县令责情杖六十。诉违法既有文，不合贵情，并仰依法正断。〉
    惟丁门接通衢，美非仁里，异汾浍而流恶，成闾阎之致沼。遂使轩车晓度，将坠於曳轮；铜墨风行，有闻於令。虽礼律之目，彼此或殊；小大之情，得失斯在。而法有恒禁，政贵移风，故议事之刑，则符令典。妄情之诉，期於自息。
    ○对筑墙判
    〈洛阳县申界内方墙，因雨颓倒。比令修筑，坊人诉称皆合当面自筑。不伏。率坊内众人共修。〉
    赤县分曹，黄图控邑。周公曲阜，池是浮龟之浦；元礼高门，人积登龙之望。击钟鸣鼓，歌吹由其沸天；向术当衢，廛於焉扑地。属长空骤雨，看石燕之分飞；广术颓墉，见铜驼之咫尺。仲尼数仞，无复及肩；相如上林，惟馀填堑。徒扫茨之有刺，终射隼之无由，奚兴洛之垣，载俟傅岩之筑。虽人惟比屋，而地实离疆，幸无逾於旧途，理宜归於本界。若其众户，始可兴功。自招头会之嫌，仍必面墙之请。与夺之理，斯之谓欤？
    ○对宅判
    〈洛阳人晁谚，先蒙本县给同乡人任兰死绝宅一区，又被兰女夫郭恭理诉。此宅县断还谚，州断还女。谚不伏。〉
    任兰幸逢昌运，得齿齐，钦奉太和，庶延遐寿。岂谓梦，琼残喘，奄就飘零，连石馀辉，遽闻遒尽。但以庭虚谢玉，掌绝韦珠，同伯道之无儿，类伯喈之辍嗣。孟轲五亩，竟阙承基；扬雄一区，俄从别授。县司以女既出嫁；判给晁谚之家；州司以宅是见财，断入郭恭之妇。宅及资物，女即近亲，令式有文，章程宜据。
    ○对临宫判
    〈景登高临宫，法司断徒一年。景诉云令所。〉
    帝宅天居，深宫邃宇，阊阖爰启，甘泉是壮。必资恭敬，无或登临，景昧科条，辄兹违犯。且登临之理，抑有前闻，桓景所以消灾，山涛犹其望远。若非此道，终合加刑。法司处以徒年，景诉犹为文过，谓从令所，冀减严科。且前星发辉，少阳开景，银榜之门斯辟，玉裕之德称尊，焉可轻然，聿来凭眺。法司科诘，正合公途。
    ○对临宫判
    〈景登高临宫，法司断徒一年。景诉云令所。〉
    宫室九重，深居而理；山河四顾，设险为雄，或有登临，当其近密。始疑楚客，极目春江；终类子牟，游心魏阙。事必无故，情其难舍，抵玉律以惩违，论衣而何失？既有词於令所，须阅实於司存，县议科条，恐贻深刻。
    ○对县令不修桥判
    〈长安万年县，坐去岁霖雨不修，城内桥被推。按诉云：“各有司存”，不伏科罪。〉
    天开紫极，地列镐京，渭水即饮龙之津，横桥得牵牛之象。而二县称剧，两城攸壮，望双阙而如□，对九途而若砺。频年淫雨，中逵泥泞，石梁隳构，铁锁不修。马惜连乾，迟回於欲渡；人嗟揭厉，叹息於无良。既愆十月之期，须明三典之坐。然则据地虽从县管，修桥乃合监营。职司自可为忧，有词无宜滥罚。饬五材而入用，选百工以就程，俾令蜿如虹，伫见阑干若斗。请准此状，各牒所由。
    ○对弃符判
    〈岐州参军郭丹充计吏，在路遗弃符。及至大震关，赠令五千文。而符史胡有捉丹越度，告令取。陇州依状诘罪。二人不伏。〉
    汉阳故国，陇岑旧境，眷彼郭丹，效官兹邑，同元淑之计吏，比孙楚之参卿。而重关设险，是称襟带，因辨马而方来，候鸣鸡而载入。符且弃，虽有异於终军；道德斯留，亦何惭於柱史？从兹经度，未失事宜，若论尹喜之辜，谁执伯阳之罪？胡有妄告，合抵刑书，在於二人，何所推鞫。
    ○对作刻出关判
    〈甯成抵罪得脱，乃作刻出关（《汉书》作解脱诈刻传出关）。未知科何罪。〉
    甯成刻薄为吏，威酷成章，吞舟之鱼，翻闻不漏；触隅之鸟，遽见无逃。不能戮辱自明，羁迟取效，而乃背叛西土，蓄积南山。刻传既曰诈欺，逾关岂为诬罔？请周侯之罚，仍从汉相之科。
    ○对谒者私度关判
    〈汾阳县竟戎，幼学弱冠应举，西入关，遂委过所。至京不应所对，退从小选补谒者。戎情思罢归，请过所专（一作曹）。司以无来文不给。〉
    竟戎地接汾河，业膺洙泗。道标强学，擅英妙於州闾；年在弱冠，慕明经於乡国。□行地，载驰千里之路；警露闻天，爰振九皋之响。迁亭记柱，马生之壮志可追；函谷弃，终军之雄心尚在。虽言高方朔，而调下孙宏；便抑大成，将从小选。入仕有吏曹之耻，出关无使者之荣，名宦以调役生悲，田园以归来兴叹。昔时过所，以委於中途；今日行文，须凭於下署。无宜部传，不可买符，事在宏通，理难退抑。
    ○对义井判
    〈得人於京陌施桔槔、汲水作义浆。尹责擅穿街地。诉云“济途行”。〉
    香街隐隐，垂柳垂杨；行道迟迟，载饥载渴。既纟井而辨义，亦凿木而设机。故穷谷射鲋，坐忘抱瓮之劳；挈水济人，行符种玉之兆。鲁宣游往，未舍蚁邱之浆，汉尹载驰，旋觏章台之陌。责其专擅，虽掘地而及泉；济以途行，庶恢天而漏网。苟利则可，胡其未从？
    ○对注书判
    〈斛律景注书为长孙乙所窃，遂行於代。景勇讼之。〉
    自鸟迹垂文，龟图涣彩，经文光乎叹凤，诗什灿乎歌鸾。由是百氏分门，九师殊见，词义纷杂，褒贬莫同。针彼膏肓，起兹废疾。杜元凯先鸣於麟史，王辅嗣推雄於《象》、《系》（一作经）。高山景慕，何莫由斯。斛律景投斧誓心，题桥表志，研精覃思，温故知新，采摭群言，遂立训传。实求贻厥，垂范将来。长孙乙宅心典坟，先无书籍，习史迷於逐老，窥字感於阴陶。黄金满ぷ，罕有一经之誉；白无玷，不闻三复之言。而犹借韵李奇，窃名州党。今景男有讼，方觉是非，理须更为昌言，美恶自然明白。
    ○对注书判
    〈斛律景注书为长孙乙所窃，遂行於代。景男讼之。〉
    封演龟文，书分鸟字。左言右史，纷纶於图牒；帝典皇坟，昭彰於篆籀。自非沉郁淡雅以居业，修辞立诚以进德，则未能究精微之奥，穷阖辟之源。惟彼长孙，器劣才窭，窃沉冥之号，求著述之能。览向、郭二庄，其为可及。见虞、王两史，自谓过之，殊不知道不虚行，名不苟得。蜩甲蛇蜕，有似之而非真；宝玉大弓，亦得之而便失，厚颜之甚，实谓伊人。景男之讼，诚曰“未达。”听讼吾犹人也，必也使无讼乎？慢藏致盗，则又谁咎？请更详审，待至量断。
    ○对易道判
    〈甲居重泽，介疾，有喜遂存乎辞，或告其妄干他事，初不量力。甲云：刚德闲邪，何往不利？〉
    乾坤既列，《易》行其中，六九斯重，爻见乎外。有同功而异位，亦原始而要终。惟彼甲也，乃居重泽。当周公之述圣，义存乎词；及尼父之穷微，意筌於象。然则上下合应，利殊攸适；刚柔立体，位或非居。是以同心暂间，遄当介疾之失；和光使终（一作和兑终从），聿成勿药之喜。以干事而告，未曰知章；以量力而言，何哉懵识？况乎形自然之变，含不测之神，古皓首而难明，今丹笔而爰（一作奚）定。舍而勿问，愚谓合宜。
    ○对易道判
    〈甲惕号暮夜，有戎勿恤。中军按逗挠为咎，将议明罚。甲诉“初往不胜，今得中道”。〉
    三才孕育，六位时成，藏往阐幽，钩深致远，用明失得之报，是兴《易》简之能。甲亦何为？形诸卦兆。居悔吝之地，处动静之中，乍行乍藏，或进或退。初往不胜，故惕惧而号呼；终归得中，则有戎而勿恤，实元亨之利往，乃爻象之情。言中军按论，凭何议拟？括囊已是无咎，逗挠宁宜有刑。
    ○对易道判
    〈丁即次得童仆，乙於处得资斧。在旅之时，所得各别。未知孰是？〉
    圣人作《易》，穷理尽性；君子明道，体微知章。发挥於刚柔而生爻，观变於阴阳而立卦，用存悔吝之介，式崇简易之源。既致远以钩深，亦仰观而俯察。相惟丁乙，俱形卦兆，匪以蒙而养正，谅在旅而多虞，异乎先笑後号，岂曰“大来小往”。得诸童仆，知尔躬以无尤；获其资斧，识我心之不快。考即次而知是，验於处而觉非。稽周象之文，休咎斯在；阅旅人之卦，得失可明。请探六画之旨，以取一言而蔽。
    ○对易道判
    〈乙入於幽谷，三岁不觌。郡吏诘之，称泽无水，以致命遂志。〉
    《易》之为书，解类成象，因涸泽之为体，致幽谷之深潜。君子是以养蒙晦明，致命遂志，岂陨获於所遇，将《考》而自得。金车欲驾，来尚虚徐；朱绂方亨，犹多О。龙盘所以致用，蠖屈岂不求伸？十年反常，志或斯在；三岁不觌，吏亦何非？苟罔（一作用）有违，可以无诘。
    ○对易道判
    〈景虞吉有他不燕。或谓系心於一，云义及豚鱼，志不可变。〉
    行克有孚，义形於色，可为已干橹，将措身波流，敢昧斯言，不知其可。景学乎前训，从事於兹，知通幽洞微，设卦观象，敬慎不败，利用为恒，动协中庸，德均上善。获此专吉，莫知其他。同夏翟之姿，难俦耿介；比寒松之节，但睹青冥。非无所守，其不可变，语称近义，敢匪闻诸。《易》著盈缶，死而後已。岂荀息之受托，终不食言；何周勃之为臣，取於木讷。所以系心於一，存忠笃而不丧；执志无二，贱华美之外扬。及於豚鱼，应彼鸣鹤，或者所谓，于何其臻？且谁誉谁毁，宁当尽好；所以所安，宜必察。诚知言者不中，无问吉人寡辞。
    ○对易道判
    〈景之宋得乾坤，丁告违禁。景不伏。〉
    景德行纯懿，道术通明，齿迹尧封，迈宋国，探微研奥，钩深致远。思尚长之薄游，每敷损益；同宣尼之志事，载演乾坤。丁性直狭中，奇（疑）能刘（疑）善，类肤受之谗，异皮里之阳秋，发言盈庭，谁执其咎？今动作非妄，堤防未渝，心傥偶於木人，罪庶宽於艾<韦卑>。
    ○对署书题阁判
    〈得甲代以署书为业，因题阁而变华，自後而绝。乡党以坠业摈逐之。甲诉无犯。不伏。〉
