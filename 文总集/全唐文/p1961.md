<!-- { "loadSidebar": true } -->
    夫垂後以德者，当时逸而後时美。垂後以功者，当时劳而後时利。若然者，守道之主，惟恐德不美後时逸於已民也。夸力之主，惟恐功不及当时劳於已民也。故天下事，不逸不足守，不劳不可去。致其利害，生於贤愚之主，自古然耶。则隋之疏淇汴凿太行，在隋之民不胜其害也，在唐之民不胜其利也。今自九河外，复有淇汴，北通涿郡之渔商，南运江都之转输，其为利也博哉。不劳一夫之荷畚，一卒之凿险，而先功巍巍，得非天假暴隋，成我大利哉！尚恐国家有淇汴太行之役，因献纤诫，是为《汴河铭》：
    汴河氵尔々，循禹之轨。厥有暴隋，凿通淮泗。昼泣疲民，夜哭溺鬼。似赭流川，如松贯地。龙舟未故，江都已弑。陈迹空存，逝波不止。在隋则害，在唐则利。呜乎圣王，守旧而已。
    ●卷七百九十八
    ☆皮日休（三）
    ○补大戴礼祭法文
    《祭法》曰：“法施於人则祀之。”咎繇作帝谟，为士师，其道参乎舜禹，不曰法施於人乎？何祀典之阙哉？《祭法》曰：“能御大灾则祀之。”尧舜之世，山林蕃，鸟兽暴。益作虞也，山林疏，鸟兽鲜，人民安，不曰能御大灾乎？何祀典之阙哉？《祭法》曰：“以劳定国则祀之。”昔者周公辅武以宁殷乱，佐成而立周业，制礼乐，立明堂，不曰以劳定国乎？何礼典之阙哉？如以咎繇伯益之功小於舜禹，不在祀典，则契为司徒而民成，咎繇也，冥勤其官而水死，伯益也。如以圣人制礼自有七庙，不合列在祀典。则文王以文治，武王以武功，周公也。如皆以功烈列於民者，则吾之先师仲尼，迈德於百王，垂化於万世，孰不若契为司徒冥勤其官也哉？日休惧圣人之文，将乱而坠，敢参补而附之文曰：咎繇能平其法以位终，益能立其功以让禹政，周公以文化，仲尼以德成，非此族也，不在祀典。
    ○祝疟疠文
    昔夏后氏铸鼎象物，使民知神奸。或魑魅之外，魍魉之馀，匿天命，窃帝威，罔不见形於鼎上者。自夏后氏去，继为祸於人间，被之者始若处冰槛，复若落炎井，眩瞀荧惑视之累形，听者重声，骨节殆重，如山已倾。始或醒时，夺人之情，丧人之精，兀若木偶，昏如宿酲。噫！或饮食不节，哀乐失所。病於上者，上则汤剂，次则矿艾，愈矣。凡在是病者人也，又非天也，汤剂不可理，矿艾不可攻。呜呼！疠能祸人，是必有知也。既有知，奚不效神为聪明正直，不加祟於君子焉。遂为文祝而逐之曰：疠乎疠乎，有事君不尽节，事亲不尽孝，出为叛臣，入为逆子，天未降刑，尚或窃生，尔宜疠之。有专禄恃威，僭物行机，上弄国权，下戏民命，天未降刑，尚或窃生，尔宜疠之。有卖交取禄，谄交结族，一言不善，祸发如镞，天生降刑，尚或窃生，尔宜疠之。美曼之色，媚於君侧，巧笑未足，已亡於国，天未降刑，尚或窃生，尔宜疠之。柔佞之言，惑於君前，委顺未足，国步移焉，天未降刑，尚或窃生，尔宜疠之。四星之位，奉於紫宸，萧墙祸起，帝座蒙尘，天未降刑，尚或窃生，尔宜疠之。见灾幸久，闻祸乐成，含羞冒贵，忍垢贪荣，天未降刑，尚或窃生，尔宜疠之。疠乎疠乎，尔目不盲，尔耳不聋。如向来之所陈，奚不祸於其躬。仁者必有厄，义者必有穷。见仁义而勿疠，遇奸佞而肆凶。非惟去乎物患，抑亦代乎天功。疠乎疠乎，苟依吾言若是，吾将达尔於帝聪。
    ○鹿门隐书六十篇（并序）
    醉士隐於鹿门，不醉则游，不游则息。息於道，思其所未至。息於文，惭其所未周。故复草《隐书》焉。呜呼！古圣王能旌夫山谷民之善者，意在斯乎？
    或曰：“仲尼修春秋，纪灾异近乎怪，言虎贲之勇近乎力，行衰国之政近乎乱，立祠祭之礼近乎神。将圣人之道，多歧而难通也，奚有不语之义也？”曰：“夫山鸣鬼哭，天裂地拆，怪甚也。圣人谓一君之暴，灾延天地，故讳耳。然後世之君，犹有穷凶以召灾，极暴以示异者矣。夫桀纣之君，握钩伸铁，抚梁易柱，手格熊罴，走及虎兕，力甚也。圣人隐而不言，惧尚力以虐物，贪勇而丧生。然後世之君，犹有喜角抵而忘政，爱拔拒而过贤者。寒浞窃室，子顽通母，乱甚也。圣人隐而不言，惧来世之君为蛇豕，民为淫蜮。然後世之君，犹有易内以乱国，通室以乱邦者。夏启畜乘龙，周穆燕瑶池，神甚也。圣人隐而不言，惧来世之君以幻化致其物，以左道成其乐。然後世之君，犹有黩封禅以求生，恣祠祀以祈欲者。呜呼！圣人发一言为当世师，行一行为来世轨，岂容易而传哉？当仲尼之时，苟语怪力乱神也，吾恐後世之君，怪者不在於妖祥，而在於政教也；力者不在於角抵，而在於侵凌也；乱者不在於衽席，而在於天下也；神者不在於礻几鬼，而在於宗庙也。若然，其道也岂多歧哉？
    民性多暴，圣人导之以其仁。民性多逆，圣人导之以其义。民性多纵，圣人导之以其礼。民性多愚，圣人导之以其智。民性多妄，圣人导之以其信。若然者，圣人导之於天下，贤人导之於国，众人导之於家。後之人反导为取，反取为夺，故取天下以仁，得天下而不仁矣。取国以义，得国而不义矣。取名位以礼，得名位而不礼矣。取权势以智，得权势而不智矣。取朋友以信，得朋友而不信矣。尧舜导而得也，非取也，得之而仁，殷周取而得也，得而亦仁。吾谓自巨君孟德已後，行仁义礼智信者，皆夺而得也。悲夫！”
    文学之於人也，譬乎药，善服有济，不善服反为害。
    或曰：“圣人见一善，必汲汲慕之。夫丹朱商均，虽曰不肖，岂便毒於豺虎哉？何其嗣之远也？且善足以保身，不足以保天下。噫！丹朱商均，苟非尧舜之子，一身且不保，况天下哉！毁人者自毁之，誉人者自誉之。夫毁人者人亦毁之，不曰自毁乎？誉人者人亦誉之，不曰自誉乎？”
    或曰：“神农牛首，蜚仲鸟身，信乎哉？”曰：“非形也，象也。夫枭羊，尚犹类人，况圣贤也哉？”
    或曰：“夏禹为黄熊，信乎哉？”曰：“非也，感也。夫简狄吞鸟卵而生契，姜原履大迹而产稷，是也。当禹之母，梦熊而生耳。不然者，禹诚是熊，吾以圣人为罔象也。”
    或曰：“孟子云：‘予何人也？舜何人也？’是圣人皆可修而至乎？”曰：“圣人天也，非修而至者也。夫知道然後能修，能修然後能圣。且尧为唐侯，二十而以德盛。舜为鳏民，二十以孝闻。焉在乎修哉？后稷之戏，必以艺殖。仲尼之戏，必以俎豆。焉在乎修哉？盖修而至者，颜子也，孟轲也。若圣人者，天资也，非修而至也。”
    穷山人尽行也，大江人尽涉也，然而不幸者，有遇虎兕之暴，蛟龙之患者矣，岂以是而止者哉？夫途有遇是患而死者，继其踵者惟恐其行之不速也。今之士为名与势，苟刑祸及流窜至，是监刀锯者必名人，司流窜者必势士，继其踵者惟恐其位之不速也。呜呼！名与势然也，吾患其内虎兕乎？蛟龙乎？是天不为人幸也，非人也。其或披林逐虎兕，入水婴蛟龙，遇其患也，是人不为天幸也，非天也。若是以取祸，则终身所为心之驵侩焉。君子不为其所不为，小人为其所不为。
    可以威而不威，可以杀而不杀，难也。
    洁者不观其穷，观其富也。慎者不观其危，观其势也。苟当穷能洁，当危能慎，戒也非真也。
    古之官人也，以天下为己累，故已忧之。今之官人也，以已为天下累，故人忧之。
    今道有赤子，将为牛马所践，见之者无问贤不肖，皆惕惕然，皆欲驱牛马以活之。至夫国有弱君，室有色妇，有谋其国欲其室者，惟恨其君与夫不罹其赤子之祸也。噫！是复何心哉！
    孟子曰：“伯夷隘，柳下惠不恭，伊尹五就汤五就桀。”皮子采廉於伯夷，廉於天下，不为隘矣。择和於下惠，和於天下，不为不恭矣。取志於伊尹，志於天下，不为不大矣。
    天有造化，圣人以教化裨之。地有生育，圣人以养育裨之。四时有信，圣人以诚信裨之。两曜有明，圣人以文明裨之。噫！裨於天地者，何独圣人！虽禽兽昆虫云物，亦不能自顺其化。麟凤裨於祥瑞也，蛟龙裨於润泽也，昆虫裨於地气也，云物裨於天候也，而况於圣人乎？况於鬼神乎？故纡大君之组绶，食生人之膏血，苟不仁而位，是不裨於禄食也，况能裨於天地乎？吾乃知是禽兽昆虫云物，不窃於天地之覆焘也。
    舟之有舵，犹人之有道也。舵不安也，舟之行，匪舵不进，是不安而安也。人之行也，犹舟之有舵，匪道不行，是不行而行也。夫秦失舵於项，项遗舵於汉，是圣人之道不安其所安，小人之道安其所不安也。
    伊尹之道，一介不以与人，一介不以取诸人。吾得志，弗为也。与之以道，取之以道，天下可也，况一介哉？伊尹之道近乎执，吾去执而取廉者也。
    伯夷不仕非君，弗治非民。治则进，乱则退，吾得志，弗为也。不仕非君，孰行其道？不治非民，孰急天下？以非君乎，汤不当事桀，文王不当事纣也。以非民乎，桀民不赴殷，纣士不归周矣。故伯夷之道过乎高，吾去高而取介者也。
    柳下惠何仕非君，何使非民？与恶人言，虽袒裼裸裎於我侧，尔焉能浼我哉？吾得志，弗为也。夫蚍蜉岂遇人而有礼哉？民之下者，亦若是而己。柳下惠之道过乎溷，吾去溷而取辨者也。
    於戏！黄卷之内，圣贤者皆在焉。慕而不可及，爱而不可必，郁郁於厉。夫至乎是者，为心乎？为身乎？心则劳，身则惫。呜乎！道果不在於自用。
    古之者也，吾不奢。古之俭也，吾不俭。适管晏之中，或可矣。噫！古之奢者僭，今之奢也滥。古之俭也性，今之俭也名。
    学而废者，不若不学而废者。学而废者，恃学而有骄，骄必辱。不学而废者，愧己而自卑，卑则全。
    勇多於仁谓之暴，才多於德谓之妖。
    小善乱德，小才耗道。
    以有善而不进，以有才而不修，孔门之徒耻也。
    古之隐也，志在其中。今之隐也，爵在其中。
    吏不与奸罔期，而奸罔自至。贾竖不与不仁期，而不仁自至。呜呼！吏非被重刑，不知奸罔之丧已。贾竖非遭极祸，不知不仁之害躬也。夫易化而善者齐民也，唯吏与贾竖难哉。
    人之肆其志者，其如後患何？
    圣人能与人道，不能与人志。
    呜呼！才望显於时者殆哉！一君子爱之，百小人妒之。一爱固不胜於百妒，其为进也难。
