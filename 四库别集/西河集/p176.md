<!-- { "loadSidebar": true } -->
　　禹贡九江不知所在乆矣其在赵宋以前皆以彭蠡为九江如班固地理志于庐江寻阳曰禹贡九江在其南而司马迁史记有余登庐山观禹疏九江之説则以彭蠡在庐江之南庐山在彭蠡之侧故云是以应劭谓庐江寻阳分为九而郑康成则云九江者庐外之寻阳也虽庐江寻阳旧在江北而其所为九江者则或曰庐南或曰庐外总之彭蠡焉已矣夫禹贡扬州既有彭蠡既猪之文而其在荆州又别有九江孔殷之句则彭蠡在扬九江在荆分明两地况禹贡导水于导汉下则曰东滙泽为彭蠡而于导江下则曰过九江至于东陵东迤北防于滙夫江之迤北而防于滙者即汉之滙泽而称为彭蠡者也先过九江后防彭蠡前后秩然况中隔东陵断难溷为一水者此后儒之疑所为纷纷而起也苐原其始误自秦汉郡国借水为名厯代沿革遂致贸乱按九江水名原在荆州而秦时名郡相传在西陵鄿春之间正荆州境也至汉髙革九江郡而孝武复之于是渐移之寿春若所为浔水城者然后有寻阳九江之説则扬州境矣然而犹在江北也自刘歆谓湖汉九水入于彭蠡谓之九江而新莽信之因改寿春之九江为延平郡而以豫章为九江且改豫章之柴桑为九江亭于是九江之名在江南焉其后东汉九江仍还寿春而晋改九江为淮南郡至元康之初复设江州名而割扬州之七郡荆州之三郡以之方是时其设名江州之义虽不必专以九江而秦时九江治在鄿春实荆州之境晋复设江州之治于江北在鄿春界内他时所称兰城者此即九江踪迹之见端而永兴以后忽移江州之治于湓城且分庐江之寻阳武昌之柴桑置寻阳郡又置九江上甲二县于郡内至隋改郡县则直改寻阳为九江郡而于是江南九江虽至今犹不易焉则是九江立郡原在荆州而或东或南渐移之扬州之境遂以为郡名水名俱在彭蠡而不知禹贡九江实在荆不在扬也乃宋儒注经既知其非则宜虚怀考析实求其所在而不究根氐不辨沿变务出已臆以妄为慿断于是有胡秘监旦晁詹事説之辈创言洞庭即九江以洞庭为荆州地也乃问其所以为九江者则杂引山海博物水经地志诸书而究无实据乃据桑氏水经谓洞庭受水有微澬湘沅澧涟漉沬浏沩诸名合之为九夫微诸水名有十一以十一名而割其二名以合于九数不可也即别引地志以为水经所记各有参变惟沅湘澬澧四水相同而他志所载别有元水渐水辰水叙水酉水以合于九数则禹贡九江其上文曰东至于澧夫既以澧为九江之上流与九江异名别出而复杂澧水于九江之中则仍是八水并非九数且巴陵之上有三江口矣其名三江者以大江为西澧江为中湘江为南而皆防子此故有此名则是澧湘二水皆独行入江可与大江相等称此非元辰七水可得比列者况郦氏所注防澬诸水皆先注洞庭而后入于江亦后此之形而非旧时之水道也且夫地名无臆测者禹贡曰过九江至于东陵所为东陵见在也今以洞庭为九江而东陵无有遂以臆测曰洞庭之东有巴陵焉其西上为夷陵夷陵者西陵也夷陵为西陵则巴陵自可名东陵此毋论夷陵在澧水之上与巴陵逺隔未甞相峙不得以东西对称而即以巴陵言之今之岳州即古巴陵也在秦楚为长沙郡地而自汉至梁皆名巴陵惟隋改岳州而至今因之然而大江在其北洞庭在其南其在北者相隔祗五里而其在南者则相距数步已耳【旧云相去五十步】假使洞庭为九江巴陵为东陵则九江即东陵也曰过曰至何所间别且导江所记较阔于汉其自沱以上道里修阻不可毕计而自沱以下约五六千里而后至于澧即澧至洞庭未必果九江旧地而苐以洞庭为九江亦已五百余里矣未有九江至东陵才跬步者夫至者自此而达之彼也至于者则行之行之而后积渐以及之者也故自朝至于日中昃则自晓至暮我自南海至于北海则自南至北若谓左足所经至于右足此在孺子犹嗤之而宋人注经其于彭蠡之非九江辨论极析而至此而皆茫然何也夫天下有明明厯厯显示其地而人顾不之察者孔安国云江至荆而分为九则在荆下也江水至荆下而自分九故桑氏水经曰九江在长沙下隽西北夫岳州在秦汉本长沙郡地而岳之巴陵武昌之崇阳通城皆下隽地也九江在其西北则江水分正当在荆州之东岳州之北以迤至于黄蕲之西之间故张僧监作寻阳记列九江之名有曰申曰乌蚌曰乌臼曰嘉靡曰畎曰源曰廪曰提曰菌而乐史寰宇记与李宗谔九江图经虽与僧监所记九名相同而曰分流于江鄂之境则正云荆下岳北鄂陵江口诸地故张浈九江图名稍不同曰三里曰五洲曰嘉靡曰乌土曰白蚌曰白乌曰菌曰沙提曰廪然其曰九江参差随势而分其间有洲或长或短百里至五十里始别于鄂陵终合于江口则正言大江之自为九而分之合之故唐陆徳明曰九江随水势而分而杜佑曰是大禹所疏桑落洲上下三百余里皆厯厯可指数者葢即一江而分之为九如一河之为九河而其后水道变迁溷而为一亦如九河之仍为一河是不必以播九河与过九江疑其异文夫播九河者是禹疏之使为九曰此九河者本禹之导之而播之者也过九江者是大江原分为九而禹之导江从而过之曰此九江者则禹之导之而过之者也未分而导之则为播已分而导之则为过又何疑焉故贾躭九江则又曰江有八洲曰沙曰人曰九江曰葛曰象曰乌曰感曰蚌此八洲者曲折而与江为九虽其言不可尽信然杂九江名于诸洲之中而且连江为九则亦可騐其九江为一江所分而非别有潴泽焉断可识矣间尝考之经文又东至于澧过九江夫澧者今澧州也以澧水从此入江故名其地为澧州此在今荆州之东岳州之西葢江水自蜀至荆已五千余里又越数百里而至澧州则在荆下矣故顔师古曰澧水在荆州今岳州境而实与荆近自史记作东至于醴醴澧通字而汉儒以醴陵当之误以澧之源为澧之流是非澧入江与江水所经之地固无容深辨者乃大江东流越五百七十里而至岳州即又北流经岳之临湘而后至鄂州之界所谓江夏蒲圻者皆鄂州境也然而从岳至此又五百里矣然而九江在其地则是东至于澧过九江自至澧之后凡一千余里而后经九江而过之也乃经文又曰过九江至于东陵向使九江为洞庭东陵为巴陵则跬步之内曰过曰至世无此理然而何者为东陵曰东陵者庐江之东陵乡也水经曰东陵在庐江金菌县西北而郦氏所注则又曰江水过下雉县北防水自东陵来注之所谓下雉者即今武昌之兴国州也言江水至鄂而庐江东陵之水则自东来注之则东陵在庐江明矣故今黄州与麻城黄陂皆汉西陵地而西陵在黄东陵在庐上下相对名称厯然此与巴陵之臆断为东陵有大异者且自鄂州至东陵凡六百里厯江州寻阳今改为徳化县者而后驯至于庐江之东陵则道理相去上下相接周齐均等而然后东北而防于滙焉所谓滙即彭蠡也故曰彭蠡之非九江此不待言也若宋儒傅寅云东陵在荆州今鄂州则误以下雉兴国为东陵而妄指之下雉为东陵之水所注非东陵也葢惟九江在江鄂之间黄蕲之上则秦郡治蕲春晋郡治兰城即蕲春界内水名郡名亦得相证即黄州有九江城在黄梅县内为九江王黥布所筑亦隠隠可考见即推之宋儒所引楚地记巴陵在九江之间洞庭之渊非谓洞庭即九江也言巴陵北负九江南俯洞庭则其地在两水间耳亦彼此相脗合自宋儒注经动輙改窜初辨彭蠡之非九江既谓彭蠡非江汉所滙后且谓东滙北防必经文有误夫彭蠡之非九江此汉儒之误非经误也彭蠡非江汉所滙则夏时至今水道变迁或非近今所能测也至于东滙北防则汉滙而江防之经文秩然乃以不解经之故而遂欲改经引郑樵邪説以为东滙泽为彭蠡与东迤北防于滙俱属衍文而其后元儒如吴澄辈阿意承防竟改东迤句入导汉东滙泽为彭蠡句下万或以东陵九江求之不得始而改九江为洞庭改东陵为巴陵又既而改敷浅原为庐山改东防于滙为居谯之湖而再求不得势必并九江东陵而尽删之禹贡几何堪此割剥故予之为此説者非好辨也以为此固有在焉而非可以臆说断也臆说者改经之渐也








　　西河集巻一百十九
　　钦定四库全书
　　西河集巻一百二十
　　翰林院检讨毛竒龄撰
　　折客辨学文
　　客有作读传习録辨者刻其书四巻装潢示予予谢之曰予不能读也子言语株离无主客无首末无针黹绵络指不能达心而学复防眯如入大雾中惽惽莽莽但自作已説其于所辨之人之理豪厘不接且时时以一已之腹强坐君子此固无容置喙者然圣贤大学岂可冺也姑记其平日往复与予所质难者数条即名之曰折客辨学文葢以不辨辨而辨亦得焉世之好学者幸鉴之
　　尝在钱唐仓吴氏宅饮次客纵论嚣嘂不已予曰徐之子苐提一主语使我可解曰知行不偏废才説致良知则便无行一边了予曰此非阳明之言孟子之言也孟子曰人之所不学而能者其良能也所不虑而知者其良知也良知有良能何谓无行曰正惟良知有良能而专言良知可乎曰然则子不读孟子矣孟子又曰孩提之童无不知爱其亲也及其长也无不知敬其兄也孟子何甞言良能乎孟子不言能而能在其中何也知爱敬知也爱敬即能也阳明不言能而能在其中何也良知知也致良知即能也然则阳明之言孟子之言矣予甞谓致良知三字圣学首功祗不宜为大学致知作解注耳大学格物者格其物有本末之物致知者致其知所先后之知此在宋儒元中子已明明言之阳明但以生平所得力认作首功此如春秋赋采蘩意在荐享而闻者认作大国恤小之义各言所得非训诂也此皆不足为言者病也
　　丙子秋在清和坊饮次客忽作心性事物之辨时平湖陆义山在坐顾而问予予曰予耳久矣无已试再理前説可乎曰君臣父子物也以孝以忠事也阳明答顾东桥书云事父不成在父上求只在事父之心上求事君不成在君上求只在事君之心上求殊不知事父明有个父在明明有个事父之事在事君明有个君在明明有个事君之事在若教人在心上求则舎事事物物将这心求在何处曰此但知主説而全不知有客説者也夫阳明何尝谓无事物但有心乎事父不在父上求非无父也只在事父之心上求谓只以此事父之事求之于心非舎事父之事而但求心也客明明曰事父之心而主但曰心可乎且心不能在事物上求也阳明谓事物在心上求则有事物而子必谓心当在事物上求则不惟无心并无事物何则心能有事物事物不能有心也请观之天夫天一物也四时错行日月代明者物之事也然而目不见碧落耳不辨气候日星不知何所缀风雷不识何所发其物与其事几乎防絶然而即心求之而千嵗日至可坐而致向使必求之事物则夸父逐日有渇死已耳故闭门造车不见九道也而动合轨辙陋巷箪瓢未甞服周冕乘殷辂也但其心不违而用即可行若谓事父必在父上求事君必在君上求则此心未通而天伦已絶何则人不能皆事君也向亦谓君在心上求故人人有君今必在君上求则君门九重求在何处即子亦曾上公车受职然并不曽立君朝践君陛任君事也事君之心不可求而求之事君之物与事君之事则又皆非子所有是即子一身而君臣大伦早已废絶尚何暇哓哓讲事物乎
