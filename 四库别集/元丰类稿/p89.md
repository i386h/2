<!-- { "loadSidebar": true } -->
　　伏念臣在郎官中，尝持使节参省，计皆陛下选于众流，拔而授之。寻值潭州阙人，圣恩以臣出守。及在任一年有余，蒙差龙图阁直学士刘某为代，未赴朝参就移今所领郡。臣于两处治所，奉承陛下宽仁之化，拊循吏民。凡辨狱讼，未尝专信掾属，必经心手，得情应法，乃敢区处。至于督赋租、定徭使，一一又与簿书朝会无违。在潭州日阅买茶Η调，计金帛佐大农之用，前后累万。今任之中，建置场冶，采取金货，亦及二千余两。漕发久岁积粟，数过二十万石，出当郡高源，水路至洪州，便于转输。又于营屯，甲兵之备皆使缮修，无有愆阙。计谋虽拙，为效亦勤。

　　而伏思臣前所领潭州，于三湘之地为一都会，朝廷择守，不与三司判官转运使差遣相视。今于临川，乃江外支郡，与旧任顿殊。在臣之心，岂敢有所不足？然当陛下至治之朝，未尝轻退一士，是以曾形奏述，上渎宸慈，乞以臣两任，庆历二年五月知潭州，至今任，通计参于日月，就移荆湖北一路，一次差遣，或赐臣除替，许至阙廷。蝼蚁之诚，未蒙省答，辄敢再干旒，倘非陛下哀而念之，虽没齿何望。

　　且臣赋性颛蒙，能行无异，自束发为吏，至今三十四年，惟以清苦自守，忠勤自勉，未尝须臾敢懈，亦无毫发之过，故在班列之中，实为众议以此见称。非敢诬罔天听，倘若得允所乞，复效惰志，则草茅之质，万死为足。

　　伏惟陛下日星之照，下饰幽微，天地之仁，平施万汇。即其言而观其意，必当察而怜之。〈《南丰曾子固先生集》卷十四〉

　　【谢历日表】

　　观天察变，杓衡肇运于东方，颂朔授民，寰宇咸归于正统。臣诚欢诚庆，顿首顿首。

　　伏惟皇帝陛下轸宪于俗，求端自天。验厥麟经，重体元而居正；质诸牺易，贵治历以明时。纵观精之原，密布盈虚之数。将布和于魏阙，顿颁令于侯邦。日月星辰，式谨四时之会；教条正朔，庶同万国之心。惟是遐封，亦被宠赐。敢不奉将天意，钦若人时，告诸庙而为号令之资，示于民而为农桑之务，用酬洪造，庶免旷官。〈同上〉

　　【福州谢上】

　　列职内朝，分符督府。荷收怜之俯及，昏塞以何堪。〈中谢。〉伏念臣自守拙愚，常存静退。方群能竞爽，未尝饰薄艺以动人；当众议争先，未尝出斥言而<户页>辨。每自甘于驽钝，已难合于要权。累换岁期，常从外徙。四临州部，曾未代还。兹者甫自书林进登内阁，守福唐之略，总欧越之师徒。乃眷天伦，亦更藩服。退省弟兄之陋，最居疏贱之中。蒙误宠之逾涯，岂捐躯之可报。

　　然臣幸叨薄禄，获奉偏亲。盖臣弟既适于遐陬，则臣愚当辞于远役。在人情之可念，况著令之久行。辄露恳恩旨。颇识事君之义，敢忘奔命之恭。侯吏甫来，轻车遄迈。白头老母，婴宿疹以北归；多难余生，割私恩而南向。牵衣辞诀，泣涕分驰。计音信之往来，殆将万里；阻晨昏之定省，各在一涯。足感动于旁人，况亲逢于孝治。草茅弱质，常依乐育之仁；犬马微情，终冀曲成之赐。惟冥之寡偶，绝先后之为客。如臣不自上闻，谁肯为臣言者。再念抚临境内，劳问民间，皆狎处于太宁，但遵行于明诏。则臣固惭尸于廪食，难报称于宠灵。皆出过恩，致斯冒处。

　　此盖伏遇皇帝陛下多能天纵，盛德日新。恭圣神之姿，而兼容小善；履四海之极，而兼达下情。在于隐恤之心，岂间孤平之迹？敢不誓殚勤瘁，匪懈夙宵。慰海徼之幽荒，布德音之宽大。承流宠任，方自效于驱驰；反哺愚诚，冀尚蒙于悯恻云云。〈同上〉

　　【谢实录院赐研纸笔墨表】

　　阴山坚石之璞，易水芳松之烟。妍妙晔光，水苔之质。圆和正直，秋兔之毫。〈《群书校补》〉

　　【圣节进绢表】

　　自天生德，与世为归，属当载育之期，敢荐无疆之祚。前件物，辄备土毛之末，用参篚贡之余。远守蛮荆，莫预造庭之会；仰怀象魏，但期难老之祥。〈同上〉

　　◎书七篇

　　【上欧阳龙图】

　　某顿首再拜启：拜别后，其心焦然如渴饥不见饮食，于今三年矣。得前年秋所赐教，后寻闻外补，欲寓一书以布之意，而其罪衅招祸。其冬祖母弃馆舍，哀摧之余，仅存微息，至去秋复奉祖母、亡母葬。南丰贫贱也，乞丐以供事，故常奔走于道路，无须臾之暇能果其所欲。即又欲葬祖母后一至执事之侧，少慰其心，而自去夏属疾，至冬益甚，抵今未尽平复，未堪远役，又未能成其意。蹇拙之人，谋事多然，况欲行其它耶？然其心亦未尝去门下。岂独以愚蒙之质、动作语默与俗多违，而忌且怨谤之者多，而独大贤知遇之最深，欲成其区区乎？诚以素颇有志于古君子之道，忘其力之不足而趋之，求今有古君子之道而可为依归，舍门下安往哉？是以未尝一日而不在也。不识赐见亮否？春暖，伏惟尊侯万福，慎起居饮食以终福禄，此嗷嗷之民之望，而愚陋慕仰之愿，不胜至到。祖母、亡母墓志，辄往一本幸垂览焉。〈《南丰曾子固先生集》卷十五〉

　　【答蔡正言】

　　某顿首再拜启：孟秋犹热，伏惟知府、正言、学士尊体动止万福。五月中，伏奉所赐手教，奖爱重叠，且日策之不已，必至乎世马之所不能至者。某材性下下，不能任此，实恐期之大过，不知其为愧且惧也。执事自言在闽，于身无不如意，诚如来谕，然执事之素所自任与人之望执事，则固异此，此愚心之所以也。卒曰：作州以来，自以食其食者空厥职，蚤夜以之，诚理之所当尔。夫古之以道事君者，不可则去之，假如于鲁，则去而之卫，于卫则去而之晋、之秦无不可也，不去其国则归焉可也。今之以道事君者，不可则去而无所之，归而无所托也，使贤者曷所向乎？去朝廷则州郡矣，在州郡亦各守其守，不空食其食，是亦自处之宜也，与古之云其大任者其迹虽不同，其理岂异耶？故曰诚理之所当尔。

　　自南出者，亦人人赞执事之治，以为莫及。此固不足论，彼知之施于此之宜，不知施于天下之无不宜，此无牵制难行，故难见也，则彼之不知也宜。况此岂能尽无牵制以出执事之所有哉？直就文法而为之耶，已足出一世，矧极执事之意耶？是固无如之何，徒使憔悴者日企而望焉尔。〈同上〉

　　【上王转运】

　　某启：伏念某所守朴愚，与时不对，力求圣人之道，苦心并日夜，每见义理之所当然，则推而行之，未尝求信于人，亦诚无以使人见信。所为益久，处身益穷，亦不自悔于心。家贫，亲老食口仅三十，四海之大，无寸土狭庐可以自立，诚世之穷人，其状可谓有不堪之忧。伏处草茅，非敢望人之顾己也，不谓执事视听之远，得其姓名，收召抚循，诚意备到，每临而见之，未尝不优为之礼，非今彻官之于贱士、前进之于后辈所常行者。其爱之也，汲汲乎忧其衣食之不足以事亲，则谋振之；勤勤乎欲成就其材，则昌言于朝以发之。凡赐之可以及某者，无不为焉，顾何足以当之。

　　夫人之怀道德者果于自守，不肯妄干于人，与人虽知之而非其意，亦诚不肯就之。而世之言相知者，皆以自炫饰为能，勤候伺请谢为宜，其去于自守而不肯妄干于人也，远矣。幸人之一顾，则仆仆然而逢之，唯恐不当其心；翦翦然而奔走之，惟恐其后时。其去于非其意而不肯就之也，亦远矣。然世之言相知者，得其所比肩，而怀道德者得其所无几人。

　　今执事之所部三州四军之地，四面各数千里，为属吏者累百人，韦布之士，负抱其业于门下者，衣裾相属，足迹相践也。彼孰不欲彻其能于执事，而执事未有及之者。独某辱先及之，其迹亦未尝素一造门下，其材未尝自炫饰，其礼未尝为候伺谢请，其可谓不失其所以自守之操矣。至于进退之也，又一当于义，使之不拂挠其心而负其所学，其可谓无非其意者矣。夫然则某之进于道德也虽浅，然称之于四方，曰执事之遇曾某也以道，曾某受执事之遇，无所非其道，其可以无愧矣。四方之人闻之者曰：如某且然，况深于道德者如何哉？则其为补于世岂少欤？则其章明执事之心公于进善信，其所职守孜孜于国家，岂不盛欤？而某也，图所以为报之心，敢不称其遇之之义欤！〈同上〉

　　【上王刑部】

　　使至，伏奉所赐书教，反复申诵，欢悸惭感不可比说。切自惟念前世显官重禄，则有与布衣韦带之子应答唱和，如己匹辈之事，所以使上下先后情志通洽，而四方之人莫不知道德之可重、节行之可达焉。降戾近世，公卿大夫所习则皆不然，而士之汲汲于进者犹奔走之，惟杰然自重者则甘意于退伏而无所屈焉。甚矣！风教之熄也，道德节行之贱绌也。

　　伏蒙执事颖然自抗于众见之表，扳古之道，行之于己，而赐之所被，某辱当焉，真耳目之际所罕曾有。顾愚蒙也，何以堪此见谕寄任之体，固如来谓，然居今分部而使者，莫有以此自任而力行焉。自任而力行，又独见于执事，可谓非苟知之，亦允蹈之，魁伟殊绝之美，凛凛乎实在门墙之下矣。至于奖励之意。实恐期之大过，然敢不佩服矜式，勇于自效，以图报补。〈同上〉

　　【上王刑部】

　　今日得于州吏，伏审执事移使河北。切以江陵之地实楚之故国，巴蜀瓯越三吴之出入者，皆取道于是，为一郡会。其山川之胜，盖历代尝用武焉，其间吴蜀魏氏尤悉争之。宋有天下，王师平高继冲，至于降孟昶，定周保权，又皆出此。其人才之秀、风物之美，有屈宋王祢之赋咏存焉。建节旄而使者，专有是土，其见倚之重，为吏之乐，岂细也哉？

　　然说事处之则未足贺。诚以执事之才力地望，宜进任于时，不宜任于此也。或者以谓蛮反，南方用兵，湖北邻也，宜择人抚之，故以属执事。使诚有是议，当出于庙堂，非愚所得知，所不敢臆定。所敢伏思者，人患才不足施或不得施，岂以位之彼此大小为择哉？于执事之心当亦若是，肆吾力、充吾职而已，岂以位之彼此大小动吾意哉？固执事之所务也。秋冷进涉道途尊用何似；惟善保寝饭。辱顾深厚，仰望门下，伏限疾病所萦，不获走送，不任依恋。〈同上〉

　　【代人上州牧】

