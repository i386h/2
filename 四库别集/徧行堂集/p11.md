<!-- { "loadSidebar": true } -->
事无大小皆有中边则有当然之理理有中边则有当然之情情有中边所称作者一目了了如其当然而起如其当然而止边无有余中无不足而已矣边若有余如蛇添足中若不足如兔缺唇夫当然之理当然之情乃人心所同然而一出于文遂有能与不能何也照体不明力用不利也悬一镜于此镜既明矣妍媸巨细绘素迟速之状无不影现必不于影内减少许于影外增少许于未至之先安少许于已去之后留少许也刀以断物为能刀既利矣必不于所断外多少许所断内少少许未断之先格少许已断之后粘少许皆如其当然而刀与镜未或亏焉则其明与利未尝动也明逐照而流利随用而往则镜失其镜刀失其刀以其不动而常有至足之明至足之利斯亦合同然之妙耳见之者惊为独能盖予读筠修先生之文而见先生之心照明而用利同一事也他人或添足或缺唇先生于理之中边无不尽情之中边无不尽以为尽则事外无有余以为不尽则事内无不足读之不见深不见大不见奇而能深能大能奇者有含毫注思终不得一回明白痛快先生乃如对家人谈家务耳人之心力自古以来不动自今以去常明常利而学者每苦不足于是始借喻某某物如某某事如某某人又不足而借事古人今人有某某事古事今事有某某说终不足而借词某某局效某某篇某某句某某字效某某法夫神龙行空不资螣蛇之雾壮士展臂不藉十夫之手刀不求利于他刀镜不乞明如他镜吾有心吾自用之而不足岂假于外哉然则有意于见深见大见奇至于借喻借事借词皆逐照而流随用而往者不可与论心即不可与论文世之欲识先生之文者先识自心若识自心无不明白无不痛快无一丝毫隔碍自然合其当然无有余不足之憾始能读先生之文始知予言之易简而真切也 

过叔寅文集序 

蹈虚易妙摭实难工先正衡文之笃论也虽然虚非全虚实非全实实能生虚虚即克实虚能生实实即克虚虚克实而虚复生实实克虚而实复生虚虚实生克如环无端则蹈虚之妙妙全在实摭实之工工全在虚而文之能事毕矣当湖过叔寅先生主盟文苑予于癸未获拜下风及今戊午巳三十六年更得相见先生年已八旬出其文读之所谓年愈老而笔愈壮笔愈老而年亦愈壮者也年不老则阅历不深筋骨不健笔不老则浮华不铲神采不新譬之天行既健日月常新日月非新而无旧色天无行相不见弱容故先生之文气必春容体必硕大入理必深远出情必委折叙事必详整遣词必醇雅盖具兼长而擅作手初不藉蹈虚逞妙而能用摭实见工惟实中全虚自有空明灵动之意皷之舞之以尽变也世论皆谓地实亦皮相耳积微尘以为地一尘非众尘众尘非一尘众尘似连而非连一尘似断而非断水之波亦似连非连似断非断火之焰亦似连非连似断非断天之气亦似连非连似断非断而独以地为顽质可耶地惟妙于虚故能持载一切生长一切含藏一切金石至坚疑于无间可入而有理有脉自疏自通则蹈虚全实摭实全虚难易之分无从立界此予衡先生之文之逸论也虽然文岂不以人重人岂不以心行重哉唐太宗出良工数十以示匠者曰木心不正则脉理皆邪君子小人各负材力各能立言然有因言而洞见其心亦有因行而重弃其言者矣故小人之文传者颇少先生宅心易直制行方刚方革故以来家无四壁或至糊口不给而萧然无动于中不降其志盖得地道之永贞时措而力行之发而为文无不与其心相应然则由文辨文其识也浅由文辨行其识也深先生岂徒以文传哉先生潜心经学直入奥宇予因论文而极言地体之虚一切法无不虚一切法无不实是为工于摭实后之览者一进而识其文再进而识其行三进而识其学庶几无负于予与先生劫余重见之缘也 

陆芳洲集序 

古今贤达无不从大般若中来所云定能生慧则其入手慧复生定亦其得力也慧则明定则断明则无理不彻断则有惑皆遣惑遣则羣疑悉剖谓之智锋理彻则一照无余谓之静鉴明亦成勇断亦成智于以行其无缘之慈同体之悲谓之至仁盖用世出世之本全握于此不独立言吾友陆子芳洲弱不好弄长而笃学读等身之书骋绝尘之足一魁南畿名满海内中遘世变扫迹贤路屏居荒郊萧然自适古人之外无私交石乡之北无共席其为文也理穷要眇事备委折构局如堂度必峻壮遣词如冶炼必精坚世之古文自擅者亡敢窥其堂奥盖有入事不能入理入理不能入事者矣夫理无失照则事无遁情局即不作而成词亦不移而具芳洲之理定慧相生譬诸大地不动今古密迁云物无穷春工若一所谓即定之际慧全在定即慧之际定全在慧以此治文以此治世皆大般若威神搏象搏兔同一全力吾故悲芳洲之生不逢时也芳洲既不逢时时亦不知有芳洲于是以明断之才并于著述文之幸非世之不幸耶世之乱由于不明不断不明故内有谗而不见外有贼而不知天有灾异而不闻民有疾苦而不达不断故是非锋扰贤不肖倒置利害易受四民失业万里喋血古之人务治其心使定慧之体自复明断之用俱章至仁之德彼羣有以为功而芳洲仅试其智勇于行文悲夫虽然文非小器所以载道求工于词择而后出如披砂得金耳选局之胜镕液无痕叙事各协即缾盘簪钏冠佩玺册契法宜时若乃入理之妙则一切宝随意而雨靡不超轶人天彼藉还丹以点铁沾华池而化姜且为下乘芳洲自少及今同人称为静者盖定慧之基固矣世以沐猴之习遘旋火之轮不能自立惧将焚焉未能成器何由载道则学芳洲之文者先学芳洲之静乎传之其人非其人莫与传也藏之名山常驻不迁斯芳洲于大般若来处嘿为显示非其传人亦未之或见耳 

陆旷庵集序 

人之贵贱分于骨肌肤毛发皆禀于骨而见荣者也骨不论刚柔柔有贵刚亦有贱清则贵浊则贱纯则贵杂则贱高简则贵滥则贱和则贵雷同则贱深隐则贵浮露则贱浑成则贵刻镂而巧合则贱诗文亦然凡贵者必矜非矫厉绝物之谓也见其人风流蕴藉谦以自牧别有凌霄之姿耳目不得而狎玩以柳下惠之和三公不能易其介斆之者或流为不恭此之谓矜贵盖予读旷庵陆子之集真见所谓矜贵者矣旷庵之为诗文皆生于心之不容自己其心所不能强者未尝强为其未作也不轻与人以入其既作也不轻与已以出一则伐毛粉泽外尽再则易髓臭昧内脱三则炼神则清虚之相俱消无论一章一句即一字不比于雅必芟即列一友生标一时地名位近于不雅不用其集而次之不发乎情不止乎礼义不苟存其慎也如是盖慎而后可与言矜也孙兴公才为晋望刘夫人且曰亡兄门未尝见如此客将知门有杂宾宾有杂语则知主人之有杂心盖不杂而后可与言贵以旷庵高才不踞龙门之津奔走天下其结契简严蓬蒿塞户而神智渺然常若朱霞天半然则贵果不在于位名果不在于闻也司马仲达行视诸葛公壁垒叹为名士有以知其令简而法严令不简则烦烦则人将自犯法不严则纵纵则人将犯我行师之道等于行文吾于旷庵真见所谓名士举大将鼓旗以授之故非哙五所能妄觊耳 

李赤茂集序 

夏子季思持一编相示曰此吾友李赤茂诗文也赤茂才高学广心行俱端师且识之予曰子非轻与人者子所与必可人吾已识之矣季思去取阅之篝灯乃尽则有季思言而未尽者夫天下不患无才学而贵识与胆胆者识之所生而能成识识如眼胆如四肢亦如相扑也见其敌所长所短吾有以胜之或一手或一足或一指之微头之险肩与背之无所可用迎机而用相与活泼而奏其功才亦如人学亦如物有识能谋胆能决使彼人治彼事此人治此事或彼此更易出此物为此事用彼物为彼事用或多或少以某数始以某数终无少犹豫需改卜者宜使不使宜出不出出与使迟至于偾事才与学能成胆无识不能成才学山者见之障也立于一面则蔽三面登山而及于高高止一面亦蔽三面据坐于山之颠则四面俱尽矣识之能如眼之能而楞严称眼于一千二百功德三分阙一鼻与身如之耳具一千二百功德舌与意如之今夫耳居于密室之内重垣四周上覆下载各有所隔十方击鼓十处皆闻葢无藉于境此宜与舌与意同为胜根与言文字之胜则舌与意之能有识无识有胆无胆利钝一分而胜劣极于霄壤此余于赤茂三絫而上独取其识也识胜者胆胜识劣者胆劣胆劣羣疑满腹众难盈廷有一人起片言立断舍某某而取某取者服舍者咸服乃至一切不取发其独见出于尽思共度之所不及岂剿说雷同可得并驾哉悲夫世之人何剿说雷同之多也每见一篇人争曰此似某人某作以优孟待人而人以为重每作一篇己亦曰应仿某人某作以优孟自待而已以为重葢曰毌剿说母雷同矣又曰则古昔称先王则古亦剿称先亦同即谁当取谁当舍者有时舍典册而不疑取蒭荛而不惧有时出典册蒭荛之外而超然独举岂不存乎其识哉赤茂之识贱同而贵创同者人之所为创者已之所自为而非专取不同不同之中有赤茂在同之中有赤茂在复如使某某人出某某物成某某事其事亦同乎世亦不同乎世赤茂居堂上而令之某某人某某物堂之下而听之耳此之谓识能生胆能成才学以复季思俾藉手以报赤茂 

滋树轩诗集序 

古王者巡狩至诸侯之国命太师陈诗以观民风则三百篇所繇删也十五国之人听一王之观各不求相似今之人走一时之好恶无一不求相似于是见人而不见已见衣冠不见面目见悲喜不见性情盖天下之习伪久矣能入伪口口能出伪笔能传伪觌面而不可问即一切事宁有可问者然则观人者或观其诗辨诗者亦先辨其人乎予过当湖犹得见陆先生筠修先生以前朝名宰官辟地墙东今年八十六矣神识精审支骨强固举止语笑从容中节对之则盛世真风故未散也不我遐遗示以滋树轩诗灵不堕空挚不生着幽不响滞爽不色浮真气灌输于字句内出篇章外从心所念从口所言从笔所转别有风行水上云曳天中之妙读之则盛世元音复未散也今夫云冠于山巅带于腹弥漫于足随风所之升于晴空或东或西忽整忽散似人似物不知其所从来所从去今夫风蓬蓬然起于南海入于北海而似无有当其轻扬度于前溪微波徐兴若先若后一洼一窿非断非续水之于风不知其有所损有所无所辞无所受虽然风云之用大矣鼓为雷射为电注为雨飞龙之所乘大力鬼神之所挟持跌宕不有大利必有大害先生之诗不登于明堂清庙纪丰功颂至德惟家庭聚顺之乐亲串过从松揪封殖老农圃较晴量雨之余旅次萧骚民间疾苦复有言之不尽言尽而思不尽者读其诗又可以论其世也今夫云与风不为垂天卷地震动万物而为春谷养和秋空散采濯缨澄渚披襟茂林一若无所为而藏其用即飞龙有不敢驾况于大力鬼神先生于是不失已故不狥物面目真而衣冠非窃性情真而悲喜俱亲此自风此自云耳此因时而别为风云耳岂曰彼风彼云有是声有是色有是作用有是体性人所悦可奔走祷祠有是威德窃窃然求其似而为之哉夫使风云自为则不知使非风云欲为风云则不能使是风云同为风云责其画一则不肯使天与水与风云相为前期观其后效亦不可斯所以为无伪斯先生之人与其诗所以为独出一真者欤 

汪氏三子诗序 

