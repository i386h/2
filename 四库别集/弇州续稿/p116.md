<!-- { "loadSidebar": true } -->
　　
　　△记
　　
　　太仓州重修儒学记
　　
　　太仓之学故寄卫自弘治丙辰始建州而卫学归于州者八十三年于今矣释菜之宫独岿然一鲁灵光而诸讲堂诵舍以至博士退食之所多摧圮剥落风雨割其隅霜露降其席博士师弟子鞠于草莽而不能时授受谋所新之者欲请于御史诸台而不果会州守张君朔望朝夫子宫喟然而叹曰是乌足以烦诸御史台即不榖沗为其州大夫而忍于其子弟之学者乃首捐其赎锾之槖以畀诸能吏陶瓦斩木甓堲榱杗之资不浃日而办不移月而焕然一新于是博士师弟子胡先生辈相率而诣余请一言以侈大张君徳意而申相儆俾示永永余不敏窃谓古之所以造士于学者莫盛于三代庠序校之为名人伦之为实典谟雅颂卦爻之为诵缟收端哻鞞绅綦偪琮璜琚瑀之为佩服而逶迤周旋咏歌击拊之为容声诸学士大夫类能举之而学之弊亦莫盛于后世师之所以诲与弟子之所以学者束缚于经生之制甚而至于训故之凡亦不能守而巧为徘调以苟狥之伸吟占毕以希异时之青紫目若望羊心摇摇若悬旌一得志而随弁髦之矣毋论其精神之所注寓即不知礼乐射御书数为何物将何取于学也学士大夫类亦能訾之而余顾窃有疑焉夫逺不能举二代即周之盛时曰成康而其所造以贻昭穆之季者不闻修周召之业以协和万邦抚来四夷而周召暨吕毕诸圣人或贵自王室或贱自渔钓亦非有得之于青衿誉髦之选者何也犹未也以吾夫子之圣而七十子皆负异资而为之依宜其处者皆圣嗣出者皆王佐而性与天道自颜曾之外寥寥不数闻大则国相小则家臣业已见其能于公私之朝而所就不过足兵裕民之微绪而已西河济南之徒厪厪守一经之疑似而不能息处士之横议赖孟氏而始振之至学校之设不肖者若原氏之乡士欲毁之以纾议而贤者则东京之儁以名相使激而贻忧于社稷数千年之后忽起而濂洛关闽再起而左广东越或以超旷之识抉千圣之真传或以精微之力祈千古之疑翳此其人徃徃家庭父师之所讲求而其大要乃自得之心而已夫岂一学宫之力虽然即境以探真由器以悟道虽洒扫应对可通礼乐而穷神化况于本经术而训故之世之人苟有能縁此而自得者即成周之所以造亦末也葢学成而张君署其堂之后楹曰振徳而余推其指于自得如此君名博字子约山阴人举乙丑进士自户科左给事中谪累迁吾州守其于民能富而教之胡先生名大雅诸博士某某于法得附书
　　
　　休宁县重修文庙儒学记
　　
　　自三代以降天下有学而无祀所谓庠序校以至泮宫辟雍之类诸博士弟子以岁时讲修诗书礼乐射御之文极而至于邦国大夫于此听政受馘而吾夫子肇明六经之道如日丽天天下则而仪之为天下君者追而显之然至读鲁相晨庙碑则吾夫子之乡其祀器典守尚有所未备何况其它哉自是而后吾夫子之祀事日益举而古之所谓学者乃不尽丽于其宫是故天下多有祀而无学至宋而稍稍合之休宁僻在万山中其始蓁蓁然安其为朴至宋而稍通于爼豆之事人材乗之以出霞蒸猋奋为世黼黻然而宋之所建与元及我明之所修其学宫俱隘陋弗称又属岁月久亡所不倾圮于是邑之贤士大夫侍御胡君辈居恒窃叹以休宁于东南最称岩邑其户口之繁庻居室之宏媺不在三呉下行贾偏于郡国而廪筴之藏悉以麾之梵苑丛林而亡所靳顾于吾夫子之宫与儒学乃若任其废而弗为之所且吾侪幸而得与闻斯道以备世用乏而本之弗思人其谓我何属郡太守徐君司理舒君以行部至其邦顾瞻之际慨然兴忾时邑令陈侯仰承而身任之捐月奉若干缗以倡诸吏民渐有应者于是谋之胡君总其凡而博士弟子凡三金为世泽为有声为人龙及汪廷诰佐之胡君谓不榖之治蒲也有成模矣侍御何君乡进士程君辈闻而先之邑士民汪大光辈继之其镪自家帑以至于公相属也其土石甓木自郊关以至丙舍相属也木取其伟长者石取其贞润者甓取其坚致者于是有重建曰大成殿曰启圣祠曰尊经阁曰敬一箴碑亭曰二程祠曰三博士斋曰诸弟子读书舍取更新也有改建曰明伦堂曰儒学门曰文会堂曰朱子祠曰名宦乡贤祠取徙地也有创建曰成洁门曰省牲所曰神厨曰报功祠曰遗教祠曰鲁源亭曰寿云门曰文昌阁曰居业门故所无也其地辟五之一宫室拓三之一创亦如之自是休宁之庙学蔚然称巨丽观甲于郡国而胡君乃与诸君具其事介币于余友乡进士詹君而以记请余窃意之庙学成而邑大夫师弟子与其吏民舍菜而登庙宫之陛有不俨然而若吾夫子临之在上者乎退而讲于明伦之堂有不悚然而若君臣父子长幼夫妇朋友之接于目而警于志者乎又退而登尊经之阁集文会之堂肄乎读书之舍有不油然而与诗书易春秋礼乐之教相融浃而无间者乎及其出义路辞礼门行稍逺则稍怠甚或锥刀之息属乎手而求念生睚眦之忿交于目而忮心作问其向之所谓俨然悚然油然者忽然而失之矣其所以忽然而失者则其俨然悚然油然者暂然而得之非真际也且夫是庙宫与学之废久矣其新之也木资之人也土石资之人也甓资之人也然一念之欲新而同志者来不浃月而材具不浃岁而庙宫与学成夫人心偶翳之耳非尽废也五伦足之心六经足之心而吾夫子足之心苟欲新之不再念而来不浃时而具成矣而程子而邑之所称以为其后者也朱子其所自称以为而邑产者也今其学具在即简烦小异其大指有不本之心者哉庙宫与学之新以迹教而徳之新不以迹教余故稍次其语以纪成事而示夫同志者徐君名成位楚竟陵人舒君名邦儒芝城人陈侯名正谟闽南平人胡君名宥何君名其贤程君名廷策詹君名景鳯皆邑人
　　
　　太平府修城记
　　
　　太平古金陵支邑也后稍进为郡与金陵俱倚天堑而固自金陵之为帝者都而太平之人民田土兵卫不能当其十之一然寔据其上游为之储胥御圉而制其命如古所谓左冯翊者当天下之割而且合北不得太平不可以窥金陵南不得太平金陵不可以守夫以太平之重若此而自明兴二百余年以来守土者安于平治之形而不暇省其城低庳使弱者慿二寻之衿不必羽而登也所甓仅表而毋及里陿不容轨土恶善溃不必淫霖而隳也万厯辛壬间莆田林侯来为守恤民隐搜吏弊兴士风诸所以称塞守状良悉顾以时周行睥睨间而忧之谓卒有不虞如柙椟何即不谷狃前人苟简及瓜以俟后之君子彼复狃我将县官何所赖焉而会治兵使者程公按部来与林侯筴合乃上侯议督抚中丞孙公江防中丞吕公巡按侍御陈公得报可为具疏闻之上下大司马大司徒议报可下中丞侍御已复下程公程公下侯所与倅陈某当涂令杨某规度所増筑为堞者三千七百六十而赢其崇二丈三赤而赢里坦之崇一丈六赤而赢厚一丈七赤而赢周遭为丈一千六百六十而赢所改饰为丽谯者五为津关者三为戍庐者三百而赢计直为中金一万七千七百九十而缩谋之帑不足则请诸郡减卒直八千四百四十余金为之干不足则陈公以千金益之程公再以千金益之孙公以五百金益之又不足林侯与杨令复率赎锾千金益之又不足则为勇爵赐级以劝郡人某某凡三千余金益之林侯乃率厉其属与士卒分功于版筑间葢不阅岁而城成以书属余俾纪其事余故尝臆史所称请城洛阳与大梁者或以天子之守守在四夷诸侯之守守在四邻为说而讥其示人弱窃以为不然夫地利不如人和虽贤者记之然至夫子之系易未尝不曰王公设险以守其国未已而又曰重门击柝以待暴客葢取诸豫夫以大圣人而当取卦尚象时夫岂有暴客之足虞而制为重门击柝彼所以待衰预变之计周且逺也故曰需有衣袽终日戒又曰其亡其亡系于苞桑若世宗朝宁不亦重熙累洽哉一旦岛冦卒起而大江以南佳丽之地其无城者城而庳且薄者悉其子女玉帛以餧冦三里之垣苟不至隤老弱荷担而立乗髙下瞰贼目饱气尽而走耳城之不可以已也如是今幸台察监司诸大夫与林侯合筴而固太平不至大损县官帑虽曰齐民之力而善用之说以先民民忘其劳咸相率赴事不岁而成百世之伟功且因以为金陵上游卫其事岂浅小哉虽然所谓有形险也无形之险在黔首心林侯固已饶得之矣请以是风倅令及后之君子毋忽诸则永永有赖哉
　　
　　兰溪县治厅壁记
　　
　　吾里中张侯新之治兰溪未改火而剪除其民之败羣者乃均田赋清狴谳以与之更始而治事之舍日就圮上雨旁风靡所葢护诸吏惴惴负庑壁而从事案牍拮据鸟鼠共之何以讥诃阑入张侯叹曰是犹可旦夕支及其拉然剨然而鼎创之费则叵量吾奈何避其名而贻叵量之费于后君子请诸郡得赎锾之羡与口缗百金而节缩其腹推赢禄佐之民献其力工师毋敢匿寸阴以戊寅之冬仲立趾明年之仲夏而告成事厅广六丈四赤深不及广者二丈四赤髙之为丈者三而加丈之为赤者五左尉幕右锾库总之若干楹吏庑以次益杗易栋其规制大约不甚浮于昔而増完壮焉未几张侯以外艰归而豫章喻侯均用故尚书郎出佐藩幕再移而代为政居而甚安之乃捐书币请于王子曰令今苟免于僇人葢有余警云而敢即安于此虽然令骤居焉而不虞夫拉然剨然也夫不虞夫拉然剨然者日而夕饭而兴以颛精其思于吏治夫不虞夫拉然剨然者而不至勤用父老之力于土木则皆张侯赐也吾子其宠灵之一言以毋忘侯不佞曰善夫居者之安而追作者之劳甚厚道哉虽然喻侯今实居之夫兰溪浙东最岩邑也其延袤四百里而竒其户口十六万七百而竒是居也四百里之所取风而十六万人之所籍而孳育者也侯晨而坐堂皇少选而听政夕而憇覩其巍乎崇髙者得无有逺于百里之叹乎夏共其税赋于兹廛野之槖得无忧于尽乎两造实繁强者嚚嚚嚣嚣弱者得无忧于不尽乎单赤得无尚失职乎学校之气得无犹有微阻乎一言善而应一言沃而违侯其慎之哉若夫洞岩峙东兰阴峙西南住为南白石为北争出其朗爽秀拔之资以助侯燕喜稍与邑之二三君子鼓琴歌薫修宓氏之政而大之此则侯之终事也于是不佞之王父司马公去令垂一百年而吏民讴思之若新喻侯曰子之一言寔徼王父大惠不佞亦曰二君子也继王父而三夫谁曰不宜是为记
　　
　　移建京圌营公署记
　　
