<!-- { "loadSidebar": true } -->
贴黄：臣所奏请，只是欲举行节次已降指挥，因见令斥堠铺兵约束检察，令依道里期限传送文字。于见行条令并无更改。但得朝廷严赐指挥，期于必行，自然有所畏。契勘四川去朝廷最远，除各路有提举点检官外，欲望指挥更令制置司觉 【蔡】  【察】 。
 【《永乐大典》卷一万四千五百七十五「铺」字韵，页十五上引「汪玉山集」。(影印本第一百五十三册)】 
　　祭王詹事文
呜呼！在汉武宣，得人虽盛，独仲舒、黯，表里纯正。兹二人者，公实兼之。春秋之学，诸儒宗师。劲直之节，本朝表仪。言有不合，奉身以退。历守四郡，治行皆最。舆论藉藉，曷其久外。迨兹召还，则既病悴。贺者在门，吊已相继。斯民所瞻，斯文所系。何才之难，而夺之易。矧其设施，百未一二。慨念平昔，道义相契。今其已矣，潸然出涕。生刍一束，惟以见意。呜呼哀哉！
 【《永乐大典》卷一万四千四十六「祭」字韵，页七下引「汪玉山集」。(影印本第一百四十五册)】 
　　祭陈待制
在昔忠肃，核论危言。辨别正邪，虽穷益坚。世变纷更，是非可知。而彼异说，犹或并驰。公于家学，周旋是奉。邅徊一生，晚乃进用。再拜上前，慷慨陈义。非臣之私，治忽所寄。帝览遗书，临朝叹息。布告天下，发扬潜德。置公禁涂，引以自近。亦使世人，视此标准。斯文废兴，系诸老成。惟其似之，尚有典刑。公虽出藩，谓当遄归。如何不淑，乃止于斯。念我平生，道谊是亲。建溪语离，意气勤勤。曾未三月，闻公讣音。而我飘泊，远在西南。生刍一束，万一此心。公岂云亡，俨其降临。呜呼哀哉！
 【《永乐大典》卷一万四千四十六「祭」字韵，页三十上引「汪玉山集」。(影印本第一百四十五册)】 
　王质：《雪山集》十六卷
王质，字景文。其先郓州(山东)人，后徙兴国(江西)。宋建炎元年(一一二七)生。绍兴三十年进士，后入为太学正。淳熙十五年(一一八八)卒。《宋史》卷三九五有传。四库馆臣自《永乐大典》辑《雪山集》十六卷。
现存《永乐大典》录：
王质 【一条】 　王质诗 【二条】 
王质雪山集 【二十八条】 　《江州志》引 【二条】 
以上共三十三条，馆臣漏辑者十二条。
　　过洞庭
云可有无水，风能奔走沙。蟠深鸣老（虫出），飞倦落长鸦。地有湘头尾，山无楚正斜。人间与天上，何处碍浮槎。
 【《永乐大典》卷二千二百六十一「湖」字韵，页七下引「王质」 
【影印本「王质」误作墨色。】 
。(影印本第十八册)】 
　　黄香梅 
新翻微变寿阳妆，喜色横斜水一方。点破冰肌愈清绝，月明无处着清香。
 【《永乐大典》卷二千八百十「梅」字韵，页六下引「王质雪山集」。(影印本第三十六册)】 
　　墨梅 
纷纷初疑月挂树，耿耿独与参横昏。自从东坡老子飞此英，茫茫世界总无人。疏影横斜水清浅，暗香浮动月黄昏。自从西湖处士扬此灵，纷纷豪俊半无神。赠子一转语，挑子万年机。嘬苏诗，嚅林诗，要使苏诗林诗透心脾。槎南枝，挼北枝，直使南枝北枝伏指麾。九州岛四海寻人去，不遇当人不要归。
 【《永乐大典》卷二千八百十二「梅」字韵，页十二上引「王质雪山集」。(影印本第三十六册)】 
　　和沈述之与俞舜俞题墨梅 【此标题原置序后，疑误。】 
吴梦辰早掉鞅功名之场中，染指 【酸】  【馂】 釜，又与鼎食。参差胡沙南骛，袖短书，撼成闵于汉南，健语鲜明。晚裹以章服，香火岳麓，而稍食之。结庐下雉之西廓，自见谓老圃。樊迟愿学，而孔子不与，何也？樊迟将以此利物，盖墨氏发源者。今措意不然。诵余所咏，可以兴怀长叹也。余不欲自作机杼，其律皆沈述之者。
玉京羣帝周大罗，芙蓉倒影旌旗多。明视仍孙窃姮娥，双成飞琼相和歌。飞琼授以无声诗，下走人间駃莫追。梅花狂扫不自持，但见浮动横斜他不知。中书君贵列锺鼓，唤下真真命歌舞。真真呼上复呼下，上屏不言下屏语。空郊莽苍江渺茫，中书头锐身瘦长。玄泓濡首醉淋浪，首所触者皆生香。柳山俞生气象别，不惟手洁更身洁。中书相与有良缘，共看霜天羌筦裂。十指五指握妙华，不在山颠即水涯。老杨死守梅花树，攀枝弄叶犹咨嗟。眼光落此亦前定，过去垣外触参井。俞生今世伴梅花，若伴他花应不肯。
 【《永乐大典》卷七千八百十二「梅」字韵，页十二上引「王质雪山集」。(影印本第三十六册)】 
　　题龚嘉谋墨梅
梅花一枝复一枝，是邪非邪吾不知。空堂惨淡寒寂寞，安得璀璨生光辉。今朝朔云覆江野，无乃雪花冲屋楣。少定徐观元不尔，壁上横陈皆不飞。摩挲零乱争欲动，亟避又不来沾衣。稍悟寒英着明缟，已信未信犹衔疑。虽然是梅不是雪，亦岂人力攘天机。伸欲下俄复缩，泠泠亦似奔湍溪。忽听檐牙啅林雀，纷纷惊下玉葳蕤。鼻端三嗅定何有，萧骚若有霜风吹。乃是瀼溪小龚子，搦笔泛翰生清奇。老杜见松被松吓，王子见梅遭梅欺。忆西湖疏影里，断桥流水袖香归。
 【《永乐大典》卷七千八百十二「梅」字韵，页十二下引「王质雪山集」。(影印本第三十六册)】 
　　题俞舜俞墨梅
菁村江梅，竹山蜡梅，余虽不遍历天下，东南未见也。俞子充浣濯襟次，周行薄海，多识伟人，如此而后艺进于道有日也。郭恕先云：「吾威当山下见一峰，始大悟，又陈图南曾同吾渡水，顾影忽有觉。吾山水盖得妙于此。」俞子与梅花有良缘，试用吾言推之。
，惨淡经营何所从。《中庸》《大学》松斋绎几转，《楞严》《圆觉》竹几翻数卷。他时相逢江路傍，茫茫江月梅花香。但见梅花普照眼，不为梅花空断肠。杨无咎，透梅肝胆入梅心。俞舜俞，刳梅皮骨到梅髓。大江之西出二士，长淮以北屈两指。吾尝菁村山中饱玩玉葳蕤，十里五里无他枝。所恨俞子不同载，至今心系吴江湄。吾尝竹山道上烂看蜡凌乱，三程两程行不断。所恨俞子不同征，至今梦绕襄山畔。百尺卷雪楼，十顷黄龙州。此地遇俞子，此时逢孟秋。巽二滕六皆未集，广寒宫中暗窃来相投。一枝两枝虽不多，千林红紫无若何。七尺八尺抑何短，万里莽苍亦云满。赠尔一则语，收万年功。真梅蕴在磊块胸，幻梅流出精明瞳。溟蒙摸索未有
 【《永乐大典》卷七千八百十二「梅」字韵，页十二下引「王质雪山集」。(影印本第三十六册)】 
　　近村
急急杀残点，沉沉敲远钟。黄深湖雾重，白厚草霜浓。惨淡兵交气，凄凉岁晚容。云山望不极，吾恨亦重重。
 【《永乐大典》卷三千五百八十「村」字韵，页十六上引「王质雪山集」。(影印本第五十册)】 
　　过隆中村
当日隆中事，它时渭上悲。出头知几度，弹指不多时。有客吟梁甫，何人表出师。姓庞名蕴者，应笑卧龙儿。
 【《永乐大典》卷三千五百八十一「村」字韵，页三上引「王质雪山集」。(影印本第五十册)】 
　　集少陵佳句题和政堂呈使君
上帝高居绛节朝，使君意气凌青霄。君臣既与时济会，一豁明主正郁陶。伯仲之间见伊吕，临江节士安足数。欲倾东海洗乾坤，世人那得知其故。诸君何以答升平，济世宜引贤俊人。凤臆龙鬐未易识，不与八骏俱先鸣。回鞭走见天子，光芒六合无泥滓。后汉今周喜再昌，丹青婉转麒麟里。天时人事日相催，抑塞磊落之奇才。搀抢荧惑不敢动，五云多处是三台。春来准拟开怀久，稍待秋风凉冷后。夜骑天驷超天河，南极一星朝北斗。
 【《永乐大典》卷七千二百三十九「堂」字韵，页三下引「王质雪山集」。(影印本第七十一册)】 
　　圣灯记
灯自内生，非自外出。信心着物，心随物现。驰眼向东，心亦东之。心眼双行，不分先后。及南西北，亦复如之。云何它所而无此境此山，良因际文殊故 【(云云)】  【「云云」，系《永乐大典》编者所加，是指该处编者有删节。下同。】 。云何于灯有见不见？其于文殊有疑信故。云何于灯有多或少？其信文殊有深浅故 【(云云)】 。就此一根，显是一境。从心合眼，从眼合心。表里牵连，牢不可解。觉还景灭，其未还者与景相追。心枯眼穷，景自销寂。遇夜见灯，岩高谷深，随念随起。云何阳升，咸无所见？晷换心移，灯则随之。若慧光辉，岂日掩没。此根起信，亦复起碍。碍至极时，宁如不信。谓灯为实，即幻求幻。谓灯为虚，将幻除幻 【(云云)】 ，启发悲悔心。发心不须臾，所见亦如是。暂发俄即退，终亦不可得。二人或并处，所见各一境。以至五六辈，亦复五六种。人心如人面，是灯亦如之。譬如有目人，皆见当空月。目有昏明异，月亦分昏明。或有目眚者，随眚作光相。不幸无目者，元未尝有月。大智慧光明，遍满河沙界。复说偈言：「是灯非草爇，亦非以膏滋。又非似瓶贮，亦非似盘擎。自灵府踊出，眼界现光辉。随高下岩谷，以至杳霭外。然祈近眉睫，倏出寻丈间。亦有本无 【(云云)】 。何独不见灯，亦复不见我。何独不见我，不知所见 【(云云)】 。」
 【《永乐大典》卷六千六百九十九「江」字韵，页十一上《江州志》引「王质圣灯记」。(影印本第六十四册)】 
　　题李赞可掀篷梅轴
「低篷掀起凑平沙，略见玲珑八九花。自有青天衮 【？】 明月，灵台长见影横斜。」「半腰已自见全身，但要当人着眼明。觑到梅花头上上，十方同是玉为京。」右俞舜俞所作，其意绪多步武杨无咎， 【杨无咎】 以此自名，壬戌 【免】  【晚】 秋书。 【无咎】 入春闱，至不能落笔。余叔父君玉 【四库辑本《雪山集》卷十一有王质撰《东平王君锡墓志铭》称：「甲叔君玉发科始更为儒家……」可知王君玉为王质的叔父，也是郓州(山东)人。北宋天圣年间华阳人王琪，字君玉，与王质叔父字同。《永乐大典》卷七千八百十二此节《雪山集》引文，四库馆臣仅辑出第一条，其它六条失辑，这可能是把南宋「叔父君玉」误为北宋的王琪，因而未辑入《雪山集》。】 戏曰：「若扫一枝，当作省元矣。」无咎长叹曰：「《天地大德曰生赋》全无一语。祗有《八阵图》诗两句以遗公曰：『遗法千年在，斯人百代无。』」语讫，拂袖而出。无咎不惟笔端梅格绝伦，其诗清婉堪咀嚼，并书于此。
 【《永乐大典》卷七千八百十二「梅」字韵，页十三上引「王质雪山集」。(影印本第三十六册)】 
　　再题
