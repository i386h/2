<!-- { "loadSidebar": true } -->
　　陈与道资质谨厚其为毉也详审留洪厪十季凡台省达官防里编户朋友旧知逺迩覊客召诊问药者纷至诊无不中药无不效亷而无所觊人重其术而髙其行不惟亲之而且敬之既而自洪归乡则昔之详审又加之以精巧讵非更厯之多试验之熟而然与夫人之求毉喜世毉喜老毉何也为其更厯多而试验熟也予谓其多其熟岂系乎世与老哉世而荒其祖父之业者有矣老而昬耄曾不如少壮之明察也秦越人少为舍长则非老也遇长桑君传其禁方则非世也彼其术之神固无俟于厯试騐也然犹之齐之晋之秦足迹防半天下所适之地广所治之疾不一而弥多弥熟虽神毉不能不然也予期与道之学秦越人则其术不但可名于今而已尚勉之哉
　　赠教谕荣应瑞序
　　豫章之武宁分宁山峭而水清人生其间者大率任侠尚气虽士亦然葢其土风然也荣应瑞亦分宁士官崇仁邑校三年与少者相安与老者相得内无町畦外无圭角自始至逮官满如一日蔼然如周旋揖让于洙泗之乡视其乡之土风无毫髪肖似予其敢以分宁之士伍之哉夫生于其乡而异于其俗此世所谓非常人也况其发言也驯雅而不媚其处事也雍容而不懦是又得其土风之善而合乎中庸之道者夫如是使之有言责必不依阿而诡随使之有官守必不罢輭而不胜任惜乎沈晦于下寮局促于冷职而未得以展所蕴故予于其去也勉之益加培养以俟遭逢予之未死也犹将见其有立于世也
　　赠史敏中侍亲还家序【至顺庚午】
　　敏中崇仁县尹史侯之子也数十年来风俗大坏居官者习于贪无异盗贼已不以为耻人亦不以为怪其间颇能自守者千百不一二焉侯真定人真定有史董诸大姓各以材武起家皆沈毅质朴无文史之险谲无儒流之縁饰其子孙出而仕宦者往往能亷侯至崇仁首示教条谕民以所应为所不应为涖政数月任己所见悉无所私因公过予予问之曰侯能始终自守如是乎此县无职田俸不足以自养如之何答曰吾于沔阳种田若无旱涝可以粗给终嵗之食前任佐邑钱塘彼俗浮靡喜以贿赂汚官吏而吾不染其汚也身虽在官而耕者在家不废岁收家之所收以供官之所用予闻其言为之嘉叹处此三载一一践其言如初噫人每以居官之所挐攫而肥其家侯独以居家之所营办而赡其官今世所希有也不惟是也凡居官有所施与类皆虚言无实侯修庙学自助钱二十万侯家解送赡用之赀至实捐二百币畀修学之司亦所希有之事今世贪官之子随父行者父受贿赂子又外有所取或父虽不受子亦私取于人敏中洁白自将不损侯之亷名可谓贤子哉官满侍亲还家求予诲言予谓人之保初节易保晩节难今侯年六十晩节完矣敏中年方少壮它日得仕始终不改其父操则史氏世世有亷吏岂不有光于真定之世族哉敏中字逊卿云
　　赠何仲徳序
　　先汉之初任文吏宰相往往由吏起吏贵重故吏亦自贵重严酷者或有之而贪浊者鲜有也其后重者浸浸以贱逮宋之季极矣国朝用吏颇类先汉至元间予尝游京师获接中朝诸公卿自贵戚世臣军功武将外率皆以吏发身葢当时儒者进无它途惟吏而已曰官曰吏靡有轻贱贵重之殊今之官即昔之吏今之吏即后之官官之与吏情若兄弟每以字呼不以势分相临也而其时之吏多修洁越十数年吏习丕变何也杂以南土旧日之吏故也夫南土旧吏人所轻贱不齿于大夫士者也国朝之吏又所贵重可至于宰相者以可至于宰相之地而卑不齿于士大夫之人其无识无耻岂能自贵其身哉不惟彼不自贵重也而向之稍自贵而且重者亦且相熏相染同为无所顾借之归通天下皆然莫可救药可叹也夫近年有儒流选而为吏者则异是浔阳何自明仲徳年少工儒先世登进士科官至御史中丞仲徳儒官之裔读圣贤之书吏于临川郡三载不刻不汚蔼然文儒气象视世所谓吏者霄壤既考满而迁当路达官争相罗致它日能如吾前此所见之名公卿也何难予惜其去又喜其升于是赠之以言嘉之也亦勉之也
　　赠周南瑞序
　　天下之姓虽支分派别其初实同出乎一本舂陵之周与庐陵之周岂有异也安成周南瑞敬修扁濓溪二字于书室或者议之予谓无可议者然慕濓溪之名当继濓溪之实濓溪之实未易继也予尝有意于慕效求之六十余年茫然也而仅识其路径之所由趋畧窥其门户之所从入敬修欲为濓溪后人亦颇知其门户路径否乎为之难者言之不敢易故予不欲遽以所识所窥告子归而求之取通书熟读精思一旦豁然有悟他日重来予一望间见子有吟风弄月气象即席而共语其必有以起予予将喟然叹曰是真可为濓溪后人已夫濓溪有云圣人之道韫之为徳行行之为事业彼以文辞而已者陋矣敬修之文辞固已卓冠乎乡儒之上自濓溪眂之则陋也盍暂舍其所已学而勉进其所未学者哉
　　赠道士谢敬学序
　　乐安招仙观提防曽法师之徒多才而各有所嗜其长黄大有其仲袁天啓其少谢师程黄嗜道书佛书袁嗜儒书谢嗜毉书谢造吾门留止过信次谈及五运六气予与言曰毉家论六气流行丑中至卯中一卯中至巳中二巳中至未中三未中至酉中四酉中至亥中五亥中至丑中六而一嵗之气周又自大寒节起为来嵗之始交承之际隔越一气不相连接揆之造化疑若不合宋时青神扬子建善读内经谓气运肇于子中冬至后三十日在第一气之前是为嵗首之初气冬至前三十日在第五气之后是为嵗末之终气地气六十日判而二之分管初终子午之嵗燥金在泉则子中至丑中初气三十日属燥金下生丑中寒水第一气及亥中相火第五气竟终气三十日又与初气之燥金同丑未之嵗寒水在泉则子中至丑中初气三十日属寒水下生丑中风水第一气及亥中燥金第五气竟终气三十日又与初气之寒水同寅申卯酉辰戌巳亥之嵗皆然燥金生寒水寒水生风木风木生君火君火生湿土湿土生相火相火生燥金六十年循环继续相生并无间断谢闻吾言欣然领防予虽博观毉书而未尝学毉也谢既从师得毉术而于毉书又肯防究其进进不已而为良毉也葢可必矣因笔吾言以赠焉谢之字曰敬学云
　　赠易原迁袁州掾序
　　古之为士者苟可以仕则选于里举于乡而长治其乡里之民在公得以行己志在私得以资禄养此古之士所以自安于分内而无愿外之想也后世取士之法不一虽存选举之名而实与古不同何也所取不于其可用之实能而于其不可用之虚伎可以仕者或不得仕而不可以仕者乃或得仕时之多失人士之多失志往往由是学者易原庐陵人也其父禄仕于抚因而家焉原资敏才俊习进士业頴出辈流然一再试艺不利贫无以养不得已而受庶人在官之禄从事于郡四年矣上莫之或尤下莫之或怨职其所职有声称例当迁它郡于是由抚而袁其行也处者咸惜其去而莫可留也过予告行期且请所以赠予无可言则言谨身以养庶人之孝也勉之哉异日以艺进而伍于士子优为之迟速则有命子其居易以俟












　　吴文正集巻二十四
　　钦定四库全书
　　吴文正集卷二十五
　　元　吴澄　撰
　　序
　　送董中丞赴江浙右丞序
　　天子一新庶政御史中丞董公改授江浙行中书省右丞于是朝野之正人君子咸咨嗟叹息相与言曰人臣之所以委身报国者二言责也事任也事任有大小不得相侵越而言责实闗天下之重故公之昌言直气心有所不可无不言往往阨于任事者之非其人而不得行化且更矣非公得行其言之时乎而又以一方之事任出是不系乎一身之轻重也余谓诸君子之忠虑诚深抑古人有云臣之事君不择地而安之忠之盛也公之先世出总戎行则破敌摧坚入践禁闼则格非献可所谓不择事而忠者公亷正刚明得于天资成于家训当事任而敢于为当言责而敢于言不坠其家不负于国者知忠而己身之或出或入庸何知焉今以大臣出行中书省事视古牧伯为尤重江浙之地公之先正暨公皆抚临之与召伯世掌东方诸侯何以异其任岂轻且小哉迩年上下相防逺近相师政乖民怨无处不然况江浙地大人众素号难治者乎凡弊之根株蠧之孔宄公葢了然于胸中刬除剔决无难也本之以亷正刚明辅之以精密详审毋偏听毋轻信不期年而政事成夫子论为邦终之以逺佞人乂申之以佞人殆圣人非设危辞以恐人也彼佞人者其言可取也其才可爱也而孰知其不可近也哉江浙东南之都防人物之渊薮而公好贤乐善为天下最听言信行之际尚其慎诸防见公政成而来归有以解诸君子咨嗟叹息之懐而余于烟霞泉石间闻之亦将共为天下喜也
　　送卢亷使还朝为翰林学士序
　　往年北行徴中州文献东人往往称李徐阎众推能文辞有风致者曰姚曰卢而澄所识惟阎卢二公焉阎踵李徐为翰林长卢公繇集贤出持宪湖南由湖南复入为翰林学士夫翰林之职自唐宋至于今一所以宠异儒臣也公之文名天下莫不闻岂以宠异之数而为轻重哉是葢未足为公荣也然而有可以为天下喜者何也国有大政进儒臣议之此家法也公事先皇帝为亲臣三十年朝夕近日月之光朝廷事宫禁事耳闻目见熟矣凡宏规逺范深谋密虑有人不及知而公独知之者事或昔然而今不然昔不然而今然苟有议公援故事以对言信而有证听者乐而行者不疑其与疏逖之臣执经泥古师心创説而于成宪无所稽者相去万万也诗曰维今之人不尚有旧谓其明习旧事者也儒之为天下贵也用之而有益于斯世也若曰是官也职优而地散秩崇而望清步趋襜如言论渊如炳如也锵如也华虫黼黻如玉磬琴瑟于以仪天朝瑞盛世而已言及当世事则曰夫既或治之又奚庸间公不如是也而亦非天下士所望于公也
　　别赵子昻序【并诗】
　　盈天地之间一气耳人得是气而有形有形斯有声有声斯有言言之精者为文文也者本乎气也人与天地之气通为一气有升降而文随之画易造书以来斯文代有然宋不唐唐不汉汉不春秋战国春秋战国不唐虞三代如老者不可复少天地之气固然必有豪杰之士出于其间养之异学之到足以变化其气其文乃不与世而俱今西汉之文最近古厯八代浸敝得唐韩栁氏而古至五代复敝得宋欧阳氏而古嗣欧而兴惟王曽二苏为卓卓之七子者于圣贤之道未知其何如然皆不为气所变化者也宋迁而南气日以耗而科举又重壊之中人以下沉溺不返上下交际之文往往沽名钓利而作文之日以卑陋也无怪其间有能自拔者矣则不丝麻不谷粟而毯是衣蚬蛤是食倡优百戏山海万怪毕陈迭见其归欲为一世所好而已夫七子之为文也为一世之人所不为亦一世之人所不好志乎古遗乎今自韩以下皆如是噫为文而欲一世之人好吾悲其为文为文而使一世之人不好吾悲其为人海内为一北观中州文献之遗是行也识呉兴赵君子昻于广陵子昻昔以诸王孙负异材丰度类李太白资质类张敬夫心不挫于物所养者完其学又知通经为本与余论及书乐识见夐出流俗之表所养所学如此必不变化于气不变化于气而文不古者未之有也子昻亟称四明戴君戴君重庐陵刘君鄱阳李君三君之文余未能悉知果能一洗时俗之所好而上追七子以合六经亦可谓豪杰之士矣余之汨没岂足进于是哉每与子昻论经究极归一子昻不余弃也南归有日诗以识别
