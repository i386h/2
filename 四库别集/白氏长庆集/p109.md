<!-- { "loadSidebar": true } -->
　　得丁私发制书法司断依漏泄坐丁诉云非密事请当本罪
　　君命是専刑其无小王者非密罪则从轻丁乃攸司属当行下不慎厥徳擅发如纶之言自灾于身难求疎网之漏然则法通加减罪有重轻必也志在私行唯当専达之责如或事闗枢密则科漏泄之辜请验迹于紫泥方定刑于丹笔
　　得甲为所由稽缓制书法直断合徒一年诉云违未经十日
　　王命急宣行无停晷【古委切】制书稽缓罪有常刑将欲正其科绳必先揆以时日甲懈位败度慢令尤蓄怠弃之心既亏臣节壅骏奔之命自犯国章然则审时勾稽考程定罪法直以役当期月所由以违未浃辰将计年以断徒恐乖阅实请据日而加等庶叶公平是曰由文俾乎息讼
　　得乙盗买印用法直断以伪造论诉云所由盗卖因买用之请减等
　　贿以公行印惟盗用罪之大者法可逃乎伊人无良同恶相济所由既败官为墨予取予求彼乙乃窃器成奸不畏不入潜谋斯露窃弄难容犹执薄言将求末减用因于买比自作而虽殊情本于奸与伪造而何以兹降等诚恐利淫
　　得有圣水出饮者日千数或谓伪言不能愈疾且恐争鬭请禁塞之百姓云病者所资请从人欲
　　执禁之要在乎去邪为政之先必也无讼毖彼泉水流于道周饮瓢之人孔多蔑闻病间滥觞之源不足必起争端讼所由生欲不可纵上善未能利物左道足以惑人且稽以祥符征之时事地不藏寳当今自出醴泉天之爱人从古未闻圣水无聴虚诞之説请塞讹伪之源得景有志行隠而不仕为郡守所辟称是巫家不当选吏功曹按其诡诈景不伏
　　鹤鸣处隂声闻于外元豹隠雾乐在其中此将适于退藏彼何强之维絷景业敦道行志薄宦情太守以举尔所知将申蒲帛之聘夫子以从吾所好不顾弓旌之招惧俗吏之徒劳引巫家以自秽冀其言逊获免翻以行诈论辜况商洛拂衣汉且求之不得颍川洗耳尧亦存而勿论天子尚不违情功曹如何按罪
　　得丁为刺史见冬涉者哀之下车以济之观察使责其不顺时修桥以徼小惠丁云恤下
　　津梁不修何以为政车服有命安可假人丁职是崇班体非威重轻汉臣之宠失位于髙车徇郑相之名济人于大水志虽防下道昧叶中与其熊轼涉川小惠未遍曷若虹桥通路大道甚夷啓塞既阙于日修揭厉徒哀其冬涉事闗失政情近沽名宜科十月不成庶辨二天无政
　　得甲告其子行盗或诮其父子不相隠甲云大义灭亲
　　法许原亲慈通隠恶俾恩流于下亦直在其中甲忝齿人伦忍伤天性义方失教曾莫愧于父顽攘窃成奸尚不为其子隠道既亏于庭训礼遂阙于家肥且情比乐羊可谓不慈伤教况罪非石厚徒云大义灭亲是不及情所宜致诮
　　得州府贡士或市井之子孙为省司所诘申称羣萃之秀出者不合限以常科
　　惟贤是求何贱之有况士之秀者而人其舍诸惟彼郡贡或称市籍非我族类则嫌杂以萧兰举尔所知安得弃其翘楚诚其恶于稗败谅难舍其茂异拣金于砂砾岂为类贱而不收度木于涧松宁以地卑而见弃但恐所举失徳不可以贱废人况乎识度冠时出自牛医之后心计成务擢于贾竖之中在往事而足征可常科而是限州申有据省诘非宜
　　得乙充选人职官选人代试法司断乙与代试者同罪诉云实不知情
　　官择贤良选稽名实苟作伪而心拙必代斵而手伤乙情非容奸行乖周慎将如吾面遂充识以不疑未见子心果代试而有悔既彰闻而贻戚乃连坐以论辜察情谅不同谋诘罪诚应异罚法无攸赦选者当准格论人不易知职官所宜情恕削夺恐为过当贬降庶叶决平得甲与乙爵位同甲以齿长请居乙上乙以皇宗不伏在甲下有司不能断
　　庠序辨仪则先长长朝廷列位必尚亲亲惟彼周行是名同位德非心竞礼失肩随甲以桑榆年髙何以卑我乙以葛藟族贵奚独后予各兴争长之辞遂昧常尊之位然礼经尚齿且王室贵亲晋郑同侪信髙卑之或等滕薛异姓谅先后之可知难遵少长之伦宜守亲疎之序
　　得选用举司取有名之士或云不息驰骛恐难责实
　　声虽非实善岂无名不可苟求亦难尽弃属时当侧席任重抡材思得士于声华惧诱人于奔竞若驰骛而方取虑非嵗贡之贤如寂寥而后求恐失日彰之善将期摭实必在研精但取舍不私是开乎公道则吹嘘无益自闭其幸门名勿论于有无鉴自精于举措
　　得太学博士教胄子毁方瓦合司业以非训之本不许
　　教惟驯致道在曲成将逊志以乐羣在毁方而和众况化人由学成性因师虽和光以同尘徳终不杂苟圆凿以方枘物岂相容道且尚于无隅义莫先于不【呼对切】司业以训贵别或虑雷同学官以容众由寛何伤瓦合教之未坠盖宣尼之言然文且有征则戴氏之典在将劝学者所宜韪之
　　得甲居家被妻殴笞之邻人告其违法县断徒三年妻诉云非夫告不伏
　　礼贵妻柔则宜禁暴罪非夫告未可丽刑何彼无良于斯有怒三从罔敬待以庸奴之心一杖所加辱于女子之手作威信伤于妇道不告未爽为夫和招讼于邻诚愧声闻于外断徒不伏未乖直在其中虽昧家肥难从县见
　　得乙居家理廉使举请授官吏部以无出身不许使执云行成于内可移于官
　　调选正名诚宜守序敷求懋徳安可拘文乙积行于中闇彰于外廉使以道敦知已欲致我于青云天官以限在出身将弃予于白屋事虽异见理可明征抡琐琐之材则循旧格刈翘翘之楚宁守常科幸当侧席之求无惑刻舟之执况自家刑国移孝入忠既闻道不虚行足见举非失徳所宜坚决无至深疑
　　得景定婚讫未成而女家改嫁不还财景诉之女家云无故三年不成
　　义敦好合礼重亲迎苟定婚而不成虽改嫁而无罪景谋将着代礼及问名二姓有行已卜和鸣之兆三年无过竟愆嬿婉之期桃李恐失于当年榛栗遂移于他族既闻改适乃诉纳征揆情而嘉礼自亏在法而聘财不返女兮不爽未乖九十之仪夫也无良可谓二三其徳去礼逾逺责人斯难
　　得丁为大夫与管库士为友或非之云非交利也
　　见贤不称且亏事上之节非义苟合则涉黩下之嫌丁贵乃立家友其管库不思进善徒务降尊若接而或非自贻交利之责傥知而不举则速蔽贤之尤既未覈于是非故欲紊乎贵贱况公叔荐士家臣尚见同升虽文子好能管库不闻为友信乖慎守宜及或非
　　得四军帅令禁兵于禁街中种田御史劾以无勅文辞云因循嵗久且有利于军
　　为国劝农田畴有制示人知禁衢路攸先瞻彼三农艺斯五稼且町【他顶切田践处】疃【土旱切禽兽所践处】是务岂是赡军虽辙迹不加未为旷土辇毂必资于平易康庄难纵以荒芜务有畔之农秋成而利亦盖寡侵如砥之道嵗久而弊则滋多请论环卫之非式表铁冠之劾
　　得甲为郡守部下渔色御史将责之辞云未授官已前纳采
　　诸侯不下用戒淫风君子好逑未乖婚义甲既荣为郡且念宜家礼未及于结褵责已加于执宪求娶于本部之内虽处嫌疑定婚于授官之前未为纵欲况礼先纳采足明嬿婉之求聘则为妻殊非强暴之政宜聴隼旟之诉难科渔色之辜
　　得乙为三品见本州刺史不拜或非之称品同
　　桑梓攸重必在恪恭官品斯同则宜抗礼乙班荣是践威重可观况衣锦还乡已崇三品之秩虽剖符临郡应无再拜之仪岂以州里版图而紊邦家典制如或商周不敌敢不尽礼事君今且晋郑同侪安得降阶卑我既不愆素何恤或非
　　得景为兽人冬不献狼责之诉云秦地无狼
　　鲜或不给既旷乃官辞且无征是重而罪景兽人斯掌禽兽防供当路可求曾不思于疐尾充庖为用遂有阙于充肠既愆冬献之期难偿西邻之责载详地产重振国章荐必以时吾能言于周有生靡常所子勿谓其秦无縦口给之不慙在面欺而无舍
　　得景负丁财物丁不告官强取财物过本数县司以数外赃论之不伏
　　人縦于贪动而生悔物非其道取则有赃丁放利欲赢景逋债未偿懐不忌而强取姑务丰财逞无之过求岂非黩货情难容于强暴法必禁以夺攘以交易而求多尚宜准盗在倍称而过数孰谓非赃若以律论当从县断
　　得乙请袭爵所司以乙除丧十年而后申请引格不许乙云有故不伏
　　爵命未坠嗣袭有期在纪律而或愆当职司而宜举乙旧徳将继新命未加所宜纂彼前修相承以一子何乃废其后嗣自弃于十年嵗月既已滋深公固难必复然以法通议事理贵察情如置身于宴安则宜夺爵若居家而有故尚可策名须待毕辞方期析理
　　得丁为士葬其父用大夫礼或责其僣辞云从死者
　　礼惟辨贵孝不贬亲是谓奉先孰云僣上丁庆加一命忧及三年凶降昊天且结茹荼之痛吉从逺日方追食菜之荣既贵贱之殊宜亦父子之异道同曾元易箦正符于大夫殊宴婴遣车见非于君子未爽慎终之义允符从死之文辞则有征责之非当
　　得甲将死命其子以嬖妾为殉其子嫁之或非其违父之命子云不敢陷父于恶
　　观行慰心则禀父命辨惑执礼宜全子道甲立身失正没齿归乱命子以邪生不戒之在色爱妾为殉死而有害于人违则弃言顺为陷恶三年之道虽奉先而无改一言以失难致亲于不义诚宜嫁是岂可顺非况孝在慎终有同魏颗理命事殊改正未伤庄子难能宜忘在耳之言庶见因心之孝


　　白氏长庆集巻六十七
　　钦定四库全书
　　白氏长庆集巻六十八
　　唐　白居易　撰
　　碑志序记表赞论衡书【凡十三首】
　　故京兆元少尹文集序
　　天地间有粹灵气焉万类皆得之而人居多就人中文人得之又居多盖是气凝为性发为志散为文粹胜灵者其文冲以恬灵胜粹者其文宣以秀粹灵均者其文蔚温雅渊疏朗丽利检不扼达不放古淡而不鄙新竒而不怪吾友居敬之文其殆庶几乎居敬姓元名宗简河南人自举进士歴御史府尚书郎讫京亚尹二十年着格诗一百八十五律诗五百九赋述铭记书碣讃序七十五总七百六十九章合三十卷长庆三年冬疾弥笃将啓手无他语语其子途云吾生平酷嗜诗白乐天知我者我殁其遗文得乐天为之序无恨矣既而途奉理命号而告予无几何防予自中书舍人出牧杭州嵗余改右庶子移疾东洛明年复刺苏州四年间三换官往复奔命不啻万里席不遑暖矧笔砚乎故所托文久未果就及刺苏州又剧郡治数月政方暇因发阅箧袠睹居敬所着文其间与予唱和者数十首烛下讽读憯恻久之怳然疑居敬在旁不知其一生一死也遂援笔草序序成复视涕与翰俱悲且吟曰黄壤讵知我白头徒念君唯将老年泪一洒故人文重曰遗文三十轴轴轴金玉声龙门原上土埋骨不埋名呜呼居敬若职业之恭慎居处之庄洁操行之贞端襟灵之旷淡骨肉之敦爱邱园之安乐山水风月之趣琴酒啸咏之态与人久要遇物多情皆布在章句中开巻而尽可知也故不序时寳厯元年冬十二月乙酉夕在吴郡西园北斋东牖下作序
　　海州刺史裴君夫人李氏墓志铭【并序】
