<!-- { "loadSidebar": true } -->
　　永乐十六年七月二十四日桂东县儒学训导泰和廖潜仲卒廖出周文王子伯廖之后五季之际繇金陵徙泰和世袭儒业洪武初为泰和县学教谕曰子谦称愚寄先生者潜仲祖也父叔章母王氏生二子龙鸾龙潜仲也潜仲幼丧父教育于其祖祖卒潜仲未弱冠也卓然有立志出就学县博士日自防励读书为文不袭成说蹑故迹着四书经义论防多至千篇同辈莫及也仪观伟然面白晳如玉疏髯秀眉雍容凝重人不得窥其际善谈论闲暇于乡人朋友饮酒纵弈嬉间出片语相调谑辄倾一座以是无少长贱贵皆乐亲之然其中素所操执者未甞假借也永乐元年充贡为太学生召试文渊阁除鳯阳蒙城县教谕后丁内艰服阕改雷州海康县学教谕两县学教皆久弛潜仲力作新之初至防城五年来海康四年则通三考满矣虽其学者多有成中科选者皆选于潜仲去职之日例不得书绩遂降郴州桂东县学训导在桂东期年尽力职务虽疾不废易箦之旦犹【阙】　升堂见诸生盖年五十而卒潜仲不以利废义继祖母袁一女钟爱祖有遗赀产袁率简畀其女然后斥其余畀潜仲族姻不能平潜仲独无一言孝事袁终其身袁卒或教质于官以复其产者终不聴而敬其姑如袁之存也终身不衰潜仲自少壮负理才使受一郡一邑而为之可以得民惜乎其未见试也娶谭氏有妇道子男二丌谟谟永乐癸未进士翰林庶吉士女二长嫁邓时亮次嫁乡贡进士刘组孙男三丌谟将卜卒之嵗某月某日葬于某山某原以余其父友也奉事状请为铭铭曰
　　士重者义而世以利才庶有济而蓄未试命之不犹行则无愧
　　前浙江布政司左防政林公墓志铭
　　前浙江布政使司左防政林公讳瑜字子润漳之龙嵓人其先出晋拒逺将军晋安郡王禄之后而居泉之龙浔世业儒宋庆元中有讳起东者始徙龙嵓再世至鳯公之髙祖也曽祖诏承直郎龙嵓县丞祖宜庆元以明经为南靖县学教谕自出赀作先圣庙不以勤众考得元季寇乱有保御功分省承制授长泰县簿复授百夫长皆以母老辞娶黄氏生五子其五公也自少有志于学洪武中为太学生居太学五年擢五军断事中司稽礼又六年陞右断事公居官以忠爱为本于议狱多所平反数月陞江西按察司佥事授奉议大夫陞奉政大夫行部过贑有侄杀其伯母者狱已具公聴其辞而加察焉实豪民索逋不得击杀之而以贿移于其侄竟坐豪民而释其侄安福有强盗数十人郡县连嵗捕不获给事中及三司奉诏发兵捕之而不急捕盗更聴奸民悉取民之富者诬以匿盗非法考掠备极楚毒富民不能胜倾重赂乃得释既又及平民盗以是遂逸去而平民不间贫富悉困矣奉诏者既以罪去而公代盗悉得而民若不知者公和厚乐易待物以诚用法持平恕临政务寛简所至礼贤下士考阅诸生而奨劝之歴三考以最陞本司副使授中顺大夫流民聚长沙为寇与袁接境朝廷命丰城侯总湖广江西兵击捕之总兵檄公招抚胁从者多归焉渠魁既得余党复叛公复徃抚之遂以无事甞督造战衣一百万期三月完如期而集又从工部尚书宋公采宫殿材于蜀而公分徃马湖极险逺之地事集而民不病盖公于使人必酌其力体其劳而善抚之初自蜀归有重狱二十余人疑未决公立直之又三考当去于是居江西二十余年矣前所未有民耆耄三百余人遮马首罗拜曰公厚徳被我民久矣民何以能忘公今决去不留其何以慰民之思也相挽公足出一履竞取之公乃得【阙】马驰去以最陞浙江布政使司左参政浙江素繁剧时布政使以下员皆阙公至独任早夜躬勤不少懈逾年吏舎夜火延毁公署及文书事闻并逮公诣秋官公辄引服不自辨未奏以疾卒永乐二十一年正月朔也公在官三十年禄入益厚而自处泊然不加布素时平居教子甞举汪信民菜根之言曰此立身之要也诸子日务于学则训之曰学以明善诚身而达于用文辞非所急也公间为诗文未甞存藁喜书法晚亦斥去家居有后山之胜而仕于外未甞忘也辄以自号云娶曽氏有懿行子男五人嵩髙嵩旸森髙京旸华髙嵩旸先公卒女一人适苏实孙男八人冠冕弁旒缨圭璧组孙女六人于是嵩髙京旸治殓毕将奉柩归葬以进士王源所述世出事行请铭将以纳诸竁呜呼明辩之才机巧之智刚厉之气非不适于世用而平实之行寛简之度安静之政使人称为忠厚长者如林公其可多得哉士竒江西之人也知公之所施间甞与公徃还又知其所存故不辞而为之铭曰漳有后山孕灵毓清是生林公温裕静贞跻华朝着职时谳议允直且平靡或愆盭大江之西肃肃风纪表其仪威亦笃恺悌奕奕浙藩禄位益崇丕賛承宣夙夜惟恭居无几何郁攸为咎公曰予责敢疵司寇其徳孔厚其隠谁白逝者不复知者徒恻故丘有藏既坚且深载行勒铭式视来今
　　故中顺大夫詹事府少詹事邹公墓志铭
　　永乐二十二年三月初六日詹事府少詹事邹公卒于官公之先自欈李徙钱塘世畜徳不仕考夀之博学有志遭元季亦晦迹不出公讳济字汝舟蚤丧父事母以孝称天资頴敏好学强记稍长防县庠材识为同辈所服先生君子多重之余杭令聘佐教县学遂奉母徙家焉而毅然师道自任振起诸生皆趋于学一新学舎自令丞以下皆严敬之秩满陞中都国子学録又陞国子助教一时国学之为师者皆乐与交为弟子者多乐就其讲下无几坐事自陈左迁西安府学教授未赴改河间府学用荐者陞平度知州阶奉训大夫廉简寛厚吏民安之丁母忧服阕用翰林脩譔李贯举脩实録官事摭要井井有章书成赐纱衣一袭币表里各四白金五十两陞礼部仪制郎中阶奉议大夫进奉政大夫时朝廷祭祀册拜庆赉及仪物制度徴旧章防古典盖部一资于公诏脩永乐大典以五人总裁而公预焉安南拒命诏大将军帅师征之择朝臣有文学者徃司奏记公承命以行军事多所助益安南平逾年余党复贰王师再出公亦继徃还陞广东布政司右防政务持大体而简重寛平以率郡邑岭海之区政化行焉坐累左迁吏部郎中数月擢左春坊左庶子在辅导之职言无不从宠遇特厚奉令防授皇孙经明于启迪满秩陞詹事府少詹事阶中顺大夫公为人和易坦夷不见崖岸于物无所迕自公卿下至武人庸皆乐亲之其学长于春秋为文章不烦思索举笔率就所居号颐庵客至必具酒相与倾洽遇朋徒之会山水之防辄欣然从之不以事废兼嗜老释之学旁通深造虽其徒尊宿者鲜或过之盖春秋六十有八而卒娶袁氏继薛氏子男二本干二女长适大理寺丞永嘉汤宗次未行孙男一炳公虽歴事三十余年数更显任而没之日家无余赀惟藏书数千巻而已余与公同为史官时徃还后春坊同寮又十余年相与益厚于是本干将奉公之防归葬余杭以左司直郎金寔所为事状请铭义不可辞为叙而铭之铭曰
　　繄公之兴自儒师诜诜执业趋臯比表植模范悬蓍陟于上庠闳厥施防书石室登金闺讨论五礼宗伯资防賛戎幕文翰驰旬宣出佐南海涯宫坊入恃腾宠辉猗公歴试罔不宜铲觚削畦和以夷有不为公矩入规盍视公履谁疾疵天目之趾公全归后欲考徳徴铭诗
　　叶处士墓志铭
　　仁和叶处士卒其子中书舎人蓁将奔讣归缞绖奉兵部郎中柴车所状处士之行泣拜请铭其葬按状叶故汴人从宋髙宗南渡家杭之仁和遂世为仁和人处士讳茂字茂实三嵗丧其父某七嵗丧母而鞠于叔母九嵗遭元季之乱寇陷杭州家人皆散失处士被俘即脱其耳金环畀寇寇舎之去既归而孤惸孑然日夜悲摧感愤能奋弱为壮图所以自立十四治生事日益见端绪既冠遂殖其家国家平定四方挟其赀逰中原走闗中转歴山东西又南泝大江浮彭蠡逾五岭纵观乎南海而循八闽以归遂裹足不出日亲其乡之君子以适于恬憺幽闲之濵而志于义施常推所有以振穷恤匮假贷不能偿者还其券教其子力学而勉之曰吾适生非时而不遑于此也汝必成吾志长子擢官近侍喜动顔色谕之曰吾及见汝荣达幸矣然必无辱君父乃汝之贤年八十而卒其卒以永乐癸夘十月九日而葬以卒之明年某月某日墓在钱塘西山之趾其配岳氏其子男二长即蓁次蕙女一归周某孙男三鲁夀祖某铭曰
　　弱之艰奋而克彊壮之通敛而弗扬其行之臧而夀与康而俾来也昌
　　王处士墓志铭
　　龙溪王处士卒将葬其子大理评事升奉韩府长史杨曜宗所述世出事行介翰林侍读李时勉以求余铭余识升于南京素已重之不忍以辞按王氏之先居光州固始自唐徙闽而家漳之龙溪世逺族盛至义甫娶李氏生四男子其三处士也讳举逸字宗礼少甫知学而父兄相继没即奋自立躬畊以奉母事母生养死葬克致其诚嵗时祠祀祖考遵用儒者礼不惑于流俗冠礼废于乡久矣酌古今而行之于家洪武中郡甞推举孝廉辄自忖念国家所为表徳励俗甚盛举也顾余之鄙陋敢忝窃哉卒辞而勉其子于学曰吾蚤孤多艰而不遑于此也若等必务焉又曰学必审夫义利之几庶几切已用也广购书籍礼致明师以资之昆弟族姻之子亦必励以学虽有畎畆之务旦暮躬率不废而名其宴处之居曰息耕为人温厚端谨而乐施济亲戚乡防急难者恤之贫乏者赒之嵗歉谷贵倒廪以贷其偿与否不计也里津渡舟梁壊辄治之甞风望一舟漂里大溪中失楫几覆遽命家人徤勇数辈以舟徃援之一舟之人免于覆溺所及人槩类此其卒以永乐癸夘十二月二十日距所生至正甲申歴嵗八十初娶林氏有妇徳躬俭勤相夫以殖家先若干年卒葬其乡之某原继郭氏子男二长即升次防女二长嫁胡永诚次嫁林昱孙男一彛女八卜以卒之明年某月日合葬【阙】　　人之竁之左升永乐二年进士歴安福罗田知县平凉府推官大理寺左评事能敬慎自持其初为安福于吾同郡在官数月召还民攀辕送之有至于流涕者今殆二十年民犹思慕之不忘非诚心爱人何以致此此吾所为不忍辞铭者也铭曰
　　民之类四士农其先农以本重士以道贤越古有士匪力弗食凡古之农孰匪士徳允笃宗礼殆古之民恱义与仁勤穑以身亦既夀考而全其归垂祉续闻嗣世有煇
　　故翰林庶吉士宋子魁墓志铭
　　永乐十九年四月二十八日翰林庶吉士宋子魁卒于北京年三十有六其素所交防皆嗟伤悼惜之不已其始病也余与钱检讨习礼徃问之医者从傍制药语余曰即三日或五日瘥矣岂谓更数日竟以不起子魁为人温然与人交能辅之善猝有缓急可望而所为悼惜之者明于世务达于理道有慈厚爱物之意盖可用而未用而今已矣于是其从兄吏部主事子环既殡之文明门之外遂出翰林编脩尹鳯岐所状事行泣谓余曰吾弟不幸不得少见于时其可使无闻于后乎愿得一言他日归葬于乡也刻之墓中按状宋之先自广平徙新淦后徙吉水至荣甫又徙庐陵荣甫生长卿长卿生彬之其曽祖也祖成章复居吉水父若宗母张氏子魁讳魁生而秀禀异常儿稍长頴敏好学读书或忘寝食日益有造诣选补县学生下笔为经义论防群辈多让之永乐九年中江西乡试十三年陈循榜登第为行在翰林庶吉士文学益进预脩性理大全等书书成受赐赉明年扈从还南京十九年春奉诏送秘阁书籍至北京无几得病未病往谒祭酒胡公座中有察人气色以决休咎者特戚焉于子魁盖旬浃而卒卒数日凡为庶吉士者悉送吏部将授官而子魁不及见矣子魁娶邓氏子男二忭恪女一卒时父母皆老子幼暨其妻皆不在侧病而扶持之敛而殡葬之皆子环也铭曰
