<!-- { "loadSidebar": true } -->
　　我国家多将率才并世所见者三人皆官提督皆死国事又皆未竟厥用曰马忠壮全曰宫保花连布其一则忠毅公然宫保与余同官最久忠壮亦尚及识一面独忠毅远隔数千里二十年来宦辙南北耳其名究未面其人也惟屡读邸报见其勇猛任事见其忠勤为国见其出万死不顾一生又独能以精诚上结主知以为东南闽师有此人小丑不足殄矣及闻黑水洋之变虽识与不识无不东向哭失声为圣天子惜此鞠躬尽瘁之臣也乌乎十年来使封疆大吏人人能与公同心则贼之平已久然又怪公以孤忠孑立今上亲政未及一觐阙廷顾转邀不世之知破浮言排物议一意任公命为总统功已旦夕成矣而变出意外遂使边隅小丑暂缓天诛东海荩臣遽沦泉壤此则不能无恨者耳夫忠壮剿金川酋宫保剿铜仁红苗皆死于事之方殷而公独死于功之垂就此则尤可惜者乌乎公孙述灭光武感念岑彭吴孙皓亡晋武帝亦流涕曰此羊太傅之功也吾知不日海宇荡平圣天子亦必轸念劳臣以为非李长庚不至此则公死而亦若不死矣按状公讳长庚字超人自号西岩世为同安着姓曾祖思拔祖宗德父希岸彰化县学生三世皆赠如公官妣皆赠一品夫人赠公有五子公次居三幼即异常童甫入塾学书即振笔书唐李白句云天生我才必有用赠公大奇之命以今名性笃孝年十七母余太夫人疾衣不解带数月免丧习骑射慨然有当世志试补武生举乾隆庚寅恩科乡试明年成进士授蓝翎侍卫扈跸畿辅者三年二十六出为浙江衢州都司居六年擢提标左营游击又六年由太平参将擢乐清副将林爽文之乱入闽护海坛镇总兵所辖日南滨州故盗薮公至始哨其地捕除之会邻境有被劫者误指为海坛界落职留缉公一不申辨遽毁家募乡勇出洋擒盗首林权又擒盗陈营等大岞盗善火器战屡却公竿镰以断其船跳登之贼火燎公须短兵接大获乃返时总督为郡王福康安访水师将材独礼异公公慷慨言曰长庚破家为国船既自造军食器械一不资于官惟火药非私家物愿有请于是督府下檄沿海凡李某所在调用军火不限多寡与之先是闽盗陈礼等阑入杀浙江参将吏莫能捕以属公不三月获之奏起游击旋署福建铜山参将铜山战舰徒空名公别用选锋作商人装出海不张旗帜见者不知为官军也故贼至辄得越岁以父忧归仍还署任救象屿商船之被劫者贼来扑我兵少势不敌公伏不动待贼炮尽出不意创过其舟一炮殪之日向暮隐约又见数艇公亟收泊数艇者亦泊比晓相持公命我舟一字排列作长山蛇形后船插前船巨缆絙之贼从东来我师东第一舟应之以迄第八西来亦如之回环终日贼无如何是役也鎗炮声震数百里杀伤过当旋补海坛右营游击今上元年即授公铜山参将明年擢澎湖副将保举入京未至授定海总兵纯皇帝召见奖谕有加命速抵任公受事条具缉捕事宜以上总督故协辨大学士书麟公多如公议前总督魁伦奏请改造同安梭船一事亦公所创也明年土盗凤尾帮诱入安南夷艇公破之三盘岙拔他将被围者出之当是时羣盗蔡牵林阿全等诸有名目无名目大小以百数舶交海中而当事者独急艇匪日夜程督公追之浙洋追之闽洋又追过闽越交界之甲子洋乃返明年四月击蔡牵白犬洋功最赐花翎五月夷匪大入浙抚阮公元奏以公为统帅报可六月与黄岩镇会师松门飓风作覆贼舟殆尽获其伪爵伦贵利俘斩数千人艇患自是纡矣计自蔡牵朱濆以外公所捕获海盗有名目者于深水洋获李出等二十二人于潭头获丁郭等十九人于六横获林俊新等十五人于徐公洋获杨乌等十九人于竿塘获李车黑等十人于旗头获陈帖等二十二人于东霍山获李广等二十一人斩首十级乘势至尽山获陈火烧等二十二人斩首十一级于三盘获高英等七人于山东黑水洋生擒林权等五十余人斩首二十级获船只器械无算他若浮鹰之战生擒五十余人南圯之战一日夜获八十余人黄拢之战沈贼艘二毙七八十人斩首五级数俘得五十二以上皆稽年逋盗遇公无不亡魂失魄鱼奔豕窜陷胸抉首相接以是贼中口号曰宁遇千万兵不遇李长庚此即公剿贼不遗余力之大略又计公所历洋面曰白水洋深水洋潭头洋六横洋徐公洋竿塘洋尽山洋日东沪洋三沙洋南麂洋浮鹰洋淡水洋甲子洋斗米洋调班洋三盘洋沱澝洋佛堂洋白犬洋黑水盖自嘉庆之元迄丁卯历十二年凡寒暑昼夜风霰雪雹无一日得离海洋亦无一日不搜海盗鬓发以此白面目以此黧而公亦誓死灭贼不复有旋踵想矣记曰以死勤事以劳定国者实于公一人见之公所自创舟船营阵曰火功船同安梭船曰常山蛇水阵其为总统也又申明军令条下阵法一定帮兵船居中用黄旗总领用五色方旗黄温二帮兵船居左用红旗总领用五色尖旗闽帮兵船居右用白旗总领用五色尖旗军船行日插五色旗夜悬三灯一遇贼兵不论何帮先见者即高张本色旗以便后船眺望协力攻击仍视中军旗号指东则向东指西则向西入夜中军船放火号三枝各统领二枝各船一枝所携药弹必待盗船既近然后开放故鎗炮绝无虚发盖公行军严整又若此其年冬擢浙江提督台湾平调福建水师提督旋又调浙江总统盖自上亲政以来又专以蔡牵事付公闽浙水师皆属焉公感激上知益思自奋其剿蔡牵也败之于青龙港覆之斗米洋又大蹙之于鹿耳门嗣以牵船从北汕漏出有旨夺翎顶继又败之于三盘又挫之于调班洋又大搏之于渔山公血战受伤事闻复顶戴又大败之于东涌炮击牵从子蔡添来落海明年又扼之奥洋大星屿断牵船大桅毁其篷索时公为客兵以粤为主使粤援即至客主交逼则牵受首必矣而无如粤之故缓其期若惟恐公之成功者牵复得间脱去上闻虽切责粤帅下部叙公功而事机已坐失矣又与粤帅会剿岙门盗先期奏请事竣暂还浙理军政上未允遂即日复行冬合金门福宁二镇共击牵浮鹰擒七十五人斩级十五十二月二十五日至黑水洋追及之牵所有三舟耳公奋勇欲登舟几得上忽风浪遽作仓猝中贼炮伤咽喉额角遽以是日日昃陨命乌乎贼濒于死屡矣乃桅断不死蹙之绝地不死岂天故欲稽其诛以俟恶稔始举族以歼之使一不留遣种耶抑天欲彰公之节故使变生不测而贼亦旋踵即灭耶是皆不可知者矣督臣疏入上震悼为之堕泪使抚臣迎其丧奠醊赐帑金千两续又赐帑金四百两追封三等壮烈伯于本县建立专祠仍下部臣议恤赐全祭葬赐谥忠毅又累降旨申饬水师将帅为公复仇勅督臣用所获蔡牵义子蔡二来脔以祭公枭其首丧次圣代褒忠之典可谓无以加矣非公之破家为国忘身灭贼不以死生利害之念稍存于中者而能致此乎公生平读书外喜静坐天性知兵尤长水师大小经百十战所斩获不啻千数所获军装器械不啻万数他人得其一即诧奇功在公尚不足言公所至修学校作义冢见义必为并有士大夫所不能者公生于乾隆十五年四月二十五日年五十有八配吴夫人无子有养子二曰廷驹乙卯科武举早卒曰廷钰方为公后承其丧吴夫人生女二一字叶寅在室殇一适同县候补同知陈大琮今奏留浙江欲随大府剿贼以复公雠者也将以某年某月葬公于某乡之某原千里走使乞为志墓之文余生平慕公而恨不得见者也重为之铭曰岷山之源谁神于江离堆灌口为公之宗闽江之南谁神于海高浦浯洲公神斯在公不灭贼贼害公怒气上作三天虹雷电击贼沧海东公之英灵在天地一讣传来十州涕除夕先膺万家祭公能报国死亦甘留此正气维东南我铭公墓兮石作函历万万古兮词无惭 
　　
　　〇南陵工山神祠及孝感祠壁记 
　　南陵工山县镇山也其周七十里高数千仞鲁语云社稷山川之神有功烈于民者祀之工山虽一隅之山然实能出云降雨灌溉百里则山之有神神之有祠固也而前世相传神为晋孝子何琦夫生有嘉德没为明神亦固也事不必远引汉秣棱尉蒋子文以逐贼死为锺山之神至改钟山为蒋山晋宣城内史桓彝以御寇死迄今为泾县湖山之神甚至三国吴时梅根冶一小女子以救父死亦得为神是何孝子之得为神非凿也然今之祀蒋山神者木主则曰蒋山之神祀湖山神者木主则曰湖山之神不以蒋侯桓内史凿之也善夫明洪武三年诏书祀五岳四渎者东岳则称泰山之神东海则称东海之神举凡前代封号及一切附会之说皆削之社稷城隍之祀亦然曰社稷之神城隍之神亦不以句龙后稷之说附会之也今何氏子姓必欲证工山神为祖祠而此方知礼者又或起而争之皆非执衷之说矣必欲为百世不易之论则祀工山者主宜称工山之神所以遵历朝祀典也祀孝感祠者主宜称晋孝子何琦如是而何氏子姓与土人之以工山神即何孝子者固并行不悖也然余更欲为何孝子辨诬朗陵为西晋何曾封邑晋书列传曾陈国阳夏人与孝友传之何琦为庐江灊山人者渺不相涉按琦本传母亡服阕公府辟皆不就高尚可知何必假他族朗陵之封以焜耀身后乎方志至谓之朗公则又以支公远公缁流一辈目之矣明沈尧中碑记又称为何孝廉考琦传虽曾察孝廉然尝除郎中又尝补泾县令不得复称为孝廉也何氏子姓不此之争而沾沾焉争工山祠孝感祠之分合遂使祖宗受百世之诬而反不置辨得无贻籍谈数典之诮乎其它神奇附会之说儒者所弗道亦不足道耳余又怪明曹学佺作名胜志顾祖禹等作舆地书咸自负该博而于工山朗陵山下皆沿土俗之讹而不能正则不考书传故也今明经章兆祥等既致启于余而何氏子姓又以工山祠孝感祠碑为请用一一详列之其证何孝子之可为工山神者亦以明神人一理士大夫之能孝于家忠于国者死而不朽不朽之事即为明神亦庶几可风励末俗耳至汪贡士越着辩又以为何孝子琦当配祀工山如后土社弃配稷之例说殊未谛夫工山一县之山耳安得复有配祀若如贡士之说则古今帝王之祀皆以其臣之有功德者配享如风后力牧之于黄帝是矣风后力牧不闻又有配食者明大有配小无配也 
　　
　　〇学津讨原序 
　　宋左禹钖有百川学海一书判作十集共一百余种经史子集四部厘然较之唐宋诸贤欧阳询虞世南徐坚及宋初三大部以迄玉海事文类聚诸书之以事相类以诗文相类者可云最善国朝汲古阁毛氏因之有津逮秘书之辑视学海采择较精盖丛书之例极搜罗之富无割裂之嫌既录全书并登秘籍胜于类集者以此近时鲍上舍廷博复辑知不足斋丛书至登乙览复采入四部中可云极荣遇于儒者集盛事于文林矣然毛氏则多采书画跋及诗评诗话而于有裨经史者反略焉鲍氏则意专在未刊之本未经见之书而不能以经史子集为类是以稗官及说部亦进而与经传相参此则千虑之一失也至李兵备调元函海虽由汉迄今多及百余种然专主全蜀而不及他州赵明经绍祖泾川丛书亦能网罗散失然又专主一隅而并不及本郡此盖一方之书非可以统古今之盛括垓宇之全者也张君若云生于海隅而嗜古若渴家藏至数百万卷而又校雠精审登采谨严其伪者黜之无关切要者削之共百数十种刊布远近名曰学津讨原虽本毛氏之书而增损之而义例益严复加之考证可云善之善者嗣又得宋本太平御览不日将刊成以公同好行且读而叙之吾知海内珍此二书当有过于毛氏汲古阁鲍氏知不足者吾与海内士大夫又乐观其成矣 
　　
　　〇何孝子祠书壁 
