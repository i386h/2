<!-- { "loadSidebar": true } -->
　　两年前余选唐人及本朝七言絶句各得百篇五言絶句亦如之今锓行于泉于建阳于临安元白絶句取多白止取三二首元止取五言一首惟窦氏兄弟曰羣曰牟曰巩所作极少然皆可存夫合两朝六七百年间防搜精择仅四百首信矣絶句之难工也昔王筠自谓其家七叶文章人人有集由今观之集恶乎在盖诗之传以工不以多也金华宋吉甫祖子孙三世八人所作诗何翅万首或者止摘取其絶句一百七十一篇行于世余谓窦氏之少足以胜王氏之多它日宋氏此编必传谈者必曰后村眼毒
　　跋赵忠定公朱文公与林井伯帖
　　某为童子时受教于先友井伯林丈初筮主靖安簿辱授印焉巻中诸帖昔皆尝见后三十余年复从君保陈君见之盖先友宰上之木已拱而其家亦益落矣感今念昔不胜悲慨当干淳间艾轩先生与忠定相君同馆井伯丈以艾轩犹子为忠定上客所交皆当世名人而于宋张吕三君子尤厚忠定帖虽家事琐碎亦谋焉文公帖如党论之兴大愚之贬衡阳之薨皆当时大变故士大夫掩耳不敢闻者文公独谆谆然赴告于井伯丈一太学生未脱韦布而隠然任世道之隆替受诸老之付嘱可不谓贤矣哉初余干县尹有憾于忠定谪命下祖昔人撼莱公元城故智张皇特甚井伯丈适在吴中先驰矾书以报忠定赖以自安呜呼使遇良史笔之岂减于陈仲弓郭有道耶昔太史公书传杨恽蔡中郎书传王粲韩吏部文传李汉不必其家子孙也君保其善藏之
　　跋建阳马揖菊谱
　　菊之名著于周官咏于诗骚植物中可方兰桂人中惟灵均渊明似之后汉胡广贵夀偶然尔乃托菊水以自神粪土之评万古不磨乌乎非广之辱菊之辱也至忠献韩公始有晚香之句脍炙人口近有畨禺崔公辞相印不拜自号菊坡俱为本朝佳话呜呼非二公之荣菊之荣也建阳马君谱菊得百种各为之咏其嗜好清絶可喜亦幸君未为人爵所縻林下趣专获与菊相周旋如此未知君他日官达将为伯始乎抑为韩为崔乎将以荣是菊乎抑以辱为君乎君其谨之慎勿以菊以遗憾
　　跋艾轩缴新除殿中侍御史书黄奏藁
　　近嵗词头积压朝士有供职累月衔内犹带新除者惟一二官除书下舍人运笔如飞辞免下已诣閤门受告徃往借王言以纳谄庆元初某人除正言邓舍人驿命词末云罔或弗良于言则有无疆之恤寓训戒之意焉某人勃然谓其挟命令以箝制台谏当时以邓公为难今观艾轩先生缴谢某殿中除目然后知先生之为尤难也首引宋敏求缴李定事先生此举真可以继宋公然宋公去苏李二贤又以不奉诏去艾轩去它舍人遂急急奉行是淳熈士风有媿于熈宁矣谢某不敢仇艾轩而某人敢怒邓公是庆元士风有愧于淳熈矣前辈益逺览卷慨然岩仲艾轩外孙也它日勉旃
　　跋朱文公与陈丞相帖
　　文公上受孝皇深知当时元老大臣多敬事公下为天下学者师尊惟不为时相王鲁公所喜或言因按发唐台州而然夫为天下之宰当平其心顾以一乡芥蔕胷中乎文公与陈福公帖云除书朝下刻章夕闻者亦足以见其不容于时之大意盖曰主眷曰人望曰公论至此皆不足恃而相权亦可畏矣若夫上无人主之知次无元老大臣之助下无天下之誉又值王鲁公辈当轴秉钧止有山林一路可入别无它法林君善藏此帖非我辈人勿轻出
　　跋柯岂文诗
　　观人言语可以验其通塞郊岛诗极天下之工亦极天下之穷方其苦吟也有先得上句经年始足下句者有断数须而下一字者做成此一种文字其人虽欲不穷不可得也元白变其体求其谐俗茗坊酒垆徃往传诵诗稍滥觞矣然元至宰相白亦侍从余所谓通塞之验非耶抱瓮翁盖嘉泰间大诗人集中奇古刻深者本色人读十过方解然生有高名没不沾寸禄诗虽工何为者岂文颇趋平夷务使人易晓或谓其与乃翁机轴相反余曰士一身之通塞六亲之休戚系焉使人人学郊岛则诗人之家皆当咽于陵之李而食首阳之薇矣孔子曰辞达而已矣岂惟辞哉余既哀抱瓮翁之穷又将贺岂文之达矣
　　跋宋吉甫和陶诗
　　和陶自二苏公始然士之生世鲜不以荣辱得丧挠败其天真者渊明一生惟在彭泽八十余日涉世故余皆髙枕北牕之日无荣恶乎辱无得恶乎丧此其所以为絶倡而寡和也二苏公则不然方其得意也为执政侍从及其失意也至下狱过岭晩更忧患始有和陶之作二公虽惓惓于渊明未知渊明果印可否金华宋吉甫在其兄弟中天资尤近道自少至老不出闾巷不干公卿有久幽不改之操未论其诗若其人固可以和陶矣况读之终巻寄妙指于篇中寓髙情于笔下其诗亦不可及欤
　　跋卓君景福临淳化集帖
　　自蔡公仙去里中书学遂絶近嵗二陈出焉崇清宜大字愈大愈奇复斋字可至二三尺而小楷行草端劲秀丽在崇清上寸纸流落人争寳藏至今后生辈结字运笔十人中九作复斋体然复斋本学欧后谓余曰少时实师九成宫记今五六十矣当向上作功夫岂必尚寄率更篱下耶所跋卓君临淳化集帖凢一百十有五字老气森严殆欲扫去欧虞褚薛而自为一家者卓君盖其中表亲授笔法今亦以能书名闻之奕家弟子必髙师一着岂惟奕哉逸少衞夫人子弟也突过其师大令逸少子也与父齐名卓君勉旃复斋可作必有咄咄逼人之叹矣
　　跋王实斋送林丛桂序
　　汉有孝亷科最近古于时郡国不兴亷不举孝者有罚其求之勤如此始也得王吉鲍宣之流其后滥觞及于孟德仲谋也然必矫揉乃可得誉必考察乃可充赋唐以后诸科皆废虽有曾闵不过旌门闾馈酒饩而已若夷与跖则混为一区无所别异惟进士一科尤为世所贵重茍能操笔不必矫揉无俟考察立取显美林君孟芳甫冠擢第不以当世共贵重为喜而以前辈一不幸之语为忧请益于实斋王公公勉以孝亷二字孟芳归以示余余曰此子思子所谓夫妇之愚可行而圣人有所不能行者也士不致力于其平且实者而骛志于髙且虚者横渠所谓自诬也夫孝自事亲而移于君亷自箪食豆羮而达于千乘之国实斋既发明其大端余又为作义疏孟芳勉之它日有进德之誉则实斋获知人之名矣
　　题李敏肤行巻
　　往来有求小篆于北山陈公者公曰吾老耄脱籍矣有余伯咎笔法极髙请糺充当行今李君敏肤求诗于余嗟夫余之脱籍久矣江湖间新诗人甚多不止一余伯咎余欲糺将不胜其糺也姑书此以谢李君
　　跋先君与贵溪耿氏书后
　　余从父麟台公宰贵溪仁民而好士士之秀异者莫不登宓子之台至言游之室焉耿君讳夀之其一也先君与从父尤相友爱从父所敬先君亦敬之终身从父后入馆言者指其伪学及赵忠定公党人急挤去年不登五十先君仕差显亦不登六十自二父下世吾家无耿氏书问四十年矣晚使江东耿之孙廷龙携先君书一轴示余内一帖云寅縁羣从定交文字又一帖云家弟不救恨不得相属一恸皆为从父发也嗟夫前辈益逺惟善可以焘后惟学可以亢宗余于二父无能役矣耿氏奕世忠义繇河南侨江表百余年间显官中微而秀士迭起廷龙尝贡于乡方勇于善而力于学兴之者其在君德舆臯之子也羣彧实淑之孙也
　　御制二铭跋
　　臣共惟皇帝陛下躬圣德膺骏命新治化饬法度乃正元日涣发王言奎壁之光烂然下烛薄海内外有目咸睹谓我祖宗以仁立国以礼义亷耻待士大夫而有位者或淫于刑或冒于贿爰作二铭以儆以训圣漠洋洋万喙传诵与章圣御制之七条熈陵戒石之十六字马图画相为表里传千万世永为臣轨臣既以宸翰刻石寘之聴事朝夕览观如对威顔因念待罪臬事甫一嵗奉行赦宥者一疎决者二减降者三皆谨刑也戒之以建隆乾道旧法禄之以新楮命台臣监司纠其不悛者皆训亷也陛下之于吏民可谓仁至而义尽矣有君如此其忍负之虽庸劣愿以身率孟子曰无恻隠之心非人也无羞恶之心非人也自今以始有一于此违君父之明诏犯圣贤之格言亡其四端者也人而异类者也穷奇饕餮之流不可训诲话言者也臣职在澄察请以诏书从事
　　跋乐平吴桑书说
　　诸经古注尤髙简理切而事信词约而意明或一章累数十百言止费二三字体贴出来毛郑王何诸人皆然盖经繁于注未有注繁于经者至唐诸经各立正义如书合二十四家一编亦太繁矣乐平吴君与权所著书解巻帙三倍正义后受说于献肃柴公稍敛缩之犹数十万言世儒每获是古非今博而寡要之讥君以今凖昔由博反约其于君徳治道之污隆天命人心之去留中朝外国之盛衰君子小人之消长离合上起邃古下逮本朝探端触类举此明彼汗简所载网罗略尽近世信书之笃说书之辨未有及君者河汾东莱复出不能废也昔桓荣以书致身师傅子孙咸列公侯至陈车马于庭以为稽古之力君之学勤于荣而上春官辄不售方以累举恩奉大对兹所谓命者耶虽然读其书故是金华殿中语也先朝林瑀徐复皆以布衣讲迩英君未遇有力者推挽耳曩晦静汤公为余言君经术乡行晦静有重名于时使在人主左右必且进君于朝不幸沦没遂成遗恨然此为君身穷达言耳若君之书固不以晦静之在亡为轻重也诗不云乎爱莫助之姑题巻末以识余愧
　　赠上饶日者吕丙
　　余不通算学闻人说隂阳运限支干之类漫不省为何物语于世之谈天者尤不解其工拙中否故挟此技访余者絶少上饶吕君一日故友汤晦静诗相过因晦静遗言知君又尝为楳埜徐公所赏汤徐皆古遗直其有取于君必以其有山林朴野之气如羽衣山人之流而君谈余命乃若姑顺适余意者此余所以疑而不敢信拒而不敢受也昔钟毓令管辂筮已生年月日皆合大惊曰死以付天不以付君因不复筮魏元忠问相于张憬藏不答大怒曰富贵属苍苍何豫君事钟贪生者也魏未忘情者也余年耳顺视世荣利无一可忭君言祸余未必惊且怒君言福余岂必喜哉姑书此附于晦静诗后
　　题汪荐文巻
　　余览近人之作常恨其词繁而意少黟士汪君示余行巻篇篇有意如评孙子斩二姬而防微项籍为汉敺民功髙萧张单于以阏氏饵东胡智在娄敬之先庶乎今昔人所未道者然昔人词意俱到乃至儿童妇女皆记念上口君诗未为人传诵者岂非虽有此意而词未足以之欤则修词之功可少哉中五言云秋风驼卧棘春雨燕巢林感时伤事有足悲慨七言云十八九常如意少百千亿任化身多极妥帖排奡之力演雅六言云布谷不稼不穑巧妇无褐无衣提壶不可挹酒络纬匪来贸丝又云蜾蠃尧舜父子鸿雁鲁卫兄弟鬬蚁滕薛争长狎鸥晋郑寻盟此即诚斋自作也何拟之有少陵云语不惊人死不休山谷云自铸伟词以君之才更加精思前无古人矣今人不足言也
　　跋裘元量司直诗
　　辛未壬申间予仕南昌获交二李君国録字茂钦后以死守蕲州者司直字敬子世谓斋先生者裘君字元量继来莫府其标致髙胜有顔氏之臞龚生之洁终身大理司直竹斋是也后三十有六年其犹子南康理掾应材竹斋遗墨古律诗三首又其季元龄手録四十二首示余其言若近而若逺若淡而若深近而淡者可能逺而深者不可能也君为人自贵重耻表暴惟诗亦然追怀昔游耆旧存者百无一二而余亦已老矣世知竹斋者多而见其诗者絶少理掾盍锓诸梓与同志皆共之
　　跋宋自达梅谷序
