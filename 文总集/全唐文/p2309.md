<!-- { "loadSidebar": true } -->
    至於桂花未魄，虞泉敛暝，幽室何观，空堂静听。飞落木於轩砌，吟暮虫於行径，则有银烛初然，兰膏未罄，昭昭耀耀，亦何其盛！况乎秦宫晓鉴，淄川秋水，君子思正其庄容，粲兮用修其腻理。或拂金光之清景，爱瑶华之特起；或指指澜之碧池，玩澄泉而未已。然非大道之道，至白之光，且日月闻浮□之蔽，燎火有扑灭之常。水犹人挠，镜以尘障，岂夫穆穆天子，德昭晰以蕙馥；皇皇侯伯，义赫烈而椒芳。寸心所烛，万物无藏，既临表以识里，仍察阴而辨阳。然後礼乐设，文武张，明珠不混於江浦，美玉无韫於山冈，幽薮尽拔，蒙潜载扬。
    由是观之，则烛龙之遐昭，离娄之远望，魏乘之所炫，苏绩之攸伤。安得俦其大小与短长而已哉！
    ○骄阳赋
    维皇穹之造物，何灵鉴之不昭？寂然阴闭，倏尔阳骄。风行天而启象，水干土而成妖，山蛇则四翼呈岁，日乌则三足升朝。亭皋背春兮失色，草木先秋而欲凋，萤飞火井，蛙动阳飚。嗟乎林之云涤，山之方焦，旱如何其？农为是恤。□祁祁而始布，日杲杲而行出，立啬夫於丙丁，命小童於甲乙。春雷无闻奋豫，夜月罕当离毕，阡陌之多余不滋，尧汤之下人斯疾。是则坟封孝妇，东海之守非才；圄系冤囚，河南之尹未黜。而明明我後，罪已彤闱，日中而御菲食，昧爽而笼绣衣。慨祥正兮无润，嗟上膏兮远。冠华秉翟，郡县袭舞雩之祭；务农啬用，山川申祝鼎之祈。出德号兮休力役，铺皇恩兮铄帝晖。
    於是验灵图，稽秘；封朽腐，宥冤狱；损有馀，补不足。躬田以率下，遣皇华以问俗。借如晋平老矣，所好者音，古乐俟文侯之睡，希声懵师旷之心，德不足而自抚，灾无何而是侵？赤地三年兮罕辟，皇天一怒兮何深？野无盈尺之润，山无肤寸之阴。至如周宣中兴，视人如子，旱魃为虐於藩服，群元辍耕於耒耜。饥馑荐臻，忄炎焚未已。毕崇奠之设，不绝郊宫之祀，宁莫我听，忧心如圯。及夫下邳内史，任在责诚，锺亢阳之有悔，毒歼殪之无生，乾坤不交兮兹焉中否，雷霆不动兮何时满情？求下哀於人瘼，希通鉴於神明。尔其广汉从事，扪衷自省，г洒不时，奚能泣整？地则水沦金穴，天则泉枯玉井。走群望而何阶？誓中隅而有请。是以孙武止矢，诮梁君之射乌；臧文抗议，非鲁国之焚巫。齐阻饥而问孔，郑有事而咨屠，彼炎亢之为患，信古来而有乎？
    昔者商罪贯盈，邢为不道。周师初克而年丰，卫国致疑於请讨，矧獯猃兮叛涣，伊将骄兮师老，方按甲而天诛，未回戈而彗埽，行看郅支之乱，且见呼韩之保。将覆油阴，伫羞行潦。是时也，上方受宣室，访议□台，所以仰乾封之兆，称时运之灾，浊河清兮龙马出，沧海晏兮鲸鱼来。山声万岁，坛势三陔，式行和鸾之节常希法驾之回，皇乎备矣，侯不迈哉！
    ☆田季羔
    ○对毁坏压死判
    〈乙有毁坏而误死人，科其备虑不谨。诉合所由，不伏。〉
    乙惟贱工，执用为事。撤彼墙屋，尝闻作向之诗；误此杀人，载犯谟虞之律。虽因缘毁坏，宜申重典；而过失杀伤，非无彝宪。毁垣之下，人盍违而去之；坏宅之间，乙恐非其罪也。且凡所隳圯，尤资审慎。泉台构落，非梓匠之良规；广厦榱崩，必郑侨之见压。备虑欲绳其不谨，悬危可恐乎无情。既殊故犯之名，请抵从轻之议。许其收赎，窃谓平反。
    ☆田义宠
    ○对遗腹袭侯判
    〈乙将袭祖侯，以遗腹无识。诉云：“生而有文，小同为字。”〉
    灵庆所章，锡允乃承家之本；恩华荐及，疏封则开国之仪。是知礼备十伦，系宗礻方而叙昭穆；荣标五等，列畿甸而制子男。载德象贤，山河必复；谋孙翼子，弓冶方传。乙以夙所祸胎，丧严颜於未诞；冥包始，倾厚荫於生前。若赵氏之遗孤，如郑门之弃孕。母兮鞠我，等令伯之成人；生也有文，同仲子之先兆。既而聿修祖德，将克於家。未展茅封，爰疑载弄之日；遽从初议，复引冠字之年。敬省彝章，未可隔其遗诞；恭惟典制，理宜允其嗣徽。
    ☆钱众仲
    ○舞中成八卦赋（以“中和所制，盛德斯陈”为韵）
    舞者乐之容，卦者象之则，故因舞以成卦，乃观象以知德。八音是节，位必配乎八风；五方具陈，衣必表乎五色。是以德从之理也，功加有截，化洽无为，作乐以习舞，同文而共规，俾万姓睹而悦服，百代勤而行斯。
    懿其舞者员来，乐人攸叙，匏土革木兮夙设，六律五声兮具举，初就列以修容，忽扬袂而进旅。体殊舜乐，九成徒辨其疾徐；迹类羲文，八卦自分其处所。行缀罔失，俯仰攸同，乾坤定而有伦有要，震兑分而自西自东，禀雷泽以浃洽，象天地之昭融，纷纶乎抑扬之际，辉焕乎节奏之中。进退相依，变易交映，艮巽布而若离若合，离坎峙而不哗不竞。体山风之次序，叶水火之情性，周旋乎元武之间，繁会乎羽之盛。既而谐管磬，感神人，卦成列而不已，节有序而复频。赴度应声，倏凤转而龙翥；攒青拖紫，骇霞粲而锦新。翘摇兮比大章而未匹，缥缈兮异钧天之下陈。
    我後惟明，旧章爰制，以嗣以续，不陵不替。和乐且孺，每立象以化人；德音不忘，故体乾而称帝。是知卦之设也。八方正，四序和，彼象功以明德，安可与兹舞而同科？
    ○国子舞赋（以“持羽後见，形貌雍雅”为韵）
    天子敛贤才之地，合礼乐之府，命宗伯因四时之宜，教胄子以六代之舞。惟德是务，以和为主，翕左手以执，就前轩以树羽。方将发挥五礼，张皇六诗，忽投步而赴节，乍整容而自持，虽锵锵与济济，必庸庸以。
    及夫钟鼓铿訇，丝竹宴衍，音容间起，干旄迭见。屹然山立，然风从，观者如堵，曷不肃雍？实经国之洪范，盖训人之中庸。且乐以平其心，舞以发其貌，故无小无大，是则是效，宜合国之子弟，实教人於忠孝。其仪不忒，其德惟馨，远人由是以来之，故时无违命，明神可得而礼矣！故物无遁形。
    大哉圣人，其道可久，约我以礼乐，宏我以孝友。睹跹跹之屡舞，实循循之善诱。文德温恭，则羽在归根之时；武士发扬，则干戈居蘖萌之後。夫手之舞之，有小有大，成童舞象，弱冠舞夏。并允浃於生灵，良克谐於风雅。莫善於乐，执而勿舍。圣人若斯须而去身，则孰能垂拱於天下？
    ☆萧匪名
    ○对助邻妇丧判
    〈得闻人有邻妇丧，自三日而不举火。乃力借凶事之给，所以言党人，未获。因主敛争讼。官以先近後远罪具，不伏。〉
    仲尼讲三王之礼，垂百代之范。临丧宁戚，实先匍匐之风；力行近仁，更著威仪之则。永惟邻妇，忽奄泉扃（一作宫），兰闺生向月之悲，幽隧切行□之望。於是哀歌伫引，尚有具於饭含；梦容犹迟，谁见勤於营护？三日不举，九原若何？彼人以桑梓情深，芝兰爱厚，欲奔波於党属，先假借於乡闾，劬劳之志莫辞，终始之心愈（一作逾）励。项将军之志业，比德犹（一作无）惭；郭有道之风猷，方斯未远。且为主敛，缘是善邻，亲疏之争郁兴，牒诉之喧爰起。官司以公平在虑，剖析存怀。申报礼以明愆，讨彝章而见（一作告）罚，既叶平邦之典，妙符淳古之风，徒更有词，终成饰说。
    ☆姚逖
    ○五星同色赋（以“天下和平，君臣合德”为韵）
    至道无偏，阴阳至理。象纬不愆，爰或五星同色，四序调年，非天莫能辅圣，非圣奚能动天。列位有恒，皆向北辰为拱；偶运则聚，宁惟东井见传。观天文之元吉，由人文而化宣。尔其岁星配春，维德斯专，五常仁也，五事貌焉。彼若仁无亏失，貌则终日乾乾。荧惑纪於朱夏，礼贵知於言雅。受制之月，每独入於太微。休咎之时，则先标於分野。发号不乖於火德，庶绩其凝於天下。太白出处，众星异科，西则阴星以夕见，东则启明以晓过。系金为主，用义方多，政洽则义当，政失则言讹，盖秋令之不逆，俾金气而能和。辰象韬精，用晦而明，智克存而听审，冬令顺而水清。或奎娄而春见，或角亢而秋呈，既度数而有准，知乾化之升平。中央称镇，应土而分，昔则各主方色，今则同色垂文。特感无为而理，实彰有道之君。稽乎汉志，抑有前闻，尧舜为主，伊吕作臣，时维尚质，俗以还淳。六气氤氲，风不鸣於树；三光朗丽，雨必降於旬。岂惟七步而见祉？盖亦四夷以来宾。感而遂通，休徵荐答，谅朝廷之嘉瑞，表君臣之道合。岂比夫河在天而虚横，斗建月而空匝？宿离不忒，实祯於国，使七政之已齐，何五行之相克？既垂象以昭泰，可仰观而取则。因明试而赋斯，敬颂圣人之大德。
    ☆姚
    ○谒华山岳庙赋
    沐兰汤兮同之子，采白於南涧。羞府君之明祀，祠肃肃兮山之下，神萃萃兮凛千古，辛夷楣兮药殿（疑房），载□旗兮驾蚪虎。澹宫之浏亻血，纷进拜於轩宇，灵连蜷兮既留，予蹁跹而屡舞。愿馨香而嘉荐，岂神之或吐。精享既周，历胜飞眸，东拓巨灵之掌，北控长河之流。殷其雷也，宁示力於；成其物也，配祀典於清秋。岂徒三峰峻秀，四面若削，扇万壑以□腾，飞长天而雨落，将有开之必先，实明神之攸作。则知神也无私，正直是持，祸淫福善，幽鉴无遗。
    余总角之年，每专精於书圃。洎乎既冠之日，亦切磋於文词。谓一飞之摩昊，胡十上之游悲，闻至诚之必应，何功名之太迟？岂媚灶而先获，宁守道之後时。神乎神乎！莫使心疑。我後之文思，望贤如调饥。砺乃锋刃，以俟鹿鸣之时。收片玉於宗伯，冀神兮无我欺。
    ☆苗收
    ○对贡士不歌鹿鸣判
    〈甲秀才充贡，郡送，不歌《鹿鸣》之诗。〉
    甲才惟国宝，秀彼士林，孙宏见於赠刍，郄诜伫希於擢桂。既忝乡赋，将观国光。虽宾荐可嘉，而礼容未足。《鹿鸣》不奏，凤德何衰？尔阙其仪，我爱其礼。甲有言矣，郡何词焉？自速其尤，谁曰无咎？
    ●卷九百五十
    ☆高无际
    ○井赋
    若夫群萌异质，品物殊状，俱扰扰以祈生，各营营而自养。莫不济时为要，利物为先，法星文而凿井，规卦象而开泉。大舜垂功於兹日，庞君著绩於此年，资坎德而成润，播灵液而澄鲜。潜流洞澈，细影凝冽，不以处幽而易清，不以居深而变洁。
