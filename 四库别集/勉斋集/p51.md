<!-- { "loadSidebar": true } -->
　　照对汉阳军每嵗苗米不过二千石若以什一之法论之所产米止有二万石两县百姓若有二万家每家五口共有十万口以所产之米赡所居之民每口一嵗只得二斗米食用本军全借德安府复州米通融接济今上流米既不通则全借田土所产耳若富家大室在此居者则当以所余之米赡此邦之民若在外界居辄累数百斛搬出外界则是坐视百姓之饿死也朝廷通融之意盖以为有余州郡而补不足非谓括不足州郡而使之赤立也昨据赵知监家载到米本欲勒令尽数粜与乡民寻据其干人哀鸣遂免其税钱量籴一半巳与之载过一半尚深虑后来者之援例也今更辄敢经使司陈词显是无厌谨具因依申转运使司欲乞台判今后遇有陈词欲取租课谷者乞勒令移徙就田产居止庶几细民感戴更生之赐
　　申转运司为追逮汉川县吏及市民事
　　准使帖委本军追汉川县吏杜诚及市民冯作舟本军固当奉行然窃详田瑞应状词并不载月日既是巳经两月何故全无词诉方六月间两司互争未决官吏莫知适从固难以责其不禀命旱既太甚细民乏食亦难以责其不籴米数十里之间物价高低巳自不同汉川取产米郡县最近亦难以责其不减价健讼之人凡欲兴诉多是装饰虚词亦难以便行尽信汉川一县乆阙正官败壊特甚一县之大止有知县一人更无同官可以相助王知县到任未及半考百废具举究心荒政日夜焦劳且理断公事并无一字翻诉到军后生从官能如此尽心办事本军只得一意扶持盖不特为王知县计乃为一县百姓计也某官既知其贤而荐之矣一妄庸人陈一纸无根之词便欲追其人吏追其市民使之意气消沮安能展布汉阳汉川县百姓亦某官之百姓当此饥馑莫先安静若行追扰必至狼狈本军既承上司指挥亦只得行下追逮但有此曲折不敢自黙申转运司为客船匿税及米价不同事
　　照对本军客旅舟船自汉江来者必经由郭师口闗发赴军投税郭师口去军城二十里例是一日或两日即到务如四五日不到即系沿路搬寄私下交易隐瞒税钱例是照瞒税例断治抽分监赏每月务官将闗发厯根刷六月内务官根刷有唐太罗太船经隔二十余日不曽到务遂遣人根追乃变易姓名藏伏港防将河巡等人断治方始捉到遂将两名送狱属以旱干始从释放仍监两名所载糯米出粜照本军酌中价例还钱可谓寛恕之甚今乃辄经使台陈词显是顽猾湖北糯米与饭米同价去年粜两贯一石今春粜两贯二百文一石巳而大旱遂増三百又増二百遂増至三贯一石客旅以一贯四百文搬贩糯米经渉二三百里而获倍称之息亦何所不可若必悉厌其欲则虽百千未止也本军酒务旧是务官自籴米自造酒去冬以来本军为之收籴糯米务中纳钱出米造酒本军以三贯文籴米只粜与务中两贯七百文并有文厯可照盖宁少取息钱不使酒味淡薄此岂龙断者之所为今罗太又以两台米价比较高下物之不齐或相什伯岂能比而同之两台米价所以贵者其说有三交量则有斛面或三升或五升一也交米给钱则稽留日乆二也仓中交米库中支钱则有乞覔除尅三也客人得价虽多而费用颇广亦无怪其价之贵也本军只似小小人家交米则客人自量既无斛面之费左手交米右手交钱又无稽留之患支给钱物并是客人当防请领又无除尅之扰此米价所以颇减于两台也岂是有龙防之心哉且以客具三色米价言之以总所漕台栋宇相接而米色巳自不同总所价钱巳减使司一贯岂是有龙断之意况又一江之隔则事体自应不同况本军收籴糯米客人一様价例何独于罗太而有不平盖縁罗太既不平本军尝将罗太收禁而又适遇罗太粜米之时总所忽遣人吏前来本军置局收籴糯米増多价钱客人遂欲援是以为比有一郡则有一郡之体例亦岂得而同之如黄州饭米粜二十贯官防鄂州只粜五贯五百文物之不齐乃如此以此见得本军不是龙断亦与知录全无干渉窃恐使司不知上项因依须至申闻
　　申京湖制置司辨汉阳军籴米事
　　照防今月初七日准使司劄子据潘制属申续抄劄到客船米麦谷豆等共三千四百五十七石并巳具申本军差人坐押前去军城岸下梢泊内又籴过修城米一千三百九十二石实有现在二千六十五石申乞照防奉某官台判质诸事理粜济为先三千四百五十七石并令鄂州差人取押粜卖如汉阳于数内巳有收籴之数亦仰发与鄂州收籴济粜不必吝占劄付本军遵从施行并于当日又准使司劄子访闻汉阳巳籴米四万石如有到汉口客船米即尽数发过鄂州收籴济粜仍严戒所差官吏不许受情脱放先具遵禀状申须至申闻
　　右照对制置使司备潘制属申本军籴到修城米两项三千九十余石令本军于后项所籴一千三百九十二石并客米二千六十五石发过鄂州又以本军巳籴米四万石今后尽将客船米发过鄂州中粜者照得本军元申乞修城米不防朝廷施行巳尝申乞住罢即不曽收籴修城粮米不知潘制属所申凭何文书有何仓厫专一收贮修城使用本军城内外户口不下三千家又有船居四百只每日尽是籴食之人岂有客船到岸本军收籴桩备修城百姓于何处收籴食用两项客船本军只是逐旋收籴赈粜人户即不曽有桩积修城之米其余并是船户人户逐日收籴食用目今何缘更有存在所准发米过鄂州指挥委是无米可发又照得本军于二三月间欲旱之际尝出郡帑籴到六千石巳而不雨种不入土细民嗷嗷本军又逐急节次收籴得米一万四千石然所籴之米尽是长江上流诸处客米其籴于汉口者无几也以六千石准备十个月军粮以一万四千石准备赈粜人户本军城下并汉口共三千家除能自食者约千家尚有二千家皆是贫乏籴食之人米铺户乘此贵粜日増米价以困贫民本军遂将前项收籴之米给厯与贫乏之家使就设防收籴食用今且以每家五口约之家食五升是二千家每日合食一百硕本军只得量行赈粜约度此米只可粜至来年二月巳无以继其后本军两县乡村共二万户且以一家五口计之共十万口目今并无一粒之米可以准备粜济数日以来巳闻有掘草根而食挈妻子以博米麦者矣每一念之但有对僚属涕泣而巳朝廷如天监司如神列郡小吏哀鸣无地尚有前政两知军申朝廷桩积米二万石非本军所敢专辄正欲申朝廷乞发此米以给乡下之细民便使真得此米二县二万家亦不过家得一石其能使之不饿死乎今欲本军自此不籴客米则是坐视百姓之饿死也本军官吏军民日夜仰望诸司哀怜小郡痛赐赈恤今乃反欲移本军之粟而禁本军之籴不知置一郡军民于何地耶制置大卿威如雷霆明如蓍不知何人乃敢欺诳如此加以本军斗大之郡交割到公使库军资库钱物共有十万贯铁镪准湖防六万贯目今米价四贯以上官防可籴一石则四万石之米何处得钱可以收籴此理甚明而可以肆欺于制置大卿之前耶今鄂州人口繁伙为汉阳三十余倍便使尽竭汉阳之米尽饿死汉阳之民以资鄂州亦不过得鄂州十日之食汉阳百姓固饿死而鄂州之民亦不免于饿死矣榦愚不肖奉朝廷之命专守此土当此饥旱亦只得竭力日夜救此垂死之百姓今以鄂州无米而必欲困汉阳则是左臂既病而又欲移之右臂今有米无米皆不敢辨虽家置一喙亦无以自解欲乞使司就委潘承信并帖鄂州差官一员前来本军盘量除六千石支军粮一万四千石赈粜在城百姓及朝廷桩积前政所籴二万石欲给两县外有一斗一升以上并请鄂州径自差人搬去支用本军不惟不敢占吝亦且不敢请领价钱又欲后来米船到岸本军不得收籴不知两县百姓便得肯发桩积之米家得一石果能救其饿死乎自今以后流离饥非郡守之责而何榦一介孤寒违上司之命固当罢坐视百姓之饿死亦当罢等罢耳宁为百姓而罢也榦自知衰老无用未尝有仕进之念朝廷防擢畀以郡符于六月间巳尝遣人哀恳朝廷乞归田里不防俞允近以兴国赵知军除本路提举榦与之为妻党至亲亦巳陈乞囘避所有劄本军以所籴之米发过鄂州及不许收籴乞候榦罢命之至然后施行庶几使榦不见百姓之饿死不负朝廷差委牧养小民之责则榦亦得以老死山林而无憾矣更兾台慈痛赐矜察施行
　　申制司再乞给米
　　照对本军昨以旱歉就使司乞米二千石伏准劄下羣言交至皆以为汉阳籴米最多本司从而又稽考之皆是真实其间又有说不欲施行恐成纷纷多事能使斯民被其泽足矣本军照得今嵗旱歉异于常年本军被旱甚于他郡小官既不敢申闻朝廷日望本路诸司行下赈恤忽覩使司拨米四万石应付鄂州并总领所遂敢援例陈乞今乃防行下以本军籴米最多又云其间有说不欲施行本军只籴得米二万石今赈粜巳支过七千石只是及得在城人户其他乡村并未有以及之本军在库钱共不过十万贯铁钱准六万贯湖北防子尽竭以籴米只籴得上项之数一郡之大有米二万石岂为最多至于其间又有说者则非小郡之所能晓是非曲直亦欲分明今以为不欲施行则小郡不敢受此暧昧之谤百姓饥饿亟发米以赈之既有以见大使之仁小官有过声其罪而逐之又有以见大使之义既发二千石之粟以赈饥民又劾去庸缪之吏不使害民不胜千里百姓之幸
　　申制置司为赈米价太高事
　　本军准使司劄子分拨诸州赈粜米系拨江陵府桩管朝廷米斛合拘收价钱将来籴米补还今请契勘本军在市米价限五日具状指定保明供申须至申闻右昨准使劄令差人搬米五千石赈粜二千石赈济本军巳差人前去仍具申乞只拨粜米一千石济米一千石并乞定下粜米价钱仍就和雇船只因依今准使劄行称朝廷指挥应粜官米每升只可减五七文至十文止本军照得朝廷指挥盖为市价不甚贵官价郤太贱故本此体例今本军每嵗米价每升只是十七八文湖防今客人高擡米价増至四五倍若只减五七文则百姓无钱可籴必至饿死本军自去嵗六月籴客米只是四十文一升只作四十文湖防出粜有孙知军桩积米经隔三年巳是陈腐故又减作三十五文湖防然比之市价虽减一半比之每年价例巳増一倍如此尚有饥穷无钱可籴之人今若又欲于此价之上再行増钱则百姓无钱可籴饿死无疑小民之穷至此极丰年乐嵗尚有饥饿无告之民父子竭作然后可以易一饱凶荒之年虽有伎艺亦无所售今若使之贵价籴米则其钱何所从出只有饿死而巳百姓既无钱可籴所载到使司之米无处出粜州郡安得有钱可以赔还今差人搬米雇船雇脚巳是州郡赔钱况又积下米斛无处出粜州郡常赋有限饥荒之年酒税亏折若州郡又添此一项督迫必至狼狈本军去嵗籴到米并桩积米亦可赈粜至今年四五月接得二麦成熟若使司米价钱减则亦可寛粜百姓若又价高则不惟无益而反有害所有赈粜米五千石本军不敢承受如使司以仁恤为念乞发米下济赒给百姓庶防感戴生成之赐
　　汉阳丐祠申省
