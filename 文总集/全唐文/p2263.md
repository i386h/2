<!-- { "loadSidebar": true } -->
    夫人生成，分一气而为身，禀一国之象，有气存之，有神居之，然後安焉。身者道之器也，知之修炼，谓之圣人。奈何人得神而不能守之，人得气而不能采之，人得精而不能反之？已自投逝，何得怨天地而不？按黄帝书云：“人因积气以生身，留胎止精可长存。天年之寿，昭昭著矣！”《抱朴子》曰：“自古人移遗却妻，今世人移遗却身何也？谓不解反精采气，故遗也。且一阴一阳，天地之道，男不可无妇，女不可无夫。男女阴阳，皆合大道，不节则失理，亡形沈骸。”且据老君《秘旨》，内外《黄庭》，上清禁诀，玉函隐书，黄帝赤文，冲和子真诀，灼然有阴阳之道昭矣。《秘旨》曰：“吾不敢为主复为客，慎勿临高自投掷。促存内想闭诸隙，正卧垂囊兼偃脊，四合五合道自融，吸精吐气微将通。袅袅灵柯不复空，时时玉垒补前功。补之之道将如何？元牝之门通且和。溯流百脉填血脑，夫妻俱仙此其道。欲求长生寿无极，阴户开时别消息。”又按太阳子谷阴女曰：“我行青龙与白虎，彼行朱雀及腾蛇，东九西七，南三北五中居一，反精采气，而补我身。虚入实出，甄我藏府，即可寿无涯矣！”《阴符经》曰：“经冬之草，覆之不死。露之见伤，火生於木，祸发必克。精生於身，精竭而死。”人之气与精神，易浊而难清，易暗而难明，知之修炼，实得长生。岂不见鲸鱼失水，被蝼蚁之所食。人不守神，被虫蛆之所溃。得道者鱼，常游於泽则不涸。人若常固於气，则不死矣。人皆好长生，而不知有益精易形。人皆畏其死，而不知有守神固气。能依此者，子无丧父之忧，弟无哭兄之患。则不可握无形之风，捕无见之物。天年之寿，自然而留矣！
    ○元纲论
    曰道至无而生天地者也。天动也，而北辰不移，含虚不亏焉。地静也，而东流不辍，兴□不竭焉。故静者天地之心也，动者天地之气也。心静气动，所以覆载而不极欤？通乎道者，心宁以同於道，气运以存其形。不为物之所诱，是之谓至静者也。本无神也，虚极而神自生，；无气也，神运而气自化。气本无质，凝委以成形；形本无情，动用以亏性。故生我者道也，灭我者情也。情亡则性全，性全则形全，形全则气全，气全则神全，神全则道全，道全则神王，神王则气灵，气灵则神超，神超则性彻，性彻则反覆通流，与道为一，可使有为无，实为虚，与造物者为俦矣！道不欲有心，有心则真气不集；不欲苦志，苦志则客邪来舍。在於平和恬淡，澄静精微，虚明含元，有感必应。应而勿取，真伪斯分矣！故我心不倾，则物无不正；动念有属，则无物不邪。邪正之来，在我而已。惟炼凡至於仙，炼仙至於真，炼真合於妙，合妙同乎神。神与道合，即道为我身。所以升玉京、游金阙，能有能无，不终不殁矣。
    宗元子曰：“吾尝谓神仙有可学之理焉。夫有不学而自至者，禀异气也。必学而後成者，功业充也。学而不得者，初勤终怠也。故远於仙者，近於仙者，各有七焉。形气为性之府，形气毁，则性无所存。性无所存，则我何有？此远於仙者一也。或谓仙必有限，归於沦坠，此远於仙者二也。或谓形体以败散为期，营魄以更生为用，安知入造化之洪炉，任阴阳之鼓铸，此远於仙者三也。或谓轩冕为得意，功名为不朽，悦色耽声，丰衣厚味，此远於仙者四也。强盛之时，为情爱所役，及斑白之後，习学始萌，而伤残未补，窃慕道之名，乖契真之实，此远於仙者五也。汲汲於炉火，孜孜於草木，此远於仙者六也。动违科禁，静无修习，此远於仙者七也。若夫耽元虚，寡嗜欲，体含至静，以无为为事，此近於仙者一也。翦阴贼，植阴德，惩忿损欲。齐毁誉，修清真，此近於仙者二也。身居禄位，心游道德，仁慈恭和，宏施博爱，此近於仙者三也。爵之不从，禄之不爱，恬然以摄生为务，此近於仙者四也。静以安身，和以养神，精以致真，此近於仙者五也。失於壮齿，收之晚节，以功补过，以正易邪。惟精惟微，积以成著，此近於仙者六也。忠孝清廉，不待学而自得，谓之隐景潜化，死而不亡，此近於仙者七也。取七近，放七远，是为援陷区出溺涂者也！
    △化时俗章
    道德者天地之祖，天地者万物之父，帝王者三才之主。然则道德、天地、帝王一也，而有今古浇淳之异。尧桀治乱之殊者何也？夫道德无兴衰，人伦有否泰，古今无变易，性情有推迁。故运将泰也，则至阳真精降而为主，贤良辅而奸邪伏矣。时将否也。则太阴纯精升而为君，奸邪弼而贤良隐矣。天地之道，阴阳之数，故有治乱之殊也。所以古淳而今浇者，亦犹人幼愚而长慧也。婴儿未孩，则上古之含纯粹也。渐有所辨，则中古之尚仁义也。成童可学，则下古之崇礼智也。壮齿多欲，则季世之竞浮伪也。变化之理，时俗之宜，故有浇淳之异也。其所以，原其所由。子以习学而性移，人以随时而朴散。
    虽然，父不可不教於子，君不可不理於人，教子在乎义方，治人在乎道德。义方失则师友不可训，道德丧则礼乐不能理，虽加以刑罚，益以鞭楚，难制於奸臣贼子矣！是以示童蒙以无诳，则保於忠信，化时俗以纯素，则安於天和。故非执道德以抚人者，未闻其至理者也！
    △明道德章
    道者何也？虚无之系，造化之根，神明之本，天地之源。其大无外，其微无内，浩旷无端，杳冥无对。至幽靡察，而大明垂光；至静无心，而品物有方。混漠无形，寂寥无声，万象以之生，五音以之成。生者有极，成者必亏，生生成成，今古不移，此之谓道也。德者何也？天地所禀，阴阳所资。经以五行，纬以四时，牧之以君，训之以师。幽明动植，咸畅其宜，泽流无穷，群生不知藉其功；惠加无极，百姓不知赖其力，此之谓德也。然则通而生之之谓道，道固无名焉。畜而成之之谓德，德固无称焉，尝试论之：天地人物，灵仙鬼神，非道无以生，非德无以成。生者不知其始，成者不见其终，探奥索隐，莫窥其宗。入有之末，出无之先，莫究其关，谓之自然。自然者，道德之常，天地之纲也。
    △道无弃物章
    或问曰：“物自道生，道无弃物，何独得道者灵长？失道者灭亡乎？”愚应之曰：“夫龙之与鱼，同育於水；明之与暗，俱生於道。龙则兴□施雨，出有入无；鱼则在藻而乐，失泉而枯。龙则得水之妙，而能化於水；鱼不得水之妙，而不能化於水也。上士则栖神炼气，逸於霄汉之上；下士则伐寿损性，沦乎幽壤之下。上士得道之妙，而能化於道；下士不得道之妙，而不能化於道也。故鱼不知水之生乎己而弃之，非水之弃鱼也。人不知道之生乎已而弃之，非道之弃人也。”或曰：“龙鱼异质，明暗殊禀，安能使鱼化於水，凡化於道也？”愚答曰：“鱼龙潜渊深，匿幽穴，不贪饵。及其大也，即奋鳞激鬣，超吕梁而为龙矣！人能游空洞，息淡泊，绝嗜欲。及其至也，即合微契虚，蹈真境而为仙矣！所恨藏身不密，保神不固。水之与道，岂负鱼之与人哉？”
    △专精至道章
    或问曰：“古之学仙者至多，而得道者至少，何也？”愚应之曰：“常人千而知道者一，知道者千而志道者一。志道者千而专精者一，专精者千而勤久者一，是学者众而成者寡也。若知道者能立志，立志者能绝俗，绝俗者能专精，专精者能勤久，未有学而不得者也。”曰：“然则理世者绝望於神仙乎？”曰：“不然。若特禀真气，大庇群生者，则无妨於理世，又何损焉？若中人好道，志慕轻举，必藉旷。故太昊袭气母，轩辕升云，颛顼处元宫，文命游紫府，斯皆抚俗而道者也。若乃元元寄柱史，南华从漆园，王乔氵位叶县，方朔登金门，此亦佐时而得道者也。又仙欲隐密，道贵无名，或昭其踪，或秘其迹，不可以一途而察，不可以一理而推。案《真诰》及《抱朴子元始上仙记》，咸云自古至忠至孝，至贞至廉，有大功及物者，皆有所得，不同常流。尧舜伊吕，昔诸圣贤，皆上擢仙职，斯所谓死而不亡者。寿（阙）白华自以随世畏死而希仙，没为灵官，其骨不朽。巧充之後，灵肉附骸，返魂还形，倏忽轻举。若尔者，则片善不失，而况专以神仙为务者乎？
    △道反於俗章
    或问曰：“人情之所至爱者，皆道家之所至忌，何也？”愚应之曰：“福与寿人之所好，祸与妖之人所恶。不知至爱者招祸致妖，无欲者介福永寿。而过求自害，何速之甚乎？且燕赵艳色，性之冤也；郑卫淫声，神之喧也；珍馔旨酒，心之昏也；缙绅绂冕，体之烦也。此四者，舍之则静，取之则扰，忘之则寿，耽之则夭。故为道家之至忌也！”
    ○简寂先生陆君碑
    先生姓陆，讳修静。吴兴东迁人也。代为著姓，旧史详之。先生道与真气，天挺灵骨，幼含雅性，长绝尘滓。虽博通坟籍，旁究象纬，以为炼形契道，与天地长久者，非经术占候之所能致，故存而不论。乃研精玉书，稽仙圣奥旨，知羽化在我，道不吾欺，遂勤而行之，不舍寤寐。闻异人所在，不远千里而造之，果遇其真，爰受秘诀，乃□栖荆岫，却粒修行。虽身隐弥静，而名逃益彰，江汉之人，虚往实归者，莫知纪极。
    元嘉末，因市药京邑。文皇帝闻之，使大臣宣旨固请。先生确乎不拔，遽有太初之难。或推独见之明，遂拂衣南游。遐讨绝境，志悦庐岳。乃卜其阳，众峰干霄，飞流注壑，窈窕幽蔼，宜其为至人之所止焉。先生方弦琴以乐元和，覃思以运正气，伫功充而道叶，聊驾景以高举。属世宗明帝欲播元风於无垠，导苍生以敦朴，非至德之士，则莫能奖而成之。素钦先生之风，乃备徵求之礼，至於再至於三。先生秉操逾坚，因辞以疾。天子侧席意厚，理无推谢，遂恭承诏命，降迹城阙。亦既见止，帝心则愉，於是顺风问道，抗对穷理，千古疑滞，一朝冰释。乃筑先生之馆於外，俾朝野有宗师焉。时司徒袁公，北面请益，先生指邪以明正，循派以示源，由是翕然一变颓俗矣！
