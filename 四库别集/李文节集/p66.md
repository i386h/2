<!-- { "loadSidebar": true } -->
　　留京夙有清议今留台疏又至矣总之一味苦辣酸冷人皆知其非调和手非鼎鼐器而老年况误知偏嗜而谬许之又必有所泄露忌所以益多而□所以愈力也弟更不向人呶呶谢客杜门忧谗□讥之不暇何敢明目张胆乎圣人可止可速吾人不得不止不得不速不顾上不顾下顾身而巳苟为正人君子名公巨卿所不弃即辱犹荣即死犹生岂非古所谓贤于中书二十四考哉 

　　○报钱心卓 

　　道之不行巳知之矣巳而巳而归与归与仕止巳决久速不自繇也生子心不欲□人不欲美房事欲寡人事欲省不佞用此六十岁后五年得三子如公德厚年茂掌上之珠旦晚得矣 

　　○报黄锺梅 

　　王荆翁前移书欲弗以龙楼鳯掖为海鸥鸟弟报云自北冑南铨巳不扮词林装不走沙堤路矣盖实语也承尊教所谓绎思补报者久巳自盟而所戒因人而激昂转移者此至平□□理圣贤学问识见奉以周旋足矣第看来时事物情此地终不可居则有薛文清公正月拜六月去遗矩在焉□终视为海鸥鸟巳耳 

　　○报徐理斋 

　　良将必与士卒同甘苦二卵微事及至论将霸主□之踌躇自用勇去贪之说胜其流至于贪而不□者亦得曲贳而更收之夫岂有夺其糈戕其肤而能得其死力者乎大疏所参深得惩一警百之义诚有廉勇无求者荐扬一二以励其余谅亦台下所留心也推补自是得人统俟部覆耳 

　　○报刘兼庵 

　　承手教不胜知巳之感顾世未尝无郭令公而某远不如杨文简麻几裂矣乐可□驺可损乎看来古道终难行此地终不可取偶念惟先正所云廓然大公物来顺应两言可以修职究竟则有小疏所引薛文清公正月拜　命六月致仕一着高明以为何如 

　　○报晋大行 【 承宠】 

　　古之儒者道涂不争险易之利冬夏不争阴阳之和故能见利不趋见害不避临大节而不夺此义不明士大夫率怀居惮事惟便是图有利则攘臂争有急则掉臂去耳　国家何赖焉此不佞所以即其细窥其大而重有爱敬于公也惟是议论迂阔故不免为人所憎谬承称许更披玩所贻图编比喻非伦可胜惶汗 

　　○报刘云峤 

　　吾侪在词林时饬躬修词可以远咎及其出而教冑而从政不能无所事事而迂腐之人不谙谐世之术又无藏拙之方动则悔吝生久而瑕衅起然志固有在肠本无他知我者九重之天信我者一德之友也自勉疆就列以来见此中事体不过行所无事原自至平王淡而劳苦拘束刺诸曹之所未有至于天心未易转移物情尤难调剂此之为责何以胜之 

　　○报杨贯斋 

　　人恒言炎凉世界有炙手时必有张罗时我自炎凉人何与焉尊故称寒茅无客此吾乡风俗之美犹恐荆妇不能尽如吾教耳 

　　○报丁敬宇 

　　向在南中独称莫逆论心论政如埙如箎盖尝谓于诸君子犹大同小异至于老丈肺腑如浑一腔言议如山一口所异者姓名耳光禄太学之署摄奉常鸿胪之扬历不以代庖而辞劳不以冷局而怠事燥湿不移其性爵禄不入其心海内几人哉闻操政一新江上楼船气色皆变即至道路无不修冶而秋官棘寺并属提衡愈积阴功必受冥报断不爽矣弟有老丈之心而无其养径直疏浅原非用世之资勉疆就列旦夕陨什而仆人未知此中光景以为有祈必获有救必免责之备而望之深夫至诚尽力此在我之自靖若夫感动扶持有得有不得几非在我而欲以不觌一面之人区区数行之白简动天格　帝不亦难乎此自古圣贤惟有不可则止一着而今如槛鹿枥马接浙不脱冕故事都做不来人且尸素目之顽钝嘲之腹满而饮不止漏尽而行不休尽瘁何补徒毙何为有仰屋窃叹而巳此意难以告人知巳之前不觉倾倒 

　　○奉申老师 

　　甲午造席尝承清论谓阁臣立于空虗之处以不用为用须与　主上亲勿与外人做伙然后能有所为须大要紧事间用揭　请揭到　上必迟回亦能有所救老师似以某为可传衣钵者今正请事斯语之时乃人情世故殊觉不同先进古风亦巳渐改上以降体折节为贤下以亢厉傲诞为高委曲周旋恐失人心似与外人做一伙矣政多愆□□每停阁揭至再三辄不报而人动以揭催揭救相责望揭亦多矣盖距老师当朝若而年而其变如此即前辈当头尚可退托而侧目未巳成心不忘老师阅邸报当自知之看来此地终不可居无日不心悬敝里神往吴门尝记薛文清公在位仅仅六月殊有窃比之意但未敢遽　请耳谋王断国有前辈在老师且教某以目前如何得免于今之世徐以善息不辱师门是所祷也 

　　○报申老师 

　　某迂性直肠本不适用自国学南都礼部十年间益不能藏拙遇事任真实做盖久不扮词林妆不走沙堤路矣每见四明沈师频举赵文肃公云这等硬头子亦能尔尔其意似为某发之言者皆是一片俗心临会推时许多弹章某巳屏不视今且有忘其人者尽能遵行老师介介之戒而所勉以报国急公者　主恩高厚阁务旁午不忍不报亦不容不急惟是所为急者不过黾勉从事之劳而所为报者秪有尽其在我之义至于纳牖转枢此则未易为力耳某尝谓国事做得一件也是一件救得一分也是一分朱老先生深以为然而人则以为卑甚大都此时人情要调停亦不必太调停今庙堂上宁有一事能惬人意者即使乡愿胡广欲善斯世难矣故前启谓此地终不可居何日登赐闲之堂一闻謦欬此某所寤寐也 

　　○报甘咫亭 

　　不肖闻言引退闻　命趋朝总非古人一辞之义而回天无计即目前一二事从首揆后补牍以请者亦数数然矣一年既尽竟属杳然心从何格手从何着徒劳何为徒洁何补惟有一去可了而又不得去也奈之何哉承教三省苦旱若入春不雨既不能变理　主德何问阴阳此时拯救拊循全恃开府矣 

　　○报方曾岳 

　　欧阳公称天下事宰相得为之谏官得言之今观得为与得言兼者惟绣衣直指若夫政地言则非其职为则值其难徒有相名耳伴食半年涓涘无补当兹除岁罪不胜湔远辱诲函感愧交集 

　　○报须桐乡 

　　承教以天下不治繇贪惰之弊而本原在中书此法言也乃虑其过于焦劳刻励而诲以不辩皆药石之规然此中不过行所无事且有首揆在卯入酉出劳而不焦若辞受却要成章陆宣公言鞭韡不巳将及金玉虽励而不刻以律巳不以律人至于人言初亦用文仲子无辩之训而人责其恬不省愆及言之不巳亦忍不过然袛是求退未尝尤人前后尚有许多不辩者矣今揆席未温弹章又至安得晏然居位寥寥然一疏数语而出此情必身履始知也大抵古道难行直道难容故晦翁立朝仅四十日韩文公不能使其身行于朝廷之上即我朝薛文清公在政府亦止六个月耳朱邑一桐乡啬夫庙食百世古今相而碌碌冺冺者何益哉公其勉之  

　　○报叶台山 

　　承教南中缙绅不释然于江夏旧事此乃弟生平大节私心自许以为无愧歉者向不敢言今不敢不言弟履任即值楚事时司官即有二心而外人则有言弟过信江夏者有言代友分谤者独明丈兄弟谓弟入部无事不妥廿载同年临事乃见感叹不容口及其疏侵沈师弟造直庐巽语求师包容师为意解及覆楚金明疏司官教我回避又教我缓覆弟谓非我谁覆覆不宜缓明丈杨村见覆疏遣书来谢而自叹其卤莾彼时前后有几疏丈亦见否及妖书事起为不寐者半月又求书始终包容又约唐抑所诸公求之抑所言万代瞻仰在此一举者再弟以此重抑所时归德先生与言者邻处门可张罗弟谓院长传词林五日一投刺礼不宜废弟又独频往起居先生戒严常夜遣苍头问信弟心口相语曰人集于菀我集于枯矣会问时江夏书辨家人乳母巳被逮讯或欲得而甘心焉或承望持两端或缄默不言弟礼贰独言罪人既得何须再寻言不啻再四及沈道长出疏草示东厂云可用便用不则御史上之弟高声云若上附我诵衔名与之一时同声者惟涂镜源一人耳东厂叹曰有人又曰忠肝义胆弟因言于众曰自来无数十人折一狱者今会问三日证佐明白本犯又自招承吾辈心无偏私见有同异但于会问衔名簿上或书情真或书矜疑取裁于　上如何一掌科慌忙趋进云使不得使不得于是东厂首书情真次则弟相继而书者十之八九此日有听记　上所闻知而府部九卿科道锦衣官校胥吏舆皂千百人所共见者及御史大夫草奏以一字欠叶呼弟观之弟谓此草未妙夫今所问妖书也乃称妖诗认妖书不认可乎窃谓审语原不消做第将本犯某日招情真罪当万死无辞某日招自作之孽本无同谋将亲笔同封上之足矣御史大夫竟不肯及奉旨切责问官有朋友情深君臣谊薄之语弟又向师求始终包容师以子孙指天为誓弟云不必誓但须说与会问诸公耳师谓既有真犯昨疏何为两可弟云极口言之不知秉笔者何意然事亦自此定矣弟又托抑所以蜡书薄助达杨村明丈报书有身家赖子□免之语而谢绎梅亦云大司□亦称于阴德弥天子□阴德乎及拟秋后处决弟又恐真犯死可即决以泄　圣怒了此局御史大夫又执律是如此弟云事关系重造律时想不到独不可引律于首而继以数语请圣断乎亦不从竟以　圣断而决及事后有法司一日过敝邸弟云前事忒难为词林词林乃文学侍从臣　天子待之有加礼即不肖秪是卑污苟贱卖举人进士止耳何至造妖书如皎生光所为渠无以应弟当日袛是一片真心吞忍不住何知其它又何虑其后陈志寰贻书谢弟报云天理犹存人心不死弟何力焉此非屋漏隐微事长安中儿童走卒妇女无不知者乃缙绅不道南中竟不闻亦大恠异承教至以子孙保弟则事之章明显着丈亦未之知矣昨岁被论得徐考功书称丈为我拊膺顿足弟感激于心而未尝言即明丈久疏闻问谗人罔极安知无交乱于其间者乎弟在此甚难特为受　圣主一场拔擢累荷慰留频劳亲洒节日不得不偕首辅于宫门叩头又分献之遣时迫难改勉强复出如坐针毡候二老至如何耳不尽 

　　○报张鳯皋 

　　仲尼不得中行则思狂狷取其志节今世惟乡原可免耳尝谓乡原人人周旋得到独失了孔孟两个人名其为贼百世不改亦何用哉足下襟期气味与不佞合承教谕公语可谓相知即此外亦有如喻公者杨升庵言为人欲使一世之人好吾悲具为人但得一二同志即为有邻不孤矣闻济南有穆吏部公砥节励行庶几古之贤人足下可时一访之 

　　○报孙月峰 

