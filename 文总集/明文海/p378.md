<!-- { "loadSidebar": true } -->
　　上古有音无字出诸口者皆天地之元声也自羲皇画卦仓颉造字制既立矣音斯附焉字者音之形体音者字之名称类形始于许慎而慎生于汉世去古已逺其所训释不无牵合之病至于玉篇诸书则祖説文而润色之惟王与秘之五音篇海分其画段则字无遗形类声始于沈约而约产于南服间操吴音其所分别不无割裂之病至于广韵诸书则祖唐韵而更置之惟荆汉之五音集韵随母取切则字无遗声此形声之大较也然箧笥严扃匪钥不啓形声无穷匪法不通有司马公之指掌图韩彦昭之三十六母胜国安成刘士明之切韵指南国朝沙门真空之贯珠集挈领提纲开示门法求声音以归母考偏傍以入部字得韵而知韵得字而显则凡大而典坟丘索经史子集三藏十二部之文以至稗官小説重译方言如恒河沙未可更仆者无不探赜索隠钩深致逺画无亥豕音不聱牙还天地之元声开万世之袭韵教阐同文功匪细矣此书流传既乆梨枣漫漶沙门如岩者朗质观空精严戒律曩朝落迦得传斯诀与支提寺僧真灿者发大誓愿期锲此书积之八年始克竣事可谓有禆教典矣熥根器朽钝识不反隅骤加披阅茫昧难明岩师矜我愚防详译屡譬匝月之后渐见一斑乃令不慧片言行诸简首夫画前有易教取先天有相皆虚禅宗秘防故毘邪杜口开不二之法门摩竭敛心启无言之津筏葢声音俱属浮尘文字同归理障则三蔵之文皆如来之幻迹羲皇一画绮语之滥觞矧辨清浊审浮沈出入于口耳之间精研于指掌之上其于西来之指何如也昔苍颉书成而为夜泣悲混沌之己凿世与道而交丧耳岩师赏予之言遂书于篇端
　　杨忠烈实録序【李长庚】
　　人臣为国家建持大议规利除害惟其言之得行也所为者大所损者小大者子孙黎民小者一家一身也而所谓行者有行于当时有行于后日行在后日何必当时故忠臣不难以殉身者一时之祸而竟以志酧者后日之行此其苦心原为国家千百世治安起见不以一时之祸福升沉计也彼喜同恶异惨心毒手此内珰之常原不足惜其幸明者谓天下之良心清议在也国家不患刑赏一时之倒置而患良心清议一时之不在斯民夫刑赏出内珰一时之荧惑耳若使良心不死清议犹存则上者抗之中者亦不之附也举世不附则珰止一人而已其何能逞况抗者惧祸太烈不附者祸亦轻何难为焉乃杨公一疏初上之日人心羣然是之及见被祸则指为激渐而指为非且下之石明以为非者或迫扵一时之势而暗非者则并其五夜之心平旦之气亦化而见以为真非天下事至此可胜慨哉兹幸乾坤在御隂翳潜消窴珰扵法尽反所为寰字再覩太平而郡守胡公下车之日先为倾嚢赎宅纲纪其家辑忠烈録而梓之俾公心事晓然于天下一郡之内而前有李夏后有胡公能从患难敌彊御以救忠巨尤人所难者一时刑赏頼皇上而正良心清议頼诸公而明矣议者又谓今上躬不世出之资逺轶尧舜尧舜在上古之世洪水之灾乃开辟以来山川未濬所留之害非人有意为之也举世之人莫不以洪水为当治也未有一人出而谓洪水之当行者至于今日羣然奉洪水而扬其波皇上一人不动声色而除之此其天纵圣明千古无两一切褒嘉咸出独断申以特谕可谓千秋殊恩盖杨公之疏初犹疑其太过及内珰之毒烈日甚而后公之疏始騐初犹疑其难入及皇上一一见之实政而后公之疏始行人臣遭时遇主岂必尽在生前公死而得皇上知之行之公不与逆珰计恩怨不与纷纷者争是非独頼皇上为知已公不可谓不遇矣其前后疏恩防详在録内此书行公扵九原下稽首拜恩起且掀髯而笑此一腔热血不空洒圜扉也【胡公讳继先】
　　李杜诗通序【朱大启】
　　海盐胡子孝辕于学为博物闻当世之畧起家孝亷领州牧方知敭厯遽遂初衣时时著书斯以勤矣防今天子诏仿古公卿各举所知储文武兼才牧民御冦之选余备员廷尉职得荐吏辄表副侧席之求时戎事孔棘大司马察茂才异等夙谙邉务者将擢以不次齮龁者顾尼之不竟其用而余亦悬车归老山居多暇每有扬防时过从相驩甚一日出手定李供奉杜工部诗集示余且谓李杜大篇寄意深婉何可不为通故于旧注间参而伍之务探其原委复为之胪次其体佐以评隲语无弗衷盖胡子有三唐五季诗统籖之辑析名搜逸懐抱笔札者积二十年而后成而于李杜诗尤加意训纂将谋诸梓命名李杜诗通属余书之以序序曰胡子曷为乎有通也诗有鲁故后氏故韩故繇来旧矣陈隋以降诗至唐则已极大抵体无弗具而人登作者之林又何限也然必自李杜勃兴而乃大备李注有舂陵章责两家杜注有原叔次道軰二十五家徒剽口耳之学揣摩得之徃徃迳庭者盖不能贯穿羣册攷当时身世遭遇之槩得其指事陈情有合于风人美刺时政之义欲剂量前人逺矣彼古采诗之官微言喻志知得失而观盛衰抑何欤尝论李杜两公自开元天寳之隆迄于至德大厯亲罹兵火防乱之世太白流离坎轲浪迹纵酒逰覧行役懐古之什为多然百忧万愤畧见升沉之感子美懐忠仗莭羇旅间闗奔诣行在慷慨悲惋一寓于诗至今艰棘虎狼之惨与夫生民被毒螫转沟壑可愕可悯之事慨然在目意授于思言授于意其心悲者其音眇其忧深者其词悱悯而温厚吟咏寄言之余骫骳纡轸在以意逆故夫注书之家如裴松之三国志陆登刘昭两汉书刘彤晋记刘孝标世説郦道元水经冀广异闻掇竒补阙以名扵世至扵笺诗集者是在旁引载籍托绪造微多发防趣也君子立言以垂不朽笺虽小道而以割昔人名诚非易哉善乎胡子之为通也如豫章行别録所载古白杨篇陆谢诸作皆伤离别惜景物考豫章汉邑名太白在庐山受永王璘辟及璘溃鄱湖坐系寻阳狱并豫章地以白杨荣落豫章自况用志璘之伤败及已身名隳坏之痛蜀道难梁陈作者止言其险太白兼采劔阁铭用之为恃险割据与羁留佐逆者着戒非为严武与章仇兼琼而作他如蟾蜍薄太清谓赋长门悟主是我事以当世相如自负古风六十篇十二言仙九言游仙讥宗崇尚学多借秦汉为喻自谓神仙可致聊抒旷思皆为昔贤发覆杜之荆南述懐为房琯之贬因诸王分镇之画深中肃宗之忌中间磐石圭多剪为琯建防原凶门毂少推又若为琯自将咎其汉庭和异域晋吏坼中台霸业寻常体宗臣忌讳灾等语若白琯去位始有和亲囬纥事国体损而忠臣以忌讳斥矣宛转为琯湔雪明已之救琯去国未为失也子美生平出处莫备于斯篇寄刘使君伯华叙其先世系是刘宪后人宪仕天后朝以推按来俊臣贬俊臣败转凤阁舍人故云推虚捎魍魉丹极上鹍鹏景龙中宪选直修文馆学士时文馆宠赉甚盛故有雕章五色笔紫殿九华灯宴引春壶酒恩分夏簟氷等语贺沈东美除膳部郎诗内称沈为通家又有礼同诸父等语证以太平广记注东美詹事子与子美祖著作同官修文皆本史传溯谱系至若丽人行纪杨氏诸姨与国忠同逰事哀江头一箭正中双飞翼之指贵妃破向来射雉诸说吾闻杨子云依仿圣籍好之者以为过于六经然则胡子之通岂不功昭于风雅江河万古长流使李杜而没则已李杜而不没斯编其可废耶本古律异巻迨曾南丰始就李集攷其先后而次苐之黄长睿复用东坡之说于杜集亦随年编纂胡子务整齐之以类相从明别体要使人犁然有当扵心夫唐兴尽一生之力于诗仅偏工独至李杜以英絶一代之才并兼众调倘泛滥诸家要扵归宿亦镕铸各体集于大成是则胡子读书之法也余因而有慨焉诗能穷人夫贫愁滞防凡不得志于时之所为皆见于诗故夫李杜流落之魁也胡子以其才浮沉于世亦足身致髙位遭时防排如轴摧牙折不求更振偃息林谷托意扵讽采以视李杜宗工沦废流贬遭遇又何殊乎嗟乎兹亦所以自见也夫
　　毛诗出比自序【李舜臣】
　　诗有六义唯比兴之有同异者义难言也何也朱所谓比毛之所谓兴也而毛寓比于兴夫既曰比曰兴义宜有别尝考之兴之言象也事存于物之中比之言类也事而与物偕举若毛所谓兴圣人复生岂可易哉惟不出比以兴该之漏扵是矣又以诗多引古以风比义也何也物情与事偶似其形古人与今或异其趋于是引古以风今或出物以质事二者皆比义也然引古以风今者多以通篇出物以质事者篇数语尔尚大君子裁焉











　　明文海巻二百二十七
　　钦定四库全书
　　明文海卷二百二十八　　　余姚黄宗羲编序十九
　　著述
　　刘子威杂爼序【江盈科】
　　柱史刘子威先生岀所辑一书示余题曰杂爼大概以天地竒伟絶特文武彚分为四而燕语吴都考附焉读其书多耳目不经竒伟絶特之事间或揣理必无渉事偶有者余因喟然叹曰甚矣道之无穷而子威先生宏覧博雅之非人所及也乃子威自叙曰此书以示始学者若余所该渉则不可胜述味其言迹于谦又迹于自诧其包彚之广而皆不然夫道无穷知有穷惟能以有穷穷无穷而后知有穷者之固不能穷无穷也要于所蓄有多寡即所见之小大因之盖昔籛西逰遇姜子牙于道知其将徃仕周摩其顶曰尔年尚童盍且学焉而早仕夫子牙年八十老矣籛且童之而戒其求仕之早盖籛方以八百歳春秋则其童八十之子牙而早其仕也非不能有此见也惟贾亦然负担之夫得一金以为致富阳翟大贾累万为家不至窃嬴秦之鹿盗著述之名不止彼知天下之利不尽扵钜万已也愈贪则愈富愈富则愈见为不足人之贪嗜扵学也亦犹是也余覩传载所记若中垒广覧茂先博闻邉笥善簏之类代不数人至我明二百余年号称博洽者惟蜀杨用修吴王元美最着与子威先生而三称鼎足焉先生所着诗文若干巻所辑他书凡若干种至不可胜读即今杂爼一书中所采述不知其防百家骤而观之譬如入石季伦室中观十尺红珊瑚便知其富敌国岂必尽发其藏为耶而先生欿然曰吾以示始学者吾所该渉不可胜述噫此非谦也非自诧其包彚之广也縂之以他人观子威则子威为极博以无穷之道观子威即子威所博极于道为仅仅夫识商羊察萍实辨肃慎之矢防风之骨称博无如孔子而庄生笑之曰丘之于道其犹醯鸡欤夫庄生非狂言也盖以道穷孔子则孔子穷今天下而无庄生则已假令有荘生者安知不笑先生为醯鸡欤先生之自叙意固若斯耳抑余闻之古柱下史掌藏书故老耼称博大真人然则若子威者谓之柱下史可也
　　重刻唐文粹引【江盈科】
