<!-- { "loadSidebar": true } -->
　　木斋先生阻风卫水时屈指今七年江湖日遐山林日深南北舟航不知又几风雨矣陈都阃汝玉出此巻览之怅然

　　书陈汝玉所蔵东山草堂赋后【巻首题曰临文懐徳】

　　东山先生在位日留意人材所搜猎而贮储之者甚博汝玉其一人也故有涯翁词翰之赠潢池沄沄弄兵未息君懐东山将不在斯时乎

　　书为政善恶报应録后

　　是録叶氏始刻于元之延佑其后不知何时传刻于姑苏弘治间御史刘君宗敬为补其残阙今十九年矣吾松守内江喻侯近以事至苏得之始翻刻之郡斋属予叙其意曰吾将以自警且以警才质之已若者古之君子非以有福报而为善亦非以有祸报而不为不善祸福报应为中人以下者言也而侯惓惓若是诚以身为教自贬以律人者欤中世以来士大夫以儒术为致身之具而其临政各自以其意行之其间訹于荣名惕于刑祸盖有明知其善而畏不敢为明知其不善而黾勉为之者至于反道而败徳违经而戾教则曰时当然也非书生之所知而其卒也为天下僇快意于一时不足以偿终身之辱闾阎之烜赫适以为门户之羞此其祸福岂待鬼神者较计予夺于冥冥而始为报应哉夫一指蔽目虽泰山在前而不见勇于进者至以沟壑为坦途方其沈酣浸渍于利欲之波而不自知其身之将溺一旦得是书而观之譬则丑恶之人平时侈然自以为姣好而忽立于明镜之前有不掩目而内愧者愧则悔悔则思改焉而恶可以善祸可以福矣然则是书也虽不为古之君子与若侯者设而亦岂可少哉轮回变幻之说学者疑焉而吾固谓其为中人以下者言也侯名时字子干弘治丙辰进士以御史出牧亷慎岂弟善政伊始后将有传其事以为是编续者敬书此以观厥成

　　题匏庵墨迹巻后

　　予获从匏翁游最久所钦服而景仰者不止文词翰藻间故得之少而今欲为之伸纸和墨一观其点染不可得矣览伯明所蔵不忍去手盖留之书室者累月而后乃归之正徳乙亥六月一日后学顾清敬书

　　书礼部尚书沈公哀挽册后

　　吾淞上海素号多巨家又多连婣帝室门阀华耀相望一时然其致位通显荣哀始终则皆莫若故礼部侍郎赠尚书守庵沈公之盛者公之夫人太保昌国张公之女弟而仁寿皇太后之姑也而公早以明经取乡荐髙第及张公遭际公驰声太学有年而铨次当得官久矣孝皇深知之擢授银台经歴四迁长台政遂贰春卿班于九列几二十年盖本以才能自奋非其它婣娅一于凭附者比也以是士大夫皆重之其卒也咸悼惜之赋诗哀挽累为巨册而予从其子抑之大理得观焉抑之谓予不可无言也予初入京师以乡后进辱公知待异于诸人公之告终予方以忧归吊奠皆弗及中恒缺如独于文字犹可自致诚有如抑之之言者而公之系行功业诸名公之述具之此诗之首少师长沙李公又序之无容赘矣姑即其左方系之数语盖将以毕予平生之意而非以是为足以重公也抑之开爽明敏以法官掌文翰绰有能声戚畹之英未能或之先者然则尚书公之盛又岂直掩其乡人而已也

　　题姜埙所蔵诸公手简

　　右西涯东山方石三先生与姜贞庵太守徃还书札共十纸东山最多方石止一简四公皆后甲申榜人也予不识贞庵而及见东山与方石贞庵从子太学埙出巻求题时涯翁尚无恙予谦退未遑而翁即世矣呜呼今安得复见斯人哉涯翁首简所谓此心不死故吾犹存期不终负者凛凛乎歳寒氷雪之意东山再起后一帖于贞庵之勇退盖羡慕欣欣焉至以为贤不肖相去逺甚此岂寻常时世交以利禄声名相喣沫者至其叙致称谓质厚古雅亦非若今人之过情也览之起敬太学其善寳之
　　简中自称皆曰友生称贞庵曰太守所谓侍生老先生者皆无之盖友本平交今人乃以施之晩进在同軰则以为傲矣

　　书张长史草书后

　　濯濯烟条拂地垂城邉楼畔结春思请君细看风流意未减灵和殿里时
　　右唐张长史旭草书二十八字石田翁定以为真迹水村太宰偶忘灵和是江左宋殿犹以为疑予为举张绪当年事乃释然因请识其说二十年前见懐素自叙帖近又见长史春草帖今复覩此信生平之竒观也第二行末字颇磨灭诗不见唐集而声调与春草篇同水村谓其自书所作予亦以为然

　　书房杜小像

　　右唐房杜二公遗像正徳戊辰观于许太史廷纶家时逆瑾窃政先生已谪官草草一过目而别丁丑起君丞尚寳未几乞致仕予访于鲁山僧舍因获谛观房貌清耸疏髯而长身杜丰厚渥泽须短而丛秀皆花趺巻云冠象简青团领衫玉带佩刀乌履杜像仍佩纷帨冠皆有■〈王綦〉其状如进徳衫制殊短窄颈见领上如无里衣殆不可晓房始封邢更魏徙梁薨赠太尉并州都督而颂称元王杜封蔡国而颂曰梁公其曰翦鲸建业截豕荆襄又类李孝恭事是皆有可疑者岂装潢翦缀时误易之邪然绘事精甚深润欲不见采色绢素虽断裂而神气郁然对之如生决知非临模物也昔贤谓宰相须皋夔稷契其次亦必房杜姚宋夫皋夔逺矣如二公者逢时休明垂光流形照暎千古为世寳重庶几见之亦岂非人之幸哉抚几渉笔为之三叹先生归矣亦将有感于斯夫

　　书王元征小篆道徳经后【名翼京口人号良常山采芝者经为维扬殷彦升书】

　　予旧有朱舍人孟辨篆书昌黎庙碑一通西涯文正公见之以为极难得谓其字小而精古劲无尘俗气也观凝斋少宰所示元征道徳经字径不半寸盖又难于孟辨矣昔程先生作字时甚敬谓非欲字好只此是学若此书岂躁心浮气者所能为哉巻末题字皆清妙如文生征明者尤足见后来之有人也正徳戊寅三月辛酉

　　书文山真迹后

　　文山此帖出颠沛仓卒中初岂意于传世而数百载之下争先快覩恐弗及焉当其时盖有词翰妙古今流传贵重而论其世不能无訾惜者嗟乎人岂可以无与立哉水村太宰出此相与抚玩叹息敬书其后

　　书旧蔵广韵后

　　清初入乡校时先祖遗善府君授以玉篇及广韵共四册曰此汝伯祖文用翁得之外氏姜先生其初买之苏州价用榖一石布二疋人舟往返之费不与焉当时得书之难如此小子识之清时犹未晓畨切自得此考寻偏傍追逐韵脚以意度为某字间复暗合从是渐能识字又有古文珍寳一册得之外祖母马孺人时家无他书朝夕讽咏遂渐晓声律以至能属句尝以此三书得之最早蒙稚之开发最多既长恒谨蔵之不敢忘所自也弘治壬子得举上春官念家无庋阁并他书托之友人异日归亡失几半三书惟广韵独存而余不可得矣正徳己夘理书箧见其残壊惕然于中亟命工装褾阙者补之尽脱者写而足之既成披玩爱惜若赵璧之复还楚弓之重获也嗟乎自予得此书已五十余年先祖存为百十有一歳计此书在吾家将百年在姜氏不知几何年矣乃今幸不失坠流传吾子孙又不知当几何年而其因是而有得敬护而寳蔵能如吾之今日否也昔苏文忠记李氏蔵书谓古人欲读而无书而叹今人有书而不读自清入仕以来家之载籍虽不能多视此已无虑百倍而衰懒因循亦不能徧观也前鱼故劔盖于兹重有感云用即副褾书其故以自警而因以示吾后人是歳中秋后二日孙男清书于礼部后堂之南斋

　　书蛾术藁后

　　蛾术藁一册严陵邵复孺着髙生进之修府志时出以见示遂留予所稾皆君手笔用竹纸书久而断裂为加托褾作二册蔵之君字画闲雅有晋唐人风度中两私印亦清古可爱每巻首皆题歳月后之君子览之亦将有哀其志者云

　　东江家蔵集巻二十四

　　●钦定四库全书

　　东江家蔵集巻二十五【中集二十一】

　　（明）顾清 撰

　　北游稿

　　○书简一十六首

　　到京寄同学书托以祥转呈

　　清顿首初八日济川桥别后晩至珠泾将起别拱辰因醉为舟人所悞黎明已过兴■〈土答〉矣矫首望松楼竟怏怏而去泊姑苏济瓜步曽有书寄列位并爱蔬先生不知达否维扬乃一大都会朱帘十里昔人之言真不我诬自此而北垂杨夹岸犹可想见炀帝南游之胜而恭襄陈公经营之绩于是为伟矣歴孟城寳应抵淮阴舣舟漂母祠下思见所谓长大带劎钓于城下者而不可得而又以为际此承平虽得此人亦无所用之慷慨徘徊久之然后得去絶淮而上乃见所闻吕梁徐州二洪者两山翼岸汴泗诸水自彭城北合流而南出其间振于石不得肆霆驱电掣奔腾汹涌之势尤有竒于金山之下者惜不得与以祥共观为歉耳过此以北舍舟而车戱马歌风二台南北相望兴亡仁曓之迹徃徃父老犹能言之宿济宁经汶上费公所欲迯季孙之地孤城寂然下临迥野东平而上赤地弥目风景萧然直抵恩县望徳州居民始觉有生意而景献河间上下乗风尘以御人于薄暮者尤多车行二千里顿撼风沙之外又有卒然不虞之想因思生长东南习惯优逸此来忝预计偕兼值和暖犹且不堪若縁徭役转输或值患难无车马以代步无僮仆以给使令穷寒冱阴风霰交集其为凄凉何可言也又见縁途人家子弟未出十四五者往往驱逐驴骡奔走道路或拾不洁眉目亦不甚恶间有教童子者所习虽百家姓亦手写而读之如此虽有美质欲成就难矣南方书籍汗牛充栋鲜衣美食浄几明窻父兄师友优养期待视彼何如而前此皆悠悠度日莫肯奋励不因此行孰知一向之惭愧邪昔太史公周游海内览观山川形胜古今道迹而后文章益大肆仆此来乃并于人事而有感焉敢悉以告我同志互相策励以无负天之所以厚我之意而暌离契阔之私固有不足言者若其言之僣易则幸体其出于一念之真而不加诮焉仆不胜惓惓千里至嘱【教童子者平原郑伯通】

　　与友人借书书

　　某闻天下之物有可以与人共者有不可以与人共者有可以与人而取之随尽用之随竭者有可以与人而取之未尝尽用之未尝竭者离朱之于目师旷之于耳子都之于色盖天实赋之虽其所亲爱不可得而与之也非惟不能与亦不可得而受也舆马衣服货财可以与人矣而其蔵有限其用有穷夫人而皆惜之不可得而与人人固絶意于求之矣可以与人而易尽且穷则彼固靳焉而吾亦难以为辞故夫取之而不穷用之而不竭而可以与人者惟书然也天地间造化之精藴唐虞三代之治功孔子孟轲门人弟子之所问答见于经着于四书荀扬之论述贾董之敷对迁固之史韩栁李杜之诗文濓洛闗闽诸大儒明道阐教佐佑六经之作如衣之于寒如食之充腹如灯烛之于瞑途聋者以之聪瞽者以之明诚天下之至寳也然自有是物以来授之者凡几人受之者凡几軰其得而设施运用建勲业而着声名者不知其几而其说至今存也故与之者可以无吝容求之者可以无难色足下其明乎此则某有大愿于左右矣某不佞少尝好学而陋于见闻闻人有古书必百方求之不少置人见其然也亦多应之凡今所窃知大半非家之有其闻而未识者固阙然也入京师则闻有君子者家多书而方窃第未及于政务欲稍假其副而读之则又以交浅恐不察其所以来而靳焉盖忸怩趦趄不敢进而请者累月既而喟曰以某之聚书如此而不知其可借与可以借人而无伤岂理也哉踵门有期先此道意足下其裁察之

　　天彝纳币礼书

