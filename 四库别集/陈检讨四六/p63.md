<!-- { "loadSidebar": true } -->
　　葢闻鲸波起陆倍资作又之臣【左传古者明王伐不敬取其鲸鲵而封之以为大戮崔豹古今注鲸鱼大者长千里杜诗溟涨鲸波动】鹑火焚轮弥仗廓清之佐【左传晋史赵曰陈颛顼之族也嵗在鹑火是以卒灭注鹑火南方柳星午位】夸父逐邓林之杖【列子夸父逐日而死弃其杖尸膏肉所浸生邓林并见天篆序】忠可回天【详银台启】贰师飞疏勒之泉诚能动地【见归田序】从来阴雨尽荩臣拮据之秋【诗】在昔云雷正谊士经纶之会【易】太常论定镌以钟镛【君牙纪于太常注太常王之旌旗也有功者书焉后汉书崔骃传达防词曰乃将镂元圭册显功铭昆吾之冶勒景襄之钟】幕府功成【见滕王赋】宣之铙吹【汉乐府曲有短箫铙歌凡军中所吹谓之铙歌鼓吹】邺园李老先生名叶瑶枢【见璿玑赋】光分绛斗从函谷【见天篆序注】韬钤工玉帐之书【抱朴子兵在太乙玉帐之中不可攻也注将星所坐前一位谓玉帐唐艺文志李靖有玉帐经一巻其法出于黄帝遁甲】郡入平原人物禀金精之气【李白传贺知章见白蜀道难诗曰公岂天上星精耶注白禀长庚金精而生】防名上第释褐华年【见玉岩序】甫由李郡之司【详映碧启】便簉望郎之署【见园次序】风飘绣豸【见祖德赋】莅此台端【见贺徐序】霜冷啼乌陟于卿贰【见祖德赋】粤以班僚之贵膺夫简畀之崇遂雄藩爰申新命勲阶屡擢服官腾儁烈之声敭歴频经率属擅清刚之誉然而弓开似月必逢贯虱以称竒【列子纪昌学射于飞衞曰视小如大视防如着而后可告昌以牦悬虱于牖南面而望之旬日之间浸大也三年之后如车轮焉贯虱之心而悬不絶】剑淬成花恒为剸犀而耀彩【见园次序】假若歴阳未叛末由彰陶侃之忠【晋书苏峻歴阳内史成帝咸和二年举兵入朝防京师陶侃温峤合兵追斩之】如其并土无危奚自表刘琨之节【见归田序按刘琨为幽并冀三州都督】药以独摇而倍苦【见丁香赋】路因九折而偏难【见半茧赋及商尹序注】乃者八州作督之年竟遭三孽方苞之事【诗】羣阴肆狡谬效连鸡【左传申公谓莒子曰狡焉思启封疆国防秦惠王曰诸侯不可一犹连鸡之不能止于栖】诸镇潜谋妄营犄角【见翼王序】王审知防张于海国变起须防【见王岩序】陈进豕于蛮天衅生呼吸【补注】波将渐及【左传】蔓恐难图【左传祭仲曰母使滋蔓蔓难图也】徧南戒以仓皇【见天章序】属西隣以臲卼【见纳姬序注】斯时也七闽关隘首説仙霞【衢州志仙霞关为入闽之界宋史浩帅闽过仙霞岭以石甃路凡三百六十级在衢州江山县】全浙门庭惟凭太末【衢州志春秋为越西鄙姑蔑地秦曰太末唐曰衢州】桓桓防府率虎旅以婴城【书尚桓桓如虎如貔婴城见贺周序】仡仡元臣奉蜡丸而建节【麈史军中密疏以蜡丸封之】扼诸境上躬在行间﨑岖防阵高搴姑蔑之旗【见上注】慷慨鼓儳硬挽钱塘之弩【左传宋公楚人战于子鱼曰声盛致志鼓儳可也唐书钱镠封呉越王尝筑捍海塘适江涛怒啮镠命彊弩数百射之涛为敛却】固已六千君子【见悬圃序】共明填海之本懐【见无忝序】百二山河【详孟太母启】咸喻补天之壮志矣【见憺园赋】顾犹人各有心时方多难飚当起处间生鸣镝之心【汉书冒顿乃作为鸣镝习勒骑射左思诗边城苦鸣镝注嚆矢也】草欲枯时竞作弯弧之状【见素伯序注】瀫水桐溪之界【衢州志龙游县唐縠州地有瀔水严州志桐庐县有桐君山下瞰桐溪有异人来采药问其姓指桐以示因名】青犊弥山【详孟太母启】甬东于越之区【左传越灭呉使呉王居甬东宁波府志越曰甬东有甬江楼绍兴志禹防诸侯计功于此曰会稽少康封少子无余于会稽因名于越】苍鹅蔽日【见悬圃序】公乃宵携别队鋭头突鬓之夫【史记武安君小头而鋭鬓见前序】间挈轻军扛鼎翘关之辈【汉书项羽力能扛鼎列子孔子劲能招国门之关而不肯以力闻注招与翘同呉都赋翘关扛鼎】爬斯癣疥烹宋万于军中【鲜卑着边陲之患手足之疥搔左传宋万弑闵公奔陈宋人请南宫万于陈醢之】溃厥痈疽防陈豨于帐后【史记陈豨传陈豨宛朐人也高祖封为列侯后豨反十二年冬樊哙军卒追斩豨于灵丘】倐王师之直下俄宗子之遄征浙土全收闽疆再造七年擐甲力竭于飞牋草檄之中【左传文公躬擐甲胄】五夜援枹恩深于伐畔侮亡之外【左传右援抱而鼓林注枹鼓槌也书取乱侮亡】遂使无诸城上【见玉岩序】依然茘子之红【详鞠存启注】顿令仙鲤洲边【见玉岩序】不改防榔之绿【见孝威序】葢力支大厦总天家之筹画居多而手障狂澜实阃外之勤劳最着也【汉书大厦将倾非一木所能支进学解障百川而东之回狂澜于既倒冯唐传王者遣将曰阃以外将军制之】所愧呉人原非越鸟【见无忝序】公也门高元礼尚阻登龙【见九日序】仆兮员缀微班犹悭执雉【曲礼凡贽大夫雁士雉注取雉性耿介也】而乃濡毫颂德将母越境之嫌【国语臧文仲曰外臣之言不越境注言臣不外交也】削柹鸣情【语林宋任末年十四便勤学编莒为庐削荆为笔一作柹】讵免隔垣之诮【见少楹序】不知方事之殷【左传楚子使工尹襄曰方事之殷也注殷盛也】有邻将【孟子】向也三江浪涌【见乐府序】疑漂寿梦之墟【左传呉子夀梦名乗】五岭烽横几达专诸之巷【广州记大庾始安临贺桂阳掲阳为五岭史记刺客传专诸者呉堂邑人也呉公子光具酒请王僚使专诸置匕首鱼炙之腹中因刺僚呉志阖闾城内有专诸巷】公如暇豫畴免阽危迢迢厚德高于回雁之峯【见素伯序】烈烈丰功讫彼无龙之国【补注】凡兹覆载并囿生成何况牛女同星【见玉岩序】鲁邾接柝【见尺牍序】夙有辅车之势【见园次序】原非牛马之风【左传齐伐楚楚子使与师言曰君处北海寡人处南海惟是风马牛不相及也】则今日兴言伟伐岂徒为邻室之歌呼睠念成劳本不仅越人之肥瘠【见寿阎序】赓謡讵僭扬扢非诬猥逢降岳之辰先效跻堂之祝【诗】伏冀鸿都学士【见存庵序】虎观词宗【详合肥书注】分题翡翠之笺【见智修序】争捧瑚之笔【见天篆序】庶几人同召穆【诗】四诗赓分陜之勲【四诗见天篆序分陜见佳山序注】还期文驾昌黎百尺勒平淮之颂【唐宪宗纪李愬夜袭蔡州擒呉元济裴度入蔡州淮西平昌黎平淮西碑羣臣请纪圣功被之金石皇帝以命臣愈臣愈再拜稽首而献文】
　　徴大银台柯素培先生六十夀言启
