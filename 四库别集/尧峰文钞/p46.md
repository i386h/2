<!-- { "loadSidebar": true } -->
　　昔者兴王之致治也莫不有左右心膂之臣仰备启沃而次之则以文章为黼黻治平之具如臯陶之歌于虞周文公召康公尹吉甫之属作风雅颂诸诗于成康之世皆是也前明万厯后士习益陋斯文寝以衰薾自我
　　世祖定鼎以来文治聿兴于是声敎所被作者不可胜计时则若太仓吴祭酒伟业宛平王文贞公崇简合肥龚端毅公鼎孳以文学倡导于前然后鸿儒硕士望风继起讫于今
　　上在御益加网罗海内英隽彬彬蔚蔚鳞次麕集于朝廷之上大之发为诏诰小之防为诗歌绘绣错施韶濩并作徃徃嫓美前古其间尤魁然杰出亟为
　　天子所廸简而称赏者则惟澹人先生一人而已先生噐识温茂才思敏防问学淹洽既足以结
　　主知慰舆望盖十余年于此当其入儤
　　禁廷也诸凡宫阙苑囿之壮丽天球琬琰内府之珍竒法书名画周彞汉鼎四库之秘玩皆所餍闻而饫见及其出扈警跸也驰驱乎长杨羽猎之塲翺翔乎宣曲廵游之地东谒孔林南探禹穴至于平沙广漠崇岩穷障我
　　太祖
　　太宗发祥之址与夫金戈鐡骑百战创业之区皆所跋渉而导从于以恢拓其耳目而发越其抚时怀古慷慨壮烈之思宏篇短章间见层出上应
　　御制下与士大夫更唱迭和宜乎其登作者之堂而独为
　　天子所亟赏也迩者请告杜门编次箧衍所弆十之一二名曰苑西集离为十二巻以示琬丰而不失诸靡约而不失诸促和平尔雅而絶不为钩章棘句之习雍雍乎有垂绅正笏台阁气象焉昔元遗山论金源之文以为宇文吴蔡诸人非不可谓豪杰之士然皆宋儒之仕于金者故大定明昌间文派断自蔡正甫党竹谿赵闲闲始琬论
　　本朝诗文亦然前所云若太仓若宛平合肥数公虽或为文雄或为诗伯亦皆前明之遗老也后之学者而欲求
　　清兴五十年之间文章正传非先生辈其谁归琬之立説如此以俟异时采诗者论定可也
　　使琉球録序
　　使琉球録若干巻中山沿革志又若干巻吾舟次奉使时作也舟次在翰林既以
　　特简出持使者节声名播于属国逾年返命
　　天子徴其沿道撰録诸书遂缮此进
　　御亦既藏诸金匮石室矣及其请急归里四方士大夫索观者甚伙舟次乃锓之于梓而属予序之予观成周之制行人使适四方则必述其山川形势之要礼俗政治与其语言风土物产之宜凡为五书以献俾天子周知天下之故诸如小史外史之所掌土训诵训之所道皆是物也然考职方舆地自王畿讫于若镇若藩其服惟九则行人所记亦当不越九服之内未尝有逺及海外为象胥所不及知鞮鞻氏所不及与而能加意撰録如此书者也琉球自明初以来始奉正朔守职贡岁时往返不絶既入
　　本朝不懈益防顾后先为王人者往往跋渉狂波浪之中悸神骇延歴旬时甫至其国神魄未定率皆苟且从事不暇从容为书间有作者又多乐道怪竒承袭譌谬直等于郢书燕説耳异时议礼之家载笔之臣猝然有所寻访而讫无以徴信虽道里土风犹不得附见简牍之末况其世次之大者乎舟次丰度之俊伟才识之敏决文章议论之壮丽方为属国所爱畏故有言必以诚告有事必以实应宜其为此书也其搜辑也备其据依也详上之可作輶轩之指南次之可备史家之笔削最下亦可为四方士大夫考异闻述荒怪之一助惜乎周礼五书湮没不传于后世以予度之殆未能遽胜舟次之作也抑予闻皇皇者华之遣使臣也其词虽繁而大约命之诹谋询度以上报天子今舟次之诹询者可谓至矣此书成而不愧王人之职矣
　　雄雉斋选集序
　　江都顾子书宣介薛生孝穆过予邱南出示所作诗三百余篇予雅闻顾子年虽少所交多名公钜儒下笔言语妙天下而于诗尤工读之终巻见其在予宗人蛟门比部斋中所唱酬者及其拟张文昌体祭蛟门者为之掩巻喟然曰蛟门之视顾子其殆如韩退之之于孟东野欧阳永叔之于梅圣俞乎昔退之为孟生诗也称其有咸池之音继又欲低头下拜以云自比以龙比东野冀其追逐于四方上下间而永叔称圣俞亦然甚且推为诗老而自以为不能望其惓惓慕好如此故当其防合则以诗相遗言别则以诗相慰至于间濶之既乆则感时触物又莫不以诗相问劳笔墨未燥流传四方至今存之集中为诗人所诵说若蛟门罢官以来闭户养疴之日多而宴集谈笑之日寡至偕顾子唱和又加寡焉逮其论诗也相与讲贯讨论磨礲淬厉者不深造古人堂户不止惜乎聚合无防时而蛟门竟坐忧患愀然失志以殁今而后顾子年力益壮学识益博材气亦益老著述方富当有数倍于此巻者顾蛟门则不及见矣春之日秋之夕饮酒长吟欲和而能唱者谁与欲唱而能和者又谁与得毋有感慨歔欷如所谓不复鼔琴者乎此予所以叹也予自顾谫劣其习诗学也不专异时所见不逮蛟门逺甚蛟门序顾子诗既以为恢竒奥衍盘礴不羁而又推知其用意之深且广遗言犹在识精而论公与韩欧阳之称孟梅无异顾子其可以自信矣谫劣如予又何能别措一词哉













　　尧峯文钞巻二十八
　　钦定四库全书
　　尧峯文钞巻二十九　　翰林院编修汪琬撰序六【共十四首】
　　王敬哉先生集序
　　敬哉王先生不逺三千余里示琬文集六巻琬受而卒业叹曰富矣美矣琬闻之文者贯道之噐故孔子有曰文不在兹乎孔子之所谓文盖谓易诗书礼乐也是岂后世辞赋章句区区俪青妃白之谓与孔子既殁汉儒收拾暴秦烬燬之余修明讲习可谓勤矣然而言易者不知天人贯通之防而溺于纳甲卦气之説言诗者不知王国盛衰之原而溺于四始五际之説言书者不知二帝三王所以致治之大夲大用而所争者文王改元周公践阼之説至于礼乐又徃徃有其义而不知习其仪有其噐而不知名其物甚则溷以圗防襍以譌伪而孔子所删述之文不晦即乱夫日月星辰天之文也山川草木地之文也易诗书礼乐诸经人之文也人之有文所以经纬天地之道而成之者也使其遂流于晦且乱则人欲日炽彞伦日斁天地之道将何所托以传哉嗣后陵迟益甚文统道统于是岐而为二韩柳欧阳曽以文周张二程以道未有彚其源流而一之者也其间厘剔义理之丝微钻硏问学之根夲能以其所作进而继孔子者惟朱徽国文公一人止耳傥微文公论説之详辨晰之力则向之晦者几何而不熄向之乱者几何而不澌灭荡尽也然则使孔子之文逾数十传不坠盖文公之力居多今距文公又五百年所矣而继之者无其人或有其人矣而琬僻处海陬犹未有见焉此所以日夜流连太息不能无望于世之学者也及观先生所示其辞质而赡其义简而明求诸文公诸书无所不合于以辅翼传注而防通易诗书礼乐之文庶防由文公而遂溯孔子者与吾然后知天之未丧斯文殆自孔子以来讫于今如一日也语云贤者识其大者不贤者识其小者琬亦尝好学深思力期从事于此固不敢自安于不贤而气昏质惰虽欲勉进贤者之域以求溯孔子之所谓文而终不能逮也故愿附名先生文集之末述其所见以求正于先生云
　　金正希先生遗稾序
　　正希先生讳声休宁人正希其字也中崇祯戊辰进士选翰林院庶吉士歴官修撰至兵部右侍郎殉难死死三十年而先生从子贲与其兄敦澄彚刻先生时文稾若干首而命予序之予惟自有明以来国家令甲剏设五经四子八股之业以为进退士子之具当其盛也举凡魁人杰士与夫公卿将相戡定祸乱通逹时务之流胥从此出而其文章亦皆昌明博硕妙于语言为学者所宗虽名为时文而求诸古人盖未有不合者也沿及神宗之末文体日益以壊而士习亦日益以变庙堂之中门户相角人主孤立于上士大夫朋比于下曾不数纪遂蹙社稷而覆之呜呼国运之治乱人材之贤不肖吾固于时文验之矣时文之糜烂诡异此即五行传所谓言之不从之孽也顾先生于明季独慨然以国事为己任防防兵间数被党人所搤而志不少衰卒之建立卓卓如此抑何壮也间尝取其时文讽诵而防绎之大率以灏瀚之气雄放之才沈幽陗拔之思驰骋上下于思泉震川鹿门诸作而自名一家上之研极天人次之讲明经世有用之学而于前古盛衰治乱废兴得失之故尤惓惓微冩其意而见诸议论翰墨之间闚其所得视全盛时作者无异可谓淳且厚矣惟其所得之淳且厚故能不为威怵不为利诱虽至于捐躯截脰以死而曾勿之恤也先生之死岂世之小丈夫猝焉与患难相偪所可得而遽办者哉不然使用剽窃牵缀浮游不根之文以徼幸功名于一旦其人若风中之蓬水上之梗靡靡然一无足恃而望其异时之有所建立岂不难乎此先生之文所以弥可贵爱也予故愿县此若干首于国门以示学者云
　　袭紫楼文集序
　　嘉兴李君明逺其先世都运公以乙科起家累官至两淮运使尝受业顾端文公习其风流余韵中朝争以东林党人目之殁而龚尚书芝麓铭其墓称公少而其诗多名章丽句为文人长而淹经术负经济为通儒晩而廉辨干逹为能吏其见推服如此于是君以诸孙与其再从兄晓令继之皆用文学有闻于东南而又皆从游于姜翰林西溟之门是时文社方大炽君兄弟又张氏髙第弟子世居长水之上四方好事轻舟过长水诣门投谒者连日夜不絶而晓令尤重然诺性刚直好嫚骂由是为怨家所中屡倾其产千金晓令既殁有子斯年武曾才名相颉颃其年皆少于君君则复以所长角逐其间垂老犹不少倦予尝叹长水一隅之地居人仅数千家而李氏百年之间科名蝉连衣冠都雅其子弟耳濡目染无不自泽于学者何其盛也君虽轗轲不偶然自少家居则有都运公为之祖有晓令为之兄在外则有翰林西溟与其同门诸名士为之师若友故其学易进而其声望易起最后复有斯年昆季为之族子晨夕候问起居相与倡酬诗歌硏磨古文辞之曲折遂以是娱其老而忘其贫则君之所得者不可谓不厚且幸矣武曾在京师尤善予君以武曾书造予尧峯山中属予序其文集且追述社中诸故事娓娓可听予谓君之诗文既行于世四方士大夫必有读之而知君者至其家世问学之原委则读者未必能尽知也予故次其始末以复于武曾而寓君俾冠诸巻首焉
　　乔石林赋草序
　　先是
　　天子既下荐举之诏四方搢绅降及山林韦素之士咸集
　　阙下诸以才艺相炫燿者甚众而中书乔子石林尤能絶出其辈行当
