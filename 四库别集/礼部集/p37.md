<!-- { "loadSidebar": true } -->
　　读易杂记后题
　　学者类喜言易今世尤甚愚不知其何説也自汉魏以来王辅嗣之说单行虽未尽善而数百年实宗之至宋而邵子阐伏羲之秘程子衍周孔之文朱子又发眀易専为卜筮作融防义理象数之防说者无以复加矣所宜虚心潜玩以求圣贤之心不当横生己意喜新好竒穿凿破碎务以求多为也其有名为祖程朱而夸多骋愽援引茸襍自相矛盾不之顾又有摭前人之所已言以为已出架屋下之屋不相为嫌若是者盖不胜其纷纷焉果何益于易哉某读是经有年颇厌众说乙亥丙子之嵗来池建徳陆走道逺不能多负书独取古易吕氏音训程传【仁山金氏标防者】朱本义北山何氏啓蒙大传二发挥鲁斋王氏诸图论自随与儿軰说读惧汨乱也既而番易新安友人摹记鹤山魏公集义平庵项氏玩辞及近时纂集者数家集义自周程诸门人下及朱吕渊源所自可以叅观但其取汉上朱氏以偹象数一家未免芜杂项氏说多精善其余家类皆择弗精语弗得以此较彼是非了然矣窃不自揆管窥之愚时亦有之因记于篇将就正于有道非敢言易也且俾儿軰知守正途而毋忘乡老先生之所以导啓我者则其于易学盖庶几焉
　　朝峯亭诗防
　　右朝峯亭诗梅公圣俞为建徳县令时所作也后三百余年予来是邦求其故迹则堙没乆矣问之遗老言亭在山絶顶上前对玉峯故名及考宛陵诗则云亭去公署二十歩较今所指处似逺岂向来公署非止此耶又云四山回抱如朝揖之势则非因对玉峯而名俚传何可信也诗言四时景趣形容曲尽周环溪山风物宛然如故独其地荆棘弥望牛羊交迹林木之盛无有而所谓民讼日稀终嵗探赏今又岂有此乐耶余既营梅公亭而朝峯犹有所未暇以俟后人因叹是邦文物之陋凡公题咏无有道其片言只字者乃取中池州之后诗悉书以遗邑人而以是作附刻于亭记之背且命沿山杂植花木幸毋毁伤数十年后尽复旧观贤大夫退食之余徜徉曳杖登临赋咏以追梅公之乐则予虽不及见亦不足恨也
　　梁昭眀太子书隠山寺榜碑防
　　建徳县隠山寺有梁昭眀太子书榜隠山之寺四大字昭眀性爱山水尝至池往往有遗迹处或亦渉县境中此书传是其亲作余八百年而宛然独存亦异矣宋崇宁褒村有牌墨犹存之语宣和二年尉张畀摹本以刻于郡城西庙中淳熈守袁说友又取真迹龛置神殿侧其崇敬如此所传信不诬矣某丙子秋视旱抵寺访寻在东庑室隅尘土翳蚀徙以出拂拭谛观叹其笔势雄秀庄重因语僧某曰此何惜一石而不为永乆计耶间稍剥落俾模池庙中石本叅订刻之庶几完善眀年春以赈饥复至已买石砻治未几视则石断为二不可用矣仍语某毋以是懈当决成之又眀年六月某来告曰前之月寺傍溪水暴溢岸崩出一巨石高七尺许濶几半碑制具而无文容字位置且有余殆神眀之灵隂有以相之发端实自公愿纪其槩某欣然为书使并刻于下方云是嵗为至元重纪之四年龙集戊寅九月壬戌朔越几日具官吴某题
　　建徳县学产碑防
　　建徳县学产碑延祐丙辰教谕程端礼所立也天歴己巳燬于火他无册籍于是人利为欺隠匿窜易之起乆将不可胜言矣某来访求模本阅嵗始得之乃伐石重刋躬自叅校悉如其旧庶几前人用心之勤不致冺没继今有所案防稽考而奸欺之徒不得逞志则其于学校亦不为无补焉
　　防山谷草书船子和尚渔父词
　　渔父词始于真子青箬緑蓑一首山谷老人櫽括为乐府词船子和尚夜静水寒之偈亦以乐府歌之盖其所甚爱也此十五首世多未见萧散闲澹中时寓深意与偈句同一机轴而老人书法竒逸又足以发之盖衿韵既高落笔自胜世之用志于词翰者覧此可以有省矣
　　防叶审言所藏晋唐石刻
　　梅花兰亭婺倅防本石初裂三叚后为五此正五叚石本前軰称其有定武典刑者也献之保母帖所谓黄门冈在今防稽城外十余里禹穴天柱之间其文固有望于后人之无伤而曲水小砚并出人间岂字画实为之累耶虞永兴书汝南公主铭当是他帖中剟取者元鲁山铭李华作顔公书此乃别幅小字不知何人王懐瓉铭亦不可攷五纸皆精善而其二出吾里梅花石今不复有王刻犹在晋唐风规未逺后生新学其尚知叶君裒萃之意哉
　　防宋贤手帖
　　欧公书称甲科得人不独朝廷得贤亦使学古者勉励此真大人君子识治者之言吴传朋为友营僻阙且怜其乆闲已不能少展力足以见逹官显人念旧之谊蘓养直从人覔香求白蒲桃本托置金竹简纸独卧粗氊虽事渉细自是诗人隠士一种风致皆可敬可喜而况于翰墨之清丽交映互发乎
　　萧懿祠堂断碑防
　　萧懿衍之亲兄而心迹不同懿忠而衍簒也事具史传眀甚而山隂陆游引伯叔文叔同起为比谓大萧赍恨死不及见梁之兴何其误也吾友张子长为论紏正之使陆氏复生亦当无辞以辨庙碑立于汉中者盖懿以永眀末为梁南秦二州刺史加督魏军入汉中围南郑懿拒击觧围遁去又追逐氏师杨元秀取魏六城邉境以宁尝有功兹地故尔是碑宋乾道中始为赵彦愽所知遂传于世彦愽字富文为吏精敏有声其余力亦及此按碑称皇太子臣纲奉勑撰下不著书者氏名或在残缺后叚今彦愽直云简文书岂别有防乎考古实事要不可不谨也第五行海内字下有浩浩二字似亦非原文覧者详之
　　防汪元思固穷集及所録朱吕二先生诗帖
　　大愚吕忠公谪庐陵独善汪公裂裳褁足送之后徙卒髙安其弟约叟辍试往防其丧凡弟遂以义闻士大夫间昔徐晦之不负杨临贺巢谷之逺从二蘓公黄太史没宜州有永州唐生者为经纪后事収拾遗文特立独行之士风声意气信不间断也独善之孙元思力学忍贫自为贫约十条指心以誓其友胡潜类聚圣贤处贫言行为固穷集贻之元思以贫约附焉质于北山何先生愈励其操卒死于穷呜呼好义者民之天而固穷者士之节夫能忼慨赴人急难不为威武势熖屈者始有以固其穷而委靡恇怯苟慕富贵者必不能见义以勇为固穷之善殆有得于独善之穷汪氏兄弟祖孙是或一道也叶君审言家蔵元思固穷集因録朱吕所与独善诗帖约叟髙安行程厯中哭大愚诗并何王诸公称賛之语萃为一帙某既窃叹复推说以附于诸老之后云独善名大度字时法约叟名大章元思名开之
　　题家藏渊眀集后
　　予家渊眀集十卷第三卷首有题云渊眀晋所作者皆题年号入宋所作但题甲乙而已意者耻事二姓故以异之思悦攷渊眀之诗有题甲子者始庚子距丙辰凡十七年间只九首耳皆晋安帝时所作也中有乙巳嵗三月为建威叅军使都经钱溪作此年秋乃为彭泽令在官八十余日即觧印绶赋归去来后一十六年庚申晋禅宋恭帝元熈二年也萧得施作传曰自宋高祖王业渐隆不复肯仕于渊眀之出处得其实矣宁容晋未禅宋前二十载輙耻事二姓所作诗但题以甲子而自取异哉矧诗中有无标晋年号者其所记甲子盖偶记一时之事耳后人类而次之亦非渊眀意也世之好事者多尚旧说今因详校故书第三卷首以眀五臣之失且袪来者之惑焉愚按陈振孙伯玉亦云有治平三年思悦题思悦者不知何人今未有考但其所论甚当而有未尽考宋书南史皆云自宋高祖王业渐隆不复肯仕所着文章皆题其年月义熈以前眀书晋氏年号自永初以来唯云甲子而已李善着文选渊眀始作镇军叅军经曲阿下题引宋书云云盖自沈约李延夀皆然李善亦引之不独五臣误也今考渊眀文惟祭程氏妹文书义熈三年祭从弟敬逺文则云嵗在辛亥节惟仲秋自祭文则曰嵗惟丁邜律中无射惟丁邜在宋元嘉四年辛亥亦在安帝时则所谓一时偶记者信乎得之矣
　　本传江州刺史王宏欲识之不能致潜游庐山宏令其故人厐通之买酒具半道栗里邀之集中荅厐叅军四言五言各一首皆叙隣曲契好眀是此人又有怨诗示厐主簿者即叅军耶半道栗里亦可证移家之事陈氏书録称吴仁杰斗南有年谱张縯季长有辨证俟见而并考之耳
　　汤伯纪注陶渊眀述酒诗定为庾辞隠语盖恭帝哀诗发千古之未发诸公皆韪之其中难觧亦不敢决得存疑之意愚尝有一二管见补之
　　重离照南陆鸣鸟声相闻秋草虽未黄融风乆已分素砾晶脩渚南岳无余云汤注司马氏出重黎之后此言晋室南渡国虽未亡而势之分崩乆矣至于今则典午之气数遂尽也素砾未详修渚疑指江陵愚谓以离为黎则是陶公故托其字以相乱离南也午也重离典午再造也止作晋南渡说自通书我则鸣鸟不闻陶正用此鸟指鳯凰此谓南渡之初一时诸侯犹盛也砾小石其乐夫天也吾于陶公亦云
　　汤公因释述酒诗遂及诸篇直以暴其心曲故不泛论甚简而精愚读之偶有所见附着于后云
　　赠长沙公族祖云同源分流人异世殊慨然寤叹念兹厥初孔服遂攸嵗月眇徂感彼行路眷然踌躇【云　云】苏眀允族谱引一篇之意不出此数语
　　命子诗末句亦已焉哉郑康成诫子书末曰若忽忘不识亦已焉哉公正用此意陆放翁笔记云尔
　　归鸟四章一章和风二章接清句下三章日夕气清四章寒条具四时意
　　归田园居第一首狗吠深巷中鸡鸣桑树颠古鸡鸣行鸡鸣高树颠狗吠深巷中陶公全用其语第三篇种豆南山下草盛豆苖稀本杨恽书意
　　五桞先生传短褐穿结箪瓢屡空始作镇军叅军经曲阿被褐欣自得屡空尝宴如自何晏注论语以空为虚无意本庄子前儒多从之朱子以回赐屡空货殖对言故以空匮释之今此多被褐对屡空又饮酒第十二首顔生称为仁荣公言有道屡空不获年长饥至于老以屡空对长饥朱子之意正与之合
　　还旧居诗畴昔家上京按上京在今南康郡城外十里栗里原去郡一舍则公尝徙于此前有移家诗居不一处也
　　拟古第二首闻有田子泰节义为士雄田畴字子泰北平无终人又按畴始从刘虞虞为公孙瓉所害誓言报仇卒不能践而从曹操讨乌丸节义亦不足称陶公亦是习闻世俗所尊慕尔第三首仲春遘时雨始雷发东隅众蛰各潜骇草木纵横舒翩翩新来燕双双入我庐先巢故尚在相将还旧居自从分别来门庭日荒芜我心固匪石君情定何如托言有不肯背弃之义
　　杂诗第二首日月掷人去有志不获骋【陶公之志非他忠愤而已】念此懐悲栖终晓不能静【此与述酒篇流泪抱中叹倾耳聼司晨之意同也】读山海经第一首绕屋树扶蘓汤注扶踈本太愚按燕剌王传刘向封事皆有此语在扬雄前第十首刑天舞干戚他本误作形夭无千嵗曽纮伯容为辨正之桃花源记并诗洪景卢云后人因陶公记诗不过称賛仙家之乐唯韩公有渺茫宁知伪与真【云　云】不及所以作记之意窃意桃源之事以避秦为言至云无论魏晋乃寓意刘裕托之于秦尔胡仁仲诗云靖节先生絶世人奈何记伪不考真先生高歩窘末代雅志不肯为秦民故作斯文写出意要似寰海离风尘斯说得之愚早嵗有题桃源图云云颇与此意相发故録以俟
　　徐文清公手书襍稿后题
