<!-- { "loadSidebar": true } -->
风情退减久无诗，研匣书笺罥网丝。魇语梦魂闻婢唤，恶愁怀抱恐儿知。酒於痛饮非真适，情向新欢未肯痴。惆怅旧游携手处，木樨天气独来时。 
把书移枕近床棱，叹息观涛病未能。怯暑心情犹喘月，背时风调独怀冰。无劳天女持花散，有媿髙人选药称。肯过小楼言笑否，不嫌同上第三层（用陶弘景事）。 

菰川纪游且元白体 
一队明妆拥碧油，罗衣风影照溪流。郊原紫翠今秋早，亭馆青红近日修。谢女捉将团扇出，潘郎扶得板舆游。司香侍史携犀合，卷袖厨娘用玉钩。彩胜虫鱼工剪刻，牙盘橙笋细雕镂。绯桃布席苔侵袜，银鹿移琴柳拂头。萍景波中抛果核，桐阴石上置茶瓯。纵横一榻陈箫管，历乱三巡送酒筹。捧砚久知荑玉冷，擎觞兼度眼波秋。唾花落点鱼争竞，髻蕊烘香蝶逗遛。临水偶来同倚槛，隔花何路可登楼。殷勤子敬能持檝，佻达齐姬欲荡舟。何处雪檐期射鸟，此时河岸似牵牛。青莎迳软鞵踪浅，紫桂堂深浴室幽。小院竹凉清枕簟，疏牕松荫暗棋楸。笺纨就手巾箱取，细翠随身镜匣收。归路别穿红叶径，同袍犹隔白苹洲。也知重向灯前见，难诉佳游一段愁。 

咏东邻栀子花 
露湿琼姿映日鲜，离披弱态益嫣然。香宜九子钗边嗅，蒂合同心带上悬。织女淡妆傅缟素，徐娘私赠见诗篇。佳名更喜同之子，栽定东家倍可怜。（第五句戏用晋书。） 

和戈庄学自寿四韵 
几株幽树寄婆娑，尽意看云弄水波。野衲每求名画去，邻墙时有浊醪过。吟成未出芦花被，钓罢犹披槲叶蓑。可许拿舟亲问字，相从日饮更无何。 

藤村旧游 
重奠麻筵一束刍，往来曾此醉茱萸。未能默记书千箧，（先舅琴书散亡都尽。）空忆通灵画一厨。座上琴亡悲子敬，家中砚去吊林逋。铜台泪眼犹西望，分得名香在也无。 
金锁横衔废苑门，水亭牕槛半沉沦。铜钉换醉供群竖，花桨为樵给四邻。碧甃晒余高凤麦，画廊堆遍买臣薪。羊昙哭罢无人问，泪墨难题满壁尘。 

遇旧青衣 
扫眉才子女相如，旧掌芸香四库书。一著练裙抛画裤，便辞金尾住茅庐。桑麻僻处莺花断，丝竹停来姊妹疏。还识劈笺江令否，望仙回望一唏嘘。 

再用前韵酬孝先端已弢仲见和之作 
霞姿雪艳映牕油，标格蓬山第一流。佛慧不过文士业，神仙原是美人修。卧披画鄣供清赏，坐伴炉薰懒出游。门静不教青锁锁，廉开未上翠钩钩。紫珍照胆秦铜铸，朱篆钤名汉玉锼。学士忍寒停半臂，书生中酒看梳头。莺声呖呖喉疑管，玉色森森手似瓯。待月清言虚丙箪，游春佳梦败寅筹。流光玉树何曾夜，驻景神方讵有秋。士也尚甘偏袖断，仙乎何惜襞裙留。谁堪待阙鸳鸯社，自许单栖燕子楼。灯火照台迎凤辇，珠玑溅雨到龙舟。已知夙驾烦灵鹊，别遣偏辕骋骏牛。香燧碧萦低帐暖，烛辉红款小屏幽。檀郎顾曲倾三爵，幼妇弹棋负九楸。合德香奁通德记，上清巾帔玉清收。诗歌不断疑三阁，风月长新只十洲。但有是乡堪不老，要求何药疗麈愁。 

侍疾 
唤人回枕坠瑶簪，被底炉香未许探。獭髓有痕留我舐，鸡香微螫代伊含。愁看西子心长捧，冷透荀郎体自堪。病退只宜清减是，尚嫌双颊似轻酖。 

拟会真三十六韵 
少小娴针绣，生成俨画图。影形看镜喜，名字拣香呼。玄鬓辞膏沐，琼姿厌粉污。怕闻灯气息，不受浴沾濡。瞥见长陵市，重逢狭路隅。未成窥宋玉，随遣嫁秋胡。忍下针心棘，难求役豆符。微生甘作鬼，国士愿为奴。湖上羹鱼嫂，池西斗鸭姑。传来通德语，笑杀彦回愚。绮阁花间敞，修廊竹外纾。挂香明路迳，卮酒酪门枢。月暗欹鸳枕，寒轻拥兽炉。梦回闻至矣，喜极欲仙乎。衫袖俱飘动，眉心乍展舒。迳贪因艳冶，亲炙觉清癯。对袖笼双钏，单衫卸五铢。唯闻香汤越，只恨烛模糊。羞涩屏前视，摧颓帐外扶。还拚梭掷否，仍肯扇遮无。滑箪推腰褥，华茵妥髻珠。芳津甘齿颊，柔汗沁肌肤。怨啮蝤蛴颈，羸擎燕子躯。斜眸终腼腆，低黛忽愁吁。胆悸金铃吠，心忪碧树乌。乍尝惊颤味，陡随爱迷途。青眼三生契，丹诚一昔输。隐赐怜我解，绝色厌人谀。落魄惊伤悼，微词得厚诬。年华潘岳老，风调谢鲲麄。谬辱求诗带，宁嫌卖酒炉。狂襟终有托，兴赏未全孤。慰胜登高第，欢逾读异书。镇须行坐并，准与笑啼俱。雪砌飘灯赴，花阶剗袜趋。百年今夕始，非乞暂时娱。 

纪事 
才尝欢味便分携，消瘦沉吟几日疑。只恐爱迷犹有悮，莫因明慧更成痴。拚教皓质君前露，忍遣丹心妾自知。底事料伊非薄幸，百般迁就顺人时。 
惊喜萧郎犯雪归，归期犹未是欢期。人前不敢迎门笑，烛后仍来映柱窥。始信梦魂原有准，已占心诺不轻移。归期悔不宽程限，守到和风霁日时。 
浓欢将到转忧危，响屧笼灯总未宜。花径有心曾识记，月扉焉胆便敲推。狂痴爱我奠无谓，放诞缘君勿浪猜。恩分已深羞未减，恼他擎烛觑人时。 
歇却哦诗敛却狂，洗空心地著欢娘。醉来不敢忘团扇，梦去犹防泄异香。平日性情工戏谑，近来行止学矜庄。虽云见面无多刻，定用闲愁万斛偿。 

癸酉年 
云客新斋即事 
朱栏倒影入沦涟，片石疏花位置妍。花外小楼堆烛泪，柳边低舫载茶烟。绿牕莺度幽堪画，绮阁人登望若仙。应榜卧轩为六忆，银墙粘遍薛涛笺。 
布几安牕物色新，卷帘三面碧粼粼。暂依泥水潜奇士，别置山堂望美人。元直交游谁是客，士衡兄弟自相邻。频闻歌调干云响，鲜洁长梁未有尘。 

送友人同游岳寺以昨醉为辞戏柬促之 
礼佛无妨带宿酲，定知开士不容嗔。侬耽早韭卿耽妇，等是周颙一辈人。 

如意词 
累珠歌拍与诗笺，纤手拈来定可怜。娇靥乍看杯影里，薄妆宜在烛花前。三年恶梦供欢话，几夕清吟耐独眠。历尽笑啼长作伴，热心唯有博山烟。 

绣佛词 
绀黛明金月面开，夜来针指绣如来。持花可为王摩诘，度曲曾随穆善才。无数粉痕沾贝叶，几重心宇印香灰。关情蓦听鹦哥语，掣破经声笑脸回。 

题赠陈元亮别业 
贵游谁解厌繁华，独傍烟林数暮鸦。二顷松篁非负郭，一船书画便浮家。妻陪晚食亲烧笋，客救朝酲代泼茶。自是幽怀清比玉，闲情一赋不为瑕。 

沈郎索赠 
琴理幽玄奕旨微，风流多艺沈元机。红裈锦带清言去，散髻斜簪薄醉归。石黛妾教呵冻笔，金彄婢与瀹春旗。歌儿度亲裁尽曲，按到关情色已飞。 
休文臂瘦觉清寒，影似垂杨气比兰。射雉顿令贞妇笑，骑羊真作壁人看。尽夸落笔言堪市，为伴当垆色可餐。传语太冲休挟弹，只凭三赋友潘安。 

苦宂兼叹失仆 
春残未有醉工夫，尘宂何曾半日无。伴客茶浆真水厄，欠人书牍似金逋。应门妄想林宗辈，恋主惭无颖士奴。茗事亲操差不恶，蒲葵扇子竹根炉。 

题寻梦图为云客赋 
记得萧郎注目初，一枝琼树上红氍。游春梦不收罗荐，真色人宜入画图。家字针神推手爪，幼餐沉水透肌肤，重来顾曲堂前过，试问如今技痒无。 
房老传诗自弱龄，檀郎开出巧心灵。歌中度意当场笑，舞隙酬言隔座听。秋女自来神女梦，薛王翻笑寿王醒。难忘眼色初匀处，尽谱前踪到画屏。 
第一妍词第一姝，如今都作案头书。骊珠剩训雕笼鸟，茜袖闲挥插架鱼。眉翠略同诗点染，唇红微有墨沾濡。生香活色天真态，尚恐龙眠画未如。 

生辰曲 
画檐鹊响报新晴，鬓朵初镌玉叶成。绣佛像前同下拜，泥金经尾独签名。红蛛缒镜知添喜，白鸽开笼看放生。笑说口脂休更赠，十年年减是莺莺。 
弄环年纪早相怜，绿叶成阴色韵全。休说蔗甘分首尾，已知蜜味满中边。单衫覆酒香难浣，低髻围花暑不蔫。应是慧根薰染久，玉池吹气比青莲。 
一种浓芬与素姿，漳兰茉莉可同时。茗藜瀹汁销红唾，蕉葛裁衫透雪肌。胜翦小桃烦女弟，扇围修竹赠邻姬。无将汤饼何朗试，但勿当筵唤饼师。 

云客堂中夜集 
疏烛晶莹漏点长，了无残暑到处堂。檐前过雨闻清溜，幙后回风出异香。几夕襟情留共醉，半年诗语待相商。奚奴晓惯闲风味，先拂吴笺置笔床。 
把臂欣逢旧饮徒，携茶花底听吴歈。难甘茉莉为莲胜，暂署苹婆作荔奴。向月吹弹铿碎玉，入云歌字贯明珠。帘间定有中丞按，布鼓雷门许过无。 

澄江病疟口占 
茶瓜欲禁渴何能，问疾人来使疾增。医技渐穷翻作态，奴劳略效便相矜。残诗迷罔何时续，试牍麄狂岂暇誊。归去不妨番本草，药炉声里伴秋灯。 

写 
秋霖才过市成渠，泥屐声中掩户居。搘枕静听宵啮鼠，临池频放午餐鱼。酒馋恕取能赊店，金尽惭逢易买书。幸有小船通榻下，觅劳文笔券骑驴。 

晚凉即事 
金堂倦绣出花阴，残线犹拖插髻针。鸳枕浪纹侵粉颊，雀炉烟穗袅衣襟。月窥衾簟秋初冷，露湿盘筵夜渐深。欢笑语连悲咽语，卸头忘却换犀簪。 
屏帷低护浴房凉，珍重为卿治一汤。酒力不禁负侍女，药方新忌报厨娘。银匙滑泻鸡头肉，锁帐燶氲佛手香。为爱月牕秋树影，不教持烛暗归房。 

寄赠孝先子巨锺陵秋试 
遥想吟驴兀瘦尻，半山亭下竹鞭敲。搜将险句天心破，读遍闲书佛脚抛。酒得深情非属量，士存神赏不因交。终军自决西游事，肯向君平问卦爻。 
画船歌舞日西东，过眼云烟过耳风。奇士剧谭聊扪虱，男儿低首暂雕虫。投刀立见千牛解，落笔真令万马空。灵运更推谁作佛，一生惟许阿连同。 

巨生扇底系一佛柑似枣许大颇讶其触手太柔迫视之则闺人所制也缝以黄绢贮以麝尘纤指扶疏屈伸多态不啻酷肖而已欢喜赞叹为缀二诗 
指月拈花尽宛然，犹嫌相好未完全。（如来三十二相八十兜罗。）如今更觉针神巧，软似兜罗一样绵。（兜罗绵手见楞严经。）线缕针锋总法身，如来早已鉴精勤。为披千佛题名记，屈指于郎第几人。 

试后归舟杂兴 
出院身轻笑解縧，茶炉书市独游遨。童窥米尽慵愈甚，客觉瓶空饮不豪。摘去旋生新白发，赎来重典旧蓝袍。频年自笑干时拙，博得江城就蟹螯。 
移樯柳外游鸣蜩，自课抄书日几条。地主赠行虾与扇，船丁炊具蛙为瓢。频煎疟药承新露，欲泼真茶竣早潮。俗客不来幽事办，病夫无意动归桡。 

舟行书所见 
一溪烟柳自阴森，落照斜明屋角金。果实带生趋晓市，禾苗忍死待秋霖。庸医入座摊经诀，宦女离村换语音。独有客衣寒未赎，临风愁听晚来砧。 
竟月愁眉始一伸，乍亲烟水离嚣尘。柳桥日淡闻黄鸟，荻浦潮回举白鳞。云树总为诗送料，溪山翻与画传神。此中可卜诛茅地，那得张融与结邻。（陆惠晓与张融比居，其间有池及柳，名交让柳。） 

