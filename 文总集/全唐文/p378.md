<!-- { "loadSidebar": true } -->
    贞观十八年终於家，时年若干。临终自克死日，遗命薄葬，兼预自为墓志。所著诗赋，并多散逸，鸠访未毕，且缉成五卷。又著《会心高士传》五卷，《酒谱》二卷，及注《庄子》，并别成一家，不列於集云。
    ○叙宅经
    易曰：“上古穴居而野处，後代圣人易之以宫室，盖取诸大壮。”逮乎殷周之际，乃有卜宅之文，故诗称“相其阴阳”。《书》云：“卜惟洛食。”此则卜宅吉凶，其来尚矣。
    至於近代师巫，更加五姓之说。言五姓者，谓宫、商、角、徵、羽等。天下万物，悉配属之，行事吉凶，依此为法。至如张、王等为商，武、庾等为羽，欲似同韵相求。及其以柳姓为宫，以赵姓为角，又非四声相管。其间亦有同是一姓，分属宫、商；复有复姓数字，徵、羽不别。验於经典，本无斯说；诸阴阳书，亦无此语。直是野俗口传，竟无所出之处。唯按《堪舆经》云：“黄帝对於天老，乃有五姓之言。”
    且黄帝之时，不过姬、姜数姓，暨於後代，赐族者多。至如管、蔡、成阝、霍、鲁、卫、毛、聃、郜、雍、曹、滕、毕、原、丰阝、郇，并是姬姓子孙；孔、殷、宋、华、向、萧、亳、皇甫，并是子姓苗裔。自馀诸国，准例皆然。因邑因官，分枝布叶。未知此等诸姓，是谁配属宫、商？又检《春秋》以陈、卫及秦，并同水姓；齐、郑及宋，皆为火姓。或承所出之祖，或系所属之星，或取所居之地，亦非宫、商、角、徵、羽共相管摄。此则事不稽古，义理乖僻者也。
    ○叙禄命
    谨桉《史记》：宋忠、贾谊诮司马季主云：“夫卜筮者，高谈禄命，以悦人心；矫言祸福，以尽人财。”又按王充论衡云：“见骨体而知命禄，睹命禄而知骨体。”此即命禄之书，行之久矣。多言或中，人乃信之。今更研寻，本非实录。
    但以积善馀庆，不假建禄之吉；积恶馀殃，岂由劫杀之灾？皇天无亲，常与善人；祸福之应，其犹响影。故有夏多罪，天命剿绝；宋景修德，妖孛夜移。学也禄在，岂待生当建学？文王忧勤损寿，不关月值空亡。长平坑卒，未闻共犯三刑；南阳贵士，何必俱当六合？历阳成湖，非独河魁之上；蜀郡炎燎，岂由灾厄之下？今时亦有同建同禄，而贵贱悬殊；共命共胎，而夭寿更异。
    桉《春秋》：鲁桓公六年七月，鲁庄公生。今检长历，庄公生当乙亥之岁，建申之月，以此推之，庄公乃当禄之空亡。依禄命书，法合贫贱，又犯句绞六害，背驿马生，身克驿马，驿马三刑，当此生者，并无官爵。火命，七月生，当病乡，为人弱，身合矬陋。今按《齐诗》讥庄公“猗嗟昌兮，颀而长兮。美目扬兮，巧趋跄兮。”唯有向命一条，法当长命。依检《春秋》，庄公薨时，计年四十五矣，此则禄命不验一也。
    又按《史记》：秦庄襄王四十八年，始皇帝生。宋忠注云：“因正月生，为此名政。”依检襄王四十八年，岁在壬寅。此年正月生者，命当背禄，法无官爵。假乖禄，合奴婢尚少。始皇又当破驿马生，驿马三刑，身克驿马，法当望官不到。金命，正月生，当绝下。为人无始有终，老而弥吉。今检《史记》，始皇乃是有始无终，老更弥凶。唯建命生，法合长寿，计其崩时，不过五十。禄命不验二也。
    又检汉武故事，武帝以乙酉之岁七月七日平旦时生，亦当禄空亡下。依禄命书，法无官爵，唯向驿马，尚隔四辰，依禄命法，少无官荣，老而方盛。今检《汉书》，武帝即位，年始十六。末年已後，户口减半，禄命不验三也。
    又桉《後魏书》云：“孝文皇帝皇兴元年八月生。”今桉长历其年岁在丁未，以此推之，孝文皇帝背禄背命，并驿马三刑，身克驿马，依禄命书，法无官爵，命当父死中生，法当生不见父。今检《魏书》，孝文皇帝身受其父显祖之禅。《礼》云：“嗣子位定，在於初丧，逾年之後，方始正号。”是以天子无父，事三老也。孝文皇帝受禅，异於常礼，躬为天子，以事其亲。而禄命例云，不合识父，禄命不验四也。
    又桉沈约《宋书》云：“宋高祖癸亥岁三月生。”依此而推，禄之与命，并当空亡。依禄命书，法无官爵，又当子墓中生，唯宜嫡子。假有次子，法当早死。今检《宋书》，高祖长子，先被纂杀，次子义隆，享国多年。高祖又当祖禄下生，法得嫡孙财禄。今检《宋书》，其孙刘劭、刘，并为纂逆，几失宗祧，禄命不验五也。
    ○叙葬书
    易曰：“古之葬者，衣之以薪，不封不树，丧期无数。後代圣人易之以棺椁盖取诸大过。”《礼》云：“葬者，藏也，欲人之不得见也。”然《孝经》云：“卜其宅兆，而安厝之。”以其顾复事毕，长为感慕之所；窀穸礼终，永作鬼神之宅。朝市变迁，岂得豫测於将来？泉石交侵，不可逆知於地下。是以谋及龟筮，庶无後难，斯乃备於慎终之礼，曾无吉凶之义。
    暨近代以来，加之阴阳葬法，或选年月便利，或量墓田远近，一事失所，祸及生人。巫者利其货贿，莫不擅加妨害，遂使葬书一术，乃有百二十家，各说吉凶，拘而多忌。且天覆地载，乾坤之理备焉；一刚一柔，消息之义详矣。或成於昼夜之道，感於男女之化，三光运於上，四时通於下，斯乃阴阳之大经，不可失之於斯须也。至於丧葬之吉凶，乃附此为妖妄。
    《传》曰：“王者七日而殡，七月而葬，诸侯五日而殡，五月而葬。大夫经时而葬，士及庶人逾月而已。”此则贵贱不同，礼亦异数。欲使同盟同轨，赴吊有期，量事制宜，遂为常式。法既一定，不得违之。故先期而葬，谓之不怀；後期而不葬，讥之怠礼。此则葬有定期，不择年月，其义一也。
    《春秋》又云：“丁巳，葬定公，雨，不克葬。至於戊午襄事。”礼经善之。《礼记》云：“卜葬先还日者，盖选月终之日，所以避不怀也。今检葬书，以已亥之日，用葬最凶。谨桉春秋之际，此日葬者凡有二十馀件。此则葬不择日，其义二也。
    《礼记》又云：“周尚赤，大事用日出；殷尚白，大事用日中；夏尚黑，大事用昏时；”郑元注云：“大事者何？谓丧葬也。”此则直取当代所尚，不择时之早晚。《春秋》又云：郑卿子产及子太叔葬郑简公，於时司墓大夫室当葬路，若坏其室，即日出而堋；不坏其室，即日中而堋。子产不欲坏室，欲待日中。子太叔云：“若至日中而堋，恐久劳诸侯大夫来会葬者。”然子产既云博物君子，太叔乃为诸侯之选。国之大事，无过丧葬，必是义有吉凶，斯等岂得不用？今乃不问时之得失，唯论人事可否。《曾子》问云：“葬逢日蚀，舍於路左，待明而行，所以备非常也。”若依葬书，多用乾、艮二时，并是近夜半，此则交与礼违。今检礼传，葬不择时，其义三也。
    葬书云：富贵官品，皆由安葬所致；年寿延促，亦由坟陇所招。今按《孝经》云：“立身行道，则扬名於後世，以显父母。”《易》曰：“圣人之大宝曰位，何以守位曰仁。”是以日慎一日，则泽及於无穷。苟德不建而人而无後，此则非论安葬吉凶，而论福祚延促。臧孙有後於鲁，不关葬得吉日；若敖绝祀於荆，不由迁厝失所，此则安葬吉凶，不可信用，其义四也。
    今之丧葬吉凶，皆依五姓便利。古之葬者，并在国都之北，兆域既有常所，何取姓墓之义？赵氏之葬，并在九原；汉之山陵，散在诸处。上利下利，蔑尔不论；大墓小墓，其义安在？及其子孙，富贵不绝，或与三代同风，或分六国而王。此则五姓之义，大无稽古，吉凶之理，何从而生？其义五也。
    且人臣名位，进退何常？亦有初贱而後贵，亦有始泰而终否。是以子文三已令尹，展禽三黜士师。卜葬一定，更不回改，冢墓既成，曾不革易。则何因名位，无时暂安？故知官爵宏之在人，不由安葬所致，其义六也。
    野俗无识，皆信葬书，巫者诳其吉凶，愚人因而徼幸。遂使擗踊之际，择葬地而希官品；荼毒之秋，选葬时以规财禄。或云辰日不宜哭泣，遂莞尔而受吊问；或云同属忌於临圹，乃吉服而不送其亲。圣人设教，岂其然也？葬书败俗，一至於斯，其义七也。
    ☆王宏直
    宏直，雍州咸阳人。为汉王元昌友，徙荆王友，龙朔中卒。
    ○谏汉王元昌畋猎书
    夫宗子维城之托者，所以固邦家之业也。大王功无任城战克之效，行无河间乐善之誉，爵高五等，邑富千室，当思答极施之洪慈，保无疆之永祚。其为计者，在乎修德。冠屦诗礼，畋猎史传，览古人成败之所由，鉴既往存亡之异迹，覆前戒後，居安虑危。奈何列骑齐驱，交横垄亩？野有游客，巷无居人，贻众庶之忧，逞一情之乐从禽不息，实用寒心。
    ☆蒋俨
    俨，常州义兴人。擢明经第，为左屯卫兵曹参军。太宗朝再迁殿中少监、蒲州刺史。永徽二年为右卫大将军，文明中封义兴县子，以太子詹事致仕。垂拱三年卒，年七十八。中宗立，以旧恩赠礼部尚书。
    ○责田游岩书
    足下负巢由之峻节，傲唐虞之圣主，养烟霞之逸气，守林壑之Т情，有年载矣。故能声出区宇，名流四海。主上屈万乘之重，申三顾之荣，遇子以商山之客，待子以不臣之礼，将以辅导储贰，渐染芝兰耳。皇太子春秋鼎盛，圣道未周。拾遗补阙，臣子恒务，仆以不才，犹参庭诤。诚以素非德望，位班卒伍，言以人废，不蒙采掇。足下受调护之寄，是可言之秋，唯唯而无一谈，悠悠以卒年岁。向使不餐周粟，仆何敢言？禄及亲矣，以何酬塞？想为不达，谨书起予。
    ☆李乾
    乾，雍州长安人。贞观初为殿中侍御史，历治书侍御史，永徽初擢御史大夫，出为邢魏沧三州刺史，入为司刑太常伯，坐漏禁中语免官。
    ○外属不得通婚奏
    郑州人郑宣道，先聘少府监主簿李元义妹为妇，即宣道堂姨。元义先虽执迷。许其婚媾，後以情礼不合，请与罢婚。宣道经省陈诉，以法无此禁，判许成亲。何则同堂姨甥，虽则无服，既称从母，何得为婚？又母与堂姨，本是大功之服，大功之上，礼实同重。况九月为服，亲亦至矣。子而不子，辱以为妻，名教所悲，人伦是弃。且堂姑、堂姨，内外之族虽别；而父党、母党，骨肉之恩是同。爱敬本自天性，禽兽亦犹知母。岂可令母之堂妹，降以为妻？从母之名，将何所寄？古人正名远别，後代违道任意，恐浸以成俗。然本属无服，而尊卑不可为婚者，非止一条。请付群官详议，永为後法。
    ●卷一百六十一
