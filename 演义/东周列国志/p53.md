<!-- { "loadSidebar": true } -->
　　狐偃曰：“公子之行，在我而已。我等商议停妥，预备行装，一等公子出来，只说邀他郊外打猎，出了齐城，大家齐心劫他上路便了。但不知此行，得力在于何国？”
　　赵衰曰：“宋方图伯，且其君好名之人，盍往投之，如不得志，更适秦、楚，必有遇焉。”
　　狐偃曰：“吾与公孙司马有旧，且看如何。”
　　众人商议许久方散。
　　
　　
　　
　　
　　只道幽僻之处，无人知觉，却不道：“若要不闻，除非莫说；若要不知，除非莫作。”其时姜氏的婢妾十余人，正在树上采桑喂蚕，见众人环坐议事，停手而听之，尽得其语，回宫时，如此恁般，都述于姜氏知道。
　　姜氏喝道：“那有此话，不得乱道。”
　　乃命蚕妾十余人，幽之一室，至夜半尽杀之，以灭其口。蹴公子重耳起，告之曰：“从者将以公子更适他国，有蚕妾闻其谋，吾恐泄漏其机，或有阻当，今已除却矣。公子宜早定行计。”
　　重耳曰：“人生安乐，谁知其他，吾将老此，誓不他往。”
　　姜氏曰：“自公子出亡以来，晋国未有宁岁。夷吾无道，兵败身辱，国人不悦，领国不亲，此天所以待公子也。公子此行，必得晋国，万勿迟疑。”
　　重耳迷恋姜氏，犹弗肯。
　　次早，赵衰、狐偃、臼季、魏犨四人立宫门之外，传语：“请公子郊外射猎。”
　　重耳尚高卧未起，使宫人报曰：“公子偶有微恙，尚未梳栉，不能往也。”齐姜闻言，急使人单召狐偃入宫，姜氏屏去左右，问其来意。
　　狐偃曰：“公子向在翟国，无日不驰车骤马，伐狐击兔，今在齐，久不出猎，恐其四肢懒惰，故来相请，别无他意。”
　　姜氏微笑曰：“此番出猎，非宋即秦、楚耶？”
　　狐偃大惊曰：“一猎安得如此之远？”
　　姜氏曰：“汝等欲劫公子逃归，吾已尽知，不得讳也。吾夜来亦曾苦劝公子，奈彼执意不从。今晚吾当设宴，灌醉公子，汝等以车夜载出城，事必谐矣。”
　　狐偃顿首曰：“夫人割房闱之爱，以成公子之名，贤德千古罕有。”
　　狐偃辞出，与赵衰等说知其事，凡车马人众鞭刀糗糒之类，收拾一一完备。赵衰、狐毛等先押往郊外停泊。只留狐偃、魏犨、颠颉三人，将小车二乘伏于宫门左右，专等姜氏送信，即便行事。正是：“要为天下奇男子，须历人间万里程。”
　　
　　
　　
　　
　　是晚姜氏置酒宫中，与公子把盏。重耳曰：“此酒为何而设？”
　　姜氏曰：“知公子有四方之志，特具一杯饯行耳。”
　　重耳曰：“人生如白驹过隙，苟可适志，何必他求？”
　　姜氏曰：“纵欲怀安，非丈夫之事也。从者乃忠谋，子必从之。”
　　重耳勃然变色，搁杯不饮。姜氏曰：“子真不欲行乎？抑诳妾也？”
　　重耳曰：“吾不行，谁诳汝？”
　　姜氏带笑言曰：“行者，公子之志；不行者，公子之情。此酒为饯公子。今且以留公子矣。愿与公子尽欢可乎？”
　　重耳大喜。夫妇交酢，更使侍女歌舞进觞。重耳已不胜饮，再四强之，不觉酩酊大醉倒于席上。姜氏覆之以衾，使人召狐偃。狐偃知公子已醉，急引魏犨、颠颉二人入宫，和衾连席抬出宫中。先用重褥衬贴，安顿车上停当，狐偃拜辞姜氏。
　　姜氏不觉泪流，有词为证：
　　
　　
　　
　　公子贪欢乐，佳人慕远行。
　　要成鸿鹄志，生割凤鸾情。
　　
　　
　　
　　狐偃等催趱小车二乘，赶黄昏离了齐城，与赵衰等合做一处，连夜驱驰，约行五六十里，但闻得鸡声四起，东方微白，重耳方才在车儿上翻身，唤宫人取水解渴。时狐偃执辔在傍，对曰：“要水须待天明。”
　　重耳自觉摇动不安，曰：“可扶我下床。”
　　狐偃曰：“非床也，车也。”
　　重耳张目曰：“汝为谁？”
　　对曰：“狐偃。”
　　重耳心下恍然，知为偃等所算，推衾而起，大骂子犯：“汝等如何不通知我，将我出城，意欲何为？”
　　狐偃曰：“将以晋国奉公子也。”
　　重耳曰：“未得晋，先失齐，吾不愿行。”
　　狐偃诳曰：“离齐已百里矣，齐侯知公子之逃，必发兵来追，不可复也。”
　　重耳勃然发怒，见魏犨执戈侍卫，乃夺其戈以刺狐偃。
　　不知生死如何？且看下回分解。
　　
　　
　　
　　
　　第三十五回　晋重耳周游列国　秦怀嬴重婚公子
　　
　　
　　
　　话说公子重耳怪狐偃用计去齐，夺魏犨之戈以刺偃，偃急忙下车走避，重耳亦跳下车挺戈逐之。赵衰、臼季、狐射姑、介子推等，一齐下车解劝。重耳投戟于地，恨恨不已。狐偃叩首请罪曰：“杀偃以成公子，偃死愈于生矣！” 重耳曰：“此行有成则已，如无所成，吾必食舅氏之肉。”
　　狐偃笑而答曰：“事若不济，偃不知死在何处，焉得与尔食之；如其克济，子当列鼎而食，偃肉腥臊，何足食？”
　　赵衰等并进曰：“某等以公子负大有为之志，故舍骨肉，弃乡里，奔走道途，相随不舍，亦望垂功名于竹帛耳。今晋君无道，国人孰不愿戴公子为君。公子自不求入，谁走齐国而迎公子者？今日之事，实出吾等公议，非子犯一人之谋，公子勿错怪也。”
　　魏犨亦厉声曰：“大丈夫当努力成名，声施后世，奈何恋恋儿女子目前之乐，而不思终身之计耶？”
　　重耳改容曰：“事既如此，惟诸君命。”
　　狐毛进干糒，介子推捧水以进，重耳与诸人各饱食。
　　壶叔等割草饲马，重施衔勒，再整轮辕，望前进发。有诗为证：
　　
　　凤脱鸡群翔万仞，虎离豹穴奔千山。
　　要知重耳能成伯，只在周游列国间。
　　
　　
　　
　　
　　不一日行至曹国。
　　却说曹共公为人，专好游嬉，不理朝政，亲小人，远君子，以谀佞为腹心，视爵位如粪土。朝中服赤芾乘轩车者，三百余人，皆里巷市井之徒，胁肩谄笑之辈。见晋公子带领一班豪杰到来，正是“薰莸不同器”了，惟恐其久留曹国，都阻挡曹共公不要延接他。大夫僖负羁谏曰：“晋、曹同姓，公子穷而过我，宜厚礼之。”
　　曹共公曰：“曹，小国也，而居列国之中，子弟往来，何国无之？若一一待之以礼，则国微费重，何以支吾？”
　　负羁又曰：“晋公子贤德闻于天下，且重瞳骈胁，大贵之征，不可以寻常子弟视也。”
　　曹共公一团稚气，说贤德他也不管，说到重瞳骈胁，便道：“重瞳寡人知之，未知骈胁如何？”
　　负羁对曰：“骈胁者，骈胁骨相合如一，乃异相也。”
　　曹共公曰：“寡人不信，姑留馆中，俟其浴而观之。”
　　
　　
　　
　　
　　乃使馆人自延公子进馆， 以水饭相待，不致饩，不设享，不讲宾主之礼，重耳怒而不食。馆人进澡盆请浴，重耳道路腌月赞，正想洗涤尘垢，乃解衣就浴。
　　曹共公与嬖幸数人，微服至馆，突入浴堂，迫近公子，看他的骈胁，言三语四，嘈杂一番而去。狐偃等闻有外人，急忙来看，犹闻嬉笑之声，询问馆人，乃曹君也，君臣无不愠怒。
　　却说僖负羁谏曹伯不听，归到家中，其妻吕氏迎之，见其面有忧色，问：“朝中何事？”
　　负羁以晋公子过曹，曹君不礼为言。吕氏曰：“妾适往郊外采桑，正值晋公子车从过去。妾观晋公子犹未的，但从行者数人，皆英杰也。吾闻：”有其君者，必有其臣；有其臣者，必有其君。‘以从行诸子观之，晋公子必能光复晋国。此时兴兵伐曹，玉石俱焚，悔之无及。曹君既不听忠言，子当私自结纳可也。妾已备下食品数盘，可藏白璧于中，以为贽见之礼，结交在未遇之先，子宜速往。“
　　僖负羁从其言，夜叩公馆。重耳腹中方馁，含怒而坐，闻曹大夫僖负羁求见馈飧，乃召之入。负羁再拜，先为曹君请罪，然后述自家致敬之意。重耳大悦，叹曰：“不意曹国有此贤臣。亡人幸而返国，当图相报。”
　　重耳进食，得盘中白璧，谓负羁曰：“大夫惠顾亡人，使不饥饿于土地足矣，何用重贿。”
　　负羁曰：“此外臣一点敬心，公子万乞勿弃。”重耳再三不受。
　　负羁退而叹曰：“晋公子穷困如此，而不贪吾璧，其志不可量也。”
　　次日，重耳即行。
　　负羁私送出城十里方回。史官有诗云：
　　
　　错看龙虎作豾貆，盲眼曹共识见微。
　　堪叹乘轩三百辈，无人及得负羁妻。
　　
　　
　　
　　
　　重耳去曹适宋。狐偃前驱先到，与司马公孙固相会。公孙固曰：“寡君不自量，与楚争胜，兵败股伤，至今病不能起。然闻公子之名，向慕久矣，必当扫除馆舍，以候车驾。”
　　公孙固入告于宋襄公，襄公正恨楚国，日夜求贤人相助，以为报仇之计，闻晋公子远来，晋乃大国，公子又有贤名，不胜之喜。其奈伤股未痊，难以面会，随命公孙固郊迎授馆，待以国君之礼，馈之七牢。
　　次日，重耳欲行，公孙固奉襄公之命，再三请其宽留。私问狐偃：“当初齐桓公如何相待？”偃备细告以纳姬赠马之事。公孙固回复宋公。宋公曰：“公子昔年已婚宋国矣，纳女吾不能，马则如数可也。”亦以马二十乘相赠，重耳感激不已。住了数日，馈问不绝。
　　狐偃见宋襄公病体没有痊好之期，私与公孙固商议复国一事。公孙固曰：“公子若惮风尘之劳，敝邑虽小，亦可以息足。如有大志，敝邑新遭丧败，力不能振，更求他大国，方可济耳。”
　　狐偃曰：“子之言，肺腑也。”即日告知公子，束装起程，宋襄公闻公子欲行，复厚赠资粮衣履之类，从人无不欢喜。
　　自晋公子去后，襄公箭疮日甚一日，不久而薨。临终谓世子王臣曰：“吾不听子鱼之言，以及于此。汝嗣位，当以国委之。楚，大仇也，世世勿与通好。晋公子若返国，必然得位，得位必能合诸侯，吾子孙谦事之，可以少安。”
　　王臣再拜受命，襄公在位十四年薨。王臣主丧即位，是为成公。髯仙有诗论宋襄公德力俱无，不当列于五伯之内。诗云：
　　
　　一事无成身死伤，但将迂语自称扬。
　　腐儒全不稽名实，五伯犹然列宋襄。
　　
　　
　　
　　
　　再说重耳去宋，将至郑国，早有人报知郑文公。文公谓群臣曰：“重耳叛父而逃，列国不纳，屡至饥馁，此不肖之人，不必礼之。”
　　上卿叔詹谏曰：“晋公子有三助，乃天祐之人，不可慢也。”
　　郑伯曰：“何为三助？”
