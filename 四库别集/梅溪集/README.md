<!-- { "loadSidebar": true } -->
　　钦定四库全书　　　　　集部四
　　梅溪集　　　　　　　　别集类三【宋】
　　提要
　　【臣】等谨案梅溪集五十四卷宋王十朋撰十朋字龟龄乐清人绍兴二十七年擢进士第一歴官龙图阁学士諡忠文事迹具宋史本传是集为正统五年温州敎授何防所校知府刘谦刻之黄淮为序凡奏议五卷而冠以廷试策前集二十卷后集二十九卷而附以汪应辰所作墓志后有绍熙壬子其子宣教郎闻礼跋称先君文集合前后并奏议五十四卷与此本合而文献通考作梅溪集三十二卷续集五卷并载刘珙之序今无此序而卷数多寡不符汪应辰墓志则称梅溪前后集五十卷与此本亦还相应疑珙所序者初稿应辰所志者晚年续増之稿而此本则十朋没后其子闻礼闻诗所编次之定稿也观志称尚书春秋论语孟子讲义皆未成书而此本后集第二十七卷中载春秋论语讲义数条则为搜辑续入明矣十朋立朝刚直为当代伟人应辰称其为文专尚理致不为浮虚靡丽之辞其论事章疏意之所至展发倾尽无所回隠尤条鬯明白珙称其诗浑厚质直恳恻条畅如其为人今观全集淳淳穆穆有元祐之遗风二人所言皆非溢美云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　梅溪集序
　　知人之难尧舜以为病而孔子亦有听言观行之戒然以予观之此特为小人设耳若皆君子则何难知之有哉葢天地之间有自然之理凡阳必刚刚必明明则易知凡阴必柔柔必暗暗则难测故圣人作易遂以阳为君子阴为小人其所以通幽明之故类万物之情者虽百世不能易也予尝窃推易説以观天下之人凡其光明正大疎畅洞达如青天白日如高山大川如雷霆之为威而雨露之为泽如龙虎之为猛而麟凤之为祥磊磊落落无纎芥可疑者必君子也而其依阿淟涊回互隐伏纠结如蛇蚓细如虮虱如鬼蜮狐蛊如盗贼诅祝闪倐狡狯不可方物者必小人也君子小人之极既定于内则其形于外者虽言谈举止之微无不发见而况于事业文章之际尤所谓粲然者彼小人者虽曰难知而亦岂得而逃哉于是又尝求之古人以验其説则于汉得丞相诸葛忠武侯于唐得工部杜先生尚书顔文忠公侍郎韩文公于本朝得故叅知政事范文正公此五君子其所遭不同所立亦异然其心则皆所谓光明正大踈畅洞达磊磊落落而不可揜者也其见于功业文章下至字画之微葢可以望之而得其为人求之今人则于太子詹事王公龄其亦庶几乎此者也公始以诸生对策庭中一日数万言被遇太上皇帝亲擢以冠多士遂取其言施行之及佐诸侯入册府事今上皇帝于初潜又皆以忠言直节有所裨补上亦雅敬信之登极之初即召以为侍御史纳用其说公知上意以必复土疆必雪雠耻为己任其所言者莫非修徳行政任贤讨军之实而于分别邪正之际尤致意焉寻以边兵失律廷议不咸上疏自劾除吏部侍郎不拜去为数郡布上恩恤民隐蚤夜孜孜如饥渇嗜欲之切于已去之日民思之如父母其处闺门居乡党则又亲亲敬故隆信义务敦朴虽家人孺子亦蔼然有忠厚亷逊之风平居无所嗜好頋喜为诗浑厚质直恳恻条畅如其为人不为浮靡之文论事取极已意然其规抚宏阔骨格开张出入变化俊伟神速世之尽力于文字者往往反不能及其他片言半简虽或出于脱口肄笔之余亦无不以仁义忠孝为归而皆出于肺腑之诚然非有所勉强慕效而为之也葢其所禀于天者纯乎阳徳刚明之气是以其心光明正大疎畅洞达无有隐蔽而见于事业文章者一皆如此海内有志之士闻其名诵其言观其行而得其心无不敛衽心服其于小人虽以一时趋向之殊或敢巧为谤诋然其极口不过以为迂阔近名不切时务至其大节之伟然者则不能有豪髪防汚也然则公于五君子者迹虽未必皆同而心实似之故自其布衣时尝和韩诗数十百篇守番及防则又适在葛杜顔范之遗墟皆尝新其祠宇以致歆慕之意葢亦每自比焉呜呼公之必为君子葢不待尧舜孔孟而知之矣予昔官中秘直西省皆得与公为寮辱公知頋甚厚及来守建康则公殁几十年而其子闻诗适官府下相与道旧感慨歔欷一日出公遗文三十二巻属予叙之予葢三复焉而拊卷太息也公之行事今某官莫侯子齐既状之而故端明殿学士汪公圣锡取以志其墓矣故予因不复着独论其心如此别于篇端以告天下之士使有以识其所谓光明正大疎畅洞达者言言澟凛初未尝随死而亡也以是胜私起懦而相与师慕其万一在朝廷则以犯顔纳谏为忠仕州县则以勤事爱民为职内外交修不遗余力使君徳日跻于上民生日遂于下国步安强隐然真有恢复之势则公虽云亡而其精爽之可畏者为无憾于九泉矣呜呼其亦可悲也夫闻诗亦好学有立能守其家云刘珙序





　　梅溪集序
　　道在天下无物不备无时不然本之于民彞达之于事业昭昭乎不可泯也然而不着之于文章垂之于训典曷足以扶世立教化今而传后是故古之圣贤立徳立功立言不可偏废也嗣是而继作者世岂无其人欤温郡梅溪先生王公十朋家食时敏于力学博究经史旁通传记百家由博反约择精守固其于天理民彞之懿忠孝立身之本体认真切凝然以斯道自任绍兴问对防大廷日盈万言援经证据切中时病髙宗亲擢首选试以民事佥判绍兴府自后歴官侍从台諌出知饶防湖泉四大郡入为太子詹事以龙图阁学士致仕每为权要忌嫉而执徳不回粤在侍从台谏时屡上奏疏其于君臣父子之大伦国家之权柄赏罚之当否时事之得失臣僚之邪正众论之是非民情之休戚军政之利害时几之审决世雠之不可不复国耻之不可不雪剖析详明论议鲠直皆足以阐圣道垂世教惜乎当时不能尽用也其为郡时布上恩恤民隐导掖抚摩直欲底之于平康之域身在外服而心存朝廷汉唐循吏殆不是过其着为杂文诗歌率皆浑厚雅淳和平坦荡不离于道徳仁义紫阳朱夫子谓其禀乎天者纯乎阳徳刚明之气是以其心光明正大疎畅洞达如青天白日而见于事业文章者一皆如此确哉至论也盖其当代之立徳立功立言可谓无媿者矣后之人虽欲无传其可得乎文集旧尝镂板岁久寖废郡之前太守何公文渊访于其家得録本若干巻残缺错乱不可缉理防陞除侍郎而去然其心未尝忘也未几前御史刘公谦继守是郡旁求博访乃得其刻本于黄岩士族蔡之家命郡学教授何防重加订正鸠工刋刻用广其传赞成其事者贰守徐公恕通判刘公寛推官宫公安暨邑宰周纪等与有力焉于乎公之心畏天悯世之心也公之道圣贤所传之道也不幸沮于人事之变迁迫于气运之衰微而不得卒就其志徒托空言于编简之中其亦可悲也夫披阅是编者因其言以求其心因其心而达诸用可以致君为尧舜可以跻治于隆平使人皆知吾儒之道有功于斯世岂曰小补云乎哉淮故不揆鄙陋而僭为之序正统五年夏四月望曰黄淮撰












　　钦定四库全书
　　梅溪集廷试防
　　宋　王十朋　撰
　　御试防
　　问盖闻监于先王成宪其永无愆遵先王之法而过者未之有也仰惟祖宗以来立经陈纪百度着明细大毕举皆列圣相授之模为万世不刋之典朕纉绍丕图恪守洪业凡一号令一施为靡不稽诸故实惟祖宗成法是宪是若然画一之禁赏刑之具犹昔也而奸弊未尽革赋敛之制经常之度犹昔也而财用未甚裕取士之科作成之法犹昔也而人才尚未盛黜陟之典训迪之方犹昔也而官师或未励其咎安在岂道虽久而不渝法有时而或弊损益之宜有不可已邪抑推而行之者非其人耶朕欲参稽典册之训讲明推行之要俾祖宗之治复见于今其必有道子大夫学古入官明于治道蕴畜以待问久矣详着于篇朕将亲览
