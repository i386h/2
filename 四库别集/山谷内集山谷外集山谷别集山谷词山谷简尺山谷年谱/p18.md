<!-- { "loadSidebar": true } -->
　　曹侯辍耕学于上国进士起家为吏有绩虽窭人子孔武且硕我惠我威养我如子我勤我暇不借吏史虎暴人境肆作机穽侯曰彻之病在乎政惟此戻虫乃与政通风林岑蔚征夫不逢我作颂声与民歌之不诬方将俾勿磨之
　　清闲处士颂
　　至乐山中嘉木之樾有人天游风云为马鸥鹭为舟有诗客李发字之曰清闲处士而蜀有豪士王当以为盖谢敷之流其清也不登市井之陇其闲也不齅王公之钩傲睨万物逍遥一丘身与长松共老名与北斗俱休涪翁曰名之不称实也久矣吾子何以是为哉书潞则失涿谓鹰则化鸠故一以我为马一以我为牛葢有有其实而不受亦有无其实而固求者也常试为吾子道清闲之致乎水之为物甚寒而极清郁为坚氷得温而释遍利诸生云之为物无心而出岫穴风休雨息反一无迹我观古人以是为则若夫污泥浊水与蛙同生不溷其清自操井臼日耕荒徼未尝不闲惟有道者能藏于天吾子何处焉清闲曰我无所用于世而从所好惟水云与之忘老何敢以为有道涪翁曰防痔十乘曹商自优非君清流商财计得白圭拟国以闲为慝虽然同一大梦达者先觉方在蚁垤忧乐计校也世无公孙侨孔仲尼谁辨梦觉亦曰举世溷浊惟我独清万法本闲而人自扰扰尔
　　王厚颂二首
　　八风动摇人不闲五羖自鬻鬓毛斑文章书画当富贵惟有如今至乐山
　　夕阳尽处望清闲想见千岩细菊斑人得交防是风月天开图画即江山
　　荅杨明叔送米颂
　　买竹为我打篱更送米来作饭用此回光反照佛事一时成办不须天下求佛问取弄臭脚汉
　　谢张寛夫送防耳颂
　　菜茹之品椶耳君乖龙割耳鼈脱帬张子羞我助贫餐桑鹅楮鸡不足云曲肱一饱南风薫万事于我如浮云
　　乞笋于廖宣叔颂
　　龙蜕骨掉苍尾余戢戢漫蛇虺弃雨中心烂死携长镵戴篢子可尽髠馘在耳
　　奉约宣叔颂
　　贵魁梧贱琐尾强分别蚿怜虺雨新霁月未死欲循城将数子烦置酒摘苍耳
　　戏答宣叔颂
　　探龙渊履虎尾别狐貉辨虺头雪白心灰死老斲轮不教子君闻此当洗耳
　　清醇酒颂【为李才叟作】
　　清如秋江寒月风休波静而无云醇如春江永日游丝落花之困人借之以涪翁清闲鉴此杯面渌本之以李叟孝友成此瓮中春
　　醇碧颂【并序】
　　荆州士大夫家菉豆麴酒多碧色可爱而病于不醇田子醖成而味厚故予名之曰醇碧而颂之
　　田子緑麴妙在蒸蓼女酒兀者美生其手挹彼而清注兹无声其香馥郁恱可饮者如春霡霂清不病醨多不疾人谁其吐之百室之醅醇碧惟师老夫不饮评以鼻慧
　　安乐泉颂【并序】
　　锁江安乐泉水味为僰道第一姚君玉取以酿酒甚清而可口又饮之令人安乐故予兼二义名之曰安乐泉并为作颂
　　姚子雪麴杯色争玉得汤郁郁白云生谷清而不薄厚而不浊甘而不哕辛而不螫老夫手风须此晨药眼花作颂颠倒淡墨
　　玉醴颂【为廖宣叔作】
　　北郭子竹林居醖玉醴拨浮蛆味橘露色鹅雏春盎盎想可鱼枕蕉正闗渠来问字傥借书扫三径待双鱼
　　荔支绿颂【为王公权作】
　　王墙东之美酒得妙用于六物三危露以为味荔支绿以为色哀白头而投裔每倾家以继酌忘螭鬽之躨触见醉乡之城郭扬大夫之拓落陶征君之寂寞惜此士之殊时常生尘于尊勺
　　笻竹颂
　　伟卭崃之美竹初发迹于防牱有山而不险有水而无波金声而玉节故贯四时而不改其柯郭子遗我扶余涧阿坐则倚胡牀棐几行则随青笠緑蓑吾衰也久矣视尔畏友予琢予磨百世以俟圣人而不惑则涪皤不负笻竹危而不扶颠而不持惟笻竹之负涪皤【视尔一作亲尔】
　　澄心亭颂
　　菩萨清凉月防于毕究空众生心水净菩提影现中忍观伏尘劳波澄泥着底八风动地来尘劳还复起觉海性澄圆浪时无不浑即浑即澄彻个是涅槃门
　　白莲庵颂
　　入泥出泥圣功香光透尘透风君看根元种性六窻九窍玲珑
　　了了庵颂
　　方广庵名了了了了更着庵遮又要涪翁作颂且图锦上添花若问只今了未更须侍者煎茶
　　休堂颂
　　头上安头如何得休杀佛杀祖方得按堵北郁单越西瞿耶尼事同一家吃饭着衣向上一路千圣眨眼韩信打闗张良烧栈
　　退堂颂
　　愚者日进智士日退象蹋恒河彻底过大千世界百杂碎愚人寻文弄章句更覔中间及内外
　　拙轩颂
　　覔巧了不可得拙从何来打破沙盆一问狂子因此眼开弄巧成拙为蛇画足何况头上安头屋下葢屋毕竟巧者有余拙者不足
　　赠嗣直弟颂十首【并序】
　　涪陵与弟嗣直夜语颇能明古人意因戏咏云人皆有兄弟谁共得神仙故作十颂以记之此二句唐赤松观舒道士题赤松子庙诗也
　　饥渇随时用悲欢触事真十方无壁落中有昔怨人去日撒手去来时无与偕若将来去看还似不曾斋正观心地时丝髪亦无有却来观世间冬后数九九涪陵萨埵子且道也旁行亦嚼横陈蜡不爱孔方兄江南鸿鴈行人言好兄弟无端风忽起纵横不成字万里唯将我回观更有谁初无卓锥地今日更无锥江南十兄弟长被时一共梦时各自境独与君同梦虽受然灯记不从然灯得若会飜身句弥勒真弥勒向上闗捩子未曾说似人困来一觉睡妙絶更通神往日非今日今年似去年九闗多虎豹聊作地行仙
　　和程徳裕颂五首
　　贫子还家作富儿粪箕苕菷未曾遗人人欲问草书意怀素从来自不知
　　鹏飞逼塞满空虚蚊睫安巢却有余腊月火烧三界尽从来灰里拨真如
　　山河大地目前机横按吹毛更不疑万里无人无寸草冻山亭上与谁欺
　　如来刹刹与尘尘北斗南箕透法身金粟黙然轲好辩唱歌须是帝乡人
　　石田耕种难成稻荼蓼栽来只苦辛万物一家真富贵使君见后却清贫
　　赠刘静翁颂四首
　　郑明举赠刘静翁四颂劝之舍俗出家词旨高迈玩之不能释手然静翁在家出家无俗可舍因戏作四颂以赠行
　　念念皆空更莫疑心王本自絶多知艰勤长向途中覔掉却甜桃摘醋梨
　　一缻一鉢非难办住得山时更莫来千年粪扫堆头物优鉢罗花特地开
　　万縁空处真如佛八面风中不动尊困便横眠饥吃饭十方无壁又无门
　　净名庞老摠垂须君幸元无免破除心若出家身若住何须更觅剃头书
　　再答静翁并以笻竹一枝赠行四首
　　南鸿北鴈年年客有个生涯主不知撼动从来忧乐事夜窻风叶响棠梨
　　栽松道者身先老放下锄头好再来八万四千闗捩子与公一个锁匙开
　　一笻九节添行李用得人间处处尊只要上山行饱饭莫将风雪打人门
　　万事实头方穏当十分足陌莫跷除困来展席日里睡读尽空中鸟迹书
　　再答并简康国兄弟四首
　　瞿昙不解祖师机却许貍奴白牯知道人只要贫到骨沈却黄金卖笊离
　　妙舌寒山一居士净居金粟几如来闗无键直须透不得春风花不开
　　须弥椎打虚空鼓撼得毗卢海月昏四海无波安乐住陈家松下小柴门
　　日中一饭防头睡黄叶堆门莫扫除夜半枕前师子吼起来烧却野狐书
　　晓贤师续佛夀颂
　　晓贤师讲席中萧洒人也欲乞于檀越度两出家儿续佛夀其意甚美故为作颂道之
　　养子续佛夀非为养色身棒打石师子只要实头人出家无正因不得正命食是真出家儿不费秋毫力讲得天雨花说得石防头人人是檀越负命者上钩
　　觉范师种竹颂
　　简池觉范道人城东道友也今在简州景徳院其家风十二时似赵州东院西也种竹两枝于宴坐轩中山谷老农作颂
　　往在江南住竹山道人两嵗三来访听风听雨看成龙牛羊折角入朝饷简州城东刮地寒手种檀栾三两竿竹成要作无孔笛若有灵龟一任钻
　　答雍熙光老颂
　　独弄参军无鼓笛右军池里泛渔舟岂知劒外雍熙老收得黄巢折劒头
　　又答寄糖霜颂
　　逺寄蔗霜知有味胜于崔浩水精盐正宗扫地从谁说我舌犹能及鼻尖
　　沙弥文信大悲颂
　　通身是眼不见自已欲见自已频掣驴耳通身是手不解着鞭白牛懒墯空打车辕通身是佛顶戴弥陀头上安头笑杀涪皤
　　铁罗汉颂【并序】
　　峨眉山之下蟆頥津之渊有百錬金刚铸成二怖魔开士人物表仪随世尺度其中空洞不留一物叩之铿然应大应小香涂刀割受供不二沈之水则着底投之火则炽然水火事息二老相视而笑涪翁曰吴儿铁人石心吾不信也二老者真铁石耳乃为之颂曰
　　人言怖魔像非金亦非铁若作世金铁开士亦不现禅坐应念往一鉢千家供顺佛遗敕故不宣示神通有为中无为火聚开莲化无为中有为甘露破诸热魔子目怖畏我无怖畏想或欲坯镕之为已富贵梯赖世主慈观虎兕失爪角或得野狐书有字不可读狐涎着其心字义皆炳然却来观六经全是颠倒想今世青云士慎莫作此解
　　枯骨颂
　　清扬巧笑倾人城骄气矜色增我慢无始时来生死趣八万苦业所依止皮肤落尽露拴索一切虚诳法现前不见全牛可下刀无垢光明本三昧
　　髑髅颂
　　黄沙枯髑髅本是桃李面如今不忍看当时恨不见业风相鼓击美目巧笑倩无脚又无眼着便成一片
　　葫芦颂
　　大葫芦干枯小葫芦行酤一居金仙宅一往黄公垆有此通大道无此令人老【一作恼】不问恶与好两葫芦俱倒
　　缺月镜颂【并序】
　　了然以破镜赠与上座涪翁为之作颂
　　月坠镜中无灭无生月虽缺半影像圆成
　　还神冈圆首座戒刀颂
　　平生受用三尺吹毛欢喜斩新拾得孟劳梦口唤起犹自忉忉我王库中无如是刀
　　题永首座庵颂
　　夺得边关马便休休嗟李广不封侯分明射得南山虎子细看来是石头
　　劝石洞道真师染袈裟颂
　　丈夫出家当被【一作披】坏色衣蜀僧袈裟多似苾蒭尼轻罗绉縠染成春柳丝撩蜂引蝶唯欠逺山眉
　　赠成都六祖沙弥文信颂
　　尘是文信界是沙弥积尘成世界析界作微尘界喻人天果尘为有漏因尘因因不实界果果非真因果皆如幻堂堂出世人
　　寄六祖范和尚颂
　　范公头上着枷涪翁脚上着杻且共弥勒过冬闲坐地炉数九
　　罗汉南公升堂颂二首
　　宝积拾得漏贯钱古佛堂前狗尿天东山日出西山雨露柱捶胷哭破船
　　黒蚁旋磨千里错巴蛇吞象三年觉日光天子转须弥失眼众生问演若
　　罗汉南公塔颂
　　一防墨漆元无缝罅罗汉云居天上天下出入奋迅三界无家以除恼禅打皷弄琵琶沈却法船留下戽斗欲得不沈戽干劄漏
　　和朱宏夫真妄颂
　　须弥说法大海听南箕吹折北斗柄蟭螟千眼照世间保君通逹真妄竟
　　答檀君送含笑花颂
　　檀郎惠我花含笑借问凝情笑阿谁一世茫茫走声利阎公捉定始应知
　　戏答宝胜甫长老颂
　　易拔苍龙角难参宝胜禅林泉饱枯澁烟月唱清緜笑出黄龙手□扶阿卯肩持刀欺寡妇盗佛铸私钱月黒逾城夜风高放火天解嗤招觉老担屎污心田
　　和斌老悟道颂
　　终日忙忙本圆觉只为魔强令法弱不疑更问决疑龟无病还求除病药昔人梦中见捕逐两手无绳元自黄鹂临梦啼一声白日当窻始知错
　　送贤师往泸州为两驱乌乞度牒钱颂
