<!-- { "loadSidebar": true } -->
　　封帝王后奉祀书
　　帝王之道相因而通盛徳之祚百世享祀予惟黄帝帝少昊帝颛顼帝喾帝尧帝舜帝夏禹皋陶伊尹咸有圣徳假于皇天功烈巍巍光施于逺予甚嘉之营求其后将祚厥祀
　　籍五姓为宗室书
　　予前在摄时建郊宫定祧庙立社稷神只报况或光自上复于下流为乌或黄气熏烝昭燿章明以着黄虞之烈焉自黄帝至于济南伯王而祖世氏姓有五矣黄帝二十五子分赐厥姓十有二氏虞帝之先受姓曰姚其在陶唐曰妫在周曰陈在齐曰田在济南曰王予伏念皇初祖考黄帝皇始祖考虞帝以宗祀于明堂宜序于祖宗之亲庙其立祖庙五亲庙四后夫人皆配食郊祀黄帝以配天黄后以配地以新都侯东第为大禖嵗时以祀家之所尚种祀天下姚妫陈田王氏凡五姓者皆黄虞苖裔予之同族也书不云乎惇叙九族其令天下上此五姓名籍于秩宗皆以为宗室世世复无有所与其元城王氏勿令相嫁娶以别族理亲焉
　　立汉七庙于定安国书
　　予之皇始祖考虞帝受嬗于唐汉氏初祖唐帝世有传国之象予复亲受金防于汉髙皇帝之灵惟思褒厚前代何有忘时汉氏祖宗有七以礼立庙于定安国其园寝庙在京师者勿罢祠荐如故予以秋九月亲入汉氏髙元成平之庙诸刘更属籍京兆大尹勿解其复各终厥身州牧数存问勿令有侵寃
　　禁刚卯金刀书
　　予前在大麓至于摄假深惟汉氏三七之阸赤徳气尽思索广求所以辅刘延期之术靡所不用以故作金刀之利几以济之然自孔子作春秋以为后王法至于哀之十四而一代毕协之于今亦哀之十四也赤世计尽终不可强济皇天明威黄徳当兴隆显大命属予以天下今百姓咸言皇天革汉而立新废刘而兴王夫刘之为字卯金刀也正月刚卯金刀之利皆不得行博谋卿士佥曰天人同应昭然着明其去刚卯莫以为佩除刀钱勿以为利承顺天心快百姓意
　　封扶崇公刘殷书【徐乡侯刘快起兵攻即墨快兄殷闭城门自系狱吏民距快败走死】
　　昔予之祖济南愍王困于燕冦自齐临淄出保于莒宗人田单广设竒谋获杀燕将复定齐国今即墨士大夫复同心殄灭反虏予甚嘉其忠者怜其无辜其赦殷等非快之妻子它亲属当坐者皆勿治吊问死伤赐亡者葬钱人五万殷知大命深疾恶快以故辄伏厥辜其满殷国户万地方百里
　　行井田法书【莽动欲法古不度时宜规行井田制度不定吏縁为奸陷刑者众】
　　古者设庐井八家一夫一妇田百亩什一而税则国给民富而颂声作此唐虞之道三代所遵行也秦为无道厚赋税以自供奉罢民力以极欲壊圣制废井田是以兼并起贪鄙生强者规田以千数弱者曽无立锥之居又置奴婢之市与牛马同兰制于民臣颛断其命奸虐之人因縁为利至畧卖人妻子逆天心誖人伦缪于天地之性人为贵之义书曰予则奴戮女唯不用命者然后被此辠矣汉氏减轻田租三十而税一常有更赋罢癃咸出而豪民侵陵分田劫假厥名三十税一实什税五也父子夫妇终年耕芸所得不足以自存故富者犬马余菽粟骄而为邪贫者不厌糟糠而为奸俱陷于辠刑用不错予前在大麓始令天下公田口井时则有嘉禾之祥遭反虏逆贼且止今更名天下田曰王田奴婢曰私属皆不得卖买其男口不盈八而田过一井者分余田予九族邻里乡党故无田今当受田者如制度敢有非井田圣制无法惑众者投诸四裔以御魑魅如皇始祖考虞帝故事
　　行大钱书【是时百姓便安汉五铢钱讹言莽大钱当罢莽下书于是食货俱废及坐卖买田奴铸钱抵罪者不可胜数】
　　诸挟五铢钱言大钱当罢者比非井田制投四裔立五均官诰【国师公刘歆言周有泉府之官乃下诏于长安及五都立五均官羲和鲁匡上言酒酤宜斡在官置命士督五均六斡乘传求利多张空簿府臧不实百姓愈恐莽知民苦之复下诏】
　　夫周礼有賖贷乐语有五均传记各有斡焉今开賖贷张五均设诸斡者所以齐众庶抑并兼也
　　羲和鲁匡上言酒酤
　　名山大泽盐铁钱布帛五均賖贷斡在县官唯酒酤独未斡酒者天之美禄帝王所以颐养天下享祀祈福扶衰养疾百礼之防非酒不行故诗曰无酒酤我而论语曰酤酒不食二者非相反也夫诗据承平之世酒酤在官和旨便人可以相御也论语孔子当周衰乱酒酤在民薄恶不诚是以疑而弗食今絶天下之酒则无以行礼相养放而亡限则费财伤民请法古令作酒以二千五百石为一均率开一卢以卖讐五十酿为准一酿用麤米二斛麴一斛得成酒六斛六斗各以其市月朔米麴三斛并计其贾而参分之以其一为酒一斛之平除米麴本贾计其利而什分之以其七入官其三及醩酨灰炭给工器薪樵之费
　　复下诏
　　夫盐食肴之将酒百药之长寿防之好铁田农之本名山大泽饶衍之臧五均賖贷百姓所取平卬以给赡铁布铜冶通行有无备民用也此六者非编户齐民所能家作必卬于市虽贵数倍不得不买豪民冨贾即要贫弱先圣知其然也故斡之每一斡为设科条防禁犯者辠至死奸吏猾民并侵众庶各不安生
　　征匈奴书【更名匈奴单于曰降奴服于】
　　降奴服于知威侮五行背畔四条侵犯西域延及边垂为元元害辠当夷灭命遣立国将军孙建等凡十二将十道并出共行皇天之威罚于知之身惟知先祖故呼韩邪单于稽侯防累世忠孝保塞守徼不忍以一知之罪灭稽侯防之世今分匈奴国土人民以为十五立稽侯防子孙十五人为单于遣中郎将蔺苞戴级驰之塞下召下当为单于者诸匈奴人当坐虏知之法者皆赦除之
　　造寳货五品书【百姓不从但行小大钱二品而巳】
　　民以食为命以货为资是以八政以食为首寳货皆重则小用不给皆轻则僦载烦费轻重大小各有差品则用便而民乐
　　因汉律令仪法书
　　百官改更职事分移律令仪法未及悉定且因汉律令仪法以从事
　　戒司监书
　　虏知罪当夷灭故遣猛将分十二部将同时出一举而决絶之矣内置司命军正外设军监十有二人诚欲以司不奉命令军人咸正也今则不然各为权埶恐猲良民妄封人颈得钱者去毒蠚并作农民离散司监若此可谓称不自今以来敢犯此者辄捕系以名闻
　　封太师王舜子书
　　昔齐太公以淑徳累世为周氏太师葢予之所监也其以舜子延袭父爵为安新公延弟褒新侯匡为太师将军永为新室辅
　　授诸侯茅土书
　　予以不徳袭于圣祖为万国主思安黎元在于建侯分九州正域以美风俗追监前代爰纲爰纪惟在尧典十有二州卫有五服诗国十五抪徧九州殷颂有奄有九有之言禹贡之九州无并幽周礼司马则无徐梁帝王相改各有云为或昭其事或大其本厥义着明其务一矣昔周二后受命故有东都西都之居予之受命葢亦如之其以洛阳为新室东都常安为新室西都邦畿连体各有采任州从禹贡为九爵从周氏有五诸侯之员千有八百附城之数亦如之以俟有功诸公一同有众万户土方百里侯伯一国众户五千土方七十里子男一则众户二千有五百土方五十里附城大者食邑九成众户九百土方三十里自九以下降杀以两至于一成五差备具合当一则今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女为任者八十三人及汉氏女孙中山承礼君遵徳君修义君更以为任十有一公九卿十二大夫二十四元士定诸国邑采之处使侍中讲理大夫孔秉等与州部众郡晓知地理图籍者共校治于寿成朱鸟堂予数与羣公祭酒上卿亲聴视咸已通矣夫褒徳赏功所以显仁贤也九族和睦所以褒亲亲也予永惟匪解思稽前人将章黜陟以明好恶安元元焉
　　东巡狩书
　　伏念予之皇始祖考虞帝受终文祖在璿玑玉衡以齐七政遂类于上帝禋于六宗望秩于山川徧于羣神巡狩五岳羣后四朝敷奏以言明试以功予之受命即真到于建国五年巳五载矣阳九之阸既度百六之防巳过嵗在寿星填在明堂仓龙癸酉徳在中宫观晋掌嵗防告从其以此年二月建寅之节东巡狩具礼仪调度
　　都雒阳书
　　龙石文曰定帝徳国雒阳符命着明敢不钦奉以始建国八年嵗纒星纪在雒阳之都其谨缮脩常安之都勿令壊败敢有犯者辄以名闻请其罪
　　四巡书【天凤四年】
　　予以二月建寅之节行巡狩之礼大官赍糒干肉内者行张坐卧所过毋得有所给予之东巡必躬载耒每县则耕以劝东作予之南巡必躬载耨每县则薅以劝南譌予之西巡必躬载铚每县则获以劝西成予之北巡必躬载拂每县则粟以劝葢藏毕北巡狩之礼即于土中居雒阳之都焉敢有趋讙犯法辄以军法从事
　　羣公奏言
　　皇帝至孝往年文母圣体不豫躬亲供养衣冠稀解因遭弃羣臣悲哀顔色未复饮食损少今一嵗四巡道路万里春秋尊非糒干肉之所能堪且无巡狩须阕大服以安圣体臣等尽力养牧兆民奉称明诏
　　答书
　　羣公羣牧羣司诸侯庶尹愿尽力相帅养牧兆民欲以称予繇此敬徳其勗之哉母食言焉
　　制万国书
　　常安西都曰六乡众县曰六尉义阳东都曰六州众县曰六队粟米之内曰内郡其外曰近郡有鄣徼者曰边郡合百二十有五郡九州之内县二千二百有三公作甸侯是为惟城诸在侯服是为惟寜在采任诸侯是为惟翰在宾服是为惟屏在揆文教奋武卫是为惟垣在九州之外是为惟藩各以其方为称总为万国焉
　　下吏禄制度书
　　予遭阳九之阸百六之防国用不足民人骚动自公卿以下一月之禄十緵布二匹或帛一匹予每念之未尝不戚焉今阸防已度府帑虽未能充略颇稍给其以六月朔庚寅始赋吏禄皆如制度
　　论膳羞书
　　普天之下莫非王土率土之滨莫非王臣葢以天下养焉周礼膳羞百有二十品令诸侯各食其同国则辟任附城食其邑公卿大夫元士食其采多少之差咸有条品嵗丰穰则充其礼有灾害则有所损与百姓同忧喜也其用上计时通计天下幸无灾害者大官膳羞备其品矣即有灾害以什率多少而损膳焉
　　封唐林纪逡书
　　保成师友祭酒唐林故谏议祭酒琅邪纪逡孝弟忠恕敬上爱下博通旧闻徳行醇备至于黄髪靡有愆失其封林为建徳侯逡为封徳侯位皆特进见礼如三公赐第一区钱三百万授几杖焉
　　更授诸侯茅土于明堂书
　　予制作地理建封五等考之经蓺合之传记通于义理论之思之至于再三自始建国之元以来九年于兹乃今定矣予亲设文石之平陈菁茅四色之土钦告于岱宗泰社后土先祖先妣以班授之各就厥国养牧民人用成功业其在縁边若江南非诏所召遣侍于帝城者纳言掌货大夫且调都内故钱予其禄
　　收富吏财产诏【天下吏以不得奉禄并为奸利郡尹县宰家累千金莽下诏】
　　详考始建国二年胡虏猾夏以来诸军吏及縁边吏大夫以上为奸利増产致富者收其家所有财产五分之四以助边急
　　按验皇孙宗罪死书【皇孙功崇公宗刻印三一曰维祉冠存已夏处南山臧薄氷二曰肃圣寳继三曰徳封昌图又与舅前徙吕寛家私通发觉宗自杀莽书】
　　宗属为皇孙爵为上公知寛等叛逆族类而与交通刻铜印三文意甚害不知厌足窥欲非望春秋之义君亲毋将将而诛焉迷惑失道自取此辜呜呼哀哉宗本名防宗以制作去二名今复名防宗贬厥爵改厥号赐谥为功崇缪伯以诸侯之礼葬于故同谷城郡
