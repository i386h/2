<!-- { "loadSidebar": true } -->
　　史之有表歴代不必相沿要随其时之所有而作如东汉之宦者侯表唐之方鎭年表辽之外戚世表此皆歴代所无而本史必不可少者也祇属国表则世多以为契丹起幽云之地统领诸藩故特详其撰述似为歴代所无庸而不知古今皆应有之葢属国之为中国重甚矣其兴废传袭琐屑之迹虽有列传可考而睂目非表不着又其中有交推而旁见者尢必于表观之请以往事为凖汉武谋通西域以断匈奴右臂而于是乎有夜郞昆明之师其后三十六国旣附漠北遂以衰弱然至新莽之世匈奴中振西域复阻班定远之得成功者再值两单于之乱不能与汉争西顾也岂知西域定而东胡炽乌丸鲜卑遂至虎视袁曹之闲举足左右中原倚为轻重是故匈奴内徙鲜卑北据两者皆为六朝之累唐之军威所以能及百济渤海而遥者以突厥旣灭也开元之末吐番回纥盛于西北蒙诏盛于西南安朱之乱颇仗西北两番同仇之力然自是遂为国患凤翔泾原之师防秋无一岁宁南诏虽时拒命不甚为中土忧乃大中以还河湟反为职方所有而卒之构兵以酿庞黄之祸亡唐室者反在蒙诏夫立乎百世之下执遗文坠简以观往事蛛丝马线正于原委棼错之中求其要领然茍得一表以标举之则展卷歴歴在目矣有明一代初则王保保未靖频劳出塞之师其后楡木川之丧土木之狩阳和之困九重旰食不一而足而朝鲜之易姓交趾之频失倭人之内犯是皆东南大案所当特书者也滇粤亡而投缅甸闽瓯失而窜东宁以视夫延禧之余歴大石之残疆约畧相同而日本乞师安南假道其与求援高丽通使回鹘之举又无不酷肖者斯皆当依辽表之例为之附录其它荒远诸国则自三保太监下西洋以后多有至者不过书其贡献之期而亦原不必详也且夫有明疆埸其旣得而复弃者朶颜之三卫也有自弃以贻患者受降城之遗址也有暂开而复废者东江之四岛也庙算边防俱得括之于表夫岂徒夸王会之浮文哉辽金三史世人多置之自郐以下无讥之列岂知其中体例固自有可采者乃任耳而弃目岂不惜夫

　　〇移明史馆帖子四

　　辽史于属国之外又有部族一表诸国所以识其大者诸部所以识其小者大小虽有不同然但取其有关于一代之故则某所谓随其时之所有而作之者也西南黎犵狑猺獞獠之种大昆小叟随地险为都聚葢亦四裔之未成国者然而南中诸郡拒命则诸葛不敢北征山越为梗孙吴为之旰食洗夫人累世立保障之功而彭士然亦仗节于十国不可以其小而忽之也考之前史多附入四裔传中葢以其类相从有明循蒙古之制置宣慰安抚招讨长官四司其始皆隶验封以布政使领之其后半领武选以都指挥使主之葢取文武相维之意三百年来史册所书洞主酋长之事颇与诸国相等始于麓川之役而渐且相踵而起甚至于勤枢辅戕抚鎭瞰省会震动半壁八百老挝朝贡竟绝播州水西慬而克之以是知三宣六慰抚驭之难也迨至国命寄于蜗角鲁阳之戈更能几时黔国世鎭之亡也以定洲之乱也缅甸援师之绝也以孟定之携也有明末造宗祀之歼未尝不于土司有累焉其中勤王殉节如秦良玉龙在田辈亦多有之皆前史所希闻也秀水朱竹垞检讨以其事之关于明者繁乃请别作土司传不复附之外国之末谓其虽非纯属然已就覊縻乃引而近之也土官蛮触之争大抵起于世袭或有司失所以治之遂成祸端而前史谓蜀中土司有事多主剿黔中土司有事多主抚封疆之议多右蜀庙堂之议多右黔是又关其域内军力之强弱一时财赋之丰歉而出之者推之西南诸省可槪见矣愚故欲仿辽史部族之例别为立表取前人所著西南土司簿录诸种以为稿本亦有始末简畧但须具之于表不必传者兼足为全史去芜文之一节观唐书于覊縻诸州以其频经丧乱虽不能详亦附之地志则顚末完具者其立表宁过焉

　　〇移明史馆帖子五

　　宋史分道学于儒林临川礼部若士非之国朝修明史黄征君棃洲移书史局复申其说而朱检讨竹垞因合幷之可谓不易之论惟是隐逸一传歴代未有能言其失者少读世说所载向长禽庆之语爱其高洁以为是冥飞之孤凤也及考其轶事则皆不仕新室而逃者然后知其所谓富不如贫贵不如贱葢皆有所托以长往而非遗世者流也范史不知其旨遂与逢萌俱归逸民于是后之作史者凡遇陶濳周续之宗炳之徒皆依其例不知其判然两途也向使诸君子遭逢盛世固不甘以土室绳床终老而沧海扬尘新王改步独以麻衣苴履章皇草泽之闲则西台之血何必不与苌弘同碧晞发白石之吟何必不与采薇同哀使必以一死一生遂岐其人而二之是论世者之无见也且士之报国原自各有分限未尝槪以一死期之东涧汤氏谓渊明不事异代之节与子房五世相韩之义同旣不为狙击震动之举又时无汉祖者可托以行其志故每寄情于首山易水之闲可以深悲其遇斯眞善言渊明之心者倘谓非杀身不可以言忠则是伯夷商容亦尚有惭德也葢不知其人当听其言抗节不仕之徒虽其忧谗畏讥嗛嗛不敢自尽而郁结凄楚之思有不能自巳者至若一邱一壑寄托于蛊之上九其神本怡则其辞自旷也是不过山泽之臞而岂可同年而语哉唐书入甄济司空图于卓行葢以宋景文之有学尚泥旧例如此夫谯玄李业之归于独行亦范史之谬后世不必以为准也卓行之传非不佳而二公非元德秀阳城之伍儗人固各有其伦矣惟宋史忠义传序有云世变沦胥晦迹冥遁能以贞厉保厥初心抑又其次以类附从斯眞发前人未发之蒙然而列传十卷仍祗及死绥仗节诸君未尝载谢翱郑思肖只字如靖康时之褚承亮誓不仕金而祇列之隐逸则又何也夫惟欧公以死节死事立传则不能及生者若槪以忠义之例言之则凡不仕二姓者皆其人也前辈万季野处士尝辑宋季忠义录附入遗民四卷论者韪之因念兴朝应运毫社为墟而一二呑声丧职之徒纪甲子哭庚申表独行吟老妇如汪沨徐枋辈不可谓阳春之松柏无预于岁寒也幸生不讳之时阐濳表微于今为盛而使苦心亮节不得表见于班管甚者如刘遗民孙合竟为史臣之所遗是后死者之媿也博讨于忠义卓行隐逸之科而归之于至是愿进不佞而敎之幸甚幸甚

　　〇移明史馆帖子六

　　忠义列传宜列抗节不仕者于后愚固巳言之矣兹偶与客语灵寿傅氏明书谓其中尚有一例可采者从断代为史以来无以因国死事之臣入易姓之史者有之自晋书之嵇康始深宁以为中散义不仕晋甘以身殉今使晋书有其传是中散之耻也斯言足以扶宇宙之元气作宋史者有见于此乃援欧公五代史中唐六臣传之例而反用之作周三臣传一卷于末以明瞠眼诸公之节是葢欧揭之徒巧于位置故其传立而不能以深宁之论加之元史于殉难臣僚业已专传裒然可无原父第二等文字之诮而其仗节于顺帝逊位之后尚有多人史稾成于洪武之初多失不录如扩廓不当与张李同傅陈友定不当与张陈同传是犹其显焉者至伯颜子中之拒命则太祖所欲致之而不得者也戴良之被囚则太祖所欲夺之而不能者也蔡子英之逊荒则太祖所欲留之而不敢强者也王冕以兵死永福山道士以刎死叶兰以不受荐死原吉制圹铭以待尽铁厓书李黼榜进士以志怀李一初序靑阳集恨不得効一障之用而丁鹤年宣光纶旅之望至死不衰淮张亡后张宪变姓名佣于僧寺要之皆非明臣也太祖当干戈草昧之际卽能以扶持名义为念观其于扩廓守节叹赏不置以为天下奇男子大哉王言所以培一代忠臣义士之泽而不转盼而有壬午之家难诸臣之騈首者甘心于十族之逮瓜蔓之钞以至甲申失守残山剩水奉四藩而不替皆此一语启之然则附元遗臣传于明史亦太祖之所许也傅氏之书谫劣不为著述家所称其补元臣亦未备要其所见则佳耳

　　○移广东志局论佟督不当立传帖

　　于一统志局中见广东通志草本其国朝大吏首列佟督养甲以为死事不知所据者何书养甲乃降明而死虽其出于迫胁非本心然大节已涂地列之死事得无有媿当大兵之下岭也养甲以重臣视师而使降将李成栋先驱摧锋拓地皆出成栋养甲拱手受成而已及奏功而养甲为制府成栋仍以总兵加都督戎服入见始用公礼成栋怏怏故所取印信不下五十而独匿总制印不以与养甲其时广东尚未靖残明旧臣四起陈阁部子壮张尚书家玉陈给事邦产以及霍师连韩如璜之徒更进迭退成栋犹为养甲尽力而所望殊迁终不得乃密与布政使袁彭年谋反会赣州以被围告急养甲令成栋援之拨饷八万彭年故言额匮迁延不发成栋招花山羣盗大至广州郭门昼闭成栋绐养甲曰赣州旦暮亡而吾土寇深如此五岭其可保耶彼声言复故国耳曷若权宜许之徐治军为剿寇计养甲故庸人兵柄皆掌于成栋虽心知不可然无如之何而羣盗受指纵火焚野呼声震天地养甲不得已出示安民但书甲子榜旣下成栋宣言曰制府降矣卽用所藏总制印奉永歴朔上表南宁养甲仓皇逊位南宁加成栋大将军惠国公养甲兵部尚书襄平伯以百官迁肇庆养甲亦遂受职此其降之顚末也先是陈阁部子壮之死养甲寸磔之投其骨于四郊论者谓子壮先朝大臣起兵亦各为其主养甲杀之足矣乃以极刑未足至无完骸则过于忍至是子壮赠太师番禺侯谥文忠卽遣养甲为谕祭使养甲媿欲死遗臣又时时辱之乃密遣人北行通表欲自归为逻者所得遣祭兴陵卽桂端王墓也成栋之子元胤以兵禽之江中磔之此其不自安于降而死之顚末也夫以封疆大臣智不足以烛奸才不足以应变节又不足以临危腼颜而受襄平之封以至首鼠不终而死则何益矣以愚平日所闻如此谨质之局中诸公如其不妄伏望芟薙

　　

　　鲒埼亭集外编卷四十三 鄞全祖望绍衣

　　简帖（三）

　　○与陈时夏外翰论通鉴前后君年号帖

　　仆少时见司马温公与范内翰论通鉴帖凡年号皆以后来者为定如唐高祖武德元年则正月便不称隋炀帝义宁三年唐玄宗先天元年正月便不称睿宗景云三年梁太祖开平元年正月便不称唐哀宗天佑四年仆以为史家纪载当取简捷固是不易但皆以后来为定则窃以为未尽然者大抵前王后王之会祇应据实书之不当以特笔进退其闲倘必以后统前则次第之闲或以君而葢于其臣父而葢于其子祖而葢于其孙兄而葢于其弟是非惇典庸礼之旨也又况所标于上者已是新主之年所列于下者尚属前世之事于名于实均似有所不合及见宋子纲目凡例有曰如汉建安二十五年十月魏始称帝改元黄初而通鉴是年之首卽为魏黄初又章武二年五月后主卽位改元建兴而通鉴目录举要是年之首卽称建兴凡若此类非惟失于事实而于君臣父子之敎所害尢大始知前人已有先我言者但纲目虽多所改正而于中岁改元无关事义者仍依通鉴之旧鄙见以为一书当有定例今或以前为主或以后为主似乎紊乱故于古今通史年表槪以前统后而分注其后来之年号于下固与温公大左然不敢以大儒之书苟附和也春秋定公以六月卽位而正月卽已纪元则以昭公在去年已逝预纪无所戾非后世之比也先生以为可否

　　○新旧五代史本末寄赵谷林

