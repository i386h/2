<!-- { "loadSidebar": true } -->
　　贺元祐四年明堂礼成赐赦表　　曾　肇
　　侑帝飨亲既金声而玉振赦过宥罪遂雷动以风行欢声逹于幅员协气充乎上下窃以躬事天之礼莫如王者之堂极严父之心是谓至人之孝讲兹钜典属在熈朝即路寝以亲祠兆于仁祖黜五精之并祭断自神宗光昭前闻启廸后嗣恭惟皇帝陛下绍膺寳命祗适先猷平成百度而不有其功覆载羣生而不尸其徳谓时和歳稔之效乃髙穹顾諟而然谓刑清武偃之祥乃七庙威神之致矧属承祧之始永怀濡露之恩将伸报本之诚且展事生之道以祭恐数而凟故遵三歳之期以郊则逺而疏故度九筵之位季秋月令吉日上辛备法驾之仪协雅声之奏牲牷博硕笾豆靖嘉元大辂之旅陈篆毂错衡之辐辏并柯共柢按图谍而充庭髦首贯胷祍衣冠而就列以引以翼有壬有林奠珪帛以告防舞羽旄而象徳灵心合答精意感通喜得四海之懽增受万年之策尚念有司之庶狱岂无弗获之一夫乃御端闱亟敷大号涤瑕荡秽责已逮鳏空狴犴而纵缧囚开府库以赐军士布庆施徳昭天漏泉彼泣辜弛网之仁推食解衣之惠方之于此不其狭欤臣忝缀从班适分州寄莫与奉璋之列徒怀拱极之心
　　南京谢上表　　　　　　　　　曾　肇
　　得郡便私未报期年之政因人易地更分京邑之权朝始去于故栖夕已临于新部伏念臣材不堪于巨用行有愧于古人蚤尘侍从之华寖昌藩垣之宠未逾更歳更守二州既不能兴教化于民使之迁善而逺罪又不能作聪明于外因以哗世而取名惟殚夙夜之勤期副焦劳之念矧彼淮扬之地旧为楚国之郊属频年昏垫之余加比屋凶荒之后浚沟隍以疏积潦发廪庾以赈流民方竭力以经营遽防恩而罢徙国家别建都邑内壮帝畿维王迹之所基视他邦而尤重掌离宫之筦籥奉原庙之衣冠以属微臣弥慙非据此葢伏遇皇帝陛下矜怜旧物优假近班尚容环走于王畿因使周知于土俗奉承清问敢希家室之归攀仰末光未觉长安之逺誓当尽瘁少冀分忧至于事鞭扑以立威饰厨传以干誉非明时之所尚亦私意之不为
　　徐州谢上表　　　　　　　　　曾　肇
　　怀章去国不啻三年荷槖入朝未淹百日复栖迟于民社骤违逺于阙廷廹义理之当然岂人情之所愿窃念臣禀性固陋承学迂疎怀是古之至愚抱守官之独见岂特难堪于世用固已不善于身谋昨者召自留都处之宗伯属郊丘之肇祀仪天地之经祠执礼虽明趋时则戾已行之令岂孤论之能囘不韪之诛敢偷安而苟免旋抗章而请罪防易地以示恩继露微复颁温诏终頼乾坤之造曲成犬马之私假以使符置之善地循行闾里固多鱼米之饶周覧山川颇有江湖之趣夫何孤蹇获此便安此葢伏遇皇帝陛下寛裕有容包涵徧覆将以招致刍荛之论是用特寛斧钺之诛伏惟恩慈岂易报称臣虽在外义不忘君况仰頼于圣明忍自愆于表守深念长人之寄知无不为益坚许国之诚死而后已
　　南京谢上表　　　　　　　　　曾　肇
　　以儒懦而辞将符以亲嫌而避边要颇识事君之义敢干留令之诛仰頼圣明俯矜诚请既逃罪戾仍获便安伏念臣无所取材粗知向道虽险阻艰难备尝之矣而造次颠沛必于是焉以平生寡偶而少徒故临事易危而多畏昨期外补聊避烦言未容黙突之黔遽改并门之师且节制方面号为儒者之荣率先从行正是人臣之分便当即路岂敢怀私但以任非所长力有不逮矧兄弟之孤立擅将相于一时中惧满盈外虞防间再沥吁天之恳终防易地之优维陈宋之奥区首东南之甸服周流二国俯仰十期何幸衰年复寻故歩望千门之宫阙识三后之衣冠合抱干云或异时之拱把峩冠束帯多前日之佩觹所愧薄材曾微惠政下孤民望上负国恩此葢伏遇皇帝陛下舜智兼容尧仁徧覆初无心于予夺皆因物之短长是致孤生与叨平施毋轻民事方竭力于兹辰苟利公家誓捐躯于异日
　　贺册皇后表　　　　　　　　　曾　肇
　　中闱肇建盛礼兴行人神协谋夷夏胥庆窃以国家为天下之本后妃实王化之基致治所繇求端非逺恭惟皇帝陛下绍天骏命垂世永图承七庙之吉蠲奉三宫之供飬而长秋虚位六职旷官咨求淑人来相宗事上遵太母之训下采有司之言鼓钟在庭典册备物坤元博厚已正于隆名妇顺章明可风于率土臣虽在外义不忘君诵造舟之诗想见光辉之盛申彤管之诫庶几补报之忠
　　贺上传国寳表　　　　　　　　曾　肇
　　受命之符为时而出自天之裕维圣是承方拜贶于大庭遽均恩于率土官师动色海宇防休臣闻夫国玺之有去来犹周鼎之有轻重好治而恶乱舍昏而即明顷自有唐之衰荐臻五代之季伏而不发殆且百年忽而自归将传万世所以表祖宗积累之庆告社稷灵长之休在圣与仁宜昌而寿恭惟皇帝陛下沈潜廸哲刚健好生参天地以成能垂子孙而作则果有神物自贻皇家固将配甘露以纪元岂止拟芝房而度曲臣职专守土志切慕君讲称寿之仪阻陪下列奏升中之颂敬俟方来
　　宣州谢上表　　　　　　　　　曾　肇
　　信而后谏愧无平仲之言罪不容诛误脱成汤之网屈严科而赋命畀善地以宁亲至泽隆寛自古未有愚心感激欲报何从伏念臣蔽防之人迂濶于事以直道为敬天之实以诡情为骇俗之非杀其身有益于君行之无悔见其利不顾其义死莫敢为知万折而必东故三已而无愠汲黯之戆宁免世嫌子文之忠葢出天性窃服两宫之知遇稍希八彦之激昂故有横逆之来曾无左右之助口欲清而愈浊外无正而不行独伤忠敬之难明亟比欺诬之重坐既免投于荒裔仍择处于近藩风俗休戚在所渐摩朝夕防甘得其顺适道固隆于善贷恩尤着于曲成此葢伏遇皇帝陛下听徳惟聪使臣以礼兼洪覆无私之运均大明徧照之神谓好言利病者有区区忧国之心谓不事权贵者非汲汲谋身之辈方免官而从众竟薄责以劝忠臣敢不敬体惠慈退加修省凡正心而诚意必明辨而笃行金石可磨厎慎子臧之逹节死生不变庶几徐邈之有常殚夙夜治民之劳全始终报上之志
　　鄂州谢上表　　　　　　　　　张商英
　　布宣温诏开谕逺民虽湖山千里之间如酺醵一堂之上听欢声之相告慙共理之非良伏以旁接九江前临七泽地遐而陋俗鲁以愚虽有沈寃莫能徃愬至于极病祗自悲吟防被皇明申颁徳意所谓率科严重钧考碎烦方田扰安业之农圜土聚徙乡之恶省租纽折公帑贪求学校驱廹者或违其孝飬之心保伍追呼者或失于耕桑之寺观掊缮营之费东南配漕挽之舟抑认香盐强招卒伍文移速于星火追捕徧于里闾百端纷更一切蠲罢可谓崇宁之孝治真为绍述之圣功而臣初効外官恭承嘉命惟忧疲懦未克推行岂有设施可图报称有君如此碎首以之此葢伏遇皇帝陛下诚实应天典常师古王路以平其好恶道枢以防其是非察臣于元祐之间未尝干预怜臣于元符之末首被挤排一洗刑书再还仕籍退循衰晚虚辱宠荣辟谷留侯归休有素据鞍马援进取何堪誓坚忠孝之心永保初终之节





　　宋文鉴巻七十
　　钦定四库全书
　　宋文鉴巻七十一
　　宋　吕祖谦　编
　　表
　　明州谢到任表　　　　　　　　蔡　肇
　　失职之诛尚容自劾非常之宠更以曲加弗获固辞具严名训叨尘特甚感涕难胜臣闻人有能有不能圣主量材而受职仕或去或不去人臣秉义以事君傥已试而可知敢怀安而自止虽君父保全之恩厚不汝瑕疵顾国人可否之论公有腼面目伏念臣昨繇省户擢置词垣尽出圣神独断之明本无左右游谈之助然名过其实者殆用非所习则穷况逢圣治之日新窃仰睿文之天纵咸池张洞庭之野海鸟炫惊秋水灌涯涘之间波臣自荡莫知攸济宜厚厥愆敢期全度之恩更溢褒嘉之典既聨法从仍畀名城恭惟皇帝陛下如天覆临以生以遂薄海内外悉主悉臣眷瓯粤之偏陬控东南之美浸鳄蛟瘴雾之所蟠郁夷舶之所徃来方旋反于使轺将嗣修于贡职谓宜推择以重拊循而臣结约无竒间闗少与徙谿潭之丑类素乏雄文赢贾客之购金初无佳句矧今郡国守令之政具存典谟训诰之书奉以周旋虽不能识其大者求之度数庶几或推而行之有以及民是为报国
　　代范徳儒谢户部表
　　边部终更王庭当觐亟承天宠遽寘地官静以省躬忸于就列臣降才蹇浅志学颛蒙早遇盛时荐膺烦使馈粮千里尝絶汉以知难勤戍六年属黠羌之未谕俯思前训敢妄觊于功名仰奉睿谋务乆宁于封略仅逃余责窃愿投闲惟邦计之实繁湏贤劳而共济乃容疎逺误被选抡臣早预缙绅特縁承冐朝廷不掩其遗直兄弟相戒以尽忠岂谓驯致髙华迭居要剧征西合符而相代省户接轸而并游众谓荣观臣知非据陛下天钧覆育圣鉴清明政在节财方且度县官之用人无求备固将官臣庶之能当勤早夜之思庶有毫铢之补
　　谢昭雪表
　　投畀防人已悟告言之妄蠲除诏令更申论坐之寃没而有知死且不朽窃以前世论事下敢告之章法家原情着反坐之律未闻私书谬悠之谤可致公朝夷灭之刑繄彼无良遘为不令因党友之尺牍形闾巷之有辞引鹰扬尚父之言诵髙贵乡公之语靡慙嗤鄙惟幸诋诬既内慊于不根又隂虚于后患祷其付火固絶意于上闻托以屏人复何施于参验不攻自破欲葢而彰巧谁谓其如簧市共知于无虎虽毁者挟怨必以恶声而小人乘危遂为竒货密腾旧札厯遗众仇险不啻于山川食无余于犬彘逮从吏讯几误国章意所株连人以股栗浩有漂山之势岌如累卵之危頼先帝照瞩之明察权臣吞噬之患特迂清问少缓严科然而先臣诸孤终以屏废阖门百口益复幽囚御瘴疠者十防臣妾者三歳无罪且至于如此大戮亦何以复加令上圣之龙飞破羣疑而氷释谴累所逮诉告必申悼前日之祸机嗟何可及挂有司之罪籍名或未除用再沥于肺肝敢上尘于旒扆理无难者宜靡悼于改为事已灼然遂悉从于厘正此葢皇帝陛下干行以健离丽而明体大舜堲防之方广有唐辨谤之略孤忠素节事已白于九原弱子防孙誓各坚于一死微生何筭洪造难酬
　　谢吏部侍郎表
　　代言西掖已昌至荣列职中台更尘髙选拜恩优渥抚已兢慙【中谢】窃以六典治邦周重天官之任三铨综吏唐推文部之权洪惟神考之正名肇复先王之成宪迄至今日益昭圣功宜得真材以贰选事而臣猥从废斥特降哀矜俄擢寘于近班获预闻于机要事陛下有如上帝敢萌一念之欺仰陛下何啻髙山终乏纎埃之补未正空飡之责遽叨越处之陞静言思之可谓幸矣此葢伏遇皇帝陛下孝隆继志道广用中欲多士之无朋故孤立者与进欲四方之不扰故愚守者并容爰举斯心祗俾厥序臣敢不激昻遭遇饬厉猷为念此余生实圣神之再造誓殚绵力称宠禄之无私
　　谢复官表　　　　　　　　　　邹　浩
