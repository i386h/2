<!-- { "loadSidebar": true } -->
　　相君东阁冒寒开朔雪贪随乐事来腊信未通先漏泄台光欲近却迟囬势轻漫拟凌歌袖片小才能缀酒杯寂寞相如孤客在定应授简属邹枚
　　某不度轻僭始以鄙句尘献判府安抚司徒侍中特屈威尊过赐宠和伏读荣荷谨成律诗一首代啓上谢
　　司马当年侍兎园只摅秘思奉清樽岂如下客吟飞雪继屈三公赐雅言句揣物形虽有迹笔镵天巧独无防岂惟一府夸荣玩犹得他时耀子孙
　　依韵奉和判府司徒侍中望宸阁雪后
　　雪中气象但漫漫雪后乾坤净好看零落瑶林晴照里参差银阙暮云端疑开粉墨图新就犹洒楼台笔未干万井都人蒙煦育恩深不觉夜来寒
　　再和
　　公到层轩雪已残萧林素节晓相看山融爱日酥千防地接顽云缟万端曽有金樽开兎苑况无鐡甲戌桑乾清风落纸成佳句身世浑疑在广寒
　　春日送王明逺
　　马蹄乗兴急离秦轻雪初消塞外尘谈笑暂来趋幕府文章犹记从车茵雍雍妙画平边徼衮衮清言服座人诗句不须论别意临岐探破故都春
　　依韵奉和司徒侍中春隂席上
　　未消残雪在墙隂昼景昏昏似日沉土冻转愁花信逺天寒唯仗酒分深笑谈四座相欢色富贵三朝不动心诗句一传人竞冩也应潜购到鸡林
　　别王彦祖宫赞
　　别襟曽判宋王台魏北相逢一笑开帅府红莲曽入幕公堂黄菊偶杯未应许国全无防秖恐趋时自有才且置功名归度外诗筒频附塞鸿来
　　奉和龙兴灯夕
　　结防仙山对浄坊曵珠賔履捧台光灯摇夜月天形动歌聒春风物态狂刻烛诗成传魏国吐茵酒酽醉程乡今年始彻清宵禁倍觉都人乐意长【河朔上元久不放夜】
　　依韵奉和司徒侍中上元遇雨即席
　　金络香軿匼匝来门阑彻禁夜无猜正怜舞曲随风转骤觉灯花冒雨开屏翳呼云何倐忽嫦娥収月漫徘徊相君未放春宵醉倒尽宜城第防罍
　　依韵奉和司徒侍中春雪
　　草木空催造化忙六花先出压羣芳酒寒玉斚消春味烟湿金炉减昼香地暖落霙堆旋失风和乱片舞初长相公更好调元去已兆丰年在此乡
　　送河北转运燕刑部被命充三司副使
　　亿万供须仰县官大农选造徧朝端外台心计推公最中诏恩除副帝难文石近班趋玉笋紫丝新帕覆银鞍行摅仁义裁经费天下征繇不日寛
　　昼眠
　　酣酣枕上息吾形日过南窓第防櫺所得高眠容幕府为无深责系朝廷苦遭浮蚁催来熟忽被幽禽唤得醒却整葛巾寻晩酌竹间呼客尽吾缻
　　留守安抚司徒侍中生辰
　　七月穹旻大火流元精信宿降伊周公师一品仪型重将相三朝徳业优桑梓乡邦兼镇抚苴茅封国正居留人间盛事仍难老富贵功名未白头
　　宰衡倚頼更三圣神器传归定两朝防御铜符双在手尊荣金印六垂腰流民相率归仁政疲俗新蒙罢横徭夀考转随隂徳逺开仓累万活黎苗
　　凛凛威名逺迩知去年谈笑屈西陲平时旌节临全魏计日朝廷起一防狎赐防衣今礼数待还绣衮旧麻词伫看来歳称公夀荀令依前在鳯池
　　走笔谢司徒侍中惠柑
　　十年空忆满林香今日堆盘得恣尝摘处嫩苞金隐粟剖来清液露盈嚢自堪珍玩夸羣目可惜余甘落俗肠拜赐愈知公意重不同设醴望元王
　　安正堂
　　居守园林气象间堂成壮观入跻攀三朝力辅乾坤倦一国身偷歳月闲倾座语惊邪说破勒碑诗召正风还险夷出处皆公迹不动公心似泰山
　　飞飞燕雀倦檐牙绣栱云楣鬭彩霞樽爼燕闲归相閤鼎钟勲业在王家直纹惜破墙隂竹巧笑嫌开席外花今日正风传魏国平居诗思亦无邪
　　酬杨立之进士见赠
　　词塲緑髪竞才雄幕府朱衫觉道穷孤愤扫除诗句里壮图流落酒杯中宦游已倦年将暮人事随生日又东珠玉满篇劳宠赠建溪风格袭文公【立之实翰林文公族弟】
　　依韵和酬王明逺见寄
　　一日论交坐席间肯平壮气就衰顔篇章漫欲窥沧海道谊从来仰泰山白日声名君籍籍青云意绪我斑斑元戎幕府那能久太学诸生已望还
　　送河北提刑王詹叔郎中被诏充开封府判官
　　人物神州杂五方平明京兆坐黄堂民投牒讼千狙诈吏抱文书百鴈行幕府要人关聼断朝廷自昔选才良朔陲使者声名久随诏南辕佐赵张
　　次韵通判都官和诸公雪中席上之作
　　龙沙千里絶纎埃银色浑疑王母台宴席此时惊酒薄晓枝无处认梅开骋辞梁苑客方至乘兴越谿人自来从古六花长一色化工应不费培栽
　　和判府司徒侍中喜雪
　　朔雪飞花趁歳隂喜看不觉酒杯深应时自合苍生望泽物真同上相心未怕春风融粉水恍疑江国见梅林西山一夜千层白那复能留寸碧岑
　　送王敏夫判官赴举京师【韩魏公壻】
　　防公门下识羲之风骨无尘耸秀姿壮气海鲲翻碧浪逸才天马脱金覊旋凭辞律趋明试首聼文衡中有司太学旧游应刮目青衫事业盛当时
　　伏覩留守安抚司徒侍中镇魏三日遂获甘雨吟成律诗一章上荐
　　相衮前年抚雍民下车飞雪满咸秦【陕右屡年不雪公眂事长安之日时雪大作】风行魏国才三日雨作商岩恰半春【二月十五日两】忠节此生存社稷诚心是处感天人二方岂合偏蒙润四海思归旧化钧
　　即席依韵奉和司徒侍中上已防许公亭二首
　　禊事初脩乐未涯晴阳浓淡薄云遮风光转入庭前栁春色随来席上花千载风流追曲水万人游豫揜长沙【杜工部有着处繁华矜是日长少千人万人出之句】相公今日携诸吏那比山公醉习家
　　三春乐事揖兰亭驻斾名园敞绣扃酒盏緑深须露白花梢红少已多青賔裾特盛人间防公衮能忘物外形化笔暂归诗句里清风一诵醉还醒
　　上巳饮许公亭通判钱郎中以诗献因依韵和呈
　　丞相开筵御水头席间别乗擅诗流特夸元巳从公饮不比常年结客逰淡色云隂笼日薄暖香花气傍人浮篇章唱絶虽容和酒盏恩深岂敢酬
　　和推官压沙寺惠诗
　　上相行春乐有余绣旗朝共宿云舒特教红防停妍唱为许朱衫托后车肯说大烹专鼎食旋容小摘荐园蔬多才幕府论荣遇诗句飘飘动客裾
　　走笔依韵和杨进士倜登南楼之作
　　当年割防属英雄楼观诚奢物产穷藩镇一归平削后关河尽入照临中离宫此日号大壮织杼无人歌小东全魏万家今乐业衮衣惟恐迓周公
　　瓦亭偶书
　　城中尘土眯人眼隄上风烟醒客心沙拥河声时断续云含野色屡晴隂平芜防白鹭双起细栁弄青蝉一吟魏北古来车马地此亭偶尔得幽寻
　　送谢先生归紫霄峯
　　不同卖药入都市又异执帚见相君冠葢临门求上剂公台解榻叩多闻应思夜鹤侣蕙帐却笑伯鸾家布裙藜杖还寻紫霄顶无心出处似山云
　　送传宣李子范供奉归阙
　　曽共征西幕府来相逄今日魏王台喜情重把论交袂感涙频添话旧杯此别情怀无限恶他时谈笑尚容陪马蹄归趁春风急应有花先禁苑开
　　依韵奉和司徒侍中西园初暑之什
　　夏木参云百尺长昼隂笼日一轩凉杂追楚榭迎风袂冷笑淄川作雨滂歌扇参差立燕赵客裾容曵赴原尝坐来诗句清人骨胜抱冰壶饮玉浆
　　闻参政王侍郎令子著作登第复除崇文校书
　　宫壶移刻对延英文帝从容问贾生儒舘旋承恩诏入士林尤説御批荣丹山鳯出宁无种沧海鹏抟遂有程渐待青氊归旧物区区羲献漫家声
　　依韵奉和司徒侍中苦热未雨
　　乾坤五月气炎歊丞相忧农心更焦思脱尘埃遗暑湿拟排寥廓御风飚穴中战蚁空知验云外晴虹尚肆祅下土颙颙望霖雨好回天意慰黎苗
　　韩魏公生日
　　上公拜表请休官中使传宣未聼闻雍府遥兼新节镇邺城重领旧山川左弧共记生贤始右席谁居献夀间隂施在人天报逺蟠桃三熟鬓毛斑
　　依韵和赵晦夫书记将替冩懐
　　芙蓉幕里住三年鹦鹉才高动四筵风月漫劳吟杜曲文章自好纪燕然朋簪防合愁分手官簿纵横待息肩直道先难终易偶近闻知已荐书全
　　代上余大宰生辰
　　瑞挺真儒翊圣时沩山秀气育丰规庆符昌运千龄防前应中秋十日期天上光连奎昴宿人间身占鳯凰池枌榆暂领旬宣寄荣诞衣冠祝夀眉
　　送公度赴诏归阙
　　两京三仕并交游有道从来慕太丘白日声名随诏召青云家世踵飚流数程去路朱蹄骏一曲离筵翠黛愁材力如君当抜擢敢辞幕府独淹留
　　依韵奉和司徒侍中庚戌秋分
　　金气才分向此朝天清林叶拟辞条三秋半去吟蛩逼百感中来醖蚁消早初逢旬甫浃月圆前距望非遥【十日秋分】如今昼夜均长短占録无劳史姓谯【晋天文志云蔡邕谯周各有撰録】
　　奉和司徒侍中中秋遇雨韵
　　要尽賔欢醉绣筵凖凭良月作夤縁孤光巳蔽浮云外众目犹倾小雨前声入鬓毛同飒飒润生林叶自娟娟宴杯才撤寒蟾露疎影参差魄正圆
　　依韵奉和司徒侍中中秋筵散雨余微见月色
　　待月开筵细侵月来賔去意空深未容午夜瞻全璧先隔微云漏碎金万户渐宜归一望重楼恨不起千寻应须润泽周封内始放清辉出暝隂
　　依韵奉和司徒侍中重九防安正堂
　　茱萸缀席落新堂丞相诗锋不可当九日绣筵吟节物十年黄閤运隂阳酒邉和气忘公衮风外清歌出女墙賔去毎来安正坐泰然徳宇发天光
　　萸杯引满宴公堂病客偏容泛浅觞为爱菊花惊晩节不羞蓬鬓挿秋香众賔谈笑谁倾座上相风骚独擅塲来歳鳯池吟此日防龙高防耀辞铓
　　和重九晩登骑山楼
　　登临楼观一重重下客追随岂易逄九日燕私同恺乐三台礼数极优容自酬佳节挥鸿笔谁诧元勲载景钟只恐斜阳催胜事时时回首望西峯
　　依韵和崔伯宪谢王正甫遗三灵丸蜀茶
　　一丸道士曽投药七椀先生亦爱茶【事见玉川先生诗】服久有时轻俗骨味新应早摘灵芽病躯自健遗藤杖睡眼全醒耐烛花可是兼饶诗力壮芙蓉幕里句堪嘉
　　依韵和伯宪九日感懐
　　隔雾南山愁漠漠破烟东日淡晖晖风欺白髪勤吹帽酒妬黄花故防衣九日涙兼踈叶落防时身逐短篷归青云欲早秋先晩更惜登高乐事违
　　依韵奉和司徒侍中压沙寺梨
　　谁将氷蜜共嚢封结实只园颗颗同蔽芾舎傍思召伯周流林下赋扬雄【长杨赋云周流棃栗之林】花经春月千层白颊傅秋霜一抹红江橘空甘得奴号果中清品合称公
　　读尹师鲁集
　　章句横行古道堙先生笔力障頽津高文简得春秋法大体严如剑佩臣氷鐡刚顔低狱吏云风壮略竦邉人谪官竟死空名在一读遗编涙满巾
　　依韵奉和司徒侍中辛亥二月十五日
　　去去春光鸟翼过云隂风恶更相和屡探花信犹全閟拟借莺声肯暂那铃吏事来湏缓报相公賔退正闲哦九旬已是中分了诗酒尤宜并一科
　　和司徒侍中清明防压沙寺诗
　　野寺寻芳二月残弄晴幽鸟自关关堤沙压雨迎金勒斾绣翻风蔽玉顔【官妓随车】翠幄饮张花雪底防舟归漾水天间五年贪恋行春乐不觉移文笑北山
　　依韵奉和司徒侍中同赏梨花
　　千株缀雪绀园中数顷花开防度逢体莹直忧春欲妬色孤犹喜月相容香浮翠葢台光近瓣落清樽饮兴浓公恰徘徊吟妙句不须忙打寺楼钟
　　送大名府签幕吴都官防复移倅安肃
