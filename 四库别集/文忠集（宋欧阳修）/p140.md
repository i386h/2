<!-- { "loadSidebar": true } -->
　　臣伏见朝廷方遣使与西贼议通和之约近日窃闻邉臣频得北界文字来问西夏约和了与未了苟实如此事深可忧臣以谓天下之患不在西夏而在契丹纵使无此文字终须贻患朝廷契丹通好仅四十年无有纎介之隙而辄萌他计妄有请求窃以契丹之和本不足恃遇强则服见弱便欺见我无谋动皆屈就谓我为弱知我可【一作易】欺故添以金缯未满其志更邀名分抑使必从无事而来尚犹如此若更因西事揽以为功别有过求将何塞请此天下之人无愚与智共为朝廷寒心者也今若果有文字来督通和之事则臣谓奸谋狂计其迹已萌不和则诘我违言既和则论功责报不出年歳恐须动作苟难曲就必至交兵至于选将练师既难卒办御戎制胜当在机先【一有然字】臣窃怪在朝之臣尚偷安静自河以北絶无处置因循弛慢谁复挂心岂可待北使在廷防兵压境然后计无所出空务张皇而已哉今国家必谓两意虽乖尚牵盟誓邉防处置未敢张皇以臣思之莫若精选材臣付与邉郡使其各图御备宻务脩完此最为得也况今邉防处置百事乖方惟有择人最为首务今北邉要害州军不过十有余处于文武臣寮中选择十余人不为难得各以一州付之使其各得便宜如理家事完城垒训兵戎习山川蓄粮食凡百自办不烦朝廷经度以兹预备尚可枝捂至如镇定一路最为要害张存昔在延州以不了事罢去今乃委以镇府王克基凡庸轻巧非将臣之材而任定州其余州郡多匪其人臣欲乞陛下特诏两府大臣取见在邉郡守臣可以御敌捍城训兵待战者留之其余中常之材不堪邉任者悉行换易若【一有使字】秋风渐劲敌衅【一作隙】有端陛下试思邉鄙之臣谁堪力战朝廷之将谁可出师当臣初授諌职之时见朝廷进退大臣陛下鋭意求治必谓羣臣自此震慑百事自此修举西北二事最为大者自当处置不待人言及就职以来已数十日而政令之出渐循旧弊惟言事之臣拾遗补阙者勉强施行其一二至如讲大利害正大纪纲外制四裔内纾百姓凡庙堂帷幄之谋未有一事施行于外者臣忝司諌诤岂敢不言伏望陛下不忘社稷之深耻无使西北之交侵骏发天威督励臣下仍【一作伏】乞询问两府大臣西鄙和与不和能保契丹别无辞説否苟有所説能以庙谋竒算沮止之否苟无谋以止之则练兵选将备邉待防贼至而后图能不败事否臣愿陛下勿谓去歳六符之来可以贿解今而有请则事难从矣勿谓累年西贼为患习以为常若此事一动则天下揺矣臣所言者社稷之大计也愿陛下留意而行之取进止
　　论军中选将劄子【同前】
　　臣伏见国家自西鄙用兵累经败失京师劲卒多在征行禁卫诸军全然寡少又无将帅以备爪牙方今为国计者但务外忧西北专意邉陲殊不思根本内虚朝廷势弱万一有事【一作事有万一】无以枝梧今军帅暗懦非其人禁兵骄惰不可用此朝廷自以为患不待臣言而可知也臣亦厯考前世有国之君多于无事之际恃安忘危备患不谨使祸起仓卒而致败亡者有矣然未有于用兵之时而反忘武备如今日者兵法曰将者民之司命国家安危之主也今外以李昭亮王克基辈当契丹内以曹琮李用和等卫天子如当今之事势而以民之司命国之安危系此数人安得不取笑逺荒遭其轻侮臣谓去歳契丹忽兴狂悖今年元昊妄有请求若使朝廷有一二人中材之将叩头効死奋身请战誓雪君耻少増国威则敌骑未敢侵陵朝廷未至屈辱奈何自中及外都无一人既无可恃以力争遂至甘心于自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方略等人而已近臣所举不过俗吏材干之士班行所选乃是弓马一夫之勇至于方略之人尤为乖滥试中者仅堪借职县尉参军赍挽而已于此求将而欲捍当今之患此所以困天下而败于【一作取侮】小敌者也臣不知朝廷以此数事为求将之术果是乎果非乎以为是则所得何人知其非则盍思改革又不知朝廷以将为易得乎为难得乎为易得则数歳未见一人知其难得则当多方用意早思求择俟其临患何可得乎伏望陛下特诏两府大臣别议求将之法尽去循常之格以求非常之人苟非不次以用人难弭当今之大患臣亦常有愚见乆欲条陈若必讲求庶可参用臣伏见唐及五代至乎国朝征伐四方立功行阵其间名将多出军卒只如西鄙用兵以来武将稍可称者往往出于军中臣故谓只于军中自可求将试略言求将之法谨条如左
　　凡求将之法先取近下禁军至厢军中年少有力者不拘等级【一作伏】因其伎同者毎百人团为一队而教之较其伎精而最勇者百人之中必有一人矣得之以为队将此一人伎勇实能服其百人矣以为百人之将可也合十队将而又教之较其伎精而最勇者十人之中必有一人矣得之以为禆将此一人之伎勇实能服其千人矣以为千人之将可也合十禆将而又教之夫伎勇出千人之上而难为胜矣则当择【一作较】其有识见知变通者十人之中必有一人矣得之以为大将此一人之伎勇乃万人之选而又粗知变通因择智谋之佐以辅之以为万人之将可也幸而有伎勇不足而材识出乎万人之外者此不世之竒将非常格之所求也臣所谓只于军中自可求将者此也诚能如此得五七万兵随而又得万人之将五七人下至千人百人之将皆自足然后别立军名而为阶级之制毎万人为一军以备宿卫有事则行师出征无事则坐威天下比夫以丰衣厚禄养骄惰无用之卒而递迁次补至于校帅皆是凡愚暗懦之人得失相万矣若臣之説果可施行俟成一军则代旧禁兵万人散出之使就食于外新置之兵便制其始稍増旧给不【一作勿】使大优常役其力不令骄惰比及新兵成立旧兵出尽则京师减冗费得精兵此之为利又逺矣
　　右臣所陈只是选勇将训卫兵之一法耳如捍邉破贼竒才异略之人不可谓无伏乞早赐留意精求谨具奏闻伏勅防




　　文忠集巻九十八
　　钦定四库全书
　　文忠集巻九十九
　　宋　欧阳修　撰
　　奏议
　　諌院
　　论郭承祐不可将兵状【庆厯三年】
　　右臣伏闻朝防用郭承祐为镇定部署臣自闻此除改夙夜思维【一作窃见朝廷以郭承祐为镇定州总管事闗利害臣职当言】国家用兵已五六年未有纎毫所得挫尽朝廷威势困却天下生灵细【一作深】思厥由其失安在患在朝廷拘守常例不肯越次择材心知小【一作非】人付以重【一作要】任后虽败事亦终不悔今每有除拟【一作差不当】人或问于大臣则曰虽知非材舍此别无人【一有矣字】甚者欲塞人言则必曰尔试别思更有谁可用乎【一作者】臣亦常闻此言毎退而叹息夫所谓别无人者岂是天下真无人乎葢不力【一作肯】求之耳今不肯劳心【一无二字】选【一作拣】择越【一作不】次而用【一有而字】但守常循例轻用小人宁误大计一误不【一作一】悔后又复然至如葛怀敏顷在西邉天下皆知其不可当时议者但曰舍怀敏【一有则字】别未有人难为换易【一无此四字】及其战败身亡横尸原野怀敏既不复生亦须别求【一作别须有】人用臣谓【二字一作且】今日任【一作用】承祐亦犹当时用怀敏也况如【一无如字】承祐者凡庸【一无二字】奴之才不及怀敏逺甚顷在澶州只令【一有营字】筑【一有州字】城几至生变岂可当此一路【一作道】臣谓朝廷【一作天下】非不知承祐非材议者不过曰例当叙进别更无人此乃因循之説耳方今黠【一作丑】则契丹之祸端已兆中外之士【一无二字】见国家轻忽戎患弛武北方人皆献言愿早为备忽见如此除改谁不惊忧前者刘六符之【一作暂】来【一有便使二字】朝廷忍耻就议葢谓河朔无可自【一作素无可】恃难与速【一作力】争湏知屈意苟和少寛祸患今幸得此自纾之计所宜多方汲汲【一无二字】精意【一作选】将臣先为御【一作预】备犹恐不及岂是因循守例轻任【一作用】小人之日也【一无也字】其郭承祐欲乞早移与一不用兵处知州或召还别与一闲慢职秩若欲録其勤【一作勲】旧优其戚里之恩闲官厚禄足可养之不必湏令居此要任伏愿陛下深思大计不惮改为则天下幸甚取进止
　　论元昊来人不可令朝臣管伴劄子
　　臣风【一作窃】闻朝防【一作廷】欲以殿中丞任颛管领元昊遣来一行人等【一夲此十字只作管待西人】臣窃知元昊此来全无好意【一无此四字】不【一作未】肯称臣【一有又字】索物大多其志不小【一作少】乃是欲以强相廹胁尔【一无此九字】朝廷既【一作必】不能从则待其来人凡事不可过分至于礼数厚薄赐与多少虽云小事不足较量然于事体之间所系者大凡兵交之使来入【一无入字】大国必须窥伺将相勇怯觇察国家强弱若【一作如】见朝廷威怒未息【一作囬】事势【一作意】未削则必内忧斩戮次恐拘留【一夲此十二字只作莫测必有斩使出兵之惧拘囚在馆之忧】使其偶得生归自为大幸则我弱形未露壮论可持今若便损国威过加厚礼先为自弱长彼骄心使其知我可欺则议论愈【一作论事恐益】难合矣必若成就其事尤须镇重为先况其议必不成可惜空损事体前次元昊来人至少朝廷只差【一作以】一班行【一有人字】待之今来渐多遂差朝士若其后次【一无次字】来者渐【一作更】盛则必须差近侍矣是彼【一本彼字作今贼】转自强我转自弱【一有矣字】况闻邵良佐昨来徃彼仅免屈辱而还则彼虽戎【一作夷】蠢尔亦不可不谓无谋今其来人必须极骋强辞以图相胜若能【一无能字】先薄其礼以折之亦挫贼【一作庙谋】之一端也其元昊来人欲乞更不差官管领送置驿中不须急问【一本其字下二十一字止作冝罢馆待而比于前次更可减损】至于监视馈犒【一作馆待】传道语言一了【一作干】事班行足【一作可】矣臣料今国家若不能曲从其意即【一本无此十字】虽尊宠【一无宠字】来人厚加礼遇【一本人字下四字作而不从其请则】元昊不免出兵【一无此二字】攻冦【一有邉鄙字】逞【一作肆】彼忿心等是不和何必自亏事【一作国】体不若急修【一作速严】邉备以图胜筭【一作庙胜】取进止【三字一作惟陛下留意】
　　论元昊不可称吾祖劄子【同前】
　　臣伏见如定等来西贼欲称吾祖向闻朝议已不许之今日风闻议却未定不知虚的深切惊忧且吾祖两字是何等语便当拒絶理在不疑安有未定之説哉夫吾者我也祖者俗所谓翁也今匹夫臣庶尚不肯妄呼人为父若欲许其称此号则今后诏书须呼吾祖是欲使朝廷呼蕃贼为我翁矣不知何人敢开此口且蕃贼撰此名号之时故欲侮翫中国而已今若得其称臣则此二字尤须论辨今自元昊以下名称官号皆用彼俗若蕃语元卒华言吾祖则今贼中毎事自用彼俗安得惟于此号独用华言而不称元卒且彼于我称臣而使我呼为祖于礼非便故当以此折之可也朝廷自有西事以来处置乖方取笑于人者多矣未有如此一事最可笑也窃虑小人妄有议论伏乞拒而不听取进止
　　论乞廷议元昊通和事状【同前】
