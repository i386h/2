<!-- { "loadSidebar": true } -->
黄茆持覆屋，溪石运作垣。桑麻有余地，家家养龙孙。春雷初起蛰，切玉供盘飧。一
朝解风箨，叆叇苍云屯。我来倚拄杖，恐是辟强园。千亩倘可致，封君何足言。
扁舟皆到门
千钱买轻舟，不复从人借。樵苏晨入市，盐酪夕还舍。岂惟载春秧，亦足获秋稼。有
时醉村场，老稚相枕藉。常侵落月行，不畏恶风吓。无为诧轩车，此乐予岂暇。
东山避暑用辘轳体
避暑穿林随所之，一奴每负胡床随。望秋槁叶有先陨，未暮赫日无余晖。轮囷离奇涧
松古，钩车舟格磔蛮禽悲。北岩竹间最惨栗。清啸倚石真忘归。
喜雨
去年禹庙归梅梁，今年黑虹见东方。巫言当丰十二岁，父老相告喜欲狂。插秧正得十
日雨，高下到处水满塘。六月欲尽日杲杲，造物已命摧骄阳。夕云如豚渡河汉，占书共谓
雨至祥。南山雷车载膏泽，枕上忽送声淋浪。猛思浊酒大作社，更想红稻初迎霜。六十日
白最先熟，食新且领晨炊香。
得故人书偶题
小筑稽山下，狂歌剡曲傍。乡邻共鸡黍，童稚学农桑。白首余年促，青编后日长。此
心谁复许，三叹付书囊。
喜雨歌
不雨珠，不雨玉，六月得雨真雨粟。十年水旱食半菽，民伐桑柘卖黄犊。去年小稔已
食足，今年当得厌酒肉。斯民醉饱定复哭，几人不见今年熟。
老学庵井
老学庵北井，六月寒如冰。大旱不涸雨不增，凛如人以常德称。日济千人不骄矜，置
而不汲渠自澄。辘轳三丈青丝绳，对之已足凉肺膺。使我终日卧曲肱，顾谓此井真良朋。荡
除炎歊却尘垢，宜有鬼神来护守。呜呼泾水一石泥数斗，正使逢时亦何有。
长歌行
我无四目与两口，但在人间更事久。死生元是开阖眼，祸福正如翻覆手。消磨日月几
纟两屐，陶铸唐虞一杯酒。既非狗马要盖帷，那计风霜悴蒲柳。灶突无烟今又惯，龟蝉与我
成三友。判知青史无功名，只用忍饥垂不朽。
七月二日夜赋
鄙人志趣在渔樵，四十年来负圣朝。本耻弹冠良易挂，未尝刻印敢烦销。盈盈微月生
江渚，袅袅清笳下郡谯。衰病逢秋真一洗，井床桐叶已先飘。
自述二首
二亩新蔬圃，三间旧草堂。病除身小健，秋近夜微凉。薄酒时醒醉，残书半在亡。老
怀常自笑，无事忽悲伤。
又
睡美不知旦，气衰先觉秋。有时浮小艇，随意宿沧洲。未恨名风汉，惟求拜醉侯。更
须多种竹，搔首送悠悠。
项羽
八尺将军千里骓，拔山扛鼎不妨奇。范增力尽无施处，路到乌江君自知。
曹公
二袁刘表笑谈无，眼底英雄不足图。赤壁归来应叹息，人间更有一周瑜。
诗集卷四十一百首
夜雨
浓云如泼墨，急雨如飞镞。激电光入牖，奔雷势掀屋。漏湿恐败书，起视自秉烛。移
床顾未暇，盆盎苦不足。不如卷茵席，少忍待其复。飞萤方得意，熠熠相追逐。姑恶独何
怨，菰丛声若哭。吾歌亦已悲，老死终碌碌。
昔人有画醉僧醉道士醉学究者皆见
于传记及歌诗中予暇日为各赋一首
醉僧
残雪覆枯颅，手扶短榔栗。送酒无苏州，一醉未易得。青旗猎猎秋风吹，长瓶一吸亦
足奇。但办道傍常醉倒，不须解作藏真草。
醉道士
落托在人间，经旬不火食。醉后上江楼，横吹苍玉笛。大口如盆眼如电，九十老人从
小见。曾携一鹤过岳阳，满城三日闻酒香。
醉学究
圣师饮百觚，俨然常斋庄。弟子习礼余，兕觥跻公堂。至今遗风被洙泗，诸生雅歌老
儒醉。衣冠简朴未可轻，安知中无鲁二生。
次季长韵回寄
野人蓬户冷如霜，问讯今惟一季长。旧好自均亲骨肉，新知何怪薄心肠。开书字字论
畴昔，遣使年年有故常。万念知公扫除尽，见哀底事独难忘。
溪上小酌
岸帻出篱门，投竿俯溪濑。鱼聚忽千百，鸟鸣时一再。新凉社瓮香，亦有雉兔卖。欢
言洗杯酌，又破止酒戒。
斋中夜赋
高居终日掩斋扉，幽事常多俗事稀。露重丛篁时自泻，风高脱叶有先飞。秋衣渐制闻
砧杵，社肉初分谢蕨薇。却笑老身闲不得，一灯明灭乱书围。
读旧稿有感
我少则嗜书，于道本无得。譬如昌蜀攵芰，乃自性一癖。老来百事废，惟此尚自力。岂
惟绝庆吊，乃至忘寝食。吟哦杂诵咏，不觉日既夕。文辞顾浅懦，望古空太息。世俗不可
解，更为著金石。收敛固已迟，虽悔终何益。君看老农夫，法亦传后稷。持此少自宽，陶
然送余日。
新秋
秋气入清笳，旗亭酒可赊。长歌穿小市，短帽插幽花。溪女留新蟹，园公饷晚瓜。谁
知闲老子，解作醉生涯。
陈阜卿先生为两浙转运司考试官时秦丞相孙
以右文殿修撰来就试直欲首送阜卿得予文卷擢置
第一秦氏大怒予明年既显黜先生亦几蹈危机偶
秦公薨遂已予晚岁料理故书得先生手帖
追感平昔作长句以识其事不知衰涕之集也
冀北当年浩莫分，斯人一顾每空群。国家科第与风汉，天下英雄惟使君。后进何人知
大老，横流无地寄斯文。自怜衰钝辜真赏，犹窃虚名海内闻。
书喜二首
乞得身归镜水滨，此生真作葛天民。眼明身健何妨老，饭白茶甘不觉贫。瓮酒又三
斗熟，园花时报一枝新。挂冠更作黄冠计，多事常嫌贺季真。
又
已向烟霞著脚深，世间万事不关心。旧携鸦觜供钅且药，新典鱼须用买琴。井上引藤初
满架，地南移竹渐成阴。话行不必须今日，五百年间有赏音。
幽居
万家水竹古山阴，拣得幽居惬素心。梁燕委巢知社近，井桐飘叶觉秋深。琴缘废久尘
常积，书为开稀蠹渐侵。幸自杜门无一事，不须清夜感衣砧。
杂兴四首
病养精神过服药，贫知俭约胜营生。皋夔事业今何有，且与心君致太平。
又
东家饭牛月未落，西家打稻鸡初鸣。老翁高枕葛巾厨里，炊饣卞熟时犹鼾声。
又
暮年常草睡为祟，好事新分安乐茶。更得小瓢吾事足，山家风味似僧家。
又
蛟鳄垂涎历畏涂，如今欢喜去携锄。一生患难休回首，雅似元符曾上书。
赠鹭
雪衣飞去莫匆匆，小住滩前伴钓篷。禹庙兰亭三十里，相逢多在暮烟中。
赠鹊
为梁星渚自何年，毛羽摧伤不怨天。知我斋余常施食，翩然飞下北窗前。
东堂睡起
置身事外息吾黥，犹卧空堂一榻横。檐影渐移知日转，树稍微动觉风生。每从山寺开
经帙，间就园公辨药名。若论胸中淡无事，八珍何得望藜羹。
五鼓起坐待旦
睡觉初闻鸡一鸣，披衣危坐待窗明。残躯已向闲中老，痴梦犹寻熟处行。南北迢迢悲
往事，古今莽莽叹浮生。伯伦一锸君休笑，冢象祁连亦已平。
功名
少年妄意慕功名，老眼看来一发轻。金甲虽如朝邑尉，羊裘终愧富春生。边娟落月依
山尽，寂寞寒潮蘸岸平。要识放翁新得意，蓼花多处钓舟横。
搔首
玩画无余易，闻歌已尽诗。古人不可作，此理孰能推。白发秋风里，青灯夜雨时。初
心竟当负，搔首叹吾衰。
小雨钓归
雨点鸣丛苇，云头冒远山。儿曹出篱望，老子榜舟还。润入园畦里，凉生窗户间。秋
阳方可畏，徙倚一开颜。
晓赋
八月江湖风露秋，时闻脱叶下梧楸。离离斗柄西南指，烂烂天河今古流。人语正过
古埭，角声三弄下谯楼。百城已共丰年乐，一老犹怀卒岁忧。
急雨
云从西南兴，风自东北至。老农占雨候，速若屈伸臂。乱点俄打窗，新凉已生袂。经
旬苦肺渴，得此亦少慰。呼儿持故襦，买酒具一醉。薄言煮园蔬，雉兔未可议。
遣兴四首
几看人间岁月新，钓船犹系镜湖滨。会穿高帝朝元仗，却作山阴版籍民。留病三分嫌
太健，忍饥半日未全贫。早知画绣能为祟，翁子终身合负薪。
又
湖海元为汗漫游，误恩四领幔亭秋。扫空薄禄始无愧，闭上衡门那得愁。汤漱雪涛翻
茗碗，火温香缕上衣篝。床头亦有闲书卷，信手拈来倦即休。
又
扫尽衣尘喜不胜，村居终日醉腾腾。闲投邻父祈神社，戏入群儿斗草朋。幽径有风偏
爱竹，虚堂无暑不憎蝇。悠然又见江天晚，隔浦人家已上灯。
又
久矣微官绊此身，柴车归老亦逢辰。阮咸卧摘孤风在，白堕闲倾一笑新。万里驰驱曾
远戍，六朝涵养忝遗民。清闲即是桃源境，常笑渊明欲问津。
读林逋魏野二处士诗
君复仲先真隐沦，笔端亦自斡千钧。闲中一句终难道，何况市朝名利人。
纸墨皆渐竭戏作
官库谁能饷陟厘，汉宫无复赐隃麋。不如扫尽书生事，闲伴儿童竹马嬉。
读隐逸传
终南处士入都门，少室山人补谏垣。毕竟只供千载笑，石封三品鹤乘轩。
泛舟至东村
野水如天远，渔舟似叶轻。飕飕风渐冷，淡淡月初生。沙际樵苏路，篱间语笑声。还
家已薄暮，灯火照柴荆。
自诒
健忘闲何害，贪眠老正宜。本心惟泥酒，余习略存诗。未废春农业，犹堪幼学师。微
官何所恋，请老五年迟。
野兴
荷锄通北涧，腰斧上东峰。秋水清见底，晓云深几重。冬冬传社鼓，渺渺度楼钟。归
觅村桥路，诗情抵酒浓。
读书
平生爱客如爱书，力虽不逮意有余。门前车马久扫迹，老病又与黄卷疏。人情冷暖可
无问，手不触书吾自恨。今年入秋风雨频，灯火得凉初可近。年过七十眼尚明，天公成就
老书生。旧业虽衰犹不坠，夜窗父子读书声。
客有见过者既去喟然有作二首
鬓毛俱白尽，事不补秋毫。去死今无几，归耕无足高。已如陶止酒，徒劝屈饣甫糟。惟
有沧溟去，扬帆观雪涛。
又
永日安耕钓，余年迫耄期。研朱点周易，饮酒和陶诗。带箭归飞鹤，搘床不瞑龟。此
生君看取，死是出门时。
秋阴
淡日披朝雾，轻云结暮阴。菰蒲溪路暗，松竹草堂深。妙墨双钩帖，奇声百衲琴。古
人端未远，一笑会吾心。
八月九日晚赋
薄晚悠然下草堂，纶巾鹤氅弄秋光。风经树杪声初紧，月入门扉影正方。一世不知谁
后死，四时可爱是新凉。从今觅醉其当勉，酒似鹅儿破壳黄。
燕坐
赫日曈曈湧海门，黄流混混溯河源。功成一日书仙籍，炼骨成金不足言。
村饮四首
不来东舍即西家，野老逢迎一笑哗。试说暮年如意事，细倾村酿听私蛙。
又
无念无营饱即嬉，老翁真个似婴儿。昏钟未动先酣枕，日上三竿是起时。
又
买来新兔不论钱，钓得鲜鳞细柳穿。野店浑头更醇酽，一杯放手已醺然。
又
淡烟孤榜系村桥，叠叠沙痕印落潮。最是一年秋好处，踏泥沽酒不辞遥。
秋雨益凉写兴
秋气萧萧暑已归，晚云更送雨霏微。床收珍簟敷菅席，笥叠纤纟希换熟衣。遣醉纵横驰
笔阵，乘闲谈笑解棋围。出门未免流年叹，又见湖边木叶飞。
薪米偶不继戏书
仕宦不谐农失业，败屋萧萧书数箧。藜羹不糁未足嗟，爨竈无薪扫枯叶。丈夫穷空自
其分，饿死吾肩未尝胁。世间大有乞墦人，放翁笑汝骄妻妾。
牧牛儿
