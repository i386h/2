<!-- { "loadSidebar": true } -->
唐故左领军卫翊卫陇西李君安定郡皇甫夫人合葬铭并序君讳其，字洪其，陇西人也。其先祖因官河内，遂而家焉。原夫得姓高阳，凝真苦邑，系唐臣而接武，绍周史而韬光。至有通海西而振威灵，君河南而扬盛德，簪裾叠映，台铉联挥，公候之必复其先，福禄之长延於後。祖杀鬼，器挺璋，材包杞梓；父廓，幼怀忠勇，慕投笔以雄心；夙效戎旃，想挥弋於壮节。策勋柱国，毕至於家君，代习良弓，名参禁卫。青＊之功未立，白驹之运俄倾。时以开元十六年十月廿一日终，春秋五十三。夫人祖讳藏，父度，安定郡人也。志性端懿，雅誉超群，琴瑟克谐，有同秦晋。夫人早遵女诫，久训母仪，何期积善无徵，奄从风烛。呜呼哀哉！凤梧半殒，龙剑双摧，时年五十有六。以开元廿年五月三日卒，其月廿日，合葬於太行山南万善村东北休徵乡福善里平原，礼也。
黄泉永隔，白日长辞，乃为铭曰：
高阳威旌，苦邑荣宗，白云真瑞，紫气仙通。奥诞良胤，缔构惟崇，勋名未立，人事成空。其一。乌坟既设，马鬣斯成，素车振振，月营营。万岁千秋兮从此毕，悲风苦月兮长凄清。其二。
（录自《隋唐五代墓志汇编》河南卷第一册）
开元一一二
【盖】
失。
【志文】
（上泐）尹君墓志君讳□，字善干，京兆人也。岳灵降祉，勤王之绩已宣；神气凝□，大道之风斯阐。长源派其余烈，盛德蕴其家声。七世祖景，魏□□；祖游洛，隋观城令；献纳九重，貂蝉光於七叶；弦歌百里，政绩□於一同。君早擅英声，夙标令望，志存夷简，性尚恬虚，淡矣无□，萧然物表。但以时逢昌运，官不遗才，遂礼盛九徵，荣高五聘。贞观初，乃应齐府辟，屈节於功曹参军，俄而辞疾去官，从其□□，於是栖身庑下，晦迹尘中。开通德之门，居全节之里。缙绅攸□，遐迩挹其雌黄，雅俗所归，中外酌其淳素。君心存爱敬，情□□于，事不愿从，遂缠痼疾，时不我与，以至弥留。悲夫！天地不□，与善无效，长生之药，祈王母而莫从；反魂之香，想汉皇其何从？□以廿年五月十四日卒於家，春秋六十有五。伤哉！摧领袖於人物，坠模楷於乡闾。遂使里相悲，远近同恨。呜呼！文鱼旦跃，□见於衔哀；绿笋晨抽，徒闻於凄恸。荒凉原野，寂漠阶庭，无复□台之游，遽瞻松贾之列。其月廿九日，殡於终南山，礼也。前对莲峰，冠紫微而烛秀；还瞻魏阙，干清云而直上。左临玄灞，右望浊泾，萦带郊原，沃荡云日。实神游之胜地也。既而灵需肃路，祖奠凝庭，长风晓哀，呜笳夕引。薤歌凄而入汉，素盖飘以搏空。白□徘徊，朱旒委郁。掩松扃於文石，窆玉质於白楸。恐舟壑之屡迁，惧市朝之数变。故勒铭於泉户，庶休烈之永传。词曰：
其□岳降神，翔云入候，九列既显，五千方授。功高前古，德流遗胄，□济不殒，惟君挺出。兰薰雪映，金声玉质，情深孝友，性敦闲逸。屈□终命，委质名藩，匪荣黻冕，养疾丘圆。光华掩□，念问空存，□绋敛维革□□驭□城□□□违□迁贞（下泐）
（录自《隋唐五代墓志汇编》北京卷第一册）
开元一一三
【盖】
失。
【志文】
大唐故州曲周县令纪府君墓志并序君讳会，字冲远，丹阳人也。昔在有周，朝宗列国，洎乎前汉，辅主徇忠，晋雁门太守、武陵侯瓒，公之远祖矣。大父庆，随举秀才；隐居华岳。严考范，历襄州长史；职分半刺，比洽海沂。公器识宏远，操履坚贞。属海夷示宾，王师备警，公投笔先皆，杖剑而清拔，杜宠还，锡庸有次，擢拜成安丞，累迁新乐、曲周二县令。清规茂则，望重当时，雅度芳猷，庆垂役叶，阡可狎，方登三事之班；骥足未申，虚立一同之政。□万岁通天二年八月廿九日终於曲周官宇，春秋七十有三。夫人张氏，继夫人任氏，并淑质兰芬，清心玉映，幽闲有则，克绍家声，积善无徵，早谢泉壤，以开元廿年五月十九日合葬於毕陌南原之礼也。嗣孙自勖等缠感陔兰，祸锺荼蓼，恭议送往，宅兆式迁，恐深谷为陵，爰翰贞石，铭曰：
礼□□傅，英奇世有；徇忠汉室，翊宣晋守。德秀门宗，才光国器；三事方狎，一同沉位。婉彼兰室，坚持玉映，举按贻芳，断织流咏。渭川东注，毕陌西驰，松扃一掩，蒿里长辞。胧隧箫萧，夜台寂寂，追颂芳猷，翰乎□石。
（陕西省文物管理委员会藏拓片）
开元一一四
【盖】
失。
【志文】
唐德州安陵尉卢公夫人河内司马氏墓志并序呜呼！令德淳备，中年夭殁，曰可称者，有妇人焉，则安陵尉卢日进之妻河内司马氏之谓也。保姓□绪，振古维今。官有世功，肇允程伯；国以归顺，钦若殷王。德厚者流光，根深者叶茂。曾祖皇朝中书舍人玄祚，祖赠怀州长史希，父中书侍郎。时惟祖宗无违德，诞生夫人禀余庆。越自初，爰逮有行，嫔则生知，妇容性与。友琴瑟於君子，叶风火於家人。内言践修，中馈贞吉。唯其仁昔寿而已不克享者，命矣。夫以开元廿年仲秋旬有一日，就本於新安县谷川乡之私第，时年卅有七。是月中旬，乃窆於河南县谷阳乡之原，礼也。翩翩而皆行，车迟迟而首路。歌虞殡以哀送，咏汝坟以怀思。卢公夫夫，岂□於是。铭曰：
毖彼泉水，二流于淇。君子成德，美人之诒。有典有礼，念兹在兹。不幸而殁，如何勿悲。遵平原邻广陌，素车□马谁为策，两剑双□遂成隔，于嗟夫人安此宅。
（录自《隋唐五代墓志汇编》洛阳卷第十册）
开元一一五
【盖】
失。
【志文】
大唐故骑都尉智君之铭并序君讳玄，字庆，其先陇西苗胄智百王之後。曾祖陇，齐南阳郡守；祖德，板授汾州司马；父兼，□儒勖志，廉让兼施，守节丘园，辞荣不仕。君神姿□□，禀天淑灵，帝族分辉，藏光匿耀，浮沈闾巷，博义宽仁。二柄精修，时当用武，雄心猛烈，占募从征，克敌无遗，蒙授骑都尉。岂谓□灾庚日，俄□北斗之魂；入梦已年，无复南山之寿。遂穆雍家室，逊悌邻闾，未尽规模，忽离私疾，春秋七十九，□开十七年三月十四日＊於私第。遂使愁云泣□，涧吟犭爰，道俗叹其遗踪，内外嗟其旧迹。以开元廿年十一月廿一日葬於夕阳村东北四里自营，礼也。东连霞允，西眺龙门，南瞻象河，北临徐水，哀子怀文，号天罔极，叩地无追，痛切尚□，悲□陟岵。而以龙需去去，男申辟踊之悲，□飞飞，女发号兆之泣。其词曰：其一青乌识兆，白鹤临坟，梁山歌雪，□路无春。
（录自《隋唐五代墓志汇编》山西卷第一册）
开元一一六
【盖】
大唐故和府君墓志铭
【志文】
唐故左瓴军卫翊卫引驾和府君墓志并序缅文武经纶，肇修人纪，周邵扶护，终谐鼎图。君临卅，祚□八百。然犹广立枝辅，崇恢孙谟。和王封子於内黄，锡和氏。府君讳运，字休祥，乃其後也。
因官创业，家于沮坟。烈祖讳康，字雄，隋文州司马；朱绂炫俗，篁松凛节。大父讳岁，字靖振，威卫长上；＊氲十室，声射一时。君少博回仁，长纯参孝，逸足未展於千里，灵响坐扬於九阜。琰林烟滋，肆峰云液。顾青颜而自惜，事紫庭而竭诚。岂期鬼神潜谋，天年倾寿。气排南斗，倏殄蛟光；材曜东山，遽沦虹影。
圣历三年三月廿一日遘终于里，春秋有七。权厝第之北阜。夫人赵氏，曩归于君。尤晶姆道，感夕雨诞■，体宵月以凝姿。宛及孀闺，弥厉冰操，言行逾慎，威容孔淳，崇嵯峨而不留，人腕晚其将暮。开元十七年六月八日，惟惟惚，奄殁于里，春秋七十有二。廿年冬十一月廿七日合葬于雕阴之左原，礼也。噫！昔年桃李，隔夜台而不春；平生绮罗，奄穷尘面都烬。息楚，泣血增惕，摧毁过制。沐首，卜牛岗，旌需翩其介道，偶龙俨其翕野。将以宅夫形胜，度惬幽明；尚恐陵谷坐迁，敢勒铭曰：
英英府君，克扬华勋，婉美淑质，谣流叶。珠沉玉碎，空勒颂於丰石；千秋万古，长价於幽坟。
岁次壬申十一月庚子朔廿七日景寅（录自《隋唐五代墓志汇编》陕西卷第三册）
开元一一七
【盖】
唐韦君故长女墓志铭
【志文】
左威卫仓曹参军韦恂如长女墓志铭并序京兆韦氏之女者，左威卫仓曹恂如长女也，名美美，字英娘。祖翼，皇台州刺史。曾祖琨，皇太□詹事。肃肃我祖，赫赫衣冠，傅商伯之元功，承汉相之余庆。妣皇岐州刺史陆伯玉之长女。女生於陆氏，三岁丧亲，天性孝心，幼而有识，尝以毁瘠，恨以偏孤，赖祖母崔氏哀念所锺，自鞠自育，爰在襁褓，孩而名之。
仅过笄年，冀成中馈之礼；岂期厚夜，翻惊川上之悲。谁知生涯，殃罚何酷。以开元廿年十二月廿七日遇疾卒於京常乐里也，春秋一十有七。呜呼！大渐之际，犹有遗言，所寄之心，不逾孝道：儿殁之後，望就先茔，祖母恩慈，尚未能报。
再三回顾，更欲申情，情未尽申，气即将奄。以廿一年正月三日窆於先茔之北，礼也。从之愿矣。铭曰：
念尔明惠，幼而有知。发言有礼，动不逾规。虽事女则，未成妇仪。呜呼运命，天道何为。丧妣之日，犹孩之时。已识孝感，啼声噫嘻。岂图祸伏，与世长辞。北堂恩爱，祖母为之衔悲；东原凄惨，慈父为之卜期。恨一掩于泉路，齐万古以在兹。
（录自《考古与文物》一九九二年第五期）
开元一一八
【盖】
失。
【志文】
唐故都尉上柱国内教供奉赵府君铭并序府君讳弘慎，字承令，天水人也。粤若枝分族，早喜训仪，晚奇文藻，芳音一振。为习艺馆内教供奉。侍卫玉阶丹墀，克己修身慎行。积善欣期。岁月不留，早沉泉户，以开元十九年十二月廿三日终于私室。夫人清河张氏，叹日月以归流，嗟浮云之何往。开元十九年六月廿六日卒于馆舍。又以开元廿一年二月己巳朔同窆于京城西北青原，礼也。嗣子火头，弱岁初临，哀号永慕，痛感天地，伤悲四邻。行路奄泣，舂者不相，雕镌刻记，乃为铭曰：
茂叶岱岳，兰英逝东，黄泉幽壤，赤绂明锺。食唯珍膳，饮醴芳浓，零飘坠叶，痛切心胸。悲浮空往，璀璨霜风。
曾祖杞楼，隋任豫州长史。祖通，州舜城府兵曹。父黑，不仕。
（录自《隋唐五代墓志汇编》陕西卷第三册）
开元一一九
【盖】
马君之志
【志文】
大唐扶风马府君墓志铭并序叙曰：□□既作，吉凶由焉；日月盈虚，阴阳理焉。运□而固者，未之有也。君讳专，扶风茂陵人也。开宗厥初，爰自乎赵；分□受事，遂及乎汉。大鼻称以贤厚，白眉惟其最长。佥君重宗，君实为绪。祖谦，以武烈；父骁，以文光。君闻诗闻礼，惟孝惟忠。泛爱亲仁，守真秉义。履北山之路，卧东陂之田。赏心以吊平，勖躬以道己，所欲勿施於人，君子温其如玉。
