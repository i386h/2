<!-- { "loadSidebar": true } -->
　　勑具官某等朕知蜀将之贤可以蜀兵之强可用蜀塞之险可恃而念蜀民之独困也西顾常闵闵焉通侯诸校能为吾却敌安邉既论功行赏矣士大夫参幕画料丁壮督馈饟吾岂忘之哉其各进文阶以应本约尚思协赞而长外御内抚使全蜀无虞三秦卒定则予一人以怿可
　　试中书舍人兼直学士院刘珙磨勘转左朝郎
　　勑审官之法凡中外之臣率累嵗月而迁焉况吾迩聨以言语侍从为职其助我多矣岂止一二计功哉具官某以精明开济之姿艺文政事之才簮笔持橐事太上皇帝事朕积劳而不懈入直则拟大典册鼓动天下退朝则润色名命与闻政防用是进阶可谓荣而无愧矣尚思诏禄弥务尽规可
　　徳夀宫刘贵妃位医官成全大夫李师尧依赦转两官【师顔同词】
　　勑具官某尔以博习方书过籍西内斯亦幸矣有司稽用赦令优进官秩幸又甚焉勉称其名毋堕而业可武翼郎池州驻劄中军统领赵思忠父端身故特与起复
　　勑具官某边鄙未寜朕方遣戍若时禆校岂容服防尔其被坚执鋭与士卒同甘苦庻防得移孝为忠之谊而无衣锦食稻之嫌不亦善乎可




　　文忠集卷九十七
　　钦定四库全书
　　文忠集卷九十八【掖垣类藁五】
　　宋　周必大　撰
　　寜海军承宣使提举佑神观邵谔父任忠州刺史致仕希直特封成州团练使致仕
　　勑朕间朝西内亲奉玉巵为父母夀然后信孟子之三乐而王天下不与存焉言念羣臣谁不知此其有保亲之飬者固当锡类以宠之具官某躬积善行而无过举力教其子谨愿有闻防朕纂图溥覃庆泽佩以团兵之印増尔垂车之荣尚其钦承并介眉夀可
　　随龙从义郎赵衍依孙珰例除閤门祗
　　勑具官某祖宗之世凡名上閤者皆书之册其重如此近世用人众矣朕欲稍遴其选而尔繇攀附得之非幸耶尚思共恪亷平以称恩渥毋使人谓朕为私汝可检校少保安徳军节度使龙神卫四厢都指挥使充镇江府驻劄御前诸军都统制张子盖守本职致仕【正月九日】
　　勑我太上皇帝之中兴也首命将臣俊整我六师经营四方勲臣王室象在云台始终无疵非明于知人能如是乎及倦于勤复起世将以授朕朕方倚之如长城恃之如爪牙乃以病闻屡上印绶虽欲不聼其去不可得已具官某忠足以卫上亷足以服众勇足以戡敌故分阃而师律振薄伐而重围解志方驰于伊吾之北而病则止之嗟乎剪须可以已尔之疾吾弗靳也弃事可以延尔之生吾弗强也汝徃矣虽在里居毋忘我家之厚遇可
　　故张子葢赠太尉
　　勑朕遭时多虞注意用武凡待爪牙之士皆如心膂之亲而况绍兴推毂之人循国克家之将驿传讣告坐念涕流故具官某禀忠义于天资以功名为己任蠢兹北狄犯我胸山衔王命以暑行薄贼营而鏖撃以天之道扫清蜂蚁之屯返斾而旋昭揭防□之观既成伟绩弥厉壮图有整军经武之志而未及施有犂穴焚庭之心而未及究何禀生之不淑遂寝疾而莫兴是用峻升掌武之官加畀中金之赙貤恩而褒厥后定谥以表其勲萃此哀荣寄予震悼尚英魂之未冺闻休命以来祗可太尉寜国军节度使主管侍卫马军司公事李显忠封赠三代【登极恩赦】
　　曾祖任皇城使赠太传徳明特赠太师
　　勑朕嗣服之三日霈惠泽于天下文武之臣自通籍而上皆得褒崇其父母至于逺及三世则不过二三执政与大夫将帅数人而已惟与之者甚吝故受之者至荣恩礼并施亦维其称具官某躬禀义槩素多隂功肆其曾孙名位光显屡惟愍典贲于幽阡兹颁庆条遂冠槐位国家非常之宠尔尚歆享之哉可
　　故曾祖母楚国夫人野氏特赠秦国夫人
　　勑朕以凉菲之资荷太上付托之重方頼中外将臣竭力以济吾事眷其先世延以禭章是惟施惠于前盖将责报于后也具封某氏饬已正洁成家俭勤启相后人位升掌武会逢大庆加畀异恩徙封三秦实迩故里灵如未冺其必知荣可
　　故祖任供备库使赠太师中言特追封和国公
　　勑传称祭从先祖此言施于三代可也本朝待群臣则不然一用其子孙必爵其父祖盖有加而无已也故夫庙室之制笾豆之数前以士而后以公卿者多矣而又何从焉礼遇优隆自我作古具官某材气豪迈禀于令方积善有贻再世而大屡颁涣渥发尔幽光兹以维师之官而赐诸公之履非特宠绥李氏亦使凡为人孙者皆以念祖为心而自勉于功名不其休哉可
　　故祖母鲁国夫人析氏特赠魏国夫人
　　勑妇人之誉生犹不出于梱况百年之后墓木已拱则夫遗芳懿行何自而发闻于世哉然视其子孙之昌或可知闺门之教追褒甚渥不在斯乎具封某氏蕴徳静专齐家肃敬流光着姓钟庆后人位正小君其已乆矣鲁大国也今朕犹以为褊而徙之魏魏吾故疆也尔尚隂相显忠使助成恢复则山川土田虽不及尔汤沐之奉独不可真食以助其蒸尝乎可
　　故父任同州观察使赠太师追封卫国公永竒追封楚国公
　　勑朕祗绍庆基日奉荣飬恩与四海共此庆泽故生者迁没者赠虽踈逺小臣无遗矣况乎司万骑于内付三军于外班在尉府权重节钺贵宠如此岂复靳殊恩于其祢庙乎具官某负沉鸷之材而不忘肃恭积功战之劳而不忘杀戮所蓄既孕利其嗣人屡以追褒跻登一品兹繇康叔之地改胙南荆之区非特广朕漏泉之仁抑亦表尔教忠之効尚有知也其克享之可
　　故母越国夫人拓防氏继母周国夫人防氏并特赠楚国夫人
　　勑邦君之妻曰夫人古今一也朕既推御极之恩彻全楚之壤以追宠将臣之父矣顾何爱小君之号而不以加贲其毋乎具封某氏黾勉妇仪修明阃政幸哉有子为国虎臣髙官厚禄所以酬扞城之功宻郡禭章所以成显亲之孝防宠乆荒于大国从夫载啓于南邦纶帑告幽顾増光之未巳庙铏致享尚垂裕于方来可妻平阳郡夫人周氏特封安康郡夫人
　　勑朕观鹊巢之居诗纪荣盛牛衣之泣史悯厄穷乃知妇人之贵贱贫富虽系其夫然亦有命存焉具封某氏天赋柔嘉归逢昌炽副笄以处翟茀以朝外命妇至于如此亦可以为荣矣惟郡国之小大故有次第兹予践阼广尔脂田顾显忠方提兵于外未遑内理家事也尔其均鸤鸠之徳共苹藻之祭使尔夫一意以成伟绩则朕所以宠其室家者岂有既乎可
　　太尉吴盖献钱五万贯与男忠训郎吴玫转一官
　　勑具官某太上皇克俭于家于戚里未有好赐也日吾叔舅反归赀以赡国不亦难乎命尔迁官尚知所自可节度使同知大宗正事士街赠少师追封咸义郡王
　　勑自诸姫既衰言宗室则予两汉然秉徳如间平者财十三而荒滛颠覆相属也本朝以隆名厚禄优待近属而不敢以事委焉惟择年髙徳劭者付以纠合宗盟之任故生也尊荣无玷殁也保其令名轶汉从周世守勿坠故具官某肇功流庆实自濮园维祖维父咸啓王社贵而能降富而不溢授以司宗之印有年于兹奄终夀考朕用痛悼既诏太仆辍视朝之仪服以絺冕王绂告于而第哀荣备矣尚克享之可
　　张子葢按发防圣军正将权李寳军统制官武功大夫吉州刺史符镇擅离屯所契勘得即非擅离止是不曽备坐出戍军马归休指挥申镇江都统特降一官
　　勑具官某以卑抗尊词直且不可况未必直乎尔虽奉诏班师而不以告示统帅是亦罪也特薄耳故吾亦薄罚之可特降授武显大夫
　　左朝奉郎通判南安军陈秉直躬亲部兵捕获凶贼邓五十九等全火六十余人特转两官
　　勑具官某郡有丞掌兵马古制也汝居其官而能设方畧获群盗是亦职耳何以赏为顾今媮懦之风胜吏之失职者多有如汝功诚不可废优进厥秩其益勉之可犯赃除名人前成忠郎赵忠寄居南安军谙知地里说谕贼寨傍百姓不敢从贼并获正贼四名特与叙承信郎
　　勑某人南方多盗以奸氓为之地也汝繇废处知贼根株既止合从不获何待有司言状稍复故官尚励亷勤朕方使过可
　　忠翊郎南安军兵马监押武成同廵尉获贼徒特与转一官
　　勑具官某防戎一郡充位而已矣今汝独能搏执防贼其功可嘉命进一官以为任职之劝可
　　右奉议郎湖州徳清县丞张蕃降一官
　　勑具官某傍郡狱疑命尔鞫之坐逾再旬廼复规免尔固懐安矣独不念桁杨之系为可悯乎削议郎之秩以戒慢公而避事者可
　　光化军鄼侯徳懐庙特封助顺文终侯【督视军马汪澈保奏绍兴三十一年九月二十七日敌入光化夜有鹿冲并船筏渡江风吹着浅诸军因而获防并传敌见甲骑与庙像一同事】
　　勑某神始完顔氏之修好也质之天地告于鬼神曰渝此盟罔克祚国金人恃强怙势举成言而弃之天既降威以勦絶其命凡敌师所次神则致殛惟鄼城在襄汉间相国何之旧邦也声施后世威灵赫然却敌安边法应祀典兹用不改汉谥而丽以助顺之名将使五戎六狄知得道者多助违天者不祥而常以彼为监云可保义郎卫百揆父经九年九十三嵗绍兴三十一年九月二日明堂赦补保义郎致仕
　　勑某人三代省方之制乆废不未暇接见髙年也故国家毎肆大必出爵以礼之是亦古之遗意欤有司言尔子在官尔年应格故推宗祀之庆而以一命加焉徃祗宠荣尚保终吉可
　　建寜军节度使提举江州太平兴国天水郡开国公士赠少师追封咸安郡王
　　勑朕观安懿诸孙蕃衍奕世髙旌巨节相望于本朝王绂公圭交屏于帝室寔维前人积行累功之効岂独列圣庸勲昵近之恩施及眇冲敢忘敦叙天不遗于族老礼宜厚于闵章故具官某袭庆仙源承休近属向以宗英司【阙】齐于外晚由祠馆奉朝请于中被疾乆之于今已矣惟亚师于官为甚重惟诸王于爵为甚尊并用追褒少纾悼念夫明徳所以亲族尊祖在乎敬宗哀荣之间恩义斯称尚英灵之未冺闻禭以来歆可
　　保义郎蒋州期思县尉赵晟部领进义校尉刘瑜与群贼黄军二等鬬敌身亡晟赠两官与一资恩泽瑜赠承信郎与一子进义副尉【二月二日】
　　勑具官某等盗发期思汝能死职进官録后少慰忠魂可
　　量试宗子合格二百六人内赵汝弼补承节郎余并补承信郎合格杂犯附榜人赵师厚等一十人亦补承信郎展二年出官【二月十七日】
　　勑某人等太上皇亲玺绂授朕朕日承慈训常惧徳之弗嗣永惟明俊徳以亲九族虽唐尧不敢后也故首下量试之令以官支庶而尔等各负文艺应有司之格其锡一命使从官政子夏曰仕而优则学学固无穷也毋以既仕而遂自止焉可
　　蕲州防御使浙西副总秀州驻劄郭振除宜州观察使差遣如故
　　勑朕当馈而患无颇牧故创为十科下之有司凡秩观风而上者许以所知三人荐于朝盖将广防擢之路也若舍旧将而未用岂称皇皇求索之意哉具官某智略果毅有闻于时趣对便朝察其可用故不待勲効而先以异恩加焉朕方爱惜名器砥砺天下尺寸之迁不轻予人今独超拜尔之爵秩者非以其可与共功名耶尚勉忠图勿辜异眷可
　　泉州同安县广利庙静应威显侯加封静应威显昭防侯赞佑夫人加封赞佑敷恵夫人【累因盗贼侵犯邑人迎神入市灵应甚多遂保无虞】
