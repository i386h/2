<!-- { "loadSidebar": true } -->
　　显拜师臣荣跻帝傅圣人惟能飨帝复归美于重闱【易鼎圣人亨以享上帝礼记因吉土以飨帝于郊理宗纪绍定元年春正月上夀明慈睿皇太后尊号册宝于慈明殿】太宰以礼佐王并加恩于一命【周礼太宰祀五帝则掌百官之誓戒与其具脩前期十日帅执事而卜日遂戒及执事眂涤濯及纳亨赞王牲事及祀之日赞王币爵之事通典三公一命衮若有加则赐也注三公八命矣复加一命则服衮龙与王者之后同】实清庙之盛典【诗序清庙祀文王也周公既成洛邑率以祀文王焉郑注清庙者祭有清明之德者之宫也谓祭文王天德清明文王象之故歌此诗而祭之诗于穆清庙肃雝显相济济多士秉文之徳对越在天骏奔走在庙不显不承无射于人斯】非元老之私荣昔周家既立三事之官【诗三事大夫莫肯夙夜笺三事三公也尚书立政任人凖夫牧作三事韦成传天子我监登我三事师古曰三事三公之位谓丞相也】在成王尤遴仲父之选【刘向管子序管仲者类上人也名夷吾号仲父韩非子管仲相齐曰臣贵矣然而臣贫桓公曰使子有三归之家曰臣富矣然而臣车桓公使立于齐国之上曰臣尊矣然而臣疎乃立为仲父王导传朝野倾心号为仲父】始命姬旦以其师保万民【尚书昔周公师保万民民怀其德】继用毕高以其弼亮四世【尚书毕命弼亮四世正色率下】自兹以往称此惟艰若西京之选王陵【见前】与东都之宠邓禹【邓禹传显宗即位以禹先帝元功拜为太傅进见东向甚见尊宠】虽称异数【左传名位不同礼亦异数】实饰虚文惟我孝庙之盛时夙敬越王之旧学【尚书台小子旧学于甘盘】奉巵为夀驩既洽于两宫【高帝纪九年冬置酒前殿上奉玉巵为太上皇夀师古曰巵饮酒圜器也今尚有之为夀进酒而献夀也】絶席隆师秩爰登于一品【见前】畴昔鲤趋而学礼只今虎拜以扬休【诗虎拜稽首天子万年虎拜稽首对扬王休】千载君臣聚见四十年之内【见前】一家父子并成二万石之荣【万石君传人臣尊宠廼举集其门凡号奋为万石君师古曰凡最计也总合其一门严延年传东海号曰万石严妪师古曰一门之中五二千石故总云万石后汉书冯勤传曽祖扬为农太守八子皆为二千石赵魏间号为万石君栁文汉之三公秩号万石史弥逺父子仍世作相故云幷成二万石】与国咸休【尚书与国咸休永世无穷】生民未有恭惟某官鼎彞旧学【旧学字重上】柱石世臣【霍光传将军为国柱石师古曰柱者梁下之柱石者承柱之础也言大臣负国重任如屋之柱及其石也朱浮传事有柱石之寄注以屋为喻也杜诗冀公柱石姿又扶颠待柱石】惟説总百官力赞事神之勿黩【尚书惟説命总百官又黩于祭祀时谓弗钦礼烦则乱事神则难】暨汤有一德首明立爱之惟亲【尚书立爱惟亲立敬惟长始于家邦终于四海】相仪南至之郊【左传僖公五年辛夘朔日南至周礼大司乐冬至日祀天于地上之圆丘郑曰谓冬至祭天于圆丘所以祀天皇大帝】蒇敬东朝之册【蒇音阐左传以蒇陈事注敕也又备也灌夫传东朝廷辩之如淳曰东朝太后朝也】克禋克祀敷皇极而锡厥庶民【诗生民如何克禋克祀注克能也能禋敬能恭祀于郊禖之神尚书皇建其有极敛时五福用敷锡厥庶民】得禄得名受介福而于其王母【易晋六二晋如愁如贞吉受兹介福于其王母象曰受兹介福以中正也注介大也母处内而成德者也鸣鹤在阴则其子和之立诚于闇闇亦应之故履贞不回终能受此大福于王母也】二难具美三逊滋高既力避于维垣亦何辞于命衮【并见前】日月如璧映玉佩之鱼垂【后天文志日月如合璧礼记公侯佩山玉而朱组绶唐制自一品至六品以上皆佩鱼韩诗玉带悬金鱼】天地为鑪铸金章而顾【贾谊传天地为鑪造化为工阴阳为炭万物为铜卫宏汉旧仪丞相将军黄金印钮文曰章齐职仪三师品第一紫绶金章进贤冠绛朝服杜诗金章紫绶照青春顾见前】一相主乎内防年淹九棘之班【公羊传三公者向天子之相也天子之相则何以三自陜而东者周公主之自陜而西者召公主之一相处乎内】三公惟其人今日正专槐之靣【尚书兹惟三公官不必备惟其人】是固旧物青氊之赤舄【周礼履人职掌王赤舄黒舄郑注云复下曰舄诗赤舄几几余见前】尤觉明公黄阁之黑头行开茅土之封式对山河之誓【并见前】某夙勤甄録耸听邮音虽箝尾在虺蜮之区【韩文蓝田县丞防壁记箝以左手右手摘纸尾栁文武冈铭序由公之仁小不为虺蜴大不为鲸鲵李时倅武冈】然驰心贺燕雀之厦【见前】宣麻缀文德之听身隔重湖【玉海文德殿后唐曰端明国初改文明太平兴德九年改今名即正衙殿淳化中张洎奏今之文德殿即唐之宣政在周为中朝在汉为前殿在唐为正衙凡朔望起居大册拜对四夷君长试制举人皆在此玉堂杂记凡鎻院文臣职事明日越文德殿听麻宰相枢宻皆不往惟轮参政一员押麻张舜南迁録岳州洞庭湖南名青草北名洞庭所谓重湖也】揲蓍考武冈之占公宜百禄【栁文武冈铭烹牲是祀公受介福揲蓍以占公宜百禄】
　　贺史丞相除少傅【详啓意少傅当作少保】
　　雄麻涣命孤棘升班相尧之功已书二十八载之半【吴都赋灌注乎天下之半】周之化始介三公九卿之间取之甚亷简在则厚恭惟某官直方而大智勇且仁海晏河清借整顿乾坤之手【并见前】天明地察鉴经纶社稷之心【孝经昔者明王事父孝故事天明事母孝故事地察天地明察神明彰矣】奏琴瑟改弦之功【董仲舒传譬之琴瑟不调甚者必解而更张之乃可调也】赞匕鬯主器之决【易震惊百里不丧匕鬯彖曰震惊百里惊逺而惧迩也出可以守宗庙社稷以为祭主也系辞主器者莫若长子故受之以震】进律固加于有德【王制有功德于民者加地进律详见前】酬公真恨于无官【新唐书李德传刘稹诛策功拜太尉进封赵国公德固让言唐兴太尉惟七人尚父子仪乃不敢拜裴度为司徒十年亦不迁臣愿守旧秩足矣帝曰吾恨无官酬公毋固辞】矧如拔去凶邪收洪范威福之柄【尚书惟辟作福惟辟作威惟辟玉食臣无有作福作威玉食】且复芟夷烦乱整素王笔削之功【杜氏春秋序修春秋立素王邱明为素臣史记笔则笔削则削子夏之徒不能赞一辞宋史嘉定六年史弥逺以进部条法总类幷百司吏职补授法转金紫光禄大夫进封鲁国公】是皆非常之元【司马相如传非常之元黎民惧焉师古曰元始也非常之事其始难知众人惧之】宜受不次之赏【荀子贤能不待次而举罢不能不待顷而废白乐天诗老逢不次恩详别见】犹且固辞于专靣【专通作颛李寻传天官上相上将皆颛靣正朝注各专一靣而正天之朝事也】姑令明陟于贰公【尚书贰公化】惟时亚保之官【初寮除余深制峻陞亚保位孤棘于外朝】盖古司空之选【通典司马主天司徒主人司空主地是谓三公周礼疏下台司禄为司空】若稽汉制专司万乘之宴私【应劭汉官仪傅者覆也贾生曰天子居处出入不以礼衣服冠带不以制御器列侧不以度采服从好不以章忿悦不以义与夺不以节此少傅之责也天子居处宴私安而易乐而眈饮食不时醉饱不节寝起蚤宴无常玩好器弄无制此少保之责也】其在周官实在两仪之寅亮【见前】聊丕昭于蕃锡【见前】岂尽答于元勲【汉书功臣表以昭元功之侯籍魏志高柔防并以元勲代作心膂谢灵运谢封康乐侯表分虎钮复显茅土鸣玉拖绂班景元勲梁简文诗防羗拥汉节校尉立元勲】昔魏王再相于淳熈首升此职【史浩传淳熈初上问执政乆不见史浩无他否遂除少保观文殿大学士醴泉观使兼侍读五年复为右丞相】故高宗独称于德夀谓无防人【德夀宫名在大内之北高宗内禅居之】驯正师垣【诗太师维垣】开夀域【杜诗八荒开寿域】尚式周公之猷训惟其有之是以似之【尚书尔尚式时周公之猷训惟日孜孜无敢逸豫诗左之左之君子宜之右之右之君子有之维其有之是以似之注君子斥其先人也似嗣也左阳道朝祀之事我先人则宜而行之右阴道丧伐之事我先人则能有而晓之此二德者我先人维其并能有之是以先王使其子孙嗣之】以觐文王之耿光心乎爱矣遐不谓矣【尚书以觐文王之耿光以扬武王之大烈诗心乎爱矣遐不谓矣中心藏之何日忘之注遐逺谓勤也我心爱此君子君子虽逺在野岂能不勤思之乎】某欣逢盛典倍激懽悰歌芘士之诗敢忘燕雀之贺厦【杜诗安得广厦千万间大庇天下寒士俱欢顔】作得贤之颂或怜蟋蟀之吟秋【王褒圣主得贤臣颂蟋蟀竢秋吟蜉蝣出以阴】
　　代任参政【希夷】贺丞相除少保
