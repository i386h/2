<!-- { "loadSidebar": true } -->
    承前府县并差百姓修理桥梁，不逾旬月，即被毁拆，又更差勒修造，百姓劳烦，常以为弊。宜委左右街使勾当捉搦，勿令违犯。如岁月深久，桥木烂坏要修理者，左右街使与京兆府计会其事，申报中书门下，计料处置。其坊市桥令当界修理，诸桥街京兆府以当府利钱充修造。（《唐会要》八十六）
    ○限正月修桥敕
    其坊市内有桥，不问大小，各仰本街曲当界共修，仍令京兆府各差本界官及当坊市所由勾当，每年限正月十五日内令毕。如违，百姓决二十，仍勒依前令修，文武官一切具名闻奏，节级科贬。如後续有破坏，仍令所由时看功用多少，计定数修理，不得辄剩料率，及有隐欺。（同上）
    ○职田徵收各送本官敕
    内外文武官职田及公廨田，准式，州县每年六月三十日勘造白簿申省，与诸司文解勘会，至十月三十日徵收，给付本官。近来不守常规，多不申报，给付之际，先付清望要官。其间慢卑官，即被延引不付。自今以後，准式各令送付本官。又准式：职田黄籍，每三年一造。自天宝九载以後，更不造籍。宜各委州县，每年差专知官巡覆，仍造簿依限申交所司，不得隐漏及妄破蒿荒。如有违犯，专知官及本典准法科罚。（《唐会要》九十二）
    ○军器本钱放利敕
    军器公廨本钱三千贯文，放在人上取利，充使以下食料纸笔，宜於数内收一千贯文，刖纳店铺课钱，添公廨收利杂用。（《唐会要》九十三）
    ○建双庙敕
    顷者国步艰难，妖星不落，中原板荡，四海横流，公等内总羸师，外临敌，析骸易子，曾未病诸，兵尽矢穷，及其忧也。呜呼！天未悔祸，人何以堪；甯甘杀身，不附凶党，信光扬於史册，可龟鉴于人伦。其立庙焉，时以祭祀。（《海甯州志》）
    ○戒理匦使敕
    理匦使但任投匦人投表状於匦中，依进来，不须勘责副本，并妄有盘问。及方便止遏。（《唐会要》五十五）
    ○宰蔬出镇许百官迎送敕
    宰臣出守方镇，中书门下并百官迎送，不须闻奏。（《会要》五十三）
    ☆德宗皇帝
    事迹详《全唐文》五十。
    ○常参官初授让一人自代制
    常参官及节度、观察、防御军使、都知兵马使、剌史、少尹、赤令、畿令及大理司直、评事，授讫三日内，於四方馆上奏让一人自代。其外官委长吏附送。其表付中书门下。每官阙，以举多者授之。（《册府》六百三十）
    ○诸色罢使冬季闻奏制
    自今已後，应诸色使行军司马、判官、书记、参谋、支使、推官等使罢者，如是检校式五品已上，不合于吏部选集，并任准罢使郎官、御史例冬季闻奏。（《唐会要》七十五）
    ○条件息利本钱制
    百官及在城诸使息利本钱，徵放多年，积成深弊。宜委中书门下与所司商量其利害条件以闻，不得擅有禁钱，务令通济。（《唐会要》九十三）
    ○宣读时令制
    自今以後，每至四孟月迎气之日，令所司定理读时令，朕常与百辟卿士举行之。（《唐会要》二十六）
    ○支给郡县主钱诏
    郡县主婿有正员官停者，郡主每季给钱七十千，县主每季给五十千。郡县主婿已亡殁者，亦准此支给。（《册府》五百六）
    ○褒刘昌城平凉诏
    平凉当旧会之冲，居北地之要，刘昌请城于兹，分兵保戍，实以遏其要冲，保宁边鄙。（《册府》四百十）
    ○宣赐淮西镇守军及诸道行营将士诏
    淮西接界州县本军镇守及诸道赴行营将士等，宜共赐物二千万端疋，以充赏设。仍委本道条录闻奏，并与甄叙。其行营将健各放归本道，明加宣谕，令悉朕怀。（《册府》百二十八）
    ○赐故太尉段秀实祭葬立碑铭
    赠在尉段秀实，天授贞烈，激其颓风，苍皇之中，密蕴雄断，将舒国难，诡收寇兵，挠其凶谋，果集吾事，挺身径进，奋击渠魁，英名凛然，正迈千古。宜差官致祭，并旌表门闾。缘葬所要，一切官给，仍於墓所官为立碑，以扬徽烈。诸军将士有身死王事，委本使具名衔闻奏，即与褒赠。（《册府》百三十九）
    ○减诸道手力诏
    今年十月三日，权减诸道诸州剌史判军事料，及专知勾当官加手力课，并减州县官手力、门、仓库、狱囚子、驿馆、廨宇等钱，宜一切却仍旧。（《唐会要》九十一）
    ○窦克构准赴选诏
    窦克构宜令赴选，仍委有司比类前任正员官，依资注拟。自今已後，郡县主婿除丁忧外，有曾任正员官停检校官俸料者，亦准此处分。其馀先是兼试同正员等不在选序者，停检校官俸料，任便赴集，有司据检校官量降三资与正员官。元无官，与解褐正员官。（《册府》六百三十）
    ○封韩晋国公诏
    江淮转运检校尚书左仆射平章事韩，励精勤职，夙夜在公，漕挽资储，千里相继，可封晋国公。（《册府》四百八十三）
    ○将军以下充武成王庙献官诏
    《虞书》云：“帝德广运，乃圣乃神，乃武乃文。”文化武功，皇王之二柄，祀礼教敬，国典孔明。稽开元旧仪，可为□则。其武成王庙，自今以後，宜令上将军以下充献官。馀依李纾所奏。（《大唐郊祀录》十）
    ○条件五品以上武官去任诏
    军卫及率府五品以上正员武官得替，及以理去任者，宜令兵部准五品已上文官例，每年作格限条件闻奏。（《册府》六百三十）
    ○减常膳诏
    古者，天子不修德，下民罹其祸，则内府损服御，太常减膳以克责。朕德信不著，奸臣不判，今两河之间兵革未戢，郡道疲於徵敛，百姓失业，不得农桑。朕是以对案辍食，私自贬损，其供常膳，有司宜省之。太子诸王己下食物，亦各节其数。（《唐会要》五十三）
    ○给郡县主婿月俸诏
    郡主婿检校四品京官者，户部月给俸钱三十千文，度支岁给禄米一百二十石；县主婿检校五品京官，给俸钱二十千文，禄米百石。其有出身及先任正官，并负才学政术，欲从上举选者，听之。如官已登朝，不用此制。（《唐会要》六）
    ○置神策军统军诏
    左右神策军，特为亲近，宜署统军，以崇禁卫。其品秩俸禄料，一事以上，同六军统军例。（《唐会要》七十二）
    ○报权德舆诏
    非不知卿劳苦，以卿文雅，尚未得如卿等比者，所以久难其人。（《唐会要》五十五）
    ○注拟大理太常官阙敕
    大理法官及太常礼官，宜委吏部每至选时，简择才识相当者，与本司商量注拟。（《册府》六百三十）
    ○令中书省检勘行在授官敕
    应去冬奉天行在给敕牒授官人等，宜令中书门下检勘牒文，凭据分明，即与依授官日月进画，已後检日并画日为定，不得用所行下月限。（同上）
    ○五品官不合选补使注拟敕
    五品官准式不合选补使注拟，宜付吏部检勘讫，送中书门下。其据资叙却合授六品已下官，任便处分。（同上）
    ○散骑常侍不兼任使敕
    左右散骑常侍是中书门下正三品官，谓之侍极，宰臣次列。除特委方面者，馀不合兼任使，先已授者，宜改与别官。自今已後，更不得注授。（《唐会要》五十四）
    ○选人由历附所司申闻敕
    除常参官及诸使判官等，馀并附所司申，其兵部选人亦准此。（《册府》六百三十）
    ○放免逃亡息本敕
    自今後应徵息利本钱，除主保逃亡，转徵邻近者放免，馀并准旧徵收。其所欠钱，仍任各取当司阙官职田，量事粜货，充填本数，并已後所举，不得过二十贯。（《唐会要》九十三）
    ○令常参官举堪任县令等官敕
    宜令清资常参官每年於吏部选人中，各举一人，堪任县令、录事参军者，所司依资注拟，便於甲历具所举官名衔，仍牒报御史台。如到任理政尤异，及无赃犯，事迹明著，所司录举官姓名闻奏，当议褒贬，仍长名後二十日内举毕。仍永为常式。（《册府》六百三十）
    ○御史分察六部敕
    监察御史六人，承前所定，皆是从下次。旧例，从下又合出使，若一人出使，兼有故，则六察御史递相移改。今请令监察从上第一人察吏部、礼部，第二人察兵部、工部，第三人察户部、刑部。每年终，议其殿最。（《唐会要》六十）
    ○停东西推官敕
    知东推、西推侍御史各一人，台司以推鞫为重务，请令第一殿中同知东推，第二殿中同知西推，仍分日受事。一人有故，同推便知，先所置推官二员，请停。（《唐会要》六十二）
    ○升兴元府敕
    梁州升为兴元府，官员资叙，一切同京兆、河南府。（《唐会要》七十一）
    ○重考不合选应举人敕
    礼部应进士、举人等，自今以後，如有试官并不合选，并诸色出身人有应举者，先於举司陈状，准例考试。如才堪及第者，送名中书门下，重加考核。如实才堪，即令所司追纳告身，注毁官甲，准例与及第，至选日，仍稍优与处分。其正员不在举限。（《册府》六百四十）
    ○简择待制官敕
    宜令中书门下两省，分置待制官三十员，仍于见任、前资及同正、兼、试九品已上官中，简择文学理道、兵锋法度优深者，具名闻奏。度支据品秩，量给俸钱，并置本收利供厨料，所须干力什器厅宇等，并计料处分。（《唐会要》二十六）
    ○禁采捕敕
    百今已後，每年五月，宜令天下州县禁断探捕弋猎，仍令所在断屠宰，永为常式。并委州府长吏严加捉搦。其应合供陵庙，并依常式。（《唐会要》四十一）
    ○减文武百官月料敕
    文武百官每月料钱，一百贯已上者三分减一，八十贯已上者五分减一，六十贯已上者七分减一，四十贯已上者十分减一，三十贯已下者不减。待兵革甯後，仍旧给。（《册府》五百六）
    ○支给致仕官禄料敕
    致仕官所请半禄料及赐物等，并宜从敕出日，於本贯及寄住处州府支给。（《唐会要》六十七）
    ○给公主等封物敕
    诸公主每年各给封物七百段疋，此依旧例，春秋两限支给。诸郡主每季各赐钱一百贯文，诸县主每季各赐钱七十贯文。其郡县主婿见任前资正员外员官等，一依支给。（《唐会要》六）
    ○驸马无子不用母荫敕
    驸马、郡县主如实无子，准式养男，并不得用母荫。（同上）
