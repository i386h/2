<!-- { "loadSidebar": true } -->
　　俟庵集卷十九　　　　　　元　李存　撰序类
　　送王伯达游京师序
　　余尝遇临川王子伯达于河图山中伯达赋诗以相好予老退愧不能和也他日伯达过予谓将为京师游时春雨初歇草木明茂予与伯达登览乎山水之间徘徊乎垅丘之上颂当世之设施论古人之制作相顾以乐信而后别伯达盖吴先生之门人也其始冠先生字之而又为之说其闻见也固博其讲贯也固详而是行也蜀郡虞公序之南丰罗子序之虞公贤缙绅也而罗子亦东南知名之士也其文章譬之于车或推之或挽之名之彰而身之显也无日矣于是乎书
　　送吴景汉赴宁国儒学正序
　　学之有正者何曰正不正也谓之学已犹有不正者乎曰去古逺也夫学也者敎也养也古之敎养也一今之敎养也二何以二曰敎则诵是已养则廪给而已耳廪士之有田而无力役粟米丝纩之征古今所同也无力役粟米丝纩之征则其食之也安食之也安则其习之也宜有成然则今天下之名为敎者大都有三焉儒也释也老也彼释老者有田而无征与儒者同而儒者之出纳则刺史县令得以稽考之部使者又稽考之小有不当则黜罚行焉彼释老者有司未尝过而问其故何哉曰儒者所自取也非有司之过也儒何以自取曰彼释老者虽曰方之外其流犹或未尽私之也至有乞贷以营赡者又安肯私其所固有也乎然则儒独尽私矣乎曰儒之私也久矣其有不私者几希是以见薄于有司也孟子曰仁者如射射者正已而后发发而不中不怨胜己者反求诸己而已矣友人吴君景汉尝敎谕桐庐分水二邑已今将往正宁之郡庠夫宁国者山川之秀古今材徳之辈相望而出而又有宪府恒临莅之贤公卿大夫日督而月勉士气之盛岂有不正者乎而需吾子之来也吾姑发其设是官者之义于诸君子赠言之端以别之而并欲吾徒之自反而无久为释老下也吴君盖家学其尊人尝种松郭外以自居学者尊称之曰为万松先生云
　　送子初饶旭序
　　余方游碣石仙岩间临川饶旭子初自倪阳来会请曰旭年三十有五矣师童子句读者且十年甚不自益也有晋宁张先生仲举者絶聪明经史百家言过目辄成诵发为古诗文一操觚可数百语不休其才力过人有如此者又闻有覃怀闵先生仲鲁者通经讲析详明御徒属进退礼节甚辨以严苟有过不少假借论古今事虽王公贵人之前无所屈其气象刚方有如此者又闻有浙东洪先生伯坚者年甚髙朋友在千里外时以书牍问辨凡先儒理到之言犹搜购手自抄帙其嗜学有如此者旭皆愿往见之庶几益闻而益见乎余喜谓之曰刀不利不可以割木不断不可以材水泉之流者腐蠧不能生也种植之耘者草蔓不能没也今吾子舎其近取其大山川所生国家所养者盖嚣嚣然也吾子行乎其无若吾之孤陋寡闻以老也乎遂觞酒而别之
　　临川戴氏灵秀庭诗序
　　去年秋尝客临川城中戴君圣可椟其家庭所生灵芝来示余学士虞公以其父讳庭芝也更名灵芝为灵秀且赋诗云其郡及旁郡之士皆赋之吾闻古今天下之间福祸之兆甚微故瑞异不常见而君子贵知几焉其祸也自修以弭之其福也益修以将之今灵秀之生戴氏者既华于初年复茂于明年其出于先世积累之所形其亦圣可之身之所致也圣可苟不求言则已求而无益于圣可与不言同盖美生夸夸生喜喜生堕堕生祸也未若戒生恶恶生疑疑生惧惧生敬敬生福矣然则培之以礼让而溉之以平恕使嘉祯之气尝蕴而不泄则吾见灵秀之所以瑞夫戴氏者无穷期已因书以为灵秀诗序
　　赠王圣从序
　　夫医工之最难者也余尝谓其精粗姑未论其心则万万不可不仁也相传盱江黎民寿氏虽髙年多不宿于平居若小甖若生姜大枣大枣若炭必甚蓄昏暮有扣门者辄起而药之察其贫则问曰家有煑药甖乎或曰无有辄与甖有姜枣乎曰无有辄与姜枣有炭乎曰无有辄与炭日未晡则从一奴负药一囊徧步城中病而贫不能谒医者辄胗而药之虽寒暑不辍也上清道士刘伯全为余言今江陵有彭汉明者其所为亦多类此嗟乎岂独昔之人为能然今人亦或有也临川吴嘉善上饶葛良范皆儒而通于医嘉善病痢饮大黄遂不起良范病疟亦饮大黄芒硝遂洞下膈痞复谓痰咽芫花大防益下而卒夫痢多暑毒肠胃法用黄连清且厚之大黄非所先也疟为少阳邪而治以阳明痞虚复攻之恶乎其不毙欤当二子之自药夫岂无持难者余甚寃之使天少假之年少更尝亦必精王圣从亦以母多疾而攻于医春秋之义尤所当慎也他日过余其气甚迈往故举夫黎彭氏以勉之而复以吴葛氏戒之其不知言者将以余为无所张于圣从其知言者必以余为忠于圣从者也于是乎书
　　送吴文明序
　　元统元年冬十月陈朂初来春正月吴伯仪来夏四月张玉良来五月甲戌吴文明来皆将为京师逰而征言于余也余日以衰老毎为文或累岁时不能成况京师缙绅先生之林言又岂可苟然吾闻言不徒发有其事而发也才不自出有其时而出也三代之际诗有采菲之章易有连茹之辞今天子春秋鼎盛从善如流安仁十室之邑耳不数月走京师而谒文辞于吾者已数辈其谒于他人而行者吾不知也无所事于文辞而行者吾滋不知也夫如是幅万里之广衺礼乐百年之薰陶岩穴之间行义之士其有不欣欣然而起于于焉而行者乎盖可以吾邑之小而例之也因文明之有请也于是喜而有言
　　送饶孟性序
　　医家祖黄岐言尚矣近河间刘氏独发明亢害承制之义引喻取譬一何竒哉诚前人所未道且谓疾夫人者率风寒暑湿燥热六气尔而热之用恒十九治之惟汗吐下三法也其徒张子和氏推用三法譬于胜敌草薙而禽弥之不遗余力夫人之身真苟有亏邪斯入之善为医者去其邪而已矣邪去而真者固自若也然则医岂吾所敢言也乎察于六气而畧于七情非全工也知汤液醪醴而不知针灸非全工也详于襍候而踈于脉理非全工也气上而取其下不可以言工邪在骨髓而攻其皮毛不可以言工况时有升降禀有弱强风气不同服食亦异嗜欲有浅深疾疚有久新其可一施之乎使二子者身为之见之明用之当如合劵如啓钥祖述之者亦岂能皆若是耶或喜其用药果敢无留难也又或喜其简易无所事于他说也前乎此岂无専门名家有如神中的之治哉若阳虚失血止以干姜脏冷作秘通以硫黄下虚卒中涎浮者丹石压之洞泄不谷欲脱者火艾灼之诸百损补以鹿茸薯蓣脾败肾亏温以附子川椒其法亦岂可尽废哉是故思之不可以不周否则忽而易之也讲之不可以不博否则拘而不通也専于攻伐者或真气与邪奄易而俱尽専于持守者或诸道填塞长病而速祸故曰天有四时寒暑迭用地有五方髙下随宜盱江饶孟性儒家者流而游于医又年方壮缙绅先达靡不造诣其能博通贯穿而克臻于大成者也然吾又闻河间所着凡十余书顾所见者盖一二云
　　百行冠冕诗序
　　自采诗之政废而诗之美刺以微晋汉以来非无作者往往有以分其情性之正而终不能粹然一出于古融堂钱子生于宋之叔世取昔之孝者忠者而賛之以诗而心以为是二者百行之首也遂题其诗曰百行冠冕诗钱子有道之士行于家者固不待论而不及用于时使其苟陈力而就列则其所賛即其所行者也是故郭巨之埋儿有以惜其所蔽叔治之泣杖则有以明其同然秀实之挥笏威豪之呕血虽出于愤烈而谓义乃有所未安知本之雍顺子华之叩头虽陷于盗贼而见理亦有所不可泯孔褒之争死则贬其未知伦理之轻重王导之劝谢则斥其位居元老而柔邪是皆所以引人反求诸己者呜呼此岂徒模写物态流连光景尔哉上饶陈先生独爱而编之日与诸生诵咏之先生虽布衣而慨然以天下人心风俗为己任呜呼先生之心即钱子之心也临川危素又板行之闻者见者皆从而佽助之之人也之心也又岂异于先生者耶仆有以知是诗之必将家传而人诵之也使家传而人诵之夫岂不可以少増天地之和而近之言诗者或襍兴而乱恐其于此未必不如嚼蜡然则如天常民彛何
　　赵舜咨海南海北还役序
　　至元六年春三月海北海南道肃攻廉访司书吏赵良凯舜咨驿载其母夫人之柩归信之贵溪往年舜咨补晋康府从事舆夫人以就养仆熟知其慈孝尝为文以赠之今闻在广海也凡寮友之卒贫不能衣棺者衣棺之妻帑之佣于人者赎之骨不能归者归之夫如是可谓善推广其慈孝者已今则终丧行即事焉仆因请更推广者夫岭海要荒之服其人愿而暴其俗朴而悍无外郡告讦之长无他土变诈之习一有拂于其心轻则相杀伤重则首祸乱吏其土者在于畧小过存大体安之而已耳不然事或起于毫末而有伤于国体者风宪朝廷之腹心百司庶府之纪纲而生民之命系焉舜咨从事其间旦暮在贤公卿大夫之左右非若草茅韦布之贱望之若云汉然者政有不安于心守经术之正操觚抱牍恳恳而开陈之毋深文毋货狱深文则枉情货狱则寃人一有剽刼严军于要害勿轻用士卒犯瘴毒争溪洞之险趣斯须之利其诸要害之氓宜使自为卒伍复其身授之刃而敎之战立斩敌之赏避敌之罚贼至则兵贼去则农也购募而有功者必重轻爵贿之勿失信勿因以为市使海隅数十里之间老老而幼幼暖而耕凉而获吾则愉愉乎禄于其土求其物产之美而春秋荐献焉亦岂非慈孝之大者欤
　　和吴宗师眼明识喜诗序
　　大宗师吴公有目者数年他日得善医复明喜而识之以诗又他日书以寄示其故山于是和之者甚众集而成卷而仆得序其端焉夫目之用在瞳子耳由其所受初之气上出而精明者也然世降久矣人之生也率五十而衰盖津润吾身者日以耗仆年未四十时平居常若有累累然过眼如黑花其读书字如麻豆大者才数行辄欲少瞑休而后可再观焉甚矣其早衰哉昔孙思邈氏有言人目昏苟收视三年则益明虽信之惭不能行也大宗师公将八袠矣犹善饭爱人之心森森乎未已今也若云雾开而日月明亦岂非其中之所养有以大过于寻常万万者乎宜其咏歌以自喜而人为之喜也
　　赠李叔阳之延平儒学学录序
　　国朝之取敎官也往往以直学为之基敎也者喻诸道义而成人之有造也敎于一邑则百里之子弟贤不肖系焉敎于一郡则千里之子弟贤不肖系焉实甚重事也而直学盖出纳之吝者夫出纳之吝虽负贩之子可能也虽胥靡之子可能也果何以试其才而俾之师夫人乎吾尝疑焉宗人叔阳年甫壮学于家而闻于人御史荐之由是捧帅府之檄录延平郡之儒学将行士友咸赋诗以饯所以誉勉之者亦何其蔼蔼然也因谓之曰吾子之得参敎于彼也似与夙昔旅进者不侔也虽然立贤岂有方乎筦库可举也鱼盐可相也顾其人何如耳况延平之为学先儒之流风未逺也钱谷之筭既不及于子迎送之勤又不専在子事有非是者则明目张胆以纠之艺有工拙者则月较季攷以劝之夫如是济济乎其底于有成也者必矣叔阳质甚美工于诗又善鼓琴云
　　赠临川刘孟中弹琴序
　　余少时亦尝学琴粗能二三小操顾穷乡下里最难得弦遂尔废忘然终未能无情于此也向天冠山中祝练师丹阳恵余一琴咸谓可寄情有损破近上清道士邓子方为修意老去无憀时或稍稍寻绎也古圣人制琴瑟为可以养吾中和焉耳憧憧往来怠惰跛倚者不能鼓也孟中淳愿士好之不已必将有得于铿然之外也
　　送祝蕃逺赴浔州经歴序
