<!-- { "loadSidebar": true } -->
　　吏部右侍郎兼翰林院侍读学士臣王家屏谨奏为披沥诚辞免殊常恩命事准吏部咨传奉勑吏部王锡爵升礼部尚书兼文渊阁大学士着差官行取驰驿来京王家屏升吏部左侍郎兼东阁大学士俱入内阁同时行等办事如勑奉行钦此臣闻命自天不胜震快窃惟天下治乱系朝廷朝廷轻重在辅相从古得人之盛率由度德之公或畴咨在廷或旁求于野谋之于众必灼见而灼知任惟其贤故其难而其慎方今圣明御宇亶称极辨之朝俊乂在官咸抱太平之略岂乏良弼何有微臣念臣学术于疏器能窳陋猥蒙先帝储养充二史于词林恭荷皇上甄收备 【 一】 经于讲席徒竭呻占之技曾微启沃之劳遂自宫僚冒氷衔于翰署寻迁卿贰尘水鉴于铨司扬秕在前愧浮华而鲜实积薪居上讶枯朽以畴容极知遇主之荣但切妨贤之惧正图引退偷偃息于清时误辱登延俾参联于内阁睠惟重地将以备顾问而代天言循省非材何克效弥纶而襄帝业忝谟谋于密勿预机务之殷繁譬之不琢玉而求文厥瑕难掩未操刀而试割所伤必多矧百辟岩瞻无踰五臣之选而苍生雅望偶同一日之升凤鷃偕翔诚自惭于俦匹驽骀附驾可立待其奔疲若不量力所能遽此腼颜以就岂惟轻朝廷而羞当世之士柳恐隳职任而累主上之明伏望皇上鉴亮鄙衷非由矫饰收回成命别简忠贤傥仍守旧官可勉图于报塞即放归田里亦永戴乎生成臣无任激切恳祈之至 

　　○谢赐赙币银钞疏 

　　吏部左侍郎兼东阁大学士今丁忧臣王家屏谨奏为恭谢天恩事本月初一日伏蒙皇上以臣继母景氏在京病故钦遣文书房官刘恺恭捧钦赏新钞一千贯银三十两纻丝二表里到臣私宅颁给谨望阙稽颡祗领讫窃念臣猥以庸愚被恩高厚福量既满罪戾兼丛不自灭亡祸延臣母臣子之分两不克伸终天之恨万死奚赎荷蒙圣慈悯臣茕苦颁赐赙仪恩数隆施岂臣苫块游魂可能承载徒增涕泪于感激誓衔结于他生巳耳缘衰绖不敢匍匐诣阙谢恩无任哀顿感切之至 

　　○请恤恩疏 

　　谨奏为比例乞恩请给恤典以光泉壤事顷者臣母景氏病故荷蒙圣慈轸恤颁赐钞币银两臣感激殊恩揆之分涯不啻踰溢安敢复有希觊痛念臣生而屯蹇数遭愍凶甫七岁而臣母韩氏见背赖继母梁氏抚臣于髫龀之年又七岁而梁母复丧赖今故继母景氏抚臣于童丱之日计臣五十岁之身所繇成立者蒙臣父之教所繇长育者更之慈也臣幸遭际圣明备员辅导而臣父母先后见背浅厝荒原礼并阙于慎终地久需于卜兆今当扶柩还籍合葬新阡缘臣继母限于明例不敢冐请恩恤外但臣父王宪武累赠奉直大夫司经局洗马兼翰林院修撰母韩氏累赠宜人虽叨受诰命而秩止吾品及臣滥竽密勿未经考满亦未受本等之封不得蒙祭葬之典臣心非槁木身不空桑幸叨遇主之荣未遂显亲之愿此臣所以裂肝摧膺仰天而泣血者也查得嘉靖四年礼部右侍郎李时以母边氏病故请恤奉世宗皇帝圣旨边氏准照例与祭葬李时日侍讲读多效勤劳伊父李楘还准与应得赠官诰命并祭一坛钦此又查得隆庆六年礼部左侍郎马自强 

　　○以继母张氏病故请恤奉 

　　圣旨马自强日侍讲读效有勤劳伊父母准给与祭葬钦此臣伏自念侍讲幄者十年直纶篚者二载虽才微功鲜不敢比于二臣然孝思显扬人子之情本无惑异而周旋左右乞恩之例偶与相同用是昧死冐陈上干慈轸伏望皇上悯臣哀苦勑下该部查例上请庸广特恩庶苫块余生少慰焄蒿之慕而泉台累骨均沾封树之荣矣臣下情无任悲号控吁之至 

　　○谢恤恩疏 

　　谨奏为感激天恩悯恤优隆恭陈谢悃事臣顷因继母景氏病故将扶柩回籍与臣先父母合葬具疏乞恩伏蒙勑下礼部查议上请奉圣旨王家屏讲读年久辅赞忠勤着给与应得诰命伊父母照例与祭葬仍赐路费银五十两彩叚四表里驰驿去还差行人一员护送以示优礼钦此臣不胜感激不胜悲恸窃念臣生居荒徼家世单寒先臣宪武屈首呻占竟淹衿弁以老先母韩氏委身操作早更荆布之贫一室屡空三釜不待虽生前之有子知身后者何人伏遇皇上官材罔择于细微以致卑琐荐跻于膴仕曾涓埃之莫效遽险衅之横罹不自省循妄有陈乞方虞昌昧比例非伦讵意慈温推恩越格念其年久褒以忠勤予诰命而貤赠新衔兼加笾于合圹锡银币而乘邮远路仍遣使以护行礼意优隆典章焜耀岂但非分之宠前此所无在臣过望之私始亦不及舁灵轝而就道哀且知荣奉愍册以归藏吊将相庆伊蒿余慕庶少酬罔极之天倾藿微忱柰渐远长安之日情倍凄于感恋词不尽于敷宣伏愿帝治光华圣躬保乂任贤勿贰孚明良一德之交典学有常资理义养心之助总万机而执其要临下简御众宽忧四海而恤其穷征敛省用度节侵岁轸萑苻之警暇时周桑土之防臣苫块游魂无任哀鸣祈望之至 

　　○謉赐银币疏 

　　谨奏为恭谢天恩事昨该臣具奏请恤伏蒙纶音涣发典礼隆施臣感激殊恩巳经具疏陈谢外随蒙钦遣文书房官李兴恭捧路费银五十两彩叚四表里到臣私宅颁给臣谨望阙稽颡祗领讫窃念臣苫块余生衰麻病骨持丧在疚特廑中使之临扶榇将归复辱内庭之贶捧精镠其璀璨拜文绮以焜煌持荐几筵重泉增贲携归道路六传生辉激涕泪以淋浪阻趋谢于匍匐臣无任哀号感荷之至 

　　○奉丧抵家谢恩疏 

　　谨奏为感激天恩驰驿回籍恭陈谢悃事臣于本年八月内丁继母景氏忧例该守制回籍钦蒙圣恩赐臣驰驿及路费银两表里仍遣官护送臣仰荷恩慈随于十月初六日陛辞起程该行人司行人赵一鹏将命护行于本月二十日抵里讫臣伏自忥遐荒贱士偃蹇庸流谬叨知遇之恩滥厕弼谐之列福过其分宜为神明所憎祸延于家忽焉慈亲见背靡瞻靡恃遗两间共弃之身不孝不忠负万死有余之罪悲摧屡绝匐畴怜猥荷圣慈特邸愍恤予之金帛珍分内府之藏给以车徒绋藉县官之助纶音涣发贲宠衰麻节使与俱增辉旌翣扶轝就道顿纾执靷之劳拥传出关况值销兵之候边尘不耸旅榇遄归涉千里若坦途更两旬而抵舍顾瞻堂寝虽室迩而人遐守奉几筵幸灵安而魄妥以此思忧思惧弥增涕泪之零第恐求瘼求宁未释痌瘝之念望薇垣而注想伏苫块以陈词大造生成恩礼备全于终始私衷衔结感图宁□于幽明臣无任感激哀鸣之至 

　　○襄事谢恩疏 

　　谨奏为感激天恩专官祭葬父母恭陈谢悃事先于万历十四年八月内以臣继母景氏在京病故该臣衔哀具奏比例乞恩荷蒙皇上怜悯微诚特从优恤既给应得诰命仍准照例祭葬臣仰承殊渥扶榇还乡该行人司行人连标肃将明命营兆域以维新本布政使司参议郭性之祗奉愍书秩笾罍其有恪遂以今岁季春之朔合葬臣父母讫窃念臣伶俜弱质驽钝庸材自联供奉之班久佚旷瘝之罚迨丁家难本积衅以召菑重忝国彝转因祸而为福在法官未满三年绩不得貤封而臣独滥非时之典亲未受三品封不得蒙恤而臣独徼非分之恩生我父母长我父母养并诎于生前葬以大夫祭以大夫报乃隆于身后敞华筵而升祔开大隧以偕藏封君斧而若坊掩暎河山之色制如纶而如綍昭回云汉之章闾里竞观共讶生人未睹泉台歆服畴云死者无知宠灵曲注于殁存典礼备全乎终始釜锺不待顿纾风木之悲帷盖兼施敢忘犬马之报生当出力供赋役于田间殁且衔恩图草环于地下臣无任感激哀鸣之至 

　　○戊子辞起召疏 

　　原任吏部左侍郎兼东阁大学士臣王家屏谨奏为创痛残躯不堪起用恳免非常宠召以安愚分事万历十六年十二月二十九日于臣原籍接到吏部咨恭奉勑旨原任大学士王家屏着升礼部尚书仍兼东阁大学士照旧入阁办事便差官行取驰驿来京如勑奉行钦此臣闻命自天震惕兢惶罔知攸措窃念臣一介庸愚遭逢明圣自词林而拔置讲席由讲席而简厕给扉不踰数年躐跻四辅原兹非据之福皆皇上特达之恩也乃寸报未伸先慈倏殒复蒙宸衷轸恻恤典隆施给传护丧遣官营葬俾亡亲骸骨并妥幽原人子孝诚迄无遗憾凡此哀荣之数又孰非皇上特达之恩也以圣恩如此之隆即厚地高天未足方其容盖而臣愚感恩之切虽粉身碎首犹将誓以驱驰况庐居甫届于禫除陛召遽承秋手勑晋新衔于八座还旧职于中司众咸刮目以观臣敢矫情为让奈臣福量满而灾虞总至命期迫而疾疢交侵臣素患脾虚兼挟痰火罔知将息驯至缠绵血气滞于咽喉饮餐作哽疽毒盘于胸膈肿溃频危此在同寀诸臣向所习知其苦迨更丧变重感悲辛沉忧积摧宿痾增剧倚庐三载卧蓐经年形虽具而精力衰颓息仅存而神魂渫越方恐盖帷不待遂填沟壑之中岂堪簪绂重施再立朝堂之上此臣捧纶音而感增涕泣抚病骨而恨切膏肓者也伏望皇上怜臣毁瘠之躯委难鞭策察臣披沥之悃非敢枝梧曲赐鉴涵亟收环召容臣依栖先垄结竟余年庶止足之分少安生全之恩弥渥臣不胜战栗哀恳之至 

　　第二疏 

　　谨奏为再沥悃诚恳辞召命免妨贤路上负圣恩事臣于去岁十二月二十九日准吏部咨奉勑起臣入阁臣具疏控辞候旨间随该钦差行人司行人安希范恭承遣命至臣里舍趣臣起程臣日夜叩祝惟得旨允辞可借口报命不意本年正月二十九日接到吏部咨该臣具奏前事奉圣旨卿辅弼旧臣启沃赞襄忠绩茂着兹特召用以匡治理宜遵命上紧来京不允所辞吏部知道此臣犬马下情未蒙矜察愈切兢惶窃惟人君之起旧臣也非徒哀怜废弃而姑收之也必试其有可用之才人臣之应起召也非徒恋慕宠荣而遂赴之也必自度有致用之具若臣技能短拙资识迂愚曩尝待罪中司参陪密议一筹靡措寸效无闻此臣自知甚明而亦莫逃于皇上之洞鉴者也纵使躯壳无恙而铅刀巳难于再割朽木不可以复雕皇上乃欲拔臣废弃之中置在深严之地以臣自度试于昔既以罔功起用于今安能责效材具不克任也以摧毁之躯遘沉痼之疾神志内折肌肤外销精力不克任也材具薄劣既如彼精力疲惫又如此乃责使载病趋朝扶羸就列则岂待颠隮巳及方诒鼎轴之羞而即此竭蹷不支巳玷弓旌之宠多矣虽旷恩轸旧不察臣之不堪大度包荒不督臣之不逮而盛名莫副臣固知惭重任难胜臣固知惧夫以臣在阁二载阁务不见其增修迨臣归里三年阁务不见其积滞则臣不足为中书有无可知也庙堂之上鸿儒布列耆宿充庭贤于臣者甚多如臣之比者不少则臣不足为朝廷轻重又可知也使不度德而量力徒以冒进而饕荣上则干误国之诛次则絓纺贤之议其可为惭且惧者岂直在一身名节之间哉臣用是毕控血诚直陈情愫不避烦渎再冒威严伏望皇曲赐矜怜特收涣汗姑容衰朽退息丘樊别简忠良晋参帷幄庶扩转圜之度同符解网之慈臣不胜激切控吁之至 

　　第三疏 

