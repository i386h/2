<!-- { "loadSidebar": true } -->
世传王氏周灵王太子晋之后以其是王家太子其子孙遂称王氏有二十一望各以分封食采而立史记秦有王翦汉有王陵最为显姓太原琅邪二望为尤着今按王姓非独出于子晋之后又非分封食采而得出太原琅邪者子晋之后后汉逸民霸司徒允魏司空昶晋司徒浑后魏龙骧将军慧龙梁太尉僧辩唐侍中珪并出太原汉谏议大夫吉晋司空祥及宋齐梁朝王氏盛于江右者唐宰相方庆皆出琅邪王子比干之后以王为姓者出河东天水六国齐王田建子孙以王为氏者出北海陈留魏公子信陵君无忌子孙以王为氏者出高平京兆公讳翼字辅之其先河中人疑王子比干之后世远不得其传祖明避靖康之乱徙居濩泽晋城之王城里父德迁于星轺镇生翼惊姜之后不闻嗁声者数旬王父以为痴及能言与他儿小异性颖悟稍勤于学七岁常从师行有诵杜牧之华清宫诗后师举似厯厯能道之师颇奇焉八岁能属文既长日记千言应进士举因感疾遂留意于医与名辈□全道赵子华友讲究难素及本草物性药证病源以拯济为务贞佑甲戌郡檄诿以巡检南山土寇一日破葛万贼性不嗜杀遂辞职晦迹月院山耽味经史百家之说每有疑事书之别卷疑释涂去之尤精于易占无不应与人交尚义重然诺友爱同气分财取众房之所不取武城张氏数口遇盗不知所适公一日因采药偶得张遗橐及书契瘗于岩下后其孤还给之寡妇李氏有少年安姓者强娶之不从力毙之弃尸古冢继而妇活公乃诱其父兄诉之官安服其辜人皆义之丁先生女以父亡值艰食兄鬻与豪民焦氏焦妇疾笃命公视之曰若差从公所欲报之公曰但得丁女可矣焦诺之妇安携女而归长嫁于汝阳庾氏医不取利众医让之曰予所重者人命奚以利为利心一萌何异紾臂夺食乎咸愧其言薄游河南从者如巿谓其徒曰汝辈若依得论语知之为知之不知为不知此两句便可行医如孙思邈者亦有所不知若不知为知虽思邈亦不足敬卢氏刘氏各遣子学医亦令二子说论语人或有疾医不克痊公至问所服药曰是也但病深药未效尔及愈谢之曰非独此药亦向者服药之功也常谓其子从俭曰人与汝有隙病而求治何以处之从俭徐应曰若羊叔子岂酖人者邪公首肯之致仕阿不罕特进在汝州忽暴风疾不语公曰服此药三日愈十月又病公曰宜吐之后服玄明粉半月愈恐来年十月病必复次年如期而病公曰此不须药过后月十六日寅时无恙上遣太医庾公来视疾服药辄毙公曰药势太急正不胜邪故也日晡当复苏其二子哀泣求药不许曰药能起生人不能起死人翼日寅时特进公毙十一月十六日也河内崔氏子年三十余病不救将就敛公至曰此己不能药当针之犹可活其父不信公三针而体温明旦再针而目开七日如故梁县尉范某伤寒不起公曰六日汗解请药曰善攻不如善守过五日昏眩左右手无■〈爪血〉妻子泣谢公熟视之徐笑曰勿惊汗将出矣倾刻汗而愈防御完颜公问易曰当先理会心又问曰以静以诚如水动则浊浊则不能照物王彦明问读■〈爪血〉经皆能诵之然临证切■〈爪血〉多惑何也曰汝旦口诵而心不悟譬犹按图求马果得马首时吉仲器在傍曰学者尚如此况不学者乎于秀老德老二人处悟禅理大原公处精术数诵古今才人诗得句法平生著述有素问注疑难二十卷本草伤寒歌括各一卷算术一卷古律诗三百余篇长短句二百首杂文四十篇辛卯至日召子从俭谓曰早来望气不祥我数将尽汝勉之过次年二月初八日酉时可免壬辰正月入汝阳山避天兵所临遇游骑俘至营中被害皆如所占临终语妻李氏我平日别无大过恶惟破葛万贼不能无冤此其遗恨尔死于兵与死于病相去几何古人视死如归我死无憾男从俭必在可往求之李氏以遗命入山见从俭曰我岂是要活为汝父所嘱今既见汝死无恨矣终于玳瑁寨公始娶山阳张氏生三子长曰从约业进士次早卒季曰从俭再娶马氏无子再娶李氏一子夭从俭有父风业儒大朝委刘中试诸路精业儒人从俭中平阳选癸卯春将以某月日葬状其父行托所友德老李子搢求志诸墓故哀而铭之曰　　家世儒业　靡忘厥初　尤所长者　活人之书　　葛万之贼　一埽灭迹　不忍于杀　乃退厥职　　遭时之变　潜居月院　左经右史　好学不倦　　周流河外　声震汝海　向风而从　无小无大　　有疾则视　得■〈爪血〉于指　囊中探丸　起人之死　　神妙不测　莫善于易　拟议而动　与时消息　　恤人之寡　棰挞之下　赎人之孤　备礼而嫁　　德如叔微　药如宋清　宜其有后　不坠家声　　浅土之丧　客于他方　有子克孝　护还其乡　　委骨原野　其谁与藏　魂兮独归　閟此玄堂
○姚子昂宜休斋铭
物极则反器满则覆居安虑危身宠思辱金然眉坞之脐玉刖荆山之足室高为鬼瞰货积为盗蓄名不可贪利不可逐宜休宜休以小人之心为君子之腹
◆赞
中书君赞
○中书君赞
心乎其画腹乎其稾云烟落纸龙蛇挥埽汲冢孔壁殷盘周诰嗟乎孤秦欲穷吾道黔首未愚彼恶先老呜呼噫嘻天之将丧斯文也吾不得而知之天之未丧斯文也何屑屑乎使中书君而枯槁
◆启
郡守段正卿上中书启
上行省中书启
○郡守段正卿上中书启
某启伏念职在分符有忝承流之寄权归造物共推论道之公凡预奖提奚胜庆抃钦惟中书相公经邦伟器佐命元勋自有典刑葢是相门之相一变风雅或覩诗人之诗宰天下思天下之均遇国士以国士而待岂谓吹竽之末亦蒙推毂之私然鳬胫续之则忧念鸡肋弃之可惜猥辱衮褒之字愿为颖脱之锥光耀郑乡春回邹谷某敢不勉所未至求为可知白首效勤不惮执鞭之事赤心图报宁无结草之功谨奉启事躬诣台屏陈献伏惟钧慈俯赐照察
○上行省中书启
某启伏以任尊百揆葢优佐命之勋望峻三台咸仰调元之化远依大庇倍积欢悰钦惟行省中书相公治世栋梁清时羽翼唐资房杜遂开田口之基汉任良平竟启卯金之运位常虚左志在图南方当师渡之朝遽播公归之咏以申伯之功文武是宪宜郑武之职父子并为不吐不茹激古人之风无党无偏公天下之选致令庸琐亦预甄收某暂脱戎行获膺民寄黍荷玺书之赐重加衮字之褒承乏刀州增辉梓里某敢不益坚素守少效微勤待用无遗物幸充于狄笼见知则悦恩难报于苏天
◆牓
段正卿祭孤魂榜
崔仲通祭孤魂榜
高平县瑞云观祭孤魂榜
孙讲师约束亡灵榜
孙讲师约束孤魂榜
开元寺重修经阁榜
碧落治平院祝寿榜
结冬开讲榜
化供榜
请益榜
茶榜
设粥榜
○段正卿祭孤魂榜
易为游魂遂着返终之说传因化魄乃明为厉之由未有所依是诚可恤虽卒归于冥漠犹不昧于英灵勿仗道慈曷超幽域愿殚欵素冀有感通谨择某月某日命前上清宫提点大师孙景玄就某处设黄箓大醮三百六十分位祭一切无主孤魂并各家投坛追荐远亡近化姻亲及收敛暴露骸骨正月十一日安葬裒集诵念经文来春正月一日会疏将兴法事预戒前期因岂无因有似树花之落死犹不死还随月魄而生尚赖同心共成善果
○崔仲通祭孤魂榜
伏念无可奈何者命欤终归于尽不得其所而死者奚祸之深义有当为祭而非謟况乃龙蛇岁在蝼蚁生轻或因师旅饥馑之加或在桎梏岩墙之下以棘林为长夜以薪野为佳城京观非楚子则谁封战场无李华而谁吊达愿倾诚恳庸蒇净筵所望上格神休下开冥路闻而起起如从梦里之呼乐且融融皆自隧中而出今请到讲三洞宝经提点大师孙景玄拟于十月下元日就本州岛神霄宫设黄箓大醮一坐计陈一百二十分位祭河东南路无主孤魂并投坛追荐各家远年近代姻亲同登道岸富如王氏宜输请命之钱贫似杜家可翦招魂之纸敢希胜侣同结善缘
○高平县瑞云观祭孤魂榜 【 王希及道渊】
伏念纵横血刃之兵毒痡安忍暴露衣薪之野精爽奚归其生也不辰其死也无地徒有青蝇之吊奚胜黄鸟之哀形可复乎亦莫能于司命魂兮来些或有赖于巫阳所依者人得请于帝岂特融融之乐徧及黄泉抑令郁郁之居重见白日尚希善众同启虔心
○孙讲师约束亡灵榜
当坛谨按太上法箓修设无上黄箓净醮荐拔孤魂亡灵等众夤奉高真祈求拯济除已依科关奏外诚恐亡人从来未知坛内威仪误有干犯重遭阴责须至出榜者　　右具如前今出榜晓示亡灵等众即听次第呼召昭与昭齿穆与穆齿无□非族无杂非类其闲孝子顺孙义夫节妇有新有故有长有幼无相弃背如在左右不腊之虞荐未必馨杀牛之邻福未必受无求人祀无夺人享无啸于梁无见于堂善有余庆恶有余殃天之施报无异存亡固当率相教戒敬心归仰领受功德速求超度无致别有违犯故兹告示各使通知
○孙讲师约束孤魂榜 【 式同前】
右具如前今出榜晓示阴魂等众即听呼召男有男位女有女位无乱人伦无参异类无托物为妖无凭人为祟无逞私憾无寻冤对无呌天无辜无请罚有罪其有强弱相欺贵贱相侮弃义陵上背恩憎主或号或呼或泣或诉或攘或夺或贪或妬轻躁跳梁笑傲狂舞前过未除重犯灵怒永系幽囚难寻生路固宜率相教戒敬心归仰钦受符戒速求超度无致别有违犯故兹告示各使通知
○开元寺重修经阁榜
本州岛开元寺经阁近遭坏刼幸有遗基虽存起废之心尚赖赞成之力今则度材计费鸠役募工冀我同诚毕兹能事且平地为山尚有往者岂道傍筑室独无成乎高下随宜共敞黄金之地废兴有数复来白马之经德不妄施福从实受暨善知识结大因缘
○碧落治平院祝寿榜
窃以丛林标准法海津梁开诸佛方便之门证无上菩提之路虽云弘教所重报恩今请到因公和尚本院开演圆觉静讲为国祈福祝　皇帝万岁伏愿宝厯无疆洪基永固四海享太平之乐百僚崇相让之风一切有情同登觉岸
○结冬开讲榜
伏念海会福田忽跃衔经之兔藏阴净域寻来听法之鸡物尚结缘人何背境本州岛碧落治平院者近将就毁今复增新欲开重悟之门庸阐大乘之教今请到裕州宝泉山因公和尚结冬开演圆觉静讲一百日为国焚修祝延　圣寿者勿谓一花五叶止掉葛藤要从万水千山尽来瓶钵庶几善众咸仰宗风
○化供榜
伏以衲衣云集共依弥勒之龛鱼木雷鸣咸仰如来之粥顾兹香积赖我檀那但学雪峯住山莫讶赵州贪食常念助缘之力敢忘惜福之心幸免负牛头之粮少望送南台之米稍能添钵无愧上堂
○请益榜
窃以钟鼓声边尽入雨花之界钳锤手底未施点铁之功不有发明难成顿觉伏惟讲主因公和尚维持宗教模范丛林孤如岭表之云莹若波心之月虽长空过鴈不立文字然枯木龙吟无离语言身后茫然莫举三生之话指个歇处愿扬百丈之风倾落妙音发蒙大众曲垂慈悯无吝桨提
○茶榜
诗人多识遂留荼苦之名文士滑稽乃立叶嘉之传岂谓诗情之重或成水厄之忧驿徒致卫公之泉吃不得卢仝之椀今兹团月别具典刑与其强浮泛而体轻孰若自快活而心省甘易回颊枯免搜肠但归爱惜之家以待合尝之客
○设粥榜
人方着土举闻卖剑而买牛岁虽在申不应乞浆而得酒岂君子之不周急况居者之有积仓转壑之民之四方者几矣满堂之乐如一夫之泣何宜损有余以补不足
◆青词
段正卿祭孤魂青词
崔仲通祭孤魂青词
马子华百日子九成追荐青词
刘济之禳烖青词
郡守郭彦卿禳蝗青词
