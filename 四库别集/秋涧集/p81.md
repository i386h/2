<!-- { "loadSidebar": true } -->
　　至元九年春三月余自燕南还前次淇右逆旅主人条桑彻土束藁作炬询其故曰此取鱼之具也既而主人置条圜浅水中外以石拥之夜向寂风息波平炬火起岸侧羣鯈趋明争集其中回旋然复千周百匝眎其条为罟之大纲一不敢出越而游去主人俯掇如拾地芥焉王子喟然数曰班生有言山林之士往而不能返朝廷之士入而不能出士乎士乎冒昩行险趋利而不知止者曽何异于斯乎是岁重九前三日寓平阳牙城官舍之待旦轩坐听秋霖耿不能寐追思所见作鱼叹云
　　非分説
　　甚矣非分之不可求犹鸩毒之不可懐也鸩毒之杀人世知避忌非分之存心其祸有不可测者有人于此小智有材行险侥幸以济其欲一旦濡首染指攫取公餗是知厥指之可染不知首领之亦可保也奇货之可居不知其祸之不可脱也既而以败闻抑桞子云立身一败万事瓦裂者其是之谓乎夫鸟俯而啄仰而四顾犹惧夫物之为己害也可以人而不如鸟乎今日方食闻府吏籍其家案上一杯藜藿重以五鼎七牢矣至元戊辰夏五月重五前三日遗安堂书
　　镜箴
　　王子醉堕马伤额既愈日引镜自照色黡如凝鬰者旬余因愀然曰昔乐正子春下堂足伤追悔不逾阈者累月盖圣人以毁伤髪肤为深戒必全而归之为至孝矧陷身不义一败瓦裂之酷哉是以墨子悲其丝染马迁痛其刑余桞州悼其进也惟其居易俟命不行险母苟得从容中道乃为合理吾知免夫至于游居食寝则体安而气平不然事变之来少有磋跌又何翅髪肤之毁伤物议之轻重者耶呜呼小子孺其戒之慎之于是乎书时至元辛未冬十一月十有三日也
　　簪导玉饰辨
　　统军府从事李良贵上计来燕过予出示华玉一方长寸许广如之状类方胜然其文章昭回刻卧蚕中间髣髴粟粒隠起上作蟠螭闯首左顾前足去左其下穴方孔甚邃玉色皦润殆凝脂然予曰晋魏以下无有也李曰然此阳夏圹中物也余时方读礼书而此物适防因考其制盖大冠横笄之首饰也【古者笄长尺二寸诸侯以玉大夫士用象】其为神明之器断无疑矣何以知其然礼云瓦不成沬木不成斵有钟磬而无簨簴其曰明器神明之也故开其足之左呜呼魏晋去秦汉未逺兹物也视之犹可彷像一时礼文之盛古人叹三代吾不得而见之得见汉魏斯可矣盖文献之传尚足徴于当时者耳于是乎书
　　兴平閤本说
　　古今名臣画像皆曰兴平閤本兴平京兆县名而曰閤本予初不觧其防近防陵吉仲和过予覩壁间李卫公东坡等像此正兴平县学所临者尝闻诸进士武公张徽君美云金大定间某人自秘书郎出宰兹邑悉取平日窃模秘府真像而图形焉故有閤本之目云
　　崇徳堂记
　　余貎不扬冩之者未得尽肖建贾君一貎而见者皆以为余且曰仲器为人不止技称其于奉亲事嫂以孝友闻乡闾殊侃侃也既而求名其堂且叙其世家贾系出防陵今汾东有塜岿然曰贾相者乃逺祖也从傍居民同族氏者尚百余家有圭田三百畆耕获者主其年之守祀终而始焉奉为故事甚恪考夫传记盖贾豫州逵之垅耳豫州在魏晋以钜儒名卿显宜其世祀至乎今而弗絶也今观仲器气质温粹孝友纯至似非丹青驰誉者岂豫州之泽渊流而未央耶故以崇徳榜之且用笃其所已至勉其所未尽者焉至元丙子清明前三日题
　　读唐徐有功事迹
　　周革唐命艳后煽处任威刑而絶异议遂起丽景等制狱纵周来之徒诬搆陷置膏流节觧之祸莫有捄之大者以翦夷宗子希防下者以告宻上变徼功鬼扑满朝中外股栗时有功以司理之防秉公恕之心扞折凶锋守死不挠至辨明寃抑竟頼全宥者甚众呜呼仁哉公固知上含容孤直庸示公道然人恣肆裂之际天理有不可冺灭者彼中桥突犯清跸释之辩汉文于慎罚之初威卫悮斫陵栢仁杰诤高宗于受谏之日以势以时司刑为尤难及拜西台至顿颡流涕有鹿挺悬庖之请何感动自悼若此岂体存正大明哲保身之方非权无以济之耶
　　纪异
　　至元十三年夏六月王按察立夫同在汴梁试院中告予曰前年冬十月益都路总管子也孙防以髀疮卒于官初卧病逾浃旬遽召左右具议仗及鹰犬橐鞬者列堂下徐曰吾今日晌午逝矣家人问何往曰将赴逹官某人府言毕据银椅而终逹官者故监真定路郡沃鲁外五赤也盖公自防时荐擢于朝以致显逹皆公力云俄有乐安孙吏来云日晡时三十里外遇公驺驰甚盛从者呼某至马前喻之曰汝归当告吾家若车徒西还凢过水当以金钱投之初不知公捐馆矣翌日又有自济南来者亦见公猎道左而面如平生然明年丁丑夏四月与公之子某防燕以向所闻审之不少异因念余向在省署识公于稠人中躯干魁伟望之一雄杰也立夫云公为人忠谨诚慤歴事三朝多为上所倚注世为燕之香河人寿五十有几又闻吏部尚书太原高公亦临终区处后事神志洒洒不少乱问骑从具堦下否曰具如期而逝尝闻聪明正直者生有所自来殁有所自去如传説上为列星韩柱国死为阎罗信有据而然也因并笔以纪其异
　　读魏相传
　　周书有云论道经邦燮理隂阳道者何以正心诚意为体仁义礼乐乃其具耳以此出治隂阳自和万物咸得其理舍是非复有调元之术也今观相之燮理至区区建议举四人各主一时使衣服礼物朝祭百事一切法而行之时至明言所职庻政玉烛之祥何不思之甚也呜呼西汉去三代殊近相于中兴为有声其经纶器业惜乎不出乎正心诚意之大学而牵于五音附防之小数岂见道未明机务权衡之心有所偏溺哉
　　御书银盒事
　　客有云道陵朝二近侍以功名利逹由天命人事因私相论诘甲曰天乙曰人上闻之取银盒中批曰可去者某宫遂授乙者使赴尚书省既出衂血大作不克往适与甲会以君命不可缓即就付焉其人拜官而去由是而观虽云君相造命不知造物使之然耳近一名士甚为圣上所重当轴者力荐以为同列将谓旦夕辅政及上闻喜其奏而除之既而病卒因记客谈并书其事
　　纪肉芝等事
　　天兴初荆王府第中庭产肉芝一株高可五寸许色红鲜可爱既而枝叶流津濡地视之皆成血臭不可闻铲去复出者再遇夜房榻间有物作声伏其中烛之羣狐满牀遂捕失所在未几曺王讹可出质王妃萧氏向余谈其事妃尚书贡之孙今为黄冠师居卫
　　先友牛讲议国瑞
　　牛天祥字国瑞泽州陵川人通天文武经占筮风角等书正大间尝为恒山公府议事官兵后居卫东白臯渡既而着军前中书省详议辛亥秋八月应东诸侯聘客死聊城寿五十有七汲县郭村东乡清水
　　镇州风俗
　　镇人以七月六日为七夕节盖其避王镕【阙】
　　百余歳俗以为常何恩徳感人心也如是【阙】
　　据五州当时四隣交争并起惟镇之人士【阙】
　　带游嬉燕乐安王氏之无事彼懐思不忘愈【阙】
　　者岂非是欤则知文忠公笔削真实録矣至【阙】己卯【阙】月六日按部次新市县五夜灯下书
　　僮喻【官真定时五月夏至日作】
　　秋涧翁自防读书疎于生事处则知渉古今考治道以自验平时所得于日用间庻伸防志故从壮岁忝沾恩例举家仰食廪禄未省饥冻切身者二十有余年矣虽然才闲即无以资生顾贫乃士之常不敢略有他务以觊苟得非惟不为亦且耻出诸口汝等转借翁庇各蓄妻抱子日嬉温饱奔走承侍外心则无所苦也汝翁且自己邜秋移官燕南忽复四防以礼将去乃有维扬之命夤縁投献遂致扯止重叙一官良为匪易其幸与否汝等朝夕所亲覩也及南还滹上复需后命今又数月矣适饥旱相仍食艰口众事势牵率有进退维谷者况汝翁行年五十有七自惟疎拙与时龃龉加之筋力衰耗百念灰冷静退之心日往来于其懐尝谓秩天秩也不肖者无乆当之理禄天禄也衰老者无恒窃之方躬田力穑本吾家素业税驾垅畆固分所冝然行止有命又非吾之所敢必也此渊明所以有心形相役口腹交病之叹盻盻一稔敛裳宵逝切尝慨有感焉今日炊釡晨冷庖人告乏计口而食月得粟五釡可足时斗直镪余二千是旬月所縻须六万三千钱耳其賔客之奉庆吊之礼盐醢荤茹薪爨刍秣僦舍之费不在焉谚所谓百指无粝飱食倒黄流滩谅非虚语噫官时来则为笔耕之润又非所恒几何不相胥而困也今日夏至闻东郊获麦天仓廓开捃拾遗秉不为无益汝等其往哉母忽且令汝知田功之艰一餔之不轻获也暮归得新麦斗余僮奴辈既饭放啜顿失菜色为一快也又念位虽下近伐氷之家尚尔窘廹在闾阎细民不合釡而坐馁者几希矣因援翰作僮喻防有余思不足为暴殄之戒且广训俭之遗意云
　　魃妖
　　今行阳谷道中农人有以魃言者余告之曰周宣王诗云旱魃为虐是魃非今见从古有之此盖旱魃之气感人变所娠而成耳神异经云魃生南方肉体长二三尺目在顶上走行如风见之处赤地千里执而投之溷中即死旱气乃消又云魃字从鬼鬼魅之物所生非惟南方也且古者娠妇不使食邪味听淫声覩恶色恐逐所感而化余故曰变所娠而成妖耳
　　哀辞后
　　卫自壬子歳迄今邑中子弟不三十而夭者凡八人【阙】季武王范【阙】　　辈皆隽秀有望翩翩而佳者也
　　吁百蛇堕地一或能龙既玉汝之辄复夺之不知造物者果何意也余故以咄咄怪事为言然以理揆之虽一家之凶变亦斯人有自致者尝记一士人问于先君子曰粤惟金初己来卫之文秀者极罕间有之多秀而不实先君曰卫地濵河沙薄岂其气疎弱故也若使水环州南或城居水西气或可盛时不肖尚穉闻之不存诸心又弗请问其所以故雅意所在毎念之而不能明了以今观之其言固为有徴何则如东平汶出府南阿邑济经县东且以东阿较之在金一代内进士而位卿相者几二千人郓则不须论也然鲁无君子斯焉取使卫师有经儒人问学而知义则薄者可厚愚者可明夭者可寿也此虽以人事意度若有以补于世教闻之者庻不惑于邪妄之说云至元戊子秋八月八日书
　　卢氏坟石泣
　　大都玉马坊耿氏石狮猛水出如雾予时为御史目覩其事山阳长流村卢氏坟石表水出如泣者连日耿卢二人皆出防贱而遽当台铉此骤得不祥之极也盖善恶以类应故隂沴将至兆见于石如此等因曰此石泣也二人寻皆被诛然泣者非悯之也悲乎不知其量也吁
　　龙堕农民王家
　　至元二十年癸未夏六月中大雨河西乡农家王氏甫夕黑雾四塞中庭户问寒凛不可胜视之有苍龙蜿蜒在气中起而复堕者再时王氏女已笄下堂趋室惊而絶于地救乃苏问所见亦同歘霆震雾散失所在明日视其地鳞鬛印泥尚宛然也王氏世居水上其下潭涡殊深黒可畏
　　杂著
　　太宗英文皇帝天容晬表一类释迦真像仁厚有余言辞极寡服御俭素不尚华饰委任大臣略无疑贰性颇乐饮及御下听政不易常度当时政归台阁朝野欢娯前后十年号称廓廓无事臣向过平隂县闻校尉陈某所谈如此陈早年盖先朝控鹤近侍者云前宋时有日者肆相国寺东一日而识四相谓韩魏公范文正公王沂公张齐贤也自后术不一售竟穷悴而死近年画师覃人孙某奉诏追冩太祖圣武皇帝与睿宗景防皇帝御容及奉进上顾其惟肖至泣下沾襟宣赐甚渥孙归及家而殁二人术虽不同其于发藏泄秘则一也传曰人之患莫大知人之机况神明不测者乎戊子秋日疾后书
　　鹘叹
