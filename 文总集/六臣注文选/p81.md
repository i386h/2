<!-- { "loadSidebar": true } -->
　　禀元气于灵和【善曰春秋元命苞曰水者五行始焉元气之津液也　良曰水柔弱淡然无欲利育于物故保道不亏而长坚固此乃灵和之气所以为也灵和和之气也】考川渎而妙观实莫着于江河【善曰班固汉书賛曰中国川原以百数莫着于四渎而河为宗也　翰曰四渎江为长河次之故考其妙观不过此也】








　　文选巻十二
　　钦定四库全书
　　文选巻十三
　　梁　昭　明　太　子　萧　统　编
　　唐李善吕延济刘良张铣吕向李周翰注
　　物色【善曰四时所观之物色而为之赋又云有物有文曰色风虽无正色然亦有声诗注云风行水
　　上曰漪易曰风行水上涣涣然即有文章也】
　　风赋【善曰刘熈释名云风者泛也为能泛博万物又云风者放也动气故散曽子书曰隂阳偏
　　则风物理志曰隂阳击发气也】
　　宋玉【善曰史记曰楚有宋玉景差之徒皆好辞而以赋见称王逸楚辞序曰宋玉屈原弟子　向曰史记云宋玉郢人也为楚大夫时襄王骄奢故宋玉作此赋以讽之】
　　楚襄王游于兰台之宫【善曰史记曰楚懐王薨太子横立为顷襄王又曰楚有谓顷襄王曰王綪缴兰台徐广曰綪萦也七见切　翰曰兰台台名】宋玉景差侍有风飒然而至【五臣下有者字　善曰景差亦楚大夫説文曰飒风声楚辞曰风飒飒兮木萧萧　翰曰宋玉景差皆楚大夫侍者侍于王也飒然风声也至于王之宫也】王乃披襟而当之曰快哉此风寡人所与庶人共者邪【铣曰披衣当风快风之凉因言此风我与众人共有之邪】宋玉对曰此独大王之风耳庶人安得而共之王曰夫风者天地之气溥畅而至不择贵贱髙下而加焉【善曰河图帝通纪曰风者天地之使也五经通义曰隂阳散为风风气无根也管子曰风漂物者也风之所漂不避贵贱美恶　济曰溥徧畅通也言风乃天地普畅之气徧通而至贵贱皆及也以宋玉独为王风故以此言而折之】今子独以为寡人之风岂有説乎宋玉对曰臣闻于师枳【只】句【钩】来巢空穴来风【善曰枳木名也枳句言枳树多句也説文曰句曲也似橘屈曲也考工记曰橘逾淮为枳庄子曰腾猿得枳棘枳句之间振动悼栗又曰空穴来风桐乳致巢此以其能苦其性者司马彪曰门户孔空风善从之桐子似乳着其叶而生其菓似箕鸟喜巢其中也　翰曰枳木名句谓多句曲空穴谓门户之穴言木之句曲者其多巢鸟门户之穴风多从也】其所托者【五臣下有因也字】然则风气【五臣作气与风】殊焉【善曰者下或冇因字非也　向曰虽同托户穴其于清浊亦殊矣】王曰夫风始安生哉【铣曰问风之所由生也】宋玉对曰夫风生于地起于青苹之末【善曰庄子曰大瑰噫气其名为风尔雅曰萍其大者曰苹郭璞曰水萍也良曰萍水草也】侵淫谿谷盛怒于土囊之口【善曰春秋元命包曰隂阳怒而为风侵淫渐进也土囊大穴也盛之荆州记曰宜都佷山县有山山有穴口大数尺为风井土囊当此之类也　良曰侵淫风流散貌土囊谷口也言风自地生起于苹末流衍溪壑盛于谷之口也】縁【五臣有于字】太山之阿舞于松栢之下【音户　善曰阿曲也】飘忽淜【普冰】滂【普茫】激飏熛【标】怒【善曰淜滂风击物声熛怒如熛之声説文曰熛火飞也俾尧切　铣曰言于山木之间激物为声】耾耾【乎宏】雷声廻穴错迕【善曰耾侯萌切埤苍曰耾耾风声广雅曰耾声也十洲记曰洲在北海上有风声响如雷上对天之西北门也凡事不能定者廻穴此即风不定貌错迕杂错交迕也　济曰耾耾声也廻穴犹急也错迕交错也】蹷石伐木梢杀林莽【善曰蹶动也伐击也汉书音义应劭曰蹷顿也韦昭曰梢击也　济曰蹷顿梢击也言风声如雷急而交错顿击木石林莽】至其将衰也【善本无此五字】被丽披离冲孔动楗【音件善曰被丽披离四散之貌也字林曰楗拒门也　翰曰衰微也被丽披离轻举貌楗门也言风之将微轻举】
　　【冲穴动门而已】眴【绚】涣粲烂离散转移【善曰眴涣粲烂鲜明貌翰曰眴涣粲烂鲜貌谓无尘昏四散转微也移犹微也】故其清凉雄风则飘举【五臣作忽字】升降乘凌髙城入于深宫邸华【五臣作蕚】叶而振气徘徊于桂椒之间翺翔于激水之上将击芙蓉之精猎蕙草离秦蘅槩新夷被荑【五臣作稊徒兮反】杨【善曰説文曰邸触也邸与抵古字通广雅曰菁华也精与菁古字通猎歴也秦香草也衡杜衡也又云秦木名范子计然曰秦衡出于陇西天水芳香也楚辞曰露甲新夷飞林薄顔师古曰新夷一名留夷即上林赋杂以留夷也易曰枯杨生稊王弼曰稊者杨之秀也稊与荑同向曰邸触激急也离猎防皆经歴也言雄风之起凌越翺翔于城水之上而邸触香木芳草也】廻穴
　　衡陵萧条众芳然后倘【常】佯【羊】中庭北上玉堂跻于罗帷经于洞房廼【五臣本作乃】得为大王之风也【五臣无也字善曰倘佯犹徘徊也説苑雍门周説孟尝君曰下罗帷来清风楚辞曰姱容脩态亘洞房　良曰歴诸芳草忽上冲衡陵萧条然散众芳之气也　翰曰倘佯犹盘旋不定也跻升也言能上升于此者即大王之风也】故其风中人状直【错感】凄惏【五臣作淋】栗【五臣作溧】清凉增【五臣作曽】欷【依既切善曰素问曰若汗出逢虚风其中人也楚辞曰凄増欷郑曰忧也説文曰痛也惏寒貌毛苌诗传曰栗烈寒气也　铣曰凄淋溧寒貌言风之吹人凉甚有以至于歔欷】清清泠泠愈病析【先歴】酲【善曰清清泠泠清凉之貌也愈犹差也汉书曰泰尊柘桨析朝酲应劭曰酲酒病也析觧也　济曰愈差也言风之清凉可以差病而解酒酲】发明耳目宁体便人此所谓大王之雄风也【五臣无也字　济曰发开宁安便利也言能开耳目之明安利人之身体者乃大王之雄风谓雄骏之风也】王曰善哉论事夫庶人之风岂可闻乎宋玉对曰夫庶人之风塕【一孔】然起于穷巷之间堀【窟】堁【课】扬尘【善曰塕然风起之貌也堀堁风动尘也广雅曰堀突也淮南子曰扬堁而弭尘许慎曰堁尘塺也塺莫廻切　铣曰塕忽起貌堀堁昏闇貌言庶人之风忽然于穷巷昏闇而扬尘也】勃郁烦寃冲孔袭门【善曰勃郁烦寃风廻旋之貌司马彪庄子注曰袭入也　良曰言乱起冲孔入门】动沙堁【五臣作塸音讴　善曰堁或作讴非】吹死灰骇溷浊扬腐余【善曰广雅曰骇起也言风之来既起溷浊之处又举扬腐臭之余家语孔子曰惜其腐余而务施仁人之偶也溷胡困切腐扶甫切　翰曰塸沙堆也言振动沙堆吹其死灰惊乱浊薄之气扬腐臭也】邪薄入瓮牖至于室庐【善曰礼记孔子曰儒有蓬户瓮牖向曰言所入者瓮牖室庐而已】故其风中人状直憞【徒寸】溷郁邑殴【驱】温致湿【善曰憞徒对切孔安国尚书传曰憞恶也言此风入于人身体令恶也憞溷烦浊之貌字林曰溷乱也王逸楚辞注曰鬱邑而忧也素问曰冬伤于寒春必病温又曰中央生湿湿生土也言此风殴温湿气来令人致湿病也　良曰憞溷恶乱也鬱邑忧也言恶风吹人令人恶乱而忧】中心【五臣作心中】惨【错感】怛【丁逹】生病造热【善曰惨怛忧劳也方言曰怛痛也素问黄帝问岐伯曰人伤于寒而转为热何也曰夫寒成则生于热也　济曰令人悲惨而生热病】中唇为胗【五臣作眕音轸】得目为防【音蔑　善曰説文曰胗唇疡也吕氏春秋曰气郁处目则为蔑为盲髙诱曰蔑眵也蔑与防古字通眵充支切　铣曰言能为唇目之疾】啗【噉】齰【牀革】嗽【所角】获死生不卒【七忽切　善曰啗齰嗽获中风口动之貌风疾既甚言死而未即死言生而又有疾也故云不卒説文曰啗食也齰齧也嗽吮也声类曰嚄大唤也宏麦切获与嚄古字通　济曰言生与死皆不可卒然而至也】此所谓庶人之雌风也【良曰雌风卑恶之风】
　　秋兴赋【并序】
　　潘安仁【善曰刘熈释名曰秋就也言万物就成也兴者感秋而兴此赋故因名之】
　　晋十有四年余春秋三十有二始见二毛【善曰十四年晋武帝太始十四年也左氏传宋襄公曰不禽二毛杜预曰二毛头白有二色也　翰同善注】以太尉掾兼虎贲中郎将寓直于散骑之省【善曰臧荣绪晋书云贾充为太尉又曰岳为贾充掾汉书曰期门仆射秩比千石平帝更名虎贲郎置中郎将寓寄也世説曰桓既篡将改置直馆问左右虎贲中郎将省合在何处有人答云无省当时殊迕防问何以知无荅曰潘岳秋兴赋叙云兼虎贲中郎将寓直于散骑之省咨嗟称善　向曰寓寄也时岳任中郎将郎将省官故云寓直】髙阁连云阳景罕曜珥蝉冕而袭纨绮之士此焉游处【善曰言阁之髙而且深故曰罕曜其中珥犹插也蔡邕独防曰侍中中常侍加貂附蝉郑礼记注曰袭重衣也汉书曰班伯与王许子弟为羣在于绮襦纨袴之间鹦鹉赋曰感平生之游处铣曰阁髙故称连云深故曰罕曜蝉以金为之象蝉也皆侍中散骑之冠冕也绮纨贵戚子弟之服也言此并贵人之游处也】仆野人也偃息不过茅屋茂林之下【善曰礼记曰唯飨野人皆酒吕氏春秋田賛曰若夫偃息之义则未闻也范后汉书曰王霸隐居止茅屋蓬户论衡曰山种枣栗名曰茂林】谈话【胡快】不过农夫田父之客摄官承乏猥厠朝列【善曰説文曰话防合善言也毛诗曰帅时农夫播厥百谷礼记曰上农夫食九人尹文子曰魏田父有耕于野者左氏传韩厥谓齐侯曰敢告不敏摄官承乏苍颉篇曰厠次也杂也礼记曰爵禄有列于朝　翰曰摄官谓承其阙乏也猥曲也言承乏阙得曲次朝士之列】夙兴晏寝匪遑底宁【善曰毛诗曰夙兴夜寐又曰不遑寜处　翰曰夙早兴起晏晩寝卧匪非遑暇底致宁安】譬犹池鱼笼鸟【五臣有而字】有江湖山薮之思于是染翰操纸慨【许既】然而赋于时秋也故以秋兴命篇【善曰翰笔毫也説文曰慨太息也字林曰慨壮士不得志也郑周礼注曰兴者托事于物　翰曰操执也命名也】其辞曰
