<!-- { "loadSidebar": true } -->
　　鲁相乙瑛以孔子庙在阙里裦成侯四时来祠事已即去庙有礼器无常人掌领请置百石卒史一人典主守庙元嘉三年司徒吴雄司空赵戒闻于朝诏如瑛言选年四十以上经通一艺者乃举文学掾孔龢任之按汉书儒林传郡国置五经百石卒史臣瓉以为卒史秩百石者刘昭注续汉书百官志引应劭汉官仪河南尹百石卒史二百五十人黄霸传补左冯翊二百石卒史盖秩有不同故举石之多寡别之今本杜佑通典乃譌百石卒史为百戸吏卒我闻在昔有释战国策音义者更鸡口作鸡尸贻笑艺苑以百石为百戸是鸡尸之类也
　　汉武梁祠碑跋
　　右汉从事武梁祠堂画象传是唐人拓本旧藏武进唐氏前有提督江河淮海兵马章后有襄文公顺之曁其子鹤征私印汉自赵岐营夀藏图晏平仲羊舌叔誉东里子产延州来季子四象纪之史册此外如朱浮鲁恭李刚鲁峻董蒲范皮诸祠墓画象刻石者匪一惟梁祠人物最多洪适隶续具摹其形古帝王忠臣义士孝子贤妇凡一百六十有二人今是册存者仅帝王十人孝子四人而已由黄帝至舜图皆服冕禹手操掘地之器冠顶锐而下卑殆士冠礼郊特牲所云母追者是覩此可悟聂崇义三礼图之非桀以人为车故象坐二人肩背隶续所摹失其真矣每幅上下四旁有小字分书题识姓名或间作韵语赵明诚称其字画遒劲史绳祖谓其笔法精稳可为楷式观者但觉墨光可鉴元气浑沦谓为唐本当不虚也
　　汉桐柏庙碑跋
　　右汉桐柏庙碑购之江都市上水经淮水出南阳平氏县胎簪山东北过桐柏山郦道元谓山南有淮源庙庙前有碑是南阳郭苞立又二碑并是汉延熹中守令所造斯盖其一矣考欧阳氏集古録所载碑文中山卢奴君奴下阙一字斯碑云卢奴张君特未详其名尔其曰春秋宗禜碑作宗奉灾异告变作告愬而灵只下碑阙报祐二字中云从郭君以来廿余年不复身至集古録阙其文郭君殆即苞也独怪欧阳氏谓其文字断续而是碑甚完好疑为后人重摹然流传于世罕矣
　　汉娄夀碑跋
　　右汉南阳处士娄夀碑欧阳氏赵氏洪氏均着于録其曰儒先生者国人之私諡也易名之典礼官主之太常博士议之廷臣得以駮正之其后但请于朝不考德行惟爵得諡失制諡之本矣至于私諡多出乡人门弟子之私极辞肆意末有限量然稽之于古若展禽之諡惠黔娄之諡康降而东汉见诸碑阙者故友易名不尽加以上諡儒先生其一也是册为中呉齐女门顾氏所藏虽非足本而古意淋漓于楮墨之表予先后见汉碑约三十种老年复覩此幸矣
　　衡方碑跋
　　右汉步兵校尉衡方碑在今汶上县文述其先伊尹在殷号称阿衡因而氏焉按赵氏金石録载浚仪令衡立碑亦云出自伊尹合之应劭风俗通无异或云鲁公子衡子孙因以为氏则各有所本也碑以椎拓者少故文从字顺可读康熙乙巳秋九月檇李曹溶洁躬太原傅山青主长水朱彞尊锡鬯同观
　　汉淳于长夏承碑跋
　　右汉淳于长夏承仲兖碑在今广平府宋元祐间因治河隄得于土壤中崇祯癸未予年十五随第六叔父子蕃观同里卜氏所藏犹是宋时拓本今为土人重摹失其真矣
　　汉博陵太守孔彪碑跋
　　右汉博陵太守孔彪碑曲阜石阙多置孔子庙廷独此碑在林中欧阳子集古録第云孔君碑惜其名字皆亡赵明诚以为碑虽残阙名字可识讳彪字元上证以韩勅史晨二碑率钱人姓名是本曩见之于宛平孙侍郎宅文愈断烂讳及字形模尚存乃治中修阙里志改彪为震都少卿穆遂谓撰志者遗之不知震即彪字之误也孙氏所藏汉隶约三十余种尚有张表衡方夏承王纯侯成戚伯着诸碑皆宋时拓本今尽散佚覩此如觌故人又絶类郃阳令曹全笔法此正永叔所云碑石不完者则其字尤佳防哉言也
　　汉析里桥郙阁颂跋
　　右汉武都太守李翕析里桥郙阁颂碑立于建宁五年同时有黾池五瑞碑五瑞者黄龙白鹿连理木嘉禾甘露及承露人各图其象摹厓刻之今无存矣洪氏隶释称从史字汉德作颂故吏字子长书之书法太丑疑为后人改刋
　　汉冀州从事张君碑跋
　　右汉冀州从事张表碑石今不存予所见者宛平孙氏家藏宋搨本也尝怪六朝文士为人作碑表志状每于官阀之下辄为对偶声律引他人事比拟令读者莫晓其生平而斯碑序述全用韵语不意自汉已有作俑者然其书法特在今丗所存诸汉碑上
　　跋蔡中郎鸿都石经残字
　　中郎石经初非三体书法而杨衒之刘芳窦蒙苏望方匋欧阳棐董逌等皆误读范史儒林传惟张縯谓以三体参校其文而书丹于碑则定为隶其说独得之今观宛平孙氏所藏尚书论语残字平生积疑为之顿释论语书云孝乎惟孝包咸注云孝乎惟孝美大孝之辞今石本乎乃作于然则孝于惟孝友于兄弟施于有政句法正相同也
　　跋汉华山碑
　　汉隶凡三种一种方整鸿都石经尹宙鲁峻武荣郑固衡方刘熊白石神君诸碑是已一种流丽韩勅曹全史晨乙瑛张表张迁孔彪孔伷诸碑是已一种奇古夏承戚伯着诸碑是已惟延熹华山碑正变乖合靡所不有兼三者之长当为汉隶第一品予生平仅见一本漫漶已甚今覩西陂先生所藏文特完好并额具存披览再三不自禁其惊心动魄也郭香察书字义诸家论说纷纷关中赵孝廉子函以郭香察书配杜迁市石其说近是载考司马彪续汉书律歴志灵帝熹平四年有太史治歴郎中郭香姓名殆即察书之人与
　　溧阳长潘校官碑跋
　　绍兴十三年溧水尉喻仲逺得汉碑于固城湖中验之则灵帝光和四年溧阳丞尉吏掾为其长潘校官乾元卓立其出也晩故犹未漫漶辞称惠我犂蒸犂黎通蒸犂字乃颠倒用之其曰尚旦在昔我君存今盖以周公太公喻干拟人非其伦矣
　　汉白石神君碑跋
　　右汉白石神君碑在无极县立石者常山相南阳冯廵元氏令京兆王翊与欧阳氏集古録所载无极山神庙碑略同文称神君能致云雨法施于民则祀之宜也然所云盖髙者合之无极庙碑特常山一妄男子尔先是光和四年廵诣三公神山请雨神使髙传言即与封龙无极共兴云雨赛以白羊髙等遂诣太常索法食越二年具载神君始末上尚书求依无极山为比即见听许盖斯时巫风方炽为民牧者宜潜禁于将萌乃廵翊轻信巫言辄代为之请何与非所云国将亡而听之神者与碑阴有务城神君李女神甎石神君壁神君名号殆因白石而充类名之者碑建于光和六年是岁妖人张角起矣
　　汉郃阳令曹全碑跋
　　万歴中郃阳县民掘地得汉曹全碑以其最后出字画完好汉碑之存于今者莫或过焉按碑文全为隃麋侯相凤之孙凤尝上书言烧当事得拜金城西部都尉屯龙耆而全以戊部司马讨疏勒又定郭家之乱信不媿其祖矣时人语曰重亲致欢曹景完盖其孝友之性尤人所难能也呜呼今之为吏者虽遭父母之丧必问其亲生与否投牒再三始听其去而全以同产弟忧得弃官归以此见汉代风俗之厚其敦孝友若是宜士君子顾惜清议而自好者不乏也全以禁网隐家巷者七年可以补后汉史党锢诸人之阙史载疏勒王臣磐为季父和得所射杀而碑云和德弑父簒位德与得文亦不同史称讨疏勒有戊巳司马曹寛而不曰全又云其后疏勒王连相杀害朝廷亦不能禁而碑云和德面缚归死司寇盖范蔚宗去汉二百余年传闻失真要当以碑为正也
　　续题曹全碑后
　　右予庚戌冬跋尾越二年再至京师从慈仁寺市上买此碑石已中断完好者且漶漫矣更歴数十年必又叹此碑为难得
　　汉北海相景君碑并阴跋
　　济宁州儒学孔子庙门列汉碑五其制各殊北海相景君碑其一也地志不载何年所立以予考之元天歴间幽州梁有字九思曽奉勅歴河南北録金石刻三万余通上进类其副本为二百卷曰文海英澜于济得汉刻九于泗水中葛逻禄乃贤寄以诗云泗水中流寻汉刻泰山絶顶得秦碑阅欧阳赵氏着録斯碑本在任城其移置于学者必天歴间矣碑辞漫漶其阴旁右壁工以不能椎拓辞予留南池三宿强令拓之题名有督邮督盗贼议史书佐骑吏吏行义修行午小史竖其云午者不载于续汉书百官志即赵氏亦不知也广韵诠丘字称汉复姓凡四十有四引何承天姓苑汉有司隶校尉水丘岑而斯碑有修行水丘郃营陵人又有修行都昌台丘暹故午都昌台丘迁则在四十四姓之外亦足资异闻也已
　　汉荡阴令张迁碑跋
　　右汉荡阴令张迁碑不着于欧阳氏赵氏洪氏之録殆后时而出者碑额字体在篆隶之间极其飞动铭书蔽芾棠树为沛按尧母祝睦魏元丕三碑其书蔽字略同而芾作沛则此碑所独也碑阴率钱从事二人守令三人督邮一人故吏三十二人昔贤谓东汉鲜二名者是碑范巨范成韦宣而外自韦叔珍下皆二名或书其字然邪南濠都氏金薤琳琅少碑阴不若此本之完好
　　汉酸枣令刘熊碑跋
　　右汉酸枣令广陵刘熊孟阳碑上元郑簠汝器所藏碑文全泐存字不及百名笔法奇古汝器以为絶品碑在唐时王建已云风雨消磨絶妙辞至于今宜其不可辨识矣碑后摭謡言作诗三章其二曰有父子然后有君臣理财正辞束帛戋戋以三言五言继以四言足以见文律之古乃洪氏隶释诮其难以谓之絶妙辞斯亦拘方之见矣
　　汉泰山都尉孔宙碑跋
　　汉泰山都尉孔宙碑在曲阜县孔子庙庭大中大夫融之父也裴松之注魏志引司马彪续汉书亦作宙又韩勅碑阴出私钱数列郎中鲁孔宙季将千当以碑为据而后汉书融列传作伷考宙卒于灵帝熹平四年而伷于献帝初平元年拜豫州刺史籍本陈留字公绪别是一人窃疑范史不应纰谬若是或发雕时为妄人所更后学遂信而不疑也
　　书韩勅孔庙前后二碑并阴足本
　　阙里孔子庙庭汉鲁相韩勅叔节建碑二前碑纪造礼器后碑以志修庙谒墓碑阴两侧均有题名金陵郑簠汝器相其陷文深浅手搨以归胜工人椎拓者百倍汝器以予于金石之文有同好也逺遗书寄予乃取题名之参错不齐者齐之装界成册思夫孔子旣没褒崇之典歴代有之世本王侯大夫莫不有宗谱族牒圣人之后独无闻焉厥后仙源宗子珍扈宋南渡金源立别子为祖嘉熙虽仍锡文逺以爵而授之田里俾居三衢宋之亡也忽焉元人思复立大宗而宗子辞不受能以礼让是人之所难也以予所见明嘉靖中孔门佥载一书先圣六十一代孙承德郎鲁府审理正干所撰有世表有宗系图其于三衢一支弃而不録奠系世辨昭穆者宜如是乎可为长太息也矣勅前后碑隂载孔氏苖裔有褒成侯损建夀御史翊元世东海郎中防定伯豫州从事方广平故从事树君德朝升髙守庙百石卒史恢圣文文学百石芝德英故督邮承伯序赖元夏进幼达相史誧仲助术子佑赞元賔曜仲雅遵公孙旭连夀番安世太尉掾凯仲悌处士征子举廵百男宪仲则泛汉光凡二十三人而后碑称碑系孔从事所立殆方也伏念圣人之后有贤子孙改修阙里志孔门佥载则宗子支子之流派及书名史册碑碣者具书之惟非其族必去非圣人之言必削之庶乎其可已
　　郎中郑固碑跋
