<!-- { "loadSidebar": true } -->
　　史氏之孤端将以治三年十二月庚申合葬其显祖考石桥居士显祖妣伯嬴孺人于大洛原某书石以志之辞曰居士讳昻字公望吴江范隅乡石桥里人父曰廷用由学宫弟子员贡礼部入太学历事秋官选知桂阳县县故多豪有朱楚达者其魁也羣党更数十家羽翼之奸禁乱法倔强深山中吏莫敢闯其门县务废不治前长吏往往坐罪去而豪益骄扬自如桂阳君亷知楚达当过近郊伏吏卒拥之至楚达犹抗倨庭中桂阳君手捽之踣鞭扑乱下并擒其助乱者五六人悉死于杖下由是桂阳始可理然其党懐怒伺间竟缚桂阳君至京师时方厉缚官之禁羣凶十余人悉论戍辽左犹免桂阳君为庻人桂阳君生七子居士其仲也当家破产析之后躬节俭务耕织兼废举家用再起为上农时斥羡余葺垣屋具器用有衣冠家故习人谓桂阳君为有子成化十八年三月癸巳夀八十四而卒伯嬴氏黎川里人秦毅之女毅秦王府审理正昭旧同桂阳君游学故伯嬴归史氏甚宜其家先一年卒夀七十八生四男一女男曰俊杰英雄女有归皆前死惟一庻女在孙男女十三人端俊子也某与居士同姓而异出桂阳君之姑嫁黄氏生子中某之显祖妣中女也故先君子舅居士而端视余以兄铭其可辞耶系曰丰不终斯渥凶节有卒乃贞吉微兮妙兮贤者效兮不肖者诮兮
　　二殇孙墓志铭
　　二殇皆予孙也仲曰曽大叔曰曽立成化十八年冬皆病疹以死于时大生六年矣立后其生一年而先病十九日死予哭之伤心大为人颀首秀目惟沈静寡言笑未死前六月忽自诣从乡先生学授之书与字皆能记立则广额大口丰下爽朗解人意尝抱置膝上教以诗辄随口成诵意其长皆可教之以成今不幸尽夭可惜也已可惜也已初六安卫经历顾永芳善相人澉浦军士胡日章妙禄命术余以二孙叩之顾曰大也夭立也夀立也顶骨有异必然亢而宗胡之言则反是呜呼今已矣岂祸福无定言祥者不讐言不祥竟讐耶抑余之不淑致夭及兹耶抑史氏之不振天故弱其后耶是皆不可知也是年十一月廿六日予帅其父曰永钖者葬于小旬原祖墓北三步之外东上南首刻砖而铭铭曰嵗丁酉大实茁维戊戊立乃达壬寅冬胡尽夺孟月廿弟先折仲月十兄复灭小旬原葬并穴
　　处士朱君墓志铭
　　君讳忠字思诚姓朱氏其先吴江同里人也大父福洪武中徙居嘉兴思贤乡宣徳五年割思贤乡等数乡为秀水今为秀水人父达务本业致富长其乡税娶翁氏生二子君其长也甫弱冠见其父以税殿被笞即流涕走县官白以身代民闻咸奋曰不可累吾孝子繦属以输不絶税入更居最初浙右多豪猾尚兼并茍利人田宅子女则百计图之必得乃已至有杀人者郡县多为所饵阳黜而隂縦之民死齰舌莫敢吐一语根盘蔓缭牢不可解君独以非义不为其侪辈皆笑之俄有闻于上上怒诏遣大理卿熊公偕中使来按民前被虐取者多自枝以讼熊公悉草薅而株送之重者戮死收其帑轻者犹谪戍邉君管内以君故讫无一人讼者独得免于祸家人辈窃相谓曰微乃公吾属尽坐死矣君平生事父母孝能不违其志虽白首犹嬉嬉如孺子父母卒号哭不舍昼夜闻者莫不洒泣妻殁后十年方继士论尤多之成化辛卯十二月二日以疾卒春秋八十初娶同邑张完女前君四十六年死生一子廷瓛女二长归先君为继室次赘张壆再娶呉江孟盛女后君二年殁君天性整洁终日衣冠而坐如见宾客汛扫室内外一尘不生朋游饮宴嵗时问遗宁厚无薄未尝计家有无其视财利漠如也或推与人不惜家用是颇落有张某者尝贷人百金蕲得君一言成要约后其人负约不偿君代之偿昆弟或相怨尤君笑曰是诚在我也遇之如初廷瓛卜以卒后五年丙申二月十日葬君于中李原张孺人墓中而祔孟孺人于左命其子源来请某铭某义居君外孙分卑而无文辞不敢铭继母曰礼虽不为吾党服然详我父行业者汝也汝其毋庸辞乃不果辞既为之志又铭曰人竞取以为多君独少也彼凶于其家【居何切】尔宗克保也世无渊明徒【唐何切】往行莫能道也
　　鸿村居士张氏墓志铭
　　张氏之孤曰渊将葬其父泣告于尝所往来史某曰呜呼先君不逮养而卒也不肖孤渊不敢称述先徳惟是窀穸之事宜有刻敢以累吾子又泣曰昔吾祖困于役庾死狱中家破先君无一椽之居一金之产伥伥皇皇拮据勤勚积四十余年乃克有济也依于人而不负其徳复先业而不有其分成孤侄而不望其报与所以葢覆其子若孙者无所不尽其心今则已矣吾子名能文辞且辱与渊友其赐之铭是先君得不朽之托亦少逭孤渊不孝于万一也某以为近世呉兴诗人惟渊最晩出君子以其言雅驯一时作者莫能及是居士为有子矣斯可铭遂叙而铭之叙曰居士讳恭二归安县泰原乡后巷里人晩家鸿村人称为鸿村居士讳明二者其祖讳秀一者其父姓朱氏者其母成化十二年十二月十八日卒年八十一妻沈氏先二十有七年卒居士不再娶故其子无继母子男一即请铭者女一孙男三葬为字原用明年十一月十六日铭曰呜呼居士其生也难其成也难有子有年铭以永传
　　何以髙墓志铭
　　成化十有一年嵗乙未冬十二月戊戌金陵何以髙卒明年丙申春正月丙辰其家即葬于江宁县新亭乡王墓村岳家山之原后阅月友人松陵史某始闻君之讣既为位哭亟使人以币走吊何氏且寓书告于府军卫千户姚世昌曰以髙吾子之友也今不幸死其子幼未能乞铭敢以累吾子又曰凡今之得铭于墓者率多有势力之家其贫而与无后者葢阙如也夫以髙之贤而不获铭使天下后世无知以髙者吾党之责也吾子茍出而图诸是不惟以髙之为亦以为吾党説也越十年某克走金陵访而问焉见其二子曰瑭与琳者瑭之言曰吾父死时瑭生九年矣尚能记其执瑭手泣曰为吾谢史君不可复见也矣问其居曰贫不能存已售诸人矣问其墓曰邱木为族人所斩矣墓田为他人所夺矣呜呼生不能周其困丧不能致其哀殁不能恤其孤吾负吾友矣夫乃从瑭録其族世名字买石而志其墓辞曰何氏之先江都人有讳海者以闾右卫南京寻调北京而其子讳清者实从焉今有为府军卫指挥其孙也清之弟讳信者留家南京是生君君讳昂以髙其字也性聪敏好读书初事举子业寻弃去学为诗造语清丽嗜酒善音酒酣悲歌慷慨旁若无人家素多财尝懋迁江湖间所至与其贤豪相徴逐啸咏穷日夜不厌父卒君不能自出畀所亲往贾而共其利信而不疑不与较盈缩故所资日损晩年度不自振益肆意纵敖酒馆间以取适遂成疾以死夀五十二配石氏无子先君卒而妾产子男即瑭琳女长嫁冯玉留守后卫千户次尚幼姚世昌讳福一字天锡于时号能古文与以髙交最厚以髙死后亦死故不克铭今年乙已实二十有一年云系曰学不求仕资以为诗贾不竞余乃丧其持得则为誉失则取讥嗟哉何君竟藏于斯
　　呉廷贵妻董氏墓志铭
　　董氏其先呉兴人世传其家有十丈梅当宋髙宗居徳夀宫日尝其华辄驾幸视之故号曰梅林董云国朝永乐间梅林之后有字廷章者赘呉江钱氏为之壻遂为呉江人硕人考妣也硕人讳如玉嫁为同邑呉廷贵妻性慈孝贞静事舅姑无违礼婢使小有过差未尝笞之其声气笑言不闻屛帏呉氏方聚居羣从兄弟十数人一时娣姒多出诸大家咸以侈丽相尚钱与董又富倾邑中而硕人泊然无好其被于首服于身者皆嫁时所具不少益也廷贵性喜客餽赠饮燕务过于厚家或不足至假贷给之其季中书舍人朝用久宦不归诸女之既嫁者凡嵗时问遗暨吉凶庆吊廷贵率顾恤之如已女硕人相之无难色朝用丧其妻京师书来欲廷贵往商家事廷贵为之往以疾卒硕人惟恸哭而已无怨言婚嫁诸子女以家有无大小适称无私厚成化二十三年九月二十四日以疾卒年五十五生四男四女男曰铭曰钊曰钺曰鈇女长三人皆有归其幼未嫁而殇孙男四人孙女七人将葬铭来请铭予惟世之女归专恣者往往逞其才辨蕲自表见虽其夫与子共存皆莫能制之故有接宾客纵燕游涖僮仆以为能殊不自知其非使闻硕人之风宜若少媿矣然有见而不悛者独何人哉则硕人之贤其可不铭之以警若所为者是为铭铭曰维成化二十三年其嵗丁未其月癸丑其日壬申哀子铭奉其母董氏之柩祔于父呉廷贵之墓乡曰范隅川曰韭溪原曰亢字既宁且利以永昌于世世
　　殇孙曽懋铭
　　维史之先太史后命氏以官去上久其迁呉江自仁叟禾水之隂世相保有永龄兮沈为妇子生命名曰曽懋【叶上声】治八年嵗在卯生始四周疹斯咎六月癸亥尔其夭小旬之原祖墓道殡于归安墓之右明年三月日丁卯葬从先人厥南首生不夀兮死速朽铭以藏之庶知有
　　行状
　　曽祖考清逺府君行状
