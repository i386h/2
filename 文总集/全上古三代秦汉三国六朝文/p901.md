<!-- { "loadSidebar": true } -->
　　思话，南兰陵人，孝懿皇后弟子。义熙末除琅邪王大司马参军。转相国参军，永初初，丁父忧去职，服阕，拜羽林监，袭爵，封阳县侯，转宣威将军彭城沛二郡太守。元嘉初，谢晦为荆州，请为司马，不就，迁中书侍郎、振武将军、青州刺史，以避虏征下廷尉，起为横野将军梁南秦二州刺史，加节进号宁朔将军，迁临川王义庆平西长史南蛮校尉，又除衡阳王义季安西长史，迁宁蛮校尉、雍州刺史、襄阳太守。入为侍中，领太子右卫率，寻改领左卫将军南徐州大中正，复出为宁蛮校尉雍州刺史，迁护军将军，代孝武为抚军将军兖徐二州刺史，免。元凶弑立，复先职。孝武即位，以为散骑常侍、中书、丹阳尹，出为镇西将军郢州刺史，孝建二年卒，赠征西将军开府仪同三司，谥曰穆侯。
　　◇奉世祖笺
　　下官近在历下，始奉国讳，所承使人，不知阔狭。既还在路，渐有所闻，犹谓人伦，无容有此，私怀感慨，未敢在言。奉被今教，果出虑表，重增哀惋，不能自胜。此实天地所不覆载，人神所不容忍。率土民氓，莫不愤咽，况下官蒙荷荣渥，义兼常志。此月五日，被驿使追，命骑还朝，切齿拊心，辄已锺疾。虽百口在都，一非所顾。正欲遣启受规略。会奉今旨，悲惧兼情。伏承司徒英图电发，殿下神武霜断，臧质忠义并到，不谋同时，仗顺洽流，席卷江甸，前驱风迈，已应在近。下官复练始集，遣辅国将军申坦、龙骧将军梁坦二军，分配精甲五千。申坦为统，便以即日水陆齐下。下官悉率文武，骆驿继发。凭威策懦，势同振朽，开泰有期，悲欣交集。（《宋书·萧思话传》，元凶弑立，以思话为徐、兖二州刺史，思话即率部由还彭城起义，以应世祖，遣使奉笺。）
　　◇书
　　一月三日思话白，节近说寒切，足下复何如？比何一涉道久当诸恶邪？少首望近，吾所患犹尔，思话白。（《淳化阁帖》四。）
　　◎萧惠开
　　惠开，思话子，初为秘书郎，转太子舍人、尚书水部郎、始兴王浚征北主簿、南徐州治中从事史，徙汝阴王友。又为南徐州别驾、中书侍郎、江夏王义恭大将军大司马从事中郎。孝建初自太子中庶子，转黄门侍郎。免，寻除中庶子。丁父艰，服阕，除司徒左长史。大明初，出为海陵王休茂北中郎长史、宁朔将军、襄阳太守，行雍州州府事，袭爵封阳县侯。还为新安王子鸾冠军长史，行吴郡事，迁豫章内史，入为尚书吏部郎。不拜，徙御史中丞，进侍中。母忧去职。起为辅国将军青冀二州刺史，不行，改督益宁二州刺史。明帝即位，进号冠军将军，又进平西将军，改督为都督，寻除晋平王休骠骑长史、南郡太守，入为少府，加给事中。又除巴陵王休若征西长史、宁朔将军、南郡太守，未拜，有集七卷。
　　◇求解职表
　　陛下未照臣愚，故引参近侍。臣以职事非长，故委能何偃，凡诸当否，不敢参议。窃见积射将军徐冲之，为偃命所黜。臣愚怀谓有可申，故聊说微异。偃恃恩使贵，欲使人靡二情，便诃胁主者，手定文案，割落臣议，专载己辞。虽天照广临，竟未见察臣理，违颜咫尺，致兹壅滥。则臣之受劾，盖何足悲？但不顺侍中，臣有其咎，当而行之，不知何过？且议之不允，未有弹科，省心揆天，了知在宥。臣不能谢愆右职，改意重臣，刺骨铄金，将在旦夕。乞解所忝，保拙私庭。（《宋书·萧惠开传》。）
　　◇斩吉翰子启
　　吉为刘义宣所遇，交结不逞，向臣讪毁朝政，辄已戮之。（《南史》十八。）

卷四十
◎徐爰
　　爰字长玉。（《释文叙录》作「季玉」。）初名瑗，南琅邪开阳人。仕晋为琅邪王大司马府中典军。至宋元嘉中，累迁殿中侍御史，转南台侍御史始兴王浚後军，迁员外散骑侍郎。孝建初补尚书水部郎，转殿中郎，进尚书右丞。迁左丞，大明中领著作郎，迁游击将军。景和初为黄门侍郎，领射声校尉，封吴平县子。泰始初，例削封，改领长水校尉兼尚书左丞，寻除太中大夫，徙付交州。还，除南康郡丞。後废帝即位，以为南济阴太守，除中散大夫。元徽三年卒，年八十二，有《宋书》六十五卷，集十卷。
　　◇藉田赋
　　衍参途之广辟，眇道路之悠远，增华毕之未惊，渺同方其已反。（初学记十四。）
　　隐千轸以风行，阗万辔而雾转。白日丽晷乎桑野，大驾税幸乎疆川。（同上。）
　　◇议国史限断表
　　臣闻虞史炳图，原光被之美，夏载昭策，先随山之勤。天飞虽王德所至，终陟固有资田跃，神宗始于俾，上日兆於纳揆。其在《殷颂》，《长发》玄王，受命作周，实唯雍伯，考行之盛则，振古之弘轨。降逮二汉，亦同兹义，基帝创乎丰郊，绍祚本於昆邑。魏以武命《国志》，晋以宣启《阳秋》，明黄初非更姓之本，太始为造物之末，又近代之令准，式远之鸿规。典谟缅邈，纪传成准，善恶具书，成败毕记。然馀分紫色，滔天泯夏，亲所芟夷，而不序於始传，涉、圣、卓、绍，烟起云腾，非所诛灭，而显冠乎首述，岂不以事先归之前录，功偕著之後撰。
　　伏惟皇宋承金行之浇季，锺经纶之屯极，摊玄光以凤翔，秉神符而龙举，剿定鲸鲵，天人伫属。晋禄数终，上帝临宋，便应奄膺寓，对越神工，而恭服勤於三分，让德迈於不嗣，其为巍巍荡荡，赫赫明明，历观逖闻，莫或斯等。宜依衔书改文，登舟变号，起元义熙，为王业之始，载序宣力，为功臣之断。其伪玄篡窃，同於新莽，虽灵武克殄，自详之晋录。及犯命干纪，受戮霸朝，虽揖禅之前，皆著之宋策。国典体大，方垂不朽，请外详议，伏须遵承。（《宋书·徐爰传》。先是元嘉中，何承天草创国史。世祖初，又使山谦之苏宝生踵成之，六年以爰终其业。因上表，於是内外同爰议。）
　　◇皇子出後告庙议
　　国之大事，必告祖祢，皇子出嗣，不得谓小。昔第五皇子承统庐陵，备告七庙。（《宋书·礼志》四，孝建三年五月，兼右丞殿中郎徐爰议。）
　　◇铸四铢钱议
　　贵货利民，载自五政，开铸流圜，法成九府，民富国实，教立化光。及时移俗易，则通变适用，是以周汉ㄈ迁，随世轻重。降及後代，财丰用足，因循前宝，无复改创。年历既远，丧乱屡经，堙焚剪毁，日月销减，货薄民贫，公私俱困，不有革造，将至大乏。谓应式遵古典，收铜缮铸，纳赎刊刑，箸在往策，今宜以铜赎刑，随罚为品。（《宋书·颜竣传》，孝建三年。）
　　◇防御索虏议
　　诏旨「虏犯边塞，水陆辽远，孤城危棘，复不可置。」臣以戎虏猖狂，狡焉滋广，列卒拟候，伺觇间隙，不劳大举，终莫永宁。然连ユ千里，费固巨万，而中兴造创，资储未积，是以齐斧徘徊，朔气稽扫，今皇运洪休，灵威遐慑，蠢尔遗烬，惧在诛翦，思肆蜂虿，以表有馀，虽不敢深入济、沛，或能草窃边塞。羽林鞭长，太仓遥阻，救援之日，势不相及。且当使缘边诸戍，练卒严城，凡诸督统，聚粮蓄田，筹计资力，足相抗拟。小镇告警，大督电赴，坞壁邀断，州郡犄角，傥有自送，可使匹马不反。
　　诏旨「胡骑倏忽，抄暴无渐，出耕见虏，野粒资寇，比及少年，军实无拟，江东根本，不可俱竭，宜立何方，可以相赡？」臣以为方镇所资，实宜田且守，若使坚壁而春垦辍耕，清野而秋登莫拟，私无生业，公成虚罄，远引根本，二三非宜。救之之术，唯在尽力防卫，来必拒战，去则邀蹑，据险保隘，易为首尾。胡马既退，则民丰廪实，比及三载，可以长驱。
　　诏旨「贼之所向，本无前谋，兵之所进，亦无定所。比岁戎戍，仓库多虚，先事聚众，则消费粮粟，敌至仓卒，又无以相应。」臣以为推锋前讨，大须资力，据本应末，不俟多众。今寇无倾国豕突，列城势足唇齿，养卒得勇，所任得才，临事而惧，应机无失，岂烦空聚兵众，以待未然。
　　诏旨「戎狄贪婪，唯利是规，不挫凶图，奸志岁结。」臣以为不击则必侵掠，侵掠不已，则民失农桑，农桑不收，则王戍不立，为立之方，击之为要。
　　诏旨「若令边地岁惊，公私失业，经费困於遥输，远图决无遂事，寝弊赞略，逆应有方。」臣以为威虏之方，在於积粟塞下。若使边民失业，列镇寡储，非唯无以远图，亦不能制其侵抄。今当使小戍制其始寇，大镇赴其入境，一被毒手，便自吹齑鸟逝矣。（《宋书·徐爰传》，孝建三年。）
　　◇皇子出後告庙临轩议
　　营阳继体皇基，身亡封绝，恩诏追封，锡以一城。既始启建茅土，故宜临轩告庙。今歆继後南丰，彼此俱为列国。长沙南丰，自应各告其祖，岂关太庙，事非始封，不合临轩。（《宋书·礼志》四，大明元年六月，诏以前太子步兵校尉男歆绍南丰王朗，有司奏继体不告庙临轩，殿中郎徐爰议。）
　　◇郊祀遇两议
　　郊礼用辛，有碍迁日，礼官祠曹，考详已备，何偃据礼，不应重告，愚情所同，寻告郊克辰，於今宜改告事而已。次辛十日，居然展斋，养牲在涤，无缘三月，谓毛血告之後，虽有事碍，便应有司行事，不容迁郊。（《宋书·礼志》三，大明二年正月，右丞徐爰议，又见《通典》四十二。）
　　◇郊兆议
　　郊祀之位，远古蔑闻，礼记燔柴於太坛，祭天也，兆於南郊，就阳位也。汉初甘泉河东，坦易位，终亦徙於长安南北。光武绍祚，定二郊洛阳南北，晋氏过江悉在北，及郊兆之议，纷然不一。又南出道狭，未议开阐，遂於东南已地，创立丘坛。皇宋受命，因而弗改。且居民之中，非邑外之谓。今圣图重造，旧章毕新，南驿开途，阳路修远，谓宜移郊正午，以定天位。（《宋书·礼志》一，《通典》四十二，大明三年九月。）
　　◇安陆国庙祭议
　　案《礼》，「慈母妾母不世祭。」郑玄注：「以其非正，故传曰子祭孙止。」又云：「为慈母後者，为祖庶母可也。注称：「缘为慈母後之义。父妾无子，亦可命己庶子为之後也。」考寻斯义，父母妾之祭，不必唯子。江夏宣王太子，体自元宰，道戚之胤，遭时不幸，圣上矜悼，降出皇爱，嗣承徽绪，光启大蕃，属国为祖，始王夫人载育明懿，则一国之正，上无所厌，哀敬得申。既未获享江夏，又不从祭安陆，即事求情，愚以为宜依祖母有为後之义。谓合列祀於庙。（《宋书·礼志》四，大明四年，有司奏「安陆国土虽建，而奠酹之所，未及营立，四时荐飨，故江夏之庙。宣王所生夫人，当应祠不？右丞徐爰议。）
　　◇陈留国立世子议
