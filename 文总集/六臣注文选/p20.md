<!-- { "loadSidebar": true } -->
　　雍熈【综曰言富饶是同上下咸悦故能雍和而广也论语曰百姓足君孰与不足　善曰尚书曰黎民于变时雍又曰庶绩咸熈良曰衍溢雍和熈盛也】　洪恩素蓄民【善作人】心固结【综曰洪大也蓄积固牢固也谓髙祖已下积恩施惠人心固结故王莽之时皆讴吟而思汉　善曰四子讲德论曰洪恩所润不可究陈国语甯庄子曰民无结不可以固孙子曰吾将固其结】执义顾主夫怀贞节【综曰夫犹人人也言执礼义之心顾思汉德人怀贞正之志分也楚辞曰原生受命于贞节　铣曰王莽时人皆顾思汉主虽匹夫犹懐贞正之节】忿奸慝之干命怨皇统之见替【音铁协韵】谋设而隂行合二九而成谲【综曰慝恶也统嗣也替废也谓忿王莽之逆命怨汉统之替废也神也谲变也谓王莽之志隂行十八年而成变计也　翰曰奸慝王莽也干逆也神也神人之谋隂行】登圣皇于天阶章汉祚之有秩【徒结反综曰圣皇光武也章明也秩常也言明汉家之常秩　善曰廿泉赋曰圣皇穆穆东都赋曰汉祚中缺　济曰天阶天子位也】若此故王业可乐焉今公子苟好勦【子小】民以媮【逾】乐忘民【五臣作人】怨之为仇也【综曰若如此也言如此即王业之可乐也勦尽也媮犹侥幸也仇讐也今公子所言苟好尽人以侥幸须臾之乐不知人好共怨已当成大讐也　善曰毛诗曰致王业之艰难左传曰晋桓子曰无及于郑而勦民杜预曰勦劳也左传曰师服曰怨偶曰仇】好殚物以穷宠忽下叛而生忧也【综曰殚尽也宠骄也忽忘也生忧谓生已之忧患也言好尽人之财以宠极骄逸之乐忘人叛已之为大患也汉书谷永曰财竭则下叛下叛则上亡　向曰言尽人财以恣其骄不悟人叛已而取忧患】夫水所以载舟亦所以覆舟【综曰覆败也善曰孙子曰君者舟也人者水也所以载舟所以覆舟　济曰君之临人犹舟之在水御之失道必致倾覆】坚冰作于履霜寻木起于蘖【鱼竭】栽【音载　综曰言事皆从微至着不可不慎之于初所以寻木起于牙蘖洪波出于涓泉　善曰周易曰履霜坚氷至说文曰寻八尺也山海经寻木长千里枚乘上书曰十围之木始生而蘖孔安国尚书传曰用生枿栽韦昭曰林生曰蘖郑礼记注曰栽植也蘖与枿古字同】昧旦丕显后世犹怠况初制于甚泰服者焉能改裁【去声叶韵　综曰昧早也丕大也显明也怠懈也谓起行大明之道后世子孙犹尚懈怠譬如为人裁衣始制之洪大服者得而衣之何能更小之乎　善曰左氏传鼎之铭曰昧旦丕显后世犹怠贾逵国语注曰裁制也翰曰首为奢泰服行之者岂能改而裁之为俭约】故相如壮上林之观扬雄骋
　　羽猎之辞虽系【计】以頺墙塡壍【七念】乱以收罝【嗟】解罘【浮】卒无补于风规祗以昭其愆尤【综曰系继也乱理也相如上林赋曰乃命有司隤墙填壍使山泽之人得至焉扬雄羽猎赋曰放雉兎收罝罘规犹諌也祗适也愆短也尤过也言不能补其愆过】臣济奓【五臣作奢】以陵君忘【亡】经国之长基故函谷击柝【托】于东西朝廷【善无廷字】顚覆而莫持【综曰济谓度也度于奢侈谓僣也陵逾君法若季氏八佾舞于庭左传苌曰毛得以济侈于王都言尊卑所以为国今反陵之故非所以经国柝守夜所击木也颠陨也持扶也谓王莽之兵犹击柝守函谷关而三辅兵已自入长安宫朝廷颠陨无复扶持也东谓函谷在京之东西朝则京师也　善曰周易曰重门撃柝　向曰济益也是时贼臣益为奢侈以陵其君不为国家长久之计故王莽得为篡逆莽使兵击木守关而三辅兵已入长安此则西京朝廷颠覆不可扶持】凡人心是所学体安所习鲍肆不知其臭翫其所以先入【综曰所习为心所好爱者即学翫习也先入言久处其俗也　善曰书曰夫常人安于俗学溺于所闻家语孔子曰入善人之室如入芝兰之室久而不知其香入不善之室如入鲍鱼之肆久而不知其臰皆犹体所习故今言公子以长安为好亦然　向曰入染也言凡人以所学为是以己习为安犹久处鲍鱼之市不觉其臭亦犹习染奢侈之事不知其非】咸池不齐度于防【乌】咬【鸟交】而众听者或疑【五臣作疑惑】能不惑者其唯子野乎【综曰齐同也咸池尧乐也防咬淫声也言咸池之音本不与防咬同而众听者乃有疑惑子野师旷字晓音曲者以喻安处先生也言西奢泰肆情不依礼度东京俭约依礼行事众人观之谓是其一唯安处先生得知其指　善曰乐动声仪曰黄帝乐曰咸池答賔戏曰淫防而不可听者非宠宴之乐也李竒曰淫防不正也傅毅琴赋曰絶激哇之淫法言曰哇则郑李轨曰哇邪也舞赋曰吐哇咬则发皓齿然哇与防同咬亦不正之声咬或作蛟非也左传叔向曰子野之言君子哉　翰曰防咬淫声其声岂可齐度而众人听者不辨其声美恶而疑之子野师旷也善音律若听此音而不疑惑者独旷而已言公子昧奢俭之得失与众人听正乐与淫声而不相辨岂可同于师旷不惑乎】客既醉于大道饱于文义【综曰客斥公子谓闻东京文义之道若醉饱焉　铣曰客公子也得道义之味】劝德畏戒喜惧交争【综曰劝徳谓公子见先生说东京礼法自劝勉行其道德又畏惧先生之戒也　良曰交争于胷中】罔【五臣作惘】然若酲朝疲夕倦夺气褫【雉】魄之为者也【善无也字　综曰罔然犹惘惘然也酲病酒也朝罢夕倦晓夜不卧惘然如神夺其精气又若魂魄亡离其身今公子亦如之也善曰説文曰褫夺也　济曰褫惊也惘惝然若朝病酒与夕疲倦夺移神气惊散魂魄其为如此】忘其所以为谈失其所以为夸良久乃言曰鄙哉予乎予习非而遂迷也幸见指南于吾子【综曰公子本以奢侈为美谈今见先生述东京之德所以忘美失夸也良久顷乃复能言也自鄙其迷惑所学者非正也言已之惑不知南北今先生指以示我我则足以三隅反也　善曰论语曰荷蒉曰鄙哉硁硁乎广雅曰鄙固陋不惠扬子法言曰习非而胜是况习是而胜非乎桓谭上便宜曰管仲桓公之指南翰曰吾子先生也公子自责已迷幸得先生为我指南】若仆所闻华而不实先生之言信而有征鄙夫寡识而今而后乃知大汉之德馨咸在于此【综曰若如也公子言如仆所闻西京之事盖是虚华而无实録先生安处先生也征騐也言先生之言信有征騐也公子重自鄙曰如今日后日乃知大汉之德在于此耳　善曰左氏传甯嬴曰晋阳处父华而不实怨之所聚叔向曰君子之言信而有征论语曰鄙夫不可以事君尚书曰明德惟馨】昔常恨三坟五典既泯仰不覩炎帝帝魁之美【综曰三坟三皇之书也五典五帝之书也泯灭也覩见也炎帝神农后也帝魁神农名并古之君号也　善曰左传楚子曰左史倚相能读三坟五典八索九丘也管子曰管仲对桓公曰神农封泰山炎帝封泰山孝经钩命诀曰佳已感龙生帝魁郑曰佳已帝魁之母也魁神名宋衷春秋传曰帝魁黄帝子孙也　铣曰泯絶也】得闻先生之余论则大庭氏何以尚兹走虽不敏庶斯达矣【综曰先生安处先生也大庭古国名也尚髙也走公子自称走使之人如今言仆夫不敏犹不逹也公子言我虽不敏于大道庶防先生之説遂逹矣　善曰子虚赋曰愿闻先生之余论庄子曰昔容成氏大庭氏结绳而用之若此时则至治也司马迁书曰太史公牛马走孝经曽子曰参不敏】









　　文选卷三
　　钦定四库全书
　　文选巻四
　　梁　昭　明　太　子　萧　统　编
　　唐李善吕延济刘良张铣吕向李周翰注
　　京都中
　　南都赋【善曰摰虞曰南阳郡治宛在京之南故曰南都】
　　张平子【翰曰南都在南阳光武旧里以置都焉帝时议欲废之故衡作是赋盛称此都是光武所起处又有上代宗庙以讽之】
　　于【乌】显乐都既丽且康【善曰毛苌诗传曰于叹辞诗曰适彼乐国　向曰于叹美之辞丽美康安也乐都谓南都】陪京之南居汉之阳【善曰京谓洛阳也尚书曰嶓导漾东流为汉郑曰漾水至武都为汉　济曰京东京汉汉水】割周楚之丰壤跨荆豫而为疆体爽垲以闲敞纷郁郁其难详【善曰西京赋曰周即豫而弱吕氏春秋曰河汉之间为豫州汉书地理志注曰南阳属荆州楚故都爽垲见西京赋扬雄豫州箴曰郁郁荆河伊洛是经　铣曰爽明也垲高也闲敞清虚貎郁郁众美貎难详难悉也】尔其地势则武阙闗其西桐柏揭【竭】其东【善曰汉书音义曰文颖曰武阙山为闗而在西农界也汉书曰南阳之平阳县有桐栢山　良曰揭表也以桐栢山为表】流沧浪而为隍廓方城而为墉【善曰尚书曰汉水又东为沧浪之水左传屈完曰楚国方城以为城汉水以为池説文曰城池无水曰隍诗传曰墉城也　翰曰沧浪水名流此水以为城池廓犹开也墉墙也方城山名开以为城墙】汤谷涌其后淯【育】水荡其胷【善曰盛之荆州记曰南阳郡城北有紫山紫山东有一水无所防通冬夏常温因名汤谷山海经曰攻离之山淯水出焉南流注于汉郭璞曰今淯水在淯阳县南　良曰胷谓前也】推淮引湍三方是通【善曰淮水自此而去故曰推湍水自彼而来故曰引説文曰推排也山海经曰翼望之山湍水出焉郭璞曰湍鹿抟切今湍水迳南阳欀县而入淯也三方东西及南也铣曰三方谓南有淯水西有沧浪北有汤谷通水东流】其寳利珍怪则金彩玉璞
