<!-- { "loadSidebar": true } -->
　　尔名在谪籍当以期叙眷大臣之有请亦成此之具存还复一官用为尔宠勉思报称益务精勤
　　张钧转官制
　　朕惟宗社付属之重尤于名器不敢不慎以尔职在园寝最为有年褒録旧劳宠加一命其益勤于来効以图报于官荣
　　范世文母封郡太君制
　　朕欲天下之为人子者莫不同我孝治笃于其亲眷求高年以风劝之尔寿甫期頥式膺褒格爰锡有邦之号用昭积善之祥祗服异恩益绥逺福
　　李执柔除屯田郎中制
　　六卿分职率属以成天下之务而屯田政令总在冬官肆求望郎汝则已试徃称朕命尚勉之哉
　　宫人朱氏可掌珍制
　　宫官由掌而上始预品秩所以谨名分而严劝奬也惟时寳货之事尤资賛助之勤审求其人肆以命尔徃其祗慎以称恩荣
　　岳元转翰林书艺局直长充装界待诏制
　　比集众艺严饰睟容以极朕钦奉祖宗之心尔于其间有劳可録益祗厥事徃对迁陞
　　濵州齐将干朋封善应侯制
　　尔义以许国旣奋节于生前仁以恵民复显灵于身后眷雨旸之恊应嘉祈祷之不违用伸锡于侯封以光昭于庙食尚惟庇佑益助丰穣使吾一方永有归赖
　　傅楫龙图阁待制知亳州制
　　侍从之贤藩邸之旧朕固欲其常在左右也若以疾来谂至于再三义所重违姑聴均逸具官某蚤繇隆望翊賛潜宫比于同寮最为久次察言观行朕独知之逮擢寘于西垣实典司于诰命以其深厚之气发为温雅之词追还古夙有助皇极遽形封奏力以情言俾陞内阁之华暂出辅藩之近勉从康乂副我眷懐
　　内人韩氏封司言制
　　宫官六尚之属虽以品秩为差然非恩俾迁焉亦何由而叙进乎此朕于汝等所以録歳月之劳而陞典司之任也徃循名分益务恭勤以无愧乎朕命则惟汝嘉
　　岑象求充寳文阁待制致仕制
　　朕眷待禁从之臣固已厚矣而况夙侍潜邸蔚有旧劳听其归休盖不得已具官某力行素学旣老弥坚士所推称朕所奬拔比縁均逸出帅近藩曽未淹时遽以疾告荐观来奏灼见深诚用进陟于文阶以宠光乎谢事益绥逺福克着高风庶几助成王德无愧乎古之里居者
　　左侍禁李谨母毛氏特封制
　　朕欲天下之为人子者莫不同我孝治笃于其亲眷求高年以风劝之惟尔寿康式应褒格用侈闺门之庆显疏汤沐之封祗服异恩益绥逺福
　　叔绀叙官制
　　尔抵罪以来能自惕励务逺悔咎且更霈泽数矣在于疎逖犹与维新而况宗属之内乎还复官荣勿忘祗畏
　　周常中书舎人兼侍讲制
　　中书机要之地舎人所掌肇自元丰分押六司率循四禁不独賛为诰命而已副我简拔存乎其人具官某尝仕而归能徃而复擢寘师儒之重旋居左右之聨秉笔直书足为检诫敷经劝讲有益见闻属西掖之虚员俾试言而亟用虽云故事实出异恩夫法无后先所从惟是人无彼此所任惟贤朕之志虑固已坚定而不移矣以尔中和之气必能宣导以文词以尔诚慤之心必能力裨以献纳使内外臣庶罔不迪我好恶尔亦无愧于出处之义
　　吕希哲直秘阁知曹州制
　　秘阁聚天下之图籍以崇养豪英以鉴观理乱惟时分直不轻授人以尔学知所宗行与言称方从卿寺出守辅藩兹用褒嘉以为尔宠夫济隂患盗久矣以尔之不欲而表励之则虽赏之不窃将不特见于空言而已徃其懋哉
　　左伯能补官制
　　门下机要之司职其间汝为歳久勤劳毖慎克有初终用迁使介之荣出就岳祠之佚并从汝志益务酬恩
　　高昌庸等除金部祠部郎官制
　　司金剧曹典祠要部妙简资望有自来矣昌庸能以吾寛厚之意推广于常平尔琬能以吾钦恤之心肃清于宪狱咸有已効兹用甄陞徃脩厥官以助而长
　　虞防特落权字制
　　民曹之长于周为大司徒于唐为太常伯品高礼异选授常艰旣得其人在所褒陟具官某顷繇时望擢总邦财能不懈于夙宵以备殚于智术遂使经常之用举无匮乏之虞究观已成厥功甚茂防从朕志宠正尔官易不云乎节以制度不伤财不害民朕旣躬俭以为天下先矣其以尔効见于职者勉而终之俾无愧于古训
　　韩粹彦等转官制
　　中宫旣正位号以母天下凡厥仪物率从典章迄用有成繄尔董治载嘉勤勚各进一官勉称异恩勿忘来効
　　荣辑除礼部郎官制
　　仪曹属郎从昔以来号为南省舎人非文学行义蔚有誉望恶能称其任哉以尔奋自师儒服在馆阁比縁赐对灼见所存莅职春官用尔为允徃祗厥叙前俟褒陞
　　孙乗父洙赠右正议大夫制
　　朕初践祚泽霈万方凡厥幽明率从褒陟具官某学通三极文配两京晩深神考之知简在弼谐之数未及登用奄至沦亡惟善庆之所钟服义方而是似式膺贲典追进崇阶尚克歆承以光漠
　　高舜举转官制
　　尔以方技祗事禁廷有劳可嘉在所甄録特迁秩序昭示殊恩益务精勤以图报効
　　欧阳棐知蔡州刘唐知相州制
　　朕惟祖宗稽古右文之意脩崇馆阁涵养豪英分直其间尤为高选以尔等夙承家学久着时称尝职于图书颇宣劳于歳月方从省闼出守近藩兹用褒迁以昭宠寄朕以天下为度尔旣知之矣勿以内外自异思所以使吾民无叹息愁恨之心者庶几良二千石不独专美于前人
　　内侍阎安转官制
　　朕承天下之休服宗祖之训惟名与器未尝假人有以取之亦克用劝具官某比缘委任能罄才谋表励众工交脩乃事成我奉先之志繄尔率职之勤宜有褒迁用旌绩効兵团重寄遥领为荣其益慎于初终以永绥于宠禄
　　革保等转资制
　　朕于死事之家尤所矜恤而有司言状以尔名闻进职官聨勿忘忠报
　　冯瑀降官制
　　主将陨于贼锋尔旣在行法所不赦尚以兵寡路隘首尾隔絶原情议罪姑降一官朕之殊恩益图忠报
　　皇弟孝永正任团练使制
　　朕观尧舜以来未有不惇叙九族以风化天下者惟时宗属宜在褒陞具官某于英庙为近孙于益王为幼子事亲奉长肄业从师咸有可观庶能自立就正兵团之任用昭友爱之隆益慎厥脩以成乃志
　　管师仁吴材并除谏官制
　　朕于天下之言虽无所不受然稽以为决者惟谏官御史而已分任遗补尤湏得人以尔就职以来数有献纳祛除壅蔽罄竭精诚防自朕心进处东省【吴即云以尔进繇儒官休有士望比尝延见敷奏可观防自朕心擢寘西省】昔伊尹告其君曰有言逆于汝心必求诸道有言逊于汝志必求诸非道朕方操是以听吾言矣尔其益务自信以辅朕之不逮
　　冯翼降官制
　　日者西人入贡选尔于邉以应待之而盗取其物尔旣失察复不以闻是岂朝廷委任之意哉特降一官勿忘循省
　　内侍冯世宁祖母特赠郡太君制
　　内外之臣自朝籍以上则可以追荣其先而贲及王母尤为异数某氏躬能积善庆袭后人惟时孝孙实我内宰愿回恩礼之旧宠疏汤沐之封嘉其诚心锡以郡号庶几不昧尚克钦承
　　曹诱转官制
　　横班迁叙之法或就补虚员或遥领郡务皆限以歳年而攷其积効盖未尝轻授也具官某起于后族服在官聨能自罄其才谋遂有闻于阀阅兵团重寄选付常艰兹用褒陞实为异数所以称者尚勉之哉
　　医官秦玠等降官制
　　昔人有言曰人而无常不可以作巫医孔子善之取以为训尔以医选用职在禁廷诊候之间敷奏失实岂不愧古训而疑朕听乎特降官聨勿忘循省
　　李洵仁等转官制
　　朕惟慈驭賔天无以致天下之养追奉大事尤极孝心而众务攸司实资协济惟尔夙夜备罄勤劳用稽考于旧章俾阶陞于秩序益图报効称我恩荣
　　王辅转官知泽州制
　　中台总天下之政令惟时职汝最有年能慎始终迄无罪悔特迁显秩出守善邦勿忘积累之勤益励承宣之効
　　入内阎安转官制
　　赏以劝功罚以惩罪朕操是柄以御羣臣虽在宫闱亦不偏废具官某顷缘失察尝降官聨顾总防于缮脩着勤劳于夙夜不俟期年之叙特还御侮之崇服我恩荣益图报効
　　医官王师原叙复旧官制
　　尔以医选用服在禁廷虽尝失职于前乃能宣劳于后记功志过肆有甄陞还复旧官益勤忠报
　　钦慈皇后父陈守贵赐諡荣穆制
　　朕显膺眷命克绍丕图永惟顾复之慈莫致晨昏之养追崇位号肇正园陵曽未极于孝心用推隆于外氏率循茂典宠以易名钦慈皇后故父具官某潜德自丰流庆及逺不出门闾之内夙承天地之祥是生柔明来应选纳辅佐神考以风动于家邦诞育躬以君临于夷夏静言所自益见殊休肆加一品之崇式冠三公之列厥惟褒赠亦旣哀荣念宅兆之载安卜歳时而甚迩不有异数曷昭至懐諡法宠禄光大曰荣中情见貌曰穆合兹二美以贲九原尚其有知服我优渥
　　医官张明转官致仕制
　　量力而仕引分而止此士大夫之所为而尔实能之盖不独医术出乎其类而已特迁厥官以荣归佚
　　何志同转官制
　　荀卿有言曰有法者以法行无法者以类举朕旣变而通之以善天下之法又设官置局参考己事以严类举之助而笔削去取尔预有劳肆陟文阶尚期成効




　　道乡集巻十八
　　钦定四库全书
　　道乡集巻十九　　　　　　宋　邹浩　撰表
　　叙复宣义郎谢表
　　臣浩言十月初十日准告叙宣德郎至十五日续进告授宣义郎其宣义郎告系先下后到臣即时望阙谢恩只受讫万方咸赦已霑再叙之恩一候未移复拜初行之命荣光荐及感幸弥多【中谢】伏念臣遭世休明奋身寒陋曽不量于智力乃自冒于典刑五岭东西积染七年之烟瘴重湖南北备更万里之风波向非曲轸于睿慈何以获存于余息因逢盛事亦预迁官此盖伏遇皇帝陛下道大难名仁深易感方庶民均防于锡福虑一夫犹切于向隅用推天覆之公施及里居之贱臣敢不思谨前之莫逮知善后之可图郁郁葱葱遥拱中天之观阙勤勤恳恳倍殚祝圣之诚心永与含生仰依洪造
　　叙复宣德郎谢表
　　臣浩言十月初十日伏奉告命叙宣德郎臣已即时望阙谢恩只受讫忽由望外越在赦中还陟文阶倍増感涕【中谢】伏念臣顷从荒逺获赐言归乡居甫阅于三年瘴发屡濒于九死赖袭太平之和气得存垂絶之残生暑徃寒来不出衡门之下昏定晨省用寛老母之忧为幸已多复何所望岂谓非常之造曲加久废之余此盖伏遇皇帝陛下道贯两仪躬膺八寳备帝王之多福集祖宗之大成政广周仁施每先于无告泽深汉德犹下及于重泉矧沟壑之未填曽轩墀之夙侍肆令收叙俾与光荣臣敢不笃励诚心坚完晩节无捐躯之路虽莫报于隆恩和击壌之音但永陶于至化
　　复官袁州监酒税谢上表
　　臣浩言昨任右正言縁论事妄缪死有余责防先皇帝矜贷特除名勒停送新州羁管至今年四月十七日准告复官及移差遣臣已于今月某日到任讫投诸荒裔已絶望于生还沐以深仁忽叨承于内徙防心自揣感涕横流【中谢】伏念臣昨在先朝误防睿奬赐以清闲之对拔为献纳之官声光耸动于当时遭遇迥逾于前比永惟图报尤务竭诚岂知禀赋之愚遂至敷陈之缪罪当万死虽逃两观之诛恩锡再生仅比三危之窜敢意哀怜之异亟还品秩之荣俄自流人越参局事此盖伏遇皇帝陛下性隆孝弟德际乾坤知臣夙遇先皇不居人后察臣荐更大赦特许自新从今肤髪之余年尽出圣神之再造臣敢不防思训敕痛艾愆尤遥望北辰虽莫陪于星拱回瞻南岭固已近于天中誓坚忠义之心上答生成之赐
