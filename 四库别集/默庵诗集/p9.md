<!-- { "loadSidebar": true } -->
　　雨歇楼台湿未干一轮明月出云端捴夸素女开妆镜谁识仙家露玊盘影落金樽清醑滟光摇银汉露华寒年年此夜偏堪赏听彻更筹兴未阑 

　　○送阳医官回南康县 

　　轩岐术业世相传荐剡春膺上　九天指下明分三部脉囊中不贮一文钱拜官北阙初承　命返旆南安独棹舡遥想乡园明到日人人争羡锦衣旋 

　　○送王文显复任 

　　武清赤县近　京华抚字循良众所夸芹泮夜深闻读诵花封春暖茂桑麻奏功得最　天恩重振旆回辕客路赊明到正逢残腊节狱囚应有听还家 

　　○景星 

　　秋半璇霄现景星天开泰运应休祯晴光伴月辉云汉皓彩呈祥烛太清众目共瞻当午夜万年纪瑞属时平微臣何幸逢灵贶敬作诗歌颂　圣明 

　　○送章主簿之江宁侍郎尚文之兄也 

　　青杨树底喜为邻尊酒清谈几度春诗句远宗唐律度襟怀不减晋时人一官　禁阙初承　命千里关河独问津晓日都亭相别处马蹄愁踏落花尘 

　　○送邵通判之苏州 

　　奏功秋晓上蓬莱得最多夸治剧材　宫漏断时辞玊阙骅骝嘶处出金台麾旌远向吴门去民庶欢迎召父回到寄声黄太守交游浑不附书来 

　　○送温知县复任 

　　抚字才高众所夸香名异政播　京华春深麦陇飞驯雉昼静公庭看落花百里桑麻涵雨露几村弦诵接人家年来报政膺　殊渥归拥双旌客路赊 

　　○积善堂 

　　一门种德几经年清白家声远近传奕世流芳簪绂盛诗书遗教子孙贤秋风不剪临轩桂春雨多耕负郭田华扁高堂标积善会看?瓞更绵绵 

　　○黄金台祖饯送吏部孔员外回杭 

　　送人南归载醁醅黄金台畔暂徘徊停杯试问当年事此地曾招俊异材柳外骅骝怜独去花前弦管谩相催老年共喜膺　褒宠■〈扌弃〉醉东风缓辔回 

　　○送金令尹仲经之平乡 

　　尊酒相违逾十载俄惊飞舄到　金銮共怜华发添双鬓独喜清廉守一官绩奏　九重名姓显化行百里吏民安秪今膺最平乡去忍向离亭醉晓寒 

　　○挽锦衣卫指挥李効良母夫人 

　　秋深霜殒北堂萱肠断孤儿痛莫言香箧独看九胆在寒窓空见断机存遥天月冷悲辽鹤岭海风高哭夜猿懿德褒封欣有诰　恩光千古贲丘原 

　　○挽吏部张员外父 

　　一生萧散乐林泉　凤勑褒封喜暮年秋圃几看黄菊纵午窓常对白云眠花前忽弃游山屐江上空遗载酒船惆怅荒郊埋玊处亭亭落日照新阡 

　　○爱萱为林编修赋 

　　堂北幽萱晚自荣相看几度独怡情黄花浥露香偏远翠叶含烟色更清彩服戏时晴影动板舆行处绿阴生知君天性从来孝寸草常怀爱日诚 

　　○送钱郎中济民赴金陵 

　　颂台迁秩向南还玊佩晨摇别　圣颜行李半挑辞凤阙征帆几日到龙湾红亭人散青山晚粉署香飘白昼闲遥想吟余应有忆清霄飞梦绕仙班 

　　○挽朱员外松江人 

　　南宫拜秩羡才优　北阙承　恩出帝州沧海半年持使节黄梁一梦竟仙游霜寒鹤唳辽天月风冷猿啼楚树秋旅衬悬知归到日孤儿肠断不胜愁 

　　○和月泉咏金山寺诗韵四首 

　　中流屹立一孤峯天设原非禹凿功岩洞玲珑空翠滴楼台高下瑞烟笼翻经老衲白云里听法神蛟碧浪中记得当年临绝顶恍疑身在水晶宫 
　　一山四面水云高胜境从来敻不同千古鸡园峯顶上万年鳌极浪花中海门月上初锺动渡口僧归晚棹通半点红尘飞不到禅房花木自春风 
　　宝地雄蟠江渚中巍峩楼阁势凌空八窓云气连青嶂四面波光荡绮栊游览杳无车马到登临湏仗客舟通中流砥柱成千古浩刼茫茫岂有穷 
　　梵剎金山莽苍中长江四面水涵空玄厓琼岛霏空翠雾阁云窓湿绛栊蜃气晓凝禅榻润鲸涛晴涨海潮通惭予未遂寻幽兴?广羽?贝?罢新诗恨不穷 

　　○君子轩为宋先生作绍兴人成国公书扁 

　　庭前修竹晚苍苍庭下丛兰带露芳暗度清香来枕席晴分翠影落琴床湘江雨暝吟情迥楚畹春深客梦长爱尔轩中人似玊应知相对兴难忘 

　　○送医官致仕归金华为邵郎中正赋 

　　悬壶随处着芳名共说才华过宋清施药不分贫与富酬金肯计重和轻少年効职勤王事垂老投簪荷宠荣明到应知存旧业烧丹采木学长生 

　　○送达先生之新淦 

　　羙秩新迁出　帝州凉生白苎值初秋黄花白酒离亭兴画鹢牙樯淦水舟送晚蝉声随树噪横空鴈影逐波流悬知经过金陵日应有门生为挽留 

　　○送外甥为于中书沛作 

　　几年不到渭阳城一见春容满面生宾馆正连徐孺榻莼鲈忽动季鹰情官亭别处频斟酒客路行时独计程明日故乡逢故旧平安为我报家声 

　　○送王仲章归乡时均辅在北 

　　琴书收拾促归期正值严冬雪后时月冷关城鸡唱早霜寒驿路马行遅心悬蓟北思严训梦入江南念母慈此去鹏程知有日莫同斥鷃困藩篱 

　　○送指挥归绥德为赵编修作其家忠孝 

　　虎头燕颔一将军忠孝家传远近闻马上锦衣明晓日腰间宝剑动星文鹗书交荐新　恩宠鸾诰褒封旧烈勋遥想麾旌明到日狼烟不起绝妖氛 

　　○送连修撰归闽焚黄 

　　晓辞　金阙出神州此去分明是昼游红荔丹山闽海兴锦衣兰棹潞河舟凉生驿路消残暑鹰度关山属早秋悬想焚黄先垄日恩随春色上松楸 

　　○送祠祭胡郎中添麒归田 

　　黄甲同登二十年鹓班每共早　朝天忽惊觧组旋行旆那忍分襟对别筵客路西风飘冻雪关城落木锁寒烟到家旧业知何处书屋依然枕石田 

　　○送邢编修弟 

　　一门双壁世应稀客里相逢叹别违鴈渚风寒怜独宿鸰原雨霁叹分飞几程驿路迷春草半束琴书带夕晖归到故乡如有问难兄常日侍　彤闱 

　　○送冯智安太守之绍兴 

　　英年粉署擅才名郡守新除荷　宠荣环佩未辞青锁闼欢声先动越王城云开秦望山增翠霜落曹娥江倍清自古循良多有传竚听歌颂达　神京 

　　○送袭职指挥 

　　先世多知懋烈勋　清时封爵及闻孙远趍　北阙承恩宠归去南滇对酒尊客散蓟门分别袂路经巫峡听啼猿柳营明到应无事豹略龙韬足讨论 

　　○代王九皋作送同年连修撰 

　　游宦京华几度春玊堂清夜梦归频　枫宸此日偏承宠兰棹行时独问津秋水白苹迎客旆夕阳红树接瓯闽遥知明到家山日闾里争夸昼锦新 

　　○和编修许道中腊月初三日诞诗三首 

　　诞日筵开花喜簪老人光现斗之南年华纔过四旬二寿??王?大还期九十三劝酒情深人尽醉?广羽?贝?歌材薄我怀惭新诗一律劳眸电应向灯前笑拆缄 
　　清时共喜戴朝簪气吐虹光射斗南登第昔夸年十八庆生今喜臈初三玊堂名重人争羡粉署官闲我独惭称寿出关图未献临风聊为寄泥缄 
　　茅峯玊立宛如簪雄镇金陵杨子南福地从来推第一名山自古只称三学仙少术颜多厚报　国无才色更惭久别琳宫相忆剩几看道士寄来缄 

　　○送医人归田嘉兴人为朱修撰作 

　　都市悬壶雪满颠宋清名誉远相传归田此日承优诏别浦乘春放画船客路柳风飞紫燕蓬窓花雨湿青毡遥知旧业南湖上药圃春晴霭术烟 

　　○送杨太守衡之通州 

　　抚字多闻政治平分符又喜向通城沂州民吏思遗爱京国交游动别情酒尽官亭花雨歇旆迎驿路柳风轻四知自古称杨震好抗家声着令名 

　　○送主簿归老其人清廉 

　　几年花县暂栖迟仇览才名众所知报　国一心清似水归田双鬓白如丝新盟应结鸥为伴旧业还存菊绕篱遥想杖藜行乐处绿阴晴昼鸟啼时 

　　○送人之高邮教职 

　　清时振铎远驰声共说滇南教有成奏绩纔看朝　玊阙承恩又喜向　城一尊晓日官亭酒十里东风客路情文旆悬知明到日青衿几许远相迎 

　　○送人归田 

　　觧组归来雪满颠优游林壑度余年春风遶舍多栽竹夏日临池独看莲高兴每因清醑适闲情常对白云眠客来关欵无盘饤旋钓槎头缩项鳊 

　　○挽松窓先生即俞处恭也 

　　白发林泉遂野情仙游一梦到蓬瀛箕裘家世推俞附湖海声名说宋清杏坞春闲丹药灶松窓月冷石棊枰吟成椘些愁无极忍听山阳暮笛声 

　　○挽张中书父 

　　凤池有子檀才名嬴得褒封荷　宠荣银带乌纱娱暮景清泉白石遂闲情游仙忽断华胥梦乘醉应骑沧海鲸遥想牛眠埋玊处青山落日对新茔 

　　○挽知县姑苏人任遂安 

　　几年宰邑着能声襟度人夸玊雪清纔见飞凫朝禁阙忽惊跨鹤上蓬瀛公庭无复施新政民吏虗劳望旧旌 
　　京国幸多知巳友临棺哀挽不胜情 

　　○送樊参政归闽 

　　薇垣佐政几经春烨烨声名播八闽北上喜看书最考南还重见沐　恩新都门暑退飞来鴈江渚秋深老白苹到日公余应有忆诗成好寄玊堂人 

　　○送张给事中居杰升云南参政 

　　簪笔多年侍　赤墀旬宣今喜沐　恩私才华总谓公卿荐姓字谁期　圣主知晓日锦衣辞　凤阙春风兰棹上滇池藩垣后夜遥相忆肯忘鹓行待漏时 

　　○挽畊隐先生朱德润之翁也 

　　肥遯林泉鬓已霜生平名利澹相忘半犁春雨东皋兴一枕清风北牖床荏苒光阴闲里度迢遥仙路梦中长独怜埋玊龙溪上千古穹碑对夕阳 

　　○挽诗为中书沈为忠作 

　　讣逐西风到客边　黄门令子泪潸然百年正拟荣三釜一梦俄惊入九泉蕙帐夜寒悲吊鹤枫桥春晚怨啼鹃生平喜有　褒封诰淑德仍看太史传 

　　○送袁令尹复任贑州雩都县 

　　一别词垣几度秋共夸宰邑政优游花村机柕声连屋春雨桑麻绿满畴奏绩纔看飞玊舄承　恩又见棹兰舟一杯酒尽离亭晚后夜相思独倚楼 

　　○送何县丞任建阳 

　　客边曾记旧为邻游宦东瓯几度春抚字花封才誉着奏功枫陛　宠恩新一尊岐路同倾酒千里关河独问津别去此心多有忆到官母惜寄书类 

　　○送邵孟辉之任丹阳丞 

　　相识　京华半俊英拜官今喜荷　恩荣马蹄未发金台路声誉先驰铁瓮城判笔巳知霜雪凛襟怀还拟玊壶清古来佐政谁无欲独有张玄着令名 

　　○送吴太守闰复任饶州府 

　　太守循良谁第一吴公自古占魁名纔看振佩朝 
　　天阙又喜还官出　凤城行李喜沾新　雨露儿童争迓旧麾旌也知襟度襟度如秋水嬴得人称彻底清 

　　○挽工部林主事超之母夫人广东人 

　　讣音万里到　京华粉署贤郎重叹嗟箧笋香残遗彩服妆台尘掩暗菱花姆仪垂簳人争羡妇德宜家众所夸嬴得一生名石冺　褒封有勑　宠恩赊 

　　○○送郑雍言佥宪之河南 

　　昔年黄榜共题名佥宪新除荷　宠荣玊节绣衣辞凤阙青骢紫控出都城交游总惜才华老谳决应知狱讼平自古诹询称重任风谣早为达民情 

　　○送唐舟御史致仕归广东 

