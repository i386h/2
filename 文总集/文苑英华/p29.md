<!-- { "loadSidebar": true } -->
　　维皇穹之造物何灵鉴之不昭寂然隂闭倐尔阳骄风行天而启象水于【一作干】土而成妖山蛇则四翼呈嵗日乌则三足升朝亭臯背春兮失色草木先秋而欲凋萤飞火井蛙动阳飇嗟乎林之云涤山之方焦旱如何其农为【疑】是恤云祁祁而始布日杲杲而行出立啬夫于丙丁命小童于甲乙春雷无闻奋豫夜月罕当离毕阡陌之多稌不滋尧汤之下人斯疾是则坟封孝妇东海之守非才围【一作圄】系寃圄河南之尹未黜而明明我后罪已彤闱日中而御菲食昧爽而笼绣衣慨祥正兮无润嗟土膏兮逺晞冠华秉翟郡县袭舞雩之祭务农啬用山川申祝鼎之祈出徳号兮休力役铺皇恩兮铄帝晖于是验灵图稽秘录封朽腐宥寃狱损有余补不足躬籍田以率下遣皇华以问俗借如晋平老矣所好者音古乐俟文侯之睡希声懵师旷之心徳不足而自抚灾无何而是侵赤地三年兮罕辟皇天一怒兮何深野无盈尺之润山无肤寸之隂至如周宣中兴视人如子旱魃为虐于藩服羣元辍耕于耒耜饥馑荐臻炎焚未已毕崇奠釂之设不絶郊宫之祀宁莫我听忧心如圮及夫下邳内史任在责诚钟亢阳之有悔毒殱殪之无生乾坤不交兮兹焉中否雷霆不动兮何时满情求下哀于人瘼希通鉴于神明尔其广汉从事扪衷自省藻洒不时奚能泣整地则水【疑】沦金穴天则全枯玉井走羣望而何阶誓中隅而有请是以孙武止矢诮梁君之射鸟【艺文类聚引荘子太平御览引説苑并载梁君欲射白鴈行者骇之君怒欲射行者公孙龙止矢曰昔先君时大旱不以人祠公曰求雨以为民也言未卒大今君以鴈杀人乎当作孙龙止矢诮梁君之射鴈今荘子无此文而刘向新序以龙为袭以先公为齐景公非説苑也】臧文抗议非鲁国之焚巫齐阻饥而问孔郑有事而咨屠彼炎亢之为患信古来而有乎昔者商罪贯盈邢为不道周邦祀嵗于龚罚衞云与致【疑】于请讨矧獯猃兮叛涣伊将骄兮师老方按甲而天诛未廻戈而彗扫行看郅支之乱且见呼韩之保将覆油隂竚羞行潦是时也上方受厘宣室访议云台所以仰干封之兆称时运之灾浊河清兮龙马岀沧海晏兮鲸鱼来山声万嵗坛势三陔式行和銮之节常希法驾之廻皇乎备矣侯不迈哉

　　文苑英华巻二十
　　钦定四库全书
　　文苑英华巻二十一　　　宋　李昉等　编嵗时一
　　春思赋一首　　　　春赋一首
　　惜余春赋一首　　　元日观上公献夀赋二首
　　春思赋【并序】　　　　　　　王　勃
　　咸亨二年余春秋二十有二旅寓巴蜀浮游嵗序殷忧明时坎圣代九陇县令河东柳太易英达君子也仆从逰焉髙谈胷怀颇泄愤懑于时春也风光依然古人云风景未殊举目有山河之异不其悲乎仆不才耿介之士也窃禀宇宙独用之心受天地不平之气虽弱植一介穷途千里未尝下情于公侯屈色于流俗凛然以金石自匹犹不能忘情于春则知春之所及远矣春之所感深矣此仆所以抚穷贱而惜光隂怀功名而悲嵗月者也岂徒幽宫狭路陌上桑间而已哉屈平有言目极千里兮伤春心因作春思赋庶几乎以极春之所至析心之去就云尔【析心王勃集作以析心】
　　若夫年临九域韶光四极觧宇宙之严气起亭臯之春色况风景兮同序复江山之异国感大运之盈虚见长河之纡直蜀川风候隔秦川今年节物异常年霜前桞叶衔霜翠雪里梅花犯雪妍霜前雪里知春早看桞看梅觉春好思万里之佳期忆三秦之逺道澹荡春色悠扬懐抱野何树而无花水何隄而无草于是仆本恨人平生自沦懐书去洛抱劒辞秦惜良防之道迈厌他乡之苦辛忽逢边候改遥忆帝乡春帝乡迢逓关河里神臯欲暮风烟起黄山半入上林园防斜分曲江水玉台金阙纷相望千门万户遥相似昭阳殿里报春归未央台上看春晖水精却挂駌鸯幔云母斜开翡翠帏竞道西园梅色浅争知北阙桞隂稀敛态调歌扇廽【集作端】身正舞衣银蚕吐丝犹未暖金燕衔泥试学飞妾本幽闺学歌舞寜知汉代多廵抚前年斋祭谒甘泉今嵗笙箫祠后土桃花万骑喧长薄兰叶千旗照平浦见原野之秀芳【集作方春】忆山河之遂古长安路狭绕长安公子春来不厌看杏叶装金辔蒲萄缕玉鞍耸盖临平乐廻笳出上兰上兰经鄠杜挥鞭日将暮白马新临御沟道青牛近出章台路章台接建章垂桞复垂杨草开驰马埓花满鬬鸡场南隣少妇多妖婉【集作婉娆】北里王孙驻行幰乍怪前春节候迟预道今年寒食晩伤紫陌之春度惜青楼之望逺紫陌青楼照月华珠帷黼帐七香车蛾眉画来应几様蝉鬓梳时髻欲斜恨雕鞍之届晩痛银箭之更賖行行避叶歩歩看花自狂夫之荡子【集作因征夫之狂荡】成贱妾之倡家狂夫去去【集作一去】无穷已贱妾春眠春未起自有兰闺数十重安知榆塞三千里榆塞连延玉关侧云间沉沉不可识葱山隠隠【集作隐嶙】金河北雾里苍苍几重色【集作程黒】忽有驿骑出幽并传道春衣万里程龙沙春草遍瀚海春雪【集作云】生疏勒井泉寒尚竭燕山烽火夜应明语道【集作闻道】河源路逺逺谁知【集作是】夫壻苦行行君子塞外多霜露为想春园【集作春台】起烟雾游丝生【集作空】罥合欢枝落花自绕相思树春望年年絶幽闺离绪切春色朝朝防【集作异】边庭羽书至都防新封万里侯将军稍定三边地长斾犹衔扫云色寳刀尚拥干星气昨夜祁连驿使还征夫犹住鴈门关【集作尚驻玉门关】君度山川成白首应知嵗序歇红顔红顔一别同【集作成】胡越夫壻连征恨城阙羗唯横【集作横吹】陇路风戎衣直照关山月春色徒盈望春悲殊未歇复闻天子幸关东驰道烟尘万里红析羽摇初日繁笳【集作弱非】思晓风后骑犹分长乐馆前旌已映洛阳宫洛阳宫城纷合沓离房别殿花初【集作初周】匝河阳别舍抵长河丹轮绀幰相经过戚里繁珠翠中闺盛绮罗凤移金谷舞莺引石城歌向夕天津洛桥暮争驱紫燕黄牛度闲居伊水国【集作园】旧宅邙山路武子新布金钱埓季伦欲偿瑚树复有西墉春务寡更值南津春望冩入金市而乗羊出【一作行】铜街而试马叶抱露【集作草犯春】而争宻花牵风而乱下锦障萦山罗帏照野司空令尹之博物二陆三张之文雅新年栢叶之樽【集有美字】上已兰英之斚【斚集作酒醇】春来并是春何啻两违秦【一作京春】忽逢江外客复忆江南春罗衣乗北渚锦袖出东隣江边【集作南】小妇无形迹特怨狂夫事行役凤凰山上花无数鹦鹉洲中草如积【集作树非】春江澹容与春期无处所春水春鱼乐春汀春鴈举君道玉门关何如金陵渚为问逐春人年光几处新何年春不至何地不宜春亦有当春逢逺【集作新】客亦有当春别故人风物虽同候悲欢各异伦归去来春山恣闲放蕙畹兰臯行可望何为悠悠坐惆怅比来作客住临卭春风春日自相逢石镜岩前花屡宻玉轮江上叶频浓髙平灞岸三千里少道梁山一万重自有春花煎别思无劳春镜【集作日】照愁容盛年眇眇辞乡国长路遥遥不可极形随朗月骤东西思逐浮云几南北春蝶参差命俦侣春鸎绵蛮思羽翼余复何为此方春长叹息防当一举絶风尘翠盖朱轩临上春朝升玉署调天纪夕憇金闺奉帝纶长卿未达终希达曲逆长贫岂剩贫年年送春应未尽一旦【一作嵗嵗】逢【集作宜】春自有人
　　春赋　　　　　　　　　　李　邕
　　肇木徳以周仁啓春生而赋质二仪泰而广运三正合而元吉和气蔼兮充防光风浏兮被物岂因时而则舒亦乐道而奚恤我圣君大抚万国肆觐羣后受天之禧嘉嵗之首文物粲于南宫兵戈森于北斗揽百辟以同心贡千春之遐夀于是明诏有司摅求时令迈惟一之徳究吹万之性勦土木之庶【一作共】功阜稼穑之勤政畋渔止杀狴牢复命至若固隂往闭蛰户未开蛇盘地蓄燕伏岩猜穴蚁敛翼氷鱼鼓鳃蠢蠢宛委戢戢低迟击蒙兮乆矣耿献嵗兮悠哉谓将死而没代俄【一作忽】作觧而惊雷廓视聼于壤脱飞骛于焚莱瞰青阳以书物事白日而登台观乎旬时甫田宿昔曽薄惊洪铸之神用伟元化之工作巻山河之变衰置天地之和乐律何谷而不暄光何容而不灼植也知归动焉咸若尔乃杨廻曲沼李杂芳园条烟浓而曳地花锦缛而当轩玉顔景照罗袂风飜惋良人之諐信省贱妾而衘恩蝶栩栩兮梦感鸟嘤嘤兮思存戞瑶柱以絙瑟引金斚而浮樽俯侯轩而下泣贻韶物而何言借如老军追北逺使穷河宵驱鸟逝野次星罗氷皑皑而雪下风飒飒而霜过迟日一煦挟纩尝多遣畴嵗之寒粟袭初节之妍和千岩为之动色万壑为之流波将回辔而秦望请举手而豳歌则有第髙公族鼎贵侯家丹楼纒于御道画阁【疑作閤】耸于朝霞明珠买妾黄金掷鼃列行逰衍直视骄奢跨浮云之寳骑顿流水之香车漫平郊而借草緫上苑而观花飞鞭蹴鞠旋舞琵琶麾戚里之途逺驻长安之日斜岂知夫东门在野北渭需沙散归闲之召父隐养正之姜牙趣下里之潦倒諠乐士之繁华苟炙背而垂钓但开田而种
　　惜余春赋　　　　　　　　李　白
　　天之何为令北斗而知春兮回指于东方水荡漾兮碧色兰葳蕤兮红芳试登髙兮逺望【一作望逺】极云海之微茫魂一去兮目【一作欲】断泪流顔【一作颊】兮成行吟清风兮【一作青枫而】咏沧浪懐洞庭兮悲潇湘何余心之缥缈兮与春风而飘扬思飘扬兮无限【一作飘扬兮思无限】念佳期兮莫展平原萋兮绮色爱芳草兮如剪惜余春而【一作之】将阑每为恨而【一作兮】不浅汉之曲兮江之潭把瑶草兮思何堪想逰女于岘北愁帝子于湘南怅无晤【一作恨无极】兮心氤氲目眇眇兮忧纷纷披卫情于淇水结楚梦于阳云春每归兮花开花已阑兮春改叹长河之流春【一作速】送驰波于东海春不留兮时已失老衰飒兮情逾疾【一作老衰飒而徒疾在又作老衰飒兮情逾在】恨不得挂长绳于青天系此西飞之白日若有人兮情相亲去南越【一作国】兮往西秦见逰丝之横路网春辉以留人沉吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横危涕【一作涕泪】兮怨春华遥寄影于明月昔送【一作送夫】君于天涯　　凡一作皆文粹
　　元日观上公献夀赋【以题为韵】　　王　起
　　嵗移木徳春变铜浑观上公之献夀表南面之居尊赞以至诚俾天长而地乆陈乎盛礼亦星列而雷奔所以上増景物所以下答湛恩岂徒阅夫济济而彼元元时也百辟无哗九賔有秩玉帛林防簮裾栉比声明叶于载阳天文宜于初吉于是紫殿昼皇舆出仰之如天就之如日献大君之夀善颂善祷觌元老之仪匪徐匪疾皤皤元老首出朝端仰紫宸而展敬回黄閤而即安振冠劔之翼翼曵环佩之既进退而有度亦容止而可观将奉一人之庆而为万国之欢逺映珠旒旁临霜仗赫赫在下明明在上奉觞而进持盈有俯偻之容祝夀而旋庆赐被鸿恩之畅应千年而莫厚宅百揆而谁让祥光郁霭佳气葱茏时剡剡以趋履每兢兢而鞠躬拱北辰之尊不异乎台居列宿献南山之夀更闻其岳视三公既而天顔廻眷尧酒毕献乾坤永固上下无怨礼循墙而已退福如茨而咸劝则山呼万歳徒称汉日之祥天锡九龄讵比周年之愿谅羲轩之道洽实伊容之徳建冝乎景禄克受赓歌不朽如冈如陵可大可乆亦何待华封之祝然后増尧之夀
　　第二【同前韵】
