<!-- { "loadSidebar": true } -->
    至明者莫尚乎金镜，可类者莫先於圣心，既施之於日用，如握此以君临。有象必昭，含万灵於睿圣；无幽不烛，若百炼於宸襟。稽夫禀气於无形，成功於至妙。苟取喻於在掌，讵有疲於屡照。外发皇明，中凝德耀。克符磨莹之体，允叶提携之要。故能洞达千里，高临兆人。寻元而光彩盈手，考理而贞明在身。虽行喙息之微，形容无隐；信率土普天之士，肝胆俱陈。莫不深贮乾坤，大极区宇。诚非出匣以斯举，讵谓临台而下取。洁澈在心，深沈似古。笑飞鹊以将绕，鄙芳菱崦欲吐。懿夫皎皎斯在，兢兢自持。异枢衡之是秉，见藻鉴之无私。所以辨愚智，洞华夷。岂惟分大小，别妍媸。尘垢不染，英明在兹。魑魅於焉而远矣，奸邪无所以藏之。是知悬魏宫者难侔，挂秦台者莫及。讵端拱而见舍，谅临朝而尽执。孕玉烛以光动，写珠庭而影入。盖以持察群品，非窥圣颜。迥出声身之表，如存指掌之间。事异轩皇，得元珠於物外；功逾羲叔，御白日於人寰。宜乎永保清平，长称明圣。当宣室以洁朗，逗皇图而辉映。臣知六五帝而四三皇，实由握乎斯镜。
    ○义路赋（以“言有君子，得行斯路”为韵）
    义则本在，路犹强名。虽无有而为有，亦时行而则行。人或未知，谓投足以山险；心如能制，信在躬而砥平。既绝回邪，无差正直。居则思之而可见，忽尔觅之而安得。默识终始，潜名南北。昧其所在，迷吾道之康庄；能此是敦，造先王之阃阈。然而视之者不为好径，赴之者岂曰多歧。迈德而谓其达矣，立身而何莫由斯。圣人每修，孰虑乎崩榛所塞；君子常喻，宁求其老马能知。稽夫近远甚夷，往来无苟。周朝之柱史奚弃，国之贞妻自守。旁生行叶，於列树以宁殊；中引德车，在摧轮而何有。莫不亘深仁宅，遥通礼园。匪豺狼之所到，惟干橹以斯存。若乃循其轨，游其藩。有如入颜巷之中，恬然自乐；复以经桃蹊之上，寂尔无言。可以导彼深诚，臻乎奥旨。相尽重气之士，相护皆舍生之子。徘徊其侧，多感分以遗身；驰骛於中，必先人而後己。厥大斯著，其高或闻。异邪途之径捷，与左道以歧分。五霸三王，既适此以图业；忠臣列烈士，亦从兹而报君。夫如是，则是所为，坦夷斯喻。於以辟百家之蔽塞，於以洞五帝之旨趣。悲夫冲蒙行险之徒，曷不遵乎此路。
    ○鸟求友声赋（以“人自得求，友声之道”为韵）
    日暖风轻，有黄鸟兮。关关嘤嘤，始乘春而出自幽谷，俄择木而求其友声。尚沮群猜，每念载鸣之侣；方期类聚，讵无相应之情。於是红破园桃，青匀叶柳。韶光媚原野之始，宿雨霁池塘之後。由是见迁乔，栖翱寡友。潜符切切之义，爰发之口。林间乍啭，诚谓乎知音可期；陌上频啼，似恨其离群已久。既而雅叶交应，如怀故人。得鹦鹉之流言不信，见灵鸟而白首如新。灌木烟中，念友朋而有待；杨园景里，岂鸠集之无因。鸣亳既殊，攀稽靡异。犹角徵之先奏，俟宫商之有自。遂使夕阳桥畔，人人增感别之愁；晓色楼前，处处动伤春之思。族类安在，间关未休。想王睢兮从吾所好，知斥兮谓我何求。岂比蜀魄衔冤，啼巴月於长夜；燕鸿失侣，叶边云於凛秋。懿夫隔雾弥幽，含风转好。似宏三益之旨，足警寡闻之抱。想伊鸟也，犹推故旧之心；矧乃人斯，忍弃友朋之道。取则宁远，流音在兹。尔苟嘤鸣而占矣，吾将德义以求之。虽慕惠庄，愿定交於他日；如令管鲍，得擅美於当时。夫如是，则结绶何惭，弹冠不惑。伐木将废而莫可，谷风欲剌而安得。已乎！弗谓斯鸟之声至微，而忘其是则。
    ○松柏有心赋
    彼木虽众，何心可持。惟松柏其生矣，禀坚贞而有之。所以固节千岁，凝芳四时。积翠森疏，见冒雪停霜之性；攒空萧瑟，无改柯易叶之期。懿夫外耸森棱，内扶刚直。或盘根於幽涧之畔，或挺资於高山之侧。岂侪兰桂，何惭荆棘。叶殊而可谓不同，节厚而尽云难测。相连夹路，在成城而稍侔；未可为薪，比死灰而莫得。媲匪石而枝劲，叶悬旌而影摇。苟无惧於早落，亦何忧於後凋。耸干山巅，且甚长於众植；成行陵上，终不乱於惊飙。矧乎万树含秋，千林向晚。方见夫鹤栖之所弥茂，麝食之馀不损。天台溪畔，若有意以垂阴；太华峰前，岂无情於固本。既立端操，宁惊大寒。似盖而秦封翠敛，如愁而殷社烟攒。势迥蒿莱，竞高标於尘外。时当摇落，争秀出於林端。岂无井上之梧，亦有园中之柳。当春色以自得，在岁寒而则否。曾未若方寸斯抱，层空可凌。藿虽倾而莫比，蓬非直而何称。至如严气方劲，翠色犹增。亦何异君子仗诚，处艰危而愈厉；志人高道，当颠沛以弥宏。是知斯木惟良，因心所贵。各固结其修干，共青苍於四气。然则喻礼於人，欲舍此而何谓。
    ○跬步千里赋（以“审乎致远，行之在人”为韵）
    彼道虽远，惟人可行。积一时之跬步，臻千里之遥程。亦如尘至微而结成山岳，川不息而流作沧瀛。是则大自小成，遐因迩至。理苟均於积习（一作素），义必资乎驯致。莫不究其攸往，明其所自。不因布武之间，那及同舟之地。终寻高躅，必可继於飞鸿；不蹑前踪，安得齐於赤骥。是则欲追迢递，无或踟蹰。始谓与其进也，不亦远乎。玉趾勤迁，谅金城之可越，方城渐近，宁汉水之难逾。矧夫高以下为著，显以微为本。既曳踵以将至，盖执心而忘返。行行莫止，岂辞明月之程。去去不停，宁惮黄云之远。但勉行之，终能及之。苟循途而坦坦，盍履道以孜孜。知肯裂裳，自等聚粮之义；岂劳由径，当齐命驾之期。得非务进弥专，遄征有禀。念踽踽以无怠，故亻キ々而滋甚。自勤跋涉，邯郸之学全殊；不暇因循，燕宋之遥可审。然而志弗休者，虽难必易；行不止者，虽远必臻。亦犹积水为莹冰之始，层台实累土（一作木）之因。大道能遵，终及奔驰之子；中途傥废，诚惭跛之人。虽有局员来，踌蹰斯在。将欲拔迹霄汉，超踪寰海。或能开道路，解絷维，则千里之途可待。
    ○樵夫笑士不谈王道（以题为韵）
    多辩名士，能文硕儒。或有不谈於王道，终知取笑於樵夫。幸遭仄席之时，遂皆沈默；遂使执柯之子，因此胡卢。当其野集遗贤，朝称多士。九土咸欢乎富庶，四夷俱混於文轨。尽合赞洪猷，歌至理。而悬河健口，未闻衮衮之辞；掷地清才，不述便便之美。有夫则野，其业惟樵。或怡情於涧侧，或放志於山椒。乃曰：凡在吾侪，犹欣渥泽之汪；岂伊作者，长使声歌之寂寥。所以向彼息肩，因兹掩口。是山中拾箭之际，正洞里观棋之後。尤堪抚掌，念牧竖以知无；聊用解颜，问樵人之信不。况乎迈三代，功超百王。士非君则好爵奚取，君非士则休声不扬。岂言泉之杜竭，抑辩囿之荒凉。侧耳听时，嫌寂寂於都下；负薪归处，辄怡怡於路傍。盖以沐浴昌期，优游元造。俱为卷舌之辈，不及击辕之老。冁然未已，殊主人之答宾；莞尔难持，异下士之闻道。岂谓乎力伐摧柏，声腾夕岚。足令墨客增愧，词人有惭。是知运属无偏，合著奚斯之颂；时当有截，须陈吉甫之谈。方今君则唐虞，臣惟周召。称扬者皆白怪之辩，皆咏者尽雕龙之妙。可以流播千古，锵扬八徼。若然则采樵之徒欤，又何由而窃笑。
    ○耕弄田赋（以“宫里为田，劝率耕事”为韵）
    当昭帝之御乾，时犹眇年。能首率於农务，遂躬耕乎弄田。理叶生知，早识邦家之务（一作本）；事殊儿戏，斯为教化之先。当其天驷既端，土膏初起。命开钩盾之侧，将幸上林之里。有司於是整沟塍，修耒耜。另置膏腴之所，取法百廛；旁观龌龊之间，如方千里。帝乃驾雕辇，出深宫。展三推而不异籍千亩以攸同。且曰：朕位极元首，身惭幼冲。每访皇王之业，无先播殖之功。未遂躬亲，於彼神皋之内；聊将树艺，於兹禁苑之中。然後俯天颜，拥农器。向畎浍以懋力，对锄而多思。岂无宴乐，不如敬顺於天时；亦有游畋，莫若勤劳於农事，是则非同学稼，粗表亲耕。既留心於东作，宁无望於秋成。环卫近臣，尽起西畴之兴；宫闱侍女，微生南亩之情。於是稼政既修，稻人是率。千牛之列有序，九扈之官咸秩。神农旧务，尝废於他年；後稷馀风，复兴於此日。嘉夫戏或是戏，为胜不为。审殷阜之由此，知艰难之在斯。自昔庸君，多昧三时之务；惟兹少主，能分五地之宜。故得教化下敷，皇猷上建。人忘荷锸之苦，俗有（一作靡）带牛之愿。因知翦桐叶以命封，未若耕斯田而天下劝。
    ○延州献白鹊赋（以“圣德遐及，灵禽表祥”为韵）
    我後君临九有，仁被诸华。伊炳灵之白鹊，倏效祉於皇家。变尔羽毛，以表恩沾於飞走；生乎边鄙，是彰泽及於幽遐。始其决起春巢，轻翻素翼。不类雕陵之异状，自受金方之正色。罗氏潜藏，封人既获。且曰：昔闻兴咏於《召南》，今见呈祥於塞北。乃发天庆，昭皇德。望云将献，鹄归齐使之笼；拜表初行，雉别越裳之国。既而臻凤阙，进丹庭。粉焕成桥之羽，霜凝化印之形。奚稽瑞牒，克叶祥经。异丹雀之呈质，同素乌之效灵。帝嘉其贲然斯来（一作来思），爵尔难及。俾遂性以饮啄，顾无群而翕习。由是绕树星飞，依枝玉立。乍捕蝉於上苑，不羡莺迁；或报喜於丹墀，何惭凤集。故得彩迥群类，名超百祥。播休徵於有截，昭圣祚之无疆。月下南飞，过银河而混色；风前东向，映琼树以增光。若乃潜下庭隅，远分林表，迷彼鸟之{羽高}々，奋尔驹之皎皎。狼生殷代，诚福应之未如；鱼跃舟中，谅贞符之尚小。曾未若影度帘曙，声来殿深。美掩条支之献，珍逾陇坻之禽。昔在遐方，玉每抵於昆岫；今以至德，巢可窥於禁林。是知斯鹊来仪，惟天瑞圣。俾尔羽之洁朗，竟有时之清净。臣闻雁有歌而雉有诗，又安得不形於赞咏。
    ○阙里诸生望东封赋（以“圣德光被，人思告诚”为韵）
