<!-- { "loadSidebar": true } -->
　　陈子睿葊中康熙丁酉科顺天乡试副榜亲串走贺而问贺言于予予即以贺论前明庸经书八比取士举之乡会之京师对于殿廷皆为无用之文然束一世之富贵功名于此一途天下靡然向之入彀者遂无忧贫困而亦争自磨砺高节矫廉以峥嵘于宦衢其贺也亦宜无何而今大异吏道多端甲乙榜如附赘悬疣得者少自矜饰而生计遂致萧条以故不自爱惜多夤缘请谒为苟活计一跻仕版上下分肥终以委顿可悼可叹而何可贺陈子天性淑善笃孝友尝从予问业亦欣然以圣学可学曾订日记自考功过今通籍而中副车吾知其必自爱惜断不骫骳请托与世上下也是则可贺矣昔叔向贺人贫柳宗元贺人失火皆人所不贺而贺者也今于陈子则人贺而予亦贺焉者也但人之贺也谓其富贵有阶也予之贺也谓其身名可不失也不知陈子将何贺乎哉
　　贺赵伟业中举人序
　　安平赵君伟业闻颜习斋先生之学而悦之以丁酉七月中澣率其子渐逵抠衣过予庐问身心经史并及河洛太极诸说刮辨黑白犁然当于其心因北上应顺天秋试遂中是科举人十一月上旬金陵程石开年才踰弱冠寄予书三年始达则读颜先生年谱与四存编及予大学辨业而深幸后儒之痼辙不迷也缕缕数千言矢以共明圣道而其书则渐逵得之他手赍至且谓其尊人里闬称贺求一言嗟呼颜先生斥摈歧途远宗圣传俗之大惊小怪固其所也乃北方如赵君诸贤既愿私淑而南中复有后进殊尤笃信其说吾知天地神圣之有灵而周孔之道不泯泯于世也可冀矣今人称中举曰孝廉曰登贤书以汉举孝廉周书行艺皆于乡今取士先于本省乡土故云然以八比选士谁问其孝乎廉乎所谓闾胥书敬敏任恤族师书孝弟婣睦有学党正书德行道艺者安在乎名存而实亡似是而乱真学术之错误即此不可晓然欤赵君本刘姓其父怜其姑家无子命之继少苦寒业纺织从师读书数月遂弃去而少隟即于僻处翻阅寻人析赏年二十有九补弟子员今跻伟科而匔匑修谨舌耕砚食不妄取与一承赵氏宗祧一则其本生父尚无恙四弟列膝下时佐甘旨孝廉贤书之称他人虚之赵君不且实之也哉自是倡明圣道以益大其学则可贺者多矣
　　    真定黄氏家谱序
　　吾览黄氏家谱而叹其孝思之不匮也论迹慈易而孝难语道孝纯而慈驳奚以明其然也牧竖伧夫无不顾复子若孙牸之舐犊乌之餔雏以我之所生故不自知不自解而惟恐伤之凡物尽然是易也然其间禽犊姑息以致坏其所生者比比也故道多驳孝则上返吾身之所自生由父而祖而远祖仪礼云飞走知母而不知父自慈乌返哺而外鲜有知所生而报之者又云野人曰父母何算焉都邑之士则知尊祢矣大夫及学士则知尊祖矣是为难矣然小孝称小德大孝称大德孝子不匮永锡尔类未闻孝而犹有乖沴者也故其道为纯不学易乎乾坤索而为六子慈也而所生如否如剥如明夷如蛊或以毓戾滋争阳卦多阴阴卦多阳如蒙师下为坎曰以刚中曰刚中而应大有晋上为离曰柔得尊位曰柔进而上行以乾坤为父母也不忘本也则其辞利以吉非此道耶黄君时雍康熙癸酉举于乡司铎予邑甫下车即远顾荒里匑匑言行相顾之君子也复见见其长君龙章捷癸巳科文闱次君升远捷丁酉科武闱皆霦然质有其文且孙枝兰苗玉莹谓黄君何慈以昌后如是既而持其所著家谱丐序载其父武举公祖文学公曾祖武举公以至北迁始祖总旗公皆历有传述木本水源之思蔼如也其子姓之椒聊蕃衍洵有自哉黄君年七十矣尚精力教思不倦知其益扩而大孝得天者未艾也吾行以观之
　　  阎户部诗集序
　　三代教士有四术曰诗书礼乐礼乐于今蔑略久矣书后有廿一史通鉴其续也而宋明史辞芜事杂通纲仅登虚言为时文用鲜知政事之纲领者惟诗自骚赋汉魏乐府以及唐人律体虽刻画风云月露视三百篇达政能言之道相径庭而其大小正变以各道其性情则未有殊也自明季虞山钱氏宗宋而绌唐于是风云月露之辞变而马勃鸭薉弥漫纸上而诗乃卑而不足道虽然余尝慨晚近诸学俱衰道德衰经猷衰文章衰惟诗犹为健举其故何也自唐以排俪为时文明以帖括偶比为时文而指仿经史散行者为古文而诗与古文遂为才子文人所竞上然明以时文取士而专用宋人注说语录章句阗贮心胸虽勉为古文大约不离其靡俚之时文者近是归震川茅鹿门辈亦不能自脱也而李北地王弇州决而弃之又饤饾秦汉词语貌似神去诗则与时文别为术涂攻之者相诫宋后语不以入故明代古文卑苶而北地大复之诗突过元宋而逼盛唐其时畿辅近地如虑次楩王青屏顿鸥汀之俦可歌可传者指不胜屈也逮及  兴朝宋人道学之焰盛极而衰伏之古文与诗浸以日上文则侯朝宗毛河右王昆绳诗则河右以及屈翁山申凫盟戴沧洲皆崛起树坛壁一起宋元之衰如吾邑户部阎君公度亦其一也公度与沧洲居相近夙闻其说而延王五公先生于家日相刮摩又博极坟典不滞宋人篱下故其发为歌咏皆有法度非苟成者且天性近道不必斤斤圣贤成橅而恬淡名利每篇中守拙安卑之致一倡而三叹焉其于达政能言未知观者若何而几几乎可以兴观可以羣怨矣呜呼能无传哉予故僭为雠校俾其诸子开雕以问世焉
　　  送杨公宾实贵州布政序
　　己亥长至后塨如保定府适闻巡宪杨公报擢贵州布政司谓之曰今之政事惟钱谷刑名二者而藩与臬实司之臬彰瘅善恶民命风俗攸关藩则但持铢两令平耳虽然惟其人今公以道平刑而陟黔山僻荒瘠一线逦迤转之滇开山泽固兵民非仅钱谷也公曰然前巡抚刘公荫枢招集流亡有功莅任当谘利弊而行焉塨辞如都晤方子灵皋言公在保定甚有守州县苞苴谢却制台初度属官佥朝服进将上寿公独补服众异之公曰吾以为朝服非可轻用也众无如何皆改补服岁七八月制台病阖属官及绅巾商民建醮诵佛经公独否制台于郡东修大乘庵落成亲诣上香演爨弄邀公往凡八往返署吏长跽从臾公曰非公事也卒不往方子曰是足尽公乎吾尝知公南书房  朝廷出西洋三角算问公将附周易后公曰西洋法诚密然与三圣人易不必比附一日又以后人所绘河图洛书下问公阅毕奏云以臣观之无佳处吾自观光来未见有挺挺如公者也因问其政绩余曰塨杜门不通世事未能知也然略闻其一二巡道司八府刑名书吏率绍兴人有事必投其门以货轻重上下其手每狱累年不决居停皆满公至则试书吏不通者汰之通而素有能名者置内署给饮食其家人水火不得通州县案卷至书吏仅得一签识即送公公日夙兴发文卷讫即二门下锁不会客将案卷起讫细研然后升堂审讯豪发无遗照乃止诸命案盗情不逾数日即狱沃羣向辖门叩触驩呼而去吏胥虽欲干没一钱不得也贪者褫蠹者窜今士民闻去行吟坐叹或涕洟泪下方子喟然曰天下业也如吾与子著书立说则万世业也塨曰唯唯否否自宋史分道学传以后明初定鼎惟宋景濂一人而教诸王读书开创大略无一言及者其后薛文清丘琼山身跻宰辅然薛于清介丘于进大学衍义补外无所建竖较之王三原李文达不讲道学者反逊也岂史氏遗之耶抑道学之仅可自治而不能及人仅可著书立言而不能勒功树业耶若是则圣经之明德亲民为虚语矣今得我公而为前儒一洒之是万世可传可法者也若但纸上圣贤口角道德奚济乎奚济乎方子亟起避席曰谨闻教及归遂次其语以送公行
　　  赠衡水刘生序
　　岁之辛丑杪秋学使者陈公秉之按临上谷传博野儒学教官曰曾览颜习斋先生四存编传道大儒也其今博蠡二县诸生投公呈吾将请于  朝奉颜先生祀文庙乡贤已而果行且面诲诸生谆谆以习斋学行为的予忧居不得晤也讶其何以能是及白任若自南来乃知衡水门人刘生廷忠实发之生之师王宗洙闻学使者辩性因令生呈颜先生存性编学使面问生存性大旨生历历以对若孔孟为之亲授而与张程对难者学使大奇之后屡召见赐之食论古今学术人物日晡乃出论每出学使外学使屈服时生方以童子试入泮则学使喜而特拔之也于戏亦今士之豪杰矣使游吾门者尽能如刘生彰明颜先生之学文周孔孟不逌尔称快于天而圣道朗朗揭日月行哉予传习斋学思与天下人共而不可多得长子习仁质直而通解每外无可告归入家庭辄窃喜以为膝下有人与闻可备后此来问者之往复也今岁八月倏去予生理几断昔孔子阨于陈蔡遂疑道非今之灾旤甚于围饿吾道非耶奚为至于此乃刘生忽发之学使者扬之始知圣道尚在人心而主张其事者未必非也从此改过迁善求广其传又轧轧有生机焉是则丧我者吾儿习仁而苏我者刘生廷忠矣吾此后之望刘生者厚矣
　　  赠张可玉序
　　南乐张可玉以避荒游豫晋江北诸处为贾而不屑也折节从陈右函诸人读书为学已而归北来执贽癸卯下榻予斋觇之能甘贫守命不取非义呜呼此作圣基也汩没者无论予生平惟见颜习斋先生义命之闲不踰尺寸其它交缔所称海内殊尤者如王昆绳少以经济古文自高不可一世谈学亦睥睨宋儒方灵皐谓之曰勿遽也今突有天使来临加寒微以卿相而漠然不为华归之程朱乎归之吾子乎昆绳默然内省恽皋闻博学有声而一闻予言习斋学遂斥去旧习力追圣道省躬崇德然言家世科第未能洒然即灵皋翘翘乎视富贵利达如淖涂而入之文锦膏梁无克尽脱尝痛自刻责今可玉独毅然以此为基吾喜之不寐矣虽然视以人情则巨程以圣道则微是特公绰之不欲耳若欲成人文以礼乐其功有可穷哉且可玉遨游天下世学染之者有二一习入读书明理之说恐以翻诵虚揣自是也一闻异端葆摄方技家言或偶尔尚珍奇之也其悉湔之而循循然礼乐兵农子臣弟友仁义礼智斯可以上达矣然而犹有说吾子所谓孑孑有守者于冷淡时见之也彼侯门炙手独非吾人阅历时乎世固有甘心寂静而摇情喧热者矣孟子曰富贵不淫贫贱不移非居广居立正位行达道之大丈夫孰归之
　　    赠王子宗诛之任成都令序
　　衡水王子宗洙得颜先生四存编及予传注平书订韪之一再谘度已而过其庐质经析疑叹其不为帖括所痼然未得数数然观其经济也无何陈学使莲宇校士王子附丽平书条陈数款学使以为娴经济闻于  朝以拔贡越格授成都令于雍正二年岁暮旋里忩忩然去寄予书曰闻教于先生者颇详矣断无变塞者予见之翟然而顾愧吾昔之语王子者实未详也或旋干而转坤或权安而小济或诡遇以获禽畔乎其各途也越人有为水学者闻银夏之间有瀚海焉具天潢辘轳往而不施于用归泛黄天荡泭不得窍羝革而嘘之抱以泅又不得渔者操刀往来如飞嘻而曰噫来附邛舟遂置其夙昔而从焉渔人毋乃诒人乎王子语予曰不变遥祝之矣
　　恕谷后集卷二终
　　
　　恕谷后集卷三
　　  记杜紫峯傅青主轶事
