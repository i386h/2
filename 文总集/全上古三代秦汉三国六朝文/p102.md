<!-- { "loadSidebar": true } -->
　　臣闻乌鸢之卵不毁，而后凤凰集；诽谤之罪不诛，而后良言进。故古人有言：「山薮藏疾，川泽纳污。瑾瑜匿恶，国君含诟。」唯陛下除诽谤以招切言，开天下之口，广箴谏之路，扫亡秦之失，尊文武之德，省法制，宽刑罚，以废治狱，则太平之风可兴於世，永履和乐，与天亡极，天下幸甚。（《汉书·路温舒传》：宣帝初即位，温舒上书言，宜尚德缓刑。又见《说苑·贵德》，少篇首二百五十字。）
　　◎大鸿胪禹
　　禹，史失其姓。
　　◇奏平干王元不宜立嗣
　　元前以刃贼杀奴婢，子男杀谒者，为刺史所举奏，罪名明白。病先令，令能为乐奴婢从死，迫胁自杀者凡十六人，暴虐不道。故《春秋》之义，诛君之子不宜立。元虽未伏诛，不宜立嗣。（《汉书景十三王传》武帝以亲亲故，立赵敬肃王小子偃为平干王，子缪王元嗣薨，大鸿胪禹奏云云。奏可，国除。案：《诸侯王表》元薨於元凤二年，是时大鸿胪禹，《百官表》失载。）
　　◎张寿王
　　寿王，元凤中为大史令。
　　◇上书言不宜更历
　　历者天地之大纪，上帝所为。传黄帝《调律历》，汉元年以来用之。今阴阳不调，宜更历之过也。（《汉书·律历志》：元凤三年，太史令张寿王上书言。）
　　◎丞相属宝
　　宝，失其姓。
　　◇劾张寿王
　　寿王吏八百石，古之大夫，服儒衣，诵不祥之辞，作妖言欲乱制度，不道。（《汉书·律历志》：元凤三年，丞相属宝、长安单安国、安陵怀育劾寿王，下吏。）
　　◎王吉
　　吉字子阳，琅邪皋虞人。以郡吏举孝廉为郎，补若卢右丞，迁云阳令。举贤良，为昌邑王中尉。昭帝崩，迎王入嗣位，寻废，以国臣坐髡为城旦。宣帝时起为益州刺史，病去官，征为博士、谏大夫，寻谢病归。元帝即位，复征为谏大夫，道病卒，遣使吊祠。
　　◇上疏谏昌邑王
　　臣闻古者师日行三十里，吉行五十里。《诗》云：「匪风发兮，匪车揭兮，顾瞻周道，中心怛兮。」说曰：是非古之风也，发发者；是非古之车也，揭揭者，盖伤之也。今者大王幸方与，曾不半日而驰二百里，百姓颇废耕桑，治道牵马，臣愚以为民不可数变也。昔召公述职，当民事时，舍于棠下而听断焉。是时人皆得其所，后世思其仁恩，至乎不伐甘棠，《甘棠》之诗是也。
　　大王不好书术而乐逸游，冯式撙衔，驰骋不止，口倦乎叱咤，手苦於棰辔，身劳乎车舆；朝则冒雾露，昼则被尘埃，夏则为大暑之所暴炙，冬则为风寒之所薄，数以Й脆之玉体犯勤劳之烦毒，非所以全寿命之宗也，又非所以进仁义之隆也。
　　夫广夏之下，细旃之上，明师居前，劝诵在后，上论唐虞之际，下及殷周之盛，考仁圣之风，习治国之道，焉发愤忘食，日新厥德，其乐岂徒衔橛之间哉！休则俯仰诎信以利形，进退步趋以实下，吸新吐故以练臧，专意积精以适神，於以养生，岂不长哉！大王诚留意如此，则心有尧舜之志，体有乔松之寿，美声广誉登而上闻，则福禄其秦而社稷安矣。
　　皇帝仁圣，至今思慕未怠，於宫馆囿池弋猎之乐未有所幸，大王宜夙夜念此，以承圣意。诸侯骨肉，莫亲大王，大王於属则子也，於位则臣也，一身而二任之责加焉，恩爱行义介有不具者，於以上闻，非享国之福也。臣吉愚戆，愿大王察之。（《汉书·王吉传》）
　　◇奏书戒昌邑王
　　臣闻高宗谅暗，三年不言。今大王以丧事徵，宜日夜哭泣悲哀而已，慎毋有所发。且何独丧事，凡南面之君何言哉？天不言，四时行焉，百物生焉，愿大王察之。大将军仁爱勇智，忠信之德天下莫不闻，事孝武皇帝二十馀年，未尝有过。先帝弃群臣，属以天下，寄幼孤焉，大将军抱持幼君襁褓之中，布政施教，海内晏然，虽周公、伊尹亡以加也。今帝崩亡嗣，大将军惟思可以奉宗庙者，攀援而立大王，其仁厚岂有量哉！臣愿大王事之敬之，政事壹听之，大王垂拱南面而已。愿留意，常以为念。（《汉书·王吉传》：昭帝崩，亡嗣，大将军霍光秉政，遣大鸿胪宗正迎昌邑王。吉即奏书戒王。）
　　◇上宣帝疏言得失
　　陛下躬圣质，总万方，帝王图籍日陈於前，惟思世务，将兴太平。诏书每下，民欣然若更生。臣伏而思之，可谓至恩，未可谓本务也。
　　欲治之主不世出，公卿幸得遭遇其时，言听谏从，然未有建万世之长策，举明主於三代之隆者也。其务在於期会簿书，断狱听讼而已，此非太平之基也。
　　臣闻圣王宣德流化，必自近始，朝廷不备，难以言治；左右不正，难以化远。民者，弱而不可胜，愚而不可欺也。圣主独行於深宫，得则天下称诵之，失则天下咸言之。行发於近，必见於远，故谨选左右，审择所使；左右所以正身也，所使所以宣德也。《诗》云：「济济多士，文王以宁。」此其本也。
　　《春秋》所以大一统者，六合同风，九州共贯也。今俗吏所以牧民者，非有礼义科指可世世通行者也，独设刑法以守之。其欲治者，不知所繇，以意穿凿，各取一切，权谲自在，故一变之后不可复修也。是以百里不同风，千里不同俗，户异政，人殊服，诈伪萌生，刑罚亡极，质朴日销，恩爱浸薄。孔子曰「安上治民，莫善於礼。」非空言也。王者未制礼之时，引先王礼宜於今者而用之。臣愿陛下承天心，发大业，与公卿大臣延及儒生，述旧礼，明王制，欧一区之民跻之仁寿之域，则俗何以不若成康，寿何以不若高宗？窃见当世趋务不合於道者，谨条奏，惟陛下财择焉。（《汉书·王吉传》：又略见《礼乐志》）
　　夫妇，人伦大纲，夭寿之萌也。世俗嫁娶太早，未知为人父母之道而有子，是以教化不明而民多夭。聘妻送女亡节，则贫人不及，故不举子。又汉家列侯尚公主，诸侯则国人承翁主，使男事女，夫诎於妇，逆阴阳之位，故多女乱。古者衣服车马贵贱有章，以褒有德而别尊卑，今上下僭差，人人自制，是以贪财趋利，不畏死亡。周之所以能致治，刑措而不用者，以其禁邪於冥冥，绝恶於未萌也。
　　舜、汤不用三公九卿之世而举皋陶、伊尹，不仁者远。今使俗吏得任子弟，率多骄骜，不通古今，至於积功治人，亡益於民，此《伐檀》所为作也。宜明选求贤，除任子之令。外家及故人可厚以财，不宜居位。去角抵，减乐府，省尚方，明视天下以俭。古者工不造雕琢，商不通侈靡，非工商之独贤，政教使之然也。民见俭则归本，本立而末成。（《汉书·王吉传》：吉以为云云，又言云云。即前疏谓条奏也，今录於疏后。）
　　◎王骏
　　骏，吉子。以孝廉为郎。建昭初迁谏大夫，除赵内史。道病免归，起为幽州刺史，迁司隶校尉。河平初迁少府。阳朔末拜京兆尹。鸿嘉初代薛宣为御史大夫。
　　◇谕指淮阳王钦
　　礼为诸侯制相朝聘之义，盖以考礼壹德，尊事天子也。且王不学《诗》乎？《诗》云：「俾侯於鲁，为周室辅。」今王舅博数遗王书，所言悖逆。王幸受诏策，通经术，知诸侯名誉不当出竟。天子普覆，德布於朝，而恬有博言，多予金钱，与相报应，不忠莫大焉。故事，诸侯王获罪京师，罪恶轻重，纵不伏诛，必蒙迁削贬黜之罪，未有但已者也。今圣主赦王之罪，又怜王失计忘本，为博所惑，加赐玺书，使谏大夫申谕至意，殷勤之恩，岂有量哉！博等所犯罪恶大，群下之所共攻，王法之所不赦也。自今以来，王毋复以博等累心，务与众弃之。《春秋》之义，大能变改！《易》曰：「藉用白茅，无咎。」言臣子之道，改过自新，己以承上，然后免於咎也。王其留意慎戒，惟思所以悔过易行，塞重责，称厚恩者。如此，则长有富贵，社稷安矣。（《汉书·宣元六王·淮阳王钦传》）
　　◇劾奏匡衡
　　监临盗所主守直十金以上。《春秋》之义，诸侯不得专地，所以壹统尊法制也。衡位三公，辅国政，领计簿，知郡实，正国界，计簿已定而背法制，专地盗土以自益，及赐、明阿承衡意，猥举郡计，乱减县界，附下罔上，擅以地附益大臣，皆不道。（《汉书·匡衡传》：司隶校尉骏、少府忠行廷尉事劾奏衡。）
　　◎于定国
　　定国字曼倩，东海郯人。昭帝时为狱吏郡决曹，举侍御史，迁御史中丞。宣帝即位，为光禄大夫，平尚书事，迁水衡都尉。地节初超迁廷尉，凡十八年。甘露中迁御史大夫，代黄霸为丞相，封四平侯。永光元年后数岁卒，年七十馀，谥曰安侯。
　　◇奏考问杨恽罪
　　恽不服罪，而召户将尊，欲令戒饬富平侯延寿，曰「太仆定有死罪数罪，朝暮人也。恽幸与富平侯婚姻，今独三人坐语，侯言『时不闻恽语』，自与太仆相触也。」尊曰：「不可。」恽怒，持大刀，曰：「蒙富平侯力，得族罪！毋泄恽语，令太仆闻之，乱馀事。」恽幸得列九卿诸吏，宿卫近臣，上所信任，与闻政事，不竭忠爱，尽臣子义，而妄怨望，称引为恶言，大逆不道，请逮捕治。（《汉书·杨敞传》：太仆戴长乐上书告杨恽罪，事下廷尉。延尉定国考问，左验明白，奏。）
　　◎冀州刺史林
　　林，史失其姓。
　　◇奏劾代王年
　　年为太子时，与女弟则私通。及年立，为王后，则怀年子，其婿使勿举。则曰：「自来杀之。」婿怒曰：「为王生子，自令王家养之。」则送儿顷太后所。相闻知，禁止则，令不得入宫。年使从季父往来送迎则，连年不绝。（《汉书·文三王传：地节中，冀州刺史林奏。）
　　◎龚遂
　　遂字少卿，山阳南平阳人，以明经为昌邑王郎中令。王入嗣位，寻废，坐国臣髡为城旦，宣帝时选为勃海太守，征拜水衡都尉。
　　◇蝇矢对
　　陛下之《诗》不云乎？「营营青蝇，至于藩；恺悌君子，毋信谗言。」陛下左侧谗人众多，如是青蝇恶矣。宜进先帝大臣子孙亲近以为左右。如不忍昌邑故人，信用谗谀，必有凶咎。愿诡祸为福，皆放逐之。臣当先逐矣。（《汉书。武五子传》：昌邑王征即位，后梦青蝇之矢，积西阶东，以问遂，遂云云。贺不用其言，卒至於废。）
　　◎严延年
　　延年字次卿，东海下邳人。昭帝末以郡吏选补御史掾，举侍御史。宣帝时坐法亡命，遇赦，复为御史掾，拜平陵令，免，后为丞相掾，擢好令。神爵中为涿郡太守。五凤初迁河南太守，坐罪弃市。
　　◇劾奏霍光
　　光擅废立，亡人臣礼，不道。（《汉书·严延年传》）
　　◇报张敞书
　　河南天下喉咽，二周馀弊，莠盛苗秽，何可不锄也。（《汉书·严延年传》）

卷三十三
◎萧望之
