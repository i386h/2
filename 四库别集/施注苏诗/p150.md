<!-- { "loadSidebar": true } -->
　　巴俗深留客吴侬但忆归直知难共语不是故相违东县闻铜臭江陵换裌衣丁宁巫峡雨慎莫暗朝晖【方言吴人自谓曰侬后汉书崔烈入钱五百万为司徒其子钧曰论者嫌其铜臭】
　　答鼂以道索书
　　阅世真难记如公自不忘其于书太简正以懒相妨【陆机叹逝赋川阅水以成川水滔滔而日度世阅人而为世人冉冉而行莫人何世而弗新世何人之能故魏文帝与朝歌令吴质书足下所治僻左书问致简益用增劳嵇康与山夀絶交书性复防嬾筋驽肉缓又纵逸来久情意傲散简与礼相背嬾与慢相成韩退之诗老嬾无鬬心久不事铅椠】
　　大老寺竹间阁子
　　残花带叶暗新笋出林香但见竹隂绿不知汧水黄树髙倾陇鸟池浚落河鲂栽种良辛苦孤僧瘦欲尩【毛诗莫髙匪山莫浚匪泉又岂其食鱼必河之鲂礼记檀弓吾欲暴尩而奚若注瘠病之人也】
　　款塞来享
　　蠢尔氐羌国天诛亦乆稽既能知靣内不复议征西斥堠销烽火边城息鼔鼙输忠修贡职弃过为黔黎雪满流沙静云沉太白低巍巍二圣治盛徳古难齐
　　【诗小雅蠢尔蛮荆大邦为仇商颂自彼氐羌伊训天诛造攻自牧宫三国志髙堂隆传使四表同风囘首面内徳教光熙九服慕义固非俗吏之所能也说文堠封土为台以记里也李广传然亦逺斥堠汉文帝遗匈奴书朕与单于共弃细故偕之大道一统志太白山在武功山甞积雪望之皎然军行不得鸣鼓角鸣则疾风暴雨立至上有洞道书第十一洞天】
　　观【去声】台【案佛家止观经云止能舍药观能离苦止如定而后能静观则虑而后能得也梵云毘鉢舍华言观】
　　三界无所住一台聊自宁尘劳付白骨寂照起黄庭残磬风中嫋孤灯雪后青须防童子戏投瓦犯清泠【释典欲界为一地四禅四空为八地合为九地即三界是亦名三有金刚经菩萨于法应无所住行于布施又应无所住而生其心楞严经优波尼沙陀观不净相生大厌离悟诸色性以从不净白骨防尘归于虚空又相待生劳劳久发尘自相浑浊髙僧传智藏宿灵曜寺一心寂照满室光明人问其故答曰此中竒妙未可得言夫宴寂之门固有妙喜吉祥黄庭外景经上有黄庭下关元注黄庭者脾为中主横在太仓上楞严文殊偈净极光通达寂照含虚空却来观世间犹如梦中事隋唐嘉话江宁县寺有晋长明灯歳久火色变青而不热隋文帝平陈巳讶其古至今犹存案孤灯雪后青句青字夲此却以雪后形容不热使事真有化工之巧楞严经月光童子修习水观室中安禅有弟子窥观室唯见清水童穉无知取一瓦砾投于水内激水作声出定心痛后入定时童子奉教除去瓦砾身质如初庄子舜以天下让其友北人无择北人无择羞见之因自投清泠之渊】
　　吴江岸
　　晓色兼秋色蝉声杂鸟声壮懐销铄尽回首尚心惊【鄩阳狱中上梁王书众口铄金积毁销骨江淹恨赋于是仆夲恨人心惊不巳】
　　嘲子由
　　堆几尽埃简攻之如蠧虫谁知圣人意不在古书中【嵇康与山涛书素不便书不喜作书而人间多事堆案盈几不相酬答则犯教伤义韩退之杂诗古史散左右诗书置后前岂殊蠧书虫生死文字间庄子天道篇桓公读书于堂上轮扁斲轮于堂下释椎凿而上问曰公之所读为何言邪公曰圣人之言也曰圣人在乎公曰巳死矣曰古之人与其不可传也死矣然则君之所读者古人之糟粕巳夫案攻専治也如考工记攻木攻金之类】
　　无题
　　六秩行当启区中缘更疎不贪为我寳安歩当君车故国多乔木先人有弊庐誓将闲散好不着一行书【白乐天诗年开第七秩屈指几多人左传宋人或得玉献诸子罕子罕不受曰我以不贪为宝尔以玉为宝若以与我皆丧宝也不若人有其宝卒弗受战国防晚食以当肉安歩以当车无罪以当贵檀弓臣免于罪则有先人之敝庐在君无所辱命】
　　扶风天和寺
　　逺望若可爱朱栏碧瓦沟聊为一驻足且慰百回头水落见山石尘髙昏市楼临风莫长啸遗涕浩难收
　　闻洮西防报
　　汉家将军一丈佛诏赐天池八尺龙露布朝驰玊关塞防书夜到甘泉宫似闻指挥筑上郡已觉谈笑无西戎牧臣不见天顔喜但惊草木放【一作皆】春容
　　【汉武故事毘耶杀休屠王以其众来降得其金人置之甘泉宫金人皆长丈余后汉书汉眀帝夜梦金人长丈余身有日光飞空而至以问羣臣傅毅对曰臣闻西域有神其名曰佛其形长丈六尺而黄金色周礼马八尺以上为龙文心雕龙檄者皦也宣露于外皦然明白也明白之文或称露布播诸视聴也又插羽以示迅不可使辞缓露板以宣众不可使义隠世说桓宣武北征袁虎时从防湏露布文唤袁倚马前令作手不辍笔俄得七纸殊可观虎袁宏小字也北史后魏毎战克书帛于漆竿上名曰露布傅永传永字脩期仕魏拜安逺将军镇南府长史帝毎叹曰上马能击贼下马作露布惟傅修期耳按露布与檄文同体声罪曰檄告捷曰露布谓露板宣布其功也其用巳久惟书帛漆竿当始于北魏后汉班超传注玉门关属炖煌郡今沙州也去长安三千六百里闗在炖煌县西北杜子羙诗捷书夜报清昼同汉文帝纪三年上幸甘泉师古曰甘泉在云阳本秦林光宫上郡秦置属并州汉武帝纪遣因杅将军公孙敖筑塞外受降城杜诗谈笑无河北又天顔有喜近臣知】
　　三蕚牡丹
　　风雨何年别留真向此邦至今遗恨在巧过不成双已未十月十五日狱中恭闻太皇太后不豫有赦作诗
　　庭柏隂隂画掩门乌知有赦閙黄昏汉宫自种三生福楚客还招九死魂纵有锄犂及田亩已无靣目见邱园只应圣主如尧舜犹许先生作正言
　　【汉朱博传御史府有松栢树常有乌数千集其府朝去暮来号朝夕乌南史宋元康中徙彭城王义康为豫章临川王义庆时为江州相见而笑文帝闻而怪之召还宅义庆大惧妓妾夜闻乌啼声叩阁云明日有赦后改为南州因制乌夜嗁曲楚辞虽九死其犹未悔宋玉招魂注见前史记项羽夲纪纵江东父兄怜而王我我何面目见之职畧宋雍熙四年改补阙为左右司谏拾遗为左右正言是时太宗欲令谏官修职故诏改其官诏曰谏议大夫司谏正言咸预轩陛之列是为耳目之官】
　　题李景元画
　　闻説神仙郭恕先醉中狂笔势澜翻百年寥落何人在只有华亭李景元
　　【宋史郭忠恕传字恕先河南洛阳人七岁能诵书属文举童子及第尤工篆籒纵酒跅弛后坐贬流落不复求仕进或逾月不食盛暑暴露日中体不沾汗穷冬凿河冰而浴其旁凌澌消释人皆异之尤善画得者藏以为宝太宗闻其名召授国子监主簿益使酒肆言擅鬻官物诏减死决杖流登州已行至齐州临邑谓部送吏曰我今逝矣因掊地为穴度可容面俯窥焉而卒稾葬后累月故人将改葬之其体轻若蝉蜕史记注掊手杷土也画鉴古人画诸科各有其人界画则唐絶无作者歴五代始得郭忠恕一人】
　　谢人恵云巾方舄二首
　　燕尾称呼理未便剪裁云叶却天然无心只是青山物覆顶宜归紫府仙转觉周家新様俗【公自注头巾起后周】未容陶令旧名传鹿门佳士勤相赠黒雾霜合比肩【公自注皮袭羙赠天随子沙巾诗云掩敛乍疑裁黒雾轻明浑似带元霜】
　　【释名巾谨也二十成人士冠庶人巾当自谨修四教也傅子汉末王公多委王服以幅巾为雅素袁绍崔豹之徒虽为将帅犹着缣巾魏武惜财拟古皮弁裁缣帛以为即帢也未有岐荀文若巾之行触树枝成岐因而弗改按成岐盖若燕尾云晋舆服志司马彪曰长冠盖楚制人间或谓之鹊尾冠非也南史齐和帝纪百姓皆着下屋白纱防而反帬覆顶东昏曰帬应在下今更在上不祥命断之于是百姓皆反帬向下此服妖也按反帬覆顶今道士巾式故云宜归紫府仙也北堂书钞头巾之制起于后周宋书陶潜好酒郡将潜逄其酒熟取头上葛巾漉酒漉毕还复着之】
　　胡鞾短靿格麄疎古雅无如此様殊妙手不劳盘作凤【公自注晋永嘉中有凤头鞋】轻身只欲化为凫魏风褊俭堪羞葛楚客豪华可笑珠拟学梁家名解脱【公自注武帝作解脱履】便于禅坐作跏趺
　　【古今注鞾本胡服也赵武灵王常服之其制短靿黄皮闲居之服至马周改制长靿以杀之加之以氊及绦得着入殿省敷奏取便乘骑也防凫注见前诗小雅纠纠葛屦可以履霜史记春申君传其上客皆蹑珠履以见赵使赵使大慙楞严经有佛化身结跏趺坐】
　　谢宋汉杰恵李承晏墨
　　老松烧尽结轻花妙法来从北李家翠色冷光何所似墙东鬒发堕寒鸦
　　【见闻録唐李超易水人与子廷珪亡至歙州其地多松因留居以墨名家其坚如玉其纹如犀曹植诗墨出青松烟笔出狡兔翰李贺石砚歌纱帷画暖墨花春轻沤漂沫松麝薰诗国风鬒髪如云不屑髢也墙东暗用邻女窥宋玉事古墨法云色不染手光可射人此云鬒髪寒鸦亦取有仍氏女髪光可鉴意】
　　被命南迁涂中寄定武同僚
　　人事千头及万头得时何喜失时忧只知紫绶三公贵不觉黄粱一梦游适见恩纶临定武忽遭分职赴英州南行若到江干侧休宿浔阳旧酒楼
　　【史记老子曰君子得时则驾不得其时则蓬累而行前汉书太尉金印紫绶后汉舆服志公侯将军紫绶二采紫白九卿中二千石青绶三采青白红自青绶以上绶皆长三尺二寸与绶同采而首半之縌者古佩璲也佩绶相迎受故曰縌紫绶以上縌绶之间得施玉环鐍云唐白居易左迁九江郡司马送客湓浦口作琵琶行云浔阳江头夜送客枫叶芦花秋瑟瑟结用此事】
　　李委吹笛【并引】
　　元符五年十二月十九日东坡生日置酒赤壁矶下踞髙峯俯鹊巢酒酣笛声起于江上客有郭石二生颇知音谓坡曰笛声有新意非俗工也使人问之则进士李委闻坡生日作新曲白鹤南飞以献呼之使前则青巾紫裘要笛而已既奏新曲又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之
　　山头孤鹤向南飞载我南游到九嶷下界何人也吹笛可怜时复犯龟兹
　　【风俗通笛汉武帝时邱仲所作也笛涤也所以荡涤邪秽纳之雅正也长尺四寸六孔元稹连昌宫辞逡廵大遍梁州彻色色兹轰緑续按词曲之名有破有犯破则唐乐府中入破第一叠入破第二叠之类是也犯则词谱所载二犯尾犯之类是也诗用犯字夲此龟兹蕃部曲名】
　　书黄筌画翎毛花蝶图二首
　　短翎长喙喜喧卑曵练双翔亦自竒赖有黄鹂鬭嬛好独依藓石立多时
　　【画鉴五代时黄筌与子居宷并善花卉谓之写生妙在傅色不用笔墨但以轻色染成谓之没骨图郭若虚云谚称黄筌富贵徐熙野逸盖筌居待诏所写皆禁籞珍禽瑞鸟竒花怪石又翎毛骨气尚丰徐熙江南处士志节髙迈多状汀花野竹小鸟渊鱼二者皆春兰秋菊各擅重名】
　　绿隂青子巳愁人忍见中庭燕麦新怊怅刘郎今白首时来防巻觅余春
　　【杜牧之诗桃花落尽深红色绿叶成隂子满枝】
　　次韵王定国得晋卿酒相留夜饮
　　短衫压手气横秋更着仙人紫绮裘使我有名全是酒从他作病且忘忧诗无定律君应将醉有真郷我可侯且倒余樽尽今夕睡蛇巳死不须钩
