<!-- { "loadSidebar": true } -->
　　【任昉王俭序望侧阶而容贤侯景风而式典注侧阶下阶也史记田光见太子丹侧阶而迎鬷子见闺情诗启然明注皇甫规有重望雁门大守见之不出王符至倒屣迎之时人为之语曰徒见二千石不如一逢掖又蔡邕奇王粲倒屣迎之既至容貌短小一座尽惊邕曰此王生也有异才吾家书文尽当与之魏惠王问齐威王亦有宝乎威王曰无有惠王曰魏国虽小尚有径寸之珠照车前后各十二乗者十枚岂以齐大国而无宝乎威王曰寡人之宝与王异吾臣有檀子盻子黔夫种首者将照千里岂特十二乗哉惠王有惭色连城见上兖州启】
　　【某】瓶筲小器鹪蚊末材环带峄桐戢晞旸之厚徳邻汶篠慕贯时之贞劲但以容膝一邱曲阜之瓢遽切枕肱五亩成都之壁巳穷担石厌于糟糠负薪疲于短褐【瓶筲本斗筲列子阳问篇江浦之间生麽虫其名曰焦螟羣飞而集于蚊睫弗相触也栖宿去来蚊弗觉也字本作今从鸟当是鹪鹩庄子逍遥篇鹪鹩巢于深林不过一枝然作鸟与蚊字不相连恐只是螟也峄桐见太常伯启峄山注晞旸露也诗湛湛露斯匪阳不晞其卒章云其桐其椅其实离离又云湛湛露斯在彼杞棘言露被于桐梓之上也禹贡篠簜既敷注篠箭竹簜大竹水去而竹生也又曰厥贡惟金三品瑶琨篠簜注篠之材中于矢之笴簜之材中于乐之管潘岳笙赋河汾之宝有曲沃之悬匏焉邹鲁之珍有汾阳之孤篠焉戴凯之竹谱鲁郡邹山汶阳出篠形色不殊质物坚润宜为笙管孤者于众竹间独美也礼记礼器篇如竹箭之有筠也如松柏之有心也故贯四时而不改柯易叶陶潜归去来辞倚南窗以寄傲审容膝之易安一邱见梁大官诗邱中注曲阜之瓢指顔子枕肱指孔子五亩本孟子文君既奔相如与驰归成都居惟四壁无以自立晋刘毅家无担石之储蒲樗一掷百万负薪用朱买臣事见夕次旧吴诗】
　　然而少奉过庭之训长昧克巳之方弋志书林咀风骚于七略耘情艺圃偃图籍于九流洒惠渥于羊陂屡泛文通之麦峻曲岸于莺谷时遗公叔之冠
　　【杨雄剧秦美新论是以发秘府览书林遥集乎文雅之囿翱翔乎礼乐之场左思魏都赋逰乎六艺之囿驰骛乎仁义之途又云脩容乎礼园翱翔乎书囿风如风雅之风骚如离骚之骚也刘向子歆王莽荐为侍中贵幸更名秀号国师公复令典五经卒父业秀于是总羣书而奏其七略一曰辑略二曰六艺略三曰诸子略四曰诗赋略五曰兵书略六曰术数略七曰方技略九流见赠髙四篇魏志扬俊同郡王象少孤为人仆牧羊而私读书因获捶楚俊美其才质即赎象着家聘娶立屋然后与别象后官至散骑常侍文通髙凤字泛麦见上吏部帝京篇启髙凤注莺谷指出于幽谷后汉朱穆字公叔五歳有孝称及壮耽学鋭意讲诵或时思至不自知亡失衣冠颠队坑岸其父常以为専愚几不知数马足梁骥举为侍御史】
　　虽不能纵逸韵于霜皋唳野致九天之响而颇亦蓄余香于露薄垂芬有十歩之芳而乃恧迹鲁鸿非荆山之抵鹊簉名韩犬叹稽阜之陆梁
　　【霜皋秋泽也诗鹤鸣于九皋声闻于天鹤鸣曰唳陆机曰华亭鹤唳可得闻乎符坚伐晋兵败闻风声鹤唳皆以为晋兵九天犹九重也太经谓中天羡天从天更天晬天廓天减天沈天成天谓之九天十歩见咏懐诗鲁鸿见逺使海曲篇鲁禽注史记盐铁论越以孔雀珥门户昆山之以玉抵鸟鹊簉义见久戍边城篇战国策淳于髠曰韩卢天下之骏狗也东郭□天下之狡兎也环山三腾冈五韩卢不能及之注韩国良犬名卢东郭外有狡兎名□稽阜见髙四篇后汉书羌遂陆梁正义云岭南人多处山陆其性陆梁今按非也鱼之大者跋扈亦曰跳梁陆梁即跳梁以梁为陆越而过之故曰陆梁张平子西京赋怪兽陆梁又甘泉赋注云陆梁跳也陈后山诗妖狐幼犬陆梁皆跳义以此言□之善走韩犬叹之也○荆山在懐逺县治西南城经其上西北有玉坑乃卞和采玉之所他处石青黒此独白石异常东有卞和洞抱璞岩】
　　方今玉琯纒秋金风动籁吴宫归乙望隂岫以依迟素林返鴈阳潮而抵举籝金味道之子侔纁帛以弹冠屑玉含毫之人望弓旌而翘足窃不揆于庸识輙轻儗于扬庭
　　【琯与管同纒秋即气之意见春霁早行注金风秋风也动籁见冬日野望诗乙燕也春社则来秋社归山故云望隂岫鴈秋冬还南至春北乡故云阳潮也籝金见髙四篇弹冠见梁大官诗左传齐景公田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之旌义见前篇赵良谓商鞅曰其亡可翘足待注翘举也】
　　所冀曲逮恩波时流咳唾傥能分其斗水济濡沫之枯鳞惠以余光照霜栖之寒女得使伏驽蹇希骐骥而蹀足棘翩翾排鸳鸾而刷羽
　　【赵一疾邪赋势家多所宜咳唾自成珠披褐懐金玉兰蕙化为蒭斗水枯鳞见春霁早行诗余光照女见萤火赋晋王敦醉后撃唾壶歌曰老马伏志在千里烈士暮年壮心未巳杨子法言曰希骥之马亦骥之乗希顔之人亦顔之徒又赵壹报皇甫规书仰髙希骥顔延年赭白马赋眷西极而骧首望朔云而翘足】
　　则捐躯匪恡碎首无辞虽复投报扬金君子以之贻戒效诚魏草小人之所懐恩轻渎威严深惧履尾载尘听览迫甚蹈氷
　　【齐晏子以粟金遗北郭骚骚辞金受粟后晏子见疑景公出奔骚造公庭曰晏子贤而去齐齐国必侵不若先死遂自杀公自追晏子史记人有毁孟尝君于齐湣王君将为乱及田甲刼王王疑之孟尝君乃奔先是魏子为孟尝君收邑入三反不致一入问之曰窃假与贤者孟尝君怒退魏子至是受粟者上齐王书言孟尝君不作乱请以身为盟遂自刭宫门王乃复孟尝君史记宋伐鲁获宋万宋人请之万归闵与博争行公怒辱之曰始吾敬子今鲁虏也万有力病此言遂以局弑闵公大夫仇牧闻之以兵造门万抟牧碎首齿着门阖死王充论衡禽息荐百里奚穆公出当门仆头碎首以达其友杨震为太尉故所举茂才王密令昌邑遗金十斤震曰故人知君君不知故人何也密曰暮夜无知者震曰天知地知子知我知何谓无知密愧而去魏草见对防文第一道结草注易履卦履虎尾不咥人亨又书毕命心之忧危若蹈虎尾渉于春氷】
　　上齐州张司马启【齐州见封禅表注】
　　昔者薛邑闻歌揖冯驩于弹铗夷门命驾顾侯生于抱闗
　　【冯驩事见上裴侍郎诗史记侯嬴年七十家贫为夷门监者魏公子无忌往请厚遗不受公子于是置酒大防坐定从车骑虚坐自迎侯生生摄衣冠直上坐不让欲观公子公子执辔愈恭侯生又曰臣有客在市屠中愿枉车骑过之公子引车入市生下见其客朱亥睥睨故久与语微察公子色愈和时将相宗室满堂待公子举酒市人皆观公子执辔从骑皆窃骂侯生生视公子色终不变乃谢客就车至家引坐上坐徧賛宾客宾客皆惊酒酣公子起为夀侯生前生谓公子曰今日羸为公子亦足矣夷门抱闗者也而公子亲枉车骑迎于众人广坐之中不宜有所过公子故过之然嬴欲就公子名故久立车骑市中过客以观公子愈恭市人皆以嬴为小人而以公子为长者能下士也于是罢酒生遂为上客】
　　何则志合风云戴笠均乎乗马情谐道术忘筌贵乎得鱼是以挹兰言于断金交蓬心于匪石庶清音黙听赏流水于牙妙思通神叶成风于郢匠
　　【风云忘筌流水成风俱见髙四篇戴笠见窦六郎宅序蓬心见发诸暨篇匪石亦见六郎序】
　　伏惟公疏原白水浸地轴以轮波纂庆黄轩感星精而诞命缀珠华于七曜聮玉叶于五云
　　【白水南阳白水县也光武兴于白水吴汉与之同居白水乡地轴见髙四篇少昊氏娶附宝见大电光绕北斗枢星照郊感孕二十月生黄帝轩辕氏舜亦感枢星而生七曜日月五星也玉叶见咏秋云诗五云五色云也】
　　至夫神石摛祥灵钩表贶千年驭鹤振仙气于帝乡七叶珥貂袭荣光于戚里因以纷纶国牒昭晰家声【髙琳字季珉母袚褉泗滨见一石光彩朗燿持归夜梦人谓之曰此浮磬之精宝之必生令子遂有姙生琳摛发也左思蜀都赋幽思绚道徳摛藻掞天庭灵钩见寒夜独坐篇富钩注千年驭鹤见赠李荣篇洛滨仙驾注汉功臣惟金日防张安世亲近贵宠比外戚左思诗金张籍旧业七叶珥汉貂冯唐岂不偶白首不见招七叶汉武帝至平帝珥挿也详见封防文戚里见帝京篇纷纶见之问篇王家族谱谓之国牒亦曰玉牒张协七命生必耀华名于玉牒没则勒洪伐于金册注并国史也】
　　洎乎鹿走周原辅秦图而兴霸蛇分沛泽翊唐运以开基常山王之玉润金声博望侯之兰薫桂馥羽仪百代掩梁窦以霞搴钟鼎一时罩袁扬而岳立
　　【周地名大王所都今陜西凤翔府岐山县是也诗周原膴膴注广平曰原蒯通曰秦失其鹿天下共逐喻秦失天下也蛇分沛泽见过故宋诗汉以唐为祖云刘累之后此唐字指汉言张司马之先辅汉而兴也汉张耳封常山王子敖尚吕后女长公主班固东都赋莫不优逰而自得玉润而金声本礼记温润而泽仁也孟子金声而玉振之也张骞使西域汉武封为博望侯左思魏都赋搦秦起赵威震八蛮则信陵君之名若兰芬也此指耳骞皆司马之祖其流芳遗韵之美也羽仪见闺情诗启后汉梁竦二女为章帝贵人小贵人生肇窦后无子养以为子遂立为太子梁氏私相庆窦后遂譛之诸窦因作飞书譛竦恶逆死狱中家徙九贞两贵人以忧死及肇即位是为和帝窦后崩太尉张鬴言状请追上贵人尊号存録诸舅防贵人姊上书颂寃状三公请追贬窦后不许及顺帝立复以梁商女为后以商为大将军商殁以商子冀为大将军次子不疑尹河南桓帝立又以商幼女为后梁氏前后七侯三后六贵人三大将军卿相尹校五十七人窦后章帝后窦融孙勲之女弟宪笃景瓌皆在亲要宪为大将军父子兄弟并卿校充满朝廷钟鼎见帝京篇袁氏自袁安为司徒子敞司空敞子阳司徒阳子逢司空弟隗太尉为董卓所灭袁绍袁术皆其家也杨氏自宝子杨震为太尉震子秉太尉秉子赐司徒者再太尉者一赐子彪司徒又为太尉彪子脩为曹操所杀】
　　故得重规逺镜湛月路以流清茂祉遐铺架云门而擢秀飞英凤穴藻五色以凝华頴跃龙泉涵九重而毓润风情踈朗霜明月湛之姿气骨端严雪白氷清之槩【规法也月路一脉之清云门门地之髙皆指前世言之也擢秀见秋菊诗凤穴见伤祝阿王明府序五色本凤之色頴义见浮查篇藏頴注龙泉剑名见军中行路难篇九重本龙之潜也】
　　若乃性符神授道擅生知挫三端于情峯朝九流于学海博闻强记辨晋国之黄熊将圣多能识吴门之白马言泉潄逈惊瀑布以飞澜文江澹清含濯锦而翻浪郁槐市以增茂穆兰室以流芳
　　【神授犹言天授生知本论语韩诗外传君子避三端谓文士之笔端武士之锋端辨士之舌端陆机文赋笼天地于形内挫万物于笔端注挫折挫也谓万物虽众折挫而书之九流见髙四篇学海见太常伯启黄熊见萤火篇羽泉生熊注吴门白马见客临海有懐诗平子思赋潄飞泉之沥液兮咀石菌之流英陆机招隠诗山溜何泠泠飞泉潄鸣玉瀑布泉自山顶泻下如瀑布之状濯锦见陈文林陆道士篇锦水注槐市见帝京篇兰屋见寄东台详政学士篇】
