<!-- { "loadSidebar": true } -->
　　吕道士自阳明洞天北还京国里人任士林遇于钱唐之开元因道其友吴君闲闲之贤而问其説洞天下之物理者形色不能移究天下之事情者耳目不能役是以无营无求嗜欲净也不将不迎天宇寜也夫天以贫富贵贱毁誉饥渴寒暑命于人而人之生日侈且无孳孳之事者其志貎屈室无扰扰之入者其妻子怠故酬酢日工驰逐日劝吁亦劳矣然而声利之府而有尸居之安车马之塲而有踵息之乐其故何也盖万物以黙黙中人识其机之来者不危万境以察察移志审其处之安者常吉是故充吾知之所至以应夫事之方来如止水之过跰镜防之坐蓬垢举不足以凂我岂不绰绰然有余裕哉则坐忘之斋天防之室日在人境中矣庄子曰大知闲闲此之谓也虽然吴君老子徒也洒然熊豹之姿充充然日与猿鹤相俛仰方将枕藉白雪吞吐元气则其清净空寂之学顾何徃而非闲闲之境乎然链形气者劳其神歌洞章者诎其息鞭鸾笞凤之御逺上界官府之事具虽谓不闲可也非神交庄周之论于千载之上者其孰能与于此作闲闲説
　　阮氏二子字説
　　圭璋璧琮所以备頫聘之物也与事人之有尊卑衷之旗也故有备物必有备用有备用必有备质有备质必有备工工质之不备而能成物以致用未见其可也易水阮氏子伯曰圭仲曰璧从余防羣居之友思易其名故字圭曰友璋字璧曰友琮固将以备物而成用也然贵尔质使不疵庀尔工使不刿卑以进之而尊受之礼以成之而信徴之则人莫不嘉其有比徳之行也虽然圭璋示有奉而全归之所以成礼也璧琮示有加而重入之所以成材也成礼成财人道之大者也出处进退宜有所择矣可不谨哉
　　赵常父字説
　　三山赵君与权字常父江海士也与余善既而为吾州学官正部使者髙公行郡常父偕余谒郊外既至州长贰屏若拜庭之为独常父命坐明日诣学宫常父语益亲出题命试士与进退凢学之事唯常父是听又明日瀹茶论政视墨汁三升在案上因请作常父二大字公执笔未下而问其义于余余起而对曰万事之理莫一乎常万事之适莫通乎权可乎可不可乎不可者常也可乎不可不可乎可者权也今夫天斯覆地斯载日月斯明而雷风山泽之妙虽权亦常也今夫衡低昂轻重唯物来是应而铢两之昭昭一定为不可易是故察权于常如斗之杓火之燧察常于权如色中之胶青水中之盐味也欤圣人以精一执中示后世故夫子凿鉴然揭中庸之徳而适道与权之论不废子思作为中庸一书而时中之义特明逮执中执一之论出天下始日趋于权矣故流而为术为竒而不常之羞不察也常父以常用权以权守常名之称也公曰善遂渍墨作字俾书其説
　　河间牛仁名説
　　河间牛理以医道防公卿间余识之于栁使君之门嗣是欵我书楼之上日再至遂及尽叩其及人之效业亦工矣一日敛襟问余更其名余名之曰仁昔者司马牛问仁于夫子告之曰为之难言之得无讱乎夫医之业有为仁之方黄帝所以设为八十一问答竟陈为医之难是岂或异于夫子言仁之难乎牛君知不易于为仁必不易于为医矣牛君曰甚善名我而并以问字复字之曰仲济云
　　戴易初説
　　人生天地万物备日与造物者磅礴乎无垠非一部全易乎穷变通乆之机追感攻推之妙是不可不谨其初也初乎易乎百骸九窍其迭为君臣乎何有乎图书易乎初乎日用饮食皆羲文周孔之妙而连山归藏周易作矣我醉欲眠先生就舍
　　胡季常云寄説
　　云山泽之所蒸也然则山泽云之宅欤其所以浮防巻舒于太空者非寄乎云非日月星辰比也日月星辰固根于天者欤日月星辰非天之赘乎去日月星辰而为天苍苍者其旦夜于人乎云芒芒然终日行山泽间人不仰其润肤寸一族草木委心而待滋异哉其所浮防巻舒固屯需之庭乎其寄乎作云寄説
　　高氏族谱引
　　髙氏族谱居有莘曰昪子明作也自唐太傅文献公至先人父若于世中则魏州别驾府君为有莘别子之祖继别者若干世继祢者若干世宗合族属具载逹而仕则曰讳某他遂名之髙祖曰讳某祖之也大父曰讳某逮事之也娶某氏皆不书不以名治际防间天叙也生某嵗卒某嵗不书主在室也自别驾有莘八世异兆相望昭穆之有序位树壤之有丰杀不书墓有表也别驾而上葬不知域因不书也观是谱者尊祖敬宗収族之道尽矣夫阼阶以妇降则着代之年也代日逺则恩日踈恩日踈则情日衰矣故六世以外姓别于上戚单于下然等而上之由庶姓达于正姓系而弗别者亲之也人道之纪也顺而下之由正姓达于庶姓缀而特殊者疎之也先王之制也明先王之制系人道之纪此谱之所由作也嗟夫夫人父生之而别祢之继殊母育之而羣从之叙出妇妃之而世祚之端造处人道之大可不自慎乎唯抗志节则可以阐宗姓存孝悌则可以保族属知人事之本可不自强乎子明好古汲深与予防最宻谱之成也俾书其端不得辞
　　王一初説
　　大哉一乎天地万物之初乎故有一而未形则其初着焉有一而已形则其初冺焉然一而二二而三三而百千万亿则百千万亿其各有初乎由百千万亿之初而求夫二而三之道且不可知况一其一乎一其一则二矣而其初已不可求矣惟夫要终而返极合散而求全则一者常在初者常存孰得而二之乎是故求之吾身以父母未生为初而继善成性兆于二五之凝求之吾心以情欲未动为初而生静感动起于七者之发一何从求乎初何从朕乎然而无极在吾前混沌在吾后一者常湛然初者常不露以之日接以之天融虽百千万亿之殊吾知其一而巳百千万亿之穷吾知其初而已何有乎未形何有乎已形者乎云间王一初字一初号一初问其义于余作一初説





　　松乡集巻五
　　钦定四库全书
　　松乡集巻六
　　元　任士林　撰
　　复志赋
　　哉黄灵之叔兮旗所履而为姓越奚仲之有国兮诞绳绳于车正逮长滕于宗周兮歴万祀其犹竞座以言而发身兮鄙以力而称圣纷支属于五方兮既班班乎家乘亶防稽之句章兮聿御史而有闻迭世祚其显昧兮覃斗海之有孙隑州之一曲兮羌幽乐于白云抱曷鼻之倥偬兮戴圩顶之髼髶辟长风于万里兮信散木之拥肿穷恫乡之脔巻兮矐余目于蹇浅招庚癸于首山兮想饥渴之不免孰知夫倡麴穷之大呼兮勤茅绖于叔展雨絶洒于碧虚兮空囘恋于有渰木掩靓于春阳兮佩秋风之未惨忻吾车之未驾兮谢直矢之多岐抱素丝之不染兮纷黒白其何为轲耆丹之竒饵兮不如鲁勾践之良规大良造之适鞅兮不如退受妄人之骂辞秦悁悁乎嫂妹之訽忍兮痛修辞于殉市之尸非湣湣乎子瑕之爱憎兮乃惧夫姚贾与李斯惴偾军之株坐兮悟不死厠中之更溺防女子之见卖兮悔不忍胯下之年少让不思国士之揃拂兮又何致必斩赵衣而讐报亥不激屠门之骩曲兮又何致必椎晋鄙而危蹈心固不可溺于所渉兮智固不可售于所市身固不可试于绸缪与睚眦兮足固不可失于流行与坎止感耦耕之招擕兮何滔滔而不萉守孔约而罔贰兮惮巽羽之人牺不察察于薇粟之重轻兮亮沟壑之有命不闷闷于萧艾之纠结兮付江渍之行咏信皎皎其何之兮聊黙黙以隠情卒余懐之嶪兀兮庶察者之见徴道悠长而日迈兮罔思谢之足惩尚夀考之彭兮安知来哲之无情
　　游越天门赋
　　柔兆之春二月既望任子与客泛舟逰于天门之表于时飓母停飚慎郎卷霁飞涝不兴湠漫无际始则拖长绡偃帨腹徘徊蚌蛤之洲睥睨鼋鼍之国少则掣掣泄泄泛泛悠悠飘如云逝荡若沤浮浩不知蓬莱弱水之在眸也浮余观于汉裔一世之防苴有石塘万里鳞鳞然隠波涛之下此殆祖龙氏之所鞭乎何其神也灵洲瞥来絶岛遥没隆隆隠隠过大业天子之祠焉见其君臣黼冕将帅鼓旗俨然牙樯锦防衔尾而维也又何其竒也昉二帝之所防悼生民之不幸身未死而变随顾英雄其何徃于是停桡而思思穷而愁作噫嘻悲夫客亦知夫天地之数废兴无常而孰知其纲蛮不必擅触之强荆不必畅凢之亡江上之寂寂又安知非人世之扬扬客遂鼓枻而歌歌曰击兰浆兮扣桂舷访田氏兮吊仲连数术不可乆御兮鸷力不可谓贤然乎然哉吾乌计吾身之乆邅余乃敲脚唱小海以和之客复击节顺流而归不知舟中之有明月也
　　闵已赋【并序】
　　正月八日独坐雷公山中天寒风抱书自怜渐老丑之逼人慨盛时之不再匪私骍角恐坠肩墙作闵已赋庶防成此志耳其词曰肆后皇之嘉贶具藐然之一身戴髪于芳鬓含纎齿于厐唇匪肖貎之我私独降质之尔淳有赋予之重责尚坠绪之大振张余挟于防眇自青襦而裹巾亦淳濯于羣汚窥末光于徳隣孔孟吾之师不可以复梦兮为谁门之人顔赐吾之友不可以遽作焉为谁居之羣倚泰山而长啸俯黄河而孤嘶瞻飞云于月下访流水于囘堤谓云行而月防兮亦升东而沉西谓水逝而堤在兮忽髙岸之为谿理不可以逆晓事不可以深稽去者非人之所推陷者非人之所挤来者不可以径遏降者不可以骤跻余思之茫茫隠余神之凄凄匪饥寒之足虑匪患难之足疑恫大志之未立矧絶学之无依人不能忧余之忧兮余亦不能悲人之悲聊防笔以自系走四方而陈辞庶圣道之未沫将援余之孤危
　　感雉鸣赋
　　余归山之明日甲子日斜有鸟有鸟鸣于竹西赪挝绮翼绀趾雕题余睨而视之曰此殆丹凤之俦耶嗟乎山梁之雉也亦何为尔栖栖者欤鸣声益和如语以臆曰承后皇之嘉惠肧太和于卵翼揽草木之清丽濯云烟之绚碧被文绣于外体抽肺肝之五色将自防于羣飞羌好修而强饰吁嗟乎余身之章兮又安知非余身之贼祝网宻而羣空虞机张而羽积林无全鷇野絶胎息触罥罣之纷然聊择音于彼木濯余羽兮清泉充余枵兮楝实固将坐锦衣于泥涂破黼藻于荆棘者欤悲夫太上贵质其次有文文而好自用斯为下矣猩血染而膋泣象齿防而身靡鹰能搏而困轩楹马能驰而厄鞭棰龟以防焦翡以毛死是故君子不失足于人而黄中通理也吊正平之鹦鹉悼贾傅之飞鵩访稽氏之昂鹤睇杨家之防犊拜自献者何心秪腥臊乎偃肉已矣乎春山空兮春木颀春雨零兮春草肥天地为樊兮日月为鞿优哉防哉兮饮渴食饥叩钟鼓于鲁飨谢箫韶于舜仪彼雾中之隠固将有感于陶妃
　　翰音赋
　　若知鸡乎锦衣绣翼孤咮峩冠被凤之彩挿鹤之翰音声俊美容止轻鲜溯羽族之稠浊谅五徳之独全然而沐浴泥沙歩啄虫豸晓树栖卑晩栅藏矮朱朱喌喌进退失解夫岂慕凤凰之恋匹仰鹰鹯而防雏不借力于九万遂扶揺之所图莺鸠抢榆乌鹊绕月觜啄非雄羽毛未刷犹决起而惊飞吾何独守此桀也尔则明河在天曙色上户一振声于两翮若怒飞而逺翥势甚超凌力则困阻气亦飘扬身不能举如长沙之谊蚕室之迁过永之栁谪潮之韩匪志气之不厉独坠影于孤鶱既漆我羽又磓我距谢云霄之羽仪抱村落之风雨恫升踬之有命匪轩沉之在人闻爰居之蹭蹬亦避风乎鲁门
　　蟠松赋
