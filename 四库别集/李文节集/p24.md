<!-- { "loadSidebar": true } -->
　　臣朱　李　叶　谨题臣等昨日伏覩　明旨督促吏部左侍郎杨时乔即出管理大选掣签之事随接得时乔揭帖又称甚病必不能出今日吏部四司又到臣等私寓代讲缘时乔病在部内火房臣等不得会面但见其累疏苦陈蒙　皇上屡旨催促至以君命国体严加训示此在臣子岂敢有违必是真病苦情欲出而不能也今选期在二十五日不得不改而使司官代掣原非政体万难再行惟得尚书及右侍郎庶便供事此不过圣明一点用间若但发时乔昨疏臣等又不知所拟票矣伏乞　皇上留神臣等不胜云云伏候勑旨万历三十六年二月廿三日奏 

　　○恳乞用言揭 

　　臣以至愚极陋荷　皇上特达之知而臣本心自赤立志不卑素怀忠君报国之忱妄有立业建功之想盖汉臣诸葛亮言其随身衣食取给官下不别治生以长尺寸身死之日不使廪有余粟箧有余帛以累其主臣平居常诵此言日夜孜孜绝宾客之欢忘室家之业思得一当以报　皇上顾自受命于今八月既无缘瞻望　天颜躬陈谢悃独于时政阙失事体重大者每与二臣连名具揭请而又请不啻再三而一切留中数事未有一事之行数揭未有一揭之发因思臣先未入直时犹有一揭而能还内降者有一日而补官坊十九员者圣心时见转移阁臣犹能有所赞助自臣之来而景象如此此皆臣以一栋之挠而颠大厦以一足之折而覆全鼎臣之罪也即一一拟票此琐琐□何救于时即朝暮出入此矻矻者何裨于政即□身茹淡此硁硁者亦何补于国家哉臣年六十有七衰且病矣臣生不愿官死不愿恤但愿　皇上及臣在此使臣得行其言効其力以报　圣恩令天下后世谓　皇上不虗用臣臣不负　皇上则虽退而复为穷儒虽死而填沟壑有余荣无余憾矣臣不胜云云 

　　○催考选揭 

　　切见考选科道一事臣等以事属吃紧不得不言职居辅导不敢不言相与竭诚具揭上请者至频数矣迄今新年又复三月朝夕翘跂未奉　纶音圣意渊微不惟中外诸臣不知即臣等备员密勿而愚昧浅闇未知　圣意之所在也今乞　皇上亟赐裁断完此一事臣不胜云云万历三十六年三月初四日题 

　　○请发用人奏章揭 

　　臣前日伏覩　皇上批答首臣朱赓告病一本不但眷留之殷更纳其恳款之言许以补尚书等官考选等事稍俟点用检发臣等不胜欣喜如久旱之农见雷动云合以为时雨将降盖数日间昼□夜望入直亦望退处亦望抑不特臣等望之即□方告病调理自奉有前纶将以为良药为灵丹寤寐展转何能一刻少置于怀哉今俟又巳十日矣犹未蒙点用检发也凡人之情望之甚而不获则五日焚灼寝食启处必失其常诚恐不独赓病未能遽平臣等采薪之忧亦将不免矣惟望　皇上概然即赐点用检发如就中有所斟酌　圣裁圣断不过须臾如霖雨一霈二农九野但颂天工而归　帝泽更非人所能与也臣等不胜云云万历三十六年二月二十二日题 

　　○乞休疏 

　　奏为佐理无能感时增惕恳退休以逭误国负君之罪事臣初入翰林时内阁景象犹属可观而责备者巳不少矣及去南京来为礼部渐见景象日异而月不同然犹未尽知也自昨岁误蒙　拔擢日与二臣同事则同所未尽知者乃亲见而备尝之每颦□相对愁苦相怜而臣私自念凉德菲才受　皇上非常之恩不能少効涓埃之报其负皇上尤甚自知自愧自怨自责前日亦尝独具一揭披沥　至尊之前矣昨日阁中复接得科臣姚士慎揭帖为目击时艰敬效责难之谊以裨治理事疏内所陈无非忧国真心匡时急务而末一叚忠告之言尤为剀切臣阅而叹曰此真识臣心代臣言矣盖阁臣以辅导赞襄为职果不在趋直票拟卯入酉出也　皇上所为拔擢臣而用之者亦使之辅导赞襄果不专使之趋直票拟卯入酉出也天下一日不安一方不靖一事不理咎则在臣自臣受事以来灾害并至饥馑荐臻云南两广之寇敢于横行辽左建夷之骄深可忧虑每见外来参劾将领之章多是克饷剥军之弊与士卒同甘苦者何人为国家出死力者何人兵弱甚矣而饷尤急太仓之空久矣而太仆亦空　内帑难捐税使难撤卿贰久缺考选久稽郎曹有积滞之嗟遣佚无登庸之望人心日以泛散政事日以废弛法例日以动摇士习日以浇薄盐法积蠹大为边计之害而不可禁除京商苦累旧有牌甲之规而莫为计议至于工作之虗糜官吏之贪墨刑狱之淹抑风俗之奢靡闾阎之怨咨天下事尚有不能尽言者书曰四海困穷诗曰天之方蹶在此时矣盖缘臣至不肖至无能本非经济之才谬参鼎轴之地譬如舟之行也有柁有篙而使一不能者参焉舟必不济军之行有推有挽而使一不能者参焉车必不前岂惟不济又将覆舟岂惟不前又将偾辕　皇上□误用之尚包容而不亟斥去之其必覆且偾万万无疑也伏乞　皇上特赐罢归不使政地有滥厕之人庶天下有太平之望而臣误国负　君之罪亦或可少逭矣臣不胜云云奉圣旨乡忠清正直朕所鉴知况今国家多事之时岂可因人浮言求去卿宜即出赞襄勿得介怀不允所辞吏部知道 

　　○乞休再疏 

　　奏为求退方殷人言迭至再恳　圣慈亟赐罢免以全臣节息烦嚣事臣顷因言官责备阁臣随具疏乞休伏奉　皇上亲洒温纶臣感极涕零欲再有陈而未敢也昨又见礼部仪制司主事郑振先一疏历数阁臣大罪十三款中间所指有在臣未任前者或□臣既任之后而不专坐臣者至未一款除清公任事四字臣不敢当外其指臣始进之非则臣繇廷推而　皇上点用实于吏部列名之疏始进甚正臣可无言其指臣行所无事一言□失故步则此乃圣人治水治天下大道理夫人□而学者也臣亦可无言惟是说臣在礼部密违序班利瓦伊葵与夷人私讲车价一节臣查得三十五年正月有□□等驿牛头于大秀等通状告称贡夷需索不堪臣委主客司主事毛堪何起升与兵部主事王一桢商确因会同兵部差通事序班利瓦伊葵赉领咨文前往辽东抚镇衙门从长计议晓谕戒戢亦见彼镇有通官时常差与夷人折讲听其从便而行臣部所给维葵札付并无径往夷境字面原非密遣原与范仲淹通书元昊事体不同况夷恃强而轻中国意气甚骄而吾民糜烂矣夷肯餍足乎即与一讲未尝僇其使捣其巢何谓开衅今贡虽愆期逆形未着讲至十五两业赴镇谢恩愿来补贡度此后需索止十五两之内不出十八两之外则此讲良亦有益何尝差也要之今日封疆之事惟当脱去旧套选将练兵使中国有不可悔之威□使夷狄不敢有傲然轻中国要挟之意然后坚守旧约以待之过索则拒犯顺则剿此为至计今严谕方颁当积玩积弊之秋稍一振刷节制衅不在夷人即在将卒而持文墨议论者巳随其后则任事何若捱事之便制虏孰与媚虏之安此孟子所谓繇今之道无变今之俗天下事终不可为惟恃　圣主威灵国家运祚而巳耳若抚镇臧否自有耳目之者阁臣必面承　顾问而后可言必部覆弹章有明言当另推者而后得拟臣素寡交寡情即乡曲同年门生故吏平日不相往来臣无私于彼彼亦无私望于臣此天下人所知也昔议臣者以王安石为比而今行所无事不类安石则又谓并故步失之矣方臣之始进也人有疑臣与二臣矛盾者今臣等幸而和衷则复有未来见在续灯传薪之喻矣盖臣自知不才终不能久事　皇上特以受恩深重涓滴未酬未敢固为骸骨之请耳今振先教臣及蚤抽身尚可救得一半不至狼狈此正臣夙夜寝食未尝顷刻少置于怀者臣与臣向高同年同乡而臣犬马之齿长于向高者十七岁盖无一日不与言精力难前才力难强豫以代臣求放托之者不一而足臣下可告友上可告　君无二词也伏望　皇上鉴臣衷情允臣休退使臣救得一半不全丧其节活得一日亦少延其身而庙堂无议论之繁　穆清省尘渎之扰尤为至便臣不胜云云万历三十六年五月初二日奏初十日奉圣旨乡清正持躬忠诚任事小心勤慎朕素鉴知辅政以来凡事皆从公恊赞何处容私至于建夷勒索车价差官晓谕既经二部司官会议商确亦非密遣妄言的巳有旨处分了时事多艰卿宜即出赞襄一心为国不必因此介怀不允所辞吏部知道 

　　○奏辨建夷差官疏 

　　奏为差官札付见在谨据实辩明并甘罪谴以谢人言事臣不肖屡被人言少所置辩即前月科臣彭惟成论臣臣见所论烦多若一一暴白如贾竖争言又必有议其非大臣之体者故但求去而巳比复见惟成所投阁揭为奸辅通夷媚酋言臣在礼部实差序班李惟葵亲往奴儿哈赤营寨计议而引台臣所闻维葵之言以为据谓臣前辩郑振先之疏为说谎臣随取礼部文卷来查万历三十五年二月差维葵札付内开今差本官领咨前赴辽东廵抚衙门会同总兵官商议宣谕奴酋部夷骚扰驿逓缘繇札付见在则臣前疏所云并无径往夷境字面者岂有一字之欺臣随将原札送惟成看讫而臣不说谎亦明矣臣展转思维此一事也若以臣为好揽事乎则臣实凭通政司所送呈状而发之主客司也以臣为自用乎则臣固令与兵部车驾司议处也以臣为密遣为径行乎则又咨辽东廵抚会同总兵商议也若所云车价大约不过十五两与夷人赴镇谢恩愿来补贡者则兵部尚书萧大亨亲对臣言得之抚镇者也昨台臣疏言建夷五百人齐来则贡果补矣若论车价原系例外需索又无编泒银两独令五驿贫民卖妻鬻儿以供之年复一年繇三四两增至十七八两即未能顿革而与之一讲亦以稍示节制而遏其再增存中国之体苏贫民之困似亦未为不是者独云差往辽东抚镇亦须题请则臣一时昏暗差错臣敢请其罪耳若惟成指臣通夷则此事会同许多官经许衙门原无私通指臣媚酋则臣不忍小民为夷人鱼肉乃媚于庶人非媚酋也至于臣生平种种过恶惟成前疏之论列臣业巳忍默今亦不敢复辩矣而言者每责臣何不学王家屏夫家屏之去固待命也非逃也臣苦难言臣病难支伏乞　皇上用言官之言即正奸辅之罪加之斧钺臣所不辞倘贳而亟放之俾臣得生出国门是皇上再生之恩臣没世之感也臣不胜云云万历三十六年十月初六日奏初八日奉圣旨建夷骚扰驿逓为害不轻卿差官会同抚镇晓谕亦是正理览卿奏朕巳知道了还遵屡旨即出赞襄不必以此介意吏部知道 

　　○救郑振先主事疏 

