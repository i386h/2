<!-- { "loadSidebar": true } -->
　　嘉靖甲午秋御史按楚者当代台臣以闻天子曰俞四方之疆惟楚为巨其慎择以往台臣以章山沈子应命沈子乃谋于内史氏张曰四方之疆惟楚为巨予惧予力之弗胜也治曰御史者人主之耳目也惧弗惠弗惧弗任惧弗和弗惧弗威徒淫逞之而民休戚弗省焉其犹壅蔽与昔闻子之治番禺也政循循与物妪育民乐而安之恒廸兹虽天下往矣何有于楚盖民安则不思弊弗若其性维弊之厘也益弊已沈子按楚乃求民疾苦若植弱树善扬德平俗抑强饬蛊既朞百度具和自是楚欣欣然乐生也潭夙寇傅万受者鸠众恃险褫民肆刼人弗有宁宇积十余年沈子曰患寇若疽若腐败弗速虽有善乐弗可施也元无其伤乃以谋于巡抚中丞翟公曰兹维予志其协举之勿疑疏以请天子曰俞哉维尔抚廵其徂征踣厥顽丑柔惠是驯予德用舒于是誓众布方诹日命师谓参议刘子思曰给兵饷弗匮弗滥维尔谓佥宪张子素曰严厥用命不用命以底于成维尔谓都指挥潘子玙曰节土兵俾勿虐于良耀武督陈以襄厥功维尔谓潭守李子日章倅刘小安曰募饷置谍练勇佐备度机与宜以协厥猷维尔四月治兵五月往伐于柳林六月而凯旋凡馘者若而人俘者男女若而人抚者男女若而人燔崇削险是拔是辑潭民诵休焉捷闻天子曰都维予有臣畴允大邦以惠朕人厥劳孔嘉乃赉之金币锡命用章张子李子使人谓治曰昔者章山侍御之先大夫栢轩公宪于楚也勤事于潭潭之民复籍惠焉子潭之产且职史其敬述之以告乎潭之人俾世世不忘乎沈也治曰有世德者则有世报报莫大于忠孝仁义也意山之兹举也备之服君事忠也祖武孝也勤民仁也去残义也夫四者固栢轩公之所以遗也遗之而能昌也其为报也不亦大乎章山复以是遗诸其后而后之人复昌之焉则沈氏之泽殆无穷也独潭尔哉诗曰孝子不匮永锡尔类作楚潭世惠 

　　○攸水之释序 

　　攸水叙离也仰斋胡子为给事中以直言谪攸簿既朞帝念其良以令浙之海宁濒行攸之士在门下者凡五十有六人咸祖于道相歌以送之洪子昭歌风雨曰公之立于朝也其不改度矣乎曾子钦鲁歌鸤鸠曰公之仪也其惟不忒矣乎国人是正焉龙子天与歌菁莪曰公之来也人乐育之矣夫我则休谭子世宝歌九罭曰公其可去耶公去矣吾谁与依蔡子畴歌卷耳之二章曰离思其至矣谭子晓歌隰桑之卒章曰惟予小子罔闻知惟公之义是保刘子钦辅洪子闻为治诵之治曰可以观德矣风雨嘉其直也鸤鸠乐其仪也菁莪安其教也九罭昭其化也卷耳爱也隰桑怀也六者非德之至而能然乎乃为之作攸水之释 

　　○马首刘氏重修族谱序 

　　予里之刘氏其先有名椿者周广顺中自泰和来居马首迄于今族远以蕃茶陵称故家也泰定丙寅名定宇者始作谱至正乙未名敬仲者复考其世而续焉然而兵燹之余松楸零乱亦既有遗慨矣国朝洪武二十年名仲济者继辑之学士刘坦翁为之序成化大学士李西涯翁又从而识其端焉刘氏信振振乎显矣弘治乙丑名镐者复因谱之旧而订之以传然而未之刻也嘉靖庚子温泉新谋乃取而加辑焉将寿诸木以颁之族人成先志也予时在翰林新谋以书来曰谱者宗法之遗所以合爱敬尚敦睦也先人有志而未就谋大惧久益荒废乃率厥往绪惟君子之言能信于后世先生同里闬且有姻好愿惠之言俾刘氏之子姓藉光重也辛丑予陡贰留铨新谋复以书来如前请壬寅予以赴天部之召便归展省先垄新谋率其族人来请如前予曰诺癸卯谋又以书来京师予乃授简而序之且申告之曰孟子有言所谓故国者非谓有乔木之谓也有世臣之谓也家亦然古之有天下者联万国以为姓及其更也子孙曾不能托尺壤以处尧舜周孔万世尊事之莫不欲以为宗祖焉其贤使然耳予闻刘氏有太郎者死于王事至于今子孙无亲疏少长咸神事之岁时持牲酒走祠下不绝过者必拜焉是何也其忠烈有以感之矣不然则数百岁之间刘氏之羣生而逐死者莫限也其何有于太郎哉由是而观则家国之所以能光重百代者以贤焉耳是故贤者之名宗族称焉乡党称焉虽世世有识其子若孙焉曰是贤者后也则肃然敬之矣其子若孙虽世世亦曰予不肖惧愧于贤者后也则奋然思立之矣其为光重也不亦远且大矣乎汨汨沉浮于世无所树表甚而残行秽心夺天亲而戕之尺帛寸产相雠讼若异类焉俾乡之人嗤曰斯某族之不肖也不犹大诟尔哉孝子慈孙百世不能改也吁可畏己为刘氏后者其尚敬慎之乎其尚敬慎之乎否则虽文与谱亦乔木者耳予惧其弗竞也 

　　○赐金汝砺荫武东归序 

　　燕之客有谈辽左金君良佐之贤者为锦衣王子汝和谓其武而能文宽而爱勇而谋正而不随廉而不污有古名将风张子曰自是知有良佐也惜不及其人以修礼其右一日汝和偕其子汝砺造焉张子见其崭崭然卬卬然凌厉而立也曰将类也伛伛然偻偻然循席而避也曰承是教者也舒究其志若驰焉若逸焉而有所骛也曰岂亦纨绮愒者乎既而受钺以归汝和复请于张子曰惟君子之言惠夫子幸为予惠金子以言使佐有嗣也不亦善乎张子曰少成性也习从化也事远诬也熏入深也金子钦懋若德以惠厥服而无废尔先人则几矣夫武而好文学也宽而爱仁也勇而谋智也正不随德也廉不污守也学以识道仁以使人知以应物德以立守以恒五者备是以有令名也故本焉而无以文之谓愚末焉而无以容之谓残嬉嬉焉以动之谓冥靡靡焉以趋之谓流昧昧焉以取之谓墨一有于是所自邪也五者之来宠禄过也故以羽镞饬者荣以纨绮愒者辱其居悠悠者无丕功共之人有苦鼠之患者畜猫而至于百也穷三舍夜无啮啮自是猫之功益大而孳益蕃鼠惮而饲之肉后复有患鼠者假以往盖食肉者也寘之鼠所视之矍矍焉即之皇皇焉不敢逼卒累累以逸故习乎纨绮而无以饬者鲜不以鼠畏也此五者君子所以自饬也金子钦懋若德以惠厥服而无废尔先人则几矣诗曰聿修厥德无忝尔所生金子其懋之 

　　○别蒋崇冕序 

　　龙湖子往岁客京师莒城蒋生励因永平冯子而见焉励苦于学久弗自表见志郁郁可哀也居数月而去龙湖子亦归山中凡十载不闻励消耗也戊戌龙湖子复至京师有叩门者曰莒城蒋生见焉意其必励也既见则励之兄纮也龙湖子与之坐而问焉纮曰励苦于学久弗自表见志郁郁遂疾狂狂而苏则必念先生也龙湖子益哀之纮起曰予少也学为举子亦久弗自表见乃以贡卒业冑子今且谒选冡宰矣龙湖子见其貌朴而不华语吶吶若不出诸口动止弗踰察其中肫肫乎诚者也益乐重之居无何纮冠而束带以谒曰纮不似荷天子命为松江经历也忻忻然无弗豫意龙湖子曰郡之幕职且卑守以下咸制焉子何豫于是纮曰梁丽编苇厥职则然况义命所制弗可强也夫纮弗惟卑之惧惟弗称之惧苟称焉则卑也有不为崇者耶龙湖子曰噫谅哉夫人弗达于义命类役役于非分之求也弗得则怨尤之意生焉虽受之直弗思称矣故义命者君子所以修身处物之道也然惟诚而后能知义知义而后能达命达命而后能安于所处能安于所处则无入而不自得矣孔子为委吏曰会计当而已矣为乘田曰牛羊茁壮长而已矣非知义命而安焉其孰能与于此哉纮也质诚而弗渝知义与命崇卑不移于其心视世之役役以求非分者殆远矣孔子曰木纳近仁非斯人之谓耶纮请曰先生之言大矣请奉以终身焉乃识而归以告于励俾无郁郁以疾狂也 

　　○愿乐亭序 

　　湘东中丞罗公既致政归隐于潭之柳坪结愿乐亭以自怡焉治曰可以观德矣夫乐有二道焉己为世乐也世为己乐也章志白道以泽万物万物时育□也有不为世乐者乎忘情释虑以游万物万物时融世也有不为己乐者乎己也为世乐故君子之进□重焉不然有能为世乐者乎世也为己乐故君子□退也安焉不然有能为己乐者乎故重而后能民□失望焉安而后能得己焉能得己之谓信能不失□之谓顺能信顺之谓有德公谏而谔谔焉旬宣而愉愉焉总宪度而秩秩焉世莫不乐之其进也不亦重乎及归而隐于潭也于于焉愉愉焉与乡之人相忘于贤愚贵贱且以为慈母焉且以为婴儿焉机忘嗜淡以乐乎世之化其退也不亦安乎持信顺之实以游乎二乐谓非有德者能然哉故曰可以观德矣昔谭端洁公居昭潭属世弗靖崎岖兵戎卒不得首邱其间李文正公家京师有岳麓之怀而不能遂焉夫公之进也能与二公同其重而二公之退也不能与公同其安同不同其有数乎公名亭曰愿乐非有感于是耶非有感于是耶 

　　张龙湖先生文集卷之五 

　　●张龙湖先生文集卷之六 

　　记 

　　◆记 

　　安仁县兴建记 
　　修复汶漕记 
　　道乡书院记 
　　尚宝司题名记 
　　安仁修城记 
　　重修文安县儒学记 
　　涿州北河胡良渡舟记 
　　易州怀爱祠记 
　　遗爱祠记 
　　北堂玩适记 
　　龙田贺氏祠堂记 
　　修仓厂题名记 
　　志海楼记 

　　○安仁县兴建记 

　　正德丁丑郴寇弗靖于民掠于安仁百政用废癸未侍御直卿马公来廵焉以茶陵戎使高子汉刘子涌骑而从视学曰殿坏弗葺庑毁弗植画宫敶蔀秩节不兴事无经矣视城曰石甃而复泐也隍除而弗轨也荜莱蕴崇役狡牟渔厥绪用弗集民何恃焉视民之疾曰六气弗治而淫鬼是惑伐天和矣民有不得其死焉维乱弃礼待死资寇医废殃民其如之何乃角□□斗公费量其用值以命诸汉曰汝其董学事饬坏振毁辟荒拓隘反彛制昭崇极兴秩节维汝任之命诸涌曰汝其董城事程土物畧基址揣厚薄仭沟洫形力度用禁贪作怠以终厥绪维汝任之会邑令袁子达至自贵溪复檄之曰汝其勤民乃惠明医备药寿殇起伐淫惑是袪计财用均稍食平劳逸眂成要以佐成二子之役惟汝任之越数月三力咸毕袁子乃属书于治曰马公之入予邑也有惠民之政三焉庙庑作崇士知劝矣合涣饬怠振其全功民永庇矣野无僵死天阏遂生民命昌矣三者政之大也举不废要知也施不遗遐仁也化不浃旬民是以康神也三者善之备也治曰至矣君子之政必本于知体于仁达于神以动也动于几之谓知本动于利之谓体仁动于乐之谓达神此君子所以能佑天下也是故君子之政致教德也致敬备也致厚生也致教德故民纪立也致敬备故民无患也致厚生故物育也纪立则安无患则固物育则遂礼莫大于安器莫大于固化莫大于遂故曰政之大也是故有善作者必有善继者也善作而善继之者明也善作之而不善继者怠也弗之能继而败之者悖也诗曰天作高山太王荒之彼作矣文王康之是以君子贵其来也用纪是以告来者 

　　○修复汶漕记 

