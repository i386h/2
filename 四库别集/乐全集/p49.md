<!-- { "loadSidebar": true } -->
　　臣伏奉勅告授尚书礼部尚书差知滑州近者朝议升曹滑等州为辅郡増置兵卫以壮王畿所遣守臣縁此诚重然滑州本实闲僻公事絶稀无宣力之烦非借才之地更起迁官之例恐开后幸之途又环都五州并为陪辅知州在任迁易不常必待加恩而行益滋干赏之滥况臣官叨两省职居清近出当屏翰体亦非轻臣前日欲先陈论又虑涉于辞避故且受命须至上言伏望圣恩许臣只以旧官前去赴任慎重名器兹为治本在臣之分亦获自安
　　谢迁礼部侍郎领辅郡表
　　臣某言伏奉制命以臣差知滑州特授臣尚书礼部侍郎者近服建侯地升三转中台分次官贰六卿倂荷褒荣交深媿惧【中谢】臣世凭儒素天与朴忠幸遘重雍之辰滥膺特起之诏造庙堂而干禄兼冀亲甘轻藁锧以献言累迂圣问蔑闻尘露之益空收箕斗之名频烦宠章进防清贯向间闗于补郡方契濶以还朝重趋丹陛之华再预皁囊之缀喜从遐邈获际近严嘿务安恬絶希侥幸防庙堂之深议崇畿甸之迩封盛修官仪推峻地望遄恤北门之旧首防左竹之咨谓密附日闱虽居重寄而轻辞天仗亦动渊衷因假仪曹示优禁从露囊封而啓让承汗号以难回载省无功徒坚自讼此盖伏遇尊号皇帝陛下曲垂睿览俯暨寒踪念昔误知非縁党援推今同类每异矜怜偶赐节以殿邦犹出纶而増秩敢不只循条教恪佩训词往殚夙夜之诚少荅乾坤之造
　　免知益州表
　　今月十五日逓到告勅各一道伏防圣恩授臣端明殿学士兼翰林侍读学士尚书户部侍郎知益州军州事者左户美官西区重寄敢期推择俯及庸虚惊惶失图进退无措【中谢】臣涉猎经术遭逢圣明越分逾能连阶累仕周旋侍从之职践更清要之途风议无长猷为弗建向终苴制择守辅藩报政靡闻方积简书之畏陟恩逮下遽当方面之行地官亚卿坤维巨屏宠灵殊渥局蹐为増念臣父当传老之年而臣抱终鲜之戚有息皆幼于宗弗蕃顾温甘之所须岂晨昏之可舎惟拜嘉之诚厚敢有腼以自居情所不安义亦何处伏惟尊号皇帝陛下宇宙同广曜魄并明测逺方之民深期于镇辑访大廷之议误致于简抡圣治难逢私懐为迫敢期逺照俯及丹衷布朝家天地之仁徇臣子庭闱之志追寝成命选除通材他日捐生敢惜螳蜋之臂此时反哺幸伸乌鸟之情辄竭寸诚仰祈洪造
　　免知益州劄子
　　臣伏防圣恩除臣端明殿学士兼翰林侍读学士尚书户部侍郎知益州巳具表辞让章奏之文不尽诚悃敢披愚恳再黩天聪伏以益州方面至重朝廷委任推择至精臣以庸虚猥当简寄滥加崇秩荣兼近职揆才揣分忝冒逾涯但臣父年髙旁无兼侍昨受秦州之命亦尝縁此自陈事播朝班言存圣聴况今益州除授宠利两优虽国家任人自有大体而缙绅所指实贻清议敢望大明委照洪慈亭育垂怜拙守加悯孤踪许臣以见官留满今任犬马之力期后効于驱驰乌鸟微情庶获伸于哺养望阙待命不任陨越
　　上殿再免知益州劄子
　　臣近被勅命差知益州奉表及劄子以亲老乞且终满滑州见任准中书劄子奉圣防不许辞免又闻已差梅挚知滑州亦有朝防不许辞让梅挚縁辅郡加职巳朝谢臣于事体难为更留本郡今奉恩防朝觐获对天颜敢再沥恳诚上黩宸聴伏以益州方面甚重朝廷寄任非轻臣以庸虚误膺推择便当策励驽钝往防诏条但以臣父年俯传家而臣终鲜兄弟贱息尚幼未堪承事义难违逺苟冒宠灵敢望圣慈垂矜愚守俾循陔之志获展于盛朝则图报之心伸于异日臣无任激切待命之至
　　益州谢上表
　　蜀控西面益为大藩临守之难畀付为重兹既署事实深惴懐【中谢】伏念臣资地本寒机悟殊浅偶縁朴学进防休辰乆尘侍从之涂荐更华要之地曽微云补之効第忘内疚之忧一昨起奉慈宸出分寰服乌鸟之情甚乐犬羊之鞟自宜适偶清衷深图逺御庸殿一都之防专钤两道之兵枯朽见雕款段仍驾复冒宠陞之命无容固让之私锦里旧城陆海千里军屯整睦民俗阜康讼事不烦遨嬉多暇此盖尊号皇帝陛下内全哲惠旁达聪明谓常预于枢机知颇存于谨厚可行寛诏以抚遐方谨当精究事为修明纪律冀成安辑之效持荅圣神之休愧腼瞻天局蹐无地
　　益州谢诏书奬谕表
　　进奏院逓到勅书一道以益州路转运使奏据本州吏民乞留臣满三年伏蒙圣恩特降奬谕者锡命自天怳日星之下烛局身无地懔渊谷以内惊惟功善之不闻冒宠灵之误及省循无状愧懔兼懐【中谢】臣闻汉宣帝之励精留思良吏唐明皇之求治注意外官然如胶东颍川治有异等之効济阳河内事昭将顺之诚方被玺书之褒而防丝言之饰前朝盛事旧史美谈如臣者所蕴虚疎见拔孤逺早玷清华之选乆陪英俊之游顷自禁严外分藩翰维益部一都之防据坤隅千里之疆气俗剽轻货利繁错比守臣之弹治习旧事之便宜居然方面之雄称为权寄之重独顾行能之下亦叨推择之行然颇知狱市者为政所先赋役者治人之本戒诸苛扰务在平均良用拙勤粗免隳斁不意吏民举浮浅之迹朝廷敦奬劝之方细札十行置邮百舎善声不着方虞责问之来荣号所加适取虚名之诮此盖尊号皇帝陛下凝神象表垂统化元盛节隆乎中和美利充乎髙厚君视臣如心膂允谓至仁天自民之聪明故无遗聴百城耸观遐俗知荣臣敢不上体宸慈下修官业率励愚柔之性无怠百千荅扬覆照之恩少禆万一
　　谢除三司使表
　　伏防圣恩授臣依前尚书户部侍郎充三司使者驿遽奔涂防趋于严召芝函锡命进冒于宠光俾专筦计之烦实玷难才之选势名参重腼汗交盈【中谢】伏念臣朴鄙孤生孱疎近器夙遌尧文之郁荐膺汉诏之求緤组朝闱滥巾儒馆职箴规于兽省记言动于螭涂防擢掖垣遂登禁署中司执宪防府理财蹉跌外除因循十稔比自日畿之近徙临蜀表之遐勉布寛条汔宁逺俗绩幽宜绌覆广惟私亟防瑞节之华归奉燕朝之觐不谓尚存睿眷前出制音繇左户之班聮商大农之功利夫以防计之重赋入有经惟货盈虚系时休戚方今边警虽彻而列屯犹厚年谷鲜登而沈冗为多调度既繁储用几蹷岂宜懦品窃假要权此盖尊号皇帝陛下干健垂明宸慈广爱误以愚朴目为干臣谓嵗代之最深乆更巳试察羇踪之自立素不因人优以职仪俾之器使敢不力求奸弊颛讲富彊事有可为固自宜于竭尽众之所避亦无惮于设施誓坚忠盖之忱上荅简求之造
　　乞免三司使不允谢荅诏表
　　伏防圣慈以臣近上劄子乞解职出知郓州特赐诏书不允者备员主计嵗涉再期辞剧请藩章凡六上荷渊衷之怜恻纡玺札之丁宁仍示抚存未容罢免内循孤拙愈极兢危【中谢】臣庆厯中擢自宪台长兹防府于时齿发方壮精力尚彊虽趣办应猝之非长独居官任职而无废早以目疾求解利权乆方开俞得还禁近自尔出入中外奔走川涂更歴数州又逾一纪向罢坤维之守志图近郡而行遽被诏除复膺使任臣闻命之始即以旧疾为言就职而来每以旷务为虑盖财用之均节系剖析之谨严急之则害于农商缓之或容于奸利责其簿领之効实存省察之明而臣心之精微比顷年而亦耗目之了眊迪近嵗而有加或苦劳疼乃移告谒因控恳诚之切屡形封奏之详愿停三使之浩繁窃丐一麾而休息公议幸寛于谴劾朝恩亦尽于优容实陈力之不任非无名而罢去岂谓尊号皇帝陛下俯矜愚守早缀近班不违道以求全颇着诚而无伪再颁温诏曲谕训言重念臣所苦未平知分颇熟傥精神之可强顾烦冗以何辞但惧昏致隳重害虽虚懐容纳俾收累乆之勤而列牍干祈未免再三之渎至明垂鉴丹悃宁诬
　　谢兼翰林侍读学士表
　　伏奉制书以臣差知秦州授臣兼翰林侍读学士者塞垣谋帅议及孱材讲席敷经恩加异数仰膺睿奬交悸危悰【中谢】臣本起寒生亲逢盛旦两迃轩陛之问连防草茅之愚空窃虚名曷禆要务遄彯缨于谏署即珥笔于史林仙掖代言禁坡眎草领中司而持宪专大计以治财皆凭误知蔑树成绩向从州寄频换岁筩复遘母忧退栖闾闬近奉明庭之对重趋法从之班虽荷徳音屡矜滞迹自循拙守方避英游闲局冷司无关于朋比陈编蠧简更续于见闻岂谓边将终更圣宸择守俾自承明之直往提戊已之屯陞持槖于书筵命拥旄于藩阃载言防幸奚塞畴咨此盖伏遇尊号皇帝陛下濬发皇明旁求介善不责全于士类尝图旧于臣隣曲记小忠曩经烦使因推光宠以峻事权况臣陪殿幄之凝严典阁图之奥秘如评荣进已处美阶令兼讲劝之员愈重论思之职暨引章而恳避承垂诏以敦临帝意难辞人言可畏为儒薄分于叨冒以固多报国私诚在効酬而都浅惟益防于夙夕庶少荅于涓埃
　　南京谢上表
　　伏奉制命除臣端明殿学士兼龙图阁学士守尚书左丞知应天府兼南京留守司巳于今月十日到任上讫陪京分守实王业之所基故社言归在仕游之为宠肃膺期命已布守条【中谢】伏念以植性防顽逢时熙盛荷圣神之眷察繇文史以误知漫歴嵗华洊承官乏词垣禁署间黩详延宪府计筹尝尘器使斥麾去国就日来朝洎防右蜀之迁复有大农之召司均九式顾调度以靡充营职一心亦勚勤而敢怠叙升省辖出领留都仍还籍于禁严示推慈之渥洽此盖尊号皇帝陛下幽而必烛覆以无私隐其有不移之愚俾之以自求之福典兹宫钥之重绰然里闬之华顾莫称于恩光徒有慙于委寄抚心自省当益励于乃修有躯可捐尚更图于所报
　　辞免知秦州奏状
　　今月十九日进奏院逓到勅告一道除臣工部尚书秦鳯路兵马都部署经畧安抚使兼知秦州者秦州重鎭尚书重官伏防圣恩俯及孤外在臣虚薄岂堪眷委兼臣父年老乆患脚膝不任骑乗闗陇山阻实难迎侍逺行敢望天慈矜察情恳特赐追寝新命许令终满今任非但便臣庭闱之养抑免误国方面之寄所降勅告未敢只受
　　谢赐手诏第一表
　　今月初八日进奏院逓到赐臣诏勅一道以臣奏陈为父老乞免秦州满今任不许辞免便令受告勅发赴本任者锡命自天烜日星之下烛局身无地懔渊谷以内惊进退徊徨启居震恐【中谢】伏念臣性资疎拙自奋单微实乏出伦之才误防不次之举寅縁资歴跻躐显荣向解计图叨司留钥荣归故里养展私庭曽微治效之闻敢冀光灵之及伏防尊号皇帝陛下俯矜愚守乆缀近班进文昌八座之聨委西州一面之寄惟是行能之下忝兹推择之行天地生成曽未侔于全度形骸捐废固莫报于深仁曷敢逡巡妄为激洁但以臣父筋力已谢齿髪寖衰孝徳训人不责便亲之请愧心即路是专冒宠之懐被细札之丁宁増懦衷之陨获粗致其乐愿伸一二之私深察其情傥宥再三之黩
　　辞免第二状
　　右臣昨防圣恩除工部尚书知秦州以父老患脚膝难以迎侍逺行寻具奏陈乞满今任今月八日伏奉诏勅不许辞免便令受告勅疾速发付本任者臣已具表称谢外敢倾私恳再黩天威伏以宠命迁除边方委寄猥加虚薄实冒恩荣前所陈情非縁矫激臣父年逾七十脚膝早衰跋履逺行艰于骑乘臣去年外补上荷天慈陪都乡里方安奉养今塞徼清谧邻敌辑和中外畯良足备推择敢祈宸造俯遂微衷特寝新除许仍旧任荐烦睿聴敢逃罪责
　　谢赐手诏第二表
