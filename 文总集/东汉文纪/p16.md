<!-- { "loadSidebar": true } -->
　　将军出身举宗为国所向陷敌功效犹着何嫌何疑而欲求徴且与王常共屯涿郡勉思方略【并后汉书】
　　臧宫　马武【宫字君翁颍川郏人为辅威将军封期思侯○武字子张南阳湖阳人更始时为振威将军归光武拜为捕虏将军封阳虚侯】
　　请击匈奴书
　　【匈奴饥疫自相分争宫愿得五千骑以立功未许乃与武上书欲命将临塞厚县购赏喻告髙句骊乌桓鲜卑攻其左发河西四郡天水陇西羌人击其右以灭北虏帝诏报之自是诸将莫敢复言兵事】
　　匈奴贪利无有礼信穷则稽首安则侵盗缘边被其毒痛内国忧其抵突虏今人畜疫死旱蝗赤地疫困之力不当中国一郡万里死命悬在陛下福不再来时或易失岂宜固守文徳而堕武事乎今命将临塞厚悬购赏喻告髙句骊乌桓鲜卑攻其左发河西四郡天水陇西羌胡击其右如此北虏之灭不过数年臣恐陛下仁恩不忍谋臣狐疑令万世刻石之功不立于圣世
　　光武报诏
　　黄石公记曰柔能制刚弱能制强柔者徳也刚者贼也弱者仁之助也强者怨之归也故曰有徳之君以所乐乐人无徳之君以所乐乐身乐人者其乐长乐身者不久而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者强有其有者安贪人有者残残灭之政虽成必败今国无善政灾变不息百姓惊惶人不自保而复欲逺事邉外乎孔子曰吾恐季孙之忧不在颛臾且北狄尚强而屯田警备传闻之事恒多失实诚能举天下之半以灭大寇岂非至愿茍非其人不如息人【后汉书】
　　任光【字伯卿南阳宛人为左大将军封阿陵侯】
　　击王郎檄【更始以光为信都太守王郎起兵邯郸郡国皆降时光武为大司马驰至信都光兵少乃多作檄文遣布钜鹿界中旬日众盛遂破邯郸】
　　大司马刘公将城头子路刁子都兵百万众从东方来击诸反虏【东平爰曽字子路起兵庐城头故号之刁子都东海人起兵钞击徐兖界】
　　邳彤【字伟君信都人为后大将军封灵夀侯厯左曹侍中】
　　报家属书
　　【彤为世祖将兵信都复反为王郎所置信都王捕系彤父弟及妻子使为手书呼彤曰降者封爵不降者族灭彤涕泣报书会更始所遣将攻拔信都彤家属俱得免】
　　事君者不得顾家彤亲属所以至今得安于信都者刘公之恩也公方争国事彤不得复念私也【后汉书】
　　耿纯【字伯山钜鹿宋子人拜前将军封东光侯出为东郡太守】
　　报真定王刘扬书
　　【扬造作防记欲以惑众建武二年遣纯持节行赦令于幽冀劳慰王侯密敕曰刘扬若见因而收之纯至真定传舍扬以纯真定宗室之出称疾不肯来与纯书欲令纯往纯报之扬出见纯接以礼因延其兄弟皆入闭阁诛之】
　　奉使见王侯牧守不得先诣如欲面防宜出传舍【后汉书○汉纪云不先往宜自强来】
　　来歙【字君叔南阳新野人位中郎将赠征羌侯】
　　请击公孙述书【歙为中郎将将兵攻隗嚻破略阳诏使留屯长安监护诸将歙因上书复诏歙率冯异等击破述乗胜遂进蜀人大惧使刺客刺歙未殊歙自书表抽刃而絶】
　　公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人髙帝重之以悬赏今西州新破兵人疲馑若招以财谷则其众可集臣知国家所给非一用度不足然有不得已也
　　临终上表
　　臣夜人定后为何人所贼伤中臣要害臣不敢自惜诚恨奉职不称以为朝廷羞夫理国以得贤为本太中大夫段襄骨鲠可任愿陛下裁察又臣兄弟不肖终恐被罪陛下哀怜数赐教督
　　窦融【字周公扶风平陵人王莽时拜波水将军归汉封安丰侯凉州牧厯大司空】责让隗嚻书
　　【融受凉州牧遣弟友诣阙防嚻反叛道絶驰还复遣司马席封间行通书光武赐融友书所以慰籍之甚备融既深知帝意乃与隗嚻书嚻不纳融砥砺兵马疏请师期帝深嘉美之乃赐融以外戚图及太史公五宗外戚世家魏其侯列传诏报之融被诏即与将兵入金城○嚻子恂字伯春时为质于汉】
　　伏惟将军国富政脩士兵懐附亲遇阸会之际国家不利之时守节不囘承事本朝后遣伯春委身于国无疑之诚于斯有效融等所以欣服髙义愿从役于将军者良为此也而忿悁之间改节易图君臣分争上下接兵委成功造难就去从义为横谋百年累之一朝毁之岂不惜乎殆执事者贪功建谋以至于此融窃痛之当令西州地埶局廹人兵离散易以辅人难以自建计若失路不反闻道犹迷不南合子阳则北入文伯耳夫负虚交而易强御恃逺救而轻近敌未见其利也融闻智者不危众以举事仁者不违义以要功今以小敌大于众何如弃子徼功于义何如且初事本朝稽首北面忠臣节也及遣伯春垂涕相送慈父恩也俄而背之谓吏士何忍而弃之谓留子何自起兵以来转相攻击城郭皆为丘墟生人转于沟壑今其存者非锋刃之余则流亡之孤迄今伤痍之耻未愈哭泣之声尚闻幸赖天运少还而大将军重复于难是使积疴不得遂瘳防孤将复流离其为悲痛尤足愍伤言之可为酸鼻庸人且犹不忍况仁者乎融闻为忠甚易得宜实难忧人太过以徳取怨知且以言获罪也区区所献惟将军省焉【后汉书○公孙述字子阳○卢芳字文伯诈称武帝曽孙称帝于安定】
　　同前【汉纪】
　　将军当厄防之际乗不利之时承事本朝委身于国忠孝冠周霍徳让配吴札融等所以服髙义愿为役者也忿悁之间改节易图百年累之一朝毁之岂不惜乎殆执事者贪功建谋以至于此融窃痛之融闻智者不危众以举事仁者不违义以要利初事本朝稽首北面忠臣节也及遣伯春垂涕相送慈父恩也俄而背之谓吏士何忍而出之谓留子何自起兵以来转相攻击城郭皆为丘墟生民转于沟壑今其存者非锋刃之余则流亡之孤今伤痍之体未愈哭泣之声未絶幸赖天运少还而大将军复重其难是使疮痍不得遂瘳防孤复见流离庸人且为流涕况仁者乎愿将军省察之
　　光武报窦融书
　　每追念外属孝景皇帝出自窦氏定王景帝之子朕之所祖昔魏其一言继统以正长君少君尊奉师傅脩成淑徳施及子孙此皇太后神灵上天祐汉也从天水来者写将军所让隗嚻书痛入骨髓畔臣见之当股栗慙愧忠臣则酸鼻流涕义士则旷若发蒙非忠孝诚慤孰能如此岂其徳薄者所能克堪嚻自知失河西之助族祸将及欲设间离之説乱惑真心转相解构以成其奸又京师百僚不晓国家及将军本意多能采取虚伪夸诞妄谈令忠孝失望传言乖实毁誉之来皆不徒然不可不思今闗中盗贼已定大兵今当悉西将军其抗厉威武以应期防【魏其侯窦婴窦太后从兄子长君太后兄少君窦广徳太后弟封章武侯融七世祖】
　　请讨隗嚻书【帝将西征嚻先戒融期防遇雨道断乃止融至姑臧被诏罢归融恐大兵遂久不出乃上书帝深美之】
　　隗嚻闻车驾当西臣融东下士众骚动计且不战嚻将髙峻之属皆欲逢迎大军后闻兵罢峻等复疑嚻扬言东方有变西州豪杰遂复附从嚻又引公孙述将令守突门臣融孤弱介在其间虽承威灵宜速救助国家当其前臣融促其后缓急迭用首尾相资嚻埶排迮不得进退此必破也若兵不早进久生持疑则外长寇雠内示困弱复令谗邪得有因缘臣窃忧之惟陛下哀怜让爵位疏【融奏事京师恩宠在功臣之右迁大司空久不自安疏让爵位光武不许】
　　臣融年五十三有子年十五质性顽钝臣融朝夕教导以经艺不得令观天文见谶记诚欲令恭肃畏事恂恂循道不愿其有才能何况乃当传以连城广土享故诸侯王国哉
　　议封皇子奏【初巴蜀既平大司马吴汉上书请封皇子不许十五年三月乃诏羣臣议大司空融固始侯通胶东侯复髙密侯禹太常登等奏议制可】
　　古者封建诸侯以藩屏京师周封八百同姓诸姬并为建国夹辅王室尊事天子享国永长为后世法故诗云大启尔宇为周室辅髙祖圣徳光有天下亦务亲亲封立兄弟诸子不违旧章陛下徳横天地兴复宗统褒徳赏勲亲睦九族功臣宗室咸蒙封爵多受广地或连属县今皇子赖天能胜衣趋拜陛下恭谦克让抑而未议羣臣百姓莫不失望宜因盛夏吉时定号位以广藩辅眀亲亲尊宗庙重社稷应古合旧厌塞众心臣请大司空上舆地图太常择吉日具礼仪
　　马援【字文渊扶风茂陵人为伏波将军封新息侯】
　　上光武陈讨隗嚻疏【初援留西州嚻以援为绥徳将军建武四年嚻使援奉书光武还盛称帝于嚻遣子恂随援入质会嚻意狐疑援以书数责之嚻怨援遂发兵拒汉援上疏帝乃召援计事】
　　臣援自念归身圣朝奉事陛下本无公辅一言之荐左右为容之助臣不自陈陛下何因闻之夫居前不能令人轾居后不能令人轩与人怨不能为人患臣所耻也故敢触冒罪忌昧死陈诚臣与隗嚻本实交友初嚻遣臣东谓臣曰本欲为汉愿足下往观之于汝意可即専心矣及臣还反报以赤心实欲导之于善非敢谲以非义而嚻自挟奸心盗憎主人怨毒之情遂归于臣臣欲不言则无以上闻愿听诣行在所极陈灭嚻之术得空匈腹申愚防退就陇亩死无所恨
　　上言涂城事【援拜陇西太守时以金城破羌之西涂逺多寇议欲弃之援上书帝然其计】
　　破羌以西城多完牢易可依固其田土肥壤灌溉流通如令羌在湟中则为害不休不可弃也
　　上正印文奏【荐晓古文字者事下大司空正郡国印章奏可】
　　臣所假伏波将军印书伏字犬外向成臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同
　　上铜马式表【援好骑善别名马于交趾得骆越铜鼓乃铸为马式表上之诏置宣徳殿下以为名马式焉】
　　夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事辄有验效臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京铸作铜马法献之有诏立马于鲁班门外则更名鲁班门曰金马门臣谨依仪氏防中帛氏口齿谢氏唇鬐丁氏身中备此数家骨相以为法
　　铜马相法
　　水火欲分眀水火在鼻两孔间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙劒锋则千里目欲满而泽腹欲充膁欲小季肋欲长县薄欲厚而缓县薄股也腹下欲平满汗沟欲深长而膝本欲起肘腋欲开膝欲方蹄欲厚三寸坚如石鬃欲戴中骨髙三寸頬欲开而膺下欲广一尺以上能久走鞅欲方胷欲直而出鳬间欲开望之如双鳬
　　征寻阳山贼上书【上大悦出示尚书数日黄门取头虱章持入○东观汉记】
　　除其竹林譬如婴儿头多虮虱而剃之
　　请置封溪望海二县奏
　　西于县户有三万二千逺界去庭千余里请为封溪望海二县【后汉书】
　　平交趾劾太守苏定奏【定果下狱○东观汉记】
　　太守苏定张眼视钱防目讨贼怯于战功宜加切敕
　　铸钱书【东观汉记建武十六年援在陇西上书从之】
　　富民之本在于食货宜如旧铸五铢钱
