<!-- { "loadSidebar": true } -->
　　龟鼋龙蛇之山。大抵皆花石之村。穴??者空窍。灂者廉利。然皆不于山之腹。特出于波涛。龟鼋龙头皆负林麓走饮于湖惟蛇山为不然当太湖之西北背龙头而迎风涛截乎大洋故境愈险而愈奇。世少得而观焉。正德己巳清明日与客放舟龙头西踰小洞庭还见聚落十余家为乌砂井厥名万状恍恍焉。洞洞焉。缘于巑岏不敢摇动然去蛇山尚十里客请乘东南风之便乃从乌砂解舟薄石蛇之东遥见大石划划下若有门关而无人踪顾其势尚陡水尚急舟不能停缘壁里许则山之阳也岸始舒水始缓若有里墟而无人烟鸟婴兽窟以窜其间者大抵皆采石之人厥崖惟庐。厥坎惟炊。厥寝惟矶。以渍以饮。惟石之宜。始舟人与岸人见。获通语言。而沙诘潭未可卒进。投竿测之。视岸人指指止行焉始获登其丘。山空地虗。举足有声。蹑其巅。梯断石滑。不获前。复举帆去。则山之西麓。壁愈高。石愈奇。若芙蓉开花鱼龙脱甲上者屏列。下者桥卧。隐隐波底者不可穷状。所见既异而境复迂僻由是锁舟壁下环卧涯浒客皆引满载歌晨徂而暮返夫蛇山卷石耳。其胜顾出龟鼋龙头之上。余与山相去甚迩。而平生不闻其胜。一日跨波涛。触烟雾。获覩其奇。则古之不言石蛇而言龟鼋者有以也。噫物愈奇则遇愈难余志蛇山之奇。俾好奇者览焉。 

　　【 镂刻巑岏岝■〈山咢〉之状又惊又喜】 

　　○销夏湾记 

　　蔡羽 
　　山以水袭为奇水以山袭尤奇也再袭之以水又袭之以山中函池沼宽周二十里。举天下之所无奇之奇销夏湾是也湾去郡城且百二十里春秋时吴子常从避暑因名销夏自吴迄今垂二千年游而显者不过三五辈不为凡俗所有可知巳湖之峯莫大于包山山之峯莫大于缥缈峯高不知其几里足袤五十里有畸峯之南水道三十里以求缥缈峯其弗能与缥缈峯直者亦诸峦为之拒也四面峯峦交萃独以一面受太湖中虚如抱瓮其南列门阙焉由门阙东西盻西为龙头山其次为小洞庭为石蛇为舍为芜为鼠鬪之石不得而名焉东则大小明月湾为石公为泽为蕨为三山不得而名焉明月之湾其背为梭山厥土坟垆厥产林檎鸭脚樱桃柚杮梨枣龙头之背为圻村厥土白砾厥产玉石卢橘中销夏之腹印浮其上乍有乍无为众安之洲帆落洲上则四面环合为屏为翰耸妍效谲以与缥缈相拱峯之巅有□无水其麓多水无草丹宫梵室蒙蔽林霭钟鸣鼓应然后如仙释之卢鱼行鸟过形影交彻帆翔其上而莫之知避也夫地既异而处其僻。信乎游者之难至矣。向使移而置之附郭。则撰壶觞。秣车马者。目不暇给。岂独为吾湾哉。人将僬僬乎剑负以趋。万物失所矣夫造化无意者也设是湾如有意鬼神之能。不得而与。非冥契其事。孰能乐之。呜呼非惟世之人不得而乐湾之人亦莫得而乐也余世居湾上有所独得私志之 

　　【 笔性具山水之姿故随意点染而云树之气蒸然】 

　　○游辉县记 

　　李梦阳 
　　李梦阳曰诗云泌之洋洋可以乐饥予当正德戊辰值春仲之交而游于辉县于是览苏门之山降观于卫源乃登盘山至侯赵之川遂览于三湖返焉李子登苏门之山扣石而歌歌曰泉水活活北之流矣有女怀春采彼薇矣山雪修阻暮予何之矣歌竟长啸响应林谷时人莫测也苏门山古士率栖焉著者魏阮籍晋孙登宋李之才邵雍元许衡姚枢耳然诸皆有祠祠之独籍不祠也苏门有九峯山亦奇绝然其上无泉侯赵川亦无川可恨也太行山至苏门也峯万余数森森若排剑北走中有三峯独奇。而三寺各当一奇。有一泉绕之流。乃其泉数里触大石辄入地故不至侯赵川。李子曰予观三湖险矣。葢虎豹之窟而魑魅所宅也。西踞壶关之巍。北跨陵川之危。东扼林虑上党。有盗贼怕数百骑来则彀弓弩持刀出没林阻岩谷间号曰青羊白戈云而盘山路石砑砑崭崭行若登天然过此豁然旷川而四面皆山焉所谓□赵川也葢若桃源焉。三湖有巨竹蓊茂。登山西望。亭亭缘崖而缘者竹也。中湖则有石镜半规耳。而默莹能鉴天日山河人物焉。岂不异哉。中湖寺赵宋号太平兴国寺而属汤阴县南北湖寺则今人创之耳边寺硗田以千数然故栎橡磈磊区耳于是寺僧招流人垦之租其人卒斩茅菅阻岩崦为聚落烟火枭枭相杂也其流人若妇并为寺僧使乃其妇则于边寺泉任载水予自南湖还也乃见两三妇置桶岩滴下而偎坐广下然青羊白戈过其聚落聚落人辄饮食之得无害青羊白戈感其余食数亦辄赠遗之为常焉辉县产鱼稻然其人多病瘿偕予行者二人一曰冯贵一曰左国玉左国玉予内弟也内弟生不识山前出阳武行望见山喜以为云巳知其山也益又喜跃马行懊不即至山李子曰予游苏门葢得于山川上俗之别云。于是作记 

　　【 不立议不设色澹澹落落正使后人无下手处】 

　　○翛然台记 

　　李梦阳 
　　草堂之东筑台高二丈余所登台四望云冉冉在桑榆葢千里外见也人心不天游则视圹野崇原大泽天地日月星辰霜露朝夕烟霞之变寒暑草木往来荣枯皆与巳不干涉视圹野崇原大泽天地日月星辰霜露朝夕烟霞之变寒暑草木往来荣枯诚与巳干涉于是触予目者罔不乐也台贵高高则远远则无所不见予台不高望之千里外见地使然也无所不见。则其乐充满。其乐充满。则翛然矣。庄周曰翛然而来翛然而往于是命台曰翛然之台予观屈原放逐江滨非与圹野崇原大泽天地日月星辰霜露不干涉非不知朝夕烟霞之变寒暑草木往来荣枯之情而怕戚戚忧斯人殆未天游乎抑宗臣当如是邪为台记 

　　【 仅尺幅耳寒暑草木等字凡三见如穿花□队缤纷络绎不越数人而有腾沓纵横之□】 

　　明文霱卷之八 

　　●明文霱卷之九 

　　武林刘士鏻羽石父评选 

　　记二 

　　◆记二 

　　峡江练公祠记 
　　独坐轩记 
　　义勇武安王庙碑记 
　　游清源山记 
　　聚乐堂记 
　　金溪游记 
　　海上平寇记 
　　建康观云记 
　　新都县八阵图记 
　　七星桥记 
　　竹溪记 
　　太华山记 
　　斲氷记 
　　重建提督军务行台记 
　　先伯父静庵公山园记 
　　仲宣楼记 
　　滕王阁图记 
　　兵部武库清吏司题名碑记 
　　故总督少师杨公生祠碑记 
　　临朐县文昌阁记 
　　重修大观楼记 
　　白华堂记 
　　浙江按察司题名记 
　　李沧溟先生祠堂记 

　　○峡江练公祠记 

　　罗洪先 
　　余往读金川玉屑集不胜慨慕练公之为人然未详其生何地也嘉靖癸丑登玉笥九僊台道经废穴土人告以练氏先垄徘徊久之不遽信巳而入永兴禅剎老僧自述坐累往往以练氏没田且言曰繇此南上三里许频江有地曰三洲即其故居又南一舍至王峡峡分为县公实今峡人也闻之戄然乃令前导至则荒烟衰草中门堂阶垣遗迹隐隐阶右数塜皆赦归之人姓名犹可历指遂与赵生子良不觉痛哭流涕近邻黄氏长幼聚观者亦皆相向洒泣因道其家世甚悉练本淦东东山人至伯尚迁三洲是生公比及第复居淦城洪熙改元赦其家尽复故业于是东山三洲仍归练而以城居畀陈壻诸黄所言如此练故与黎黄刘三氏着闻黄邻练且世婣受祸独惨其土疆犬牙相入不怨厉巳乃洒泣吐所未闻呜呼此岂有所利而为之乎始钱守琦因峡之请祠公凤▲□□同然 
　　凰山巅淦之人士哗曰公淦人也何与于峡至为书诟詈之峡不为变当是时故老凋丧惜未有以三洲告者三洲隶淦则淦祀隶峡则峡祀淦与峡皆公故乡何择焉陈乔名系庐陵临有俎豆六一产于吉水庙食恩江神不可度。知其在彼乎。在此乎。祭于庙绎于祊。两地交至。自古巳然。淦人又何疑于峡也。余独念淦之争者譬之家宝他攘是惧以公在淦则淦重也峡之争者譬之宗庙执事为荣以公在峡则峡重也夫能为淦与峡重者止一死尔夫人孰无死公独以死重淦与峡何哉忠于所事知其不得不然而又能即其心之所安故也。故知公不得不死之心。则知淦与峡不得不祀之心。推今日不得不祀之心。可以几前日不得不死之心。此不得不死与不得不祀之心。公不能要之淦与峡之人。淦与峡之人。亦不能私于公。峡之争也淦固有言矣不谓吾可以巳也而必祀之其心葢曰彼在淦者何与于我哉虽蒙诟詈无避也公之难也人固有辞矣不谓吾可以巳也而必死之其心葢曰彼在人者何与于我哉虽戮妻孥无避也夫是谓之自靖。自靖焉者。自尽其心而后乃安也。夫仁人心也尽乎心则求仁得仁夷齐所以见贤于夫子也夷齐饿而商不亡百世以下闻者莫不兴起宜峡在所必争矣呜呼淦之祀公得所重矣独不思吾身亦有当重者乎峡之祀公得所安矣独不思吾心尤有当安者乎夫心之不得不然。不独临难有之。自言动食息。至于纲常伦理。日与吾遇者。不知凡几。而未有能即所安如峡之争祀者。亦又何哉。即使安之。亦倏忽转移之间耳。岂足北于公之一死也哉。不是之辨而徒慨慕于公以为重。其亦末矣。钱之祠曰自靖故事惮登涉率请主祀之行署通判何公坚行县病其非礼始议改迁而知县王君陈策濮君桂相继成之濮移置山腹制颇湫隘何复捐俸辟其麓并仓址与故剎地广之下为求仁书院峻磴纡径直联之祠朗豁弘深祀有常度仍停其巅曰高山仰止延眺其上三洲烟草尽入指顾呜呼公无身与家矣岂计夫人之祀与祀之去三洲远与近哉然近三洲之不祀固益无以慰峡人之心也因记其役备论之 

　　○独坐轩记 

　　桑悦 
　　予为西昌挍官学圃中筑一轩大如斗仅容台椅各一台仅可置经史数卷宾至无可升降弗肃以入因名之曰独坐予训课暇辄憩息其中上求尧舜禹汤文武周公孔子之道次窥关闽濂洛数君子之心又次则咀嚼左传荀卿班固司马迁杨雄刘向韩桺欧苏曾王之文更暇则取秦汉以下古人行事之迹少加褒贬以定万世之是非悠哉悠哉以永终日轩前有池半亩隙地数丈池种芰荷地杂植松桧竹栢予坐是轩尘坌不入胸次日拓又若左临太行右挟东海而荫万间之广厦也且坐惟酬酢千古遇圣人则为弟子之位若亲闻训诲遇贤人则为交游之位若亲接膝而语遇乱臣贼子则为士师之位若亲降诛罚于前。坐无常位接无常人日觉纷拏紏错坐安得独虽然予之所纷拏紏错者皆世之寂寞者也而天壤之间坐予坐者寥寥不谓之独亦莫予同作独坐轩记 

　　【 一坐中有如此酬酢正恐主人应接不暇】 

　　○义勇武安王庙碑记 

　　【 前缺文】 之功。其在萧曹下哉。及王既死而荆州构衅汉竟以亡呜呼王之系于汉。非小小也是时操之贼有白之者而权之为贼未白也自王首辱骂其使。不与为婚。使人知权之当摈。及权贼王附操。而后。其为汉贼者。始不得逃乎天下万世之公议然操尚知留王以倾权而权不能留王以支操非唯智不操若而得罪于汉室亦大矣故权之为贼。自王白之也操能使蒋干说周瑜。而不敢使张辽说王。乃以情告。及去且不敢追。要亦知王之刚明。非其所能扰也。其去荀文若辈▲寸铁杀人 
