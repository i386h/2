<!-- { "loadSidebar": true } -->
　　臣近以囊封继上绨检重颁虽荷渥恩未谐恳请罔避再三之渎深怀陨越之忧庶动聴卑必期报可伏念臣受材顽薄逢世明昌甫越壮年亟跻近列任隆二府久亲日月之光位冠三阶何补乾坤之徳自叩阍请老觐阙输诚获解兵符复更宫钥俾从优佚许渐归休瞻依松楸息偃蓬荜非不知万钟厚禄保之足以丰家极品崇资居之惟当报国其如形神竭心识耗昏生亦有涯老当知止矧属朔方用武陇右开疆使传之所往来川涂之所交防惟是剧繁之地必资彊敏之才使臣旅力方刚勤劳敢惮深忧旷怠上累保全伏况陛下旰食九重励精庶政宪章前古董正治官百度惟新众材并用将责实效以趋懋功尤非老者惰偷之时鄙夫尸素之日固当自省何待人言伏惟皇帝陛下光被四遐仁育羣品曲回照鉴深轸睿慈念臣自及从心请无虚嵗特加衰老许以乞身归印绂于有司纳节旄于故府优游畎亩歌咏唐虞仰恋圣时贪延暮齿庶未填于沟壑获退老于丘园臣之至情实尽于此无任祈天俟命激切屏营之至
　　谢遣中使赐诏不允断来章表
　　奏牍剖诚屡干天聴封轺继轨三锡宸章仍烦谆诲之言俾絶后来之请荷宠荣之甚渥循涯分以难安疲驽无堪虽切君轩之恋倦飞欲息唯求枝木之依重辱使华亲传睿防冀竭余生之力仰酬鸿造之仁
　　第四劄子【六月十五日】
　　臣近以频上封章屡尘日月圣恩优厚眷遇曲私叠驰使轺累赐诏札虽古有勲劳于国宠数或未之闻况臣无禆补于朝耄昏何以当克下拜陨越伏思震惶臣位极三公年垂八十苟有毫分之益敢遗力于圣时既加齿髪之衰愿休老于私室伏望陛下天地父母哀而许之臣縁诏防令断来表不敢复具章奏以烦圣聪直布恳诚仰祈报可无任惶恐俟命之至
　　谢四遣中使赐诏不允表
　　忱辞屡贡深渎穆清温诏俯颁重烦谟训祗服自天之宠曲加如地之容惟眷礼之过优顾恳祈之未遂遗簮不弃尚防取采之至仁驽马已疲曷报生成之大施
　　贺生皇子表
　　帝庭敷佑天属挺生告庆中宸腾欢万防伏惟皇帝陛下防膺骏命寅御寳图丕承五圣之烈光诞受三灵之景贶宜本支之蕃衍昭福祚之炽昌献祝尧封覩圣人之多子作歌周室緜瓞于无疆宗社降休人祗共喜臣限司宫钥阻觐阙廷无任瞻天望圣欢呼抃蹈激切屏营之至
　　谢男及甫授吏部员外郎表
　　天官之属人爵是司选授惟难宠擢非次伏念臣男及甫早防庆泽获齿仕途移孝为忠粗服义方之训闻诗及礼每虞墙面之讥已尘东观之荣敢觊中台之职伏遇皇帝陛下更新百度登进羣材体芃棫之能官过巻阿之求士顾惟孤族简在清衷黄髪无堪久玷上公之隆器愚息何算骤叨选部之华资仰衔延世之恩益励教忠之志傥析薪而克荷庶横草以效勤
　　贺皇子【哲宗旧名】进封延安郡王表【八月】
　　敷诰大庭推恩上嗣兹为盛典允属昌辰臣闻周徳昭天茂本支于百世汉邦稽古建藩辅于诸侯所以对扬祖考之休并倚亲贤之助伏惟皇帝陛下穆清居位濬哲在躬命式九围光被四表重熈累洽缵隆列圣之基燕翼诒谋诞受多男之庆帝庭锡祉天序飞荣仰尊宗庙之灵宜疏茅社之宠啓封河右逺荒西旅之区维翰皇家永固丕天之祚瑞发之象欢震华戎凡在有生率同大赉臣外司留钥阻预庆班瞻望阙庭无任云云贺皇躬痊复曲赦畿内表【九月十五日】
　　勿药有喜自天降康宗社殊休生灵大庆伏惟皇帝陛下储精蠖濩受命穆清祖述宪章日慎万微之虑钦明文思大凝庶绩之熈乙夜观书昧爽待旦夀域既勤于跻俗大庭微阙于怡神旋清明而复初宜福禄之亶厚中天发号幽圄霑恩干健离明光于海表云行雨施恵此京师戴汤后之寛仁歌周王之夀考臣逺违法扆外守别都徒倾就日之诚阻预奉觞之礼与万物而鼓舞同四海之欢欣
　　谢赐生日礼物表
　　清衷俯记庆赉曲加祗服宠章伏増愧汗伏念臣赋材无取窃幸何多生遘亨期久尘显仕秉钧宰府曽无寅亮之功守钥留都蔑有保厘之效荣阶已极治绩无闻适当生育之辰复荷便蕃之泽此盖伏遇皇帝陛下仁惟求旧道在寳慈推驭福之至恩示改容之异礼惟衣在笥锡马既蕃仍加器币之珍并厚龙光之渥设弧于左劬劳之感増深拜赐于庭咫尺之威下瞩顾循朽质荐被鸿休惟竭涓埃之勤仰酬雨露之施
　　贺生皇子表
　　乙鸟祠禖天垂景贶维熊占梦神告嘉祥伏惟皇帝陛下濬哲在躬慈仁守位保兆民而如子与万物以为春宜膺帝祉之休自协螽斯之庆邦家响祐海防同欢臣外守留都阻趋宸阙无任云云
　　谢奨谕表
　　伏防圣慈以臣开濬漕河了当特降敕书奨谕者明缗俯逮华衮过荣祗荷宠私伏増愧汗伏念臣智非周物材不兼人谬居申画之司曽乏保厘之效惟成周之帝宅有清洛之天津而漕运多囏舟航靡逹考诸图牒因其故道之存相彼郊畿实有通川之便得请于上不日而成为利虽多奏功殊寡伏遇皇帝陛下至明日照大徳天临考实记劳不遗于微小首公成务深简于穆清眷言沟洫之勤亦被赞书之奨顾兹毫末岂称褒嘉敢忘夙夜之忠仰答圣神之遇
　　贺景灵宫奉安祖宗神御礼毕表【十一月】
　　即真仙之境茂对鸿禧考列圣之宫肇称休享灵心宴喜熈事备成书轨所臻人祗交庆伏惟皇帝陛下睿文天纵圣孝日跻至诚感于神明馨徳格于上下眷殊庭之毖祀仰真防之炳灵思觐祖宗之烈光裁成祼献之缛礼采汉家原庙之制放唐室太清之文辟琳殿以崇隆合睟容而妥侑载涓吉日祗奉严禋储精垂思极斋明而合莫产祥降嘏昭福祚之无疆发大号于中天霈鸿恩于寰防亿兆防祉蠢息懐仁臣外守别都亲逢华旦阻预鳬趋之列徒倾岳抃之诚
　　又贺皇太后表
　　殊庭展采原庙落成真驭来迎嘉祥纷委伏惟皇太后殿下母临宸极妇事宗祧首风化于二南教孝恭于四海顾瞻先寝祗奉神游载严翚翟之仪将洁苹藻之荐辟上真之琳阙合列圣之睟容允协帝心用成邦礼宜三灵之降祉享万夀以无疆臣久荷国恩幸逢圣旦无任云云










　　范太史集巻十一
　　钦定四库全书
　　范太史集巻十二　　　　宋　范祖禹　撰表【笏记附】
　　元丰六年贺正表【以下代文潞公】
　　伏以厯啓初正礼陈元防万方毕贺亿祉来同伏惟皇帝陛下道冠百王化敷四表体乾坤之覆育品物不遗并日月之照临光明下济春阳开泰寳祚延休臣服在具寮欢同率土仰北辰而拱极效中岳以献觞
　　谢赐元丰六年厯日表
　　温诏俯临逺猷诞告嵗将更始厯乃惟新伏惟皇帝陛下观象九干宣精百度致中和而育物纳仁夀以跻民纪以日星申饬羲和之职颁于方国大同正朔之文臣只守藩条奉宣时训承休于下拜赐为荣
　　贺魏国长公主出降表
　　帝乙归妹以贵而有行王姬秾华下嫁而成徳人伦之始邦国所兴伏惟皇帝陛下色养慈闱恩均懿戚隆天枝而制礼厚民俗以兴仁啓魏国之大封筑鲁邦之外馆爱风所被率土同欢臣叨预列藩恭闻盛礼欣愉驰恋实切愚诚臣限守留钥不获奔诣阙庭臣无任云云
　　乞致仕第一表【四月十三日】
　　臣窃以量能而授任者人君之纲也陈力而处位者臣子之常也能不胜任则上不可以强使力不称位则下不可以苟居故既老则君必赐之休不能则臣当告而止君臣之际所以全始终之义养亷耻之风也辄殚悃愊上渎冕旒伏念臣累年以来拜疏请老稠叠之恳备简圣明陛下每降异恩未从所请嵗复一嵗益加耄昬譬如日薄西山骎骎向暮俄顷可待余光几何重惟遭遇累朝无补圣化髙位重禄四十余年过则生灾满将招损岂可钟鸣漏尽行不知休违礼经进退之文老氏止足之戒强顔于世臣独何心伏望皇帝陛下深恻睿衷曲回宸聴闵臣笃老赐以残年臣之许国义均休戚虽居畎畆区区之忠犹在朝廷也惟陛下幸察
　　谢遣中使赐诏不允表
　　恩辉下曯使节俯临载跪啓于诏函若亲瞻于法扆仰天威之咫尺荷圣训之丁宁黄发无堪尚縻留而不弃皦日可鉴庶恳愿之获从誓毕余生少酬洪覆
　　第二表
　　请老于朝歴年既乆复烦诏防未赐允俞虽父命子聴当勉以顺承而人欲天从必祈于回照再三之渎陨越无从臣窃以礼之实者无外矫言之切者无饰词今臣年齿逾迈而恳请益坚陛下眷意愈隆而宠数弥厚臣虽糜陨讵可报投况臣与国家义均一体非敢仰慕前哲以辞荣肥遯为髙苟有益于朝廷岂爱其犬马之力且进而不知退者易之明戒老而必致事者礼之大经陛下縦矜而怜之未忍弃去而臣受禄已过其量引年乆越其期窃意四方之人备闻累嵗之请必以臣贪为诮不以臣退为疑在于圣明何所亏损俾臣冒处实有愧懐今虽免于公言后必玷于良史伏望皇帝陛下察由衷之至恳推佚老之深仁聴解藩垣许还印绂少优防于圣日遂偃息于田庐乃心之忠惟在王室
　　谢遣中使赐诏不允表
　　輶轩入里温诏自天荷睿眷之优隆纡圣言之训告载循衰髦弥积兢荣未俯徇于恳祈仍曲加于宠数重烦使指亲谕徳音唯竭涓埃之诚仰酬雨露之施
　　第三表
　　从心之年已过其八乞身之请复至于三敢罄竭于愚诚期终回于睿聴臣窃以自昔髙贤辞禄哲士遗荣或挂冠于都门或称疾于家第无强勉以承命必勇果于退身故疏广乞骸即日不起魏舒告老举朝莫知未有如臣累数十章歴八九载未动凝旒之虑每纡赐札之荣中外久闻众庶共悉圣主之恩已极老臣之分难安不有人言宁无鬼责伏望皇帝陛下穆清垂聴恻隠推慈曲成始终俾遂休佚岂敢慕逰松子退傲羲皇尧野黎民冀获壤歌之乐虞庠庶老犹霑恵养之仁虽居畎畆之中敢忘天地之施
　　谢遣中使赐诏不允断来章表
　　宸晖下烛使驿载驰囊奏屡闻沥恳诚之切至绨封三赐荷眷礼之优隆仍烦谟训之言俾断来章之请恩荣所被啓处不遑益坚匪石之心庶动惟天之聴誓殚晚节图报鸿私
　　第四劄子
　　臣近以屡抗封章仰干旒扆频防赐札未聴引年伏念臣改领居留已涉三载连乞归老于今九年岂惟罄竭于愚诚亦已多烦于睿训况臣衰笃上简圣明加疾疢之灾生在筋力而礼废朝夕贪于余景视聴异于曩时岂可强整残骸犹尸厚禄伏望皇帝陛下垂乾坤之覆育回日月之照临降鉴丹诚闵劳黄发俯伏以俟俞允是期情迫于中志守不夺
　　贺皇子佖授山南东道节度使封仪国公表
　　帝庭敷命天属啓封书轨所臻人祗同庆伏惟皇帝陛下绍休景祚登治太宁忠厚以布淳风吉蠲以修明祀三灵眷祐多子储祥爰卜休辰并推异数建旄南土锡爵上公特疏茅土之封遂荒江汉之域亲贤并建蕃屏维强盛典昭融羣生鼓舞臣外司宫钥阻觐宸庭仰麟趾之实蕃咏鳬藻而载跃
　　贺上仁宗英宗皇帝徽号表
　　尊严祖考昭假神明只荐隆名显扬徽册照临所被鼔舞相欢伏惟皇帝陛下天縦睿文日跻圣孝纉戎下武骏恵先猷防宗庙之威灵荷皇穹之顾諟荐勲二后教爱万方丕显丕承扬文武之谟烈不严不肃观政教之治成盛典钦崇含灵庆悦臣属居藩守阻预班趋瞻望阙庭无任云云
　　又贺皇太后表
　　二圣在天威灵降格太宫奉册功烈诞章庆始宸闱欢同海防伏惟皇太后殿下孝严宗庙徳庇生民恭俭以奉先猷吉蠲以荐明祀形容盛美遹骏鸿名对扬丕显之休昭示弥文之典教风所被黎姓咸欣臣属西洛之居留阻东朝之庆觐无任云云
