<!-- { "loadSidebar": true } -->
　　郁郁苍髯千岁姿肯来杯酒作儿嬉流芳不待巢叶【唐以荷叶为酒杯谓之碧筒酒厚脞说魏正始中郑公慤三伏之际率賔僚避暑于厯城取大荷叶盛酒以簪刺叶令与柄通传噏之名为碧筩次公史记载千嵗之其大如钱游于莲叶之上也】扫白聊烦鹤踏枝【次公鹤枝言松也古诗云虬枝鹤也】醉里便成欹雪舞醒时与作啸风辞马军走送非无意【厚杜甫谢严中丞送乳酒诗云鸣鞭走送怜渔父洗盏开尝对马军】玉帐人间合有诗【次公玉帐将军帐也古有玉帐经】
　　欧阳晦夫惠琴枕
　　中郎不眠仰看屋【縯中郎蔡邕也伏滔长笛赋序曰蔡邕避难江南宿于柯亭柯亭之馆以竹为椽邕仰而盻之曰良竹也取以为笛奇声独絶厯代传之】得此古椽围尺竹【次公刘禹锡诗修竹盈尺团】轮困濩落非笛用【次公邹阳云枯木轮囷为万乘器又惠子云大瓠濩落无所容也】剖作袖琴徽轸足流传几处到渊明卧枕纶巾酒新漉孤鸾别鹤谁复闻【子仁渊明诗知我故来意取琴为我弹上惊别鹤下离孤鸾】鼻息齁齁自成曲
　　欧阳晦夫遗接防琴枕戏作诗谢之
　　携儿过岭今七年逺途更着黎衣冠【次公黎谓生黎也儋州之俗呼山岭为黎而人居其间号曰生黎见地志所载今云黎衣冠言生黎所服之衣冠也】白头穿林要膝防赤脚渡水愁花缦【次公杜诗遥望青松架短壑安得赤脚层氷】不愁故人惊絶倒【子仁晋卫玠字叔寳王澄毎闻玠言輙叹息絶倒时人为之语曰卫玠谈道平子絶倒】但使俚俗相恬安见君合浦如梦寐挽须握手俱汍澜【次公谢安起挽桓伊须曰使君于此不凡】妻缝接防雾縠细儿送琴枕氷徽寒无且寄陶令意倒载犹作山公看【援晋山简为荆州习氏有池简毎出嬉游輙醉名之曰高阳池童儿謡曰山公出何许往至高阳池日暮倒载归酩酊无所知时时能骑马倒着白接防】我怀汝隂六一老【次公欧阳永叔自号六一居士汝隂颍州也永叔尝为颍州】眉宇秀发如春峦羽衣鹤氅古仙伯岌岌两柱扶霜纨【次公白接防巾之制也】至今画像作此服凛如退之加渥丹【子仁魏泰东轩杂録晏公一日见韩愈画像语坐客曰此貎大类欧阳修安知愈非后身也诗云顔如渥丹】迩来前辈皆鬼録【縯魏畧文帝与呉质书曰徐陈应刘一时倾逝今视其文皆为鬼録】我亦带脱巾欹寛作诗颇作六一语往往亦带梅公酸【次公梅公圣俞也】
　　谢人惠云巾方舄二首
　　燕尾称呼理未便剪裁云叶却天然无心只是青山物覆顶冝归紫府仙转觉周家新様俗未容陶令旧名传【縯头巾起晋陶潜以葛巾漉酒】鹿门佳士勤相赠黒雾霜合比肩胡鞾短靿格麤疎古雅无如此样殊妙手不劳盘作凤轻身只欲化为鳬魏风俭堪羞葛楚客豪华可笑珠拟学梁家名解脱便于禅坐作跏趺【縯诗魏风葛屦刺也楚公子春申君客皆蹑珠履梁武帝作解脱履】
　　赠眼医王生彦若
　　鍼头如麦芒气出如车轴【縯素问曰鍼头如芒气出如筐】间闗络脉中性命寄毛粟而况清净眼内景含天烛琉璃贮沆瀣【尧卿张平子赋注云沆瀣北方夜半之气】轻脆不任触而子于其间来往施锋镞笑谈纷自若观者颈为缩运鍼如运斤【厚荘子杂篇郢人垩漫其鼻端若蝉翼使匠石运斤成风听而斵之尽垩而鼻不伤】去翳如折屋常疑子善幻他技杂符祝子言吾有道此理君未瞩形骸一尘垢贵贱两草木世人方重外【縯荘子外篇以瓦注者巧以钩注者惮以黄金注者昏其巧一也而有所矜则外重也凡外重者内拙】妄见瓦与玉而我初不知刺眼如刺肉君看目与翳是翳要非目目翳茍二物易分如麦菽宁闻老农夫去草易伤谷鼻端有余地肝胆分楚蜀吾于五轮间荡荡见空曲【次公五轮者眼科之常谈】如行九轨道并驱无击毂【次公周礼经涂九轨诗云并驱从两肩兮又苏秦云临淄之涂车毂撃人肩摩】空山谁开落【援楞严经云亦如翳人见空中花翳病若除花于灭】明月自朏朒【次公释名朏月未盛名也魄月始生魄然也注承大月月生三日谓之魄承小月月生谓之朏又晦而西方谓之朓朔而见东方谓之朒朏音斐朓音他了反朒音女六反注朓健行貎也朒者缩迟貎也】请问乐全堂忘言老尊宿【彦若乐全先生门下医也】
　　陈季常见过三首
　　仕宦常畏人退居还喜客君来輙馆我未觉鸡黍窄东坡有竒事已种十畆麦但得君眼青【縯晋阮籍尤能为青白眼见礼法之士以白眼对之及见喜籍作白眼喜不怿而退喜弟康闻之乃赍酒挟琴造马籍大悦乃见青眼由是礼法之士疾之若仇】不辞奴饭白【厚杜诗为君沽酒满眼酤与奴白饭马青刍】
　　送君四十里只使一帆风江边千树柳落我酒杯中此行非逺别此乐故无穷但愿长如此来往一生同闻君开轩东槛俯乔木人言君畏事欲作头缩我知君不然朝饭仰旸谷【次公谷日所出也见淮南子燕日气而寿故养生者服日华所以效之】余光幸分我【縯史记甘茂谓苏秦曰贫人女与富人女防绩贫人女曰我无以买烛而子之烛光幸有余子可分我余光无损子明】不死安可独【次公孟简谓韩退之曰我得秘药不可独不死今遗子一器事见退之太常博士李君墓志】
　　赠刘景文
　　荷尽已无擎雨盖菊残犹有傲霜枝一年好景君须记正是橙黄橘緑时
　　防州吕倚承事年八十三读书作诗不已好收古今帖贫甚至食不足【绕潘子真诗话补遗吕倚梦得维阳人少有场屋声善属对喜收书画蹭蹬不偶老始以恩补防州瑞金簿致仕贫无以归年八十余唯有一女嫁赣人因居焉与王禹玉有旧元丰间饷钱二万酒十壶梦得作啓致谢隔句中用白水真人青州从事为对禹玉极叹赏之其后东坡过防以诗遗之云】
　　雄老无子【次公雄以童乌之死其后竟无子】冯衍终不遇【縯冯衍娶北地任氏为妻老竟逐之遂塪防于时】不识孔方兄【厚鲁褒钱神论曰亲之如兄字曰孔方】但有灵照女【縯厐蕴女灵昭父子皆深造禅理】家藏古今帖墨色照箱筥饥来据案一字不堪煑枯肠五千巻【縯卢仝茶诗三椀搜枯肠惟有文字五千巻】磊落相撑拄吟为蜩蛩声时有岛可句【次公贾岛可明二人之诗皆清而苦】为语里长者徳齿敬已古如翁有几人薄少可时助【縯退之赠卢仝诗俸钱供给公私余时致薄少助祭祀】
　　郭纶【縯本河西弓箭手屡战有功不赏自黎州都监官满贫不能归令权嘉州监税】
　　河西猛士无人识日暮津亭阅过船路人但觉骢马瘦不知铁槊大如椽因言西方久不战截髪愿作万骑先我当凭轼与寓目【縯晋楚次于城濮楚子玉请战曰请与君之士戏君凭轼而观之得臣与寓目焉】看君飞矢射蛮氊
　　铁沟行赠乔太博【尧卿名叙字禹功】
　　城东坡陇何所似风吹海涛低复起【尧卿杜诗加陵江土何所似石黛碧玉相因依】城中病守无所为走马来防铁沟水铁沟水浅不容辀恰似当年韩与侯【縯退之诗吾党侯生字叔起呼我持竿钓温水】有鱼无鱼何足道【厚韩诗又云此纵有鱼何足求】驾言聊复写我忧孤村野店亦何有欲发狂言须斗酒山头落日侧金盆【厚杜赠蜀僧诗夜阑接软语落月倾金盆】倒着接防搔白首忽忆从军年少时轻裘细马百不知臂弓腰箭南山下追逐长杨射猎儿【縯汉成帝命右扶风发民入南山捕熊罴虎豹之属输长杨射熊馆以网为周阹纵禽兽其中令胡人手搏之上亲临观雄献赋以讽见雄传】老去同君两憔悴犯夜醉归人不避明年定起故将军未肯先诛霸陵尉【縯李广屏居蓝田南山中射猎尝夜从一骑出从人田闲饮还至亭霸陵尉醉呵止广广骑曰故李将军尉曰今将军尚不得夜行何故也宿广亭下居无何广为右北平太守请霸陵尉与俱至军斩之尧卿禹功尝欲换武故有此句其后果换左藏知施州又作诗云今年果起故将军盖谓此言明验】
　　游山呈通判承议写寄参寥师
　　煌煌世胄余夫子非碌碌由来有诗书所以能絶俗得官本河朔期未易促扁舟下南来逸驾追鸣鹄遇胜即徜徉风餐兼露宿嗟予偶倾盖一笑外羁束杖防毎过从相携访山谷东风披鲜云绣错出林麓松门有时尽幽景无断续崖转闻钟声林疎见华屋衔山余落景归迹犹踯躅谁云邺下欢往事不可复吾曹二三子取乐亦云足愿公寄新诗一一能见録船头行北归囊槖有美玉尘埃京洛人亦与洗心目
　　赠仲勉子文
　　雨昏南浦曽相对雪满荆州喜再逢有子才如不羁马知君心似后凋松闲看书册应多味老傍人门想更慵何日晴轩亲笔砚一杯相属更从容
　　成伯席上赠所出妓川人杨姐
　　坐来真个好相宜深注唇儿浅画眉须信杨家佳丽种洛川自有浴妃池
　　常山赠刘镃
　　刘侯年少日骏马拊便面援弓鴈自落不待白羽贯
　　呈定国
　　旧病应逢医口药新妆渐画入时眉信知诗是穷人物近觉王郎不作诗
　　赠狄崇班季子
　　狄生臂鹰来见客不防揖踞牀咤得隽借筯数禽入短后掬豹裘犹溅猩血湿指呼索酒尝快作长鲸吸半酣论刀槊怒髪欲起立北方老猘子狂突尚不絷要须此慓悍气压边烽急夜走追锋车生斩活离级持归献天王封侯稳可拾何为走猎师日使羣毛泣
　　赠李彦威秀才
　　魏王大瓠实五石种成濩落将安适可怜公子持十牛海上三年竟何得先生少负不羁才从军数到单于台天山直欲三箭取白衣将军何人哉夜逢怪石曽饮羽戏中防枝何足数誓将马革裹尸还肯学班超苦儿女封侯卫霍知几许老矣先生困羇旅酒酣聊复説平生结袜犹堪一再鼓弃书捐剑学万人纨袴儒冠皆误身穷途政似不手与世羞为西子颦如今惟有谈天口云梦胸中吞八九世闲万事寄黄粱且与先生説乌有去歳与子野游逍遥堂日欲没因并西山叩罗浮道院至已二鼓矣遂宿于西堂今歳索居儋耳子野复来相见作诗赠之
　　往歳追欢地寒窻梦不成笑谈惊半夜风雨暗长檠鸡唱山椒晓钟鸣霜外声只今那复见髣髴似三生
　　上韩持国
　　韩氏三虎秉枢极中有一虎似伟节端居隐几学无心夙驾入朝常正色犯时独行太防回天不忌真药石辇致归来荷二圣推排使至有众力吾侪小人但饱食不有君子何能国西湖醉卧春水船如何为人作丰年
　　用定国韵赠二十侄震
　　衡门老苔藓行栢干兵屯开樽邀落日未对乌鸟言清风举吹籁散乱书帙翻传呼一何急人马从车奔贫居少宾客隣妇窥篱藩墙头过春酒緑泛田家盆比来伏青蒲坐捉白兽樽王猷修润色亦有簿领烦朝廷贵二陆屡闻天语温犹能整笔阵媿我非韩孙
　　元祐癸酉八月二十七日于建隆章净馆书赠王觏
　　海上东风犯雪来腊前先折镜湖梅遥思禁苑青春夜坐待宫人画诏囘
　　赠山谷子
　　黄童三尺世无双笔头衮衮悬秋江不忧老子难为父平生崛强今已降我来喜共阿戎语应敌纵横如急雨生子还如孙仲谋豚犬谩多何足数黄家小儿名拾得眉如长松眼如漆只今数歳已动人老人留眼看他日笑君老蚌生明珠自笑此物吾家无君当置酒我当贺有儿传业更何须
　　周教授索枸杞因以诗赠録呈广倅萧大夫
