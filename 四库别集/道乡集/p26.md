<!-- { "loadSidebar": true } -->
　　某到学之日升堂见诸生顾两庑皆隘陋已而相与周视庖湢之类则又不得与两庑比因诘之曰防阳名邦士大夫以道德功名垂方册者歴歴如列星丽晴天至今为天下想慕学乃如是耶朝廷选守又多台阁之旧有猷有为旣以信于天下曽不知化民成俗必由于学而乃忽之不问邪诸生合而对曰此多士意也懐之久矣郡守之来有席未及温慨然自欲新之者有因见白而后欲新之者然终莫之能新也盖因旧而举则不惟地窄难广不足以充规模抑亦狱据其左非所以崇风敎必迁而可则莫如州之东南隅以隂阳家言之防方也最利建学然面提刑司在焉幸而委废弗居且十年但以前日诸公不纳其説此所以欲新之而未能也某闻其语退而窃访于识者以求诸公不纳之意或曰朝廷将还漕司于邓则提刑当复居于此不可为学或曰提刑行部至此必舍以聴事不可以为学或曰后圃多橘歳租于民以给胥吏之费不可以为学是三説者浩尝思之二司所在朝廷旣以为宜安有辄然复徙之理前日纷纷直主者自疑尔阁下所饫闻而所亲见也其説不可用明矣行部至此固有行衙漕使居之不以为陋则宪使似亦可居况按察虽久不过浃日何必旧司始为安便其説不可用亦明矣橘利旣以给胥吏之费无名罢去诚不可学钱粗有余视民歳出之数就出之则其利如初其説不可用亦明矣阁下久在朝廷一旦出持使节舆议郁郁不快上聴政以来每发德音尤在人物且多采舆议徃徃公卿未之知者一路入州岂能更挽阁下于朝夕间哉是以迁学之説浩不敢徐以闻左右浩虽愚亦阁下之乡人也参侍几席早辱知遇阁下必不以今日之事疑浩为犯分文恭公所至州首兴学校厚诸生而师诲之因以取高第登膴仕者甚众搢绅先生以为美谈阁下克肖先德旣已取信于上而浩之亲炙又不为无日亦不敢以今日之事疑阁下为难请阁下试留聴焉审以浩言不妄时为施行一方士大夫且将以阁下盛德载之文字刻之金石耀之子孙与学偕无穷不亦美乎传曰时者难得而易失阁下为提刑吕公为郡守而浩适以罪承乏为部吏以获进是説真其时也惟阁下赐之毋使识者重起易失之叹幸甚幸甚
　　答张子发书
　　浩啓承谕华严奥旨非超然深造何以臻此钦服钦服序云非有分段次第以致力也当作一句正谓非以力致以见自然而然尔十信在未悟之时十住至十一地在旣悟之后故十住之初名发心住谓心省发而然也若心未省发虽上上根器犹在途中何由住佛所住乎神发心功德品可见奥妙譬如种木方其未成之时即封培灌漑有分段次第力致之事及其旣成之后即枝叶华实皆自然毕生矣所谓非有分段次第以力致者此也所以无分段次第正谓自十住至十一地都是一法盖一念相应一念成佛即无量法门一齐证入以见悉皆具足焉但予发不分悟与未悟通指十信为言而序于信极而悟防自十住为始故有未契余与来示悉无异处证引孟子得之矣自得乃悟异名但其序乃无序之序不可以序见也孟子曰自得而后居之安居之安而后资之深资之深而后取之左右逢其原其意尤可见若十信十住十行十回向十地十一地盖名数之妙经中自具细观之可也若其不可以精粗期焉者则在定慧照之而已庄子曰去小智而大智明安得忘言之士而与之言哉以此倾向尤倍常时
　　又
　　学居严出于省定诚不便然比之去亲五六千里者岂不倍万乎以此权之可安也人坐胶胶扰扰谁能勇猛抽身孑然屏处如许久今旣不可从事于外便可从事于内回观反聴超脱乎攀缘之境而自已加来歘然出见则永刧之能事毕矣其为利益可胜言哉一旦出戸庭与物相将迎却思此时方知为未易遭辄恃分好乃及于此浩上
　　与钱弱翁论春秋书
　　浩愚且陋且两窜炎荒困于瘴疠之侵凌曩时好书之心薾然怠矣比防上圣宥以生还戴恩奉亲之外得从乡先生长者游庶几因此复自勉于万一敢谓左右推与过当不俟再见即以所着春秋传例告焉继宠以书以总例五篇示之使由此以知述作旨不胜幸甚不胜幸甚夫经有春秋犹天下之春秋也天以春生以秋成而万物由之以各正性命至于今未尝已也春秋果废乎世人之类多致疑于其书而不知君君臣臣父父子子自名分以来莫或可紊者乃是春秋之实也左右独得孔子之志于意诚心正之中操以验诸儒之説其孰得孰失旣已判别如白黒在前又从而去取以辅成传例且曰天旣不复再生孔子传例虽成岂敢必望有知我者是左右之所以自任者如此也又曰未死之前决湏上进未敢以全帙示人恐贻不敬之讥且左右之所尊君者又如此也然则春秋大法之所在左右非直言之实行之矣浩何幸乃获受赐于今日以自幸也本欲造门拜谢偶亲賔继至及少休复苦足疮以故悃愊之情不免借毫楮以彻聴惟高明亮之
　　答毛彦时宣德书
　　比烦荐顾偶出皆失迎见继承恵书正疾不即为报悚佩何可胜言霜寒伏惟文履动止清福浩脑后浮肿几成疮正坐不知卫生之术果有得而勤行之自能飞泉于旱暵之时赤地于滂沱之日隂阳为吾所转矣岂复有火上水下不交济之患哉此身未能无疾安敢有意于人或者之説固未深察而左右指以为魔亦过矣虽然不缘感疾不闻妙论则所谓魔者乃吾善知识也投身火聚顿获三昧无媿于前脩幸甚幸甚若所谓华蔵则虽强欲为左右开吾喙属犹甘草大黄未暇也区区谨啓
　　道郷集巻二十二
　　钦定四库全书
　　道乡集巻二十三　　　　　宋　邹浩　撰疏
　　谏哲宗立刘后疏
　　臣闻礼曰天子之与后犹日之与月隂之与阳相须而成者也天子理阳道后治隂德天子聴外治后聴内职然则立后以配天子安得不谨今陛下为天下择母所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖旣废后不旋踵并斥美人所以示公也及至立后则不选于妃嫔必选于贵族而立慈圣光献所以逺嫌也所以为天下万世法也陛下以罪废孟后与废郭后实无异焉然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以逺嫌亦有仁祖故事存焉二者必居一于此矣不可得而逃况孟氏废黜之初天下孰不疑贤妃以为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣德可不惜哉可不惜哉且五伯三王之罪人也其葵丘之防载书犹首曰无以妾为妻况陛下之圣高出三王之上其可忽此乎万一自此之后士大夫有以妾为妻臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名一不正遂至民无所措手足则其害可胜道哉尤不可不察也臣伏观陛下天性仁孝追奉休烈惟恐一毫不当先帝之意然先帝在位动以二帝三王为法斥两汉以下不取今陛下乃引自汉以来有为五伯之所不为者以自比是岂先帝之意乎是岂继志述事所当然者乎此犹公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以冠德后宫故也祥符中德妃刘氏亦未尝有子也所以立为后者以钟英甲族故也又况贵人之系实为马援之女德妃之时并无废后之嫌其与贤妃事体逈然不同若曰贤妃冠德后宫亦如贵人钟英甲族亦如德妃则何不于孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之耶兼臣闻顷年冬享景灵宫贤妃实随驾以徃是日雷作其变甚异今又宣麻之后大雨继日已而飞雹又自告天地祖宗社稷以来隂霪不止以动人心则上天之意盖可见矣陛下事天甚谨畏天甚至尤冝思所以动天而致然者考之人事旣如彼求之天意又如此安可不留圣意乎夫成汤圣君也仲虺不称其无过称其改过不吝高宗贤君也傅説不告以拒谏而告以从谏则圣臣虽至愚不足以方古谏者常念唐太宗犹有耻君不及尧舜之臣况真可为尧舜如陛下之圣而于身亲见之乎是以不敢爱身冒犯天威图报陛下亲自识拔大恩之万一而区区血诚尽于此矣惟陛下俯从而改之不以为吝则万世之下所以仰陛下之圣者亦将在成汤高宗之上矣岂不美哉岂不美哉伏望圣慈深赐照纳不以一时改命为甚难而以万世公议为足畏追停册礼别选贤族如初诏施行庶几上答天意下慰人心为宗庙社稷无疆之计不胜幸甚【丁未録云闰六月辛未诏曰朕仰惟哲宗皇帝元符之末是生越王奸人造言谓非后出比阅臣僚旧疏适见椒房诉章载加考详咸有显证杀母取子实为不根诋诬欺罔罪莫大焉其邹浩可重行黜责仍检防邹浩元奏劄子宣示中外其劄子云臣闻仁宗皇帝在位四十二年邦国无流离之患邉境无征伐之苦黎民繁庶万邦咸宁当是时可以嬉逰后宫非焦心劳思之秋也而谓宰相冦凖曰朕观自古乱天下败国家者未尝不因女子是以褒姒灭周妲己亡商朕之后宫女子巧媚百生朕未尝顾盼焉然则仁祖之意岂不欲垂裕后昆邪奈何陛下遽亡其业乎臣观陛下之所为愈于桀纣甚于幽王也杀卓氏而夺之子欺人可也讵可欺天乎卓氏何辜哉得不愈于桀纣也废孟氏而立刘氏刘氏何德哉得不甚于幽王也臣观祖宗有唐尧虞舜之德而陛下有桀纣幽王之行不识陛下寝饶安乎顷年彗出西方灾谴为大陛下避正殿以塞天变减常饎以销天谴宰相章惇谓陛下曰未足以损陛下盛德又闻江西数奏累年饥馑陛下责以宰相燮理之功宰相章惇谓陛下曰天灾流行无世无之且以尧有九年之水汤有七年之旱为解惇为辅弼忍发此言今闻陛下欲立刘氏惇之防也直谏而出惇之奸言使天下之臣共覩日月之光盛大之世不然祖宗百有余年基业将颠覆于陛下之手矣昔唐禇遂良諌高宗立武昭仪不聴叩头流血以笏置殿阶曰还陛下此笏丐归田里今臣谏陛下不愿归田里力农灌园为乱世之民愿脍臣心以献惇丐惇之首以谢天下于是以寳文阁待制新差知越州邹浩责授衡州别驾永州安置元符皇后上疏称谢并诏送史馆浩之本章绍圣间即焚之今降者蔡京使其党伪为浩疏也郝随使馆客作】
　　论宰相章惇疏三首
