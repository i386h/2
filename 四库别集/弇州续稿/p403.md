<!-- { "loadSidebar": true } -->
　　前有宗人大理便附一启葢时因见邸报中礼曹郎齮龁场屋事刺促不能安故有所陈欲老兄置之若无彼既不敢妄相污蔑亦何容与之哓哓甚口哉昨见覆试之役竣而一比部复有所指斥致触天怒逮问兄与元老复有辨寻得其疏读之则其辞逾直逾峻而大意却以兄之前疏过激有以致之耳兄与元老必当救之前杖李给事上当任其过今若究及主使重有行遣过不在上矣贤郎不入场深可惜壬辰故不妨作榜首暂屈一时亦何害小儿不寄文来而以游辞相枝梧知其必无望也安庆贼本不多而颇有骁黠者官军以乌合不练之众而挑之始则安庆轻敌死一指挥一千户既而黄州复轻敌伤一故守备执去一州倅又既而安庆之故将黄甲军亦见刼凡三败矣一故叅将往抚之为所留三镇之抚臣号令不齐将庸兵弱酿成贼势如更不已势必调楚顺靖一宣慰浙江一营兵就近如呉司马者暂出督之庶可荡平虽然至此则所损不浅浅矣呉司马所条请弟不敢与赞襄亦不敢有所沮盖司马初至见三营之卒弱而骄不可使又以损军之令重卒有不虞不可使之出敌故为挑选军舍余丁得五百余人别成一军敎练精熟寻常可以弹压骄卒遇警可当冲锋跳荡弟所虑者恐庙廊之议以为有军不用而别起军外之军増饷外之饷或有龃龉至于旗牌之请盖縁欲借以稍詟骄悍之气为缓急调遣之谋耳不知辇毂之下可给旗牌否今叅赞之责虽重而号令不能出一城鞭朴不易施一校宜司马之有请也惟二三大老裁之弟小疏得见允便是万幸不迁官不沾恩亦省福之大助也归后万一获沾仙师謦欬贤于八座多矣惟吾兄悯之右拇指疮剧不能握管授简侍史亮之亮之
　　
　　弇州续稿巻一百七十八
　　
　　●钦定四库全书
　　
　　弇州续稿巻一百七十九
　　
　　（明）王世贞 撰
　　
　　○文部
　　
　　△书牍
　　
　　与元驭阁老
　　
　　日覩邸报老兄五疏坚卧不出而温旨慰留益笃上之于兄谊兼师友恩则父子岂宜以不根之语而遽恝然于所天此间物情无不钦辰玉之才而惜其沮至于兄前疏未免以为过激古之一个臣休休有容殆不如此愿老兄一意为国为民慎勿以徃事介懐勿以彼党挂口在兄出之无心而左右前后寜无有乘间而修其郄者求悦而进其端者即二三谏臣糺驳殊不为公论所许察之察之弟不为兄言谁为言者骐儿潦倒场屋得窃一第脱老头巾诚为大幸所虑者向衰之门祚薄福之余龄遘此更成蛇足耳此儿年来粗知好恶路头或不至大差苐懒散任真矫枉过正未便恰好唯老兄时时提命之俾以无竞之心居不争之地慎其行定其衷将来无辱门墙足矣董子遂复翘然深服兄神鉴不知渠天人策云何是玉堂佳人物也小疏巳下而不见覆归梦时时故园若此请得果便是蛇不添足也安庆贼首悉巳就擒人心就定真失之东隅收之桑榆矣吴司马才望为东南倚重遽欲高枕疾不至甚而脾弱可虞弟但劝其精近医药此身尚堪报国也耿楚侗归思亦真弟既求去岂敢劝留老成可惜耳王继山所处亦是佳事何以尚老矣渠不过欲易一腰章作难如此可叹可叹闫希言者七月以前果患脾泄销瘦寻复壮腴徃来潇洒十月念三日忽过孔千户索汤三浴坐倚壁而脱七日颜色不变至今犹僵坐龛中非所谓异人耶独于三月内促弟记甚急此不可晓耳疮未全愈作此书不能悉
　　
　　又
　　
　　差官回连得尊兄两次手书具悉迩来诸人意态此事既徃愿勿留之胷中兄所云但开骂人口不生害人心此是实际语害人心兄所素无骂人口亦小省之何如弟乞骸之疏又不蒙赐允教云兀老决不肯放寜放弟不放兄巳矣弟虽不肯居触藩之羝而不免为在槛之猿考满期逼不能复请计以畏热取陆道以早暮行六月下旬可抵郭门之外入朝后从二相乞先人碑传拜尊兄恳亡弟志铭而后陈情请老亦一便也儿子未知甲数名次将来仗大庇苟免州邑之苦足矣州邑本是男子当作之官而此儿懒嫚支持不过五夫子所以不许子羔也武选郎王一言丁忧妄意主事周弘禴可径补渠以言事谪外跨五六年矣乃闻复有疏极论诸章奏留中之不宜苐未覩其辞恐过于切直未免又劳二老一畨调护奈何吴司马病不至甚而微有可虞然眼前终是老成明练人闻尚欲上第二疏弟但劝之近医不劝之归老也
　　
　　又
　　
　　弥月不奉清诲此间亦无北便而前者敝僚长吴司马所上条陈疏亦不见下部葢途中有潞藩之阻几成隔絶司马发疏之日而偶感微症以故再上乞骸疏一月以来日进粥仅两瓯今则不能一瓯甚或两三口多便呕哕肌肉尫瘦气息惙惙恐遂成隔塞渠欲再发疏即行弟力止之且呼医调理但恐后疏不能待耳耿大夫虽起而舌尚微结肤色亦欠润此间方少司徒张少司空年虽巳过而耳聪目明步履轻徤噉肉饭不异少年方尤敏练于疏中所陈一字不合夫病者不得请而不病者横见厌君门万里斯言非诬弟季夏二日满三载矣又二日即北发以畏暑从陆取便朝夕然不能免驱驰之苦得见老兄一伸肺腑及露齿髪于元老太宰见之即仿王父故事乞休苟免后生描畵足矣若使结选郎以求迁媚言官以求容必不能也周武选弘禴惓惓以犹子为言闻果楚材也武选所上疏甚正苐恐前后俱触中官讳托以出位妄言中之耳若尔必费兄调停但不忍事却于路头甚正其不背兄表里如一也世路下矣山神伎俩有尽老僧不见不闻无尽请以是言进
　　
　　又
　　
　　前者材官回得老兄一书甚详科场事而畧于他虽外议狺狺吠声尚未能尽明主司与诸生之寃而弟心则巳皦然矣唯末尾所谓方今之忧在内不在外在君徳不在吏治弟寜受弥天谤不欲一日黙黙以自全也又云出处之计兄到五月中自见当时仓卒以为漫然而适会有急足去乃仓皇为吴司马达病笃乞休至情又不免为弟考满事体请质书发之夕于杨太宰陆司冦处始得其详故于楮尾畧及之陆司冦要耿大夫极劾旧奸而及其揺动皇储事旋闻此奸尚未入台省寂然用是中止弟窃与太宰计以为上累月不视朝一切章奏稍关政要者俱留中即此奸不入圣徳圣躬又寜无可流涕太息者哉杨公大然之托弟具草而赵少宰意甚合九卿之奏巳署而陆耿更相揺撼杨不能无小动故疏发而质之吾兄及元老以为行止弟窃谓我曹此举纵不达机亦不倍理今大小九卿合上万一圣心有毫髪之悟二三大老寛为纳约改玉改趋固大幸也即触颔下而有加于首事之人弟必具实自陈附义同日必不独留食留京腐粟故乡蜗涎之殻尚足自濡亦岂不为幸哉吴司马不去势未能出弟尚不成行未知何日可握手一谈衷曲儿子似欲觅一小差不知可许否余不具
　　
　　又
　　
　　弥月不奉清诲此间亦无北便而前者敝僚长吴司马所上条陈疏亦不见下部盖途中有潞藩之阻几成隔絶司马发疏之日而偶感微症以故再上乞骸疏一月以来日进粥仅两瓯今则不能一瓯甚或两三口多便呕哕肌肉尫瘦气息惙惙恐遂成隔塞渠欲再发疏即行弟力止之且呼医调理但恐后疏不能待耳耿大夫虽起而舌尚微结肤色亦欠润此间方少司徒张少司空年虽巳过而耳聪目明步履轻健噉肉饭不异少年方尤敏练于疏中所陈一字不合夫病者不得请而不病者横见厌君门万里斯言非诬弟季夏二日满三载矣又二日即北发以畏暑从陆取便朝夕然不能免驱驰之苦得见老兄一伸肺腑及露齿髪于元老太宰见之即仿王父故事乞休苟免后生描畵足矣若使结选郎以求迁媚言官以求容必不能也辰玉兄此三载当遂通天地人为大儒一第何足溷骐儿仅得两信信不过三十余字其懒散可知于簿牒恐不胜耳此外絶不敢有他望周武选弘禴惓惓以犹子为言闻果楚才也武选所上疏甚正苐恐前后俱触中官讳托以出位妄言中之耳若尔必费兄调停此子但不忍事却于路头甚正其不背兄表里如一也世路下矣山神伎俩有尽老僧不见不闻无尽请以是言进弟却有一心事请教嘉靖三十三年后先人以式遏功荫原卫所副千户以辽左功荫一子送监读书不幸遘祸变时兵部原咨为舍妹夫张生收得后以见还弟必不敢以子孙当此念亡弟未登三品而士骃系渠嫡长今先人荷国大恩及兄提雪得祭塟赠官会作礼部行兵部查功以荫子送监为报今欲借此荫与士骃而兵部前咨礼部后疏皆灼然有据求老兄从容问司封部若可行当于复职之后别上一疏陈乞如其不可亦不敢强聒也
　　
　　又
　　
　　五月念八日得尊兄手教前是复得一札于时事更详弟曩者附启盖専为考满事例微有龃龉耳兄教絶不及之乃吏部回咨絶不见许而且示美辞又骐儿信中颇传太宰与兄计欲一处而兄教又絶不及之弟以六月四日发金陵十二日抵淮而秋卿之报者至矣乃知兄不居恩不露几真古大臣之盛节与仁人之用心兄家魏公沂公不是过也弟科甲虽偶深而资薄则尚浅加以謡咏之余当此壅滞之际而一旦超同列而陪八坐静而思之寜不涊然颊赤汗下耶闻既有新命身可以不至京又获以其间归哭亡弟焚黄先人之垄于私计可谓便矣念遂欲称疾乞骸似非人臣之节为神理所忌且大谳在九月中旬只得暂履新任一过残歳当迭上陈情之章赖兄而后可以首丘也昨覩圣谕甚温平蔼然有悔（阙）政之意得非以诸老前掲耶将后别有掲耶南中之疏戆而不至触鳞主上可称豁达大度矣弟在南都蒿目亢旱祠祷莫应洿池眢井处处枯竭苗不及种种者不一与花荳尽复萎死闻吾乡土方数千里更甚仅有二麦可以支持目前而卒歳之食常额之赋将来何所取办戊子春尚有宿储于巨室者今则空矣计太仓尚可支数年必须尽蠲兊运之米或蠲其半而以其半减价改折庶几周余之黎尚有孑遗而潢池之警差可少弭不然天下事未知所税驾也诚知二三大老调剂甚难言者主上未必信左右未必喜司农未必担当然宗社之安危万姓之生死实系于此若太平宰相谁不乐为之吾地一时幸为循吏所聚若李兵使李代巡韩大夫熊嘉定尤其矫矫者李真古人也韩之才可以弘济石守初到即能尽革书房宿猾众口称快周中丞之小拂物情在初至耳其后殊自佳且精心为民诚勤露祷为人所称南床过刻遽尔哓哓将来何以使任事之臣耶吴司马诚佳人再上疏而即有起色甫命下而食寝甚甘微气若耳信乎出处有定数弟为国惜此老成耳
　　
　　又
　　
