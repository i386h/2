<!-- { "loadSidebar": true } -->
　　蜀之棠邑有处士伍君讳谦者以隠德为乡善人邑之宦族李氏女年十八归处士为冡妇时处士之祖父父皆在堂祖母年髙无齿不能粒食李氏毎晨登堂拜太舅若舅毕即入北堂问太姑安否解衿乳之如是日数次不替寒暑太姑数十年不闻榖气而肌肤润泽起居强健若少妇然毎乳必引李氏衣祝之曰我之残年汝所与也徳之厚者报必大汝之子孙当有显者寿百岁而终后李氏果生丈夫子三人长从政次从教次从敬处士谢世诸孤皆未成立从敬尚在襁抱家无担石之储李氏年方三十矢志孀居勤俭立家刻意教子景泰癸酉从敎遂领乡荐而起掌教陜之干庠从政从敬且耕且读毎遇李氏设帨之晨兄弟斋沐告天以祝其寿李氏年九十四无恙而逝从政一子福从教一子诏从敬三子长性中成化戊戌曽彦榜进士厯某州知州擢浙江按察司佥宪奉勑提督两浙苏松水利次方次诏与诏俱备邑庠弟子员贵显有日性之长子某亦然余若孙皆嶷岌可望太姑所以祝李氏者已见于今日矣往岁予提学两浙与性为同僚性泣语予曰某早丧母非祖母李氏无以至今日今李氏没已若干年墓石未表敢以累大笔予以孝者仁之发施于父母为孝子于舅姑为孝妇然世之所谓孝妇者能养其舅姑足矣况及其太姑乎能养足矣况养以身之膏血乎夫孝而不爱其身则其孝无所不至矣噫李氏虽贤不过一妇人耳其居处不出闺门见闻不及邻里无师友之讲明与名教之责望且于舅之属又因其夫非始生而有也乃能致其孝养如是其于世教不亦重乎故表而出之
　　
　　中奉大夫湖广左布政使严公墓表
　　
　　公姓严讳洤字宗源别号钝庵世居莆城乌石山下曽大父以姚姓赘严因戎严籍后公欲复姚姓以戎例拘不果公生七岁丧母十八岁丧父兄弟三人稍长者二人俱蚤世独公最幼公年十五补郡庠生父殁当继伍卫帅奇之不忍夺其志伍其它丁公得益肆志于学正统丁卯领福建乡闱书经三魁戊辰会试乙榜不就卒业太学时窻友柯公孟时亦以家贫奋起戎中一见公喜曰吾得良友也遂相与励志勤苦文章行检俱以古人自期待不安小成太学季魁二公居多由是莆田文物愈重海内景泰辛未柯公以殿元官翰林甲戌公继之登孙贤榜进士亦改庶吉士入翰林预修寰宇志有银币之赐丙子拜江西道监察御史未几继母林氏殁守制于家己卯服阕改道云南奉勑提学南畿下车严教条肃士习考校必先徳行文词必根理趣请托不通权豪之门虽多谤憾而江之东士风文气实为一变苏松常镇畿内颉颃郡也而镇士毎不齿于三郡公尝至镇今少詹事兼翰林院侍读费君廷言时以贡起公视其器宇不凡试其文又如之乃寝其贡且奬以夺魁众皆骇愕是年果领京闱而起会试遂魁天下今镇士得与三郡齿者公之与也丁亥升浙江按察司副使仍督畿学甫半载以不便行事改湖广奉勑抚流民将三载又改勑提学然于政教之施视南畿则稍济以寛湖士安之满九载升广东按察使有贼首王黎检等乌合二百余众啸聚后山去广城不两舍村市震慑公设策擒之黎检诬仇者系逮四十人公辩而释之未几有王豆皮等复据黎检故巢声势过之公给募帖俘其首赏银十两从半之不数日巢无噍类三府重臣皆致礼为公庆庚子升湖广右布政使湖民举首加额曰吾旧父母复来也凡有施设不令而行未几荆襄缺巡抚大臣内外守土官合荐公未报公因督修江堤过劳成疾竟不起数日左布政之命下而公不及见矣惜哉公赋性严毅莅事精勤置身于礼法中自布衣至极品动履不差尺寸遇人一于诚心不茍合人先来加礼者报之必隆惟恐后或少忽之者报必欲称亦不少贷作字虽忙偪纸墨必精佳在家庭不冠不坐言动矜持居官谨守法律毫发不贰初至广指挥张淮逮狱议斩公核之应立功先议者衔之公曰岂可以人之性命悦人也及公迁湖淮竢于途酬以珍寳公峻拒之曰吾知有法而已岂为汝也公与人虽不茍合然于故人情分甚笃兖州通判陈君汝玉与殿元公皆太学同志者二人先殁公毎语及必流涕先軰曽景修以书经倡莆教授徳安父子继殁官所仅一孙随母改适徳人家乡皆莫之知公曰此吾私淑师也物得之资其归以奉曽祀公厯官中外三十余年卒之日囊如悬磬其学行政迹则各着于所在固不表而彰也子恭虑世逺而不闻其详故请予表之
　　
　　○行状
　　
　　奉议大夫南京太常寺卿愧斋陈公行状
　　
　　公莆涵江人姓陈讳音字师召行孜七别号愧斋先世出胡公之后宋明州观察使淬与其子仲刚俱死靖康之难诏旌其里居曰忠孝坊者公涵江之祖也曽祖宗义祖光逺俱不仕父崇澄号耕乐以公贵累赠南京太常少卿母黄氏累赠恭人公自幼颖异既长补邑庠生都宪牟公俸为闽宪佥时试之见所作文字大惊曰此岂但科目耶遂不以弟子礼临之天顺壬午领福建乡荐癸未秋中会试正榜甲申登彭教榜进士改翰林院庶吉士读书中秘成化乙酉授本院编修丁亥八月预修英宗皇帝实録成升从六品俸赐白金文绮戊子编修初考推恩赠耕乐公如其官黄氏为孺人庚寅上时政十数事皆关国家大体壬辰以乆旷丘陇告归省甲午复任丙申二月升本院侍讲并升加俸随简入经筵辛丑礼部会试同考所取士至今称为得人时中贵之有力者之母死公卿咸赴吊公独曰吾素无相识不往又有某姓者恃宠骄纵廷臣福威在其掌握中一日私遣爪牙捕中书舍人杨某并拷辱其妻公与杨邻居闻之登墉大呵曰汝何人非奉朝旨敢擅辱京职其人反诘曰汝何人敢不畏东厂答曰我翰林侍讲陈音也恐伤国家元气闻者谓公素温厚今乃能如是仁者必有勇信夫癸卯三月吏部以南京太常寺缺少卿欲得谨厚文学儒臣补之廷议推公上可之公自履任以来凡遇岁时荐享该本寺掌行者孝陵必越宿出郊先百官率属以共职帝王功臣诸庙则夜初分而往虽大雨雪无后期文庙之祭或公主之必具服端坐竢过子刻乃行不丙其丁也郊庙之礼虽南都不举而值洒扫晒亮之期必躬临督属务极干洁不敢慢至如梅笋梨橙诸新品该差人驰荐太庙者必逓选属官之勤慎者付之不至亵误所属如协律赞礼司乐知观等职该本寺考选谙习无过者具名衔以待铨注公悉秉至公吏部无驳易者公居颓圯饰以俸入右厢隙地结茆为亭名曰清风自为文记之亭前牡丹数本毎岁盛开选客赋诗欢赏终日后同僚沈君廷美至遂譲以与之自移居于左傍别结台榭亦如之己酉南京翰林院缺长官内阁具题命公兼掌院事自后凡南京吏礼二部有缺卿亚物议多归之其僚属私相祝曰愿朝廷毋敓我公壬子八月少卿九年秩满吏部欲他擢重违所属意仍卿公本寺前此公奏绩未回二子举华同领闽藩乡荐及公至二子偕计亦至南都内外守备重臣暨府部而下诸公卿趋庆盈门乡人职役于兹及都下慕公名者聮帛缀彩以为贺恒填巷陌公赋性醇厚处世坦易无他肠与人交一于诚意不立边幅人皆乐为公倾倒或有犯之者亦不与校惟曰也罢故士夫间皆以也罢先生称之其在翰林如今宗伯舜咨曰川尚矩学士宾之祭酒鸣治明仲诸先生直庐史馆无顷刻相离凡燕集论谈公不预则不能成欢今在南都无旬月不通讯候海内士大夫以公识与不识为重轻处同僚前则牛君大经今则廷美人称为异姓兄弟遇幕属如子侄至于厨隶之贱亦未尝加以恶言族人到官邸者疎戚恩意有差皆极其欢好无失乡人虽流品之贱亦接遇以礼或有急难亦必随力为之捄解蚤年四方来从学者堂室不相容至更畨而晋公因材成就人人各有所得今两京如太常卿齐章而下执弟子礼者不下数十人各省藩臬郡县又难屈指焉今虽不设讲而旧徒仕于内外者薄物必献岁时介使常满庭公初简入内书堂教书从游幼宦今亦有职守南都者咸事公以父礼公为文不甚构思信笔立成四方求请无虚日公应之且无后期与人交际礼意厚薄或疑所施公必从其厚故人之报公也亦厚疾革守备太监陈蒋二公争为需材值近百金酬之不受乡人并属吏相率请祷北辰祈延岁寿皆出诚心盖公醇厚之徳入人之深类如此公生于正统丙辰三月十有七日卒于弘治甲寅六月二十有二日享年五十有九娶黄氏翰林检讨约仲之曽孙女乡贡进士孟益之子善鸣女也累赠恭人继娶林氏贵州按察使坦之从子某之女也兄弟二人公居长乡贡进士员其次也子男二长即举黄出娶某氏次即华林出予女夫也女亦二长适太子太傅户部尚书翁世资之男洪次适贵州按察使卓天锡之男某孙男五须孝须友须政须某举子也须礼华子也孙女几葬期墓地待请命于朝而后定兹将发引归于正寝先次其行迹大都请立言君子采録为铭
　　
　　○传
　　
　　苏子兴传
　　
　　子兴姓苏名广应天府上元县凤城乡中保三图人出都城通济门四十五里曰雄花镇其居也蚤丧父家贫别无生业母某氏年老子兴俾弟庆居家侍养自佣役于官受值以给之因版图以其属长子兴为户故公门中皆呼为苏子兴弘治辛亥予改官南都子兴适在佣执役谨悫予爱之去年春奏绩上京令其视装子兴心以母老不欲往亦不敢自白遂矢志素餐为母祈安母晩岁多疾子兴毎求假归省不敢越期出门且行且号将入城乃止予寻得状假多寛期去冬母遘肿疾医巫杂治弗効人或告之曰刲股可以疗疾子兴复求假密市一小匕首而归是夜沐浴焚香拜告天地露左臂令弟庆捻起其肉髙寸许自以匕首断之血喷弟面惊仆于地移时方苏子兴遂以其肉细切和米煑粥天明捧以食母母水浆不入口已旬日粥至强起啜数口曰此粥何香滑如是颇可吾口遂尽所有越二日肿渐消子兴臂疮未合偪假期复来不欲人知其故同起居者觉其运臂不类平昔强诘之始知少宗伯圭峯董先生闻召至官邸视其臂为之辛酸呼子孙家众观之锡以白金馔食予遣其奉归共母以彰尊赐子兴到家母疾十已去七八一日偶思食鸡卵子兴趋入城贷市未获其夜风雨骤至忽一牝鸡趋入卧内若有驱之者然子兴喜且讶遂访叩同室内外无觅鸡者乃畜之连得卵十数余持归食母疾去殆尽子兴以疮故又驱驰劳瘁因而成疾予使医治之医曰汝胃虚宜以肉补之子兴曰吾方为母斋素不敢奉教弟庆来视对哭移时及归戒之曰慎勿令母知吾疾也又二日弟庆复来道母疾已平复子兴之疾亦并脱去矣子兴年既长人劝其娶妻谢曰吾奔走之人勤劳所得仅足供母若移是以娶妻如母何兹者邻媪闻其孝以女与之庆年方十八岁尝为母煑粥母嗔其失时不食庆号终日亦不食人谓其可为子兴之弟也
　　
　　论曰子兴村巷一细民耳不事诗书不识名誉且贫穷不能自存而孝亲至于如是天亦毎报应之如影响世之膏粱子弟谈经饰美视父母如途人不知见子兴当何如耶呜呼是岂子兴之资禀与人殊也盖人性皆善利欲害之子兴殆以贫且拙而全其天乎
　　
　　东园文集巻十二
　　
　　●钦定四库全书
　　
　　东园文集巻十三
　　
　　（明）郑纪 撰
　　
　　○祝文
　　
　　梁山祈雨祝文
　　
