<!-- { "loadSidebar": true } -->
　　二解垂示足见别后进学之功悲冗亡憀未暇细考然其大指似已多得之矣但西铭中申生伯竒事张子但要以此心而事天耳天命不忒自无献公吉父之惑也集注所疑亦甚精宻但天之生物不容有二命只是此一理耳物得之者自有偏正开塞之不同乃其气禀使然此理甚明程张论之亦甚详悉可更详考当见其意告子之失乃是不合以生为性正是便认气为性故其禀不能不同此亦当更细消详也二十五亩为贡恐是印本多二十字此眼前事不应如此之误至如实皆什一之説记得亦用庐舍折除公田二十亩如先儒之旧但此却只説得百亩而彻耳七十而助之法则须就公田七十亩中扣除庐舍而实计则亦可揍成什一注中必是不曽説此一节此间无本检不得然此亦是大槩依约不见古法果如何且当取其大指之畧通可也如来喻商人以七亩为助此语亦疎葢贡助异法贡则直计其五亩之入自赋于官助法则须计公田之中八家各助七亩只得五十六亩其十四亩须依古法折除一家各得一亩若干步为庐舍方成八家各助耕公田七亩也如谓熹説商人九分取一周人十分取一恐亦非熹本文商人九分取一除庐井则为十分取一如前所云固自分明周人则乡遂沟洫用贡法而自赋自不妨十分取一唯都鄙井田用助法则为九一然如前説去其庐井则亦不害为十之一矣周人未尝専用九一也张子遗法不可见李泰伯平土书集中有之亦不在此然此等姑缓之亦无害正唯义理之大原与日用亲切功夫不可不汲汲耳
　　答李尧卿【唐咨】
　　示及疑义已悉奉报但恐且当据见成文义反复玩味自见深趣不必如此附防立説无益于事也安卿书来看得道理尽宻此间诸生亦未有及之者知昏期不逺正为徳门之庆区区南官亦喜为吾道得此人也邓守下车既乆诸事当一亲盐防已嘱郑丞赵纠言之未知能勇为否
　　所示鬼神之説甚精更宜玩索使凡义理皆如此见得有分别而无滞碍则理其可穷矣但所云非实有长存不灭之气魄者亦须知未始不长存耳
　　答李尧卿
　　集注仁者爱之理心之徳也妄意推求其説以谓老者安之朋友信之少者懐之此固仁也而亦莫非爱也亲亲而仁民仁民而爱物此亦仁也而亦莫非爱也所以安之所以信之所以懐之此则理也非爱也理则根原来处确然不可易者也爱则指其见于用者言之故爱属乎情爱乃仁之一事理属乎性而理乃仁道之大全故爱不是仁而爱之理则仁也理者性也爱者情也性则体情则用仁之为道本性而该情而心乃性情之主乎主乎性则所以然之理莫不具于心主乎情则所当然之爱莫不发于心由是而理完于此由是而爱行于彼皆心有以主之则仁岂非心之徳欤
　　爱之理所説近之心之徳更以程子谷种之譬思之道千乘之国章集注谓五者相承各有次序窃意有土有民无非事者敬其事则心专在是才敬便有信底意思民便有观感之心不敬则心不在焉事便卤莽便无终始全无诚意何以示信于民哉既敬而信则主一之功致而无不慤实者其自奉必薄必能节以制度矣制度无非出于民者既知省节必是以民为念而知所以爱之也爱之则不敢伤之必欲厚其生然非及时以耕则其生亦无自而厚故使之必不违其时矣不审于相承之意是否
　　此等处须看有能如此后方能如此之意又看有能如此后又不可不如此之意反复推之乃见曲折
　　主与尸其别如何既设主祭于其所又迎尸祭于其奥本是一神以奥为尊以主为卑何也宗庙之祭设尸谓以人类求之五祀有尸其义如何
　　不是尊奥而卑主但祭五祀皆设主于其处则随四时更易皆迎尸于奥则四时皆然而其尊有常处耳据礼家説祭山川亦有尸其详不可考矣
　　论韶武者大槩不出揖让征伐二条程子则兼大传为説集注兼性之反之为説以中庸三知三行观之及其成功一也既谓之成功则一而见于乐又有不同之实何也莫是生知安行终不可得而并虽曰学知利行有可企及之理恐亦只是全尽得许多道理论其天成浑然处其气象终有间否
　　不惟大传之説不足信但看两圣人事业气象自是有等差如性之反之成功虽一然武王地位终是觉得有痕迹在
　　樊迟问知告以敬鬼神而逺之在三代之时民间所谓鬼神士则有五祀与其先祖此樊迟之所当祭想无后世之所谓淫祠者告以敬而逺莫只以五祀为戒也然以子路请祷观之则曰祷尔于上下神祗程子谓子路以古人之诔对则是子路但举此诔词谓其有此祷之理耳意不在指所祷之神以为请否
　　鬼神固不谓淫祀然淫祀之鬼神既不当其位未能除去则亦当敬而逺之耳
　　先生答安卿忘食忘忧是逐事上看一愤一乐循环代至今畧借一事明之学乐至于三月不知肉味此发愤忘食底意及其得之深乃曰不圗为乐之至于斯此乐以忘忧底意想其逐事上皆有此义故一愤一乐循环代至然亦不以此而终身其言不知老之将至葢谦已勉人耳观耳顺从心之年乐且不可得而言况所谓愤耶
　　此説得之然亦太拘滞矣须看他立言意思如何不可似此泥着也
　　明道先生云百官万务金革百万之众饮水曲肱乐在其中万变皆在人其实无一事某窃意宅百揆总元戎之任与髙卧草庐悠然自乐者其理则一本无大小之分所谓禹稷顔囘同道也万变乃人之万变在吾心实无一事吾之所以为心者葢无入而不自得素富贵行乎富贵素贫贱行乎贫贱而已不审是否
　　吾之所以为心者如何而能无入而不自得此须意防不可只作闲话説过便休也
　　太王有翦商之志而太伯不从太王欲传位季歴以及昌则太伯逊位而去莫是翦商之事在我虽不从而难必于后人若不逊位而去则又兄弟争国违父之命已先失徳此所以固让也太王既有避狄之心何故又萌翦商之志于数十年之前莫是以其理与天命推之知商之必亡周家世世修徳知不能违天命之眷付耶方其去豳也为民之故不欲驱之锋镝及其传季歴以及昌亦为民之故必欲救之水火之中故避狄翦商亦时焉耳而已事虽不同其心则一均之为民无所利也
　　太伯只是不欲为此事耳今亦未见其曲折不须如此穿凿附防也
　　成于乐是古人真个学其六律八音习其钟鼓管方底于成今人但借其意义以求和顺之理如孟子乐之实乐斯二者亦可底于成否
　　古乐既亡不可复学但讲学践履间可见其遗意耳故曰今之成材也难
　　子罕言利程子谓计利则害义害义则勿道可矣罕言何也
　　有自然之利如云利者义之和是也但专言之则流于贪欲之私耳
　　夫子教人不出博文约礼二事在门人莫不知有此学惟顔子独于博约之间有所进有所得故髙者有可攀之理坚者有可入之理在前在后者有可从而审其的之理非若其他仅可以弗畔而已此门人之所以不可企及也
　　此説得之
　　升堂抠衣用两手则手中无所执矣若有贽及执圭则升堂有不必抠衣但防其不至摄齐否
　　执圭而升则足缩缩如有循自不至摄齐矣
　　执圭上如揖下如授既曰平衡而又有上下莫是心与手齐如步趋之间其手微有上下但髙不至过揖下不至过授否
　　得之
　　明衣之制
　　未详当阙
　　答李尧卿
　　禘説举赵伯循谓鲁太庙以周公为始祖以文王为配赵莫只是以意推之否
　　春秋纂例中引证甚详
　　每事问之义如何
　　葢平日讲学但闻其名而未识其器物未见其事实故临事不得不问耳
　　答李尧卿
　　比干之忠方始谓之仁然亦只是一事之仁
　　祭有大小有天地之祭山川之祭社稷之祭又有所谓五祀之祭及先祖之祭不知随其大小各有其神耶抑天地间只一理感通耶窃尝思其説天地之间自其成形而观之或小或大不能无别故王者既为天下之主则天地之大王者当之故王者祭天地而推之诸侯为一国之主则境内之名山大川诸侯祭之士为一家之法则家之法门戸中霤之属为士者祭之若夫社稷则专为民而设凡有土有民者莫不各有所建社稷而祭之必有祖而祖在所祭自天子以致于庶人莫不有先祖之祭若论大小之制则因王公士庶而为之等差其祭秩不能无分别也若论其所以致祭之理则所谓如在其上如在其左右诚之不可揜处则上而王者之于天地下而士庶之于五祀祖先其感通只一理耳上蔡谓祖考精神便是自家精神即此而推天地精神便是王者精神其鬼神之徳感通之理不容有所分别也妄意推求不审是否
　　大槩如此然更有分别曲折处宜详味之
　　三代革命何故要改正朔夏时既正必欲改之商周无乃好异而未尽相承之义春夏秋冬以成一嵗此时序之正必欲改之无益于事只见乱天时耳其改之之义谓何
　　改正朔所以新民之耳目古人葢有深意而子丑之月亦有可为嵗首之义
　　孔子于定公时堕三都欲収其甲兵孟氏不肯堕郕围之不克圣人举事自是精审何故郕不肯从命及围之又不克何也
　　三都当堕是时又有可堕之势故因而乘之孟氏亦非不肯堕但其守者不肯因唤醒了孟氏耳
　　某徃年与先兄异居不知考礼经辄从世俗立家先龛子妄意按温公书仪立牌子不知用古尺只用匠者尺颇长大且实植于趺考用紫囊妣用绯囊考妣共用一木匣从上罩下至趺伏承台诲云而今不可动谨辄再有恳请家中所设之主既不可动寻常只讲俗节之祭向来祭礼行于先兄之家时祭及祢祭某皆预陪祭执事之例自先兄去后舍侄承祭祀祧髙祖而祀先兄为祢某家中既有家先上阙髙祖之祭下无祢祭于心实不安欲于时祭毕移馔一分祭髙祖于某家某主之遇当祭祢之月亦欲私举祢祭如何若举此二祭又成支子有祭庶子祭祢于礼经不合
　　此事只合谨守礼文未可遽以义起也况有俗节自足展哀敬之诚乎
　　某家中自髙祖而上三墓埋没草间髙祖墓又被曽叔祖以不利其房下欲改葬方发故圹见其中甚温燥仓皇掩塞墓面砖石狼藉自先世皆不及整三墓相去三四里之内又在田头某往来其下甚不遑安今欲重修整春秋薄讲墓祭之礼令舍侄主之不审于亲尽之墓合祭否
　　墓祭无明文虽亲尽而祭恐亦无害
　　自髙祖至祢忌日之衣服饮食当如何众子孙当何如伯叔父母兄弟孙侄嫡子众子及再从三从已往忌日又当如何
　　横渠忌日衣服有数等今恐难遽行且主祭者易以黪素之服可也
　　答李尧卿
　　前书所喻大学改字处已报方簿矣郑氏字不必去亦无害也尽字固可兼得切意恐切字却是尽于内之意若只作尽字须兼看得此意乃佳耳康诰小序以为成王封康叔之书今考其词谓康叔为弟而自称寡兄又多述文王之徳而无一字及武王者计乃是武王时书而序者失之向来于或问中曽有此一叚后觉其非急遂删去之今亦不必添也但存此一句读者须自疑着别去推寻也
　　答李尧卿
　　或问所释皆因经文独致知举程子五条于格物之前何也莫是格物致知亦难截然分先后故或问于此章一衮説去否
　　格物致知只是一事难分先后
　　穷理举延平先生説推其意亦不出于程子谓其规模之大条理之宻有所不逮者莫是延平穷一事必待其融释脱落然后别穷一事若偶于此一事尚未能遽尔融释是终为此一事所拘不若程子云且别穷一事或先其易或先其难此便是所不逮处否
