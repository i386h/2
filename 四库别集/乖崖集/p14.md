<!-- { "loadSidebar": true } -->
　　李顺党中有杀耕牛避罪逃亡者，公许其首身。拘母十日，不出，释之。复拘其妻，一宿而来。公断云：「禁母十夜，留妻一宵，倚门之望何疏，结发之情何厚。旧为恶党，今又逃亡，许令首身，犹尚顾望。」就市斩之。于是首身者继至，并遣归业，民悉安居。

　　时民间讹言，云有白头老翁午后食人男女。郡县譊谯，至暮，路无行人。公召犀浦知县，谓曰：「近讹言惑众，汝归县去，访市肆中归明人尚为乡里患者，必大言其事。但立证解来。」明日，果得之，送上州，公遂戮于市。即日怗然，夜市如故。公曰：「妖讹之兴，沴气乘之，妖则有形，讹则有声，止讹之术，在乎识断，不在乎厌胜。」

　　公采访民间事，无远近悉得其实，盖不以耳目专委于人。公曰：「彼有好恶，乱我聪明，但各于其党询之再询，则事无不审矣。」李畋问其旨，公曰：「询君子得君子，询小人得小人，各就其党询之，虽事有隐匿者，亦十得八九矣。」

　　转运黄虞部好举时才之士，公劝曰：大凡举人，须举好退者。好退者廉慎知耻，若举之则志节愈坚。莫举奔竞者。奔竞者能曲事谄媚，求人知己，若举之必能矜才好利，累及举官，故不少矣。其人既解奔竞，又何须举他？

　　公问李畋曰：「子同人中有善讲习者否？」畋以同门生刘式对。公遂辟充州学，主诸生，受业者五十余人。每休务日，就学置酒，以劝劳之。自是蜀人不以千里为远，来学者甚众。

　　公寝室中张灯炷香，通夕宴坐，郡楼上鼓番漏水，历历分明，傥一刻差误，必诘之。守签者指名伏辜，谓公为神明。公日；「鼓角为军中号令。号令在前，尚不分明，其余外事，将如何也？」

　　公寝室中无侍婢，服玩之物閴如也。李畋尝侍坐庑下，因谓公寝禅室不如。公哂曰：「吾不为轻肥为官以至此。吾往年及第后，以诗寄傅霖逸人云：『前年失脚下渔矶，苦恋明时末得归。寄语巢由莫相笑，此心不是爱轻肥。』岂今日之言也。」

　　公问李畋曰：「百姓果信我否？」对曰：「侍郎威惠及民，民皆信服。」公曰：「前一任则末也，此一任应稍稍尔。秀才只此一个信，五年方得成。」

　　公谓李畋曰：「大小之事，皆须用智。智犹水也，不流则腐。若凡百不用智，临大用之际，宁有智来？」

　　公谓李畋曰：「子还知公事有阴阳否？」对曰：「未也。」曰：「凡百公事，未着字前则属阳；阳主生也，通变由之。着字后属阴，阴主刑也，刑贵正名，名不可改。」

　　公谓李畋曰：「子异日为政，信及于民，然后教之；言及于义，然后劝之；动而有礼，然后化之；静而无私，然后民安而乐业矣。行斯四者，在乎先率其身。不然，则民退必有后言矣。」又曰：「子见旧政之弊，其大者卒不须革，观衅而动，乘而革之，虽痛绳以法，亦怨不生也。」

　　李畋苦痁，既瘳，请谒。公曰：「子于病中曾得移心法否？」对曰：「未也。」公曰：「人能于病中移其心，如对君父，畏之慎之，静久自愈。」

　　公阅邸报，忽再言可惜许。门人李畋请问之，曰：「参政陈左丞恕无也。斯人难得，唯公唯正，为国家敛怨于身。斯人难得，」退为诗哭之。  
　 

附录

　　忠定公传

　　出东都事略卷四十五

　　（宋）王偁

　　张咏字复之，濮州鄄城人也。举进士，知崇阳县，又知浚仪县，稍迁太常博士，为荆湖北路转运使。

　　入觐，除虞部郎中，授枢密直学士，同知银台、封驳司。张永德为并州帅，有小校犯法，笞之至死。诏按其罪，咏封还诏书，且言：「陛下方委永德边任，若以一部校故，摧辱主帅，臣恐下陵上自此始。」太宗不从。未几，果有营卒胁诉军校者，咏复引前事为言，太宗乃改容劳之。

　　出知成都府。时李顺乱后，寇掠之际，民多胁从，咏移文，谕以朝廷恩信，使各归田里。咏曰：「前日李顺胁民为贼，今日吾化贼为民，不亦可乎？」后广武卒刘旰谋作乱，掠怀安，破汉州及永康车、蜀州，招安使上官正顿师不进，咏以言激正，勉其亲行，仍盛为供帐饯之，酒酣，举爵谓将校曰：「尔曹受国厚恩，此行当直抵寇垒，平荡丑类。若旷日持久，此地即尔死所矣！」正惧，由是遂取胜。时民间讹言，有白头翁午后食人男女，郡县譊譊，至暮路无行人。既而得倡为讹言者，戮之于市，即日怗然。咏曰：「妖讹之兴，沴气乘之，妖则有形，讹则有声，止讹之术，在乎识断，不在乎厌胜。」其为政，恩威并用，蜀民畏而爱之。初，蜀士知向学而不乐仕宦。咏察郡人张及、李畋、张逵者，皆有学行，为乡里所服，遂廷奖加礼，敦勉就举，而三人者悉登科，于是蜀之学者知劝，文风日振。咏在蜀采访民间事，悉得其实。尝曰：「询君子得君子，询小人得小人；各就其党询之，则事无不审矣。」

　　入拜给事中，为御史中丞。以工部侍郎出知杭州，遇岁歉，民私鬻盐者辄宽之，使获安济。有与其姊婿讼家财者，婿言：「妇翁疾笃，子纔三岁，遗书明言，异日资产以十之三付子，余七与婿。」咏曰：「汝妇翁智人也。以子幼托汝，苟以七与子，则子死汝手矣。」命以七给其子，余三给婿，时皆服其明决。知永兴军。真宗以咏在蜀治行优异，复命知益州，仍加刑部侍郎。真宗遣使传谕曰：「得卿治蜀，朕无西顾忧。」归朝，求知颍州，真宗乃命知升州。州率火灾，咏廉知民之不逞者为之，惩以峻刑，其患遂息。转工部尚书，进礼部。

　　咏自金陵造朝，以脑疡未见，咏恨不得面陈所怀，乃抗论言：「近年虚国家帑藏，竭生民膏血，以奉无用之土木者，皆贼臣丁谓、王钦若启上侈心之所为也。不诛死，无以谢天下!」章三上，出知陈州。初，咏与青州傅霖少同学，霖隐不仕。咏既中第，致位光显，散遣亲密，四方求霖者三十年不可得。咏守陈，一日，霖来谒，阍史走白咏，咏责吏曰：「傅先生天下贤士，吾尚不得而友，汝何人，敢姓名乎？」霖笑曰：「别子一世，尚尔耶，是岂知世间有傅霖者乎？」咏且问昔何隐，今何出？霖曰：「子将去矣，来报子尔。」咏曰：「咏亦自知之。」霖曰：「知复何言。」翌日而去。后一月而咏卒，年七十，赠右仆射，谥曰忠定。

　　咏刚方尚气，尝有士人，游宦远郡，不能制其仆；咏假以出郊，断其首而还。又有小吏忤咏，械其颈，吏恚曰：「吏罪不至斩。」咏怒其悖，即斩之。少学击剑，好为大言，喜事奇节。尝谓其友人曰：「张咏幸生明时，读典坟以自律，不尔，则为何人邪？」故其言曰：「事君者廉不言贫，勤不言苦，忠不言己効，公不言己能，斯可以事君矣。」咏卞急，不喜人拜，有拜之者，则连拜不已，或倨坐忿骂。尝自号乖崖公，以为乖则违众，崖不利物云。

　　宋故枢密直学士礼部尚书赠左仆射张公墓志铭

　　（宋）钱易

　　公讳咏，字复之。族本居邺，占籍于澶之临黄。家世迁徙，今为濮之鄄城人也。曾祖立，祖母李氏。祖铎，祖母马氏。皆潜德不耀，肥逊丘园。考讳景，先以公为秘书丞时，授大理评事致仕；淳化四年秋卒，以公贵，累赠太常卿。妣谢氏，追封新昌郡太夫人，咸平中，合葬于鄄城。

　　公幼负奇骨，不为儿戏。既长，出闾里，奋然就学。太平兴国四年秋，诣大名府举进士。今相国上谷公，即其友也。共以书白尹，荐张覃为解首，故河朔间有廉逊之风焉。明年春，试于便坐，擢上第，除廷尉评，知鄂州之崇阳。六年郊祀，转将作丞。雍熙元年，大礼，迁佐著作。三考既理，民疏其善，固留之。公判而绝之，民不敢留。解任，除太子中允，通判麟州。时夏台未安，边鄙方耸，公多以兵法从事。洎西戎即叙，亦公之有画焉。端拱元年，籍田，转秘书丞。二年春，充礼部考试官，毕，通判相州，上言，具庆之下，不便迎养，乞督濮之市征。诏从之。旨甘从志，欢于菽水，虽榷木之茸，斯不为愧。其年，抽赴阙，赐五品服，知浚仪县。振北部之风，凛然可畏。未几，出为荆湖北路转运使，即故枢密宋公、文靖李公与今上谷相国之所荐也。彰善瘴恶，知无不为。淳化四年郊禋，转太常博士。其年夏，诏赴阙，赐对长春殿，锡金紫。翌日，除虞部郎中。浃旬，授枢密直学士，赐钱五十万，始判银台、通进司，兼门下封驳事，仍总三班院。

　　五年八月，出知益州。中谢日，面赐白金一百四十斤。国家以大军，未集，留半岁不遣，公潜使人纳于内帑。至秋，有诏督行，遂驰驲而往，终不复言。至道二年，就转兵部郎中。丁大夫人忧，随凶讣除起复之命，重方面之寄也。今上嗣位，就拜左谏议大夫，学士如故。历四考归阙，得告拜坟域于濮上。寻做为给事中、户部使。七旬，授御史中丞。咸平二年春，与故礼部尚书温公同知贡举。其年夏，改工部侍郎，知杭州。五年冬，替知永兴。明年春，转刑部侍郎，复为枢密直学士，再知益州。景德二年，就转吏部。明年，解政还辇下，复管三班院，兼判登闻检院。时疡发干脑，艰于晨栉，拜章求外任养病，遂知金陵，后兼充江南东路安抚使。值东封，转左丞。既满，民留再任，就拜工部尚书。祀汾阴，加礼部尚书。而厥疾增剧，乞还京，自草奏书，求分司洛下，诏不允。出知陈州，至大中祥符八年八月一日，弃馆舍于理所，享年七十。诏赠尚书左仆射。

　　前夫人唐氏，先公而卒。继室太原郡夫人王氏，即故河阳三城节度使、同中书门下平章事显之女也，以天禧二年终于陈州之私第。咸擅女德，崇妇道，而配于公。子从质，卫尉丞，公之弃世后二十八日，以哀毁遘疾而殂。孙曰约，曰综，曰绰，皆奏授将作主簿；曰绅，尚幼。女一人，适故翰林学士王公禹偁之子、奉礼郎嘉佑，祥符九年十月卒。外孙曰寿，今任郾城簿。以天禧四年八月二十九日，权葬于陈州宛丘县孝悌乡谢村里也。公累阶至正奉大夫，累勋至上柱国，累爵至开国公，累食邑至三千七百户，食实封至四百户。五福俱集，少多奇节，历八座之重，受二圣之知，所恨者不至三事，晚婴奇疾耳。

