<!-- { "loadSidebar": true } -->
　　朕秉徳弗类遭时多虞敌骑凭陵贪残滋甚乘舆播越艰险偹甞永怀祖宗积徳之勤逺念父兄刼迁之难下悯黎元之荼毒近伤井邑之陵夷局地蹐天痛心疾首比旋师于江浙尚牧马于淮堧静言淹久之因复有窥伺之意爰念肇分列镇实控敌巢奋忠谊以致身必思贾勇顾敌人之在境谅已疚心矧盛夏之抗阳属羣雄之解甲弓弩弛缓鞍马疲羸事亦易图机不容失宜倡齐公九合之义共成宣王六月之征击其惰归庶有符于往志贵乎拙速当毌失于天时懋建非常之勲即膺不次之赏诏书到日可会合诸镇同共勦除淮甸金人余党以成大功故兹亲笔示谕想宜知悉
　　赐御营都统制辛企宗诏
　　朕比委卿于防稽固非得已始图驻跸驰驿召卿今闻敌师之东専于窥朕四明空乏无以聚兵朕之精兵皆会吴越若不依地利之险阻作士气以驱攘则君臣窜身去将焉避中夜思念图济艰危已诏仲荀俊戮力协谋以扞逺敌况闻分兵而来其徒必不众多惟卿宗族被遇累朝卿之忠嘉朕所体悉告辞之际屡布悃诚谅不以入卫为心则天下非朕所有卿宜体国家之急忘位貎之殊贾勇争先无致嫌隙赏罚之柄朕不敢私傥有成功即颁旄钺示兹亲笔朕不食言
　　明州奏防赐诏
　　朕观国家自金人入冦以来士气沮防莫敢撄其锋者今复遣轻兵深入四明卿贾勇先登以身督战大获胜防忠谊之节俘馘之功独髙一时载览封章良极嘉叹已令张公裕具海船二百只前去以俟凯还更宜勉励以全大功毌使匹马生还是所望于卿者懋功之赏朕不敢私故兹亲笔奬谕想宜知悉














　　钦定四库全书
　　毘陵集卷二　　　　　　　宋　张守　撰制
　　叶适宝谟阁待制知建康府兼沿江制置使制
　　朕缅怀函夏式重陪京维昔秣陵有孙仲谋刘元德之论在于今江左与汉河内唐东都之地均惟时保厘必在俊杰具官叶某天才英迈神虑安闲学广问多务辑先民之绪任重道逺不蕲近俗之名嘉挹注之不盈趣延登而入侍而志计恳到禆益宏多嗟议论之折衷实献纳之攸赖朕惟藜藿之不采莫强樽俎之折冲方图制胜之自中重惜尔身之在外然念石头之形势实为江左之重轻爰陞次对之班允副居留之望噫览神州之风景勿谓无人抚地险之山川亦足用武其往敷于声教以思启于封疆
　　刘光世除太尉淮南制置使制
　　门下履至尊而制六合莫先御侮之图赏有功而劝百僚敢后酬庸之典顾予寡昧抚时艰虞眷右武之辰思复隆平之业矧本兵之寄尤资英杰之才咸造于庭明聴朕计具官某识虑精敏性资沈雄久宣卫社之忠茂着干城之略禀山西之劲气事不辞难运堂上之奇兵算无遗防蚤颁将钺祗扈殿岩外总制于元戎内视仪于公保威名播于夷夏嘉绩蔼于旂常爰念敌骑北侵銮舆南渡众披靡而引避独慷慨而请行扞蔽江流屹若长城之固折冲淮甸隠然敌国之威繄控扼之殊劳曽褒崇之未称是用酌诏功之上赏进掌武之崇资位盖久虚器非轻授若古命数有加印绶之荣视今官仪实亚台衡之俊增衍爰田之赋并加真食之封下佥穆于师言外増华于帅阃于戏有常徳而立武事朕方依尔猷为无宠利以居成功卿何劳于戒训尚恢逺略嗣有宠章
　　叶梦得除尚书左丞制
　　勑朕惟天下之事总于文昌纲维政几实赖丞辖日者敌骑北乗匹马南渡政事衡决图籍散亡朕欲经理庶务舍其旧而新是图非得耆明慱通之士而谋之鲜克有济具官某精微之学兼明乎古今强敏之材不择乎剧易两直銮禁蔚为词宗再领版实借心计论思献纳宏益居多朕方深共政之图宜正频虚之位摅发底蕴革弊扶衰以助朕有为是所望于尔也其体眷怀无废朕命
　　卢益除尚书左丞制
　　朕以眇之身奉丕丕之绪虽临御聴断仰法祖宗而谋谟赞襄实赖丞弼眷求旧徳恊图康功具官某徳度粹夷英姿亮达经济之才足以决巨细之务淹该之学足以通古今之宜中外践扬望实休显昨登右府参斡枢衡尝共济于艰难未少摅于素蕴遽辞机政殊咈师言念强敌之凭陵想旧人之风采载惟二辖实总万几有嘉难进之风申畀频虚之位尚期展畧以副虚懐
　　张澂除尚书右丞制
　　朕闻古人有云未至而言固常为虚及其已至又无所及此人之所以难言言所以难聴而上下蔽塞祸乱相寻人主往往悔悟而不能救朕遭时多艰匹马南渡登用贤俊庶几改图具官某学造古人之全才周当世之用赤心事上有孜孜奉国之公正色立朝有蹇蹇匪躬之节曩由词掖擢长宪台进药石之良规发蓍之先见南渡之事卿尝预言庸臣防蔽以及于难中夜悼念流涕何追今方易柱改弦鼎新百度揆之清议蔽于朕心进辖文昌参决大政朕盖有愧于初而图功于后也益罄逺猷以济大业朕意所属尔其钦哉
　　翟汝文资政殿大学士薛昂除尚书左丞制
　　立后王君公之职维以乂民须股肱心膂之臣共为同体不有君子孰成厥功眷我旧人乃心王室俾复预政罔有间言具官某为老成人以儒术用柔亦不茹秉大雅之明和而不流蹈中庸之徳乃者释位丞辖宣劳辅藩思闻嘉猷复畀旧物用臯陶不仁者逺国其庶几闻乐正好善则优人有所恃尔其谨守国是克恊典常使六官羣卿并序厥位四方庶俗永底于成尔亦休哉
　　季陵除中书舍人制
　　朕惟艰难之时虽从事军旅以图恢复然亦必有威责之令文告之词风动四方使之退聴言之不文行之不逺具官某学愽而贯于古才敏而宜于今文词之工士论推美郎宰属洊更剧烦奉常螭坳载厯华近兹畴人望俾代予言庶几播告之修不匿厥指抚循疲民而父老惜湏臾之死鼓舞流俗而武夫怀感激之心则于当今乃为称职
　　范宗尹除中书舍人制
　　朕观三代而上训诰誓命载为六经后世老师宿儒白首不能究至唐奉天诏书虽一时武夫悍卒至于挥涕感激何三代之言难明而奉天之诏易谕也盖三代之言醇质简古贻万世之训奉天之诏哀痛深切济一时之危精粗浅深固不相凖其有补于世亦岂异也朕愽求誉髦寘之词掖具官某学该综而能文气刚方而有守发宣和之册具闻謇谔之言立靖康之朝尤著论思之益兹久淹于湖海谅弥富于经纶乃复赐环俾从掌制盖将求药言于季辅问古事于仲舒不特取词命之有补于世而已也尚勉之哉
　　叶梦得除知洪州制
　　朕惟大江之西为支郡十悉统于豫章郡盖防九江上流凡由荆襄顺流而下有建瓴之势顾朕时廵建康严饬备御而豫章之地实为襟喉简求时髦作我藩翰具官某稽古之学足以济时应变之才足以拨剧登廊庙而赞经纶之业制国用而斡盈虚之权无施不宜有言底绩辍从迩列殿此大邦使隠然长城有以折冲制胜于无形实朕所以用尔之意也祗服朕命往其懋哉
　　贾安宅落致仕除吏部侍郎制
　　天下无事则猎缨整襟以进取而有余天下有事则褰裳濡足以驰救而不足君子之行蔵进退适于义而已矣厥今海内绎骚国势卑弱羣聚天下之英隽而共图之盖褰裳濡足之时也具官某才周而用愽学富而词工奉对广廷文冠多士陞华从橐望临一时顾当强仕之年而有乞身之请虽挥金娱老有慕于古人念仄席求贤盍存于王室况天官高选铨叙羣才佥曰汝谐勉为朕起其体眷待务罄论思
　　中书舍人黄唐传林遹除待制宫祠制
　　朕以冲眇属兹艰危加惠臣工使之均劳逸而全进退不吝名器所以兴豪杰而图治功矧予迩联以疾来谂式颁宠渥庸示眷私具官某学术粹醇操履端洁掌纶言于西掖方竚于论思扈銮驭以南廵偶愆于卫养重违勤请俾即便安爰陞次对之华乃畀真祠之逸顾朕宵衣旴食于上羣臣缨冠濡足之时谅雅意于朝廷当不忘于畎亩往服朕命思罄乃忠
　　张浚除礼部尚书制
　　六经之道同归而礼乐之用为急记礼者必曰军旅有礼故武功成用兵者必曰少长有礼而师可用则礼岂端为治世设哉朕遭时多艰方以马上治天下而不敢忘俎豆意出如此具官某高明而重厚刚毅而裕和慱敏之学足以济时清修之节足以励世论事则婴鳞而不愳治剧则游刃而有余曩由台端擢贰宗伯因时绵蕝咸适所宜以至赞军画以居中总戎旃而殿后智勇之畧尤简朕心长兹春官亶穆羣聴然岂特用尔以礼文之事而已哉论思献纳以助朕有为盖所望于尔也往祗厥官无替朕命
　　孙觌除户部尚书制
　　朕获承至尊适际艰运郡邑残破而赋入滋削边邮俶扰而费出无穷将因陋就寡而不为逺图则有国不足之忧将仰取俯拾而不遗余力则有民不堪之患欲付是任实难其人具官某学问醇深言竒而适于用智虑英敏遭变而知其权才无不宜用然后见当乗舆一旦南渡之后而行阙百须并起之时斡旋盈虚指顾办给效见已试亟陞八座之崇国恃以彊伫富九年之积周冡宰制国用盖垂量入为出之规唐宰相兼度支乃贻剥下媚上之诮其体慈俭之意益图均节之方尔所优为寕俟多训
　　观文殿学士中太一宫使兼侍读除应道军节度上清宝箓宫使制
　　门下参华秘殿久陪清禁之严锡命斋坛就易真祠之逸岂名器之可假实文武之兼资允穆师言诞扬涣号具官某器愽而用逺实茂而声宏硕学贯乎九流敏识通乎万务资以忠荩知无不为安于行蔵绰有余裕夙懋践扬之绩浸阶华近之途顷参秉于政机頼翊襄于帝载式是百辟揉此万邦俯从均逸之求益闵宣劳之旧肆加显职雍容琳馆之游仍侍中宸防绎金华之业阅日滋久告猷益嘉是用载畴显庸申锡徽号眷东吴之奥壤肇建节旄繄上清之殊庭实蔵金简岂独侯藩之倚重亦惟道化之由兴并奬耆明庸劝羣下于戏専节制于外朕方隆礼貌之诚侍燕闲于中尔尚罄论思之美顾惟旧徳宁俟训辞
　　郑防除中丞制
　　晋叔向曰大臣重禄而不谏小臣畏罪而不言此患之大者肆予寡昧奉列圣丕基重罹多艰大啓言路思得直谅之士付耳目之寄肆加询考实难其人具官某以刚毅敢言之姿怀精忠向上之志践厯谏省规益居多深明治乱之机力办忠贤之实已试之效着乎朝佥执法于中蔽自朕志尔其展尽底蕴入告嘉猷朕虚心委已以聴焉必体至怀宁俟多训
　　表
　　代皇子贺冬表十道
　　载临天统物迎六气之元参亚岁仪廷备八能之奏【中贺】恭惟尊号皇帝陛下道侔天大福与阳升茂膺滋至之休永御舒长之日臣职依紫禁倍霑雨露之私时正黄宫愿上冈陵之祝
　　天统为元厯重三正之首云官告瑞台先五物之占【中贺】恭惟皇帝陛下盛徳懋昭神功不宰福与阳而浸长明并日以常升臣位忝后星拱密依于北极礼逢亚岁夀窃拟于南山
　　气至以和合八能而备奏阳舒而复推五福以类升【中贺】恭惟皇帝陛下以天为宗对时育物运陶钧之独化嗣厯服以无疆臣托迹宸闱望天顔而密迩迎阳候管识君道之方昌
　　气钟于子潜通嶰谷之和天统为元允恊周时之正【中贺】恭惟皇帝陛下徳进十日序合四时丁复旦之初阳茂履长之景福臣趋庭佩训欣观亚岁之仪舞手称觞敢上后天之算
　　占五物于鲁台休祥绍至合八能于汉殿恊气昭宣【中贺】恭惟皇帝陛下端命穆清宅心昭旷于四时而序合宜五福之类升臣身托璿源觌嘉时之有淑庆符神防知景祚之无疆
