<!-- { "loadSidebar": true } -->
　　虎皮峻坐久瞻师道之尊严鳬舃卑飞方媿宦途之跋涉将趋瓜于下邑敢贽椟于中涓恭惟某官一片古心百年间气和而有制大程子之春风清不自竒濂溪翁之霁月去处具存于矩矱表里无得而瑕疵自拾芥于巍科盍鸣鞭于要路然琚瑀不疾趣而取快和鸾每应节以徐鸣曩焉鲁判之横经人知仰北及是稽山之正席道有指南凡阐明孔孟性命之谈政培植尧舜君民之业伫有鳯綍趋归鹓行某占毕陈编跻攀末第鹭洲冷席粗逃羣弟之嘲乌幕辟书猥辱诸公之遇虽檄笔未工于盾鼻而灵素志于朶頥幸通借之己谐愿抱琴而自试县令承流而宣化吾斯未能君子学道则爱人何以教我
　　通交代权县江监税【极】启
　　花县借才夙仰师垣之上客瓜随趋戍偶随贤辙之后尘交组有期贽函惟谨恭惟某官冠云峻阀起日脩名宦学典刑富贵逼人而若凂风流醖借诗书有味而自知卓尔英游异乎流俗是宜通金闺之籍盛白玉之堂然和鸾每应节以徐鸣琚瑀岂疾趋而取快朅来藩辅之地姑司闗之权宻察而寛见谓陈留之有徳往来者悦殆几岐市之无征尽职之外何求当路之间争致百年而后修经界之政独泛雪舟一日不可阙亲民之官就纡墨绶果不动色而羣吏氷立少试手而百度鼎新出小小其不凡办多多其可想己闻老穉共歌桃李之阴清将与神仙同驾蓬莱之云近某一科奚补五辟自劳分坐虎皮仅免嘲于羣弟更栖乌幕偶见録于诸公选海幸而获逃县滩廪其欲涉若为縁防兹忝交承忠以告新必不尔音之金玉永以为好毋慙他日之笠车心之所倚言不能尽
　　通赵丞【宾天】启
　　望高赞府久钦大雅之不羣职重字民殊愧俗儒之未达趋仆仆贽椟防防恭惟某官清映银潢秀分玉叶文章辈唐之贺白正而自葩礼乐宗汉之间平和而有节方巍科之拾芥盍要路以鸣鞭然和鸾每应节以徐鸣琚瑀不疾趋而取快自一行之作吏复再转以为丞二松千竹之间固便雅趣八座六曹之任转待老成将有诏催不容淹久某一科奚补五辟自劳分坐虎皮仅免嘲于羣弟更栖乌幕偶见録于诸公选海幸而获逃县滩凛其欲涉同官为僚将缔云仍之好赴厅议事幸无晴雨之殊依向良深敷宣罔既
　　通杜簿【英强】启
　　鳯枳淹贤已仪庭之在望牛刀试令偶问路之有期庸修尺牍往贽丈函恭惟某官姿抱天秀眼空时流干将莫邪之藏锋动而有勇大吕黄钟之在簴静而自和严君子出处之方絶世俗炎凉之习宁少迂其朝武以暂领于簿曹昔徐子之在鲁山随有集贤之荐郑公之去泛水即膺御史之除既轨辙之迹同将丝纶之命下某一科奚补五辟自劳分坐虎皮仅免嘲于羣弟更栖乌幕偶见録于诸公选海幸其获逃县滩凛其欲涉弦歌学道恐难免其迂疎簿领有人幸相资而料理
　　通刘尉【次中】启
　　刘渭南之吏能人碑逺播陈太丘之德政家谱无传及是趋瓜往哉贽椟恭惟某官姿抱天秀眼空世妆方育莪于璧水之间英华己露逮斫桂于丹墀之上姓字尤香便宜防足于华途必然范车于大道雅傍曲湖之胜乐为少府之游子余在同列之中知名以学景升为刺史所爱苦节斯旌竚看鳯綍之班早应鶒滩之防某一科奚补五辟自劳分坐虎皮仅免嘲于羣弟更栖乌幕偶见録于诸公选海幸其获逃县滩凛其欲涉垂五色捧固知暇日之从容种一县花幸共春风之披拂
　　通孙监务【世辅】启
　　脩才发轫小试曹丘老令携琴来趋瓜戍为寮伊俶贽敬以先恭惟某官天分甚都风流可挹习法度宪章之久絶过腐儒于簿书期防之间多种阴徳厌踏软红之驿笑游访雪之溪不知人醉而我醒惟觉圣清而贤浊侧闻使者己深赏于璧题有若郎君宁久淹于筦库行将直上否亦平分某一年间闗十年奔走虎皮分坐幸逃羣弟之嘲乌幕赘员狎被诸公之辟偶离选海欲涉县滩读律欠精若为当于肻綮论材素拙何以了于催科率尔来前凛乎淑后宰邑而号慈母窃慕古人议事而过长官愿従今日书不尽者躬以檄之
　　通谢寄屠倅【雷发】启
　　笑指行图蹔迟展骥穷栖旅琐方忝飞鳬亟谋裣衽以恭先遽辱使函之逮下恭惟某官道徳之具文章之渊两火一刃信地灵而人杰千岩万壑尽气盖而胸吞粤従分丹桂之香便合寓紫薇之直然琚瑀岂疾趋而取快和鸾每应节以徐鸣屈高士于枳轩不屑勾检试敏材于李掾见称亷平筦库之职劳而弗辞弦歌之化久而自畅人皆欲挽来而莫得公独以归去之为高与李绛为同年岂忘乎旧【自注云与贾相同年】处厐君以别驾使信其贤而况新安亦曰道院将见方外之怀可识中书之状易闻相君言焉宻致贤材之荐天子若曰早与少卿之除机防来时梯升有日某跻攀末第展转十年分席鹭洲幸免嘲于羣弟授书乌幕偶见録于诸公曩叨汉阙之班今问剡溪之戍冐然来只何所恃哉不图言偃之宰武城获事阳城之居晋鄙使爱人以徳或容窃防于枌榆则为政不难庶可回春于桃李通名之始因谢以祈










　　本堂集巻六十
　　钦定四库全书
　　本堂集巻六十一
　　宋　陈着　撰
　　启
　　谢饶帅应龙举陟启
　　举词云政而有文劳而不拙路碑交诵其美邑锦粲然复新
　　墨绶效官谩试书生之迂説翠函荐士遽叨师帅之殊知得非所求荣甚而惧窃惟某官圣门重四科之设政不兼文阳城安下考之书劳宁盖拙以才难之自昔而俗薄之如今未睹偏长孰能兼美况欲取诸县滩之险又安得有人物之全使或被于过誉恐适来于羣诮如某者信书成癖执器为方六尺之躯欲先立其大者一贯之学犹或困而知之偶然得官媿其非分误诸公之采菲俄五纸之攅花转而趋汉阙之班及此问剡溪之戍此行甚勇谓可鸣将有所为动成胶柱民如儿而失哺吏若鬼而能神牒诉之委满前币庾之储筑防平原自输税倚平原者不肯输【王脩斋自如期纳税其戚族等一文不输饶瑶山得此启即缄示修斋凡宗戚人至修斋必出示而戒之曰吾甚惭于陈宰汝等税赋须纳七八分自是公赋稍集】齐市无乱人霸齐市者輙生乱【旧县吏郑府属者充福邸及王府干办凡民讼者皆出入其手其门如市其势如火其余强良不逞之徒挟贵势虎而翼者比比皆是】隂肆含沙之毒明交吠雪之声然而去就之际在我甚轻祸福之变非人所料第恐有慙于知己唯以必葺而为心未知焉得仁若何以治其次莫如猛终不忍施宁为俗吏之所羞肯以迂儒而自鄙庶相孚于己日俾尽革其余风平易近民人或议其闷闷高明在上公独信其肫肫朝歌之辔特纵而寛单父之肘不使之掣在下位获乎上谁敢侮之以善教谓之忠庶其可也免旷瘝而已幸敢幸觊于其他忽叨飞椟之褒乃在积薪之上一章四句不尽光荣合璧连珠未足贵重殆如昌葅之酷嗜忘其藻鉴之误加兹盖恭遇某官元气所都古道之的据韩范功名之会寛収人才执欧苏文字之盟乐诱后学谓仕宦莫难于为邑其规猷每足以观人弃短取长扬清激浊遂使诗书之余子亦防爼豆于公门某敢不恪守素存勉求新益投身沸鼎未知盛徳之能酬托迹仭墙以遂终身之大愿寸丹所系防墨非诬
　　贺浙东刘仓【良贵】启
　　庭纶涣渥庾节分华宸扆简知暂借星车之重乡闗望拜共歆昼绣之荣【刘温州人】吾道有光万物生意恭惟某官学该今古心妙经纶天霞云鹤之高标亭亭絶俗氷柱雪车之清气凛凛逼人勲名将掀掲于两间夷险不转移于一节出则朱幡皂盖尝切为民入而金掌玉墀惟知致主必欲以孔顔之事业直可使尧舜其君民比尹神臯特推豪末氷壶清彻汚吏望而毛寒水鉴平明小人得以情白惟事人之道直或得谤而名随上念沛丰实为扶翊防印者乆揽辔其谁非硕徳重名不足任澄清之寄非宏才博学安能为裕足之图爰资英儒以副隆委不然今日之举奚必我公之求浙河以东复快覩淳熈之政绩岩廊之上方畴咨庆厯之贤才伫俟鳯函趋归驹辔某信书成癖执器为方叨缀末科恐负平生之志辱知当路不辞屡辟之劳获通籍于周行或移舟于剡曲始谓鸣琴而可治竟如胶瑟之莫调忽戴苏天若为李地受容受察唯知洁已以奉承可睹可亲幸许及门而造请不尽贺意寄诸无言
　　贺淮东领【元发】除两浙漕启
　　奎府陞班日畿董餫锋车向阙带江淮秋水之清英荡倚天正吴越福星之度纶言涣发舆论欢腾恭惟某官光岳间生斗山重望序汉相传家之宦谱有徳者兴主谢公仕国之文盟厥声以大惟品髙而莫及自宦盛而不知寓直秘书蚤极诸儒之选学为宰相亲结九重之知亟跻蹑于堦实栽培其逺业比领饷节使昭外庸果而士饷而歌时作焚龙庭之气敌知有备尽销投马棰之思惟帝念功在师锡命俾入承于宻防以自近于中枢既令四辈之趣行且与羣臣而熟议西北之事尝窘随见活棋东南之力可忧盍资防刄廼防防于华阙俾将漕于神臯天下若曰迂途吾君则有深意以壮邦本以侈乡荣足国裕民则局面谙熟观风问俗则人情谂详明效易为最声可待冦氏给车河内未酬转运之劳萧何餽闗中即有相国之拜某信书成癖执器为方叨缀末科恐负平生之志辱知当路不辞屡辟之劳转而趋班及此代戍谓可以鸣琴而治胡然如治丝之棼盖土瘠民贫艰食常如于饥嵗山深俗犷轻生殆甚于他乡枭狐强伏以思号鬼蜮宻藏而伺隙乆己为之岌岌谁复谅其区区思得名世之大贤以为归倚庶使平生之素志或可设施老夫似巧于从人明公适来而当路喜而不唯飞梦于轩墀察其所安倘垂情于辔防其为依向罔既敷宣
　　贺浙东韩宪【禾】启
　　衣绣起家褰帷问俗转钧甫定新九天雨露之攽弄印何迟重一道风霜之寄有识相庆不闻异辞恭惟某官元气所都善类之主靠里学问是周程朱张之的传向上事功看韩范富文之好様自姓字升闻于九陛而声光随塞于两间以文印之单传开明后学以讲师之三昧启沃上心虽疾驱有逺到之期而少却乃怒飞之势帝睠左浙时维南阳非长才敏学不足以剸治非硕德雅望不足以镇肃爰提宪节特畀儒臣水鉴平明小人得以情白金茎峭洁汚吏望而毛寒伫有闻于咫尺之天宜径造于钧衡之地第恐诏召先于政成某嗜古如饴与世无味父师左右颇闻所学之指归宇宙中间欲免此身之愧怍庶全存其在我敢侥觊其有他仕而为贫初非得已使之为宰亦自信之迨抱琴而一来甚胶瑟而无措思得道谊之宗主以为依归庶几学爱之初心或得展布若为之地忽有我天尽日拙劳怅无阶而负弩委身容察兾有路以登门
　　贺新除浙东家宪【铉翁】启
