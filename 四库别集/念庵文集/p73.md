<!-- { "loadSidebar": true } -->
　　伏以无地起楼台早慕莱公之事散金与亲族深惭疏傅之贤虽阖门共爨未能幸九世同居可乐一新众宇相与合欢顾瞻盘谷之中实据同江之上橙溪滙碧垇岭环青诸峯罗列似儿孙可登高而作赋三月烟飞着杨栁足骋望以怡顔登舟不减川陟巘如逰岳麓门庭三五歩有田可耕有水可渔江村八九家入山不深入林不宻虽无嘉禾美卉之景时闻行歌互答其间惟兹地之效竒未为人所物色昔我祖也见而悦之山之下居焉百有余嵗矣当其开荒三径不过栖息一枝瑞竹轩中常有四时之色鸣琴堂上每髙千古之心盖啜菽饮水亦自欣然非离世乐道不宜有此是以后有兴者咸谓天必报之爰自髙曾以来世为清白之吏银鱼墨绶曽典邉隅象简金章屡持宪节惟念朝无幸位故皆国尔忘家日益有声地不改辟罗君章阶下兰菊丛生萧相国归来垣屋不治乡里称长者可以货取乎居第传子孙至今存可也门闾欲大物数自更时当革鼎晋升嵗转辛壬癸甲殷邦嘉靖惟十有三年春洪范稽疑卜三一习吉营宫室先祠堂已有栖神之所合族属序昭穆尚无趋礼之庭吉日兮辰良应时而事集有力如虎运斤成风敢云肯构之材聊毕结茅之愿堂名嘉防盖主就东阶客就西阶可以退让而成礼亭匾俨思必男正位外女正位内然后动静之有常宫墙髙不及肩防事仅容旋马后世师吾俭得此亦过矣先生自此升于我何有哉一畆之宫环堵之室君子之藏待价有如此者八荒为闼天地为度圣贤之广居大道又何加焉从此卧白云招黄鹤尽可徜徉不待吟红药对紫薇始称贵逹古人有空中楼阁今朝见壶里乾坤但可避燥湿暑寒不愿乎外惟其涂塈茨丹雘在后之人凡我同盟聴吾善颂
　　东　同江江水接长空流沫回澜观道术他年用此
　　洗羣防
　　南　南山倒影入澄潭深夜孤舟弄明月鱼龙还起
　　聴清谈
　　西　橘刺藤梢路不迷己买青山一片石不须更问
　　武陵溪
　　北　百丈崆峒攀不得寄言猿鹤莫移文山灵自此
　　生顔色
　　上　万里云霄无碍障凡事皆可对人言此心本是
　　如天様
　　下　风雨不来君莫讶能令寒士足欢顔还有万间
　　之广厦
　　伏愿上梁之后地因人胜天与我时儒其躬儒其子儒其孙一经之教有所试矣王之义王之道王之路五福之锡岂欺我哉富贵福泽将以厚吾生长防尊卑谁与为不善以嗣以续有猷有为问学者接踵而来悔过者望庐而返为子必孝为臣必忠不媿居一峯先生之郡以数则过以时则可尚思衍豫章夫子之传
　　潭雪浪阁上梁文
　　隔三千之弱水空望云霞拥十二之重楼忽开雪浪景非幻现业以縁成恭惟旌阳真人立不易方生而宻契守专一气道超无始之先忧切羣防患有生之后谓洪水猛兽实邹轲之痛心而沉玉负薪乃汉皇之遗烈教縁神道身代天工不嗟剑术之踈自撰符命之秘遂怜南方卑湿之地蛇蛟结蟠竟使西晋中衰之年雨晹时若仁施无告功成不居排阖阊而上征絶天汉而径度云月戸杳莫知其所之桂殿竹宫咸庶几其一遇睹河洛而思禹人有同心迎猫虎以祈年古多是礼顾兹捍患敢缺报章芳草萋萋徒悲遗迹晨星落落望若待时偶众欲之乐趋疑天从乎善愿财多分有役不久劳净扫缁氛聿兴宇离地三丈许已显楼台去天尺五髙可轻谈笑檐牙倚树虬角如存緑绮映山炉烟未散员颅方趾谁非子晋之身弄月吟风莫误回公之姓楼头黄鹤去不返此日当还槛外长江空自流故人安在尝闻五百名世岂必尽属龙沙但得一粒成丹自合同登鳯驭抚轩楹而拍手清浊两仪掩戸牖以潜居升沉三界破功名则波涛一瓠识性命则瓦砾千金朝北越暮苍梧吾亦寻真之过客数落花聴啼鸟后应吊古于斯文暂将洞府之清歌共对江山而荅响
　　东　曾驾飞虹入海空坐看蓬莱几清浅故乡桑柘
　　逓春风
　　西　回首青山落日低鐡笛倚楼吹不断几多尘梦
　　自冥迷
　　南　月在青天影在潭记得褰裳曾宿处夜深无语
　　枕琅函
　　北　怪石分刚见神力从此山魈不敢过年年风雨
　　间荆棘
　　上　斗牛紫气如龙状莫道延津剑已飞手中尚有
　　青藜杖
　　下　满岸雪花晴自洒老蛟切莫作人来神仙原是
　　楼居者
　　伏愿上梁之后烟云作防芝草长春未须问百和九华之香方宜作供且共忆万遍千周之句何以酬恩鼎器须防藩篱无障杜旁门之他漏封宻室而苟完南去北来心便休念长途之何适今是昨非迷未逺惜半世以空捐倚栏杆自可防头望天涯莫多下泪振衣千仞飘飘那复羡瀛洲长啸一声物物俱令归混沌道塲不动祀典无穷
　　秀川罗氏大时冈重建祠堂上梁文
　　伏以圣人立庙易申萃涣之文大夫继宗礼重始迁之祖适丘墓者吊古矧曰余所自生得鱼鸟则祭先可以人而弗逮恭惟始祖大时府君唐风末造楚产先民怀寳席珍诸侯不干于闻逹运鹍梦蝶大年得纵其逍遥西水浒以聿来去银塘之二舍定方中而考室隠戡村之一区二世十三府君里必择仁家惟尚义秀川桑梓抱器犹仅于承祧淮浦旌旗朽贯尽倾于佐饷三世十四府君珪璋比介兰茝含馨壮志出尘叹割疆于耶律暮龄安土笑返斾于陈桥四世豪川府君和感分荆谊存韡蕚让产收裕昆之益克家广纳妇之谋五世南塘府君生有夙知富而能训谓诗书莫先善善能孝谨故切亲亲士可无田捐乌陂歳之常稔人当祭祖发伊川心所未言自兹以还益昌而炽即改邑而去亦比屋可封濬发啓祥扬右闾之髙阀克开布烈振空谷之希声考宣和之钟久传大雅入淳熈之谱尽号良材三年而大比上有司一日而童子闻天下金鱼垂绶在舘阁为得人皂盖引车作郡邑者特众若家称万石兼腹笥五经苦节不惑于仕夷忠愤毎形乎报主世济厥美家有其书虽显晦之难齐类华腴之足诵未可更仆而屈指孰非先人之一身道与时隆礼縁义起正月之吉国族聚斯爰申如在之诚用报无疆之盖宋元明五百余嵗而袁临吉数十犬家鸡鸣咸兴骏奔恐后仪文久而大备戸庭至莫能容羣望克谐更图倐集美瑕丘其可乐卜涧水之在东食墨于有葱其气遂即九京之地载新百世之祠幸乡人归我田喜工师得大木练时日物土方象生存为寝门阶事可容其歩武辨内外以籓卫堵观不止于及肩尊罍在荣鼓钟于序神龛祔位俨乎常若有临庖次斋庐退而各得其所至于世传重器天锡袐文各有攸司存于庋阁物具而遂苟合山髙为之益増不日告成疑降灵之黙相一阳来复感茂对以反初洪先窃媿寡闻实陪末议顾南山之雾遗泽犹存遡东塘之源结邻甚迩惟橙溪之开宇始兰谷之避嚣苦心已騐于庭柯瑞气尝符于轩竹南交驰传谁明匪石之心广海叅筹不易饮泉之志铜符入滇邑丕显人文象简靖徐戎克明帝宪或鼓琴而歌解愠或挟册以动长安施及菲才亦沾余润归田食力颇堪版筑之劳读礼覃思习闻爼豆之事爰述祖徳用续工歌暂代言于梓人未论相道共欢謡于族党且对儿嬉
　　东　千峰罗列是崆峒形似执笾趋晓日色如防弁
　　立春风
　　西　千古衣冠地不迷植树不须王氏祝遗碑常防
　　宋人题
　　南　千折纡萦秀水潭采涧爱看苹叶翠酿泉味比
　　蜜脾甘
　　北　千畦枫枧新田侧已能作赋颂椒馨便可躬耕
　　将黍稷
　　上　千年光景昭灵贶福善从知庆有余感神端合
　　通无象
　　下　千人旧福时当大多聚图书谈古先岂徒钟鼓
　　分晨夜
　　伏愿上梁之后世思法祖人有多男行不负神明孝亲敬长乃敢入教可成子弟歌诗习礼于其间推爱己以爱人欣戚必闗于同姓使享亲如享帝夙夜无忝乎所生咸增分簋之光永善式闾之俗逺垂世范大慰宗盟
　　同江水次仓上梁文
　　野陈委积实惟富国之藏地利舟车要在裕民之力事有久而必复费虽众而不劳恭逢台省郡邑明公众作新典惟率旧谓役民而转运当权地以均输稼穑实惟艰难水陆可无防计痛耑防之入市必诪幻于多门纵逆挽以奉将莫半偿其坐耗继之信宿益见沉浮问籴而后时固虞翔踊权本于易手更冐侵牟对刻木而口期持囊金而昼攫欲除羡目须絶弊源爰下采于刍荛肆交腾于剡牍乃申上命仍集众思幸遂欲于天从敢缓期于歳改规画考夫古昔拟议至于旬时仿国初之成规从水次之便计不限以数惟意所安俾临流以据髙得豫储而待发惟同江属六一之东境在吉水为西北之下流冠冕诗书擅风声于半县讴歌耕凿受礼教于先民合邻壤五八五九六十都之间凡得金六千四百八十铢之重或捐产以合美或宣力以要成剪荆棘而构梓材接闾阎而开邸阁朴惟垩黝谢辉映于丹青尊比署居俨纡徐于缭曲赋几万石人受一防虽斗粟其可容不崇朝而即达争趋负戴聚舞旄倪岂惟得百姓之欢心实可垂百世之永利左规右矩子来咸属于工师十雨五风稚语忽传于里巷暂停运斵小试唱筹
　　东　杨栁隂中尽短篷旧日米船休借问岸头已有
　　长年公
　　南　墨潭潭水接潭此后长官清似水市人有米
　　莫相搀
　　西　川原林麓互髙低催办不劳人吏下家家春杵
　　鸣鸡
　　北　司徒驻节章江侧不兑吉安安福军帐下黄头
　　任相廹
　　上　愿求明府青天様朝廷恩徳已难酬寛租诏令
　　何须仿
　　下　江东米贱原无价此处民淳官要知不用笞鞭
　　与呵骂
　　伏愿上梁之后年书大有国运中兴山谷不识衙前粳稻常多垅上春来江涨官艘似发海陵潮嵗久林深舆诵堪评汝南月有禆乡郡且壮江山
　　松原新居上梁文
　　伏以仲蔚园居睹蓬蒿之三径渊明栗里纪嵗月于再迁岂为士而懐居聊从吾之所好石莲主人才难适用分甘退藏尘网三十年幸迷途之初觉玉阶方寸地笑春梦以何凭请学老农无逾我里求田问舍虽无温饱之心剰水残山偶有希竒之遇思棠棣之室未逺顾桑梓之地可依从者如归卜之曰吉盖南方卑湿养生者之深虞而厥土燥刚堪舆家为称善安犹置器徙无出乡蚁有移封似欲善乎其后雀能占嵗可以人而不如伯夷树欤伯夷筑欤敢云亷士鲍叔知我鲍叔怜我頼有故人盘谷之车马频来北山之猿鹤何怨择风气遗种类敬遵考亭之言相隂阳观流泉因识豳风之业且人弃而我取可朝耕而夕归田家絶四邻青山真如屋里江村抱一曲白鹤长傍人来小子聼沧浪之歌清斯濯缨浊斯濯足白日到羲皇之上饥来即饭倦来即眠门人勿谓墙卑妇子率入室处弟劝兄酬及时为乐鸡鸣犬吠接境相闻他日栁树五株先生便堪作传深春桃花夹岸渔郎休更问津任呼马与呼牛能为鼠而为虎万间寒士付之奈何一防为民得此亦过苟饮水曲肱之可遂即拱璧驷马以何加占营室在中星正维今夕举大木呼邪浒试聴同声
　　东　芸馆橙溪一径通分付溪邉旧桃李春风原在
　　满怀中
　　西　楼头骋望众山齐欲识主人凭几意浮云更比
　　曲阑低
　　南　天畔晴峯染碧岚莫拟虹桥接霄汉十年早已
　　谢朝簪
　　北　红尘一骑来京国偃武修文当盛时直须击壤
　　躬耕食
　　上　明月清风任豪放纵着羊裘把钓竿江湖谁解
　　干星象
　　下　牙籖万轴揷髙架终嵗如今学闭关问竒载酒
　　姑囘驾
