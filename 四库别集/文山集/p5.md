<!-- { "loadSidebar": true } -->
　　哭秘书彭止所【名方过丙辰省元】
　　人物孤中秘神山返异仙目穿陪绋处梦断书年玉质应无死韦编岂不传奠刍和泪遣此月向谁圆
　　挽潮守呉西林【名道夫字深源没于潮】
　　凛凛千军笔堂堂一面威荆流春浪涌峡树暮云飞素壁琴犹在中桥鹤不归劒亭遗迹古丰石照山辉倾葢歳年晚相知江海深春天思北树夜雨话西林玉岭生前梦中原地下心英雄凋落尽慷慨一霑襟
　　挽髙邮守晏桂山【名陶字复之秘书丞】
　　淮南已仙去桂树郁青青五马贤声望三丞旧典刑邦人多感叹诸老半凋零何日持鸡酒伤心请塟铭
　　挽鄢晋叔主簿【名晋同榜】
　　此君何坦坦回首杏园逰魂魄湘潭去声名彭泽休百年中道短千里故乡愁六子三方幼遗言可泪流
　　挽王叔逺
　　孟尝生五日白首叹遭逢灯火残编雨虀塩短褐风八天下雕鹗半水偃蛟龙原上诸生哭黄花衰草中
　　挽萧帅机虎溪【名了翁字明可】
　　世以千金重谁能学隠君一门名似雨满座客如云志愿生无恨声华死有闻韩碑照原草含笑有斯文
　　挽朱尚书貔孙
　　一代文昌贵千年谏议名天球声浑厚元酒韵和平岩穴思风采朝廷惜老成东西生死别江水泪为倾
　　挽太博朱古平
　　白氏贤司马昌黎真学官江湖惊落笔朝野望弹冠天马髙风骨秋鹰折羽翰莱庭人白发烟雨万松寒铁砚伤同志青灯忆旧逰临轩朝鳯阙驰道聴鸡筹魏野神仙宅元龙湖海楼西风一挥泪世事葢棺休
　　挽黎致政【黎探花祖】
　　楚峰天地濶四世百年家鹤发垂袍叶龙孙上榜花诗书新雨露松栢老烟霞白马苍山路斯人忽已遐古心江先生以旧弼出镇长沙癸酉十月乙亥是为七十六歳门人文某以一节趋走部内谨拟古体一首为夀
　　炎图启丕运皇路熙以平蜿蟺发令姿有美洵一人鸿藻舒朝华大音锵韶钧黼珽丽三阶火龙昭紞纮桓圭殿南服熊旂被金城曕彼鹑尾火翼轸宣其精祥鸾舞瑶席鸣鳯翔娲笙孟冬兆阳气西北无浮云驾言酌春酒可以写我情扬旍下祝融躧履朝泰清嘉猷扇九垓还以遂古淳君子保金石所以永国成纯嘏锡千歳绵绵赞休明
　　送张宗甫兄弟楚观登舟赴湖北试
　　金螺晓气照人寒手把天浆领佩环夜月送鱼来赤壁秋风吹鴈发衡山东南折处旗花见牛女光中槎影还见説青年文赋好士龙一笑共云间
　　衡州送胡端逸赴漕【号观斋】
　　楚观檐花晓舟人击鼓东蛟龙噀灵雨雕鹗展雄风此客云霄士斯文造化工捷来君饮此我亦凯元戎【时八月十五日发兵讨贼】
　　题楚观楼
　　西风吹感慨晓气薄登临半壁楚云立一川湘雨深乾坤横笛影江海倚楼心遗恨飞鸿外南来访逺音安序宋吏部来牧衡阳某将指聮事好也防以便郡归养获忝交承临发赋诗湘水千里
　　倾葢年华晚行人早发湘白云虹浪小明月燕花香南浦春何急巴山雨正长祝君加一饭我意为桐乡
　　赠周东卿画鱼
　　观君潇湘图起我濠上心短褐波涛旧秋雨蒲深某叨臬衡湘防恩以便郡归养肯斋大卿实寓衡我十年前邦君也一再见间即分南北五言启之所以致今旧雨之缱绻云【李肯斋名芾】
　　潇湘一夜雨湖水十年云相见皆成老重逢便作分嗁鹃春浩荡回鴈晓殷勤江阔人方健月明思对君
　　幕客载酒舟中即席序别
　　故人满江海逰子下潇湘梦载月千里意行云一方橹声人语小岸影客心长总是浮萍迹飞花莫近樯
　　用韵谢诸客和章
　　传鼓发船去我秦君向湘持螯思太白占鹊问东方世味秋云薄交情江水长相期天路晓阵马度风樯
　　湘潭道中赠丁碧眼相士
　　自诡衡山道士孙至今句法有轩辕世人未见题尧庙尽把昌黎作寓言
　　收拾衡云作羽衣便如屈子逺逰归离骚忘却题天柱为立斜阳问翠微
　　咸淳甲戌第二朔予道储洲里徐畋方谏自长沙来为别问客防何曰半年矣临别为赋
　　君为湘水燕我作衡阳鴈鴈去燕方留白云草迷岸
　　和衡守宋安序送行诗并序
　　某将指防功叨符便养初聮寅谊近依清燕之香末忝交盟亲授朱提之印冠葢一时之盛事缙绅百世之深情别集殷勤歌词郑重梦回云舍深懐萱草之诗思乏雪车谩和梅花之赋瞻言作逺览掷为荣
　　玉立湘西第一州丹梯小为岳云留东风城郭人行乐春日旌旗公出逰便趂绨香摩碧汉莫嫌绣影挽清流两君相见衣冠好记取儿孙好话头
　　方共衡云把酒魁春风吹向郁孤台鴈将回处惊帆落花未开时怯笛催别草可堪逰子去寄梅应为故人来临行笑覔疑香谱十驾那追逸骥材
　　赠萍乡道士
　　道士观行人半似重相见古云性相近性岂不如面万形本一世万心方一殊世固难絶圣亦恐难絶愚
　　白髭行
　　忆昔守宣时白上一根发去之四五年一化为七八今年客衡湘黑髭已多黄众黄忽一白惊见如陵阳白髪已为常白髭何足恠歳月不可歇雪霜日长大世人竞染缁厌之固足嗤谁服芦菔汤避老亦奚为少老如春秋造物以为俦吾方乐吾天乐天故不忧
　　将母赴贑道西昌
　　重来鸥阁晓帆影涨新晴倚槛云来去闭帘花送迎江湖春汗漫歳月老峥嵘手把忘忧草夔夔绕太清
　　快阁遇雨观澜
　　一笑登临晚江流接太虚自惭云出岫争讶雨随车慷慨十闱桞周回千里鱼故园隄好在夜梦绕吾庐
　　题郁孤台
　　城郭春声阔楼台昼影迟并天浮雪界葢海出云旗风雨十年梦江湖万里思倚阑时北顾空翠湿朝曦子题郁孤泉筦五湖翁姚濂为之和翁官满归里因韵防别并谢前辱
　　巢君住好涌翠我来迟夜雨呼三韭春风试一旗飞花行客梦芳草故人思何日五湖上同看浴海曦
　　用韵谢前人
　　兹逰良解后吾道未逶迟斗埜横双剑牛津直两旗北风应小住明日便相思输与君家近扶桑五色曦
　　翠玉楼晩雨
　　晩楼一曲转梅花官事无多报放衙林木蔽亏烟断续江流曲折雨横斜年华冉冉风前影歳莫悠悠客里家一鴈近从沙背落更饶片雪入天涯
　　翠玉楼观雪
　　矫矫临清泚蒙蒙认翠微绨春生客袖铁冷上戎衣桞眼惊何老梅花觉半肥新来有公事白战破重围
　　翠玉楼和胡端逸韵
　　客影鱼千里年华桞十围白云栖石密黄鹄出烟微江海秋风老湖山晩日晖郁孤台上望野阔犊初肥
　　翠玉楼
　　昏鸦何处落野渡少人行黄叶声在地青山影入城江湖行客梦风雨故乡情试问南来信梅花三两英
　　合江楼
　　天上名鹑尾人间説虎头春风千万岫秋水两三洲客晩惊黄叶官闲笑白鸥双江日东下我欲赋扁舟西楚惊鸿晚东淮落木秋蒸相今石鼓句宛古宣州白日聊清赏青山縂旧逰不知沧海水何处接天流
　　皂葢楼
　　一水楼台绕半空图画开蜗涎行薜荔雀影上莓苔碧落人千载青山酒一桮晚烟看不尽待月却归来
　　石楼
　　晓色重帘卷春声叠鼓催长垣连草树逺水照楼台八境烟浓淡六街人往来平安消息好看到岭头梅
　　马祖岩
　　曽将飞锡破苔防一片云根鎻洞门山外人家山下路石头心事付无言
　　禅闗
　　秋风吹日上禅闗路入松花第一弯只愿四时烟雾少满楼城阁见青山
　　吸江
　　絶壁千寻俯雪潭春花秋草自防鬖当年误着蒲团坐惹得人称马祖岩
　　尘外
　　半山风雨截江城未脱人间縂是尘中夜起看衣上月青天如水露华新
　　云端
　　半空夭矫起层台传道刘安车马来山上自晴山下雨倚阑平立看风雷
　　清江何汉英再见于空同读欧阳先生诗感慨为赋
　　采芝云满山采檗瀑垂涧当年有清徽为寄南来鴈鴈去人已逝歳月剨云晏流水失声音西河老忧患往日志士悲穷途行子惯君为梁宋逰我复江汉防十年耿相逢千里欠一盼机寄糟粕美疢堕刍豢赠子归东方聊荐呉兴苋
　　送曽倅岩山官满归里【名大发贑倅】
　　春陵光霁落苍苔葛水神仙立翠槐万里云霞骐骥路三年风月鳯皇台兴同老子复不浅歌曰先生归去来庾岭梅花开渐徧一枝就与寄蓬莱
　　和前人赋别
　　翠松三万顷松雪着神仙桞院催金钥江花送玉鞭晓岩云壁立晩棹浪规圆未了醉翁事重寻颍上田当年童子见今见二毛翁海月三秋别江云一日同鸥心驰舍北龙尾曵天东定有延和奏南来寄一通
　　赠明脉萧信叔
　　枚乗擅七发郭玉明四难微言起沈痼此道今漫漫云何东海生而乃绪真要砉然以神遇契彼镜经妙我欲炊雕胡俯凿菊水泉夀被方舆人六气何由諐
　　赠林碧鉴相士
　　咸阳宫中四尺镜照人五臓何烱烱桑田沧海千余年百链依然化为鑛君从何处得此物铸就双瞳敌秋月向来照心今照形不事澜翻三寸舌逺冲风雪肯我过看来犹未深知我我方蓑笠立钓矶万事浮云都勘破噫嘻吁只今神目鬼眼纷道途暗中许负应卢胡试问何如林家老碧鉴不知天津桥上复有龙钟无
　　送吉州陈守解任
　　美人防良马爼节螺江湄歳年忽晼晩桃李已成蹊遥遥一水间漫漫东与西晴川夹修杨行舟何能维朱凤翔海山层汉扬音徽髙冈有梧桐驾言览朝晖赠君以白云白云不我持赠君以明月明月不我携白云与明月逺道相追随
　　赠蜀医钟正甫
　　炎皇览众草异种多西州为君望岷峨使我双泪流向来秦越人朝落夕邯郸子持鹊经来自西亦徂南江南有羁羽岂不懐故营何当同皇风六气和且平
　　改题万安县凝祥观
　　古道松花空翠香风前鬓影照沧浪飞泉半壁朝云湿啼鸟满山春日长须信神仙元有国不知蛮触是何乡道人横笛招归鹤坐到斜晖上壁珰【相如逰猎赋华櫰壁珰注壁珰以玉为椽头】
　　西昌倪氏有山谷书杜陵山水图障歌作江山堂堂废其后人以黄书求题防感慨一絶
　　杜二已无黄九去长歌大字落江山百年风物今何似春水晩烟飞白鹇
　　山中再次胡徳昭韵
　　不将顔色污黄金落得灞桥驴上吟是处江山生酒兴满天风雪得梅心觥筹堂里春声沸灯火林皋夜色深人世可能行乐耳重逰不用卜隂晴
　　人生桞絮鬬坚牢过眼春光叹伯劳蜀道谩传千古险庐山方许一人髙眼前见赤徒妨道耳后生风未当豪明月芦花随处有扁舟自在不须篙
　　曽见尊前此客哉笑携麈尾拂莓苔水边飞鴈年年见湖上新亭日日来酹菊醉余披草坐探梅吟罢带花回北厓尚被刚风隔笑杀匆匆马上桮
　　山中泛舟觞客
　　便作乗槎客萧萧骨发清尊前山月过笛里水风生半夜鱼龙沸未秋河汉明雪堂眠二客梦与白鸥盟
　　病中作
　　六月廿四夜人间热欲炊病懐如酒困倦睫似书痴梦与千年接心随万里驰客来相问讯寄语有新诗
　　山中即事
　　山中方雨笠天外忽晴丝夕钓江登练春行路布棋乾坤供俯仰歳月任差池有酒如渑在何妨日问竒
　　挽防斋先生欧阳大着
　　徘徊西河上月落众星稀哲人萎中道雨絶将安之昔者丽鸿藻玉振舍清晖名理轶晋魏雅言袭轲思连驾勤驰道并坐侍端闱及门懐燕婉升堂接逶迤方期黄鹄【阙】忽作朝露晞黔娄不葢体延陵有遗悲层阿翳寒树平楚暧希微惟荒衣广桞缟冠涕如縻水从章江去云绕楚山飞已矣如有闻斯文不在兹
　　送刘其发入蜀
