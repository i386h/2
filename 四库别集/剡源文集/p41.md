<!-- { "loadSidebar": true } -->
　　江南多故家以余所见干戈以来有身为名人子孙问其祖父行事而不能自言者矣至于衣冠科目声华词藻相掩映数百年不坠若宣城李氏固不可多得也李氏自唐已着入宋太常公以太平兴国五年登进士第此巻即其试稿中更散轶六世孙宗正公能搜考访获遂复为李氏物今又再世凡两经兵火而其家装潢如新良可人哉太常公廷试时犹用词赋未改对防士大夫防耻自重无挟书假借无冐名请托人人各以所学着见故动輙得士云
　　题提学陈侯讲义后
　　古之为儒惟其传写之不可已者乃有简牍至于师生讲学必口授耳受今之鲁论载记问答汉儒之师说康成之郑志皆其物也后世既无専师为师者以故事不敢废则书成文累幅时节临诸生髙坐读之谓之讲义彼此漫不知何语因何能有所感发成就然尝闻临川陆子静在鵞湖讲君子小人义利章坐中聴者为之流涕吾乡袁广微使江东讲孝经数日官属有弃禄归养亲者是虽故事而言之轻重又系乎其人哉提举学事永嘉陈侯示教平生讲义若干篇纯笃精实机无虚发盖其文献问学渊源有自来矣
　　题徐山长讲义
　　讲之为言义兼师友主于反覆辨难以成其说余犹及见浙闽诸老先生开讲不用写本直是据案口说后进者质问于前随机应答粲然可述讲退各以所闻载之方防而写本出焉今之讲师朔望抽方尺之纸书陈说累百言忽然临髙朗诵聴者漫不知何语以为故事不可废而已固不敢望有所激发开悟徐则髙为长于饶之双溪见示此巻皆与诸生月讲之作如天人性命纲目该渉既广而名物度数官守世次地理之类考据思索俱不踈漏古称教学相长讵不信然衰老废放加之以驱驰形神惘惘何由频闻至言乎书此以识媿慕之意
　　题王教授清湘讲义
　　古之经师与其门人弟子羣居有辨疑问难授者无强聒之烦而聴之者易入非如今人书盈几之纸临容丈之席无疑而游谈不问而寝语者也然诚知其无益而嵗时朔望庠校之间有不敢废以为不尔则益无所事而已乡前軰全州教授王君守之由太学决科余生晚不及识而其家子弟从逰甚厚因得见其在清湘时所为诸生月讲若干篇粹然君子之遗言乎既感慨系之以辞遂归巻王氏俾寳蔵之更数十百年览此又为古矣
　　题陈献肃公邦彦遗事后
　　昔孟轲氏称能言距杨墨者以为圣人之徒夫圣人之徒岂易易然而一言距杨墨即与焉推是以论人则绍兴之末乾道之前能言主张魏公排秦桧又不肯媚大渊者可谓之君子之徒非邪然不媚曾觌其贤易决魏公虽终始不道和而轻信累败罔功又尝沮忠良相李纲使不得行其志是虽欲尽贤之而人岂尽信之乎曰魏公轻信取败诚有之最甚者富平之役及与李纲不恱皆在少年轻锐时晚嵗识鉴精眀纯诚劲气不挫益加遂与伯纪倾懐相驩期有所济而伯纪且死朝廷内外更呼迭啸无非秦桧余党四海所倚以枝梧三纲五常者惟魏公巍然独存而陈应求胡邦衡王龄若献肃陈公邦彦六七君子附之摧奸抑幸扶正培本一时朝望山立焱起呜呼壮哉大徳辛丑春余与献肃四世孙处乆同客钱塘出行状志铭諡议及省牍名贤遗墨之偶存于兵火余者以见示瞻仰慨叹凄悒乆之剡源文集巻十九
　　钦定四库全书
　　剡源文集卷二十　　　　元　戴表元　撰防　　铭　　箴　赞　　述　　碑
　　防濂溪二程谥议
　　濂溪周元公初未尝以道学自名而精修妙悟上接邹鲁其衣冠言笑雍雍然与人盖无异耳大程先生亦用此道至伊川先生始以轨范肃物之论有所不屑然当纯公既没众说纷纭卒能坚忍植立而不坠其师法者伊川先生之力也夫由前之道则广而难窥由后之道则髙而易疎知之尚艰况从而名言之乎加之渡江以来世故之所消磨时尚之所摈黜吾乡考功臧郎中为此二諡议时去党禁之开岁月才几许而剖析精微搜扬幽绘画铺张委曲各当非知之真其孰能为此之言哉伏读遗编不胜故家乔木之感
　　防宋元宪韩献肃二公流杯小饮倡和诗帖
　　汴都诸公风气浑厚初未尝区区以诗篇字画名家而余事为之亦非后人所及今观宋韩二君子流杯倡和诗帖如泰山乔岳严重不言而云烟草木自然辉润人抚巻三叹
　　防吴侯二蜂说
　　蜂之于虫以螫闻利害休戚与人宜不相涉今以不堪其类之强攫忘已之螫而赴急于人人宜不直其类之强攫忘螫之恶而助之此人心天理之自然不可泯絶春秋存小国者进其褒灭同姓者甚其罪殆与看云道人此文同义
　　瓶城轩铭【并序】
　　吴兴凌徳庸规寝旁小轩为习读修省之所而摘先贤法言守口如瓶防意如城云者名之瓶城剡源戴表元为二铭题其楹曰
　　物生于土而散复为土然陶人得是土也濡之炊之而为瓶则一成形以终古至于收藏卤莾缺破龃龉亦不能以复补不如为土之为愈也惟口亦然善出其言则玉帛歌舞不善出之血流漂杵喜为福主怒成祸府故明者慎之与其违时而伤义宁且黙而无语也
　　上谋依情中谋依兵下谋依城依情无倾依兵无惊依城无争意之兵人其来无形其去无声有寇之祸无寇之名至人忘意尧禹之征贤士制意桓文之盟上不能忘中不可制惟城斯凭故必无喜而清无怒而明无惧而平然后可以居无危之乐而收无辱之荣以庶几乎君子之城
　　周氏彞轩铭
　　凡人有灵莫良于心存之圣贤违斯犊禽拱把百寻咫尺千里叩其造端不越常理常理伊何人之秉彞父坐子立兄行弟随夫妇礼睦朋友义正放乎君臣曰忠曰敬言之未出童子能然言之既出壮夫所难端木费辨季由伤勇恂恂兖公藏珍自重徐行无惊善养非钝亨心在坎致命惟困我友天锡周室之望刋铭彞轩用永鉴观
　　昉轩铭【并序】
　　日初明为昉日之明无时而不有也而旦也人始见之人心之明人惟不见其用用则见于威仪辞令政事而人始为之瞻仰叹咏故观人者不可以不见其明而期人于闇自观者亦不可以人所不见而不用其明里友萧子西春秋髙矣方治昉轩以为藏修之室而请文于余乃为之铭曰
　　群动夜息人方安眠我视闇室烛龙在渊亦既旦止东方载明乃见旭日心虚日清昔晦非没今明非出动作为光虚灵其质外物之来日千万趣嗜欲薄蚀纷华阴雾敬谨保毓勤劳运为上天之载我惟新之人言中岁如日将晏萧子勉哉常如始旦
　　朱漆印匣铭
　　彪其鞹日见而不铄黝其中静乎有容处不失方出不近迂杨朱氏之徒欤漆雕氏之徒欤
　　复心斋铭【并序】
　　复之彖曰复其见天地之心乎里士陈景惠取以名读书之斋曰复心而剡源戴表元铭之其辞曰
　　阴六之极是为寒冬天道当复雷行地中我有笃友于焉观心不出户牖明神照临方其未复天地悬隔乃既复之如还故宅父命子诺夫言妇随行行伍伍无阙无亏无阙伊何其先本全无亏伊何游乎自然惟兹精微不能丝毫睨则愈逺抑之滋髙勿谓既复返亡逐奔守者少怠寇窥尔垣束尔筋骸摄尔知觉百尔所思不如善学桓桓斋楹爰扬良箴先哲实然匪惟斯今
　　逊斋铭【为简池刘氏作】
　　逊食不噎逊步不僵逊获者鬼不得啸其堂逊言者玉质金相我行四方求道荒荒归治一室芟缟锄彊义以为疆礼以为隍慈以为梁徳以为航盖不但却踵英雄之林折肱纷华之塲方将幸婴儿之三舍辞思父之五浆又安得以今之鲁狂拟昔之蜀庄者乎
　　寸屋铭【为时上人作】
　　我闻黄庭治田以寸治寸不劳而收千万四方之流出自金仙乃有寸屋其法同铨惟人一躯不能数尺心居殻中如苞系棘厥苞几何才寸而方靡至不受有闻皆藏道义辎重事为铺设父爱子恭师和友恱人求容实我独容虚实计不足虚存有余卑俭为楹清净为梁载以正直覆之慈良燕处横肱美寝便腹六合为胸八荒在目广居虽广以寸为度寸寸不已莫穷其数剖尔扄鐍彻尔藩垣防懐信踵以据无垠
　　君子轩铭【并序】
　　蜀牟先生名其婿秦张楧授徒之室曰君子轩取孟子所以敎者五之辞云剡源戴表元为之铭曰
　　维古君子有国有民徳符命圭化行垂绅王风之陵贤不必贵乃有专师以名抗位舍尔洪荒从尔浍沟八荒茫茫云兴于邱哇收经鸣榛夷道开素王之门三千其来嗣者邹公拓孔之疆舌觝杨墨气麾齐梁逆拂顺磨明滋阴润力施一夫功逾千乗我闻至言厥敎虽五洎乎有成一似时雨肃肃轩楹雍雍佩衿哲人嘉谋如玉如金莫尊匪礼莫善匪文咨尔君子各敬其身
　　奉化州庠小学箴
　　维人之初其天浑浑有识而争能言乃昏方其未然揖逊折衡习之既坚严诛莫从于昭先民厥重小学用耻兴畏因恭道觉童牛受穿负载千里良驹服羁以配君子有一黠悍窃辔毁车御者恶之甚于猿狙记诵蕴蓄词章润饰专精弃时矜能败徳姬父翼翼虞舜蒸蒸任如鸿毛举莫能胜噫嘻州儒聚讲有庐髧彼群髦亦步亦趋我作训辞爰警傲偷匪我则然维圣之猷
　　袁氏字箴
　　国袁氏子瓘字敏存请言于剡源剡源为之箴曰繄玉之生与石同族縁有其文以追以琢厥文伊何外润中明润溥阴施明涵阳精惟礼有瓘取材斯先纯和鬯通芬香洁蠲目持踵从息视心听临之孔威曷敢不敬堂堂袁宗累世朱紫政流岳牧名在图史迨尔贤祖沈厚寡言孝通神明信孚鱼豚钟庆于子是为名父培壅菑耘勤劳纂组为兹嗣续厥惟艰哉负重惟徳致逺须材有一怠傲如器斯捐奢浮沉湎取仆招顚賔老在席恭陈训辞兢兢惟瓘敬以存之
　　真赞二首
　　游戏夷惠之间雌黄管葛之上盖其愚近达慵近放戆近直迟近让至于潜光返独澄源观旷审一区之易足悟两岐之皆妄固不害其为风平川浄天融云盎也此翁足未尝出门而心游万里言不能脱口而手评百家故知之浅者以为江湖朝市得其真者许之泉石烟霞噫嗟乎其无他乎抑犹未免于夸耶
　　仇仁近真赞
　　广袂长襦缨猎其胡素丝以为绚尚为是雍雍于于非平时慕作洛咏而歌吴歈者乎
　　鲜于君真赞
　　不可以为山泽之臞亦不可驰骛于功名之途夷乎惠乎鲁狂之徒乎
　　周义乌真赞
　　娭娭乎若无所为咿咿乎又若有所思颀颀乎若气盛逺驰累累乎又若老而将衰归来乎吾谁与为归后有作者则不可知欲同世莫我瑕疵莫我为宜为无町畦乎为婴儿乎噫
　　徐仲彬真赞
　　吾观斯人胸襟漫汗如能吞八九云梦之寛眉睫郁勃有曽活十万生灵之绩可以垂绅佩玉规行矩趋可以飞书走檄纵横应敌者也
　　单吉父判官真赞
　　吾观其人须眉耸修巾屦整饬翛翛乎似不欲一物之干其灵台而焦焦乎常有疾奸豪忧黎庶之色殆可与为祥风庆云可与为雷霆霹雳者也
　　韩仲友真赞
　　谓子质邪锦心绣肝谓子达邪草衣卉冠盖世之畸人天欲完之而姑试以世材之难不然宅于荆食于韩宜可以偃仰盘桓尚何为饮镞纵横之林而遡帆功名之湍邪
　　任仲端题真
　　衣冠礼逊以为雅饰诗书意气以为清腴望之俨然知其为东鲁之徒
　　蟾上人真赞
　　此老以清峭为骨故于物无所屈以慈和为貌故于人无所较至于纵横翰墨浮沉谈笑则又庶几乎棘端之戏猴管中而窥豹者也
　　东坡雨行图赞
　　玉雪心肝泥涂巾屦赤璧矶前褰裳徐步宜乎马吕诸贤援之銮坡禁苑而不为荣章蔡二子投之蛮烟瘴雨而不加惧也
　　赞兰石
