<!-- { "loadSidebar": true } -->
　　上即位初有司请以十月十日为天宁莭是年頴昌府奏乞以保寿院为十方住持仍乞以天宁万寿禅院为额招徕四方学者以其焚脩上祝新天子千万嵗寿寻报可复相与谋曰吾君以调御身应縁示现为诸有情作大饶益非其大成徳步步踏佛阶梯在在处处依佛行道而蒙覆退藏如杜口于毗耶如待时于内院其出也不遗余力以振起万目融通一切种智同底于无上正因者不足以主之皆曰南方有号普觉大师道和者此其人也或曰彼方防嘉木濯清泉金碧相辉芬馥翳荟享天酥陁味印烁迦罗眼与诸上善人同防一处而直曲指迷自为津梁是安得而致哉曰是不知普觉者也既已为大事因縁而出现而受如来甚深付属固当以古人家间林下巡门行乞之心而揑土成金变浊恶而清凉使诸随书成等正觉岂有不可致者哉遂遣使具丛林仪物走二千八百里即杭州临安之径山于第一座下申致迎请果符正騐临福一方比至都人踏肩累足夹道如山香雾氤氲旛花杂出欢呼賛叹曰见未常有入院陞座潮音一振百怪顿息昔之谤者悔罪笑者革心疑者释情信者加力若育若弼凡可以供者恨得次之晩耻在人之后奔走逺近殆无虚日其轮至肩摩而毂击其委至露积而不垣其盛至无地可以容然栋宇库陋舍次无序莫不病之窃自谓曰我师去彼即此何啻霄壤之异无乃不堪其居耶师闻而笑曰汝等以何事而致我以何道而待我既以不可思议如上所说之念而来我以不退转屹然山岳之心而以是相契复何彼此霄壤之异哉我愿与汝等歴阿僧祗刼日进日励阿僧祗刼有限愿与汝等尽未来际长居此地同转大法轮同建大法幢此地有尽此愿不穷既闻此语皆曰禅师之愿是我等所兴隆庄严上祝吾君圣寿之意也顾所谓千万者可得而强名耶我等愿以师之言以报吾君愿吾君如师之言是为我等以止既皆信受奉行以期必至即以所赐勅语黄牒刻之石而谓臣与闻师言目覩斯事乃属笔于臣使系而记之盖所以达师之愿而记来者之归向也臣方感其所属防臣南迁遂不果书而亦竟未刻石后三年诏京畿诸州军监皆建崇宁万寿禅寺听因旧为新遂改就今额乆之普觉以一方所化为上所知特加号祖照禅师已而移住大相国寺智海禅院其都人曰师则去矣我之念无时以忘因追忆所欲记而未毕刻石者走奔江上以书见征曰子昔许我矣不可以不践言师虽改席其化如师在也臣报之曰无所不在者师之道也无时可书者师之愿也尚何待臣言而后传耶曰都人之意也乃为之书姑溪居士李之仪记
　　代人作褒禅舍田记
　　崇宁二年荥阳郑公出守和州既到访境内名山胜迹叅图经载得褒禅因定明禅师而名其山因得师显异报应福临一方之迹为详乃曰吾为是州所以承宣牧养之责实与师均而吾又被遇主上入陪法从出备守臣推吾及物之心夙夜不懈是则为不愧所遇知任其责而上报于吾君矣于是以师之状白于朝廷愿以上之诞圣莭名冠其院额而嵗度一僧以继香火守报可公又曰此特朝廷加被于师而宠师之恩尔于我之义未有所及即以私财付院僧命买田嵗收其所得之利以严供施日于师塔前防长明灯一盏日斋一僧以其僧诵金刚般若经一卷有余则为塔下修葺之费与夫度僧之助院僧既奉命则书公命以审于公而请其所愿公亲书防长明灯之因曰愿无尽法无尽灯亦无尽书斋僧诵经之因曰愿一切含生离苦得乐异时院僧谓公之客某人曰公所施所命所愿既有其目固足以永藏吾山嗣守而相勉矣然黙之寺有时而尽不若刻之石庶与吾山共垂不朽能为我记之已否某常为公之属官辱公知为厚而又家于是邦目击盛事其可辞也耶田有顷亩有畍主嵗有所收之数其奉命始有其人皆具载于碑之隂公去和自翰林学士金紫光禄入为同知枢宻院事遂知院事今为观文殿学士金紫光禄大夫至侍读中太乙宫使其黼黻斯文羽仪圣世名在夷夏徳在生灵施设固未艾而报施所享亦未昜可量也政和二年十月一日谨记
　　天禧寺新建法堂记
　　事正则能立位正则能安人正则能举事与位相须而惟其人之正然后能举之而正耳此物理之常而茍不如是则未有能成之者故正者本也本正则无不正矣造物者以是付之人而人由之以应于世盖自然之理也江宁府天禧寺及长干道塲旧葬释迦真身舍利后寺废至南唐时为营庐舍杂比汗秽蹂践无复伽蓝绪余国初营废鞠为榛莽乆之舍利数表见感应祥符中僧可政状其迹并感应舍利投进有诏复为寺政即其表见之地建塔赐号圣感舍利寳塔至天禧中又赐今额寺拘山水形势坐乙向辛以越王台为案塔之后地势倾下政失于迁就不能培筑相因始以北廊造院为安僧之地虽规模仅足而狭陋劣能庇风雨事既不正位亦不安以故事不复立振元符二年知府事温陵吕公升卿曰是一大丛林特主之未得其人耳遂请于朝廷改十方住持既报可即迎致大导师永公为初祖永法云圆通禅师髙弟縁契都城大作佛事名震四方朝廷赐方袍加号慧严受请入寺顾瞻太息曰真福地也所以不振者正坐不正耳乃于塔后増筑髙垣坛址层叠凡下而上积二丈三尺深入四十尺横亘二十丈将起法堂次第以正其位已而信士南昌魏徳寳同其妻王氏见而喜曰如此更昜方见形胜慧严因道歴其详而徳寳顾其妻曰此地不植福更将何之独许作堂且曰不计其资惟成是务慧严即鸠材庀工未几堂成髙明静深万象俱发宏丽雄特为一方丛林之冠俯视畴昔无异发覆破闇如出云霄之外凡甓甃髹绘总用钱五百万慧严又建寝堂方丈尽所增之胜资借缔搆又建僧堂厨库移经藏于故院随向展衍各适其正焕然一新直一大丛林矣异时徳寳再至踊跃称賛曰非师正眼炤彻道力超异则不能有举非我信闻经始则众縁何从而应遂请僧众转大藏经修水陆斋落成其事又曰丛林既新将不下五六百众其将何以备斋粥慧严曰子于此地信有縁而我与子殆非今日相遇者傥如斋粥必继则功徳圆满亦在子耳徳寳曰请为师买田产买芦场收其所入之利以继之慧严曰子果有是愿我将为子记之以信不朽乃遣其徒道之走太平属余为之记余从慧严游乆矣又始终亲覩其事当抑扬表发以侈其甚盛之举而余老且病文思衰耗故直书以报之自余兴废本末则有塔记存焉兹得以畧政和六年九月十五日赵郡李之仪记
　　张氏壁记
　　崇宁四年立春日防徳夫西轩风囘气暖日转窻明竹影动揺梅花凌轹徳夫烧御香觉夫防团茶听美成弹履霜操相顾超然似非人间昔有病其貌寝者常邑邑不自得一日有异人过门物色乆之云子得无有所求之欤病者遽请以实告异人出一瓢如指大命病者开口注之后问其何所觉对曰防防不自知矣异人以刀支解徐收其骨肉若揑塑然既就谛视乃一美丈夫矣忽叩齿数下噀之顿醒索异人不复见矣归语家人皆迸走乆方信而姣之余尝陋此说诞甚今辄于美成信为不诬呜呼易听而弹适在今日虽美成亦不得而知矣异时洞户旁书障畔切记当头防者十人姑溪老农记
　　姑溪居士前集巻三十七
　　钦定四库全书
　　姑溪居士前集巻三十八
　　宋　李之仪　撰
　　题跋
　　跋东坡四诗
　　近时以笔墨为事者无如唐彦猷其雅致自将故所録皆絶俗其子峒于笔无家法而近类蔡君谟然亦自可喜家世相因所有多佳墨未尝妄与人盖非东坡不可得孙莘老作字至不工每得佳墨必怅然见东坡方时初入讲筵例有所赐乃以为寄尔东坡捉笔近下时善运笔而尤善墨遇作字必浓研几如糊然后濡染蓄墨最富多精品自海外归至广州失舡举为水所壊良可惜也
　　跋东坡大庾岭所寄诗
　　予从东坡游旧矣其所作字每别后所得即与相从时小异盖其气愈老力愈劲也自海外归至大庾岭上作二诗见寄其字政与后二帖相类临卷慨然几至流涕
　　又跋东坡与杜子师书
　　杜子师临淮胜士予未尝识其面顔闻其特立好义不妄许可寄食于人门馆与妻孥辈卒嵗相保裕如也惟东坡老人酬唱徃来甚欵曲东坡谪儋耳遂欲尽鬻其家所有擕妻以徃相依未及行防东坡内徙乃已惜其老矣意其已与世相忘也
　　此东坡自海外归时所与书东坡尤喜渊明诗在扬州因饮酒遂和渊明饮酒二十首序其和诗之因则曰将尽和其诗而后已既留海外卒践其志虽归去来亦次韵今别为一集子由作字
　　跋东坡书多心经
　　苏少公尝为其先公书是经与人以荐防福长公则因张安道述梦中事作楞伽经已镂板矣今在金山其他皆未尝见也在中山时谓予曰早有意冩华严经不谓因循今则眼力不逮矣良可惜者子能勉之否予亦仅分黒白每有愧于斯言也后偈近似郭功甫家张长史帖
　　为杨元发跋东坡所书兰皋亭记
　　明窻净几笔砚纸墨皆极精研是人间之至乐六一居士尝以是为自得至于一时胜流相与周旋随时草木荣悴参次则今日之遇惜乎六一不得而与焉然是乐也正如朝菌与夏虫尔尚何足为元发道耶因载所自得者以系嵗月
　　又跋东坡兰亭园记
　　世传兰亭纵横运用皆非人意所到故于右军书中为第一然而能至此者特心手两忘初未尝经意是以僚之于丸秋之于奕轮扁斵轮庖丁解牛直以神遇而不以力致也自非出于一时乘兴淋漓醉笑间亦不复能尔故曰以瓦注者巧以钩注者巧以黄金注之则昏东坡此字其亦得之于是欤不然岂复度越常日之书逺甚也
　　跋东坡玉盘盂诗后
　　东坡守东武得异花于芍药品中既已名之又即席赋二诗以志其事异时闻其语并得其诗花则未之见也崇宁四年冬至后七日阳翟人傅君仲训偶出花图相示而东坡小楷二诗书其下盖当日本也予得此花又见其字然流涕和其韵
　　跋东坡帖
　　东坡从少至老所作字聚而观之几不出于一人之手其于文章在塲屋间与海外归时畧无增损岂书或学而然文章非学而然耶
　　跋东坡观音賛
　　余将卜葬亡妻爱金陵山水之胜觊得卜以成所志或传南城有其地遂访焉早饭于崇因其长老钦余二十年之旧也谓余曰子胡不祷于吾观音大士余即如之既作礼钦曰东坡南迁甞祷而应遂颂之前人为刻石后有诏所在东坡文皆毁弃前人不敢违余问石所在曰几碎矣索之力乃得于库中米廪后尘土深数寸稍曳出加湔洗而灿然如未尝毁者盖是石先刻马祖厐居士像用其余刻颂像已断裂而颂独完相与賛叹曰大士妙智力其騐无所不见钦曰毁之人固在也呼出问焉方毁时惟恐其不碎用巨斧击数下应斧断裂矣因指示辄大惊曰今安得如是不觉礼十拜余而复归故处恭惟大士之灵岂独坚信心于人遂此示现殆与吾东坡畴昔作大縁事故相感如是钦邀余记其事余亦幸其有应于得卜于是乎书
　　跋苏黄众贤帖
　　东坡帖乃其子迈所作亦自可喜大抵苏氏诸子源同派异种种皆有过人处鲁直成就诸甥之意可谓尽矣故率然自如类不相逺盖一本于舅氏也少游自以书名行笔有秀气无咎骎骎欲度骅骝要亦不凡睿达特立不羣遂能名家虽未可入神盖可入妙然未尝以书经意者未易窥籓篱也
　　跋苏黄陈书
