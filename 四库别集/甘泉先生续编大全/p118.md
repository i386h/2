<!-- { "loadSidebar": true } -->
亲义序别信由心生，○学心曰：「根於心，感而发生，达於外。」○景星曰：「由心生，我固有之也。」非由外铄，天灵天真。锡命曰：「言亲义序别信，生於人心，出於天然之理也。」○民准曰：「五达道生於三达德，是以粹面盎背之义皆发於天灵天真，岂有外铄哉！」○邮曰：「夫谓之心生，谓之天灵天真焉者，皆自然而然，不由矫强者也。」○肇乾[曰]：「五伦之理皆天理也，生於天性，谓之天灵天真。」○天润曰：「心之所以能生此者，以其有此天灵天真之不容已也。」父子生亲，君臣生义，序别信生，夫妇友弟。锡命曰：「言父子则有亲，君臣则有义，夫妇友弟则有序别信，以见此天然之理根於人心之不容已也。」○民准曰：「有物必有应，自然之理也，随感而发。」○邮曰：「亲义序别信皆吾心固有之理也，由是遇父子君臣则为亲为义，遇夫妇昆弟朋友则为序为别为信，夫岂待於外哉！」○肇乾曰：「自然之道生於心。」○天润曰：「亲在父子，生亲在心，一贯之义也。」道在感应，万一各正。锡命曰：「言此亲义序别信之道在感应之间而见之，分虽殊而理则一，惟体用各得其正，此人伦之所以贵察见天理而有得诸心也。」○景星曰：「感应而道生焉，故各得其正。」○民准曰：「五伦之分虽殊而理则一，能察诸心而明其理，则感应之间，万一各足矣。」○邮曰：「中正者，道之矩也，随感而应，由我而行，斯其至矣。」○肇乾曰：「感应之道分毫不混，所以各正。」○天润曰：「一感一应，五常由之而生，常虽有五而其理一也。」其几其微，哲哉亚圣。锡命曰：「言此感应之间，念之最先，其几甚微也。能察其几微而存之，得其中正，此颜子为哲哉之亚圣乎！」○民准曰：「理之将萌者几也，其几极为微也。感应之初能察焉，此圣人之学也。」○学心曰：「感应之始，几微之际，惟明炳几先，乃能察於太始也。」○肇乾曰：「几微之际，非亚圣孰能知之！」知几哲人，知几其神乎！锡命曰：「皆赞之之词也。」○民准曰：「能察乎几微之理，所以深赞其神也。」○邮曰：「感应之初即察而存之，使不陷於一偏，非几於圣者，其孰能之？」○肇乾曰：「几者，天理也。知之者其惟哲人乎！其惟至神乎！」○天润曰：「能察感应之几，亦顺此天灵天真而涵养之也。」○景星七赞曰：「心生，生此者也。亲义序别信，一道也，同理而异名也，同体而异用也，同寂而异感也，所谓殊途而同归也。如春风生物，虽千红万紫不同，然同此生意也。学者知此则知大道之为一也。」

学觉第七

夫学，觉而已矣。觉也者，知也。知觉也者，心之神明通乎道也。锡命曰：「通乎道则知之实而非空知也。」○民准曰：「学莫贵於知，知莫贵於有物也。」○学心曰：「觉则通，不觉则不通，通则一矣。」○邮曰：「学莫贵於觉，觉则缉熙光明，旁烛无疆。故伊尹曰：『予，天民之先觉者也。』」○景星曰：「觉如寐者而呼之醒也。」○肇乾曰：「神明乎道，非空知也。」○天润曰：「觉也者，觉乎道也。外道以为觉，非吾所谓觉也。」天地之常明也，以普万物而不遗；圣人之常知也，以照万事而无外。锡命曰：「以天地之常明而普万物，此圣人之常知而照万事，所以明学之贵乎知觉为要也。」○民准曰：「天地圣人，其明其知，一而已矣。」○邮曰：「觉也者，其诚学之之要乎！」○景星曰：「圣人之知觉与佛氏常知常觉不同。」○肇乾曰：「天理在天普物谓之明，在圣人应万事谓之知。」○天润曰：「圣人之常知也，诚则明也，故致知在所养。」故知圆如天，行方如地。锡命曰：「惟知则圆融不滞，故(知)[如]天；行则有方所定理，故(知)[如]地。」○民准曰：「圣人所知周旋如天，所行方正如地，观知行则知天地，一也。」○肇乾曰：「知浑然故圆如天，行隤然故方如地。」○天润曰：「知圆而神，乾道也；行方而止，坤道也。」天包乎地，知通乎行。锡命曰：「言天则尽乎地矣，言知则尽乎行矣，此知自然。」○民准曰：「天包乎地，天地一气也；知通乎行，知行一心也。」○邮曰：「曰包曰通焉，则三才合一可见矣。」○肇乾曰：「天地一团气耳。结实者是地，轻浮者是天，天地不相离判，知行亦不分析。」○天润曰：「知通乎行，知行一矣，知而弗去即通。」通乎行而知者，圣学之始终也。锡命曰：「即知即行，是能通乎行而知，则不息其功，而圣学始终之贯尽矣。徒知而已者，奚啻千里哉！」○民准曰：「通乎行而知者，即知即行，非徒知也，所以知行即为圣学之始终，可见知行合一之妙也。」○学心曰：「通乎行而知，即周公所谓迪知迪哲也。易曰：『知至至之，知终终之。』始终一知，而行存乎其中矣。」○邮曰：「行诸身者，乃行其明诸心者也。知行无二致，此所以为圣学之终始也。」○肇乾曰：「知此天理就是存此天理，即知即行。」○景星八赞曰：「学，觉，觉此者也。吾师所谓觉者，乃明觉自然之体，心之神明，即天理也，故觉则普四远而无外，周万用而无遗，合动静而为一，故曰：『知通乎行。』天下之大智，圣学之始终也。」

天德第八

记曰：「聪明圣知达天德。」知之用大矣哉！是故知天而天，知地而地，知万物而万物。知天地万物而不遗者，其惟圣人乎！锡命曰：「尽天地万物而无不毕照，非圣人之大智，其孰能与於此？学之所贵於聪明圣智而达天德也。今之以知觉为学者，徒有聪明睿知而无达天德。」○民准曰：「大哉知乎！知天地万物之理而不遗，非圣人能之乎？」○学心曰：「天德在我，非聪明圣智则不能察识涵养而达之也。不达则与我二，达则一矣。」○邮曰：「举天地万物总是一知。」○肇乾曰：「虽有聪明圣知，必须达其性之本体始全。空知，禅也。」○天润曰：「聪明圣知，天灵也；天德，天真也。世有灵而非真者矣，未有真而不由灵者也。真灵合一，天地万物无遗矣。」○景星九赞曰：「达天德，达此者也。中庸曰：『聪明睿知，足以有临也。』知所临为何物，则可几矣。至哉！」

中思第九

曰：曷谓中思？曰：毋前尔思，毋后尔思，毋左尔思，毋右尔思，曰中思。中思其神乎！锡命曰：「惟毋前后左右之偏，则本体正而神明出於无穷矣。」○民准曰：「所思不失於偏，则思得其正而神矣。」○学心曰：「思而前后左右焉，出位也，邪思也，中思则无思而无不思，其贯体用通寂感之神乎！」○邮曰：「学莫病於偏，今所思毋堕於前后左右，则不偏不倚而得其中正矣。从心所欲不踰矩，其神矣乎！」○景星曰：「勿忘勿助，便是中思。」○肇乾曰：「中思勿忘勿助，天理便见。」○天润曰：「中思即思而无思也，廓然太公之体也。」○景星十赞曰：「中思，思此者也。中思也者，其中心无为而守至正，心其澄然矣。中思，中正矣乎！此亦发前圣之所未发矣。」

常知第十

夫学，常知而已矣。曰：知而已，何择乎禅？曰：空知，禅也。知语知默，知进知退，通乎语默进退而知，不失其道，其圣矣乎！锡命曰：「所知不失其道，则能随机而顺应矣，非圣人其孰能与於此！」○民准曰：「所知不离乎道义，惟圣者能之。」○学心曰：「常知则本体立矣，心体乎物，则通乎行而知矣。」○邮曰：「知之云者，知其理也。空知者，常知常觉，非禅乎？」○肇乾曰：「禅家之知，以心知心也；吾儒之知，语默进退之理也，其惟圣人之学乎！」○天润曰：「自其心之灵明者谓之知，自其心之中正者谓之[理]。禅以理为障，故外道而空知。」曰：然则知焉耳矣！果无事於学问思辨笃行也乎？曰：奚为其然也？学问思辨，开其知也；笃行，恒其知也。锡命曰：「学问思辨以察见其本然之真知也，由此存存不息，便是行。知行元来分不得。」○民准曰：「此见知行合一之功矣。」○景星曰：「知行之合一，犹燃烛以照行也，其照行乃光明之体之灿然者也。」○学心曰：「心犹独，其光，知也，其照，行也。」○肇乾曰：「禅老则内照其心，不接人物去。吾儒学问思辨笃行，远矣！」○天润曰：「有所开则有知，无所开则无知。所开，知也；常开，笃行也；益信知行之无二也。」学至恒知天理焉，至矣。锡命曰：「言学以恒知天理为至，而异於禅之空知，分知行而二之者也。」○民准曰：「学觉天理而存存，斯恒知矣。开其知，恒其知，学之至矣尽矣。」○邮曰：「学至恒知，与理为一，所谓纯亦不已者也，斯其至矣。」○景星曰：「传云：『知者，众妙之门。』而行存乎其中矣。」○肇乾曰：「学问思辨笃行，觉存性之本体，学之至也。」○天润曰：「学知天理，难也；恒知天理，尤难也。此圣学之极功也。」○景星十一赞曰：「常知，知此者也。知也者，天之聪明而不滞於私，即天理也。学问思辨笃行，所以去其私复其体，以尽其全知之道也。」

内外第十一

易曰：「艮其背，不获其身；行其庭，不见其人。」止之道也。夫不获其身，必有获也；不见其人，必有见也。言有主也，夫然后能动静皆定而动静浑矣。锡命曰：「动静皆定，则内外两忘而有主矣。」○民准曰：「内外浑，学斯至矣。」○学心曰：「止者心体，动静皆止之理也，言天之理也。禹曰『安汝止』是也。必有获者，获天理也；必有见者，见天理也。内外两忘，澄然无事，天理见矣。此明文王之指，以防后世之学之流於禅也。」○邮曰：「动亦定，静亦定，必其中有主焉。主者何？天理是也。」○景星曰：「此又发明明道定性之蕴也。」○肇乾曰：「不获有获，乃真获也；不见有见，斯真见也；则动静一矣。」○天润曰：「惟能察见本体，则内外忘动静混而安汝止矣。」○景星十二赞曰：「有见，见此者也。一部易尽在是矣。」

人心第十二

