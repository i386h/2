<!-- { "loadSidebar": true } -->
　　古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡它赋敛繇戍之役使民岁不过三日千里之内自给千里之外各置贡职而已故天下家给人足颂声并作至髙祖孝文孝景皇帝循古节俭宫女不过十余厩马百余匹孝文皇帝衣绨履革器亡雕文金银之饰后世争为奢侈转转益甚臣下亦相放效衣服履绔刀劒乱于主上主上时临朝入庙众人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室巳定亡可柰何矣其余尽可减损故时齐三服官输物不过十笥方今齐三服官作工各数千人一岁费数钜万蜀广汉主金银器歳各用五百万三工官官费五千万东西织室亦然厩马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不为犬猪所食人至相食而厩马食粟苦其大肥气盛怒至乃日步作之王者受命于天为民父母固当若此乎天不见邪武帝时又多取好女至数千人以填后宫及弃天下昭帝幼弱霍光专事不知礼正妄多藏金钱财物鸟兽鱼鼈牛马虎豹生禽凡百九十物尽瘗藏之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度诸侯妻妾或至数百人豪冨吏民畜歌者至数十人是以内多怨女外多旷夫及众庶埋皆虚地上以实地下其过自上生皆在大臣循故事之辠也唯陛下深察古道从其俭者大减损乗舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也厩马可亡过数十匹独舎长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娱乐而已也故诗曰天难谌斯不易惟王上帝临女母贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心
　　乞骸骨疏【禹迁为光禄大夫顷之上书帝报】
　　臣禹年老贫穷家訾不满万钱妻子穅豆不赡裋褐不完有田百三十亩陛下过意征臣臣卖田百亩以供车马至拜为谏大夫秩八百石奉钱月九千二百廪食太官又防赏赐四时襍缯緜絮衣服酒肉诸果物徳厚甚深疾病侍医临治赖陛下神灵不死而活又拜为光禄大夫秩二千石奉钱月万二千禄赐愈多家日以益富身日以益尊诚非草茅愚臣所当防也伏自念终亡以报厚徳日夜惭愧而巳臣禹犬马之齿八十一血气衰竭耳目不聪明非复能有补益所谓素餐尸禄洿朝之臣也自痛去家三千里凡有一子年十二非有在家为臣具棺椁者也诚恐一旦蹎仆气竭不复自还洿席荐于宫室骸骨弃捐孤魂不归不胜私愿愿乞骸骨及身生归乡里死无所恨
　　元帝报贡禹诏【初元元年】
　　朕以生有伯夷之廉史鱼之直守经据古不阿当世孳孳于民俗之所寡故亲近生几参国政今未得久闻生之竒论也而云欲退意岂有所恨与将在位者与生殊乎往者尝令金敞语生欲及生时禄生之子既已谕矣今复云子少夫以王命办护生家虽百子何以加传曰亡懐土何必思故乡生其强饭慎疾以自辅
　　言赋筭书【禹为御史大夫数言得失书数十上元帝下其议令民产子七岁乃出口钱自此始】
　　古民亡赋筭口钱起武帝征伐四夷重赋于民民产子三岁则出口钱故民重困至于生子輙杀甚可悲痛宜令儿七岁去齿乃出口钱年二十乃筭
　　言钱币书【议者以为交易待钱布帛不可尺寸分裂禹议亦寝○食货志亦载略】
　　古者不以金钱为币专意于农故一夫不耕必有受其饥者今汉家铸钱及诸铁官皆置吏卒徒攻山取铜铁一岁功十万人已上中农食七人是七十万人常受其饥也凿地数百丈销隂气之精地藏空虚不能含气出云斩伐林木亡有时禁水旱之灾未必不繇此也自五铢钱起已来七十余年民坐盗铸钱被刑者众富人积钱满室犹亡厌足民心动揺商贾求利东西南北各用智巧好衣美食岁有十二之利而不出租税农夫父子暴露中野不避寒暑捽草杷土手足胼胝巳奉谷租又出槀税乡部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑于钱也是以奸邪不可禁其原皆起于钱也疾其末者絶其本宜罢采珠玉金银铸钱之官亡复以为币市井勿得贩卖除其租铢之律租税禄赐皆以布帛及谷使百姓一归于农复古道便
　　言风俗书
　　孝文皇帝时贵廉洁贱贪汚贾人赘壻及吏坐赃者皆禁锢不得为吏赏善罚恶不阿亲戚罪白者服其诛疑者以与民亡赎罪之法故令行禁止海内大化天下断狱四百与刑措亡异武帝始临天下尊贤用士辟地广境数千里自见功大威行遂从耆欲用度不足乃行壹切之变使犯法者赎罪入谷者补吏是以天下奢侈官乱民贫盗贼竝起亡命者众郡国恐伏其诛则择便巧史书习于计簿能欺上府者以为右职奸轨不胜则取勇猛能操切百姓者以苛暴威服下者使居大位故亡义而有财者显于世欺谩而善书者尊于朝誖逆而勇猛者贵于官故俗皆曰何以孝弟为财多而光荣何以礼义为史书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富埶足目指气使是为贤耳故谓居官而置富者为雄桀防奸而得利者为壮士兄劝其弟父勉其子俗之壊败乃至于是察其所以然者皆以犯法得赎罪求士不得真贤相守崇财利诛不行之所致也今欲兴至治致太平宜除赎罪之法相守选举不以实及有臧者輙行其诛亡但免官则争尽力为善贵孝弟贱贾人进真贤举实防而天下治矣孔子匹夫之人耳以乐道正身不解之故四海之内天下之君防孔子之言亡所折中况乎以汉地之广陛下之徳防南面之尊秉万乗之权因天地之助其于变世易俗调和隂阳陶冶万物化正天下易于决流抑队自成康以来几且千岁欲为治者甚众然而太平不复兴者何也以其舎法度而任私意奢侈行而仁义废也陛下诚深念髙祖之苦醇法太宗之治正已以先下选贤以自辅开进忠正致诛奸臣逺放讇佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解则三王可侔五帝可及唯陛下留意省察天下幸甚
　　薛广徳【字长卿沛郡相人厯御史大夫】
　　上元帝谏猎书【广徳为御史大夫直言諌诤上幸甘泉郊泰畤礼毕因留射猎】
　　窃见闗东困极人民流离陛下日撞亡秦之钟聴郑卫之乐臣诚悼之今士卒暴露从官劳倦愿陛下亟反宫思与百姓同忧乐天下幸甚
　　杨兴
　　说史髙荐匡衡【元帝初即位乐陵侯史髙以外属为大司马车骑将军领尚书事萧望之为副望之名儒多所荐达髙充位而巳与望之有隙长安令杨兴説髙因辟衡为议曹史荐于朝以为郎中】
　　将军以亲戚辅政贵重于天下无二然众庶论议令问休誉不专在将军者何也彼诚有所闻也以将军之莫府海内莫不卬望而所举不过私门賔客乳母子弟人情忽不自知然一夫窃议语流天下夫富贵在身而列士不誉是有狐白之裘而反衣之也古人病其若此故卑体劳心以求贤为务传曰以贤难得之故因曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方将军诚召置莫府学士歙然归仁与参事议观其所有贡之朝廷必为国器以此显示众庶名流于世
　　贾捐之【字君房贾谊曾孙元帝初上疏待诏金马门坐罔上弃市】
　　罢珠厓对【初武帝征南越立儋耳珠厓郡在南方海中昭帝始元中罢儋耳并属珠厓率数年一反汉輙发兵撃定之元帝初元元年珠厓又反数年不定上与有司议大发军捐之以为不当击上使乐昌侯王商诘问捐之珠厓内属为郡久矣今背畔逆节而云不当击长蛮夷之乱亏先帝功徳经义何以防之捐之对奏上从之下诏罢珠厓】
　　臣幸得遭明盛之朝防危言之策无忌讳之患敢昧死竭卷巻臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之徳地方不过数千里西被流沙东渐于海朔南暨声教迄于四海欲与声教则治之不欲与者不彊治也故君臣歌徳含气之物各得其宜武丁成王殷周之大仁也然地东不过江黄西不过氐羌南不过荆蛮北不过朔方是以颂声并作视聴之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至乎秦兴兵逺攻贪外虚内务欲广地不虑其害然地南不过闽越北不过太原而天下溃畔祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行日三十里朕乗千里之马独先安之于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡防矣夫后宫盛色则贤者隐防佞人用事则诤臣杜口而文帝不行故谥为孝文庙称太宗至孝武皇帝元狩六年太仓之粟红腐而不可食都内之钱贯朽而不可校乃探平城之亊録冒顿以来数为边害籍兵厉马因富民以攘服之西连诸国至于安息东过碣石以菟乐浪为郡北却匈奴万里更起营塞制南海以为八郡则天下断狱万数民赋数百造盐铁酒之利以佐用度犹不能足当此之时冦贼并起军旅数发父战死于前子鬬伤于后女子乗亭鄣孤儿号于道老母寡妇饮泣巷哭遥设虚祭想魂乎万里之外淮南王盗写虎符隂聘名士闗东公孙勇等诈为使者是皆廓地泰大征伐不休之故也今天下独有闗东闗东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中快心幽防之地非所以救助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫蛇水土之害人未见虏战士自死又非独珠厓有珠犀瑇瑁也弃之不足惜不击不损威其民譬犹鱼鼈何足贪也臣窃以徃者羌军言之暴师曽未一年兵出不逾千里费四十余万万大司农钱尽乃以少府禁钱续之夫一隅为不善费尚如此况于劳师逺攻亡士毋功乎求之往古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤闗东为忧
　　元帝罢击珠厓诏【初元三年】
