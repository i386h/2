<!-- { "loadSidebar": true } -->
　　于越鄙人跧伏草茅于当代钜公鲜所知识顾自髫鬌往来京洛间则伏闻执事髙风冀一抠衣门下盖匡庐南斗之仰十禩于兹矣顷者邦相明府以旧知来邑朝夕聚首扬扢艺文每屈指当今匠哲辄推毂明公不啻口出因间请大集阅之恍然若入清庙明堂触目皆天球彝鼎诚希世之伟观而艺林之竒搆也于时附骥之思寸衷飞动妄冀一厠名简末自系千秋而邦相遽以校讐见委且盛称执事广心伟度靡择刍荛遂辄因明府之言滥加次第自顾菲才陋识管窥一二无异醯鸡旦夕兢兢获諐大君子是愳乃重辱使者逺将笔札副以腆仪慰诲勤惓赐予逾越感恩沐徳镂蚀肺肝伏承严谕盛欲以俚语弁之巻端尤非眇薄所敢闻命夫文逾左氏而征序士安赋越隠侯而邀赏元礼执事固防谦亡已乃贱子之弗量其何假以自文凉秋具草印正大方或仰借宠灵获以涂抹之余玷名山之籍岂直惟万钟五鼎荣莫并之不腆脞词且日月偕永矣来鸿促发草勒谢悰纬罗一袭丝布一端附使者西以窃比于越裳之贡
　　报陈京兆玉叔
　　陆司成携大集至盥沐诵之如清庙朱弦华堂白纻冲夷粹雅三叹而有余音文则周鼎商彝隋珠卞璧古色黯然精理莹然亾丝微可瑕摘也古所称和顺积中英华发外有徳者必有言亮哉乎不诬矣尺牍纚纚数百言靡非肝腹至诗薮笔樷二序快哉公以千秋恵我也公名篇钜制流布遐迩鸡林之徼捐金购募或终嵗不能得片言鄙人顾未及请而两得之公之溺爱鄙人乃至于斯极而鄙人之庇借宠灵悬诸日月不将与二序无穷耶天尺楼诗草缀上二酉园遂得五言古一章并心逺堂万绿轩冡君所命皆成之一日者不佞之索居而离羣也久矣惟大匠斧削焉
　　与玉叔
　　仆尝谓公雅量足以镇一世髙谊足以驱千秋广心足以容万夫虚懐足以倾四海无论当代贤豪声气辐辏即韦布山林晩进末学片长寸善葑菲不遗达公之志匹夫匹妇有弗与被吐握之泽者且引为已辜焉虽谓公艺苑中伊周可矣洎公之晋而留都海内同声莫不举手加额冀公立跻三事髙峙岩廊为文章吐气而寒素之流尤汲汲焉所望于大厦之庇可知也乃公则竟以留都归也岂道大莫容自昔固然耶将公取精造物者众而不能毋小阨于位耶将造物者故小阨公之位行且大昌公之树以永赖于千秋耶维是谢公不起苍生之望恶能释然逮今双鬂未苍二屐犹健优防东山花月间小适嵗时一旦蒲轮入楚终当出建扫除天下之业而以其绪余雨泽东南半壁俾人人以太丘庇我庶明公素志为允惬而当代瞻仰为不孤哉夫雨花灵谷之胜不佞往来方寸十载矣计且因公一縦其逰目方束装而骤闻公之促驾归也夫安能无望于公之复出也
　　与吴大防座师
　　急足过兰辱师俯念门墙将致大恵感恋之深沦浃心髓亟欲叩谢薇垣属家慈宿疾未平每嵗之中暑尤剧坐是未克裹粮东下罪状何言师名世伟才藩防之擢越在疆场宁足为久借寇公地然临安一郡遗爱万家兹者建髙牙拥大纛坐啸其间湖山列庭云霞属路征输之暇时一巡行使钱塘士民啧啧称羡此前使君吴公也岂不亦快心壮逰哉雁荡烟岚六桥花栁数嵗之中兼撮其胜师殆玉皇香案吏暂谪尘寰非复世人也啸歌成帙愿发邮筒凉风伊迩倘许以青鞋布袜唐突干旌当买孤槎犯雪浪奉于龛赭二峰之侧江潮千丈絶胜广陵门下生老矣犹能従师赋焉
　　报罗观察
　　俞生至自豫章首出华缄副之丽箑蝇头蚕茧清风穆如公海防达尊震旦老宿俯视不佞辟诸一蚤一蚊劳于何有乃不弃刍荛先施草莽多方汲引慰诲拳拳即有胸无心宁不寤寐奋飞冀执鞭弭于门墙之末惟是小子狂简不知所以裁之政恐太上之途非凡质钝根单刀可入耳鸿归草勒陈谢新秋凉适担簦蹑屫公庐岳之巅云屏九叠瀑布万寻胜概大观惟长者指示以洞开茅塞幸毋曰防夏弗能賛一词也
　　报刘君东
　　顷嵗偕吾丈握手清源碣石间一别便如梦寐迄今十载余矣接大教乃知丈已髙尚不赴公车者久矣仆迩嵗以贱荆沦逝株守一丘无复计偕之念意丈飞腾云汉抟扶摇而上九万不谓亦同此懐也人世浮荣电光石火区区蜗角鸡肋何足论哉职方公集夙所向慕而往时收録仅得数巻今大编勒成殊快仰止之私怡园佳胜种种暇当如命作一记奉赠不敢负诺也令壻英英玉润足为后进中领袖而忻慕不朽之业尤为难事亦吾丈翁壻之间意气所注致足钦也诗薮一部中间持论颇为艺林所许其国朝一帙首论国初诸公便以职方公为领袖其时谈艺之士未暇及寻也今俱为友人携去仅一部留杭者存而纸素漶灭以兄所必欲见者辄附请教幸笑存之伏枕口占一律聊致鄙懐外新刻一部诗扇二握方墨四函奉上病痬不见宾客者两月余以公手札勉起与令壻相接粗粝匆匆不能留为平原之饮异时丈或乘兴完溪上之盟当倾倒十日以竟此懐耳十指愦愦不复能作蝇头书亦计丈髙雅不复以世法相束缚耳鸿迫万不一申既惟照亮










　　少室山房集巻一百十五
　　钦定四库全书
　　少室山房集巻一百十六
　　明　胡应麟　撰
　　书牍二十七首
　　报王承父山人
　　虎头公大舰中邂逅足下不数语别去真若崔家摩勒持匕首瞥然飞翔太空了无踪迹可问此时仆恨不得为千牛后身以红绡累足下嵗杪乡人回忽将至手教缕缕数百言怪渠何从值足下讯之乃知其人业医走呉防间得无足下卖药青城后还访崔家郎君蓦与相遇耶仆自别足下归杜门塞兑人间事一无所问实有如足下所谓三万巻中老蠧鱼不复出世者亦以迩来大老相继防頽兼之侪辈往往倾逝所可扬眉吐气仅吾承父一人举足出门鲜可控告无论生乎吾前后起之士如吾乡李能茂杨承鲲英英上足仆素以大业期之一嵗奄然同殡狐貉忆仆曩在京师与诸子倡酬齿最稚末三十年来存者遂如晨星今开眼乾坤殆无故物仆虽甫越四旬头颅种种浸假作灵光殿遗瓦矣足下眎仆十年以长樷林耆宿屈指能几仆于足下恶能一日忘也别来游道何似饮兴何似痴憨何似少病少恼少魔障否妻孥不讪詈否男女不啼号否故交厚禄时时问遗不大落莫否乡里小儿着绯骑马扬扬巷陌间自雄亦知震旦国有王先生不举两白眼相向否长日坐蟭螟寄读浮屠氏书老和尚旧公案颇有所窥将来临大事不至鹘突否幸一一明以谂我足下别谕仆诗薮于前古甚覈廼国朝诸公不无阿私掩防当别为快笔纪之仆宿根介戅不解逐影吠声至于随人悲咲弥所不耐所为诗薮一书悉是肝腹剖露只字毋敢袭前人前人藻鉴有当于衷必标着本书使之自见其有不合即名世钜公不复雷同汪司马作序谓仆于于鳞元美抗论醇疵时有出入无偏听无成心数言真知仆者居甞恐讦直获戾信如足下云云人人能如足下者读此书乃生平大幸夫复何言且仆之谈诗大都搜猎往代罕及本朝偶诸大家有相聨类间一染指不数数然也足下目无往古顾每降心折节于仆此书至欲尽举本朝名流俾之扬扢此自足下盛意见推可耳当今之世元美所云阛阓诗书人人大将仆虽有喙三尺何敢与也顷为易使君所要选辑明近体诗凡二十余巻起髙太史季迪讫吾乡东阳李生自余存世诸公虑采掇未周槩不敢録若已逝同盟黎秘监康山人之类仆俱纎悉料理不使遗憾九京独足下名篇杰句浩如烟海而局于欵列无从措手王长公戯余仲蔚若幸健匕箸特吾书太寥寥得无今日谓耶嗟嗟承父同心同调如足下海内无多方与足下为太白残月相望耿耿寜当以速朽冀足下骤发斯言要令足下洞知胡元瑞方寸中惓惓耳顷阅足下呉越游某子甲梦足下非常足下欣然引满赋长句以自快仆常叹羡足下真达人计今闻吾言当复举大白百余觥不尔不足为王承父倘天帝白玉楼首诏胡先生或遮须界地主急缺须代后事便当责足下足下幸毋忘吾言诗薮中阔略足下亦坐是故也欧桢伯比一书所论诗薮诸篇与足下见推意大合昔杨子云草太俗物揶揄满路逮百年之后桓君山赏识则子云者人与骨已久腐矣仆书未杀青王次公从箧中胠得輙狂呌击节称善后书成小有异同而长公遂以为竒絶无两所奬诱咸出过情兹承父桢伯诸君又递相印可所遭视子云奚翅什倍愧浅陋不足当或致贻赏音之憾于来世耳足下别我十载间著述更复几种剞劂更复几编仆甞谓足下崛起孤岛自当为一代布衣之雄唐之二孟非不矫矫然鹿门才偏东野才僻并似非足下伍至近时孙谢之流无足论若八面受敌一泻千里成佛受记不傍他人竟当属之足下苐古今辞章轨筏具在屈骚马史非必其才夐絶大要天地间有此杼轴其人适当运防假以发之杼轴既彰犹防矩既设后之欲为方圆即公输墨翟安能外此故以少陵太白之雄不免宪章魏晋者寜其材视曹刘鲍谢弗如也下至近世秦栁之词闗郑之曲卑卑小技不可不曰自开堂奥其才顾贤于李杜耶足下倔强自负顾生平制作脱离今人可耳何甞能跃出古人若才力铮铮破的饮羽则古人复兴亦无能多难足下政不必拘拘所见也仆月旦足下身后大略如斯足下其以仆为阿私耶掩防耶琅琊既殁防内寥寥英雄逐鹿之际亷将军善饭犹昔须叩囊底一决之果尔者仆请悉索敝赋巻甲以从与足下掎角中原快哉万世一时也足下勉旃努力毋令老态逗漏为童孺子所窥宗子相云大丈夫处世上之不能为飞仙周游八极次之便当为词客横行千秋仆每咲此君失言畴昔道家者流羽化尸解不知凡几后皆展转澌灭肹蠁无闻求其姓名邈不可得与草木腐何异中间稚川景一二有闻自以依附辞章故匪曰神仙庸讵若原迁甫白数公颂声塞人口耳读其遗集如两仪七曜光彩常鲜玩其成言则风气性情恍忽生动此乃吾所谓长生不老非服食炼养蝉蜕鸟伸之谓也借令宗生而在而闻吾言定当俛首输伏足下以为何如承春初北游齐代徴长歌于仆以壮行色仆请为足下赋千二百言俾足下登岱宗絶顶奋袂歌之海日夜出天鸡乱号云中之君纷纭来下俯视齐州为九弹丸秦皇汉武胡足豪耶仆将于秋首赴娄江为长公竟集事比时却过溪上载宿足下焦寄究竟坚白之谭随挟足下卧朱在明江蓠馆纵观女乐罄平原十日驩足下于时多乞乌程若下或隣翁社茒柴数斛以醉我万勿扁舟他适茫茫烟水问津无从使乌有先生无是公更入长卿子虚赋也
　　与康裕卿
　　八雁山诸诗伸纸疾读一再过恍然与吾裕卿扶笻振袂涉四十九盘之岭东望巨海滉瀁淼漫金支翠旗仙圣出没以亿兆计已而宴坐龙湫俯窥瀑布银河万丈白练千匹飞流倒挂于空青石壁之间信兹游之奇絶也观察公亭亭物表足下又矫矫霞外两贤相得为山灵成此盛观良足今古独仆于二君最善而又所居与二雁甚隣乃不获把臂同之得无复贻康乐之憾于来世耶夜来睡寐中忽得百余语遂用昔人梦游天姥例作二长谣寄足下俾观察公于东南雁宕絶颠各镌其一异时足下结茒其上却蹑两青鞋过访呼李孝光辈击节歌之勿虞兹山石裂也
　　报康子
