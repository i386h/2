<!-- { "loadSidebar": true } -->
　　亷亨君子贞吉小夫狷以吝彖曰防不茍取也事以义制不求不忮自天祐之吉无不利是以亨君子吉亷而不狷也小夫吝矫以自衒也亷其可以声音笑貌为之乎象曰心无欲亷君子以端操厉俗初一监于蝜无咎象曰蝜之贪卒陨其生也君子监之不失其名也次二贪泉潏潏君子酌之不易其节象曰亷贪繇已匪泉之为也中心已定物岂能移也次三防园葵出织妇莫予敢侮象曰防葵黜妇约已以裕下也民服其亷又孰敢侮也次四宋人献玉司城辞玉各全其寳象曰以玉为寳殉于利也不贪为寳志于义也次五暮夜之金惕若有临杨震用昭其徳音象曰暮夜之金虽隠而章也君子郤之徳声用光也次六垢其服内多欲或承之辱象曰垢其服矫以求名也内多欲终莫掩其情也
　　慎卦
　　慎夙夜兢业君子慎徳小人慎法利行师利用折狱彖曰慎戒惧也君子慎徳惧离于道小人慎法惧陷于咎利行师好谋而成也利折狱慎则得其情也慎之时义大矣哉象曰真心慎君子以克己畏天初一我室我心惺惺无咎象曰幽暗之中道所存也心常惺惺罔敢昏也次二慎尔言毋易毋烦象曰言语之发荣辱之机也君子慎之惧来违也次三慎尔饮食无有遘厉疾象曰饮食不慎必丧生也慎而有节体用宁也次四慎厥职朝夕祗惕用熙乃丕绩象曰朝夕只惕敬天工也熙乃丕绩绍勋庸也次五畏天之命惟察惟行式践其形元吉象曰天有显道甚可畏也察之行之全所赋也次六慎而无礼君子攸耻象曰君子之慎贵有礼也过于恐惧亦可耻也
　　设翟公与东郭生问答
　　翟公罢政闲居賔客无一至者门庭閴然既而复用客欲往翟公大书其门曰一死一生廼见交情一贫一富廼见交态一贵一贱交谊廼见客见之慙而退东郭生闻之徃谒门下者不为通指其书示之东郭生曰是书予己见之矣然予非公之旧客也予从下邑来窃慕公之髙谊故愿一见焉公毋以为旧客而拒之也门者通之翟公知其将有説也厉色须之入坐定东郭生曰闻公闭门絶客有诸翟公曰有之东郭生曰胡为其然也翟公曰吾昔为廷尉也賔客朝夕吾门强笑语出肺肝以求亲悦而吾接之未尝少勌及吾闲居向之嬉游追逐者云散鸟没而逝矣甚者过吾门不入或遣使招之亦迁延辞避而吾之门可以张罗是何客之薄也自今以来者吾将唾其面东郭生曰吁公何见之晩也公盍观百家之市乎犀珠绮绣布缕粟米以至鱻薧醯醢之品皆萃焉市门旦开挟赀而来者肩相摩踵相晒也以所求在此也夕而罢市则东西散去了不见踪迹欲闻跫然之足音不可得矣方公之柄用也贫者求赡于公穷在下者求举于公宗姻之逮系者求辨于公宜其户外屦恒满也及公闲居禄不足以赡其宗族势不足以奔走郡县彼无所求矣又胡为而来哉今公复用求于公者又至矣而公书门以拒之不已隘乎翟公曰吾闻管仲鲍叔之交也不以穷逹而易心羊角哀左伯桃相与为友死生不相负吾之客何独不然邪东郭生曰公过矣彼所谓道义之友也公之客则市利之交也道义之交千百廼一二焉公求千百于千百宜其不可得哉翟公曰然则如何东郭生曰市利之交固不可亲也亦不可拒也拒之怨尤且丛于身矣来则接之去则舎之斯逺怨之道也翟公谢曰子之言至矣敢不奉以周旋遽命门者垩其书为説者曰朋友道絶久矣炎而附凉而弃者天下皆是也岂独翟公之客哉世道愈下仪秦以术相倾耳余以利相杀而寄也忍于卖其友眎翟公之客又甚焉东郭生之言其心近厚者欤使其处用舍穷逹之际必不忍为客所为者况肯为仪秦耳余之徒之行哉
　　读李徳裕传
　　李徳裕恶白居易而荐白敏中及其失势敏中从而挤之不遗余力王安石忌司马光而荐吕惠卿及其罢相惠卿诬谮百端至发其私书二事相类也以居易鲠介有文使获柄用虽不能救徳裕崖州之窜必不忍挤之于险以光之清俭好古使处政府虽不免变安石病民之法岂肯攻讦其私哉二子可谓不知人矣自贻伊戚也哀哉君子曰是徳裕安石之罪也好佞而恶直好同而恶异不以大公至正存心顾以爱憎为用舎非徳裕安石之罪欤其得旤也非不幸也宜也虽然二子固不得无罪然于敏中惠卿不可谓无恩也敏中惠卿受恩不知报则亦已矣廼以怨报徳焉曽犬豕之不若也呜呼此两人者真刑戮之民哉
　　读宋史
　　元祐初宣仁临朝司马光吕公着在政府苏辙刘安世孔文仲在諌台苏轼程頥范祖禹之属居侍从羣贤协心取熙丰病民之法一切更之而主其法者悉从贬逐蔡确章惇吕惠卿之徒或窜炎荒或黜散秩天下拭目想见太平及宣仁崩章惇相熙丰羣邪唾掌而起布在朝着于是贤人君子一日充塞岭南而凡以正直自名者无一得脱于旤延及宣和之末士气消人心去外患啓而宋事不可为矣君子曰元祐诸贤之旤盖生于激也水之激也覆舟矢之激也伤指天下之事过于激者其旤必至于不可救古之君子处变故之际以忠恕之心行寛平之政故卒免于报复之旤惜夫诸贤不审于此也熙丰之法固多病民然其间亦有一二可行者不问是非一切纷更之则过矣熙丰用事之臣固多狡佞大者均逸外藩小者斥居州县亦可以已矣而任言责者涤瑕索瘢攻击不少恕典制命者擿防发隐惟恐其罪之不昭不亦甚乎孔子曰人而不仁疾之已甚乱也诸贤之于羣小疾之亦已甚矣彼熙丰小人惴惴无所容则其协以谋我求逞其毒以快其忿者将无所不至矣一旦主心既移乘隙而动诸贤欲自全于世其可得邪夫主人攻盗也犹有怛心焉盗之攻主人也凡可以剚刃者极其力而后已故始也陈瓘刘安世紏劾羣奸终也杨畏来之邵掊击善类始也苏轼草制过于抑扬终也林希草制极其丑诋始也贬死瘴江者蔡确一人耳终也刘挚吕大防之属死于岭海不知其几岂非旤生于激邪贤人君子之受祸固不暇计国势陵夷至于不可复振不亦悲乎呜呼世之君子当其时而遇其事尚以元祐诸贤为监哉
　　辨通鉴纲目书汉亡
　　炎兴元年十一月魏邓艾至成都帝出降皇子北地王谌死之汉亡尹起莘曰书汉亡者以见汉之自亡非艾辈所能防之也君子曰尹氏之説非也子朱子之作纲目上下千余年其纪亡国多矣未有书某国亡者独于此书汉亡乃纲目之特笔也昭烈帝室之胄也忿奸臣窃命汉鼎将移志欲芟刈羣凶以复髙光之大业不幸天命已去力挽不回及曹丕簒位乃即位武担之南嘘炎烬于已熄宣烈祖之重光其名甚正而其义至也自陈夀謟晋其作三国志尊曹而抑刘于昭烈父子不称汉而称蜀盖絶之于汉也司马氏因之遂以黄初之年接建安之纪盖谓汉已亡矣子朱子之意则以为一脉尚存不可谓之亡昭烈父子建号陇蜀祀汉配天者四十有五年是汉未亡也及邓艾兵至成都帝禅不用皇子谌之言而用谯周之计于是赤帝不祀而汉统絶矣故特书汉亡以见汉之亡非亡于奉帝为山阳公之日乃亡于邓艾至成都之时也尹氏求其説不得从而为之辞是恶足以知大贤笔削之防哉陈子桱之续通鉴纲目其知此防乎故崖山之破特书宋亡盖以巴延入临安宋犹未亡也及帝昺蹈海宋始亡矣由是观之陈夀书丞相亮讨贼之师为入防姚燧诋陆秀夫之属为逋播臣者真名教之罪人哉
　　周官调人复讐辨
　　调人之设先儒多疑之愚窃以为此圣人救时之法也当商之季小民方兴相为敌讐周既克商而其遗风未能尽变圣人之心盖以为不许复讐则伤孝子悌弟之心许其复讐则啓胥戕胥虐之暴故立调人之官以排难解纷焉过误杀伤人者在此虽出于无心在彼不免于痛忿故以乡里之民共和解之所以释其怨而觧其仇也其过误杀伤人之畜产者亦然若父兄师长为人所故杀此则必报之仇也故使其避去而不相接避诸海外则重于幽州之流矣避诸千里之外则无异于三危之窜矣避诸异国则不得保其乡井矣为人子弟者虽不得剚刃于其仇亦可以少纾其忿而慰其心矣有调人之令而不肯避是不从王命者也故王以瑞节与调人使执其仇正其罪而驱遣于所当避之地焉若被杀者之子弟既杀其仇矣而仇之子弟复杀其人是往来报复无有已时故使邦国交讐之而不容也杀人而义者如当官而诛大憝执法而戮元奸是皆义也若此者避之它境令其子弟勿讐之若讐之是亦不从王命者也必诛之而不宥焉以其仇奉法之吏也有争鬬而忿怒者亦以和难之法平之平之而不聴者则书其孰是孰非后相报复者则从而诛之焉或曰杀人者死为邦之大法也彼既杀人父兄矣盍以王法诛之柰何使其子弟讐之邪愚曰法有经权情有故误杀人之父可诛也如鲁轨之杀徐达之则不可诛也杀人之兄可诛也如田横之杀郦食其则不可诛也原情以定法因法以求情可也必若逞私忿肆奸威以屠戮无辜则所谓不待教而诛者又何谐和之有哉圣人承衰乱之后矜过误而弛重辟之施縁人情而立避仇之法虑之精而处之当矣
　　成周设官烦辨
　　或曰圣人治天下亦惟本于道化举其纲执其要使鬼神各受其职民物各安其所而已周公之作周礼自巫祝之属以至除毒蛊攻蠧物除貍虫去鼃黾除水虫敺妖鸟烦一至于此岂圣人之法邪曰上古之世草木榛榛鹿豕狉狉生民之害多矣圣人与民同吉防之患凡兴妖而害物者皆在此去焉兽蹄鸟迹交于中国不可以不去也蛟蜃魑魅出而侮人不可以不除也虎豹犀象为民之害不可以不敺也神降于莘墟蛇鬬于郑门鸟鸣于宋社鬼哭于齐阙在春秋战国之时犹有之况上国洪荒之世乎故因事设官以禜祷而敺除之凡以为民也周公之法犹尧擒猰防而杀之也禹驱龙蛇而放之也益烈山泽而焚之也孰谓非圣人之法乎或曰除蠧物用莽草除貍虫用炭灰除鼃黾用牡鞠除水虫用牡橭古未有是法也周公何从而知之曰圣人达万物之理以为除害之方如作舟车以致逺古未有也伏羲氏始为之尝百草以疗疾古未有也神农氏始为之岂有所受邪世儒不务穷理不知古今之异宜乃谓巫祝之官可删硩蔟氏可删壶涿氏可删是以己之不知而果于非圣人也且傩以逐疫不近于戯乎然周礼载之鲁论记之古今行之未有以为非者而独致疑于此数官何哉














　　椒邱文集巻十九
　　钦定四库全书
　　椒邱文集巻二十
　　明　何乔新　撰
　　传【附行状】
　　李泰伯传
