<!-- { "loadSidebar": true } -->
    今天下司王职之官，官立帅，帅立属，制滋久，繁冗日甚。二年春，皇帝以易简之道，大黜冗吏，诏近臣冠惠文冠者四人，分行郡国以权之，所至之邦，刀、布、粟、帛有废供给办，二千六百石得自考课殿最以闻。朝廷重其寄，能其人，以监察御史敬公清明上才，克荷斯任，故自黔中距於南海，久而董之。夏四月辛巳，至於江夏，六月丁酉，驰於岭峤。鄂管连帅御史大夫卢公，辟以高馆，罗以笾豆，搜文以饯之，礼也。先是侍御之至，风威仪棱，江湖飙驰，如霜气肃物，莫不震惕。我大夫政有和裕，赋无逋旷，饔夕饩朝，问候君子，有以见天王之臣，行者以威重，居者以恪敬也。且国家尚兵以来，百万军食，仰给黎庶者数年矣，至於靡弊等剧矣。今群寇底定，人生始泰，如饥肠冻骨，易施饣褐。是行也，轨大中，扇仁风，决滞冤，察贤良，使海隅苍生，沐浴汪者，正在於是，岂独责稽逋之赋乎？小子滥以儒列厕末座，大夫欲卑者得申其志，至猥而命之。载久栖山林，词朴意拙，跪受简牍，伏用汗，然各请赋五言二章，颂皇皇之盛也。
    ○锺陵夏中送裴判官归浙西序
    树生人之本，宠天下之利，盐铁而已矣。非犀切玉之器，操划利病之权，务通泉货，上充天府，下活人命，则不得而居之。国家委中丞李公以王赋之柄，轻重之权，实才授也。去年春三月至於秋八月不雨，关中饥谨。职司忧焉，以豫章、江夏、长沙诸郡，地产瑰材，且凭江湖，将刳木为舟，以漕国储，乃命河东裴从事，承檄拥传，与三诸侯图之。从事名字澜之，风绪高华，中和而深，敬恭文敏，羽翼吏道。始以干局为万年尉，中岁远窜乎南徼，会恩泽下降，李公聆其才而辟之。方今藩维大臣，奉法谨文，所至之邦，朝令夕供，加以澜之礼以持外，诚以发内，温温多可，中无疵吝，故方帅地主，瞻其颜色，听其声气，略去形体，相与欢愉，盏之下，暗然事缉。斯所谓贤士哉若人也，与夫用威造势者，岂同年而语耶？眇眇千帆，从风飞扬，复命主人，宾亦有光。或者云：“勤不报，屈不伸。”馀不信矣。况我公於公揖璋之望，於私敦中外之爱，感叹流落，慨然盈怀，即异日调和鼎鼐，抡才取士，得不与中丞同力合谋也。水国方夏，白波无边，樯乌一动，吟啸千里，主公知非文什，无以纾离志，奉送将归，猥令首叙，腆焉如缺，但欲言鼓韶者之唱调耳。
    ○浔阳岁暮送徐十九景威游潞府序
    道旧者，同志之至欢乎；送远者，有情之至悲乎？二者激人中肠，我独何为锺此怀抱。始馀与徐君识面，馀独一言道合，遂相顾揽，载即亟往候太傅夫人起居。他年，馀及杨郎中偕诣梓潼依李太傅，生亦相从，其於讲道艺，攻阙漏，时上下妻阝中诸山，赋诗举酒，吟啸风月，每至忘形骸也。尔後鸟飞云散，南北四去，邈邈悠悠，凡十馀年。昨馀被命召为江西从事，生乃枉道顾访。病劣不任，罢归浔阳，生亦策马相随。馀有茅居在郡南西岭下，前有芙蓉菱芡，後有高梧大竹，家贫无他具，日为徐君舂黄梁，龠园蔬，居肃数器，相顾下箸，颓然檐下，快然偃仰。至宵夜，即燎薪火，觞白酒，引满之际，更语曩事，襟期浩然，如太古时，人间万累，无非糠秕，斯一何为乐之甚也。徐君侨寓成都日久，常欲扶持尊老，归家洛阳，寒气绵薄，不与意会。有泽潞从事尚书郎郄君士美，生之姑之子也，长材端操，敦好中外，将自兹始，裂裳而从之。开颜未熟，执袂相送。岁暮风雪，独游万里，会面寄书，杳杳何期，又一何愁慕之深也。徐君方厚，有志气，履得醇固，善为文，匿华为晦，叩之乃应，加以身长七尺，声如笙簧，能饮酒斗馀，谈语眄睐，自有标韵，所至之地，方伯牧守洎贤士大夫，莫不为子前席倒屣，即士道其几乎丧矣。况山东望雄，诸侯贤明，举才携隽，树勋当世，豫章之干，宁逃於班输之目乎？厚自珍重，无患知己。崔君行先、齐君照，予之旧友也，郄君士美、卢君顼，予得之友人萧易简也，此数君子，皆以宏才宾画幕中。寒暑推谢，为馀问其无恙否耶？复以是便代双鲤。
    ○荆州与杨衡说旧因送游南越序
    载弱年与北海王简言、陇西李元象洎中师高明会合於蜀，四人相依然，约为友，遂同诣青城山，斩刈蓁苇，手树屋宇，俱务佐王之学。初载未知书，其所览诵，章句而已。中师发明大体，击去疵杂，诱我於疏通广博之地，示我於精淳元颢之际，之道，实有力焉。无几何，共欲张闻见之路，方乘扁舟，沿三峡，造浔阳庐山，复营蓬居，遂我遁栖。二三子以道德相播，以林壑相尚，精综六籍，翱翔百氏，繇是声誉殷然，为江湖闻人。居五六年，载出庐岳，归蜀问起居，中师爱惜离思，振衣相送，溯九江历楚，抵秭归而旋，执之际，互修前志。己巳岁，自成都至，中师自长安侨寓荆州，羁旅相依，各被婚娶，困於柴水。去岁迄今，凶问氵存臻，王、李二生，相次殒零。草堂无主，云林索寞，乡风长想，不知涕之横坠也。噫！青城匡庐，岑际天，下有烟霞，上有神仙。缅怀曩昔逍遥其下，背负素琴，手持道书，掬泉扫石，吟啸终昼。是时年少无事，费傲光景，造适则止，不知其他。孰谓倏忽与中师启烦襟，期晦明，一十二年於兹矣，辞山林，堕尘滓，五变星霜矣。岁月驰於外，忧喜攻於内，动非济当世之务，静不庇环堵之室，泥涂碌碌，视日旦暮，永言念此，厚用惭秽。思欲攀石门之松桂，宿灵溪之烟月，可再得乎？然度者多系乎出处，知几者不滞於进取。前年冬，中师聊整文思起，尝於礼闱间飞声腾陵，噪动公卿，常伯输教，俯授高第。虽不当素尚，亦天路之鸿渐也。世之繇此而进者，必联振六翮，聿求升翥，苟有便捷，跃登青冥十六七矣。中师旅食淹┰，内顾勤窭，策马南向，慰其家室。未几而囊金中罄，庖烟屡绝，乘时蒸铄，将游炎方，又何其落也。相国齐公，挺鸾皇之仪，郁经纬之誉，新荷天宠，镇安越服。执事行业明白，且曰亲旧，或将修假道之礼，不为丁宁结约，求以自辅乎？重慎舟楫，无畏远道。议者云：五岭风候加餐饭，日举醇酒数觞，可以佐助正气。生其志之。
    ○宣城送黎山人归滁上琅琊山居序
    有沃田，有良耜，土膏脉发，凌春而耕之，播童之种，极耘耨之力，其或七年旱，九年水，获不登於秉庾者，此天时也，非为农之不精也；用聪明，端思虑，古先典籍，钻研而求之，以道德为冕弁，以仁议组绶，其名不光，其位不及，身尚婴於贫贱者，此人时也，非为学之不至也。山人诵尧舜之言，服尧舜之行，四十年矣，鬓毛斑白，龙锺布褐，得不曰命之水旱欤？山人名复，气清骨植，凡态不入，揖让应对，甚有素士之风。探赜以知章，居易以安贫，立诚以守晦，服勤以树善。始结茅於滁上，有琅琊山，青泉白石，罗在户牖，耕渔之暇，时时开素卷，饮浊醪，以□霞为宾友，以林籁为箫管，颓然竟岁，不知其他。顷有好事者，日抵其庐舍，莫不丛口一意，颂我中丞崔君之贤明。山人闻风，裹足於蓬户，斋心於宣城，物持短书，候献铃阁。中丞厚德如山，爱敬士大夫，降千乘之严贵，纳缝掖之憔悴，相与谈话，惠其气色，枯株旱草，膏雨。嗟夫！古人云：“国士遇我。”正在此耳，何必他感，然後捐躯乎？况复与其文艺之优赡，慨其羽毛之颓弱，将欲借搏扶之力，鸿渐之势，拔自泥滓，化穷为通，黎君心肠，得不快然哉？中丞下车日久，政成俗阜，仓廪实，礼义立，府中清净，白昼无事，遂甘心於宾客焉。朱轩洞开，四壁风凉，弹弦清歌，络绎行觞，簪裾荷惠，陶然一醉。居无何，山人有归欤之兴，中丞乃抽妙思，动高韵，以大雅之什贶之，文人幕客联和，琼璧组绣，鄙夫知到山之日，猿鹤顾迎，视有喜色也。呜呼！幽兰生於大泽，香薰芬馥，过时不采，摧於蓬蒿矣。黎君隐於滁上，蕴才蓄力，是行不偶，老於风尘矣。去矣自爱，谨侯休问。载卑客也，才识短陋，猥以叙述冠於群什，如处泰山之上，兢惶惴恐之不暇也，敢为首乎？
    ○奉送良郢上人游罗浮山序
    良郢法师多闻强学，风表端净，拔乎出萃者也。始童子剃落，转持麈尾，讲《仁王经》，白黑赞叹，生希有想。既进具，酷自砥砺，加之以聪明迅发，至於修多罗、毗尼、达摩书，杂如是若干种法，上人悉知解。以佛门言之，文学则游夏也，以法将则韩、彭也，异日必能破魔军，阐元风，当来像教，不坠於地矣。甲申岁夏六月，中丞杨公下车长沙之三年也，馀自故山，扁舟一叶，主人舍我於东馆，师荷簦振策，惠然相顾。始见其青莲眼目，水田衣裳，其心则欢如也。次闻纵论，云涌波委，甚严如也。居累日，报馀以罗浮之行，云心不定，稍欲引去。噫！沙门释子，弃捐万臣，携三衣钵，乞食自给，晦宿聚落，朝行乱山，心明境界，何乐如此！悲夫尘劳之士，校名利溺爱，缚区区於寻尺之内，宁复拱怀於方外之游哉？尝闻说者云：有蓬莱一岛浮至，与罗山合并，因命曰罗浮，风烟草树，木有异态。馀未尝践履，其心技痒。师到日为我殷勤手疏，寄北来檀越也。
    ○说玉赠兰陵萧易简游三峡序
