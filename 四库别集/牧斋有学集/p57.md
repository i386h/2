<!-- { "loadSidebar": true } -->
　　余学佛之人也，少览二史，习炎刘、新莽之故，茫茫如积劫事，都不记忆。云美所以名堂之意，未能析也。云美之居，去云岩一牛鸣地。入寺门，平石穹然，晋生公说法处也。生公欲证明阐提佛性，聚顽石演说妙义，石为点头。儒者河汉其言，以为无有。夫石犹能言儒者之所知也，石无口能言，石有头独不能点与？类万物之情而通其变，石可以生人，人亦可以化石，独何疑于听法与？吾尝读列子书，感北山愚公之事。生公说法见摈，列石聚讲，愚公移山之类也。已而为石说法，石为移听，化冥矿为讲徒，则亦有操蛇之神，患愚公之逼而助之也。古之劳人志士，其图事也多迂而无当，其谋身也每拙而无所之，孤行单栖，徨彳亍，往往遥结契于千百世，而高自附于古人。举世之人，见不越晦朔，智不出口耳，闻点石、移山之说，未有不揶揄手笑者也，而又何怪与？尝试与子登千人之座，俯仰流览，一纪之内，光景亦屡迁矣。方升平盛际，游冶骈阗，粉绿杂Ш，歌管交加，丝肉匝。当此时也，山容婵娟，云衣戍削，若迎而笑、若却而舞者，非斯石也耶？丧乱之后，烽烟蔽亏，弓刀戛击，游骑尘腥，清嘉两绝。当此时也，金虎削芒，剑池涸流，若病而喑、若悲而噎者，非斯石也耶？斯石之能点头也，与其能言也，吾与子既目睹而耳聆之矣。顾犹流观炎汉，伫想于巨公，两龚欲起尘沙，不可知之人揖让其间，岂唯愚公掩口，能无为生台顽石所窃笑与？
　　云美曰：“善哉！请书而勒之石。须石之果能言也，驰以告于夫子。”遂序次其言，作《云阳草堂记》。
　　【竹溪草堂记】
　　去宝应百里，而近射阳湖之东，竹溪草堂在焉，李子素臣所卜筑也。滨湖之地，平田息壤，规方数千里，有潮汐以聚其气，有沮洳以流其恶，有稻蟹、鱼菱以脂其膏。风回水袭，土沃民淳，堂之所宫宅也。堂枕箕山之隈。箕山，堕山也，蜿蜒奔属，下饮于湖。堂依山架构，房廊回复，亭池高下。山若委蛇盘折，以相映望。湖光山色，错互穿漏。窗几席，依约浮动。灌木千章，榆柳杂荫；修竹万竿，烟啼露压。此堂之所由名也。
　　李子薄游燕、赵，凭吊陵市，毁车束马，结隐挫名。览斯山也，陵阜延亘，草木蒙笼，部娄隐蔽，岂其上有许由冢乎？临斯湖也，朝而浴日焉，夕而浴月焉。咸池丹渊，犹在吾池沼乎？长竿切玉，明竿四照。抚母笋于龙材，拂霜根之稚子，将无湘泪犹班，而ㄍ管未艾乎？佳日清阴，摊书雒诵；天寒日暮，倚薄长吟。山阳之巨源，惭其把臂；东海之巢父，终焉掉头。斯所以风世五君，接响六逸者也。嗟夫！此世中洞天福地，去人间不远，羽人之丘，君子之国，亦犹是桑麻鸡犬之区也。往者舟车南北，渡长淮，浮甓湖，疏观其流泉夕阳，意必有神皋、周原藏育其中，今果然矣。燕南陲，赵北际，中间如砺，可避世者，公孙瓒之五楼也。仇池之穴，潜通小有，氐、羌之所窃据也。佛言世间深山旷野，圣道场地，世间粗人所不能见，安知洼下之壤，蛙黾之居，非造物所秘恤，以诏世之灵人开士耶？
　　一间茅屋，送老白云，吾将从李子授一廛为菟裘焉。而先为之记，俾朱书刻之竹节。他日杖藜款门，或如张荐逃匿竹中，不我见也，则以此文为征。乙未嘉平月记。
　　【舫阁记】
　　黄子甫及谢监军事，退居淮安，于其厅事之左架构为小楼，颜之曰“舫阁”，而请余为记。
　　余尝登斯阁矣，纵不能二十笏，横半之小窗如窦，上有拱斗横跨。客皆容头俯躬，垫巾就坐，此亦阁之最狭小者也。淮为南北孔道，使车游屐、过访黄子者，未尝不摄衣登阁，履齿相蹑，皆相与抚尘拂几，饮酒赋诗，如高斋砥室，流连而不忍去。尝试穴窗启，俯而视之，泮宫之尊严，制府之雄杰，民居如栉，屋瓦欲流，未尝不攒簇离立于牖隙也。旋而观之，淮阴垂钓之水、漂母之祠、跨下之桥，遗迹历然栏槛之下，可指而数也。又遥而瞩之，长淮奔流，泗水回复，芒砀云起之地，钟离龙飞之乡，山河云物，前迎后扣，榆禾黍，极目骋望，未尝不可歌而可泣也。黄子坐斯阁也，伊吾谷蠡鸣，横剑之壮心，得无有猎猎飞动者乎？既而酒阑客散，焚香晏坐，静观斯阁中坐客喧阗，游目旷远，宽然有馀。如是回心冥契，禅门所谓须弥、芥子互相容纳者，不恍然涌现于中乎？我观维摩诘卧病丈室，见在毗耶城中，四维不越方丈，而人之纵步者，自西之东，自南之北，竟日而不能至。黄子坐斯阁，妙悟斯理，宿昔之筹边说剑，骨腾肉飞，精悍之色，犹在眉宇间，固将如浮云，如昔梦，释然而无所有矣。余将以此阁为黄子之丈室，不亦可乎？
　　客有笑于旁者曰：“昔者韩淮阴贫行乞食俯首，为市人所姗笑。及其葬母，则曰‘度其傍，可置万家’。今黄子架阁如鸡窠鹊巢耳，以酒炙啖过客，使载笔而书之，如楚之岳阳、黄鹤，又抉摘欧阳公之文，以为口实，淮阴人好大言，多夸诩，自秦汉以来，其习气犹未艾乎？”黄子笑曰：“夫子之言则高矣，美矣。客之揶揄，亦可以供过客一解颐也，请书之以为记。”
　　【西爽斋后记】
　　子晋之长子华伯颜，其读书之斋曰“西爽”。厌乌目之嚣尘，招延郡西山千百里外，移置笔床砚池间，其托寄甚远，确庵子记之备矣。
　　余闻之：昔者，周原伯鲁语不说学，闵子马曰：夫必多有是说，而后及其大人。大人患失而惑，又曰：可以无学。无学不害，不害而不学，则苟而可。夫所谓多有是说者，则莫多于家庭私语，闾巷左右塾之间口耳。四寸邮传氵溺，忽然而不自知也。曰“不学无害”，曰“苟而可”，则诗书礼乐之分日薄，而傲隐瞽，日流于小人之归。荀子曰：陋也者，天下之公患也。人之大殃大害也。荀子之所谓陋，马父之所谓苟也。子晋弱冠游吾门，读书考文，没身不倦，可谓能说学矣。有谷贻子，再世不替，诵《诗》读《礼》，亲师乐交，蛾子时术，以劝学为能事。世有君子如闵马父，固将喜说学之有人，而不复以不殖将落，致叹于周之末俗也矣。华伯昆弟，执丧以毁。闻居是斋也，将以为檀庐焉，将以为垩室焉。先人之手泽在是，先人之书策、琴瑟在是，先人之居处、笑语、志思在是。入室而然有见乎？其位出户，而肃然、忾然有闻乎？其叹息之声，明发不寐。有怀二人，又岂在离经鼓箧、操缦安弦之外乎？善歌者之继声也，善教者之继志也，国人称愿，然曰：“幸哉！有子则唯是说学而已矣，而又何他求焉？”
　　余于子晋之亡也，一哭之后，舍南社北，不忍扁舟过南湖。今于华伯之请记，称道古人之言以懋勉之，既以幸子晋之不亡，而山阳闻笛之悲，亦可以少自解也。作《西爽斋后记》。

　　●有学集卷二十七
　　○记
　　【河南府孟津县关圣帝君庙灵感记】
　　丁酉腊月，余自金陵遄归，王学士藉茅过别，述关圣帝君灵感事，而有请曰：“孟津城中有帝君庙，土人号关爷庄。壬辰冬，亡兄无党病剧，无咎徒跣谒帝，撞钟伐鼓，请以身代。十二月十五日，兄殁。十七日，无咎复撞钟伐鼓，泣告帝曰：‘亡兄已矣。妾有娠四十日，一线血胤，男女未可知也。无咎未有子，而二妾皆有娠，倘徼恩于帝，无咎生二女，亡兄生一男，则亡兄不馁矣。无咎愿终身无子，且捐三千金修庙，以答神贶。’壬辰腊月廿四日，长女光生。癸巳六月十四日，次女串生。闰六月三十日，亡兄子之凤生。无咎捐金修庙，斥三楹为七楹，崇台绰楔，岿然改观。乙未腊月，无咎出司浙臬，举一子。丙申元日，别帝而祷曰：‘无咎故不愿有子，而亡兄之子弱如，不能两存也。愿殇己子而长兄子。’撞鼓号兆，津人见者皆泣。四月抵浙。六月，无咎子殇亡，兄子头角崭然，如有神相。今年，无咎复举一子，非所敢祈也，请夫子为之记，刻石庙门，以诏介众于是。”
　　谦益乃抠衣捧手，作而言曰：“呜呼！藉茅有请于帝君，一不应而再应。而其应也，胎位错互，殇折践更，人谋鬼谋，余取余求，若参语而诿，若交手而博易，岂不异哉？虽然，非有异也。人神之道一也。藉茅之事兄，犹帝之事，昭烈也。当其捐躯殉兄，血泪沾洒，帝固已心许之矣。人心天日，风义感荡，帝不忘昭烈，忍遗藉茅，于是乎ツ肆应，曲如所请，俾得以遂其志而行其义。世人以为惊动奇绝，而帝之于藉茅，则固不违其诺责而已矣。故曰“非有异也”。其不许其以身代者何也？世运下恶，赵孝、邓攸之徒邈矣。有一于此，上帝之宝臣也。吾闻上帝以时月巡省阎浮提，孝友顺祥者多益天众，则喜否者益修罗。众则忧。帝君，上帝之耳目也。其忍听藉茅之请，戕吾宝臣乎？祈女而女，祈殇而殇，帝不忍孝友之士多所折阅，诒以美子，偿倍称之息焉。神有目，天有眼，无曰帝有醉焉，梦梦已矣。神之所以旌藉茅也，藉茅其终，夹辅尔德，用飨于上帝，未有艾也。嗟夫！儒者大冠，如箕破，因果报应，以为乌有。周公之求代武王，不曰“多材多艺，能事鬼神”乎？文王之语武王，不曰“我百尔九十，我与尔三”乎？以儒理裁之，则文王、周公岂非荒唐谩谰之尤者欤？儒者雅言天曰理乎，尔神曰气乎，尔庙貌曰象设乎，尔孟津之庙，垂旒衮衣，神明赫者，亦土木偶人乎？藉茅徼福假灵，撞钟叫号，求之于理乎？求之于气乎？蚩蚩之氓，闻兹灵感，靡不目张齿击，趋风肃拜，而读书谈道理者，或然或疑，岂不悖哉！
　　谦益为举子时，梦谒帝北台上，取所乘赤兔马揖送，锡鸾之声，醒犹震耳。厥后氵存更闵凶，诏告不绝。今因藉茅之请，本天咫，征神逵载笔而为之记，或亦神之所不吐也。按祀典宜称汉前将军汉寿亭侯壮缪关公，今称帝君，遵奉神宗显皇帝加封典册，亦以从众望云。
　　【扬州石塔寺复雷塘田记】
　　隋高祖分布舍利，命天下三十州同时起塔。扬州于西寺起塔。今石塔寺，其故址也。隋、唐以来，坏成不一。崇祯己卯，兵使者鄢陵郑公发愿修复，掘地得天四年石幢，及小金瓶、舍利延三昧律师唱缘鼎，新舍酒肆斥为伽蓝末法中希有事也。近寺有雷塘田一千二百五十五亩，寺僧开垦，作常住田。乃者开荒，清丈僧奉甲令估纳价银一千四百五十九两，士人以备赈碍塘为口实，蜚讼不已。节镇牒下，道府往复勘核，断归常住，立榜晓谕，勒石寺门曰：“自今豪右奸人借端吞占者，罪无赦。”高座法师介立旦公住持是刹，属余记其事以示永久。
