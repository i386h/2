<!-- { "loadSidebar": true } -->
　　一自宣德十年正月初十日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗人命不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之
　　一自洪熙元年六月十二日以后官军幷旗军将军力士校尉舎人余丁人等除犯反叛党恶土豪人命不宥外其余有犯发遣各处充军立功及哨了等项者尽行宥免复还职役
　　一署都督佥事事都指挥署都指挥佥事事指挥悉与实授凢在京优给故官儿男仍于本卫所关支俸给
　　一文武官吏旗校军民匠作人等有为事问完见做工运砖运粮等项及鎻镣工匠不关粮赏常川做工者悉宥其罪官吏复还职役犯枉法赃罪者罢归为民军还原伍匠仍当匠民放宁家
　　一文武官员幷总小旗有为事已复职役住支俸粮及支半俸者俱照旧关支
　　一自宣德十年正月初十日以前逓年亏欠农桑诸色课程户口盐粮盐钞及嵗造拖欠幷追赔段匹纱罗防绢等项倒死马驼驴骡牛羊亏欠孳牧等畜及未纳各项赃罚冐支官钞偷盗官粮及中盐罚纳钞贯追赔未完段匹等件尽行蠲免
　　一内府各监局逓年办物料工部等衙门脩造军器乐器船只等件幷一应采办买办生漆银硃皮张竹木柴炭等项逓年拖欠屯田子粒及鱼油翎毛青碌铜铁顔料桑穰席麻竹木芦柴嵗进野味及买办追赔胖袄袴鞋试验不中弓箭及幷漕运漂失粮米军器等件悉皆蠲免如已办在官者野味解京其余就于所在官司仓库收贮
　　一天下一应课程及门摊等项俱照洪武年间旧额徴收不许指以钞法为由妄自增添违者罪之其有湖泊坍塌淤塞等项及人户消耗亏欠课程者从实查勘即与开豁
　　一各处诸色课程旧折收金银者今后俱照例收钞一各处买办诸色纻丝纱罗段匹及一应物件幷织造段匹抄造纸劄铸造铜钱烧造窑器煽炼铜铁采办梨木板及各处烧造器皿买办物料顔料等件悉皆停罢其差去内外官员人等即便回京违者罪之
　　一各处闸办金银硃砂铜铁等课悉皆停罢将坑冶封闭其已办完见收在官者金银硃砂就令差去人员管领来京铜铁于所在官司寄库差去闸办内外官员人等即便回京不许托故稽留若系洪武年间旧额嵗办课银及差发金银不在此例
　　一各处造作除军需外其余尽皆停罢今后非奉朝廷眀文一毫不许擅自科扰军民违者罪之
　　一各处打鹰及打捕鸟兽采取虫鱼花草果木山石之类诏书到日悉皆停罢差去内外官员人等即便回京所占用官军各回原卫所管事着役民囬原籍当差不得稽留违者罪之
　　一各处孳牧马骡驴牛羊等畜及北京河间保定等处军民见养征进所获牛羊诏书到日即令军卫有司提督牧养原差去管养内外官员人等即便回京毋得托故在彼生事重扰军民
　　一惜薪司光禄寺等衙门原差柴炭芦苇荆条等项自宣德八年十二月以前拖欠未完者悉皆蠲免宣德九年正月以后悉减半送纳内官等监局坐土茜草暖桦皮及桦木等件悉皆停罢
　　一各处宣德九年被水旱去处取勘的实将税粮及屯种子粒尽行蠲免缺食贫民有司量给米粮赈济
　　一民间因有事故人户抛荒田土即从实取勘开报除豁税粮另行召人承佃如系官田即照民田例起科
　　一各处抄没官房及没官牛只年逺倒塌及倒死者所纳房钞及牛租取勘眀白即与除豁
　　一各都司卫所下屯军士正粮子粒一十二石给军食用不必盘量止徴余粮六石附近军卫有司官仓交纳
　　一各处逃移人户悉宥其罪许所在官司首告回还原籍复业免其差徭一年其本户亏欠税粮等项尽行蠲免
　　一逃军逃囚逃匠人等诏书到日为始许两个月内赴官自首与免本罪军还原伍民还原籍匠复本业其人匠有因在逃问发充军当匠者一户止存一名当匠其余放免
　　一各处原编轮班人匠内有一年一班者今后江北人匠照旧轮班江南人匠俱以二年轮一班其各监局在逃诸色人匠为无正身有勾户丁二三名当匠者止令一丁当匠其余放免但是该发充军行提未到者悉皆宥之
　　一在京做工军夫照例更替营造山陵毕日悉皆放回
　　一见起在京做工人匠除选带家小幷把总髙手与应用营造山陵人匠及该轮班上工者存留外其余尽数放遣仍照旧轮班不许指以朋合编班为由一槩拘留若髙手人匠及各色人匠果有年髙者亦即令放遣其见在做工失班罚工者免其罚工止当正班满日放回违者罪之
　　一自宣德九年以前各处凢承勑旨及勘合起取军民人匠悉皆停止如已行在途亦令回去军还原卫所民还原籍
　　一军官为事去年冬曾随大驾出关巡边例应调者免调悉令放回原卫所
　　一各都司卫所自洪武年间至今差去勾军不回官旗人等限两个月以里赴所在官司首告悉免本罪令各回原卫所管事着役
　　一逓年有犯罪发去摆站及充逓运所夫膳夫军伴等项役满者即便放回违者罪之
　　一差出买办造办采办内外官员人等有在各处私占官民田地及起盖房屋隐占军民诸色人等作打捕户养户名色使用者诏书到日官民田地各复其旧房屋入官隐占之人俱复本役违者治以重罪
　　一宣德十年正月初十日以后官吏人等犯罪充军者止终本身
　　一农桑学校有司宜加劝勉务求实效勿事虚文一军民有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈济凢军民八十以上者所司给与绢二匹绵二斤酒一斗肉十斤时加存问其有为事编发为民种田年七十之上孤寡无人养赡者放回原籍
　　一各处有孝子顺孙义夫节妇开具实迹奏闻以凭旌表
　　一官员军民之中有懐材抱德或屈于下僚或隐于山林所司以礼荐举赴京量才擢用
　　一凢军民利病许诸人直言无隐
　　一各处军民有为追赔孳畜税粮等项被官司逼迫不得已将男女妻妾典卖与人者诏书到日官司即为赎还如男女已成婚配者不在此例
　　一法司问拟罪囚今后一依大眀律科断不许深文违者罪之
　　一各处军民匠役人等有因饥窘及受官司逼迫不得已逃窜山林或啸聚为非者诏书到日悉宥其罪令各复业着役免其差役二年所司善加优恤不许生事扰害违者罪之
　　一各处边将及军卫头目务要抚恤军士严饬武备谨守地方其有功及怠事者具申朝廷以凭赏罚
　　一有司官吏务要公勤廉慎爱恤百姓不许阿附势要輙有科扰亲临考察官员务求实迹以辨贤否如有狥私枉法颠倒是非者必治以罪
　　呜呼自古生民获福咸由君臣同心同徳图厥成功亦罔不在初尚协嘉猷以隆邦本诏告天下咸使闻知宣徳十年正月初十日
　　上两宫尊号封诸王诏
　　奉天承运皇帝诏曰朕以眇躬嗣登大寳稽古帝王致理之要亦惟尊尊亲亲表正大伦封建宗藩巩固王室厥有彛典万世攸同仰惟圣祖母皇太后大德格天锡之全福以济我国家保佑朕躬圣母皇后协相先朝用植邦本徽音嗣着大典攸崇谨上册寳尊圣祖母皇太后为太皇太后圣母皇后为皇太后复念本支实资藩屛今册封弟　为郕王平阳王　嗣封晋王保宁王嗣封蜀王其余郡王应封袭者次第颁封于戱崇孝敬以隆天叙之尊敦宗室以重维城之寄爰推仁泽咸及庶邦所有合行事宜条示于后诏告中外悉使闻知一各处宣德七年十二月以前拖欠税粮及一应钱粮草束除起运实数幷见送在官者就于所在及起运所至仓分收纳其未徴及未纳者悉皆蠲免
　　一各都司卫所官军今后除哨嘹备御及屯种操练幷有勑旨及眀文差调外其余一军不许私役一毫不许擅科若有指以差调脩理为由私役种田及采打木石烧造甎瓦等项擅自科差者令廵按御史及所在按察司官廵察具实奏闻悉治以罪
　　一公侯伯亡殁其子孙例应袭爵者吏部兵部取勘奏闻即与承袭不许稽延
　　一各处总兵镇守备御都督都指挥及都司掌印都指挥自宣德元年以来不曾陞用者各具实迹以闻量才擢用
　　一凢军职子孙弟侄除应袭外其余果有精于兵畧武艺者许所在官司举送兵部试验擢用
　　一自洪熙元年至宣德十年正月初十日止军职有为事发做为事官及降除幷降充总小旗者悉复原职其犯反叛者不在此例
　　一文职官员年未及七十老疾不能任事者皆令冠带致仕免其杂泛差役
　　一各处卫所军士事故该勾补者若丁尽户絶幷山后等处人民挨无名籍等项已经三次保勘无凭勾解者军卫有司即与开豁不许假此为由故意展转扰害良善违者罪之
　　一比先有为事文武官吏军民旗校人等发交阯充军在逃及散漫不曾首告着役者许赴所在官司首告就于附近卫所收操
　　一各处有缺食军民人等不得已相聚为盗强夺人财物及揑造妖言诱惑平人骗要财物者诏书至日悉宥其罪军还原伍民还原籍今后若不改悔仍复聚集为非俱照原犯罪之其已拿解在官者不在赦例
　　一大同见养羊只该部取勘见数交付所在官司暂且收养仍开报光禄寺陆续取用原管牧放内外官员军民人等各回原职役
　　一水旱灾伤之处并听府州县及廵抚官从实奏闻朝廷遣官覆勘处置并不许巧立名色以折粮为由擅自科敛小民金银段匹等物那移作弊侵欺入已违者罪之
　　一各处山塲园林湖池坑冶及花果树木等件原系民业曾经官府采取见有人防守及禁约者自今听民采取不许禁约其防守内外官员军民人等各回原职役
　　一北京及山西宣府所属地方产木山塲除山陵禁约外其余去处听人采取仍依旧例抽分不许妄自增添违者罪之
　　一各处总兵镇守官等处自宣德十年正月初十日以前有勑旨采取及造办买办一应进用物件悉皆停罢
　　一今后鹰犬及珍禽异兽等物不许进献
　　一自今各处总兵镇守备御等官并不许指以进奉为名擅自打围飞放蹂践禾稼扰害军民违者罪之
　　一民匠比先为因在逃编发武功三卫充当军匠者待营造山陵毕日仍充民匠就于在京居住依例轮班
　　一各处平民有被人挟讐妄报为匠及医士厨役等项名色幷妄指同名同姓为军者虽见有该部文书坐取有司即与审勘开豁不许一槩朦胧妄报违者罪之
　　一府州县官有廉谨公正能恤民者亲临上司宜以礼待仍具其政绩来闻以凭陞擢
　　一凢诏书内寛恤恩典及合行政务有司当一一遵行不可作疑生事刁蹬失信于下违者必罪不宥宣德十年二月初十日
　　太皇太后谕二兄书
