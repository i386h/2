<!-- { "loadSidebar": true } -->
　　闽中盐利前按臣徐鉴有题本部有覆诸商之告急者接踵盐司之持论者甚长一经查催动踰岁月所称增引增课者祇腾展转靡定之文衍迁延不了之局而已国家何日得丝粟之益哉夫共为臣子分宜急公且值时艰谊期共济输攻而墨守非所以协恭也暮四而朝三尤非所以报主也今反复抚按代题之疏而平心论之苟六帮之期密而或滋纷扰原可以六帮匀入五帮苟依山之引开而无妨正课自可以依山明称附海本部岂有苦为坚持故相违拗之理耶即所称行盐之地原狭岁入之数无定欲以新增课银一万四百八十四两六钱三分零每年先截出五千二百两并入旧额解数共银二万七千四百两仍分上下两运依限起解其半尚有余银合候追完留贮司库俟新引销尽结算多寡尽行类解夫是役也按区处之有方知情形之不诬安见本部之不从而烦称极指排部议之为过求则误矣复于有言不尽之中并徐御史原题而有饮恨之意又误矣夫时事深可攒眉救济不容歇手得寸则寸得尺则尺本部于该省乃嘉其可与言而细为之商且因以风厉各省使共着急公之谊非曰因该省自欲增引反为无已之求也使自增者遂致过求则自匿者反为得计毋论非本部所以自处亦岂所以示人哉总之天下惟实心可以济事惟公论可以服人如不深究国事之何如而各爱其情谁则无口盖兴漳泉不食官盐地诚狭矣然采诸舆论询诸土人佥云旧额三年开中之引止足供年半之用即增官引亦不待三府而后办也又谓徐御史议年增七千亦未然之限数非已试之成规是原题徒梦说矣该司祇因部有四千之加遂激为减半之请使其时部不议加止以原题从事奉行否耶至于谓行盐地狭商灶告困徐御史忽有添引增课之请盖意在减帮以通商因借增课以裕国夫盐以引行者也课随引增者也引诚足用何为议增商乐增引何难于课如徐御史意主惠商固当直请减帮何苦更称增课反而求之可得吾心矣虽然此不足深论也当太仓如洗之时有稍肯自献其情略可补助于国如行广莫绝人之域见似人者而喜矣岂于眞人而忍为督过乎故本部今日亟求同志共济艰难岂向同舟自为矛盾该司匀帮开引及岁解之数既经抚按代题合无尽如所拟庶局得早结课不久悬惟是调剂其中行之无弊则更有可言者在焉一日小票当永革也盖行盐以引祖制也易而用票权以佐一时乏引之急实以滋无穷滥觞之弊该司谓抵票原不纳银引到照数扣凿票即停止诚若是则无弊矣何诸商众口一词不曰致用小票私贩横行则曰私贩小票交插如云岂小票之与私贩相因而起有侮而动耶即按臣李凌云之疏亦曰抵票之设弊窦实多自具题以来臣衙门已不发一票其语可味也大约作法于公其弊犹私作法于私弊将何极代引以票可作法耶故闽中业已增引票即永革尔一曰私盐当严禁也夫行盐者帮也而买盐者各县之水客也如客之期不爽则帮之行自速人情趋利如骛抑岂有好自爽其期者探本遡原私盐实为之祟耳故销盐苟易于流水买盐何难于集云私贩不敢驾一而行三官盐立见六通而四辟乃今各县只听民便多食私盐帮期迟滞悉繇于此该省疏中亦扼腕谈之夫明知其弊而徒付浩叹怯于塞私窦而勇于减度支为人臣子当如是耶考成之法具在严而行之销引不及数者照例参处私盐自杜又何忧帮期哉一曰多装宜严禁也闽中盐包二百一十觔为一包岂非定之于官者耶柰何明为定而不坚为持装包大小总听各商之手守法者或如其常枉法者遂倍其半夫多而有利谁不愿多且多而无罪谁甘其寡包既踰额盐自难销卖盐之路渐壅买盐之心顿冷谁谓盐包可不问也今须严禁盐包更易盐桶定以二百一十觔装为一桶多装者以私盐论则盐尽归公帮无不利矣一曰引目宜速刷也商人办课领引下场全赖夏秋二季风顺可乘延至朔风盐重船伤且有性命之忧宁直资本之虑乎夫总此引目也犹之与人也以无谓之迟回贻莫控之愁苦是何说也善理财者方参先后之着而妙缓急之用今乃悠悠忽忽为此徒损于商无益于国之事谁司盐政而事至此乎自今每年应给引目移文速刷使众商不忧失时自不忧丧本在当事者一加意耳一曰请乞当严禁也招商中引国有成规从未闻引而繇于请乞者八闽何事乞引成风乡绅举贡投柬请乞不下百余家相沿不美之俗共掣盐官之肘彼刦于积威者断不肯以金穴为瓦注何难以官引作人情或送三五十道或送一二百道既以弭谤复借市恩不知引必四百道方成一封今有力者抵掌瓜分各深藏而坐待高价收盐者沿门恳买必经月而始集一封毋论需弥急而售弥缓备尝掯勒之艰更且引虽集而时已后无柰风涛之阻司催应帮商遭严比不平之鸣所自来矣亟宜复招商之制绝请乞之门使商承领全封趁便下场诚今之急务也一曰土商当急恤也盖盐为官盐引为部引课为国课商为祖商繇来非一日矣据商人张天福等所称异地猾商窥知多利撺入占引官盐为名实借私贩轻价厚售以致祖商凋零是可不为处乎目今新增三万余引固欲以通商之计为裕国之猷但欲使朝廷有实利必使凡盐皆官引欲官引尽通行必使土商皆复业如不声明饬法眼前新增之引复归猾商兜占勒价掯卖指名引多故迟国课以图将来复行减罢是可恨也更可虑也亟宜令在案祖商坐名认引给文赴南京刷引每名认实四百八十道领回本省纳价办课则奸豪无窃入之门而国课有实收之益盖为国非为商也此六者皆八闽之对症盐法之须知而犹有事关大端举世迷焉不以为非其实不通之极万难容忍者则兴漳泉之不食官盐也夫三府不食官盐在土之人盖云盐其土产耳守土之臣盖云事从民便耳然利权非散主之物则凡盐皆属官利不问其土之产不产也引饷原养兵之资则凡民皆食官盐宁问其利之便不便乎查大明会典三府皆行盐地方也宏治十四年令福建盐场商人中到引盐以十分为率五分派与福兴漳泉四府一州五分派与延建邵汀四府各地方行卖万历三年设运判一员驻札黄崎分司将黄崎分司运副移驻水口运同移驻泉州专督理泉漳二府盐务令典昭然不揭诸日月乎再按外内诸臣次第建白成案可考者则该省官盐之议开议通非止一番祖制之若明若晦非止一日矣先年官盐止西路水口一港至嘉靖十四年运使娄志德议呈白御史题准开设东路黄崎镇港官盐嘉靖二十六年又运使姜恩议详通行南港官盐万历三年又奉勘合开设东路分司通行泉漳兴化三府官盐合观前后事体递变大要于祖宗之制既因传之久而渐湮者又因湮之久而渐开特事有彼通而此格议有将行而中止尔总之即所开之名为官盐则未开之为私可知也东南二港可继西路而开则兴化泉漳之当一并通行又可知也柰何令典明悬而竟同画饼条议屡及而终置覆瓿曩犹闲闻通行之议以为空谷之音至今则渐积久矣耳目恬然不知世闲有官盐事矣不食者晏然无不安之心持论者公然无负愧之色极重之势既成难返则大难之端其谁敢发耶夫论天下事当以天下之见论之天下大势如人周身一处不通全体受病宇内有司虽各为分理而所治者皆朝廷之事也所供者皆朝廷之用也不偏据其肥瘠乃共凑于富强故祖宗之制彼此通融远近辐辏饷九边者不皆近边之氓食官盐者不必无盐之地天下一家计当如是尔何为臣子者之未解也凡起制科孰无远志不患不轸念民瘼特患不通达国体迩来附近盐场州县每以便民动请包课总之不达国体所致然不销引而包课犹有不安之意焉岂如兴化漳泉寸课未输径以不食官盐正告天下也故本部今日从旁观以论当局据国体以衡时弊不食官盐四字诚不欲闻三府再出此语诚不忍见三府终被此名也此地方诸臣之所当亟宜遵照祖制复行盐之典以济军国之急者也要而论之天下事治于有法而天下法坏于有私私之为物其窦多其味膻其势悍在天下无处不受其破败而盐司为甚盖利之薮则弊之丛也在盐司无处不受其破败而闽中又为甚盖去天远则法纪疏也本部所陈繇前六款阴以私而属餍于陋习之中繇后一款明以私而横轶于令典之外此即国处丰盈且不可训矧太仓悬磬边士脱巾持筹者以大声疾呼之情望被发缨冠之谊该省亦同室也而能晏然乎夫法固坏于私而治私还以法法非为一方设是通天下计之者也法又非自今日设是繇祖宗制之者也地方诸臣于盐之一事经纬曲折总归诸法痛惩积习于八闽更始则新增之引更难敷待引之盐而散漫之盐尽收为公家之用又何必鳃鳃焉忧新课之不易办而使原题成半解复以结算待三年也 

　　○辽饷召商议 

