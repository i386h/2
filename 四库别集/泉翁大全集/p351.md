<!-- { "loadSidebar": true } -->
　　维嘉靖三十四年，岁次乙卯，二月丙寅朔，越十日乙亥，前南京兵部尚书湛　谨以降香一炷、金币一束，寓告於钦封欧阳太夫人刘氏夫人灵筵曰：嗟维夫人，秉德温良，笃生约庵，文武材长。总督两广，惠及田狼，生祠报享，矻於大荒。瓦氏请文，勒碑皇皇，?历中外，邦家之光。凡所施布，母泽甘棠，临行百金，赠我牌坊。谢请移建，白云书堂，遐不作人，母德不忘。进大司空，母名益扬，立身行道，母教愈彰。圣善在阃，功在庙廊，不有贤母，孰有贤郎？孟母告逝，子舆奔乡，帝建祭葬，贲於幽房。生跻上寿，没享蕃昌，貤封未艾，[极]品之章。无疆之休，作善百祥。尚飨。 
　　
　　奠梁观光文 
　　
　　维嘉靖三十四年，岁次乙卯，三月丙申朔，越十一日丙午，前南京兵部尚书湛　谨以炷香一殽酒之奠，告於故善士观光梁君之灵曰：於乎！观光之讣，闻之后时，老莫奔哭，宝安之涯。嗟夫！观光善士也，身寡逸行，口寡逸言，昔教子弟，雅饬循循。自凡莞士，来学甘泉，或以方人，观光不然，善之大者，庶在斯焉。孰谓一事？纪纲五伦，毋曰不显，察流知源。然则观光之为善士也，夫何厚颜！子昔来学，失仆而归，遂未究竟，命也奚悲？俯仰今昔，感念吁欷！寓奠心曲，无论菲仪，遣使代致，观光其歆之。 
　　
　　会奠周荔湾文 
　　
　　维嘉靖三十四年，岁次乙卯，四月乙丑朔，越六日庚午，会末前南京兵部尚书湛　等谨以炷香束帛、特羊牲醴、粢盛庶羞之仪，奠告近故会长安吉州知州荔湾周先生之灵曰：呜呼！岁月屡迁，幽明顿异，昔创会约，祝圣大义。上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报君，庶助化理。公时同然，共成胜事，曾不五载，公即告逝。同会生恩，哀伤曷已！惟公忠信，礼义廉耻，出守名邦，困穷子惠。居谢公门，闭户城市，一经教子，魁联科第。五马行春，世济其美，荣跻上寿，备臻繁祉。生顺没宁，何复遗?？报讣匍匐，会奠一觞。尚飨。 
　　
　　禺山书院兴工告土地文 
　　
　　维嘉靖三十四年，岁次乙卯，四月乙丑朔，越十五日己卯，前南京兵部尚书湛　谨以三牲果酒之仪，昭告於禺山土地之神曰：峨峨禺山，番山维邻。维番降灵，以作多贤。独此禺山，汨於人寰，未有受气，几千百年。天作地藏，以遗其人，神启我衷，独识其真。负阴抱阳，粤应嶙嶙，拜兹神贶，感激何言！吉日良时，百堵孔殷，维神降祥，永於千春。尚飨。 
　　
　　禺山书院上梁告神文 
　　
　　维嘉靖三十四年，岁次乙卯，六月甲子朔，越十二日乙亥，前南京兵部尚书湛　谨果酒三牲之仪，祭告於禺山土地之神曰：禺山之下，祠宇亭亭。既拜神贶，载相我成。阴阳维和，栋宇聿兴。天道常清，地道常宁，(曰)[日]东月西，往来常明。庇我后人，赫赫斯声，佑启无疆，维平之祯。尚飨。 
　　
　　会奠林素隅文 
　　
　　维嘉靖三十四年，岁次乙卯，六月甲子朔，越十四日丁丑，会末前南京兵部尚书湛　等，谨以炷香束币、特羊牲醴、粢盛庶羞之仪，奠告近故会长福建盐运副使素隅林君之灵曰：呜呼！岁月屡迁，幽明顿异，昔创会约，祝圣大义。上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报君，庶助化理。公时同然，共成胜事，曾不五载，公即告逝。同会生恩，哀伤曷已！惟公乐只，莆阳孔迩。历参司仓，储积是峙。念兹懋庸，特阶褒美。茂荫桑梓，光耀闾里。嗣陟华台，吏乾继李，爰守名邦，视民如子。倏副闽运，今同(淅)[浙]使，实典国课，明命伊始。云何长梦，一寐弗起，昊天不吊，哲人其萎。生顺没宁，何复遗?？报讣匍匐，会奠一觯。尚飨。
　　
　　甘泉先生续编大全卷之十六 
　　
　　门人顺德何鸿校刊 
　　
　　五言古诗 
　　
　　龙江关檃括与诸同志临岐语留别，兼似冼奕倩。是别也，曾君汝檀、张君邦瑞、吴君藩、吴君麟、陈君一贯、苏君朮、王君畿、杨君成、陈君锭、赵君伊、郑君淮、徐君世礼 
　　
　　　学主忠信，此外无余事。中心谓之忠，心中便无伪。别名为至诚，纯德合天地。问心何能中？休休无事是。不信临岐言，自观自然自。 
　　
　　访甘泉山留题山房 
　　
　　我如笼中鸟，促促三十年。非无啄玉粒，所性有不存。一朝主开笼，万里快孤骞。脉脉念故林，遥遥访名山。托身贵得所，终结三珠缘。 
　　
　　留题甘泉麓馆与诸生 
　　
　　朝跻甘泉山，暮憩甘泉麓。临岐语斯须，别绪乱心曲。大道贵默成，无言意自足。汨汨东川水，日夜注大渎。粲粲桃李花，成溪继来躅。况有六字符，何用再三渎？大道靡声臭，万物自发育。 
　　
　　访史燕峰玉阳山房留题 
　　
　　□曹开洞府，到我得归年。秉烛将□入，通宵□□□。望中迷去路，行处有开先。满地皆瑶草，浑家是□□。树灵知阅世，潭静学渊泉。借得一眠地，都忘七洞天。 
　　
　　纪游三胜三胜者，甘泉、张公、玉阳三洞也。 
　　
　　鸡鸣发湛渎，迤逦过五桥。平澜渡东泛，水怪不为妖。鸣桡入溪口，随处有幽讨。洒落观众胜，玉阳乃渊薮。舣舟湖陂，问津津自知。荒屋八九间，为仲通茅茨。濯缨甘泉头，濯足甘泉流。跏趺憩泉舍，於以澄心游。作诗诧张公，奇怪还虚空。高歌倚岩石，天为起悲风。驱车玉阳去，第一观灵树。如何藤累之？一千八百。水石处处光，玉潭蛟龙藏。安得鞭此龙，为世济旱荒？瑶台吾爱之，玉在石中辉。持献三刖足，卞生徒尔为？宴坐湛然堂，借眠在东房。诸子歌泬□，眠云侍我傍眠云乃所题恭甫卧室也。。 
　　
　　题虎丘剑池 
　　
　　磨剑剑器利，磨心心剑神。剑利一人敌，心神敌万人。荒哉吴王志，剑术与谁论？ 
　　
　　过钓台有感 
　　
　　昔年过钓台，作诗感光武，乃不知故人，谏议竟何取？狂奴昧平生，□[不]□□□□□□先生，与之论出处。有友如文叔，安忍以相负？而况天下君，一正万国度。怀仁辅义言，炳炳照今古。人己性两成，合内外之道。孔孟所皇皇，人孰知其故！ 
　　
　　同冼奕倩沉汝渊黄仲通王子敦西湖泛舟访孤山由长桥至江上 
　　
　　肩舆何翻翻？晨趍钱塘门。逍遥湖上舟，三五同心言。歌鼓中湖发，四岸渺不闻。孤山故无恙，猿鹤可复存？逋仙骨已朽，湖月悬诗魂。古人不可见，念此令心烦。乐极仍生悲，维以罄芳樽。 
　　
　　访阳明先生天真精舍 
　　
　　迢迢访天真，历历登高堂。洒落南高峰，睥睨临钱塘。地位高且深，如道不可量。哲人久已逝，山水空遗光。龟畴列方左，显设天文章。平生未一试，千载怅相望。我来增感慨，久要不可忘。陈词之不足，继以奠心香。 
　　
　　过草萍驿作 
　　
　　忆年逾知命，趍召过草萍。是时圣作初，万物睹休明。草木似欣若，邑民暂咸宁。往来二十载，惴惴复兹经。闾阎非故庐，山川失旧青。问此何为然？大吏多诛征。时节方白露，寒气早盈庭，只恐霜雪至，百卉同凋零 
　　
　　观广信南岩谒文公祠 
　　
　　在昔紫阳子，偶尔观南岩。所至留胜迹，仰之如神仙。后贤何为尔？世远定其天。噫子倡斯道，鸾胶续断弦。一朝起祸阶，众欲杀其身。时贤何乃尔？时在势则然。古今如同天，古今何异焉！炯炯是非心，三代见斯民。我来寔感慨，感慨成长言。瞻像遶三匝，泪下如滴泉。 
　　
　　题车盘驿 
　　
　　一百八盘路，夜半到车盘。俯若入地户，仰若登天门。我心无俯仰，中夜恒存存。 
　　
　　谒武夷五曲文公祠有序 
　　
　　　　　时同者秋官冼君桂奇、乡进士谭生潜、儒者黄生云淡、谢生显、王生元德也。 
　　
　　泛泛武夷舟，进进五曲流。恢恢大隐屏，高高天柱头。陟彼大雅堂，展拜瞻前修。失时乃有得，在道不同谋。是孰与仲多？俎豆垂千秋。我来寔仰止，卜邻宅一丘。仙掌所卜岩名先相招，跨鹤从天游。后庵名三香奠心曲，形行神已留。顾谓冼子辈，定策与我不？ 
　　
　　题梅崖为周节推琦 
　　
　　桃李非吾爱，崖君亦爱梅。暗香无俗韵，实鼎不凡材。倾盖真如旧，欣然得老怀。爱梅吾自性，君恰住梅崖。 
　　
　　问天有序 
　　
　　　　　来时八月初二日过分水岭，归时初五日过分水岭，各南北晴雨分截，怪而问之 
　　
　　来时分水北，北雨南晴天。归时分水南，南雨北亦然。水分地势耳，雨分谁使焉？若谓云致雨，一山云何分？若谓天区别，荡荡理何研？ 
　　
　　还自武夷访鹅湖书院谒朱吕二陆四先生像惜其会讲不合而去 
　　
　　鹅湖亦蕞尔，大之三四公。天自并流运，人须别异同。无心云自在，得意水潜通。凭将观水术，到海看无穷。 
　　
　　还自武夷道中以英雄回首是神仙之句分韵得英字 
　　
　　今生千载下，缅怀三代英。大道方为公，人人信其情。宇宙何辽邈，忽逢三五更。惴惴畏人途，欲语复吞声。前村多荆榛，虎豹尤纵横。白日食人脑，我车行且停。 
　　
　　又得仙字 
　　
　　是凡不是凡，是仙不是仙。昔余得中路，正在仙凡间。自兹积阴功，七十有五年。中岁不如愿，牢笼堕风尘。恭承主嘉惠，诏许归田园。如复得我生，感激更何言。 
　　
　　庚子八月十九日，因高节推尚义、冼奕倩、布以道、方时素、王子敦游青原山，云七祖坛埸，近为江西诸子会讲之地也。 
　　
　　昔闻青原名，未见青原境。见境何如闻？见之心自省。青者天之清，原者地之宁。天地我合德，上下自平成。裹粮出寻原，觅原了无得。不如且置之，复归於无极。 
　　
　　为赣州提督李南台都宪三代封诰 
　　
　　封诰已殊遇，况为岳伯君。薇沾三世雨，鹤绣九霄云。日月褒章耀，勋劳世德闻。伫看更貤玉，钟鼎与麒麟。 
　　
　　过梅关谒文献祠 
　　
　　文献凿庾岭，功与九河同。河凿免鱼鳖，岭凿免兵锋。无险不负固，割据无奸雄。广民永安堵，腰领保善终。岂惟保善终，风气亦渐通。文运日以昌，中上争污隆。有功弘皇化，无田俎豆空。家徒千顷者，过此无赧容？ 
　　
　　过韶州符太守锡邀燕於燕誉楼 
　　
