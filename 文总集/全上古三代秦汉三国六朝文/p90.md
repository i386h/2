<!-- { "loadSidebar": true } -->
　　东方朔占。（案：《隋志》五行家有《东方朔岁占》一卷，又有《东方朔占》二卷，《东方朔书》二卷，《东方朔书钞》二卷，《东方朔历》一卷，《东方朔占候水旱下人善恶》一卷。凡六种《开元占经》引见统称《东方朔占》，今从之。）
　　子日东风卯日雨，丑日东风辰日雨，寅日东风巳日雨，卯日东风午日雨，辰日东风未日雨，巳日东风申日雨，午日东风即日雨，未日东风申日雨，申日东风子日雨，酉日东风丑日雨，戌日东风寅日雨，亥日东风辰日雨。
　　甲子日雨，丙寅止。乙丑日雨，丁卯止。丙寅日雨，即日止。丁卯雨，夕止。戊辰雨，夜半止。己巳雨，立止。庚午日雨，辛未止。辛未日雨，戊寅止。壬申日雨，即日止。癸酉日雨，甲戌止。甲戌日雨，即时止。（案此下有脱文。）
　　已卯日雨，立止。庚辰日雨，即止。辛巳日雨，癸未止。壬午日雨，即日止。癸未日雨，甲申止。甲申日雨，即止。乙酉日雨，丙戌止。丙戌日雨，即止。丁亥日雨，即时止。戊子日雨，庚寅止。己丑日雨，庚寅止。庚寅日雨，即时止。辛卯日雨，即止。壬辰日雨，辛丑止。癸巳日雨，夕止。甲午日雨，即时止。乙未日雨，丁酉止。丙申日雨，夕止。丁酉日雨，己亥止。戊戌日雨，辛丑止。己亥日雨，即止。庚子日雨，壬辰止。辛丑日雨，壬寅止。壬寅日雨，即止。癸卯日雨，即时止。甲辰日雨，即止。乙巳日雨，丙午止。丙午日雨，即止。丁未日雨，即时止。戊申日雨，庚戌止。已酉日雨，辛亥止。庚戌日雨，即止。辛亥日雨，癸丑止。壬子日雨，癸丑止。癸丑日雨，即时止。甲寅日雨，即止。乙卯日雨，丙辰止。丙辰日雨，丁己止。丁己日雨，即时止。戊午日雨，即止。己未日雨，即止。庚申日雨，即止。辛酉日雨，即时止。壬戌日雨，即时止。癸亥日雨，即时止。
　　子日雨，立止，不止，寅日止。丑日雨，寅日止，不止，至卯日止。寅日雨，即止，不止，卯日止。卯日雨，即止，不止，巳日止。辰日雨，巳日止。巳日雨，未日止，不止，申日止。午日雨，立止，不止，至十日阴。未日雨，申日止，不止，戌日止。申日雨，夕止。见月不见日，久阴。酉日雨，立止，不止，久阴。戌日雨，立止，不止，久阴。亥日雨，立止，不止，久阴，此其大概也。（《开元占经》九十二）
　　凡雾气，不顺四时，逆相交错，微风小雨，为阴阳气乱之象。从寅至辰巳以上，周而复始，为逆者不成，积日不解者。昼夜昏暗，天下欲分离。（《开元占经》一百一）
　　正月朔日雨，岁中下田，麦成，禾黍小贵。三月得己朔，大麦熟：庚朔，禾熟，兵贼起。辛朔，下田不收。壬朔，赤地千里，米谷贵，癸朔熟。
　　三月有三卯，大豆好。无三卯，旱，种禾。四月丙朔，夏苗长。四月无三卯，旱种麻。常以正月一日夜半子时候，东方有黄色云者，春大赦。南方有黄色云者，夏有赦。西方有黄色云者，秋有赦。北方有黄色云者，冬有赦。杂者，皇太子有赦。有黑云杂者，必有皇后，若女子之赦。（《开元占经》一百十一）

卷二十六
◎唐蒙
　　蒙，建元中，为番阳令。元光中，以郎中通夜郎。
　　◇上书请通夜郎
　　南越王黄屋左纛，地东西万馀里，名为外臣，实一州主也。今以长沙豫章往，水道多绝，难行。窃闻夜郎所有精兵，可得十馀万，浮船柯江，出其不意，此制越一奇也。诚以汉之强，巴蜀之饶，通夜郎道，为置吏，易甚。（《史记·西南夷传》，又见《汉书·西南夷传》）
　　◎张骞
　　骞，汉中成固人。建元中为郎，使西域，再为匈奴所获，历十三岁亡归。拜太中大夫。元朔末从卫青山塞有功，封博望侯。元狩中迁卫尉，出塞后期论斩，赎为庶人。后拜中郎将，复使西域，还拜大行。
　　◇具言西域地形
　　大宛在匈奴西南，在汉正西，去汉可万里。其俗土著耕田，田稻麦。有蒲陶酒，多善马，马汗血，其先天马子也。有城郭屋室。其属邑大小七十馀城，众可数十万。其兵弓矛骑射。其北则康居，西则大月氏，西南则大夏，东北则乌孙，东则扦┱、於。於之西，则水皆西流注西海。其东，水东流注盐泽，盐泽潜行地下，其南则河源出焉。多玉石，河注中国，而楼兰姑师邑有城郭，临盐泽，盐泽去长安可五千里。匈奴右方居盐泽以东，至陇西长城，南、接羌，鬲汉道焉。（《史记·大宛传》：骞使西域还，具为天子言之。）
　　◇言通大夏宜从蜀
　　臣在大夏时，见邛竹杖、蜀布，问曰：「安得此？」大夏国人曰：「吾贾人往市之身毒。身毒在大夏东南可数千里，其俗土著，大与大夏同，而卑湿暑热云。其人民乘象以战，其国临大水焉。」以骞度之，大夏去汉万二千里，居汉西南。今身毒国又居大夏东南数千里，有蜀物，此其去蜀不远矣。今使大夏，从羌中，险，羌人恶之。少北，则为匈奴所得，从蜀宜径，又无寇。（《史记·大宛传》，又见《汉书·张骞传》）
　　◇请招乌孙居浑邪故地
　　臣居匈奴中，闻乌孙王号昆莫。昆莫父难兜靡本与大月氏具在祁连敦煌间，小国也。大月氏攻杀难兜靡，夺其地，人民亡走匈奴。子昆莫新生，傅父布就翎侯抱亡置草中，为求食，还，见狼乳之，又乌衔肉翔其旁，以为神，遂持归匈奴，单於爱养之。及壮，以其父民众与昆莫，使将兵，数有功。时月氏已为匈奴所破，西击塞王。塞王南走远徙，月氏居其地。昆莫既健，自请单於报父怨，遂西攻破大月氏。大月氏复西走，徙大夏地。昆莫略其众，因留居，兵稍强，会单於死，不肯复朝事匈奴。匈奴遣兵击之，不胜，益以为神而远之。今单於新困於汉，而昆莫地空。蛮夷恋故地，又贪汉物，诚以此时厚赂乌孙，招以东居故地，汉遣公主为夫人，结昆弟，其势宜听，则是断匈奴右臂也。既连乌孙，自其西大夏之属，皆可招来而为外臣。（《汉书·张骞传》）
　　◇谕指乌孙。
　　乌孙能东居浑邪地，则汉遣翁主为昆莫夫人。（《史记·大宛传》）
　　◎许裒
　　裒，（《初学记》作「令裒」）爵里未详。
　　◇明堂议
　　圣人之教，制作之象，所以法天地，比类阴阳，以成宫室，本之太古，以昭令德。茅屋采椽，土阶素舆，越席皮弁，盖兴黄帝尧舜之世，是以三代修之也。（《三辅黄图》：汉明堂在长安西南七里，孝武议立明堂於长安城南，许裒等议。又见《初学记》十三。）
　　◎司马谈
　　谈，河内人。建元中为太史令。元封初卒。
　　◇祠后土议
　　天地牲角茧栗，今陛下亲祠后土，后土宜於泽中圆丘为五坛，坛一黄犊大牢具。巳祠尽瘗，而从祠衣上黄。（《史记·封禅书》、有司与太史公祠官宽舒议。案：事在元狩二年，《汉书·郊祀志》上，「太史公」作「太史令谈」。师古曰：「谈即司马谈也。」）
　　◇议立太坛
　　神灵之休，佑福兆祥。宜因此地光域，立太坛以明应，令太祝领，秋及腊间祠，三岁天子一郊见。（《史记·封禅书》：是夜有美光，及昼，黄气上属天。太史公祠官宽舒等曰。又见《汉书·郊祀志》上。）
　　◇论六家要指
　　《易大传》曰：「天下一致而百虑，同归而殊途。」夫阴阳、儒、墨、名、法、道德，此务为治者也，直所从言之异路，有省不省耳。尝窃观阴阳之术，大详而众忌讳，使人拘而多畏，然其序四时之大顺，不可失也。儒者博而寡要，劳而少功，是以其事难尽从，然其叙君臣父子之礼，列夫妇长幼之别，不可易也。墨者俭而难遵，是以其事不可遍循，然其强本节用，不可废也。法家严而少恩，然其正君臣上下之分，不可改也。名家使人俭而善失真，然其正名实，不可不察也。道家使人精神专一，动合无形，澹足万物，其为术也，因阴阳之大顺，采儒墨之善，撮明法之要，与时迁徙，应物变化，立俗施事，无所不宜，指约而易操，事少而功多。儒者则不然，以为人主天下之仪表也，君唱臣和，主先臣随。如此，则主劳而臣佚。至於大道之要，去健羡，黜聪明，释此而任术。夫神大用则竭，形大劳则敝；神形蚤衰，欲与天地长久，非所闻也。
　　夫阴阳，四时、八位、十二度、二十四节各有教令，曰顺之者昌，逆之者亡，未必然也，故曰「使人拘而多畏」。夫春生夏长，秋收冬臧，此天道之大经也，弗顺则无以为天下纪纲，故曰「四时之大顺，不可失也」。
　　夫儒者，以六艺为法，六艺经传以千万数，累世不能通其学，当年不能究其礼，故曰「博而寡要，劳而少功」。若夫列君臣父子之礼，序夫妇长幼之别，虽百家弗能易也。
　　墨者亦上尧舜，言其德行曰：「堂高三尺，土阶三等，茅茨不翦，采椽不斫，饭土簋，ヱ土刑，粝粱之食，藜藿之羹；夏日葛衣，冬日鹿裘」。其送死，桐棺三寸，举音不尽其哀。教丧礼，必以此为万民率。故天下共若此，则尊卑无别也。夫世异时移，事业不必同，故曰「俭而难遵」也。要曰强本节用，则人给家足之道也。此墨子之所长，虽百家不能废也。
　　法家不别亲疏，不殊贵贱，壹断於法，则亲亲尊尊之恩绝矣，可以行一时之计，而不可长用也，故曰「严而少恩」。若尊主卑臣，明分职不得相逾越，虽百家不能改也。
　　名家苛察缴绕，使人不得反其意，决於名，时失人情，故曰「使人俭而善失真」。若夫控名责实，参伍不失，此不可不察也。
　　道家无为，又曰无不为，其实易行，其辞难知。其术以虚无为本，以因循为用。无成势，无常形，故能究万物之情。不为物先后，故能为万物主。有法无法，因时为业；有度无度，因物兴舍。故曰「圣人不巧，时变是守」。虚者道之常也，因者君之纲也。群臣并至，使各自明也。其实中其声者谓之端，实不中其声者谓之款。款言不听，奸乃不生，贤不肖自分，白黑乃形。在所欲用耳，何事不成！乃合大道，混混冥冥。光耀天下，复反无名。凡人所生者神也，所托者形也。神大用则竭，形大劳则敝，形神离则死。死者不可复生，离者不可复合，故圣人重之。由此观之，神者生之本，形者生之具。不先定其神形，而曰「我有以治天下」，何由哉？（《汉书·司马迁传》）
　　◇司马迁
　　迁字子长，谈子。元封中为太史令。天汉中坐罪宫刑，后为中书令。有《史记》一百三十卷，《集》一卷。
　　◇悲士不遇赋
