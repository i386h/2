<!-- { "loadSidebar": true } -->
    今後诸处祠祭，应有牧牢香币馔料供具等，仰委本司官吏躬亲简较，务在精至行事仪式，依附礼经。大祠祭合用乐者，仍须祀前教习。凡关祀事，宜令太常博士及监察御史用心点检。稍或因循，必行朝典。
    ○答张昭进兵法诏
    朕昔览兵书，粗知前事，将观机要，委卿撰述，曾未逾时，远来呈进，披寻之际，备见精详，论战法之大纲，与孙吴而共贯，赖卿博学，副朕所怀，宜示颁宣，用明恩宠，嘉奖在念，再三不忘。今赐卿衣著二百匹，银器一百两。
    ○平扬州谕诸道诏
    朕自渡长淮，寻清千里，戎辂方期於南下，金陵哀告而上章，乞驻禁军，称臣待罪，念其危迫，未遣攻收。不谓忽逞狂谋，又屯残寇，韩令坤赵韩等，愤其奸诈，戮力扫除。锐旅才交，贼徒大败，生擒伪将，尽夺楼船。贮於旦夕之间，便见澄清之运，凡闻克捷，谅极欢呼。
    ○慎择诸司寺监官诏
    诸司职员，皆系奏补，当执役之际，悉藉公勤；及听选之时，尤资干敏。苟非慎择，渐致因循。应诸司寺监，今後收补役人，并须人材俊利，身言可采，书札堪中，自前行止，委无讹滥。勒本司关送吏部，引验人材，考校笔札，其中选者，连所试书迹及正身，引过中书，馀从前後格敕处分，仍每年祗得一度奏补。
    ○许京城街道取便种树掘井诏
    辇毂之下，谓之浩穰，万国骏奔，四方繁会。此地比为藩翰，近建都城，人物喧阗，闾巷隘ɑ，雨雪则有泥泞之患，风旱则有火烛之忧，每遇炎蒸，易生疫疾。近者开广都邑，展引街坊，虽然暂劳，久成大利。朕昨自淮上，迥及京师，周览康衢，更思通济。千门万户，庶谐安逸之心；盛暑隆冬，倍减寒温之苦。其京城内街道阔五十步者，许两边人户各於五步内取便，种树掘井，修盖凉棚。其三十步以下至二十五步者，各与三步，其次有差。
    ○修梁均帝唐清泰帝实录诏
    书契已来，史册相继，明君暗主，罔或遗之，所以纪一时之兴亡，为千古之鉴戒。梁均帝唐清泰二主，皆居大宝，奄宅中区，虽负当阳，不享延洪之数，而编年纪事，宜存纂录之规，用备阙文，永传来裔。其梁均帝唐清泰二主实录，宜差兵部尚书张昭修纂，其同修纂官员，亦委张昭定名奏请。
    ○修太祖实录诏
    伏以太祖圣神恭肃文武孝皇帝削平多难，开启洪图，用干戈而清域中，修礼乐而治天下。克勤克俭，乃武乃文，八方混於车书，三载忽遗於弓剑。英谋睿略，既高冠於前王，圣德神功，尚未编於信史。询於典礼，阙孰甚焉。宜垂不朽之文，以永无疆之美。其太祖圣神恭肃文武孝皇帝实录，宜差兵部尚书张昭修纂，其同修纂官员，委张昭定名奏请。
    ○求遗书诏
    史馆所少书籍，宜令本馆诸处求访补填。如有收得书籍之家，并许进纳。其进书人部帙多少，等第各与恩泽。如是卷帙少者，量给资帛。如馆内已有之书，不在进纳之限。
    ○春令赦宥诏
    朕自守丕图，尝勤庶政，念万方之至广，终日劳心；恐一物之未苏，通宵不寐。属乾元资始，春日载阳，升紫殿以发德音，秉镇圭而朝群后，顺青帝发生之令，体元穹亭育之仁思与群生，同庆嘉运。及物之泽，罔闲於幽遐；作解之恩，宜均於雷雨。应天下见禁罪人，除犯大辟外，一切释放。应诸色亡命之人，官中自来追捕未获者，今并放罪。诸道州府应欠显德三年终已前秋夏税物，并与除放。诸处败阙场院人员，自来累行徵督，尚有逋欠，实无抵当者，宜令三司具欠分析数目闻奏，另修指挥。内外文武职官，自前曾有犯罪停免黜削人等，宜令中书门下枢密院具罪犯因繇闻奏，别候进止。应淮南界内百姓，宜令行营将校告报诸军，不得俘虏伤害。应有文学之吏，武勇之人，或幕府州县官等，临事强明，在任有所振举，为众称誉者，宜令所在长吏具名闻奏。在朝文武臣僚，於知识人中有如此者，亦可公举，并当擢用，待之厚禄。
    於戏！帝王之於亿兆也，教之化之，纳於仁寿。当五兵未戢，舜干暂舞於两阶；洎中夏小康，汤网宜开於三面。用示好生之德，贮遵且格之言。凡被照临，体朕至意。
    ○受寿州降谕天下诏
    朕昨者再举锐师，重清淮甸，凭元穹之助顺，赖将相之协心，尽致援军，便临孤垒。刘仁赡智勇俱竭，请罪军门，相次遣男，奉表输诚，乞全生聚。今月十一日大陈兵众，直抵城池，刘仁赡率在城兵士一万馀众，及军府将吏僧道百姓等，出城纳款，寻便抚安。寿春既静於烟尘，江表贮同於文轨，远闻克捷，当慰衷诚。
    ○赐刘仁赡诏
    朕昨者再幸淮淝，尽平诸砦。念一城之生灵，久困重围；豁三面之疏网，少宽疲瘵。果闻感义，累贡来章，卿受任江南，镇兹淮甸，逾年固守，诚节不亏。近代封疆之臣，卿且无愧，忠烈迥翔之际，不失事机。万民获保於安全，一境便期於舒泰。卿便可宣达恩信，慰抚军城，将觌仪形，良增欣沃，览奏嘉奖，再三在怀。
    ○赐刘仁赡诏
    朕临御万邦，推诚克已，当五兵未戢，雷霆宣震耀之功；暨万旅投戈，覆载示生成之德。况卿等受任本国，保兹列藩，戮力邦家，将帅常道，救援不及，迥翔得宜，事主尽心，何罪之有？已令宣谕，当体优恩，勉自保调，无更疑虑，称奖在念，寤思不忘。
    ○追封越王谊等诏
    父子之道，圣贤不忘，再思夭阏之端，愈动悲伤之抱。故皇子赐左骁卫大将军谊赠左武卫大将军诚赠左屯卫大将军诚等，凤雏龙翰，尝耸其殊姿，玉折兰摧，早罹於非祸。载惟往事，有足伤怀。宜增一字之封，仍赠三台之秩，表吾追念，慰乃英灵。谊追封越王，诚追封吴王，诚追封韩王。
    ○求直言诏
    朕暇日观书，见前代名臣，议时政得失，皆直指其事，不尚枝词。举一善必适其材，惩一恶必当其咎，故能中外无壅，悔吝不生。居上者听之而不疑，在下者言之而无罪。嘻，埋轮都亭，恶梁冀也；陈尸下室，进蘧瑗也。曹参期狱市无挠，充国议屯田之制。李勉嫉恶，谓卢杞为奸邪；诗人乐善，美张仲之孝友。皆明述臧否，端若贯珠，时主闻之，可以区别。施於臣僚，得事君尽忠之义；用之邦国，有从谏如流之称。爰自近朝，颇亏公道。上封事者，言无可采；议刑罚者，事不酌中。论阿党则莫显姓名，述正直则曾无按据，卒岁延纳，终无可观。为臣事君，不当如是。今後每遇入阁，其待制官候对，及文武臣僚非时所上章疏，并须直书其事，不得隐情。但云某人有文，某人有武，某人晓钱谷，某人能理人。某处所官吏因循，某州县刑狱冤滥，某事利於国而未举，某事害於民而未除，经营四方者术策何施？裨赞万机者阙遗何补？何人谠正之士？何人诈伪之端？苟上下同心，则纲纪有序。当寡昧求理之际，适贤良献可之时，当极言之，朕自详览。黜陟二柄，期於必行。咨尔群僚，各体深意。其待制候对官，今後於文班内论次充，不在只取刑法官。
    ○饬州县清词状诏
    准令诸论田宅婚姻，起十一月一日至三月三十日，州县争论，旧有革，每至农月，贵塞讼端。近闻官吏因循，繇此成弊，凡有诉竞，故作逗遛，至时而不与尽词，入务而即便停罢，强猾者因此得志，孤弱者无以自伸。起今後应有人论诉物业婚姻，取十一月一日後许陈词状，至二月三十日权停。自二月三十日已前，如已有陈词，至权停日公事未了绝者，仰本处州县亦与尽理勘逐，须见定夺了绝。其本处官吏如敢违慢，并当重责。其三月一日後至十月三十日前，如有婚田词讼者，州县不得与理，若是交相侵夺，情理妨害，不可停滞者，不拘此限。
    ○令举军职诏
    文武之道迭用，军旅之事非轻，朝廷方整车徒，欲清区宇，咸资戎事，甚渴雄才。勇鸷之人，每延颈而在念；照临这内，非博访以难知。应在朝上将军统军大将军将军率府率副率等，宜令各举有武勇胆力，骑射し捷，堪为军职者三两人，仍具年岁及历职去处奏闻。如已在禁军者，不在称举，俟举到日，并当此职骑射，看验人材。虽是姻亲，亦许公举，但於状内具言。如任用之後，不副所举，即量事轻重，连坐举主。
    ○定考满月限诏
    职官攸设，数易则弊生，政理所施，久行则民信。前典有三载考绩之义，昔贤垂三年报政之规。将欲化民，莫如师古，诸道幕职州县官，依旧制以三十个月为满。起今年正月一日後，所授官并以三周年为月限，闰月不在其内。每年常调选人及诸色求仕人，取十月一日已前到京，下纳文解及陈乞文状，委所司依旧例磨勘注授。至十二月上旬终，并须了毕，便令赴官，限二月终以前到任。若违程，仰本处不得放上，且令旧官在任。如是无故违程，依格殿选。其有故违程者，须分明出给得所在凭由，许至前冬赴集。今年赴任者，不在此例。其特敕除授，及随幕判官，赴任不拘时月之限。应授官人至满日，替人未到闲，宜令且守本官，主当公事，依旧请俸，州府亦不得差署摄官替下。如是遭丧停任，身故假满，非时阙官之时，只可差前资正官及有出身人承摄。如逐处无正官及有出身人，即选清强人承摄，仍依正官例支与俸钱，具名奏闻。
    ○落郭峻赵保雍等及第诏
    比者以近年贡举，颇是因循，频诏有司，精加试练，所冀去留无滥，优劣昭然。昨据贡院奏，今年新及第进士等所试文字，颇有否臧，爰命词臣，再令考覆，庶泾渭之不杂，免玉石之相参。其刘垣、单贻庆、李颂、徐纬、张觐等，诗赋稍优，宜放及第。王汾据其文字，亦未精当，念以顷曾落，特与成名。熊若谷、陈保衡皆是远人，深可嗟念，亦放及第。郭峻、赵保雍、杨丹、安元度、张、董咸则、杜思道等，未甚苦辛，并从退黜，更宜修进，以俟将来。知贡院右谏议大夫刘涛，选士不当，有失用心，可责授右赞善大夫，俾令省过，以戒当官。
    ○颁赐诸道元稹均田图诏
    朕以寰宇虽安，蒸民未泰，当乙夜观书之际，较前贤阜俗之方。近览元稹《长庆集》，见在同州时所上《均田表》，较当时之利病，曲尽其情，俾一境之生灵咸受其赐。传於方册，可得披寻。因令裂素成图，直书其事，庶王公观览，触事经心。利於国而便於民，无乱条理；背於经而合於道，尽系变通。但要适宜，所务济世，ム乃勋旧，共庇黎元。今赐元稹所奏《均田图》一面，至可领也。
    ○赐诸道均田诏
