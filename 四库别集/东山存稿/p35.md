<!-- { "loadSidebar": true } -->

　　长乐县程令君行状

　　令君讳愿学字希圣别字节卿徽之休宁人其先自晋新安太守元谭以治郡有绩锡褒诏赐田宅于郡因留家焉十三传而至忠壮公父子以节义显于梁陈庙食其乡子孙碁布天下而休宁之族尤繁衍多闻人君上距忠壮公二十有六世十二世祖南唐检校中丞澐始占居邑南■〈氵义〉川曾祖大明祖自得父逢午字信叔再领乡荐一为魁不第即弃去举子业弗为家居教授所学日益精诣族父勿斋先生雅敬之每过公所谈论辄竟日数郡交荐版授紫阳书院山长着中庸义说数万言益畅朱子之旨以为教学者多所发焉秩满授嘉兴路海盐州文学命下而卒追赠承事郎徽州路同知婺源州事母呉氏追封宜人子二人令君其嫡长也少卓荦有竒志慎交游重然诺以行义自砥砺甫冠游京师巨公名士莫不倾倒尝黎明与其友出郭外道过大第友入谒诿令君少俟比出已暮令君犹俨立不去蜀人赵公炞职秘府闻而嘉之即造令君与语大悦即日挈行李过其馆授策焉居无何有旨修职方氏书赵公亟荐令君入书局书成同辈俱被优用令君独后乆之乃擢从事兵部部从事数十人惟令君为南士毅然特立俦列不敢慢尝奉旨将段帛劳诸侯王之戍和林者□□王事屡徃来岭北不以艰远辞也秩满调镇江路司狱旦暮出入犴狴察其寒饥瘐疾者而时其衣食尝叹曰彼固罪人然或以非罪死则岂天讨之谓哉比满几无以为归适有诏下府君乃以令君宣诏诸邑时使者所至郡邑皆敛诸民以为之赆府君夙敬令君欲以是为归计也比至属县卒事吏以常例致赆令君呵曰我以赍诏来而取民财以去乎督其还诸民而后行比至他邑亦如之迁湖洲武康县主簿明法令申约束革其弊政豪右武断者媢之相率重赂大府俾令君以他役入京比还则以忧去职矣服除转循州长乐县尹循介闽广之交远宦者蛮夷其民弛法废度肆其贪虐依托官府剥下归上者县率数百人而长乐以僻远尤甚居民迫渔夺困征敛率逃窜他郡其尤桀黠者负险隘操锄梃以自卫间有出身奉上不避徭者赃猾利其资产中以他祸足涉城市而家破矣君始至则尽得其奸党巢穴发以他事悉断遣还其乡里整饬案牒申明德意植贫弱寛徭赋分遣耆老入其乡申谕朝廷治意民信其所为流亡之众来归者不可胜纪县治所寓生聚日蕃渐可比内郡都邑乃建先圣庙扵治之西南胜地择其士之有学者为之师山谷之民大冠长裾来游来息彬彬然见先代之遗风焉时上司人徃来属邑辄托散土宜以钓重贿邑则掊诸民以赠之君独却不纳而自割俸薄赠之人知君风裁不敢受而遂不复来矣如徃他邑则间道不敢令君知之邑有赖某妄诉黄某刼掠财物事连数十人黄被讼不知所为举族逃匿已五载矣州移檄下索罪人甚急黄闻令君至即诣公庭自归君呵曰汝盗也而逃耶黄泣诉曰某与赖争拦堨耳非盗也不逃即举家虀粉矣今闻邑有贤君愿得自明君曰汝窜者甚众今一人来安能明乃与刻日令尽领同窜者至黄诺而去上司以君擅纵强盗问罪黄所领先期至郭夕闻之皆散去黄独叹曰我宁死不忍累程县尹也乃受逮州尝以他名色敛民财愤君不受命欲因此中伤之令黄诬君前尝受赇黄曰某陷非罪不能自明宁忍贼陷忠良耶考掠备极酷毒至宛终无一语涉君州犹讯连坐十余人会部使者詹侯行郡直其枉君乃免民有死非命者其妻诉不愿理君呵曰此即杀人贼也一讯即服事连富人请以万缗贻君君不纳富人惧重贿大吏移鞫他县冀得行已志且以成君罪君仰天叹曰使杀人者皆可以财免罪则有财者皆可杀人耳天地鬼神其可欺乎他县果问如富人意吏抱成案将署忽大雷雨昼晦栋折瓦坠官吏震骇失文书所在竟置不敢复问罗江五峡诸獠时出掠边境大府发兵捕治畏盗不敢逼遣介诱谕令纳缺折弓刀即以获宼反命豪酋视官府如无为暴益甚民甚苦之会有羣獠入邻境刼财物杀人盈道郡邑吏不敢问反致羊酒嘱使他去盗果入长乐境君自领卒要之于道缚其渠魁七人余悉散走邑簿尉惧变尽室宿舟中视缓急为去留君不为动曰宼来吾自当之集吏民授以方畧使各分守隘要益遣卒捕逐其余獠大惧终君任不敢涉足长乐境邑素多火灾民言城隍神衣朱所致请易之君曰火灾由民不谨尔乃下令浚沟池修火具庐舎苫盖者易以瓦在职五载火不复作民以为神相之矣长乐去家数千里仅以一僮自随五六年间介然如一日也秩满归舟行至庐陵之十八滩以疾卒时子植在侍遂殓以时服元綂乙亥年六月十七日也君生于至元丙子五月四日寿六十岁植奉君柩归葬扵里之深坑源后十年甲申君之执别驾王公巴延彻尔来官于徽访得君之子讲通家之好比满谒选于京求得君歴仕政绩于吏部朝命以承直郎真定路中山府判官致仕实至正八年六月也令君气禀刚明资貌挺特而操行清苦且承故家令德凡所交皆国初老成巨公其所熏陶以成就者为有自来故歴官中外忠而不谀勤而不扰廉以自持诚以接物又明练法律以辅之是以遇事有立不以祸害变其所守而宰物者亦赫然临而鉴之非其操心行事不愧不怍者能如是乎君没后客有游江西虞公伯生之门者公闻令君已没叹曰斯人有用世之才若在今日急缓可仗惜其年未甚远位不足以展布其才耳其为当世名流所知类如此夫人滕氏赠宜人令君无子弟幼学早卒子男女四人君抚之如已子植其季也遂为君后孙男二性上经孙女三人汸虽不获识令君而缔交于植且闻君家世及君持身莅官之实为详切谓于古循吏无愧也故为述其梗概俾上之太史氏以图不朽焉至正十四年夏五月朢日里生赵汸谨状

　　节妇呉氏婉传

　　王纲妻呉婉者与纲皆和阳含山人也年十五归纲时淮西已乱居二年兵至含山婉从舅姑匿梅山深谷中兵猝至家人骇散婉为一贼逐得迫使出山行遇纲叔克昭及弟维婉问曰父与母安在克昭曰不知也复问纲安在曰亦不知也婉曰既父母与吾夫皆不知所在我将安归遂投道旁之水中贼以矛接之不及乃刺杀之踰一月克昭始得与家人相见具道婉死时事如此纲竟不知所终纲父克仁字子安悯其妇之罹于难也每为人道其事金华儒者多为文辞称美之且目曰呉贞媛云新安赵汸曰自丧乱以来妇人女子能执节不挠者徃徃蹈白刄而无悔其不幸仓卒不获死地者可胜言哉王氏妇齿甚弱遇强暴能得其死亦可谓贤矣故为述其事以遗子安且以慰纲云

　　资善大夫淮南等处行中书省左丞汪公传

