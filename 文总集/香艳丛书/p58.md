<!-- { "loadSidebar": true } -->
　　于是上在屏后微闻之，出则诏问“谁言者？”诸女恐怖失色，莫能对。女童前跪，称“奴适有言”。上问曰：“汝何所云？”女童前对：“奴等当引见，驾久不出，诚不胜寒。欲出不得，而总管以朝廷禁令相责。奴诚死罪，忘其躯命，具言朝廷立事，各有其时。今四方兵寇，京饷不给，城中人衣食日困，恃粥而活，奴等家无见粮，父子不相保。未闻选用将相，召见贤士。今日选妃，明日挑女。窃闻古有无道昏主，窃以论皇上，愿伏其罪。”于是，上默然良久。曰：“汝不愿选者，今可出矣。”女童叩头退位，上遂罢选。 
　　当女童前后言时，与在旁者，莫不惶急，流汗咋舌，不敢卒听。及得温旨遣出，或犹战悚不能正步。以此女童名闻京师，君子以为能直辞。诗曰“匪饥匪渴，德音来括”，此之谓也。女童既出，上它曰：“以事降其父一阶”，欲令后选时，女可不豫也。君子以为，女童以一言而悟主，成文宗之宽明，显名于后世。诗曰“静女其娈，贻我彤管”，女童可以炜彤管矣。 


　　今列女传附录 
　　《国风报?春冰室野乘》载此三事，据云得之达县吴季清先生所著笔记，吴又闻诸王壬秋先生云云。兹读《湘绮楼?今列女传》，笔意谨严，叙述得体，事实与吴稍异，惟吴文斐亹，亦有可观，因附录之。皞皞子识 
　　回部王刀某氏者，国色也。生而体有异香，不假熏沐，国人号之曰“香妃”。或有绳其美于中土者，高宗纯皇帝微闻之。西师之役，将军兆惠陛辞，上从容语及香妃，命兆惠一穷其异。回疆既平，兆惠果生得香妃，致之京师，先密疏奏闻。上大喜，命沿途地方官吏，护视起居维谨。虑风霜跋涉，致损颜色，兼以防其自殊也。既至，处之西内。 
　　妃在宫中，意色泰然，若不知有亡国之恨者。唯上至，则凛如霜雪。与之语，百问不一答。无已，令宫人善言词者谕以指。妃慨然出白刃袖中，示之曰：“国破家亡，死志久决。然决不肯效儿女子，汶汶徒死，必得一当以报故主。上如强逼，我，则吾志遂矣。”闻者大惊，呼其侣，欲共削而夺之。妃笑曰：“无以为也。吾衵衣中尚有如此刃者数十计，安能悉取而夺之乎？且汝辈如强犯我者，吾先饮刃，汝辈其奈何？”宫人不得要领，具以语白上，上亦无如何。但时时幸其宫中，坐少选即复出，犹冀其久而复仇之意渐怠也，则命诸侍者日夜逻守之。妃既不得遂所志，乃思自戕。而监者昕夕不离侧，卒无隙可乘而止。妃至中土久，每岁时令节，思故乡风物，辄潜然泣下。上闻之，则于西苑中妃所居楼外，建市肆、室庐、礼拜堂，具如西域式，以悦其意。今其地尚无恙也。 
　　时孝圣宪皇后春秋高，微闻其事，数戒上毋往西内。且曰：“彼既终不肯自屈，曷弗杀之以成其志？无已，则权归其乡里乎？”上虽知其不可屈，而卒不忍舍也。如是者数年，会长至圜丘大祀，上先期赴斋宫。太后瞷上已出，急令人召妃诣慈宁宫。妃既至，则命鐍宫门，虽上至不得纳。乃召妃至前，问之曰：“汝不肯屈志，终当何为耶？”对曰：“死耳。”曰：“然则今日赐汝死可乎？”妃乃大喜，再拜顿首，曰：“太后天地恩，竟肯遂臣妾志耶。妾间关万里，所以忍辱而至此者，唯不欲徒死，计得一当以复仇雪耻耳。今既不得遂所志，此身真赘旒，无宁一瞑不视，从故主地下之为愈矣。太后天地恩，竟肯遂臣妾志。臣妾地下感且不朽。”语罢，泣数行下。太后亦为恻然，乃令人引入房室中缢之。是时，上在斋宫，已得报，仓皇命驾归。至则宫门已下键，不得入，乃痛哭门外。俄而门启，传太后命，引上入，则妃已绝矣。肤色如生，面色犹含笑也。乃厚其棺签，以妃礼葬之。 
　　旗人某氏女者，父为骁骑校。夫妇老而无子，且家赤贫，恃女针黹以养，缝浣湢厨之事，悉一身兼之。女略识文字，有暇，则聚邻童，教以识字，藉博升合资。时咸丰初年也，一日禁中选秀女期届，女名在籍中，闻报，抱父母恸哭。念己入宫，父母老无依，且展转死沟壑，欲奉亲以遁者数矣。故事，无问官民家女，既当选，则以官监守之，虑其遁也。女既不克脱，不得已，届期随众往，排班候驾于坤宁宫门外，时天甫黎明也。 
　　是时金陵甫失守，羽书络绎至，上忧劳旰食，每枢臣入见，议战守事，辄至日昃，乃退。民家女初入宫禁，已战栗不自胜。又俟驾久，罢倚不能耐，重以饥渴交迫，相向饮泣。监者叱之曰：“圣驾行且至，何敢若此！不畏鞭笞耶？”众闻言，愈战惧欲绝。 
　　女勃然起，万声语监者曰：“去室家，辞父母，以入宫禁，果当选，即终身幽闭，不复见其亲。生离死别，争此晷刻，人孰无情，安得不涕泣？吾死且不畏，况鞭笞乎？且赭寇起粤峤间，不数载，悉长江而有之。今遂陷金陵，天下已失其半，天子不能求将帅之臣，汲汲谋战守，以遏贼锋，保祖宗大业，而犹留情女色，强擭民家女，幽之宫禁中，俾终身不获见天日，以纵己一日之欲，而弃宗社于不顾。行见寇氛迫宫阙，九庙不血食也。吾死且不畏，况鞭笞乎？” 
　　监者大惊，急掩其口。而上适退朝，御辇已至前矣。因共缚其手，牵诣上前，抑之跪。女犹倔强，不肯屈膝。初女所言，上已微闻之。至是复笑，问其故。女仍侃侃然奏如前语。上欣然喜曰：“此真奇女子也。”职责命释其缚，令引入宫中，朝见皇后。时某邸方丧偶，谋续娶，因以女指婚焉，而罢所选秀女，使皆宁其家。 
　　某氏者，河南民家女也。生而奇慧，乡里以针神誉之，少失怙恃，鞠于兄嫂，兄嫂皆锺爱之，为择配甚苛。故及笄犹无人委禽也。女一日以麦草织雨笠，穷工极巧，钩心斗角，竭数十日力，仅成一具。持付兄，俾诣市售之。曰：“第索介百金无增减。有购者，即询其里居姓字而谨识之。”兄讶曰：“一笠耳，恶能直百金。持以过布，人不将疑我狂耶？”女曰：“第如我言行之，必有购者。如其竟无人，不怨兄也。”嫂在侧，墨喻其意，知女意在择偶也。因促其夫如妹言。 
　　兄不得己，持以出。阅三日，无人问价者，意女特讆言耳。日暮，倦欲归，忽一少年翩然来，迎与语，衣履修洁，神宇间雅。兄故所相识，邻村某高材生也。见所持笠，异之，把玩不释手。问“持此何为？”以求售对。询其价，以百金对。生沉思久之，恍然悟，即邀兄诣其家，出百金授之，而留其笠。兄微以言叩之，则生犹未娶也。归告妻，使以语妹，女果首肯。亟以媒氏往，婚遂成。卜日亲迎以归，伉俪果綦笃。婿家故我舅姑，惟夫妇二人，倡随之乐，诚万户侯不与易也。生宝爱草笠甚，令女为制锦，韬藏其中。出必冠之，无间晴雨，归必手自拂拭，韬而悬之帷中，以为常。数年后，女举一子，已呀呀学语矣。 
　　生有所善某富室子者，尝求婚于女，女以其无行，却之。至是益妒生之得美妇也，谋所以闲之者。乃阳纳交焉。恒招生为诗酒会，因道之为狭邪游，生惑焉。出辄数日不归，女忧之，乃婉语曰：“昨某君来吾家，吾于屏后窥其人，目动而言肆，是殆有异图，不可近也。”生未以为然，笑置之。一日醉归，忽易笠而帽，女讶问之，则已为某乘醉攫去矣。女默然亦无一言。生倦而酣寝，晓始醒，则独卧于床。讶女胡蚤作，呼之不应，亟起视，巳缢于窗棂间矣。生骇极木立，大痛，茫不知其故。俯视碎锦狼藉地上，拾审之，即所以韬笠者。始司女所以死，乃大痛悔，号泣数日，亦感疾死。 


　　李师师外传　佚名　撰 

　　李师师者，汴京东二厢永庆坊染局匠王寅之女也。寅妻既产女而卒，寅以菽浆代乳乳之，得不死，在襁褓未尝啼。汴俗：凡男女生，父母爱之，必为舍身佛寺。寅怜其女，乃为舍身宝光寺。女时方知孩笑。一老僧目之曰：“此何地，尔亦来耶？”女至是忽啼，僧为摩其顶，啼乃止。寅窃喜曰：“是女真佛弟子。”为佛弟子者，俗呼为“师”，故名之曰“师师”。 
　　师师方四岁，寅犯罪击狱死。师师无所归，有娼籍李姥者收养之。比长，色艺绝伦，遂名冠诸坊曲。 
　　徽宗既即位，好事奢华，而蔡京、章惇、王黼之徒，遂假绍述为名，劝帝复行青苗诸法。长安中粉饰为饶乐气象，市肆酒税，日计万缗；金玉缯帛，充溢府库。于是童贯、朱勔辈，复导以声色狗马、宫室园囿之乐。凡海内奇花异石，搜采殆偏。筑离宫于汴城之北，名曰“艮岳”，帝般乐其中，久而厌之，更思微行，为狭邪游。 
　　内押班张迪者，帝所亲幸之寺人也，未宫时为长安狎客，往来诸坊曲，故与李姥善。为帝言陇西氏色艺双绝，帝艳心焉。翌日，命迪出内府紫葺二匹，霞氎二端，瑟瑟珠二颗，白金廿镒，诡云“大贾赵乙愿过庐一顾。”姥利金币，培诺。暮夜，帝易服，杂内侍四十馀人中，出东华门二里许，至镇安坊。 
　　镇安坊者，李姥所居之里也。帝麾止余人，独与迪翔步而入。堂户卑庳，姥出迎，分庭抗礼，慰问周至。进以时果数种，中有香雪藕、水晶苹婆，而鲜枣大如卵，皆大官所未供者，帝为各尝一枚。姥复款洽良久，独未见师师出拜。帝延伫以待。时迪已辞退，姥乃引帝至一小轩，茶几临窗，缥缃数帙。窗外新篁，参差弄影。帝悠然兀坐，意兴间适，独未见师师出侍。少顷，姥引帝到后堂，陈列鹿炙、鸡酢、鱼鲙、羊签等肴，饭以香子稻米，帝为进一餐。姥侍旁款语移时，而师师终未出见。帝方疑异，而姥忽复请浴，帝辞之。姥至帝前耳语曰：“儿性好洁，勿忤。”帝不得已，随姥至一小楼下湢室中。浴竟，姥复引帝坐后堂，肴核水陆，杯盏新洁，劝帝欢饮，而师师终未一见。 
　　良久，姥才执烛引帝至房，帝搴帷而入。一灯荧然，亦绝无师师在，帝益异之。为徒倚几榻间。又良久，见姥拥一姬，姗姗而来，不施脂粉，衣绢素，无艳服，新浴方罢，娇艳如出水芙蓉。见帝，意似不屑，貌殊倨不为礼。姥与帝耳语曰：“儿性颇愎，勿怪。”帝于灯下凝睇物色之，幽姿逸韵，闪烁惊眸。问其年不答，复强之，乃迁至于他所。姥复附帝耳曰：“儿性好静坐，唐突勿罪。”遂为下帷而出。师师乃起解玄绢褐袄，衣轻绨，卷右袂，援壁间琴，隐几端坐，而鼓《平沙落雁》之曲。轻拢漫然，流韵淡远，帝不觉为之倾耳，遂忘倦。比曲三终，鸡唱矣。帝急披帷出，姥闻亦起，为进杏酥饮、枣糕、■饦诸点品。帝饮杏酥杯许，旋起去。内侍从行者皆潜候于外，即拥卫还宫。时大观三年八月十七日事也。 
