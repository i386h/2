<!-- { "loadSidebar": true } -->
　　臣某言伏奉今月日制书授臣守本官同中书门下平章事者殊常之命非望之恩出自宸衷加于凡陋竦骇震越不知所为【中谢】臣伏准近例宰相上后合献表陈谢臣今所献与众不同伏唯圣慈特赐留听臣伏闻宗即位之初命姚元崇为宰相元崇欲救时弊献事十条未得请间不立相位宗明圣尽许行之遂致太平实由于此陛下视今日天下何如开元天下防臣自知才用亦逺不及元崇若又僶俛安懐因循保位不惟恩德是负实亦军国可忧臣欲坐对时便陈当今切事下捄时弊上酬君恩臣之誓心为日久矣陛下许行则进不许则退进退之分断之不疑敢于事前先此陈启况臣才本庸浅遭遇盛明天心自知不因人进擢居禁署访以宻谋恩奬太深谗谤并至虽内省行事无所愧心然上黩宸听合当死责岂意怜察曲赐安全蝼蚁之生得自兹日今越流辈授以台衡拔于万死之中致在九霄之上扪心抚已审分量恩陛下犹不以众人之心待臣臣岂敢以众人之心事上皇天白日实鉴臣心得献前言虽死无恨无任感恩恳欵之至















　　白氏长庆集巻六十一
　　钦定四库全书
　　白氏长庆集巻六十二
　　唐　白居易　撰
　　策林一【有序　凡二十二道】
　　元和初予罢校书郎与元防之将应制举退居于上都华阳观闭户累月揣摩当代之事构成策目七十五门及防之首登科予次焉凡有应对者百不用其一二其余自以精力所致不能弃捐次而集之分为四巻命曰策林云耳
　　一策头【一道】
　　臣伏见汉成帝以朱云庭辱张禹令持下殿云攀槛槛折成帝容之后尝理槛帝命勿易以旌直臣臣每览汉史至此未尝不三复而叹息也岂不以臣不爱死虽怜其死而必谏乎君能纳谏虽折其槛而必容乎不然何云之竭忠也如此而帝之见容也又如此伏惟陛下以至诚化万国以至明临兆人故数年之间仍降诏至四海之内累徴贤良思酌下言乐闻上失谕以旁求之意询以无隠之辞是则陛下纳谏之防逺出于汉朝防臣献言之罪不虞于折槛矣况清问之下条对之中苟言有可观策有可取陛下必光扬其名氏优崇其爵秩与夫勿易折槛以旌直臣之意又相万也贱臣得不有犯无隐以副陛下纳谏之防乎殚思极虑以尽防臣献言之道乎唯以直词昧死上对
　　臣生也幸沐圣朝垂覆育之惠当陛下无忌讳之日斯则朝闻夕死足矣而况于充赋王庭者乎伏念庸虚谬膺诏选诚不足以明辩体用对扬徳音欲率尔而言适足重小臣狂简之过若黙黙而退又何以副陛下虚求之心是以窥玉旒读金策慙惶僶俛不知所裁者久矣然以愚虑之中千或一得而往古之成败耳或妄有所闻当今之得失目或妄有所见进不敢希防退不敢隐情唯以直言昧死上对
　　二策项【二道】
　　臣闻人无常心习以成性国无常俗教则移风故亿兆之所趋在一人之所执是以恭黙清净之政立则复朴保和贵徳贱财之令行则上让下兢恕已及物之诚着则苍生可致于至理养老敬长之教洽则皇化可升于大宁由是言之盖人之在教若泥金之在陶冶器之良窳由乎匠之巧拙化之善否系乎君之作为伏惟陛下慎而思之勤而行之则太平之风大同之俗可从容而驯致矣
　　臣闻教无常兴亦无常废人无常理亦无常乱盖兴废理乱在君上所教而已故君之作为为教兴废之本君之举措为人理乱之源若一出善言则天下之人获其福一违善道则天下之人罹其殃若一肆其心而事有以阶于乱一念于徳而邦有以渐于兴交应之间实犹影响今陛下以懋建皇极为先则大化不得不流矣以钦若前训为本则大朴不得不复矣以缉熙庶绩为念则五刑不得不措矣以祗奉宗庙为心则五教不得不敷矣而尚有未流未措未复未敷之问【自懋建以下皆叠防问中事】此乃陛下劳谦之徳太过故不自见其益也求理之心太速故不自见其功也臣何以知之然臣闻有始有卒者其惟圣人乎此言王者行道非始之难终之实难也陛下又能终之则太平之风大同之俗如指掌耳岂止化流朴复刑措教敷而已哉
　　三策尾【三道】
　　臣鄙人也生仁夀之代沐文明之化始以进士举及第又以拔萃选授官臣之名既获二成君之禄已受一命虽天地不求仁于刍狗而畎浍思委润于沧溟惓惓之诚蓄之久矣幸遇陛下发旁求之诏垂下济之恩详延谟猷亲览条对逢不讳之日虽许极言当无过之朝不知所述无禆清问有负皇明仰冒宸严伏待罪戾谨对臣幸逢昭代得列明庭慙无嘉言以充清问辄罄狂瞽惟陛下择之谨对
　　臣生圣代三十有五年蒙陛下子育之恩覩陛下升平之化谬膺诏选充赋天庭安足亲承徳音条对清问逢旁求之日虽许直言当已理之朝将何极谏尘黩圣鉴俯伏待罪谨对
　　四美谦让【摠策问中事连赞美之】
　　臣闻王者之有天下也自谓之理非理也自谓之乱非乱也自谓之安非安也自谓之危非危也何者盖自谓理且安者则自骄自满虽安必危自谓乱且危者则自戒自强虽乱必理理之又理安之又安则盛德大业斯不逺矣伏惟陛下嗣建皇极司牧苍生夙兴以忧人夕惕而修巳以今日之理陛下视朝廷未以为理以今日之安陛下视海内未以为安而又思酌下言乐闻上失无不革利无不兴今则严禋郊庙犹谓敬之不至爱养黎庶犹谓惠之不省罢进献犹忧人之困穷蠲免逋租犹虑农之勤匮搜扬俊乂犹畏贤之遗逸涤荡罪戾犹念狱之非辜底定兵戈犹惧其未戢懐柔夷狄犹恐其未宾大化参乎阴阳犹慙之以寡徳重光并乎日月犹让之以不明斯乃陛下劳谦之心合天运之不息也勤防之徳合地道之无疆也如臣者何所知焉何所述焉伏以圣聪贵闻庶议苟有愚见敢不极陈
　　五塞人望归众心　在慎言动之初
　　夫欲使人望塞众心归者无他焉在陛下慎初之所致耳臣闻天子动则左史书之言则右史书之言动不书非盛徳也书而不法后嗣何观焉若王者言中伦动中度则千里之外应之百代之后歌之况其迩者乎若言非宜动非礼则千里之外违之百代之后笑之况其迩者乎是以古之天子口不敢戯言身不敢妄动动必三省言必再思况陛下初嗣祖宗新临兆庶臣伏见天下之目专专然以观陛下之动也天下之耳颙颙然以听陛下之言也则陛下出一言不终日而达于朝野动一事不浃辰而闻于华夷盖是非之声无翼而飞矣损益之名无胫而走矣陛下得不慎之哉伏惟观于斯察于斯使一言一动无所苟而已矣言动不苟则天下之望塞焉天下之心归焉
　　六教必成化必至　在敬其终
　　问先王之教布在方防事虽易举政则难成岂文之空垂将行之未至思臻其极伫质所疑
　　夫欲使政必成化必至者无他焉在陛下敬始慎终之所致耳臣闻先王之训不徒言也先王之教不虚行也浅行之则小理深行之则大和浅深小大之应其犹影响矣然则天下至广王化至大增减损益难见其形是以政之损者虽不见其日损必有时而乱也教之益者虽不见其日益必有时而理也陛下但推其诚勤其政慎其始敬其终日用而不知自臻其极此先王终日所务者也终日所行者也不可月防其教化之深浅歳计其风俗之厚薄焉臣又闻易曰圣人久于其道而天下化成诗曰靡不有初鲜克有终此言王者之教待久而成也王者之化待终而至也陛下诚能久而终之则何虑政不成而化不至乎
　　七不劳而理　在顺人心立教
　　问方今勤防忧劳夙夜不怠而政教犹缺惩劝未行何则上古之君无为而理令不严而肃教不劳而成何施何为得至于此
　　臣请以三五之道言之臣闻三皇之为君也无常心以天下心为心五帝之为君也无常欲以百姓欲为欲顺其心以出令则不严而理因其欲以设教则不劳而成故风号无文而人从刑赏不施而人服三五所以无为而天下化者由此道也后代反是故不及者逺焉臣请以三代以后之事言之臣闻后代之天下三五之天下也后代之人三五之人也后代之位三五之位也居其位得其人有其天下而不及三五者何哉臣窃惊怪之然亦粗知其由矣岂不以已心为心抑天下以奉一人之心也以已欲为欲咈百姓以从一人之欲也苟或心与道未合政与时并行得失交争利害相半如此则虽宵衣旰食劳体励精才可以致小康不足以大道故出令而吏或犯设教而人敢违刑虽明而寡惩赏虽厚而鲜劝此由舍人而从欲是以勤多而功少也伏惟陛下去彼取此执古御今以三五之心为心则政教何忧乎不洽以亿兆之欲为欲则惩劝何畏乎不行政教洽则不殷忧而四海宁惩劝行则不勤劳而万人化此由舍巳而从众是以事半而功倍也臣又闻太宗文皇帝尝曰朕虽不及古然以百姓心为心臣以为致贞观之理者由斯一言始矣伏愿陛下从而鉴之嗣而行之则天下幸甚天下幸甚
　　八风行浇朴【由教不由时】
　　问甿俗之理乱风化之盛衰何乃得扵往而失于来薄于今而厚于古或曰兴替之道执在君臣又云浇朴之风系于时代二説相反其谁可从
　　臣闻代之浇漓人之朴畧由上而不由下在教而不在时盖政之臧否定于中则俗之厚薄应于外也何以验覈伏请以周秦以降之事言之臣闻周德寖衰君臣凌替蚕食割分为战国秦氏得之以暴易乱曽未旋踵同归覆亡炎汉勃兴奄有四海仅能除害未暇化人迨于文帝景帝始思理道躬行慈俭人用富安礼让自兴刑罸不试升平之美隣于成康载在汉书陛下熟闻之矣降及魏晋迄于梁隋丧乱多殆不足数我髙祖始建区夏未遑缉熙迨于太宗宗抱圣神文武之姿用房杜姚宋之佐谋猷启沃无怠于心徳泽施行不遗于物所以刑措而百姓欣戴兵偃而万方悦随近无不安逺无不服虽成康文景无以尚之载在国史陛下熟知之矣然则周秦之乱极矣及文景继出而昌运随焉梁隋之弊甚矣及二宗嗣兴而王道融焉若谓天地生成之徳渐衰家国君臣之道渐丧则当日甚一日代甚一代不应衰而复盛浇而复和必不尔者何乃清平朴素之风薄于周秦之交而厚于文景之代耶顺成和动之俗丧于梁隋之际而独兴于贞观开元之年耶由斯言之不在时矣故魏徴有云若言人渐浇讹不反质朴至今应为鬼魅宁可复得而教化耶斯言至矣故太宗嘉之又按礼记曰教者人之寒暑也事者人之风也此言万民之从王化如百谷之委歳功也若寒暑以时则禾黍登而菽麦熟若风不节即稂莠植而秕稗生故教化优深则谦让兴而仁义作刑政偷薄则讹伪起而奸宄臻虽百谷在地成之者天也虽万物在下化之者上也必欲以凉徳弊政严令繁刑而求仁义行奸宄息亦犹飘风暴愆阳伏阴而望禾黍丰稂莠死其不可也亦甚明矣故曰尧舜率天下以仁比屋可封桀纣率天下以暴比屋可戮斯则由上在教之明验也伏惟圣心无疑焉
　　九致和平复雍熙　在念今而思古也
　　问今欲感人心致和平致王化于朴厚何思何念得至于斯
