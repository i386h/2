<!-- { "loadSidebar": true } -->
    斛斯侯闻甘君进兵，亦移大营于，江上，援张许之师，分屈蚝兵，捣噩苗。刚上人言于噩曰：“斛斯兵，非我不能破也。王若以女猓百人授我，当献其捷。”噩曰：“闻斛斯与上人谈禅，颇机警，今上人失其麈尾，得不相笑乎？”刚面赤，强词曰：“夺我麈尾，非斛斯之意，我即擒彼，亦当以不死待之。如获甘鼎帐中之徒，不能贷矣。”噩曰：“难得者汉之总帅，擒斛斯而活之，不如勿获也。且上人惟图报怨，于吾何利之有哉！”刚自知语失，复谢曰：“果能擒之，生杀惟王所命，我何敢与闻。乞授女猓。”噩终以刚无行致疑，曰：“女猓恐畏上人法力，不肯为臂指，自以男猓击斛斯何如？”刚恚曰：“王以我术可任用，何靳乎女猓也？如自能御之，我早辞去矣。”噩曰：“且无矜言术，吾十余岁纵横苗中，知有术而不愿学，惟以金戈铁马，决胜山溪，上人谓缁流道高，俯视战阵之士，吾宁败，不恃上人力。叱猡鬼干人，随大王战。”男女猓皆从征，粤营屈蚝方指挥兵卒进斗。噩遇之，亟传号令，男猓居前，女猓居后，皆伏地，以盾护其身，俟炮声尽则逆击。蚝见猓兵大至。果置大炮五位，重二千石，其连环子母相继者，四十余座。轰半日，始闻猓声起，持利刃毒矢者，腾跃皆至。粤兵亦以牛皮盾蔽，男猓分两翼旁裹，女猓各袖出竹鸟机，发火著盾，即烧毁无遗。盖其火焰，乃杂牛脂为之，故见革必然也。粤兵有焦烂及头额者。蚝见围急，自率交址随护卒三十人突出。遇噩，挟予策马，径奔之。噩倚矛发矢，蚝连接其三，暗投飞锤出，伤噩左足。噩大呼曰：“汉将诚勇，无如此之技，得非斛斯侯以羽林郎，率神策军来，其巧力传之上方者欤？”蚝曰：“贵侯岂与汝穷苗角斗，吾为屈都督，统粤兵来，听贵侯调遣耳。”噩谓女猓曰：“须奋勇擒此汉菩萨。”女猓呼曰：“呵呵！”负盾于背，为球之圆转。交址三十人以斧，乱斫，球忽不见。蚝已入伏中，为女猓所执，三十人出死力救，而男猓杂沓攻之，皆被缚。噩大捷，扬鞭返其营。揶揄刚上人曰：“吾无术者，亦生缚汉将一人，卒数十归矣。上人不去他所，何其恋恋耶？”刚答曰：“我去，王卒为汉掳，顾尝充食客于王门。不忍见其败，且死耳。王乃以恋栈豆之驽马相例，是无知人之哲也。”噩令女猓以慢语辱之。刚大怒，指屈蚝及三十人所缚索，索俱断。蚝骂曰：“不幸为囚，则合死国，何用汝妖僧作法哉？”噩亦笑曰：“屈都督来，吾自以礼释，亦何与方外事，贪嗔若此，有愧于上人之称名。”刚知噩不用，举手便出一纸鸢，跨而起。女猓以竹鸟机击之，堕地，刚泣曰：“遭若辈一击，有翼不能飞矣。乞王帐外一草庐，养疴数月，不敢于兵事谗言也。”噩曰：“亦觉可怜，幸无复相见。”遂扶去之。

    噩请蚝就宾位，蚝曰：“汝以不杀为仁，吾以求死为义，国之统军被执，无幸生理。”引佩剑呼曰：“屈蚝今日不敢负甘使君也。”即自杀，噩救之已无及矣。三十人各拔刀自刎。噩为之号哭曰：“呜呼，此汉之真将军，死亦足以慑吾侪矣。”以礼葬蚝，三十人共埋一大冢。题其华表柱云：

    毅魄如生，足以夺苗人之气。

    佳城宛在，曾无杀汉将之心。

    斛斯侯闻报，垂泪曰：“屈都督不肯贪生，吾大臣先当愧死。”仍遣记室张弓K，为文以祭之，其词曰：

    维年月日，祭辰。总统各路军务柔远侯斛斯贵，谨以牲牢酒醴之仪，致祭于海南大都督屈公之灵曰：呜呼？君命如山，臣勋如水，古今几人，能得一死？维公降神，真宰览揆，世为公族，在楚熊氏，鹑火之精，灿于交址，扶桑铜柱，式我南纪，载献。臣颡有□，国恩逮臣，与海无□，阃外机宜，无劳天子，立鳌诛鲸，氛靖海市。粤旅万人，非公孰以。我来乞师，殊不得已，暴骨裹尸，惟君所使。大星欲陨，公乃至止。逆命红苗，再徙。谓公声灵，宜翦灭此。公有智谋，不惭樗里。公之善战，无忝膑起，水陆扬威，截蛟殪凶。终流一锤，先接三矢，苗既悚惶，爰呼其妓，合围蜂虿，其数倍屣，絷我公归，命之衰矣。红苗致词，误辱君尔，公乃长啸，嗟哉犬豕。予为汉臣，无苟全理，公心中悲，公发上指。属镂不利，公砺其齿，三十交人，哭声盈耳。相从地下，如叶扶蕊，箕尾骑公，虹霓青紫。朝廷柱础，遂不崩圯，我奠椒浆，为公志喜。千秋万岁，彪炳青史，呜呼哀哉，尚飨！

    祭毕军中尽哀，侯遣告甘君以屈蚝死节事。甘君曰：“屈都督既亡，噩苗炽矣。吾不可不往。”率百人趋，江。天方昼，忽冥晦，非烟非雾，遍罨大旗。有顷，前峰鼙，虽蜡屐不能上。甘君问土人曰：“峻岭连霄，吾师焉济？”土人对曰：“此间向无此山，想近日飞来者耶。”甘君循岭下，得一庵，是施茶□惠行客者。有老人狷发，卧于庵侧。问姓名，老人以手画地，作俞亚禾三字，问吾兵何以过岭，则画一难字。甘君曰：“此妖也？”叱左右斩之。老人张喙作霹雳响，庵已不见，前山变为大溪。溪中有人语曰：“甘鼎大迷，将葬污泥。”甘君憬然，谓群卒曰：“本无此山，讵有此溪，以为山溪。吾乃惑于妖矣。”策马入溪中，仍是平地，百人喜，服甘君之神明。幻境既穷，复见天宇。将近噩营，闻男女猓欢笑声，甘君怒曰：“彼以屈都督战殁，而相与为贺也。其何以堪之？”挥兵径捣红苗寨。噩青气闻甘君自至，大惊惧，呼男女猓曰：“吾左足为屈都督所创，不可以战，奈何？”男猓曰：“我等获甘菩萨，胜于获屈菩萨十倍矣！大王毋徒夸女猓之能。”噩曰：“是未易言也，甘菩萨可获，吾不至丧其子女，别据蛮□矣。但尔等不为变化伎俩，或可以得志，如妄逞其术，彼中若乐王子龙木兰，孰不能擒斩尔等乎。”男女猓皆如戒，以千人出斗。甘君臂两枪接战，来敌者数十人皆死。女猓悉脱其桶裙，四散奔走。男猓被甘君左右射倒，生擒三十人。甘君所隶百人，无一折损者。噩知兵败，乘险处发矢，中甘君之马。甘君方坠，超乘别骑，还归大营。斛斯侯迎于帐前，执手相慰，戮男猓三十人，以其头祭交址三十人之魂。侯叹息曰：“屈都督以二千人而亡，君以百人而胜，为简之师足用矣。岂在多乎？”甘君曰：“猡鬼若肆行其幻，鼎之能，无以过于屈君也，不为所算者幸耳。”

    是日，张许亦来斛斯营相谢曰：“我侯自统兵来援，两人者愿不及此，屈师虽败，甘君复之，国家之福，而师武臣用命也。今营中忽来一僧，掣玛师之镜以去，砭师及天女，追十日矣。而未返，敢以告甘君。”侯大戚曰：“三道术人不归，吾师勿克矣。”甘君曰：“不然，镜也者，即鼎与侯，及两大都督报国之心也。心定而后镜存，镜之云亡，心安在耶。鼎愿观焉，亦与镜为存亡而已。”匹马径还张许帐中。一道士迎曰：“使君归乎？哑喻以铁丸不能害，化为山溪，又被使君识透，彼无能为矣。吾以玛知古郦仲离点石道人追镜不还，来与使君觅镜也。”甘君视此道士，若欲窃刘老师之面目者，而意气恶劣，毕竟优孟不同于孙叔，虎贲实异于中郎。乃大喝曰：“若非刘老师也，安得相假？”道士失色曰：“谓吾非刘元海，又是何人？”甘君曰：“果为老师，以头来，容一剑劈。”盖难之之词也。道士忻然引颈曰：“吾头是铜者，未必即受汝剑耳？”甘君拔剑斫之，则如匏之物，如土委地，其躯尚植立焉。甘君颇觉手刃过当，谓道士以头为戏耶，悲夫。头在地下答曰：“使君自戏耳，吾头仍不受剑也。”跃起丈余，而下合于颈。甘君大骇。道士笑且骂曰：“老师当前，辄不相信，又从而杀之。甘鼎有人心者，不能杀人，行将自杀矣。”甘君曰：“我国之将帅，当死于典常，不当死于妖妄，汝自杀我可也。”道士嗟呀曰：“甘鼎自是忠义，但能以事刘元海之道事我，呼之曰老师，即为汝灭红苗耳，何忍加戮？”甘君曰：“生平未尝妄拜一师，且师汝之邪智秘巧，头自断续，恶为强梁，国家无贵乎刑诛。明哲不珍其身命，求为弟子，不亦颠乎？”道士曰：“汝不师吾，吾亦无颜为汝师。”

    弟临去不可无以持赠，出玉塔一座置地。道士小其身化为蛴螬虫。从塔顶入。甘君以剑斫塔，人与剑并为塔所包，四面皆城垣，不识何门可出。闻墙外语曰：“尔妖，置吾使君何处？”一人答曰：“彼自在张许营中击剑，走入烦恼城墙内耳。我何尝彼乎？”甘君察墙外语声，有若犷儿，大呼曰：“吾隔一堵，小冠军使何不手援？”闻墙外答曰：“使君速屏息伏地。”甘君从之，恍若炮声满山，大水涌至，城即崩颓。甘君转从水际出，见犷儿立帐前。甘君以所见道士之事告，犷儿曰：“吾在盘江桥渡口营中，矩儿兄以书来，云其妇璜儿，知使君有哑喻之厄。吾奔斛斯侯大营，而使君已至此。妖之头，非真头也，即纛旗之形。妖之塔，非真塔也，即矛上之刃。吾自得老师口中手，伸五指作巨炮击之，以纯阴破杂阴，火尽水生而走此妖也。”甘君曰：“玛师之镜，何人所掣耶？”犷儿曰：“即妖也？”甘君曰：“吾将攻噩苗，先遇庵前老人，自称之名三字，与妖颠倒，亦其人欤？”犷儿曰：“皆是也，彼之分身，一为梦中饵铁丸，一为老人变川溪，一为道士幻头塔。其本身掣玛师镜去，将诱三人追镜，而复斩臂之仇耳。使君盍还江桥渡口，吾自协助三人。”甘君赞美曰：“小冠军使，智周群物，力载一天，真能与李真人媲美矣。”犷儿曰：“吾安敢比吾师，譬诸孟氏之论，吾方底于大，吾师则圣也。刘老师则神也，敢相等伦哉。”遂辞去。

