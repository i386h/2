<!-- { "loadSidebar": true } -->
　　勅具官某朕承先帝圣绪涉道未深嘉与四方耆隽之士讲论经理而师意指殊圣真未一惟尔行谊纯淑源流深长熹之四书洞究精蕴朕方以为得师而遽致其事寜不怃然今燔已议礼饬终干亦欲尊名赐諡况汝日侍金华亲相启沃则晋一阶以华其后尚何爱焉可王用亨授武翼郎閤门宣赞舍人致仕制
　　勅具官某亲亲贤贤此周家享国之道也尔敬谨祗恪廪乎祠官厥疾弗瘳欲挂冠神武门外朕以其为荣王戚属岂不念之晋陟一阶賔赞上阁以致其事可
　　钟武授武经郎致仕制
　　勅具官某少而陈其力病而养其衰固人情之所欲也况尔沈毅而勇练通而明以淮南副戎贰郡东海拊麾安集备着勤劳今以病闻乞致其事朕心悯焉陞之一秩以华其退宜専辅养期以永年可
　　翟朝宗叙复潭州观察使致仕制
　　勅朕惟明哲保身诗人之至戒见险知止易卦之格言矧惟擐胄之臣亦识垂车之义露情如此抚奏恻然具官某本以中才班于上阁束带而语賔客进若有文据鞍而问甲兵退如不武虽忝熊罴之帅曾无虎兕之防人得致疑朕难废法尔今骎骎加病悃悃输衷欲思末路之免愆乞以前官而上事鸟哀鸣于将死谁闵厥勤鸮无毁于卒荼复还其旧庶几没齿仍戴寛恩可
　　张镃追复奉议郎致仕制
　　勅具官某国家以法绳士大夫而以恩绥之未有终身放焉而不齿者也尔勲臣裔孙逮事先帝文雅才艺殊无将家之风一偾二纪遂死瘴乡士之不幸亦可悯矣尽复元官泽及后嗣焄蒿如在光宠知歆可















　　钦定四库全书
　　鹤林集巻十　　　　　　　宋　吴泳　撰外制
　　皇叔祖多谟父居端赠太师制
　　勅明堂祀上帝已迎申命之休敛福锡庶民式霈漏泉之泽眷言近属申贲祢宫具官某故父某英祖之支呉王之裔甚徳而度不諐朝防之仪大盈若冲弗倨留台之贵虽抱才而未究然积庆之有传是生嗣贤相我熙事用裒大享之祐以为幽扃之荣太师维垣位既跻于一品季授土封仍袭于大邦营魂有知服命无斁可
　　皇叔祖多谟母任氏魏国夫人制
　　勅朕宗祀明堂均庆宇内睠予同姓之老可后显亲之恩用遵旧章申锡愍襚具官某母某氏禀性柔惠处身俭慈出自徳门嫔于天族是生令子相我肇禋鸿霈诞敷易函秦之旧壤龙光叠被开全魏之新封尚其淑灵歆此休命可
　　皇叔祖多谟妻闻人氏封齐安郡夫人制
　　勅朕受厘祉均庆公卿大夫之家而况宗妇之懿夫尊于朝者乎具官某妻某生自华胄嫔于徳门饰珩璜象服之仪躬沼沚采繁之荐见之内助蔼有芳猷兹熙事之展成宜厐恩之覃被正二品小君之位启齐安大郡之封兹谓徽章勉服休命可
　　皇叔祖多识赠开府仪同三司追封崇国公制
　　勅朕磐石奠国寳玉展亲生则累茵列鼎以疏荣殁则禭印蜜章而广孝可无愍饰式贲营魂具官某躬雅静之姿肖神明之胄读河间之书而道之以学履江夏之贵而守之以谦久持节钺以奉朝乃畀祠庭而主祭天胡不愸人遽云亡永怀同姓之宗特广漏泉之泽既秩之以仪同之礼复胙之以崇国之封兹谓徽章祗服休命可
　　皇伯希瑛赠开府仪同三司杞国公制
　　勅仁莫厚于睦亲义莫隆于追逺朕率是道以绥有邦虽云属籍之疎亦懋饰终之典具官某躬有常之行居不竞之途敬谨威仪弗恃廉车之贵缘饰儒雅蔼如素士之风曽不遐年奄至大故仪台视秩胙国启封知无及于生前尚有光于身后灵而不昧式克歆承可
　　皇伯希防父师钐赠和州防御使制
　　朕躬执瑄币祗见泰坛式裒帝休均庆有位肆予助祭之老可后显亲之恩具官某蔚为宗英绰有雅度自秉靖共之操习亡礼义之愆官不满能报在其子用进兵防之秩以为泉户之华营魂有知膺受亡斁可
　　皇叔希赠少师追封咸宁郡王制
　　朕遹祗先猷笃叙同姓生则展寳玉之爱殁则裂茅土而封爰锡愍书以贲幽壤具官某肖神明之胄躬雅静之姿读河间之书甚徳而度履江夏之贵大盈若冲久持节钺以奉朝乃畀祠庭而佚老云何不淑罹此闵凶永怀死丧之威特异哀荣之数冠之以左棘孤卿之位疏之以蜜章三襚之恩尚其英灵歆此休宠可
　　皇叔希錧赠少师追封郡王制
　　勅三雍宫之赐对汉河间以儒雅称五原塞之耀兵唐江夏以功名著若匪一时之显擢则将没世以无闻朕于宗族之贤不以死生而间锡兹愍册贲若幽扄具官某帝胄之潢天孙之岳被服儒素蚤有能文之声奋身仕林泊无负贵之习而况夙闲戎务屡罄嘉言方提军以遏峒冦之披猖真儒者之勇将谢事而论禁兵之单弱尚宗臣之心朕于初潜之时属尔大雅之望云何不淑罹此闵凶既生不能胙土之封则殁当有蜜章之禭爵隆五社秩冠孤卿岂独慰九泉之思葢将劝庻邦之义可
　　故巴陵县公竑追复少保宁武军节度使济王食邑四千户食实封一千五百户制
　　勅朕惟昔我太宗友于秦邸贬涪陵之秩不能废天下之大公追王爵之封于以笃人伦之至爱周公之圣所未及文帝之仁所不如肆予冲人式是祖训具官某防分天属职重宗藩以梁爵之亲方受食国居官之宠若东平之乐庶坚处家为善之思事有不然人所共叹遽以一朝之变迫于羣狡之谋州无谨备盗贼之臣府无康正礼义之傅竟底于戾如痌乃身朕尝谓仁人无藏怒宿怨之私王者有因心则友之爱还锡青旌之节仍疏赤社之封贲以孤卿胙之采邑孝悌之教不改予其昭示于本心死防之威孔怀尔尚式歆于异数可
　　皇伯希防妻郑氏特封郡夫人制
　　勅朕惠绥邦族燕及家人班视衮章既愍元侯之赠荣加翟茀载疏宗妇之封越诸丕彞华以异数具妻某氏秉心婉嫕率履端良生于徳门姆训不越作配天属梱范有严合赓偕老之诗俄赋栢舟之什朕兴嗟既往加劳生存用覃石窌之恩特畀小君之宠服予休命保尔夀祺可
　　毛氏以皇后谒家庙恩特封国夫人制
　　勅朕遹祗先猷嘉惠左戚拥翟车而归谒既遵乾道之彞疏纶诰以展亲率用绍兴之典推本庆源之自冝加宠数之隆具位某氏性徳柔嘉丰仪燕婉不愆于履尚闻松阁之清风有淑其声肆衍椒涂之芳润用循故实载畀恩章久荒大国之封兹锡嘉名之宠承予异渥燕尔夀祺可
　　皇叔希逦故妻石氏赠硕人制
　　勅合宫备享熙事汔成厥有同姓之卿实修助祭之职可无骏惠贲及私庭具官某妻某懿范出于名家柔风着于中梱式相其事亦云有年既不诵君子偕老之诗则宜受硕人其颀之祉尚其肹蠁来服宠灵可
　　赵氏改封东平郡主赵氏改封文安郡主制
　　勅妇从夫爵古之谊也惟内女之妇者则爵邑不系于其夫具官某妻某氏素含柔风率用祗徳饬珩璜之佩不愆于仪共苹藻之羞动合乎礼永惟文母班祔皇姑用疏戚畹之恩仍开汤邑之宠尔其思贵名之难保戒宠禄之易骄则于有家永其无斁可
　　同知枢密安丙赐諡忠定制
　　勅班超数征西域而生不过定逺之封葛亮时出秦川而死仅加忠武之号能兼二美代不数人具官某本以儒癯荷兹戎重其魁竒足以开物成务其沈毅足以御侮折冲奉诏而讨元凶几白忧时之髪奋身而诛羣盗益丹报国之心烂然殊勲载在盟府朕每念宁考图功之志若稽先朝恤往之恩义莫重于辍朝仁莫荣于诏葬独惟諡典扼以柄臣属多垒之未清拊遗忠而慨叹蔽自朕志锡之尊名以旌虑国之劳以示安民之灋噫咸平之于张咏曽着徽称嘉定之于汝愚亦昭异数葢存则有勲劳于四蜀而殁焉无愧怍于九泉以此诔卿庶几称徳可
　　史弥坚赐諡忠宣制
　　勅朕惟汉以共节諡韦贤韦成而之行不显于世唐以正宪諡苏瓌苏颋而诜之名不闻于时今有父为忠定兄为忠献而抱元身之直处翁季之间生不失天下之令名死复都朝廷之美号兹岂韦苏之门所可望哉具官史某以八行之家居四明之望逮事宁考曽为从臣机神足以爽邦文雅足以饰治入则峩冠簮笔谋猷于内惟汝嘉出则握节秉麾左右有民惟汝翼虽洊更中外之任尝力避权势之嫌在熙宁则不党于熙宁如安国之于安石在元祐则不趋于元祐如大临之于大防虽钟和乐之情不替箴警之义肆予嗣服恨弗即庸至一纪之投闲竟九原之弗起嗟无及矣痛莫甚焉既疏之以资殿之荣复秩之以仪同之典仁莫先于追逺哀恸已刻于蜜章义莫重于易名尊显复廞于匶諡不待颂台之议特加亲劄之褒噫惟纯仁之忧国爱君始膺异数惟洪皓之衔命仗节方称嘉名毋俾两贤独专二美可
　　赵方赐諡忠肃制
　　勅朕闻真才之生宇内疾没世而无称公论之在人心至阖棺而始定弗诏媺号曷昭元勋具官某磊磊人中之豪竒竒塞上之寳逮事寜考作镇襄州由唐邓以图中原无与贼俱生之志援江淮而连巴蜀有鞠躬尽死之心勤劳十年忠恪一意奈规恢之未半忽殄瘁之兴悲朕方听鼔鼙而思将臣阅礼乐而谋元帅每嗟一老恨不同时涕连南岘之碑爱及西平之子虽不壮行不铭墓固往哲之髙风然以壹惠以尊名尚先王之成宪肆举饰终之典用彰成徳之休夫虑国忘家之谓忠正已摄下之谓肃合兹二美贲于九原噫执爵以懐羊太傅之功托旒以着杨荆州之诔尚旌既往以励方来可
　　郑性之曽祖已赠太子太保制
　　勅立公设辅惟其人尤重副枢之选自仁率亲至于祖莫如皇考之尊既钦四邻式贲三庙具官某曽祖具官某钟全闽之秀袭大郑之芳蕴徳未施流光在后诗书浸灌登唐朝童子之科议论深长策汉世名儒之第今以辅臣宠数追逺蜜章进储宫上保之官为宗庙不祧之祖英灵如在彷佛其承可
　　郑性之曽祖母陈氏赠太宁郡夫人制
　　勅生珠之渊必深栖凤之冈斯逺庆流三叶积岂一朝具官某曽祖母陈氏躬娴令仪世载淑闻系以北陈之谱不显其光嫔于南郑之门克昌厥后参我右府实其曽孙易以大郡之封仍以小君之号吁其盛矣尚克嘉之可
　　郑性之祖奬封太子太傅制
　　勅郑康成以经术名世而小同官至侍中郑余庆以文学致身而从党位登辅相均以诸姬之后至于再世而昌遗风甚髙千载如在具官某祖具官某植道淳固立心裕和语言文字之香逺追作者翰墨笺题之妙自成一家眎轩冕如傥来期门闾之必大伟哉孙子时我寳贤诞疏西府之恩晋陟东宫之傅申命有宠尚其知荣可
　　郑性之祖母陈氏赠文安郡夫人制
　　勅朕诵莫莫葛藟之诗观离离桐椅之什一则原世德之自起一则喻孙枝之既蕃若非栽培何以贻燕具官某祖母陈氏淑谨恭俭宜其室家硕大光明芘在后裔推迹施于之祉载流烝畀之荣前则鱼轩象揥以新石窌之封今则蜜印丝言以大任丘之宠用昭愍饰式慰孝思可
　　郑性之父汝永赠太子太师制
　　勅乡之善士斯友善士既培积庆之源子为大夫祭以大夫允重显亲之义肆登近辅申贲祢宫具官某父具官某在约而平寛居家而敬谨乘下泽御欵段不好矜持崇髙节抗浮云每安冲澹能教其子克昌斯文菜与阶齐卒兆龙头之选木临匣口竟占枢字之祥嘉其义方式是恩宠仍进宫师之秩永为泉隧之光可
　　郑性之母黄氏赠和政郡夫人制
　　勅朕闻教顺由亲始当推六行之原积善以家言葢匪一人之力睠言贤辅实自母仪具官某母黄氏齐明靓庄淑婉循嫕奉姑以柔嘉之则教子以忠孝之言终有令名为吾良佐虽生不逮釜钟之养而殁犹疏汤沐之封古岷大邦象服休命尚尔泉丘之秘知吾渥泽之临可
