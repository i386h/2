<!-- { "loadSidebar": true } -->
　　唐文皇十八学士犹在秦府盖武徳四年也仰惟钦宗皇帝毓徳春宫以仁孝恭俭闻天下手临旧画而又亲洒宸翰以志之诚有慕于贞观之盛也臣尝观后周光禄丞杜良作文皇画像记曰太宗已定天下而髙祖已登九五矣太宗于闾阎疾瘼干戈勤劳且尽知之于仁义之治兴太平极治之功容或有未究焉耳既作文学馆延四方英俊讲贯防绎薫陶耳目者莫非帝王之事彼十八登瀛人必曰为如是事而治为如是事而乱以太宗之明刻记于心肯图衰乱乎一意于求治而已仁鑪义鞴道薪徳火日往月来就圣神之模其为宗庙社稷生灵者炳焉与三代无以异矣故太宗之功烈自汉髙以降莫之与敌十八人之力也此真得太宗之意呜呼钦宗游戏翰墨而为此固为万世法由今观之岂不为臣子万世之痛哉抑闻后世人君能用材者无如太宗然许敬宗乃得预议者谓如摘瓜手耳取之既多其中不容无滥此又足为世戒故并载之
　　恭题髙宗赐胡直孺御札
　　髙宗皇帝垂精翰墨始为黄庭坚书今戒石铭之类是也伪齐尚存故臣郑亿年辈宻奏豫方使人习庭坚体恐缓急与御笔相乱遂改米芾字皆夺其真尝覩写诗自周南至商颂全袠上有帝笔印记天纵多能人固莫及圣度恢然其视使臣下为拙笔书者霄壤矣
　　徐府及洪刍兄弟皆庭坚外甥有酷似之称俯题双庙诗有云向使不死贼未必世能容不惟自巡逺以来未有此论盖亦隠永乐之痛庭坚亟称之且勉诸洪进步非此舅安得此甥也然卒致大用殆亦不喜刘蕡之助云
　　恭题髙宗赐陈正彚御札
　　陈瓘之在四明遣正彚往浙西过杭州遽告变蔡京既得其情必欲寘之死地又欲并以此杀瓘既就逮瓘以劲言得免犹谪通州故其放还谢表云突教子素存不二之风曽参杀人宁免至三之惑又云海岛万里不如无子之无忧淮壖一身弥觉有生之有患徽皇聪察仅得贷正彚之死既至沙门无复归望岛上巡检知其为名家子招致馆下又有神祠甚灵尝谒之卜以桮珓且曰若得生还求百圣珓掷之至百皆然未防钦宗即位召归而瓘已下世痛不及见遂得心疾上殿已不能对赐以名方犹传于世髙宗眷遇又如此擢其子大方为郎瓘之孙大年实正由之子也为臣家壻故得闻其详谨书之以补众人之未及者
　　恭题汪逵所蔵髙宗宸翰
　　绍兴五年御书廷试防问
　　髙宗皇帝践阼之九载当绍兴五年嵗在乙夘二月车驾始自平江还临安八月癸亥防士于行在所射殿时敌兵败退厉精求治亲御翰墨咨以当世之急务一士条对剀切褒然为举首则信之汪洋也自幼天资髙迈十行俱下笔力絶人其在布衣名已闻于当世胪传第一年始十有八圣意寤寐英杰得之喜甚且曰惟昭陵天圣八年王拱辰魁多士年实相似赐名应辰诚为儒林盛事既负重名益进于学八年为秘书省正字寻以论和议不合权臣恶其不附己屡摈于外防二十年而其学沛然莫御更化之明年始入为吏部郎望临一时自尔入从出藩四方以其出处为世轻重位虽止于内相文昌用不尽其学至今学者尊敬真有泰山北斗之望可谓不负亲擢矣公之次子逵能继世科恪守家法仕为吏部尚书太子詹事博学多识绰有父风一日谓臣钥曰先公所试防问思陵御墨既传于外得为私蔵禁中装潢亦非人间所及是殆天赐以为家寳也其为逵识之臣钥再拜耸观叹仰惊前所未覩窃惟国家三年一廷试士子固必有首选惟此举防问既出奎画下宠多士云汉昭回照耀编简汪公一代真儒魁天下今贤嗣又得真迹蔵弆以诏将来光明俊伟未有如此者其家法书甚富此特为希世之遇虽夏之雕戈商周鼎彛款识甚髙古者亦当在下风矣谨识于后而归之公少名师闵故字孝伯既得赐名丞相赵鼎字之以圣锡云
　　御书中庸篇
　　髙宗皇帝自履大位时当艰难无他嗜好惟以翰墨自娱始为黄庭坚书改用米芾动皆逼真至绍兴初専仿二王不待心慕手追之勤而得其笔意楷法益妙五年防士首得汪应辰九月十九日言者乞依雍熙故事赐新进士儒行篇以励士检有防仍添赐中庸送秘书省校勘正字张防校中庸篇髙闶校儒行篇二十二日闶入奏儒行虽间与圣人之意合而其词夸大类战国纵横之学盖汉儒杂记决非圣人格言欲望止赐中庸一篇庶防学者得知圣学渊源而不惑于偏邪駮杂之见上可其奏御书中庸以十月四日赐之仰惟思陵书六经以幸承学之士此固余事然中庸无虑三千五百余字万防至烦而浃日之间书就中篇书生勤笃者亦安能及此尊经崇儒之意真可为万世法时赵鼎为左仆射例得墨迹为家蔵仍摹刻分赐鼎晚谪海上而素重应辰遗言以此卷归汪氏应辰次子逵既以御题示臣并示此卷可谓汪氏二寳矣髙宗夀考遐不作人鸢飞鱼跃儒风日盛中兴之业实本于此应辰上不负天子下不负所学躬行直道以终其身以及子孙君臣际遇猗欤盛哉流传千载何止一时之荣也
　　恭题孝宗御书心经
　　淳熙十四年嵗在丁未孝宗皇帝元命之年也十月二十二日防庆圣节亲洒翰墨书心经于禁中观堂先是上天竺山再建观堂既成住山妙珪求记于臣尝既登之石矣嘉定二年孟夏之十日珪又来言蒙皇帝赐以孝宗所书真迹愿得跋语并刻之山中臣仰惟孝宗皇帝圣学髙明度越前古是时在位已二十有六年不倦于勤治体已定而进徳不已退朝余暇游心内典深味禅悦毗卢五千余卷而此经独名以心盖千经万论之至要也列圣在御相传以仁忠厚积累福祚延永苏轼有云惟佛与佛乃识其真臣谨斋祓书于下方以诏后世
　　恭题曹勋所蔵迎请太后回銮图
　　臣尝恭读光尧太上皇帝宸翰称谯公歴事四朝尽瘁国事始终一节夷险不渝且言令请太后天眷至金主前宣予孝思使彼感动俾予母子如初恭惟太上皇帝睿性仁孝天地助顺以遂长乐之欢而乃推功臣下尧言炳然亦惟谯公忘身徇主有以得此也臣自为儿时闻临平道中太后回銮之盛恨不身见之暨官玉牒预闻史事才得窥一二今从谯公家获覩迎请图丹青焕烂赋篇赡蔚然后一时庆事歴歴在目敬拜叹仰呜呼休哉夫以谯公功成之初乞身退归无一毫矜伐意此图之作非欲自明其功盖所以发挥太上皇帝圣孝之迹过于方册逺矣是岂惟其家所当寳蔵后之太史氏尚有取于斯焉



　　攻媿集卷六十九
　　钦定四库全书
　　攻媿集卷七十
　　宋　楼钥　撰
　　题跋
　　跋王顺伯所蔵二帖
　　钟繇力命表
　　始顺伯示余以定武兰亭序书赐官奴乐毅论余谓小字无以复加矣顺伯笑曰未也又有迈此者乃出钟繇力命表谛观久之心为之醉字画精到乃至是乎顺伯博雅好古蓄石刻千计单骑赋归行李亦数箧家蔵可知也评论字法旁求篆隶上下数千载衮衮不能自休而一语不轻发先钟后王字家固有定论以此三者坐判优劣岂为知者道耶
　　定武修褉序
　　顺伯好石刻成癖兰亭善本收至三四未已余家无一名帖心顾好之把玩不忍去手虽未若顺伯之膏盲然疾在腠理矣岂所谓不治将深者耶
　　跋秦淮海帖
　　山谷晚游浯溪题诗磨崖碑后见少防所书文潜诗尝恨其已下世不得妙墨刊石间时少防醉卧古藤下未久也而山谷老人已有此恨矧今相去几百年此帖洒然如新得而读之宁不感叹
　　书仰孝子行实后
　　先生孝行出于至诚本不求人之知清朝官之以风厉天下而后先生之名显永嘉名臣辈起为浙河东西冠嘉遯之士至行卓然必有继先生者第其深处岩谷不求声称故潜徳幽光未之或发钥不肖愿与邦人访之闻于州于部使者于朝廷使此邦之风义益髙而先生之名不孤不亦可乎
　　跋陈氏续蒙求
　　徐坚作初学记中山刘子仪爱其言曰非止初学可为终身记此书出入史传援据精确何止应童蒙之求耶
　　跋呉生画卷
　　李广射虎
　　史言将军射没镞谓没矢者殆未必然临右北平盛秋匈奴避之画不能真似尚可想见也神气如此而恂恂如鄙人此所以为李将军耶
　　山水平逺
　　延陵生丹青无不工适兴作山水尤深逺有意趣宦逰三载归心荡摇渡口唤舟殆属梦境
　　跋韩干马
　　旧读坡翁诗恨未见此画今日得之便觉诗画互相映发此诗此画谁当看岂无所待耶
　　跋徐荐伯横槊醉藁
　　上马能撃贼下马作露版古人惟以许传修期荐伯儒者由右学以奋论议慷慨谈兵如流击贼何足言读其诗顿挫清厉有壮士横槊之气倚马而作露版有余矣修期何人哉
　　跋徐子田菊坡图
　　徐君傲睨菊坡不复出仕故其乐同彭泽令少日便赋归而三径已就荒松菊仅有存者则夫火驰宦途碌碌忘返之士顾有一适如君者耶
　　书元章简公神道碑后
　　章简公名徳隆重词章典裁葢平昔之所慕者兹来佐州披图牒访故迹始知甓城牐门疏河建隆梁以为此邦无穷之利者皆公之力曽孙康曽适为监征叩其家世始得碑铭而读之益加叹仰若苏魏公之雄文韩南阳之竒画又皆可寳也
　　跋任氏香圆记
　　齐晋安王以莲华供佛愿竟斋不萎七日斋毕华更鲜红视甖中稍有根须史称其孝感然犹借于水也香圆垂之空中而敷华结实可谓异事此理殆未易致诘轻下注脚却成蹉过
　　跋王清叔画卷
　　防崖小枯木
　　醒庵古木大似梁鹄书有劒拔弩张之气
　　全幅枯木
　　此幅笔势尤瓌壮杂之文湖州射泽中未易辨也
　　横披山水
　　观此图当作烟雨半开登高临逺时想苟求形似便失妙意要不可以画家三尺绳之
　　跋霍氏球川图
　　霍君来为赤城理官垂去矣益不得志书衔袖过余曰漫仕三年不逢已知图家之球川得名胜词翰盈巨轴以此西归贤于荐书逺甚余颇爱其言展卷久之字呼曰子登宦情如水而家居胜絶乃尔君之归似晚矣他日有客道南兰陵舍舟金斗门外径造竹所者必我也君其容之乎
　　跋王少保行述【参政敏肃公父】
　　士夫以重名致大位虽才业足以自奋要其先必有所自来而积善累功之人亦往往取必于后防政一代伟人恨生晚不及见得此书于公之仲子始知自无怨公以还世有隠徳遂为名臣大家天之报施端不偶然后来者又坚肯堂之志汤汤淮流宁有既耶
　　跋丁端叔所藏鼎彛欵识
　　右商周以来鼎彞尊鬲等八十有六予防南兰陵从丁端叔借观商周逺矣器之存于今者葢寡识者望而知之以为商质周文世愈逺则文愈简然周器亦有甚简者不知何以别其非商也盘诰诘曲聱牙商周皆然其他训诰誓命之文初不相逺者商颂虽止五篇求其体制比之清庙维清之诗加详焉岂高识者他有见于此耶古人不可复见而得其器器又不可得有乃摹取款识之文茫昧难读顾有何好而深好之是殆难与不知者道也
　　跋陈忠肃公表藁
　　范忠宣晚年益以天下自任尤留意人材或问其所储蓄为今日用者曰陈某又问其次曰陈某自好葢言忠肃公可以独当天下之重也宣和末年或问防公察院以当今可以济世之人曰陈了翁其人也元城先生尝因公病勉以医药自辅天下将有赖于公当力加保养以待时用读公表藁及纸尾数语气凛然如生折而不挠有大臣之风三公真知言哉
　　跋百醉老人诗
