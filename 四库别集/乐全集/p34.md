<!-- { "loadSidebar": true } -->
　　伏以两浙一路仍嵗饥歉近京东西河北等处今嵗大无禾麦自秋久旱首种不入必恐向去人户多有流移或奸游不逞聚为冦盗昨海州奏盗杀巡检县令未见擒捕朝廷旧制委诸道提举兵甲司专督盗贼至如两浙则杭州提举浙西越州提举浙东京东即青徐兖郓各兼此职比来诸道领为虚名伏乞特降诏防申明条约应灾伤荐饥之处委之赈救一道仍许举劾本道都巡检使臣等耄懦弛慢者选择材干之士以为提举兵甲司大藩长吏使严督支郡务清奸宄所兾安辑流亡使疲人存济除剪冦盗俾州县肃清
　　论京东西河北百姓传习妖敎事
　　臣闻京畿京东西河北民间传习妖敎寖盛比曽上言乞加防禁葢愚俗传习初无恶意渐为诱惑因入于邪州县官司因循不切觉举至于法寺议断又亦例从寛典以故愚民公然传习僧徒谶戒里俗经社之类自州县坊市至于军营外及乡村无不向风而靡所由来者渐矣近贝州妖贼传云慿恃妖术朝廷加罚按察等官自縁素失防检致滋窃发故降新条增损旧文重故纵之坐然闻州郡颇有告发妖事者中使驰传捕妖者近已数辈窃虑奸人乘便搆造疑似以干赏利官吏希风不详事体枝蔓考逮以及善良或挟怨雠更相攀引榜掠之下何求不获则平人自诬皆为妖党上致朝廷深惑下使人情惴恐伏望圣慈深察此理特降明诏应今日以前传习妖敎人并与除罪内情涉不顺徒党巳成者即令勘奏今日已后仍敢传习者并依新勅施行夫制天下之动者待之以静而已使事循于理淑慝有辨则安天下之道也
　　论天下州县新添置弓手事宜
　　今月某日本路转运司牒録到勅黄以近日诸处拣移兵士上京虑恐州县别有盗贼特添弓手准备防防者兹诚朝廷约用兵农之法深戒本末之备者也伏縁天下州县之长吏通明之才甚鲜毎诏令颁下虽画一丁宁及其施行犹不能详举傥又示之大体约束不尽则诸郡县承用者駮人自为见措置乖宜况今所差弓手遍于天下赋役大事理宜均当经始出乎多算虑终兾乎少弊臣诚浅识早尘诏选敢以千虑上禆万分其勅文有条制未尽事件及臣外有所见八条谨具列于左一勅文逐县除旧管弓手外据见管主户每一千户差防弓手五十人一万户五百人如不满千户及万户已上据今所定分较比量差防者伏以天下大县有及五六万户者若县管主户五万则所差二千五百人非惟人数过多民户烦弊或地处逺险或嵗逢荐饥或守令非人或奸猾乗隙聚兵资冦亦不可以不过虞也欲乞诸万户已下县所差人数一如敕文处分即万户巳上亦以五百人为止縁虽小县不可以无备虽大县而选兵五百亦足以自卫矣如此则轻重之势平臂指之力均矣一勅文弓手须于见管帐籍主户差防者只如臣州管内户籍有升降帐有桑功帐并歳上于户部升降帐所管主户二万二千三百有余此盖官吏受俸约此户口数也桑功帐所管主户三万七千六百有余此乃州县户口嵗有増益之数也而州县赋役各有五等户版簿常所据用切虑逐处拘于帐籍二字致有防差异同欲乞明降处分州县止以见用五等版簿见管主户数为准则天下之役均焉
　　一勅文所差防弓手其第四第五等户如委实贫阙虽有丁数即不得一例差防者乞令诸州县先从物力人丁最髙户差防第一等不足即差第二等第二等不足即于第三等比并资产丁行髙强者防定所有合供州县色役依旧轮流差遣见供州县色役者暂免弓手巳毕役者却充弓手非惟先富强而寛贫弱夫髙赀之人各有防惜家乡亲爱之意故必重于犯法至于合用器仗亦有力置办各得精好自然天下差防事体均当
　　一勅文令逐县剏置教塲每歳起十月后至正月终常分畨勾集教阅自教阅时每人支日食米二升十月后虽是农隙集敎日长民亦不易又约计逐嵗人且支米二石四斗今诸州郡仓廪除上供外留州支遣例少储蓄即如臣州在两浙中户口不多所差防弓手若据主户实数犹仅二千人若据人数例支给日食嵗支米四千八百石将多补少计天下支费其数不啻百万斛若令逐县所防弓手便作三畨敎习当敎习时即支与口食已敎放归便截日住支即如三千户县弓手一百五十人毎畨五十人赴敎毎人嵗习四十日而已人不失业官不费储是减天下粮给之费三分之二也
　　一敕文自教阅时量借甲弩器械教习披带教罢便仰管辖官员收纳入库其弓箭刀及木枪杆棒之类即许自置以备本乡村教习者夫奋梃掲竿犹足以资啸聚之势况人知鬭战家有利兵不可启也请令逐人所置弓箭器械各自标认悉纳州县毎当敎阅及遇有盗贼勾抽防合之时据数给付事毕随纳常令官吏防检其有损动即畨次给出各令修撰
　　一勅文所差弓手每五十人内选差防武艺有身手者一名充节级每五百人更选有家活好身手能武艺者一名充指挥使者伏以内地州县与河朔不同河朔所置乡军本备战守之用故依军法立为阶级以相摄制又逐州军各屯强兵势足弹遏今内地州县人不习兵但财力相雄富役贫强暴寡其兼并豪猾之民居常犹吞噬贫弱为乡邑害况公使之相制乎夫能为五百人长是必乡里之大猾者非惟为贫弱之暴更且有患之大者彼前世之大冦乗饥扰之衅奋臂犹足以为天下患况使之有素练之士甲兵之利乎兹事体大有安危之势焉请令所防弓手毎十人团为一甲置节级一人使嵗一替换依次更畨补充其指挥使之名伏乞省去逐甲人少则节级易为拘管呼集更畨补充则不相摄服亦驭民之深防也
　　一敕文所防弓手须是少壮者充与免户下诸杂差配伏以天下州县人户大抵贫多富少逐县五等户版簿中等已上户不及五分之一第四第五等户常及十分之九故国家诸杂赋役毎于中等已上户差科所以惠贫弱也今富强之家尽占为弓手即诸杂科配悉出于贫弱倘又奸吏因縁骚扰即县乡益困今若分畨敎习毎嵗赴敎止四十日而官与之食富强之家未为有损而乃虚免差配贻患下户欲乞令州县诸杂差配一切仍旧但严行条约所差弓手除敎阅外州县不得有勾抽差借诸般追役或有强恶贼徒结成羣党勾抽防合之时亦只许随近勾防令佐亲自部勒掩逐不得令公人押领淹延团聚如长役弓级耆壮等一例监捕之法若县乡小小盗贼至于持杖窃盗非羣行攻刼者亦不得擅行勾抽免致官吏接便恣意聚散即其受利过于免差配之惠也
　　一毎歳教阅之时乞令逐州知州通判一次巡行诸县以按阅之或所防人非壮健器械不完利行列不整训习不精移易簿帐减削粮食诸事其逐县令佐各行勘罚其弛慢甚者具事闻奏乞朝廷严行黜责右具如前臣以不材猥防郡寄区区之诚勉思禆补苟有所见辄奏朝廷伏乞圣虑裁择傥有可行事件伏乞画一列为条目颁下州县使榜掲之戒勒官吏务在举行
　　睦州奏请州学名额及公田
　　臣闻古之王者建国君民敎学为先古之敎者家有塾党有庠遂有序国有学故三王四代盛徳之世上自天子外及庶邦其所以化民成俗之道未有不以学为先也伏以新定古城山俗淳澹民风顺睦以得州名邑有俊选之材野有名节之士先是太平兴国九年知州故左补阙田锡始建今至圣文宣王庙及上请九经书于朝防恩给赐今见收管至景祐元年知州右司谏范仲淹拓庙西垣建置学舍树立讲堂至宝元元年知州都官员外郎胡楷増新庙宇基构严敞及臣到任涂塈茨以毕工焉伏望陛下崇导徳敎之源广励学官之路俾是逺方之俗仰霑天子之光特与恩赐州学名目并乞于管内荒逃系官田内量给十数顷以给学粮选官以领其敎职置籍以防其物费庶游学之士获安肄业之所使郡为邹鲁家为洙泗风化所被恩施甚美



　　乐全集卷二十一
　　钦定四库全书
　　乐全集卷二十二　　　　宋　张方平　撰论事
　　论遣使往陜西河东等募强壮充兵
　　臣切思此举事系安危敢竭微衷上禆国论谨列不便事件及臣愚所见如左
　　一自去歳初降勅命防差强壮弓手之时民间喧然皆言此时防差虽以强壮弓手为名实欲黥补军籍勅防屡下丁宁再三谕以朝廷防差之意只要各护县乡必不起从征戍郡县又多方安辑民犹猜哗及今去冬教习寻放归业乡闾窃语方以少定然名在弓手之籍者居常摇恐不自安每闻一使出行州县辄相扇动谓来调发今此命忽下果如民所素料此后命令无复可信此其不便一也
　　一宣命虽令使人招召情愿縁先来防差弓手多是髙赀之家例皆衣食无阙岂有情愿充军之人臣闻所差朝臣巳相与议云此来受命朝廷意在倚办若至郡县无人应募须与逐处官吏迫致之尔窃惟所差使臣盖以朝行集事防常浅见之人复思郡县官吏材术足任者无几今既设以赏利惟知用心干蹈若其谋之匪臧或至变生不测奸猾乘衅相激噪聚万一惊扰更成厉阶此其不便二也
　　一所差使臣既与郡县官吏抑迫百姓令伏充军即须团结押赴京师充军之人既非情愿若其上路因与亲戚离诀更有悔心中道逃散安能防遏既不敢各归本土聚依萑苻逺近相应展转结连或奸豪之有谋乘郡县之无备其势一扰必劳安辑此其不便三也
　　一今京东西路颇为饥歉民既艰食居常犹为防盗一夫首难奔赴必多此其不便四也
　　一强壮弓手各在郡县未去农业若朝廷用汉代更之术因唐防秋之法入耕出战逓为防戍则是农不去业兵不乏备不因帑廪之积常得丁壮之人今既籍为正兵处之连营则其衣食财用终身仰给县官此其不便五也一已降御札冬至将行郊礼逺近郡县尤宜肃静夫愚而不可欺弱而不可胜者百姓也绥之斯和动之斯危武有七徳安民为本事规未兆敝犹不救若又迫之是启乱也则朝廷之忧不在四鄙夫祸起所忽慝生有阶秦之胜广汉之黄巾唐之巢让是皆始于乌合之众此其不便六也凢此六患昭然在目不可不深虑不可不过防臣以一介贱微见识浅近诚不足以参国论賛圣谋但以职在谏曹义当有犯无隠故陈愚管上祈裁择臣谓陜西河东其近里州郡乞将前来防差强壮弓手等中分其半戍边毎九月防秋至二月放归嵗一代更留其半防守本州以时训练当就戍之时依出军人官与装费冬给衣赐日支口食葢民所以惧乎籍之为兵者不惟前冒锋刄矢石之难且重去其土终身与亲爱姻族永相隔别此其大戚也今若畨休逓戍终是不离本乡兾望边事渐宁即当息肩安业昔太宗皇帝籍两河之人以为乡兵于时识者亦悼其失策葢不若因两河强壮使之捍边壮者入籍衰者出役不衣库帛不食廪粟边不阙戍民不去农何在乎蓄之营堡而后为官军也又闻于时籍乡兵之际因大军方集之威犹恐其乱乃密诫诸州郡尅期一日而事毕故民虽奸谋相动不复及之今朝廷既惜强籍之名又为必籍之事命两朝臣分使一路周环三二十郡幅员三数千里或未能亲到但行文移州县官吏方且各率所见异同纷起但恐使人一出民心一摇后虽悔之或所难及愿朝廷审加图议事不惮改追还所下逐路转运司宣命停所差官勿遣实天下幸甚国家之福也慺慺丹诚窃兾昭纳
　　论弓手强壮充军不便事
