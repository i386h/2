<!-- { "loadSidebar": true } -->
　　汴泗交流郡城角，筑场千步平如削。（筑或作，《诗》：“九月筑场圃。”谓筑坚以为场也。）短垣三面缭逶迤，击鼓腾腾树赤旗。新秋朝凉未见日，（秋或作雨。）公早结束来何为？分曹决胜约前定，百马攒蹄近相映。椁惊杖奋合且离，红牛缨绂黄金羁。（《选》：“白马饰金羁。”梁吴筠曰：“白马黄金羁。”牛，一作牦。）侧身转臂着马腹，霹雳应手神珠驰。超遥散漫两闲暇，挥霍纷纭争变化。（枚乘曰：“蜿蝉挥霍。”）发难得巧意气粗，（《前汉》，项羽围汉王于荥阳，郦食其谋挠楚权，欲立六国，张良发八难。）欢声四合壮士呼。此诚习战非为剧，岂若安坐行良图。当今忠臣不可得，公马莫走须杀贼。   
　　【忽忽】   
　　（贞元十五年，董晋薨，公去汴后依张建封于徐。此诗当在徐州作。）   
　　忽忽乎余未知生之为乐也，（生之为，方作为生之，非是。《前汉·王褒传》：“太子苦忽忽善忘，不乐。”名篇意或出此。）愿脱去而无因。安得长翮大翼如云生我身，乘风振奋出六合，绝浮尘。死生哀乐两相弃，是非得失付闲人。   
　　【鸣雁】   
　　（与前诗同时，公盖托雁以自喻也。）   
　　嗷嗷鸣雁鸣且飞，（上鸣或作鸿。《诗》曰：“鸿雁于飞，哀鸣嗷嗷。”）穷秋南去春北归，（《管子》：“桓公曰：‘鸿雁春北而秋南，不失其时。’”）去寒就暖识所依。（或作处，非是。）天长地阔栖息稀，风霜酸苦稻粱微，（鸿雁，前辈多用稻粱事，盖出《战国策》。《广绝交论》云：“分雁鹜之稻粱。”又杜甫《雁诗》：“自古稻粱多不足。”）毛羽摧落身不肥。（毛羽或作羽毛。）徘徊反顾群侣违，哀鸣欲下洲渚非。江南水阔朝云多，（朝，方作朔。今按：既云江南，则不应言朔云矣，兼作朝云，语亦差响。）草长沙软无网罗。闲飞静集鸣相和，违忧怀惠性匪他。（惠，一作息。）凌风一举君谓何？   
　　【龙移】   
　　（此诗谓南山湫也。湫初在平地，一日风雷移居山上，其山下湫遂化为土，长安人至今之干湫。公题《炭谷》诗云：“厌处平地土，巢居插天山。”其此之意欤。）   
　　天昏地黑蛟龙移，雷惊电激雄雌随。（激或作击。雷奔电激，班固《西都赋》语。雄雌或作雌雄。）清泉百丈化为土，鱼鳖枯死吁可悲！   
　　【雉带箭】   
　　（此诗公佐张仆射于徐，从猎而作也。读之其状如在目前，盖写物之妙者。）   
　　原头火烧静兀兀，（唐太宗《出猎》诗：“平原烧火红。”《晋·顾恺之传》：“火烧平原无遗燎。”烧，去声读。）野雉畏鹰出复没，（出复，方作伏欲。今按：雉出复没，而射者弯弓不肯轻发，正是形容持满命中之巧，豪厘不差处。改作伏欲，神采索煞矣。）将军欲以巧伏人，盘马弯弓惜不发。地形渐窄观者多，雉惊弓满劲箭加，冲人决起百余尺，红翎白镞随倾斜。（《列子》：“善射者能令后镞中前栝。”）将军仰笑军吏贺，五色离披马前堕。（《尔雅》：“雉五色备曰。”）   
　　【条山苍】   
　　（欧本注云：“中条山在黄河之曲，今蒲中也。”）   
　　条山苍，河水黄，浪波去，（浪波或作波浪。）松柏在山冈。（山或作高。）   
　　【赠郑兵曹】   
　　（郑或以为郑通诚。张建封节度武宁时，通诚为副使，公为其军从事，樽酒相从，在其时欤？白乐天《哀二良》云祠部员外郎郑通诚，此云兵曹，所未详也。）   
　　樽酒相逢十载前，君为壮夫我少年。樽酒相逢十载后，我为壮夫君白首。（公贞元十五年去汴即徐，为军从事，时年三十有二，故云。）我材与世不相当，戢鳞委翅无复望。当今贤俊皆周行，君何为乎亦遑遑。（亦或作独。）杯行到君莫停手，破除万事无过酒。   
　　【桃源图】   
　　（《陶渊明集》：“晋太元中，武陵人捕鱼。沿溪行，忘路远近，忽逢桃林，夹岸数百步，前得一山。山有小口，便舍船从口入。其中土地平旷，往来种作，悉如外人。自云避秦来此，乃不知有汉，无论魏晋也。”荆公《桃源行》，东坡《和桃源诗》，皆得之。王摩诘、退之、刘梦得诸人以为神仙皆非是。诗中云：“武陵太守好事者，题封远寄南宫下。南宫先生忻得之，波涛入笔驱文辞。”必与一礼部郎赓和，不复详其名氏矣。武陵，即今之鼎州也。）   
　　神仙有无何眇茫，（或作缈茫。）桃源之说诚荒唐。流水盘回山百转，生绡数幅垂中堂。武陵太守好事者，题封远寄南宫下。南宫先生忻得之，波涛入笔驱文辞。文工画妙各臻极，异境惚移于斯。（，许往切。惚，吁骨切。）架岩凿谷开宫室，接屋连墙千万日。嬴颠刘蹶了不闻，（嬴颠刘蹶，谓秦汉之亡。）地坼天分非所恤。（地坼天分，谓晋魏之乱。）种桃处处惟开花，川原近远红霞。（近远或作远近。）初来犹自念乡邑，岁久此地还成家。渔舟之子来何所？物色相猜更问语。大蛇中断丧前王，（《汉书》：高祖为亭长，夜径泽中，前有大蛇，乃拔剑斩之，蛇分为两，道开。盖白帝子化为蛇当道，而高祖以赤帝子斩之也。）群马南渡开新主。（晋太安之际童谣曰：五马浮渡江，一马化为龙。五马，谓琅邪、西阳、汝南、南顿、彭城五王。琅邪竟登大位，是化为龙也。按晋元帝姓司马氏，太兴元年即位，都于金陵。）听终辞绝共凄然，自说经今六百年。当时万事皆眼见，不知几许犹流传。争持酒食来相馈，礼数不同樽俎异。月明伴宿玉堂空，骨冷魂清无梦寐。夜半金鸡啁哳鸣，（《楚辞》：“鸡啁哳而悲鸣。”啁音嘲。哳，陟颉切。）火轮飞出客心惊。人间有累不可住，依然离别难为情。船开棹进一回顾，万里苍苍烟水暮。世俗宁知伪与真，至今传者武陵人。   
　　【东方半明】   
　　（此诗与“煌煌东方星”，兴寄颇同，盖指顺宗即位，不能亲政，而宪宗在东宫之时也。时贾耽、郑瑜二相，皆天下重望。王叔文用事，相继引去。此诗所以喻“东方半明大星没”也。执谊、叔文初相汲引，此诗所以喻“独有太白配残月”也。顺宗已厌机政，执谊、叔文尚以私意更相猜忌，此诗所以有“嗟尔残月勿相疑，同光共影须臾期”也。及宪宗立，而叔文、执谊窜，犹东方明而残月太白灭，此诗所以喻“残月晖晖，太白ㄦㄦ，鸡三号，更五点”也。意微而显，诚得诗人之旨。）   
　　东方半明大星没，（太白长庚西方星，故云配月。又太白主大臣，其号为上公，故公有取焉。半或作未，方从阁本云：“按旧本作半明。”今蜀本题语亦作半明。既云大星没，则不应未明也。传本多习于诗人成语，而不考其意义故也。）独有太白配残月。嗟尔残月勿相疑，同光共影须臾期。残月晖晖，太白ㄦㄦ；（或作炎々，字当从目。《太玄经》：“明复ㄦ天，中独烂也。”ㄦ音闪。）鸡三号，（《史记》：“鸡三号卒明。”杜诗：“初鸣度必三。”号音豪。）更五点。   
　　【赠唐衢】   
　　（《唐史》衢附公传后。应进士，久而不第。能为歌诗，意多感激。见人文章有所伤叹者，读讫必哭，涕泗不能已，故世称唐衢善哭。乐天尝有诗“贾谊哭时事，阮籍哭路歧；唐生今亦哭，异代同其悲”者也。此诗贞元末作。）   
　　虎有爪兮牛有角，虎可搏兮牛可触。奈何君独抱奇材，手把锄犁饿空谷。当今天子急贤良，匦函朝出开明光。（唐垂拱二年，命铸铜为匦，置之朝堂，以受天下表疏。明光，殿名也。匦音轨。）胡不上书自荐达，坐令四海如虞唐？（尧封于唐，舜封于虞，故尧舜号唐虞氏。）   
　　【贞女峡】   
　　（在连州桂阳县。贞元十九年冬，公自监察御史谪连州阳山令，有此诗。《荆州记》：“秦时有女子化入石，在东岸穴中。）   
　　江盘峡束春湍豪，雷风战斗鱼龙逃。悬流轰轰射水府，一泻百里翻云涛。漂船摆石万瓦裂，咫尺性命轻鸿毛，（鸿，或作于，或作如。）   
　　【赠侯喜】   
　　（洛水在河南县北，《易乾凿度》曰：“王者有盛德之应，则洛水先温。”故号温洛。公贞元十七年七月二十二日，与李景兴、侯喜、尉迟汾同渔于洛，有石刻在焉，诗必是时作。反复其意，大抵谓沮洳不能得大鱼，兴寄远矣。）   
　　吾党侯生字叔<辶已>，（或作起，起之古文也。）呼我持竿钓温水。平明鞭马出都门，尽日行行荆棘里。温水微茫绝又流，深如车辙阔容。虾蟆跳过雀儿浴，此纵有鱼何足求。我为侯生不能已，盘针擘粒投泥滓。（《列子》：“詹何以芒针为钩，剖粒为饵。”皆言其小也。滓，阻史切。）晡时坚坐到黄昏，（到或作至。）手倦目劳方一起。暂动还休未可期，行蛭渡似皆疑。（蛭，水虫。《博物志》：“水蛭三段而成三物。”《前汉》，“夫岂从虾与蛭寅”。蛭音质。，一作。）举竿引线忽有得，一寸才分鳞与。（或作鳍。今按：，马鬣也，当作鳍。然《仪礼》：“鱼进。”注，脊也。《庄·外物篇》亦作，则皆可通用。音祈。）是日侯生与韩子，良久叹息相看悲。我今行事尽如此，此事正好为吾规。半世遑遑就举选，一名始得红颜衰。（《续仙传》：“蓝采和者，常于市中歌曰：‘红颜一春树，流年一掷梭。’”始或作已，非是。）人间事势岂不见，徒自辛苦终何为？便当提携妻与子，南入箕颍无还时。（箕，山名。颍，水名。《地理志》：“颍水出阳城，汉有颍阳、临颍二县。”《高士传》：“许由隐于箕山。”）叔<辶已>君今气方锐，我言至切君勿嗤。君欲钓鱼须远去，大鱼岂肯居沮洳。（《诗》：“彼汾沮洳。”渐湿也。苏东坡《记儋耳上元》：“放杖而笑，过问‘何笑？’曰‘自笑也。’然亦笑韩退之钓鱼无所得，更欲远去，不如走海者未必得大鱼也。”盖公作此诗时，年三十四，去徐居洛，方有求官来东洛之语。而东坡则晚岁儋耳，发于忧患之余。览者无以为异。沮，将预切。洳，人恕切。肯或作有，非是。）   
　　【古意】   
