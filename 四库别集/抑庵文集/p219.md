<!-- { "loadSidebar": true } -->
　　予家居时有园可十畆皆种菜茹而芦菔居多冬寒之时日取给与薯蓣皆切方寸许襍葱菜而煑之和以盐豉家人无少长食之皆欣然虽八珍之味不过也予甞自谓饮食无精粗惟适意为美芦菔予所甚适也及来京师犹嗜之然又以为此特予贫者之所好耳若公卿大夫与其家之子弟皆饱于刍豢将块视之无有能好者矣久之客有为予言味菜轩者以所蓄芦菔图示予盖少师吏部尚书蹇公之子芸之所好也予爱之芸生长富贵之中而志尚乃与予同如此又日以读书为事盖公之徳有以化之也汪信民甞言人常咬得菜根则百事可做予信嗜之而才不适于用然亦将老矣唯当食此终其身若芸之英年美质诚能勉之饱于仁义而不愿乎膏粱之味则他日措诸事业何可及哉故为芦菔赞以致意云翠为叶玉为体甘露为浆脆而美宜吾腹利吾齿勤而食之可不死俭以养徳积诸已万事纷纭皆可理何必鲜肥事豪侈于乎勉之乃君子
　　梅雪赞
　　吏部侍郎洪君宗器七世祖佥判府君性好梅环所居青溪上皆种之腊雪之际梅花盛开府君婆娑爱赏盖与之比徳焉因名其居曰梅雪今侍郎同其好袭其名清白之操芳洁之闻岂独无愧于乃祖哉盖表然当世之望也故予取屈子颂橘之义而为之赞云懿兹嘉树生南服兮偃蹇离奇贞且特兮嵗聿云暮霰雪积兮羣卉摧仆气萧索兮维此灵秀莫之能戹兮阳和内奋独先得兮华彩交映粲开拆兮珠蕤玉英炯一色兮青溪泠泠环千百兮馨香秾郁众所即兮君子之好自畴昔兮怀芳履洁亶同徳兮奕世婵嫣喜承式兮违氛离垢皎清白兮壹志爱玩靡厌斁兮纷纭流俗终不可惑兮骈实累累和鼎食兮扬芬袭美何有极兮
　　具庆图赞
　　具庆图为像四上海县教谕致仕尹先生与其配曾氏孺人其子南雄府学训导复道澂江府同知自道也先生故泰和儒家有纯质之徳有刚直之行有明正之学自为乡先生以至为教官歴典两县学其善之及人多矣而曾氏亦泰和故家世积忠厚故孺人生有淑徳妇道母仪为九族师法故皆以八十之年而享康宁之福虽鬂发皤然而视听不衰复道兄弟又皆以经术奋身享有爵位其禄俸之余足以养口体娯心志怡然至乐萃于一堂此岂人力也哉天相之也孟子谓君子有三乐而以父母俱存兄弟无故为首说者谓系于天有不可必得盖世之为子者莫不以夀考祝其亲而父母亦皆以贤愿其子然不能兼备者多矣其幸有兼之者不能皆贵且富也今尹氏之福如此岂无自哉诗曰乐只君子遐不眉夀又曰乐只君子保艾尔后盖惟徳行之可嘉故能受福于天以安其身而昌其子孙故予以为尹氏之福天相之也自道之佐澂江归拜其亲乡人荣之乃命画史萧于乔作此图其容貌意态盖无不似者画既完自道求予赞予名之曰具庆之图而为赞曰维天惠民不私于人茍有令徳福集其身惟公醇质好是正直不激不阿归于有极布帛之言松栢之姿仁义是行不顾其私以学殖身以文取宠训成厥家亦励于众孰饥予哺孰危予安保有穷孽蔚为衣冠畮畮原田弥弥流水无有旱灾繄公之惠爰及孺人嫓徳象贤并受其福实降自天有伟二子善述善继或佐郡侯或领教事威仪孔时雍容燕休敬恭婉愉甘防具脩福善祸淫亶天之道白发苍顔使公夀考使公夀考纯嘏不渝画像在堂可敦薄夫
　　夀星图赞
　　洪范之叙五福其一曰夀夀居乎福之先者盖有夀然后能享诸福也是以人子之敬爱其亲则必以夀祝之夫既得其夀矣斯能遂其养以安其身乐其心此人子之至情而亦莫有加焉者也然夀系乎天不可以幸致也必善足以感天而后天应焉此感彼应若有黙司其事于冥冥之中不偶然也甞读晋书天文志狼北地有大星曰南极老人见则天下太平主夀昌此所谓夀星也今天地清宁夀星恒见皇上受福弥亿万年用敷锡厥庶民而天下实防其泽于斯之时为人子者得奉其亲于夀域之中岂非莫大之幸哉吾邑孙裕为湖广河泊官以考绩来京师谒予言曰裕之去乡逺矣老母在堂不克以就养日夕思之不少忘今夀及七十明年正月初五日则其生之日也裕縻于职务不得躬奉觞上夀将遣吾妻率诸子归而以是日称庆焉夀星图一幅所以致裕祝颂之意愿先生赞一言使诸子歌以为夀则吾亲当亦喜无量请勿辞予观兹图盖道家所谓神仙者流岂老人星降精流气而为此以黙司其事者欤予闻裕之母徳善仪于一家而裕又惓惓致孝焉福夀之应其可量也哉为作赞曰明明南极老人星辉映六合呈祥祯圣皇万嵗天下平人生皆得夀且宁慈母在堂亦有荣华筵庆诞罗甘馨拜舞祝颂亲爱并但愿福禄如川增神君来鉴赫厥灵锡以遐算超百龄年年齐进流霞觥
　　寿星赞
　　寿星者南极老人星也见则天下理安人多夀考秦汉之世因其以老人名于是状其形容而祠祀之以祈福夀后之人于其所敬爱者往往图其像貌而用之庆夀之日以祝其长生此不可以常情视也予内弟陈公梅芳今年既七十予子秬其甥也在京师得织成夀星一幅欲用以为夀而致其颂祷之意请予作赞赞曰南极之精赫赫厥灵帝命是承俾锡长生梅之为性凌寒乃盛宜夀百年以笃其庆
　　夀星赞
　　史纪天官书狼北地有大星曰南极老人此星见主夀昌天下治平不偶然也是以人子为亲夀则取其名肖其像以致形容颂祷之意盖至情之不能已也吾邑欧阳氏故名家其前辈多君子长者今广涧处士尤惇徳乐义为乡邑之望其子熈为刑部主事有贤名处士既享其禄养而褒封之命又及焉皆积善之应也处士今五十嵗六月二日其生之日也熈求画者绘南极老人像而求予题使人持归以致颂祷焉予与欧阳氏世有连于处士谊不薄为作赞曰惟老人星南极之精濯濯厥灵俾锡长生于粲于天照临下土帝徳滂流厥施斯溥芒芒九垓永歌康哉夀域宏开福庆大来尔惟懋修克谨于度百嵗其昌式安且固
　　何愽士像赞
　　心庄而体舒气和而行方究经传之精微循圣哲之典常当天朝之熈皥登云路而颉颃遂典教于外郡荐进陟于上庠肃肃乎其仪型沨沨乎其文章盖诚多士之所起敬岂但六馆之所仰望宜福禄之来同将百嵗而弥昌也
　　刘先生像赞
　　圣经贤传穷深幽教人不倦功业优太学愽士非常流唐有韩愈汉施讐先生继之践厥猷羣儒仰徳心日休荐剡上达拔其尤御史守令足与俦闻言不语皆掉头循旧资给乃可留众人喜进已独不此风须向古人求常闻静者夀之由如松如栢如山丘千二百嵗吾与侔刘愽士先生既满考来朝祭酒荐其有治才可任守令御史先生不乐曰吾老矣得循例用足矣且守儒业实不愿他徙于是言于上循旧以为翰林检讨掌愽士事先生喜甚将行出画像求赞辞予记数年前曾为作赞乃损益数语而题其上意亦足矣不在多也
　　江西胡防政像赞
　　绍诗礼之训而克尽其宜行政教之典而益谨所施浩然絶俗者刚毅之气表然驭下者正大之辞仰明圣之在上惟俊哲之是资古人甞言徳者福之基而升上必由卑徳之进而不止则福之来亦如川之方至而无已也
　　呉祭酒赞
　　此祭酒呉君与俭像也与俭以文学才行师表当世作此像以示后予同郡人托交好故为作赞有严辟雍儒教之宗以育俊才以兴治功简贤为师天子有命而君实来斯文之庆君之所学贤传圣经愽究羣言隆隆其声规圆矩方凖平绳直四方具瞻惟君是式颙颙昻昻仪观在堂深衣幅巾与道翺翔徳以时升业以久大聿观厥成以熈帝载
　　张坦妻王氏赞
　　此吾王氏之淑女为张氏之贤配以孝敬事乎上以勤俭治乎内遭黔娄之贫而无忧服孟光之劳而防憝期终老以谐合何早寡以悲嘅持皎日之节操比严寒之松桧其不二者礼之文其从一者易之诲肆闺阃有视效而子孙防保艾当圣明之隆教化表徳善以厉风槩吾将见旌褒之在门而沐天恩之滂沛也
　　袁宗范像赞
　　承故家诗礼之传遇圣朝文明之世得六馆之士以为友受百里之邑以为治盖君上付托之也深而生民仰赖之也至劳来安定足以展其才休养生息足以行其志贵怀芬而履洁必服仁而蹈义继汉史之循良法周诗之岂弟则髙官厚禄令名遐夀之萃于其身将愈隆而无替也
　　郭彦常像赞
　　践孝友之实而克尽其宜蕴政事之才而不及乎施浩然絶俗者豪迈之气确乎持正者达之辞蔼一世而孤鶱掩余子而过之然所立也人可得而见其未发也人莫得而窥盖含章以自居亦和光而用怡噫岂古之所谓依隠傲放而不可羁者邪
　　吴仲经赞
　　肃乎其仪温乎其气礼乐以华其躬诗书以励其志忘情簪绂之荣养髙泉石之美霁月光风豁襟怀于芳景贞松劲栢挺节操于寒嵗惠泽被于里闾谋猷贻于孙子惟其徳善之修老而弥笃则其福祉之绥益悠久而无已也
　　戴文进像赞
　　薰乎其气之和渊乎其神之清浑然者外之同确然者内之贞悦诗书以求道洒翰墨以怡情始消摇于乡园终遨游于帝京登金门与玉除交名公与列卿皎素服其不缁郁鬂其未星既嚣嚣而有得亦坦坦而无营盖从容于物之外岂尘俗之能婴斯人也殆将陟崆峒过蓬瀛招安期访广成服千嵗之灵药而翺翔于太清也邪
　　刘教谕画像赞
　　承诗礼之传得山水之乐思有光于前人奋不悖于先觉穷遗经乎千载矫荐书之一鹗故健翼以迅征将乘风而上寥廓当圣治之文明遂典教于儒学盖以方壮之年而受作人之托肃青青之衿佩谨明明之矩矱乘余暇以游遨寓幽情于琴鹤意态澹而闲和容色泽以优渥惟君子于斯须皆不遗于礼乐以治心而修身则教立而功愽兹公卿之崇重多庠序之峻擢宜只慎而不怠庶名位之超卓季显予泰和故家为卢溪教谕以外艰起复来京师持此像求予言予不得辞乃为之赞而以逺大勉之
　　曾用励像赞
　　生忠厚之家闻诗礼之懿其才足展乎谋猷其行亦敦乎孝弟于于然文献之邦熈熈然太平之世既名位之莫加乃闲旷以自遂不翕翕以为同不矫矫以为异寛惠者及物之仁谦和者处人之智予甞与之从容今则逺而莫致尚冀其福夀之隆庶优游于百嵗也
　　萧氏三世小像赞
　　吾乡萧公北以写真游京师持其曽祖祖父三世小像求赞乃为作歌吾乡萧氏工写神此图此貎皆逼真阿翁前行顾其子后有贤孙宛相似大江之南风景殊百年柱石仍安居眼前见者已三世逺近流传称絶艺太平文物盛两京衣冠所萃皆豪英玉堂金马麟鳯匹犀甲宝刀熊虎质江湖浩荡鸥鸟邻山林深杳麋鹿亲援毫防染出真态能使千人万人爱积善由来开庆源云仍绍续久愈蕃只今公北又继武能事不忘先父祖我为作歌扬世芬期尔精艺超其羣他年若画淩烟阁要使声名继古人
　　陈宜人像赞
　　此吾妻陈宜人也服孟光之劳而不怨视买臣之贫而不怒既自处以俭勤亦不愆于礼度遭圣朝之盛明锡褒封之恩数俨象服其光华乐燕安于迟暮繄天道之不诬必始约而终裕愿偕老于百年而享子孙之福祚也时吾年四十八宜人年五十矣
　　陈夫人像赞
　　此吾妻陈夫人也当退朝之时适燕居之际俨余敬之不忘斯令仪之未替所习者柔恭所谨者礼义为伉俪六十四年阅春秋八十一嵗虽恩封极品之荣犹躬理至微之事孝顺勤约老而尚然衣服饮食俭而有制故吾得以安其贫而君亦得以伸其志兹复遇生朝屇夀祺诸福来集防不宜更百二十我同之使女妇孙曽得有所观法而世继其美也
　　稼轩像赞
