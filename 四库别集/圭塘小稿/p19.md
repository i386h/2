<!-- { "loadSidebar": true } -->
　　寄苫尚书才卿

　　民事军兴日不遑闲人一旦似公忙慿公寄语圭塘月好照吾家老海棠

　　郝信使附鴈足诗

　　霜落风髙恣所如归期回首是春初上林天子援弓缴穷海缧臣有所思

　　士隆贾知府以边鸾画鸭见寄赋二絶句以谢之

　　圭塘栁影浴毰毸啑喋蒲根絶点埃政尔凝思旧风致蜕形毫素忽飞来
　　能言充贡固相诬谁道呼名一字无收入画圗登几案遂令名亦不能呼

　　寄观国宾

　　白头谁遣抗红尘屈指名场四十春台阁鳯麟非所偶江湖鸥鹭久相亲宦情病后浑如水诗思年来尚有神何日与君携手去黄华篱下岸乌巾

　　近作诗庄长句代书寄贤弟一笑

　　圭塘有地无生涯三径松菊四序花诗仙本是贵公子何事肯到山人家山人已分友木石尘俗芸芸果何物在家已作有发僧小小园池聊挂锡千红万紫遗西东杖藜步步随香风相逢一笑便倾倒但愧问字非扬雄载歌伐木贺得友昌黎去后谁山斗雕虫小技久不为敢说当年八叉手诗庄千顷躬维持饥不可食寒不衣主人收蓄及遗逸要使后世均扬辉世间何物不腐朽好诗在世独能久有诗又在未朽时此庄不可无醇酒庄中之诗几万首以诗侑酒为君寿

　　迩来切用无笔口号廿八字诉于可行太常

　　平生交契分疎密毛颕何尝一日疎休道病翁非所与明窓歌曲尚能书

　　可行留浙诗促其归

　　秋征曽有约十月便归来南国鴈已尽东风花又开酒缸连月备诗檐几时回手种洹溪栁青青满钓台甲申岁也

　　○赞

　　可翁自赞书以为可行太常弟一笑

　　咄圭塘子一小丈夫生乎今世而为古愚不力上达乃甘下趋年来事业益迂且疎但问其壶日有继乎

　　杨和卿画像赞

　　繄鉴取形毫厘不失人知肖貌孰核其实好古博雅寓意自适器征三代之制书究六朝之迹掇粉墨于断缣考款识于土蚀琮璜鹿卢琥璏琫珌山玄水苍截肪蒸栗名称实繁形状匪一一过目顷皦然璞腊尚友千载济以精识之人也虽晦迹于市廛其洗玉池主人之匹欤

　　僧格实哩监司豸冠像赞

　　任法象服制敬惟钦直盖所性触非其心有敬主内有頍着外仇视佞人徳遇善类勿谓至坚佞则尔摧勿谓至柔善则尔维我昔斯峩人与其称炯如清氷玉壶辉映秩秩宪纪矫矫荩臣风霜示肃闾阎以春惟其有不触之触使邪自正而曲自直此其所以为大过人也

　　托克托穆尔御史豸冠像赞

　　文运犹日方昼或晦倾否有时敦牂纪岁积阴释冱大明丽天南宫栅棘当宁渇贤蔼蔼多士于于计偕识者常言有王佐才彼美擢科腾实蜚声仕已泉达学且日増有頍而峩奸摧佞伏行所无事肯专咋触材俊任法名殊实一毛亦致用帝帐斯缉予岂夸惠文弹治之为能盖将征识者之言于他日也

　　○讲议

　　端本堂【十月廿五日进讲】

　　尚书说命曰王人求多闻时惟建事又曰惟学逊志务时敏厥修乃来又曰念终始典于学厥徳修罔觉世祖皇帝至元三年十二月遣中都海涯喻旨儒臣朕宜聴何书其议选来进于是商挺姚枢窦黙王鹗等言帝王之道为后世大法皆具尚书乃以进讲皇太子力学有年此书讲明熟矣温故知新方是为学求多闻者资之于人学古训者反之于已逊其志者如有所不能敏于学者如有所不及虚以受人勤以励已又必始终此念不少间断则事立徳修有不知其然而然者矣三代而下汉称文帝唐称太宗文帝时贾谊治安策极言谕敎太子谕敎之道舍学何以哉故虽圣人亦资于学五帝三王皆有师也唐太宗谓杜正伦曰朕年十八犹在民间民之疾苦情伪无不知之及居大位区处世务犹有差失太子生长深宫百姓艰难耳目所未涉卿等不可不极諌又曰朕自立太子遇物则诲之见其饭则曰汝知稼穑之艰难则常有斯饭矣见其乗马则曰汝知其劳逸不竭其力则常得乗矣见其乗舟则曰水所以载舟亦所以覆舟民犹水也君犹舟也见其息于木下则曰木从绳则正后从谏则圣作帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文且曰修身治国备在其中当更求古之哲王以为师如吾不足法也吾居位以来不善多矣益多损少故人不怨功大过微故业不堕然比之尽美尽善固多愧矣汝无我之功勤而承我之富贵竭力为善可不谨哉恭惟皇太子殿下元良仁孝为天下之望已力于学惟终始此念不少间断更求忠鲠之士拾遗补阙则功业之盛岂特汉唐之君而已哉将见与三代并隆矣

　　○跋

　　赐沃棱右丞节用二字

　　宋李沆作相常读论语或问之沆曰沆为宰相论语中节用而爱人使民以时两句尚未能行圣人之言终身诵之可也皇太子以天纵之圣肆笔成书节用二字赐中书右丞臣沃棱臣沃棱装潢寳袭俾臣有壬识其左方臣有壬窃闻易曰节以制度不伤财不害民盖侈用则伤财伤财必至于害民皇太子不它书而书此二字不它赐而赐中书臣其旨深矣臣沃棱其力事斯语仰副储训则财阜民安不日见之矣中书政务有重于此者乎

　　○铭

　　彰徳路刻漏铭【并序】

　　燕吴秉彝守相举坠理棼期月就绪身施于政殆无遗者器关乎治复有资焉惟相地剧民伙晨昏有禁钟鼓之吏候验以臆公私趣事迟速无节过故滋敝吏则非矣亦由无所考质而至于斯也资粮屝屦前政是急正仪审漏有不暇焉吴侯惧事之堕人之痌也旁诹其制则而治之八壶既陈一刻无忒属铭于郡人许有壬以彰其勚以朂其继以永其制吁可以观政矣铭曰
　　在昔观漏水而制器也实惟轩皇开物混茫苍姬秩职挈壶始章逺寝无节瞿瞿则狂治袭旷代不肯以亡损益戾真寒暑乖方制昧洪杀景差短长爰折其衷咨冶孔良金壶猪清玊虬引吭委于尾闾原于天潢盈科线出激电矢邙允符仪晷无间雨旸流珠释用聚■〈扌槖〉靡亢析窓夷隩安时吉康昏明示信率由天常信则民立我治以臧焯兹永宪嗣罔不蘉

　　○记

　　筠斋记

　　泰定丁夘先公捐馆京师先友江南者夸山水之胜劝扶柩南且赒以地京师者则曰西山有佳地子南北无恒产不幸罹荼毒于斯斯亦妥灵之地也亦有指以地者而乡里士大夫则不然其尤有意者至忿然曰子欲子孙浮华则南欲因京师富贵则此我知者父母之邦尔荒迷中神魂无主三议斗胷中太夫人泣而言曰我平生作梦无一不在乡里儿其决哉议遂决既藁殡足汤阴拜先茔不独苦涝而亦陿不容竁矣从敎授缑君允中改卜焉安阳城西山水靡不履歴始得武官原洹水之阳今阡而定画迁措皆允中为之允中学儒者也尽去俗师荒唐祸福之说壬申太夫人归葬得其人益详盖外方内恭安命之士也戊寅予得请归请记其斋曰筠者予知其安于所遇而念其才可施用束于冷局也扁筠之义其有不可自揜者乎古今人例喜言竹居必种植诗必托兴其性若节言之备矣以言其用则简牍箭笴箎箫笙簧筐篚篾席缆维縢络之属皆事也而其用之尤切者筠焉记言竹箭之有筠筠竹肤之坚者也竹寒暑一致守虽在节御捍袭护使不能干其内则筠之功若篾席筐篚缆维縢络独析其肤尔肉则薪也而简牍箭笴箎箫笙簧虽肤肉俱用肤或有损则为弃物矣人谓允中幽闲旷适托于竹而已不知允中可施于用若竹之有筠也予不能施允中于用念其有力于先茔记其详以志其交之始声其才以待世之用者焉

　　竹轩记

　　士生世析圭儋爵获摅厥藴至于晚节进退所以收幼壮之成功者尤不可不慎也礼大夫七十而致事盖悯其劳乆力惫不敢烦以政上之徳也士难进易退义苟当去浩然莫留各尽其道矣廉耻不张乃有胶荣而讳耄者其愈下者罗列选籍儌幸万一于是有司逆计仕年大书其籍曰致仕至有廷辩谓笔吏考録之误又无以议为也风俗至是果孰使之然哉昔叨左司宰相称吾乡续公景明之贤擢礼部员外郎寻升懐庆路总管至则值岁大饥劝分不足发公廪以赈国制粟币无上文毫粒不出乃谓僚佐之后者曰吾任牧寄候得请皆饿莩矣有责愿独坐又止其租税报下皆允天厯初郡直兵冲飞挽万计军兴不乏西兵入境官吏星奔独守境土遏流窜兵罢民既安堵即投绂归身未衰年未及也至顺壬申以嘉议大夫礼部尚书致仕辟斋所居植竹数本扁曰竹轩竹之为植氷霜凌虐而色不改凢卉雕尽而守益坚有节若是故君子贵之其风声月色为溪山清胜者不与焉人平居气溢者骄才少摧抑损获殆尽遇变而不失其守者鲜矣尚书掾左司已有声若司程绮源覆实仪曹之剸繁知陵州之善政人能道之若夫遇变而不失其守时可安享而勇弃之则进退之际明矣嗟夫富贵多忧之资也世途设险之穽也道义不明而能保终始无悔吝者几希钟鸣漏尽而不止行百里踬九十者接迹焉则身未衰年未及而退者不贤能之乎然世有以官为家退无以官□□者故不摈不止尚书退有归守先垄课子书又天厚其生而成其志也维桑与梓必恭敬止况及与先公游而进退之明可称者乎竹之见称古人实繁独以其节有类故乐记之以为鲁多君子之征焉

　　菊庄记

　　安阳地称秀丽昔人引洹水注城内为园池环城之池昼夜汤汤民室酒垆择竒据胜无虑数百区西南汇为陂溪山之输委亭馆舟楫之盛丽荷蒲葭栁羽鳞狸互之饶益实最一郡水利不修民生日攰陂遂为陆而亭馆为墟矣好事者或事筑植胥徒一假馆花躁木戕器败屋损供顿少弗惬有遂贾祸者故莫不恣其敝薉而已焉予归方事游嬉而无所于适偶送客南郭归并闉阇而西微行诘曲桑榆蔽翳负城有小圃径造焉地仅余百弓■〈广外者内〉■〈广外稣内〉幽洁问守者曰此王君季贞菊庄也杂花并植菊最多故以名时方挺翠怒长罗列满地爱之不忍归秋风作花见饷十盆品色莫有同者茎髙寻丈花大径三寸余盖培溉有时芟移有法半岁勤动而后有成信菊之拔萃者也李贞知予同其爱介其友请言吾方概吾乡风物之非昔而嬉游无所于适也能无情乎渊明旷达芥视轩冕乃独爱菊屡形咏歌至与松并称茂叔谈道有取于莲并称者二富贵者在所薄菊独以隠逸称谱之咏之者又代不絶口其贵重可知己季贞其亦慕古人而有见于菊者乎人生之乐随寓可得口体居室不与焉故不他其蓻以见其志不侈其圃以纳其侮百弓之地可游可乐胥徒藐之而不屑来没吾齿莫有睨而规之者求寡而获丰身安而志遂是庄之得不亦多且乆乎庄田舍也田舍榖为称首不庄于榖而于菊榖吾口之所切菊吾心之所乐吾口宁缓而吾心不可不适也心适矣视如京如坻漠如也古有午桥庄筑山穿池竹木丛萃固盛徳之宜居后之主者已堕屠儿墓园之讥平泉庄之鴈桧珠栢虽曰仅存寻亦芜絶矣富贵田宅之不可恃如是夫九原可作吾其从晚节之老圃乎且吾为人庄而日就荒人为吾庄而不获一稔独幸得归而时游王氏菊庄庶几乡贤之万一焉记菊庄而及乡贤者髙山仰止吾乡之士其勿以菊庄为嬉而巳矣

　　乐闲堂记

