<!-- { "loadSidebar": true } -->
　　夫辑族之法先分而后合其先分者何也分姓为氏分氏又为族也国君禅一姓而卿大夫下则各受以氏而判以族而后合何也一姓合诸氏一氏又合诸族也国君以一姓綂宗而大宗小宗则又一綂氏而一綂族故礼大传曰国君有合族之道又曰尊祖故敬宗敬宗故收族其或分或合各具条理而要必有人焉立书册而稽覈之国语所云工史书世宗祝书昭穆胥视此矣自封建不作氏族不分而后之为世系者第合古之一氏者而不辨所始嶓其源岷亦其源也或析今之别流者而不知所收潜不知有江沱亦不知有江也三韩张侍御以科目起家遍歴三曹尚书郎从征滇南佐
　　王师挞伐有功随以言事故迁幕杭州其滞录参有年矣生平孝友惇睦每念及所生期于无忝教子弟以诗书之泽乃复续辑其家乗而谒予以序予思辽左诸族皆从
　　龙之胄世甲地大岿然当丰沛宛邓之乡其通侯代兴冠金貂而锡履陛者不可胜数而侍御家声烂然独慨念先烈上溯之千里之侯百里之长以着所自来而所辑家规则又以砥行饬法勤学务业为兢兢是何席宠而思遥履贵盛而重本根一至是也夫图系传述仿之史氏以为家国虽殊记载则一而近为谱者第凖之唐之氏志与宋之族谱着为科律而不知支派分合当遵古法夫清河曲江代显阀阅凡连天之姓谁不视之若昆仑而侍御悉屏却之而第肇基于医巫之丘是分者不轻合也然而莱子之国东近营州明时迁青齐巨族以实辽海四郡虽大究以胶莱为涓涓之地是合者终不可分也然则工史之书世与宗祝之书昭穆悉视此矣夫侍御以用世之才不竟用之国而区区经画仅见之家门之内固为可惜然而工祝之所书较之太常之所纪未有歉也则即此一书而颁之国门永为凡有家者所取法何为不可乎
　　梅中诗存序
　　世无甘蝇非谓辞金仆而却铣珧也又非谓河中无弓人而封父无繁弱也方其家居悬虮虱于牀柂之间閟其耳目而忘其筋骸初亦何敢谓天下之射必无过是及一出而朔蓬之抵所向无敌然后知射者之絶人逺矣惟诗亦然挟平水一本购剑南石湖一二巻意气湓湓摇笔满天下出以之为挚而处以之为徴名傲物之具人之望之者亦且辟易却顾莫之敢抗然而十余年间自都市以至陬僻指诎心计求其得当于是者率刺促恝屑而眎若无有是岂操觚果无人而倡酬絶于世哉其所为诗者非诗而所为射者非射也予乆知蒋子梅中与其兄嵩臣各能以诗文名人间每见其投赠而思之既而得其所纂为律韵一书叹其深于诗而并及夫诗之所为押四始虽絶当必有起而续之者今读梅中诗作而曰甘蝇哉世无射者而今忽有之世已无诗人而今乃得而一见之斯时也而有斯人诗之幸也斯诗也而见于斯时则又斯时之幸也江河而日下矣袒膊以为容诟谇以为言溲塍粪壤以为所居与所处而梅中以尔雅之才展挥戈之技去喭而进史去駮而进醇去薉臭而进芗馨去其近今而进于前古言格格精言律律妙是非有鉏之彊力所几也是非吴太史之神臂所能至也世虽多诗人吾必以为叔田之后无饮酒矣诗名存言可存也然吾以为所存者不止是也
　　倚玉词序
　　词成于宋舍宋无所为词也然而人好宋诗不以宋之为词者为词而以宋之为诗者为词而于是宋无诗亦并无词夫词虽宋体然自唐后乐府减四十八调为二十四调而后诗余曲子由大晟以迄金元其所为九宫十三调者皆二十四调之遗则上自齐梁下逮金元无不以是为宫悬戛击之端原非北宋一代所得而限也故予乡曩时有创为西蜀南唐之音者华亭蒋大鸿也其法宗花间而人之为草堂者却而不进有创为徳祐景炎之音者禾中朱竹垞也竹垞客予郡覔予郡之景炎处士所称菊山唐珏苹洲周宻后村仇逺辈而效其倡和相率为恝急偪剥之词而人卒局步而不敢前迄于今又三十年矣杜陵梅中以风雅之宗领袖篇什乃出予乡倚玉词属予一言夫倚玉词许君又文之所为作也乡人为词者夙称雪舫而又文接踵而兴标新领隽萃草堂之精而一轨于正有近晩唐者亦有类徳祐景炎者要之皆大晟之声也越中乏词宗而前有华亭后有禾中今得梅中而三之宋人之词于是有真面目矣予老去不能为词居钱湖之濵而目盻西陵所谓青骢油壁者皆惘惘若隔世矣观又文之词细犊车回小蛮人去虽逮老犹想见之
　　长生殿院本序
　　才人不得志于时所至诎抑往往借鼔子调笑为放遣之音原其初本不过自摅其性情并未尝怨尤于人而人之嫉之者目为不平或反因其词而加诎抑焉然而其词则往往借之以传洪君昉思好为词以四门弟子遨游京师初为西蜀吟既而为大晟乐府又既而为金元间人曲子自散套杂剧以至院本每用之作长安往来歌咏酬赠之具尝以不得事父母作天涯泪剧以寓其思亲之防予方哀其志而为之序之暨予出国门相传应庄亲王世子之请取唐人长恨歌事作长生殿院本一时勾栏多演之越一年有言日下新闻者谓长安邸第每以演长生殿曲为见者所恶防
　　国恤止乐其在京朝官大红小红已浃日而纎练未除言官谓遏宻读曲大不敬赖
　　圣明寛之第褫其四门之员而不予以罪然而京朝诸官则从此有罢去者或曰牛生周秦行其自取也或曰沧浪无过恶子美意不在子美也今其事又六七年矣康熈乙亥予医痹杭州遇昉思于钱湖之濵道无恙外即出其院本固请予序曰予敢序哉虽然在
　　圣明固宥之矣予少时选越人诗而越人恶之讼予于官捕者执器就予家捆予所为诗爨毁之姜黄门赠予序曰膏以明自煎所煎者固在膏也然而象有齿以焚其身未闻并其齿而尽焚之也昉思之齿未焚矣唐人好小説争为乌有而史官无学率摭而入之正史独是词不然诬罔秽亵概屏之而勿之及与世之所为淫词艳曲者大不相类惟是世好新闻因其词以及其事亦遂因其事而并求其词则其词虽幸存而或妍或否任人好恶予又安得而豫为定之
　　左季折衷序
　　左季折衷者时贤之书也明嘉靖间山隂季本字彭山作驳左传书名曰私考而生其后者又驳之取左氏之文与季氏之驳两相较辨名之曰左季折衷然不知何人作也其书本杂论经史之可疑者仿王仲壬论衡徐伟长中论而杂是篇于其中顾行文寛博使才气微涉宋人论辨诸习然而其议工焉今其书已亡不可考矣亡友徐伯调之孙文士也谓予曰故祖嵗星堂所藏书有抄集六本云得之祁氏东书楼藏书中者忽何有之人攫去越十年闻其书已刻他氏名又五年闻刻书者已死又闻死时其人每寝有丈夫者据寝间百遣不去既而死逮死不得证其书为何人作且其书无兼本罔所据又逾年嵗星堂移居迁故祖书得左季折衷十三篇于废帙间是窃刻中所有者且系祖手书非从刻后抄得之是宜可据而不署名氏虽欲刋正焉而仍不得其所为人抑者先生冠以序幸存之以俟他日之自雪何如予曰有是哉晋向秀注庄而郭象据为已有南史郗绍着晋中兴书何法盛欺其无兼本也窃而署已名二事闻者深恨之然而秀与绍其为名未尝亡也今乃盗其文而其人遂灭东阳卢元夫尝言著书者集他人之説而不署其名比之盗人葢诸儒老死著书亦欲有所传于人而后之为儒者述其语而不着其名与氏千秋万世后又孰知某説为某所云者虽以盗比之而不为过况果盗哉或曰盗书与盗财异等况非剽人贼而索之抵死已逾量矣尚何憾之有而曰不然今夫居计者生平积汗血以收锱铢而一旦攻剽胠箧夺其所有然且戕其人灭其口子姓不得知隣里不及与闻易氏禅代而终不得其存亡起居人必曰忍人哉虽抵之亦何足偿而乃有刿其心鉥其骨刳其肾肠销亡其年嵗寒暑精力魂魄忻戚欢宴之所忘饮食男女之所不给阳阳攫之而其人亦遂窅防歇絶如蠛蠓影响之不可复睹此在旁人闻之犹震心惨耳而况其受之者也鬼神有知将必重雪之而重还之矣吾故书之以俟夫后之雪之而还之者其所抄目曰左季折衷説曰乱臣贼子辨曰编年辨曰三传学官辨曰晋文公曰隠公曰秦穆公曰卫成公曰公子叔牙曰首止之防曰王子虎曰赵盾曰武子来求赙
　　道源田氏族谱序
　　道源田氏称萧山右族其里踞东南近郊水环其樊分庖而同涂前坊后庐无三眷之殊无丞相司空益宅减宅之予每于嵗时行礼一过其家辄东西眺视不能去云暨鼎革以还世家大族率相顾冷落曩时所谓太傅之泽尚不能庇及五亩况其他乎顾宗事亦稍旷焉姊子三上系中宪公嫡派凡数传而服属未絶慨然以因睦合族为己任谓族大以礼礼合以序譬诸衣裳别之以冠纯而望之而仪生焉譬诸宫室栋宇标之以闬闳分之以阀阅而就之而党以辨焉于是仿有宋诸谱勒为一书追溯其本源而条其枝流有表有序有谱有传往来稽核阅若干稔而工成可谓劳矣夫邑有世族则邑重族有闻人则族愈重吾萧在晋朝尚有望计望孝诸族与防稽埒而唐宗检正世谱合九百二十三姓则吾邑夏郭二氏公然居右今戸版衰减门望寥閴而为人后者尚能述其先泽以下聨族属此非克家所有事与尝简邑乗系前朝嘉隆间东源先生与芝亭张君龙钱君所共编者东源先生即中宪公也中宪在前朝以文章显及启祯之末予方垂髫尚得见中宪诸孙衣冠方幅若所称楚府典仪上林监正内殿中书以及明经嵗荐司教司训者不絶于时曰此田氏闻人也无何转瞬间已相距五十年老成典型并枵然无一存者而姊子以诸生继起率能继志述事以承先人所未逮如此嗟乎吾见田氏之嗣兴矣

　　西河集巻四十七
　　钦定四库全书
　　西河集卷四十八
　　翰林院检讨毛竒龄撰
　　序【二十五】
　　重刻荀恱汉纪袁宏后汉纪序
　　六艺家史家失传久矣
　　皇上搜经学之在章句外者侍卫成君应
　　诏梓经解数十百巻而隋唐以前抄括无有祗一子夏易传而侍卫原序尚三叹为宋元间人伪书则他可知矣襄平蒋萝邨梅中兄弟嗟史学之阙谓自典午后八书南北合成十史而五后十国五十余年间寥寥数防仅传欧阳氏史得一失伯将取扈氏卢氏梁汉周三史所未传者合之十国编年诸书以备五后因先梓马令陆游二南唐书行世而以为未足复溯自二汉纪旧唐以迄宋辽金元逸史之全将循次编补汇成大观而惜乎以他事沮也余尝就萝邨梅中聆其谈议谓两汉二书皦若日月逈非二纪之可比顾各有相发荀豫前纪作于汉初平兴平之间已习见班氏成书而应诏减省创立五志以补春秋考纪所未备若袁虎后纪则先于范氏所作五十余年其中多范氏所删取而不尽录者二纪之当具比之易之有荀九家礼之有熊氏皇氏所应重标其书为逸史倡故不惮亟为梓之如此至其所雠校则初购善本于吴门宋开府署得明嘉靖间姬水黄氏所勒本续得宋版前纪于项侍郎宅又续得明南监本后纪于吴宫允宅互相参对补其漏而更其譌疑即阙之不妄填一字起自乙亥冬十一月讫于丙子夏六月防其尊大人由两浙行省左移参知从杭州寄居吴门中间多旷月凡八阅月工竣自古学沦失士子习一经竞为举文茫然不解典籍为何物即一二知名之士槖笔载牍日以文赋相矜髙而巾箱五经匿为珍秘一遇史事即司马光稽古录无不张口防防不能略辩而萝邨梅中年不逾终贾胸懐万巻其能网古今而罗百氏如是是非古学将兴有应运而先开者邪吾愿天之假以时而得尽踵其所为志也
　　五云唱和篇序
