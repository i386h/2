<!-- { "loadSidebar": true } -->
　　庭佥莆田黄氏幼少强学游居寝食以书自随著书二百巻刺六经失传正史氏不当论世合变其説汪洋使学者斟酌厌饫自趋其归一时士大夫多传其书故庭佥未入防省名动京师四方刘仲原父在扬州得庭佥所著书以为似两汉儒者已而试有司举进士居第一同时学士大夫絶不敢与比肩而进庭佥一黜于礼部翰林学士郑獬御史中丞滕甫知贡举王珪进士许安世等若干人交章论荐廼得召试舍人院除抚州司戸参军国子监直讲以忧去服除擢太常寺主簿兼礼院检详文字礼祠客膳四部主簿枢宻直学士陈襄荐之于朝曰庭佥虽防収用未当其能除眞州军事推官知润州金坛县事崇文院校书改馆阁校勘元丰已未五月壬申以病卒官享年五十有五庭佥事亲持丧与兄尧俞居贫贱乡州师用其礼而归仁焉对诸生讲劝未尝视日早暮为倦容为省寺主簿不循俗媮嵗月督程憸奸皆以律令聴之诸公知庭佥不类小儒面墙吏道方向用之而庭佥死矣曾大父仁济大父中孚父问通五经里居诸生从受业尚书右丞皇甫泌诔之曰义成逸士庭佥娶林氏四男子皆在童稚四女子嫁某官方泽某官方安道某官陆如冈其季居室林夫人以某年月某甲子遂塴于义成之域命族子殿中侍御史隆乞铭于豫章黄庭坚庭坚询事考言作爲铭诗其诗曰义成之丘其栢其松岂曰不伐行人致恭新窆在位昭穆异宫维义成力穑而无年维金坛逢年而不丰藐是诸孤载尔耒耜时播时获对前人功
　　胡府君墓志铭
　　府君讳某字某少孤事母甚力有故赀百金兄子负公钱逮捕君倾产为偿致无以自衣食而不悔出入乡党劝善救过赴人之急难人皆悦之聚经史教儿读书鬻所乗马延士人与之游一县笑之曰开田以望歳近市而求赢吾犹时则不获奚事读书君不为变已而其子防学行有闻登进士第于是里巷以荣而乡先生大人咸叹其智度逺也蒙为吉州安福尉屡以最擢信之永丰令君教以吏道皆可传元丰二年正月某甲子考终于永丰官舍春秋七十有一卜以某年月某甲子葬于清江县修德乡之原夫人顔氏三男子长允明蚤卒次则蒙次启三女子仲蚤卒其二女子嫁某官罗审礼进士刘涣曾祖某祖某父某居清江旧矣其上世皆力田故不知其所从来防以罗审礼之状来乞铭序府君世系行事如此防庭坚之友也好学而文仕能其官足以观府君之善教敢不铭铭曰
　　有孙有子其承畀予如土于苖蓺麻不黍永丰绳绳以亲誉处维若人之绪既兆元龟宅是吉卜藏以我铭考信终古
　　有宋君子李正夫墓铭
　　呜呼正夫当时而不趋后时而不觑人皆疾驱我车徐徐不曲而腴宁直而癯以贵穉予嘑而辟除不回之勇辟易万夫白首于涂懐璧不沽士不信道宠辱百战以道观逢乃其夜旦丹阳之丘既命蓍蔡呜呼正夫安宅无悔
　　贺州太守欧阳君墓志铭
　　君讳问字勉之欧阳氏世传其先渤海欧阳坚石死赵王伦事其族人避地长沙故江湖诸欧阳皆祖坚石君爲江陵人自大父始大父讳企终醴陵令父讳准不仕君以孤童力学举进士数不偶以恩赐三礼出身仕果州安州司法参军泸川令改衞尉寺丞知南海县事当官行其所闻不以少吏自屈奏书论南平虽朝贡法不应弛边闗其后卒如君言举监永通钱局歳课办甚迁太子中舍知贺州行及阳山而卒年五十有三夫人赵氏于是亦卒一男五女男曰献举进士不坠其家女嫁河源尉梁暕某郡李兼材某郡秦端友其二女早卒君卒以熈宁十年十月某甲子献以元祐元年八月某甲子乃克葬君于当阳之灵山因予所识荆州教授李云从来乞铭故予铭铭曰
　　持诗书贾不得赢以仕易农着防能迄可治大中陨倾固安其丘坎有铭吏而勤民尚后兴
　　王长者墓志铭
　　长者海昏王氏讳潨字永裕祖伦父智世力田防祭常望乡党长者天资善治生操奇赢长雄其乡遂以富饶筑馆聚书居游士化子弟皆为儒生则以其业分任诸子独徜徉于方外道人云居了元东林常总皆摄杖屦徃游其藩元祐丙寅正月辛卯终焉享年六十有二前此三年自筑丘于青山之西原松桧成列矣兹十月过存里中亲好相劳苦劝戒若将逺别爰及辛卯中外之吊哭者曰君盖闻道者邪先配陈氏继室两谢氏八男子楙崇信森棣权彬植崇信前死三女子二壻曰董毂髙友谅其季未媒也楙等遂以其十月某甲子奉窀穸如初志楙娶李氏女于庭坚母夫人为族兄弟故楙因乞铭太夫人曰汝以外家故不可辞遂铭之铭曰以义力其穷以智谢其丰以理考其终以文欵其封黄氏二室墓志铭
　　豫章黄庭坚之初室曰兰溪县君孙氏故龙图阁直学士髙邮孙公觉莘老之女年十八归黄氏能执妇道其居室相保惠教诲有迁善改过之美家人短长不入庭坚之耳方是时庭坚为叶县尉贫甚兰溪安之未尝求索于外家不幸年二十而卒殡于叶县者二十二年继室曰介休县君谢氏故朝散大夫南阳谢公景初师厚之女年二十归黄氏闲于礼义事先夫人爱敬不倦侍疾尝药不觧衣至于复常脩禅学定而不废女工能为诗而叔妹不知也言有宫庭行有防表不皦不污长少咸安怀之年二十六而卒生一女曰睦才四歳过时而先夫人哭之哀殡于大名者十一年元祐六年先夫人捐馆乃克归二夫人之骨于双井八年二月从先夫人葬焉同宫而异椁初庭坚年十七从舅氏李公择学于淮南始识孙公得闻言行之要啓廸劝奬使知向道之方者孙公为多孙公怜其少立故以兰溪归之及庭坚失兰溪数年谢公方为介休择对见庭坚之诗曰吾得壻如是足矣庭坚因徃求之然庭坚之诗卒从谢公得句法呜呼如兰溪之女美介休之妇德皆室家之则也常欲以楚词哭之而哀不能成文二夫人平生常恨无男二夫人没后庭坚始得男曰相它日当使相乞文于友而刻之隧以哀其志
　　董夫人墓志铭
　　夫人董氏开封人少入梁氏事尚书水部郎中讳如圭实生北京留守推官河北转运司勾当公事铎通直郎都水监丞铸宗室右武衞大将军彭州刺史克艰之妻铎生八嵗水部君捐馆舍夫人奉嫡夫人永和县君王氏字其遗孤襁负抱擕至于男女有家室二子成人事永和如己自出永和待夫人有加其后持永和之丧及其襄事春秋皆如礼意慈祥而不欺喜言人之善而好施享年七十有二及见孙男女十有五人婚宦者半铸之妻同安郡主濮安懿王女也执妇事在寝门其存也荣其殁也哀将葬铎等以状来告曰先夫人终以元丰八年六月辛巳卜以七月辛酉奉时窀穸其兆在祥符县北常之源愿得铭以垂世传后攷于二子之交游以夫人诚可铭遂为铭曰
　　梁氏之棣其鄂韡韡虽其才良母氏勤止樛木葛藟肃雝于宫有蕡其实茂对本宗淑善夀考燕誉终始铭石下泉以慰孙子
　　王氏墓志铭
　　王氏女柔字伯惠年若干嫁为京兆府栎阳尉朱春卿之妻生一女而病卒于外家春卿归其柩于岳州巴陵之原祔于其姑柔父稚川余友也为余言柔敏慧孝慈学文知义理观西方书若有所超殆将蝉蜕尘垢玉雪其躬不幸短生哭之哀甚敢乞铭以纾痛则为作铭铭曰
　　凡命于天甚美难守陶人为钧赋物常巧火齐孔时坯甈十九器成而举之陨越于后若人之不淑无所归咎单卿夫人张氏墓志铭
　　夫人张氏出瀛州河间徙京兆万年考讳曜当世汹汹与其族卧终南山不出名声籍籍闗中晚出仕为太常博士夫人家居事继母有闻博士为择对以嫁平原单公归而事严姑如事继母力贫为家不以累其夫故单公得读书登进士第仕而显于朝以礼终始长姒没夫人襁负其两儿母之人不谓非已出也夫人屡失子免乳得男而姑病夙夜药糜不慈其子君子以为难攻苦忍穷垂二十年至于泰而能用其有収防中外光禄捐馆舍则以梱内付子妇而老于堂斋几薰鑪宴坐终日晚乃游道人宗本法秀之间知生死之説夀八十四力疾靧沐待期而终顾视家人无恋嫪意光禄与今上同名当以字行曰孟阳夫人歴封安定夀安二县仁夀郡三男子镕皆通直郎沨宣德郎两女子归某郡王至言曲阳尉席延卿夫人终以元丰乙丑七月辛丑以其十月某甲子其兆在齐州长青县天华南管先光禄之吉卜也等以陈留李之仪状来乞铭之仪道夫人之义甚髙且曰诗人所谓女士者将在于此不可以不铭铭曰
　　夫人居室继亲受福滥觞成江单宗燕睦承尊孝恭抚下仁哀使非巳子于予母懐林囘弃璧负子逆旅爱日事姑宁絶儿乳朝闻夕死士不及墙玉珥珠乃或升堂道无情状言得则谤委命蝉蜕以观无妄女徳能一国风所嘉能人难能夫人则多光禄有宫归奉盥栉作为训诗告后勿伐
　　赵夫人墓志铭
　　进士李慥悏恬之母夫人赵氏其父曰绅其夫曰通儒李皆安陆人夫人幼少敏慧读书诵诗通其义説年十八归李君夙夜舅姑之所恭顺而明微祀事能劳燕居不黩婚婣恩施孔惠孔时族人师用之有女俗持里人筓髢中物珠玑价十万急贷于夫人请半价曰是可干没夫人曰乗人之缓急而利之则害仁尊章在堂而私市则病义智及此又能守之为妇十有三嵗三男一女而卒卒时长男始十二岁其顾托之言可传后十有九年自恬以上皆知学而女子为士人韩操妻于是夫人可无憾元祐改元之二月某甲子铠等乃克奉襄事于其县青木之原王舅之域走数千里来乞铭哀其意予铭铭曰
　　于戏夫人妇徳孔有胡不黄耉中弃稚乳考徳铭诗以劝归女亦劝三息钦念母言茂尔徳声慰此下泉章夫人墓志铭
　　夫人章氏某县君处士庆之女为分宁着姓能以豪右致学士大夫年二十四归我伯父祖善祖善黄氏以文学知者皇祐某年进士仕竒不逢以大理寺丞致仕今以奉议郎家居夫人为妇为妻舅姑曰斋祀春秋能不勤我夫曰凡吾得尽心于学者维室家之宜为母为姑子顺教诏日就月将妇承功绪休其蚕织其爲人勤敏乐易幼少智虑如大人白首而血气不惰启手足之日有善言享年六十有七终以元丰壬戌九月某甲子葬以乙丑某月某甲子其山曰马鞍三男子曰某曰某曰某三女子嫁黄州判官吴卞武昌李康年淮南节度推官林镐夫人于庭坚小功母也太夫人曰吾少妇汝家姒遇我有礼汝为好作铭庭坚则再拜而铭铭曰紫阳之山硗硗其谷水清且脩卜宅其上游宜牲醴而祠春秋登彼墟矣訏且乐不洳不隙蓺尔松柏戒尔樵牧千秋万歳永安宅
　　郦氏墓志铭
　　夫人郦氏亳州衞真人夫人幼敏慧父仲隐竒之欲以归士大夫而地寒未能自致也故西京作坊使赠金紫光禄大夫宋君始防其室李夫人闻夫人之风以币迎之入宋氏族婣皆称其懿行享祠能严餽问孔时不吝于寒宗不忌于羣妾生子逺与适而宋君捐馆舍逺七嵗矣适才四嵗持宋君门戸防祭如礼鬻笄髪间物延致师友成就其子讫于荣养有邑有夀昌于其先敬能悦安之居已下者能慈哀之不愠不求眉夀而康终于邠州适之官舍享年七十有三宋君讳仲李夫人晋陵县太君逺为夀州观察推官而卒适今为承议郎通判衞州将以元祐五年正月某甲子于共城之麓防状夫人节行来乞铭铭曰
　　昔在汉京髙阳郦生辍汉王洗以舌下城惟死事孤疥侯髙梁曲周相汉侯则以功寄虽卖友为王吉凶夫以文鸣鸿困燕爵道元述川综百氏学郦宗寥寥中缺不嗣夫人之兴实维女士其宗无人或在甥出令子若孙尚似诸郦
　　陈夫人墓志铭
