<!-- { "loadSidebar": true } -->
　　水落荆门晚。风凉岁欲徂。且随梁苑客。好着羽陵书。天地终怀玉。江山未卜居。何时结萝薜。同钓汉川鱼。 

　　○书西园水亭 

　　夜合含香发。春蒲出水齐。年华随短鬓。客计逐幽栖。山鹘窥人落。江云拂户低。桃花迷处所。错认武陵溪。 

　　○早起 

　　临水惭鱼乐。瞻云忆所钦。匣中惟宝剑。世上羡黄金。留滞防人面。凄其损客心。春来毎起早。兰泽一长吟。 

　　○荆南怀郑汝推 

　　吾忆郑交甫。清狂世其痴。留金为结客。买剑赠相知。慷慨吴公子。悲歌高渐离。风尘淹此日。头白欲何为。 

　　○送句吴豪士重游大梁 

　　魏王台上草纷纷。落日中原低暮云。匹马浪游孤剑在。酬恩谁说信陵君。 
　　汴水东流接大河。曾经帝里问铜驼。春风三月旗亭酒。落日峓门一放歌。 
　　沙尘风起昼冥冥。二月黄河尚带氷。桑柘夕阳村店路。同谁走马吊韩陵。 

　　○白石歌送吴九升 

　　渚宫杨柳春依依。麦城宿雨朝雉飞。南山白石何累累。远道之人胡不归。我欲念之心苦悲。 

　　○九日送张周二子 

　　江汉逢诗侣。云霞送酒杯。鸟飞巴子国。水落起王台。宝剑知吴客。瑶琴识越才。昭丘谁更赋。袅袅暮猿哀。 

　　○雪夜期顾山人不至 

　　涷合渔樵路。扁舟夜不来。江头寒鴈灭。城上饥乌哀。寥落寻仙客。飘零作赋才。明朝风日好。花下且深杯。 

　　○逸题 

　　（逸文）山春。 

　　○钧州除夕 

　　栢酒消寒色。灯花坐夜分。醉题招隐赋。懒草送穷文。春梦周南客。乡心冀北云。缑山有仙子。吹篴静中闻。 

　　○赠李枣强 

　　泉石元同调。辞官几岁华。锄云开药圃。看月到僧家。诗敌双峰回。门从五柳遮。秋兰自可佩。何必问丹砂。 

　　○秋夜独坐咏怀 

　　露洒青梧湿。天寒鸿鴈鸣。星云摇海戌。砧杵动山城。久客三秋梦。怀人独夜情。故乡渺何许。华发岁残生。 

　　○荆州杂诗六首 

　　选胜楼居好。凭高发兴奇。江云春自袅。山月夜相宜。头白还词赋。身闲且岁时。沧洲吾道在。花鸟莫深期。 
　　寒渚依鳬鴈。春城自薜萝。登高初拟赋。望极欲悲歌。落日燕京□。浮云楚徼多。一尊□□□。何处吊湘娥。 
　　流落燕州日。疏狂楚国身。无金难作客。多病况逢春。白发犹公道。清尊不负人。相逢无狗监。投策莫于秦。 
　　惆怅荆州牧。新诗此见招。渚花无落日。岸水平潮。寒雨沽琴岳。春风试洞箫。盘云双白鹤。似欲待王乔。 
　　问药过城府。儿童晚未回。云深朱玉宅。雪暗楚王台。花发春犹浅。楼高赋转哀。家家湘酒绿。谁为一尊开。 
　　水呈沧海赋。山送白云篇。洪渺鹏腰客。虚无鹤背仙。清樽随世计。芳树自流年。闭阁吾将老。何人问草玄。 

　　○山楼秋夜有怀 

　　旅宿燕关暮。天寒霜叶稀。凉风生夜榻。客泪下秋衣。路远乡云断。山深边草肥。堪凄珠树鹤。何日故林飞。 

　　○晚归山寺二首 

　　月静花林僻。琴清竹院闲。幽兰芳短砌。独鹤下空山。鸟道排云人。松门映雪关。儿童夜归去。采得紫芝还。 
　　鹤懒眠白石。云深护紫芝。僧闲飜贝叶。月冷浸莲池。鹫岭秋寻徧。虎溪夜度迟。梅花伴成梦。霜色澹孤帷。 

　　○感怀呈刘五 

　　剑骑任飘零。天涯作客星。年华双白鬓。秋梦一浮萍。返老寻丹诀。怡情诵鹤经。故人刘季子。相对眼能青。 

　　○长安僧舍 

　　种竹青门外。分花杜曲边。关云一以卧。陇月几回圆。晓梦悲乡树。秋风满岳莲。囊空金错冷。时诵马蹄篇。 

　　○南游别山东知巳 

　　池浸芙蓉月。堂含松叶烟。搴衣坐白石。隔竹弄幽泉。客子玄洲梦。佳人窈窕篇。相思隔云海。秋满木兰船。 

　　○远游 

　　寥落悲歌客。含兰迟美人。湘云迷五岭。关月度三秦。驾鹤行吴市。停车赋洛神。倦游思卧海。垂老钓玄津。 

　　○春日寻李□师 

　　野田荣卉木。春木抱僊家。树暖游蜂狎。风轻舞燕斜。闲门通小径。高柳映明霞。日宴山中客。开关扫落花。 

　　○晋阳山中元日 

　　野老怜时序。壶桨慰客情。春盘邻女送。晓树陇禽鸣。寒坞惊花色。穷边听角声。他乡逢一笑。更觉旅魂惊。 

　　○春日游太原黄岩寺 

　　拂衣坐盘石。度木听疏钟。古殿依岩碧。山花拂砌红。晴峰辉旭日。春燕浴条风。欲共巢松客。安禅老化宫。 

　　○秋日登李仲培山楼二首 

　　地僻云侵榻。帘疏风满楼。霜寒篱菊晚。鴈度渚莲秋。满箧新诗草。横矶旧钓舟。清尊随处醉。万事付江鸥。 
　　零落十年客。迢遥百尺楼。霜寒龙塞晚。风急鴈门秋。独戌三家市。长河一夜舟。村活还可醉。相对有双鸥。 

　　○春日发上党游洛别刘五 

　　晨发上党路。行行漳水湄。计程梁路远。回首晋云迟。抱玉岂求识。含兰欲待谁。高楼倘引望。花月两相思。 

　　○五云洞 

　　洞里仙人去不归。洞口碧桃秋自肥。石坛露滴松花冷。夜深山鬼薜萝衣。 

　　○醉中偶兴 

　　春酒壶中烂似霞。青童学炼白朱砂。醉来起舞松庭月。三□临风玉树花。 

　　○拟宫中行乐词四首 

　　小红亭子白阑干。入道宫娥玉作冠。袖出青梅弹鸂■〈氵鶒〉。银瓶满注蔗浆寒。 
　　碧殿春深瑶草肥。美人对月舞罗衣。夜来不作青燕梦。化作彩云何处飞。 
　　玉辇春游夜未央。紫衣侍史谩焚香。黄金锁合鸳鸯殿。无限春风到海棠。 
　　琉璃砚水黄金瓶。十样鸾笺写道经。太乙紫坛朝帝罢。蕊珠深殿彩花馨。 

　　○自君之出矣二首 

　　自君之出矣。弃妾渔阳西。不及野田雀。双飞还双栖。 
　　自君之出矣。肠中车轮转。欲向梦中寻。路长春梦短。 

　　○竹枝词三首 

　　行行长千里。采采春田花。郎君相问讯。大树是侬家。 
　　小姑茜红衫。大姑郁金裙。把手促侬去。两两拜湘君。 
　　妾居杨子津。郎在清江浦。一自与郎别。十日五风雨。 

　　○赠栢谷山人 

　　窈窕栢谷原。中有食栢客。不笑亦不语。往来无行迹。 

　　○野菊 

　　野菊多幽姿。含香待谁发。落英我欲飡。芳心无遽歇。 

　　○老僧 

　　手中捻着白菩提。拄杖过头眉下垂。石上晒经茶未熟。花间童子进双梨。 

　　○春郊即事 

　　春风袅袅夕阳西。芳草菲菲杨柳堤。行尽溪山有茆屋。青林深处一鸠啼。 

　　○宫词 

　　自从十五画双眉。记得新裁白苎词。袖里青梅大如豆。石榴枝上打黄鹂。 

　　○侠客 

　　跃马青门道。酣歌击玉壶。腰间藏匕首。谈笑入秦部。 

　　○嬿婉谁家女 

　　嬿婉谁家女。搴荷戏芳渚。薄笑三春晖。扬眉千仞羽。怀中连城珠。皎皎为谁许。可人期不来。日暮徒延伫。 

　　○南游留别刘元和 

　　东风习习芳草柔。欲去不去情悠悠。赠剑何年刻玉字。对君一笑说沧洲。宜教白发悲春晚。乍可黄金买笑愁。此目别离那可道。相思长遶晋山头。 

　　○别刘五高秀才游洛阳 

　　春风袅袅桃花开。客馆飞飞燕子来。游子一朝辞此去。故人千里梦频回。上党小姬白苎舞。襄阳美酒黄金罍。与君共把拔□倒。风流不数洛阳才。 

　　○荡子妇 

　　妾家高楼艳阳春。花枝柳条两鲜新。花笑柳条空袅袅。不能绾系荡心人。花容随貌改。柳叶上眉颦。惟忧叶落花飞尽。敲碎氷壶歌彩云。 

　　○闻警 

　　暮雨催秋馆。长风冷菊枝。坐中蛩窣窣。灯下鬂丝丝。四海寻戈日。百年为客时。燕山新战后。乡信到应迟。 

　　○江亭对雨有所怀 

　　轻烟一带起苹洲。日暮澄江送客愁。细雨黄花何限泪。思君一夜楚云秋。 

　　○饮王太史山庄 

　　郢上文章伯。山中太史家。养年常种药。闲日但修花。竹涧明秋水。松林落晚霞。儿童怜醉客。瀹鼎夜烹茶。 

　　○书王侍御山房 

　　云白山青柱史居。茅堂满贮玉函书。鹿车暇日携闲客。半亩清塘自网鱼。 

　　○韩山 

　　采秀来韩山。韩山石崔巍。不见韩众鹿。满山秋云飞。 

　　○远游二首 

　　浩浩中天立。如何是丈夫。乘槎须远去。不买水精奴。 
　　廓落孤云合。英雄一剑知。欲寻龙伯国。濯理旧竿丝。 

　　○芙蓉篇赠西安黄孝廉 

　　晔晔芙蓉花。盈盈濯绿水。素影漾清漪。佳人乃相似。肯学中园柳。漫逐春风起。愿为并蒂花。托根碧池里。我本燕狂人。而来偶君子。匣中有宝书。礌礌心相许。日暮望高楼。含情不得语。笑弄黄金珰。愿言酬知巳。弩力扬高翮。名成访绿沚。 

　　○游王氏郭北山楼 

　　径草连村合。山楼带郭横。开尊招野客。倚树听流莺。露自花间滴。云从石上生。几回渔篴响。素月岭头明。 

　　○九日寄怀刘经府 

　　江海十年梦。关山万里情。悲歌怜宋玉。谈笑忆公荣。目逐秦云断。愁随越鸟生。北园松菊好。今夕共谁行。 

　　○早春登钧州西台简党中丞 

　　汝阳春色望中来。词客长吟重自哀。身世百年宜对酒。家山千里且登台。寒云细草鴈初至。斜日孤城花自开。白发中氶能好事。仲宣流落几时回。 

　　○秋日登黄鹤楼怀刘四皋 

　　黄鹤楼前江水流。故人何处木兰舟。双双燕子南飞去。瑟瑟芦花铁邃秋。 

　　○赠五岳山人 

　　上国有一土。披褐日来往。口诵南华篇。心存出霞想。提携赤松徒。五岳姿奇赏。调弄农皇琴。和彼流泉响。赤水觅玄珠。穷神寄象罔。 

　　○寄怀唐子瑞 

　　萧寺秋深冷石门。山人寥落卧松云。黄花芳砌临风看。玄鹤鸣皋傍晓闻。楚醴醉来空作客。商□□罢正思君。何时彩笔开缃帙。花下鸣琴共夕曛。 

　　○寓北固山谩兴 

　　自翦朱霞补白袍。倚天还诵碧云谣。山前流水万里去。石上长松百尺高。清磬时鸣玄圃玉。洞箫新斸拂天稍。采兰踏破春江月。笑弄银钩戏紫鳌。 

　　○春夜园亭小集 

　　春夜弄琴拂落花。满壶春酒煮春霞。醉倚琼奴□其夜。笑指花稍月未斜。 

　　○江上寻张炼师 

　　隔松闻桂杵。玉粒捣玄霜。水月明笙鹤。江云冷石堂。 

　　○山中夜月送客 

　　松里夜禽声关关。松上女萝垂石阑。天风吹衣月皎皎。紫芝歌罢僊翁还。 

