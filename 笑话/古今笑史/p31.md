<!-- { "loadSidebar": true } -->
大学士万安，老而阴痿。徽人倪进贤以药剂汤洗之，得为庶吉士。授御史时，人目为“洗鸟御史”。
咽唾
日陆眷本出西辽，初为厍傉官家奴。诸大人会集，皆持唾壶，惟厍傉官独无，乃唾入陆眷口。陆眷悉咽之，曰：“愿使主君之智慧禄相，尽携入我腹中。”
作马镫
唐张岌谄事薛师怀义，掌擎黄幞，随薛师后，于马傍伏地，为其马镫。世庙时，严世蕃用事，戏呼王华曰“华马”。王即伏地候乘。而白郎中亦其狎客也，即伏地作马杌。严因践而乘之。
尝秽
魏元忠病，御史郭弘霸往候，视便溺，即染指尝，贺曰：“甘者病不瘳。今味苦，当愈。”魏恶而暴之。又尝来俊臣粪秽。
和士开为尚书，威权日盛，偶患伤。医云：“应服黄龙汤。”士开有难色。有候之者请先尝，一举而尽。
谄马
赵元楷为交河道行军大总管，谄事元帅侯君集。君集马病颡疮，元楷指沾其脓嗅之。
父谄子
蔡京未去位，朝廷差童贯偕子攸往取辞位表。京失措，并子呼为“公”。严嵩溺爱其子，诸曹以事白，初尚曰“与小儿语”，至后曰“与东楼语”。东楼，世蕃别号也。
蔡攸尝诣京，京正与客语。攸甫入，遽执手为诊视状，曰：“大人脉势舒缓，有恙乎？”京曰：“无之。”攸遽去。客以问京。京曰：“此儿欲以疾罢吾耳！”父子争权，古来有也。若东楼原非嵩子，复何怪？又晁错父亦呼错为“公”。陈锡玄曰：“此由太公呼汉高为帝来。”
怀相国诗
嘉靖末，金陵吴扩有诗名，曾有《元日怀严分宜相国》诗。一友见之，戏曰：“开岁第一日，怀朝中第一官，如此便做到腊月晦，亦未怀及我辈也！”吴虽笑而甚惭。
江陵相公事
张居正父初死。都御史陈瑞，癸丑所取士也，驰至江陵，乘幔舆以谒。入门，从者易白服毕，解纱帽，出麻冕于袖而戴上，已复加絰，伏哭。尽哀毕，则请见太夫人；不出，跪于庭。良久，太夫人出，复伏哭，前谒致慰，乃侍坐。有小阉者，居正所私留以役也。太夫人睨而谓：“陈君幸一盼睐之。”瑞拱立揖阉曰：“陈瑞安能为公公重？如公公乃能重陈瑞耳。”
江陵奔丧至楚。楚方伯至披衰絰，代孝子守苫次。江陵大悦。不逾年，方伯遂抚楚。
中官魏朝奉太夫人北上，所经由浒步，皆设席屋，张彩幔。徐州兵备副使林绍，至身杂挽船卒中，为之道护。
张相国病，百僚俱为设醮祝厘。每行香，宰官大僚执炉喝日中，当拜章，则并跪竟夕弗起。至有赂道士，俾数更端以息膝力者。南都效之，尤以精诚相尚，其厚者亦再三举。一中丞夸于人曰：“三举而吾与者三，膝肿矣！”
居正初病，百僚设醮。已而病剧，大巨复有举者。次相申汝默笑曰：“此再醮矣！”
祭文谄语
王相国荆石宅忧。某县令作祭文，称相国为“元圣”，封公为“启圣夫子”，王却之。
云间李中条见夤缘尊贵者，笑曰：“一措大上书宰执，称述功德，何异火居道士称臣上表玉皇大帝乎？吁！上书且不可，况擅上尊号，渎反甚矣！”○余在娄江时，曾闻荆石公宴一巨室家。人进馒首，公方取一枚，值客语酬对，偶以手按而扁之。主人疑是公所好，明日特送馒首一大盒，约百余，皆扁者。
看墓
杜宣猷除宣城，中官力也。宣城为中官区薮。杜每寒食，散遣将吏，挈酒食祭诸宦先冢。时人谓之“敕使看墓”。
奔丧
《唐书》：高力士父丧，左金吾大将军程伯献、少府监冯绍正，直就其丧所披发痛哭，甚于己亲。《宋史》：梁师成妻死。苏叔党、范温皆衰絰临哭。尤可笑。
前代宦者亦有妻。汉丞相御史条奏石显恶，免官，与妻子徙归故郡。唐高力士娶吕玄晤女。李辅国娶元擢女。干妻已自可笑，况复生儿！《汉书》：灵帝崩时，市贾小民有相聚为宣陵孝子者，诏皆除太子舍人。北齐和士开母丧，托附者咸往奔哭。邺中富商丁邹、严兴并为义孝。
敬无须
唐中宗时，宦官用事。窦从一一名怀贞为雍州，见讼者无须，必曲加承接，每有误者。
不敢须
少司徒王祐谄事太监王振。振一日问曰：“王侍郎何故无须？”曰：“老爷无须，儿子岂敢有须？”
疯汉及第
刘蕡，杨相嗣复门生也，对策，以直言忤时，中官尤恨。中尉仇士良谓杨曰：“奈何以国家科第，放此疯汉及第耶？”杨大悚惧，即答曰：“嗣复昔与蕡及第时，犹未疯耳。”
冯希乐
冯希乐善佞，尝谒长林县令，赞云：“仁风所感，猛兽出境。昨入县界，见虎狼相尾西去。”少顷，村老来报：“昨夜大虫连食三人。”令诘之。冯曰：“是必便道掠食。”
答誉
三原王公恕，巡抚江南。云间钱学士溥，面誉盛德不己。公曰：“得无有干乎？”钱曰：“即此明哲，非人所能也！”以讼状出诸袖中。公曰：“此事难行。”钱曰：“彼怜我，数至数馈，似不可恝。”公许之。又出一状于袖中，曰：“谚云：‘一客不发两主’。”公笑曰：“足以答公誉矣！”
势利
徽州某上舍不读书，而好为势交，一日里人有读陶公《归去来辞》者，至“临清流而赋诗”。遽问曰：“是何处临清刘副使？幸携带往贺之。”里人曰：“此《归去来辞》语。”乃曰：“只疑见任上京，若归去者，吾不往矣。”
贺美之与伊德载饮一富民家。民以德载贵人也，请奉之，而不识“伊”字，屡呼曰“尹大人”，酬醉重沓，略不顾贺。贺斟大觥呼之曰：“尔且与我饮一杯，不要‘旁若无人’！”
有吴生者，老而趋势。偶赴广席，见布衣者后至，略酬其揖，意色殊傲。已而见主人恭甚，私询之，乃张伯起也，更欲殷勤致礼。张笑曰：“适已领过半揖，但乞补还，勿复为劳。”
 
颜甲部第十八
子犹曰：天下极无耻之人，其初亦皆有耻者也。冒而不革，习与成昵。生为河间妇人，死虽欲为谢豹，亦不可得矣。余尝劝人观优，从此中讨一个干净面孔。夫古来笔乘，孰非戏本？只少一副响锣鼓耳！集《颜甲》第十八。
《金楼子》载子路事
孔子尝游于山，使子路取水，逢虎于水所。与共战，揽尾得之，纳怀中。取水还，问孔子曰：“上士杀虎如何？”子曰：“上士持虎头。”又曰：“中士杀虎如何？”子曰：“中士捉耳。”又问曰：“下士杀虎如何？”子曰：“捉虎尾。”子路出尾弃之。
贫儿得粥自豪，不知他人有吃饭者。
晋明帝诏
明帝函封诏与庚公信，误致王丞相。既开视，末云“勿使冶城公知。”丞相居冶城，故云。丞相答曰：“伏读明诏，似不在臣。臣开臣闭，无有见者。”帝甚愧，数月不敢见王公。
丞相太尖酸。
急泪无泪
宋世祖至殷贵纪墓，谓刘德愿慎曰：“卿等哭妃若悲，当加厚赏。”刘应声号恸，涕洒交横，即拜豫州刺史。帝又令羊志哭，羊亦呜咽甚哀。他日有问羊者：“卿那得此副急泪？”羊曰：“我尔日自哭亡妾耳。”
两个花脸固可笑，然此墓岂可使他人有泪！
王元景使梁，刘孝绰送之，泣下。元景无泪，谢刘曰：“卿勿怪我，别后当阑干耳。”
此处用得着副急泪，恨无处买。
廖恩无过
熙宁中，福建贼廖恩聚徒党于山林。已听招抚出降，朝廷赦罪，授右班殿直。既至，有司供“脚色”一项云：“历任以来，并无公私过犯。”见者哂之。
人但知廖恩可笑，孰知荐判中说清说廉，墓志上称功称德，皆是廖恩脚色，安然不惭，独何也？
宗权非反
蔡州秦宗权，继黄巢称僭。十年之间，屠脍生聚。既为汴帅朱全忠所擒，槛送至京。京尹孙揆率府县吏阅之。宗权即槛中举首曰：“宗权非反，大尹哀之。”观者皆笑。
唐、宋士子
唐时，有士子奔马入都者。人问：“何急如此？”答曰：“将赴‘不求闻达’科。”宋天圣中，置“高蹈丘园”科，许本人于所在自投状求试。时人笑之。
萧子鹏应“怀材抱德”诏，后拨工部办事，为堂官负印前驰。人戏曰：“萧君真有‘抱负’！”凡虚名应诏，皆此类耳。
韩麒麟
韩麒麟为齐州刺史，寡于刑罚。从事刘普庆说以立威。韩曰：“人不犯法，何所戮乎？若必须斩断以立威名，当以卿应之。”刘惭惧而退。
天后时三疏
则天革命，拜官不可胜数。张鷟为谣曰：“补阙连车载，拾遗平斗量，杷推侍御史，腕脱校书郎。”有沈全交者续云：“评事不读律，博士不寻章，面糊存抚使，眯目圣神皇。”御史纪先知弹劾，以为谤讪，宜付法。则天笑曰：“但使卿等不滥，何虑天下人语？不须与罪！”先知甚惭。
拾遗张德生男，私宰羊饮宴。同僚补阙杜肃怀肉上表以闻。明日，太后谓德曰：“闻卿生男，何从得肉？”德叩头请罪。太后曰：“朕禁屠宰，吉凶不预。卿自今召客，亦须择人！”因出表示之。肃大惭。
周御史彭先觉无面目。如意年中，断屠极急。先觉知巡事，定鼎门草车翻，得两腔羊，门家告御史。先觉奏“合宫尉刘缅当屠不觉察，决一顿仗，肉付南衙官人食。”缅惶恐，缝新裈待罪。明日，则天批曰：“御史彭先觉奏决刘缅，不须，其肉乞缅吃却。”举朝称快。先觉于是乎惭。
天后作事，往往有大快人意者。宜卓老称为“圣主”也！
费祭酒
《双槐岁钞》：凤翔太学生虎臣上疏，谏万岁山勿架棕棚。宪庙奇之。祭酒费訚不知也，俱贾祸，乃会六堂，鸣鼓声罪，铁索锁项以待。俄宫校宣臣至左顺门，传温旨劳之曰：“尔言是，棕棚即拆卸也。”訚闻大惭。
背刺尽忠字
嘉靖中，南京礼部右侍郎黄绾为言官所诋，自言背刺“尽忠报国”四字。下南京法司复勘，天下笑之。按正德五年，锦衣卫匠余刁宣上疏，自言背镌“精忠报国”字。诏本卫执之，杖三十，发海南充军，著国史。黄见之，不当愧入地耶？嗟乎！岳武穆事宁可再哉！
自宫
宣德中，金吾卫指挥同知傅广自宫，请效用内庭。上曰：“此人已三品，更欲何为，而勇于自残，以希进用？下法司问罪，还职不得复任事！”。
《纲目分注》记南汉宦官之横云：凡群臣有才能及进士状头，皆先下蚕室，然后得进，亦有自宫求进者。由是宦者近二万人，贵显用事，大抵此辈。又永乐末，诏天下学官考绩不称者，许净身入宫训女官辈。时有十余人，王振亦与焉，后为司礼监，竟成己巳之祸。始知竖刁覆齐，千古永戒。宣庙英明，岂寻常哉！
皇后阿【父/者】
景龙二年冬，召王公近臣入阁守岁。酒酣，上谓御史大夫窦从一曰：“闻卿久旷，今夕为卿成礼。”窦拜谢。俄而内侍引烛笼步障，金缕罗扇，其后有人衣缕衣花钗，令与窦对坐。却扇易服，乃皇后老乳母王氏，本蛮婢也！上与侍臣大笑，诏封“营国夫人”，嫁为窦妻。俗称乳母之婿曰“阿【父/者】”。窦每进表，自称“翊圣皇后阿【父/者】”，欣然有自负之色。
绝好一出丑净戏文！
