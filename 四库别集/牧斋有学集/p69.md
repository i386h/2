<!-- { "loadSidebar": true } -->
　　大江滔滔兮，黄浦粼粼。风回霞兮，唯子之文。君山月白兮，江声吐吞。轩豁咳笑兮，子之营魂。江山如故兮，千秋有人。浇花载酒兮，尚酬子之古坟。
　　【萧伯玉墓志铭】
　　黄鲁直戒人子弟诸病可医，惟俗病不可医。盖俗之为病，根乎胎性，成于熏习，实多生异熟，非气力学问所可驱遣。余交海内贤士大夫，风操不一，若其居然不俗，得免于鲁直之訾天壤者，惟吾伯玉而已。
　　伯玉讳士玮，姓萧氏，江西泰和人，南齐西昌侯叔咏之后。入国朝，有为潭州刺史者，曰尚仁。尚仁之子用道，靖江王府长史。用道生暄，累官礼部尚书、三传。生一亻桀，为河南府同知，廉平有闻。娶王氏，生三子，伯玉其长也。伯玉有隽才，为文章奇肆奔放。万历壬子举人，丙辰成进士。壬戌廷试，除行人司行人。崇祯元年，册封，秦府同官当使琉球，规避相排挤，伯玉争之力，左迁光禄寺典簿，出补府僚。壬申改南大理评事，转南礼部祠祭司主事。申明洪武钦录簿以国法扶佛法，严禁僧徒之掠禅宗卖诗句者，而酒肉博塞次之，改吏部，自文选历考功郎中，不以南曹冷官少自假易。楚师拔营南渡，留都骚动，伯玉抗言曰：“毋勾卒，毋登陴，毋徙民居。高皇帝陵京在是，开九门以延之，谁敢阑入！”大司马倚以稍强。弘光□南渡，迁光禄寺少卿，拜太常寺卿，移疾还里。陪京继陷，自屏草野，嘻嘻咄咄，野哭祈死。辛卯四月十三日，卒于西阳之僧舍，年六十有七。
　　伯玉之为人，易直闲止，天性淡宕。登第后，为园于柳溪，名曰“春浮”，极云水林木之致。将之官，辄低徊不肯出，曰：勿令春浮逋我南评事。除服，携家而北，过拂水丙舍，流连度岁，忾然赋诗返棹。其于荣利声势泊如也，故其生平无俗情。清斋法筵，围坛结界，闲房几横经籍书，门墙溷厕皆置刀笔，驿亭旅舍未尝不焚香诵读也，故其生平无俗务。在官则单车羸马蹩{薛足}，退朝居家则铁门铜剥啄绝迹，以朋友为性命，以缁衲为伴侣，以杂宾恶客、烦文谰语为黥髡<疒只>，故其生平无俗交。通晓佛法，精研性相，起信则截流贤首，惟识则穿穴窥基。四部之书，刊落章句，淘汰菁华，我知其无俗学。于古今文章，辨析流派，褰刂砂砾，眼如观日，手如画风，我知其无俗文，无俗诗也。嗟乎！古之论士，必先品而后才，鹤之在阴也，鸿之于陆也，鹭之于飞也，洁白孤迥，超然无所与于斯世，而世不敢以凡羽畜之。如吾伯玉者，鲁直所谓能医俗病者也。栖迟冗长，回翔卿寺，自喜为俗人所钝置，潘生有言，抑亦拙者之效也，岂不信哉！伯玉有二弟，曰次公、季公，教诲之漩氵复，因果之纬纟由，檀度之囊庋。有无则问次公彝鼎之款识，书画之谱牒，园池之标峰。置岭则问季公。至于耆柱法门，镂刻经藏，肉灯骨笔，唯恐后时，则三人者相与共之。伯玉出而偕其二弟，幅巾道衣，同形影，共眠食，天亲也，亦善友也。入而与罗淑人清琴明烛，理丹铅，谈名理，良朋也，亦法喜也。伯玉所以能摆脱悠悠，望古遥集，世出世间，故自有旷劫因缘，岂偶然哉！
　　伯玉妻赠淑人黄氏，生子一，维明，宁都训导，先三载卒。女嫁邹忠介子燧。甥文鼎、文英皆殉义死。继室封淑人罗氏。伯玉既殁，庀丧事者，季公之子伯升、仲升，皆萧氏之不俗子弟也。伯升曰饭僧补藏，吾伯父与吾父之慧命也，必以蒇事。春浮，伯父之所以钓游也，必以葬虞山。夫子，伯父之师资也，必以铭。乃卜戊戌冬十一月，葬伯玉虞山麓，属陈孝廉作行状，而来请铭。崇祯初，枚卜阁员，伯玉遗余方寸牍曰：政将及子，勉赴物望。余以阁讼下狱，伯玉谋于李忠文，间行走，使赍千金为纳橐饣，此伯升兄弟所未及知，行状阙载者。铭曰：
　　三界牢狱，缰锁沉锢。啄腥聚膻，长夜不寤。厚地浊泥，坟垆雍阏。帝抟黄土，瘗俗骨。虞山重掩，白云所族。点苍韵碧，以待伯王。梵猿夜呼，命鸟昼响。风逼霜秋，霞催月上。我刻铭诗，祓除俗情。谁之云者？山谷老人。
　　【陆孟凫墓志铭】
　　吾友孟凫陆氏，讳铣。攻举子业，才华妙天下，累试失举，以岁贡授无锡教谕，除广西浔州府推官。最考，升养利州知州致仕。甲午八月二十二日卒于虞山里，年七十有四。祖璋，父垣，家世为善士。妻唐氏，先卒。有弟能诗而瞽，无子，以从弟为后。女三人，幼者委就位，里之士友暨内外姻相向而哭，咸曰：孟凫孝友顺祥，淑身善物，学不逢年，善不焘后，论定累德，将于是乎在。于是其执友钱谦益拭面而言曰：孟凫长余一岁，并游郡学，出同车，入同席，余蓬垢跳浪不可人，意孟凫威仪庠序，舒雁行列如也。余登甲科，官禁近，孟凫久次诸生，泊然自守，无躁心，无退色。余罢枚卜，孟凫始入官。悬车之与初服，盖交相恤也。孟凫仕而归，余亦释累囚还里，乱后握手，有梵志出家之叹。孟凫和而辨，易而立，弱者取杖焉，强者取衡焉，竞纟求者取则焉。其助我以旁行四句，则我之舟筏也。呜呼！孟凫已矣，吾谁友？其门弟子黄子翼圣哭而言曰：吾师之道，合于《周官》之师儒与汉史之用文学者，理浔为刑官，椎{髟介}卉裳，端委教化，犹皋比生徒也。赎锾自束矢已上，署字辄Г笔不下，决杖呼，手未尝不汗握也。解装垂橐，仅给粗粝。居室庳泞，蛙黾杂处，常庀五十金购藏册，比卒，不能益一镪，其廉可知也。善为人治病，恶风扎瘥，躬自诊视，市儿村妪、攘玄肘袂，不知其为故使君。平生卒无岸之行，无钩距之智，无诋谰之言。择木而阴，循墙而走，仁心为质，老而益共。颦呻语笑，皆吾师也。呜呼！吾师逝矣，吾谁仰？方外之友石林源公合掌太息曰：君儒者也，于吾师之六度有合焉。施药利生，施也。寡欲少杀，戒也。柔和善下，忍也。由是以树进幢、濯定水、游智刃、望三度而趋，不淫也。忧末法耆狂瞽，标正眼目，微言然。呜呼！善友亡矣，吾谁侣言已？凡与于哭者皆曰：信。越五月，卜葬，以十二月日窆芝川之先茔。其家来请铭，余曰诺。铭有征矣。微余之言，其不以为思皇之士、伐木之友乎！微黄子之言，其不以为乡先生没，可祭于社乎！微源公之言，其不以为外修儒行，内宗风者乎！凡所以征孟凫者，尽是矣。骈花洒叶，示有文序；抟沙傅胶，示有眷属；牵丝结绶，示有官位；儒林瞽宗，示有名称。法门之钥，乍启而旋闭。慧灯之焰，将然而遽熄。因在多生，果非一劫。斯则资人天以证明，仗佛力为捞漉者与？呜呼！孟凫可以志，可以铭。铭曰：
　　虞山蜿蜒兮，琴水粼粼。麟伤凤逝兮，阒其无人。青简栖箧兮，漉囊在门。佳城一闭兮，墓草告陈。归心法王兮，一字染神。誓愿如芥兮，劫石不湮。
　　【黄子羽墓志铭】
　　子羽姓黄氏，名翼圣，子羽其字也。世家常熟之涂松里。弘治中，割隶太仓。万历己丑进士，参政陕西，讳元勋者，其考也。崇祯中以诸生应聘，起家蜀新都知县，升安吉州知州，致政以归者，其历官也。为人孝友顺祥，自牧若处女。居官难耆事，以廉办闻。归而修香光之业，自号莲蕊居士。吉祥善逝者，其生平也。卒于己亥十月八日，春秋六十有四，其所享年也。葬于奏圩祖茔，启兆而合者，太原文肃公之孙女，其令妻也。瑜，子也。侃，孙也。昙，曾孙也。嫁于杨而寡依其父学佛者，其女若也。为诗清新有雅思、序而定之者，徐元叹也。师资游好垂四十年，作莲蕊居士传凡数千言，既而刊繁去华，撮略为铭，以庀其子若孙者，老友虞山钱谦益也。其辞曰：
　　昔我有友，季穆孟凫。陆介而群，何峭而孤？晚有二友，安期元叹，周削町崖。徐标风岸，婉婉子羽。处四人中，桐流新露，蕙转光风。子羽于友，推贤让能。齐其躬心，如弗克胜。彼四人者，交樽子羽。如眉著面，目鼻相与。先帝号兆，玄师荐。绡头赴征，分符繁县。清心置水，剧手理丝。爬搔疴痒，惠此穷黎。贼躏楚蜀，突如乘城。楼橹瓦震，鼓角地鸣。泣告父老，死矣人牧。忍吾赤子，饣委彼择肉。腰刀誓众，首帕足裹。瓦掷炮车，炬然烈火。死贼崩奔，余黎鼓舞。令散金钱，妇庀酒脯。昔唐项城，李侃妇杨，蜀人作诵，丰碑颉颃。进典方州，四海南奔。壁垒整暇，干糇不愆。三宫旰食，六师夜呼。悍相心折，捧手而去。脱屣畏涂，束身首丘。长为归人，夫复何求！小归故乡，大归净国。遗民次宗，古有遗则。轻安调心，呕和涉世。外修儒风，内真谛。儿女团，身世蹩瞥。饰巾期至，抗袖告别。观音忍苦，归心合掌。气息一丝，佛音琅琅。老宿叹息，禅僧愕眙。众香国里，弹指去来。余曰往生，胡可拟议？曰考终命，斯则可矣。如人洪饮，屡舞叫呶。酩酊眩运，呕哕而逃。有夫燕喜，洗盏扬觯。百拜三爵，以告成事。展如子羽，不替初筵。客赋既醉，监史肃然。是为吉人，是为考终。斯言不夸，儒佛理同。我撮传文，篆铭幽。莲蕊开敷，以质天眼。
　　【华征君仲通墓志铭】
　　丁酉四月，予访仲通于锡山，仲通扶携及席，纳履再拜。故国老民，垂白相向夜分，よ凄别去。予告王子双白，此老虽盲，方抵掌时，目光闪闪射灯檠上，可畏也。是岁，仲通年六十，予为《霍目篇》以寿。仲通喜曰：青天白日，予自兹可以引镜矣。越二年己亥，予再访之，病不能出。越一月，双白以讣来，仲通二月二十三日卒矣。其二子毁瘠逾礼，将葬，泣血撰事状，介双白来哭而有请。呜呼！仲通之志也，夫予忍不铭？
