<!-- { "loadSidebar": true } -->
    ☆邓喑
    喑，咸通中摄资州录事参军。

    ○造观音像记
    弟子摄资州录事参军邓喑，自去年三月九日到官，遵宇教条，匡持众务，自以耿直为事，翻遭猾吏加诬。至五月廿九日，奉命停务。喑仰祈阴骘，下烛无群，因发愿奉为相公及当州使君，造二大圣，金采容，焕乎圆备，果蒙如护，□监深冤。至其年十月十七日，蒙相公迥垂仁鉴，俾复本官。若非圣力所加，安得无移旧贯。今者因斋庆赞，式表丹心，爰刻翠琰，以彰灵应。时咸通十四年岁癸巳六月八日记。（石刻。《八琼室金石补正》七十三）

    ☆沈忄
    忄，咸通中乡贡进士。

    ○国清寺止观堂记
    向者我大中七年九月十日，有日本国大德僧，法号圆珍，俗姓殷，自扶桑而来，抵于巨唐福建，旋适五台，复止天台国清，传西域金人之教。我师幼能拔俗，剃度出家，以慧镜内明，戒珠外朗，作昏夜之烛，为苦海之舟。誓愿维持三乘妙理，以彼方尚阙，此土可求，俄拂麻衣，飞玉锡至。游历此寺，数换星霜，陟华顶之峰，礼大师之迹。此地自会昌废坼之后，大中恩旨重兴，佛殿初营，僧房未置。白衣居士，经行而晓泊浮云；青眼少沙门，座定而夜栖磐石。师乃瞑心起念，言发响从，爰得郢人，伐幽林之柽柏，丁丁之响，朝发南山；落落之材，暮盈北坞。妙运斤斧，长短得规；巧引绳墨，曲直成准。功不逾月，其如化城，飞而彩曜庵园，胜概而光扬鹫岭。以十年九月七日建成矣。法师即住持此院，苦节修行，以无为心，得无得法，遂挈瓶锡，告别东归，即十二年六月八日矣。有赵郡李处芳，名达，爰来告愚，与师有旧。东望云外，空增浩然，仰梵宇之宽斯，其功莫大，乃命予实录其事，唯惭不文。咸通二年五月十日记。

    ☆李俭
    《全唐文》七百八十八有传。

    ○幽州大都督府兵曹参军陈君墓志铭（并序）
    皇唐甲子四周岁在丁丑夏四月甲戌，陈君没地府城之隶慎里。越月景申晦，葬于幽都县礼贤乡之平原。惟君孝达于神，悌流于乡党，信称于朋执，业著于官曹，惠施于危亡，文形于作，自束发至启手足，言绝浮伪，行无玷缺，为学不倦，济物不匮，皆章灼炳焕，不可备举其迥出人者，今得书之。执亲之丧，头蓬不栉，面垢不，负土成坟，必自己力，残形埏隧之间，寄命晷刻之际，泣尽继血，五周天星，府县旌表，簪裾高尚，虽从仕进，抱终身之戚焉，盖人之难能。后有从事韦雍死于乱锋，琴瑟并命，老母弱子拘诸佛寺，音信不通，樵苏不爨。君与其弟游，慊若己咎，瘗其遗骸，慰其稚耋，昼乞州里，夜饷飧饔，进恐吏诃，退忧室谪，后诏访遗类，官给葬事，亡者免饫于乌鸢，存者复归于乡井，名教感其仁，豪杰尚其义，此又难之尤者。繇是休闻善价，汪郁烈，翔于道路，动于公卿。于是群贤推毂，元侯授简，年过强仕，方从命官。释褐授檀州参军，非其志也。俄改幽州参军，非其志也。俄改幽州安次主簿，管护军表疏。府换，署府兵曹。满□，重假前任。职业聿修，声华日美，方期大用，遽委修途，春秋五十有八。府主痛惜，闻于上公，赠赙有加，轸悼逾等。平生交友，如断手足，相与扶服，礼如期功，宁止恸于寝门而已。君讳立行，字希颜。昔周武封帝舜之后于陈国，是于楚，派支于燕，代为蓟人。祖辉，人，皆养志含贞，学而不仕。娶河东柳楚女，有男子女子名一人，并在孩孺。长兄良贵□其葬事。君之伉俪，韦氏之出，韦氏又予之出也。要矜慎配，遽此嫠□，抚存悼亡，刻石纳隧。铭曰：
    乌！陈君人之良，错综四科及五常。孝既至兮节既彰，名卓著兮道逾光。神默默兮天茫茫，宜福而寿反祸殃。妻弱子幼兮行路咸伤，一闭佳城兮地久天长。（石刻。《唐代墓志汇编大中一二九》）
    ●卷七

    ☆王悚
    悚，广明中文林郎守满城县令，辟军事衙推。

    ○开元寺陇西公经幢赞（并叙）
    上谷郡扼燕赵之中枢，标河山之壮观，俗惟犷犭旱，兵本骁雄。苟非正人，熟董斯任？洎天子忧边，乃心北眷，爰命陇西公，付之是理。公承荣鼎鼐，积庆庭闱，勋功倚天，宠贵盖代，莫不银黄照路，棨戟盈□。列藩翰以推才，非由党援；继轩裳而受命，尽出忠贞。惟公器能，迥拔乎萃，实为世济其美，□不乏贤。昔荀氏九公，大夸晋室；杨门五组，独耀汉朝。方之宠荣，谅有惭德。况公宏才博识，应物知机，洞教化之根源，导生灵之骨髓。内足以阐提声教，翊赞谟猷，扶社稷之洪基；外足以戡定戎夷，恢张土寓，壮皇王之大业。始者褰帷问俗，露冕观时，颁政事于六牺，颓纲尽举；播威声于十郡，异化斯彰。且杨震怀金，徒为克慎；圾威赐绢，曰清贫。弃无益以功成，贱易物而民足。刑期不滥，刘宽何贷于蒲鞭；信及无私，郭讵惭于竹马？由是西临朔塞，北拒胡尘，或刁斗昼惊，或烽烟□起，虽军兵示勇，壁垒争雄，而蜂虿难防，犬羊易扰。公乃增崇雉堞，克浚池隍，颁月俸以具口粮，伺农隙而兴畚筑，量功命日，虑事[QC53]徒。楚令尹以立沂城，方之未重；赵宣子之临晋国，比此攸轻。而又创修马军营，别立防城院。当讲武论兵之地，实曰训齐；在夸戎耀狄之秋，何妨致备。沉机内设，妙画斯彰，矗修庑以连云，敞横轩而对日。文[C042]映，藻井交分，既大壮于军威，亦允陈其师律。至若武贲赑屃，铁骑夭翘，森敛棘以霜攒，耸□童而岳立，精而养锐，习以程功，连营怀（缺七字）射雕之勇。顷以苗螟作厉，叶螣兴灾，致比户以流离，当数年之耗竭，加以横征重敛，罔（缺六字）须，何尝旷日。公乃大敷仁爱，深轸疲羸，一年而俗阜时康，再岁而家给人足，自然（缺五字）雨知期，陇多合穗之祥，川有还珠之媚，市无易贾，农不迁业，将畏爱以兼行，在恩威而毕□。高楼□□，□货赆而如山；广陌长衢，沸歌钏而若市。既庶且富，极乐无荒，昔为犷戾之邦，今作繁□之地。邵父杜母，□自前闻；羊字贾名，仰为虚称。市老□谓曰：“夫百姓不能以自治，是立君以治之；明君不能独治，是为臣以佐之。□公之贤，其孰能继？”诚叹咏之不足，遂赞呼以无穷。（缺五字）陀罗尼幢，在开无寺，上以光昭懿绩，次以显答休恩，是宜刻石传功，垂文著美，将依妙法，式赞嘉猷，且释氏广慈敬之门，开缘果之路，慧灯长照，法海前流。三十三天，共给青莲之会；百千万佛，咸观白马之经。况妙尽雕镌，功穷篆籀，鳌擎凤举，似到龙宫；鸟迹虫文，如窥贝叶。睛峰迥映，便同灵鹫之山；晓木傍临，宛是祗陀之树。莫不金龙护助，宝刹庄严，增寿劫于恒河，布福田于净域。天长地久，将垂不朽之功；万古千秋，永保无疆之庆。赞曰：
    巍巍我皇，膺图受命。挺生间杰，匡时翊圣。百氏丹青，九流龟镜。四岳惟赖，六钉斯正。理若砥平，心如□静。刚以触邪，直不容佞。人惟恺乐，境绝纷争。犷戾怀柔，惸嫠遂性。襦袴兴谣，仓箱起咏。爰崇妙法，用答良因。奇功既就，众愿斯申。规模尽妙，彩饰如神千花互映，七宝交陈。慈云布雨，慧草留春。祥烟入座，瑞鸟迎人。童艾欢呼而塞路，斋坛戒洁以清尘。将垂懿范，永勒贞珉，唐广明二祀孟夏九日记。（缺石刻。《金石续编》十二）

    ☆郭筠
    筠，乾宁中摄涿州录事参军朝议大夫前行汉州绵竹县令柱国。

    ○蜀先主庙记
    夫燕之南，第一州曰涿。涿之郡城雄峻，山水清奇，人户殷繁，农桑活壤，凡为牧守，必假贤明。我太保彭城王蕴翼圣之沉机，抱安人之妙算，举□三略，动应六韬，秉千里之戎麾，持三方之相印。以其郡□郡之最，必当慎选其材，乃命使持节涿州诸军事守涿州刺史兼永泰军营田等使诸县镇护乡保胜攻讨都指挥使检校兵部尚书兼御史大夫上柱国娄公牧之。公自莅是州，敷和气以应天时，布惠泽而叶地利，遂得余粮栖亩，朽粒盈囷，唯闻鼓腹之歌，顿绝分糜之叹。是以封疆毕葺，壕寨咸修，人播讴歌，事成容暇，致其险固，皆自指挥。连烽无侦逻之虞，武率有纵横之备，论奇功韩彭未是，较至理则龚黄不高，扬历三州，抚绥一致。遂使乡闾相庆，皆歌谣太守之恩；寮吏交欢，悉感□使君之德。仁覃远迩，道洽隆平。况龙章凤姿，有叔夜仙中之趣；瑶林琼树，多夷甫尘外之仪。政化之饬，训练之暇，凝神珠顶，注意玉毫，每分禄俸之中，以补伽蓝之阙。俾得蠉飞蠢动，皆洒荫□；甘雨和风，自叶冥祷。然后衙庭公署，成华丽于指踪；月榭云亭，创新奇于心匠。至于僧庵佛宝，灵迹神踪，或一经游，皆谋修饰。丁巳岁仲春月，因荐奠于蜀主，叹其年代绵远，庙貌荒凉。栋宇欹倾，透风霜于几席；簪缨零落，杂尘坌于珠金。欲再修崇，旷于故实，乃命糺使曰：“显其先主懿迹，俾得世人咸知，尔宜为之，无所辞也。”筠簪组微流，轩墀末□，□□尘土，但愧生活笺毫，徒怀雀跃之诚，叨纪龙飞之地，捧承严旨，诚谓斐然。
