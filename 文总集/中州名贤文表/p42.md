<!-- { "loadSidebar": true } -->
　　匡时靖难资大防于元臣崇德报功覃湛恩于累叶奉常议礼奥壤定封具官某故曽祖服勤侍衞秉信功臣太傅银青荣禄大夫上柱国梁国公諡敬简塔玛噶图秉质无华诒谋有永早僃钩陈之列式昭析木之祥衍善庆于曽孙笃忠贞于熙代使宅百揆光于前人于戏开国浚郊具仪文于鈇钺承家新郑绍世美于衣冠录我丝纶告尔窀穸可追封阳翟王
　　朕论功定赏念扞衞之多艰推庆行封俾覃延于三世懿彼静女配予先臣具官某故曽祖母梁国夫人呼图克章早饬壸仪克承宗事不假诗书图史之戒素嫺织纴组紃之功迪美萃于曽孙发祥殷于令族新庙奕奕斲松柏于析津原田每每画封圻于梁土龙章有赫象服来歆可追封阳翟王夫人
　　朕奬元勲恩推旧德济其世美诒厥孙谋属大业之中兴赖名藩之外援追封奕叶实着彞章具官某故祖父守忠翊正效节宣力功臣太师金紫光禄大夫上柱国梁国公諡庄顺青海质禀淳厐躬行恺悌櫜鞬宿衞久服劳于王家弓冶承传遂开先于相阀方乾坤之清谧俾纶綍之涣颁用礼劝忠书功旌善于戏伊洛瀍涧乐哉魂魄之游山川土田衍尔烝尝之奉昭兹来裔祐我丕基可追封河南王
　　命妇朝后彤管着于女箴令妻相夫鞶丝陈于内则亶惟淑德嫔于名门具官某故祖母梁国夫人呼喇章毓质柔嘉修容婉娩久袭祥于世业当擢秀于孙枝爲国怀材赞予茂烈云翔鸾诰俾泽漏于泉台飚转鱼轩想神游于梁苑尚贻多祐福尔后人可追封河南王夫人惟王建国必崇德以报功自天降康乃生贤而靖难兹眷元臣之懿宜推先正之褒具官某故父怀忠济美积德崇庆功臣大师开府仪同三司上柱国特进河南王諡忠懿济济哩蕴善弗彰绍谋斯永爲郎执防夙多宣力之勤有子克家益励敎忠之训定中兴之大防立不世之殊勲匪衍王封曷称朕意于戏河山带砺式藏盟府之书乾坤珍符期笃熙朝之祐格思英爽歆此宠光可追封郑王
　　朕惟元臣克相中兴之业母有令子宜膺崇秩之封稽诸彝章广我孝治具官某故母河南王夫人扬珠济农夙嫺姆训绰着妇功奉筐筥于烝尝节珩璜于夙夜内政素勤于在馈慈训尤切于断机德啓闺门光资邦国倬兹郑圃乗翟茀以来游嘉彼召南赋鹊巢以行化俾颁纶诰用贲泉扄可追封郑王夫人
　　平章伊苏德尔封赠三代制
　　夫用之纾者积必厚行之徐者力弗殆斯道之常匪曰责报也平章伊苏德尔曽祖父赠定威佐运功臣荣禄大夫司徒柱国追封曹国公諡忠定布色出于华族夙奋材武从我太祖皇帝亲属櫜鞬崛起戎列威行方国战功良多及定陇陜斩将搴旗临敌致死大节赫然传不云乎活千人者有后兹尔数世之逺传家孙曽愈硕大光显又得议封于礼官博士非用兵有活人之德而然乎命颁异数开国曹南中土奥壤袭庆济美可示爲将者之劝可赠定威佐运功臣光禄大夫司徒上柱国追封曹南王諡忠定
　　古外命妇朝后是则妇官尚矣平章伊苏德尔曽祖母追封曹国夫人塔本劬劳慈育生子克家战胜攻取丕佐兴运议礼制度于尔有封从夫之爵曹国小君象服翟茀歆兹追宠可追封曹南王夫人
　　朕稽古爲治立国以礼故临御四海永慕祖宗创业之艰难美其兴运佐命之臣厚厥世赏以训臣邻矧其裔又有能全其终始者乎平章伊苏德尔祖父赠宣忠靖逺功臣光禄大夫中书右丞相柱国追封曹国公諡桓毅额里根蚤僃宿衞分从贤王前驱先登戡定河外俾金爲墟而宋社遂以屋者盖尔战多之力焉异姓封王于尔爲宠矣英爽不亡尚保尔世哉可追封宣忠靖逺佐运功臣金紫光禄大夫中书右丞相上柱国追封曹南王諡桓毅
　　夫恩礼覃于百官则先近臣漏泽施于九原则观来者平章伊苏德尔祖母追封曹国夫人黙哷早嫔高门无违宫事克相君子爲王虎臣又有闻孙赞予景运俾有司议封乃追命尔爲王夫人以曹南之田爲脂泽之赋尚歆宠渥益衍庙食可追赠曹南王夫人
　　先王有崇德报功之制岂曰观美盖以旌善而劝忠也平章伊苏德尔父光禄大夫中书左丞相先赠恊谋定逺佐理功臣太师开府议同三司上柱国曹国公諡宣武阿喇罕生长富贵宴安而无子弟之习胜衣荷戈奋身前驱维时世庙观兵江浒貔虎百万之众谋臣如云乃能立功名于其间北征叛王转战千里南殄奔君树旗海屿勲劳显著宠赉便蕃我国家于君臣之道可谓至矣朕不闻鼓鼙犹思将帅况尔有后爲予荩臣中兴之初率两河将士戮力介胄之间大臣以闻乃隆推恩之礼上及于尔三世焉曹南之郊桑谷沃壤开国称王人臣极位尔克有灵歆我纶命可赠推诚宣力定逺佐运功臣太师开府仪同三司上柱国追封曹南王諡忠宣
　　我家经营南国之初尚赖膂力之士材武之臣克成大业勲劳之迹皆已铭于太常矣又且尊显其身以至于室家之有庆者兹非典礼之懿乎平章伊苏德尔母曹国夫人托多淑慎端惠夙配君子尊召南之化而象服是称施孟母之敎而训忠有言卓兹令器爲朕虎臣临御之际褒锡宜先开国曹南以衍脂泽之赋炜其荣哉贲尔窀穸可追封曹南王夫人
　　君子不昵于宴安之私以能成其功名者亦尝资于内助焉平章伊苏德尔妻曹国夫人库库伦幽闲端懿鸡鸣而起相其宗事妇德有称没从夫爵啓封曹土鱼轩象服裕尔后昆可追封曹南王夫人
　　太傅图噜封諡制
　　帝垣台位象已着于上元太傅师臣官尤崇于常秩有怀旧徳追锡眞王太傅图噜蚤陟华阶懋脩素履小心翼翼文昭持櫜之班终日干干劳着属櫜之绩宗亲入觐傧相是资酎金不罸于诸侯英荡悉同于元会枢机宥府奠军国于乂宁鼎鼐台司赞阴阳于化育践禁近阅歴歳年持风纪于台端肃官箴于朝着天不憖遗朕用防伤思答茂勲爰申防典于戏胙尔茅土俾开国于广阳播予丝纶尚流泽于幽壤谅兹灵爽服此宠章可赠怀忠秉义昭宣弼亮功臣太师开府仪同三司上柱国追封广阳王諡清献
　　男位正家恒有资于内助女师结帨庸作配于上公奬我旧勲迨于佳俪太傅秃鲁妻辉和氏幽闲毓德婉娈赋姿象服是宜奉苹蘩于祭祀彤管有炜谨珩瑀于箴规懋着妇功克相宫事痛所天之先殒诲厥嗣以益严石窌啓封赐广阳之大国容台议礼赞召南之夫人享尔高年钦此异数可封广阳王太夫人
　　右丞阿勒坦封谥制
　　朕以崇德报功之制圣王建国之皇图论名立諡之称昭代褒贤之钜典用光绥宠俾洽臣邻右丞阿勒坦少禀晬姿蚤登膴仕周庐星列入陈扈跸之劳专驿飚驰来上屯田之奏恩威袭蛮夷于冠带忠孝扩诗礼其箕裘锡类着乎家邦浚明勤乎夙夜貂蝉七叶饰躬不渎于华鲜弧矢四方迪德弥彰于懿美笃生令器丕佐明时聿殚嘉犹晋参大政横经内殿矢兹宻勿之言熙载外朝体朕都俞之意有司考礼于汝推恩爰颁涣号之辞式副光荣之志于戏丞相一品英灵尚克以歆承泰阶六符善庆益延于似续录诸告第钦我赞书可赠秉义效忠着节佐治功臣太保开府仪同三司上柱国追封特进赵国公中书左丞相諡贞孝
　　周南正始敎化被于闺门赵国疏封宠荣光于泉壤爰稽彝典用奬有官右丞阿勒坦妻唐古氏毓质柔嘉脩仪婉娩来嫔阅阀蚤乗翟茀之车克相夫君益着鹊巢之德笃生令器褒作名臣服慈训之不忘迪嘉谋之入告推恩追锡体人子报本之私考礼饰终示我朝广孝之治尚昭懿范歆此告词可封赵国夫人
　　表牋
　　贺元旦表
　　皇极建中贲嘉生于世运乾元资始衍嗣歳于人时叶气开先纯阳肇德中叙道全居正功洽体仁坐宣室以受厘百神奉职御明堂而布政万国咸宁勾陈环列于端门庭实骈罗于文陛臣某等尘聮乌府迹簉鹓行进封事于银台慙稽衮补纪卜年于宝厯欣对嵩呼
　　正旦贺兴圣宫表
　　帝厯开天祥发贞元之会母仪法地源疏河海之涵百物顺嘉四时叶序中叙阴功庀世懿德承干肇圣绪于姜嫄弥防祖武刑徽音于太姒益衍孙谋茂绥献歳之祥膺保履端之吉臣某等遭逢世泰缀列朝行官备中台王朔愿敷于锡福庆隆长信民功仰荷于资成
　　贺建储表
　　伏以天潢毓德聿开圣嗣之隆庙祐承祧爰啓储闱之庆祥臻泰道福集昌朝中叙迪德尧仁躬亲舜孝日丽乎天而明两益绍重华帝出乎震而洊雷弥严继体乃眷元良之懿式膺监抚之崇臣某等备立乌台趋朝鸡曙前星奏瑞载瞻青辂之旂太极含元第衍黄图之籍
　　贺春宫笺
　　甲观储祥肇泰始含章之庆春宫正位受少阳体德之尊神器有归宗祧是赖中叙生知忠孝夙禀温文躬问侍之勤德已昭于帝胄膺监抚之重道允叶于皇猷承华克绍于丕基建本方隆于大宝臣某等忝居侍从喜际文明鹤禁景迟愿早亲于四学云门乐奏期介祉于三宫
　　监修国史贺正表
　　瑶图抚运绍开致福之祥宝厯乗时肇序体元之始大钧播物淑气迎和中叙道洽古今性资文武潜心帝王之学圣敬日跻合德天地之仁皇猷允塞歳事啓成于农扈治功端本于王正臣某等辱备台司监综史氏觞称万歳乐快覩于龙光书载三坟期永垂于狐笔
　　贺立后建储表
　　册建中宫体黄裳之居正祧承长器仰苍震之储祥国本以宁壸仪攸叙中叙圣资神武德钦明美敎化厚人伦允叶相成之业奉宗庙承祭祀丕昭继照之明庆洽三宫懽腾八表臣某等职尘仙馆班簉帝廷运值上元盛典并行于吉日天开泰定显谟已着于初年
　　箴铭
　　书椟铭
　　农善铫鎒匠利斧斤其器既精其绩惟勤以食以居可必于懵士不农匠崇文著书济济闲燕明世所须秘册于椟经史百家内沭其泽外芬其华漆梓勒铭以告弟子我承庭训敢不砺尔惟天精明不啬于人惟物淫昏乃迷厥眞匪圣匪贤曷先我觉匪训匪辞我孰从学曰我祖考奕叶显扬革我世俗维文是将迨兹百年士而不民我辞谆谆庶大尔身
　　书几铭
　　木也材漆也坚工之良其成器也完吾克有之利于燕闲之观
　　居室铭
　　茍居室也敬则畴之可订茍学古也专则畴之不传有幽者神有穹者天将宠绥之尔益勉旃
　　辴然亭铭
　　维兹世人时化物迁杂沓纷至攻于吾前吾乃应之而一辴然其辴者何不呉不敖不震不谟顺受维嘉岂嘻笑之怒者耶
　　龚友辅缵古斋铭
　　古有道载诸辞我绩之征于斯维友辅笃古学予爲铭听毋藐
　　舟箴
　　伐木于山既斧既镑于缀以頴金于屋以编菅杵垩缕枲研桐之脂涂于木间以御外波不觚而刳不趾而趋南国利之以载以居不车不庐越纪弥章矢溺溷浊污海若之宫冯夷乗颠轩轾上下万縆千纒不施其功卒不思改图由是言之水岂不仁哉
　　题防
　　书翟太素弹琴诗序后
　　古堂上乐皆亡独琴在今之琴虽尽非古意然犹愈于亡也省庵周先生谓余言汴士翟太素雅善鼔琴羣髦方声其工被歌诗间子盍赋之予悼道不传缵缀事方殷不能爲韵语俾太素弦之省庵周先生其无庸病我
　　防夫子击磬图
　　天地日月不容绘画而松雪翁寓意于翰墨之中吾固知其叹荷蒉之非眞知圣者也
　　记御史台题名后
　　天厯初有制命御史台具石题名圣言浑灏有训有戒天听明达照知物情而文字简易盖尧舜都俞之音也天地之大日月之明何德以象之臣赵世延既承诏爲文至顺三年九月日台臣等谨敷宣德意列载如上维时长贰曹属之次仍列于下后之来者尚徴于始而继之也且人之善恶咸在是亦惩劝之义不可废也呜呼慎之哉
　　题松防事槀略后
