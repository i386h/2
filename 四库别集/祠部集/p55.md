<!-- { "loadSidebar": true } -->
　　前件官操履纯洁识度沈逺自賔幕席宻有嘉画不求闻于人而荐者交许其材也欤政已及朞直书亡媿
　　盱眙周县令第二考词
　　百里之邑有民与社民之休戚系令之才否前件官为邑再嵗究心乃事职修民豫无愧直书其考可书中中
　　贾绎充堂长牒词
　　稽于众求学行完懋而可以为诸生长者咸以前件人为言乃询羣议以补斯职其勉力以赞学事益副诸生之所望
　　杨祖益充学録牒词
　　学録于一学之事无不与凡齿于生员者又得以佐学官而教谕之其责任重不可委非其人前件人经明学充行信乡里而诸生比名合议请补斯职爰稽众言俾録学事
　　李常充学讣牒词
　　学讣主出纳用度其职近于有司虽然非得朴茂防实之士则职隳而弊生前件人性洁文敏众谓可委他日从政其肯忽有司之守乎
　　刘大雅充典客牒词
　　前件人学术该敏仪矩修饬賔客之事可使主之噫赤也立朝圣门所取虽在庠序其可忽诸
　　王新转孔目官牒词
　　前件人能法而吏庀司有年兹以序陞良允众议勉翰乃职以图厥终
　　秦恭等补官牒词
　　前件人防以饬已勤以服事出入公府能厎无过嵗月既久兹用序迁宜勉尔劳以国成效
　　代王龙图祈雪文
　　嵗云穷纪气则长晹顾宿麦之待滋恐新年之作疠农忧于野縁旱暵之相仍神食此方冝戚休之与共矧曰聪明之徳实参造化之权愿乘腊天速降时雪啓田畴之有望销疫沴于将然岂専神休兼塞尹责尚飨
　　记恶
　　癸已嵗予待次吴江亲舎客有过邑下者动眉睫揺唇舌其类则人也承台省名朝籍其贵则士也即而见之彼方鲙鲜鳞以恣大嚼顶乌纱而曵华袍极笑言以谈时事将枉道以兴贾贩徐而睨之独布其带若有丧者叩其端而曰亲柩在南今将往矣噫闻丧之礼见星则奔乃往道以与贾贩三年不见齿古之达礼乃笑言以谈时事衰裳厌冠孝子之服乃顶纱而曵袍三日水浆不入于口乃鲙鳞而恣嚼呜呼今蚩蠢之氓有一以非孝抵罪为吏者必瞑目而怒抶之唯恐不加毒戮之唯恐不加严若之何使斯人之徒坐防事以风细民不敺亲而胥效幸矣尚安张国家孝治之本哉将置之以不孝之刑乎则予非立朝者将让之以名教之罪乎则禽犊不知愧苐隂愤而黙诛作记恶云
　　惜木
　　穷山之崖有木焉干修而挺风剥雨蚀外无皴理樵竖过之弗知其材栋梁也操斧熟睨隂有戕意苟材脆干弱早为防中灰矣頼其高累丈非一竖之力能制其围合抱非一斧之利能断尔噫斯木也使幸而生匠石之园匪梁则栋为明堂之用久矣不幸而托穷山抡材者犹未遇为樵竖之所睥睨惜哉






　　祠部集巻三十三
　　钦定四库全书
　　祠部集巻三十四　　　　宋　强至　撰
　　祝文
　　皇帝登宝位告诸庙祝文【秘书省请作】
　　荷庆基之托践皇极之尊祗率先猷敢忘遗命用孚神聴其体予并荐吉蠲遹来顾享
　　南郊礼毕祭神祝文
　　谨以清酌庶羞之奠致祭于某神国家以上帝讫飨人神均庆凡在祭典徧秩明祀神其歆承以对诏意尚飨
　　明堂前祭告千里内诸神祠祝文
　　国家嗣圣享礼物具庀辛月维吉将展熙事事预孚神聴宜有以相之尚飨
　　扁鹊神应公庙挂牌祭告祝文【秘书省请作】
　　神以医妙前世实为后世之頼天下之言脉者必稽焉昔我文考曰嘉遗功追进公爵肆朕纉极不敢怠先帝之命令新厥庙榜而致祠于神聿来歆承永孚庇于后人尚飨
　　泗州龙王祝文
　　告于某神曰惟泗介淮汴之间以为州今二水交激几圮城堞势遂不已则州民之命未可保也刺史忧民之忧以告神神职在水事宜察刺史之忧以为民之福使水平堵庙食无愧尚飨
　　代祭水平王祝文
　　告于某神之灵曰农讫力于甽畆苖未暇获而雨乆不止疲农之力殆败于垂成则国之租税与神之享祀将无以供给神食此土见民之急而必加救焉使阴霾廓然农得以敛获永永庙食宜无愧也敬献牲羞伏惟尚飨
　　赠司徒兼侍中厐籍祭文【秘书省请作】
　　维灵以耆徳硕望为时宗臣嘉猷伟谟实相先帝还印绶以去其位赐几杖以休于家进退大方始终一节吁嗟故老不及体貌于生前稽案旧章犹得哀荣于殁后车云迈奠觯爰倾尔其歆承体厥嘉悼尚飨
　　赠侍中许懐徳祭文【秘书省请作】
　　赠侍中许某之灵呜呼惟左右臣卫甞一日勤王家及其死者犹悼以恤矧有自践行五迄统禁旅始终防瘁垂五十年予思及勤莫此为乆今祖尔殡特深朕悲尚飨
　　淑妃董氏赠祭文【秘书省请作】
　　故淑妃董氏以柔明之范为后庭之率以静端之性谨中闺之承允执妇顺参基王化聿懐内助曷忘永悼犹有彤管可鉴媺迹故夫四妃之号亚后之宠所以极哀荣之典而且慰吾懿主之悲也尔其歆承祗我休命尚飨
　　祭潘太保文
　　惟灵资畧沈毅为时虎臣乆次环卫终始一节某顷与公子甞聨官局今邑境之内攒柩在焉敢縁子契以致薄奠伏惟尚飨
　　祭青州刘元瑜待制文
　　学有渊源志存廖廓宪府横飞霜秋一鹗正论所击奸邪胆落其佐大农虑精器博金谷坐计毫厘较若屡典剧州宪平俗乐聿来帅青自有方略劝其民人载勤耕凿束其吏兵无敢骄矍惟厥仕官淹速谁度始骤中缓终止延阁用不及境舟藏夜壑青人哭之声动城廓士林之嗟才丰报约追惟昔游慈恩宴醵三纪于兹年契所托迸泪朔风寄哀防漠庶几歆承亦有肴酌
　　祭左藏韩则顺文
　　徃来塞上协济疆事暑行遇疾遂报不起子防室逺孤魂异地后事之责庶几尽力沥酒以告其无有憾尚飨
　　祭文学陆先生文
　　维年月日具官某谨以清酌庶羞之奠恭然于故杭州文学陆先生之灵某辱先生诸孤命辄以不工之铭污先生墓石道盛徳众有所漏而不尽纪纵纪之又才弱辞俚将不能畅其美于无穷而取贵于后世是未足为先生报而适足负先生也某时以少年出穷巷乡党无知而礼之者先生一见独忘其齿之尊纳以为上客日规月诱其后意未有一日而不继前事者既而某得荐于乡得第于廷州以掾于县狱以令于民莫不去受先生教而归拜先生赐也前年来京师先生饮以别彻酒把袂眷眷有不忍分之色今某官此而先生死且矣不得泣送先生之柩见其入于土中某之恨何时可已耶尚飨
　　祭致政薛郎中文
　　呜呼徳业涵演气质浑厚百未一施竟虚其有眡如涕涶省郎州守时弗我用矧曰冠绶褫之以归日纵杯酒人琴俱亡已则不朽君有仲氏毋防于后尚飨
　　代冯内翰祭田枢宻文
　　天故生公其必为时道徳之积仁义之持不暇公年乃夺其施人事可悼天理可疑公未入官旷懐万世孰成于治孰败于涵飬闳肆奚发科制人始知公志在康济帝嘉奏篇策公临轩笔应大问江河倒源讲始见本擿至根人乂知公不独有志而且有言华缨长裾陟防清禁言必允蹈重亦自任正论所激谀口随噤四海之歉利津未浸乃使三司乃副枢使兵哺邦蓄既富不匮民足戎赡仍缩不肆匪唯志言又验行事行乗大均峩冠中阶以公取之如探诸懐寒暑之沴生理有乖霖雨弗作枢躔竟埋人之悲公止以不相若某之悲夫岂有量姻好之末矧托无状沥酒叙哀庶公来飨
　　代王尚书祭贾魏公文
　　初公以教帅太学生其后以经术讲禁中始知公道徳文学之蕴充然其闳以茂也已而长台府登皇僚秉钧制枢而百工以职四夷以宁又知公经济辅弼之业自任乎其重而有余裕也公之去魏某实承其后闻三抚魏人而一煦以恩魏人徳公若赤子之爱慈父母讣至之日涂惊巷嗟或老防相持以类然后益知公恭已施人其佐天下之大而临夫千里之内其政之所施得民心若此其固也呜呼起儒服至台衮始终无一毫失道公其贤矣乎出入将相余二十年六换节旄而卒公享大国勇骨强体几以寿终公其具福而无憾矣乎其所以南望而致哀一奠者徒以为国惜老成人而且慰魏国之悲公尔尚飨
　　代祭范资政文
　　惟公先识逺业发于天资再命京寺言高位俾书抵相府琅琅厥词谓治先急育才练师位晩自得言十九施飞緌谏聫锄奸救疵作尹京邑权豪沮衰谗口狺狺构成骇机公足一蹈颠防弗支朝为大尹暮从小麾旁顾惊惋公甘若饴既黜而寤诏防趣归西戎防边兵要执持朝廷议才曰公是宜敌闻公名胆缩魂飞相戒以退无干公威凯歌言还参贰衮司欲主尧舜期身臯防功业未竟太平始基【案此下原本阙】
　　代祭张宻学文
　　呜呼厥有木焉材堪栋梁而他室是用不克搆乎明堂与夫贤人器也经纶而官止近侍不及秉乎大钧可同悲而共辛噫明堂之不搆岂木之陋实抡材之弗偶大钧之不秉岂贤之病实有生之弗庆惟公业履纯正材谋伟奇鼎司衮章阴实与公期宜而弗为其命也欤俛惟孱弱姻娅是托泣遡西风饰疎酒薄聊一荐于由慨哲人之不作尚飨
　　祭俞户曹文
　　呜呼愎奸显荣而端善梗阏不仁永年而仁反夭夺嗟嗟叔微而止于斯若寿与夭其偶然欤将籍已素定而不一可移魂也莫诘孰平予悲顷愚与君同旅京国予负宿狂奏书自直时乆不报相视以恻既而洒然喜动君色春风鲜鲜游骑并鞭秋月娟娟饮防对偏君朝顾我我暮君边一日少濶惄如经年富者逺贫奚啻避防君独亲我忘已之富寒饿水火将蹈而就繄君出力援手以救始君调官版掾赤城君出铨门予贺以迎广文郑防有唐先生犹昔官此实为君荣未几东下我送于野饯壶欲倾别泪盈把踌躇道旁意不忍舍都门独归凄然匹马南望写懐两寓音书曽未我答君纒中虚贺客旅踵吊賔在庐哀乐反覆止于月余讣音初闻骇怛几絶厚徳未酬胡然永诀殓不哭棺殡不临穴一恸寝门心焉寸折将盛以奠寄哀以辞呜呼叔微知乎不知尚飨
　　祭崔郎中文
　　呜呼一府衣冠莫盛北门君实贰尹质厚气浑羣处公议言寡出口静固宜寿胡然独否服金饵石结愤蓄怼发而为疽徃徃在背云胡不然而有斯疾以迄不起终莫之诘不鄙谓予可以托孤予受所托罔有弗孚沥酒叙哀魂知矣乎尚飨
　　祭齐郡君文
　　惟灵禀生徳门静柔令慈作配君子母妇是师贵而从夫显封是宜象服鱼轩庶永壶彛如何奄忽遂陨淑姿樽酒肴蔌侑哀以辞魂克不昧其顾歆之尚飨
　　代开封府知府推判官等祭安国夫人文
　　呜呼夫人之生庆门淑姿于赫元宰曰嫔其室婉婉其从祗祗其栗为妇伊何祭职不失为母伊何徳均以壹爵徳夫尊克成厥家大国斯封象服载华被躬者翟饰首者珈间朝中宫前导后遮命妇孔羣班莫我差遘疾素秋游神紫霞露湿铭旐风凄笳宗族号送爰百其车奠筵相望道途咨嗟生荣没盛魂其知耶伏惟尚飨
　　行状
　　龙图阁直学士朝散大夫给事中充同羣牧使兼知审官东院权发遣开封府事上柱国陇西郡开国侯食邑一千二百户食实封四百户赐紫金鱼袋李公行状
