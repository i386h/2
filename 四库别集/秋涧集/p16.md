<!-- { "loadSidebar": true } -->
　　予为王著作劔歌行继更曰义侠或询其所以因为之解曰彼恶贯盈祸及天下大臣当唯天吏得以显戮而着处心积虑一旦以计杀之快则快矣终非正理夫以匹夫之微窃杀生之柄岂非暴豪邪不谓之侠可乎然大奸大恶凡民罔不憝又以春秋法论乱臣贼子人人得以诛之不以义与之可乎又且以游侠言古今若是者不数人如让之止报己私轲之劘躯无成较以此举出于寻常万万也凡人临小利害尚且顾父母念妻子虑一发不当且致后患着之心孰为不及此哉然所以略不顾惜者正以义激于衷而奋捐一身为轻为天下除害为重足见天之降衷仁人义士有不得自私而己者此着之心也何以明之事之露着不去自缚诣司败以至临命气不少挫而视死如归诚杀身成名季路仇牧死而不悔者也故以劔歌易而为义侠云着字子明益都人少沈毅有胆气轻财重义不屑小节常为吏不乐去而从军后与妖僧髙北假行千夫长归有此举死年二十九时至元十九年壬午嵗三月十七日丁丑夜也
　　君不见悲风萧萧易水寒荆轲西去不复还狂圗祗与蝥蛛靡至今恨骨埋秦闗又不见豫让义所激漆身吞炭人不识劘躯止酬一已恩三刜襄衣竟何益超今冠古无与俦堂堂义烈王青州午年辰月丁丑夜汉元策秘通神谋春坊伐作鲁两观卯魄已褫曽夷犹袖中金锤斩禹劔谈笑馘取佞臣头九重天子为动色万命拔出颠崖幽陂陀燕血济时雨一洗六合妖氛收丈夫百年等一死死得其所鸿毛輶我知精诚耿不灭白虹贯日霜横秋斩头不作子胥怒地下当与龙逢游长歌落笔増慨慷觉我鬓髪寒飕飗灯前山鬼忽悲歗铁面御史君其羞
　　赠僧芝庵
　　我吟越溪行君在西溪席轩然一笑喜相逢秋水为神犀揷骨西溪提笔顾余言渠乃芝庵名甚籍下阶扬袂遽别去三载不闻音与迹朅来扣门忽相过促膝髙谈论平昔升堂几作狮子吼雨花散衣空不湿近便野水洗心法塔庙龙宫知避敌南游梁园东入鲁所在英豪多旧识公材吏用众所称风土河东见雄硕皇皇仁义昌黎公当时救世心何亟浮屠徃还非一辈例欲加冠嗟莫及芝庵洒落澄观流我匪潮阳徒感激厯山风烟春事深七十二泉俱可吟一庵静卧挂飞锡布地不羡千黄金只縁万象森罗妙到处行窝是赏音
　　题右相文献公画鹿圗
　　明昌升平兵四偃帝乐余闲见丕显时从灵囿集嘉賔复引词臣事秋狝风流右相东丹孙不为丹青待游辇睠焉徳业魏文贞下遂物宜随氄毨泰和行宫汉五柞槲叶秋山如绣错鹿鸣不尽君臣欢扈从归来雁麚角羣奔知择美防逰雅驯似应驺虞作食苹呼友见天全笔底龙腾惊濯濯苍然角尾千金姿我拭老眼三见之【至元甲寅年观王氏所藏公画即鹿一十六年李正之处观所画行鹿二十一年甲申三月十四日于曽孙耶律义甫处又观三鹿图】就中雪毳何多出恐是当年献瑞圗
　　桑灾叹
　　穉桑发暮春緑叶光旎旎田家嵗计固不常农妇相桑扫蚕蚁黒霜一夜从天来万树焦枯遭燎燬今春继以海多风翦碎枝条生意靡天孙仰诉锦机空寓氏倚坛如防妣蚕生时序三月尾过晚终非应时美只縁阙饲勒迟生徃往中干空满纸山东自古丝纩窟大収之年有不熟一妇不蚕天下寒况复例灾过惨酷緼袍虽敝嵗可卒所嗟盛阳月隂凝返尔肃府州文移速于火稍缓申期虑难复不知和气谁所伤田野疲氓先被毒部家科勘动正月中省限催嫌不促老农拊树叹不已顷年桑灾免丝征楮币人言此是前省过但恐已免复征又似去年秋税例
　　入奏行美圣政而重民急也
　　君不见燕南饥民行且泣膏泽屯来三百日蚕沙齧尽木皮空剉末草根充糗食追胥星火县帖严官不汝怜需税石人生乡土孰不恋一殍迫临那得惜扶羸载瘠总南逋鹄面鸟形犹努力比之坐毙不相保趂熟庶几延旦夕刑司府解两虚文道路无言空叹息吾皇徳并唐虞圣轸虑斯民期日靖传闻一介或可相不问草茅分政柄因思治道责有归未洽鸿熙臣下病才丰禄秩即患失又以材疎难仰称蹲而不去噤无声老凤饥乌同一证西台入奏沃渊衷蹴踏羣痴闻善政尽蠲秋赋出御女百色支供皆省并若稽黄屋帝尧心一语乂安无不聴万方欢喜声一概逺过汉家寛大今三钱斗米説开元免税户除闻大定限田固是平世法未免区区与民竞况今江淮嵗入数不赀经画有方财恐賸人和天地气自舒一雨行随明诏应老癃扶杖愿少留又赖鸿恩极悬磬两河千里麦青青预贺有年天子庆
　　紫藤花歌【并序】
　　癸未嵗三月二十八日宋賔客乗泽车过道宫访余时庭中紫藤花盛烂若锦摛道师萧公邀宋与余坐藤隂下寻友人张明之亦至酒数行开口笑粲殊适然也宋因出名纸属予作字一春天气不佳此日颇清润可爱既援毫觉幽香馥郁时集笔端放手喜书初不计其工拙也遂话及乐天梦元九故事予曰二公虽神交如此恐未若今日之乐衎也若取紫桐诗例赋长句歌之以为他年林下一段竒事可乎宋曰吾子便可承当遂率尔而作歌曰
　　竹宫琐窗云雾垂紫藤花发何葳蕤仙家驻景出异供横揜桃李无晶辉羣蛟奋蛰力犹困鳞鬛不耐凄风吹天孙夜掷紫霞帔满意下覆须春曦幽禽缩喙不敢啄囚锁恐泄苍精机又如王恺紫丝障夸雄鬭侈光陆离倒冠落佩众賔醉临风零乱千缨缕虬柯扶疎散苍翠季伦撃碎瑚枝青宫賔客今园绮杖藜来扣仙人扉遥惊紫艳翻半空造物乃尔争新竒君不见香山老居士梦与元九神交驰觉来清吟増怅望紫桐花下空懐思何如吾侪时燕集对牀话乆藤隂移兴余属我扫牋素烂柯不着山间棊刺檐入户要学腾蛟螭鸟归花落香扑来时集毫彩霑人衣一杯春露助香润清气贮满诗人脾依依青袅厨烟起好命庖人办新醑炷香供具祷羣龙莫学痴藤蟠未已燕南饥民饥欲死
　　聴马姬弹明妃引
　　疎帘映閤春昼晴篆香一线浮云萦主人娱賔出雅乐疑是雪江一派分得岷峨清当初调逸余响大弦琅然小者音泠泠衣冠四顾静且好渐觉指头淅沥风沙惊自云明妃出塞引当时去国难为情黄云马上几千里昭阳宫殿孤鸿防琵琶恨絶环佩冷汉月空照黄昏城千年谩向圗画见一曲能冩离鸾声我非声学固不解古道古琴谁复听洋洋盈耳纷秦筝
　　续舜庙碑
　　至元廿年二月七日同刘节使景融由西园过舜祠入真阳庵观唐贞元间鲁公子頵所书幽州节度使韦稔重修舜祠碑书画端庄殊有父风
　　刘君邀予闲散适行过西园感畴昔来游长忆至元初隠隠故墙犹竹色半陂春水浸遗台嵗与都人作寒食緑波干后燕无泥野粉飘香土华碧相将入野人庐求访真元虞庙迹我欲逺叫苍梧云重华一去宁复得残碑不逐刼灰空扶持信有神明力道人拱手説向予拂拭顔书三叹息
　　星聚凤池砚歌
　　宋賔客道出端砚示予背有七眼题曰星聚凤池其状皆作人目平竖葢未尝见也先生喜翰墨又目疾新愈即得此砚岂尤物有归将为文字之祥耶抑洞发神光増双明于桑榆之境耶喜为作诗以歌之其词曰
　　砚之同功甲与鋋试之敌场惟利坚其或返是奚用焉呜呼此砚从何传墨华犹带红云鲜景星防弁舌有泉凤池春涨光流渊松风瑟瑟聴磨研君看泪眼真茫然斵手爱惜犹珠蠙江山秀发骇一世乃今碧眼开癯仙先生神光还旧观皎如明月澄秋烟潜心虽澹开有先不尔此物胡为前何因唤起襄阳米走虺惊蛇见醉颠
　　赠张道士
　　大方之家本静虚天地俯仰真蘧庐鷃鹏气化分小大二者角胜相乗除天真所至自行火阆风蓬苑皆焚如先生超超万里鹤局蹐肯受樊笼拘潜心大易中有得南华御冦资谭余未容饮啄逺鸡鹜厯徧物表须人徒紫微二兄老且健一念天显存斯须今春挂囊海子观此身之外箪瓢无鹡鳹何尝沙水寒心迹自与闲云俱君不见三茆道士称博洽当暑讲説方舒徐怪魅适从何处来怒骂似泄仙经枢张链师宜何居谈天有舌尽雄辨阅世虽泊寜忘躯神仙近日足官府道心原与时情疎屦盈郑圃适为累慎勿出口他人狙河南秋熟一万里遁身丘壑真良圗少室山玊华溪紫芝晔晔青松肥吾独胡为坐长饥约君归袖风投披
　　辛夷花歌
　　乐城城南沙水渳在汉名为新市里中山游燕此离宫亭沼当年百花底至今辛夷植县圃我初来观欣细履碧桐为身梅作叶好雨初晴更姢美千年故苑风土香草木含滋犹泥泥每逢腊尽花已苞满眼故家毛颖子宛然白笔揷秦冠载事彤庭纷内史春风芙蓉散木末红影亭亭失秋水骚人取尔为楣梁托物岂独夸芬芳柔姿中有孤洁操首出庶物翻春阳我因绕树三叹息唤起湘累共一觞
　　至元癸未夏四月廿五日同获鹿主簿葢义甫同游封龙上观【宋人碑云昔赵骆元遇徐来勤授丹元素服之返老还童白日飞升乂云徐童花徐所种】
　　龙首峰髙几千尺暮雨濯山山更碧我游上观风日清手弄寒泉看石幽人爱泉説向余借此嵒栖从自昔骆元真遇事微茫丹素曽传不死方山林长徃世所有白日仙去诚荒唐祗言徐童花色异秋风开处满山香
　　题桃源圗后
　　至元癸未夏五月二十日经略史公邀余楼居芜语仍出示桃源古画二大轴葢佳笔也公因询兹事有无其意果云何者明日赋此诗以呈
　　君侯示我桃源圗绢素剥裂丹青渝衣冠爼豆三代古髣髴物色开华胥当时传记羡乐土序説本末何敷腴半山歌咏似摭实昌黎论列疑其虚千年绘彩见遗迹桃源之境诚有无君不见渊明千古士心逺与世疎羲皇而上毎自况肯随泽雉樊笼拘弦歌归来朝市改故山田园松菊芜斜川风景固足佳未免结庐人境车马时喧呼复讐宣力两不可天运乃尔将无如遐观髙举深意在安得超出物表冥鸿俱因縁闻此武陵説托彼奥隠称樵渔不然果有继问津云烟出没何须防又不见山林不外天壤间迥与世隔皆仙居桃花流水窃然在放浪而即斯人徒放浪而即斯人徒
　　赠九万户
　　昻藏野鹤谁能驯泽雉虽美终无神一篇秋水江海阔两袖醉墨云烟春猿翁学劒事迹袐兰舌解纷词调新万事人间归一噱双旌烛影见来频【用淮西将刘沔事沔常为捉生将及拜大将有人授烛二枝后常见烛影在双旌上出酉阳杂爼】
　　嗟嗟住河濵
　　嗟嗟住河濵濒河之患愁杀人虎狼虽暴犹可御秋水时至其容奔农民家近野河居活计趂种河之淤比年旱暵我颇获糊口之外供王租昨时一雨川泽通黒浪夜卷田庐空畸人何止赋分薄有家举葬鱼腹中呜呼山虞虎害水即毁捐瘠斯民老则已
　　滹沱秋涨行
　　君不闻蒙庄説秋水两涘犹见马与牛今年滹沱水大涨墟落濈濈生鱼头云蒸老雨注万壑上不少止下可忧冯夷不受上所制黒浪怒蹴鼋鼍逰望洋东视夸海若似愤蛙比跳跃井坎湫金行气肃坎宜缩狂澜不逐西风收东行我济小范口水势淼漭方淫流秋水尽为鱼鳖饵庐舍漂荡迷田畴二年旱暵例乏食彼稷幸得逢今秋嗟哉一饭到口角渰没无望将谁尤河防乆废不复古惟预楗治为良畴翻堤决岸势不已虽有人力谁能谋近年遇灾幸无事其或有患徒嗟诹两河农民被灾者逃避无所栖林丘夜深投宿闻聚哭悲声暗与虫声啾
　　谢安从事见赠放生池碑本
　　我嗜顔书观欲徧独有放生碑未见昨过髙斋偶得之喜气津津睟吾面安卿捧持即见遗物遇真赏兹何为掇渠所爱适余愿风义矫矫非君谁君不见集古书成叙説长玩而欲老希欧阳最怜苕霅溪边月一夜分光照客牀
　　纪梦
