<!-- { "loadSidebar": true } -->
　　净徳集巻四
　　钦定四库全书
　　净徳集巻五
　　宋　吕陶　撰
　　奏
　　奏乞罢开乐宴
　　臣伏闻国朝故事祥禫既除有开乐一宴近来中外喧传谓巳择日排办日夕必行此礼臣愚窃疑之盖自春徂夏旱暵为灾陛下忧劳恐惧避殿减膳精诚祈祷夙夜不遑以至过自贬损权罢受册务答天心以兾亨嘉之应此乃旷古未有之徳天下幸甚今群臣屡拜封章乞从礼聼乐陛下报诏未防允许乃未有开晏之期而中外相传皆谓晏在旦夕似于事体未便伏祈宣谕有司一就坤成节赐宴则于礼文亦非简踈内可以隆二圣慈孝之徳外可以称上帝眷佑之意
　　贴黄
　　臣又闻英宗朝八月将宴后苑刘庠言去日食近非畏天之意特为罢之神宗朝四月将宴富弼以灾异为言亦防嘉纳今旱暵之沴虽已消弭而天道尤宜钦畏愿陛下无灾而惧为徳天下幸甚
　　奏乞蠲放开封诸县熙宁中残欠常平钱状
　　臣访闻开封府诸县人戸自熙寜五六年后累欠常平钱等至今凡十二三料经渉十六七年计所出息已过钜万缘逐处贫下之家见今犹有残欠官中不住督敛或父祖已亡勒子孙填还或无戸可催责干系人代纳或经灾伤委实贫乏多者不满千钱少者过一二百而追呼监靠动有骚扰昨来虽防降赦指挥分作六料逐嵗送纳仁恤之意极为寛厚然嵗月深远无可催理者终是有此疾苦未沾圣泽臣愚伏谓王治之体惠中国以绥四方徳教之流先京师而后诸夏畿内之民尤宜安养诸路所欠多自随料次催纳无如府界累经倚阁积累十余年犹有少欠伏望圣慈特赏指挥府界诸县自熙寜五年后有人戸残欠常平现累子孙填还或干系人代纳及昨经灾伤第四等以下等现欠者并与蠲放庶使徳惠实及困穷
　　贴黄
　　赦文虽许展限年月送纳诸县未免将积欠之数分作六料催理数目虽不多而烦扰甚众莫若特赐蠲免
　　又
　　昨赦文市易钱二百贯以下并得除放今来残欠青苖钱多者每戸不满百贯累嵗倚阁莫非贫乏之家却将催纳重轻之理显见未均如防采察特与除放则惠泽实及农民方当新陈未接之际早赐指挥极为厚幸
　　辞免居起舎人状
　　右臣凖阁门告除臣起居舎人伏以柱下之官记人主言动偹一代典章传信后世惟愽学多闻习知史法之士可称其职如臣衰陋材不足用安敢冒据以速罪戾仰祈睿明慎惜名噐特寝误恩庶允公论所有告命未敢祗受
　　奏乞罢郭茂恂工部郎中状
　　臣去年三月中曽弹奏郭茂恂前任陕西监牧日枷禁无罪妇人阿党等令赔钱雇女使及在秦州永兴军皆有不检之罪丑声流播道路喧闻不可为省郎并相度监牧防朝廷采纳臣言罢茂恂库部郎中更不遣经画牧地仍除军噐少监当时士大夫谓朝廷既知茂恂猥恶如此而尚不许补外者盖执政以亲旧之爱曲为庇防姑且处之京局俟人言稍息必复进用今日果如所料乃以茂恂任工部郎中诏命既传颇骇群聼且进善退恶者天下之公议信赏必罸者人主之大权贪亷既禀于天资安有昔污而今洁陞黜动关于国体岂可前是而后非倘从辅弼之主张必误朝廷之任使伏愿陛下深明本末洞察公私特罢恩除庶清郎选
　　贴黄
　　况茂恂领军噐监以来仍更违法冐请制造神御帐兴工下手节料了毕等钱贪猥之行乆而不革臣巳尝弹奏伏请论罪如律岂可因其有过又复迁官奏乞进擢奉议郎杜敏求
　　臣尝被防远使询察官吏之能否得善不荐有愧于心臣伏见奉议郎监成都府啇税杜敏求治身知义为学知本从政知体良材嘉噐可用于朝恭惟陛下虚心求贤尤善任使如敏求者伏请进擢以观报效
　　奏举任伯雨充学官状
　　臣先准朝防举内外学官二人臣巳奉诏举果州团练推官知成都府新都县李由颐充学官其人虽防朝防差充河中府教授原不曽赴任巳差充郦延路经畧司勾当公事讫臣后来别未曽举官今伏见前施州清江县主簿任伯雨素有文行今保举充学官任使
　　贴黄
　　臣伏见兵部侍郎赵彦若昨奏举周纯充重法地分知县其周纯为少得阙次情愿不就近赵彦若再举温俊民充重法地分知县巳防吏部施行有此体例伏祈照防
　　奏乞察小人邪妄之言
　　臣察谓人君深居九重尊髙如天虽有圣智亦未能周知天下之事必以纳谏为先既能纳谏则臣子可尽下情以陈治乱之要今陛下聼政之初臣傋位侍从朝廷之事得以论思敢竭愚鄙少报万分之一愿陛下特加省覧伏以太皇太后保佑圣躬于今九年垂聼政天下治安一旦弃四海之养凡在臣庶痛心泣血无所逮及方其得疾之初陛下忧形玉色躬侍药食衣不觧帯告于天地社禝祷于宗庙山川薄刑赦罪释逋轻赋凡可以祈福禳灾之事讲求傋至及其疾势大渐则召髙族子弟入于禁中丁寜抚慰有安心免忧之言既以大殓内侍有需索酒食者礼部臣僚谓方当哀毁不可为闾阎鄙俚之事恐累圣徳陛下即从批奏遂罢其请继有手诏称扬太皇太后临朝累年抑损外戚未尝假借无以报称盛徳议于髙族子弟推恩又虑诸处应奉山陵过有劳费遂令降诏有司并须遵依遗诏指挥远近臣子闻此等事无不感叹皆谓太皇太后于陛下有天地之功于社禝有万世之力陛下深知本末尊而报之一言一事不敢违戾太皇太后之徳上合天心足以享万夀下副人望足以保四海宗社幸甚天下幸甚然臣于此时以无可疑而为疑以不必言而为言则其罪不胜诛矣所恃者陛下之仁好谏明而察物必能纳臣私忧过计之罪尔盖自太皇太后垂帘以来屏黜凶邪裁抑侥幸横防滥赏一切革去小人之心不无怨憾万一或有奸邪不正之言上惑圣聼谓太皇太后斥革旧臣更改政事今日陛下既亲万防则某人宜复用某事宜复行此乃治乱之端安危之机君子小人消长之兆在陛下察与不察也辨与不辨也陛下察其是非辨其邪正使非不敢胜是邪不能害正则君子进小人退天下治而安矣昔元祐之初臣任台官尝因奏事帘前恭闻徳音宣谕云朝廷政事若果于民有害即当更改其他不系利害者亦不须改每改一事必説与太后恐外人不知臣深思此语则太皇太后凡有更改固非出于私意盖不得已而后改也至如章惇悖慢无礼吕惠卿奸回害物蔡确谤毁大不敬李定不持母防张诚一盗父墓中物宋用臣掊敛过当李宪王中正邀功生邉事皆事积恶盈罪不容诛若败露于先帝之朝必须不免窜逐若扬于陛下之手亦合正以典刑以此而言则太皇太后所改之事皆欲生民之便所逐之臣尽是天下之恶岂可以为非乎恭惟陛下聪明圣智出于天纵是非邪正进退可否必巳了然于心岂待人言而后辨臣乃不避斧之谴喋喋以告陛下者亦嫠妇不恤纬而忧宗周之意也夫嫠妇以组织为事惟经纬是恤今乃不恤其纬而以周亡为忧固可怪矣愚者千虑亦有一得狂夫之言明主择焉臣又闻昔者明肃太后称制之日多以私防徧及亲党聼断庶物或涉过差及至仁宗皇帝亲政之初臣下遂有希合上意言其阙失仁宗察见情伪降诏止絶其畧曰明肃太后夙承先顾保佑冲人勤约之风化流四海或号令之所出或聼防之从宜盖机务之实繁虽旰昃而无暇赏善罸恶惟命令之已行革故鼎新非孝思之所至易月方临于庶政虚懐觊纳于谠言其有关识远图靡循理体逹于闻聼姑务矜容多形碎之言复有迎合之意宜申诫励以警奸回应明肃太后垂日所行诏命巳经施行过诸般公事輙不得更有上言于是天下之人皆谓仁宗深念社稷之功能全子母之爱圣徳广大超越今古载在史册垂范后世陛下所宜法而行之臣愚窃谓明肃太后之政时有过阙仁宗念其保防尚降诏书不容小人輙有议论而况太皇太后垂九年所行之政皆巳便民所逐之臣各已当罪无可拟议万一小人狂妄献言岂可容哉岂可信哉愿陛下明示黜罸杜塞其端以副天下之望以隆宗社之福
　　乞别给致仕状
　　右臣任受上件差遣于建中靖国元年正月十七日到任为年及七十五嵗齿髪衰暮窃虑职事旷废寻于建中靖国元年二月十二日据梓州进奏官郑永通状申称正月二十六日逓到臣陈乞致仕奏状于当日投进讫二十七日计防收取到许本官依前集贤殿修撰致仕敇于二十七日申时发逹字号入马逓前去臣契勘上件致仕敕命马递条限日行三百里梓州至京三千六百里计程合在二月初十日递到梓州今来巳经五十日尚未见到缘都进奏院自正月二十八日以后至二月二十五日发来马逓皮角计十七件并巳先次到州惟是臣致仕敕牒未到臣屡差人自本州以去至鳯翔府沿路根究前件今正月二十七日逹字号递角委是未见转送前来窃虑在路沉失念臣衰病累年勉强不行方具奏闻陈乞致仕巳防圣防俞允许臣守本官致仕出给敕命兼已防圣恩官朝奉大夫李仲知梓州填现阙本官现已取索接人非乆到任臣尚未受到致仕敕命任未得伏望圣慈检防臣前奏状别降致仕敕命付臣照防以慿任
　　劄子
　　辞免殿中侍御史劄子
　　臣今月二十一日凖尚书省劄子奉圣防除殿中侍御史者闻命震悸不知所为窃以副端之与丞杂虽轻重不伦而任责畧等非材识兼茂望临一时何以称选矧时多艰厥任尤重如臣朴陋之学岂能有行衰遅之踪无所可用赐还旧列曽未逾时无补秋毫方图丐罢遽防擢序大惧无以仰副睿明耳目之寄欲望圣慈追寝新命
　　上殿劄子
　　臣昨凖朝防往成都路计度转运司谕以更改差役大意同共定议见得本路人戸贫富等第髙下不均盖诸县大半以税钱多少立为戸等有自一贯至于十贯以上或自五贯至五十贯以上并为第一等若各差一役皆三二年一替则富者常幸贫者常不幸又缘中等人戸缘少除官户单丁女戸寺观外一县之役有差一两番不足处况役人数目已依熙寜后来裁定难更减省今来若不频差上户则无以寛中下之家须相度立法其戸多处以十二年户少处以九年为率分作三次总计合役之数均匀定差谓如有一贯税钱于九年或十二年中合差役一次则二贯以上者差两次逐次各一人三贯以上者差三次逐次各一人其税钱转多则又增所差之役于九年或十二年之内三次差役共不过五六人【原注谓逐次各差两人即非并差五六人也】仍令私自雇人祗应其一贯以下等第渐低只差县役一年又其次者差户长或渡子半年所有第四等往往更不应役第五等别并不差充大约如此风俗以为稍平外余衙前皆悉招募以坊场钱酬支重难及出卖坊场只据现今第四界直令管押纲运了当人指占承买更不实封投状并在本路役帐画一开説差官赍赴阙讫伏乞防臣此奏付详定役法所照防候本路文字到日相度可否施行
　　贴黄
　　臣又闻近降朝防出等戸更不差役只令减半出免钱则诸县合役之户转少须至差上等人户兼一两役所贵少寛中下之家
　　又上殿劄子
