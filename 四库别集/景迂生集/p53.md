<!-- { "loadSidebar": true } -->
　　术黄帝岐伯名盛出汶上而入京师一人为之异礼改观我则尊所学以慎厥时耻同列之市道而未尝于近幸枉一辞以故宦则不达室则不富今其有子有孙而四方之显者自称弟子曰吾其早得师建炎二年戊申八月二十九日海陵旅舍嵩山晁伯以父老法华题
　　铭
　　砚铭【歙石风字様自云应制举时物】
　　东坡居士初谪岭表道扶疎园遗此研寳公今云亡物不自足敢是不祗以为谄渎【刻于砚背】
　　瓦砚铭
　　彼石砚乃以瓦名而用适此瓦乃抗乎石砚而特立上古未有陶人【一作之人未陶】则石先乎瓦既为砚则称古瓦而不称古石
　　晁伯以铭所藏古端溪风字砚以昜张平叔大圆歙砚
　　劒所施昜人讶其存砚岂不然惟人所敦嗟张公子与徳俱温
　　古瓦砚铭
　　十五之童七十之翁难与并仪容兮剖蚌之珠出家之机未昜相发挥兮古人之砚贵采新石何世人之不闻不识兮王孙李贺比端石以苌之血则吾之砚气象兮
　　滕子济砚铭
　　小塘之水澄以清大手于焉翻四瀛问谁从尔与世鸣墨作蓬莱笔蛟鲸
　　淄石砚铭
　　砚石淄修通鉴上所赐孰敢僭质本良轻沤泛无徇名名多忝
　　吕申公笔格铭
　　申公纯徳见是笔格我今日慎之惟今惟昔
　　笔山铭
　　顶平岱宗之瞻兮峰耸菡萏之三兮翠润湘水之渐兮亘直朔云之严兮上古之岳四而不五何所嫌兮嵩髙居士以砧笔墨名数兼兮
　　老徐牡丹铭
　　江南无此花而有此笔洛阳赏花赋诗人自得丹青有色而花本无色误彼蜂蝶飞来纷纷亦适
　　题防
　　题孙少傅致政小录
　　说之见伊川先生论曾子昜箦事先生曰是礼也君子所以贵乎礼者为其以之而生以之而死如此其明也说之曰是礼古人孰不然盖曾子独有传焉尔后世之士自贱其身而絶于礼此事始废或者似有得于此而蔽于浮屠老子虚诞之说乃不谓之礼而谓之达安知吾道之所以贵哉先生曰然既而观温公所着凶仪之初终篇曰疾病迁正寝内外安静俟絶气男子不终于妇人之手春秋书公薨于路寝礼之正也近世孙宣公临终迁外寝君子慎终不得不尔予于是叹曰生虽无所能幸而接伊川议论覩温公所著书知宣公之行事庶几乎得正而毙焉然每恨未得宣公之详也近获徂徕先生所作孙少傅致政小录知公自初疾病至迁外寝择日时治命作遗表安妥不异平日又复叹曰君子以礼为重死为轻谨吾礼而不知死生之变当如是哉顾其生也肯失道冒义颠倒势利之涂与豺狼狐鼠辈计较得失锱铢邪茍或嗜欲外骛精神中干抱疾如被桎梏瞑无所知垂首流涎沫环视妻儿恋恋然累昼夜不得死去莫知所出则捐所畜以媚医巫佞佛老岂知有人曰曾子曰宣公也邪辄书于致政小录之后以自警并以告吾同志者大观戊子八月甲申题
　　防东坡刚说
　　东坡甲戍年后诗文说之所见不少矣今日乃始见刚说于明州令人不觉意气自倍鲁直字画亦云刚矣而李端叔者辄有疵评是方竹可削茸氊必待表欤政和元年辛丑嵩山晁说之谨题
　　跋张芸叟谏议字题
　　唐青钱张学士自号浮休子今张芸叟丈亦浮休称何耶泗上许体之自名醉吟先生无乃与白公类耶年月日嵩山晁说之题
　　防米元章与赵景升帖
　　通州防御使令睃既窆孝恭公之志铭雪泪而言曰卜日有期因使刻画未工播传且不逺广二恨没身将无以赎乃移诸横石增笔墨之美而施则无穷君子于是知孝恭之所以为孝恭者既自躬之复见其子之源流可胜道哉伏念燕懿王体貎魁伟谨慎寡言好读书无犬马之玩是孝恭之所自邪政和四年甲午六月戊午嵩山晁说之题
　　跋赵周翰诗巻
　　欧阳公为赵公洒扫平山堂时礼貎诚意今犹可想也文章之名其所以重于天下者抑又有此欤宣和庚子十二月壬申嵩山晁说之题
　　儒林旧徳知举时温公为小试官宜与内翰公之厚如此也公之子子和实有家法于斯一物见赵氏三世之人物云宣和庚子十二月壬申嵩山晁说之题
　　题戒杀生文后
　　说之窃闻国史钱内翰传称着杀生戒后吾祖文元赞之推广其意史官是以知仁泽之助也然史官不言钱公策试贤良方正时实吾祖文元公为其主司公忘去辈行以奬善其用意尤深切矣或曰史官之书曰文元公后见而赞之益广其意非欤莫得而详已慈云当是时与三公甚厚宜其徳名今犹凛然也宣和五年癸卯四月戊申晁说之再刻板谨题
　　题东坡鱼枕冠颂
　　东坡先生为兵部尚书时为说之言黄州时陈慥相戯曰只不能作佛经曰何以知我不能曰佛经是三昧流出公未免思虑出耳曰君不知予不出思虑者胡不以一物试之陈不肯曰公何物不曾作题目今何可相烦者复强之乃指其首鱼枕冠曰颂之曰假君之手为予书焉可也陈于是笔不及并墨莞尔笑曰便作佛经语邪说之请公书自诵曰不揆辄欲着其作颂始初本末如此以示后之学者而留落頺堕负其初志三十有三年矣今年以其颂归谢甥伋伋闻而有请则不得辞遂亟识之并以当时所书李潭马赞归伋宣和七年乙巳二月十六日丁巳朝请大夫致仕晁说之题【东里昜堂】
　　防夏均父万言书后
　　或云此书未备乙夜之览说之不信也吾民因斯言而厚矣卫叔玉停山公主事鲜有为上及之者伟哉月日天台教主老法华泊舟睢阳题
　　题七贤图
　　评书曰非钟则王岂知书者画之张吴可同日语耶黄七兄老矣不得不昏谬如此
　　咸谓此本唐人所摹借以为髙欤实仰之也观其防睛不着意而手柔衣寛非唐人脱笔之妙莫之及也靖康元年十一月二十日阻冻睢阳舟中题
　　跋忠懿王草圣
　　荆南王修撰作五朝春秋托始于吴越犹之鲁也忠懿王文武之才于是乎亦可少窥矣靖康元年十一月二十二日箕山晁说之题
　　题鲁直尝新柑帖
　　元祐末有苏黄之称渐不平之或曰苏公自有芍药之评恐未必然也靖康元年十一月二十二日箕山晁说之题
　　题鲁直章草颠草
　　章草似晋人颠草似唐人靖康丙午十一月癸未箕山晁说之题
　　题东坡试袁绍先笔借登真隐诀
　　袁绍先笔予近亦得试之登真隠诀在道藏中公何必苦求耶靖康元年十一月二十二日晁说之题
　　题东坡诗
　　柳子厚诗与陶渊明同流前乎东坡未有发之者檀弓则又东坡窥之以学为文章者靖康丙午仲冬二十二日箕山晁说之题
　　思无邪斋松声如波清明灯静几必作数字知公乐哉何所忧赖公力予之斯言责韩公而怨苏公也靖康元年仲冬二十三日箕山晁说之题
　　题蔡君谟吊石曼卿诗后
　　蔡公于是乎句法曼卿而字画曼卿真足以吊矣靖康元年十一月二十三日嵩山晁说之题睢阳舟中
　　题江南后主词翰
　　黄鲁直谓李后主书出于裴休予初大骇之惟见休石刻字故也晚乃见休行书墨迹一帖良以媿叹靖康元年丙午十二月二十六日箕山晁说之避地于高邮题
　　题破琴诗后
　　予有王晋卿淡碧绡画房琯悟前生图冩此诗于其后甲午年遭火矣靖康丁未正月十三日箕山晁说之题
　　防王安简公帖
　　王安简公与说之曾祖文庄公特相善为书文元公志铭实文元公门下客云靖康丁未正月十三日晁说之记
　　跋唐刘元方勅
　　开元中唐元度兄弟作此様勅字后至本朝未之或改也蔡司空始别创一体谓之蔡家勅靖康丁未正月十三日晁说之题
　　题衞夫人像
　　此女子南岳魏夫人欤非也或曰王右军师衞夫人亦非也不见其道气秀气则知然无乃谢家诸女欤靖康丁未正月十三日晁说之旅舍题
　　题东坡帖
　　梁武帝不能辨王右军真伪必送陶隠居审定
　　题无水池新砚
　　若砚不欲受水则墨亦不欲磨砚至于笔不欲防墨纸不欲落笔惟投县过白纸者即得之也雨暗窓昬旅思大不佳书以示徳全而病目又不能写字也正月二十三日天台教僧
　　题黄龙山僧送善澄上人诗巻
　　三槐王氏以重望着于世自晋公始善澄上人实晋公六世孙也初有所感而为僧受具戒游禅林逺极江湖之胜得黄龙道场而止焉不敢自放于斯也复北抵河朔乞众僧之供于是黄龙大徳曰徳逢善清如山惠古宗秀直言绍明重政相与赋诗送行予避地髙邮获观览欣然益叹刘梦得善论僧家之诗也因定而得境故翛然以清由慧而遣辞故粹然以丽今于黄龙诸公见之矣虽然梦得知其正而未知其助也久矣有正必待夫有助也释门诸公挹山川之英而絶尘垢之外其翛然粹然者岂非学士大夫为之助欤汤休之诗实自于鲍明逺灵一律师之诗既学阮江谢而又得李华朱放张继皇甫冉张南史以游焉皎然禅师实谢灵运之裔孙其相从则顔鲁公韦苏州孟襄阳李袁州陆长源皇甫曾陆羽张志和广宣则韩吏部柳柳州刘白近时秘演从欧阳公参寥从东坡亦已众矣黄龙诸公予不知师友为谁而江南诗人黄鲁直则其人欤言公之字画絶类鲁直盖可见也已鲁直死已久计今江南必复有一鲁直出澄上人归山中与诸公亟访之为我谢曰今日贤者不宜以山中为乐也靖康丁未春晁伯以
　　跋李太白草书
　　葛叔忱豪放不羣客为叔忱叹李太白无字画传于世叔忱一日偶在僧舍纵笔作字一轴自名之曰李太白书以戯一世之士且与其僧约曰异日无语人每欲其僧信于人也其所谓得之丹徒僧舍者乃书之丹徒僧舍也奈何不信者请以三事质之昔人有一书曰古今能书人姓名自谓悉尽矣恨不得闻见而录之也乃独于白而遗之耶以故法书要录法书苑墨薮诸家皆无白书之品第也白自负王覇之畧饮酒鼓琴论兵击劒链丹烧金乗云仙去其志之所存者靡不振发之而草书竒屈如此寕谦退自晦无一字乎白集有懐素草书歌识者曰非白所作也真伪未敢论要是白无一语自及其书何邪防稽湖上记者贺监与斯人清狂捐落万事顾肯孜孜収拾白藁草以欣戚耶靖康丁未避地髙邮任城二十二叔父命书
　　书与郭寿
　　髙邮郭四叔名寿本名永寿遇师得术治疮疡痈疽手出而愈不以医自名也常恨贱无以及物幸此术以施所愿焉特有所甚难者不惜髙价畜四方之真药故其用药与人同而功倍于人未尝受人一钱以佐所费也仆去年冬自睢阳避金兵至髙邮夏五月悲伤郁塞中疽发于背赖叔脱死而生与叔语盖类五戒道人有得于中而忘于外者与仆将何以谢之而叔知之知所贵莫如文辞欲吾之言以为好于是乎书
　　二砚说
　　表弟盛元绪朝议有歙石砚二怜予脱身兵火之中欲以见归其一大质而小文制作直而朴见者丑其质而不知其有文也其一象鼎之形而众以鏊目之夫鼎鏊之相去岂不逺哉奈何辱之以名也或辱以名或丑其质则二者曷留予于是摩挲而叹曰老矣不徇世之名不欲吾之实无物而不可处也吾弟方慎名而谨实俱思去焉可也
　　题刘器之与陈止之书
　　刘六器之丈忘年下士其字画出于宣献公皆与时异尚云建炎二年戊申三月二日晁说之题
　　慎终追逺见于若人矣今谁复为此公兴叹哉建炎二年戊申三月二日晁说之题
　　题宋宣献帖
　　常山公有书名一时蔡君不能揜也兹二帖益重吾两家事契哉建炎戊申上已海陵旅舍晁说之题
　　题陆子履帖
