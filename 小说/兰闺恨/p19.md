<!-- { "loadSidebar": true } -->
　　杨老自南返后，于鸳鸯湖畔小筑数椽，且耕且读。珍娘亦时相来往，或挈绣琴与俱，迨仲堪筮仕至苏，秋水一航，春风双桨。沈老日与杨老倡和为乐。而云云之于杨老，不啻小红之随姜白石也。沈母阮母，亦尝以板舆迎养，遍览江湖间精蓝梵刹。凡水村山郭，无不留二老人爪印。高崖挽举，别浦抽帆，武贵固愿供斯役者。仲堪解组，而武贵亦小康矣。珍娘以小鬟为武贵俪，且割田宅以相瞻。沈老与杨老，沈母与阮母，至今固犹健在也。珍娘举丈夫子二，绣琴亦举其一。兰徵一索，槐茁三株，沈氏林氏，均不虑若敖之馁。而仲堪惓惓阮夫人，尚有割紫云庐忆语二十四则。 
　　仲堪以宦为隐，与酒俱仙，暇辄倘徉于长江上下游。禅参玉版之僧，梦倦珠帘之妓，以故般娘灶婢，鲜有不知仲堪者。珍娘以可人夫婿，不愧秦嘉，携手游山，并肩击楫，是闺房中极风雅事。绣琴铜琶铁板，响遏行云，更足增几许情致。仲堪所编诗集曰《怀珍楼诗钞》，珍娘则题为《忆鸳湖主》，而绣琴直署曰《苏小乡亲》并有诗附珍娘集后，琴耽瑟好，璧合珠联。仲堪之结绶十年，抽簪一笑，其旷达为何如耶！其高尚为何如耶！仲堪诚非游粱梦中人也。 
　　黄绵冬暖，纳日南檐，絮话旧闻，已如白头宫女。仲堪此游，亦空亦色，若喜若惊，不特汴人津津乐道，当日公车故侣，无不争相传述。而仲堪与珍娘，亦以始终无间，遇合极奇，故欲以《游粱梦传奇》唤醒痴男騃女。然而峡云无迹，泥雪有痕。我又何必为仲堪讳哉。因题一绝于后曰： 
　　莫问天人幻与真，孰为后果孰前因。当年也逐游粱辙，惭愧春明梦里人。
  
