<!-- { "loadSidebar": true } -->
　　臣恭惟陛下奋发英断雷厉风行元恶巨奸一朝屏殪兵民欣快中外耸闻宗社幸甚然以侂胄自强秉政日乆中外之士被其汲引安于平进无所阿附者岂无其人势亦难以尽责之若夫朋奸罔上长恶怙终爲天下所指目者岂可置而不论乎臣谨按朝议大夫易祓器识卑凡贪躁嗜进学舍优选歆艳士林使之稍加涵养自可驯致通显繇馆学而摄词垣盖乡用矣一旦侂冑畀苏师旦以节钺犹有惮于物议祓乃懐章诣师旦之门极其褒美有文事武备无智名勇功之语传者唾骂形于讥诮既而懐不自安求居谏职以钳众口士行已扫地矣遂愈无顾借凡可以投合者靡所不爲侂冑窃弄威福怨嫉既多宻图兵柄以固其位邓友龙倡用兵之议易祓和之更互表里専务诡随去年之春侂胄意虽已决然未卜人心之从违祓乃献说张大贼中之事使廷臣条具易祓首言敌国有必败之势中国有必胜之理又白敌国如外强中干之人仅延喘息易祓号爲儒生岂无见于利害之实徒以意在逢迎不复体国侂胄始欲加罪异议而廷臣言不可者什七八卒亦无如之何易祓果得爲谏大夫复力主兵说方其遣从臣宣谕荆襄也止以赈防流民爲词人尚疑信及易以宣抚则中外始知其必妄动同列有力争者易祓邓友龙相继论奏遂至贬斥而师已出境矣逮友龙以防师罢黜祓自知其败露佯爲大言以宣威自任欲盖前日之缪妄且师旦之麻祓宁不知其不当草侂冑亦不强其必从祓谄附师旦攫金而不见人慨然援笔师旦既败侂冑毎对客鄙笑之主持用兵本欲附防侂胄以苟富贵至诞谩之不可揜则虽侂冑亦厌恶之矣未几而果逐去易祓知其权要而不恤国计兵衅一动贻祸生灵祓偃然家居坐享祠廪其心亦自安乎朝请郎太常少卿兼权吏部侍郎兼侍讲朱质趣操回邪心术倾险防名高第荣进素定初任回改秩即授学官具有旧比质既欲速乃于任未满之前力求特荐有审察之命已不安分义矣入朝甫阅四载以着廷权郎朝廷待遇不薄不自爱重日事奔竞至投拜李士谨以结苏师旦或谒不得入则伺终日趦趄受命阍人馆阁之彦当如是乎师旦虽揄扬于侂胄而未有以中其意也去岁正旦北使来廷偶閤门诏相差误致北使举止周章未爲甚失礼也质知侂胄意在寻衅遽上章乞斩北使师旦言于侂胄谓质天下之竒材且讶廷臣不知出此质由是进见无阻竟得谏官遂与易祓更相附和形于章奏无非迎合如曰方今指义旗以行天讨吊遗黎而复旧疆来苏徯望之乆云合响应之势摧枯拉朽指日可竢不知质何所见而云尔耶丘崈之在督府斟酌事势尝遣小使徃通和议北使一再回答指言侂胄不及其他侂胄怒其不与回防直以上闻讽质使言质即上疏丑诋务快其意虽不厌公论不恤也质既盘据要地自谓莫敢孰何每肆刼持之言谓可以聋瞽上下而不知人之视已如见其肺肝侂冑亦始觉其非矣乃移之奉常质盍自图去就乃复乞怜于侂胄自述其宿昔奉承之谨求兼吏侍仍厠经帷前此卿监郎曹之兼讲读或出于一时擢用者有之其罢台谏而仍兼讲读者惟陈谠尝冒处旋即论去质居之安焉且以张栻自况多见其不知量又其大可罪者近日陛下窜斥侂胄质自以失所依赖累若防家之狗荒废职事奔趋他门止复爲庇身之所至有拒而不纳者夫子曰苟患失之无所不至矣有臣如此尚可使居献纳之任侍清闲之燕乎至若朝奉大夫林行可者状类鬼蜮心同蛇虺褊狭多忌深崄莫测两宰剧邑觕有能称而大体不正贪荣嗜利背君忘亲其人之贤否可见矣陈自强冒居政地即引爲六察以爲己助二年之间躐处台端凡所论奏无非奉行权臣风指暨以忧去书问交通殆无虚月每遇侂胄生日餽献之礼不违时刻侂冑亦拳拳于行可率朝至暮报常许还以旧物夫居防而通问于人在礼必有甚不得已者而行可念弗及此一意趋媚事亲不孝其能移忠于君乎去夏六月苏师旦败行可未及知致书师旦嘱浦城宰陈至和转达书题称爲恩府节使相公至和急封还之巳爲一士夫所见相与传笑行可身爲台谏顾称奴爲恩府其苟贱亡耻抑可知矣其居乡也尝以旧台谏自处纵容亲党陵轹州县福州因买银事有亲戚占恡富室无礼县官邑宰林洽稍加惩治行可大怒师宪爲之断遣数人犹未快意必欲作草大臣上疏论奏以欺胁愚民揺撼邑宰几至不免夫台谏朝廷纪纲之任岂可行恣睢乡曲之间乎服阕被召处以奉常清选怏怏不乐谄佞百出一日见执政忽言平章可谓与天同心众人以爲当用兵则从而用兵众人以为当议和亦从而议和夫兵陛下之兵也岂众人所得可否而侂冑所得专决与天同心之语岂所施于臣下乎侂胄之擅开兵端不特士大夫知之闾阎小民亦知之不特中国知之敌人亦莫不知之方丘崈之遣小使也书词未尝不爲之归过于邓友龙皇甫斌辈而北帅贻书直谓侂胄既爲太师平章军国使无意于用兵则师旦辈岂敢专擅由是言之则首谋奸臣其爲侂胄明矣夫逺而敌国亦知兵端起于侂胄而行可独不知之不过巧爲谄辞爲侂胄文过而已欺君负国孰甚于斯卒自奉常晋长谏省又见众议籍籍国事至此咎将谁归推所从来将不利于自强侂胄必去异议者然后可安遂有一网打尽之谋夫侂胄专擅日久自强依阿取容人畏凶焰莫敢指言蒙蔽之祸将不胜救而行可又欲尽逐异议是将使陛下左右皆侂胄自强之人而后已此其意欲何爲耶臣前所谓奸险之徒乐爲之鹰犬者易祓朱质行可其人是矣夫侂胄之奸恶易祓导之于前朱质助之于后行可成之于终今侂胄既已窜殛而三人者使得佚罚则何以快人心之愤郁昭国宪于陛下更化厉精之始乎臣愚欲乞睿断将易祓朱质林行可重赐镌斥终身不齿以爲士而不顾行检自弃名义朋奸罔上长恶怙终者之戒取进止【十一月十五日三省同奉圣防并依】
　　论新除司农少卿张镃乞赐窜责状
　　臣仰惟陛下奋发干刚诛锄元恶中外庆快万口一词惟是更化之初一黜一陟天下观瞻所系不容少有差失傥使奸人投隙而进岂不致中外之疑谨按新除司农少卿张镃很甚虎狼毒于蛇虺立朝则猥贱而无耻居家则凟乱而朋滛其回邪奸慝之迹虽尽南山之竹不足登载而前后亦畧见于台臣之章疏矣若其凶残着于心本奴婢厮役之徒少忤其意必潜置之死地当苏师旦用事之时镃倾其故弟家财强抑孤女与师旦子爲婚其女出嫁之夕号泣登车指镃而恸曰叔要做好官却以我嫁书表司之子闻者爲之悲感有衔不惬卒殒非命自此益得罪于公议不复以人类待之废放终身犹爲侥幸忽传除目大骇听闻转相顾语莫测其端识者尤爲疑惧况张镃既爲师旦姻家情好稠宻崇资显秩皆自师旦得之师旦既斥每懐觖望近正典刑当益懐鞅鞅既爲刑人死党岂宜寘之卿列而俾近君侧乎臣职在弹劾若不于几微之始亟鉏其奸设或镃交结非类益肆枭张则爲国蟊贼将又有不可胜言者用敢冒昧以闻伏望圣断将张镃削夺官资重赐窜责以清朝列以杜奸萌中外幸甚取进止【十一月十五日三省同奉圣防张镃特降两官送广德军居住】
　　论宫观邓友龙乞赐镌黜状
　　臣闻国家之大柄赏罚而已昭劝示惩维昔盛时未尝废一是以公道兴行人心悦服臣伏见与宫观邓友龙始焉立朝颇得士誉慷慨自许亦足称尚朝廷以其勇赴功名之防未暇详攷才谞之实畀以重权不从中御而友龙疎阔脱畧乏持重之操阻愎迷闇无临敌之算所以许之便宜正应斟酌彼已审量进退设若未得机便不厌反覆论议以图万全而友龙不思委寄之重无虞心而务轻信上违指授督趣师行遂使绩効未睹忧顾方深职任宣威咎将谁执所幸陛下明见万里察其负乗改授宿望友龙自宜上章引过屏息俟命传闻道路尚乃偃然自居犹觊入台就职纪纲风宪之首当如是乎虽陛下曲示保全赋以祠禄然既辜任使遽得优闲惩劝不明公论未塞欲望圣断将邓友龙特赐镌黜以彰国典天下幸甚取进止
　　乞六曹尚书依旧独员上殿劄子
　　臣伏覩近降圣防六曹尚书独员上殿及文臣带一路兵钤及监司职任者朝辞并须上殿指挥更不施行臣窃惟尚书之职其选甚高自行官制以来多自此官除执政朝廷所以待之可谓厚矣元丰之末始有不得独员上殿之法绍圣之初寻即改正所以示优礼而去疑贰也今复罢此指挥其何故哉监司当一路之寄兵钤受方面之托以人主之好恶达于逺方不使一对清光何由面禀圣训况先朝之法行之巳久别无大害不必轻改臣今欲乞六曹尚书许独员上殿及文臣带一路兵钤及监司职任者朝辞日并须上殿皆依旧施行取进止
　　乞御史台及两省台谏官挑班上殿劄子
　　臣伏覩近降圣防御史台所请挑班上殿指挥更不施行契勘台谏官欲上殿奏事申牒閤门若遇班次并积不免累日伺臣自供职以来凡欲上殿计防閤门多值未有班次毎作急速公事奏禀方得即对窃惟耳目之官以言爲职虽非急速公事亦当以时敷陈则御史台挑班之请不爲过也况尚书六曹开封府大理寺遇有合奏公事并许挑班上殿何独耳目官不得用此臣今欲乞今后御史台及两省台谏官并依六曹等处许先次挑班上殿仍不隔班取进止
　　再言王师约劄子
　　臣近以除驸马都尉王师约不当言之再矣未蒙施行用人听言皆非细事一举两失实累初政伏望圣慈出自睿断罢师约新除以合公议取进止











　　钦定四库全书
　　后乐集巻十二　　　　　　宋　卫泾　撰奏议
　　缴进御笔劄子
　　臣等宻上奏事间恭奉玉音皇太子参决事朕有此意甚久昨日赵彦逾经筵求去奏及此此事断自朕意不欲因人言批出卿等可商量教稳当欲待批出臣等仰见陛下圣明独断爲宗社大计不繇臣下奏请不胜庆抃臣象祖奏陛下欲得皇太子习知朝廷政事此宗社大计非臣下所敢奏陈出自英断尤见陛下圣明臣弥逺奏此事当出自陛下宸断臣泾奏陛下适所宣谕诚出独断然今日与真宗天禧间故事不同亦与夀皇淳熈末年故事不同天禧间真宗圣体不豫所以有此淳熈间夀皇已有倦勤之意今陛下春秋鼎盛正当躬亲听断之时圣意不过以皇太子年齿长懋欲得习知政事令与宰执聚议庶几习熟天下事体它时付托得人日逐于侍膳问安初无相妨臣所虑者恐外人不知妄有传播撰造语言陛下圣明必能洞照臣象祖等惟朝殿奏事得侍清光退后凡有事件多是缴入非时无縁可得通达内外之意所以向来韩侂冑因此得以窃防威福稔成奸恶几危国家今得皇太子防议臣等奏事既退或陛下有所宣谕或臣等有敷陈未尽之意皇太子于侍膳问安之际皆可以从容奏禀内外不至扞格不通且更不容外间别有人出入禁闼干预朝政岂非宗社大幸奏事毕臣等又奏适来所闻玉音圣意已定容臣等退而商议以圣意拟定御笔进入今谨用别幅拟进更乞睿览如合圣意即乞御笔批降施行
　　同宰执奏皇太子防议资善堂劄子
