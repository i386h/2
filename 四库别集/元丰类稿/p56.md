<!-- { "loadSidebar": true } -->
　　蒙恩授前件官，准编敕节文、知杂御史已上授讫，许举官自代者。右谨具如前。臣伏见朝奉大夫、充集贤校理、知亳州刘，广览载籍，强记洽闻。求之辈流，罕有伦比。臣窃以谓引拔众材，弥纶世务，至于博学之士，固宜用在朝廷。况今圣质高明，究极今古，凡在左右当备顾问之臣，尤须多识前载，然后能称其职。如所长，实允兹选。况累历州郡，治行可称。至于文辞，亦足观采。兼此众美，臣实不如。今举自代，谨具状奏闻，伏候敕旨。 
　

　




　

　
●卷三十五·奏状三首
【福州拟贡荔枝状〈并荔枝录〉】
　　右，臣窃以《禹贡》扬州厥包橘柚锡贡，则百果之实列于土贡，所从来已久，二帝三王所未尝易也。荔枝于百果为殊绝，产闽粤者，比巴蜀南海又为殊绝。闽粤官舍民庐，与僧道士所居，自皆庭场圃，至于山谷，无不列植。岁取其实，不可胜计。故闽粤荔枝食天下，其余被于四夷。而其尤殊绝者，闽人著其名至三十余种。然生荔枝留五七日辄坏，故虽岁贡，皆干而致之。然贡概以常品，相沿已久。其尤殊绝者，未尝以献。盖东汉交七郡，贡生荔枝，十里一置，五里一候，昼夜驰走，有毒蛊猛兽之害。而唐天宝之间，亦自巴蜀驿致，实开侈心。

　　当陛下之时，方以恭俭寡欲为天下先，固不可得而议及于此也。至于岁贡，既干而致之，然顾以常品。其尤殊绝者，则抑于下土，使田夫野叟往往属厌，而大官不得献之于陛下，陛下不得献之于宗庙两宫。使劳人费财如此可也。盖荔枝尤殊绝者，固不可多致，若每种岁贡数百，或至千数，每州不过用三五步卒，使之日行两驿，固不为勤且烦，非有劳人费财之患。而修贡者不知及此，此臣之所未谕也。又荔枝成实在六七月间，虽乾而致之，然新者于其甘滋，犹未尽失，至于经岁，则所存者特其滓苴而已。而每岁贡入，常至冬春。夫蛮夷异类，贽其方物，皆知用其土产之良，而不敢慢。今邦城之内，守藩之臣，效其贡职，而曾不知出此，此臣之所不敢安也。故臣常欲至荔枝成实，约旁近州，各择其尤殊绝列于名品者，差其多少，以时上进。其领于有司，备燕赐之用者，自如故事。盖建安贡茶，自蔡襄易以小团，而茶之绝特者，始得献之天子。今荔枝复得贡其尤者，则闽粤之产，选择而充庭实者始备。所以致臣之恭于其贡职，此臣之官守也。

　　【荔枝录】

　　陈紫，出兴化军秘书省著作佐郎陈琦家，于品为第一。江绿，出福州，类陈紫差大，而香味盖为其次也。方红，径可二寸，色味俱美，荔枝之大，无出此者，岁生二〈一作一二〉百颗而已，出兴化军尚书屯田郎中方蓁家。游家紫，种自陈紫，实大过之，出兴化军。小陈紫，实差小，出兴化军。宋公荔枝，实如陈紫而小，甘美亦如之，出兴化军宋氏，世传其木已三百岁。蓝家红，泉州第一，出尚书都官员外郎蓝丞家。周家红，初于兴化军为第一，及陈紫、方红出，而周家红为次。何家红，出漳州何氏。法石白，出泉州法石院，色青白，其大次于蓝家红。绿核，出福州，荔枝核紫，而此独核绿。圆丁香，丁香荔枝皆旁蒂大而下锐，此独圆而味尤胜。右十四种，皆以次第著于录。

　　虎皮，色红而有青斑，类虎皮，出福州。牛心，以状名之，长二寸余，皮厚肉涩，出福州，惟一本。玳瑁红，色红而又有黑点，类玳瑁，出福州城东。琉黄，以色类琉黄。朱柿，色朱如柿，出福州。蒲桃荔枝，穗生，一穗之实至三〈一作一二〉百，然其品殊下。蚶壳，以状名之。龙牙，长可三四寸，弯曲如爪牙，而无瓤核，出兴化军，然不常有。水荔枝，浆多而淡，出兴化军。密荔枝，以甘为名，然过于甘。丁香荔枝，核小如丁香。大丁香，壳厚色紫，味微涩，出福州天庆观。双髻小荔枝，每朵数十，皆并蒂双实。真珠荔枝，圆白如珠，无核，荔枝之最小者。十八娘荔枝，色深红而细长，闽王王氏有女第十八，好食此，因而得名。女冢在福州城东报国院，冢旁犹有此木。或云：谓物之美少者为十八娘，闽人语。将军荔枝，五代时有此官者种之，因以得名，出福州。钗头颗荔枝，颗红而小，可施钗头。粉红荔枝，荔枝多深红，而此以色浅为异。中元红，实时最晚，因以得名。火山荔枝，本出南越，四月熟，穗生，味甘酸，肉薄，闽中近年有之。右二十种，无次第。

　　荔枝三十四种，或言姓氏，或言州郡，或皆识其所出，或不言姓氏州郡，则福、泉、漳州、兴化军盖皆有也。一品红，言于荔枝为极品也，出近岁，在福州州宅堂前。状元红，言于荔枝为第一，出近岁，在福州报国院。

　　【明州拟辞高丽送遗状】

　　窃见接送高丽使副仪内一项，高丽国进奉使副，经过州军，送知州、通判土物，并无答谢书。候进奉使回日，依例估价，以系官生帛，就整数量加回答。检会熙宁六年高丽国进奉有使副，送明州知州、通判土物，共估钱二百贯以上九十九陌。熙宁五年及九年，有进奉使，无副使，送明州知州、通判土物，共估计价钱一百贯以上九十九陌。其土物，奉圣旨并依例令收，估价回答。臣今有愚见合具奏闻者，右谨具如前。

　　窃以高丽于蛮夷中为通于文学，颇有知识，可以德怀，难以力服也。故以隋之全盛，炀帝之世，大兵三出，天下骚然，而不能朝其君。及至唐室，以太宗之英武，李之善将，至于君臣皆东向，以身督战，而不能拔其一城，此臣之所谓难以力服也。宋兴，自建隆以来，其王王昭以降，六王继修贡职，使者相望。其中间压于强虏，自天圣以后，始不能自通于中国。陛下即祚，声教四塞，其国闻风不敢宁息，不忌强胡之难，不虞大海之阻，效其土实，五岁三至，如东西州，唯恐在后。其所以致之者，不以兵威，此臣之所义未安，其使自明而西，以达京师，历者尚十余州，当皆有贽。以彼之力度之，蛮夷小国，于其货财，恐未必有余也。使其有亲附中国之心，而或忧于货财之不足，臣窃恐有伤中国之义，而非陛下所以畜之幸之之意也。

　　臣愚窃欲自今高丽使来，贽其所有以为好于邦域之臣者，许皆以诏旨还之。其资于官用以为酬币已有故事者，许皆以诏旨与之如故。惟陛下详择之。如可推行，愿更著于令。盖复其贽以及于恐其力之不足，厚其与以及于察其来之不易，所谓尚之以义，绥之以仁。中国之所以待蛮夷，未有可以易此者也。其国粗为有知，归相告语，必皆心服诚悦，慕义于无穷，此不论而可知也。臣愚非敢以是为廉，诚以拊接蛮夷，示之以轻财重礼之义，不可不先。庶几万分之一，无累于陛下以德怀远人之体。是以不敢不言，惟陛下裁择。谨具状奏闻，伏候敕旨。

　　【拟辞免修五朝国史状】

　　右，臣去年八月伏奉敕命，充史馆修撰，又奉圣旨专典史事，且将三朝国史先加考详，候两朝史了日，一处修定。又于延和殿伏蒙面谕所以任属臣之意，臣是以祗服圣恩，不敢辞避。天下皆知臣居此职，出自主知，以为荣遇。况臣以至孤至远之迹，出深忌积毁之余，独蒙明主知而用之。且自古以来，天下之士不遇者多矣，如臣遭遇者无几。则臣捐草茅之躯，以报天地之德，固其分也。至于效其区区之愚，岂足为陛下道哉？况以文字薄技，得因圣宋之大典，托名万世，学士大夫莫不愿备其任，而独臣之愚，幸预采择。此臣所以穷日夜，惫精思，不敢忘须臾，志在于斯文，惟恐不称其任，以负陛下任属之意也。

　　自到局以来，仰遵圣训，且将三朝国史，先加考详。伏见祖宗以来，神功圣德，巍巍之烈，至于历世，将相文武士吏言行声实，殊尤之迹，至高至大，已非愚臣所能究尽。况两朝国史，臣所未见。窃惟五世百有余年，圣贤事业，本末闳大。臣之浅薄，加以齿发衰晚，诚恐不能发明论次，以称陛下显扬褒大之心。虚食大官，汗青无日，以负陛下任属之意，此臣之所大惧也。况五朝旧史，皆累世公相卿士、道德文学、朝廷宗工所共准裁，既已勒成，为国大典。臣以至孤至远之迹，出深忌积毁之余，材质驽下，岂宜辄议损益？使臣仰恃日月之照，不知自任之妄，贪慕恩待，趣之以就事，诚恐黑白不当，律吕失次，方于旧史有失无得，以负陛下任属之意，此又臣之所大惧也。若不早具上陈，自求罢退，至于岁月浸久，不职之罪已不可逃，虽欲乞身，已无可及。是以不避万死之责，敢干圣听。

　　伏望出自圣慈，察臣悃忄，罢臣史事，别与臣一差遣。臣之昏愚不肖，固已尽在陛下听察之中。如蒙终赐收怜，别加驱策，顾臣之鄙，奉令承诏，可幸无罪。则碎首捐躯，固臣之所。以此明臣之志在于量能知分，非敢苟且避事也。伏惟陛下天地父母，哀而怜之。 
　

　




　

　
●卷三十六·启二十一首
【应举启】
　　右巩启：伏念巩材质浅陋，艺学荒芜。读圣人之经，未知大义；明当世之务，多泥旧闻。虽坚树立之心，岂适变通之用？矧罹祸衅，屡抱忧哀。是以三遇文闱，一逾岁纪，足迹不游于场屋，姓名不署于乡闾。仆仆东南，有衣食婚嫁之累；拘拘蚤夜，惟米盐薪水之忧。今者侧听诏书，讲求士类，顾私恩之可念，迫生理之难周，义不自皇，势当强起。盖以出而载质，无他业之可为；仕以为贫，亦古人之所处。遇高明之见照，殆否结之将通。伏以某官梁栋瑰材，琮璜茂器，发文章之素蕴，当仁圣之盛期。忠言嘉谋，施之有效；流风善治，所至可传。嘉奖士伦，助成世教。况亲承于著令，方序别于群材。藐是羁孤，最为滞拙。仰遵旧礼，敢忘桑梓之恭；辄进曼辞，庶当鸡鹜之贽。察其素学，采以寸长。尽ム及物之仁，惟俟至公之赐。

　　【谢杜相公启】

　　伏念巩志虽策砺，性实滞顽。行不足比古之人，材不足适时之用。居常龃龉，动辄困穷。往以孤生而蒙收接，又遭大故而被救存。非常之恩德所加，空知感激；无用之技能素定，曷有报偿。至于数千里之间，三四年之后，去冬之首，方能属思以为书；积日之勤，庶或因辞而见意。不谓使者至门之日，正值相君失子之初。远渎高明，已难期于省览；况逢哀恻，岂能必于荐闻。因此复忧恳悃之诚，无由自达视听之侧。虽推心之远大，宁责礼于贱微。然义未足以论酬，而言又不得以叙谢。其为私计，岂敢自皇？伏惟相公当世表仪，本朝柱石。许还私第，圣意虽优于大臣；召用安车，人心素望于元老。伏祈上为邦国，善保寝兴。

　　【回傅侍讲启】

