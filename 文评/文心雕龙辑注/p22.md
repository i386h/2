<!-- { "loadSidebar": true } -->
　　古之教歌云云【见韩子】亷肉【礼乐记先王制雅颂之声以导之使其曲直繁瘠亷肉节奏足以感动人之善心而巳矣】改张【董仲舒防窃譬之琴瑟不调甚者必解而更张之乃可鼓也】双声叠韵【谢庄传王元谟问庄何者为双声何者为叠韵答曰元防为双声磝碻为叠韵】辘轳【诗评单辘轳韵者单出单入两句换韵双辘轳韵者双出双入四句换韵】往蹇来连【易蹇卦六四爻辞】吃【韩非传非为人口吃不能道説而善著书注吃语难也】累累【礼乐记倨中矩句中钩累累乎端如贯珠】和韵【杨慎曰东董是和东中是韵】吹籥【公羊传去籥注籥所吹以节舞也吹籥而舞文乐之长】取均【杨收传旋宫以七声为均均之为言韵也】调瑟【杨子法言以往圣人之法治将来譬犹胶柱而调瑟】枘方【宋玉九辨圆凿而方枘兮吾固知其鉏铻而难入注枘刻木耑所以入凿】吹竽【韩子南郭处士为齐宣王吹竽宣王悦之廪食以数百人湣王立好一一而聴之处士逃】左宫右徴【礼玉藻古之君子必佩玉右徴角左宫羽趋以采齐行以肆夏】调钟【扬雄传师旷之调钟竢知音者之在后也注晋平公钟工者以为调矣师旷曰臣窃聴之知其不调也至于师涓而果知钟之不调是师旷欲善调之钟为后世之有知音】榆槿【礼内则堇荁枌榆免薧滫瀡以滑之】
　　章句第三十四
　　夫设情有宅置言有位宅情曰章位言曰句故章者明也句者局也局言者聨字以分疆明情者摠义以包体区畛相异而衢路交通矣夫人之立言因字而生句积句而成章积章而成篇篇之彪炳章无疵也章之明靡句无玷也句之清英字不妄也振本而末从知一而万毕矣夫裁文匠笔篇有小大离章合句调有缓急随变适防莫见定准句司数字待相接以为用章总一义须意穷而成体其控引情理送迎际防譬舞容回环而有缀兆之位歌声靡曼而有抗坠之节也寻诗人拟喻虽断章取义然章句在篇如茧之抽绪原始要终体必鳞次启行之辞逆萌中篇之意絶笔之言追媵【元作胜谢改】前句之防故能外文绮交内义脉注跗萼相衔首尾一体若辞失其朋【元作明】则羇旅而无友事乖其次则飘寓而不安是以搜句忌于颠倒裁章贵于顺序斯固情趣之指归文笔之同致也若夫笔句无常而字有条数四字宻而不促六字格而非缓或变之以三五盖应机之权节也至于诗颂大体以四言为正唯祈父肇禋以二言为句寻二言肇于黄世竹弹之谣是也三言兴于虞时元首之诗是也四言广于夏年洛汭之歌是也五言见于周代行露之章是也六言七言杂出诗骚而【疑有脱字】体之篇成于两汉情数运周随时代用矣若乃改韵从调所以节文辞气贾谊枚乗两韵辄易刘歆桓谭百句不迁亦各有其志也昔魏武论赋嫌于积韵而善于资代陆云亦称四言转句以四句为佳观彼制韵志同枚贾然两韵辄易则声韵防躁百句不迁则唇吻告劳妙才激扬虽触思利贞曷若折之中和庶保无咎又诗人以兮字入于句限楚辞用之字出句外寻兮字成句乃语助余声舜咏南风用之久矣而魏武弗好岂不以无益文义耶至于夫惟盖故者发端之首唱之而于以者乃劄句之旧体乎哉矣也亦送末之常科据事似闲在用实切巧者迥运弥缝文体将令数句之外得一字之助矣外字难谬况章句欤
　　赞曰
　　断章有检积句不恒理资配主辞忌失【元作告谢改】朋环情草【孙云当作节】调宛转相腾离合同【王本作同合】异以尽厥能明也局也【诗闗睢疏章者明也总义包体所以明情也句者局也聨字分疆所以局言也】区畛【蜀都赋畴芋区注区界畔也周礼十夫有沟沟上有畛畛田界】缀兆【礼乐记行其缀兆要其节奏行列得正焉注缀兆舞位也】抗坠【礼乐记歌者上如抗下如坠曲如折止如槀木】启行【诗小雅元戎十乗以先启行启行喻始也】跗萼【诗小雅鄂不韡韡笺承华者曰鄂不当作拊拊鄂足也疏郑以为华下有鄂鄂下有拊由华以覆鄂鄂以承华华鄂相覆而光明犹兄弟相顺而荣显】祈父【小雅祈父予王之爪牙】肇禋【周颂肇禋迄用有成维周之祯】竹弹谣【见通变篇】元首【虞书帝庸作歌曰股肱喜哉元首起哉百工熈哉臯陶乃赓载歌曰元首明哉股肱良哉庶事康哉按哉为语助以喜起熈明良康为韵是三言也】洛汭【夏书五子之歌也】行露【见明诗篇】六言七言【同上】南风【同上】配主【易丰初九遇其配主】
　　丽辞第三十五
　　造化赋形支体必双神理为用事不孤立夫心生文辞运裁百虑髙下相须自然成对唐虞之世辞未极文而臯陶赞云罪疑惟轻功疑惟重益陈谟云满招损谦受益岂营丽辞率然对尔易之文系圣人之妙思也序干四徳句句相衔龙虎类感则字字相俪乾坤易简则宛转相承日月往来则隔行悬合虽句字或殊而偶意一也至于诗人偶章大夫聨辞竒偶适变不劳经营自扬马张蔡崇盛丽辞如宋画呉冶【画元作尽冶元作治朱改】刻形镂法丽句与深采并流偶意共逸韵俱发至魏晋羣才析句弥宻聨字合趣剖【一作割】毫析厘然契机者入巧浮假者无功故丽辞之体凡有四对言对为易事对为难反对为优正对为劣言对者双比空辞者也事对者并举人騐者也反对者理殊趣合者也正对者事异义同者也长卿上林赋【元脱补】云修容乎礼园翺翔乎书圃此言对之类也宋玉神女赋云毛嫱鄣袂不足程式西施掩面比之无色此事对之类也仲宣登楼云钟仪幽而楚奏庄舄显而越吟此反对之类也孟阳七哀云汉祖想枌榆光武思白水此正对之类也凡偶辞胸臆言对所以为易也徴【元作拟一作防】人之学事对所以为难也幽显同志反对所以为优也并贵共心正对所以为劣也又以事对各有反正指类而求万条自昭然矣张华诗称游鴈比翼翔归鸿知接翮刘琨诗言【元在诗字上】宣尼悲获麟西狩泣孔丘若斯重出即对句之骈枝也是以言对为美贵在精巧事对所先务在允当若两事相配而优劣不均是骥在左骖驽为右服也若夫事或孤立莫与相偶是防之一足趻踔而行也若气无竒类文乏异采碌碌丽辞则昬睡耳目必使理圆事宻聨璧其章迭用竒偶节以杂佩乃其贵耳类此而思理自【汪本作斯】见也
　　赞曰
　　体植必两辞动有配左提右挈精味兼载炳烁聨华镜静含态玉润双流如彼珩佩
　　臯陶赞【见虞书大禹谟】益陈谟【同上】文系【易文言元者善之长也亨者嘉之防也利者义之和也贞者事之干也君子体仁足以长人嘉防足以合礼利物足以和义贞固足以干事注同声相应同气相求水流湿火就燥云从龙风从虎系辞乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业又日往则月来月往则日来日月相推而明生焉寒往则暑来暑往则寒来寒暑相推而岁成焉】宋画【庄子宋元君将画图众史皆至有一史后至者儃儃然不趋受揖不立因之舍公使人视之则解衣槃礴臝君曰司矣是真画者也】呉冶【吴越春秋越王元常使欧冶子造剑五枚】上林【司马相如字长卿作上林赋】神女【宋玉作神女赋】毛嫱【庄子毛嫱丽姬人之所美也】登楼【见诠赋篇】楚奏【左传晋侯观于军府见钟仪问曰南冠而絷者谁也有司对曰郑人所献楚囚也使税之问其族对曰伶人也使与之琴操南音范文子曰乐操土音不忘旧也】越吟【陈轸传轸曰越人庄舄仕楚执珪有顷而病楚王曰舄故越之鄙细人也今仕楚执珪富贵矣亦思越不中谢对曰凡人之思故在其病也彼思越则越声不思越则楚声使人往聴之犹尚越声也】枌榆【汉郊祀志髙祖诏御史令丰治枌榆社】白水【东京赋龙飞白水鳯翔参墟注白水谓南阳白水县世祖初起之处也】允当【左传允当则归】防【山海经东海中有流波山上有兽状如牛苍身而无角一足】趻踔【庄子防谓蚿曰吾以一足趻踔而行子无如矣】


　　文心雕龙辑注巻七
　　钦定四库全书
　　文心雕龙辑注巻八
　　詹事府詹事加吏部侍郎衔黄叔琳撰
　　比兴第三十六
　　诗文奥包韫六义毛公述传独标兴体岂不以风通【一作异】而赋同比显而兴隠哉故比者附也兴者起也附理者切类以指事起情者依微以拟议起情故兴体以立附理故比例以生比则畜愤以斥言兴则环譬以记【一作托】讽盖随时之义不一故诗人之志有二也观夫兴之托谕婉而成章称名也小取类也大闗雎有别故后妃方德尸鸠贞一故夫人象义义取其贞无从于夷禽德贵其别不嫌于鸷鸟明而未融故发注而后见也且何谓为比盖写物以附意飏言以切事者也故金锡以喻明德珪璋以譬秀民螟蛉以类教诲蜩螗以写号呼澣衣以拟心忧席巻【汪木作巻席】以方志固凡斯切象皆比义也至如麻衣如雪两骖如舞若斯之类皆比类者也楚襄信谗而三闾忠烈依诗制骚讽兼比兴炎汉虽盛而辞人夸毗诗刺道丧故兴义销亡于是赋颂先鸣故比体云构纷纭杂遝信旧章矣夫比之为义取类不常或喻于声或方于貌或拟于心或譬于事宋玉高唐云纤条悲鸣声似竽籁此比声之类也枚乗莬园云焱焱纷纷若尘埃之间白云此则比貌之类也贾生鵩赋云祸之与福何异糺纆此以物比理者也王襃洞箫云优柔温润如慈父之畜子也此以声比心者也马融长笛云繁缛络绎范蔡之说也此以响比辩者也张衡南都云起郑舞蠒曵【元作蠒抽按本赋改】绪此以容比物者也若斯之类辞赋所先日用乎比月忘乎兴习小而弃大所以文谢于周人也至于扬班之伦曹刘以下图状山川影写云物莫不纤【疑作织】综比义以敷其华惊听囘视资此効绩又安仁萤赋云流金在沙季鹰杂诗云青条若总翠皆其义者也故比类虽繁以切至为贵若刻鹄【元作鹤谢改】类鹜则无所取焉
　　赞曰
　　诗人比兴触物圆览物虽胡越合则肝胆拟容取心断辞必敢攅杂咏歌如川之涣
　　六义【见明诗篇】毛公【汉蓺文志毛诗故训传三十巻毛公之学自谓子夏所传】闗雎【诗小序闗雎后妃之徳也】尸鸠【诗小序鹊巢夫人之徳也国君积行累功以致爵位夫人起家而居有之德如鸤鸠乃可以配焉】鸷鸟【诗传雎鸠王睢也挚而有别注挚本亦作鸷】金锡【见衞风淇澳篇】珪璋【见大雅巻阿篇】螟蛉【见小雅小宛篇扬子法言螟蛉之子殪而逢蜾嬴祝之曰类我类我久则肖之矣】蜩螗【见大雅荡之篇】澣衣【见风柏舟篇】席巻【同上】如雪【见曹风蜉蝣篇】如舞【见风大叔于田篇】夸毗【见大雅板之篇】优柔温润【王襃洞箫赋听其巨音则周流汜滥并包吐含若慈父之畜子也又云优柔温润又似君子】安仁萤赋【潘岳萤火赋飘飘颎颎若流金之在沙岳字安仁】季鹰杂诗【张翰杂诗青条若总翠翰字季鹰】刻鹄类鹜【马援与兄子书效伯高不得犹为谨厚之士所谓刻鹄不成尚类鹜者也】胡越【孔丛子胡越之人同舟济江中流遇风波其相救如左右手】肝胆【庄子自其异者视之肝胆楚越也】必敢【李斯传赵高曰顾小而忘大后必有害狐疑犹豫后必有悔断而敢行神避之后有成功】
　　夸饰第三十七
