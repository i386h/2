<!-- { "loadSidebar": true } -->
　　学者堕在语言心实无得固为大病然于语言中罕见有究竟得彻头彻尾者葢资质已是不及古人而功夫又草草所以终身于此若存若亡未有卓然可恃之实近因病后不敢极力读书闲中却觉有进歩处大抵孟子所论求其放心是要诀尔
　　与田侍郎子眞
　　吾辈今日事事做不得只有向里存心穷理外人无交渉然亦不免违条碍贯看来无着力处只有更攒近里而安身立命尔不审比日何所用心因书及之深所欲闻也
　　答陈才卿
　　详来示知日用工夫精进如此尤以为喜若知此心此理端的在我则参前倚衡自有不容舍者亦不待求而得不待操而存矣格物致知亦是因其所已知者推之以及其所未知只是一本原无两様工夫也
　　与刘子澄
　　居官无脩业之益若以俗学言之诚是如此若论圣门所谓德业者却初不在日用之外只押文字便是进德脩业地头不必编缀异闻乃为修业也近觉向来为学实有向外浮泛之弊不惟自误而误人亦不少方别寻得一头绪似差简约端的始知文字言语之外眞别有用心处恨未得面论也浙中后来事体大段支离乖僻恐不止似正似邪而已极令人难説只得惶恐痛自警省恐未可専执旧説以为取舍也
　　与林择之
　　熹近觉向来乖缪处不可缕数方惕然思所以自新者而日用之间悔吝潜积又已甚多朝夕惴惧不知所以为计若择之能一来辅此不逮幸甚然讲学之功比旧却觉稍有寸进以此知初学得些静中功夫亦为助不小
　　答吕子约
　　示喻日用工夫如此甚善然亦且要见一大头脑分明便于操舍之间有用力处如实有一物把住放行在自家手里不是谩说求其放心实却茫茫无把捉处也子约复书云某盖尝深体之此个大头脑本非外面物事是我元初本有底其曰人生而静其曰喜怒哀乐之未发其曰寂然不动人汩汩地过了日月不曾存息不曾实见此体段如何防有用力处程子谓这个义理仁者又看做仁了智者又看做智了百姓日用而不知此所以君子之道鲜此个亦不少亦不剰只是人看他不见不大段信得此话及其言于勿忘勿助长间认取者认乎此也认得此则一动一静皆不昧矣恻隐羞恶辞让是非四端之着也操存久则发见多忿懥忧患好乐恐惧不得其正也放舍甚则日滋长记得南轩先生谓验厥操舍乃知出入乃是见得主脑于操舍间有用力处之实话盖茍知主脑不放下虽是未能常常操存然语黙应酬间歴歴能自省验虽其实有一物在我手里然可欲者是我底物不可放失不可欲者非是我物不可留藏虽谓之实有一物在我手里亦可也若是谩说旣无归宿亦无依据纵使彊把捉得住亦止是袭取夫岂是我元有底邪愚见如此敢望指敎朱子答书云此段大槩甚正当亲切
　　答呉德夫
　　承喻仁字之说足见用力之深熹意不欲如此坐谈但直以孔子程子所示求仁之方择其一二切于吾身者笃志而力行之于动静语黙间勿令间断则久久自当知味矣去人欲存天理且据所见去之存之功夫旣深则所谓似天理而实人欲者次第可见今大体未正而便察及细微恐有放饭流啜而问无齿决之讥也如何如何
　　答或人
　　中和二字皆道之体用旧闻李先生论此最详后来所见不同遂不复致思今乃知其为人深切然恨已不能尽记其曲折矣如云人固有无所喜怒哀乐之时然谓之未发则不可言无主也又如先言愼独然后及中和此亦尝言之但当时旣不领畧后来又不深思遂成蹉过负此翁耳
　　答刘子澄
　　日前为学缓于反已追思凡百多可悔者所论注文字亦坐此病多无着实处回首茫然计非岁月功夫所能救治以此愈不自快前时犹得敬夫伯恭时惠规益得以自警省二友云亡耳中絶不闻此等语今乃深有望于吾子澄自此惠书痛加镌诲乃君子爱人之意也朱子之后如眞西山许鲁斋呉草庐亦皆有见于此而草庐见之尤眞悔之尤切今不能备录取草庐一说附于后
　　临川呉氏曰天之所以生人人之所以为人以此德性也然自圣传不嗣士学靡宗汉唐千余年间董韩二子依稀数语近之而原本竟昧昧也逮夫周程张邵兴始能上通孟氏而为一程氏四传而至朱文义之精宻又孟氏以来所未有者其学徒往往滞于此而溺其心夫旣以世儒记诵词章为俗学矣而其为学亦未离乎言语文字之末此则嘉定以后朱门末学之弊而未有能救之者也夫所贵乎圣人之学以能全天之所以与我者尔天之与我德性是也是为仁义礼智之根株是为形质血气之主宰舍此而他求所学何学哉假而行如司马文正公才如诸葛忠武侯亦不免为行不着习不察亦不过为资器之超于人而谓有得于圣学则未也况止于训诂之精讲说之宻如北溪之陈双峰之饶则与彼记诵词章之俗学相去何能以寸哉圣学大眀于宋代而踵其后者如此可叹已澄也钻研于文义毫分缕析毎以陈为未精饶为未宻也堕此科臼中垂四十年而始觉其非自今以往一日之内子而亥一月之内朔而晦一岁之内春而冬常见吾德性之昭昭如天之运转如日月之往来不使有须臾之间断则于尊之之道殆庶几乎于此有未能则问于人学于已而必欲其至若其用力之方非言之可喻亦味于中庸首章订顽终篇而自悟可也
　　朱子晩年定论我阳明先生在留都时所采集者也揭阳薛君尚谦旧录一本同志见之至有不及抄写袖之而去者众皆惮于翻录乃谋而寿诸梓谓子以齿当志一言惟朱子一生勤苦以惠来学凡一言一字皆所当守而独表章是尊崇乎此者盖以为朱子之定见也今学者不求诸此而犹踵其所悔是蹈舛也岂善学朱子者哉麟无似从事于朱子之训余三十年非不专且笃而竟亦未有居安资深之地则犹以为知之未详而览之未博也戊寅夏持所著论若干卷来见先生闻其言如日中天睹之卽见如五谷之艺地种之卽生不假外求而眞切简易恍然有悟退求其故而不合则又不免迟疑于其间及读是编始释然尽投其所业假馆而受学及三月而若将有闻焉然后知向之所学乃朱子中年未定之论是故三十年而无获今赖天之灵始克从事于其所谓定见者故能三月而若将有闻也非吾先生几乎已矣敢以告夫同志使无若麟之晩而后悔也若夫直求本原于言语之外眞有以验其必然而无疑者则存乎其人之自力是编特为之指迷耳正德戊寅六月望门人雩都袁庆麟谨识
　　王文成全书巻三
　　钦定四库全书
　　王文成全书巻四　　　　明　王守仁　撰文録
　　书一【始正德巳已至庚辰】
　　与辰中诸生【己巳】
　　谪居两年无可与语者归途乃得诸友何幸何幸方以为喜又遽尔别去极怏怏也絶学之余求道者少一齐众楚最易摇夺自非豪杰鲜有卓然不变者诸友宜相砥砺夹持务期有成近世士夫亦有稍知求道者皆因实徳未成而先揭标榜以来世俗之谤是以往往隳堕无立反为斯道之梗诸友宜以是为鉴刋落声华务于切已处着实用力前在寺中所云静坐事非欲坐禅入定盖因吾辈平日为事物纷挐未知为已欲以此补小学收放心一叚功夫耳明道云才学便须知有着力处既学便须知有得力处诸友宜于此处着力方有进步异时始有得力处也学要鞭辟近里着已君子之道闇然而日章为名与为利虽清浊不同然其利心则一谦受益不求异于人而求同于理此数语宜书之壁间常目在之举业不患妨功惟患夺志只如前日所约循循为之亦自两无相碍所谓知得洒扫应对便是精义入神也
　　答徐成之【辛未】
　　汝华相见于逆旅闻成之启居甚悉然无因一面徒增悒怏吾乡学者几人求其笃信好学如吾成之者谁欤求其喜闻过忠告善道如吾成之者谁欤过而莫吾告也学而莫吾与也非吾成之之思而谁思欤嗟吾成之幸自爱重自人之失其所好仁之难成也乆矣向吾成之在乡党中刻厉自立众皆非笑以为迂腐成之不为少变仆时虽稍知爱敬不从众非笑然尚未知成之之难得如此也今知成之之难得则又不获朝夕相与岂非大可憾欤脩已治人本无二道政事虽剧亦皆学问之地谅吾成之随在有得然何从一闻至论以洗凡近之见乎爱莫为助近为成之思进学之功微觉过苦先儒所谓志道恳切固是诚意然急廹求之则反为私已不可不察也日用间何莫非天理流行但此心常存而不放则义理自熟孟子所谓勿忘勿助深造自得者矣学问之功何可缓但恐着意把持振作纵复有得居之恐不能安耳成之之学想亦正不如此以仆所见微觉其有近似者是以不敢不尽亦以成之平日之乐闻且欲以是求教也
　　答黄宗贤应原忠【辛未】
　　昨晩言似太多然遇二君亦不得不多耳其间以造诣未熟言之未莹则有之然却自是吾侪一叚的实工夫思之未合请勿轻放过当有豁然处也圣人之心纎翳自无所容自不消磨刮若常人之心如斑垢驳杂之镜须痛加刮磨一番尽去其驳蚀然后纎尘即见才拂便去亦自不消费力到此已是识得仁体矣若驳杂未去其间固自有一防明处尘埃之落固亦见得亦才拂便去至于堆积于驳蚀之上终弗之能见也此学利困勉之所由异幸弗以为烦难而疑之也凡人情好易而恶难其间亦自有私意气习纒蔽在识破后自然不见其难矣古之人至有出万死而乐为之者亦见得耳向时未见得向里面意思此工夫自无可讲处今已见此一层却恐好易恶难便流入禅释去也昨论儒释之异明道所谓敬以直内则有之义以方外则未毕竟连敬以直内亦不是者已说到八九分矣
　　答汪石潭内翰【辛未】
