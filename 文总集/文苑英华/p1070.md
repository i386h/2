<!-- { "loadSidebar": true } -->
　　得西山后八日寻山口而面【二字集作西】北道二百步又得钴鉧潭潭【集本不叠潭字】西二十五步当湍之【集作而】浚者为鱼梁梁之上有丘焉生竹树其石之突怒偃蹇负土而出争为竒恠【集作状】者殆不可数其嵚然相累而下者若牛马之饮于溪其冲然角列而上者若熊罴之登于山丘之小不能一亩可以笼而有之问其主曰唐氏之弃地货而不售问其价曰止四百余怜而售之李深源元克已时同逰皆大喜出自意外即更取器用铲割秽草伐去恶木烈火而焚之嘉木立羙竹露竒石显由其中以望则山之立【集作髙】云之浮溪之流鸟兽虫鱼【集无此二字】之遨逰举熈熈然廻巧献技以效兹丘之下枕席而卧则清泠之状与目谋瀯瀯之声与耳谋悠悠【集作悠然】而虚者与神谋渊然而静者与心谋不匝旬而得异地者二虽古好事之士或未能至焉嘻【集作噫】以兹丘之胜致之沣镐鄠杜则贵逰之士争买者日増千金而愈不可得今弃是州也农夫渔父遇【集作过】而陋之价四百连嵗不能售而我与深源克已独喜得之是其果有遭乎书于石所以贺兹丘之遭也
　　至小丘西小石潭记
　　从小丘西行百二十步隔篁竹闻水声如鸣佩环心乐之伐竹取道下见小潭水尤清洌金【集作泉】石以为底近岸巻石底以出为坻为屿为嵁为巗青树翠蔓防络摇缀参差披拂潭中鱼可百许头皆若空逰无所依【集注一作披逰鱼类拂潭中俯类若乗空】日光下澈影布石上佁【集作怡】然不动俶尔逺逝往来翕忽似与逰者相乐潭西南而望半折蛇行明灭可见其形势大牙差互不可知其源坐潭上四面竹树环合寂寥无人凄神寒骨悄怆幽邃以其境过清不可乆居乃记之而去同逰者吴武陵袭【集作龚】古余弟宗而从者崔氏二小生曰恕已曰奉一
　　袁家渇记
　　由冉溪西南水行十里山水之可取者五莫若钴鉧潭由溪口【集有而字】西陆行可取者八九莫若西山由朝阳巗东南水行至芜江可取者三莫若袁家渇皆永中幽丽竒处也楚越之间方言谓水之反【集本作支】流者为渇【音若衣褐之褐】上与南舘髙嶂合下与百家瀬合其中重洲小溪深【集作澄】潭浅渚间侧曲折平者流【集作深】黒峻者沸白冉【集作舟】行若穷忽又无际有小山出水中皆美石石上生青菆【集作丛】冬夏常蔚然其上多岩洞其下多白砾其树多枫柟石楠楩槠樟柚草则兰芷又有异卉类合欢而蔓生轇轕水石每风自四山而下振动大木掩苒众草纷红骇緑蓊葧香气冲涛旋濑退贮谿谷摇飏葳蕤与时推移其大都如此余无以穷其状永之人未尝防焉余得之不敢専也而出传于世其时地世主袁氏故以名焉
　　石渠记
　　自渇西南行不能百步得石渠民桥其上有泉幽幽然其鸣乍大乍细渠之广或咫尺或倍尺其长可十许步其流抵大石伏出其下逾石而往有石昌蒲被之青藓环周又折西南【集无南字】行旁蹈【集作防】岩石下北堕小潭潭幅员减百尺清深多鯈鱼又北曲行纡余睨若无穷然卒人【集无人字】入于渇其侧皆诡石恠木竒卉美箭可列坐而庥焉风摇其颠韵动崖谷视之既静其聼始逺余从州牧得之揽去翳枋【集作朽】决防土石既崇而焚既酾而盈惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得石小潭渠之美于是始穷也
　　石涧记
　　石渠之事既穷上由桥西北下土山之隂民又桥焉其水之大倍石渠三之亘石为底达于两涯若牀若空【集作堂】若陈筵席若限阃奥水平布其上流若织文响若操琴掲跣而往折竹扫陈叶排腐木可罗胡牀十八九居之天【集无天字】交络之流触激之音皆在牀下翠羽之木龙鳞之石均廕其上古之人其有乐乎此耶后之来者有能追予之践履耶得意之日与石渠同由渇而来者先石渠后石涧由百家濑上而来者先石涧后石渠涧之可穷者【集有皆字】出石城村东南其间可乐者数焉其上深山幽林逾峭险道狭不可穷也
　　小石城山记
　　自西山道口径北逾黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形其旁出堡坞有若门焉窥之正黒投以小石洞然有水声其响【集作音】之激越良乆乃已环之可上望甚逺无土壤而生嘉树美箭益竒而坚其防数偃仰类智者所始【集作施】设也噫吾疑造物者之有无乆矣及是逾【集作愈】以为诚有又恠其不为之于中州而列是夷狄更千百年不复【集作得】一售其技是故劳而无用神者傥不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南多人而多石是二者余未信之
　　溪谷
　　右溪记　　　　　　　　　元　结
　　道州城西百余步有小溪南流数十歩合营溪水底两岸悉皆恠石欹嵌盘缺不可名状清流触石洄悬激注佳木异竹垂隂相防此溪若在山野则宜逸民退士之所防处在人间则可为都邑之胜境静者之林亭而置州已来无人赏爱徘徊溪上为之怅然乃防凿芜秽俾为亭宇植松与桂兼之香草以禆形胜为溪在州右遂命之曰右溪刻铭石上彰示来者
　　新安谷记　　　　　　　　穆　员
　　京洛佳赏尽走乎阙塞次则东城以桃李繁华相髙北山瀍阳有崖谷谿洞之胜盖天然疏凿以遗来者而人不之争我公悬车之三年探得其最凡逺于【一作乎】国门迩于阙塞者四之一买之【一有夫字】直减于东城之贵者亦如之连冈叠磴中断夹鬭为其拱踌如状如意翠竹茂树萦环森罗为其縁饰如绩如织泉出山腹酿而为池酾而为带于竹树葱茏之间池可行舟能流响果园蔬囿用以为溉其余与瀍水合于山下临玩之美耳潺潺目鳞鳞不俟潄浥而烦襟如洗于是卜瀍之上泉之侧周章顾盼拥抱之势作为新亭春之日百花流莺笑语满谷迭相为主待【一作代】人为賔始至也若防赏之之踈将去也若怨弃之之速夏之日清风入林徘徊不散若为繁暑与之竟夕而流泉娯客亦奏雅音秋之日霜凄气肃万象毕清亭中一望超忽天外而片云行雁又似与赏心逺目相期于前冬之日木落天防遥山入戸可爱之景照于阳坡迟迟为人人散而敛凡四时暇日公与大夫从甥侄子孙携琴罇翰墨防于斯燕于斯慈顔怡天和熈一觞举万福随穆穆雍雍翼翼防防中外具庆如埙如箎公曰人生知足为富当时为贵茍俟外奬则此【一作知】地足以忘年何必陆贾击鲜防广散金然后为适兴王氏之少长咸集潘家之儿童稚齿吾之适也尔羣子识之谨按春秋之义地从主人今我公开国新安则家谷宜以新安为称新安之为解也既所以旌新之安亦所以祝吾家之庆与兹山之赏日月新而永永安安之谓也又江南有新安者山水之异絶于【一作乎】中国维其似之是以命之第三子员受命纪石且若从者名位列之于隂也
　　逰黄溪记　　　　　　　　栁宗元
　　北之晋西适豳东极吴南至楚越之交其间名山水而州者以百数永最善环永之治百里北至于浯溪西至于湘之源南至于泷泉东至于黄溪东屯其间名山水而村者以百数黄溪最善黄溪距州之城【二字集作治】七十里由东屯南行六百步至黄神祠祠之上两山墙立如丹碧之华叶骈稹【集作植】与山升降其缺者为崕峭巗窟水之中皆小石平布黄神之上掲水八十步至初潭最竒丽殆不可状其略若剖大瓮侧立千尺溪水即焉黛蓄膏渟来若白虹沉之【集作沉沉】无声有鱼数百尾方来防石下【楚越之人数鱼以尾不以头】南去又行百步至第二潭石皆巍然临峻流若頥【集作颏】颔龂腭其下大石离列可坐饮食有鸟赤首乌翼大如鹄方东向立自是又南数里地皆一状树益壮石益广【集作瘦】水鸣皆锵然又南一里至大冥之川山舒水缓有土田始黄神为人时所居也【集作居其地】传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相迩而又有本其所以传焉者益验神既居是民咸安焉以为有道死乃爼豆之为立祠后稍徙近乎民今祠在山隂溪水上元和八年十月五日入六日归【栁州本作五月十六日】既归为记以启后之好逰者
　　永州龙兴寺东丘记
　　逰之适大率有二旷如也奥如也如斯而已其地之凌阻峭出幽鬰寥廓悠长则于旷宜抵丘垤伏灌莽廹遽合则于奥宜因其旷虽増以崇台延阁还日星临瞰风雨不可病其敞也因其奥虽増以茂树丛石穹若洞谷蓊【作蔚】若林麓不可病其邃也今所谓东丘者奥之宜者也其始龛之外弃地余得而合焉以属于堂之北垂凡坳洼坻岸之状无废其故屏以宻竹聮以曲梁桂桧松杉楩柟之植几三百本嘉卉美石又经纬之挽入緑缛幽防荟蔚步武错迕不知所出温风不烁清气自至水亭陿室曲有奥趣然而至焉者往往以邃为病噫龙兴永之佳寺也登髙殿可以望南极辟大门可以瞰湘流若是其旷也而于是小丘又将披而攘之则吾所谓逰有二者无乃阙焉而防其地之宜乎丘之幽幽可以处休丘之窅窅可以观妙溽暑遁去兹丘之下太和不迁兹丘之巅奥乎兹丘孰从我逰余无召公之徳惧剪伐之及也予【集无此字】故书以祈后之君子
　　园圃
　　菊圃记　　　　　　　　　元　结
　　舂陵俗不种菊时自逺致之植于前庭坛下及再来也菊已无矣徘徊旧圃嗟叹乆之谁不知菊也方华可赏在药品是良药为蔬菜是佳蔬纵须地趋走犹宜徙植修养而忍蹂践不爱惜乎于戏贤士君子自植其身不可不慎择所处一旦遭人不爱重如此菊也悲伤奈何于是更为之圃重畦植之其地近防息之堂吏人不此奔走近登望之亭旌旄不此行列纵参歌妓菊非可恶之草使有酒徒则菊为助兴之物为之作记以托后人并录药经列于记后
　　襄阳张端公西园记　　　　符　载
　　南雍州地灵气爽号为雄胜岘山汉水环抱里闬东西主人有问于我我或致譲其地荆扬淮楚之不侔也繇是侍御史张公得风景之髙朗依连帅之仁爱遂此一庐作为宅居居有园园在万山东五六里檀溪西三百许步南值汉髙庙正相当佛宫数四与岑峦逦迤苍苍松桧尽为庭木前有名花上药羣敷簇秀霞铺雪洒防灔清波后有含桃朱杏的皪防蔼殊姿絶艳甲冠他囿毎天清云浄雨霁风息山僧羽客洎簮缨好事者亟来从之开轩设簟耳目袪旷煮茶摘果动至酣乐出门为人寰宴居成山林适自中得万累何逺故公用是上才草闻风声旧齿曩曹翰飞青防今手操财赋之柄心寓希夷之际人谓官薄我有浩气屈伸通塞頽如也即西园之地实张公营道之塲也是何栖心拔俗之遐旷也如此载匡庐遁客目防履践故輙书众美于素壁之上使异日造辟彊者遂用之为导人云丁丑嵗六月庚午推厯者以为金畏火而伏之日也符载之记







　　文苑英华巻八百二十三
　　钦定四库全书
　　文苑英华巻八百二十四　宋　李昉等　编宴逰二
　　亭上
　　沔州秋兴亭记一首　卢郎中浔阳竹亭记一首抚州南城县客馆新亭记一首
　　马退山茅亭记一首　寒亭记一首
　　殊亭记一首　　　　广宴亭记一首
　　钟陵东湖亭记一首　二公亭记一首
　　沔州秋兴亭记　　　　　　贾　至
