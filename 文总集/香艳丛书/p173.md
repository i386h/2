<!-- { "loadSidebar": true } -->
　　一传祸水入后宫，燕燕尽啄皇孙空。 
　　自谋则过君谋忠，画工毋乃真国工。（沈镰） 

　　一辞宫阙出秦关，长得丹青识旧颜。 
　　为报君王休爱惜，汉家征戌几人还。（颜光敏） 

　　汉主曾闻杀画师，画师何足定妍媸。 
　　宫中多少如花女，不嫁单于君不知。（刘廷献） 

　　远嫁呼韩岂素期，请行似怨不逢时。 
　　出宫始觉君恩重，临去犹为斩画师。（赵翼） 

　　胭脂零落倍销魂，急雪严霜泣暗吞。 
　　敢向琵琶传怨语，至今青冢亦君恩。（那彦成） 

　　战骨填沙草不春，封侯命将漫纷纭。 
　　当时合把毛延寿，画作麟台第一勋。（许宗彦） 

　　无金赠延寿，妾自误平生。（沈德潜） 

　　子衿非淫诗 
　　《子衿》非淫诗。萧山沈补堂豫引《晋书》左贵嫔《离思赋》，“彼城阙之作诗兮”，亦以日而喻月，如谓果亵狎之什，岂有椒壁之宠，而写诸彤管者乎，证据甚确。 

　　房晖远 
　　隋高祖尝谓群臣曰：“自古天子有女乐乎？”杨素以下，莫知所出，遂言无女乐。房晖远进曰：“臣闻窈窕淑女，钟鼓乐之，此即房中之乐。着于雅颂，不得言无。”高祖大悦。晖远此言，根据经术，又能导君以正，深得献替之义。五经库之誉，良不虚也。 

　　赵仪吉女史 
　　上海赵仪吉女史芬，归安汪参军延泽之配也。天性高朗，有丈夫风骨。博习经史，兼工吟咏，着有《沪月轩诗集》。句如：“残红尽落啼莺老，众绿新生好雨多”；“五夜怀亲空有梦，十年遣日凭诗。”《春晚》云： 
　　才脱春衫换夹纱，东皇何事便思家。 
　　杜鹃声里斜阳暮，深闭幽窗避落花。 
俱娟妙。 

　　顾横波小像 
　　程春庐京丞，博稚嗜古，所蓄书画甚多。余常于其侄银湾参军世越处，见顾横波小像一幅，丰姿嫣然，呼之欲出。上幅右方款二行云：“崇帧已卯，七夕后二日写于眉生楼。玉樵生工朴。”左方诗二首云： 
　　腰妒杨枝发妒云，断魂莺语夜深闻。 
　　秦楼应被东风误，未遣罗敷嫁使君。 
淮南龚鼎孳题： 
　　识尽飘零苦，而今始得家。 
　　灯煤知妾喜，特着两头花。庚辰正月廿三日，灯下眉生顾媚书。 

　　田田　钱钱 
　　女子双名最多，独辛稼轩妾田田、钱钱，因其姓而名之，与其它双名者异。 

　　竹夫人 
　　“保抱携持，朕不忘五夜之宠；辗转反侧，尔尚动四方之风。”宋李公甫所作竹夫人封词也，工录鲜匹。朱瓣香同年，又仿毛颖之例，作《倚玉山房夫人鲍玲珑传》有云：夫人撰有《抱青集》，《子夜》歌云： 
　　感郎绸缪意，许侬情久长。郎意虽云热，侬心只自凉。 
　　肯以雨露浓，而忘抱冰雪。郎自竭郎欢，侬自尽侬节。 
　　兰蕙有幽香，桃李多艳姿。阿侬无他好，虚心是郎师。 
寓意深婉，得风人旨。 

　　丽词 
　　赵清献公诗，有：“春窗恼春思，一枕杜鹃啼”之句。司马温公词，有：“相见争如不见，无情还似有情”之句。范文正词有“眉间心上，无计正回避”之句，韩文公词有“愁无际，武陵凝睇，人远波空翠”之句，林和靖词有“罗带同心结未成”之句。后学每以之借口，竞作丽辞。不知惟立品如数公，乃可偶一为之。若后生小子，沾沾焉于此求工，鲜不为心术之累。 

　　采芳集 
　　平湖钱孝廉步曾，曾刻其五世祖起隆制艺一卷，名《采芳集》，皆摘四书中艳丽字句，游戏成文，嘻笑怒骂，无所不有。如妁一字题文云：“宿瘤也以为仙姬，姣僮也以为娇客。在媒或以众见共闻，尚存廉耻，而妁乃备极其形容。优隶也以为俊秀，贫窭也以为豪华。在媒早以微言温语，任意相欺，而妁乃更从而点缀，又云本以妇人轻信之耳。妁复鼓彼如簧，遂使母氏专权，父虽欲禁之而不得。本以深闺独处之娇，妁竟诱诸觌面，遂使高堂未许，女先遥慕之而如迷。妁之巧者，意仅切于肥囊；妁之拙者，幻亦生于阅历。倘以彼列诸冠盖，即是苏张游说之俦。妁之老者，口舌既堪惑女；妁之少者，容貌并可悦男。故以彼略试逢迎，遂谐秦晋婚姻之好。描写若辈情状，如铸鼎象形。”又妻辟炉题云：“窃慨今天下之多不廉，大抵皆其妻为之也。”其母题云：“且天下容有不爱亲之子，断无不爱子之亲。”一妾题云：“且三代以上多丈夫，三代以下多妾妇。上竞谐媚而妾在朝，下尽逢迎而产寻在野。”持论奇快，皆可作当头棒喝。 

　　黄韵珊词 
　　海盐黄韵珊孝廉宪清，才调倜傥，着有《茂陵弦》、《帝女花》、《凌波影》等院本，为时所称。小词亦工，《浪淘沙》一阕，尤饶情韵云。 
　　秋意入芭蕉，不雨潇潇。闲庭如此好凉宵。目自缠绵花自媚，人自无聊。　　别恨几时销，认取红绡。凤筝音苦雁书遥。醒着欲眠眠着醒，灯也心焦。 

　　顾媚　柳是 
　　龚鼎孳娶顾媚，钱益谦娶柳是，皆名妓也。龚以兵科给事中降闯贼，授伪直指使，每谓人曰：“我原欲死，奈小妾不肯何？”小妾者，即顾媚也。见冯见龙《绅志略》。顾苓《河东君传》谓：“乙酉五月之变，君劝钱死，钱谢不能。戊子五月钱死后，君自经死。”然则顾不及柳远矣。 


　　韵兰序（并引）　清　钱唐梁绍壬应来　撰  

　　〖韵兰者，京师春台部中名旦也。色艺冠绝一时，顾性傲睨，少所青眼。孝廉某君，极眷恋之，形予色授，颇见妒于同侪。而月下盟言，誓同枯菀，盖不仅被中之鄂，花底之秦焉。年十九，以瘵卒。某君哭之恸，赋《惜兰词》二十章，征同人哀诔，而属余为之序云。〗 
　　桃开千岁，人间为短命之花；昙现刹那，天上乃长生之树。从来朝露，本苦无多；况属彩云，尤其易散。然而水莲泡幻，达观久付虚空；泥絮沾濡，情种能无抑郁也乎？如春台部兰郎者，泥巢乳燕。花苑灵狸。家住玉钩斜，骑鹤下翩翩之影；善歌《金缕曲》，啭莺闻呖呖之声。芳名则雅爱兰香，绝调已盛传杨叛。固已蜚声乐籍，驰誉燕台矣。爰有浙西名士，久噪雕龙；日下寓公，新来鸣鹤。偶顾绿么之曲，顿生红豆之思。于是众里目成，暗中心许。赭白马城头蹀躞，公子相逢；金错刀袖底铿锵，美人赠我。每见潘车掷果，携手相将；保母鄂被熏香，销魂真个。妒之者以为失身之凤，爱之者以为此翼之鹣。而乃长乐难期，短绿已促。杏林深处，难探及第之花；芍药开时，原是将离之草。于是数声杜宇，一阕阳关，方期玉玦之分，以冀金镮之合。熟意杨花命薄，桐树生孤。莲菂侬心，菖蒲郎面，此也秋雨卧相如之病，彼了秋风作王粲之游。既而长剑归时，大刀唱后。不惜黄金似土，来作缠头；岂知紫玉成烟，已伤委骨。用是怆怀珠璧，堕泪琼瑰。犹思人约黄昏，去年元夜；依旧门临碧水，今日桃花。早已平量恨海之波，待涸爱河之水矣。然而空谁非色，短岂殊修，使问天果属有情，得知己死可不恨。向使郎果金台终老，落拓梨园，玉籍长留，沉浮菊部。将春残杨柳，飘零京兆之眉；秋后莲花，憔悴昌宗之面。未必鬑鬑潘老，能消黯黯江魂。则与为弥子瑕之色衰，毋宁作卫叔宝之看杀。而况樱桃一曲，芳名总在人间；霓羽千秋，旧谱已归天上。以视桃笙秋老，断袖先凉，萧瑟风悲，买丝谁绣者。一则名花似草，一则弱絮留萍，如彼如斯，孰得孰失？乃我友怜香情重，破璧情伤，缠绵则玉藕牵丝，惆怅而金荃赋什。顾或者谓终宵角枕，空生秋士之悲；一集香奁，终伤冬郎之德。既蜂腰之中断，何雀脑之思深！岂知钗挂臣冠，宋玉原非好色；酒黏郎袖，欧公亦自多情。而况书剑飘零，檀槽知遇，岂有生前倚玉，曾留春帐之情；殁后沉珠，不吊秋坟之魄者乎。由是敷陈丽藻，抒写哀思，乞我弁言，题之卷首。化笔墨烟云而如画，请看北苑春山；悟迷离扑朔之非真，试读南华秋水。 



　　迷楼记　唐　韩偓　撰 

　　炀帝晚年，尤沉迷女色。他日顾诏近侍曰：“人主享天下之富，亦欲极当年之乐，自快其意。今天下安富，外内无事，此吾得以遂其乐也。今宫殿虽壮丽显敞，苦无曲房小室，幽轩短槛，若得此，则吾期老于其中也。”近侍高昌奏曰：“臣有友项升，浙人也，自言能构宫室。”翌日诏而问之，升曰：“臣乞先进图本，后数日进图。”帝览大悦，即日诏有司供具材木。凡役夫数万，经岁而成。楼阁高下，轩窗掩映，幽房曲室，玉栏朱楯，互相连属，回环四合，曲屋自通。千门万牖，上下金碧，金虬伏于栋下，玉兽蹲于户傍，璧砌先光，琐窗射日，工巧之极，自古无有也。费用金玉，帑库为之一虚。人误入者，虽终日不能出。帝幸之大喜，顾左右曰：“使真仙游其中，亦当自迷也，可目之曰迷楼。”诏以五品官赐升，仍给内库帛千疋赏之。诏选后宫良家女数千以居楼中，每一幸，有经月而不出。是月大夫何稠进御童女车，车之制度绝小，只容一人，有极处于其中，以极碍女之手足，女纤毫不能动。帝以处女试之，极喜。召何稠谓之曰：“卿之巧思，一何神妙如此。”以千金赠之，旌其巧也。何稠出，为人言车之极巧。有识者曰：“此非盛满之器也。”稠又进转关车，车周挽之，可以升楼阁如行平地；车中御女，则自摇动，帝尤喜悦。帝谓稠曰：“此车何名也？”稠曰：“臣任意造成，未有名也，愿赐佳名。”帝曰：“卿任其巧意以成车，朕得之任其意以自乐，可名任意车也。”何稠再拜而去。帝令画工绘士女会合之图数十幅，悬于阁中。其年上官时自江外得替回，铸乌铜屏数十面，其高五尺而阔三尺，磨以成鉴为屏，可环于寝所，诣阙投进。帝以屏内迷楼，而御女于其中，纤毫皆入于鉴中。帝大喜曰：“绘画得其象耳，此得人之真容也，胜绘图万倍矣。”又以千金赐上官时。 
