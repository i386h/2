<!-- { "loadSidebar": true } -->
公讳钥字大防旧字启伯姓楼氏着籍于明明今为庆元府粤自周武王封有夏之后于杞为东楼公子孙因之以楼为氏国朝家于婺于明者最着相传为明楼氏由婺徙焉本一族也家于婺者绍兴间襄靖公照签书枢宻院事其门始大家于明者其盛久矣公七世祖讳皓六世祖讳杲皆卓卓有贤行至髙大父郁寖以昌大自奉化徙鄞卜居于郡城之南儒学精深为后进师皇佑中擢第得庐江主簿以禄不逮亲弗肯仕赠正议大夫太师知兴化军台州皆有惠政楚公当政和间以才侍从再牧乡邦名所居坊曰昼锦兖公歴官中外仁厚亷直蔚有令闻三世皆以公登廊庙赠至极品门第之盛于是鲜俪矣公幼警敏始就外傅乡人王先生黙李先生鸿渐为严师既冠三山郑屯田锷寓馆乡邻公又师之隆兴元年试于南宫主司伟其辞艺欲以冠多士而所答策偶犯庙讳胡忠简公赞知贡举洪公奏言其故有旨置末等之首是岁廷不策士即礼部所次定为五等赐同进士出身以启谢诸公胡公大称之曰此翰苑长才也明年中教官选调温州州学教授范物以躬出入冠带惟谨日与周旋讲明为学之要务在笃实毋溺浮华议论有可采者问所从来具以实对公爱其不欺再三奬之学者日益归心争执经席下里居贤士大夫称美一辞相与定交公亦虚心叩击甚于饥渴于是学问之源委治道之纲目制度之沿革靡不研究胸中之藴日富秩满诸公饯送之公请益焉或告之曰前辈有云拆破籓篱即大家君之籓篱不忧不拆直恐过甚尔公正色曰某于无利害事则拆有利害事则否闻者悚服乃知公虽气貌熏然物我浑融而其中介特有不可夺者立朝之大节盖定于此时矣充详定一司敇令所删定官对选徳殿论善为天下者贵实用不贵空言名为空言而实可底绩者乃所以为实用名为实用而行之无益者适以为空言陛下大开言路收揽人才念治功之未集鄙无用之空言而务求其切于用者诚得孝宣总核之意而进说者不思旁援曲取毛举细故民力方匮而言利不己法令日繁而变更益増委以经画课其绩效则蔑焉无称曽是以为实用乎魏征劝行仁义近于空言封徳彝法律之说若实可用然太宗惟征言是从以成贞观之治且曰惜不使徳彝见之然则孰为实用孰为空言惟陛下审思之时禁中火公言魏相之事宣帝多以异闻为言李沆之相真宗每奏不美之事此忠臣爱君之至也人主尊居九重生杀在我謟士日献佞说而直臣难以尽言祥瑞之出则润色以张大其事灾异之见则掩覆而变易其占此二者臣之所忧也陛下之畏天可谓至矣不以崇髙富贵为乐而惟水旱盗贼是忧天之仁爱陛下亦可谓至矣不以休祥为太平之应而时出灾异为儆戒之端罪已而兴断非虚语遇灾而惧亶惟盛徳臣愚欲望陛下深求其故何如斯可谓应天之实勤而行之上答天心下遂人欲今日之异后日之福也上嘉纳之修淳熙法议者欲降太学释奠为中祀与右学等公曰乗舆临幸于先圣则拜武成惟肃揖厥礼异矣祀可均敌乎遂得无变兼玉牒所检讨官以进仁宗皇帝玉牒迁秩复因面对申述玉牒中所登载圣语愿持守勿渝又请念财赋之孔艰罢土木之不急敢言人所难言公之进用参政龚公力也受知虽深而谒见有时无阿比之迹三岁不迁安恬自若及龚公去国出其门者皆罢而公独不及力求去添差通判台州太史公以故相侍经幄壮公此举曰何其决哉宗正丞范揆出领郡事性刚急喜怒过差官吏震惕公俟其气定徐以一二语解之必翻然以改铜钱之禁入海五里尽没其赀有商冒法而狱稍缓临海县弓兵郑庆诉守臣及郡丞之正员于朝提点刑狱赵某被旨核之宻以叩公公曰禁所以严为越海也今犹在城下事理甚明而輙诬之又名其守贰阶级紊矣而可纵乎赵悟具以实奏遂论郑庆如法除太常寺主簿以先讳辞改宗正寺主簿奏对称人主之徳与臣下不同百行众善一毫无歉万几庻务一事无阙然后足以御四海而图治功故虽尧舜之圣而曰儆戒无虞曰兢兢业业一日二日万几此心未尝斯须忘天下惟恐吾身有毫髪之不及也臣不佞窃希古人责难于君耻君不及尧舜之意欲望陛下仰稽往古俯鉴近代兼备其可为法者而力去其所当戒者又曰国家深长之计不可速成要当审订凡行之而终无益者必尽省之可行而尚费岁月者明着于籍次第而为之不办不止则事有端绪而治效可睹矣迁太府寺丞俄除太常博士班寺丞下上疑焉丞相言议礼之地最要得人臣欲重其选尔公复以家讳请仍旧职许之迁宗正丞对延和殿言天下之大患每起于细微汉之党锢始于南北二部之謡唐之朋党始于二三士大夫不得志之徒事之初生若不足虑横流不止害不可言今朝廷清明岂复有此然端倪己见不敢不言夫道者天下之所通行学者士君子之所当务秦汉而下此道不明论说相夸去本逾远国家累圣传授丕閳大原名儒间出究极微旨然后语道者不涉于异端为学者不至于无用恭惟陛下得执中之传体克己之仁严谨独之戒笃正心诚意之学躬行此道于上而士大夫讳言于下凡端谨好修谈论经理者例指之为伪学小则讥笑甚则疾之如仇不谓圣世乃有此风诗曰君子实维秉心无竞谁生厉阶至今为梗士大夫自相倾轧为害最大惟人主能用中然后可以消弭谓宜明诏中外咸推无竞之心勿徇偏曲之见精白一意以仰承人主之休徳奏毕上曰卿惧其为党耶公言陛下建中立极躬行着见属者赵雄辞位人皆意蜀士必相继去而陛下方叙迁之或召用焉上曰唐世人主云去河北贼易去朝廷朋党难朕尝笑之有何难事特主听不聪尔公顿首谢又言仁宗开天章阁命名臣条上当世急务太上逐权臣之党更化善治皆在履位二十余年之后非始勤终怠者可比臣愿陛下益自警励及此闲暇亟为永图采孟子之格言明政刑之二柄丁兖公忧服除选知温州视事之始邑长咸至谕之以经赋之外秋毫不取申吏卒入乡之禁豪民慢令三不如约始严追胥又不服言于郡逮治之宰所欲言有不可形于公牍者宻缄以报吏无得预郡计仰于酒课吏请严禁公曰吾奉使典州首在布宣徳意奈何以是为急姑置之久而惩其己甚者威刑罕用课入増衍尤详于听讼咸得其情已悔而终止者听其息讼闺门幽昧事则掩覆之或称辟廱司业之后乞以限田免役争者不服而莫能难公曰安有终于承直郎而为司业是必尝以辟廱正兼摄尔官品既殊限田随减可也其人遂屈刘生诉小商负钱十万官责之偿负家忽以商溺死告纷拏于庭既而得尸沙碛遂以为真死矣公谓永嘉尉曰此事可疑者三遗鞋于岸而足贯屝屦一也溪流激急形骸已散二也小人贪赏知死者寡髪为假髻以实之三也意其流尸乎彼方潜窜而适与兹会故益肆其欺尔不如姑资送之若商实死而宻迹捕焉尉如其策果得之平阳道中人以为神遂正其罪而督逋如故又谓刘生彼蓝缕如是何所从出勉使折劵出自汝意于是释之阖郡服其明恕公又虑乡落间疾苦不能上逹咨于士大夫之郊居者甚悉故田里情状若亲睹然闻乐清主簿唐煜有能名叩以邑中利害具言有方质者大为奸利公黙不泄久而得其实迹并与其党号八虎辈黥窜之是邑之左原民多蔬食而盗贩者众牙侩有被重伤几死者其党扬声报仇将以上巳日举事老而黠者至谓方腊之变闰在五月县令姓秦今二事皆同变且复起邑人大恐而倡之者主名不立令微伺得之单车至其所指旧习魔教而今祀神不预陈庆等数人执以诣郡公编隶其为首者而逐其徒境外堂帖问故公直陈本末且援苏公洵之语有乱之形无乱之实是谓将乱不可以有乱急不可以无乱弛丞相周益公然之遂锢陈庆终身而公名者矣光宗嗣位赴行在奏事公进言人主初政当先立乎其大者至大莫如恢复欲谋西北先保东南诚能加之圣心自然畏天益谨遵祖宗法益严事亲益孝求贤必广用财必俭谗謟面谀之人自踈嗜欲宴安之念自息边防以修军政以肃故虽甲兵未动而恢复之计成矣又曰国家用度日广租税已重又有茶盐榷酤之属既专其利则不得不立法以禁止之至于今日网宻甚矣欲望陛下轸念元元以设禁为不得已而犯法者非甚可罪凡有创意増益者寝而勿行或惩其尤所以保护元气而寿天下之脉也除考功郎中兼礼部进对言无难之世圣人畏之如人之一身时有小疾起居饮食无不戒谨固有尫羸而寿考者强壮之人气血方盛恣所欲为疾偶未形因谓之安此固良医之所惧也今日之无事乃陛下爱日之时无益于治道者宜缓于施行而所当豫备者旦旦而图之以待可用之机以保盈成之业时民多流移公又曰富弼赈济之政在本朝为称首然考其时弼守青州流民乃自河北而来弼不以非吾土之人而不任其责调护惠养委曲周尽迨麦熟而归又与以道路之费收其强壮以备卒伍今日流民颠顿暴露未知息肩之所臣愚欲望睿慈恻然兴念诏监司帅守各以富弼之心为心随宜措置救于濒死实国家之仁泽也考功为今显曹士大夫资歴升转之属靡不由之吏縁为奸小有不合动成留滞公曰昔人以简要清通为尚书郎之选讵当尔耶考核精详宿弊寝革人得所欲焉潘显伯之狱定法过轻一时官吏俱责公因转对言宸断如此足以惩奸矣顾恐自时厥后惩创往事议谳之际未免刻深望速以玉音谕之迁国子司业先是居此官者多以学校旧游为之前司成许公识公之贤语诸生之送别者曰楼公之进虽不阶舍选而修其职业殆将过之既而信然诸生有与其长交讼者公以为礼义教化之地不当遽以法令从事姑迁延之度其两忿渐息而后罚之有差凡所施为采诸公议自纠録而下必择其实堪表倡者毫髪无私人人悦服会雷雪交作于仲春之月应诏条陈阙政言疎远之臣惟愿陛下之忧勤亲宻之臣惟愿陛下之逸乐忧勤则幽枉必达下情得通而膏泽及民矣逸乐则伺候颜色干求恩泽而私意得行矣陛下自雷雪之变忧形玉色宵旰兴叹度数日间干请必希以是推之圣心忧勤恩幸自远诚能日谨一日宸襟泰然渊静鉴明其视燕游之惑岂不相千万哉又曰今朝行不闻直声而或以多言见黜士气消沮无敢论事岂国家之福哉臣愿陛下开忠直之路窒宣谕之门遇灾而惧不讳尽言力行消弭之道迁太常少卿改太府少卿亦以家讳故兼玉牒检讨官迁起居郎直前奏事言进徳可以养生养生可以进徳人受天地之中以生气不可过盛亦不可过弱惟得其中则养生之要心广体胖神气舒畅虽有阴阳之冦岂能为吾害哉兼权中书舍人缴奏録黄无所顾忌戚里近习望风畏缩时干请恩泽有为给事中封还而意未厌者援次官故事上问为谁则以公对上曰朕亦惮之不如止也刑部建言天下狱案多奏裁者中书之务由此不清请令实有疑者始奏公曰三宥制刑古有明训宜详而略伤圣世钦恤之仁力论不可乃止会庆节上寿扈从班集乗舆不出公言陛下承付托之重以天下养犹未足以报天地之恩今百官趋班恭俟鸣跸而烛残日出寂不闻声今日何日而可若此愿深思大计形于告谕若曰属以某事不及称寿今欲以某日诣重华宫则羣疑顿释而两宫交欢矣玉牒会要圣政书成涓日以进而屡更之公言事有至大而陛下以为至小朝夕之所当行而视之如旷典此所以疑而惧惧而忧进香一出而人心欢然会庆一不出而人心遽骇事可睹矣圣政之成全载寿皇一朝之事玉牒会要足成淳熙末年之书陛下所以奉承诒谋铺张圣父之闳休者惟有此尔礼仪咸备俄又迟之万众震惊莫晓其故殆非所以全圣孝也惟速定其日无复再展以慰天下之人又奏累岁随班末见陛下上寿重华欢动慈极又见嘉王日趋朝谒恪勤不懈圣心必喜窃料寿皇望陛下之来亦犹此也于是天子感悟越六日进书成礼薄暮乃还侍御史林公大中弹奏大理少卿宋之瑞不从迁吏部侍郎力辞与郡公与给事中尤公袤奏言大中最蒙眷注今因论一少卿而同日与郡实伤国体公议皆愿还大中言职或留之论思献纳之班若不可留亦宜优礼以遣之与被论者殊科犹足以示四方也寻诏之瑞与祠知和州刘炜将漕淮西以禁私铸钱一路大扰而罢庙堂称其已然之效有旨复与监司公奏炜行一切之政不生事者幸尔尚可以为功乎此命一出必大骇物论且无以谢淮甸之民丞相颇不悦公曰吾有去尔罗公点时为兵部尚书为丞相言之始悟而止公以母老思归乞祠不允人知其为刘炜也应公孟明从容语及之公曰士大夫临小利害此心犹在兼顾间盖途辙从此分尔某窃鄙之故不敢不勉应公极叹重之语人曰是公利害之间其守正如此真可敬也内殿奏事论狱者天下之大命钦恤忠厚未有如本朝列圣之臻其极者今士大夫论重囚则曰汉祖约法三章杀人者死论赃罪则曰我太祖立法满三千者皆死而不知髙祖除去秦法则杀人之外凡死罪皆去之矣太祖制法虽严比五代已甚轻其后累朝日趋于寛故以太祖为重今朝廷清明刑罚当罪然臣每疑州郡断狱未必皆其本情请以奏案依断者下提刑司更加详审或有不当责罚随之益广陛下好生之徳郑汝谐除吏部侍郎给事中黄公裳封还録黄既累日诏除裳兵部侍郎以失职引咎汝谐请补外不许公言小大之臣一闻给舍台谏语及姓名不当辨说是非即合奉身而退所以存亷耻也今裳虽蒙眷留终夺其封驳之职汝谐心不自安必将再辞宜因而从之未报汝谐再有供职之命公言论事者罢被论者留自此给舍台谏不复可为矣汝谐愤恚即乞致仕公力求罢黜居家俟命汝谐竟以修撰知池州公又奏陛下奉两宫之养应万务之繁可谓至难矣然实非甚难者一月四朝如期尽礼则事亲之道昭矣大昕视朝兴居出入皆有定时则君临之道宜矣饮宴有节则圣体日康赐予有度则财用日积采公议以用人才则众心服开言路以广聪明则下情通引以亷耻则臣下之节励严其律度则侥幸之门塞水旱为灾而勤抚之则盗贼消事变始萌而早辨之则奸雄戢凡此十者陛下为之晓然无难其余数端英断之下俄顷可毕而稽留不决深为国家惜之时丞相以潜邸旧人黜而复召援李绛故事俟于郊者累月枢臣卒而恤典未颁蜀帅死而不除代宫邸近亲相继不幸而丧礼未举宦阉陈源起于罪籍而未斥去公力赞圣主之决故辞旨明切如此自往岁会庆节辍称寿礼及是期年公同从官先期奏请至其日又仅用拜表之礼宰执及从官皆求罢卿监而下求免赴宴公积忧熏心得疾几不可支既愈请同班奏事不许久之始获进对上许以必出既而果出除中书舎人兼实録同修撰论宗庙社稷之重系乎陛下之一身陛下之一身主乎陛下之一心侧闻陛下晨兴之后未与事接而先澄心静虑天徳清明夜气冲融照临百官是非了然真社稷之福也欲望保持此心退朝之暇更以二时顷凝神储精省阅章奏付之大臣择而行之则尽善尽美无可议者矣寿皇疾状着闻中外忧恐宰执请上诣重华宫侍疾从官继之皆未报上御后殿丞相率同列固请侍从台谏俱入合门吏以故事止之不可丞相开陈既毕抗声索辇上拂衣起丞相引裾力谏公等从之苦言交进上意犹未决宰执引咎出公独乞对力言陛下视朝辅臣无一在列何以示天下上曰已令宣押矣诸公由是复入兼直学士院时有自列卿擢左史兼西掖者公奏其人重玷台评实污清选断不可复用且有请避三舍之语丞相言上初欲用某人某人皆以不可对至三而后及此虽深知不可重违上意也卒寝前命上倦于勤内禅诏书实出公手辞婉而切朝野传诵今天子始即位内外制杂然俱下公独当之笔不停缀而皆明白正大得代言体初政有光焉寻进言自古人君临御之始多能自强鋭意求治在位既久君子日疎小人日亲逆耳之言不闻而佞谀之辞日进故偃然自安而不知祸乱之作陛下任天下之重承社稷之托兢兢业业当如今日及其小而图之则不至于大自其近而防之则不及于远迁给事中国朝太庙旧为七世之室太祖祀僖顺翼宣四祖而虚其三嘉佑中以亲未尽犹虚祫享东向之位以待太祖故尚居昭穆之间英宗祔庙祧僖祖于夹室煕宁五年复以僖祖为始祖礼官争之不得绍兴间董弅赵涣又请正之言既行矣谏大夫赵霈沮之而寝淳煕初涣之从子粹中为吏部侍郎悉条往时羣臣所奏言于孝宗复下之礼官礼部侍郎戴几先沮之孝宗祔庙当祧宣祖曽少卿三复请乗此时就祧僖祖正太祖东向之位集议御史台公具陈本末自郑公侨以下议皆合公为奏槀其略曰太祖肇造区夏功迈百王庙号太祖盖以尊无与二今郊祀已配天宗祀已配上帝而在庙独不得为始祖祫享独不得正东向可乎屈受命开基之君列于昭穆之序何以示后揆之礼经僖祖亲尽当祧况今日九庙已备乎惟断自宸衷蚤正巨典以慰太祖在天之灵寻以祧庙之主宜有所归复令集议又奏去古既远礼制不能尽循按唐张齐贤之言曰古之有天下者事七世始封之君谓之太祖太祖之庙百世不迁至祫祭则毁庙之主皆以昭穆合食于太祖商周迁主皆出太祖后故合食之序尊卑不差汉魏晋隋唐太祖以上皆不合于祫臣等窃谓齐贤之言可施于今日盖太祖之兴上无所因与汉祖同今日既伸东向之位则僖祖之主当再入于夹室然自熙宁以来推尊既久难以遽变唐有兴圣庙以祀凉武昭王今当效之别立僖祖庙以代夹室顺祖翼祖宣祖之主皆藏其中祫祭即庙而飨于礼为称于是度太室之西建四祖庙焉孟冬雷震不已公既草罪已诏又条陈时政曰云汉之诗宣王侧身修行诚实溢于言语之外桑林自祷六事自责恳切可风伊陟告大戊曰妖不胜徳徳者非他至诚之谓也陛下肆颁明诏责躬求言修荒政布徳泽亦可谓应天之实徳矣然臣区区愚虑犹恐有声音笑貌之为有无人则辍之伪要在益自修省栗栗危惧如前日雷轰于上之时则是心精一矣待制朱公熹以鸿儒硕学侍讲经帷上尊礼之俄有除职与郡之旨公奏陛下容受直言无愧仁皇熹之正直陛下所知也若闵其耆老当此祁寒立讲不便何如畀之内祠仍令修史少俟春和复还讲筵则君臣之义始终周尽矣不报内侍毛伯益以宣劳转行遥郡公奏此曹甚众趋走服役何劳之云此门一开侥幸者多矣上意不悦丞相谓公缴奏诚是顾八宝之至尝宣力尔令下之初上即俾宣谕某谓给舍欲其举职当俟有劳而始叙之今果封还始敢具述上意公曰官守所在不容徇私此君相美意也始与侍读赵忠定公尝同考试南省官舍又比邻时时徒步还往每谓人曰楼公当今人物也直恐临事颇少刚决尔及见其持论坚正始叹曰吾于是大过所望矣权吏部尚书兼侍读初公为馆伴使知合门事韩侂胄副之上之受禅也侂胄预闻传命遂尸其功有弄权之渐吏部侍郎彭龟年因内引力攻之且求去于是侂胄转一官在京宫观彭公除待制与郡枢宻林公时在西掖公与之合辞论奏陛下始潜嘉邸眷礼宾僚一旦龙飞延见访问几无虚日天下不以为私而诵陛下好贤念旧之美今惟龟年犹在从列天资伉直敢于论事陛下之腹心也其可去乎惟更加三思留龟年于经筵不然则命侂胄以外祠与龟年事体适称犹庻几焉彭公竟去公久列从班负庙堂之望侂胄闻其不助己也怒天官之除虽阳迁之而实抑之也时台谏诵言故相定鼎乗龙之梦有褊心衔恨者对公云云公晓之曰赵尝梦李公召入禁中取御炉金瓶授之曰朕之用卿如此汤瓶又梦立班殿下见白龙升天未几上以缞服御极其梦兆止此尔而便谓之定鼎乗龙可乎某亲闻诸赵公不可诬也主人唯唯同僚有并坐者退而言曰某代为公汗下公自知直道难行去志已决于是请对言天尊地卑乾坤定矣然天不以髙为贵而以下济为光明君臣亦然其分贵严其情贵通唐末五季之际去古远矣而宰辅进见命坐赐茶犹有坐而论道之意艺祖收揽权纲可畏可仰然与赵普图画大计或夜半而躬至其家其相与何如也陛下临朝渊黙巍如上帝臣下奔走拜伏罔敢不恭人主之尊不患不至矣欲望明泰否之道而通君臣之情陛下体天之下济羣臣以卑而上行欢欣交通而后天下可为也先是谏臣假尊君之说排逐贤相榛塞正途上下之情日益隔絶故公言及之对毕求去坚确除显谟阁直学士知婺州朝辞又奏陛下日宴坐朝躬亲听断不为不勤矣然犹虑仅能趋办目前未必及于幽远治道多端未可谓止于斯也陛下试于清燕之时披舆地图某为监司帅臣某为郡守某为将帅人之才不才政之治不治察其事实而赏罚随之此我孝宗圣训所谓朕日于天下游行一匝者惟陛下取以为法始公自永嘉趋召至是九年暂还里中展省先墓遇太夫人得疾公亦雅志闲退三奏乞祠提举太平兴国宫申命牧婺以缴奏寝御史又攻之夺其职久之乃复差知宁国府是日丁太夫人忧坐亲党累再夺职又逾年始复遂告老至于再许之除龙图阁直学士食兴国之禄前后凡七任书问未尝一入都门权臣于天下善类中怨公最深尝语人曰彭侍郎非有雅故见攻虽急不敢深怨楼公尝与共事一旦鄙我实不能堪羣奸窥知其意协力排根怨毒滋甚久而后稍悔悟旧于都亭驿中以所藏苏黄门答其伯祖忠彦辞嘉彦尚主诏草求公跋语公作诗曰今日犹存卯君笔向来谁造粉昆书又为言其所以然一日以示从班曰某与楼公本厚意若拳拳有寄声使通问者公不为动盗权益甚晦迹愈深亲故间以利害怵公请効持书之役公指席间曰宁死于此此志不可移也时亷耻道丧阿尊事贵者无日不数于权奸之门甚者召自外来未及对而先谒之公谓某曰绍兴间从臣有初入都门者秦丞相使人讽之来见答曰岂有人臣未见天子而先谒宰相者乎当时士大夫犹能守正不为权贵屈今此风衰矣太息久之公之官永嘉也闻寺正薛公季宣深于兵略屡请问焉乃知兵者古人之常若乐舞行缀之类皆兵法也每言儒不知兵无以应猝惟讲之有素则缓急可用然自随仲舅尚书汪公大猷使燕见所历险要之地皆为金据知深入之难故初被召虽尝进恢复之说及闻权臣妄开边隙则蹙额曰南渡今八十年州县积贮惟有虚名阃外御敌委之债帅而欲疲民以逞深恐非徒无益至逆曦之变则又曰三世为将道家所忌负恩狂僭必无与者既而皆如其言公之识虑可谓明且远矣闲适既久徳望益尊天子更新大化招延旧徳起公于既老除翰林学士固辞不许进对首言天道好生恶杀本朝以不杀为家法而金嗜杀犹故其将孰佑乎拥兵南来不能大入皆由不嗜杀人积累忠厚天实相之也次陈十余年来无复公道纪纲隳废贿赂公行仕者朘削民财以奉权臣则美官可翘足而待兵官克剥士卒以媚权臣则将帅可计日而取民力益竭军政大坏今籍其家资数累巨万皆出于鞭棰膏血之余陛下纵未能捐以与民亦宜救其倒垂之急会计凡目以补经费少纾州县之督趣则吾民受赐矣上倾听之迁吏部尚书兼翰林学士兼侍读顷之兼修国史实録院修撰时和好未定公数预集议屡言关隘最不可失奉使王柟再行蜀帅收复关外四州敌情寖屈于是就和金尝指公及林正惠公姓名问柟为谁答云旧为从臣自侂胄擅朝两人絶不交通故更化之始皆召归尔金惊叹良久知嘉定元年贡举既奏名摭对策中有益于时者为一编以进赵丞相之子崇宪奏雪其父寃朝廷令两省史官看详公与今吏部尚书汪公逵等言绍熙之末宰执惟乞建储孝宗升遐留正引疾而去人情汹汹汝愚始决大计翼戴圣明正位宸极天地宗庙实临之横遭谗诬卒以贬死十余年间是非贸乱赏罚倒置权臣既诛汝愚诸子始敢有请今当亟与辩明立碑赐额等事次第而举检会章奏诬以叛逆者泯絶其迹正赵师召乞斩汝愚之罪重蔡琏漏泄几事之责毁龚颐正所著续稽古録板皆所以昭雪故相之辜也从之除端明殿学士签书枢宻院事兼太子宾客公耆徳宿望二三大臣待之加敬倚以为助公亦输写肝膈无纤芥嫌疑之迹庙堂之上以是协和股肱明主羽翼储贰两宫无间言进同知枢宻院事参知政事公之伯父故扬州太守璹为于潜令时图耕织之劳因事为诗尝以进御公重绘二图仍书旧诗而跋其后献之东宫请时时省阅知民事之艰难太子敛袵听受且致谢焉公宿昔诵顾恺之之言曰命有定分非智力所移惟应恭己守道信天任运而闇者不达妄意侥幸徒伤雅道无关得丧每以此语为持循之要掖垣琐闼风节凛然所养者固矣洎为执政不忘斯言终身途辙有一无二遵乎正道而已行险诡遇而他岐是适公所不为也其言曰古人所谓三公三孤者取其至公无私故谓之公孤立无党故谓之孤既名其官可无其实哉日思东归屡有陈控上曰卿忠直正頼辅佐又曰忠实老成东宫亦固留之或问公何去之果公曰昔人所以不安其位者有数端焉人主之眷已衰同列之隙已成在下者轧已不乐者见攻遂不得已而去今皆无之顾老躯不堪勉强尔南郊侍祠驰驱得疾予告者三求去不已除资政殿学士知太平州辞进大学士提举万寿观居从其便赐以器币香茗东宫再有颁丞相及两执政送之江亭握手欷歔殆不忍别既还乡乞休致愈力转两官致仕命下而公薨实嘉定六年四月己丑享年七十有七积阶至金紫光禄大夫爵至奉化郡公食邑至五千二百户真食千二百戸遗奏闻天子震悼赠少师辍视朝一日赙白金五百两帛五百疋官其后如格越数月东宫读唐鉴终篇第赏官属念公旧僚赐银若绢皆再百焉娶王氏工部尚书俣之孙女徳性寛平晓习书史有中原故家之风封太原郡夫人子男四人淳承议郎行籍田令蒙幼亡潚奉议郎新通判临安府治承奉郎监西京中岳庙女二人长适迪功郎监中岳庙王棐次适从政郎郑圭皆以公大礼恩封孺人孙男七人杓从政郎杞承务郎栝登仕郎枎机栘礽孙女一人曽孙男一人十月有旨以杓为添差沿海制置司凖备差遣俾护公葬七年二月辛酉诸孤奉公之柩葬于鄞县通远乡四明山报忠福善寺左马鞍褭之原公资禀髙明风仪峻整颀然如长松巨柏立乎羣木之表接对宾客语音琅琅听者忘倦而事亲笃孝下气怡声承颜顺志躬执鄙事有所教饬一言一句服膺不忘倅台之日兖公以议幕沿檄公以行县会于天台奉二老山行览观竒趣舂容累日鴈荡山秀絶闻天下之官永嘉侍太夫人游焉又修行春赏柑故事安舆所至旌纛前列公从其后太夫人年登耋耄奉承惟谨宛陵之命或谓公姑受诸公曰亲老矣跬步不敢离虽展墓不越三宿礼九十者其家不从政可远役乎色养无违慈颜悦豫至年九十五乃终公忠孝感神有相之者矣家素清贫重以建炎之祸先庐故物一簪不留兖公依外舅少师江公以居辛苦值立不坠先绪宦游既久生理尚窄朴素如寒士诸子无复豪习公从师里校至无盖以障雨敝衣粝食仅免寒饥以此益自磨厉日充日长器业宏伟为时名臣仲兄大理丞锡出守严陵迎二亲就养数月而兖公薨护丧以归十月三旬而寺丞卒适岁大祲阖门百口外而襄奉内而伏腊多方经营仅无阙事明年毕寺丞之葬弟有孤女悉力嫁之皆身任其责斯已艰矣后虽通显自奉甚薄食饭不过适口服用仅足而止奉祠家居日虞不给夫人撙节用度纤微必计始有余米罢祠之后赖以相续及再得祠而米适尽矣平生静专琐琐尘务不经于心惟酷嗜书潜心经学旁贯史传以及诸子百家之书前言往行博采兼取森如武库曽侍郎逮尝问雨必以夜所出公曰此盐鐡论中语曽喜报其兄大理卿逢曰吾兄弟往来于怀者今豁然矣崔府君庙食甚盛而逸名氏多以为汉之子玉或曰此魏之伯深尔及公奉诏作显应观碑推寻其实始知其为唐之贤令山经地志星纬律歴之学皆欲得其门户研精字书偏旁点画纤悉无差世所承用而于义未安者亦必辩正之谓字者朋友所以表其徳不当自言侄者对姑立称不当以为兄弟之子甲子所以系日非纪年也不若直书其年正寝为今听事非寝室也不当于此书卒及其它精审皆如是属辞叙事以意为主不事雕镌自然工致旧有诗声晚造平淡而中有山髙水深之趣以铭墓为请者与之不靳英辞妙语散落人间殆如唐人所谓碑版照四裔者而属槀之初后生小子輙指其瑕欣然改定曽不自知其名位之崇徳齿之尊也惧儒学之不续勉励诸子俾世其家频举谢太傅自教儿之语自正议先生与太师相继登第太师之子宗博及楚公复继之鄂州史君锷临安教授鈜皆公之从兄也为同年进士而公及从弟镛从子汶淮后先相望皆预是选一门决科之盛至如此淳三预荐书与二弟俱嗜学杓亦偕漕计骎骎乎跻登显要矣然公所谓世其家者讵止于此榜书斋以攻愧曰人患不知其过知之而不能改是无勇也自号为攻愧主人小有过差不敢自恕期至于无愧之可攻铭诸座右曰逆境进徳顺境误人其子随牒州县以诗送之于淳则曰知行勤所职通塞听何如于潚则曰不应频来往恃有檄可沿皆所以勉其进修也慕杜正献公范忠宣公之为人丰清敏公乡之先达也赋荷花诗有人心正畏暑水面独摇风之句蔡元长见之曰此人岂肯受我笼络公心敬之以为标的能言其贤徳甚详淳煕中有以刚直自名致位显荣者宻察其言规切上躬一语不及公无取焉观其所称慕及其所不与者足以知其心矣荐士于朝必以公议所与今将作监杨公简故知濠州刘仲光度支郎官郑笔之宗正丞李兼之流世皆贤之下至于片言可録小善可书者亦称道不置仁于宗族同气加厚欢焉无间三弟一兄子皆奏以官故吏部侍郎莫公叔光中书舎人陈公傅良与公所师屯田郑公皆潜藩旧学也莫郑二公不得亲见龙飞之盛陈公虽幸见之一斥而竟不复公前后力为上言之莫公遂被追荣之恩陈郑二子亦拜君命公于师资甚笃故所以劝导明主者亦出于此李先生公童幼时所受业尔人所易忘念其子仁常赈恤之终身韦布场屋之交穷达不侔宾接如旧剧谈乐饮客至未尝托故曰彼或有求从违在我乌得不见告急者与书庻或周之虽馈之薄不疑轻己以故人亦不厌乳母赵氏去而不知所在博访得之年垂七十矣携以之官率其妇子敬待以礼其笃厚类如此公生长外氏外祖少师及越国王夫人抚之教之与诸孙等公事之如大父母诸舅如诸父尚书舅长于政事公屡请问以居官治民之要启告甚悉且曰子以辞华知名若外庸奏最斯通才矣后闻其为政可纪甚喜及列于朝数进谠言又益喜尚书谪居康庐或劝之贻书近习求为己援卒不屈公亦不降志于权奸舅甥风操若是相类耶公以辞学士奉祠而尚书及从母之子中书舍人陈公居仁亦然乡人遂有一舅二甥三学士之语莫不荣之四明他山源泉注于城中汇而为湖旧有十洲三岛之胜最南一洲宻迩故庐楚公之守乡郡也筑锦照堂怀绶轩刻佑陵御制其上中毁于兵旧观芜没隆兴初郡复新之更名竹州久而寖坏于是上从其请以私钱自葺之求奎画锦照及东宫书怀缓以为赐煌煌乎有光于初矣藏书既富欲别贮之营度累岁执政之次年东楼始成有登临之快丛古今羣书其上而累竒石于前崭然有二十四峯之状又取楚公登封令时所藏嵩岳图石刻列屏其下仍以仰嵩旧名名之雅好琴奕达其妙趣得闲之后方将携以自随往来于锦照东楼之间极燕衎之适以遂其初志而病尼之矣归舟中观书不辍弟镛以词来贺援笔赓之雅丽如平日又赋鉴湖二诗其始归也卧于别榻旬余而更得其正而终焉怡然不乱遗稾皆藏于家方将编次成集葬有期诸孤以当世知公莫祥于某属状其行某诚鄙陋然我髙祖父光禄公实师事正议先生源流相续以至于今公又不以众人遇我嘉泰开禧间从公于寂寞之滨数以安于命义保全名节之语勉我斯意厚矣一日语及吾道一以贯之某叩其旨见告以会归于一之说某曰此乃吾以一道贯之非吾道一以贯之也夫道未尝不贯公闻之矍然已而称善再三契合如此何敢忘诸庸敬述其梗槩上之太史氏以备采择辞虽不工庻几乎古良史不虚美之意云 
