<!-- { "loadSidebar": true } -->
    敕季安：省所奏当道行营兵马今月十七日已收枣强县，其贼弃城夜走者，具悉。卿输忠报国，嫉恶忘家，遣无敌之师，伐不袭之寇，军声远届，先路以风行，逆党潜知，弃城而宵遁，已收县邑，益振兵威。此皆卿训练所加，指麾有素，永言明效，实属深怀。固可乘势应机，逐便进讨。以卿忠荩，当副朕心。
    ○与希朝诏
    敕希朝：张嘉和至，省所奏，前月二十六日破逆贼河湟镇六千馀人，具悉。卿亲领统师，誓诛逆党，张军心以吞敌，奋士力而指踪，潜戒偏裨，先攻险阻，伐谋而事有成算，克日而动不愆期，果败凶徒，遂据要地。况杀伤既重，收获颇多，益壮军威，可夺虏气。伫闻扫荡，以慰衷怀。
    ○与从史诏
    敕从史：曹公至，省所奏今月三日柏乡县南破贼众约三万人，并擒斩首级，收获器械及马等；又奏当军所伤士马数，并量事优┰事宜，具悉。卿外扬武略，内竭忠谋，率有名之师，深入其阻，遇无状之寇，大挫其锋，兵刃屡加，捷书频至，杀伤数广，绩效居多。非卿悉力摧凶，誓心报国，则何能指麾之下，动必成功，表奏之间，事皆审实。既光重委，益副深怀，嘉叹再三，不忘寤寐。所奏承璀出军合阵，并续发露布事宜，具委所陈，想当知悉。
    ○与季安诏
    敕季安：许峰至，省所奏，具悉。卿勋亲重德，台辅元臣，竭诚信以戴君，宏识度而体国，谋能竭虑，言必尽忠，周览表章，益增寤叹。吴少阳自参军务，颇效恭勤，岂待奏陈，已有处分，想宜知悉。
    ○与昭义军将士诏
    敕昭义军节度下将士等：卿等当军将士，与诸道不同，自经艰难，多易将帅，而忠顺之节，未尝有亏。朕每思之，无时暂忘。卢从史为卿主将，作朕藩臣，权位尊崇，恩宠优厚，而乃外示恭顺，内怀奸邪，刻削军中，暴殄境内。朕以君臣之道，未忍发明，为之含容，颇有年月。近又苟求起复，请讨恒州，与贼通谋，为国生患，自领士马，久屯行营，收当军赏设之资，加本道刍粟之估，不为公用，尽入私家。此则主将之恩，於卿何有；臣子之分，负朕日深。卿等辨邪正之两端，识逆顺之大义，抱忠勇者耻居其下，守名节者愤发於中，失三军之心已闻大去，犯众人之怒果见不容。远察事宜，备知诚款，兴言嘉叹，至於再三。其当军将士等赏设，已有处分。上自将校，下及士卒，各励尔志，再思朕言。卿等承前以来，常保忠贞之节，自今以後，永为心腹之军，宜念始终，副兹瞩望。故令宣慰，宜并悉之。夏热，卿等各得平安好，遣书指不多及。
    ○与承璀诏
    敕承璀：卿总领禁军，控临戎境，见敌每张其勇敢，因事益表其忠勤，言念在怀，发於寤叹。昭义军将士等去邪远恶，仗义保忠，统其成师，宜得良帅。孟元阳夙怀武毅，累著功庸，威名甚彰，人望所属。以之为帅，必惬军情，以之讨贼，必有勋绩。今授元阳检校尚书右仆射充昭义军节度等使。未到行营间，其昭义军卿宜切加宣抚，务使安宁。乌重允职在偏裨，保於忠正，宜从奖擢，以表殊恩，今授乌重允河阳节度使兼御顺史大夫。卿亦宜谕此恩意，令知朕心。兼恐河阳无人，速宜进发，想当知悉。
    ○与元阳诏
    敕元阳：泽潞全军，方讨恒冀。卢从史亏失大节，包藏二心，奸迹邪谋，日已自露，军情物议，俱所不容，寻追赴朝，今已在道。朕以昭义将士，忠顺成风，况在行营，久勤戎事，今欲使其战者奋发，居者悦安，共成大功，必在良帅。以卿有氵殿水之勋效，有河阳之政令，思之甚熟，无以易卿，宜领重藩，仍迁宗秩。今授卿检校尚书右仆射充泽潞节度等使，并赐旌节告身等往。卿宜速发，先到潞府上讫，便赴行营，慰安军心，宣谕朕意。乌重允徇忠守节，宜加奖用，今便授重允河阳节度使兼御史大夫，想宜知悉。
    ○与昭义军将士诏
    敕诏义军节度下将士等：卿等久在行营，乍无主将，而士旅辑睦，军垒安宁，足彰守正之心，尤见尽忠之节，以此叹瞩，劳於寝兴。孟元阳是朕信臣，为国良将，威略可以摄凶孽，慈和可以牧师人，累著忠勤，克谐朕命，为其主帅，必副群情。况卿等同嫉奸邪，久困贪暴，宜以仁贤之帅，抚卿忠义之军，靖思元阳，无出其右。今授元阳检校尚书右仆射，充卿等当道节度使。勉同王事，以慰朕怀。乌重允特效忠诚，深宜奖擢，今便授河阳节度使兼御史大夫。故令宣慰，并宜知悉。
    ○与师道诏
    敕师道：林英至，省民陈奏，并进王承与卿书者，具悉。王承宗童无知，凶嚣有素，虽藉祖父之宠，曾微分寸之劳，但以武俊勋在册书，姻连戚属，朕独排群议，特降殊私，未卒父丧，使承祖业，即加新命，仍抚旧封。则朕於承宗，恩亦至矣！而为陈诚款，欺诳使臣，假托军情，拒违诏命，则承宗於朕，罪莫大焉。悖理乱心，暴於天下，此乃承宗千国家之纪，非朕忘武俊之功。遂至用师，盖非获已，仍开生路，许以自新。而枭音不悛，鸱张益炽，人情共弃，国典不容，在於朕心，安敢轻舍。卿既膺注意，义感酬恩，所献表章，具已详览，虑深远计，词切谠言，在忠谋而则然，於事体而未可，诚嘉勤志，难允恳怀。今诸道将帅，亲领士马，深入寇境，频奏捷书，四面合围，一心旅进，穷迫已甚，覆灭非遥。况卿同遣司徒，已收县邑，冀清氛孽，伫建功名，勉於令图，副此瞩望。
    ○与师道诏
    敕师道：任文质至，省表具悉。卢从史顷者请率全师，誓清妖孽，推诚待物，许之不疑。而背恩於上，结怨於下，邪谋贰志，日以彰闻，亏大节而自绝於君，积群怒而不容於众。因以邀命，幸而脱身，屈法申恩，已有处分。昨者诏旨已明示卿，卿体国为心，事君尽力，固宜有闻必荐，有见必陈，竭其忠谅之诚，济其献替之美。省阅章奏，嘉叹良多。
    ○与执恭诏
    敕执恭：王克谨至，省所奏今月八日进收平昌县，已令镇守，并奏刘济欲与卿约义事者，具悉。卿奉辞伐罪，仗节启行，指顾偏裨，收复城邑，已令镇备，兼务缉绥，威惠之方既明，吊伐之义斯在，永言倚任，弥注衷情。刘济将相大臣，与卿先父同列，欲求契约，固合允从，岂惟继好私情，亦足叶心王事。载省来奏，深鉴乃诚，至於寝兴，不忘嘉瞩。
    ○与承宗诏
    敕承宗：顷者卢从史包藏奸诈，矫示公忠，下诬物情，上惑朝听，使卿陷於违命，使朕至於用兵，交乱君臣，罪有所在。今从史已正刑典，远弃州，构乱者既就屏除，诱陷者自宜明白。况卿代连姻戚，朕岂不思，祖有功劳，朕岂不念？事不得已，势至如斯，弃绝以来，常怀悯恻。卿今既陈章疏，恳献衷诚，请进官员，愿修贡赋，誓心以纳款，归罪而责躬，情可哀怜，法存开释。朕托於人上，及兹六载，体天地含宏之德，厚君臣终始之恩，常以人安为心，岂欲物失其所，今所以开独见之路，降非常之恩，卿及将士等，已具制书，并从洗涤。卿仍复旧官爵，便充恒、冀、深、赵、德、棣等州节度观察等使，并赐旌节告身等往。爵土仍旧，君臣如初，想卿中怀，当自知感。所宜追补前悔，勉勤後图，夙夜思之，永副朕意，想当知悉。
    ○与吉甫诏
    敕吉甫：韩用政至，省所奏陈谢具悉。卿忠贞立身，文武为德，志惟经国，谋不忘君，才可以雄镇方隅，故委之外阃，智可以密参帷幄，故任以中枢，而能一其衷心，再有冲让。虽劳谦弥切，每陈丹府之诚，而忧寄方深，难辍紫垣之务，勉谕已伸於前诏，忠勤载露於来章。今征讨已停，方隅稍泰，克清之日，虽则不遥，难夺之心，亦宜且抑。重此宣慰，当体朕怀，是推至公，烦有陈谢。
    ○与刘济诏
    敕刘济：省所谢男绍及孙景震等授官，并谢赐器仗弓甲刀斧等者，具悉。卿文武全才，将相重任，本於忠谅，成此勋劳，尚德尊贤，位已极於台辅，念功懋赏，宠宜及於子孙，时论允归，朝章斯举。至於出兹戎器，赐我元臣，但可以申朕恩私，未足以表卿功绩。载览来表，备见乃诚，并此谢陈，益嘉勤荩。
    ○与郑诏
    敕郑：省所奏邕管黄少卿及子弟等事宜，具悉。卿望重中朝，寄深南服，誓敷惠政，伫化远人，言念忠勤，不忘监寤。山洞夷落，易扰难安，比来抚之，未及其道。览卿所奏，颇合其宜，岁时之间，当革前弊。勉於招谕，以副朕心。
    ○与刘总诏
    敕刘总：卿业继将门，才兼武略，累临军郡，悉著良能。袭以弓裘，宜加旌钺，仍举夺情之典，以昭延赏之恩。今授卿起复云麾将军检校工部尚书充范阳节度等使，并赐旌节官告往，想宜知悉。
    ○与茂昭诏
    敕茂昭：王日兴至，省表陈让检校太尉者，具悉。卿文武大僚，勋戚重望，累展朝宗之礼，足表恭敬之心，况多战伐立功，弥彰勤荩，言念及此，每用嘉焉。宜加宠荣，已降新命，何至谦让，仍辞旧官。眷倚之怀，并具前诏，想宜知悉。
    ○与刘总诏
    敕刘总：康志安至，省所奏陈，具悉。卿之先父，为朕元臣，大节殊功，没而不朽，宜加恩礼，俾洽哀荣，故命宰臣，为之撰录。卿义深报国，孝重承家，既感显亲之恩，愿竭戴君之节，远有奏谢，益用嘉之，想宜知悉。
    ○与房式诏
    敕房式：卿以良才，尹兹东洛，公忠无怠，声绩有闻，嘉叹之深，宁忘寤寐。宣城重寄，深在得人，藉卿政能，往就绥抚。今授卿宣州刺史兼御史中丞充宣歙等州都团练观察处等使，并赐告身往。卿宜便起赴本道，勉修所任，以称朕怀，想当知悉。
    ○与卢恒卿诏
    敕卢恒卿：累登朝序，皆著公方，自领藩条，益彰理行，恪恭而奉上，勤俭以牧人，不加宠荣，何劝来者。朕以擢管漕运，军国所资，其务甚殷，所寄尤重，以卿有忠劳之前效，干济之长才，常简朕心，宜授此职。今除卿尚书刑部侍郎充诸道盐铁转运使，并赐告身往，宜即赴阙庭，想当知悉。
    ○与薛萃诏
    敕薛萃：杨君靖至，省所陈谢，具悉。卿勤王之节，徇公灭私，事主之诚，移忠资孝，苟非褒赠，何以显扬。且清白之风，既自家而刑国，则宠旌之泽，宜因叶以流根。式遵追远之经，用表教忠之训，是为礼典，烦致谢章。
    ○与严砺诏
