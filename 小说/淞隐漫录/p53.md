<!-- { "loadSidebar": true } -->
　　一日，适值上巳，士女踏青城外。西关有摩尼寺者，相传即六朝时之袄庙。中殿两旁佛像庄严，金碧辉耀，居中一像，丈六金身，手捧日轮，识者谓此即摩醯首罗也。后殿常键闭，不许游人入览。生与主持相稔，必欲瞻仰。主持乃遣一小沙弥潜引之入，则其中花树缤纷，珠光璀璨，光怪际离，不可逼视。所塑男女诸像，皓体毕呈，一丝不挂，或坐或立，或起或卧，或作交构状，诸态悉备。殿角有日光斜射。生即以照像法印一图携归。展阅，佛像本百尊，悉裸无衣，而中忽有一女子，靓妆高髻，皓齿明眸，微转秋波，拈巾欲笑，观其媚态，真个令人魂销。生讶当时殿中并无是人，何得留此艳影？辗转思维，终成疑窦。甚爱女貌之美，把玩不忍释手，另以大镜专印女像，放之使巨，眉目明晰，愈增媚。生意必此天仙化人游戏红尘，觅之凡间，断无此丽品也。由此怀思綦切，渐患小病，饮食锐减。诸友劝生往游苏杭，涉历名胜，藉豁襟抱，各以游资相赠，约得百馀金。生曰：“亦足以豪矣。”

　　束装就道，并拟北上京师，观光应试，遂附轮舶，自浔阳达金陵，小憩秦淮水榭，日往来于利涉桥左右，徘徊眺望，聊作消遣。忽有舟子遽以红柬呈生曰：“蔚山庄主人特请赴宴，刺舟来迎。”生视所筵诸客，无一识者，而己名居然首列；意欲却之，而舟子邀致情殊殷勤，漫与登舟，解维即发。逶迤曲折，路若甚远，云影波光，荻花枫叶，风景殊可人意。久之，从芦苇中行，甫过石桥，即有圜洞一，上有横额颜曰“蔚山庄”。方入，即有石峰，如屏屹峙，当其前，峰回路转，顿觉别有天地。丛竹深林，杂花细草，境地幽寂异常。生不禁击楫称快。行里许，河面愈阔，烟水苍茫，几无涯际。遥望有屋巍然，轮奂华丽，循河数转，已至门前，有桥有亭，境极开广。

　　甫登岸，舟子持柬入，即有长鬣奴出而相迓。生至庭际，拾级升阶。顾堂上阒无一人，因问主人安在。则有两女婢自屏后出，曰：“主人命邀贵客入内相见。”凡历门闼数重，乃登一楼，楼之左偏榜曰“白菡红鸳阁”。绣帘乍启，则见一女子斜倚胡床，正翻画册。生为却步，辞曰：“此主人闺阁，何敢妄进。”婢曰：“此正蔚庄主人。特设盛筵，招君小饮，君其勿辞。”生入，向女长揖，女亦敛答拜。生视女，似曾相识，恍若久别重逢者，特不忆从何处见之。生询女姓名。女曰：“妾姓孙，字韵卿，一字蓉宝。少居鹿城，前岁始来白下。以君有夙缘，故特招致。君尚记在摩尼庙中相会乎？”生恍然忆及前事，疑为神女，肃然庄坐。女笑曰：“君抑何前倨而后恭也？妾亦人耳，少习隐形术，兼擅五遁，妾能见人而人不能见妾。妾学之无他，藉避兵灾。君亦欲以此作缓急需乎？愿以相授。”生唯唯。女乃进内取书。生偷视几上画册，题其眉曰《百美图》，以女像弁首，即生以西法印出者也。自六十名以下，区为沪、吴、金、扬四等，则皆时下名妓。然约略相识者，惟沪上十人，似分左右两班：左班以陆月舫为冠，其次则为吕翠兰、张善贞、吴新卿、吴慧珍；右班以王莲舫为首，其次则为王佩兰、马双珠、顾兰荪、黄幼娟。每人各缀以评语，有若申江花榜。生甫欲翻阅，而女已出，即向生手夺去曰：“此中有秘密佛授欢喜缘，惟个中人得聆旨趣，不与他人见也。”因谓生曰：“妾久思一见君，以踪迹云萍，末由相聚。此间为妾别墅，绝无外人来，君请居此，少息尘氛。君非功名中人，又何必入都，徒劳仆仆哉？可作一书以复戚串，托辞养疴，小驻金陵；驺从可先发，毋致乡闾悬望也。妾愿以终身相托，虽在羁旅，不至寂寞。惟邂逅相逢，即订永好，恐为君所蒲视耳。”生骤聆斯语，如膺九锡，即解襟上玉鸳鸯授女，曰：“以此为定。若得结丝萝，谐鱼水，定当没齿不二，无烦作卓女《白头吟》也。”女嫣然一笑，探怀取明珠一颗赠之，曰：“此珠能消墨迹。凡入场书字或讹，摩之立去。翰墨场中至宝也，君其什袭珍藏，他日自有用处。”遂命设席楼下，水陆错陈，珍馔络绎，皆目所未睹，口不能名；酒尤甘芳沁肺腑。女曰：“默饮不能尽欢，可呼桃枝、柳枝来同歌一曲，聊以侑觞。”须臾，两雏鬟至，姿容妍丽，丰韵娉婷，洵可人也。各抱琵琶，拨弦发声，脆如裂帛。两鬟问答之时，口吻尤觉逼肖，生亟赞其妙，注目视之。女指之谓生曰：“即以赠君作媵，何如？”酒阑漏永，偕女归房，燕婉之乐，有可知也。女固识字工书，尤善六法。每至花晨月夕，几净窗明，或觅句联吟，或展图作画，生为之研螺调黛，闺闱乐事，固有甚于画眉者。

　　如是者有年。生与女日在园中游历，从未一履阈外。即泛画舸，荡兰桨，采莲花，摘菱芡，亦总不出方塘曲沼之间。女亦绝无一姊妹往来问讯者，生甚奇之。两雏鬟渐长，神采焕发。女为加笄，令生纳之为室，左拥右抱，甚相得也。然当春秋易序，风雨长宵，每不觉乡思萦怀，心绪恶劣，意欲暂别言旋，拟商之女，顾未出诸口而女已知之，曰：“君欲回家，此其时矣。特重见未知何日耳。”生曰：“一去即来，不过旬月之别耳。卿何作是言，诚所不解。”女微笑不答，呼婢取时宪书来，曰：“今夕河魁不在房，明晨为黄道吉日，即送君行。”命厨娘整备饯别筵，勿咄嗟猝办，致味不适于口。是宵情话缠绵，竟夜弗寐，女泪珠下堕，枕函为湿。

　　早起，有鸦鸣桑树巅，凡三鸣，鼓翼向西去。女为袖占一课，谓生曰：“君归，有大族女嫁君，始和而终乖，盖南蛮舌之音，其机已兆。君此后入坦途，生平凡事遂意，独此段姻缘，不得不呼缺陷。虽然，施之于前时，受之于后日，报复之加，几于十倍，须一忍字，即是忏悔。尚慎旃哉，勿自贻戚。”俄婢来言，已设席于绿萼梅轩畔。生视其陈设，较初次尤丰。生与女对坐，两妾旁侍，仍拨琵琶歌前曲，特其音凄戾，繁弦促节，感入心脾，生为之泣数行下。女以碧玉斟红醪，色若琥珀，曰：“饮之可安抵故乡矣。”生一举已罄，顿觉倦甚，隐几而卧。及醒，已在斋中。询之家人，离乡已四载矣。曾遇盗劫，以智免。或曰即隐形术也。后以与妻屡占脱辐，负气入山，不知所终。

　　卷　　八

　　海底奇境

　　聂瑞图，字硕士，一曰祥生，上元诸生也。聂素称金陵巨族，至生尤豪富，几于田连阡陌。生不工会计，一切悉委之于人，读书作文之外，了不问家人生产。耳甚聪，能闻数十里外哄斗声，人因呼为“三耳秀才”。生平喜讲求经济，而尤留心于治河。凡古今水利诸书，阅之殆遍。笑曰：“此皆非因时制宜之术也。治河宜顺其性，导之北流，又宜多浚支流，以分杀其势。今北方井田既废，沟洫不行，水无所蓄，坐令膏腴之壤，置为旷土，甚可惜也。方今东省水发，多成泽国，民叹其鱼，当轴者徒事赈恤，而不知以工代赈之法。与其筑堤，不若开河，要使东北数省环绕潆洄，无非河之支流，以渐复古昔沟洫之旧，然后以次教以耕植，俾北民足以自食其力。今日既行海运，势甚便捷，河运可不必复。如虞后患，则莫如自筑铁路。”生之持论如此。而人多笑之。

　　生胸襟旷远，时思作汗漫游。时国家方重外交，皇华之选，络绎于道。有某星使持节出洋，生以策往干之。星使虽侧席延见，但以温语遣之而已。生曰：“我所以见之者，冀附骥以行耳。彼徙以虚礼是縻，置而弗用，我岂不能自往哉？”立登邮舶遄征，囊资充裕，行李赫，见者疑为显要，所至各处，无不倒屣出迓，逢迎恐后。所携舌人四：一英，一法，一俄，一日，以是应对周旋，毫无窒碍。每遇地方官延往宴会，辄有赠遗，尽皆珍异，西国妇女所罕见也，因之酒食征逐，殆无虚日。生性既风流，貌尤倜偿。游屐所临，辄先一日刊诸日报，往往阖境出观，道旁摘帽致敬者，亘数里，星使无其荣也。欧洲十数国，游历几周，瑞国地虽蕞尔，水秀山明，尤所心赏。瑞书塾肄业女子曰兰娜者，美丽甲泰西，聪慧异常。一见生，惘然如旧相识，邀至其家。女固素封，所有中国之绮罗物玩无不备。询其由来，乃法废后内府之所藏也，法后出奔，多寄储其舍，后以具价得之。生见之，倍加赞叹。女择其中尤宝贵者数种以贻生，生谦不敢受，曰：“此天上珍奇也。偶尔相逢，讵敢膺此非分？”女曰：“非此之谓也。以遇言，则萍蓬异地；以情言，则金玉同心。区区微物，又何足辱齿芬？”强纳之于生袖。

　　生居浃旬，别女登车，拟乘巨舶从伦敦至纽约。方渡太平洋，忽尔风浪陡作，排山岳，奔雷电，不足以喻其险也。生强登舵楼，举首一望，则银涛万丈，高涌舶旁，势若挟舟而飞，不意丰隆猝过，遽卷生入海中。于时舟师舵工欲施救援，莫能为力，惟有望洋惊惋而已。

　　生但觉一时眩晕欲绝，少苏，启目视之，山青水碧，别一世界，绝不知身在海中也。方讶适在海舶，顷何至此，岂出自梦幻哉？举足行三四里，但觉鸟语花香，奇葩瑶草，疑非尘境。时腹中稍饥，仰首见枝头桃实累累，红晕欲滴，摘食二三枚，顿觉果然；桃味芳馨甘美，沁入肺腑，生平所未尝也。生偶见溪涧之旁有细草一丛，嫩叶柔条，绿色可爱，举手拔之即起，嗅之，其香参鼻观，根柢有圆粒若蒜头，去其外皮，内白若雪，食之殊甘，顷刻间陡觉精神焕发。生知非凡草，拔取十余株，裹之以巾。

