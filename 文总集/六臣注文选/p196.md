<!-- { "loadSidebar": true } -->
　　钦定四库全书
　　文选巻二十八
　　梁　昭　明　太　子　萧　统　编
　　唐李善吕延济刘良张铣吕向李周翰注
　　乐府下
　　乐府诗十七首
　　猛虎行【杂言　善曰杂言古猛虎行曰饥不从猛虎食暮不从野雀栖野雀安无巢游子为谁骄　铣曰古猛虎行云饥不从猛虎食但取发首为名不必以篇中意义他皆类此观其大体是劝人抗其志节义不苟容】
　　陆士衡
　　渇不饮盗泉水热不息恶木隂恶木岂无枝志士多苦心【善曰尸子曰孔子至于胜母暮矣而不宿过于盗泉渇矣而不饮恶其名也江邃文释云管子曰夫士怀耿介之心不防恶木之枝恶木尚能耻之况与恶人同处今检管子近亡数篇恐是亡篇之内而邃见之论语曰志士仁人古诗曰晨风怀苦心】整驾肃时命杖防将逺寻【善曰思赋曰爰整驾而亟行时君之命也杜预左氏传注曰防马檛也广雅曰将欲也　翰曰整其车驾肃敬时君之命执鞭以将逺适焉】饥食猛虎窟寒栖野雀林【济曰言路多彊暴奸邪之人】日归功未建时徃嵗载隂【善曰日而逸切言日以屡归而功未立陆贾新语曰以义建功神农本草曰秋冬为隂　铣曰由此使日屡西归嵗时载暮功名不能立矣嵗隂犹嵗暮也】崇云临岸骇鸣条随风吟【善曰尔雅曰崇髙也广雅曰骇起也桓子新论雍门周曰秋风鸣条则伤心矣　铣曰崇髙骇惊也】静言幽谷底长啸髙山岑【善曰毛诗曰静言思之又曰出自幽谷楚辞曰临深水而长啸尔雅曰山小而髙曰岑　向曰经过山谷之间而静思长啸】急无懦响亮节难为音【善曰侯璞筝赋曰急促柱变调改曲贾逵国语注曰懦下也尔雅曰亮信也谓有贞信之节言必慷慨故曰难也　翰曰急则调髙故无懦弱之响贞亮之节亦难拟其徳音】人生诚未易曷云开此衿【五臣作襟　善曰言人生既多难苦诚为未易何为开此行役之衿乎王仲宣赠蔡子笃诗曰人生实难　济曰涉于世路诚为至难何为开此逺役之心】眷我耿介怀俯仰愧古今【善曰夫蕴耿介之怀者髙蹈风尘之表今乃愧不随慕先圣之遗教苍颉篇曰怀抱也　良曰眷此正直之怀而不得施展故愧于古今之人】
　　君子行【五言　善曰古君子行曰君子防未然不处嫌疑问　翰曰前有此篇其意略相类】
　　天道夷且简人道崄【五臣作险】而难【善曰庄子曰有天道有人道无为而尊者天道也有为而累者人道也孔安国尚书传曰夷平也又曰简畧也　向曰夷平简易也天道无私故平易人道多僻故险难】休咎相乗蹑翻覆若波澜【善曰尚书有休征咎征杜预左氏传注曰乗登也广雅曰蹑履也　向曰休咎福祸也澜大波】去疾苦不逺疑似实生患【平声协韵善曰左氏传伍员曰树徳莫如滋去疾莫如尽贾逵国语注曰疾恶也吕氏春秋曰使人大迷惑者物之相】
　　【似者也人主之所患患石似玉者疑似之道不可不察也　翰曰言美恶相去不逺事有疑似则生祸患】近火固宜热履冰岂恶寒【善曰言当慎所习也论衡曰夫近水则寒近火则温逺之才防何则气之所加逺近有差也火位在南水位在北北边则寒南极则热毛诗曰如履薄冰　铣曰近冰火必罹寒热之患近谗佞则致祸难】掇蜂防天道拾尘惑孔顔【善同良注良曰尹吉甫前妻子伯竒后妻子伯封后妻欲其子为太子言于吉甫曰伯竒好妾若不信王上台观之后母取蜂除其毒而置于衣领之中使伯竒视而杀之吉甫使让伯竒使者见袖有死蜂以白吉甫吉甫使追之已投于河矣掇拾也父子之道天性之常由此而灭之吕氏春秋曰孔子穷于陈蔡之间七日不尝粒食顔囘得米而防之孔子望见囘攫其甑中饭而食之饭熟乃进于孔子孔子起曰今梦见先君食絜欲馈囘曰不可向者炱煤入甑中弃食不祥囘因攫而食之孔子叹曰所信者目所恃者心今心目不足信而恃矣弟子记之炱煤烟尘也因拾烟尘孔子顔囘于是疑惑】逐臣尚何有弃友焉足叹【善曰傅毅七激曰闇君逐臣顽父放子王逸楚辞序曰屈原放逐沅湘之间毛诗曰谷风序曰天下俗薄朋友道絶焉郑曰道絶者弃恩旧也　铣曰父子与顔孔灭天道犹生疑惑逐臣弃友比之何有可恨固不足叹也】福钟恒有兆祸集非无端【善曰言祸福之至皆有渐也枚叔上书曰福生有基祸生有胎傅子铭曰福生有兆祸来有端小雅曰钟聚也言无端绪也　向曰兆象也】天损未易辞人益犹可懽【五臣作欢　善曰言祸福之有端兆故天损之至非已所招故安之而未辞人益之来非已所求故受之可为懽也庄子孔子谓顔囘曰无受天损易无受人益难郭象曰无受天损易者唯安之故易也所在皆安不以损为损斯待天而不受其损也无受人益难者物之傥来不可禁御至人则同天下故天下乐推而不厌相与社而稷之斯无受人益之所以为难矣然文虽出彼而意防殊彼以荣辱同途故安之甚易此以吉凶异辙故辞之实难　翰曰天损之至非已所招故安之而不辞也人益之来非已所召故受之可为欢也】朗鉴岂逺假取之在倾冠【善曰荀悦申鉴曰侧弁垢顔不鉴于明镜矣抱朴子曰明镜举则倾冠见矣以其递相祖述故引之　济曰朗明鉴镜也言镜之明者岂逺假乎但取之见倾冠也今贤者岂外求乎但验之在祸福而已也】近情苦自信君子防未然【善曰言小人近情苦自信而遇祸君子逺虑防未然而防福列子萧叔曰皇子果于自信邓析子曰虑能防于未然　良曰浅近之情苦自信任是以遇祸君子之心防虑未然长以受福也】
　　从军行【五言　济曰苦天下征伐】
　　苦哉逺征人飘飘【五臣作飖】穷四遐南涉五岭巅北戍长城阿【善曰汉书曰秦北为长城之役南有五岭之戍史记曰始皇以谪遣戍谪罚狱吏不直者筑长城也　向曰飘飘逺行皃四遐四方也五岭长城皆地名陟升巅上戍守也】深【五臣作谿】谷邈【五臣作深】无底崇山郁嵯峨【善曰列子曰夏革曰渤海之东有大壑焉实惟无底之谷秦嘉诗曰岩石郁嵯峨　翰曰崇髙也嵯峨髙貌】奋臂攀乔木振迹【五臣作迹】涉流沙【善曰史记曰武臣曰陈王奋臂为天下唱始尚书曰导弱水入于流沙　济曰诗曰南冇乔木书曰西被流沙振举也】隆暑固已惨凉风严且苛夏条集【五臣作焦】鲜藻寒结冲波【善曰贾谊旱云赋曰隆暑盛其无聊説文曰惨毒也宋均春秋纬注曰苛者切也文子曰夏条可结毛诗曰诞寘之寒冰　良曰叠上文也隆暑夏条南方也凉风寒冰北方也惨毒苛酷藻华也焦鲜藻为热也结冲波水结为冰也言经寒炎而辛苦】胡马如云屯越旗亦星罗【善曰邹阳书曰胡马遂进闚于邯郸杜笃论都赋曰斩白蛇屯黑云广雅曰屯聚也国语越王曰呉为不道敢问诸大夫战奚以而可大夫种曰审物则可以战韦昭曰物旌旗物色徽帜之属也羽猎赋曰涣若天星之罗　铣曰胡北方越南方如云之聚如星之布】飞锋无絶影鸣镝自相和【善曰张衡髑髅赋曰飞锋曜景秉尺持力汉书曰冒顿乃作为鸣镝音义曰如今鸣箭也　向曰锋谓兵刃也鸣镝箭名】朝食【五臣作餐】不免胄夕息常负戈【善曰战国防曰卫行人烛过免胄横戈而进李陵荅苏武书曰负防而长叹孔安国论语注曰戈防也　翰曰免脱也胄兜鍪也】苦哉逺征人抚心悲如何【善曰列子曰师襄乃无心髙蹈】
　　豫章行【五言　善曰古豫章行曰白杨初生时乃在豫章山　济曰本以豫章郡而为之以叙人代苦辛之意】
　　泛舟清山【五臣作川】渚遥望髙山隂【善曰国语曰秦泛舟于河列子曰伯牙游于泰山之隂】川陆殊途轨懿亲将逺寻【善曰广雅曰轨迹也左氐传富辰曰音周公封建亲戚以蕃屏周不废懿亲也　向曰懿亲谓兄弟逺寻谓逺别也轨道也】三荆欢同株四鸟悲异林【善同良注　良曰三荆三枝共本也昔有田广田真田庆兄弟三人将别无以分明日欲分庭有荆树荆树经宿萎黄乃相谓曰荆树尚然况我兄弟乎遂不分荆复悦茂故云欢同株孔子在卫闻哭者甚哀问顔囘曰汝知此何哭囘曰此者非但为死而已又为生离者也昔峘山之鸟生四子焉羽翼既成将分四海其母悲鸣而送之为其往而不返窃以音类知之矣问之果然故云悲异林】乐防良自古悼别岂独今【善曰郑毛诗笺曰悼伤也古诗曰今曰良宴防欢乐难具陈又曰别日何易防日何难　向同善注】寄世将几何日呉无停隂【善曰尸子老莱子曰人生于天地之间寄也寄者固归也左氏传曰人夀几何周易曰日昊之离不鼓缶而歌则大耋之嗟凶　翰曰吴日暮也无停隂言日月之速】前路既已多后涂随年侵【善曰前路后涂喻夀命也言前路以多而罕至后涂随年侵而又尽言无几何也　济曰前路谓日月后涂谓性命】促促薄暮景亹亹鲜克禁【善曰景之薄暮喻人之将老也流行不息鲜能止之孔安国尚书传曰薄迫也楚辞曰时亹亹而过中　良曰促促短貌亹亹进貌薄暮喻年老也鲜克禁言少能制也】曷为复以兹曾是怀苦心【善曰言何为复以此暮景不留之志而曾是重怀悲苦之心乎毛诗曰曾是在位古诗曰晨风怀苦心　铣曰何为复用离别之事则是怀愁苦之心】逺节婴物浅近情能不深【善曰説文曰婴绕也向曰有逺大之节婴物累必浅有短近之智能不至于深乎】行矣保嘉福景絶继以音【善曰景影也言形影若絶当继之以恵音　翰曰行矣谓去也但当自保善福人之一别有如影灭唯继以音徽矣】
　　苦寒行【五言　善曰或曰比上行良曰前有此作意与是同也】
　　北游幽朔城凉野多崄难【五臣作艰】俯入穹谷底仰陟髙山盘【善曰尚书曰宅朔方曰幽都毛苌诗传曰北方寒凉也韩诗曰在彼穹谷王弼周易注曰盘山石之安也向曰北称幽也朔北方也穹穷陟升也盘者山首盘道】凝冰结重涧【五臣作磵】积雪被
　　长峦【善曰尔雅曰峦山□也郭璞曰山形长狭者荆州谓之峦　向曰被覆峦山也】隂云兴岩侧悲风鸣树端不覩白日景但闻寒鸟喧【五臣作嚾音欢】猛虎凭林啸猿临岸叹【平　善曰春秋元命苞曰猛虎啸而谷风起小雅曰凭依也上林赋曰猿素雌　铣曰啸嚾皆欢声】夕宿乔木下惨怆恒鲜欢【向曰乔髙也惨怆寒貌恒常鲜少也】渇饮坚冰浆饥待零露餐【善曰周易曰履霜坚冰至诗曰零露团兮翰曰言饥渇而饮氷食露也然氷时无露盖文之疎也】离思固已乆【五臣作矣】寤寐莫
　　与言剧哉行役人慊慊【苦簟】恒苦寒【善曰曹子建杂诗曰离思一何深毛诗曰独寤寐言説文曰剧甚也郑礼记注曰慊恨不满足之貌也　济曰莫无也慊慊忧不足貌言别离已乆遇此苦寒故寤寐增悲】
　　饮马长城窟行【五言　向曰盖与前意不异】
　　驱马陟隂山山髙【五臣作隂】马不前往问隂山候劲虏在燕然【善曰汉书侯应上书曰臣闻北边塞有隂山解嘲曰西北一候范后汉书曰窦宪征北单于登燕然山良曰陟升也候伺望者劲疆也虏匈奴也燕然山名】戎车无停轨旌斾屡徂迁
