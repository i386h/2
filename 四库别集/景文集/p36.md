<!-- { "loadSidebar": true } -->
　　钦定四库全书
　　景文集巻二十九
　　宋　宋祁　撰
　　奏疏
　　直言对【案仁宗本纪皇祐三年春三月诏求直言是时祁由龙图学士复为翰林学士本传作景祐中误】
　　翰林侍读学士兼龙图阁学士宋某昧死言伏以陛下躬至圣开大明数引近臣廷谋急政退托不敏开敢言之路日昃便坐以须告猷夫人君据安而念危则终不危操治而虑乱则终不乱何则几防之兆成败之端森然前判于胸中矣臣向已被诏对所欲言书闻于上未合明聪陛下赦其无状再降徳音以欲竭尽下情以禆万一顾臣敢无辞而对臣闻羣臣之所以有朋党者何也由忠邪不早判耳且君子得位必引其类使恊济忠力不为私也小人获进亦引其类使扇动声势不为公也君子指小人所引固曰朋党小人指君子所引亦曰朋党君子常少而小人常多此人君所以易惑而难辨也陛下何不质之以事騐之以言其言也阴贼忌害巧为迎合听之似可用察之而无实小人也其言也质直蹇正多所补益听之似逆耳察之而有实君子也又以其言騐其人之行事与言合者为忠事与言反者为邪不黜其邪不进其忠则朋党终不除矣臣下之所以谗佞得行者何也由朝廷言之路太广也夫正人能言邪人亦能言古者称言之无罪者谓有道之言也若邪人搆虚以害有位架妄以间忠臣亦以为不可加罪则是以言丧邦矣且邪人缘隙投诈寄事造奸诋人必以难騐之文伤人必以似是之语使进不得自辨于主退有以离间于君于是正人幽愤有功抑退如此者陛下虽加罚焉可也正人则不然毅焉中立侃焉正论引古今之宜根刑政之本质之众则无害措之事则可行不为势倾不为利夺如此者陛下虽加赏焉可也故言路大辟而正言不赏妄言不罚则谗佞终不去矣今议者皆曰朝廷诚安且治臣以为不然夫三患未去安得为治直乱之未作耳请试言之夫与贤人谋事而与不肖者断之一患也重选大臣而轻任之二患也大事不图而小事是急三患也何则贤人必为国计而不肖者专为身谋为国计者必恃至公故言直而援少为身谋者专挟己私故喻巧而援多人君不能察之则奸诈行美于是言长利者则破之以小害使终不能为利图大功者则急之以近效使终不得立功善令方下而谬令移之矣公议始行而私议夺之矣且不肖之人已不能忠而忌人之纳忠已为不善而能败人之为善改白作黒以是为非若朝廷已知其奸不能斥去郭公所以诫亡也已知其贤而与不肖者并任用之刘向所以获罪也此今患之最切者也夫大臣左辅右弼参赞权纲朝访夕对弥缝阙漏既以为忠且贤而擢之矣材且谋而任之矣是宜待之以无贰责之以一心今或指纎瑕采飞语小则被疑大则赐罢朝为臯防夕为梼杌遂令家无全节人无完行何其有道之世而贤者之乏耶诚任之失其理矣徒使继至者瞻前畏后偷合取容事存形迹日防猜阻舍国事而不虑苟身谋以自安大臣如此陛下何须赖焉且君视臣如手足彼将以手足为报君视臣如路人彼亦将以路人为报此患之次也聚天下莫急于财镇天下莫切于兵制四夷莫神于机仕天下莫谨于官今财已匮而不肯计兵甚冗而不能择机至而不敢谋官滥而不知选而执事者但且计小利害责小经费羣对而旅前取防而奉行日徇一日嵗偷一嵗陛下又不念此宁是朝廷之福耶此患之又次也假如万一邉境有事盗贼相挺甲兵宿野冦发在路此时三患不去谁能出身为国与陛下共处安危耶谁能执节慷慨为陛下前死不顾耶臣故曰非能治也直乱之未作耳陛下诏中书门下使择天下之冗官澄清流品诏枢宻院去天下之冗兵寖明纪律断自宸虑必取成功不使涣汗复収匪石中转则县官之财有数年之饶为万一不虞之备策之善者也机制夷狄臣前对已尝具之犹有可念者臣闻马者兵之大也边庭之所以常取胜中国者也今监牧弗谨牸畜无课而自蕃入中国既有定价则驵骏不至而疲驽实来地非所宜死者如积河南河北草地数万顷为郡县所侵挑田伐树半入民产且中国之兵歩多骑少骑兵利平歩兵利险夫自河以北地若砥平目与天尽不见堆阜此非用歩之利也虽歩卒百万讵能抗戎马之出入乎故莫如养马与之驰逐则契丹惧矣夫马政修举牧养得人五年之中可致良马十万外可以罢西边之入中令得与民通市内可以侈人心之驰突与契丹争衡此诚用武之急也臣又闻南方鑛冶地宝不乏但转运司与州县莫适为谋昔之本钱数十万庆歴以来为官司侵耗畧尽矣今既无粮货不能聚人上下掩闭止以坑穴不发为解采凿烹炼反为奸人所盗利夺于下货失于官禁帑之钱日朘月削今若留数十万缗置于饶信权为本钱精择材臣委之经度自今举吏专建官司庶几铜溢于山钱流于府此可以责数年之效未可以騐于目前也铜足钱多此亦富国之一助耳臣智识庸暗不足上当清问轻率狂狷惟陛下裁贷其诛
　　论羣牧制置使
　　臣伏见旧有羣牧使昔以枢宻院一员总领臣以为国之大事在兵兵在马今但以两制以上领羣牧使其于小臣浮议易为更易若枢密大臣兼总之不惟要见国马登耗大数准量骑数所用又免小臣狂妄议论所贵牧亊寖重速致成效
　　论复河北广平两监澶州两监【按歴代名臣奏议系嘉祐六年祁为羣牧使时上】
　　西北二敌所以能抗中国者惟以多马而人习骑此二敌之长也中国马少又人不习骑此中国之短也每至敌来作过则朝廷常以所短御所长是以十战十负罕有胜理今议者但欲益兵破敌不知无马且不能为兵也用兵七年终不闻讲牧马之制此宁朝议未之思乎今羣牧司管河北凡十监其五监畜孶生马五监畜大马然未尝有数登十万匹者何其弱也今河北洺卫相北京五监之地皆水草甘凉可以蕃息但官非其人不能尽法牧养何者马数虽增未之赏马数虽耗未之罚急则括买民马苟以充数既不可用徒有刍秣之费驱之边境未战而冻死者十八九矣又闻河北洛州广平旧有三监今惟一监存焉欲望朝廷差有智识近臣按求旧地复为三监澶州旧有东平监水草地气与洛相一体亦可兴复此二监合河北五监通为十监每监以一万匹为定额如国家牧养得人则五年之间可以自养及额余数则可以分入河南郑许西京三监及在京骐骥院天驷天廐诸监坊矣同州沙苑一监地尤宜马令郤只畜大马不令孳育殊乖所宜欲望朝廷许将孶生马五千就沙苑分左右两监委官益占官地谨加牧放五年之间亦可得数万七年之后可支陜西沿边诸州战马之阙矣
　　又论京东西淮北州军民间养马法
　　河北陜西河东出马之地民间皆宜蓄马而近年黔中土兵已多耕农数少难行民间养马之法伏见京东西缘淮北州军地不纯熟马之种类与北马小异若令民间养马朝廷缓急差可济用臣今畧为养马法如下一民间能养马二匹者免半丁科率三匹者免一丁五匹者免三丁仍州县不得寻常专擅差借其有第一等第二等二户全无丁者勒养马三匹一丁者勒养马二匹其力及一丁养马户比有丁养马户免一半科率一所养马州县为立籍许令提防刑狱与知州一嵗一阅以知实数如有死损仍委本户置买及数
　　一民间如有刀及人户能养马及十匹以上其户下科率十分与免七分
　　一所养马不得夹带川蜀淮马至小怯者充数并须堪任负载者
　　论养马劄子【案歴代名臣奏议以下四首俱系嘉祐六年祁为羣牧使时上】
　　臣等近知河北孳生诸监马例各低小不堪战陈盖自来马种杂乱或翁大母小或翁小母大配放时不曽拣别是致无由生得高大好马实恐缓急有误诸军分配昨有判官冦平因防印时曾拣好翁母马七百余匹送淇水第一监别立羣分配放已准宣命施行续据都监李知和乞于逐羣内拣出五匹大马破草养喂好母马配放又防宣命许依臣等参详逐官各见用心拣别马种然终是未得尽善今欲乞将孳生监与一例分作二等其骨格高大堪充战陈者为上等骨格低小有诸色病名者为下等各别立作羣分配放仍令草地相逺不得交相混杂如此必生得驹口格式入等堪任披带至于杂马亦自无闗用其自今以后生得驹子亦便依此拣别各归等第内上等马翁并乞依冦平等奏请于不配放时破草料上槽养喂所贵及时游放不至羸怯兼臣等不住将诸州上京马内拣选迭格好翁母马小作番次逐旋差殿侍押赴诸监如此分开等第不出三年必须大改収得迭格驹口以备战陈取进止
　　又乞养马劄子
　　臣顷年为羣牧使其时曽擘画欲于诸监市母马合见马共成五七万匹一嵗大约得驹五万不出五年得二十五万就中破死损十分之二得驹二十万于二十万中选出负防马十分之五得战马十万匹以为中国有此马可与敌人相驰逐使闻风畏威不敢有窥边境意是时西事已定朝廷求安便忽畧此事有司指摘臣奏以为迂濶但言放牧之地侵损民间膏腴田畴有损无益于是寖废且马者兵之本仓卒求之不可得若无事时嵗月孶养临事自无阙乏臣欲乞选左右名臣议羣牧养马法収还牧放旧地多列廐庌检详新旧条约择取便宜如臣所请且为新制及罢河东陜西马禁许民间与番落自相货买及许天下民养马勅州县不得计在赀财之限其牧马臣且以十年为期若嵗嵗滋养当得二十万匹而天下百姓所养马亦益多假令西北二边敢为风尘则我兵足马健与之角战诚不足畏取进止
　　帖黄云今天下马军大率十人无一二人有马而所习伎艺与歩兵不同缓急不堪移充歩人使唤使军人无马是国家虚养此兵有名无实又云臣旧知牧马数不多于中选取战马即今数目益少此事为用兵之切务伏乞朝廷深以为意
　　论买马劄子
　　河北孳生监马母数少逐年有妨滋配勘会麟府州马最宜孳生准先降条贯其马作五等収买第一等一十八匹端至第五等各减一匹后来宣制于逐等上例各减绢二匹第一等马见今只有十六匹端蕃汉兴贩人户别无利润致骒马转少窃恐诸监每年渐见孳茂阙额有悮将来支配诸军本司今相度其麟府州所置五等骒马欲乞权于旧条未经减绢収马五等价内将第三等以上各特添绢二匹第四等五等各特添一匹仍令逐场买马及三五十匹旋计纲上京赴估马司交割从本司再行拣选埒为好马杂马两等转送孶生诸监添助蕃息臣等又见汉武帝时为将军骑马少乃令天下诸亭养马岁课孳息即知权宜立法古今一体如将来诸监母马数足即郤依元降条贯施行一则招来兴贩人户将好马中官二则三数年内孳生驹口渐多准备缓急支填战马无阙取进止
　　又论养马劄子
　　阶文州买到省马旧来牵送上京近因本司擘画奉圣防并令送陜西转运司支配诸军阙马伏缘今来孳生诸监阙少上等马翁马母蕃息驹骒本司相度欲乞今后阶文两州买到第一第二等马内如有迭标格好结裹及事艺别无病名堪充作马翁马母委自本州长吏躬亲拣选十嵗以下者令依旧押送上京于估马司交纳从本司填配诸监其余拣退不入今来色额者自依近降条贯施行取进止
　　议西人劄子
