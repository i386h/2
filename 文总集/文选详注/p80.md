<!-- { "loadSidebar": true } -->
　　考土中于斯邑，成建都而营筑。既定鼎于郏鄏，遂钻龟而启繇。尚书曰：成王欲宅洛邑，周公曰：王来绍上帝，自复于土中。毛诗曰：考卜惟王。郑玄曰：考，稽也。东都赋曰：建都河、洛。左氏传曰：王孙满曰：成王定鼎于郏鄏，卜世三十，卜年七百。杜预左氏传注曰：繇，卜兆辞也。平失道而来迁，繄二国而是佑。史记曰：平王东迁于雒邑。二国，晋、郑也。左氏传，桓公曰：我周之东迁，晋、郑焉依？杜预左氏传注曰：繄，语助也。岂时王之无僻？赖先哲以长懋。言周末之王，岂无邪僻之行，但赖前圣之德，所以长茂也。左传，韩厥曰：三代之令王，皆数百年保天之禄，夫岂无僻王，赖前喆以免也。汉书策诏曰：大禹能亡失德，夏以长懋。说文曰：懋，盛也。望圉北之两门，感虢郑之纳惠。讨子颓之乐祸，尤阙西之效戾。言郑伯以子颓乐及遍舞为乐祸而讨之。既尤之矣，及乎享王阙西，备乐，是乃效其为戾也。左氏传曰：初王姚嬖于庄王，生子颓。子颓有宠。及惠王即位，卫师、燕师伐周，立子颓。享五大夫，乐及遍舞。郑伯闻之，见虢叔曰：寡人闻之，哀乐失时，殃咎必至。今王子颓歌舞不倦，乐祸也，盍纳王乎？虢公曰：寡人之愿也，同伐王城。郑伯将王自圉门入，虢叔自北门入，杀子颓。郑伯享王于阙西辟，乐备。原伯曰：郑伯效尤，其亦将有咎。包咸论语注曰：尤，过也。尔雅曰：戾，罪也。重戮带以定襄，弘大顺以霸世。左氏传曰：太叔带以狄师伐周，襄王出，适郑。晋侯迎王，王入于城，取太叔于温，杀之。郑玄毛诗笺曰：弘，广也。重，晋文侯重耳。灵壅川以止斗，晋演义以献说。国语曰：灵王二十二年，谷、洛二水斗，欲毁王宫。王欲壅之，太子晋谏曰：不可。晋闻古之长人，不隳山，不防川。今吾执政实有所辟，而祸夫二川之神。贾逵曰：斗者，两会似于斗。小雅曰：演，广远也。咨景悼以迄丐，政凌迟而弥季。俾庶朝之构逆，历两王而干位。孔安国尚书传曰：咨，嗟也。左氏传曰：王子朝有宠于景王。王崩，子朝因旧官之丧职秩者以作乱。单子逆悼王于庄宫以归，子朝奔京。王子猛卒，敬王即位。王子朝入于尹。刘子以王如刘，王子朝入于王城。单子如晋告急，晋智跞帅师纳王。子朝奔楚。王人杀子朝于楚。杜预曰：悼，王子猛也。敬，王子猛母弟子丐也。贾逵国语注曰：子朝，景王之长庶子也。尔雅曰：迄，至也。呼乞切。丐，音盖。毛诗序曰：礼义凌迟。左氏传，晏子曰：此季世也。毛诗曰：我日构祸。毛苌曰：构，成也。左氏传，卫彪奚曰：魏子干位，以令大事。踰十叶以逮赧，邦分崩而为二。竟横噬于虎口，输文武之神器。史记曰：景王崩，子悼王立。崩，弟敬王立。崩，子元王立。崩，子定王立。崩，子哀王立。弟杀哀王自立为思王。弟杀思王自立为考王。崩，子威烈王立。崩，子安王立。崩，子烈王立。崩，弟立为显王。崩，子慎靓王立。崩，子赧王立。东、西周分治，王赧徙都西周。初，考王封其弟于河南。桓公卒，威公立。卒，子惠公立，乃封其少子于巩，以奉王，号东周惠公。秦庄襄王灭东、西周。尔雅曰：逮，及也。论语，子曰：邦分崩离析。虎口，喻秦也。汉书曰：秦二世拜叔孙通为博士，通出曰：我几不免虎口。老子曰：天下神器，不可为也，为者败之。
　　澡孝水而濯缨，嘉美名之在兹。澡，水经注作济。字林曰：孝水，在河南郡。郦元曰：在河南城西十余里。楚辞曰：沧浪之水清，可以濯吾缨。毛苌诗传曰：濯，涤也。夭赤子于新安，坎路侧而瘗之。亭有千秋之号，子无七旬之期。虽勉励于延吴，实潜恸乎余慈。伤弱子序曰：三月壬寅，弱子生。五月之长安。壬寅，次于新安之千秋亭。甲辰而弱子夭，乙巳瘗于亭东。广雅曰：夭，折也。书曰：若保赤子。字书曰：瘗，埋也，猗例切。礼记曰：延陵季子适齐，于其反也，其长子死，葬于嬴、博之间，其坎深不至于泉。列子曰：魏有东门吴者，子死而不忧。其相室曰：公之爱子也，天下无有。子死而不忧者，何也？东门吴曰：吾尝无子之时，不忧。今子死，乃与向无子时同，吾奚忧也？战国策以吴为吾。
　　眄山川以怀古，怅揽辔于中涂。虐项氏之肆暴，坑降卒之无辜。激秦人以归德，成刘后之来苏。事回泬而好还，卒宗灭而身屠。东都赋曰：慨长思而怀古。楚辞曰：揽騑辔而下节。杜预左氏传注曰：肆，极也。史记曰：章邯降项王，秦吏卒多窃言曰：今能入关破秦，大善；即不能，秦必尽诛吾父母妻子。诸将闻其计，以告项羽。于是楚军夜击，坑秦卒二十余万新安城南。后羽败垓下，至乌江自刭。尚书曰：后来其苏。韩诗曰：谋猷回泬。薛君曰：回，邪僻也。老子曰：其事好还。
　　经渑池而长想，停余车而不进。汉书弘农郡有渑池县。舞赋曰：远思长想。秦虎狼之强国，赵侵弱之余烬。超入险而高会，杖命世之英蔺。战国策，楚王曰：秦，虎狼之国也。左氏传，齐宾媚人曰：请收合余烬，背城借一。杜预曰：烬，火余之木也。高会，已见吴都赋。孟子曰：五百年必有王者兴，其间必有命世者。广雅曰：命，名也。李陵书曰：命世之才。耻东瑟之偏鼓，提西缶而接刃。辱十城之虚寿，奄咸阳以取儁。史记曰：赵王与秦王会于渑池，秦王曰：寡人闻赵王好音，请奏瑟。赵王鼓瑟。相如前曰：赵王窃闻秦王善为秦声，请奏缶。秦王怒，不许。相如曰：请得以颈血溅大王矣。左右欲刃相如，相如叱之，皆靡。秦王不怿，为一击缶。秦之群臣请以赵十五城为秦王寿。蔺相如亦曰：请以秦咸阳为赵王寿。秦王终不能加胜于赵。尔雅曰：盎谓之缶。吕氏春秋曰：兵不接刃，而人人服化。说文曰：奄，覆也。取儁，自取雄儁也。出申威于河外，何猛气之咆勃。入屈节于廉公，若四体之无骨。河外，谓之渑池。史记曰：秦王使使告赵王为好会于西河外渑池。咆勃，怒貌也。史记曰：廉颇曰：我为赵将，有攻城野战之功，而蔺相如徒以口舌为劳，而位居我上。我见相如，必辱之。相如出，见廉颇，引车避匿。荀悦申鉴曰：高祖申威于秦、项。宋玉笛赋曰：悲猛气兮飘疾。家语，子夏曰：今夫子欲屈节以救父母之国。论语，丈人曰：四体不勤。尸子曰：徐偃王有筋而无骨也。处智勇之渊伟，方鄙吝之忿悁。虽改日而易岁，无等级以寄言。智勇，相如也。忿悁，廉颇也。言以相如之比廉颇，虽以一日之促，方一岁之永，犹未足以寄言。言相去远也。史记，缪贤曰：臣舍人蔺相如，勇士，有智谋。太史公曰：其处智勇，可谓兼之矣。范晔后汉书，陈蕃曰：鄙吝之萌，复存乎心。战国策，张仪曰：秦忿悁含怒之日久也。
　　当光武之蒙尘，致王诛于赤眉。异奉辞以伐罪，初垂翅于回溪。不尤眚以掩德，终奋翼而高挥。东观汉记曰：冯异，字公孙，拜为征西将军，与赤眉相距。上命诸将士屯渑池，为赤眉所乘，反走，上回溪阪。异复合兵追击，大破之殽底。玺书劳异曰：垂翅回溪，奋翼渑池。左氏传，臧文仲曰：天子蒙尘于外。东都赋曰：天人致诛。东观汉记曰：樊崇欲与王莽战，恐其众与莽兵乱，乃皆朱其眉，以相别识，由是号曰赤眉。尚书曰：奉辞伐罪。左传，秦穆公曰：吾不以一眚掩大德。西京赋曰：游鷮高翚。薛综曰：翚，飞也。挥与翚古字通。建佐命之元勋，振皇纲而更维。佐命，已见西都赋。答宾戏曰：廓帝弦，恢皇纲。郑玄周礼注曰：维，犹连结也。
　　登崤阪之威夷，仰崇岭之嵯峨。韩诗曰：周道威夷。薛君曰：威夷，险也。嵯峨，已见上文。皋记坟于南陵，文违风于北阿。蹇哭孟以审败，襄墨缞以授戈。曾只轮之不反，??三帅以济河。左氏传曰：秦穆公召孟明、西乞、白乙，使出师袭郑。蹇叔之子与师，哭而送之曰：晋人御师必于殽。殽有二陵焉，其南陵，夏后皋之墓也；其北陵，文王之所避风雨也。必死是间，余收尔骨焉。秦师还，晋文公子墨缞绖败秦师于殽，获百里孟明视、西乞术、白乙丙以归。文嬴请三帅，公许之。杜预曰：公未葬，故襄公称子。公羊传曰：晋人败秦师于殽，匹马只轮而无反者。值庸主之矜愎，殆肆叔于朝市。任好绰其余裕，独引过以归己。明三败而不黜，卒陵晋以雪耻。岂虚名之可立，良致霸其有以。言若值庸主，矜而愎谏，殆戮三帅，陈之市朝，而赖任好绰然宽裕，故直引过而归诸己。尔雅曰：庸，常也。郑玄礼记注曰：矜，自尊大也。左氏传曰：庆郑曰：愎谏违卜。杜预曰：愎，戾也。论语，子服景伯曰：吾力犹能肆诸市朝。郑玄曰：陈其尸曰肆。史记，秦缪公曰任好。孟子曰：吾进退岂不绰然有余裕哉？左氏传曰：秦伯不废孟明，曰：孤之罪也。又曰：秦孟明视伐晋，晋侯御之，战于彭衙，秦师败绩。又曰：晋先且居伐秦，取汪、彭衙而还，以报彭衙之役，斯三败矣。又曰：秦伯伐晋，取王官及郊，晋人不出，封殽尸而还，遂霸西戎，用孟明也。然止二败，言三，未详。史记，秦穆公谓三将曰：子其悉雪耻。古诗曰：虚名复何益。楚辞曰：名不可以伪立。毛诗曰：何其久也，必有以也。郑玄曰：必以有功德也。卒或为杂，非也。
　　降曲崤而怜虢，托与国于亡虞。贪诱赂以卖邻，不及腊而就拘。垂棘反于故府，屈产服于晋舆。德不建而民无援，仲雍之祀忽诸。刘澄之地理书曰：肴有纯石，或谓石肴。如淳汉书注曰：相与友善为与国。与，党与也。左氏传曰：晋荀息请以屈产之乘，垂棘之璧，假道于虞以伐虢，虞公许之。宫之奇曰：虞不腊矣。晋灭虢，虢公丑奔京师，还馆于虞，遂袭虞，灭之。谷梁传曰：后晋举虞，荀息牵马操璧而前曰：璧犹是，马齿加长矣。燕丹子，夏扶曰：马无服舆之伎，则未可与决良。左氏传曰：臧文仲闻六与蓼灭，曰：皋陶庭坚，不祀忽诸，德之不建，人之无援，哀哉！杜预曰：忽然而亡也。史记曰：武王求仲雍之后，得虞仲，封于周之北，故夏墟之地。
　　我徂安阳，言陟陕郛。行乎漫渎之口，憩乎曹阳之墟。汉书，弘农郡有陕县。郦善长水经注曰：橐水出橐山，北流出谷，谓之漫涧。与安阳溪水合，又西经陕县故城南，又合一水，谓之渎谷水。漫涧水北有逆旅亭，谓之漫口客舍。弘农郡图经曰：曹阳，桃林县东十二里。美哉邈乎！兹土之旧也，固乃周邵之所分，二南之所交。麟趾信于关雎，驺虞应乎鹊巢。公羊传曰：自陕以东，周公主之；自陕以西，召公主之。毛诗序曰：关雎、麟趾之化，王者之风也，故系之周公。鹊巢、驺虞之德，诸侯之风也，故系之邵公。周南、邵南，正始之道，王化之基。
