<!-- { "loadSidebar": true } -->
　　◇忧旱诏（正始元年六月）
　　朕以匪德，政刑多舛，阳旱历旬，京甸枯瘁，在予之责，夙宵疚怀。有司可循案旧典，祗行六事：囹圄冤滞，平处决之；庶尹废职，重加修举；鳏寡困穷，在所存恤；役赋殷烦，咸加蠲省；贤良谠直，以礼进之，贪残佞谀，时加屏黜；男女怨旷，务令媾会。称朕意焉。（《魏书·宣武纪》）
　　◇诏元鉴（正始元年七月）
　　知摧角城，威谋展称，良以欣然。此城襟带淮浒，川路冲要，自昔经算，未能克之，蚁固积纪，每成边害。将军渊规潜运，妙略克宣，辟境克城，功著不日，据要扼喉，津径势阻，可谓勋高三捷，朕甚嘉焉。守御诸宜，善以量度，矜慰之使，寻当别遣。（《魏书·河南王曜附传》）
　　◇令群官集太乐署考论音律诏（正始元年七月）
　　太乐令公孙崇更调金石，变理音准，其书二卷并表，悉付尚书，夫礼乐之事，有国所重，可依其请，八座已下、四门博士以上，此月下旬集大乐署，考论同异，博采古今，以成一代之典也。（《魏书·乐志》。先是，高闾引给事中公孙崇共考音律，景明中，崇乃上言乐事。正始元年秋诏。）

卷九
◎宣武帝（二）
　　◇克三关劳元英诏（正始元年八月）
　　知贼城已下，复克三关，展威辟境，声略宣振，公私称泰，良以欣然。将军渊规内断，忠谟外举，受律扬旌，克申庙算，虽方叔之制蛮荆，召虎之埽淮浦，匹兹蔑如也。新州初附，宜广经略，想善加检督，必令周固，有所委付，然后凯旋耳。（《魏书·南安王桢附传》）
　　◇下梁将蔡灵恩等诏（正始元年九月甲子）
　　中山王英所执萧衍冠军将军、监司州事蔡灵恩等，随才擢叙。（《魏书·宣武纪》）
　　会平江南，此等便可放归也。（《魏书·南安王桢附传》）
　　◇报郑道昭诏
　　具卿崇儒敦学之意，良不可言。新令寻班，施行无远，可谓职思其忧，无旷官矣。（《魏书·郑羲附传》）
　　◇建国学诏（正始元年十一月）
　　古之哲王，创业垂统，安民立化，莫不崇建胶序，开训国胄，昭宣三《礼》，崇明四术，使道畅群邦，风流万宇。自皇基徙构，光宅中区，军国务殷，未遑经建，靖言思之，有惭古烈。可敕有司，依汉魏旧章，营缮国学。（《魏书·宣武纪》）
　　◇增减律令诏（正始元年十二月已卯）
　　议狱定律，有国攸慎，轻重损益，世或不同。先朝垂心典宪，刊革令轨，但时属征役，未之详究，施于时用，犹致疑舛。尚书门下可于中书外省论律令。诸有疑事，斟酌新旧，更加思理，增减上下，必令周备，随有所立，别以申闻。庶于循变协时，永作通制。（《魏书·刑罚志》）
　　◇报夏侯道迁诏（正始元年闰十二月癸卯）
　　得表，闻之。将军前识机运，已投诚款，而中逢猜间，致有播越，复翻然风返，建兹殊效，忠贯古烈，义动遐迩。汉郑既开，势翦庸蜀，混同之略，方自斯始。擒凶埽恶，何快如之。想馀党悉平，西南清荡，经算淹朔，当有劬劳。所请军宜，别敕一二。（《魏书·夏侯道迁传》）
　　◇听司马悦赴阙诏（正始初）
　　司马悦首谋义阳，征略有捷。且违京既久，屡请入朝。可遂此志，听其赴阙。（《魏书·司马楚之附传》）
　　◇诏田益宗（正始初）
　　悬瓠要藩，密迩崧颍，南疆之重，所寄不轻。而群小猖狂，忽构衅逆，杀害镇主，规成反叛。此而可忍，孰不可容。即遣尚书邢峦总精骑五万，星驰电驱；征南将军、中山王英统马步七万，络绎继发。量此蚁寇，唯当逃奔。知将军志翦豺狼，以清边境，节义慷慨，良在可嘉，非蹇蹇之至，何以能尔？深戢诚款，方相委托。故遣中书舍人赵文相具宣朕怀，往还之规，口别指授，便可善尽算略，随宜追掩，勿令此竖得有窜逸。迟近清荡，更有别旨。（《魏书·田益宗传》）
　　◇答刘芳请迁易郊坛诏
　　所上乃有明据，但先朝置立已久，且可从旧。（《魏书·刘芳传》）
　　◇诏邢峦（正始二年二月）
　　峦至彼，须有板官，以怀初附，高下品第，可依征义阳都督之格也。（《魏书·邢峦传》）
　　◇审议贡举诏（正始二年四月）
　　任贤明治，自昔通规，宣风赞务，实惟多士。而中正所铨，但存门第，吏部彝伦，仍不才举。遂使英德罕升，司务多滞。不精厥选，将何考陟？八座可审议往代贡士之方，擢贤之体，必令才学并申，资望兼致。（《魏书·宣武纪》）
　　◇铨授勋臣子孙诏（正始二年六月）
　　先朝勋臣，或身罹谴黜，子孙沉滞，或宦途失次，有替旧流，因而弗采，何以奖劝？言念前绩，情有亲疏。宗及庶族祖曾，功绩可纪而无朝官，有官而才堪优引者，随才铨授。（《魏书·宣武纪》）
　　◇分遣大使省方诏（正始二年七月）
　　朕纂驭宝历，于今七载，德泽未敷，鉴不烛远，人之冤瘼，所在犹滋，而纠察之狱，未畅于下，贤愚靡分，早白均贯，非所以革民耳目，使善恶励心。今分遣大使，省方巡检，随其愆负与风响相符者，即加纠黜，以明雷霆之威，以申旄轩之举，因以观风辨俗，采访功过，褒赏贤者，纠罚淫慝，理穷恤弊，以称朕心。（《魏书·宣武纪》）
　　◇报邢峦诏（正始二年）
　　若贼敢窥窬，观机翦扑；如其无也，则安民保境，以悦边心。子蜀之举，更听后敕。方将席卷岷蜀，电埽西南，何得辞以恋亲，中途告退！宜勖令图，务申高略。（《魏书·邢峦传》）
　　◇因夏侯道迁未拜封下诏（正始二年）
　　道迁至止既淹，未恭州封，可敕吏部速令召拜。（《魏书·夏侯道迁传》）
　　◇求言诏（正始三年二月）
　　昔虞戒面从，昌言屡进；周任谏辅，王阙必箴。朕仰缵鸿基，伏膺宝历，思康庶绩，一日万几，是以侧望忠言，虚求谠直。而良策弗进，规画无闻，岂所谓弼谐元首，匡救不逮者乎？可诏王公已下，其有嘉谋深图、直言忠谏、利国便民、矫时厉俗者，咸令指事陈奏，无或依违。（《魏书·宣武纪》）
　　◇诏问元英克敌事机（正始三年四月）
　　贼势滋甚，围逼肥梁，边将后规，以至于此。故有斯举，必期胜捷，而出军淹滞，肥梁已陷。闻之惋懑，实乖本图。今众军云集，十有五万，进取之方，其算安在？克殄之期，复当远近？竟以几日，可至贼所？必胜之规，何者为先？故遣步兵校尉、领中书舍人王云指取机要。（《魏书·南安王桢附传》）
　　◇议甄琛请弛盐禁诏（正始三年四月）
　　民利在斯，琛如所陈。付八座议，可否以闻。（《魏书·甄琛传》）
　　司盐之税，乃自古通典，然兴制利民，亦代或不同，苟可以富氓益化，唯理所在。甄琛之表，实所谓助政毗治者也，可从其前计，使公私并宜，川泽无拥。尚书严为禁豪强之制也。（《魏书·甄琛传》）
　　◇棺埋暴骨诏（正始三年五月）
　　掩骼埋古之令典，顺辰修令，朝之恒式。今时泽未降，春稼已旱。或有孤老馁疾，无人赡救，因以致死，暴露沟堑者，洛阳部尉，依法棺埋。（《魏书·宣武纪》）
　　◇谥源怀诏（正始三年六月）
　　府寺所执，并不克允，爱民好与曰「惠」，可谥惠公。（《魏书·源贺附传》。太常寺议谥靖公，司徒府议谥穆公，诏云。）
　　◇破阴陵劳元英诏（正始三年九月）
　　知大摧鲸寇，威振南海，江浦无尘，三楚卷曷，声被荒隅，同轨斯始，公私庆慰，良副朕怀。便当乘威藉响，长驱吴会，翦拉遗烬，截彼东南也。（《魏书·南安王桢附传》）
　　◇命邢峦渡淮诏（正始三年九月）
　　淮阳、宿豫，虽已清复，梁城之贼，犹敢聚结，事宜乘胜，并势摧殄。可率二万之众渡淮，与征南掎角，以图进取之计。（《魏书·邢峦传》）
　　◇诏有司敕蠕蠕使人勿六跋
　　（正始三年十月。案：《宣武纪》：戊申，蠕蠕国遣使朝贡。上文九月癸西、己丑、丁酉，知戊申在十月。）
　　蠕蠕远祖社仑，是大魏叛臣，往者包容，暂时通使。今蠕蠕衰微，有损畴日，大魏之德，方隆周汉，跨据中原，指清八表。正以江南未平，权宽北掠，通和之事，未容相许。若藩礼，款诚昭著者，当不孤尔也。（《魏书·蠕蠕传》。他汗可汗伏图遣使纥奚勿六跋朝献，请求通和。世宗不报其使，诏有司敕勿六跋。）
　　◇遣邢峦速进军诏（正始三年）
　　济淮掎角，事如前敕，何容犹尔盘桓，方有此请！可速进军，经略之宜听征南至要。（《魏书·邢峦传》）
　　◇围锺离与元英诏（正始三年十一月）
　　师行已久，士马疲瘠，贼城险固，卒难攻屠。冬春之交，稍非胜便，十万之众，日费无赀。方图后举，不待今事。且可密装徐严，为振旅之意，整疆完土，开示威略。左右蛮楚，素应逃亡，或窜山湖，或难制掠。若凶渠黠党，有须翦除者，便可扑埽，以清疆界。如其强狡凭阻，未易致力者，亦不烦肆兵。凯旋迟近，不复委曲。（《魏书·南安王桢附传》）
　　◇报赏陇右诚义诏（正始三年十一月）
　　往岁陇右扇逆，合境不民。其中犹有卒能自守，无豫衅乱。疾风知劲，良在可嘉。尚书可甄量报赏，以表诚义。（《魏书·宣武纪》）
　　◇又诏邢峦（正始四年正月）
　　安东频请罢军，迟回未往，阻异戎规，殊乖至望。士马既殷，无容停积，宜务神速，东西齐契，乘胜埽殄，以赴机会。（《魏书·邢峦传》）
　　◇令刘芳与主乐务诏（正始四年春）
　　王者功成治定，制礼作乐，以宣风化，以通明神，理万品，赞阴阳，光功德，治之大本，所宜详之。可令太常卿刘芳亦与主之。（《魏书·乐志》。太乐令公孙崇表请高肇监就乐务，世宗知肇非才，诏云云。）
　　◇图锺离未克又与元英诏（正始四年春）
　　大军野次，已成劳久，攻守之方，理可豫见。比频得启，制胜不过暮春，及省后表，复期孟夏之未。彼土蒸泞，无宜久淹。势虽必取，乃将军之深计，兵久力殆，亦朝廷之所忧。故遣主书曹道往观军势，使还，王具闻。（《魏书·南安王桢附传》）
　　◇原萧宝夤诏（正始四年四月）
　　宝夤因难投诚，宜加矜贷，可恕死免官，削爵还第。（《魏书·萧宝夤传》。宝夤与中山王英攻锺离，淮水泛滥，宝夤与英狼狈引退，士卒死没者十四五。有司奏宝夤守东桥不固，军败由之，处以极法。宣武诏。）
　　◇立学诏（正始四年六月）
