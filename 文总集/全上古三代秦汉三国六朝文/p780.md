<!-- { "loadSidebar": true } -->
　　臣等闻有非常之度，必有非常之功；有非常之功，必有非常之事。是以三代陵迟，五伯迭兴，静难济时，绩侔睿后。伏惟殿下天纵圣哲，诞膺符运，鞭挞宇宙，弼成皇业，普天率土，莫不来苏，嘉瑞征祥，日月相继，物望去刘氏，威怀于明公者，十分而九矣。今山川夷静星辰不孛，夏海重译，天人系仰，诚应升御中坛，即皇帝位，使攀附之徒，蒙尺寸之润。称大将军大单于领冀州牧赵王。（晋书无此十三字。）依汉昭烈在蜀魏王在邺故事，以河内、魏、汲、顿丘、平原、清河、钜鹿、常山、中山、长乐乐平十一郡，并前赵国、广平、阳平、章武、渤海、河闲、上堂、定襄、范阳、渔阳、武邑、燕国、乐陵十三郡，合二十四郡，户二十九万为赵国，封内依旧改为内史，准《禹贡》、魏武复冀州之境，南至盟津，西达龙门，东至于河，北至于塞垣。以大单于镇抚百蛮，罢并、朔、司三州，通置部司以监之，伏愿钦若昊天，垂副群望也。（《晋书·载纪·石勒传》上，石季龙及张敬、张宾、左右司马张屈六，程遐文武等一百二十九人上疏云云，又见《十六国春秋》十三。）

　　○敕敬佛图澄

　　司空李农朝夕亲问，太子诸公五日一朝，表朕敬焉。（《高僧传》九，《法苑珠林》七十六，又《十六国春秋》二十一。）

　　○敕麻秋

　　受降如待敌，将军慎之。（《晋书·载记·石虎传》上，段辽遣使许降，虎使征东麻秋百里郊迎，敕秋云云，又见《十六国春秋》十五。）

　　○下书称居摄赵天王

　　王室多难，海阳自弃，四海任重，故俯从推逼。朕闻道合乾坤者称皇，德协人神者称帝，皇帝之号，非所敢称。（一作“闻”）且可称居摄赵天王，以副天人之望。（《晋书·载纪·石虎传》上，又《十六国春秋》十五。）

　　○下书以钱谷麦赎刑

　　刑赎之家，得以钱代财帛，无钱听以谷麦，皆随时价，输水次仓。（《晋书·载纪·石虎传》上，又见《十六国春秋》十五。）

　　○下书尊佛图澄

　　和尚国之大宝，荣爵不加，高禄不受，荣爵匪顾，何以旌德？从此以往，宜衣以绫锦，乘以雕辇，朝会之日，和尚升殿，常侍以下。悉助举舆，太子诸公，扶翼而上，主者唱大和尚至，众坐皆起，以彰其尊。（《高僧传》九，《法苑珠林》七十六，又《十六国春秋》二十一。）

　　○下书清定选制

　　三载考绩，黜陟幽明，斯则先王之令典，政事之通塞。魏始建九品之制，三年一清定之，虽未尽弘美，亦缙绅之清律，人伦之明镜，从两以来，遵用无改。先帝创临天下，黄纸再定，至于选举，铨为首格，自不清定，三载盱兹，主者其更铨论，务扬清激浊，使九流咸允也。吏部选举，可依晋氏九班选制，永为揆法，选毕，经中书门下，宣示三省，然後施行之。其著此诏书于令，铨衡不奉行者，御史弹坐以闻。（《晋书·载纪·石虎传》上，又见《十六国春秋》十五。）

　　○下书拒上尊号

　　过相褒美，猥见推逼，览增而然，非所望也。其亟止兹议，今东作告始，自非京城内外，皆不得表庆。（《晋书·载纪·石虎传》六，又《十六国春秋》十五。）

　　○下书问中书令

　　佛号世尊，国家所奉，闾里小人无爵秩者，应得事佛与否。又沙门皆应高洁贞正，行能精进，然後可为道士。今沙门甚众，或有奸宄避役，多非其人，可料简，详议真伪。（《高僧传》九，《广弘明集》六，又《十六国春秋》十五。）

　　○下书听百姓为道士

　　度议云：佛是外国之神，非天子诸华所可宜奉。朕生自北鄙，忝当期运，君临诸夏，至于飨祀。应兼从本俗，佛是戎神，正所应奉。夫制由上行，永世作则。苟事允无亏，何拘前代？其夷赵百蛮，有舍于淫祀，乐事佛者，悉听为道士。（《高僧传》九，《晋书·佛图澄传》，《广弘明集》六，又《十六国春秋》十五。）

　　○因灾异下书

　　朕在位六载，不能上和乾象，下济黎元，以致星虹之变。其令百僚各上封事，解西山之禁，蒲苇鱼盐，除岁供之外，皆无所固。公侯卿牧不得规占山泽，夺百姓之利。（《晋书·载纪·石虎传》上。时大旱，白虹经天，虎下书云云，又《十六国春秋》十六。）

　　○又下书

　　前以丰国渑池，二治初建，徙刑徒配之，权救时务。而主者遂为恒法，致起怨声，自今罪犯流徒，皆当申奏，不得辄配也。京凰见囚，非手杀人，一皆原遣。（《晋书·载纪·石虎传》上，又《十六国春秋》十六。）

　　○因天变下书求极言

　　盖古明王之理天下也，政以均平为首，化以仁惠为本，故能允协人和，缉熙神物。朕以眇薄，君临万邦，夕惕朝乾，思遵古烈，是以每下书蠲除徭役，休息黎元，庶俯怀百姓，仰禀三方。而中年已来，变眚弥显，天文错乱，时气不应，斯由人怨于下，谴感皇天。虽朕之不明，亦群后不能翼奖之所致也。昔楚相修政，洪灾旋弭，郑卿励道，氛自消，皆股肱之良，用康群变。而群公卿士，各怀道迷邦，拱默成败，岂所望于台辅百司哉！其各上封事，极言无隐。（《晋书·载纪·石虎传》上，时白虹出自太社，经凤阳门东南连天十馀刻乃灭，虎下书云云，又见《十六国春秋》十六。）
石遵
遵字太祗，石虎第九子，石弘时封齐王。石虎僭位，封彭城王，石世嗣位，以为左丞相，寻废世，以晋永和五年僭即皇帝位，改元青龙，在位一百八十三日为石鉴所杀。

　　○假刘氏令（刘氏刘曜，幼女，虎以为皇后，生子世。）

　　嗣子幼冲，先帝私恩所授，皇业至重，非所克堪，其以遵嗣位。（《晋书·载纪·石遵传》）
冉闵
闵字永曾，小字棘奴，魏郡内黄人。以父冉良为虎养子，因姓石，拜建节将军，封修成侯，历北中郎将游击将军，迁征虏将军，封武兴郡公。石遵僭位，为辅国大将军，督中外诸军，录尚书事。石鉴僭位，为大将军，封武德王。以晋永和六年杀鉴，僭即皇帝位，改元永兴，国号魏，在位三年。燕慕容恪擒斩之，谥曰武悼天王。

　　○攻斩孙伏都等下令

　　内外六夷，敢称兵仗者斩之。（《晋书·载纪·石虎传》下，又《十六国春秋》十八。）

　　○今城内

　　近日孙刘构逆，支党伏诛，良善一无与也。今日民後，与官同心者留，不同心者各任所之。（《十六国春秋》十八，《晋书·载纪·石虎传》下有未二句。）

　　○颁令斩胡

　　内外赵人，斩一胡首，送凤阳门者，文官进位三等，武职悉拜牙门。（《晋书·载纪·石虎传》下，又《十六国春秋》十八。）

　　○下令改国号姓

　　孔子曰，勿而王七月者，七十有三国，继赵李谶书炳然。且德星镇卫，宜改国号曰魏，复姓冉氏。（《十六国春秋》十九）

　　○遣使临江告晋

　　胡逆乱中原，今已诛之。若能共讨者，可遣军来也。（《晋书·载纪·冉闵传》，又《十六国春秋》十九。）
续咸
咸字孝宗，上党人。师事杜预，永嘉中历廷尉平东安太守。刘琨承制，以为从事中郎，後没于石勒，为理曹参军律学祭酒，拜廷尉。至石虎时卒，年九十七，赠仪同三司，有《远游志》十卷，《异物志》十卷，《汲冢古文释》十卷。

　　○上石勒书谏营新宫

　　臣闻唐虞之治，采椽茅茨，士阶三尺，彰美于诗书，汉文惜百金，不营露台，称之于千古。迨夏商之琼台瑶陛，楚之章华，秦之阿房，资财内竭，华夷外叛。（《十六国春秋》十三，建平三年。）
夔安
安为石勒将，累迁左司马。勒僭号，以为尚书，迁镇军将军，石弘嗣位，领左仆射。石虎居摄，以为侍中太尉，守尚书令，寻拜太保。

　　○因获玄玉玺又劝进

　　臣等谨案大赵水德，玄龟者，水之精也，玉者，石之宝也，分之数以象七政，寸之纪以准四极，昊天成命，不可久违，辄下史官，择吉日，具礼仪，谨晃死上皇帝尊号。（《晋书·载纪·石虎传》上，虎称大赵天王武乡长城徙人韩强，获玄玉玺，方四寸七分，龟纽金文，诣邺献之，拜强，骑都尉，复其一门，羲安等又劝进云云，又见《十六国春秋》十五。）
韦讠叟
讠叟字宪道，京兆人。仕石勒，为黄门郎，石虎以为散骑常侍，历守七郡，征廷尉，四登九列，六在尚书，三为侍中，再为太子太傅，封京兆公。冉闵僭位，拜光禄大夫，见杀，追赠大司徒。

　　○谏石虎微行

　　臣闻千金之子，坐不垂堂，万乘之主，行不履危。陛下虽天生神武，雄据四海，乾坤冥赞，万无所虑。然白龙鱼服，有豫且之祸，海若潜游，罹葛陂之酷，愿陛下清宫跸路，思二神为元鉴，不可忽天下之重，轻行斤斧之间。一旦有狂夫之变，龙腾之勇，不暇施也，智士之计，岂及设哉！又自古圣王之营建吕室，未始不于三农之隙，所以不夺农时也。今或盛功于耘艺之辰，或烦役于收获之月，顿毙属途，怨声塞路，诚非圣君仁后所忍为也。昔汉明，贤君也，锺离一言，而德阳役止。臣诚识惭昔士，言无可采，陛下道越前王，所宜哀览。（《晋书·载纪》，石虎传上，虎畋猎无度，晨出夜归，又多微行，躬察作役之所侍中韦讠叟谏云云，又见《十六国春秋》十六。）

　　○启谏冉闵（题从《晋书·载纪·冉闵传》。）

　　胡羯皆我之仇敌，今来归附，苟存性命耳。万一为变，悔之何及，请诛屏降胡，去单于之号，以防微杜渐。（《十六国春秋》二十二韦讠叟传，闵拜其子胤为大单于，以降胡一千处之麾下讠叟谏云云。《晋书·载纪·冉闵传》作启谏，而不载其文。）

　　○驳寒食议

　　案《春秋》，藏冰失道，阴气发泄为雹。自子推已前，雹者复何所致？此自阴阳乖错所为耳。且子推贤者，曷为暴虐如此，求之冥趣，必不然矣。今虽为冰室，惧所藏之冰，不在固阴Ё寒之地，多皆川池之侧，气泄为雹也。以子推忠贤，令绵、介之间奉之为允，于天下则不通矣。（《晋书·载纪·石勒传》下，《十六国春秋》十三。）
王度
度，大原人，仕石虎，为中书著作郎。

　　○奏禁奉佛

