<!-- { "loadSidebar": true } -->
　　　子夏曰：「三王之德，参于天地，敢问何如斯可谓参天地矣？」孔子曰：「奉三无私以劳天下。」子夏曰：「敢问何谓三无私？」孔子曰：「天无私覆，地无私载，日月无私照，奉斯三者以劳天下，此之谓三无私。其在诗曰：『帝命不违，至于汤齐。降降不迟，圣敬日跻。昭假迟迟，上帝是祗，帝命式于九围。』是汤之德也。天有四时，春秋冬夏、风雨霜露，无非教也。地载神气，神气风霆，风霆流形，庶物露生，无非教也。清明在躬，气志如神，嗜欲将至，有开必先，天降时雨，山川出云。其在诗曰：『嵩嵩维岳，峻极于天。维岳降神，生甫及申。维申及甫，为周之翰，四国于蕃，四方于宣。』此文、武之德也。三代之王也，必先其令闻。诗云：『明明天子，令闻不已。』三代之德也。施其文德，协此四国，太王之德也。」子夏蹶然而起，负墙而立曰：「弟子敢不承乎！」 
　　
　　　此下慈湖又覆解「五至」、「三无」、「五起」，以释「天有四时」至「无非教也」。至终篇曰：礼亦如此，乐亦如此，三王之德如此，天地之德如此，日月之明如此。天无私覆、地无私载、日月无私照，人无私喜怒。天地、日月即人，人即天地、日月。以为异者，耳目、思虑之所及也；以为同者，非耳目、思虑之所及也。非是有非，非及不及，天人无违，故帝命之。人而违天，私意作之，故天命去之。得此道者谓之圣，圣无不敬，敬非人为，是谓日跻。为则堕矣，莫克进矣。进亦匪进，人言曰进，姑亦曰进，是进无私，是进无为，自然昭明，自然暇怡，寂然浑然，融融迟迟，所以顺帝则者在斯，所以作式于九围者在斯。天有四时，春秋冬夏、风雨霜露，寂然浑然，其教我也昭然。自地而上，莫非神气之可指者，如风霆。风霆作芽甲形，庶物露生，寂然浑然，其教我也昭然。其在我也，为百骸，为九窍，为视听言动，为气志嗜欲，寂然浑然，又何其清明，又何其如神也！即人即神，姑曰如神。何以验其神？嗜欲将至，有开必先；天降时雨，山川出云；宣王未出而临莅天下也，而岳先降神，生甫及申，何为乎？其神至如此。道通为一，其心甚神，神无方体，易曰「范围天地」，天地在吾心量中也。子思曰「大哉圣人之道，洋洋乎发育万物」者，圣人实育之也。此道非圣人独有而众人无也，天下之所同也，自此而上，千万亿年皆此心也；自此而下，千万亿年皆此心也。天者，宣王之高明；地者，宣王之博厚；山川，宣王之流峙；云雷风雨，宣王之震动；散润嵩岳，宣王之嵩岳；申甫，宣王之申甫。在古不为先，在今不为今，在后不为后，浑然、寂然，不澄治而常清，不思虑而常明，何独圣人为然？又何独宣王为然？乐平有老士王者，曩数年梦令遣胥致命，俾成先圣之宫，且召之食，期日二十有七，至是默符曩梦，期日正同，王老感异捐金特盛，此亦王老之有开必先也。于戏！人皆有是。至灵、至神，古今一贯之心，即天地之道，即礼乐之原，即文武之德，即三代之德，而不知自贵，不知自爱，殊可怜也。能自知者千无一，万无一。自知诚鲜，而常知、常明者又鲜。自知者，孔子谓之知及之；常知、常明，孔子谓之仁能守之。自知非意虑之所及，亦非舍意虑之所为，意虑交作，如四时之错行，如日月之代明。人皆有是明德，而不能以自明，能自明而又不能常明，有时乎昏，则不可以为仁。仁者觉之之谓，医家之流谓四肢不觉为不仁，先儒常举此以明仁无一物之不觉，无一事之不觉，无斯须之不觉，如日月中天，如水鉴时明，常觉常明，自觉自明，昼夜通贯。颜子进乎此，故曰其心三月不违仁，其余日月至者，如仲弓之徒亦可以言仁，惟日月外，亦昏亦违，可以言仁，不可以言尽仁，颜子几尽于仁矣。孔子六十而耳顺，则江、汉以濯之，秋阳以暴之，皜皜乎不可尚已！ 
　　
　　三无私即一无私，以为三者，不知道者之言也。谓人与天地、日月同体可也，其理一也。慈湖言人即是天地日月，混矣；知其浑然者而不知粲然者矣，知理一而不知分殊者矣。审如是，则或有呼人曰天，可应之乎？择之不精，语之不详矣。又闲居以四时、风雨、霜露属天，以神气风霆、庶物属地，不知天地一气，升降化生而无二，非知道者也。神气贯彻天地，而独云地载神气，莫非神气而云神气风霆，又云流形露生，皆不成道理，决非圣人之言矣。慈湖择之语之，果精果详乎？其余慈湖解，通篇神异虚无之说，且词气出自檀经，又引王老梦而言益荒唐矣。象山未尝有此言也，未尝道「心之精神谓圣」之语也。学者慎之！ 
　　
　　泉翁大全杨子折衷跋语 
　　
　　嘉靖己亥秋闰月，珠谒我师甘泉先生于南大司马。同门刘子子实出所录杨子折衷示焉，珠捧而终读之，作而叹曰：「斯先生忧世之心，大不容已者乎！天下非独不知学者之可忧也，学大失其路者大可忧也。慈湖之说行而人皆乐于径捷，同声唱和，靡然而趋之，名之曰儒，而实学则禅也。自谓圣贤之徒，而实则异端之归也。夫杨、墨、佛、老之学，异端其名者也，人可知也。今之慈湖之学，儒其名而异端其学者也，人未易知也。未易知则其入人也，必幽隐而不自觉，必深痼而不可回，此先生所以忧之大而不容已于辨心也。此先生必即人心中正之同然而不容泯者，辨之详且切也。昔者杨、墨之害，时则有孟子者辞而辨之，故息；佛、老之害，时则有程子辞而辨之，故不行。今慈湖之学，时无先生出而辨之，则天下后世之害可胜言乎！然则先生之生斯世也，其殆非偶然者矣；刘子之录斯录也，其殆非徒然者矣。」是月四日门人广陵沈珠谨跋。 
　　
　　泉翁大全集卷之八十二 
　　
　　书参赞行事首 
　　
　　嘉靖己亥秋，南京太宰甘泉湛公受大司马之命，参赞机务。公矢诸神明，精心竭力，以其僚石江欧阳公率其属，提挈宏纲，分疏细目，达支循本，探端张绪。凡闻之上、喻之下，兴利去害，总若乾事，籍以示铣。夫其申圣谟，崇古礼，厉兵成武，率乃自躬，省费宽民，协之各署，养高年、饩困戎、逐游客、止火葬、劝农桑、联保伍、作义阡、坚定业，斯盖相天下之道焉，匪直参赞此邦尔，其诸真见天理而放诸有众者乎！昔在商季，一夫肆虐而周代之，殷墟故民，席宠怙侈，酗酒淫朋。周公迁迩王化，礼洽刑禁，三世始变。亡元以夷猾夏，斁我彝伦、紊我秩典，天地聿闭，品汇奚章？皇祖起而拯之，其艰十倍于周，究其源，自于燕安；程其委，会于贪纵。民榜之所申明、大诰之所惩艾，皆自此邦始。今世久熙，大纡小弛，浸致乱萌，振怠遏辟，非老臣伊其忧之。夫药不当病，犹无医也；化不革心，徒称劳也；公其知本矣乎！其属吴藩氏请推其长之美，反诸戎所。说以忘劳，教而用战，都哉！铣读前史，悲穷救瘼之术烂然，考其世则益衰，岂非无实之故与？易曰：「君子以申命行事。」故申而不行，则挂壁间贲楮上而已。是岁除日，嘉议大夫南京礼部右侍郎相台崔铣书。 
　　
　　参赞事略 
　　
　　门人邵阳陈大章校刊 
　　
　　初任参赞机务南京兵部尚书告示 
　　
　　参赞机务南京兵部尚书湛　为申严禁约事。照得本职由翰林升南京国子监祭酒，升南京吏部右侍郎，转北礼部右侍郎，升南京礼部尚书，转吏部尚书，以至今职，前后十余年，所接除斯文道义之外，别无私比，众皆知之。兹者伏蒙朝廷钦命，参赞守备机务重任，夙夜忧惶，自顾军旅之事，虽所未学，然文武一道，则存乎此心。乃自秉心恭默，夙夜战兢，莅任三日，既谒文庙，乃以九香，誓于都城隍神，有曰：「水自受命以来，即有视京畿军民如子之心，夙夜祗惧，惟恐未知所兴革之宜，以称上德意。惟明神默加启佑，孰兴孰革，默以启予，予有夙秉心竭力，而敢有一毫私谋者，惟明神察之殛之。」今既越月，恍如梦之渐觉，又赖三五贤哲明以告予，得非明神默有以启之欤？夫神之启之，非谆谆然语之也，乃启之明哲而告之也，神人一理也。所宜兴者，俟次第请命行之。兹有应合禁约者若乾事，布列于左方，百尔有官吏士军民兆姓，庶其悉心听之戒之，勿以视为虚语，自取罪咎。故示。 
　　
　　一、禁革倚称，以全名节。本职自离祭酒以来，生徒屡欲谢绝不能，其间欺负之徒，虽圣人不保其往，亦不忍疑之。近访得福建一人，本名陈希元，又名陈大春，诈顶已死举人陈邦□，托称门生名目，又某某，阴为阳掩，互为假托，多行不善。本职知觉，痛拒绝之，诚恐犹匿京城，内外诓骗，为害不小。除密指名，已批付该城兵马官，访拿送官，追问假托，械递还籍外，照得本部武职，军政所关，自今或有倚称门下名目行诈者，五城兵马，不分真伪，拏送到职，以凭审究，或驱逐而去之，勿使玷坏名教。 
　　
　　一、率先自禁和买，以安商人。本职十年以来，并不出票买物，止令小僮出铺平买，间有反被多取者，亦不为恤。访得南京大小衙门，及官豪势要之家，多有置买货物，出票召铺行，低估时价，强买和买，致使客商亏折本钱，败家逃亡，甚无抚安人民之道。除上请裁处行头一节外，合先行禁约，积年皂乾之徒，毋得拨置害人，违者许受害人赴告，先行拿治皂乾之徒，以警其余。 
　　
　　一、明礼法，以杜侈靡。本职参赞守备之任，钦奉敕谕，内有抚安人民之责，无所不当理。照得南京承六朝陋习，虽以我太祖、成祖治化三四十年，余风未殄。其间俊杰之士固有，子弟侈靡浮夸致损败家业者亦多。如一丧葬之间，纸器诸物，或动费数百金，又好为酒食，与吉宴无异，以为不如是，人即议为不孝。又好用浮屠道士，作为斋醮，以超度父母，以糜破其家赀，以为不如是，人即议为不孝。不知父母生平有何罪恶，是以罪人待父母也。以诬妄之礼待父母，是欺其父母也，皆为大不孝也。故京畿富贵之家，少过三世者，大抵由此。合出示申严，仰五城兵马指挥官以理开谕，痛加禁革，但有如前谬妄，即便拿禀送治。 
　　
