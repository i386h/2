<!-- { "loadSidebar": true } -->
　　臣闻日者阳精，守实不这象也。月者阴精，盈毁有常，臣之表也。故曰食者，臣乘君，阴陵阳，月满不亏，下骄盈也。昔周室衰季，皇甫之属，专权于外，党类强盛，侵夺主势，则日月薄食，故《诗》曰：「十月之交，朔日辛卯，日有食之，亦孔之丑。」《春秋》日食三十六，弑君三十二。变不空生，各以类应。夫威柄不以放下，利器不以假人。览观往古，近察汉兴。倾危之祸，靡不由之。是以三桓专鲁，田氏擅齐，六卿分晋；诸吕握权，统嗣几移；哀、平之末，庙不血食（袁宏《纪》此下有「此皆失其权柄，以势假人者也」）。故虽有周公之亲，而无其德，不得行其势也。今大将军虽欲敕身自约，不敢僭差，然而天下远近皆惶怖承旨，刺史二千石初除谒辞，求通待报，虽奉符玺，受台敕，不敢便去，久者至数十日。背公室，向私门，此乃上威损，下权盛也。人道悖于下，效验见于天，虽有隐谋（袁宏《纪》作「虽欲隐讳」），神照其情，垂象见戒，以告人君。间者月满先节，过望不亏，此臣骄溢背君，专功独行也。陛下未深觉悟，故天重见戒，诚宜畏惧，以防其祸。《诗》云：「敬天之怒，不敢戏豫。」若敕政责躬，杜渐防萌，则凶妖销灭，害除福凑矣。夫坏崖破岩之水，源自涓涓；干云蔽日之木，起于葱青。禁微则易，救末者难，人莫不忽于微细，以致其大。恩不忍诲，义不忍割，去事之后，未然之明镜也。臣愚以为左官外附之臣，依托权门，倾覆谄谀，以求容媚者，宜行一切之诛。间者大将军再出，威振州郡，莫不赋敛吏人，遣使贡献。大将军虽不受，而物不还主，部署之吏，无所畏惮，纵行非法，不伏罪辜，故海内贪猾，竞为奸吏，小民吁嗟，怨气满腹。臣闻天不可以不刚，不刚则三光不明；王不可以不强，不强则宰牧从横。宜因大变，改政匡失，以塞天意。（《后汉·丁鸿传》，又略见袁宏《后汉记》十三，又《御览》四百五十三引《东观记》）
　　◇上言举孝廉用口率
　　凡口率之科，宜有阶品，蛮夷错杂，不得为数。自今郡国率二十万口岁举孝廉一人。四十万二人，六十万三人，八十万四人，百万五人，百二十万六人。不满二十万二岁一人，不满十万三岁一人。（《后汉·丁鸿传》，鸿与司空刘方上言。）
　　◇奏东巡瑞应
　　臣闻古之帝王统治天下，五载巡狩，至于岱宗，柴祭于天，望秩山川，协时月正日，同半斛权衡，使人不争。陛下尊履蒸蒸，奉承弘业。祀五帝于明堂，配以光武，二祖四宗，咸有告祀。赡望太山，喜泽降澍，柴祭之日，白气上升，与燎烟合，黄鹄群翔，所谓神人以和，答响之休符也。（《后汉·丁鸿传》注引《东观记》）
　　◇与弟盛书
　　鸿贪经书，不顾恩义，弱而随师，生不供养，死不饭含，皇天先祖，并不助，身被大病，不任茅土（袁宏《纪》作「身被大病，上不任为蕃辅，下不能守土」）。前上疾状，愿辞爵仲公，章寝不报，迫且当袭封，谨自放弃，逐求良医。如遂不瘳，永归沟壑。（《后汉·丁鸿传》，又见袁宏《后汉纪》十三）
　　◎王充
　　充，字仲任，会稽上虞人。师事班彪，为县掾功曹，历都尉府掾功曹、郡列掾五官功曹行事，后为州从事。元和中，转治中，免。永元中，卒，年七十余。有《论衡》三十卷。
　　◇果赋
　　冬实之杏，春熟之甘。（《御览》九百六十八）
　　◎贾逵
　　逵，字景伯，扶风平陵人，梁王太傅谊九世孙。永平中，拜为郎，与班固典校秘书。建初中，迁卫士令。和帝时，为左中郎将，进侍中，领骑都尉，兼领秘书近署。永元十三年卒，年七十二。有《春秋左氏长经》二十卷，《左氏解诂》三十卷，《春秋外传国语注》二十卷，《集》二卷。
　　◇上书请宥刘恺（永元十年）
　　孔子称「能以礼让为国，于从政乎何有」。窃见居巢侯刘般嗣子恺，素行孝友，谦逊清，让封弟宪，潜身远迹。有司不愿乐善之心，而绳以循常之法，惧非长克让之风，成含弘之化。前世扶阳侯韦玄成，近有陵阳侯丁鸿、黾阝侯邓彪，并以高行洁身辞爵，未闻贬削，而皆登三事。今恺景仰前修，有伯夷之节，宜蒙矜宥，全其先功，以增圣朝尚德之美。（《后汉·刘恺传》）
　　◇条奏左氏长义（建初元年）
　　臣谨レ出《左氏》三十事尤著明者，斯皆君臣之正义，父子之纪纲。其余同《公羊》者十有七八，或文章小异，无害大体。至如祭仲、纪季、伍子胥、叔术之属，《左氏》义深于君父，《公羊》多任于权变，其相殊绝，固以甚远，而冤抑积久，莫肯分明。臣以永平中上言《左氏》与图谶合者，先帝不遗刍荛，省纳臣言，写其传诂，藏之秘书。建平中，侍中刘歆欲立《左氏》，不先暴论大义，而轻移太常，恃其义长，诋挫诸儒，诸儒内怀不服，相与排之。孝哀皇帝重逆众心，故出歆为河内太守。从是攻击《左氏》，遂为重仇。至光武皇帝奋独见之明，兴立《左氏》《梁》，会二家先师不晓图谶，故令中道而废。凡所以存先王之道者，要在安上理民也。今《左氏》崇君父，卑臣子，强干弱枝，劝善戒恶，至明至切，至真至顺。且三代异物，损益随时，故先帝博观异家，各有所采。《易》有施、孟，复立梁丘，《尚书》欧阳，复有大小夏侯，今《三传》之异，亦犹是也。又《五经》家皆无以证图谶明刘氏为尧后者，而《左氏》独有明文。《五经》家皆言颛顼代皇帝，而尧不得为火德。《左氏》以为少昊代黄帝，即图谶所谓帝宣也。如令尧不得为火，则汉不得为赤。其所发明，补益实多。陛下通天然之明，建大圣之本，改元正历，垂万世则，是以麟凤百数，嘉瑞杂Ш，犹朝夕恪勤，游情《六艺》，研机综微，靡不审核。若复留意废学，以广圣见，庶几无所遗失矣。（《后汉·贾逵传》）
　　◇永平颂
　　威震赤谷。（《书钞》十三）
　　◇连珠
　　夫君人者不饰不美，不足以一民。（《文选·景福殿赋》注）
　　◎杨终
　　终，字子山，蜀郡成都人。少为郡小吏。永平中，征诣兰台，拜校书郎。建初中，诣白虎观，后坐事徙北地。元和中，释归故郡。永元中，征拜郎中。有《春秋外传》十二卷。
　　◇建初元年大旱上书
　　臣闻「善善及子孙，恶恶止其身」，百王常典，不易之道也。秦政酷烈，违忤天心，一人有罪，延及三族。高祖平乱，约法三章。太宗至仁，除去收孥。万姓廓然，蒙被更生，泽及昆虫，功垂万世。陛下圣明，德被四表。今以比年久旱，灾疫未息，躬自菲薄，广访失得，三代之隆，无以加焉。臣窃按《春秋》水旱之变，皆应暴急，惠不下流。自永平以来，仍连大狱，有司穷考，转相牵引，掠拷冤滥，家属徙边。加以北征匈奴，西开三十六国，频年服役，转输烦费。又远屯伊吾、楼兰、车师、戊己，民怀土思，怨结边域。传曰：「安土重居，谓之众庶。」昔殷人近迁洛邑，且犹怨望，何况去中土之肥饶，寄不毛之荒极乎？且南方暑湿，障毒互生。愁困之民，足以感动天地，移变阴阳矣。陛下留念省察，以济元元。（《后汉·杨终传》）
　　◇复上书
　　秦筑长城，功役繁兴，胡亥不革，卒亡四海。故孝元弃珠崖之郡，光武绝西域之国，不以介鳞易我衣裳。鲁文公毁泉台，《春秋》讥之曰：「先祖为之，而己毁之，不如勿居而已。」以其无妨害于民也。襄公作三军，昭公舍之，君子大其复古，以为不舍则有害于民也。今伊吾之役，楼兰之屯，久而未还，非天意也。（《后汉·杨终传》）
　　◇上言宣令诸儒论考五经同异
　　宣帝博征群儒，率定《五经》于石渠阁。方今天下少事，学者得成其业，而章句之徒，破坏大体。宜如石渠故事，永为后世则。（《后汉·杨终传》「终又言」云云，「于是诏诸儒于白虎观论考《五经》同异焉」。）
　　◇戒卫尉马廖书
　　终闻尧、舜之民，可比屋而封；桀、纣之民，可比屋而诛。何者？尧、舜为之堤防，桀、纣示之骄奢故也。《诗》曰：「皎皎练丝，在所染之。」上智下愚，谓之不移；中庸之流，要在教化。《春秋》杀太子母弟，直称君甚恶之者，坐失教也。《礼》制，人君之子，年八岁为置少傅，教之书计，以开其明；十五置信傅，教之经典，以道其志。汉兴，诸侯王不力教诲，多触禁忌，故有亡国之祸，而乏嘉善之称。今君位地尊重，海内所望，岂可不临深履薄，以为至戒！黄门郎年幼，血气方盛，既无长君退让之风，而要结轻狡无行之客，纵而莫诲，视成任性，鉴念前世，可为寒心。群侯诚宜以临深履薄为戒。（《后汉·杨终传》）
　　◎徐防
　　防，字谒卿，沛国钅至人。永平中，举孝廉，除为郎，特补尚书郎。和帝时，稍迁司隶校尉，出为魏郡太守，征为少府，迁大司农，代巢堪为司空，又代张为司徒。延平初，代张禹为太尉。安帝即位，封龙乡侯。
　　◇五经宜为章句疏
　　臣闻《诗》《书》《礼》《乐》，定自孔子，发明章句，始于子夏。其后诸家分析，各有异说。汉承乱秦，经典废绝，本文略存，或无章句。收拾缺遗，建立明经，博征儒术，开置太学。孔圣既远，微旨将绝，故立博士十有四家，设甲乙之科，以勉劝学者，所以示人好恶，改敝就善者也。伏见太学试博士弟子，皆以意说，不修家法，私相容隐，开生奸路。每有策试，辄兴诤讼，论议纷错，互相是非。孔子称「述而不作」，又曰「吾犹及中之阙文」，疾史有所不知而不肯阙也。今不依章句，妄生穿凿，以遵师为非义，意说为得理，轻道术，浸以成俗，诚非诏书实选本意。改薄从忠，三代常道，专精务本，儒学所先。臣以为博士及甲乙策试，宜从其家章句，开五十难以试之。解释多者为上策，引文明者为高说。若不依先师，义有相伐，皆正以为非。《五经》各取上第六人，《论语》不宜射策。虽所失或久，差可矫革。（《后汉·徐防传》）
　　试《论语》本文章句，但通度，勿以射策。冀令学者务本，有所一心，专精师门，思核经意，事得其实，道得其真。于此弘广经术，遵重圣业，有益于化。虽从来久，六经衰微。学门浸浅，诚宜反本，改矫其失。（《后汉·徐防传》注引《东观记》）
　　◎郭躬
　　躬，字仲孙，颍川阳翟人。为郡吏，辟公府。永平中，选廷尉正，坐法免。后三迁。元和中，拜延尉。永元六年，卒官。
　　◇上封事言赦宜及亡命
