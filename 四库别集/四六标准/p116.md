<!-- { "loadSidebar": true } -->
　　谢丁制置【黼】惠词【宋史忠义传丁黼成都制置使也嘉熈三年北兵自新井入诈竪宋将李显忠之旗直趋成都黼以为溃卒以旗榜招之既知其非引兵夜出兵散力战死之北兵未至黼自誓死守至是从黼者唯幕客杨大异及所信任者数人大异死而复苏黼帅蜀为政寛大蜀人思之事平赐额立庙】
　　转粟青天之上牋词来谢于青天【杜诗转粟上青天乐广传若披云雾而覩青天】射蓬白雪之边度曲敢当于白雪【礼记男子生桑弧蓬矢以射天地四方白雪即雪山杜诗西山白雪三城戍野客丛书云汉书自度曲如瓒注谓歌终更授其次引张衡赋度曲未终之语为证西京赋复引汉书为证正如瓒之失是不深攷耳二音各有意义元帝度曲乃隐度之度音铎如应劭所注师古所音是也西京赋乃度次之度音杜岂汉书之意哉注但见汉书有此二字故引为证而不知其意自别文苑宋玉笛赋度曲羊肠此语却可以为证又在汉书之先今人词中用此二字类祖汉书非也汉书元帝纪赞自度曲被歌声师古曰度大各反应劭曰自隐度作新曲因持新曲以为歌诗声也荀悦曰被声能播乐也张衡西京赋度曲未终云起雪飞田艺蘅云歌终更授其次曰度曲即今之逓曲也吕诜曰曲之节度非也沈约伤美人赋信美顔如玉咀清哇而度曲杜诗翠眉萦度曲山谷诗松风自度曲我琴不须弹又时时能度曲秀句入新腔杜氏通典杂歌曲有白雪周曲也平调清调瑟调皆周房中之遗声也汉代谓之三调按张华博物志云白雪是天帝使素女鼔五弦琴曲名以其调高人和遂寡自宋玉以来迄于今祀未有能歌白雪者】有美朝中之措【朝中措小令名宋有时相本寒生及登台位常以措大自负生日都下有一妓易欧阳公朝中措数字为夀曰平山栏槛倚晴空山色有无中手种庭前桃李别来防度春风文章宰相挥毫万字一饮千钟行乐不须年少目前看仙翁时相怜其善改易又爱朝中措之名厚赏之】取见贻方外之游【庄子彼游方之外者也而丘游方之内者也】恭惟某官辽鹤高标【续捜神记辽东城门有华表柱忽有一鹤集徘徊空中言曰有鸟有鸟丁令威去家千载今来归城郭如古人民非何不学仙去空伴冢累累遂上冲天】庖牛余刅【庄子庖丁为惠文君解牛注庖人丁其名也又恢恢乎其于游刅必有余地矣】春风杨栁之句宜拍红牙【欧阳文忠公守维扬日于大明寺侧建平山堂颇得游观之胜刘原父出守扬州文忠公作朝中措以饯之其词有云手种堂前杨栁别来防度春风后东坡亦守是邦登平山堂有感赋西江月云欲吊文章太守仍歌杨栁春风此因丁帅赠朝中措词故云春风杨栁之句葢以欧苏美之也红牙谓拍板又东坡在玉堂有幕士善讴因问我词比栁词何如对曰栁郎中词只好十七八女孩儿执红牙拍板唱杨栁外晓风残月学士词须闗西犬汉执鐡板唱大江东去公为之絶倒】夜月梧桐之篇何闗白发某既闻耳矣【食货志既闻耳矣如淳曰闻于天子之耳详见前】又寓目焉【左传得臣与寓目焉详见前】适有高峰縁云之行【高峯縁云言登丈人峯也少陵丈人山诗丈人祠西佳气浓缘云拟住最高峯鲁灵光殿赋飞陛揭孽缘云上征】别图公堂披雾之谢【乐广传此人之水镜见之莹然若披云雾而睹青天也梁元帝诗还思逢乐广能令云雾褰骆宾王诗情披乐广天杜诗天宇清霜浄公堂宿雾披】
　　谢丁制置惠夀诗
　　尘外花村已辱春风之一曲雪边蓬矢又勤秋月之两章拜君贶以何多揆余初而增感【并见前】恭惟某官诗书元帅翰墨宗工歴井扪参怜长庚之伴月【韩诗东方半明大星没独有太白配残月东坡诗天留残月伴长庚又长庚到晓空陪月】簸箕挹斗笑韩子之生辰【见前】既贻一倡之三【礼记清庙之瑟朱弦而防越一唱而三叹】复畀七言之二拊躬感槩【郭解传隂贼感槩师古曰感意气而立节槩朱博传好感槩之士】拜赐骈蕃【左传晋人以为拜赐之师又便蕃左右亦是率从】某政尔避喧【沈隐侯集从宦非宦侣避世非避喧】又蒙委重【见前】自为青城客愧拟住之未能【杜诗自为青城客不唾青城地为爱丈人山丹梯近幽意又縁云拟住最高峰详上条】赠我翠织成欲卷还而安敢【杜诗客从逺方来遗我细织成领客珍重意顾我非公卿留之惧不祥施之混柴荆锦鲸巻还客始觉心和平互见前】
　　回贺生日【戊子○按戊子为理宗绍定元年详啓意是年梅亭年五十五遡其生乃孝宗乾道十一年嵗在乙未此啓倅武冈作】
　　生我劳瘁揆初度以增悲俾尔炽昌受徽言而重愧【并见前】尝已戒门而絶璧【韩文一见即戒门以絶】犹蒙掷地以铿金【孙绰传绰作天台山赋示范荣期曰卿试掷地当作金石声详别见李峤诗乍有凌云势时闻掷地声】恭惟某官厚德嘘枯英文发藻【俱见前】怜香山花前之嵗正可闲行【白乐天诗前年花前五十二今年花前五十五傥年七十犹强健尚得闲行十五春】吟老坡月下之风不妨同坐【东坡词闲倚胡床庾公楼外峯千朶与谁同坐明月清风我】某自笑朱愚老为黔佐【俱见前】问昌黎之南斗乘除难挹于酒浆【三星行斗不挹酒浆又名声相乘除详见前】歌灵均之东皇偃蹇漫陈于竽瑟【屈原九歌东皇太乙云陈竽瑟兮浩倡灵偃蹇兮姣服】
　　回武官贺生日
　　劳我以生却青云于垂上【庄子夫大块载我以形劳我以生佚我以老息我以死刘禹锡诗青云直上无多路却作斜飞取势回】爱人以德歌白雪以弥高【礼记君子爱人以德余见前】感及尔同僚之私【诗我虽异事及尔同僚】增揆余初度之愧【见前】恭惟某官共武之服【诗有严有翼共武之服共武之服以定王国注服事也言今师之羣帅有威严者有恭敬者而共兴是兵言文武之人备】克壮其猷【诗方叔元老充壮其猷注见前】谈笑词锋足当八靣【刘禹锡诗鲜有一身兼将相更能八靣占文章高僧传道标诗章比之潘陆当时吴兴有清昼防稽有灵澈语曰霅之昼储清秀越之彻洞氷雪杭之标摩云霄每飞章寓韵竹夕花时彼三上人者当四靣之敌】绪余笔阵亦扫千军【杜诗笔阵独扫千人军】有怜桑弧蓬矢之辰见致松茂竹苞之祝【诗秩秩斯干悠悠南山如竹苞矣如松茂矣注苞本也言时民殷众如竹之本生矣其佼好又如松柏之畅茂矣此借用】某不能返璧又乏报琼人情欲夀欲安尚徼余芘君子善颂善祷但耻过情【并见前】
　　代回曾运使
　　生我劬劳废蓼莪而兴感【东坡啓虽大人占斯干之梦喜获嘉言而弟子废蓼莪之篇难忘永慕】俾尔耆艾揽茹惠以增慙【楚辞揽茹惠以掩泣兮霑余襟之淋浪】敢图高情见畀妙语恭惟某官文得家法【儒林传序各以家法教授后汉徐防传博士弟子皆以意説不修家法左雄传诸生试家法注儒有一家之学故称家】句逼古人怜牛斗之不神了无善状【见前】因参辰之相比借以余光【法言吾不观辰参之相比也是以君子贵迁善注参辰三星名晋语董史曰公子重耳以辰出而参入言重耳以骊姬之难出晋当辰于外十九年入晋当参也参辰出没不相比列而重耳象之终免其祸左传子产曰昔高辛氏有二子伯曰阏伯季曰实沈居于旷林不相能也日寻干戈以相征讨君帝不臧迁阏伯于商邱主辰商人是因故辰为商星迁实沈于大夏主参唐人是因故参为晋星山谷诗徒言参隔辰】摛藻粲然嘘枯厚甚某不知所贺藏弆为荣【并见前】八千为春尽自【原本阙四字徽本作冥灵之嵗改尽自二字为敢望今按八千嵗为春乃大椿非防灵也】五十而慕但激终身之思
　　代回安抚赵尚书【师】贺生日【宋史赵师字从善和州防御使伯骕之子燕懿王之后举进士第歴官兵部尚书以附韩侂胄为士类所鄙按古择字故字从善师四尹临安皆有能声知镇江府亦有善政今碑碣尚存以挞武学生柯子冲卢宣德故为两学士子所噪其鸡鸣犬吠之诮葢诬之也白獭髓云防稽郡治有贤牧堂祀范文正公赵清献公翟忠惠公朱忠靖公赵忠简公史越王浩张毘陵守仪从善帅浙使门吏谕耆宿经仓宪两司陈乞于州治贤牧堂增从善像一时奉承从请有题诗于堂曰师随众入祠堂要学朱张与赵王大家飞上梧桐树自有傍人説短长】
　　蒲栁既凋又届始生之日蓼峩罔极滋深弗洎之思特达高情勤渠下问【俱见前】置慙无所【陈书萧摩诃传老夫受脤专征不能战胜攻取今被围迫慙寘无地】怀感有之恭惟某官曵履公余【郑崇传每见曳革履详见前】鸣谦私惠怜绛人之甲子混在泥涂记孟陬之庚寅抚其迟暮【并见前】函牋甚宠台餽孔殷某祗佩眷存但深衔戢【陶诗衔戢知何谢防报以相贻】取公竹马愧请谢之未能【殷浩传浩败桓温谓人曰少时吾与浩共骑竹马我弃去浩辄取之固当出我下也】投我木桃复报章之不称【见前】
　　代回众官贺生日
　　皇揆余以初度内美阙然【离骚纷吾既有此内美兮又重之以修能】牛与斗兮不神善名安有【三星行无善名已闻无恶声已讙余见前】过勤妙语秪发愧情恭惟某官嬉笑文章【宋史苏轼传轼自言作文如行云流水初无定质但常行于所当行止于所不得不止虽嬉笑怒骂之词皆可书而诵之其体浑润光芒雄视百代自有文章以来葢亦鲜矣山谷赞东坡像云嬉笑怒骂皆成文章解羁而归紫防玉堂】游戏翰墨【东坡诗退之仙人也游戏于斯文山谷墨竹赋游戏翰墨龙蛇起陆】摩挲铜狄欲相许以乆长【后汉书蓟子训传有百嵗翁自説儿童时见子训卖药于防稽市顔色不异于今后人复于长安东覇城见与一老人共摩挲铜人相谓曰适见铸此而已近五百嵗矣注魏文帝黄初元年徙长安金狄重不可致因留霸城南】刻画无盐殊不知其老丑【周顗传何乃刻画无盐唐突西施详见前杜诗举动见老丑又老丑难翦拂又自觉成老丑又亲故伤老丑】此意厚甚而我谓何某返璧未能报琼无有此乃相亲重道拜而受之【韩文此乃相亲厚之道耳非所以待足下者也】何敢当不类歌顔之厚矣【山谷诗向侯赠我菁莪何敢当不类歌详见前诗巧言如簧顔之厚矣】
　　代囘道士贺生日
　　劳我以生能婴儿之除涤【庄子大块劳我以生老子能孾儿涤除览河上公注能如婴儿内无思虑外无政事则精神不出洗其心使洁静居防之处览知万事故谓之览】游方之外笑老子之婆娑【庄子彼游方之外者也陶侃传老子婆娑正坐公辈详见前】佳句惠然私情媿甚恭惟某人簸弄明月【韩诗簸弄明月珠】颉颃飞霞【韩诗乞君飞霞佩与我高颉颃】指石鼎于炉中便成联句【韩文石鼎联句诗序衡山道士轩辕弥明旧与刘师服进士相识夜抵其居宿有校书郎侯喜新有能诗声夜与刘説诗弥明在其傍视之若无人弥明指炉中石鼎谓喜曰子言能诗能与我赋此乎】用榴皮于壁上岂不中书【东坡诗止用榴皮縁底事中书君岂不中书详见前】见畀名章有光初度某偶差一念【东坡诗我本三生人畴昔一念差】献笑诸公饮马麾蛟朢崦嵫而勿迫【楚辞饮余马于咸池兮总余辔乎扶桑麾蛟龙使津梁兮诏西皇使渉余吾令羲和弭节兮朢崦嵫而勿迫】踞食蛤与汗漫以相期【见前】
　　代囘僧贺生日
