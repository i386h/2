<!-- { "loadSidebar": true } -->
    宇文生云：“仲尼因旧史修《春秋》，所记不过二百四十二年。今子长乃轶孔氏而修数千年荒绝之书，助以黄老寓托之说。仲尼之所二，子长之所一；仲尼之所难，子长之所易。”美则美矣，愚以为未尽。昔大雅丧然後颂声寝，王泽竭然後诗不作；诸侯放恣，处士横议。孔子惧，作《春秋》以一王法，於是记言事以为贬，尽闻见以为实辞。举凡例以为异同，此夫子之所见也，故书之；所闻异同，此夫子之所闻也，故书之；所传闻异同，此夫子之所传闻也，故书之。非此三者，夫子不书，此圣人之志也。非当十二公之事，圣人以为易；过十二公之事，圣人以为难明矣。六经之作，圣人所以明天道，正人伦，助治乱。苟非大者，君子不学；苟非远者，君子不言。学大则君子之德崇，言远则君子之业广。故仲尼叹曰：“大哉尧之为君也。惟天为大，惟尧则之。巍巍乎其有成功也，焕乎其有文章也。”又曰：“周监於二代，郁郁乎文哉。吾从周。”於是叙书即起《尧典》，称乐则美《韶武》，论诗即始《周南》，修《春秋》则绳以文武之道。然後乐正，雅颂各得其所。至於幽、厉、桓、庄，逶迤陵颓，斯不足徵也。故曰：“夏礼吾能言之，杞不足徵也；殷礼吾能言之，宋不足徵也。”足则吾能徵之矣。是以三千之徒，无道桓文之事者，岂不教尊而後道高，师圣而後功倍者也？曾子曰：“尊其所闻，则高明矣；行其所知，则光大矣。”
    又来书罪子长《自序》云：“夫子没五百年而《史记》作，非圣人而修圣人之名者，素王之篡臣也。”美则美矣，愚以为未尽。昔周公制礼五百年，而夫子修《春秋》，夫子没五百年，而子长修《史记》。迁虽不得圣人之道，而继圣人之志；不得圣人之才，而得圣人之旨，自以为命世而生，亦信然也。且迁之没，已千载矣，迁之史，未有继之者，谓之命世，不亦宜乎？噫！迁承灭学之後，修废起滞，以论天下之际，以通古今之变，而微迁叙事，广其所闻，是轩辕之道几灭矣。推而广之，亦非罪也。且迁之过，在不本於儒教以一王法，使杨朱墨子，得非圣人，此迁之罪也。不在於叙远古，示将来也。足下岂不谓然乎？
    夫圣人之於《春秋》，所以教人善恶也，修经志之，书法以劝之，立例以明之，恐人之不至也，恐人之不学也。苟不以其道示人，则圣人不复修《春秋》矣；不以其法教人，则後世不复师圣人矣。故夫求圣人之道，在求圣人之心；求圣人之心，在书圣人之法。法者，凡例贬是也，而迁舍之。《春秋》尚古，而迁变古，由不本於经也。以迁之雄才，奋史笔，不虚美，不隐恶，守凡例而书之，则与左氏并驱争先矣。苟知圣人之法，则知《春秋》之可兴；知《春秋》之可兴，则君子乎哉！宇文生近之矣。
    昔者仲尼门人，得其门者，然後见宗庙之美；升其堂者，然後见雅颂之声；入其室者，然後见道德之奥。虽道有污隆，性有深浅，然当其所得，莫不有圣人之道。故言而为经，动而为教者学也，不学而至者无焉。故曰：“不登高山，不知天之大也；不临深，不知地之广也；不游圣人之门，不知道德之富也。”
    今大雅既隐，贤人随之，苟非君子，孰能知道？宇文生居於今之世，行於古之道，君子以为难。前志之所遗，此子之所得，君子以为难。为仆射之。夫言大道者不可以小说，应黄钟者不可以末音，师圣人者不可以无法，三者知之斯为难。文之为难，斯又难之。仆智不足，而强言之。顿首。
    ○与滑州卢大夫论文书
    顿首：别后九年，年已老大，平生好文，老亦兴尽。日为外事所挠，有笔语两大卷，或不得已而为之，或有为而为之。既为颇近教化，谨录呈上，望览讫一笑。夫文生於情，情生於哀乐，哀乐生於治乱。故君子感哀乐而为文章，以知治乱之本。屈宋以降，则感哀乐而亡雅正；魏晋以还，则感声色而亡风教；宋齐以下，则感物色而亡兴致。教化兴亡，则君子之风尽，故淫丽形似之文，皆亡国哀思之音也。自夫子至梁陈，三变以至衰弱。嗟乎！《关雎》兴而周道盛，王泽竭而诗不作，作则王道兴矣。天其或者肇往时之乱，为圣唐之治，兴三代之文者乎？老夫虽知之，不能文之；纵文之，不能至之。况已衰矣，安能鼓作者之气，尽先王之教？在吾子复而行者，鼓而生之。冕顿首。
    ○与徐给事论文书
    文章本於教化，形於治乱，系於国风；故在君子之心为志，形君子之言为文，论君子之道为教。《易》云：“观乎人文，以化成天下。”此君子之文也。自屈宋以降，为文者本於哀艳，务於恢诞，亡於比兴，失古义矣。虽扬马形似，曹刘骨气，潘陆藻丽，文多用寡，则是一技，君子不为也。昔武帝好神仙，而相如为《大人赋》以讽，帝览之，飘然有凌□之气。故扬雄病之曰：“讽则讽矣，吾恐不免於劝也。”盖文有馀而质不足则流，才有馀而雅不足则荡；流荡不返，使人有淫丽之心，此文之病也。雄虽知之，不能行之。行之者惟荀、孟、贾生、董仲舒而已。仆自下车，为外事所感，感而应之，为文不觉成卷。意虽复古而不逮古，则不足以议古人之文。噫！古人之文，不可及之矣；得见古人之心，在於文乎？苟无文，又不得见古人之心。故未能亡言，亦志之所之也。
    ○答荆南裴尚书论文书
    猥辱来问，旷然独见，以为齿发渐衰，人情所惜也；亲爱远道，人情不忘也。大哉君子之言，有以见天地之心。夫天生人，人生情；圣与贤，在有情之内久矣。苟忘情於仁义，是殆於学也；忘情於骨肉，是殆於恩也；忘情於朋友，是殆於义也。此圣人尽知於斯，立教於斯。今之儒者，苟持异论，以为圣人无情，误也。故无情者，圣人见天地之心，知性命之本，守穷达之分，故得以忘情。明仁义之道，斯须忘之，斯为过矣；骨肉之恩，斯须忘之，斯为乱矣；朋友之义，斯须忘之，斯为薄矣。此三者，发於情而为礼，由於礼而为教。故夫礼者，教人之情而已。
    丈人志於道，故来书尽於道，是合於情尽於礼至矣。昔颜回死，夫子曰：“天丧予。”予路死，夫子曰：“天丧予。”是圣人不忘情也久矣。丈人岂不谓然乎？如冕者，虽不得与君子同道，实与君子同心。相顾老大，重以离别，况在万里，邈无前期，斯得忘情乎！古人云：“一日不见，如三秋兮。”况十年乎！前所寄拙文，不为文以言之，盖有谓而为之者。尧舜殁，《雅》颂作；《雅》、《颂》寝，夫子作。未有不因於教化，为文章以成《国风》。是以君子之儒，学而为道，言而为经，行而为教，声而为律，和而为音，如日月丽乎天，无不照也；如草木丽乎地，无不章也；如圣人丽乎文，无不明也。故在心为志，发言为诗，谓之文，兼三才而名之曰儒。儒之用，文之谓也。言而不能文，君子耻之。及王泽竭而诗不作，骚人起而淫丽兴，文与教分而为二。以扬马之才，则不知教化；以荀陈之道，则不知文章。以孔门之教评之，非君子之儒也。夫君子之儒，必有其道，有其道必有其文。道不及文则德胜，文不知道则气衰，文多道寡，斯为艺矣。《语》曰：“文质彬彬，然後君子。”兼之者斯为美矣。昔游夏之文章与夫子之道能流，列于四科之末，此艺成而下也，苟言无文，斯不足徵。
    小子志虽复古，力不足也；言虽近道，辞则不文。虽欲拯其将坠，末由也已。丈人儒之君子，曲垂见，反以自愧。冕再拜。
    ○答徐州张尚书论文武书
    辱前月十二日书问，文章之道，将帅之事，朋友之义，有君子之道三，甚善甚善。
    夫文章者，本於教化，发於情性。本於教化，尧舜之道也；发於情性，圣人之言也。自成康殁，颂声寝，骚人作，淫丽兴，文与教分为二：不足者强而为文，则不知君子之道；知君子之道者，则耻为文。文而知道，二者兼难，兼之者大君子之事，上之尧舜周孔也，次之游夏荀孟也。下之贾生董仲舒也，夫日月之丽，仰之愈明；金石之音，听之弥清。故圣人感之，而文章生焉，教化成焉，哀乐形焉。逮德下衰，文章教化，埽地尽矣。噫！圣人之道，犹圣人之文也。学其道，不知其文，君子耻之；学其文，不知其教，君子亦耻之。老夫从君子久矣，虽欲学之，未能文之，不足以当君子之褒。然咏乎尧舜之道，舞乎沂泗之风，庶乎与同也。
    将帅三军之师，万人之命，子实为之矣。今国家之患，患在师老；足下之患，患在势分。且天下大势也，善为将者，乘天下之势，苟变化在人，则用之如神。彼势合者驱而盟之，使其扰从，桓文是也；势分者力以倾之，使其削弱，申商是也。则遇非常之时，不可以寻常之事，邀万代之勋明矣。今足下据亿丈之城，仗大顺之众，有桓文之志，苟不修其军政，合其大势，制其死命，则不足以辍东顾之忧。故老夫前书，开陈古义，以激壮心；而猥辱远示，以为听道路之说，甚不然也。《传》曰：“诸侯有相灭亡者，桓公不能救，则桓公耻之。”今子为大将，实制东夏，为不义而强力不能制者，《春秋》亦耻之。国不富而昌，兵不教而强，敌不谋而亡；是管仲无功於齐，商君无能於秦，子房无谋於汉矣。盖求天下之智，尽天下之才，成天下之务，此将帅之本也。较短长，定曲直，乃匹夫之为尔。
    古者自天子至於庶人，未有不须友以相成者。仆虽老矣，辱君子之游，同君子之道，见君子之荣，三十年矣。子之善，犹仆之善也，得不相成乎？且百年之寿，人谁及之？岁月有穷，天地有终，惟立德立言立功，斯为不朽。彼圣贤救世，死而後已，气有所感也。故天下有乐，贤人乐之；天下有忧，贤人忧之。乐毅所以徇弱燕之急，复强齐之雠；韩信所以感推食之恩，申战胜之感。意气所感，天地相合，况於人乎！天方授子，子实为将，得不忧之乎！噫！德与言，仆无望矣。立功立事，在吾子为之。
    璧可求也，时不可再也。是以古人惜时之过已。昔者仲尼以大圣之德，不免为旅人之身，斯无时也；贾生以希世之才，而无佐命之勋，斯无位也。今足下遇非常之主，统桓文之师，时与位泰矣。苟功成於身，则义动天下，使天下之人受其赐，不亦休哉！既书慨然，心驰旗鼓之下。某顿首。
    ○答杨中丞论文书
    来书论文，尽养才之道，增作者之气，推而行之，可以复圣人之教，见天地之心，甚善。
