<!-- { "loadSidebar": true } -->
　　云长回顾，果见尘埃起处，一彪人马到来，上面风吹动曹操军马旗号。张飞曰：“尚敢支吾！”使丈八矛搠来。公急止之曰：“兄弟且住！你看我斩来将，以表我真心。”飞曰：“你既有真心，我这里三通鼓罢，要你斩来将。”只见曹军将近摆开，蔡阳横刀勒马，立于门旗之下。猛见云长披挂了，拍马前来，喝曰：“来将何人？”答曰：“吾乃蔡阳是也。你杀吾外甥秦琪，你原来在这里！吾奉丞相钓命，特来捉你！若捉住你时，我便封为寿亭侯。”叫一声：“擂鼓”鼓才举动，云长早己胜到面前。一通鼓未尽，云长刀一起处，蔡阳头已落地。张飞见了大喜。有赞斩蔡阳诗曰：

　　将军气概与天平，匹马单刀独自行。

　　千里寻兄恩义重，五关斩将鬼神惊。

　　鼓声响处人头落，旗影开时血刃红。

　　堪笑蔡阳无计算，山鸡要与凤凰争！

　　又诗曰：

　　千古令人笑蔡阳，提刀几欲战云长。

　　古城偶遇交锋处，画鼓方挝一命亡。

　　众军便走。云长赶上，活捉蔡阳执认旗的过来旗上写名姓为认旗也，取问消息。其余皆溃散。拿认旗的军告说：“蔡阳知道将军杀了他外甥，心中忿怒，要来河北与将军交战报仇。曹丞相不肯，故差他往汝南攻刘辟。不想这里遇见将军。”言毕，云长教去张飞面前说实事。飞问曰：“云长在许昌行止若何？”小卒从头至尾说了一遍，张飞方才信实，却来车前与二嫂施礼。忽城中人来报说：“南门外有十数骑，来的甚紧，不知是甚么人。”飞心中疑虑，就便领兵，转城来迎。毕竟是谁，且听下回分解。 

刘玄德古城聚义
　　却说关公斩了蔡阳，败残军马奔回许昌，张飞方才信实。忽报城南有十数骑到，飞便转出城来看时，果见十数骑轻弓短箭而来。见了张飞，滚鞍下马。飞视之，乃糜竺、糜芳也。张飞亦下马来。竺曰：“自从徐州失散，我兄弟二人逃难回乡，使人远近打听，知云长降了曹操，主公在于河北，并不知将军来此。昨日道上遇见一伙客人，言说有个姓张的将军，如此模样，见今据守古城。吾兄弟斟量，想必是将军，故来寻访。今幸得相见。”飞喜曰：“云长送二嫂，今日方到。乾亦同云长到此。已知哥哥下落。”糜竺大喜，同来。飞遂请二嫂进城。众各解甲，请二夫人入衙坐定。众皆哭拜于阶下。二夫人亦伤感不已。张飞却才备问仔细。甘夫人说云长前后历过之事，张飞方哭，参拜云长。飞等各言其事已毕，乃杀猪羊贺喜。云长曰：“兄长未到，甚酒食能充肺腑也？”孙乾曰：“此去汝南不远，明日共往取之。”当日权且将息。

　　次日，云长、孙乾二人，分付众人皆在古城等候。二人引十数骑，径奔汝南来。刘辟、龚都接着，乾便问：“皇叔何在？”刘辟曰：“皇叔到此处住了数日，为见军少，再回河北商议，三日前去了。”云长怏怏不乐。乾曰：“将军休忧。只用这一番驱驰，再往袁绍处走一遭，报知皇叔，同到古城便了。”

　　云长辞别刘辟、龚都，回至古城，与张飞说知此事。飞欲自往，云长曰：“有此一城，便是我等安身之处，未可轻弃。我与孙乾同往取兄，汝可坚守古城。”飞曰：“你斩他颜良、文丑，如何去得？”云长曰：“汝但放心，见机而变。”遂收拾二十余骑随行。云长唤周仓曰：“卧牛山裴元绍处，共有多少马匹军士？”仓曰：“有五百余人，马五六十匹。”公曰：“我等抄近路去取兄长。你可往卧牛山，招此一路人马，于大路上迎来，勿得有误。”周仓欣然上马而去。

　　云长、孙乾投冀州来，将至界首，孙乾曰：“将军只在此间寻个去处宿歇。某自入境，见皇叔报知，便求脱身之术。”云长于道左见一座庄院，独往觅宿。孤庄之内，一人出迎。公实告之。庄主曰：“某亦姓关，名定。久闻将军大名，今得瞻拜，如拨云雾而见青天。”遂忙请入庄，随唤二子出拜云长。公曰：“二子何名？”答曰：“长男关宁，次男关平。宁学读书，平习武艺。”关定留云长在庄，人伴尽藏于家。

　　却说孙乾匹马径来冀州，入见玄德，把上项事说知。玄德曰：“简雍亦在此间投奔袁绍，可暗请来商议。”不时，约雍至，与孙乾相见，共议脱身之术。雍曰：“明日见袁绍，可请亲往荆州，结连刘表，共破曹操。主公乘此而去可也。雍亦自有脱身之计。”商议已定。

　　次日，玄德入见绍，告曰：“刘景升镇守荆襄九郡，兵精粮足，可以结为唇齿，共破曹操。”绍曰：“吾常遣使结好此人，此人未肯相从。”玄德曰：“此人乃备同宗之兄，备往说之，必无阻矣。”绍曰：“若得刘表，胜似刘辟。”遂教玄德行。绍又曰：“近有人说汝弟关云长已离曹操，必来寻汝；吾欲杀之，以雪颜良、文丑之恨！”玄德曰：“颜良、文丑，比之二鹿耳；吾弟云长，乃一虎也。若失二鹿得一虎，足可以拒曹，何故杀之？望明公垂察焉。”绍笑曰：“吾实爱之，故相戏耳。汝可使人召之。”玄德曰：“即遣孙乾远近去召之，若何？”绍大喜。玄德出，简雍曰：“刘玄德此去必不回矣。”绍曰：“当如之何？”雍曰：“某愿同行：一者，同说刘表；二者，监住玄德。”绍日：“甚妙。”

　　却说玄德先教孙乾行，次日来辞袁绍。绍曰：“恐汝只身难成，吾使简雍相辅同往。”玄德与简雍同辞袁绍，上马出城。郭图入见绍曰：“刘备去说刘辟，未见成事；今又与简雍去说刘表，此一行必不回矣。”绍曰：“汝勿多疑，简雍自有见识也。”郭图嗟呀而出。

　　玄德、简雍行出界首，孙乾接着，同至关定家。云长迎门接拜，执手啼哭不已。关定领二子拜于草堂之前。玄德问其姓名，云长曰：“此人与弟同姓，欲令次子跟弟同去。”玄德曰：“年几何？”关定答曰：“次子关平，年十八岁矣。”玄德曰：“既长者有心令子跟云长，况吾弟又无子嗣，某愿求令嗣与云长为嗣，若何？”关定曰：“若蒙主盟，愿听严令。”玄德致谢。关平自此以云长为父。玄德恐袁绍来追，急收拾起行。关定送了一程。

　　云长教取路往卧牛山来。正行之间，忽见周仓引数十人带伤而来。云长引见玄德。玄德问其故，仓曰：“自到卧牛山，谁想有一将单骑而来，与裴元绍交锋，只一合，戳死裴元绍，尽数招降人伴，占住山寨。仓到彼招诱人伴，止有这几个过来，余者惧怕，不敢摘离。仓亲自与他交战，被他连胜数次，身中三枪，因此径来专待主公。”仓曰：“极其雄壮，不知姓名。”云长纵马提刀在前，玄德在后，径投卧牛山来。

　　周仓来到山下喊叫。那员将全付披挂，挺枪纵马，引众军下山。玄德望见来将，挥鞭出马大叫曰：“来者莫非子龙否？”那员将见了玄德，滚鞍下马，拜伏道旁。众皆一起下马迎之。其人乃真定常山人也，姓赵，名云，字子龙。玄德问其所来，云曰：“自离主公，公孙瓒不从直谏，以致丧败，放火自焚。袁绍节次招谕云，云想绍非成立之人，弃而遂投北方。后知主公在袁绍处，欲来相投，又恐袁绍见怪。故四海飘零，无容身之地。因从此处经过，裴元绍下山来夺吾马匹，云就杀之，借此安身。近知张益德在古城，又欲投之，恐其非实。今天幸得遇主公，正应昨夜之佳梦也。”玄德大喜，尽诉从前经历之事。玄德曰：“吾一会子龙，便有留恋不舍之意。谁想今日相遇，乃备之幸也！”云曰：“奔走四方，寻主事之，未有真主。今随皇叔，大称平生。虽肝脑涂地，无少恨矣。”当日就烧毁山寨，率领人众，尽随玄德前赴古城来。

　　张飞、糜竺、糜芳闻知，出廓迎接，各相拜诉。二夫人出，言云长之德，玄德感叹不尽。乃杀牛宰马，大作聚义筵会。先拜谢天地，遍劳诸军，众皆欢悦。文武仍旧相聚，又添子龙，玄德欢喜无限，连饮数日，以庆贺兄弟再见之喜。有诗曰：

　　当时手足以瓜分，信断音稀杳不闻。

　　今日君臣重聚义，正如龙虎会风云。

　　玄德、关、张离散后，古城天遣再相逢。

　　从来良将随明主，惟有常山赵子龙。

　　古城聚义时，有玄德、关、张、赵云、孙乾、简雍、糜竺、糜芳、周仓、关平，共马步军校五千余人。玄德商议，欲弃古城去守汝南，又值刘辟、龚都差人来请。玄德遂起军，前赴汝南住扎，招军买马，渐自峥嵘。

　　却说袁绍见玄德不回，大怒，欲起兵伐之。郭图谏曰：“不可。刘备乃疥癣之疾。曹操乃是劲敌，不可不先除也。刘表虽兵精粮足，不足为强。江东孙伯符威镇三江，地连六郡，谋士有周瑜、张昭之辈，武将有程普、黄盖之徒，积粮有五七年，甲兵有数十万，可使人结好，共破曹操。南北相攻，唾手可得。”绍从其论，即时修书，遣陈震为使，来会孙策，合兵破曹。还是如何？ 

孙策怒斩于神仙
　　却说孙策自霸江东，兵粮足备。因建安四年冬，为袭取庐江，收复数郡，破黄祖，败刘勋，豫章太守华歆降。后声势大振，遂遣张纮前往许都上表。其表曰：

　　臣讨黄祖，以十二月八日到祖所屯沙羡县。刘表遣将助祖，并来趣臣。臣以十一日平旦，部所领江夏太守、行建威中郎将周瑜，领桂阳太守、行征虏中郎将吕范，领零陵太守、行荡寇中郎将程普，行奉业校尉孙权，行先登校尉韩当，行武锋校尉黄盖等，同时俱进，身跨马擽音力阵，手击急鼓，以齐战势。吏士奋激，踊跃百倍；心精意果，各竞用命。越度重堑，迅疾若飞。火放上风，兵激烟下；弓弩并发，流矢雨集。日加辰时，祖乃溃漫。锋刃所戳，歘火所焚，前无生寇，惟祖并出。获其妻息男女七人，斩虎郎韩晞已下二万余级。其赴水溺死者，一万余口。获船大小六千余艘，财物如山积。虽表未擒，祖宿狡猾，为表心腹，出作爪牙。表之鸱张，以祖气息。而祖家属部曲，扫地无余。表孤特之虏，成鬼行尸。诚皆圣朝神武远振，臣讨有罪，得效微勤。谨具表上奏以闻，伏望天览。

　　此表乃破黄祖始末，不必重说。

　　曹操知孙策强盛，乃叹曰：“狮儿难与争锋也！”遂以曹仁之女配策小兄弟孙匡，由是结亲。留张纮在许昌。孙策此时欲为大司马，曹操不许。策甚恨之，常有袭许都之心。吴郡太守许贡，暗遣使上表于汉帝。其表之略曰：

　　孙策骁勇，与项籍相似。宜加贵宠，可召还京邑。若被诏，不得不还；若放于外，必作世患。当速制之！

