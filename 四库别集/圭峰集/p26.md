<!-- { "loadSidebar": true } -->
　　梅厓主人既斩其居之旁地畚土其上筑之若崖焉高可于屋之危而止凡月华日精之山皆在目睫而濠之闾阎尽而畎亩连与夫丘墟林莽川湖陂泽逺淡而近浓者环百万一眺而得之于是种树之家争售其可树者于崖之上曰是卉也殿春而华有国色其名曰牡丹又曰是木也春而华其实甘其名曰桃又曰是蓏也蔓而华其实硕而匪核其名曰瓜是皆可树主人曰吾一嵗食瓜不一二焉桃之木多螙液而善萎牡丹匪实无济吾用请更诸久乃跽而进曰似李之花而差沈似杏之实而大酢作羣芳先与雪争能然而赏者薄其色噉者薄其味世俗之所不荣者也子欲之乎其名曰梅主人曰若之熟木性有年矣见有不荣于春而瘁于秋冬者乎见有不随羣而荣随羣而瘁者乎盖天地之气生之以春而杀之以秋冬而随其生而荣杀而瘁者必常物也孔子曰嵗寒然后知松栢之后凋凋之后者圣人犹取之而况能抗时以自遂者乎其必质之至坚而得夫气之先似夫豪杰之士自拔于流俗者吾树焉以自励也因自号曰梅厓他日入朝以告其友李充昭充昭曰崖之在濠其有其无其或树欤未树欤吾不可得而知也然吾观子之壁立万仞方将极其观于垓之外崖盖不足髙也而又敢言天下人所难言者囘流俗于靡靡之余独梅之抗拔而已哉而吾目局局然求子于梅崖之间是以形器拘子也吾亦陋矣南城罗玘闻而是之然不敢以嘿者恐索鼎实于是崖也则培植之功亦主人一事充昭曰善请书为记以俟主人孙姓博学而多能今自礼科左给事中为江西右参议幼真其字也
　　南园野老记
　　南园野老吾友徐世明之尊甫也进贤之雷冈为闽粤水道之涯自东乱之西则陆走百里以达于洪浮而北下焉则不待信宿入于彭蠡东折而合于江吾之有事于洪暨北走京师皆常望其林麓丘陵藩垣闾阎之相属然而未尝一游也徒闻世明道其南园者园之下森然有水漫之其清可以鉴其甘可以饮洁可以浴深可以载方舟激而行于沟可以溉千百亩之苗而又酾其余也以灌蔬畦或窦而停或甗而汲以润果树之根荄其浒之菰蒲蒹苇生之风过焉窸窸有声如铃索上去蕖荷菱芡之与波上下鸥鳬之飞翔浮沈湛然而天光悠然而云影吾父性与之适幅巾杖屦盖不知朝而往夕而归也而年又最高故号曰南园野老土之居者皆以是呼之于今十年矣而未有发其义者噫予未至南园果有意于洛阳之名园欤未得拜于野老之前其果有意于少陵之野老欤洛阳之名园今虽废矣而其后之兴也不可知少陵野老复更千百年亦未必有斯人也想其奔走于王室艰难之时虽其草堂亦为逆旅何暇于名园之徘徊乎况洛阳之名园皆当时公卿戚里争为胜游而不知实酿为酖毒盗之招耳此少陵所以吞声于细栁新蒲之緑而不忍言又忍入而纵其乐也哉若兹南园逺王都四千里山水草木任自然之真无洛阳名园假人力为之者而野老实编氓非如少陵尝食君之禄当任君之忧而非实野者比鼓腹击壤洋洋乎与造物者游此其事也野老之名少陵固不得而争矣然昔之野老有与人争席而已而今也至与古人争名得无不可虽然名虚器也犹有与古人争墩者墩实物也然且为之于名何伤世明曰子言信辩矣请书之归镵于壁以为记
　　捣石清隠记
　　捣石颜氏永新大宗以捣石清隠名其堂而走其子玺求记于予者隠君琦也捣石者相传鲁公剌吉时得异石于永新用以捣衣比召为御史石随而亦以捣捣声彻于禁中宗取试之无声也复归之公声如初公后四世孙永新令求石所出家焉而捣石之颜始此人以公故也率不敢蹈且籍豪夺吏不敢舞手以临盗之过也不敢窥其门颜故得日以大而蔓延为北郭之宗君北郭之英也予未至其处谒君意永新当衡郴之麓山之虎蹲人立与泉之雪飞雷响贡奇献媚于穹堂华屋间者四环而集捣衣石卧之地无见也然颜为鲁人非兹石也永新乌有颜氏哉石非遭于公手则虽于此日发千砧尽和氏之璞也亦不过与歌姬舞女流转于贵富之家为玩具耳矧捣衣之麄厉者乎且使兹石也捣于公家有声若是焉移而捣于禁中亦有声若是焉则徒充上方一物而已了无着于公也公之子孙虽令永新防代而归宜矣又从而家之其得为智乎捣石今虽有颜氏正与编氓等君而以捣石名吾诟之矣惟其喑哑于万乘而独见声于公石亦灵矣哉有若真能别白夫忠臣暗主几微祸乱之萌与昔之言于晋者类也而特非妖耳然则兹石之祥于颜明也凡天下之颜当知重之矧居永新者乎若君者可谓知所重而不忘世守矣非汩汩于山泉间隠者也清秋月夕鲁公有灵其亦来降斯堂而试聴捣声乎宜为之记君之有齿有徳为乡大宾他善若雨霪也进士汪仲信李用献方日与大夫士言之予可略也不书
　　文武联芳记
　　判陈州事程汝霖典吾县敎时自言其尺籍于贵旗下有五伍者二吾子鹏也实居帅之戎卫子弟之秀皆附宣慰使之学吾子度也亦廪食其中然皆未能颖脱出头角也去冬汝霖去吾县来防天下之士试见吾于玉河之邸跃然大喜曰前所谓鹏也与斩都匀酋赏百户所谓度也试云南得后诸士将以蚤暮至也自吾氏去茶陵入贵操戈鋋与罗氏鬼蛮好则相视怒则相攻余百年其比而伍者井而湮灶而夷非其父则其子耳今其在者几氏矣有能拔其上而为之长上乎又有能刺而入于文儒之囿撇然蜚英乎吾不能了造物者之施我其亦或舛也然虑亦盲瞆之人耳人遗以饮食饮且食不闻不知也可乎哉吾欲侈造物者之施我以励鹏也度也惟名以榜之庶几为宜且二子之遭是也朞年耳而实又同产如曰文武联芳庶几于义为宜然吾闻古不以万选万中为文不以百战百胜为武要非今之所谓文且武也鹏也何武耶度也何文耶姑自吾贵之穷僻处视之而已矣吾不征于古兄弟之并为卿相今有之譬诸草木聮比而芬芳可也二子何芳耶姑自吾氏之卑薄者视之而已矣敢辱史氏宠嘉之为之记庶几鹏也度也日斯迈而月斯征矣吾曰是亦足以记已语有之知子无若父何庸吾譊譊乎而后为记哉其归镵诸毋缓
　　世徳堂记
　　少师太子太师尚书大学士徐公谋归老于宜兴豫作堂焉于县东南陬洑溪之上门之辟也瞰其洄也除之平也际其漘也垣之曲而周也依其湾也檐阿之轩翔也与其波之演迤而升降也而凡溪之人仰斯堂之胜因思象公之徳其少者讯其长老曰公之状吾兹尚未知之然意公之量其洄之洑而无所底止也公之重其漘之坚而齧射之无所加也公之智其湾之曲而随其方也公之泽及于物其波之演迤而浸涵也夫然是溪也之有斯堂也宜哉其长老曰未也吾县之有徐也自义兴令始令后四世为江东逸民逸民生赠户部郎中郎中生琼州知府知府生荆南渔隠渔隠实生公公之徳源亦逺已矣亦若是溪之逺源与君山而若辈其生也后不知也既已私拟公又遂相与名公之堂曰世徳之堂以俟公之归而中朝之士闻之皆曰善哉溪人之名公堂而惜其知公之隘也夫公国之元老也天子之师臣而百僚之具瞻也天下孰不冀望其颜色以为重轻荣辱而皆卒不得愿而退也则夫江河之量固不以水旱为盈缩明矣而又以其一身系天下安危者十余年巨防砥柱之重属非公哉窃尝私觊公之智亦如海涵地负而其曲成万化而不遗者泽气之升而为霖为雨也然则其源也其岷乎嶓乎昆仑乎而规规求公于一溪者其溪人之私言也岂天下之公言哉乃羣造公请以是记公之堂且以广溪人之隘而告于无穷公弗能止也命属吏南城罗玘书之
　　武定州重修城隍庙记
　　武定州有城隍庙在未赐改今名前其神于章皇帝之征汉也豫能着明灵以隂诱其凶渠丑类如醉之醒如寐之酣以待黄纛之至用能不遗一矢束手待俘一切得从减贷以完宗祊于如故不然兽穷且鬭而况以佚待劳城门一钥之辟虽一卵未足以支泰山之重然亦何取于万全哉粟帛之谣且作作将谁归今道边遗老尚能言神之炳炳如此今皇帝之元年古辰贾侯来知州事侯进士也以孔氏之道为政念遗黎刼胁于非辜创残已极积余六十年尚如婴儿之待哺以长也又如沈疴之始去而体实羸也闵闵焉思所以振起而安定之以还其旧故恒铲采韬威尤慎兴作虽其已之居支木束绹不以为病问有以神之见灵于宿昔为言者意侯有作也越明年侯实梦与神语以为适然耳不为动数月又梦如初旦起谒庙洞诸门门枢皆刓敝臲有圮状乃进前言者验白因叹神功在宗社不诬庙不修且壊顾宣义郎马芳可事乃又明年七月命芳自堂祖门以属于最外门自左右营分而垣之以合于堂后之栖而止视昔则加之堂中貌神侍卫文武班于两偏亦貌貌止于西东庑下善恶冥报防愚吓俗虽未皆合于古不欲夺其旧也某月某日告成侯述其事来请记噫章皇帝取汉之奇予尝闻之矣神也效灵其信然耶予与侯同举进士逆知侯能还武定之旧旧亦未易还也必无疲其力无费其财是二者非靳于兴作不可此侯志也而神之见梦侯梦也谓其非然耶虽然梦不梦庙壊于法必改作虽圣人不能以已也改作之费与劳大矣焉知神之以觉侯而先事焉意在节缩其劳费以福其民欤神能灵于宿昔仓卒莫大之变有不能于今欤神既灵其聴是州于冥冥与太守等民亦以是望之太守有堂以朝夕也庙成有以哉
　　秋容记
　　丰城胡万爵号秋容予始未悉其义也与之遇都下往访之邸时清秋气肃坐予于庭之东篱菊方华盆池之水澄莹视其底藻间赤乌之鱼蠢蠢可数辟其北向之扉则城闉万树间黛错丹疑为深春予呼酒而饮之盎然汗浃絺纻解而尽其缶则暝色冉冉自天而至素月光下人影在地向之万树乌鹊上下惊而分飞鸣而复集令人襟懐飘飘殊欲僊去予谓万爵曰是可为秋容乎万爵不应予乃取枕就寐觉有微籁掠耳而过之顷焉如潮飜如雷奔如万马之行声如众窍之齐吹擗屋撼扉飞瓦裂帷试于隙而窥焉一物无有幽黒冥迷厥明啓户则树叶尽脱漫空纷披菊色憔悴盆池凝澌衣欲重袭手如挛拘万爵则已蹙额攒睂告予曰此正吾之秋容也他日与之观泉于西湖泉之源自山出崖石上冷冷之声泻于湖潨然若投石之沈于底乃止尤于寒日映之有光更上西山絶岭望焉见夫稻之登也黄云满野直接于籍田之南于是兴饫尽醉极暮而归按辔呼而谓之曰子毒前日之秋容乎将快今日之秋容也何居万爵曰吾易三经而学五试而后举于乡困二十年于南宫卒不获仅补一县所谓蓝山者又在偏迂山泽之区故吾遭触前日吾有感也然吾之性迂援寡以之驰逐于四通八达之衢必仆仆尔逢迎拜起为也吾能乎哉幸其地之迂左易治于吾之性实宜庶几寡过于衰暮之年意造物者之福吾如泉之清泠光彻可以涤垢汚而鉴万类如稻之登也可以卒嵗吾于是乎亦有秋矣而多赖不尤愈于老而无述者乎斯二遭也真若为我设也予闻而壮之与之书以为秋容记
　　郡守冯侯闵雨记
