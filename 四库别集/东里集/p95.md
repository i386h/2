<!-- { "loadSidebar": true } -->
　　通鉴总类者宋沈枢编分一百七十一门总二十巻刻板在苏州郡学余初得十二册于晏彦文而阙其八册吉水周功叙自苏州为余印补遂为完书此书芜杂不足观而周伯温以儗袁氏纪事本末过矣
　　通鉴纲目书法
　　通鉴纲目书法五十九巻六册吾得之国子司业张智畧颇有缺折未补録此书吾郡永新刘水窓先生着先生讳友益字益友与龙麟洲李省中萧芳洲同軰行其平生精力萃于此书掲文安公叙之曰其辞公羊谷梁其义春秋其志朱子盖甚推重云
　　通鉴纲目凡例
　　通鉴纲目凡例十九类朱子所定读纲目者必得此而后灼见古人精意之所寓今太学有刻板余家一册邹仲熈侍讲所恵又有钞録汪克寛凡例考异在后
　　元史节要
　　元史节要者续曽先之史畧以便初学耳又有元史畧其体不同二书皆出临江全史刻板今在太学
　　通鉴纲目
　　朱文公因司马温公资治通鉴别为义例作纲目五十九巻至矣哉其春秋之意也其条贯皆出文公而缀缉于诸门人之手间有异同或者亦钞録传刻之失乎吾居京师与给事中林从为隣其出为陜州判官卖家具给行费余从市得此书凡十六册
　　通鉴纪事本末
　　通鉴纪事本末四十二册此书宋袁枢机仲编吾家文节公为之序凡四十二巻二百三十九事皆关渉大端始末毕具观者便之吾居京师时市于晏彦文盖吾授徒廿余年积其勤力仅得五经四书及唐人诗文数家而已子史皆从人借读皇上龙飞之初擢官翰林俸赐有余不敢妄费一以置书自是简帙始富矣夫吾之后世知吾所畜书皆出上恩之所致其必能敬重而寳藏之也
　　元史畧
　　元史畧及节要皆出临江体制不同如不得全史得二书兼看亦可知其大槩矣
　　续宋编年资治通鉴
　　续宋编年资治通鉴起太祖至钦宗十八巻礼部员外郎兼国史院编修官李焘着续宋中兴编年资治通鉴起髙宗至宁宗十五巻户部架阁国史院检讨兼编修官刘时举着宋季三朝政要起理宗至少帝五巻无编著人氏名二王本末一巻则取诸陈仲微所録总三十九巻吾家治为四册总题曰宋鉴此本节畧已甚又多差误盖近年书坊翻刋文籍简省率畧多如此不独此书亦可为人心风俗之一嘅也
　　晋书
　　晋书百三十巻唐太宗命房龄等因旧史再加譔次纪传论太宗御制之外其余皆出顔师古孔頴达之徒志出于志宁之徒而天文律厯一出李淳风朱子极善其天文志吾家晋书廿六册永乐乙未族人忠襄公九世孙东平知州之子民服举进士在京师泊然无他嗜好惟志学问闻国监有书板悉赀以求印余助之工力以此见赠云
　　三国志
　　三国志晋陈寿撰宋文帝以其过畧命裴松之博采为之注后世以裴注过繁而合寿所书裁定之为一家者凡数人而皆未就叶水心曰寿盖尽取为书矣注之所载皆寿所弃者且谓裁定者为轻议害事又曰寿髙处逼司马迁而胜班固其重寿如此夫纪魏而传蜀者叶固不能独右寿也近世庐陵贡士萧常正其名为续汉书起昭烈至少帝为纪魏吴皆为载纪而择裴注之善者并书之盖至当矣周益公为之序然其书今世学者少见也吾家三国志三十册刻板在太学
　　前汉书
　　班固譔前汉书十二帝纪八表十志七十列传其八表及天文志固妹曹世叔妻昭之所成也世称良史必曰迁固固才不及迁也若郑夹漈讥固无学术专事剽窃斯论过甚矣哉余家二十五册国学印本
　　后汉书
　　范晔后汉书盖删取刘珎谢承薛莹刘义庆等汉史为之然晔所成纪传耳志未成伏诛后人取司马彪所譔补之非晔譔也余家所藏四十七册国学印本
　　史记
　　史记百三十巻司马子长才识髙迈文章疏荡竒伟至于状写之妙超然独出也朱子谓其麄率且疑史记当时未删改脱稿吾郡刘申斋云史记初看甚有羡字羡句再看但觉好三看元无一字一句羡减一字一句即不佳岂求之笃者独得之深耶吾家八册刻板在太学吾初印此书及文献通考皆有阙板嵗余弗克补録永乐二年友人汤如川曽与贤余学防萧省身独孤乐善欧阳允俊登第后为庶吉士在翰林数就吾家借读一日节假欣然来过取二书阙者共为补録及暮而毕其签帖悉如川书也今如川与贤允俊不可作矣每览手笔嘅然兴懐
　　两朝实録纂修始末
　　右恭修两朝实録始末一巻臣士竒所録勅下之初臣通率师往征交阯叛冦不及预事事未半臣淮引疾去既就绪户部尚书臣陈山礼部尚书臣张瑛皆以兼学士职奉命预事凡歴六年始克成书表词臣士竒所譔书奏恩防甚厚命吏部叙劳进秩礼部宴赉于是论劳赐白金寳楮文绮鞍马有差然自纂修以下至杂执事均进一官盖吏部不复差别劳绩也臣士竒谨志
　　宣庙实録纂修始末
　　右恭修宣宗皇帝实録本末盖歴四年始克成书表词臣直所撰既奏恩命加厚臣辅加号与禄臣士竒臣荣迁少师臣溥陞少保臣直臣瑛陞礼部左侍郎兼官悉如旧纂修皆陞官一级凡主事御史评事皆入翰林余参对催纂誊録等官皆陞禄一级布衣士誊録者皆授试中书舍人赐白金寳楮文绮鞍马有差皆上所亲命不出有司秩乎有伦而不紊盖轶于前矣用谨志之臣士竒谨志
　　两汉诏令二集【二首】
　　右两汉诏令三册刻板在太学张守初真人来京师以上清纸贶余曰少助书简之用余素寡交虽有至亲交者亦懒于作书而计其纸可印汉诏令一部遂托欧阳助教允贤成之此书是也每退朝闭户谢客坐南轩翠竹之下清风徐来独取此书因其优柔深厚之词以考夫寛大忠爱之意反复涵泳亦一快哉
　　右两汉诏令西汉十二巻宋吴郡林虙辑东汉十一巻四明刘昉辑元苏天爵合为一书又取洪咨防两汉诏令总论冠诸巻首洪亦尝辑此书而今不传余家三册颇有脱误误者多就考正脱者虽补録未完也
　　杨铁崖三史正统辨
　　前年病中有遗予此编者不记其人其间多阙误颇为正之盖吾旧有贝廷臣着铁崖传载此文差详辨末云私着其说以俟千载之君子而传云欲献不果此编又有表表谬误尤多不知果何如也
　　歴代大统易见
　　右歴代大统易见一册旧録于王询谟不知何人编王云在临江邂逅録之比年于内府见有进此书者亦不记为谁作也
　　宋史畧
　　永乐甲辰十月甲子淦人袁鹏恵此书朴学斋志
　　文献通考
　　文献通考三百四十八巻宋相马廷鸾之子端临所辑间有复出删治未尽然立体正大载事详覈有益实用非其他类书之比盖类书如册府元龟太平御览犹或伤于泛滥不切或杂于怪异不经况其下者通考刻板在太学吾家所有凡四十册郊社考一册尝为行俭借去而厄于火欲印补更数嵗未暇一日过沈民则修譔见有断简数册则此书也郊社考在焉纸板视吾家所有无二遂乞补之亦竒遇哉
　　玉海
　　玉海二百四巻分为六十七册又有六经天文编一册周易郑注周书王防诗考共一册诗地理考一册践阼篇汉制考共一册汉艺文志考证一册通鉴答问二册通鉴地理通释三册急就篇二册姓氏急就篇一册小学绀珠四册总八十四册此书皆宋王应麟辑刻板在太学玉海本为应博学宏辞者设而其孙云未脱稿岂亦未成之书耶颇闻松江府学亦有刻板
　　稽古定制
　　右稽古定制一册我太祖髙皇帝命儒臣考唐宋制度酌其中示法于民者也孔子曰安上治民莫善于礼又曰君子以辨上下定民志惟礼制行而后民志定故圣人之为天下国家者必重焉永乐癸未臣士竒在京师始遇此书谨録而识之
　　赐諡録
　　余客武昌时遇宋赐諡编于湖广参议吴文家既借録之余又尝集録唐及元所赐諡遂合为一编总曰赐諡録然有私諡者亦颇附载焉
　　通典
　　通典唐宰相杜佑着盖因刘秩政典三十五篇之旧而广之又防以新礼凡二百篇分食货选举职官礼乐刑法州郡边防八门今少见全书士大夫家所有者皆节本余家四册近年书坊新刋盖又节矣
　　官制沿革
　　右録官制沿革一册先师海桑陈先生家书也其中有先生手笔士竒少孤贫先生以先考妣故召而教之年十二三习举子业而于古官制不能知也遂予此书盖于此书今四十年矣手泽宛然于乎痛哉谨识
　　方舆胜览
　　方舆胜览三巻不着编次者氏名盖元之人作也时又有舆地要览二书皆出一统志互有详畧而要览尤简又不载沿革今书坊皆有之吾家独有胜览三册其末巻尾题曰大明者后之人改之也
　　西昌志
　　右西昌志宋淳熈三年知县事陈秀实命贡士严万全倪求已防稡为之者也淳熈至今二百四十三年未有继作岂非鄊邑欠事此集刘仲兼梁叔庄共録以寄余者盖以余尝有志乎此姑识而藏之
　　桂林郡志
　　右桂林郡志四册凡三十巻欧阳允和以见遗者而阙二巻桂林旧有志洪武中教授陈琏因而续之其间论夷獠则必载昔人制驭之说论瘴疠则详列昔人治疗之方仁者之用心也琏字廷器今守滁州有惠政民甚戴之闻亦修滁阳志然余未及见也
　　茆山志
　　右茆山志二册太子少师姚公所惠其编刻皆不苟
　　西域记
　　右西域记一册吏部郎中吾郡陈诚子鲁着子鲁永乐十一年奉使西域所歴哈宻和卓巴实伯里哈里赛玛尔堪诸畨之地凡往复逾二嵗而留哈里最久故特记之详焉子鲁又为余言诸畨风俗大抵与哈里相似云
　　契丹志
　　右契丹志一册不完忘所自得但记洪武辛酉假馆淘金袁氏同芗城张子震观此书作诗寓嘅叹之意于今三十有七年虽断简不失也盖余平生于古书遗文虽残缺不完未尝不保爱之
　　吉安府志
　　右吉安府志一册盖余与钱检讨习礼在京师同有志斯事遂以所有鄊郡旧志及于前軰文集中采録近事而附益之未防习礼被召赴北京而余亦以公务无暇此所録者如城郭官府之类于郡中颇详未及诸邑余诸类亦皆未就也独科目一类后得陈村民先生吉州进士録补之诸邑皆备云











　　东里续集巻十七
　　钦定四库全书
　　东里续集巻十八　　　　明　杨士竒　撰跋
　　宋名臣言行録
　　右宋名臣言行録七册今书坊本得之黄学士宗豫诵嘉言仰贤范乐余之得师也其间微有错简盖传刻之误
　　文公家礼
　　右朱子家礼一册今士大夫家多遵用之间亦有置疑其间者余偶于朱季宁家得张南轩三家礼范后有武林应本中所识及家礼辨数条其论皆有理因録置于后云
　　图绘寳鉴
　　此吴淞人所辑可谓博矣而世次殽乱可笑淞近年又有辑古今能书者为一编殽乱尤可笑后人作事多忽畧莫甚于此又可嘅也
　　吴文正公外集
　　目録有杂诗一巻而巻中无之盖未刻云
　　尔雅
　　尔雅三巻古小学书初无深义世谓周公作非也朱子曰尔雅取传注以作后人乃以雅正传注吾家一册郭璞注
　　经史动静字音
　　经史动静字音盖以便教防学者然今南方学者多忽畧不究余在武昌遇之张从善所故特録以归时洪武甲戌嵗也又二十有五年月日识
　　埤雅
　　右埤雅二册总二十巻宋陆佃农师着其子宰为之序名埤雅者谓为尔雅之辅也贑旧有刻板既废于兵今江西宪副林瑜行部过贑访得之命工重刻于郡学此书于博物之学盖有助焉
　　小学集成
