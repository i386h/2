<!-- { "loadSidebar": true } -->
    鲁国诸生，欣逢圣明。咸西响以迎睇，望东封而勒诚。习礼空劳，日日而徒瞻岳色；凝旒何处，年年而尚郁人情。岂不以兵偃三边，尘清万邑。欲行登禅之事，犹执劳谦之德。是使想黄屋以心倾，敛青襟而目极。乃相谓曰：自古帝王，功成业昌。尽皆增博厚，报穹苍。所以山呈瑞应，水出荣光。国泰财阜，时丰俗康。固合陈俎豆，捧圭璋。高践天坛之上，遥升日观之傍。而乃阙其仪，寝其议。盖九重之凤诏缺敷，四海之鸿恩未被。空令汉史，愿陪检玉之行；更切孔徒，渴见泥金之事。莫不引领延伫，凝情尽思。未遂相如之请，空吟叔宝之诗。夫子坛边，恐云龙之会晚；颜生巷里，忧日月以来迟。况可後示百王，前观万姓。三千徒兮，今日斯恳；七十君兮，当时称盛。潜期山下，得闻万岁之呼；每想封中，获仰千年之圣。嗟夫！迹居洙泗，魂断咸秦。俟南面之鸾驾，问西来之路人。当河清海晏之时，宜遵古典；是率土普天之幸，岂但素臣。近虽下国枭鸣，边夷鼠盗。既有征而无战，尽推凶而翦暴。宜允儒者之心，登泰山而昭告。
    ●卷七百七十
    ☆王（二）
    ○三箭定天山赋（以“远仗皇威，大降番骑”为韵）
    丑虏侵塞，将军耀威。弓一弯而天山未定，箭三发而铁勒知归。骁骑来时，叠利镞以连中；宫人祭处，收黄尘而不飞。始夫寇犯朔方，檄传边壤。高宗乃将钺斯授，仁贵而君恩是仗。初持汉节，鹰扬貔虎之威；爰臂燕弧，肉视豺狼之党。军压亭障，营临塞垣。九姓犹凭其桀骜，六钧亦昧於戎蕃。既而胡兵鸟集，贼骑□屯。将军於是勇气潜发，雄心自论。拈白羽以初抽，手中雪耀；攀雕鞍而乍逐，碛里星奔。由是控彼乌号，伸兹猿臂。军前而弦开边月，空际而[
NX
]鸣朔吹。声穿劲甲，俄骇胆於千夫；血染平沙，已僵尸於一骑。期後箭之中也，尚猖狂而背义。是用再调弓矢，重出麾幢。曜英琥於非类，昭雄棱於异邦。赤羽远开，骋神机而未已；胡雏又毙，惊绝艺以无双。斯二箭之中也，犹凭陵崦未降。且曰：志以安边，誓将去害。苟犬羊之众斯舍，则卫霍之功不大。又流镝以虻飞，复应弦而狼狈。斯三箭之中也，遂定七戎之外。昔在秦汉，尝开土疆。或劳师於征伐，徒耀武於张皇。未若弯弧手妙於主皮，大降虏众；骋伎心同於偃月，遂静沙场。故得元化覃幽，皇风被远。鸟岭之烽已息，灵台之伯斯偃。然知鲁连虽下於聊城，岂定穷荒之绝。
    ○离人怨长夜赋（以“别思方深，寒宵苦永”为韵）
    离思难任，长宵且深。坐感夫君之别，谁怜此夜之心。念云雨以初分，何时促膝；伏衾而起怨，几度沾襟。始其歌罢东门，袂挥南浦。征车去兮尘渐远，匹马归兮情自苦。庭已暝，对一点之银；别酒初醒，闻满檐之寒雨。且夕也，悄悄何长，悠悠未央。向银屏而寡趣，抚角枕以增伤。盖以缅行役兮路千里，邈音尘兮天一方。我展转以空床，固难成梦；君盘桓於旅馆，岂易为肠。由是触目生悲，回身吊影。云积阴而月暗，鸟深栖而树静。凝情渐久，讶古寺之钟迟；会面犹赊，柰严城之漏永。於时阶滴飘冷，窗风送寒。徒抱分襟之恨，全忘秉烛之欢。远林而未有乌啼，偏嫌耿耿；幽壁而徒闻蛩响，顿觉漫漫。嗟夫！昔每同袍，今成两地。既睹物以遐想，复支颐而不寐。邻机尚织，重增苏氏之怀；词客犹吟，更动江生之思。况乎燕宋程远，关山道遥。怨复怨兮斯别，长莫长乎此宵。使人元发潜变，红颜暗凋。杳向晨而若岁，嗟达旦以无聊。且夫名利犹存，津梁未绝。苟四方之志斯在，则五夜之情徒切。然哉！吾生既异於匏瓜，又安得不伤乎离别。
    ○秋夜七里滩闻渔歌赋（以“明月白露，光阴往来”为韵）
    七里滩急，三秋夜清。泊桂棹於遥（一作南）岸，闻渔歌之数声。临风断续，隔水分明。初击楫以兴词，人人骇耳；既舣舟而度曲，处处含情。众籁微收，浓烟乍歇。屏开两面之镜，璧碎中流之月。逃名浪迹，始荡桨以徐来；咀徵含商，俄扣舷而迥发。一水喧う，旁连钓台。群鸟皆息，孤猿罢哀。激浪不停，高唱而时时过去；凉飙暗起，清音而一一吹来。潺潺兮跳波激射，历历兮新声不隔。初闻而弥觉神清，再听而惟忧鬓白。远而察也，调且异於吴歌；近以观之，人又非其郢客。杳袅悠扬，深山夜长。殊采菱於镜水，同鼓於沧浪。泛滥扁舟，逸兴无惭於范蠡；沈浮芳饵，高情不减於严光。况其岸簇千艘，岩森万树。湍奔如雪之浪，衣如珠之露。寂凝思以侧聆，悄无言而相顾。此时游子，只添歧路之愁；何处逸人，顿起江湖之趣。由是寥亮清浔，良宵渐深。引乡泪於天末，动离魂於水阴。究彼啭喉，似感无为之化；察其鼓腹，因知乐业之心。既而暗卷纤纶，潜收密网。滩头而犹唱残曲，水际而尚闻馀响。渔人歌罢兮天已明，挂轻帆而俱往。
    ○贫赋（以“安贫乐道，情旨逸然”为韵）
    有宏节先生，栖迟上京。每入樵苏之给，长甘藜藿之羹。或载渴以载饥，未尝挫念；虽无衣而无褐，终自怡情。其居也，满榻凝尘，侵阶碧草。衡门度日以常掩，环堵终年而不扫。荒凉三径，重开蒋诩之踪；寂寞一瓢，深味颜回之道。则有温足公子，繁华少年。共造绳枢之所，相延瓮牖之前。但见其袍露肘，曲突沈烟。僮不粒以愁坐，马无刍而困眠。俱曰：“先生迹似萍乏，家如罄悬。且何道而自若，复何心而宴然。”先生曰：“子不闻蜀郡长卿，汉朝东郭。器虽涤以无愧，履任穿而自乐。盖以顺理居常，冥心处约。当年虽则羁旅，终岁曾无陨获。又不闻前惟曾子，後有袁安。或蒸梨而取饱，或卧雪以忘寒。斯亦性善居易，情无怨难。不汲汲以苟进，岂孜孜而妄干。尽能一荣枯，齐得失。顾终窭以非病，纵屡空而何恤。是以原宪匡坐而不忧，启期行歌而自逸。况乎否穷则泰，屈久则伸。负薪者荣於汉，鬻畚者相於秦。更闻杨素之言，未能图富；苟有陈平之美，安得长贫。”矍然二子，相顾而起。乃曰：“幸承达者之论，深见贤哉之旨。而今而後，方知君子固穷，小人穷斯滥矣。”
    ○鱼龙石赋（以“一川中石，无不似之”为韵）
    陇山下，水中。有石类鱼龙之状，成形匪追琢之功。半隐ち沦，若佥喁而斯在；馀依碛砾，将蟠蛰以攸同。嘉夫地出贞姿，天成诡质。虽骑鲸之势可类，而跳兽之规莫匹。厥象有二，其坚惟一。水清见处，如欣得水之秋；□起触时，稍叶召云之日。岂非自从凝结，有此规模。既异织女，还非望夫。或似罢江湖之游泳，又如收云雨之虚无。徒使渔人川上，而几回顾盼；仍令豢氏路旁，而终日踟蹰。盖以磊磊渐分，磷磷酷似。溜穿而煦沫无别，苔驳而成章可拟。曾经饮羽，若衔索以斯存；或用纪功，疑负图而载止，由是密聚鳞次，孤标介然。设尾於五色，认胡髯於一拳。初惊獭祭於地，复谓剑化於川。睹岸草以旁生，不殊在藻；遇春流而乍没，又若潜渊。既将转以扬，亦因泐而无首。比岫居而苟可，於泥蟠兮曷不。中犹蕴玉，尚含吕望之璜；谁取支机，已在叶公之牖。造化难知，雕镌者谁。何莓苔之古色，有鳞鬣之奇姿。谓湘水之燕且殊，宁俟飞也；与金华之羊自别，何劳叱之。既表元功，永存灵迹。映一水之晴绿，对群峰之暮碧。彼结网垂纶之士，与攀髯采珠之客。或命驾而西游，试回眸於此石。
    ○珠尘赋（以“轻细若尘，风来遂起”为韵）
    丹海之滨，青珠似尘。盖轻细以无滞，遂飞扬而有因。或煦或吹，自得霏微之象；乍明乍灭，谁分圆洁之真。稽夫始自水涯，俄从风起。萦空而耀耀奚匹，散彩而冥冥相似。又云来或鸟衔，积如邱峙。半穿圆隙，影寒於云母屏中；或委空林（一作床），光乱於水晶帘里。徒观夫的晶荧，星流雪轻。集素衣而不垢，侵晓镜以逾明。落渊客之盘，惊炫耀以同色；扑江妃之佩，讶依微而有声。至如琪树春归，玉楼景霁。揉琼蕊以光碎，浮琐窗而影细。阑干轻举，同罗袜之生时；璀错斜飞，有歌梁之下势。由是散乱清景，光芒碧空。昔隐耀於泥沙之地，今扬辉乎堀果之风。不逐轩车之後，不在京洛之中。雨过而光腾鲛室，扇回而影动龙宫。如是则可用增山，难将弹雀。惹晴叶以垂树，间游丝而缀箔。自南自北，低瑶席以纷然；匪疾匪徐，拂璇题而炯若。况海日方尽，阴飙乍回。与白驹而竞起，将野马以俱来。魏国飞时，顿失照车之体；陈王望处，全无凝榭之猜。懿夫朗洁难逾，飞腾自遂。非罔象之见索，异无胫而斯至。或曰：泰山犹不让微尘，况是珠玑之类。
    ○烛笼子赋
    器假人举，名因烛彰。顾虚薄以中朗，亦辉华而外扬。银焰始然，俟提携而就列；香尘久暗，希拂拭以增光。懿夫焕烂潜融，周旋宥密。含明而每让清昼，处晦而宁欺暗室。由是常患影孤，终期势出。傥明时而不用，在手何年；或薄质以见知，升堂有日。观乎表里无隐，方圆可分。亦犹春昼而花藏雾，秋宵而月在罗云。照环堵之中，虽孤洁以由己；置琼筵之上，实高低而在君。矧其禀量既宏，为功亦倍。韬光之义可见，内热之情斯在。今则抱影求真，虚心有待。若此许设於高明，亦颇发其光彩。
    ○缀珠为烛赋（以“有光照夕，深宫朗然”为韵）
    碧云初合兮，金乌已藏；深宫欲暝兮，欢娱未央。因缀明珠之彩，将为列烛之光。出宝箧以规圆，呈姿璀璨；入雕笼而艳发，香照荧煌。当其竹箭迎昏，兰林向夕。司ピ氏却朱火之耀，守藏吏进骊龙之魄。然後萦缕花抱，笼纱雾隔。亦犹燎红蜡而灵麻，可得烧椒房而焕瑶席。风来不动，凝四座之清辉；夜久逾明，贮一堂之虚白。由是价掩联璐，形疑列钱。诚非其人火曰火，可谓乎自然而然。本出（一作自）蚌胎，翻为龙衔於玉宇；从离蛇口，几惊蛾拂於琼筵。观其布质阑干，含辉晃朗。分持而清夜星列，回举而寒轩月上。累累交映，曾无见跋之嫌；烂烂相鲜，谁起偷光之想。莫不扬彩金屋，增华桂宫。幕以烟绿，布而焰红。栏槛如晓，杯盘若融。孕美於琉璃窗里，沦精於云母屏中。是以名擅夜光，功参庭燎。妍丑无隐，毫芒必照。故得结绿悬黎之宝，不敢称珍；龙膏豹随之灯，於焉寝耀。且饰履者於义尤侈，为帘者其功未深。曷如仿此圆洁，资乎照临。遂使或怨长宵，得纵秉游之乐；有居幽室，不生欺暗之心。虽则鱼目难俦，金非偶。终罹好宝之诮，不免穷奢之诟。烛兮烛兮，儒执智以为之，视随侯而何有。
