<!-- { "loadSidebar": true } -->
　　敕过鸾台鳯阁来清晨初拆驿书开绣箱香案迎门拜身着朝衫止此回
　　又
　　山村处处晴收麦邻曲家家午晒丝正用此时身得谢十分夀酒不须辞
　　又
　　白发三朝执防郎赐骸偶值歳丰穰村东已种千畦麦舍北新添百本桑
　　又
　　老民一日脱朝衣回首平生万事非赤脚婢沽村酿去平头奴驭艸驴归
　　又
　　一生病鹤寄樊笼此去鸿冥万里空未论莼羮与羊酪新秔要胜太仓红
　　又
　　沉緜分已饯余生造物苛留未遣行今日下牀还健在一编来就小窗明
　　又
　　清静全胜欲界天逍遥不减地行仙众中莫怪人嫌老十五年前本命年
　　又
　　一盂麦饭掩柴闗坐久不堪腰脚顽拖得瘦藤闲信歩小桥东北望螺山
　　又
　　问门前客元无迹防墓中人本不工犹有隣僧能送米未妨窃比玉川公
　　又
　　归耕所愿杂民编乍脱朝衫喜欲颠但得吾儿能力穑不请半俸更超然
　　又
　　湘湖莼菜胜羊酪项里杨梅敌荔枝八帙开来今过半一杯引满若为辞
　　又
　　不嫌鸡瘦浊醪酸艸艸杯盘具亦难食指忽揺方窃喜小儿来请赛鄱官
　　又
　　甑中白饭出新舂瓮里黄韲细芼葱一饱坐兼南北美始知造物念衰翁
　　又
　　多事车前要八驺老人惟与一藤游未教变化为龙去更踏人间万里秋
　　读后汉书
　　赁舂老子吾所慕垂世文章宁在多诗不删来二千载世间惟有五噫歌
　　又
　　季英行年九十八犹灌园蔬授六经我欲圗之置斋壁世无顾陆善丹青
　　新裁道帽示帽工
　　故帽提携二十霜别裁要作退居装山人手段虽难及老子头围未易量花挿露霑那暇惜尘侵防齧却须防裹时嬾复呼儿问一匣菱花毎在傍
　　新制道衣示衣工
　　良工刀尺制黄絁天遣家居乐圣时着上朱门应不称裁成乌帽恰相宜客撑小艇招垂钓僧扫虚窗约对棋寳帯貂冠虽看好定知不入野人诗
　　两翁歌
　　君不见塞上失马翁马去安知不为福又不见新丰折臂翁臂废身全老乡国陆翁多难类两翁著书满屋身愈穷十年力耕遇水旱老不能耕年始丰人言翁穷可闵笑霍食鹑衣天所料翁方自谓实幸民对人抱膝惟清啸即今羣公佐明主长劎拄颐来接武向非老病又不才纵欲归休宁见许
　　五月中连夕风雨气如髙秋枕上有赋
　　拥被微吟短鬓秋孤灯残漏共悠悠雨声不贷三更梦酒力宁禁万里愁身寄湖山邻剡曲心游河岳过关头世间可恨知多少虚弊当年季子裘
　　前诗感慨颇深犹吾前日之言也明日读而悔之乃复作此然亦未能超然物外也
　　身世今如一老僧病余残发雪鬅鬙湖桑埭下渔舟雨道树山前野店灯涧水潺湲供洗鉢松风萧飒入行縢世人欲觅何由得觌面相逢唤不应
　　雨后过近村
　　赋罢渊明归去来纻衣桐防一时裁歳华新笋初成竹天气停云未断梅江路醉归常嵬峩僧窗闲过即徘徊老人剰有凋年感寄语城笳莫苦催
　　铭座
　　天下本无事庸人实扰之吾身本无患卫养在得宜一毫不加谨百疾所由滋人生快意事噬脐莫能追汝顾不少忍杀身常在斯深居勿妄动一动当百思毎食视本草此意未可嗤赋诗置座右终身作元
　　致仕后述懐
　　弹冠绍兴末解组庆元中滟滪危涂过邯郸幻境空闲传相牛法醉挟鬬鸡翁冲雨归来晚山花满笠红
　　又
　　壮歳江湖去还朝六十余辈流俱已尽勲业固知疎遽走宁黔突长闲祗荷锄如今更何憾终作爱吾庐
　　又
　　生理虽贫甚胸中颇浩然常辞问字酒屡却作碑钱宁有骆堪鬻尚无车可悬小须梅雨霁散发醉江天
　　又
　　昔自台郎斥频年困负薪四叨优老禄十送故乡春衰瘁宁知活萧条敢厌贫惟思逢乐歳撃壤学尧民
　　又
　　韦布还初服蓬蒿卧故庐所惭犹火食更恨未巢居叱叱驱黄犊行行跨白驴交亲各强健不必问何如
　　又
　　店店容賖酒家家可乞浆白陂时雨足緑树午隂凉病为休官减门缘谢客荒今朝遇隣叟满意说丰穰
　　蝶
　　庭下幽花取次香飞飞小蝶占年光幽人为尔凭窗久可爱深黄爱浅黄
　　戏赠酒榼
　　老去卧湖海白发朝朝新赖有小道士时来中圣人形模虽简古风味絶清真何当秋雨夕倾倒见情亲
　　题庵壁
　　破屋飕飕雀防穿迩来四壁愈萧然钱多孰谓可使鬼人众何尝能胜天秃尾驴游云外寺长须奴引竹间泉更余一事犹当勉读易从今十絶编
　　又
　　孤村寂寂潮生浦小院昏昏雨送梅蔬食一箪宜面槁畏涂九折自心灰古人骨朽有书在今雨泥多无客来散髪阳狂非寄傲世间万事本悠哉
　　泛舟泽中夜归
　　无穷烟海接空蒙秦望稽山醉眼中虹断已收千嶂雨鹤归正驾九天风渔舟容与横沙际水鸟号鸣傍苇丛兴尽还家忽三鼓半轮残月斗杓东
　　书嬾
　　此身不觉老侵寻残发萧萧雪满簮那有新诗书触目亦无闲话问安心寒垣西戍茫如梦省户东归病至今一嬾便知生世了午窗酣枕敌千金
　　晨起
　　清晨推枕起盥面吾事足岂无扫洒役出市待归仆小飱亦已省尚进药盈掬整衣登北堂危坐中一幅徐行梧楸隂爱此雨余緑幽鸟东山来锵鸣若琴筑静听兴未防穉子报饭熟欣然往从之宁计食不肉
　　夜坐
　　仲夏苦郁蒸既夕热未解浴罢坐柴门汲井痛扫洒覆野天穹穹垂地星磊磊明河落无声北斗饮海三更缺月升艸木尽光彩渔舟在何许断续闻欵乃百忧集老境坐叹双改谁能拥雕戈遗敌何足醢
　　白乐天诗云倦倚绣牀愁不动缓垂绿帯髻鬟低辽阳春尽无消息夜合花前日又西好事者画为倦绣圗此花以五六月开山中多于茨棘人殊不贵之为赋小诗以寄感叹
　　王室东迁歳月賖两京漠漠暗风沙绣牀倦倚人何在风雨漫山夜合花
　　蜉蝣行
　　蜉蝣至细能知时舂风硙雨占无遗蜻蜓满空乃不知庭除一出无归期乐哉蜻蜓髙下飞蜉蝣未尽何忧饥檐间蜘蛛亦伺汝吐丝织网腹如鼔
　　望霁
　　夜雨勿厌空堦声天公欲作明朝晴明朝甲子最畏雨榜舟入市闻古语今年雨俱及时麦已入仓云四垂雨来不驶亦不迟大防如菽细如丝徐徐云开见杲日晚禾吹花早禾实但令有米送官仓豆饭藜羮甘似蜜
　　久雨路断朋旧有相过者皆不能进
　　今年风雨多平陆成沮洳吾庐地尤下积水环百歩客从城市来熟视却复去僮奴笑欲倒繖屐知无路计其各还家对灶燎衣袴嗟予久退藏蓬藋生庭户谁如数子贤裹饭肯来顾清言虽不接亦足慰迟暮
　　散歩至三家村【湖桑埭西村名】
　　人情简朴古风存暮过三家水际村见说终年常闭户仍闻累世自通婚船归处鱼飱美社瓮香时黍酒浑记取放翁扶扙处渚蒲烟艸湿黄昏
　　村东晚眺
　　兴来信歩过东陂最爱村东物象竒藤杖穿云秋望处葛衣霑露夜归时残声凄断蝉移树狐影荒寒鹊绕枝自揣今年还得饱一川新稻已离离
　　又
　　饱食无营过暮年笻枝到处一萧然清秋欲近露霑艸新月未髙星满天逺火微茫沽酒市丛蒲窸窣钓鱼船哦诗毎恨工夫少又废西牕半夜眠
　　露坐
　　星稀避月明河白映天青入夜蝉逾急先秋叶自零花枝栖露蝶帘罅度风萤欲唤隣翁坐渔舟醉不醒
　　又
　　落月无留照残河亦已倾坠枝双鹊袅黏艸一萤明暑令忘三伏凉飕逼五更为怜荷泻露故起绕池行
　　致仕后歳事有望欣然赋诗
　　圣时恩厚赐余生日与乡闾乐太平已弃胡牀无长物尚携拄杖有同行新裁乌防人争看小摘青蔬手自烹买得水车无用处絶知造物相归耕
　　夜闻姑恶
　　湖桥东西斜月明髙城漏鼓传三更钓船夜过掠沙际蒲苇萧萧姑恶声湖桥南北烟雨昏两岸人家早闭门不知姑恶何所恨时时一声能断魂天地大矣汝至微沧波本自无危机秋菰有米亦可饱哀哀如此将安归
　　村舍杂书
　　我本杞菊家桑苎亦吾宗种萟日成列喜过万户封今年夏雨足不复忧螟虫归耕殆有相所愿天辄从
　　又
　　中春农在野蚕事亦随作手种临安青【桑名】可饲蚕百箔累累茧满簇绎绎丝上篗老子虽安眠衣帛可无怍
　　又
　　舎北作蔬圃敢辞灌溉劳轮囷瓜瓠熟珍爱敌豚羔晨飱戒厨人全项浄去毛虽云发客笑亦足慰老饕
　　又
　　舍南种胡麻三日幸不雨晨起亲按行已见青覆土穷人如意少喜色漏眉宇儿童勿惰偷造物不负汝
　　又
　　五月新面成六月甘瓜熟作麴及良时火见金始伏悬知桑落后醅面醲如粥再拜谢天公无功叨美禄【予家酿用宛丘瓜麴法】
　　又
　　折莲酿作醯采豆治作酱开厯揆日时汲井涤瓮盎上奉时祭须下给春耕饷咨尔后之人歳事不可旷
　　又
　　东山石上茶鹰爪初脱韝雪落红丝硙香动银毫瓯爽如闻至言余味终日留不知叶家白亦复有此不
　　又
　　逢人乞药栽郁郁遂满园玉芝来天姥黄精出云门丹茁雨后吐绿叶风中翻活人吾岂能要有此意存
　　又
　　我居大泽中一舟不可无短蓬挟两桨疾若波中鳬来往菰芦村按行瓜芋区浮家亦可乐何必爱吾庐
　　又
　　军兴尚戎衣冠帯谢褒博秃巾与小褏顾影毎懐怍及今反士服始觉荣天爵出入阡陌间终身有余乐
　　又
　　读书乃一癖我亦不自知坐书穷至老更欲传吾儿吾儿复当传百世以为期君看北山公太行尚可移
　　又
　　爵禄九鼎重名义一羽轻人见共如此吾道何由行湖山有一士无人知姓名时时风月夕遥闻清啸声
　　逃暑小饮熟睡至莫
　　桑落香浮槲叶杯甘瓜緑李亦佳哉虚堂顿解汗挥雨髙枕俄成鼻殷雷静听风声生槛竹徐看日影转庭槐晚凉更动扁舟兴北渚红蕖已半开
　　又
　　槐影桐隂欲满廊纶巾羽扇自生凉新篘玉瀣陈双榼平展风漪可一牀驰骑逺分丹荔到大盆寒浸碧瓜香湖邉谁谓幽居陋也爱迢迢夏日长
　　夜坐庭中达旦
　　老矣常嗟去日遒病来更觉此生浮庭花无影月当午檐树有声风报秋足倦独行惊踸踔发稀久坐怯飕飗鸡号日出闲无事又向清溪弄钓舟
　　读前辈诗文有感
　　我无前辈千钧笔造物争功谢不能已分文章归委靡可怜意气尚凭陵鸾旗广殿晨排仗鐡马黄河夜踏氷此事要须推大手蝉嘶分付与呉僧
　　自嘲
　　天公大度一何竒养此无能老白痴宿疾闲愁俱扫尽美餐甘寝更无时蛙鸣庭艸何曾问水半门扉亦不知道似婴儿犹有恨小轩风月独哦诗
　　余读元次山与瀼溪邻里诗意甚爱之取其间四句各作一首亦以示予幽居隣里
　　峯谷互回映
　　北起成孤峯东蟠作幽谷中有十余家芦藩映屋土肥桑柘荗雨饱麻豆熟比邻通有无井税先期足烟中语相畣月下歌相续儿童不识字未必非汝福【张芸叟过郑公故庄诗曰儿童不识字耕稼郑公庄】
　　谁家无泉源
　　泉声百歩闻泉脉髙下通潺湲乱云外屈曲明月中八月稻登场引之作机舂羡流灌蔬畦全家饱芥菘洗沐及澣濯蚤莫靡不供斗水百忧寛悲哉杜陵翁
　　夹路多修竹
　　黄持覆屋溪石运作垣桑麻有余地家家养龙孙春雷初起蛰切玉供盘飱一朝解风箨靉叇苍云屯我来倚拄杖恐是辟彊园千亩倘可致封君何足言
　　扁舟皆到门
