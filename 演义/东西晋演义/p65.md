<!-- { "loadSidebar": true } -->
　　臣以朽暗，器非经国，不足上谐阴阳，下厘庶政。臣闻王者，依天建国，辨方正位，司必量才，官惟德举。台辅之重，参理三光，而非其人，则灵曜为亏，尸禄贻殃，负乘招悔，臣非安可久忝天禄？宜以避贤路，敢忘虞丘避嫌之美？辄循两疏知止之分。谨送章绶，惟垂诏许。
　　暐览疏，而谓恽评二人曰：“先帝所托，惟在二公，岂虚己谦让，以违付托之事耶？”恽评二人乃止。燕王暐又曰：“吾闻洛阳乃关中之地，今为晋所戍，欲烦叔父神明取之，其事若何？”太宰慕容恪曰：“臣等受先帝顾托之重，欲效犬马之心久矣，未得诏命。今陛下旨意，臣愿领兵去攻洛阳，以报先君顾托之恩。”言讫，拜辞燕王，即点十万锐兵，使吴王慕容垂为先锋，杀奔洛阳而来。
　　其时洛阳守城将沈劲闻知燕兵犯境，即忙使偏将军杨钦，点起城中氐兵五千人，大开城门，驱兵出迎。时燕兵队内，有先锋慕容垂出战与杨钦交战；二人在阵前，战二十余合，杨钦兵少，如何敌得燕军，因此大败。杨钦不敢入城，乃收残兵，走还江南。时燕太宰恪谓诸将曰：“卿等常患不攻城，今洛阳城高而兵弱，卿勿畏也。”于是诸将率士卒齐力攻之，乃克。
　　执沈劲来至，恪招降，而劲神气奇异，恪将宥之，将军慕容虔曰：“劲虽奇士，观其态度，终不为人用。”遂杀之。
　　恪略地崤、函，关中大震。秦王坚自将屯陕城以备之。燕以慕容评坐镇金墉，慕容垂镇鲁阳。恪还邺，谓僚佐曰：“吾前平广固，不能济辟闾，今定洛阳，使沈劲为戮，虽皆非本情，实有愧于四海。”后朝廷嘉劲之忠，赠东阳太守。
第二三二回　司马勋叛攻成都
　　二月，益州刺史周抚卒，晋哀帝诏以其子周楚代之，而抚在益州三十余年，甚有威惠，民咸德之。
　　七月，立会稽王司马昱为琅玡王，昱固让不受。
　　十一月，梁州刺史司马勋以众一万人作叛，来围成都。时大司马桓温闻知，遣江夏相朱序以五千人救之。序遵命以兵即行，至成都五十里屯。序次日遣人入城，去会周楚击勋。楚得书，即忙会集将佐，整顿军容，大开城门，杀出城来。朱序以兵抄勋后攻之，两下夹击，勋兵大败。被楚擒而斩之，成都遂平。初，勋为政暴酷，治中别驾言语忤意，勋即于座斩之。常有据蜀之志，惮周抚不敢发。及闻抚卒，遂举兵自号为“成都王”，引兵入剑阁，围成都，至是被温以朱序与周楚合兵诛之。
　　丁卯太和二年四月，太原王慕容恪因攻洛阳回来，得疾甚重。燕王暐闻知，亲与群臣视恪，问以后事。燕王暐入见恪曰：“叔父出征远劳，今得此疾困重，倘设不周，使孤倚托何人？”恪曰：“慕容垂文武兼才，管、萧之亚，陛下信任之以大政，国家可安。不然，秦晋必有觊觎之计。”暐闻言曰：“愿从尊训。”言讫回宫。太宰恪以燕王幼弱，政不在己，今太傅评又猜忌，乃使人召暐兄乐安王臧至，谓曰：“今南有晋室，西有强秦，常蓄进取之大志。司马总统大军，不可任非其人；我死之后，以其疏言之，当在汝及冲。汝曹虽才识明敏，然年少，未堪多难。吴王天资英杰，智略盖世，汝曹若以推任之，必能混一四海，况外寇乎？”言讫而卒。
　　燕王暐闻知，恸哭终日，命厚葬之。国人皆为发悲，于是以慕容冲为大司马，总统六军。
第二三三回　苻氏五公皆谋反
　　却说秦王坚闻慕容恪已卒，阴有图燕之计。命匈奴曹毂使如燕，曹毂以西戎主簿郭辩为之副。燕司空皇甫真兄皇甫腆及从子奋、覆皆仕秦。辩至燕，谓真曰：“仆本戎人，家为秦诛，故寄命曹主。贵兄常侍及奋、覆兄弟，并相知有素。”真怒曰：“臣无境外之交，此言何及我！君似奸人，得毋因缘假托乎？”遂入白暐，请究治辩，太傅评不许，得还，为坚言：“燕政无纲可图，其见机识变，惟皇甫真耳。”坚曰：“以六州之众，岂得不使智士有一人哉？”曹毂寻卒，秦分其部落为二，使其二子分统之，号东西曹。
　　却说秦汝南公苻誊，乃苻生之弟，欲谋反，秦王坚窃知，遣武士执斩之。时生弟犹有五人，当王猛谓坚曰：“不去五公，终必为患，不若乘此杀之。”坚不从，至是秦晋公柳、赵公双与魏公庾、燕公武谋作乱。坚闻知，使人征其还长安。柳据蒲坂，双据上邽，庾据陕城，武据安定，齐来起兵作反。坚又遣使谕以罢兵，令其各安原位，各啮梨以为信，皆不从。秦王怒，命王猛将兵二万去讨，猛得令即以兵行。
　　戊辰三年二月，秦魏公苻庾闻王猛以兵来，恐不能敌，乃以陕城降于燕兵以接应。秦人大惧，燕王德曰：“苻氏骨肉乖离，投诚请援，是天以秦赐燕也。天与不取，反受其殃，吴越之事，足以观矣。陛下宜命皇甫真引兵援之，众径趋蒲坂；吴王垂引许、洛之兵，驰解庾围；太傅总京师虎卫，为三军后继，传檄三辅，示以祸福，彼必望风响应。”太傅评曰：“秦，大国也，今虽有难，未易可图。朝廷虽明，未如先帝，吾等智略，又非太宰之比，闭关保境足矣。”庾闻燕不发兵，又以人遗垂及真笺曰：“苻坚、王猛，皆人杰也，谋为燕患久矣，今不乘机取之，恐异日有江东之悔矣！”垂谓真曰：“主上富于春秋，太傅识度，岂能敌坚、猛乎？”遂绝之。
　　十二月，王猛以兵至陕城，苻庾以兵出战。战未上三合，被猛获之。王猛遂拔陕城，左右送庾于帐下，猛使人解长安送坚。坚问之，庾曰：“臣本无反心，但以兄弟屡谋逆乱，臣惧及死，故反耳。”坚泣曰：“汝素长者，固知其非汝心也！且高祖不可以无后。”乃赐庾死。原其七子，以长子袭魏公，余子嗣诸弟之无后者。
第二三四回　桓温伐燕大败还
　　己巳四年初，桓温闻燕太宰慕容恪死，请旨与徐、兖刺史郗愔、江州刺史桓冲、江州刺史袁真等伐燕。初，愔在北府，温常云：“京口酒可饮，兵可用”，深不欲愔居之。愔遗温笺，欲共奖王室，请督所部出河上。愔子超为温参军，取视后毁之，更作愔笺，自陈非将相才，加以老病，乞闲地自养。劝温并领己所统。温大喜，即以愔为会稽内史，而自领徐、兖二州刺史，率步骑五万发姑孰。超曰：“漕运难通，求别道而入。”温不从。
　　六月，至金乡，天旱水绝，使将军毛虎生凿钜野三百里，引汝水会于清水，引舟自清水入河，舶舻数百里。超又曰：“清水入河，难以通运，若寇不战，运道必绝。因敌为资，后无所得，此危道也。不若举众趋邺，彼必望风逃遁，北归辽碣，若能出战，则事可立决。若恐胜负难必，务欲持重，则莫若屯兵河、济，控引漕运，俟资储充备，来夏乃可进也。舍此二策，而燕军北上，进不速决，退必愆之。贼因此势以日月相引，渐及秋冬，木凋时滞，北土早寒，三军裘褐，只恐于时所忧，非独无食而已。”温又不从。曰：“吾命袁真攻开石门，以通水运，必无阻滞。”遣袁真以五千兵攻石门，又遣朱序攻胡陆，拔之。燕王暐使下邳王慕容厉，以兵一万逆战，被邓遐、朱序合兵出击，两下交锋，未十合，厉大败还，前锋邓遐、朱序又败燕兵于林渚。
　　七月，温至枋头。燕王暐及太傅慕容评大惧，暐谓文武曰：“太原王已丧，今国内无有良材，晋兵势大，何以迎敌？”
　　群臣曰：“太原王临终之语，陛下何故忘记？吴王慕容垂有文武之才，何不用之，以兵拒敌？然后使人和好于秦，结为唇齿，请其以兵来救，可破晋兵。”暐曰：“其计虽善，而今晋兵势大，即分兵而来，恐难迎敌，不如走奔和龙。”吴王垂上言曰：“臣请击之，若其不捷，走未晚也，何自纷纷自溃乎？”暐乃使垂率众五万以拒温，垂表乞悉罗腾为从军，暐从之，又遣乐松请救于秦，许赂虎牢以西之地于秦。
　　却说秦王坚与群臣议论国事，忽近侍报燕王暐使人至，说桓温以兵犯境，敬修国书，求结为唇齿，请相救应。秦王坚曰：“吾正恨其强，欲兴兵讨之，吾不援应。”王猛密谓秦王坚曰：“燕虽强大，慕容垂非温之敌也。若温举山东之众，进屯洛邑，收幽、冀之兵，引并、豫之粟，观兵崤、渑，则陛下大事去矣。今不如与煎合兵以退温；温退，燕亦病矣。我乘其敝而取之，不亦善乎？”秦王坚曰：“卿策甚善。”因此从之，即使洛州刺史邓羌率步骑二万，前来救燕，羌领兵起行。
　　却说申胤谓封孚曰：“以桓温声势，似能有为，以吾观之，必无成功。何则？晋室弱衰，温专制其国，晋之朝臣未必皆与之同心，必将乖阻，以败其事。又，温骄而恃众，怯于应变，大众深入；值可乘之会，反更逍遥中流，不出赴敌，欲望持久，坐取全胜，若粮廪愆悬，情见势绌，必不战自败，此自然之数也。”慕容垂兵至洛，谓将士曰：“公等各宜尽心竭力，以报国家。”言讫，急谓范阳王慕容德曰：“今温大兵在此，漕运要从石门来，卿可以重兵前去，紧守石门，粮食不至，则温兵自溃矣。”德从之，乃以所集之兵，出守石门。又谓偏将李邦曰：“温见石门不通，必使人从皋陵运。汝可引军一万，抄山径埋伏险隘，绝其粮道。”李邽引一军去讫。
　　却说慕容德至石门，谓慕容宙曰：“汝先率一千兵出战。”
　　宙曰：“晋人轻剽，怯于陷敌，勇于乘退，宜设饵钓之。”德曰：“可以二百骑挑战，余兵分作三处埋伏，待其追而击之。”
　　于是使宙以二百骑挑战，自将兵分作三处埋伏，计议讫。
　　宙以二百骑出战，袁真尽以众与战，宙诈败便走，真挥兵追击，至伏兵之所，慕容德当先出拦，两下交锋，真兵大败走回。又被伏兵出截，三下夹攻，真单骑逃回本营收众，折去五千余人。
