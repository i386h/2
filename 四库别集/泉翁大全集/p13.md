<!-- { "loadSidebar": true } -->
　　广德州尊经阁成，东郭邹子俾方、施两生以来问於甘泉子。甘泉子曰：「夫经也者，径也，所由以入圣人之径也。或曰警也，以警觉乎我也。傅说曰：『学於古训。』夫学，觉也，警觉之谓也。是故六经皆注我心者也，故能以觉吾心。易以注吾心之时也，书以注吾心之中也，诗以注吾心之性情也，春秋以注吾心之是非也，礼乐以注吾心之和序也。」曰：「然则何以尊之？」曰：「其心乎！故学於易而心之中以觉，是能尊易矣。学於书而心之中以觉，是[能尊书]矣。学於诗而心之性情以觉，是能尊诗矣。学於春秋、礼、乐而心之是非和序以觉，是能尊春秋、礼、乐矣。觉斯存之矣。是故能开聪明、扩良知。非六经能外益之聪明良知也，我自有之，彼但能开之、扩之而已也。如梦者、醉者呼觉之，非呼者外与之觉也。知觉，彼固有之也。呼者但能觉之而已也。故曰：『六经觉我者也。』今之谓聪明知觉不必外求诸经者，不必呼而能觉之类也。今之忘其本而徒诵六经者，辗转丧志於醉梦者之类也。不呼而觉之类也者，孔子不能也；丧志於醉梦之类也者，孔子不为也。是故中行者鲜矣，是故能尊经者鲜矣。」两生曰：「何居？」曰：「弗或过焉，则或不及焉。过则助，不及则忘。忘则忽，助则侮，侮与忽可谓之尊经也乎？」曰：「然则如之何？」曰：「观之勿忘勿助之间焉，尊之至矣。」两生遂拜而受之，归以告东郭子以诏多士。 
　　
　　甘泉子示王子敬之诗曰：「嗟予语敬之，敬之当听予。敬亦无不在，语子敬读书。当其未读时，天君自俨如。及其对书册，万象涵太虚。是谓以我观，勿以此丧志。舍之求放心，离物以为二。学问与思辩，古训乃其地。无在无不在，事事亦如是。」 
　　
　　辩惑凡十五章 
　　
　　或质之曰：「某可人也，某可人也。德业也者，终身不能[一]举焉，则子合一之说，吾不能无惑尔矣。」甘泉子曰：「吾子惑矣，而反於吾惑乎？彼之所谓离举业而事德业者也。夫离业而立德焉，自孔孟以来未之前闻也。业之不成也何怪乎！非徒业之不成也，舍业则无以立德耳矣。噫！德业之非二也，久矣。」 
　　
　　或问曰：「子何以拳拳焉教人以二业合一也？」甘泉子曰：「吾实身践焉，吾尝试之矣。昔者吾自二十而学，至二十七年而举於乡，其业犹夫人也。自闻学於君子，舍举业而涵养者十有三年。及乙丑之试也，而举业则若大有异夫昔者也，其源源而来也，若有神开之也。然犹有说焉，乃离举业而涵养也犹若是，若夫不外举业而涵养存存焉，其成也勃焉矣。」 
　　
　　门人有问甘泉子曰：「今举业，弗闲则弗熟也，而子谓二业合一，孰与闲之？」曰：「吾非谓尔弗闲也，盖闲之有其道也。今夫奕之为数，小数也，弗专心致志，则弗得也。而况於举业乎？夫曰专曰致，则德业斯举之矣。非惟奕为然也，至於凿石攻木之为数，贱数也，弗专心致志则弗精焉，而况於举业乎？故朝而诵焉，弗丧其心志；昼而讲焉，弗丧其心志；暮而思焉，弗丧其心志；五日、三日而一课焉，弗丧其心志；心志存存，与举业俱神。」问曰：「焉得存存焉而弗丧诸？」曰：「习化而久，斯存存而弗丧矣。」曰：「敢问习化之术何如？」曰：「子不闻鸷鸟之雏与骥马之驹乎？夫鸷鸟者，天下之健飞者也，方其雏也，力能十里，抟之以百里则坠矣。惟以渐而习之，今日十里，明日二十里，渐而至於百焉，虽万里可至也。夫骥马者，天下之健步者也。方其驹也，力能五十里，驱之以五百里则僵矣。惟以渐而习之，今日五十里，明日六七十里，渐而至於五百焉，虽千里可至也。何者？其力能及之也，习使然也。夫天下之心性能健飞健走者，且犹习久而化之远，而况於人乎？士之学古训也，力及三行，则至三行而止，存焉，弗失其本心；力及五行，则至五行而止，存焉，弗失其本心；力及十行，则至十行而止，存焉，弗失其本心。及其习熟而化也，力及三行者，可使及五行矣；力及五行者，可使及十行矣。以至百千而定力不夺，心与书相忘而合一。何则？习使之然也。古之学於古训者之术如是夫！否则或三行而溺，或五行十行而溺，欲其弗丧志者鲜矣。其程伯子之所以忧上蔡乎！」 
　　
　　黄生纶问甘泉子曰：「二业之功何如？」曰：「在存神。神也者，德业之妙也，举业之主也。是故存神而二业一矣。」曰：「未达。」曰：「今夫病痿之人，其口齿唇舌固具也，而不能言者何也？气不足而神不主也。故神全则气全，气全则其发诸言也达，其为文辞也畅。反是则神散，神散则气散，气散则其发诸言也谬。其为文辞也落莫而不章，无怪其然也。」曰：「敢问神气之聚散也何如？」曰：「邪视则能散目之神矣，邪听则能散耳之神矣，邪臭则能散鼻之神矣，是三神者一也，皆本诸心也。邪言则能散心之神矣，故在敛之而已。目视书而目不溺於书，故能敛目之神；耳听书而耳不溺於书，故能敛耳之神；口诵书而心不溺於书，故能敛心之神。神完而固，言发而昌，辞成而浑，其古之德行道艺者与！」 
　　
　　或曰：「今夫达官大人，举业足矣。子之迂也，奚必德业之一？」甘泉子曰：「今之人，材大者大用焉，小者小用焉。譬之材木之大小焉，其材固类也，或可以为栋梁焉，或可以为榱桷焉。何也？其大者非常之材，得雨露之养於天也，得土力之养於地也，得栽培之养於人也。否则小焉榱桷之材而已。其亦有起明堂造宗庙也，将何须矣？是故二业合一，则盛德大业备矣。天德王道之事具矣，夫是之谓王佐之才。」 
　　
　　甘泉子尝言之：「古之辞也，达诸内而已。今之辞也，饰诸外而已。古之修辞也，立其诚而已。今之修辞也，立其伪而已。一辞之发，诚伪之主也，可不慎诸！」 
　　
　　甘泉子雅言之曰：「学文而不失己者，善学者也。故己立而后可以学文，圣人之教也，游艺终焉耳。」 
　　
　　甘泉子言之：「孔明、渊明，其知学者也。不求记焉，不求解焉，其所求者大焉尔。」 
　　
　　甘泉子言於吕子云：「古之文也以明道，今之文也以蔽道。明道者精，蔽道者眩。」 
　　
　　甘泉子闲尝言之曰：「言辞者，其精微之致乎！达者观其辞气焉，斯过半矣。古之有国有家者，修德以致其辞，修辞以崇其德，德以基之，辞以文之，而国家可保也。是故家国理者，其辞雅。家国戾者，其辞淫。正人之辞严，吉人之辞谨，骚人之辞怨，清修者之辞约，其辞雅者，其气和；其辞淫者，其气乖；其辞严者，其气肃；其辞谨者，其气昌；其辞怨以怒者，其气郁，其声切；其辞约者，其气纾，其声清以越。故曰：达者观其辞气焉，斯过半矣。」 
　　
　　杨少默居烟霞一载，归潮。甘泉子曰：「呜呼！杨子，一尔心，毋支离尔学矣。」「曷谓支离？」曰：「或偏则外，或偏则内，二之皆支离也。人知偏外者之支离矣，而未知偏内者之为支离矣。偏外故忘本，忘本则迹；偏内故恶物，恶物则寂。二者皆支离之疚也。离也者，离也，二而贰之也。是故教一则一矣。君子之学，内外合一，动静合几，体用合原，物我合体。内外合一者德，动静合几者神，体用合原者道，物我合体者性。尧曰：『执中』，舜、禹曰『精一』。禹传之汤，汤传之文、武、周公，周公传之孔子，孔子曰『一贯』。孔子传之颜氏曰『博约』，孟氏曰『反约』。孟氏之后，盖有渐离而二之者矣。是故内外分而动静判，动静判而体用离，体用离而物我间。夫天之生物，一本也；夫道，一本者也。知不二本，又何有於内外？故一之而后可以入道，道无二也。夫适道者，不二其途，虽万里可至焉。中道而二之，则虽十里，其能至之哉？呜呼！杨子，一尔心，无二尔途矣。」 
　　
　　甘泉子五十年学圣人之道，於支离之余，而得合一之要，以告而莫之受。有为黄、老之言者方子，持其混合之说访於西樵。甘泉子爱其似夫合一之旨，乐与之游而尤好与之辩。或曰：「辩何辩矣？」曰：「合一有三要，混合有三要。曰『心』、曰『事』、曰『理』，所谓合一也。曰『精』、曰『气』、曰『神』，所谓混合也。合一之道主乎理，混合之说主乎气，知混一之说而不失其中正者，其惟圣人乎！」 
　　
　　黄子才伯曰：「学何学矣？」甘泉子曰：「心。故善学者如贯珠矣，不善学者，如观珠矣。」曰：「观珠与贯珠之形，何以异？」曰：「观珠者，观他珠也，多学而记之之类也。贯珠者，自我得之也，一以贯之之类也。识前言往行以畜德也。」黄子曰：「唯唯。」他日，甘泉子谓黄子曰：「子之博学，如聚万珠矣，其惟贯之已乎！」黄子曰：「唯唯。」 
　　
　　门人有质於甘泉子曰：「子之二业合一之说也，吾惑焉！吾惑焉！」曰：「子何惑？」曰：「姑藐之间，有人焉，其名曰陶某，行若负秽，心若穿窬，然而画能貌春意，诗能夺天巧，笔如有神，文如绘云。其取省之元也，如拾地下之芥，夫何有於德业乎？」曰：「子又何惑矣？」曰：「唳鹤之野，有人焉，其名曰泉某，色荒於内，酒酣於外，然而博若书肆，思若涌泉，口若悬河，文若流水，其取三百之魁也，若探诸囊中之物，又何有乎德业，先生欺予哉！何二业之一？」甘泉子曰：「夫陶氏之子，其终也如之何？」曰：「以奸谋削籍。」曰：「是奸谋也，邪人也。以邪人为正人之辞，虽幸得之，必终失之。如以正人之德为正人之辞，夫何削籍之有？彼泉氏之子，其终也则如之何？」曰：「以淫荡禠职。」曰：「是淫荡也，小人也。以小人为君子之辞，虽幸得之，必终失之。如以君子之德发为君子之辞，夫何禠职之有？故二业合一，是谓自求多福。」 
　　
　　门人有问甘泉子曰：「二业果若是一乎？举业何资於德业乎？」曰：「子不见越南、胡北之子乎，越南、胡北之子之生也，其具手足、头颅、耳目、口鼻之形，相似也，其哭笑之声，呱呱咍咍相似也；及其长也，大不相类有什伯千万者，何也？其习气之养使之然也。孟子曰：『此非吾君也，何其声之似我君也？无他，居相似也。然则居养之於人大矣，况乎居天下之广居者乎！』观居养之移声，则二业之相变可知矣。」或曰：「其征於古圣贤亦有之乎？」曰：「有之。圣人有圣人之言也，贤人有贤人之言也，学士有学士之言也。夫言一也，而不同者，此无他故矣，系乎其所养耳。[矣]。故士养而化贤，贤养而化圣，存乎其人耳。然则涵养之能化举业也审矣。」
