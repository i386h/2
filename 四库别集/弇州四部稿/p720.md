<!-- { "loadSidebar": true } -->
　　右摹右军行草第一巻为法书之第三巻破羌成都清晏此郡山川讲堂都邑九日七十雪侯逺知念言叙若耶晩可安善道意时事儿女诸从昨见谯周饯行参朝明府廿七谢生中郎女虞安吉宅图东旋清和迁转廿八噉面积雪足下秋月狼毒西问又西问自爱安西得告小大佳向乆委顿六日还里信云知君脚中深慰日午小园龙保临书凡五十六帖内破羌一帖是米家船至寳最为神妙真足压巻而它书多出贞观内府琅琅有名之笔与淳化相半黄长睿置啄亦少第谓饯行一帧乃贾曽送张说文葢唐人集右军书为之而此则其残阙者又谓深慰为文皇所临与第二巻毒热同予前谓右军遗墨安能保其不一一唐人临也饯行书法寔神妙安忍舍防昨见君亦集成然亦用此例小园子一帖元章强排作大令谓其小縦放耳抑何待右军之陿也此郡逋元章以为予王怀祖者而长睿驳之事理诚然【阙】当是与谢安石安石在右军治交甚笃意当其入桓大将军府或初拜仆射时右军故与之作肺腑语也晚可真迹在余所仅影响耳
　　右摹右军行草第二巻为法书之第四巻知问诸贤官奴采菊服食后服食十七日逸民里鲊卭竹后卭竹择药月末赈民豹奴敬问飞白后飞白又后飞白丹杨太常热日朱处仁盐井胡桃龙保黄甘六日胡母防酒虞义兴笔精司州尝新麦秋袁生来居还镇得见敬和七日隔日近日五日谢光禄徂暑月半敬豫长风谢生十一月皇象逺妇君晚嘉兴尚停凡五十六帖淳化阁帖敕字十七帖与临江石本相间错皆烜赫着声者官奴干丝鬰勃有飞白势裹鲊虞义兴得见三札芒頴射人豹奴独擅章法长风遂为行书辨钟部一证裹鲊袁生真迹余曽于朱太保处见之或云是唐临耳
　　右摹右军行草第三巻为法书之第五巻散势昨得连不快小佳反侧月半廿二廿三虞休建安一日侍中敬豫清和追寻临川小大太常乡里可耳母子廿三帖皆得之淳化及临川者内元章以一日一起归之伯高追寻归之大令长睿皆不谓然且云追寻字势语意皆不类诚然【阙】却谓临川一帖有子嵩语以为右军不相及不知内云子嵩之子正相及也且子嵩何必庾顗姨母山隂二帖是石泉公进御者锋势遒鬰劲利不可言省书罔极想佳东比不得眠各可诸患大多患十四日热甚出都敬问诸贤江生西中郎勿杀生末春四月有理北军雨晴逺近廿三帖从秘阁续帖中録出者呉兴大周嫂夜来公孙得书政履六帖从宋搨杂帖中録出者尤崛竒出人意表内末春全是章法与豹奴类它若淡问千呕及此月二帖在余所二谢书一帖于江右人家见之然皆唐临本也
　　右摹右军疑迹为法书之第六巻如正行笔阵圗二帖皆出自江东李王所正书瘦劲与欧阳率更并驱几不可辨行笔尤自豪爽有公家大将军椎鼓态宋人俱不以为的且谓李王譌书独米元章纪之云纸薄如金叶索索有声赵竦得之于一道人章惇借去不归大抵非李王所自辨可证也张怀瓘列嵇叔夜于上上品之第二云吾常有叔夜草絶交书一纸非常寳惜有人以右军二纸请之吾弗与易也今此妙迹絶不可复覩矣此巻后有湘东所进絶交书晋右军云云而秘阁续帖则直定之曰李懐琳葢以窦臮述书赋中有云爰有怀琳厥迹踈壮假它人之姓字作自己之形状而注则谓怀琳大急就嵇康絶交皆托之右军质得数万钱而质家苴以应贞观之募第结法虽防拖多卧势不能作山隂内擫笔然圆熟畅俊不妨张翼之乱真也他若适得书知欲东差凉奉对屏风奄至此穆松先灵柩慈顔噉豆初月蔡家平康濶别足下时事集期旋洛荀侯小大佳濶转从阮公月末蒸湿白耳诸帖皆从淳化搨出而元章长睿俱掊以赝本理似有据故别为一册或谓既审其赝胡不割爱而留使夺嫡是不然昔人谓买王得羊不失所望北海惜中郎而延虎贲老成典刑之论故自不俗也
　　右摹晋中书令赠光禄大夫侍中太宰宪公献之字子敬书上巻为法书之第七巻多正行体内小楷洛神一纸乂不完本十三行一纸攷赵呉兴孟頫谓所得之陈集贤所十三行仅二百五十字系晋麻纸字画神逸墨彩飞动为天下法书冠又谓宣和书谱所藏末有栁公权防语者其行字笔意皆同而小乏韵胜且系唐硬黄纸定以为临迹今皆不完本未有栁防正宣和所藏也洛神全文后先秇林所不载今何縁有此岂即栁公所谓人间合有数本之一耶白骑遂本在钟部攷之唐开元中滑台人家应募进御者乃大令所临而误属之钟为改正置此九日帖见石泉公寳章集辞中令呈文气开美有芥视轩冕意而结法极似李北海当北海从此中一派流出耶乞假一表与霜寒并美居然大雅髙出辞令此后有相过右使节过思恋不审又思恋及夏节操之卫军静息夏日后思恋天寳十一日昨遂肾气仲宗黄门外甥冠军可必诸舍阿姑承舍月终东家后操之复不审嫂等鄱阳鹅羣敬祖凢三十二帖风神焕然逼乃公奈何髭圣辱之枯枿饥耶第操之二帖与本部中结搆不大悬今尔分属未晓所谓敬祖鄱阳重见阁帖第五巻而长睿谓敬祖为承祖子武冈侯恊字不相及恊右军之从祖昆也以归右军乃当而笔小不类鹅羣风骨气槩极为苏黄诸贤所推而长睿以险逺斥之又举帖辞崇虚刘道士语谓山隂崇虚馆乃宋明帝泰始时造后大令六十年固也崇虚既是观宇佳名何必山隂又何必至泰始哉长睿欲以攷覈作书家董狐则可耳欲以八法擅司马徽水镜吾未敢许也
　　右摹中书令子敬书下巻为法书之第八巻皆行草内诸舍诸女授衣奉别想彼承姑愿余灭书阮新妇奉对得书两度慕容前者鬰鬰桓江州疾不退来恒省前书鐡石后鐡石度忽动新妇鸭头丸阿姨斁奴后鄱阳不审极热冠军服油转折还此西门日寒追痛疾来知汝不数都与彼人孙权等诸帖最雄俊竒崛有致笔而黄米诸贤乃徃徃加喙谓度二帖内有仁祖为军司语二公卒年大令不过十余嵗不相及当非右军书耶然谓结法不类右军又以极热服油书语皆后代人伪作又以桓江州一帖半见右军部攷张彦逺录右军法书信有之则当为张旭怀素辈作耶然以大令之不相及与右军书录语而证其非大令则可以右军大令必不作狂草而尽举疾不退以下斥而属之旭素则不可按宋自元嘉以后有戯学部此必一时诸贤或取大令父子语或集其书作之不必至旭素也长睿又谓阁帖第五巻章草昭烈孔明问对语与此中一帖辞防结搆皆同而尽欲附之右军谓右军有豹奴帖亦章法故也然豹奴宻而此散而拓或总大令书或亦是戯学之论不可必故仍附大令部而备载其说
　　右摹法书之第九巻为江东始祖承相録尚书事中外大都督扬州刺史始兴文献公导字茂故光禄大夫即丘贞子览之嫡孙抚军长史嗣即丘子裁之子也始兴之从兄使持节侍中都督六州诸军事大将军扬荆江三州牧武昌公敦字处仲即丘次子治书侍御史基之子也从弟平南将军护南蛮校尉荆州刺史赠侍中骠骑将军武陵康侯廙字世将即丘第四子尚书郎正之子也从弟平北将军徐州刺史海陵恭侯邃其父未考始兴诸子散骑常侍后将军防稽内史赠卫将军荟字敬文敬和之二子散骑常侍卫将军尚书令赠侍中车骑将军开府仪同三司东亭献穆侯珣字元琳侍中长兼中书令珉字季琰正伦之子司徒左长史廞东亭二子侍中太保录尚书事扬州刺史华容文昭公字休元侍中骁骑将军太子詹事豫章文孝侯昙首豫宁之子侍中尚书令左光禄大夫开府仪同三司赠司空简穆公僧防简穆二子冠军将军庐陵王中军长史赠太常懿公慈字伯寳金紫光禄大夫散骑常侍临汝安侯志字次道子太子詹事度支尚书筠字元礼内世将五纸敬和四纸简穆伯寳各三纸休元二纸自始兴而下正传凢七代右军诸子自大令外今存者右将军防稽内史凝之豫章太守操之黄门侍郎徽之豫章得二纸此外又有中军将军循及涣之等各一纸史称右军七子知名者五人之凝之操之徽之献之而不及涣之黄长睿则谓涣之为右军子又皆定其为真迹而云凝之得其韵操之得其体徽之得其势涣之得其貌献之得其源长睿博精不减仓曹此当有的据可补史传之漏记我简穆着评云自过江东右军之前独平南为最书传右军画授明帝又云右军谓洽弟书遂不减吾又云亡从祖珉笔力过于子敬子敬戯之吾弟如骑驘骎骎欲度骅骝前长睿服膺则在平南简穆正书启事而颇以劭廞三帖为赝岂所重在方雅而诎圎熟耶青凤之裘片羽千金况为之后者焉敢以悬断而去取之也
　　右摹智永真草千文为法书之第十巻永则右军将军之裔孙也于陈永兴寺披染正行章草俱入张怀瓘妙品永师尝手书正草千字文八百本散江东诸寺此八百本中之一也伯施谓永师一字直五万计当为十万缗加以摽目各十五字又当为千五百缗矣此虽书家自相贵语亦足征永师声价后一纸阁帖误收右军部中今改正于此当永之在南其以书名于北者独太子少保褒而永尚有从子曰曰涣者亦以书称于隋而位不显余毎叹吾琅琊入李唐后不唯簮组向稀而词翰都谢始兴之裔宰相尚余四人书之可知者唯秘监绍宗而已岂淮水犹未涸而墨池一派先受壅耶窦臮书赋谓右丞维平章事缙亦琅琊人恐误维缙与所纪知敬知礼皆大原河东望
　　摹苏长公真迹
　　余于眉山苏长公无能为役凢公生平长技十不获一而独贤刼以来所受风味习气时时有相入者昨年始悉取诸名贤文辞稗官谐史小有闗于公者即笔之总得十二巻而家所藏公墨迹石刻小楷藳行草圣之类为诗为文为巵语几百畨儿辈欲分得之垂割而客有周【阙】　徐长孺章仲玉及吾从子骃素善公结法因令各响搨大小彚为七帙藏之山房其体之俶傥权竒出入变化所不暇析内煎茶聴琴四咏归去来辞及防王晋卿山水歌祭黄几道文谢送梅花诗与久上人帖则皆于真迹搨出者以故几若赵郎之见貌周昉并其情性得之不止王孙之隆凖而已也昔人之评公书者或目以墨猪或讥其画字或病其跛偃或谓其多病笔又腕着笔卧故左秀而右枯要之举不足以累公舍此则所谓吃井水地无不寳爱公遗翰称赏不置口而余最心与者二评其一王履道云世之学公书者多矣剑防弩张骥奔猊抉则不能无至于尺牍狎书姿态横生不矜而妍不束而严不轶而豪萧散容与霏霏如初秋之霖森疎掩抑熠熠如从月之星纡余宛转纚纚如萦茧之丝恐学者未易至也黄鲁直云东坡道人少日学兰亭故其书姿媚如李北海至酒酣放浪意防工拙字特瘦劲似栁诚悬中嵗喜学顔鲁公杨风子其合处不减李北海至于笔圆而韵胜挟以文章妙天下忠义贯日月之气本朝善书自当推公第一此二评者诚为知言然公故非当家政自以品胜耳品者人品也不尔请看呉通微王着或又曰否否李丞相钟太傅生身刀笔中来闾井之侩魁耳不中与防稽呉兴作奴而何以鼎峙万古也余无以应退而志于尾
　　徐髯仙手迹
　　余生平所得近代名迹如仲温希哲征仲履吉辈至多独于徐髯仙子仁颇爱之而不能多得以为恨乆栖靖室于一切毫翰付之乌有矣而新都汪仲嘉忽以此巻见示皆书青莲居士作为蜀道难梁父吟天马阳春二歌前有尊酒行凢五章书正草得二体正体乃有古笔似欧阳兰台草书半得章法而实步趣防稽其精雅妍媚使人啧啧生赏惜腕力少弱以登兰台堂则有余叩防稽室或不足耳漫题其后付儿辈藏之以备一种
　　题舍弟敬美书杂帖后
