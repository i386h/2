<!-- { "loadSidebar": true } -->
　　皇清诰封太恭人张太君卒是时雯在黔一闻讣音惊昬仆地少苏治丧礼因痛念吾母生平七十七年中遭大故苦节几四十年厀下不孝兄弟三人虽次第成立而数年来以游子他乡相见无期贻慈怀倚闾之忧者雯也含殓之夕需霡在旁诸孙绕侧独少雯一人抱人子终天之恨者雯也雯不孝之臯上通于天万死奚辞今日踉踊万里奔丧归来呜呼庭帏已空慈顔不复覩矣仰天痛哭何益即曲尽丧礼亦何益其何以报罔极之万一唯愿以身殉地下而已能复搦管襞纸述吾母生平苦节哉然吾母贤母也求之史传中不多见世之以母德称者亦莫或及自不孝兄弟通籍多年凡当代名公卿海内贤士大夫与不孝兄弟交游赠答往来者亦无不知小人有母贤母也敢不研泪龢墨以述其槩吾母为处士张公讳祯女幼读诗书探论圣贤要防多所发明及笄归先大夫蓼庵公先大夫讲学授生徒称引古今通义文章尔雅实吾母佐助之鸡鸣昧旦之诗所以歌也事舅姑以孝操井臼以勤理苹蘩以敬御仆婢以慈女箴妇德靡弗该备辛卯先大夫登贤书壬辰成进士癸巳官浙江丽水知县甲午夏吾母买舟南行丽水雕残小邑先大夫甫治半载着循良名未几婴暑疾洎吾母七月抵署已不起留之日吾母饮泣语家人曰今日捐生仗节吾何难第间闗四千余里扶榇以归谁之责也诸孤又复谁依揆之诗书大义皆为不可且钱谷交代铢粒弗清故官骸骨妻孥例不容脱去余知所以待之矣于是取库中支纳册领藏之内室手自书算不以属人及摄篆者难之吾母毅然具辨牍请太守盘詧太守王君崇铭坐县堂按册勾稽吾母条分缕析语家人执籍以进质对凿凿摄篆者頫首詟服亟图归计内患又作羣口呶呶以厝柩山寺为言吾母坚意不动以恩感之以道驭之十月方得旋里当是时遭家不造可谓至矣虽丈夫处此鲜不房皇错乱吾母以妇人经济其间神定识全理明术善卒得抱骸骨保母子于四千里之外非读书晓大义者其孰能之抵里后课不孝兄弟日严一室之内午夜篝灯纺绩声读书声哭声三者而已豪戚强族横逆叠至不以介意如是六年不孝雯庚子举于乡辛丑甲辰成进士又六年需丙午举于乡己未成进士雯初授推官改中书舍人歴户工曹郎出为江南提学湖北督粮由京卿镇抚两省需改庶吉士官翰林编修甲子典试河南霡入庠食饩充丙寅拔贡生不孝等先后成名歴官中外吾母亦冁然色喜而艰难困苦澹朴自甘四膺荣封一如布荆寒素每岁夏秋必习静村居与农妪相周旋谈鸡犬桑麻纺织女红事农妪晨夕欵洽亦忘其为太恭人也不孝雯两迎养于京邸又迎养于句曲吴门闚母意颇厌喧杂入署静卧晨昬定省之际唯以恪尽臣职上报主恩为训其他无一语及焉年七十时姻娅族闾议为吾母称寿吾母闻知止其事辞曰示儿子雯等女昨来言同里先达及学校乡曲诸君子父老谋欲醵钱寘酒合名作张如昨岁寿萧太夫人事将以寿吾者此亦亲串盛心洽比雅事吾安得不感然揆之情礼甚有所不可者今得详为女曹言之按礼妇人无夫者称未亡人凡吉凶交际之事不与亦不为主名故春秋书纪履緰来逆女公羊传曰纪有母何以不称母母不通也何休学云妇人无外事所以逺别也后世礼意寖失始有登堂拜母之事战国时严仲子自觞聂政母前且进百金为寿盖任侠好交之流有所求而然耳岂为礼当如是耶吾自女父之没于官携将细弱千里扶榇含艰履戚三十余年阖户辟绩以礼自守幸而女曹皆得成立四膺封命养我余年然此中常有隐痛每当岁时膢腊儿女满前牵衣嬉笑辄怦怦心动念女父之不及见故或中坐叹息或辍箸掩泪盖三十年于此矣令一旦宾客填门羊酒塞路为未亡人称庆未亡人尚可以言庆乎三十年吉凶交际之事不与知而今日更强我为主名其可谓之礼乎我以非礼不足为我庆而适増我悲耳且我何可以萧太夫人比也萧太夫人年跻八十于古谓之上寿萧封君即世不过十余年犹为白首夫妇汝父之亡吾年未四十今更三十一年亦仅古之中夀耳何可与同日语且其子惟豫侍读里居已十七年德髙望重善行及于乡党德其子而庆及其母宜也汝曹中外薄宦偶返家园无善及人而亦偃然受乡先生里父老之捧觞拜跽其又何以为情顷者米价翔贵井里萧然亲故素多贫乏若复合钱市养为未亡人进一日之甘未亡人更臯戾是愳矣女曹备官于朝宜晓大体其详思礼意以安老人之情为我先事而婉辞之惟勿忽也事遂止吾母遇事輙援引经史以合乎大道类如此迨乎暮年尤手不释卷于佛氏之书亦时一渉览洞悉无疑义工于诗每脱稿即焚弃无存不孝等丐读亦不与曰诗云无非无仪惟酒食是议妇道也诗文之技妇道无庸此为也吾不愿诸女孙学之故弗存耳间常从旁窃记仅得茹荼吟絶句三十首付诸梓垂家乘中吾母生于明万厯四十三年乙卯三月初九日丑时卒于皇清康熈三十年辛未六月十六日酉时诵佛过午防疾数刻而逝人谓之善果云女一人子三人孙八人孙女六人曽孙二人曽孙女二人卜吉康熙三十一年二月初十日扶柩合葬于先大夫蓼庵公之墓伏思不孝等蠢愚陋劣举无足以荅母恩伸母志者而雯不孝之臯更上通于天故母子不相见死生隔别回忆丁夘十月呉门舟中竟成永诀此后天涯万里忽忽四年吾母日有倚门之忧不孝遂抱终天之憾也痛哉呜呼鲜民之生不如死之久矣草土之躯一息尚存号泣家庭何以自解惟祈大人先生赐之诔章勒于片石以垂世而行逺吾母生平苦节或借文章以传云
　　祭先太恭人文
　　吾母
　　皇清诰封太恭人张太君既卒之明年壬申卜筮仲春十日庚寅舁灵轩于兆域爰翳藏于寝城乃于正月二十六日丙子之辰先期家祭如礼不孝等进羮饭陈醴酒奏乐焚帛礼成呜呼不复定省于厀下尚思昭告于几前昔欧阳文忠有云祭而丰不如养之薄也用是寻绎斯语号慕咽泣辞曰悲母氏之不永怀殷恤以摧伤恧子职之多玷痛闻诲之未央庶黄耉之期颐胡委我以夙丧旣怛忉而激切遂割肝以絶肠维先圣之遗训言仁者其寿长嗟母氏之忧患体岂弟以慈良失延龄之报佑独何弃于穹苍闵予小子蚤罹孔艰严考殒殁孤在髫年赖母氏之鞠育心载矜而载怜奉髙堂以爱日歘一旦而予捐于穆母氏令仪令色俯厘丝枲仰览篇籍和厚严刚维德之极叹星陨于敦牂之岁骇日坠于括苍之陌陵頺谷踊水怒山恶三光改度五行迕错拥旐旌而局蹐遭风雨之喷薄旅榇遄归横逆交作我其何依仗义方之秉铎母氏圣善恩斯勤斯歴四十年母也而师怅藐诸之騃昧曽无补于萱慈虽有子犹无子増吊者之欷于穆母氏大德莫掩将葬有期母魂不返黼翣璀以陆离帷纷其舒巻望白云之低垂报春晖而恨晩缅予考之即世安宅兆于南阡将纳光于大幽覆松楸以轮囷黄垆宻而无间日月抱而潜沦曜曜振振神其遥驾祼始献终三爵迎迓子孙绕侧栖迟庭舍云胡不顾驭鸾而下于乎哀哉嗟鲜民之有生废蓼莪而然悲思莫达于后坤哭声奚彻乎昊干尚飨
　　禫祭告先妣文
　　大祥逾期遗体平复辟踊呜咽哀曷有穷爰举禫祭如礼泚笔摭辞告我母太恭人之神夫人子之事亲宛宛婴婴作乳穉语而已不可以文无如瞻望灵爽嗫嚅莫从谨伏跽涕泗而言曰苞屦扱袵践三秋兮二十七月丛愆尤兮弹琴成声外除以周兮纵纵折折鼎鼎犹犹兮敬上哀次陨心抱忧兮自丁闵凶跧伏隘湫兮二竖之鬼向吾颔头兮昼揶魑魅夜啼鸺兮硱防殑如鱼中钩兮作噩之岁黑海浮沤兮有蛇两首訇哮陵丘兮嗟彼嘉禾食根者蟊兮日者曰死将纳诸幽兮悲摛偈词佛国游兮乡者逅灾上帝訧兮我母黙防神祗是求兮拯殆立仆庶几有瘳兮今复何恃天道悠悠兮忍死砭蓍雠兮埋首垩室泪空流兮组绶易服役车休兮祷母灵明为倪绸缪兮魂兮魄兮慈光永遒兮儿衰不仕卧莵裘兮维母芘之逍遥沧洲兮再数余年日月脩脩兮衔橜之下匕箸投兮手撷园蔬荐清羞兮戚无见齿皋鱼莫俦兮加人一等献子谁侔兮以号以呼耳塞目瞀兮痛慕罔极寒风飕飕兮凝睇釜堂森桧楸兮杲杲冬曦乌嘲啁兮
　　先室马夫人行畧
　　康熈四十年辛巳十一月朔五日戊子
　　皇清诰封夫人先室马氏以疾卒越四日讣来惊涕霑膺率三幼子合敬幼安嵩伊设位以祭礼成呜呼回风云旗魂兮安在防防修路长罹此别无何抆老泪作家书贻儿子肇丽曼硕辈曰亲丧固所自尽余复何言古父在而丧母者其父行妻之道子不得屈于父以杀礼扱袵鸡斯削杖含戚礼过哀不及非孝也女其知之子五人长肇丽为夫人离里子平日善事母仆仆粥粥言母之贤而号泣以请父代之言春秋妇从夫爵今之称夫人宜也夫人为马公琨女方雅旧族儒林长德敦诗説礼夙娴家法年十六归余执妇道姑训严峻上堂奉顔色慑气屏息庭以内勃谿鲜闻此夫人之贤也当余堂簔不御集于荼蓼郁邑侘傺仰天欷歔夫人下气怡声曲辞婉解此又夫人之贤也余少时遘闵邅回恠雨盲风昼吟宵哭雀立不转夫人弥缝搘拄事蒇无恙此又夫人之贤也诵读戊夜室无媵傔夫人供茗饵续膏火坐土锉之侧卧牛衣之上此又夫人之贤也性习淡贫躬试况瘁余曰掇土堙河万分何济夫人曰是穮是蓘必有丰年此又夫人之贤也众雏当膝迹冺嫡庶大苦经手味别甘辛此又夫人之贤也五膺
　　封命更享耆年敢忽鱼轩无忘荆布此又夫人之贤也余与夫人称白首夫妇歴五十年闻冬夜之恒长何此夕之一促每怀靡及痛也如何刘长卿着伤徃之赋庾子山作思旧之铭况衾穴縁情遗挂在壁望庐生悲乌能已已余长夫人一岁尘土衰白不及夫人之优游里居逺矣何以松柏遄凋蒲栁还存即再数榆年不堪把玩斜景髙舂助人伤防谨摭其畧盖以匄当世之能文章如潘陆善讄辞者
　　李母董太宜人讄
　　繄康熈四十二年昭阳协洽孟陬月二十八日李母董太宜人卒春秋八十有四冬十一月十九日蠲防卜筮告以兆端旣克塟于北郭之域呜呼世丧母仪庭鲜宪师男免女髽观者怆涕乡以为生被重称殁载謌言者如丘封之存斯也誗也絜之信也蕝之其辞乙乙其光熊熊讄曰
　　律谷暖息长离喙瘖纵折鼎犹隧路抽隂维太宜人毓德素里玉桮竹林声光颷美相厥夫子术明道通汉之孝廉为众杰雄匑匑僔僔初绅领异诗什羔羊易爻贞厉甘陵有棠丰砀有祠囊留一钱民歌思之郑刀宋斤鳬栗桃段水衡是司斑斓璀璨防勋上攷舳舻艅艎持麾淮南般倕锦张提封外台漓江驶浏梧岭湘波宜人左右岳阳病牒峭颿片归龙蛇岁首黄鹄依依式谷尔似呱呱防下庭位号咷鬼薪飘瓦麐死鲁郊其灵不施中有人焉回风满旗领解东省才东马比健迹石渠冠名馆史著作名山葩列藻分草木风匽书圃萟林帝曰女涛锡之五马母曰儿涛龚黄其亚
　　帝曰钦哉煮海尔庸母曰清白如父在丰载受教方伯衔命荔子花緐铦鉧潭静呜呼方伯子舍言情七千余里重趼奔程抵家三朝萱帏慈面曽闵顔莱于今复见呜呼太宜人大渐遄流日车莫转佛国游大乘法衍防防墓门马道纳光涕兮无晞不可弭忘夕冒没台骀以吊几杖槃匜乡人立庙皋鱼掩齿三年则金销石泐宿鸟何多乌头楔阙丰碑宰木篹堂岿存过者踊哭









　　古欢堂集巻三十六
　　钦定四库全书
　　古欢堂集巻三十七　　　户部侍郎田雯撰杂文
　　祀岳渎礼考
