<!-- { "loadSidebar": true } -->
　　女坟湖　　　　　　　　　　　皮日休
　　万贵千奢已寂寥可怜幽愤为谁娇须知韩重相思骨直在芙蓉向下稍
　　陆龟防
　　水平波淡绕囘塘鹤殉人沈万古伤应是离魂双不得至今沙上少鸳鸯
　　吴女墓在阊门外阖闾女曰滕玉王与夫人及女会食蒸鱼王前尝半而与女女怒曰王食鱼辱我乃自杀阖闾痛之塟于国西阊门外凿池积土文石为椁题凑为中以金鼎玉杯银樽珠襦之寳送女乃舞白鹤于吴市中令民随而观之使男女与鹤俱入羡门因发机以掩之杀生以送死国人非之又取土时其地为湖号女坟湖吴地记曰吴王葬女取土成湖
　　越来溪　　　　　　　　　　　杨　备
　　临流何必吊前非且説吴宫得意时夹岸桃花烟水緑画船安穏载西施
　　越来溪在横山下与太湖连相传越兵入吴时自此来故名溪上有越城雉堞宛然
　　夏驾湖　　　　　　　　　　　前　人
　　湖靣波光鉴影开緑荷红芰绕楼台可怜风物还依旧曾见吴王六马来
　　夏驾湖在吴县西城下吴王夀梦避暑驾游于此故名今城下但存外濠即漕河也湖西悉为民田不复有湖民犹于湖之傍种菱菱甚美谓之夏驾湖菱
　　至和塘记　　　　　　　　　　丘与权
　　吴城东闉距昆山县七十里俗谓之昆山塘北纳阳城湖南吐松江由隄防之不立故风波相凭以驰突废民田以潴鱼鳖其民病赋入之侵蟊相従以逋徙奸人缘之以邀刦行旅通盐贾以自利吏莫能禁父老相传自唐至今三百余年欲有所营作而弗克也有宋至道二年陈令公之守苏尝与中贵人按行之邑人朱珏父子相继论其事为州县者亦继经度之皆以横絶巨浸费用十数万缗中议而沮皇祐中发运使许公建言苏之田膏腴而地下尝苦水患乞置官司以畎泄之请令舒州通判殿中丞王安石先相视焉朝廷従之王君既至従县吏拏荒梗浮倾沮讯其鄊人尽得其利害度长绳短顺其故道施之图绘防曰请议如许公朝廷未之行也至和初今太守吕公既下车问民所疾苦盖有意于防导矣明年与权为昆山主簿始陈五利一曰便舟楫二曰辟田畴三曰复租税四曰止盗贼五曰禁奸商其余所济非可以胜拟其约古制役民以兴作经费寡而售效速若其不成请以身塞责既而令钱君复言之太守尝念所以兴利之计喜其谋之恊従于是列而上闻其副以决于监司乃诫庸力经逺迩兴屯舎宿糇薪既成以授有司郡相元君实搃之粤十月甲午治役先设其外防以遏其上流立横埭以限之乃自下流浚而决焉畚锸所至皆于平陆其始戒也猖风号霾迅雷骤雨乃用牲于神至癸已夜半雨息迨明休霁以卒其役人皆以为有相之者始计月余盖旬有九日而成深五尺广六十尺用民力才一十五万六千工费民财若干贯米才四千六百八十石为桥梁五十二莳榆栁五万七千八百其贰河植茭蒲芙渠称是计其入以为修完料民之余治小虞自严村至于鳗瀼治新洋江自朱歴至于清港治山塘自山南至于东浚诸泾六十四浦四十四塘六于是阳城诸湖瀼皆通而及江田无洿潴民不病渉矣初治河至唯亭得古闸用柏合抱以为楹葢古渠况今深数尺设牐者以限松江之潮势耳耆旧莫能详之乃知昔无水患由隄防之废则有之呜呼为民牧者因循而至此乎是役也自城东走二十里曰任浦昆山治其东长洲治其西以俗名非便于是论请更之曰至和识年号也建亭曰乙未纪嵗功也太守嘉其有成谓与权实区区于其间其言必详命之为记嘉祐六年十二月立于乙未亭
　　至和塘旧名昆山塘従古为湖瀼多风涛本朝至道皇祐中尝议兴修不果至和二年始修治成塘遂以年号名昆山主簿丘与权记甚详今采载之
　　沈氏笔谈
　　详沈氏所记盖至和塘既成于至和二年立石其间濬水道已成塘陆涂尚未备至是始备岸未及成后郏亶谓至和塘所以不逾一二年而壊也盖丘与权塘记虽作于至和二年立石乃嘉祐六年或是新塘成之时也沈氏笔谈云至和塘自昆山县达于娄门凡七十里自古皆积水无陆路民苦病涉乆欲为长堤抵郡城泽国无处求土嘉祐中人有献计就水中以蘧蒢为墙防两行相去三尺去墙六丈又为一墙亦如此漉水中淤泥实蘧蒢中干则以水车畎去两墙间旧水墙间六丈皆留半以为堤脚掘其半为渠取土以为堤每三四里则为一桥以通南北之水不日隄成至今为利
　　六失六得　　　　　　　　　　郏　亶
