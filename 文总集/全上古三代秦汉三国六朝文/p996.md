<!-- { "loadSidebar": true } -->
　　于时众师雷动，相视阙如。后以他日集而议曰：「此子恃明，凌轹旧德，据言有本，未易可倾，迈年值此，运也如何。」或有论者曰：「岂唯此子才明过人，抑亦吾等经论易穷耳，意谓学无自足，暗则谘明，明昧之分，已自可知，何为苟守偏识，不师广见邪？」诸耆德曰：「相与诚复慕明情深，而忝世宗仰，於兹久矣。当不能忽废旧业，问道少年明矣。何者？夫根同叶散，像数自然，五部之异，有自来矣。但常敦其素业，祗而行之。既生属千载之末，孰能远轨正法之初哉！且跋摩抽簪之始，受道吾党，中参异学，已自离群。夫师祖不同，所以五部不杂，点异之制，盖先师旧典，幸可述其独见之明，以免雷同之众」。
　　跋摩既宏才放达，广心远度，虽众诮交喧，傲然容豫，深体忘怀，明游常趣，神用闲邃，择木改步。时有僧部僧住巴连弗邑，并遵奉大乘，云是五部之本，久闻跋摩才超群彦，为众师所忌，相与慨然，要以同止。遂乃研心方等，锐意九部，采访微言，搜简幽旨。於是博弘百家众流之谈，以检经奥通塞之辩，澄汰五部，商略异端，考核迦旃延，斥其偏谬，除繁弃末，慕存归本，造《迷明论》，厥号《成实》，崇附三藏，准列四真，大明荃极，为二百二品。志在会宗，先隆遗轨，庶废乖竞，共遵通济。斯论既宣，渊懿向萃，旬日之间，倾震摩竭。
　　於时天竺有外道论师，云是优楼亻去弟子，明鉴纵达，每述讥正之辩，历国命训，莫能制者。闻华氏王崇敬三宝，将阻其信情，又欲振名殊方，遂杖策恒南，直至摩竭。王闻不悦，即宣募境内，有能辩屈之者，当奉为国师。阖境豪彦，皆惮其高名，咸曰：「才非跋摩，孰堪斯举。」王闻甚悦，即敕奉迎。跋摩既至，王便请升论堂，令与外道决其两正。於时外道志气干云，乃傲然而咏曰：「吾大宗楼迦伟籍世师。繁文则六谛同贯，简旨则知异於神。神为知王，唯断为宗，敢有抗者，斩首谢焉。」跋摩既宏才邈世，睹之杪然，神期凌霄，容无改颜。乃慨然对曰：「异哉子之谈也。子所以跨游殊方，将欲崇其神而长其知也。又以断为宗，而自诬其旨。子无知乎？神可亡乎？神既非知，为神知，知知神乎？若神知知，知神者谁？知若知神，知亦神乎？」外道乃退自疑曰：「理必若断，我无知矣。知若知神，神非宗矣。」於是沈惟谢屈，心形俱伏。王及臣民，庆快非恒，即与率土，奉为国师。王乃谴其旧众。昔忌名贤，本众相视，怀愧阙然，咸共追逊，固请旧居。王又曰：「夫制邪归正，其德宏矣。但弘教之贤，业尚殊背，乖迕遗荃，浊乱像轨，请以检一，令谬昧钦明。」王即宣告，号为像教大宗。由使八方论士，渊异之徒，感思旧决，明契而萃。

　　跋摩以绝伦之才，超群之辩，每欲师圣附经，藉同黜异，遂博举三藏开塞之途，大壮五部乖竞之路，难其所执，释其所难，明辩恢廓，苞罗众说，理乱叩机，神王若无。於是群方名杰，莫能异见，咸废殊谋，受道真轨。淳化以之而隆，邪霭以之再骞。非夫神契实津，道参冲旨，孰能荡定群异，令废我求通者哉。所以粗述始末，垂诸好事云尔。（《释藏》百一。）
　　◎释智林
　　智林，高昌人，宋泰始初入京，住灵基寺，齐永明末还本国，卒。
　　◇致周书
　　近闻檀越叙二缔之新意，陈三宗之取舍，声殊恒律，虽进物不速，如贫道鄙怀，谓天下之理，唯此为得焉。不如此，非理也。是以相劝，速著纸笔。比见往来者，闻作论已成，随喜充遍，特非常重。又承檀越恐立异当时，干犯学众，制论虽成，定不必出，闻之矍然，不觉悲悲。
　　此义旨趣似非初开，妙音中绝六十七载。理高常韵，莫有能传。贫道年二十时，便参得此义，常谓藉此微悟，可以得道，窃每欢喜，无与共之。年少见长安耆老，多云关中高胜乃旧有此义，当法集盛时，能深得斯趣者，本无多人。既犯越常情，后进听受，便自甚寡，传过江东，略无其人。贫道捉麈尾已来，四十馀年，东西讲说，谬重一时，其馀义统，颇见宗录，唯有此途白黑无一人得者。贫道积年，乃为之发病。既衰癃未愈，加复旦夕西旋，顾唯此道，从今永绝不言。
　　檀越天机发绪，独创方寸，非意此音，猥来入耳，且欣且慰，实无以况。建明斯义，使法灯有种，始是真实行道第一功德。虽复国城妻子，施佛及僧，其为福利，无以相过。既幸已诠述，想便宜广宣，使赏音者见也。论明法理，当仁不让，岂得顾惜众心，以失奇趣邪？若此论已成，遂复中寝，恐檀越方来，或以此为巨障，往之恳也，然非戏论矣。想便写一本为惠。贫道赍以还西，使处处弘通也。比小可牵曳，故入山取叙，深企付之。（《高僧传》八，《南齐书·周传》，《广弘明集》二十四，《南史》三十四）
　　◎释道盛
　　道盛俗姓朱，沛国人，宋明帝时入京，住天保寺，为僧纲领，终於齐。
　　◇上萧骠骑启论检试僧事（升明元年，丹阳尹沈文季建议责僧属籍，欲行沙汰，道盛启。）
　　天保寺释道盛启，昔者仲尼养徒三千，学天文者则戴圆冠学地理者，则履方屦。楚庄周诣哀公曰：「盖闻此国有知天文地理者不少，请试之。」哀公即宣令国内知天文者戴圆冠，知地理者著方屦，来诣门。惟有孔丘一人到，问无不对，故知馀者皆为窃服矣。释迦兴世，说四谛六度，制戒威仪，舍利佛等皆得罗汉，故知大法非为无宗。但自尔已来，人根转钝，去道悬远，习惑缠心，若能隔意，则合律科，不尔，皆是窃服者。伏愿陛下圣明，深恕此理，弗就凡夫求圣人之道。昔郑子产称曰大贤，尚不能收失，为申徒嘉所讥，况今未法比丘，宁能收失？若不收失，每起恶心，寺之三官，何以堪命？国有典刑，愿敕在所，依罪治戮，幸可不乱圣听。盛虽老病，远慕谤木，敢以陈闻，伏纸流汗。谨启。（《宏明集》十二。）
　　◎释弘充
　　弘充，凉州人，大明末过江，为湘宫寺纲领，终于齐。
　　◇新出首楞严经序
　　《首楞严》三昧者，盖神通之龙津，圣德之渊府也。妙物希微，非器像所表；幽玄冥湛，岂情言所议？冠九位以虚升，果万行而圆就，量种智以穷贤，绝殆庶而静统。用能灵台十地，扃法云，罔象环中，神图自外。然心虽澄一，应无不周，定必凝泊，在感斯至。故明宗本则三达同寂，论善救则六度弥纶，辩威效则强魔慑沦，语众变则百亿星繁。至乃征号龙上，晦迹尘光，像告诸乘，有尽无灭，斯皆参定之冥功，成能之显事，权济之枢纲，勇伏之宏要矣。罗什法师弱龄言道，思通法门，昔纡步关右，译出此经。自云布已来，竞辰而衍。中兴启运，世道载昌，宣传之盛，日月弥懋。太宰江夏王，该综群籍，讨论渊敏，每览兹卷，特深远情。充以管昧，尝厕玄肆，预遭先匠，启训音轨，参听儒纬，仿佛文意。以皇宋大明二年岁次奄茂，於法言精舍略为注解，庶勉不习之传，敢慕我闻之义。如必纰谬，以俟君子。（《释藏迹》七）
　　◎释慧琳
　　慧琳，未详。（案：宋元嘉中有释慧林姓刘，徙交州卒。此诔云建武四年，别是一人也。《广弘明集》云，南齐释慧琳。）
　　◇新安寺释玄运法师诔（并序）
　　维建武四年五月八日甲午，沙门玄运右卧不兴，神去危城。呜呼哀哉！法师本谯邦右族，寓于敦煌。幼禀端明仁和之性，长树宏懿冲闲之德，真粹天挺，夙鉴道胜，乃遗摈俗缠，超出尘碍，濯景玄津，栖习法道。率由仪律之绝，精学体微之妙，潜仁晦名之行，散畜忘相之施，无得而称者，日夜而茂焉。敷说架乎当时，理思冠乎中世。钻仰之徒，自远而来，虚至实归，遍於辙迹。帝后储贰之尊，藩英鼎宰之重，莫不揖道宗师，瞻猷结敬。而宏量邃奥，不以贵贱舛其顾眄；夷整渊深，不以寒暑品其怀抱。所以总综象末，崇振溃流者，法师其人矣。启训之缘有限，负手之歌会终。风火告征，愈恬明於危识；灵圣灭现，屡恭悦於告渐。春秋六十九，呜呼哀哉。外禀哽识，内谘恸魂，慕题往迹，行实浮言。乃作诔曰：
　　世滞悠旷，苦海遐长，欲善修掩，爱网宏张。法灯不曜，慧日霾光，朽宅燔仆，炎火浮扬。二仪构毁，算其有岁，三转廓辽，空劫谁计？从冥讵晓，沦川莫济，接踵既疏，实资命世。日诞明哲，降灵自缘，涵徽蕴器，有表孩年。神机幼彻，凝鉴早宣，犹玉初莹，若珠启泉。疵厌尘浊，超悟玄微，诀舍愚缚，澄翦情违。龆年植节，岁从师，承规检敬，肃范仪威。秉躬淳洁，淑慎心行，学辨秘源，问穷理。前隐用昭，往疑斯镜，匠佚工倍，思高业盛。爰自中岁，绰奥宏广，轮演法空，云涤日朗。乘衢若夷，拥门似敞，悠悠品类，式是宗仰。右河振闻，左江标秀，声因德宣，称缘道富。提奖询求，悦怿研授，仁厚犹地，志高如岫。辍餐赴兼，舍纩矜寒，蓄无停日，财以施殚。宁贱傲色，匪贵愉颜，湛兹懿庆，均彼藉兰。教之所洽，晦识斯明，智之所诱，务以心成。接昏茂货，抚迷谅情，凭微请要，莫不咸亨。险路恒远，开引有极，生灭相挥，念念匪息。徂年寡留，西光遽逼，云变岂停，将运净域。呜呼哀哉！体深病苦，虑达四疾，针石医巫，分剂贬失。端情法旅，正想慈律，不舍界勤，誓拯群物。呜呼哀哉！合既终离，假会应谢，同悲素林，寂然中夜。谈人勖善，瞻天俨驾，即彼绀宫，去此尘舍。呜呼哀哉！绝微言於永没，毁舟航於遐ㄛ，挨崇台之严华，芜峻堂之雕丽。舍形有其若遗，迁情灵其何界？资训仰兮眷徒，空血泪兮感逝。呜呼哀哉！（《广弘明集》二十三。）
　　◎竺法真
　　法真住湘宫寺。（见《梁高僧传》八，附《僧宗传》）
　　◇登罗浮山疏
　　又有筋竹，色似黄金。（《齐民要术》十。）
　　越王鸟，状似鸢，口句末可受二升许，南人以为酒器，珍於文螺。不践地，不饮江湖，不唼百草，不饵虫鱼，唯啖木叶，粪似薰陆香。山人遇之，既以为香，又治杂疮。（《御览》九百二十八。）
　　五距鸟，足有重距，其音先顾。或谓之先顾鸟，似孔雀，背连钱文。（同上。）
　　荔枝，冬青，夏至日，子始赤，六七日可食，甘酸宜人。其细核者，谓之焦核，荔枝之最珍也。（《御览》九百七十一。）
　　罗浮山有沙棠，华黄赤实，昧甘如李。（《御览》九百七十二。）
　　越王捣薰陆香。（《御览》九百八十一。）
　　旃檀，出外国。元嘉末，曾有人於山见一大树，圆荫数亩，三丈馀围，辛芳酷烈，其间枯条数尺，援而刃之，乃白旃檀。（《御览》九百八十二。）
