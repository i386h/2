<!-- { "loadSidebar": true } -->
　　金仙慈愍开八万四千方便之门寳公科仪指一十二数超升之路既殷勤而修设冝次第以宣扬燃解脱香秉光明烛缁流星集旛影云扬専追悼于一灵敬皈依于三寳礼菩萨诸天圣众召阿鼻十府冥王法雷鸣铙鼓之音甘露洒盘盂之供演大乗法懴除累世愆尤燃药师灯照破诸途幽暗施伽陀食济众饥虚散五彩之仙花解多生之寃结尔斋主必加精恪无愿不从我清众各尽虔恭有感斯应伏愿佛光普照法理圆通成就功徳山积算比恒沙之喻脱离生死海亡灵得凈土之逰

　　作佛事荐陈都事疏【名同仁字仲埜前常郡经歴】

　　念伯道之无儿谁承祭祀頼西方之有佛可兾超升追悼同寅投诚大觉伏念某官儒林拔萃仕路蜚英五六年劳赞画兰陵卓然可敬四千里赴承宣莲幙遽尔云亡桐棺菆葬于太原木主奉祠于精舍供陈蔬笋香爇旃檀世尊放玉毫相光释子诵金刚般若集恒沙之功徳为净土之庄严表我交情助公冥福伏愿洋洋如在濯濯厥灵栢子庭前听法会西来祖意莲华台上逰魂得上品化生

　　方外交疏贺微太古住天宁寺

　　一天宁有内外之称经权并用九云梦无芥蒂之迹触背俱亡惟麟胶可续断弦佀乌获能胜重任道之行也人皆仰之某人前辈老成单提正印早入寂照室得径山骨髓而归亲承圆悟宗耸秀峰头角而出由由然寸丝不挂堂堂乎大噐晚成坐兰陵茅一道场纳芥子大千沙界苏州有常州有总成嘉话旧雨来今雨去皆与忘情钟鼓雷鸣衣冠云集古调倡阳春白雪余香存晚节黄花韩昌黎海上留衣特致敬大颠之意苏子瞻山中解带不妨问佛印之禅凡与鸥盟永言为好

　　方外交疏贺聪闻极住天宁寺

　　毘陵称剧郡天宁为第一禅林泗州留法衣风化有许多因地旧网罗重新振举大力量直下承当湖海推贤山林増重某人堂堂伟噐藉藉英声虎阜师承闻圆悟相传之极致龙河法藏得维摩未译之先几浮杯使日出之邦驻锡憇春申之浦有声画无声诗等为逰戱横说禅竖说教尽自圆融踞此猊床香云缭绕拈将麈拂花雨缤纷石池种灵运之莲山门对独孤之桧道则髙矣美矣人皆见之仰之三千年黄河清喜遭遇今朝之盛日十八贤匡庐社看振兴前軰之髙风凡我同盟顺尔成德

　　荐亡女疏【女因产而亡】

　　蝮母裂肠于生育转致寃愆象王慈眼于沉沦能令解脱皈依大觉敷露微忱切念亡女某氏为结子之桃花一时飘坠视当阶之蓂荚三载更新欲撤灵帏弘开法席梵呗演瑜伽教典慈恩降阿鼻狱人寳灯破冥路之昏斛食济陀林之馁罪如霜释业比氷消极漂溺以上慈航洗秽浊而归净土伏愿佛天覆焘慧日照临大乗上乗最上乗裒诸功徳欲界色界无色界从此超升

　　常州府天宁寺修造疏

　　娑婆世大千沙界往古来今毘陵郡第一道场残山剩水大法幢要人扶起老禅衲领众支撑开甘露门持修月斧佛有殿似灵光岿峙独整天龙卫从之威钟有楼如五鳯添修庶免风雨震凌之患新两庑而鴈堂奕奕广丈室而猊座巍巍形势依金城汤池周围护银山■〈釒截〉壁兴言多助立见有成视银杏为双树林数百尺欝葱佳气接昙花从五竺国二千年奕叶余芳

　　除服设醮荐亡疏

　　明发怀人恐沉沦于下土斋沐祀帝敢对越于上苍仰瞻威颜俛沥情悃伏愿恩光普照见旭日于云中魂气超升御灵飙于天上
　　日之方中恩辉广被天之所覆大徳难名谨陈伉俪之情尚乞哀矜之赐伏愿一诚天鉴幸获接于斋坛万罪氷消获早生于仙境
　　日之夕矣事亡如存天何言哉有感必应稽首三渎驰情九霄伏愿黒籍除名竟飘然而遗世丹梯飞歩即从此以登仙
　　居丧踰古制之期勉婴世务炼度伏髙真之力可济幽灵仰吁洪钧俯陈丹悃切念亡室某氏生无妬忌能内助以成家备歴艰辛甫中年而即世琴瑟之音固絶室家之意难亡命黄冠演其科仪设清供同乎禴祭敷宣道典歌咏歩虚诸孤除服以追哀十极降恩而超度伏愿朝紫金阙乗织女之云车居白玉京胜嫦娥之月府尚期遗泽益裕后昆

　　重建后余桥疏

　　论灵鹊填河之事每笑讹传假祖龙鞭石之神何忧病渉睠此滆湖头阔港寔为鹤溪上要途惟诸贤发郑侨济人之心则良工用娲氏补天之手以旧石加诸土木看新冬成此津梁客有马长卿必为题升仙之柱贤如郑子产毋劳用溱洧之车

　　太平兴国寺修塔造寺疏

　　毘陵郡诸山起废幸此明时太平寺一塔岿存依然壮观风摧雨坏岁乆月长戒坛与梵宇俱亡画水在图经空载巍巍乎七层巨构茫茫然百畮荒基扶天柱之倾宜先出手听风铃之语会有知音虽卓锡已有人焉而布金必须长者千年鐡柱观看青莲居士重礼冥僧半天拍阑干待简斋先生留题佳句聿成胜事求着修名

　　常州府送聪闻极住苏州万寿寺

　　一笑视齐云舍利顿现神光三迁至禅月道场能绳祖武遽尔风吹别调本来云出无心某人见合真知闻皆极致是空是色出熈怡蓝外之青自本自根得妙喜骨中之髓进非躐等道在力行猊床拥五色香云麈拂洒六时花雨以淞江太湖倒倾其法海于长洲茂苑振起其宗风登东山登泰山道眼盖明于天下处北海处南海交情何异于日前尚曰邻封毋忘旧好

　　常州府请中道立住天宁寺

　　干毒发一花五叶之春流芳震旦天宁为四县诸山之冠填重毘陵必须得前軰老成乃可为后学师表切有请也闻斯行之某人有藴皆空无道不立山林下工夫缜宻湖海间声价峥嵘无凖翁祖派传来得宁翁虎邱之亲授穹窿山寳珠拈出升景山猊座以盛行连年横野渡之舟此日击誓江之楫平地把法幢扶起独园随坐具展开白槌雷鸣缁侣云集金斗城鸣抱闗之柝钟鼓相闻■〈釒截〉门限待问话之人衣冠聿至伫徯三祝同寅一诚

　　普庵堂修斋安奉徳藏主灵位代蟮作

　　丛林钟鼓道本贵于同修祠宇香灯义不忘于前軰敢谓东山小宗之从子仰于西方大觉之慈悲悃愊具陈慈悲谛听切念故师伯藏主徳公早遵父训过匡庐莲社之门继得师承入灵隐竹泉之室主名山一大藏教典渉危途十余载兵戈常时若缄口无言凡事皆灰心不作虽病业难迯于俗舍乃寂灭预知乎去期法已茶毘礼宜蒲供安奉觉灵于旧隐宜扬科教于今辰伏愿成就菩提圆融般若六十五年娑婆世界梦幻俱空百千万亿清净法身光明普照

　　延福庵众设法华道场保安疏

　　居安虑危愍众生之烦恼扞灾御患頼诸佛之慈悲俯述舆情仰千大觉切念某人等家居长幼咸寄幻于两间气候燠寒或违和于四体共阐道场于延福同宣妙义于法华炉爇寳香蔼祥云之缭绕花生银烛増慧日之光辉伊蒲列供于斋筵因果縁成于梵宇伏愿佛天覆帱法雨沾濡五运六气之流行无灾无害七喻三周之功徳无运无邉凡在乎邻里乡党之间共享此寿冨康宁之福

　　延福庵修造疏

　　修月之斧数千世传异事补天之石五色神立竒功矧草创之禅林乃檀那之福地若加修补愈更作兴或舍旧而图新或裒多而益寡斧彼锯彼轮焉奂焉上漏下湿处任在■〈土丂〉墁东涂西抹时光生髤饰孔方兄但能助力阿罗汉别当现身非庄严是名庄严此福徳胜前福徳展开一坐具举头皆延福道场更上一层楼弹指见华严境界愿言金诺事悉玉成

　　常州天宁寺请性天之住山疏

　　金天地作瓦砾场空王殿岿然突兀■〈釒截〉门限为戈戟用僧伽衣乆矣刼灰必得人扶起法幢特为我展开禅席瓶盂云集钟鼓雷鸣某人北山三譍早岁入昙翁之室西江一吸无人当马祖之锋煮虚空煨拆脚铛谈般若聚点头石在处香云缭绕有时花雨缤纷时止时行了无罣碍浙左浙右靡不依归今菟裘为将老之营而竿木乃逢场之戱幸无多让勇为此行吴山青越山青拄杖挑白云飞起常州有苏州有满船载明月归来

　　延陵精舍疏【并叙】

　　昔司马公诸君子在洛为邵尧夫先生买宅人到于今称之今叔濓江征君世居江阴与延陵季子墓同里清风髙节实景慕之迩来避地吴下拟欲筑延陵精舍于淞江之上使学者有所依归吾党之士冝相率以助其费亦庶乎为尧夫买宅之意也不揣僣言作成幸甚
　　君子攸居不鄙九夷之陋英才可教常存三乐之心欲衿佩之游从宜斋庐之讲习非助我者孰能为之切见某人乔木故家飘蓬叔世书剑客长洲茂苑襟怀蔼和气春风五色笔之文章家传乆矣十字碑之贤墓乡念存焉筑精舍笠泽之滨揭故园延陵之扁既不忘于桑梓且乐育于菁莪愿言为长者折枝佥曰使工师求木美轮美奂鼓瑟鼓琴试看荷蒉过门之徒皆为升堂入室之士青山在上流水在下马公乐花竹余春先生如邱学舍如舟苏子以虀塩送老亟图燕贺永缔鸥盟

　　呈长洲县请修顾元公祠堂文

　　尝谓古昔名贤合奉烝甞之礼世俗滛祠岂容混杂其间风化所闗事冝改作切见晋散骑常侍赠侍中骠骑将军开府仪同三司顾元公相门华裔文武全才当时与陆机陆云并称三俊王导慕江南之望张华号南金之竒以乐道而鼓琴能知人之锡炙平六州之大乱成一代之竒功其它勲业具载晋史祭典曰有功于民则祀之若元公之贤理宜庙食今墓在长洲县二十九都皇天荡南旧有祠堂为乡里奉尝之地近被一等无知小民将本处废庙中土地神像移入本祠使夫妇列坐玉石混淆惑乱观听于理未应如蒙官为致祭撤去续添神像禁断樵牧整葺祠宇非惟尊先贤辨滛祀以明礼法且能正人心厉风俗有补风化为此合行具呈

　　昆山州学讲堂上梁文

　　设庠序学校之教于国中人伦为重闻金石丝竹之音于堂上圣道弥尊頼有人心上经纶见此屋眼前突兀恭惟知州相公理明圣学职守神州念斯文重系纲常知厥职实兼师帅如文翁化蜀多除弟子更繇似常衮治闽亲与诸生揖让顾瞻鹗泮乃构鳣堂看接武布武于上下之间快求仁得仁于讲论之际先圣人洋洋如在贤太守赫赫厥声视郑之不废乡校而过之比鲁公能修泮宫而成矣斋庐俱备廊庑亦新驺虞之徳诸侯之风是皆本先王之教宗庙之美百官之富喜共窥夫子之门爰举修梁敢陈善颂
　　梁之东日出扶桑丽太空五色喜看祥瑞现八荒都在照临中
　　梁之西湖上青山玉笋齐千里风尘铜马去四郊春雨锦鸠啼
　　梁之南负郭人家瓮茧蚕共爱甘棠周召伯重歌岐麦汉张堪
　　梁之北江水滔滔归水国人心亦自水朝宗声教依然流九域
　　梁之上万象森罗天荡荡日边氛祲已全销天下太平今可望
　　梁之下州里弦歌总风雅三呉徳化服淮夷多士文章继班马
　　伏愿上梁之后一人有庆万邦咸宁舞干羽格苗氏之顽大禹班师而勿用修文徳来逺人之服颛臾近费以何忧化日舒长士风益盛

　　募朋友置十七史疏

　　农有菑畬可尽畊锄之力儒无简策曷资讲习之功借于人或诮为痴阅于市自亦可笑切见某人萤窻苦学陋巷甘贫十七史歴代之书拟求善本数千载古人之事具欲周知区区未遂其志咄咄不离于口割鹭股奈何无肉刮龟毛安得成毡虽君子存固穷之心在朋友有通财之义多助寡助大书特书便令载米家之船管取挿邺侯之架知之者好之者乐之者相与讲明岁之余日之余时之余尽教披玩其为感佩奚可弭忘
