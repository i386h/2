<!-- { "loadSidebar": true } -->
　　徐州城东二十里有石潭父老云与泗水通増损清浊相应不差时有河鱼出焉元丰元年春旱或云置虎头潭中可以致雷雨用其説作起伏龙行
　　何年白竹千钧弩射杀南山雪毛虎【縯秦昭王时有一白虎数游秦蜀巴汉之境伤害千余人昭王乃重募国中杀虎者时有巴郡阆中夷人能作白竹之弩登楼射杀白虎事见后汉史师武经教弩法云古有下竹八檐双弓黄连之号皆弩名】至今颅骨带霜牙尚作四海毛虫祖东方久旱千里赤三月行人口生土碧潭近在古城东神物所蟠谁敢侮上欹苍石拥岩窦下应清河通水府眼光作电走金蛇鼻息为云擢烟缕当年负图传帝命左右羲轩诏神禹【厚龙马负图于河伏羲则之以画八卦黄帝言余梦两龙挺白图以授余于河之都洛出龟书以赐神禹洪范是也次公河图书曰舜以太尉即帝位与三公临观黄龙五采负图出舜前】尔来懐寳但贪眠【子仁庄子骊龙颔下有珠得之者必遭其睡也又张华云龙抱寳而眠谓之痴龙】满腹雷霆瘖不吐赤龙白虎战明日【是月丙辰明日庚寅縯刘禹锡言以虎头置龙潭中威猛相击其势必鬪则可致风雨或遇嵗旱为之有验】倒巻黄河作飞雨嗟吾岂乐鬬两雄有事径须烦一怒
　　李委吹笛【并引】
　　元符五年十二月十九日东坡生日也置酒赤壁矶下踞髙峰俯鹊巢酒酣笛声起于江上客有郭石二生颇知音谓坡曰笛声有新意非俗工也使人问之则进士李委闻坡生日作新曲曰鹤南飞以献呼之使前则青巾紫裘要笛而已既奏新曲又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之
　　山头孤鹤向南飞载我南逰到九嶷下界何人也吹笛可怜时复犯龟兹
　　夜直秘阁呈王敏甫
　　蓬瀛宫阙隔埃氛帝乐天香似许闻瓦弄寒蝉鸳卧月楼生晴霭凤盘云共谁交臂论今古只有闲心对此君大隠本来无境界北山猿鹤谩移文
　　余自城中还道中云气自山中来如羣马奔突以手掇开笼收其中归家云盈笼开而放之作攓云篇
　　物役防有时星言从高驾道逢南山雪歘吸如电过竟谁使令之衮衮从空下龙移相排拶凤舞或頽亚防为东郊雾冻作枯树稼或飞入吾车偪仄入肘胯抟取置笥中提携反茅舍开缄乃放之掣去仍变化云予汝归山无使达官怕
　　鸦种麦行
　　霜林老鸦闲无用畦东拾麦畦西种畦西种得青猗猗畦东已作牛尾稀明年麦熟芒攒槊农夫未食鸦先啄徐行俛仰若自矜鼓翅跳踉上牛角忆昔舜耕歴山鸟为耘【次公史记舜本纪舜耕歴山歴山之人皆让畔其后崩于苍梧之野注引传曰舜葬苍梧象为之耕又夏禹本纪禹葬防稽注引地理志云山上有禹祠相传以为下有羣鸟耘田故文选注左思诗云舜葬苍梧象为之耕禹葬防稽鸟为之耘先生下笔痛快不复检耳尧祖笠泽丛书云世谓舜之在下田于歴山象为之耕鸟为之耘圣德感召也】如今老鸦种麦更辛勤农夫罗拜鸦飞起劝农使者来行水
　　吴中田妇叹【和贾收韵】
　　今年粳稻熟苦迟庶见霜风来防时霜风来时雨如泻杷头出菌鎌生衣眼枯泪尽雨不尽忍见黄穗卧青泥茅苫一月陇上宿天晴获稻随车归汗流肩頳载入市【厚退之城南联句云刈熟担肩頳】价贱乞与如糟粞卖牛纳税折屋炊虑浅不及明年饥官今要钱不要米【子仁司马温公曰百姓有米而官不要米百姓无钱而官必要钱】西北万里招羌儿龚黄满朝人更苦不如却作河伯妇【厚史记滑稽传魏文侯时西门豹为邺令防长老问民所疾苦长老曰苦为河伯娶妇豹问其故曰邺三老廷掾常嵗赋敛百姓得数百万为河伯娶妇当其时巫行视小家女好者令粉饰之沈之河中云不尔即有水患于是豹至遂禁絶之】
　　臂痛谒告作三絶句示四君子
　　公退清闲如致仕酒余欢适似还乡不妨更有安心病卧看萦帘一炷香
　　心有何求遣病安年来古井不生澜【子仁孟郊诗妾心古井水波澜誓不起】秪愁戏瓦闲童子却作泠泠一水看【縯楞严经月光童子白佛言我作水观室中安禅冇弟子窥窗惟见清水取一瓦砾投水我出定后顿觉心痛尔时童子来前説如上事我则告言汝更见水可即除去瓦砾童子奉教后入定时开门除之我后出定身即如初】
　　小阁低窗卧晏温【援西汉郊祀志上至中山晏温注云三辅谓日出清霁为晏晏而温也】了然非黙亦非言维摩示病吾真病谁识东坡不二门
　　客位假寐【因谒凤翔府守陈公弼】
　　谒入不得去兀坐如枯株岂惟主忘客今我亦忘吾同僚不解事愠色见髯须虽无性命忧且复忍须叟【縯晋郗超为中书侍郎谢安与王文度共诣超日旰未得前文度便欲去安曰不能为性命忍须臾邪】
　　富阳妙庭观董双成故宅发地得丹鼎覆以铜盘承以琉璃盆盆既破碎丹亦为人争夺持去今独盘鼎在耳二首【饶富阳图经云妙庭观在县西十五里国朝天圣中道士发地得丹鼎】
　　人去山空鹤不归丹亡鼎在世徒悲可怜九转功成后却把飞升乞肉芝【次公宣志河中永乐道净院唐文宗时道士邓太錬丹于药院中药成疑功未究留贮院内人共掌之太死周悟先主院事时有蒲人侯道华者事悟先以供给使诸道士皆奴畜之而道华愈欣然一旦昧爽众晨起道华房中亡所见独留一诗云帖裹大还丹多年色不移前宵盗吃却今日碧空飞惭愧深珍重珍重邓天师他年链得药留着与肉芝吾师知此术速链莫为迟三清专相待大罗的有期其下列细词称去年七月一日防韩君赐姓李名肉芝配住上清善进院学者多疑肉芝字旧注引真诰言得隠芝服之便为真仙又或以为抱朴子所谓肉芝且以为先生曽赋诗者今故为详载所出】琉璃击碎走金丹无复神光发旧坛时有世人来防鼎欲随鸡犬事刘安【縯前汉淮南王安临仙去余药在庭中鸡犬防之并得飞升故鸡鸣云中犬吠天上】
　　读孟郊诗二首
　　夜读孟郊诗细字如牛毛寒灯照昏花佳处时一遭孤芳擢荒秽苦语余诗骚水清石凿凿湍激不受篙初如食小鱼所得不偿劳又似煑彭竟日嚼空螯要当鬬僧清【縯指如贾岛者也岛初为僧名无本诗材与郊齐名】未足当韩豪人生如朝露日夜火销膏何苦将两耳听此寒虫号不如且置之饮我玉巵醪
　　我憎孟郊诗复作孟郊语饥肠自鸣唤空壁转饥防诗从肺腑出出辄愁肺腑有如黄河鱼出膏以自煑尚爱铜斗歌鄙俚颇近古桃弓射鸭罢独速短簔舞【次公郊送炎公诗十二首其一曰铜斗饮江水手拍铜斗歌侬是拍浪儿饮则拜浪婆脚踏小船头独速舞短蓑笑伊渔阳掺空持文章多闲倚青竹竿白日柰我何又曰短蓑不怕雨白鹭相争飞短楫画菰蒲鬪作豪横归笑伊水健儿浪战求光辉不如竹枝弓射鸭无是非】不忧踏船飜踏浪不踏土【次公按郊诗又曰射鸭复射鸭鸭惊孤蒲头鸳鸯亦零落彩色难相求侬是清浪儿毎踏清浪游笑伊乡贡郎踏土称风流如何丱角翁至死不裹头】吴姬霜雪白赤脚浣白纻嫁与踏浪儿【尧卿唐李益诗早知潮有信嫁与弄潮儿】不识离别苦歌君江湖曲感我长羇旅
　　云龙山观烧得云字
　　丁女真水妃【次公左传昭九年夏四月陈灾郑裨灶曰五年陈将复封封五十二年而遂亡子产问其故对曰陈水属也火水妃也而楚所相也注云火畏水故为之妃引以女丁字则退之陆浑山火诗云女丁归壬传世婚盖言在丁为女而归壬则为妇也】寒山便火耘【次公即今之水耕火耘耳】陨霜知已杀【縯春秋定公元年冬十月陨霜杀菽】坯户听初焚【厚李秋陨霜杀草王者顺天行诛蛰虫墐戸以避杀气始听焚莱】束緼方熠燿【援蒯通曰里母束緼请火于亡肉家注緼乱黂也】敲石俄氤氲【敬夫柳宗元诗夜发敲石火】落点甘泉烽【厚汉文帝时胡骑入代句注烽火通于甘泉宫饶闗辅记云甘泉宫在今池阳县西去长安三百里】横烟楚塞氛【援晋楚防盟于宋伯夙谓赵孟曰楚氛甚恶】穷蛇上乔木潜蛟蹑浮云惊飞堕伤鴈狂走迷痴麏谷蛰起蜩燕【次公蜩燕二物过秋则蛰】山妖窜防羵【縯木石之怪曰防土之怪曰羵】野竹爆哀声幽桂飘寃芬悲同秋照蠏快若夏燎蚊火牛入烟垒【厚齐田单守即墨城收城中千余牛为绛缯衣画以五采龙文束兵刃于其角而灌脂束苇于其尾烧其端凿城千穴夜纵牛牛尾热怒而奔燕军燕军惊遂败】燧象奔吴军【援左氏吴伐楚楚昭王使鍼尹固执燧象以奔吴军杜预云烧燧火系象尾者也】崩腾井陉口万马皆朱幩【縯韩信击赵未至井陉口三十里止舍夜半传发选骑二千人人持一赤帜从间道登山望赵军戒曰赵见我走必空壁逐我若疾入赵壁皆拔赵帜立汉帜赵军归壁皆汉帜大惊遂乱遁走次公诗硕人注朱幩以朱纒镳扇汗也】摇曵骊山隂诸姨烂红裙【厚唐宗毎年十月幸骊山华清宫杨贵妃姊妹五家扈从一队着一色衣五家合队掩映如百花间发】方随长风巻忽值絶涧分我本山中人习见匪独闻偶从二三子来访张隐君【尧卿天骥山人也】君家亦何有物象移朝曛把酒看飞烬空庭落缤纷行观农事起畦垅如缬纹细雨发春頴严霜倒秋蕡【厚草木多实曰蕡次公诗有蕡其实】始知一炬力洗尽狐兎羣
　　观张师正所蓄辰砂
　　将军结发战蛮溪箧有殊珍胜象犀漫説玉牀分箭镞【师辰州出丹砂下有白石土方有砂其石如玉土人谓之砂牀本草辰砂如箭镞者良】何曽金鼎识刀圭【縯淮南王安临仙去余药鼎鸡犬防之并得仙韩诗金丹别后知收得乞取刀圭救病身】近闻猛士收丹穴【厚史记货殖传巴寡妇清其身得丹穴而擅其利数世】欲助君王铸防蹄【援方士有炼丹砂成黄金法汉武帝陇首获白麟渥洼出天马太山见黄金因改铸黄金为麟趾防蹄以叶瑞】多少空岩人不见自随初日吐虹霓【縯日流于天其气之在地者结为丹砂縯大洞錬真寳经云上品光明沙者受太阳洞通澄明正真之精气降结红光耀如日色中品白马牙沙者受太阳平和柔顺气结白光灿灿如云母色下品紫灵沙者受太阳山泽之灵结红紫色】是日偶至野人汪氏之居有神降于其室自称天人李全字德通善篆字用笔竒妙而字不可识云天篆也与予言有所防者复作一篇仍用前韵
　　酒渇思茶谒扣门那知竹里是仙村已闻龟防通神语更看龙蛇落笔痕色瘁形枯应笑屈道存目击岂非温【縯庄子载仲子见温伯雪子而不言曰若夫人者目击而道存矣不可容声矣】归来独扫空斋卧犹恐微言入梦魂
　　鱼蛮子
　　江淮水为田舟楫为室居鱼鰕以为粮不耕自有余异哉鱼蛮子本非左衽徒连排入江住竹瓦三尺庐【尧卿江南多以竹木为排浮水中排上以苇竹瓦为屋又黄州竹楼记云黄冈之地多大竹竹工刳去其节用代陶瓦】于焉长子孙戚施且侏儒【次公戚施者能俯而不能仰之人礼记曰戚施直镈侏儒者短人孔子为鲁相斩侏儒】擘水取鲂鲤易如拾诸涂破釡不着盐雪鳞芼青一饱便甘寝何异獭与狙人间行路难踏地出赋租【縯鲁成公履亩而税春秋书初税亩】不如渔蛮子驾浪浮空虚空虚未可知防当算舟车蛮子叩头泣勿语桑大夫【厚前汉桑羊洛阳贾人子能以心计年十二为武帝侍中言利析秋毫请非吏比者三老北边骑士轺车一筭商旅人轺车二算船五丈以上一筭为御史大夫】
　　闻子由为郡僚所捃恐当去官
