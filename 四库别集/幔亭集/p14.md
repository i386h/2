<!-- { "loadSidebar": true } -->
　　年来何处寄行踪闻在吴山第一峯古洞烟霞生薜荔寒窻风雨泣芙蓉万家灯影千村月半夜歌声满寺钟几度思君劳梦寐钱唐江上水重重

　　寄旷上人

　　瓢笠何年住化城闭关跏坐梦魂清双双月下浮屠影夜夜云间断磬声悟彻空花诸相灭翻残贝叶一灯明几时结得东林社共证菩提了此生

　　邓汝髙进士转饷辽东便道过家见访喜赠

　　才华籍籍赋长杨裘马翩翩出建章辽海军储凭转饷汉廷郎署待含香笑谈不带云霄气名姓新依日月光独有故人憔悴甚岂堪相对问行藏

　　送在杭司理湖州

　　少年拥传暂还家捧檄新乗上汉槎地接洞庭多橘柚郡称泽国半桑麻省刑网好开三面判事才能出五花手折衰杨从此别梦魂飞不到天涯
　　长安跃马主恩新词客今为执法臣苕水共看初带印沧波由此罢垂纶寛同汉室于廷尉情似樊川杜舍人何处公余堪引眺三江烟雨五湖春
　　曾将才藻擅词坛此日新弹贡禹冠早岁共称贤宅相少年初拜汉郎官霅溪水响褰帷聴顾渚山髙拄笏看自是法曹关象纬霜威先已逼人寒
　　争传词赋是玄晖捧得除书昼锦归属吏共迎新緑绶世家犹说旧乌衣征亭霜冷孤鸿断驿路天长驷马飞君去已陪鹓鹭侣不才空守钓鱼矶

　　寄答沈从先

　　海国秋髙一鴈轻题书千里见交情鹿门君已逃踪迹鹤市谁能识姓名玄草谩忧瓿上覆彩花长向笔中生浅才何敢当皇甫欲序三都愧未成

　　得胡御长诗却寄

　　踪迹年来混酒徒独留名姓满江湖卜居已傍三天竺处世犹悲五石瓠刻石好辞传幼妇闭门髙论著潜夫胷中莫是波斯国寄得瑶函字字珠

　　哭周所谐

　　开缄忽报故人亡双涙如倾几断肠挂剑未能同季子知音何处觅周郎到来已叹交驩浅死去空怜别恨长多少遗编犹在箧一回吟咏一凄凉
　　当年风雨出芝山行李萧然夜度关自谓千秋同艺苑何期此夕谢人间几时客作鸣驴吊何日人能化鹤还一掬木兰溪上泪溪声应共泪潺湲
　　百年交谊隔泉扃遥对西风泪自零欲以遗文托行世敢将良友负幽冥朱弦既断谁同调邻篴重吹岂可聴不道精灵沉已久夜来犹望少微星
　　生来长咏四愁诗死后凄凉更可悲二顷久无尘满甑一家虽在命如丝人亡正及黄花节客吊空违宿草期未抚灵床先哽咽难将遗嘱问孤儿

　　戏柬谢使君

　　緑衣红袖两相宜况值还家得意时夜夜琴心调鳯曲双双屐齿伴蛾眉月明古渡寻桃叶露冷空江唱竹枝不俟五湖携粉黛今朝先已载西施

　　赠畲宗汉明府

　　青鬓郎官早息机抛将墨绶变荷衣一裘已傍壶山隠双舄宁从帝里飞饮似公荣常得醉游同禽庆久忘归年来门巷清如水惟有寒鸥伴钓矶
　　翩翩辞赋似西京四壁萧然类马卿山水到时皆屐迹江湖何处不诗名闲来桞向门前种老去花犹笔里生岁晏赍粮过九鲤与君长啸结鸥盟

　　送李廷晔令东莞兼柬邓香山

　　初从北阙佩鸣珂拥传遥从五岭过官馔自今多海错童谣强半是黎歌广州旧甓寻陶侃粤国荒台吊尉陀只恐簿书能俗客一封那肯问渔蓑
　　新悬墨绶赴炎方道过家林束别装海邑三秋椰子熟公庭六月荔枝香台中谒帝飞双舄郡里寻僊问五羊莫向天涯思故国一时冠盖半同乡

　　送丁亨文进士司理召陵

　　新将词赋献承明万里分符佐楚荆道上竹深妃子庙郡中花暗白公城山连五岭重重翠水接三湘曲曲清此去王程君莫缓几多人吏待持平
　　洞庭湖上片帆轻万顷微茫接太清楚甸峰峦天际杳巫山云雨梦中生霜侵逺渚鲟千尺月照寒芦雁一声白露渐零衣渐冷遥知宋玉不胜情

　　邓汝髙雨中载酒见访分得园字

　　甘将踪迹老丘园忽聴轩车到荜门篱下一尊残菊色林间双屐旧苔痕暝烟踈雨山山暗落木寒泉处处喧今日主人翻作客不须送客独留髠

　　侯君右来自永嘉喜赠

　　西园公子旧知名负剑长歌海上行何日寝丘酬楚相谁人虚席重侯生赋成白雪骄彤管衣带朱霞恋赤城闻说临卭方贵客莫因残岁急归程

　　赠黄道晦隠君

　　鸡犬声中隠者居桃花流水绕庭除芝苓服久容颜古草莽交深世态疎千顷沧江移艇钓一犂春雨带经锄有时唤渡过城市不是修琴即借书
　　白首幽栖只一区耻将名姓世人呼读书借得村中社岁胜看将壁上图地僻絶来髙士驾家贫先办县官租山厨不问炊烟少犹向桑间饭饿夫

　　问黄道晦病

　　久讶扁舟不出溪闻君抱病意凄凄空山日晩阳乌促古砌天阴络纬啼夜冷谁人同幞被地偏何处得刀圭一从消渴文园后门外蓬蒿与榻齐

　　方广岩

　　欲觅精庐问化机苍苍鸟道客游稀上方云起暮山冷半岭日斜残雪飞古树猿惊樵子过寒林厖吠野僧归路迷迭嶂不知处但聴磬声来翠微

　　宿华严阁

　　万仞岩中隠化城倚栏遥望暮云平断桥残雪寒山影絶磴凄风晩磬声坐对水帘尘虑逺眠当石榻梦魂清因兹悟得西来意欲向空门了此生

　　岩中晓望

　　早起看山露气浓玄岩古院有云封微风入室度清梵斜月挂林闻曙钟猿带晓声过碧嶂鹤留残梦出青松倚阑但聴水帘响失却翠微千万重

　　重游锦溪怀邓汝髙进士

　　断桥流水自潺湲与客重来忆所驩当日共看溪上竹于今偏握省中兰云生万壑孤笻湿雪满千山两屐寒住散不须增感慨一尊林下且盘桓

　　壬辰除夕

　　人事悠悠岁月徂堂前空对一灯孤哀来瘦骨全如鹤聴得啼声半是乌酹酒几回悲伏腊称觞明日罢屠苏春风不散终天恨断尽柔肠涙欲枯

　　癸巳元日

　　袅袅东风处处吹萧条门巷自堪悲独斟栢叶愁如缕闲对菱花鬓有丝三十虚名归马齿半生薄命怨蛾眉寒梅不管人无赖开遍南枝与北枝

　　迎春日

　　风流太守驾朱轮五马骄嘶九陌尘椒实共拚今日醉梅花先报一年春娇莺乍啭声犹涩彩燕初裁色更新市井繁华箫鼓沸停鞭齐看玉楼人

　　春日怀旧

　　千山万水梦魂遥箫鼓声中忆阿娇半夜朱楼巫峡雨几行红涙浙江潮青鸾锦字终难寄司马琴心不再挑一别西湖成隔岁春风春雨长兰苕

　　寄陆无从

　　江北江南一水分尺书无计寄殷勤芜城草色愁中远扬子涛声梦里闻二十四桥孤嶂月五千里路万山云相思何处堪惆怅几树璚花对夕曛

　　寄夏玄成

　　故人别后忽经年闻道衡门尚草玄隋苑花明髙士宅广陵涛满孝亷船一双屐齿春云外两地离心夕照边夜夜江南梦江北芜城风雨桞塘烟

　　过郑惠州墓

　　三尺孤坟倚翠微行人到此涙沾衣罗浮四百魂何在华表千年鹤未归尘世功名悲薤露空山松栢冷斜晖每逢寒食倍惆怅风落残花满路飞
　　丘墓凄凄锁断烟墓前春草自芊芊空林猿鸟寒云外古路牛羊夕照边骨闭重泉悲永夜榇归南海自何年经过再拜荐苹藻宰木萧森啼杜鹃

　　送赵仁甫令梁山

　　桃花零乱桞如丝正是河桥赋别时衣带江州司马涙帆过湘水舜妃祠鳬飞双舄看应逺猿呌三声聴渐悲夔府孤城纵临眺阳台云雨望中疑

　　送人游吴楚

　　津亭垂桞緑烟丝万里关山匹马迟去国正当春尽后登楼多在日斜时楚江草长悲鹦鹉吴苑花深走鹿麋说别何须共惆怅秋风摇落是归期

　　淘江舟中送张博士之官镇海

　　淘江此夜暂同舟千里清漳君去游春雨满庭肥苜蓿青山一路响钩辀云开蜃结空中市昼静鳣飞海上楼自是官闲堪坐啸刺桐花下日淹留

　　过常思岭憩福海庵次韵

　　白云深处梵王家回望千层鸟道赊满室空香熏贝叶一声残磬落松花聴经野鹿羣依草出定山僧独施茶礼罢瞿昙留偈别寒鸦影里夕阳斜

　　紫云洞

　　石灯虚阁影沉沉万壑松风起夕阴断壁只余苍藓合洞门长锁紫云深一声铁篴破残梦半夜石钟清道心跨鲤僊人何处去琪花瑶草不堪寻

　　淘江访林徳鳯茂才

　　一榻茅茨倚翠微暂将生计托渔矶门当濑水潮常早路遶方山客到稀窻外竹声喧午枕庭前花片点春衣与君相见即相别月落江头未忍归

　　宿鼓山寺方丈

　　维摩丈室絶尘氛坐对珠龛演梵文松际窥人孤嶂月山中留客半床云疎钟出寺过林隠怪鸟啼春彻夜闻真性由来爱空寂名香亲向殿前焚
　　孤峯天畔削芙蓉入夜遥看紫翠重一片禅心千涧水五更尘梦数声钟云生净土龙归钵露冷空坛鹤唳松借宿僧寮经几载苍苔埋却旧游踪

　　重游喝水岩

　　古洞盘旋紫翠间洞门常借白云关虚瓢挂树老僧隠昬磬出林飞鸟还路到穷时尤嶫泉经喝后不潺湲当年旧社成陈迹春雨春花点地斑

　　半山小憩呈惟秦

　　千层鸟道一笻扶三月东风响鹧鸪花发幽岩红踯躅云生絶壁翠模糊七闽形胜山河壮万顷沧溟岛屿孤徐福求仙空入海谁知此地即仙都

　　落花

　　春光九十似飞蓬点径残英片片红逐水几看过涧壑因风时得入帘栊杜鹃有恨啼新涙蛱蝶无心恋旧丛独有香魂飞不散明年仍发故枝中
　　佳人无计可留春每见纷飞祗自颦总为韶华能起恨亦縁衰谢易伤神轻狂已逐泥中絮流落空沾马后尘莫惜花前频载酒浮生能得几花辰
　　一畨风雨一畨怜却笑东皇浪有权才见芳英明苑上忽惊飞片落阶前倦游公子辞金谷醉舞佳人卸翠钿惆怅春光容易度不堪凭槛聴啼鹃
　　乍见清池映晓妆惊看池面贴残芳武陵溪上春风暗杜曲园中夜雨狂緑叶成阴空自媚红英落尽尚余香含情最恨东君恶不向人间理断肠

　　桞

　　千丝万缕斗妖娆和雨和烟陌上飘夜夜篴声关塞路年年杯酒灞陵桥隋堤台女输浓黛楚国佳人斗细腰只恐章台春易老几回攀折恨萧条

　　白桃花

　　春风吹遍武陵源幻出瑶枝树树繁色似何郎初傅粉娇同妃子乍承恩开当桞絮浑无迹落向苔裀觉有痕独爱羽衣花下客玉笙声断月黄昏

　　桃花片

　　一夜天孙剪绛绡满林红雨乱萧萧武陵溪上香魂散露井风前艳质销粉黛凋残留半靥胭脂零落带余娇崔郎肠断寻春处人面花容两寂寥

　　花影

　　斜阳影里月明中一种葳蕤幻两丛零露滴时还荡漾轻云遮处更朦胧风吹频觉娇无力天暝方知色是空忽讶落英飞满径几回持帚误呼童
　　芳英灼灼叶蓁蓁倒影雕栏态更新忽遇灯光成幻境倩将月色为传神分明镜里看珠翠彷佛帷中见玉人世界阴晴元不定可怜生灭总非真

　　水中花影

　　一枝浓艳俯沧浪彷佛还疑镜里妆波面波心飞蛱蝶树头树尾宿鸳鸯浮萍点缀偏生色流沫潺湲岂有香借问娇姿谁得似洛神方在水中央

　　夕阳

　　羲驭难留忽已西东山犹带一痕低能催古寺踈钟起渐聴孤城画角齐影入芦汀羣鴈落光衔茅屋乱鸡栖此时谁是销魂者戍妇闺中最惨凄

　　白鴈

　　蹁跹刷羽度衡阳遥望还疑缟素妆起处芦花飘岸渚低时残雪点潇湘带来逺塞千山月呌落深林半夜霜影入薄云看不见湖光漠漠楚天长

　　白燕

　　呢喃长日画梁中素质氷肌迥不同玉剪飞时遥可辨寳钗化去竟成空梁园梦遶梨花月隋苑声残桞絮风莫恋乌衣归旧国藏身合在水晶宫

