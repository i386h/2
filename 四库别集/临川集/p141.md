<!-- { "loadSidebar": true } -->
　　某启：黾勉从事，不能无劳。略尝奉书，想已得达。承手笔，知与十二娘子侍奉万福，欣慰可知。所示异论具晓，然道德性命，其宗一也。道有君子有小人，德有吉有凶，则命有逆有顺，性有善有恶，固其理也，又何足以疑？伊尹曰：“兹乃不义，习与性成。”去善就恶，谓之性亡，不可谓之性成，则伊尹之言何谓也？召公曰：“惟不敬厥德，乃早坠厥命。”所谓命凶也。命凶者，固自取，犹谓之命。若小人自取，或幸而免，不可谓之命，则召公之言何谓也？夫古之人，以为无君子道为无道，无吉德为无德，则去善就恶，谓之性亡，亦不可也。虽然，可以谓之无道，不可谓道无小人；可以谓之无德，不可以谓之德无凶；可以谓之性亡，不可以谓之性无善。孔子曰：“性相近也，习相远也。”此言相近之性，以习而相远，则习不可以不慎，非谓天下之性皆相近而已也。孔子见南子为有礼，则孔子何不告子路曰“是礼也”，而曰“天厌之”乎？孟子曰：“男女授受不亲，礼也。嫂溺则援之以手者，权也。”若有礼而无权，则何以为孔子？天下之理，固不可以一言尽。君子有时而用礼，故孟子不见诸侯；有时而用权，故孔子见南子也。孔子与蒲人盟而适卫者，将以行法也。不如是，则要盟者得志矣。且有制于人而不得行，则圣人之无所奈何。孔子适卫，非蒲人之所能制，则孔子何为而不适卫？适卫然后足以明义，此孔子所以适卫也。凡此，皆略为深甫道之。以深甫之明，何难于答是，而千里以书见及，此固深甫之好问嗜学之无已也。久废笔墨，言不逮意，幸察。知罢官遂见过，幸甚。然某疲病，恐不能久堪州事，不知还得相见于此否？向秋自爱。（《王文公文集》卷七。）

　　【与王逢原书四】

　　安石顿首。承跋涉到江阴，与贤阁万福，良以为慰！安石居此，郁郁殊无聊，念非见君子，谁与论此？不久来江宁，冀逢原一来，不审肯否？倘可与子明同来乎？不知脚气近日如何？切自慎爱，千万，千万！近见莘老，其不肯豫人事，固知其如此久矣。而书来过相称誉，似以俗人见遇，不知其故何也？既已任此职事矣，彼以此遇我，殆其宜也。冬寒，自爱。安石顿首。（《全宋文》卷一三九七引《王令集》附录。）

　　【与王逢原书五】

　　安石顿首。辱书，感慰。舟但乘至蕲阳，当无人呵问，兼是吴舅法所当得，亦何嫌不自驾之，以往还就载官物可也。旅居僧舍，良亦无聊，千万自爱！时以书见教。今日尚苦大风，不可行。匆匆，不谨。安石顿首。（同上。）

　　【与王逢原书七】

　　安石顿首。辱教具晓。盛指陈山人，今在此，幸便访及也。他俟而谒。匆匆，不谨。安石顿首。（同上。）

　　【与王逢原书八】

　　安石顿首。比辱足下来见顾存，而人事纷纷，殊不得从容尽所欲言，而遂尔远违，区区乡往之情，岂可以书言哉？到天长，乃知行李已到毗陵，脚气已渐平复，殊以为慰。即日劝止，想与贤阁俱万福，贵眷各宁康。已到宿州，薄晚遂行，更数日即到京师，别上状。然书所传道，岂可以尽意乎？近见说脚气，但于早起未下床未语以前，取唾以手大指摩脚心，取极热，乃下床，久之自不复发，尝试为之。此乃尝有人以此除疾，为之无妨也。葛子明得书否？二舅处有书来否？苦热，自爱！安石寓家船中，数日来热不可胜任，殊以为忧，为之奈何！安石顿首。（同上。）

　　【与陈祈柬】

　　安石顿首。还弊庐，幸数对案。发日，更承出饯，宠以佳句，尤愧怍，不敢当厚意之辱。宿宇下，尝成一绝，今书奉寄，想一笑而已。秋凉，加爱。安石顿首陈君昆弟足下，九月十一日。（同上。《王荆文公诗笺注》卷四六，清乾隆六年张宗松清绮斋刻本。）

　　【与吴正宪公书】

　　备官京师二年，鄙吝积于心，每不自胜。一诣长者，即废然而反。夫所谓德人之容，使人之意消者，于晦叔得之矣。以安石之不肖，不得久从左右，以求其放心，而稍近于道。猥以私养窃禄，所以重贪污之罪，企望，何以胜怀！因书见教，千万之望。（同上。《紫微诗话》，《历代诗话》第三七三页。）

　　【赴官帖】

　　安石启：承诲累幅，岂胜感慰！初谓优游园宅，足慰亲怀，乃知营从赴官不久，烦暑尚在，冀倍自调啬。令兄想侍奉佳福。安石启推官足下。（同上。《宝真斋法书赞》卷一一。）

　　【修学帖】

　　吾在此粗如常。得弟书，喜安佳。岁莫，岂胜忧想！不知行李何时至此，日以企伫，切好将息。累得十侄书，切有便更寄书来也。十四、十六、念一等孙安佳，思忆思忆！十五切修学，有便寄书来也。六弟日夕往来，七、八侄、十一侄常相见。诸不一一，思忆思忆。押送七弟。（同上。）

　　【报巩仲至帖】

　　来喻所云“漱六艺之芳润，以求真澹”，此极至之论。然恐亦须先识得古今体制，雅俗向背，仍更洗涤得尽肠胃间夙生荤血脂膏，然后此语方有所措。如其未然，窃恐秽浊为主，芳润入不得也。近世诗人正缘不曾透得此关，而规规于近局，故其所就皆不满人意。（同上。《爱日斋丛钞》卷三，守山阁丛书本。）

　　【与著作明府帖】

　　安石启：特枉营卫，殊阙从容，然慰久阔向往之情多矣。宿寒，安否？明日倘肯顾一饭否？馀留面叙，不宣。安石启上著作明府。（同上。《停云馆帖》第五册。）

　　【与蒋颖叔帖】

　　承枉顾，深慰久阔向往。衰疾畏风，未获遣诣。请过宿，幸早赐驾也。馀留面赋，不宣。安石启上颖叔。（同上。）

　　【请秀长老疏一】

　　伏以性无生减，不出于如；法有思修，但除其病。故牟尼以无边阐教，诸祖以直指明宗。虽开方便之多门，同趣涅之一路。知言语之道断，凡尔忘缘；悟文字之性空，炽然常说。至于穷智之所不能到，论言之所不可传，苟非其人，曷与于此？秀公早种多识，独悟惟心，或以群言开有学之迷，或以一指应无穷之问。云门法印，既所亲承；正觉道场，诚资演畅。宜从众志，来嗣一音。（《王文公文集》卷二四。）

　　【请秀长老疏二】

　　伏以正法眼藏，诸祖之所亲传；大甘露门，众生之所祈向。非由开士，曷振宗源？伏惟某人性悟无生，识趋有学，喻法常知于舍筏，陶真已得于遗珠。灵焰无穷，能作千生之续；妙音普振，同沾一雨之滋。愿临真觉之道场，亲受云门之法印。仰惟慈证，俯徇众求。（《王文公文集》卷二四。）

　　【请文长老疏】

　　元丰八年三月伏以肇置仁祠，永延睿算，归诚善导，开迹胜缘。文公长老独受正传，历排戏论，求心之所祈响，发趣之所归宗。俯惟慈哀，勉洵勤企。谨疏。元丰八年三月日。（《全宋文》卷一三九七引《古尊宿语录》卷四五，嘉兴藏第十册。）

　　◎启

　　【贺杭州蒋密学启】

　　右某近者伏审拜命徽章，升荣北省，伏维庆慰。窃以上大夫为内谏，汉擢忠良；府学士统要藩，唐称优显。逮宋兼任，非贤不居。（恭惟）某官，天与粹温，岳储灵哲。夙抱经济，游天子之彤庭；首见推明，为士林之高选。断直躬以自处，伏大节而不回，名动一朝，官历两省。望之补外，理固非宜；阳城拜官，贺者甚众。上方图任，夕有召书。某展庆未遑，心窃倍，顾言尘冗，将幸坯掏。依戴所深，翰墨难致。（《王文公集》卷二十二。）

　　【贺太守正启】

　　献岁发春，自天降祉。方竦瞻于治所，阻交致于寿觞。伏以某官德履端方，才猷敏妙。久镇临于边剧，已茂著于劳能。谅因正始之辰，倍享宜新之祜。某省承荣翰，第切感。方履馀寒，冀加珍护。（见《播芳大全》卷二十六。）

　　【回皇亲谢及第启】

　　伏审校艺中程，霈恩移镇，凡兹有识，皆谓至荣。今国家兴学校以养育天下之材，而材犹未能有成；革科举以新美天下之士，而士或未尽去故。况于以公子之乐善，而能先儒者以试经。傥匪非出常之才，孰能出类如此？伏维某官世绵瓜瓞，才к棣华，不以富贵而自骄矜，而为贫贱之所求取。决科异等，有光汉族之文章；进秩重藩，益壮周家之屏翰。非特为荣于宗室，盖将有激于士风。某限列谏垣，莫趋宫屏，未能驰谢，乃枉赐言。惟荷眷之至深，非多辞之可喻云云。（《王文公文集》卷二十二。）

　　【回贺生日启】

　　闾史记时，永念劬劳之报；牙兵传教，乃蒙慰赐之加。仰荷眷怜，岂胜感恻！伏维判府留守太尉，望隆国栋，声冠时髦。如畎亩之馀生，乃门阑之旧物。尚负品题之赐，每愧愚憧；敢图恩纪之施，未遗幽远。仰承嘉惠，增激懦衷。（同上。）

　　◎记

　　【重建许旌阳祠记】

　　自古名德之士，不得行其道以济斯世，则将效其智以泽当时，非所以内交要誉也，亦曰士而独善其身，不得以谓之士也。后世之士，失其所业，糜烂于章句训传之末而号为颖拔者，不过利其艺以干时射利而已。故道日丧而智日卑，于是有不昧其灵者每厌薄焉。非士之所谓道者，名不副实也，亦以所尚者非道也。呜呼，其来久矣！晋有百里之长曰许氏，尝为旌阳令，有惠及于邑之民。其为术也，不免乎后世方技之习，如植竹水中，令疫病者酌水饮焉而病者旋愈，此固其精诚之所致也。而藏金于圃，使囚者出力而得之，因偿负，而或免于桎梏，岂尽出方技之所为者，以是德于民。既后斩蛟而免豫章之昏垫，大抵皆其所志足以及之。志之所至，智亦及焉，是则公之有功于洪，论者固自其道而观之矣。夫以世降俗末之日，仕于时者得人焉如公，亦可谓晦冥之日月矣。公有功于洪，而洪祀之处且久。祥符中，升其观为宫，而公亦进位于侯王之上。于是州吏峻其严祀之宫室与王者等，兹固侈其功而答其赐也。工弗加壮，中焉以圮，今师帅南丰曾君巩慨然新之。巩儒生也，殆非好尚老氏教者，亦曰能御大灾、能捍大患则祀之，礼经然也。国家既隆其礼于公，则视其陋而加之以丽，所以敬王命而昭令德也。书来，使余记之。余尝有感于士之不明其道而泽不及物者，得以议吾儒也，故于是举乐为之述焉。（《全宋文》卷一四八引《古今图书集成》神异典卷二八一。）

　　【清溪亭记】

