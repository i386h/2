<!-- { "loadSidebar": true } -->
　　臣某言臣冐犯刑章合当万死曲蒙慈贷特赐再生仍假分符更承宠授感恩待罪心魂战越以九月十一日到州上讫臣某诚惶诚恐顿首顿首臣凡贱末品非才冒荣虚忝国恩实昧朝典尸荣无补公责所归窃自循省早宜谴黜永惟光顾未答殊私慙负至深悚惶靡及陛下以大圣承统以至眀照临孝思感于天地俭徳齐于尧禹道在还淳化先无事臣宜进贤以报国同力【一作休】以守公而乃轻奏忠良茍循愚执岂非臣褊心失措躁遽而然亦是速戾之时迷误至此负恩既重自孽何逃处之严刑犹未逭责岂谓特廻宸断俯降天慈矜臣蠢愚悯臣孤弱全其将朽之骨复其已逝之魂俾奉藩条获从职守悚愑惧荷罔知所图臣自辞阙庭深省罪衅【一作衅咎】未尝顷刻輙忘悔尤中朝再驰毎步惩戒终夜不寐毎思兢慙尚偷余生誓将改过敢惜微命以自懐安惟励丹诚庶答鸿覆况亲人之寄在逺犹切谨当宣圣化慰抚海隅少安疲甿以展微効伏以差使上谢有亏格文局蹐忧惶不敢専擅无任恳廹之至谨附本道观察使附便使奉表陈谢以闻
　　柳州刺史谢上表　　　　　李吉甫
　　臣某言伏奉诏书授任柳州刺史以今月二十五日【柳宗元集作二日】至所部上讫臣某诚惶诚恐顿首顿首臣前嵗以疾【集作久】停官去年蒙恩除替便欲裂裳裹足趋赴京师以旧疾所婴弥年未愈逮及今夏始就归途襄州【集作阳】节度使于頔与臣早嵗同官见臣当暑在道恳留就舘寻假职名意欲厚臣非臣本【集作所】愿伏惟陛下光被之徳道已洽于区中忧济之勤心毎徧于天下常以万邦共理必借于循良一物不遗尚延于愚邈假臣宠渥重领方州驽骀复効于驰驱【集作奔驰】枯朽更同于华秀臣某诚懽诚喜顿首顿首臣闻潢汚易竭徒有朝宗之愿犬马无识犹知恋主之诚揣分则然惟天所鉴况臣昔因左官一纪于外子牟驰心于魏阙汲黯注意【集作积思】于汉庭岂伊非夫【类表作臣岂非人集作岂非其人】独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢污幸蹑康衢意【集作竟】悲往蹇臣之此诚口不能谕意欲自【集作悉】达文非尽言此臣所以自咎自伤恨乖志愿犹冀苦心励节上奉诏条恵寡安【集作防】贫下除人瘼恭宜皇化少答鸿私不胜感戴欢欣之极谨遣军事衙前虞候王国清奉表陈谢以闻
　　新唐书李吉甫传改郴移饶旧唐书乃以郴为栁致柳宗元集三十八卷误收两表前题谢除云奉三月十三日制六月二十七日上讫此即宗元表也后但题谢上又云今月二十日上讫月日文理皆非宗元事其为吉甫何疑
　　饶州刺史谢上表
　　臣某言今月五日中使刘元晏奉宣圣防擢授臣饶州刺史兼赐官告仍至当州送上者臣与元晏某【一作其】月二十三日至州上讫臣伏以郡守分符朝有常典王人赐告班【一作荣】竝贵臣事出非常恩超往例拜【一作抃】舞之际悲欢失容臣某诚欢诚喜顿首顿首臣闻千年一圣生圣【一作此】时者为遭逢万朝一昌偶昌期【一作斯运】者为嘉会臣顷者毎念生圣时逢圣运而职在遐外莫能自通何尝不顾影独悲扪心屡泣昼望白日夜瞻北辰岂谓分寸之绩未施丹恳之诚若感微藿倾心葢草木之常分太阳廻烛及幽逺而不遗今陛下降不次之恩授分忧之地拜章承防皆自中人圣渥霑濡天威咫尺从此万里不为孤臣臣某诚欢诚喜顿首顿首臣又闻臣子之道犬马代劳义不辞难分当竭命臣窃以【一作鄙】饱食厚禄肌【一作肥】生泽肤犹愿荷戈于逐虏之疆免胄于捐躯之所至于理财均赋恵寡安贫劝农桑敦学校儒吏之常节驽骀顾何以堪当此殊劳少答造高秩以忝鸿私未酬慺慺此诚没齿无怠不任感涕屏营之至【三十八字一作驽骀匪劳愿上表诏条下除人瘼恭宣大化少答鸿私不胜感戴欣欢之极】
　　一作皆唐类表
　　柳州刺史谢上表　　　　　　柳宗元
　　臣宗元言臣伏奉三月十三日制除臣使持节柳州诸军事守柳州刺史以六月二十七日到州上讫臣宗元诚惶诚恐顿首顿首早以文律参于士林徳宗皇帝迁于众流擢列御史陛下嗣登宝位微臣官在礼司百寮称贺皆臣草奏臣以不愼交友旋及祸讻【集作诬】圣恩贷谪在善地累更大赦获奉诏追违离十年一见宫阙亲受朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无间于华夷庶答鸿恩以塞余罪无任感恩陨越喜惧之至谨遣军事才将刘伯通奉表以闻
　　代永州韦刺史谢上表
　　臣某言臣伏奉某月日制书除臣永州刺史以某月日到州上讫受命若惊临职弥惧臣某诚惶诚恐顿首顿首臣以无能累更事任神州赤县实所备尝过量逾涯毎深兢惕不谓圣恩推择滥驾朱轮禄秩徒增讵施乳哺之恵服命虚受寕兴襦袴之謡况此州地极三湘俗参百越左袵居椎髻之半可垦乃石田之余旷牧守于再秋弥骄犷俗代征赋于三郡重困疲人分灾本出于一时积弊遂逾于十稔抚安未易知法出而奸生子育诚难惧力劳而功寡夙夜忧切不敢遑宁谨当宣布天慈奉神化以日系月傥或有成少裨恺悌之风因答生成之造臣无任感恩陨越之至
　　道州刺史谢上表　　　　　吕　温【英华作吕颂非】
　　臣某言臣去十月十七日蒙恩授使持节道州诸军事守道州刺史奉命星驰不敢遑息以今月七日【类表作二十八日】到州上讫祗宠自天战【类表作抃】局无地臣某诚兢诚感顿首顿首臣谬以孱庸早忝朝序再尘宪府三践文昌竟不能著称弥纶賛肃纲纪合行殿黜【集作诚合休黜】翻蒙奨任共至公之理分子物之忧自古审官莫斯为重臣才乏吏用识昧政经将何以克副圣心抚寜遐俗唯当勤宣皇【一作王】化防奉彛章苦节励精【类表作精心】少酬万一臣无任受恩感激之至谨奉表陈谢以闻
　　衡州刺史谢上表
　　臣某言伏奉五月十一日恩制授臣使持节衡州诸军事守衡州刺史散官勲赐如故谨以七月十五日到本州上讫恭承宠命循顾庸虚感抃失图战局无地臣某诚感诚惧顿首顿首臣闻三载陟明虞书盛典六条举最汉制宏规必在上允帝俞俯谐师锡臣谬领郡务素无吏能防守国章布宣皇化匪宁【一作能】夙夜再换炎凉仰奉陛下忧勤以恤逺人凋瘵虽检身肃下不敢愧于神明而阜俗移风竟未彰于绩用将何以特膺睿奨简在宸心当恺悌之旁求副【集作辱】循良之愼【集作盛】选省躬增愧【集作惕】殒首知慙谨当恪励【集作罄竭】精诚策磨朽钝冀【集作庶】立日新之効少酬天覆之恩实望圣慈照臣肝胆臣无任感跃屏营之至谨差某官某乙奉表陈谢以闻
　　黔州刺史谢上表　　　　　吕　颂
　　臣某言伏奉去年某月日恩敕授臣使持节都督黔州诸军事守黔州刺史兼御史中丞【一作大夫】臣某中谢臣以今年某月日到所部上讫萤爝之光无裨日月蝼蚁之垤谬厠丘山臣素以凡庸防乏师训遭逢圣代【一作多难】志业无闻往昔建中之初尝备对敭之末臣于延英殿献大礼赋一首特奉恩防令臣自读天颜咫尺刍鄙必闻一览繁词三蒙眷奨宣付史舘列在图书此微臣之荣一也寻属贼臣希烈上表臣奉诏奔驰因兹沦陷臣忍死効节偷生竭忠分士伍以弱枝献土地以强干当元授首之际乱兵害帅之时玉石不分生杀【一作杀伤】未定初则臣及祸后乃知臣仅存陛下分命宰臣念形于色始临轩而出涕终省表而再欢君上之慈古今未有此微臣之荣二也妖氛既殄飞诏追臣就拜银青仍【一作特】加金印授官华省列位圣朝万死之中再肉白骨九泉之下独见青天此微臣之荣三也去嵗季春【一作去年春】陛下与太子诸王赋诗见宴中书宣付遍示百寮凡在臣下【一作朝臣】无不奉和擢居第一唯臣一人独荷殊旌乃【一作仍】蒙厚锡光生御札荣溢天衢百辟具瞻万人诵此微臣之荣四也臣本书生谬登清秩始详刑政旋改辖司陛下不念愚蒙【一作念臣愚衷】擢臣非次草奏之地忽降旌旄郎署之间遽【一作速】迁方鎭此微臣之荣五也臣闻受寄崇者其勲大荷恩重者其感深今臣无迹可称无功可纪累承睿渥叨冒宠章草木逢春罔答阳和之煦昆虫啓蛰宁知天地之仁将何以受陛下非次之恩答陛下殊常之造臣伏以黔巫逺【一作遐】僻山洞阻深地极荒陬人多逋梗不生五谷不【一作岂】识桑蚕廹之则鸟兽同羣缓【一作绥】之则木石为伍臣谨当申明朝典宣布皇慈扇以仁义之风谕以君臣之道俾知敎化或渐庶几誓安逺人永清殊俗臣无任荷恩冒宠之至
　　一作皆唐类表









　　文苑英华卷五百八十五
　　钦定四库全书
　　文苑英华卷五百八十六　宋　李昉等　编藩鎭谢官三
　　为同州颜中丞谢上表一首
　　代郑南海谢上表一首
　　为安平公兖州谢上表一首
　　为濮阳公陈许谢上表一首
　　刺史谢上表十三首
　　为同州颜中丞谢上表　　　谢　楚
　　臣某言伏奉恩制授臣同州刺史本州防御长春宫等使即以今月八日到任上讫载服明命叨尘光逾涯之荣满覆是惧臣某中谢臣幸逢昌时早获入仕由乎邑吏叅佐戎藩材谢中人官宁期逹圣朝道广菅蒯不遗遂得牧守连擢大郡徒以清心自约直质在公未申致命之诚久负窃位之责前秋属奸凶构祸噪动诸方臣所部当州首为刼胁乃借天声以告邻境戮其伪将以阻奸谋盖知无不为是臣軄分陛下特录其微効超授方隅从政未洽于逺人进律俄迁于近辅非次之奨臣何以膺又臣伯父赠太师臣真卿在肃宗朝尝典兹郡余踪遗事较然可征臣以不腆之姿继序官业诚比徳非省【疑】陈力异能而代受国恩若未失坠臣不胜感涕荣荷之至当今徳泽被于寰宇薰风袭于隐微俗臻大宁吏易为理臣専奉大化申报皇慈事有未便于人者续且条奏以酬陛下子育之防臣无任戴恩陨越之至
　　代郑南海谢上表　　　　　吕　温
　　臣某言臣自逺【集作违】离阙庭晨夜奔涉祗承宠命不敢遑寜谨以某月某日到所部上讫仰【集作奉】宣圣防亲谕逺人酬恩之効未期恋主之诚已积臣某诚恐【集作感】诚惧顿首顿首臣本章句诸生器用无取徒以小心畏敬谬为先圣所知趋奉禁闱浸逾星纪属内外危疑之际是非剖判之初实以艰贞自持中立无倚天高聼近愚欵获申神幽鉴眀昌运斯属遂蒙陛下擢于侍从超冠等伦用其忧国之寸心委以代天之重务俯偻三命炎凉五周登车奉驭朽之怀假寐感宵衣之志徒耗神用莫能将眀箧盈谤而方赐駃騠鼎折足而未忘簮履【集作屦】竟以陈乞遂其优容无绮季夏黄之徳而猥当调防无窦融贾复之劳而获奉朝请以此没齿犹为负恩岂意曾未逾年忽蒙抽奨庙授鈇钺廷赐旌旗俾臣懦夫当此大任节制五岭幅贠万里伏波之铜柱犹在永谢竒功士爕之鼓吹日闻弥慙武干将何以宣美皇化振国威洗愆责于千龄答生成于再造唯当举章脩法苦节清心抚犷俗以思柔酌贪泉而无惧庶几万一仰副忧勤但以白日在天长安不见丹涯限地溟海方深顾蒲柳之前衰奉轩墀而尚逺无任感恋屏营之至谨差某官某奉表陈谢以闻
　　为安平公兖州谢上表　　　李商隐
