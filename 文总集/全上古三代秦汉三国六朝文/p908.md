<!-- { "loadSidebar": true } -->
　　臣义恭表、诏书如右。摄曹辨核尚书袁愍孙牒：「此月十七日，诣仆射颜师伯，语次，因及尚书蔡兴宗有书固辞今授，仍出疏见示，乃者数纸，不意悉何所道，缘此因及朝士。当今圣世，不可使人以为少。今牒。」数之，朝廷处之实得所，臣等亦自谓得分，常多在门，袁愍孙无或措多，而愚意欲启更量出内之宜，刍荛管见，愿在闻彻。选令史宣传密事，故因附上闻，亦外人言此。今薛庆先列：「今月十八日，往尚书袁愍孙论选事。愍孙云，昨诣颜仆射，出蔡尚书疏见示，言辞甚苦。又云，所得亦少，主上践祚始尔，朝士有此人不多，物议谓应美用，乃更恨少，使咨事便启录公。又谢庄（阙）时未老，其疾以转差，今居此任，复为非宜，谓宜中书令才望为允。又孔觊南士之美，所历已多，近频授即复回改，於理为屈，门下无人，此是名选。又张永人地可论，其去岁愆戾，非为深罪，依其望复门下一人。张淹昔忝南下，预同休戚，虽屡经愆黜，事亦已久，谓应秘书监。」带授兴宗手迹数纸，文翰炳然，事证明白，不假核辨。愍孙任居官人，职掌铨裁，若有未允，则宜显言，而私加许与，自相选署，托云物论，终成虚诡，隐末出端，还为矛盾。臣闻九官成让，虞风垂则，诽主怨时，汉罪夙断。况义为身发，言谤朝序，乱辟害政，混秽大猷，纷纭彰谬，上延诏旨，不有霜准，轨宪斯沦。请解兴宗新附官，须事御，收付廷尉法狱治罪，免愍孙所居官。（《宋书·蔡兴宗传》，义恭上表劾兴宗，因使尚书令柳元景奏，诏兴宗远封，愍孙以子领职。）

　　◇垦起湖田议

　　富户温房，无假迁业，穷身寒室，必应徙居，葺宇疏皋，产粒无待。资公则公未易充，课私则私卒难具。生计既完，畲功自息。宜募亡叛通恤及与乐田者，其往经创，须粗修立，然後徙居。（《宋书·孔靖传》，大明初，尚书令柳元景、右仆射刘秀之、尚书王瓒之、顾觊之、颜师伯、嗣湘东王议。）

　　◇与朝士书

　　国祸冤深，凶人肆逆，民神崩愤，若无天地。南中郎亲率义师，翦讨元恶，司徒臧冠军并同大举，舳舻千里，购赏之利备之。元景不武，忝在行闲，总勒精勇，先锋道路，势乘上流，众兼百倍。诸贤奕世忠义，身为国良，皆受遇先朝，荷荣日久。而拘逼寇廷，莫由申效。想闻今问，悲庆兼常。大行居道，廓清惟始，企迟面对，展雪哀情。（《宋书·柳元景传》，世祖入讨元凶，元景与朝士书。）

　　◇令军中

　　鼓繁气易衰，叫数力易竭。但各衔枚疾战，一听吾营鼓音。（《宋书·柳元景传》。）

　　◇讨臧质等檄

　　夫革道应运，基命之洪符，嗣业兴邦，绍历之明算。自非瑞积神衷，德充民极，孰能升临宝位，景属天居。大宋启期，理高中世，皇根帝叶，永流无疆。夷陂递来，遘兹凶难，国祸冤深，人纲郁灭。主上圣略聪武，孝感通神，义变草木，哀动精纬，躬幸南郢，亲扫大逆，道援横流，德模灵造，三光重照，七庙载兴。

　　臧质少负疵衅，衣冠不齿，昧利诬天，著於触。受任述职，不以宣效为心，专方莅民，惟以侵剥为务。官自贿至，族以货倾。是以康周也覆命屠宗，冤达苍昊；郭伯、西门遗出自皂隶，宠越州朝。往莅东守，鬻爵三千。率卒西讨，窃俘取黜。荷恩彭、泗，贪虐以逞，坑戮边氓，忽若草芥，倾竭仓庾，割没军粮。作牧汉南，公盗府蓄，矫易文簿，专行欺妄。及受命北伐，惮役缓期，师出有辰，顾怀私爱，匹马弃众，宵行独返，遂复携嫔拥姬，淫宴军幕。孔、范之变，显於逆辞。凡此诸衅，皆彰著於宪简，振曝於观听。去岁义举，虽豫诚款，而淹留西楚，私相崇戴，奉书致命，形於心迹。新亭之捷，大难已夷，凶命假存，悬在晷刻，广莫之军，曾无遗矢，重关自开，伪众已溃，质犹复盘桓衢巷，後骑陈师。劳不足甄，定於朝议，而虚张功伐，扇动怨辞，自谓斯举，勋莫己若。初践殿守，忘犬马之情，奔趣帑藏，顿倾天府。山海弘量，苞荒藏疾，录其一介之心，掩其不逞之衅。遂爵首元等，职班盛级，优荣溢宠，莫与为畴，自恣丑薄，罔知涯，干谒陈闻，曾无纪极，请乐穷大予之英，求器尽官府之选。徐司空匪躬王室，遭罹凶祸，质与之少长，亲交兼常，曾无抚孤之仁，惟闻陵侮之酷，尺田寸宝，靡有孑遗。及受命南徂，临路滋甚，逼夺妻嫔，略市金帛，怨动京邑，丑闻都鄙。弃逐旧故，委蔑忠勤，鲁尚期、尹周之徒，心腹所倚，泣诉於御筵；袁同、连子敬之畴，爪牙所杖，一逝而不反。虽上旨频烦，屡求劳牒，质但称伐在己，不逮僚隶，托咎朝廷，归罪有司，国士解心，有识莫附。何文敬趋走厮养，天性愚狡，质迷其奸谄，置怀委杖，遂外擅威刑，内游房室。质生与衅俱，不可详究，擢发数罪，曾何足言。

　　丞相威重位尊，任居分陕，宗国倚赖，实兼恒情，而不及谦冲之途，弗见逆顺之训，蔽同却至，理乖范变。遂乃远忽世祀，近受欺构，杖纳奸疏，还谋社稷。日者宴安上流，坐观成败，示遣疲卒，众裁三千，戎马不供，军粮靡献。皇朝直以亲秩之重，酬宠兼极，近渐别子，礼越常均，苟识无所守，功弗由己，必为义不全，终於败德。今兹放命，恨心於本，推诸昔岁，迹是诚非矣。且家国夷险，情事异常，豫是臣子，孰不星赴，而玩寇忘哀，曾无奔拽。面蕃十稔，惠政蔑闻，重赃深掠，纵欲已甚，姬妾百房，尼僧千计，败道伤俗，悖乱人神，民怨盈途，国谤弥岁。又贼劭未禽，凶威犹强，将毁其私坟，戮其诸子，图成骇机，垂赖义举，捷期云速，不日告平，释怨毒之心，解倒悬之急，论恩叙德，造育为重。援人自助，弃人快谗，怙乱疑功，未闻其比。

　　仆以不肖，过蒙荣私，荷佩升越，光绝伦伍。家本北边，志存慷慨，常甘投生，以殉艰棘，惟恩思难，激气冲襟，故以眺三湘而永慨，望九江而遐愤。若使身死国康，誓在殒命，况仰禀圣略，俯鞠义徒，万全之形，愚夫所照。夫薛竟陵控率突骑，陆道步驰。檀右卫、申右率、垣游击整勒锐师，飞轮构路。王豫州方舟缮甲，久已前驱。仆训卒利兵，凌波电进。沈镇军、萧安南接舳连旌，首尾风合。骠骑竟陵王懿亲令誉，问望攸归，大司马江夏王道略明远，徽猷茂世，并旄钺临途，云驱齐引。群兵竞迈，秘驾徐启。八銮摇响，五牛舒旆。千乘雷动，万轴云回。腾威发号，星流汉转。以上临下，易於转员。加以三谋协从，七纬告庆，幽显同心，昭然易睹。

　　诸君或世荷恩幸，或身闻教义，当知君臣大节，誓不可犯，冠屦至诲，难用倒设。履安奉顺，声泰事全，孰与附逆居危，身害名丑，慈亲垂白受戮，弱子婴孩就诛。所以有诏迟回，未震雷霆者，正为诸君身拘寇手，或怀乃心。吉凶由人，无谓为远，今而不变，後悔何及。授檄之日，心驰贼庭。（《宋书·臧质传》。）

　　◎成粲

　　粲，河南人，元嘉中为平陆令。

　　◇与王弘书

　　仆闻轨物设教，必随时制宜，世代盈虚，亦与之消息。夫势之所处，非亲不居，是以周之宗盟，异姓为後，权轴之要，任归二南，斯前代之明谟，当今之显辙。明公位极台鼎，四海具瞻，劬劳夙夜，义同吐握。而总录百揆，兼牧畿甸，功实盛大，莫之与俦。天道福谦，宜存挹损。骠骑彭城王，道德昭备，上之懿弟，宗本归源，所应推先，宜入秉朝政，翊赞皇猷。竟陵衡阳春秋已长，又宜出据列蕃，齐光鲁卫，明公高枕论道，燮理阴阳，则天下和平，灾害不作，福庆与大宋升降，享年与松乔齐久，名垂万代，岂不美欤。（《宋书·王弘传》。）

　　◎司马操

　　操，元嘉中为太常丞。

　　◇春祠不用雌鸡议

　　寻《月令》，孟春命祀山林川泽，牺牲无用牝。若如太学议，春祠三牲以下，便应一时俱改，以从《月令》，何以偏在一鸡，重更勒太学议答。（《宋书·礼志》四，元嘉十年十二月，太祝令徐闰刺署典「鸡何以用雌」，博士徐道娱等议春月不用雌，秋冬无禁，太常丞司马操议。）

　　◇答何承天书论次孙宜持重

　　有孙见存，而以疏亲为後，则不通。既不得立疏，岂可遂无持重者，此孙岂不得服三年邪？嫡不传重，传重非嫡，自施於亲，服卑，无关孙为祖也。（《通典》八十八，何承天答江氏问，次孙宜持重与裴松之书，裴答书言不宜持重，又与司马操书言其事，操云。）

　　◇难荀伯子为人後为所後父服论

　　为人後者，尽礼於彼，而致降於此，所以全受重之道，成若子之义，岂以真假殊其事，早晚异其制哉。岂不以父子之名，定於受命之辰，加崇之恩，起於辞亲之日。大义昭然，无厌夺之变，而使情节伸而有馀，岁月屈於不足，未知轻重，将欲何附。论云：甲死，甲儿持服，已练，甲儿死，甲弟乙方以其子景後之，景无缘为伯持周服毕，复更制二十五月服。难曰：景以甲练後方来後甲，彼丧虽杀，我重自始，更制远月，於义何伤？且昔以旁尊，服不逾齐。今为其子，礼穷於制，事乖义异，深浅殊绝，岂宜相蒙，共为三年，若是大功小功之亲，本服已讫，乃为之後，亦可计本服之月，以充再周之限。若无服之亲，今为甲嗣，其义云何？论云：甲妇女无缘持三周服，又不合先景除服。难曰：甲妇女二周终讫，何事三周？吉凶有期，何必顾景，亦犹自远之兄，始及袒免，其居室之弟，久已笙歌，岂得同一？论云：或疑甲服垂除，景出後，景应服斩，旬日而除，意谓延待服除而出後耳。难曰：景以礼而行，不及甲始丧。盖由事趣，且夫堂阶绝构，丧位无主，行路凄怆，骨肉悼心。既为置後，宜及三年之内，情事有寄，岂得持疑以俟吉，视再周之徒过哉？论曰：甲死，妇女持服再周，弟乙二子远还，以长子景後甲，景弟丁为伯父追税服周，而景以後出之故，更居纟帚缟，旬日而除，舛错浅深，不复是过。难曰：乙之子景，今来後甲。既不可与弟丁同税周服，又不可暂居纟帚缟，旬日而除，则景於甲之丧，终阙征服，亲为甲子，而反不如丁有周月之制，处之於三年之地，而绝之於一日之哀。待吉之义，於此为踬。论曰：甲妇女无缘避此凶居，别居吉宅，又不可妇女歌於内，继子哭於外。难曰：甲妇虽复衰麻去身，号兆辍响，然素服嫠居，与代长戚。夫何图於吉宅，何务於讴歌。（《通典》九十七。）

卷四十四
◎袁淑
