<!-- { "loadSidebar": true } -->
　　三缄得此巧计，又欲邀七窍于梦内，以收妖事告之。于是归都取出镜儿，安置镜台之上，仍将七窍魂魄引入仙亭。七窍曰：“吾何复到此耶？”三缄曰：“吾于此番导尔来亭者，实以告尔也。”七窍曰：“所告者何？”三缄曰：“尔以游上天下地为真乎？游海岛龙宫为真乎？”七窍曰：“俱真亦俱假，都是障眼法；野道修炼言，吾心久为察。”三缄曰：“尔言如是，其亦视吾上下之游为虚假欤？”七窍曰：“然。”三缄曰：“尔以吾之所游为假，抑知乃妻亦非真乎？”七窍曰：“吾妻乃郝相女也，胡以假为？”三缄曰：“郝相妞妞死已久矣。尔妻系蚌女妖灵，附珠莲而生。尔以为郝相女儿，而不知实蚌母之女也。”七窍曰：“尔言吾妻乃蚌女所附，吾且问尔蚌母安在？”三缄曰：“尔之老婢，即是蚌母。尔之役使，一属老蛟，一属虾精，一属毒龙，一属赤鲤所化。尔为极品，日近诸妖，吾不救之，恐尔终为彼嚼。”七窍曰：“吾妻与李赤等明明人也，何诬以妖乎？”三缄曰：“尔如不信吾言，吾明日来衙与之相问，立见妖风四起，摧林折木，方知诸妖厉害。尔不避之，而反以为心腹之误也。”言此，七窍怒曰：“野道满口胡言，殆欲离散人骨肉乎？”三缄见其词厉，推彼下亭，一惊而苏。举眼望之，已见珠莲卸晚妆矣。珠莲询曰：“郎君此卧，何其久也？”七窍曰：“吾得一恶梦，不知何兆？”珠莲曰：“郎君所梦若何？”七窍曰：“吾梦前之卖镜者相招而去，仍至仙亭坐定。问吾所游诸处，吾俱以假对。彼色若有不豫，忿气言曰：『岂但所游非真，即尔衙中妻婢役从概是假耳。』”珠莲曰：“彼言妻婢役从怎见为假？”七窍曰：“彼言郝相之女物故已久，尔乃蚌女珠光附尸而生。以下蚌母附吾老婢，毒龙、虾妖等亦附彼吏而入衙中，笑吾朝日近妖而不之察。言定明日来此，以除尔等焉。”珠莲闻之，粉面添红，怒目詈曰：“野道不能迷弄郎君，反以妖言间离吾骨肉。待彼来此，吾必碎尸万段，其心乃甘。”到了次日，七窍刻刻防备，将至巳刻，弗见动静。七窍以为梦无足凭，不在意内。时刚到午，忽一道士默然而入。七窍见而询曰：“尔系何方野道，胆敢默入吾衙？”三缄曰：“吾来尔衙，原非无故。”七窍曰：“既有其故，请入厅中。”三缄入厅，与七窍一揖，坦然坐下。七窍曰：“道长此来，究何议论？”三缄曰：“待来救尔也。”七窍曰：“吾乃朝廷贵官，何人敢戏虎须？”三缄曰：“尔毋以贵官自恃，自有以噬尔者，而尔不知也。”七窍曰：“尔言如是，敢噬吾者，莫非仙亭内所谈之妖乎？”三缄曰：“是矣。”七窍曰：“尔毋惑吾，吾自尔谈妖以后，常于隙处偷窥婢役诸人以及吾妻，原无他异，尔指以为妖物，殊属不情。”三缄曰：“尔乃肉眼凡胎，焉知妖之所在？”七窍曰：“吾妻与婢役相随于吾，已十余年，合衙视之，无他异处。尔独谓为妖物，究何所见而云然？”三缄曰：“俟收妖时，尔自知得。但吾将妖收却，尔愿如何？”七窍曰：“愿拜尔为师，以习大道。倘非妖而不能收也，尔又如之何哉？”三缄曰：“永不向尔提及道字焉。”二人于是道冠纱帽两相交质。交质后，七窍曰：“收妖之举，其在今日乎？
　　抑尚有待也？”三缄曰：“今日晚矣，但待明日。”七窍曰：“尔又安宿何所？”三缄曰：“借尔空室暂宿一宵。”七窍曰：“即此书室可乎？”三缄曰：“可。”七窍起下奸心，将三缄导入书室，落了锁钥，竟进内庭。
　　珠莲曰：“郎君今日入内何迟？”七窍细告所以。珠莲曰：“道士安在？”七窍曰：“在书室。”珠莲曰：“尔何容彼入此室乎？”七窍曰：“彼言借宿一宵，明日将收尔等矣。”珠莲闻言，遂出内庭，向书室而去。



                        


第一○七回    骂野道戎兴迩室　寻贵宦妖遇鬼头


　　珠莲闻七窍言，忿至书室之外，破口骂曰：“吾家郎君禄享万钟，官居一品，原为读书种子，扬眉吐气。野道有何不服，频使妖法，导之梦中？幸吾郎君识见高明，不落尔术。尔颜何厚，又至吾衙耶？现今皇上下旨，禁止野道妖僧。吾念尔修炼有年，速去他方，饶尔犬命。如再纠缠下去，必命力役擒尔奏君，斩首市曹，那时悔之亦已晚矣。”三缄曰：“小蚌精以吾为妖，尔不自知其妖。恐祸到临头，死无厝所。”珠莲曰：“尔有何道，敢夸大言？”三缄曰：“吾道虽不大，能将妖孽拿。”珠莲曰：“吾家郎君与尔有亲乎？”三缄曰：“非亲却有谊。”珠莲曰：“何谊？”三缄曰：“昔日同习道，同道且同师；坠落红尘久，反本正其时。”珠莲曰：“聆尔所说，真是野道，例所当诛。”三缄曰：“蚌妖小女，吾与尔路开一线，速去劝尔郎君，将贪名好利之心，变作炼道成真之念，吾亦收尔入吾门墙。一日道成，脱却水族壳儿，为大罗仙子，逍遥快乐。
　　奚必区区以此色身，迷弄仙种，孽根造满，甘遭雷劈，灵魂谁为之追散乎？”珠莲曰：“任尔甜言蜜语，夫人心有所主，决不入尔牢笼。”三缄曰：“吾言可听，尔休错过渡人舟楫也。”珠莲曰：“尔既可为舟楫，胡不自渡耶？”三缄曰：“吾不自渡，敢诩渡人？”珠莲曰：“尔既自渡，宜在上天驾雾乘云，遨游海岛，为何尚在尘世，徒以言语惑人乎？”三缄曰：“初为天仙，外功尚欠，因不辞苦况，下得红尘，度些人儿，以充外功不足之数。故受人詈骂，不忍弃之不度，岂如世上小丈夫然哉？”珠莲曰：“尔言仙子气度宏大，满腹慈仁，蚌族虾宫，以及龙鳞之俦，尔师紫霞胡以诛及？”三缄曰：“吾师紫霞其尽水族而诛之乎，抑不尽水族而诛之乎？其尽水族而诛之也，是仙不能容物，慈仁无有。其不尽水族而诛之也，是必水族有害于世，有阻于道，在所当诛，不得已诛之，又何失乎仙子之慈仁也？但尔为水族之妖，不识其中道理，吾以显而易见者为尔譬之。盈天下皆人也，人为忠孝节义之人，上天爱之重之，又从而加之以福，予之以禄，此予之宜予也。人为奸淫忤逆之人，上天厌之绝之，始而夺其福禄，继而加以雷火，此诛之宜诛也，不得谓与以福禄者为慈仁，诛以雷火者非慈仁矣。盖诛恶类即所以奖善类，奖善类即所以化恶类，无在非天之慈仁也。
　　如赤鲤、虾妖、老蛟、毒龙及尔蚌氏母女，恶类也。恶类不诛，道终为尔所阻。诛尔辈乃能存大道，不诛尔辈，则大道不存，此于诛之之中又见仁慈之大者。”珠莲曰：“尔师紫霞能诛吾躯，焉能诛吾魂魄？”三缄曰：“仙子道法高妙，何者不可？
　　其不诛尔魂魄者，以留尔辈生生转转，而有改过自新之日也，是又非仙子之慈仁乎？”珠莲曰：“任尔巧辩，吾不信之。”三缄曰：“蠢蚌儿何其愚之太甚！吾为尔恨，又为尔悲耳。”珠莲曰：“如何？”三缄曰：“恨尔不知转念，以为上品；悲尔迷途深误，不畏死亡。”言犹未已，珠莲曰：“任尔舌底莲开，宜自方便，速出衙去，异地云游。胆敢逗留，吾必束尔入朝，加以大辟。”三缄再欲回语，七窍曰：“夫人言已如此，尔宜急去，免惹杀身之灾。”三缄曰：“七窍道弟，尔妻其果人乎，抑非人而为妖属乎？”七窍曰：“明明人也，何妖之有？”三缄曰：“嘱尔夫人候着，吾必使之现其原形，与尔一视。”言毕，略显仙法，锁脱而出。珠莲骇，忙忙回首，逞步欲归。三缄以手指之，行动不能。刚欲现彼原形，恰为毒龙知得，手提月牙大斧，来战三缄。
　　战未逾时，毒龙力怯，妖风驾起，腾空而升。三缄亦驾祥云，与之斗于空际。但见山林摧折，都中屋宇，鸳鸯瓦解，地黑天昏。满都人民，无不惊惶吐舌。三缄在云头之上，忙取飞龙瓶抛向空中，瓶内火龙飞出，张牙舞爪，直搏毒龙。毒龙败下阵来，逃去海外。三缄云头按落，欲乘势以诛珠莲，又遇赤鲤、老蛟接着大战。一来一往，胜负不分。久之，三缄取出斩妖宝剑，向二妖抛去。二妖恐被剑伤，亦驾妖风向海岛而遁。
　　三缄也不追逐，掉转身来，虾妖手执双叉，复与大战。仍以斩妖剑抛去，虾妖将叉扭定，口喷黑雾，顷把都城内外昏黑如漆，对面不见人形。三缄无可如何，只得升上云头，再作区处。不料蚌母负珠莲而遁，虾妖亦负七窍而逃。俟至黑雾散余，部衙中独不见七窍夫妇。一时宣言于外，都中嘈杂不堪。当道官员奏闻于朝，上命武勇将军入衙查视后，即命武将洪佐带兵追寻。
　　寻访数朝，杳无音耗，急急将兵撤转，以复旨意。皇上登殿，谕及众臣曰：“可惜一位明鉴大臣，为妖所害。如或天佑其人，得以归都，速奏朕躬，官还本职。”谕罢，退入内朝，不必详言。
　　且说虾妖吐下黑雾，与同蚌母，负了珠莲、七窍，乘风而逃。逃至海中，正遇毒龙、老蛟、赤鲤三妖，惊曰：“尔等俱逃，夫人与大人今在何处？”虾妖曰：“吾战三缄不过，喷出黑雾，迷漫千里，暗将珠莲、七窍负至于斯。今幸遇兄，须共筹商，看将吾大人夫妇若何安置？”毒龙曰：“吾洞深幽，人所罕到，安置在内，不亦可乎？”虾妖曰：“可则可耳，但七窍、珠莲食惯烟火，海底腥物，如何供之？”毒龙曰：“吾与赤鲤、老蛟去市镇盗取烟火器具，以供二人焉。”言罢，仍命虾妖、蚌母负之入洞。
　　七窍此际如梦初醒，举目四顾，曰：“是非吾衙也，吾在何地耶？”虾妖曰：“三缄妖物要噬大人夫妇，吾等奋力救之，幸得皇天默佑，布下大雾，吾与老婢才将大人夫妇负逃此地洞里安身，切毋声张，恐三缄知觉寻来，噬尔二人也。”七窍曰：“吾官居一品，暗逃至此，不几失却乎？”虾妖曰：“大人性命不顾，尚贪极品耶？”七窍曰：“尔言三缄为妖，不知究属何物？”虾妖曰：“彼乃白荡山中一毒蟒耳。”七窍曰：“满朝文武，与吾同品者甚多，彼何不噬他人，而独噬于我？”虾妖曰：“尔近来爱言大道，彼因以大道诱尔。尔又将习不习，俾彼怒从心发，故欲噬尔以泄忿。所以人心不可乱思，思鬼则鬼生，思怪则怪至。”七窍曰：“如是，吾其不可归乎？”虾妖曰：“归胡不可？但须时日稍缓，看用如何良策收伏三缄，以绝尔祸，然后送归都下，亦不为迟。”七窍曰：“今既不可速归，宜寻一绝好房廊，为吾居之。不然，石洞阴润如斯，若何可住？”虾妖曰：“暂住数日，自另觅居室，以安大人。”言谈至此，毒龙等已将盐米一切盗归洞内。珠莲烹煮，与七窍同餐。
