<!-- { "loadSidebar": true } -->
　　公讳信字彦实世为徽州休宁人其先有讳元谭者东晋时为新安太守有恵政受代为民所请留因赐第郡之篁墩子孙家焉其后有讳灵洗者尝起兵御侯景之乱梁陈间屡立战功赠镇西将军开府仪同三司谥忠壮庙食于徽灵洗十四世孙澐唐御史中丞歙州都知兵马使子南节居休宁陪郭公所自出也初忠壮五世孙大辨唐六合令北徙中山博野再迁河南九世曰琳宋太师中书令谥文简曰珦太中大夫是生明道伊川两夫子靖康末子孙俱従南渡居池州曰祉仕为休宁尉遂与陪郭同居且相择继故休宁之程实两夫子之正系祉弟荣秀元江浙儒学提举生文贵饶州路徳兴县铜冶场提领文贵生社至正末用荐为承奉班都知不赴生二子长吉辅公之曾祖也妣吴氏次国胜从太祖皇帝起兵官至万戸死节于伪汉追封安定伯累赠开国辅运推诚宣力武臣荣禄大夫柱国加封安定侯谥忠愍庙食康郎山事见实録祖社寿洪武末被诖误谪河间父晟俱以公贵赠资政大夫兵部尚书兼大理寺卿祖妣汪氏妣张氏俱赠夫人公以永乐丁酉闰五月十六日生于河间里第生时大雨雷电既诞而晴乃正午也祖府君异之少长遣游乡校英悟过人入为邑庠生授周易时监察御史宁国程富提畿北学政得公文惊曰北方乃有此子移檄列郡以朂诸生正统辛酉举顺天府乡试壬戌中礼部会试比廷试赐进士出身时年二十有六观政之暇遍读诸经皆成诵乙丑十月诏遴选六科官着其令曰行止端庄人物丰伟语言正当学识优长吏部阅诸进士而以公一人名上授吏科给事中丙寅二月以父忧去六月继有祖父之忧丧祭尽礼不用浮屠法戊辰九月服阕复任己巳七月英宗皇帝亲征北敌公与廷臣上疏谏止不报而土木师溃九月景皇帝即位公与言官上疏劾兵将扈从者失律败事诏追罪首祸及其党与命公籍録中官王振家事竣公以国兵新败之余宜得人才为用乃上疏荐除名大理卿薛瑄等数人皆下诏征用之十月北敌遂犯京师时中外戒严廷臣荐公及戸科给事王竑谙军事诏公分守西城竑分守北城各赐玺书有事与中外重臣协议而行公上言五事曰新号令以振军威募勇敢以备警急召勤王以遏南侵设武备以防内变养鋭气以备战守诏所司即日议行时敌帅额森方自西山一带进薄都城都督孙镗御之失利欲领余众入城监军中官向义请纳之公持不可曰朝廷扫国兵而授之镗今小不利趣之使战则镗必効死纳之则敌势益张人心益危非计之得因入疏言之诏勿纳镗而敌势渐逼公自城上督诸军以火鎗礟石鼓噪为镗援敌乃引去京师解严景泰纪元四月充副使持节册封蜀府华阳王妃归途适畿内荒歉民流移相属上疏言畿郡安则京师安请发官廪四出赈贷仍着令抚民官以民流之多寡议罪责又河间县因兵后罢学官生徒并于府学非便宜复学育材以见朝廷投戈讲艺之美皆见采纳英宗还自敌中方议奉迎礼未决有龚千戸者投宻书于学士高谷之家言礼宜从厚语渐闻众相顾未敢发公曰武臣尚知礼而大臣乃持之不言谏官又不言之朝廷无人矣乃要同列具疏言之有旨取其书以入虽留中不下而一时正论藉之以伸九月升本科左给事中辛未九月公以英庙还自北狩居南宫而朝廷阙朝谒之礼天象屡变上中兴固本十事曰敬天求贤纳諌谨灾节用详刑选将练兵尚俭隆师反复数千言皆切当世务而敬天一事则请景帝隆孝友之实以答天心之仁爱闻者壮之壬申春多雪恒阴公复上修君徳慎刑狱苏民困三事而铨曹除拜有未善者言之尤力时公雅负公辅之望台部阙员多进拟而廷议复以宣府辽东两镇边饷为重请増右参政两人督其事吏部尚书何文渊具公与兵科都给事中叶盛名诏以公为山东叶为山西士论盖不满焉公至辽东时巡抚都御史冦深已得请仓官吏卒盗粮石以上者处死又造新斛视旧加二尺使人付公俾钩考之公曰使彼真盗虽斗杀之不恤但今故为此加斛以置之死地岂情也哉取诸旧斛而校之曰以是入以是出虽朝廷有问当以是对取诸新斛立碎而火之癸酉四月以祖母夫人汪氏忧去乙亥七月服阕十月改四川丙子四月抵任分巡所至问民疾苦不惮险逺八月提调乡试防范周宻人言不兴时提督兵备刑部侍郎罗绮檄公总理松潘边储进攻大姓夷冦破其黒虎三捷诸寨会天顺丁丑英庙复位公奉表入贺时方録景泰间上言之人乃留公为太仆卿公阅旧牍见诸卫岁耗马不可胜计而着令月两笞其主者计马耗多而一时并之势难乃召与约月出一马则官可免笞而马渐以増时马政久废朋言猬兴三营大将石亨孙镗曹钦聨疏入言太仆急征诸卫马非便请以其事隶兵部从之公曰如此则为不得其职矣即移文言太仆职専马政而高庙有旨马数不许人知今日隶兵部使马之増耗太仆不得与闻脱有警而马不给则孰任其职愿明示为着令兵部惧以为言诏复其事归太仆时公方起废居官不三月即与权贵论事廷论韪之戊寅四月升都察院左佥都御史仍食三品禄巡抚辽东召至文华殿顾问良久道及边事命公与内外守臣协和行事公顿首奉命先是用曹石言罢天下巡抚官兵民皆不便英庙乃命学士李贤尚书王翱举堪任者得李秉白圭王宇等及公而一时号称得人辽东守将海宁伯董兴聨姻曹氏公一切裁之以正兴严惮之又造战车千辆以备攻守剏义仓九行赎罪法入粟以备凶荒设月轮簿以革科敛置牌号以察奸细号令一新己夘三月因得风湿之疾焉都指挥使夏霖治辽东多不法而与董兴相结纳分巡按察佥事胡鼎按其罪四十事公以状闻诏中官及锦衣卫帅郭英往逮霖而籍之霖遣人逆赂于道英等遂奏霖事半虚实霖坐贪婪及私交外邦降三级谪广西而都御史冦深并劾公听外台官言烦渎圣聪英庙不之罪也寻以公覆奏不肯引咎征还下诏狱庚辰正月调南京太仆少卿南京太仆治滁州事简多暇公日与滁人游琅琊诸山寻王元之欧阳公遗迹吟啸其间若将终身辛巳刑部阙佐贰英宗与辅臣论人材及公辅臣因言公性直不阿宜在法司英庙以为然四月召还升刑部右侍郎公自守益笃凡事必従公又以刑系民命之大者取大明律条分目析为律学指掌一编随以自益七月曹钦败董兴流广西时大狱多付锦衣镇抚司然事有相渉者公未始不与之反复开谕务従平恕又以戒饬诸属司毋观望以出入人罪由是诸属司以忤锦衣而摈者甚多甲申正月母夫人张氏卒京师公扶柩还河间朝廷遣官谕祭营葬成化纪元有事于西广四川今上皇帝诏起复公为兵部右侍郎公上疏固辞不允丙戌复有事于陜西荆襄奏牍山委日不暇给时尚书缺员公独任之区画边事如在目中举劾将帅皆当人意朝廷倚重边阃畏服若修马政举将材以待四方之用皆至今行之十月升本部左侍郎时公旧疾作辍不时弗良于行移告家居十一月诏公起力疾视事暂免常朝赐一子入太学初四川贵州山都掌蛮据大坝山箐之险叛服不常两镇守将势不相下朝议遣近侍宪臣各一人徃督战而兵科给事中秦崇御史吴■〈王扁〉至军不乆还言诸蛮已靖诏各进禄二级未几诸蛮复出破合江以上九县势益猖獗公覆奏劾两镇守将稍及崇■〈王扁〉上虽寛宥而两人者心衔之丁亥六月边报益急上用廷议进公兵部尚书提督军务与襄城伯李瑾发川广云贵蕃汉兵讨之赐白金彩币金织麒麟衣一袭以行公至永宁分大军为三道自督之以入金鹅池而分四川军由戎县贵州军由芒部云南军由普市入授以方畧期四路俱会大坝兵及李子闗渡船铺贼恃险拒敌飞梭下礧如雨诸军以神铳劲弩却之攀厓而上顺风举火焚其龙背豹尾二寨贼退保大坝而贵州军已掎其后四川云南军已攻其左右惊顾四散不支连破二十余寨获铜鼓数十斩获五千级生禽二千人余贼复走入天井水磨二洞洞窍幽暗不可入公命诸军以土石窒其门围守月余贼死洞中臭闻十余里公又阴察九姓土獠之附于贼者还师扑之不踰年都掌悉平两捷闻赐勑奬谕甚至公复请移泸州卫于渡船铺以控诸蛮分裂都掌故地隶永宁芒部易大坝为太平川立长官司以辖熟夷时公营大坝余两月淫雨不时瘴疠荐兴旧疾益甚凯旋上大悦赐彩币四表里金织麒麟衣一袭白金五十两及羊酒以劳进兼大理寺卿时崇方掌兵科负宿憾而■〈王扁〉已外补纪功御史方汉适与公争坐有隙遂相与构公未尽殄贼及多上首功诸事赖上圣明置不问而言者弗知也多以为说公不与辨凡四疏告病请老上俱不允褒谕有加曰卿年未老当勉力効用不允休致曰朕以卿功能方隆委任未可就闲且卿才堪任用不允归老既有疾待调理痊可理事最后公移文住常禄弗支上亦不允戊子十一月命公入侍经筵辛夘春上以雨雪不降将诣山川坛致祷令羣臣条陈阙失公上言兵事可更张者四兵弊可伸理者五大约谓当今在外惟延绥两广无岁无掳刼之患而捷屡闻于朝堂贺屡称于轩陛四方流民悉聚荆襄此大可忧也而不求规画之良以为经乆之策在内惟京营乃天子六师所以居重驭轻而四方有事恒病其不纯而困于不足凡此皆宜更张之大者兵弊五事亦皆连类引喻诵而知其是非所在诏下兵部一时任事者难之盖未几而复有事于三方悉如公言虽在告朝廷有所赏赉多即赐其家又遣太医诊视疾渐瘳是岁九月复用廷议诏改公南京叅赞机务特免公入谢陛辞又特给人扶上面谕而遣之公至南京上章谢恩有愿上兴文事修武备永垂宗社之规亲君子逺小人协副天人之愿之语时营卫官多老不任事及贪縦者公悉汰之诸约束悉循其旧而亦未尝小屈己以徇人壬辰彗出轩辕公与守备六卿合议得兴利除害三十余事具疏以闻且言给事中王徽等以言事谪官乆乞召还以奬直言诏议行之应城伯孙继先在南京多不法会事觉未决有诏下公多请贳之者公执笔愤然曰侯伯乃武臣领袖惩一戒百正在于此遂尽发其贪克诸事继先坐免党与皆谪戍岭表军府肃然癸巳七月公六载考绩诏免公赴阙甲午旧恙复作恳辞机务上重违公请赐勑还乡曰卿其勉进药食用臻康宁疾若脱然去体其勿乆安于家明年公还休宁里第日与乡人耆旧倘徉山水间饮燕为乐戊戌七月丧其季子时长子敏政方侍皇太子讲读惧公忧伤请归省诏驰驿慰公侍饍两月公饮食起居如常且趣敏政还朝曰吾不能报国厚恩汝当勉力勿恋恋于此己亥五月忽因吐致疾转为风痰既差而复者三竟不起时九月二十七日辰时也享年六十有三有司以讣闻上悼惜诏赠太子少保谥曰襄毅遣使谕祭于家命官督有司治葬事诏临圹复赐祭焉公体貌魁梧徳性刚果以气度雄天下见者知为伟人为进士时尝以事诣内阁大学士杨文定公见而竒之与论乡郡人品髙下应答如流确有定见曰逺到之器也善自保重为谏官知无不言言必达大体而不矫激以为名歴官中外更十有三任凡三十余年独立无朋而不以人言少变佐两藩及法司皆以敬正辅其长官不隠忍坐视以为贤识见明敏凡朝廷有大事众未决白者数语之间犂然惬当如北敌潜伏黄河套中岁为西患辅臣有请兴十万之师以大同守将杨信为总制捜剿之公力言河套地旷逺无水草兴师十万则馈运者加倍自古御戎来者拒之去者弗追此不易之法而杨信亦止请将三万人巡边御敌公曰此大举系国势之强弱以三万人搜套则少巡边则多盖闗陜连岁受兵今此之徃胜形未具而先自困岂谋国之道众服公言卒与二万人以巡边为名而罢搜套之议掌两京兵政及典征伐皆有成绩不辞任怨而尤识治体有大臣之风在川贵也勑许便宜爵赏生杀迄成功而不爵一人不杀一人同事者以为言公曰刑赏人主之大柄恐阃外事不集而假之人若幸而事集又窃弄之岂人臣之福其在南京也守备者多欲受诉牒预钱谷有司之事公力止之曰守备机务所以谨非常若事事预闻乃古者宰相之职非朝廷意惟性嫉恶太甚每曰论事必湏先别是非论人必湏先别小人君子人有善乐道之如己出有过面斥之不少恕而中则实无芥蔕亦无后言常慕宋张咏之为人诵咏之言愿斩丁谓以谢天下然后斩咏以谢谓以为真丈夫语然招谤取忌率由于此惟相处乆而相知深者乃称其忠勇亮直可方古人既退居里第闻四方有警或时政阙失忧形于色甚至抚几扼腕自号晴洲钓者以寓愿治之意事亲最孝少时尝力耕以为养既仕而丧父竭力以奉母居忧庐于墓左有野蚕成茧及芝产其旁寡嗜好而喜播植凡花卉羽毛法书名画一不挂目教子弟严而有法不少假借弟佲累従征伐歴官沈阳中屯卫指挥佥事克自立而诸子皆业儒不习纨绮之态待内外亲族恩义兼尽拳拳以亏体辱亲为戒尝于先茔之旁置田五百亩为义庄以赡亲族之孤贫者遇故人子尤矜恤之振拔惟恐弗及好学至老不懈后生之进谒者必以经学相诘难诗文字画皆不经意而雄浑方整可传类其为人凡著述多不畜藁其出于诸子之所辑録者有容轩稿尹东稿南征録晴洲集康宁窝藁若干巻藏于家配林氏处士颀之女佐公起家有徳有仪累封夫人子男三人长敏政成化丙戌进士及第授翰林编修升侍讲今为左春坊左谕徳次敏徳太学生次敏行邑庠生早世女一人许聘忠义前卫指挥子凌云汉孙男三人长埙次圻次垲孙女三人俱幼呜呼若公易直之行确实之学刚介之操明决之才折冲御侮之功爱君忧国之志始终不渝可为一代之人豪矣而不跻中寿遽至弗作此终天之恸也敏政将请于朝奔丧而归奉窆于休宁县东南三里许南山之原伏惟阁下通家厚契最号知公敢以平生履歴求次为状请铭于当代立言之君子惟是苫块之余言不能成章身不能为礼倘蒙矜恤而赐之不拒其为幸会没齿难忘伏楮怳然号恸而已
