<!-- { "loadSidebar": true } -->
　　平生语黙鬼神知破戒随人老可媸三日裹粮无此客手携空巻下阶迟 

　　崔潜送菊坡先生遗像至适乡人送紫菊一株遂以答之 

　　高风千古镇浮华儗酌寒泉荐菊花江上一株红帯雨丹青同日到山家 

　　舫子 

　　此身天地一虚舟何处江山不自由六十一来南海上买船吹笛共儿谋 

　　木犀 

　　晓枕东窻睡不来木犀造次隔篱开阿田（小孙名也）拍手黄鹂到写尽春风得意杯 
　　东风披拂满林塘脚债东山也未偿扪虱不禁春意动日华初吐木犀香 
　　茗碗朝朝怕侍儿采花莫采称心枝床敷爱就东窻暖分付东风敌面吹 
　　人间花草鬪春肥粉蝶黄莺接翅飞也爱白头肝肺好木犀墙下咽朝晖 
　　名花得见太平年击壤声高压管弦化日熈熈春荡荡华夷何处不同天 
　　白头无酒不成狂典尽春衫醉一场只许木犀知此意晩风更为尽情香 

　　书易隠求铭旌后感而有作 

　　一题八字八低回满眼凄凉笔下来春社去年人不见茅檐燕子又飞来 
　　山林交分晩相投诗在寒江紫菊舟君去落英还对我独吟春雨看江流 
　　半雨半晴莺乱啼溪边丈人还杖藜不见旧时游走伴白头冲雨更冲泥 

　　移海棠花 

　　小朶轻红帯雨香柔条深翠引风长道人不是看花客肻把墙隈借海棠 

　　晓饮忽醉拥禅衣坐睡 

　　三杯过卯得瞢腾坐拥禅衣问杀更下砌握刀山竹冗开门负水海棠生 

　　弄笔 

　　白日一醒尘土梦青山谁计髑髅春时当可出宁须我道不虚行只在人 
　　弄水忘归真洒脱看山扶歩小逡廵等闲未许丹青手撘飒平生畵此中 

　　鸲鹆育雏于贞节堂东壁壁高且危二雏堕地下乃就而哺之悲鸣彷徨如在无人之境予怜之取雏纳之巢纪以是作 

　　将雏无力上榱题声断残阳翅忽低高栋托身君亦悮鹪鹩安稳只卑栖 
　　海鸥来往未忘机鸲鹆能言掠砌飞母去巢危雏落尽衔虫巢畔待雏归 

　　江上 

　　迟迟春日满花枝江上羣儿弄影时渔翁睡足船头坐笑巻圎荷当酒巵 

　　有懐故友张兼素 

　　穆穆熈熈只此风今人未见古谁同意中我了牛医子且放山斋水墨中 
　　长安风雨闭门间陌上浮云没马鞍从此江西人勿论夫君高只比庐山 
　　万里长安看我病夜阑两马出携灯如今只有西涯在宿草江边露满茔 

　　何宇新赴南京来白沙告别云此行且复见定山时秋已尽矣以诗送之 

　　孝子已为人所称世间留者乃何情故乡莫作多时别阿母坟头草又生 
　　浦口柴扉几日开江门烟艇暮秋回交情亦似长江水南北年年送往来 

　　阅光宇传 

　　君艇君斋古所呼忘年忘病舜之徒莫言外史无慿据曾见当时拉背奴 

　　戱题顾进士琼林宴圗 

　　黄屋门前缓辔行上林花映赐衣明怪来老眼模糊甚道是寻春杜少陵 

　　梅花 

　　湖上诗仙骨已尘江门半树复撩人携田拉畹朝朝去江上田家秫酒新 
　　云隔溪扉水隔尘梅花留月月留人江门半醉踏歌去纱帽笼头白髪新 
　　春风处处马蹄尘岸北花神冷笑人二十四畨红紫醉一畨零落一畨新 
　　马蹄懒踏六街尘闲忆当年拄颊人江海衣冠零落尽梅花还对白头新 
　　精神交月不交尘看到黄昏故可人拈出孤山难状处一年诗债又从新 
　　桃李安能踵后尘玉妃全是耐寒人瘦笻拄破梅村月要看南枝出格新 
　　梅坞风高不起尘短笻聊立探花人山塘水浅时窥影喜与年光不鬪新 
　　风逓微香洗渴尘独行山路不逢人梅花岁岁还依旧只看何人着句新 
　　诗思梅花两絶尘破窻残月夜窥人明朝走马东西去壁上空留醉墨新 
　　雪崖江畔杳香尘天与孤高逺俗人不忘沧波别时意一枝还遣到圗新 

　　次韵廷实进士送伦长官出逰 

　　我梦名山为点头名山到处是真逰床头买酒黄金尽那向长江更买舟 

　　新年田家 

　　古田同井今同村同坐杯盘到子孙合是田家爱元日白头拄杖拜人门 

　　麦秀夫于城南小渚中累土结茅居之容一之马伯干取酒共醉桃花下各赋诗为乐秀夫谒余同作附其韵 

　　春江淡荡桃花浔絶岸回风落醉金一路潺湲烟鎻断无人知道此溪深 
　　川练萦纡岛上花世间遥望出城霞仙源不比函闗路老子来时坐一槎 
　　我梦桃花何处浔水清苹白一篱金美人家住红云岛欲往从之江水深 
　　手拄藤枝鬓挿花夜收沆瀣晓飡霞贵人已隔门前水野老还通月下槎 
　　红白花开緑渚浔风光买我不论金辋川不借闲人看只爱诗家着语深 
　　漠漠春烟淡淡花竹邉孤屿阁飞霞春江水满秋江水更着新槎换旧槎 
　　安期只在海东浔何处名山浪铸金欲向桃花问消息柴门深鎻碧溪深 
　　武陵春尽水流花洗却耶溪十丈霞昼坐竹根看未足满蓑明月夜萦槎 
　　东浔披巻尽西浔海水秋连万顷金巻里我能题百首溪蓬斟酒莫辞深 
　　闭门春雨可怜花谁共花前倾紫霞但放此杯深似海回公肚里得横槎 

　　得伦长官诗疑其果于游而未可以游次韵复之 

　　一百青钱解杖头罇中有酒胜闲游门前春浪高于屋莫向长江弄破舟 
　　短檠细字写蝇头衰老而今尚好游何处与君谈半偈玉台留作济人舟 

　　赠张进士入京 

　　五年不出独何心万里行囊又一琴难写别离今日意江门春水不如深 
　　有心谁莫弄儿嬉孔老枝条我亦知风日小塘君不顾竹林藤簟自皇羲 
　　能将糟粕委诸书影响人间不受驱五百年中名世出先王政敎果何如 
　　津头日暮送夫君别意那堪更遣闻芳树鸟啼山雨过柴门空闭一溪云 
　　玉台居士玉台眠碧海三山病枕前君欲有为休问我白头世事已茫然 
　　会余汤饼欲春阑往即公程亦不难不独有官兼有子老亲嬴得一开颜 
　　南风吹上石门舟又到西华寺里游记得聨舟此相送而今空有雪盈头 
　　昔曾寄住长安寺潦倒沧溟梦不回何处思君还有梦青山斜日两徘徊 

　　次韵东所送姜酒 

　　宁知生蚤与生迟真鳯真麟出以时何处氤氲姜酒气香风吹入野人巵 
　　病起朝天果未迟出门刚遇鳯来时两山居士何如喜一饮从敎累百巵 

　　与廷实看李世卿题竹 

　　来看竹上旧题名已有清风挹世卿夭矫龙蛇不堪捕安知不是野狐精 

　　题熊氏桐轩 

　　湖海逢君四十年破琴残韵尚依然棹歌本是闽南调传到于今更不传 
　　桐轩云是勿轩孙何处江湖何处村古锦囊中风韵在几时弹向白沙门 

　　饮马氏园赠童子马国馨 

　　日转芭蕉双窦鸣飞飞蜂蝶喜新晴衰翁醉卧溪园里一曲春牛和国馨 
　　白髪跏趺溪树根还从地主见诸孙醉中自唱渔家傲击碎花边老瓦盆 

　　喜晴 

　　西林收雨鹁鸠灵巻被开窻对晓晴风日醉花花醉鸟竹门啼过两三声 

　　得沈大叅时旸漳州发来书答之六岁能诵予春牛之句 

　　前后题缄两度收春风无雁过漳州青灯一榻南都梦回首于今二十秋 

　　悼旧 

　　里中兴没一浮云六十年中几度闻只恨坟荒无祭扫前村更有未封坟（何潜死踰十年并其母皆未塟） 

　　马文祥寄五气朝元垆至 

　　隐者年来少在山白云几片落人间玉台小径蓬蒿底吾对吾垆尽日闲 
　　人间荤血共欢娱谁作朝元五气垆自汲山泉煮春茗不留俗客炰江鱼 
　　合是神仙太乙垆旁通五窍似莲珠如何水火收功用去问刘安下手初 
　　眼前诗景浩相撩何处丹垆火又消莫笑道人归未得秋风云路几扶揺 

　　五月二十六雨（民谓二十五六七日有雨主丰） 

　　时雨时旸歌帝力今年今雨卜年丰路傍酒价知天道何处醉乡眠此翁 

　　六月一日不雨（民谓此日有雨主旱） 

　　窻眼阴晴晓未分一年忧乐稍相寻山林自惯清凉极且放今朝到铄金 

　　圗新书舎中植蕉数本壁间李世卿题句潮州饶鉴至读之有所兴起勉以小诗 

　　一寸芳心巻却春竹枝遗响落圗新潮州客子来何暮还对芭蕉索楚人 

　　赠梁景行赴春闱 

　　宗烈平生读书处老夫题作小壶山壶山不觧留君住君着壶山梦里看 

　　梦亡友袁徳纯侍御 

　　再试宜兴割鸡手置之栢府公岩岩如何不返龙川驾遗恨千年在岭南 
　　自别君来十九秋江门暮雨忽相投当时呼酒留君语却到于今羡海鸥 

　　周侍御文化将访白沙阻风江上连日以诗迓之 

　　长风不打畵船回更为山灵扫玉台走马城中具茶果青天白日绣衣来（积雨是日得大霁） 
　　将晴积雨此何时我病山中久不知骢马今朝在何处江边人吏望旌旗 
　　昔者吾闻周柱史青牛紫气出函闗有心来鼔南溟柁信息朝来已到山 

　　懐胡大叅希仁 

　　鲁连谢去都无事范蠡归来未了心三十余年穷学道而今方识古人深 
　　先生齿髪今如何我髪秋来白又多若与先生论出处江门只好听渔歌 

　　梅下杂诗 

　　虚名每被诗家卖素艶常遭俗眼媸闻向人间非得计移根天上白龙池 
　　向暖南枝已播诗北枝向冷尚迟迟肩舆欲过江门去争得春风剪拂之 
　　梅花信是菊花传赏到梅花又一年处士岂非诗俊杰长官元是酒神仙 

　　题瑞鹊巷（序云成化九年余被荐入京过江浦访孔旸荘先生先生送予扬州偕行至六合县经宿而去当是时周君文化令六合有声后八年荘先生病犹卧家予乞终养归侍下亦衰且老周君以监察御史按治吾广过寒舍道旧于是周君举荘先生昔者所为赋瑞鹊诗俾予和之） 

　　瑞鹊多年我眼中笑烹牛鼎夜灯同如今栢府开诗巻还对樽前两病翁 

　　赠化州守郑顺觧官归 

　　湖上鸱夷久买舟清风明月几宜休未知进退存亡事只问归来郑化州 

　　赠罗梁还程乡 

　　一峯诸子在通家生死交情俗可嗟泉壤有知开口笑江门来去看梅花 
　　飞出一帆何处风道人眠处玉台东春光一路相随去朝雨渡头花欲红 
　　世道如今觉我非冲寒犹肻到柴扉江门春酒无多少须劝罗生一醉归 
　　翩翩双屦一长笻意气慿凌四百峯肯向程乡留一载长官真好主人翁 
　　一客三旬住玉台梅花正傍玉台开客心暗与梅花契去到明年腊又来 

　　蓬岛烟霞圗赠罗定直（一峯先生之子也） 

　　丹青谁弄烟霞笔题赠湖西公子行携过罗浮莫开看罗浮怕有异人争 

　　挽林别驾汝和 

　　昔岁逢君在郁台扬眉抚剑泰山摧纷纷白眼轻豪俊只有余公觧爱才 
　　别驾一城聊塞北短檠诸子自江南平生抱负何由见冢上铭诗仔细叅 
　　赤冈经雨草萋萋山北山南路欲迷怕到使君投辖处黒云堆陇鹧鸪啼 
　　有时江畔倚秋藤袅袅如闻击楫声春色眼前人不见江花江水总含情 

　　大田看山 

