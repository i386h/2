<!-- { "loadSidebar": true } -->
欧阳询为人瘦小，极其寝陋，而聪敏绝伦。太宗常宴近臣，互令嘲谑，以为娱乐。长孙无忌先嘲询曰：“耸膊成山字，埋肩不出头。谁令麟阁上，画此一猕猴？”询应声曰：“缩头连背暖，漫裆畏肚寒。只缘心浑浑，所以面团团。”太宗笑曰：“询殊不畏皇后闻耶？”
补唇先生
方干唇缺，有司以为不可与科名，连应十余举，遂隐居鉴湖。后数十年，遇医补唇，年已老矣，人号曰“补唇先生”。又性好侮人。尝与龙丘李主簿同酌。李目有翳，干改令讥曰：“措大吃酒点盐，军将吃酒点酱。只见门外著篱，未见眼中安障。”答曰：“措大吃酒点盐，下人吃酒点鲊。只见手臂着襕，未见口唇开裤。”
王琪、张亢
王琪、张亢同在晏元献幕。张肥大，王以太牢目之。王瘦小，张以猕猴目之。一日有米纲至八百里村，水浅当剥载，张往督。王曰：“所谓‘八百里剥’也。”张曰；“未若‘三千年精’矣。”琪尝嘲亢曰：“张亢触墙成八字。”亢应声曰；“王琪望月叫三声。”
吴原墅、王玉峰
苏州吴原墅麻脸胡须，莆田王玉峰面歪而眼多白。王戏云：“麻脸胡须，羊肚石倒栽蒲草。”吴应云：“歪腮白眼，海螺杯斜嵌珍珠，”二人同部，闻者鼓掌。
苏小妹
东坡有小妹，善词赋，敏慧多辩，其额广而如凸。东坡尝戏之曰：“莲步未离香阁下，梅妆先露画屏前。”妹即应声云：“欲扣齿牙无觅处，忽闻毛里有声传。”以坡公多须髯，遂亦戏答。时年十岁耳。
一说云：“去年一点相思泪，至今流不到腮边”，以坡公长颏也。
多髯
李从俨生辰，贺客秦凤陋而多髯，魏博少年如美人。魏戏云：“今日不幸与水草大王接坐。”秦曰：“夫人无多言。”四座皆笑。
徐之才
魏收戏徐之才曰：“君面似小家方相。”之才曰：“若尔，便是卿之葬具。”
张玄祖
张玄祖八岁亏齿。先达知其不常，戏之曰：“君口复何为狗窦？”答曰：“正使君辈从此中出入。”
严、高二相公
常熟严相公面麻，新郑高相公作文用腹草。前后在翰林时，高戏严曰：“公豆在面上。”严应声曰：“公草在腹中。”
杨梅、孔雀
梁国杨氏子六岁，甚聪慧。孔君平诣其父，呼儿出见。为设果，果有杨梅。孔指以示儿曰：“此是君家果。”儿应曰：“未闻孔雀是夫子家禽。”
虞寄
虞寄年数岁。客候其父，遇寄于门，戏曰：“郎子姓虞，必当少智。”寄应曰：“字义不辨，岂得非愚？”客大惭。
何、顾
隋何妥八岁。顾良戏曰：“汝何是荷叶之荷，抑河水之河？”妥曰：“先生姓顾，是坚固之固，抑新故之故？”众异之。
郭、曾
泰和曾给事忭，与郭工部恺饮间，曾嘲曰：“汝犬羊之鞟乎，虎豹之鞟乎？”郭应曰：“尔何曾比予于是！”
二柳孤杨
柳机、柳昂在周朝，俱历要任。隋文帝受禅，并为外职。时杨素方用事，戏语机云：“二柳俱摧。”机曰：“不若孤杨独耸。”
归、皮
皮日休谒归仁绍，不遇，作龟诗嘲归曰：“硬骨残形知几秋，尸骸终是不风流。顽皮死后钻应遍，都为平生不出头。”归作气毬诗嘲皮云：“八片尖皮切作毬，水中浸了火中揉。一团闲气如常在，惹踢招拳卒未休。”
卢、狄
狄仁杰戏同官郎卢献曰：“足下配马乃作驴。”献曰：“中劈明公，乃成二犬。”杰曰：“狄字犬傍火也。”献曰：“犬边有火，是煮熟狗。”。
韩卢后
苻坚遣韩博使晋。博有口才，桓温令刁彝嘲之。彝谓博曰：“卿是韩卢后。”博亦曰：“卿是韩卢后。”温笑曰：“刁以君姓韩故耳。彼姓刁，那得是韩卢后耶？”博曰：“明公脱未之思，短尾者为刁也。”一坐皆笑。
崔季珪
冀州崔季珪琰，九岁应秀才举。时陈元方为州刺史，嫌其幼。琰曰：“昔项橐八岁为孔子师，今自恨年已过矣。”元方戏之曰：“卿宗与崔杼近远？”琰曰：“如明公之与陈恒。”
卢、陆
卢志字子通，范阳人，尚书珽少予。于众坐问陆士衡：“陆逊、陆抗是君何物？”答曰：“如卿于卢毓、卢珽。”
谢、刘二子
谢庄子谢瀹，尝与刘湎子刘浚饮，推让久之，浚曰：“谢庄儿不可云不能饮。”瀹曰；“苟得其人，自可流湎十日。”浚惭之。
殷、何二子
殷淳与何勗共食蒓羹尽。勗曰：“益殷蒓羹。”勗，司空无忌子也。淳徐辍筯曰：“何无忌惮！”。
庾、孙二子
庾园客庾翼子诣孙监，盛。见齐庄放在外，尚幼，而有神意。庾试之曰；“孙安国何在？”即答曰：“庚稚恭家。”庾大笑曰：“诸孙大盛，有儿如此！”又答曰：“未若诸庚之翼翼！”还语人曰：“我故胜，得重唤奴父名。”
王慈
琅琊王僧虔，长子慈，年十岁。共时辈蔡约入寺礼佛，正见沙门等忏悔。约戏之曰：“众僧今日何乾乾？”慈应声答曰：“卿如此不知礼，何以兴蔡氏之宗？”约，兴宗之子也。谢超宗见慈学书，谓之曰：“卿书何如虔公？”答曰：“慈书与大人，如鸡之比凤。”超宗，凤之子。
伍伯、驵侩
晋庾纯之父，尝为伍伯。贾充之先，尝为驵侩。充置酒而纯未至。充曰：“君行常在人先，今何后？”纯曰：“会有小市井事未了，是以后耳。”
酬外祖戏
王彧子绚，年六岁，读《论语》至“周监于二代”。外祖何偃曰：“可改‘爷爷乎文哉’。”彧郁同音，吴蜀间呼父为爷。绚曰：“尊者之名，安可戏？宁可云‘草翁之风必舅’。”偃父何尚之，绚之外祖翁也。
申、许二公
许公国，与申公时行，相约诣一所公议。申诣许拉之。许曰：“此才午时，已行乎？”申应曰：“既以身许国，不得不尔。”
达毅、王达
达毅、王达同为郎中。一日佥公移，王戏曰：“每书衔名，但以公上为我之下。”毅应曰：“君子上达，小人下达。”
吕扩、谢晖
吕扩、谢晖亦以名相嘲。谢云：“无才终入广。”吕云：“不日便充军。”二人因而成隙。
演《琵琶记》
闽中蔡大司马经，初姓张。一日与龚状元用卿共宴，看演《琵琶记》。至赵五娘抱琵琶抄化，蔡戏龚曰：“状元娘子何至此！”后至张广才扫墓，龚指曰：“这老子姓张，如何与蔡家上坟？”
罗隐对
罗隐与顾云同谒淮南高骈。云为人素雅重，而隐性傲睨。高公留云而远隐。隐欲归武林，骈与宾幕饯于云亭。时盛暑，青蝇入座，高命扇驱之。云因谑隐曰：“青蝇被扇扇离席。”隐见《白泽图》钉在门，应曰：“白泽遭钉钉在门。”《郡阁闲谈》谓是寇豹、谢冠，误也。
胡旦
舍人胡旦饮酒面赤。学士谢泌戏之曰：“舍人面色如袍色。”时胡服绯也。胡答曰：“学士心头似幞头。”谢为之色沮。
铁冠道人
铁冠道人张景和，江右方士。结庐钟山下。梁国公蓝玉携酒访之，道人野服出迎。玉以其轻己，不悦。酒行，戏曰：“吾有一语请先生属对。云：‘脚穿芒履迎宾，足下无礼。’”道人指玉所持椰杯复之曰：“手执椰瓢作盏，尊前不忠。”后玉竟以逆诛。
杨、李二公
邃翁冬天气盛，而西涯怯寒。二公同坐，西涯屡以足顿地作声。邃翁曰：“地冻马蹄声得得。”西涯见其吐气如蒸，戏云：“天寒驴嘴气腾腾。”
陆封公对
太仓陆封公陆瑚之父。貌黑而齿白，与乡绅金纹者相善，一日陆造纹，纹揖而戏之曰：“黑象口中含白齿。”陆揖甫毕，即应声曰：“乌龟背上列金纹。”
地讳
李时尝以“腊鸡独擅江南味”戏夏言。夏即应以“响马能空冀北群” 。人嘲江西以腊鸡，畿辅以响马。故二公各指为戏。
李西涯在翰林时，与河南一学士相谑。河南公谒李，见檐曝有枯鱼，嘲曰：“晓日斜穿学士头。”李应声曰：“秋风正灌先生耳。”盖湖户有“干鱼头”，河南有“偷驴贼”之谣，又谚云“秋风灌驴耳”故也。见《旧雨记谈》。《耳谈》以为高中玄、张泰岳。殊误。
刘宝遇女媪
刘道真宝遭乱，于河侧自牵船，见采莲女子，嘲之曰：“女子何不调机弄杼而采莲？”女子答曰：“丈夫何不跨马挥鞭而牵船？”道真又尝素盘共人食，有妪青衣，将二子行。道真嘲曰：“青羊将二羔。”妪应声曰：“两猪同一槽。”
真、扬二娼
江、淮、闽、浙土俗，各有公讳，如杭之“佛儿”，苏之“呆子”，常之“欧爷”之类，细民或相犯，至于斗击。宣和中，真州娼迎新守于维扬。扬守置酒，大合两邦妓乐。扬州讳“缺耳”，真州讳“火柴头”。扬娼恃会府，轻属城，故令茶酒兵爇火而有烟。使小僮戒之，已而不止，呼责曰：“贵客大厅张筵，何烧炭不谨，却着柴头！”咄詈再四。真娼笑语兵曰：“行者三四度指挥，何得不听？汝有耳朵耶，没耳朵耶？”扬娼大惭。
小试冒籍
华亭人冒籍上海小试，愤其不容，大书通衢曰：“我之大贤与，人何所不容？我之不贤与，如之何其拒人也？”上海人答云：“我之大贤与，何必去父母之邦？我之不贤与，焉往而不三黜？”
戴釜山鹿鸣
严司空震，梓州盐亭县人，所居枕戴釜山，但有鹿鸣，即严氏一人必殒。一日有表亲野坐，闻鹿鸣，其表曰：“戴釜山中鹿又鸣。”严曰：“此际多应到表兄。”表接曰：“表兄不是严家子，合是三兄与四兄。”不日严氏子一人果亡。是何异也？

塞语部第二十五
子犹曰：天下之事，从言生，还可从言止。不见夫射者乎？一夫穿杨，百夫挂弓。何则？为无复也。心心喙喙，人尽南越王自为耳。不得真正大聪明人，胸如镜，口如江，关天下之舌，而予之以不然，隙穴漏卮，岂其有窒！若夫理外设奇，厄人于险，此营丘士之智也，吾无患焉。集《塞语》第二十五。
祠灵山河伯
齐大旱，景公欲祠灵山。晏子曰：“不可。夫灵山，以石为身，以草木为发。天久不雨，发将焦，身将热，彼独不欲雨乎？祠之何益？”公曰：“祠河伯可乎？”晏子曰：“不可。河伯以水为国，以鱼鳖为民。天久不雨，百川竭，国将亡，民将灭矣，彼独不雨乎？祠之何益！”
骆猾氂好勇
墨子谓骆猾氂曰：“吾闻子好勇。”曰：“然。吾闻其乡有勇士焉，吾必与斗而杀之。”墨子曰：“天下莫不予其所好，夺其所恶。今子闻其乡有勇士，而斗而杀之，是恶勇，非好勇。”
弹雀
宋艺祖一日后苑挟弓弹雀。有臣僚称其急事请见。及见，乃常事。帝曰：“此事何急？”对曰：“亦急于弹雀。”
禁酿具
蜀先主尝因旱俭禁酿酒。吏于人家检得酿具，以其欲酿，将议罚。时简雍从先主游，见一男女行道，谓先主曰：“彼人欲行淫，何以不缚？”先主曰：“何以知之？”雍曰。“彼有淫具。”先主大笑，命原欲酿者。
禁松薪
唐昭宗时，李茂贞榷油以助军资，因禁松薪。优人张廷范曰：“不如并月明禁之。”茂贞笑而弛禁。
《陶母剪发图》
