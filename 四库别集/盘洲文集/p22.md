<!-- { "loadSidebar": true } -->
　　朕居域中之大以天下为公念立政之维艰孰称前疑之任傥量材而可倚难拘左戚之嫌书賛稽乎人情典故存于国史具官某学该古训名著清躔忧时极饥渇之思致主出忠嘉之緼下王恢之议终始未尝异同成魏绛之功南北以之休息自登右府兼賛中台见施置之无私喜规橅之可久都俞契合犹伯牙之操递钟典领雍容盖庖丁则有余刃其参国秉共立邦基仍尊帷幄之筹匪専俎豆之事家声不坠臣节甚休噫二百载而中天欲显祖宗之烈三十辐而共毂所资辅弼之良勉奋尔庸以济于治
　　虞允文同知枢密院事兼权参知政事制
　　朕仰承慈训光绍庆基经武整军莫重本兵之寄移风易俗常怀修政之难时有异材助吾上治具官某学周贯变识緼经纶运堂上之竒兵方显兼资之略扫舟中之敌国遂成无竞之功兹陟宥庭仍禆政路已见赞襄之効庸知密勿之长离娄烛千里之隅物情难隐栁下奋百世之上时望浸髙宜副斗枢并参天縡所頼股肱之助无复毫厘之差噫众贤和于朝当法臯夔之迹一相处乎内非专周召之权益展英规用隆华问
　　王刚中端明殿学士佥书枢密院事制
　　国家以得贤为重人臣以逢时为荣况登四近之班实应三阶之象惟邦之彦非朕可私具官某诚悃无华特操不倚学有根柢而抗以髙明之识言无枝叶而发为典则之文附翼攀鳞蚤从容于宫邸扪参歴井独振耀于藩垣趍节召而复来听履声而可识虞夏之书浑浑尔方推禁苑之长伊望之业凛凛乎宜陟筹帷之列所资忠力同起治功噫尊俎可以折冲盍茂明于上防股肱其惟执政无専美于前英往体至怀奚俟多训
　　魏昂魏昌承信郎制
　　尔父尽忠报国死于行阵恩及存没不一而足咸畀命秩勿隤家声
　　胡昉直秘阁知盱眙军制
　　边城新遭戎马之难劳来凋瘵必惟其人尔少长淮壖习知风俗寓直中秘超分郡符无轻一障之乗遂媿鸿鴈之雅
　　鲁訔太常丞周舜元太府丞鲁可封将作丞制
　　九寺三监之属尝合丞簿为一今还其旧所以开搜材之路也訔决科之久达于礼文舜元名卿之子习于财赋可封学古而仕干用有称为官择人分佐其长各思尽忠无或负丞
　　唐辂大理司直制
　　狱人之司命也吏或巧心析律髙下其手使无辜者遭刑罸岂为民父母之意哉故选儒臣为司直所以申其枉也常思名官之旨则人无寃矣
　　龚滂国子正制
　　襃衣博带之儒露其頴者咸集于胶庠表正之官未易居也尔愽古知今乡曲有誉力行所学用副选抡祝闵利路运判徐人杰江西提举常平制
　　部刺史握澄清之柄动揺山岳震慴州县用匪其人下则受弊尔闵夙有吏材再任蜀道就持漕节以饟王师所以省送往迎来之费也尔人杰儒林之老久列郎闱俾陟仓台以临江右所以徇更迭补外之请也绳奸摘伏思振六条寛我逺怀时尔之职
　　陈辉知广州制
　　畨禺为一都防象犀珠香之凑见者惑之贪泉之诗所为作也遐萌隔于朝廷连率系其休戚必得文武威风知大体者廼称其选以尔老于宦途饰以儒术苏枯锄强勇于去弊旌旗盖海南伯甚尊畀尔重权用竢报政思济斯民以称朕仁不异逺之意
　　竹友直循资制
　　日者宿卫置使大开莫府尔名在籍中厥有赏典进秩之荣国不失信
　　韩慤胄循资制
　　国家除戎器以藏武库尝下诸郡作甲尔能勤其官先期趣办爰进一秩示信赏也
　　左廸功郎龚总父绂封右承事郎制
　　朕以孝治天下推紫坛之泽于有官君子凡鲐背鲸齿之老有子列于仕籍者咸得而宠光之尔脩身齐家耄期称道义方之训着于乡防载増命秩以为尔桑榆之荣
　　马希言太府寺主簿制
　　有列于朝者搢绅之选况九寺之属乎尔揔领工巧劳于办职司府勾稽肆以命汝往佽而长益勤其官
　　胡坚常直秘阁知盱眙军制
　　盱台新刳于兵数月之间郡将三易遴择其人将以徕流亡而通互市尔赞贰京邑咸谓有材召对便朝占对可喜寓直藏室畀以虎符能振其职则吾无北顾之忧矣
　　洪葴大理司直制
　　法家者流或用刑定罪安忍深刻失先王仁恕之意司其直非儒者安归乎尔名父之子颛门擅业往践其官必能以古义决疑狱也
　　袁震循资制
　　日者北鄙有衅慈宫视师江上凡扈从之吏无小大毕进其秩尔名在籍中冝受兹赏
　　李晖降官制
　　尔掌征商之事课损于常宜在大谴之域又讼其僚验之无实并按尔罪欲不惩可乎夺官一等省我寛科
　　朱华孙降官制
　　尔为县大夫吏有乞取之奸而懵不知觉缗钱防计差舛岂无雀鼠之可疑也宁失不经姑用贬秩服我寛典思盖前愆
　　知贑州赵公称复直秘阁制
　　朕慕西汉良吏之盛故信赏必罸循名责实祖述孝宣之政尔顷坐小过失中秘之直旣更大而治声达于朕听还尔旧物思所报焉
　　盘洲文集巻二十三
　　钦定四库全书
　　盘洲文集巻二十四
　　宋　洪适　撰
　　外制六
　　张孝祥复集英殿修撰知静江府制
　　炎峤分疆八桂独为善地有唐重外九牧多用词人我得良翰可寛逺虑以尔性识超诣学问纷纶抱昂霄耸壑之材利敛锷淬锋之器广廷对防诸老生莫敢抗衡两禁代言他学士至于阁笔典股肱之剧郡掌管钥于留都治有能名庭无逋事睠遐萌之未艾咨南伯而匪轻稍还论譔之班往重蕃宣之寄椎埋或奸法令当去渠魁淄槖之在州闾盍新轨辙国须贤立吾不汝忘
　　李珂改官制
　　仕者满六考有荐者五人然后脱身小选亦可谓难也已矣尔好学能文尝见推择便坐赐对详整可采跻之王官非常典也思我恩渥有以称之
　　刘芮湖北提防刑狱郑丙湖南提举常平制
　　部使者分耳目之寄职有剧易而澄清之权等耳尔芮恬于势利论议不阿尔丙材资敏明知民疾苦持节重湖盖未久也易地而处佥曰允哉或揔岸狱之柄或行敛防之政使人无寃事无弊则惟尔之休
　　张训通复官制
　　失律防师罸难苟免灾肆赦泽所不遗尔久逮戎行尝劘敌垒治弃甲曵兵之罪已有严诛推息黥补劓之恩稍还旧秩勉图后效用盖前愆
　　魏彦转官制
　　山越弄兵骚我岭表尔控擐甲力挫妖锋解围擒敌厥功茂焉爰陟荣阶书之勇爵益图忠报嗣有恩光
　　刘淑赠官制
　　尔气吞羣盗履刃登锋拳勇无前没身流矢爰加禭典并録遗孤三泉有知荣此恩涣
　　孙谅转遥郡刺史制
　　羣盗蚁聚五岭麕惊逺闻献馘之音可后逾时之赏尔精忠自奋沉勇无前独提虓虎之师遂清狡兎之窟畀之州绂夸尔戎防当令黄木之湾不见绿林之迹益思功效嗣有恩褒
　　呉掞转五官太府寺丞制
　　太府掌贡赋之贰而颁货贿于受藏之府盖周之旧官也尔材器庄粹佩服义方万里侍行西平有子俾丞九寺仍陟五阶用増济美之休且示襃忠之眷往渉其笔以对恩光
　　呉柄转五官直秘阁赐紫章服制
　　朕注意元戎逺驰召节晋昼三接未尽褒赏之恩尔教忠有训称其家儿躐进文阶俾直中秘仍锡金章之宠式増防服之光
　　周梦若母许氏封孺人制
　　朕竣祀紫宫推泽遐迩彯缨仕路者其亲九帙则有圭组之荣与夫汤沐之邑所以教天下之孝也尔壸范之贤择邻有训厐然华发逢此恩荣用増三釡之欢以彰四德之报
　　莫延廕承信郎制
　　尔弃其故土慕义来归载嘉忠忱冝有襃异俾跻仕版用示恩荣
　　彭升贵州刺史制
　　右列以遥郡为荣非异恩不能到也尔尝扈慈殿积有勤劳宠之州旟宜思忠报
　　王瀹浙西提防刑狱窦敷潼川运副制
　　坤维吾西土也距朝廷且万里呉中吾驻跸之所也外台去天才尺五朕视其地如户庭视其人之休戚如一身未尝有逺迩之间分道置使厥选匪轻尔瀹尝持闽节有澄清之誉兹用命尔察刑于近畿尔敷尝典蜀郡有平易之政兹用命尔转漕于旧壤能使民不寃用不乏官不媮吏不蠧则尔之职举也
　　薛鳯国子正季翔太学録制
　　士不逺千里而来使其渐摩道义循服规矩则表仪之列可非其人乎尔鳯尔翔儒之秀杰其推正心诚意之学以助我长育之教
　　魏吉甫大理评事制
　　孔门髙弟片言可以折狱周书有训两造然后听辞尔详练法令冝列理官钦哉钦哉母宁上下其手
　　凌景夏复敷文阁直学士制
　　朕礼神颂只已用上辛之吉涤瑕荡垢率循令甲之常惟时从臣未获旧贯爰推茂渥实采佥辞具官某识邃经郛量函德宇出入久乎中外声名著乎迩遐重镇撞牙遏边冲于樽俎清躔听履振公道于铨衡顷出多言退休闲馆兹广奉坛之泽俾还内阁之班往服纶恩以需节召
　　资政殿学士湖南安抚使黄祖舜转一官致仕制
　　轻裘制阃逺驰茸纛之声方幅叩阍遂露抽簮之请勉从雅志用出襃书具官某识洞眇绵量苞广博糟粕不胶于纸上经纶自得于胷中有嘉忧国之诚屡纳庇民之说荣跻枢极陈泰阶六符之经任重藩垣修方伯连率之职正仰折冲之效遽髙知止之风眷此老成闵劳以事増之品秩式宠其归往佚乡枌益迎夀祉
　　李如冈磨勘制
　　三年而计羣吏若稽陟典之文絫日不离小官独减从臣之考兹协铨曹之法实彰名器之公具官某识探道原智优治具司刑禁路鞠茂草于圜扉敷惠藩方美甘棠于南国奉丛祠而通志増华秩而应条往服恩纶益休广誉
　　梁俊彦转遥郡刺史制
　　朕患陟典之滥或【缺】　　　其法自贵近始所以奉三无私也尔蚤齿【缺】　　　文史典司宫维能勤其官环列序进训齐【缺】　　绂之荣与【缺】类等益思忠恪以对光宠
　　周葵封宜兴县子制
　　朕嗣守洪基肇禋紫畤当路寝斋居之日霏雪甚繁曁閟宫朝献之辰隂云尽解克竣熙事爰布庆条若时旧德之臣宜出明纶之命具官某深忠许国遗直事君非尧舜之道不陈同熙庶绩殆管晏之佐弗及咸仰贵名属三嵗之亲祠值四郊之多垒建改卜之议能稽皇祀之成规迓涓成之休遂展泰元之大报防有燕间之请莫陪显相之仪兹举典章用开爵邑噫致齐侯之胙有考旧闻受宣室之厘敢怀専乡益绥善履用对恩褒
　　王之望封襄阳县子制
　　朕遵旧规于【缺】　　变熙事于一阳啓蛰而郊恊鲁国骍牺之祀获兽以馈若汉代白麟之章旣蒇上仪用推庆泽具官某忠规致主壮志絶人闚紫闼而攀台阶荣登六太穆天縡而经国体密赞万几缅惟防选之辰实参改卜之议偶休间馆莫相明禋兹疏谷璧之封乃荒菜食之邑噫百神咸秩已格嘉虞之休万福来同敢怀专乡之意更绥吉履用对恩煇
　　黄祖舜赠五官制
　　禄贤襃德稽载【阙】　　　　崇终存有邦之典令若时畯望尝列【阙】　方览挂冠之章忍闻易箦之语告其居第出此卹书具官某器局沉深风规直谅传孔孟圣贤之学入渊骞德行之科卿佐是谓股肱久运中枢之画俎豆尝闻军旅爰分方面之权羽渊忽梦夫黄能长沙果集乎子鵩命之不淑识者咸嗟用増幽壤之荣防进文阶之品尚其不冺歆此犹生
　　刘立等转官制
　　尔等顷以军兴奔走邮置冝推赏泽用奬劳勤
　　髙邮军立功人转官制
　　淮濆之役氛祲盘结尔等或被甲战野或衘枚攻营第赏襃功咸进阶秩益思忠力以对恩荣
　　权洮州赵令结妻包氏封令人制
　　尔夫身留异壤而王师薄于城下尔能率军民望风归义忠壮如是女史所无冝锡令名以开脂泽使妄男子知所媿焉
