<!-- { "loadSidebar": true } -->
　　右仇实父汉宫春晓图文夀承其末以临宋李伯时笔其于宫中景物纎悉具备第所图嫔御皆丰妍而寡绰约盖自唐周昉诸人传流体法大槩尔尔余尝于童子鸣处见戏婴图王敬美处见拨阮图文夀承处见捣练图皆题昉作其美人态度咸尔盖妇人以绰约闻者古今一赵飞燕耳然成帝幸之不久遂为女弟所夺唐自太真擅宠一代风靡习尚所趋岂尽画工傅合哉
　　题唐子畏夏山琴趣图
　　唐伯虎夏山琴趣图甚秀润妍美而或以为摹本余未能辨也第伯虎跌宕不羁而于绘事往往精工缜密法度森然是亦唐人四倒之一也余尝于弇山堂见伯虎像青袍布笠风骨癯然自是四海九州一穷措大面目与绘事尤不类云
　　题文伯仁雪山行旅图
　　文伯仁雪山行旅图同云四郊天地一色孤亭木末幽人拥褐静观千岩万壑樵采防絶而蹇驴数骑驎鳞涉峻坂而越危峰噫是非郑綮相公自灞桥寻诗得句迤逦未归耶此图意气飞动而墨沈淋漓防欲与待诏争长鼠穴中故非余子所办也
　　跋周昉育婴图
　　右图周昉作昉尝与韩干俱貌赵郎而昉得性情韩得状貌世以定二画师优劣余谓得性情者尚未离状貌也必如顾虎头图裴叔则颊上加三毛乃为得其神韵而性情状貌不足言矣昉干之优劣世所共知而虎头之所为异于昉则画家所未究余覩夫近世谈诗之士咸致力状貌间以为亲切至情性之説往往置之而何有于神韵辄因昉画漫及之
　　又跋
　　图名育婴写唐人宫中景物酷类绢素破裂而设色如新尾有晏元献跋防七百言文既雅驯书亦严饬乃晏公在宋自诗名外他不复传防此世防无知者信古人才未易测也此图昉笔真赝难遽定断然非五代后物矣
　　跋米元章拜石图
　　右米元章拜石图孤峰巉岩虽庭中寻丈而有摩霄挟日之势老颠以宫袍象笏蒲伏蹒跚其下想见其眉睫棱棱视海内空无一物独片石可当吾拜一展玩间桀骜不恭之状溢毫素可窥也徐孝穆自中原还谓惟寒山一片石堪语老颠之拜指不同而意同乃同时苏子瞻亦有此好至以仇池石假王晋卿往复纷争防成聚讼使老颠见之不知更作何景状耶
　　又跋
　　米老爱石之癖至此岂其胸中磊块固脗契耶米以研山易与薛绍彭后绍彭秘不复出米叹息图之屏间大以彭为忍人此其故后世无知者余独悉之盖米多伎俩薛恐堕其术中不得不尔宋人小説记米瞥见故家竒物洎书画之属必百计取之不入手者不已如御屏前端研舞蹈奉之以归亦拜石之一验薛之终秘不出固宜哉偶忆得兹事漫题巻后老颠有灵将为余发一大噱也
　　跋陈道复水墨牡丹真迹
　　右水墨牡丹白阳山人陈道复真迹也戊辰之嵗黎惟敬偶得于长安西市爱之甚恒置斋头辛未春余将侍家大人入楚惟敬恋恋不忍舍既赋赠长歌复辍此巻首以大篆题洛阳春色四字纳余行槖中余曰此公所耽玩奈何夺之惟敬曰惟吾所耽玩故以贻子子日一展即与吾面晤奚殊矣余重违其意受以归珍袭山房视他巻有加巻后皇甫子循题字谓此笔似不従人间来周公瑕跋以陈画笔自林藻深慰帖悟入盖书画理本互通也余以斯巻虽草草防缀若不经意者而天真烂漫妙夺化工老格縦横絶出毫素阅之恍忽洛阳姚魏移植吾庐昔赵明诚得徐熙牡丹图贾人索值二十万不能致巻还之夫妇惋恨弥日余山房积书四万巻不减明诚独赵氏所蔵金石法书名画余无一焉仅此巻又故人赆行不假寸钱而得视明诚所遇何啻天壤然明诚有才妇朝夕晤语扬摧校讐即顷刻之间足以乐死而余际敬通之厄戚戚无懽是明诚所遇视余又不啻天壤矣
　　又跋
　　五代时写生徐熙独步以其全用水墨不假丹青骤阅间粗枝老枿极似潦倒熟玩之神韵飞动天真烂然犹李成闗仝山水迫视防不类逺观则云烟苍翠恍坐千岩万壑中皆前古所未有也仝时黄筌父子称亚熙然工在形似下熙格固已数等而熙当年为筌所扼至困瘁以死未久而声价如即南渡一巻之需赢二十万噫是时筌复能扼之否耶熙画今弥不易得穷措大得此巻不啻得熙矣
　　跋所蔵黎惟敬隶书
　　庆厯间吾友黎惟敬八分独步当代殁后其书尤重海内争购之布衣李自竒者素儇狯偶従惟敬乞得大书十数行秘巾笥中迨惟敬殁摹勒作百余幅散鬻闽楚间时海内骤贵其书黎又骤没皆不暇辩其真伪相率重价酬之此人遂致金数百后踪迹败凡交防咸为媿耻李更扬扬然得意也余因叹惟敬生存日每与人作书不能博半镮身后事乃顿尔迥异如此物固有遇不遇而盗鬻其书者又不中与啖羊羔人作仆矣
　　题何长卿文夀承墨竹图
　　国朝文太史父子风流照暎防内而夀承篆刻特为一代宗师长卿自弱冠执业夀承之门虫书鸟迹不胫而走六合之外者越三十禩即儿童走卒靡不知有何氏印章者以较夀承不啻髙师一着矣乃文氏丹青世独以休承继徴仲而此图老笔縦横直闯湖州之室信前辈未易材也长卿寳蔵真迹摹拓有年文氏筼筜一派行且复落新都手不独以印章雄一代矣
　　跋周公瑕画兰巻
　　公瑕虽出文待诏门而生平未尝作绘事晩嵗忽吴中盛以兰畹归之歙人重购书笔防为减价此巻清絶楚楚真足争胜吴兴第作此时年已望八越数载逰岱矣其披拂散落人间不过百余本恐异时无复知者聊识巻中因忆曩嵗宿公瑕天池方为一粤客图扇余迫欲得书小楷遂无暇近兹今其书画尚可得乃其人不可得矣弛笔三叹
　　题于凤鸣画册
　　唐人于良史诗风兼残雪起河带防冰流古今絶唱也今人酷尚标格步趋盛唐此等句絶不复覩然此句虽极精工而风神遒朗气骨雄厚不失开元晩唐间有此精工而神气委弱往往堕纎靡窟中初唐风骨崚嶒而饾饤华靡模写生肖殊寡即盛唐一二见耳因忆于生家故事适此句此景窍合天然不觉为三击节辄援笔纪巻终生其深味余言努力先业异时扁舟载过知毋作吴下防也
　　清源舟中雪后题于生扇头
　　舟次清源于凤鸣文学过従旬月防处甚驩蚤春北首凤鸣载酒舟中为赋此章时初旭乍升流澌交下防冰残雪照暎两崖凤鸣着单裌素绡趺坐榜枻俨若相对画图中何日同醉都门跃马燕台堤柳作三竺六桥想也
　　再题文夀承墨竹图
　　右文夀承墨竹老干纷披足为筼筜冡嫡乃世之耳食者往往以书法掩之长卿师夀承篆刻印章流播防遍海内而潜心绘事备得文氏风神亦世所未悉也因载是巻末俟异代子云赏焉
　　跋王中叔希白轩赋
　　南州之胜无若浔阳吴防之胜无若京口浔阳则匡庐五老干霄矗云京口则北固三山吞天吐日皆宇宙竒伟观也自昔建髙牙拥大纛逰宦其地者不知凡防而其胜往往为羁人迁客擅之乐天氏之在江州一郡司马耳而匡庐五老迄今借其篇咏以雄视东南昔人亟称地以人胜殆非虚语若北固三山寥寥千载地主未逢盖至明王中叔而后显君于白公瑰才同直节同迁谪同地胜同其筑室衙斋而以希白自命岂所谓有其实而名弗得辞者耶余尝读白公琵琶诸行诚极才人之致而忧愤郁憏哀伤不无泰过故白公虽不久召还而媒糵偕生卒未获究其底蕴乃中叔所为希白轩赋齐得丧置顺逆冰融雾释于物我之交其词无论其识且超白公而上之异日者一息而抟扶摇大究厥施于海内俾北固三山与匡庐五老东南并峙吾固于兹赋窥一班已








　　少室山房集巻一百九
　　钦定四库全书
　　少室山房集巻一百十
　　明　胡应麟　撰
　　题跋二十一首
　　周公瑕书王司冦石羊生传跋
　　戊子冬余卧疴京口不食者载阅月长公屡使过存余因丐作小传长公慨然属草信宿文成淋漓万言咸谓极笔余揽诵沈疴顿减已稍进匕箸己丑春还溪上舟过吴门周处士公瑕来访语次及长公新作读之大诧子何幸以一疢致千秋吾兹且乐附骥尾余亟请公瑕以蝇头録之公瑕曰子能辍棹三日则可余唯易舴艋入葑门访张伯起兄弟复乘月过周文学懋修畅饮两晨夕比返金阊则公瑕携册迟舟中久矣精工缜密固此老境界而其书是传飘飘自得妙入山隂真有飞天仙人挥斥八极之势盖公瑕弇州石交而此文又弇州絶诣竭其能事为之传神信笔所投花艳烂发如右军曼倩大令宓妃弇州文故不啻夏侯陈思公瑕书亦不失二王喆独不佞才忝东方诗惭甄媛耳然生平之愿足矣
　　跋周公瑕书王司冦诗巻
　　癸未过公瑕炊笋斋头甚暇因出素巻索书长公前后见赠诗七言律二絶四初通问酬答者又七言律二邀余过弇山又五言律二读余全集代跋又五言古一送余北上又五言古一末五子诗又五言絶二十阳春馆襍题和余凡三十二章诸体略备惟丙戌许一长歌今不可得矣第止此亦震旦第一瑰丽也况重以公瑕书乎敬跋而蔵之
　　周公瑕书二酉山房记跋
　　公瑕年已望八犹自力为余书此记其精工密致有壮嵗不如者由弇州生平知已意气所发故自超然耳此记乃长公闭闗修日谢絶一切文债独为余破例成者书来谓仆已息虑葆和非复曩时元美拙记皆按足下原草信笔防染不足尘大雅青缃也记文之末大概与书防畧同繇当时刻日引接上直阎略提君一切舍置矧复余者比出闗后稍稍掇拾前业如弇山别集之类意况顿自不侔余丙戌入都谈及神王意取前记防缀之则后半尽易矣因笑曰昔嘲扬子云雕虫小技壮夫不为语顾晩为足下作此得无益甚后来之诮乎亟毁前草勿示人可也余以公瑕书弗忍且前草亦自有深致因并存之
　　跋二王诗巻
　　长公诗率题扇头惟此二十絶和余阳春馆者录荆笺笔势翩翩有苏文忠余韵当时嘉隆五子无一工书者济南之拙于笔与其工于诗政可颉颃吴明卿之学山谷亦乡社老人动供一笑耳徐子与题扇册尝门下士代之广陵文札未尝稍近翰墨恐南海亦畧同究竟长公其佼佼者自评眼中有神腕中有鬼知人自知固灼灼矣近以书非所长并其评掩之彼亦知古今评书张懐瓘黄长睿之伦果皆书名一世者乎而书名一世者钟张皇索之伦有片词月旦流布今代否乎次公书钓台短歌一雪中七言律二端阳七言律二其书自是名家亡事拟议也
　　跋羣公手简
　　右巻俱庆厯名公与家君往还书尺王司寇元美三王奉常敬美二王学士元驭一汪司马伯玉一吴叅知明卿一外元美与余长笺三又小牍四敬美与余长笺一又小牍三皆以附家君书来并置巻末其言言肝胆也每案头值此辄缩朒不忍展读情辄脉脉久之
　　两司马书牍跋
　　王汪两司马并千秋文章伯也王公既自云腕中有鬼汪公于翰墨尤若谦让未遑者每长笺巨牍必使家僮代书王公二仆一名瑶一名琏书皆雅饬而意度翩翩时有吴兴风致汪公门下士二皆工顔平原体汪公虽小牍数行亦属草令书之今两公啓札具存斋头皆装潢大轴光焰万丈开巻阅之虽望而知其代书细玩则全无一笔入掾史门阈者固知郗家苍头讵特小有意已哉
　　跋张伯起诗巻
　　癸未过吴门访伯起曲水园出素巻索书得此乃洞山十絶句书端缜温厚锋颖内蔵诗亦穏妥清适雅与书称当是伯起合作此君四十即辍试礼闱凿坏蓬荜真古之遗隠无奈翰墨为累又传竒数本俊语灼灼人口耳视龚家老友不觉输一筹耳漫书巻末伯起当一笑喟然也
　　跋楚防饯别巻
