<!-- { "loadSidebar": true } -->
李子曰曹县盖有王叔武云其言曰夫诗者天地自然之音也今途咢而巷讴劳呻而康吟一唱而群和者其真也斯之谓风也孔子曰礼失而求之野今真诗乃在民间而文人学子顾往往为韵言谓之诗夫孟子谓诗亡然后春秋作者雅也而风者亦遂弃而不采不列之乐官悲夫李子曰嗟异哉有是乎予甞聆民间音矣其曲胡其思滛其声哀其调靡靡是金元之乐也奚其真王子曰真者音之发而情之原也古者国异风即其俗成声今之俗既厯胡乃其曲乌得而不胡也故真者音之发而情之原也非雅俗之辩也且子之聆之也亦其谱而声者也不有卒然而谣勃然而讹者乎莫知所从来而长短疾徐无弗谐焉斯谁使之也李子闻之矍然而兴曰大哉汉泓来不复闻此矣王子曰诗有六义比兴要焉夫文人学子比兴寡而直率多何也出于情寡而工于词多也夫途巷蠢蠢之夫固无文也乃其讴也咢也呻也吟也行呫而坐歌食咄而寤嗟此唱而彼和无不有比焉兴焉无非其情焉斯足以观义矣故曰诗者天地自然之音也李子曰虽然子之论者风耳夫雅颂不出文人学子手乎王子曰是音也不见于世久矣虽有作者微矣李子于是怃然失已洒然醒也干是废唐近体诸篇而为李社歌行王子曰斯驰骋之技也李子于是为六朝诗王子曰斯绮丽之余也于是诗为晋魏曰比辞而属义斯谓有意于是为赋骚曰异其意而袭其言斯谓有蹊于是为琴操古歌诗曰似矣然糟粕也于是为四言八风出雅曰近之矣然无所用之矣子其休矣李子闻之闇然无以难也自录其诗藏箧笥中今二十年矣乃有刻而布者李子闻之惧且惭曰子之诗非真也王子所谓文人学子韵言耳出之情寡而工之词多者也然又弘治正德间诗耳故自题曰弘德集每自欲改之以求其真然今老矣曾子曰时有所弗及学之谓哉是集也凡三十三卷赋三卷三十五篇四五言古体一十二卷四百七十篇七言歌行五卷二百一十篇五言律五卷四百六十二篇七言律四卷二百八十三篇七言绝句二卷二百二十七篇五言绝句并六言杂言一卷一百二十篇凡一千八百七篇 

德安府志序 

知府马君龠修其志成而谓其府同知陶君龙曰嗟志谁序者于是同知龙求序李子李子曰夫志观者三焉而彻于道夫志必综古今该名实订核验识发之必才此可以观学学以昭事事以布文褒贬必真臧否以之义例灿焉此可以观政韪迩信远继惩绳劝有类乎史此可以观世昔者圣人之于文也于史焉急故曰知我罪我其惟春秋其说礼也又谓木巳宋之不征也何也国非文不兴也郡邑者固国也文以足之学阐政立因志以彰民行必兴故曰可彻于道故道而政则其政义政而学则其学据学而文则其文邃文而志则其志信同知龙曰马之为府也于时德安有干戈之事险易具修寇平以问汝载汝载曰予盖得夫山川焉问赋役平曰吾得户口焉问人不爱其情曰吾得诸风俗问讼省曰吾得其美恶真问教兴曰于神恭士礼民厚问废举曰先其大者焉耳故其志申施彰理本之政扩蕴挥聚根之学持例发凡祖之史摛精掞华归之文考规承则范乎世是故其志谪古今备严名实兼公去取衷弘易劝易惩李子曰马子知道哉一志而四善有焉夫小占天迩矩远故曰远大之至于言以观马子之谓夫志一十二卷凡例一卷马子西充人陶子乐平人也 

林公诗序 

李子读莆林公之诗喟然而叹曰嗟乎子于是知诗之观人也石峯陈子曰夫邪也不端言乎弱不健言乎躁不冲言乎怨不平言乎显不隐言乎人乌乎观也李子曰是之谓言也而非所谓诗也夫诗者人之鉴者也夫人动之志必着之言言斯永永斯声声斯律律和而应声永而节言弗暌志发之以章而后诗生焉故诗者非徒言者也是故端言者未必端心健言者未必健气平言者未必平调冲言者未心冲思隐言者未必隐情谛情探调研思察气以是观心无庾人矣故曰诗者人之鉴也昔者相如之哀二世也端矣而忠者则少其竟躬之为词也健矣而直者则咎其险谢之游山冲矣而恬者则恶其贪白之古风平矣而矜者则病其放潘之闲居隐矣而真者则丑其伪夫伪不可与乐逸放不可与功事贪不可与保身险不可与匡主言不竟不可与亮职五弊兴而诗之道衰矣是故后世于诗焉疑诗者亦人自疑雕刻翫弄焉毕矣于是情迷调失思伤气离违心而言声异律乖而诗亡矣陈子曰若是则子胡起叹于林诗李子曰夫林公者道以正行标古而趍有其心矣行以就政执义靡挠有其气矣政以表言嚣华是斤有其思矣言以摛志弗侈弗浮有其调矣志以决往遯世无悔有其情矣故其诗玩其辞端察其气健研其思冲探其调平谛其情真是故其进也有亮直之忠匡救之直有功事之敏而其退也身全而心休也斯林公之诗也陈子闻之瞿然而作曰嗟乎予于是知林公诗又以知诗之观人也林诗一十二卷凡千八百篇同邑山斋先生所编 

张生诗序 

夫诗发之情乎声气其区乎正变者时乎夫诗言志志有通塞则悲欢以之二者小大之共由也至其为声也则刚柔异而抑扬殊何也气使之也是故秦魏不贯諣齐卫各擅节其区异也唐之诗最李杜李杜者方以非人也而张生者溟产也其为诗杜何也夫张生者志非通也其春园之乱曰旧醅野客新蕨盘飧兹其情又何欢也夫鴈均也声唳唳而和雝雝而春非时使之然邪故声时则易情时则迁常则正迁则变正则典变则激典则和激则愤故正之世二南锵于房中雅颂铿于庙庭而其变也风刺忧惧之音作而来仪率舞之奏亡矣于是考盘载吟伐檀有咏北风其凉之篇兴而十亩之间之歌倡矣斯所谓恬 

塞弃通以欢袪悲者也夫大人尚兼君子耻独故卷阿之章曰梧桐生矣于彼高冈凤凰鸣矣于彼朝阳言士贵及时树勋也夫沐刘杭三子者台镇之妙英也其和张生也弗塞之怜而顾欢之偕若是则南园公和其子诗宜倍三子十也何也南园者老而传者也 

梅月先生诗序 

情者动乎遇者也幽岩寂滨深野旷林百卉既痱乃有缟焉之英媚枯缀疏横斜嵚崎清浅之区则何遇之不动矣是故雪益之色动色则雪风阐之香动香则风日助之颜动颜则日云增之韵动韵则云月与之神动神则月故遇者物也动者情也情动则会心会则契神契则音所谓随寓而发者也梅月者遇乎月者也遇乎月则见之目怡聆之耳悦嗅之鼻安口之为吟手之为诗诗不言月为之色诗不言梅梅为之馨何也契者会乎心者也会由乎动动由乎遇然未有不情者也故曰情者动乎遇者也昔者逋之于梅也黄昏之月甞契之矣彼之遇犹兹之遇也何也身修而弗庸独立而端行于是有梅之嗜耀而当夜清而严冬于是有月之吟故天下无不根之萌君子无不根之情忧乐潜之中而后感触应之外故遇者因乎情诗者形乎遇于乎孰谓逋之后有先生哉 

遵道录序 

录何由而作也忧遵非其道者作也夫道自道者也有所为皆非也故附往以标身者务名者也立名以致来者媒利者也毁同以争衡者好异者也是故君子之于道也修之身已矣不敢名焉人或名之则辞曰愚罔攸知也不敢利焉人或利之则辞曰菲罔攸受也不敢异焉人或异之则辞曰与人同凡此遵道也何也道者吾之自事也本与人同吾奚异本无所利吾溪利本非为名吾又奚名故曰君子贵真真者无所为而为者也无所为而为故即其至为浅深均不失道所谓知者见之而为知仁者见之而为仁者也是故名也愧之利也避之异也惧之凡此者恐伐真以贼道也贼道贼吾也而今也不然殊谲以标户惟恐不异异则名矣简便以鼓众惟恐不来来则利矣坚持以毁成惟恐不独独则异矣或病其异则曰吾病世之和同也病其众曰吾觉殊世之昧病其自标曰弗斯弗行病其源曰某开之先斯皆非真也有为而为者也而世之人顾率弃吾真而就之于是君子重有忧焉于是作遵道之录录其正以救偏录纯以救驳录要以救岐录是以救非录本以救末凡以反真焉已耳而世之人顾犹疑之而不遵呼乎甚或人之好异也甚哉名利之入人深也叶子有言诚非由于中虽日用三牲非孝也斯善识真者也吾所谓即其至为浅深均不失道者谓是也亦录遵道者意也呜呼知我罪我其惟春秋乎 

刻诲愚录序 

诲愚录者殷子录其友所赠之辞也诲愚者何殷子不忘人之诲而以愚自居也李子曰往在京师见殷子予善焉其病归也予赠之七言八句一章在大梁殷书来约太山之游予赠之五言长诗一章后殷子拜南科给事中以书别我予赠之七言长诗一章嘉靖三年殷门人陈氏号愚泉者以行人奉使于大梁而见李子乃出其师诲愚录者是时殷子修文地下者数年矣李子曰笃古者验乎志尚友者存乎识奇发者本诸身谦虚者卜其受非愚而居愚者谦而虚也文以发之嶃岩浩汗才之奇也非古不法志之笃也获言称诲尚友之存也是则殷子之行也已 

方山子集序 

方山子集者集歙郑生之诗也郑生名作字宜述号方山子甞读书方山中已弃去为商挟束书弄扁舟孤琴短剑往来宋梁间壮岁英气愈勃骏马强弓时出射猎大梁薮中获雉免则敲石火温锡榼炙腥肥自觞自歌半醉垂鞭迤逦而归识者谓郑生虽商也而实非商也郑生既豪粗负气于是玩世轻物见王公大人不问新故便长揖抗礼以是人多病其不逊然奇特之流顾乐与之游未始不假容优遇之者其为诗才敏兴速援笔辄成人难之曰汝诗能十乎郑生辄十汝能二十乎郑生辄又十然率易弗精也空同子每抑之曰不精不取郑生乃即兀坐沉思炼句证体亦往往入格然对它人则又率易如初故其诗数千百篇择而集者二百余耳嘉靖五年郑生年四十七岁病痰核不忺于游将返舟归方山绎旧业读书岩宂松桂问空同子送之郊三迭歌赠焉郑生于是乃再拜谢曰自作之游也往来获公赠章多然未古歌也今得此备矣空同子曰君固有大恙兹寺诗能精乎郑生欲答不答空同子退而语人曰郑生兹去必大进或问何也空同子亦不答 

鸣春集序 

鸣春集者集霜崖予之作也鸣春者何鸟春则鸣也不春不鸣乎殊乎春也夫天下有窃则声有情则吟窍而情人与物同也然必春焉者时使之也韩子曰以鸟鸣春以之言仗也夫窃吾窃情吾情耳使之者谁耶鸣者鸟耶鸣之者鸟邪阴凝气惨草木殒零情者不敛而窍者不声乎及柔风敷焉阳和四布夫然后在阴者和迁乔者嘤灌木有喈喈之闻丛棘有交交之音若是者春使之邪使之春者邪非春非鸟以之者谁邪夫天地不能逆寒暑以成岁万物不能逃消息以就情故圣以时动物以情征窍遇则声情遇则吟吟以和宣宣以乱畅畅而永之而诗生焉故诗者吟之章而情之自鸣者也有使之而无使之者也遇之则发之耳犹鸟之春也故曰以鸟鸣春夫霜崖子一命而跲廿年困穷困凝惨殒零之候也然吟而宣宣而畅畅而永之何也所谓不春之春天籁自鸣者邪抑情以类应时发之邪 



【卷第五十一】 

【序一十篇】熊士选诗序徐迪功集序秦君饯送诗序 音序送杨希颜诗序 刻戴大理诗序 完名荣寿编序 何公四图诗序【并诗】萍会图序 代同榜序齿录序 



空同集卷第五十一 北郡李梦阳撰 　序一十篇 

熊士选诗序 

