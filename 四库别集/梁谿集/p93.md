<!-- { "loadSidebar": true } -->
　　臣闻战国之际合从连横皆其国安危存亡之所系而当时六国之君不能深计利害以聴其说从人慿轼结驷说以合从之谋则曰谨奉社稷以从横人慿轼结驷说以连横之说则又曰谨奉社稷以从是其胷次初无一定之计而有羣言之所惑宜其无成功而卒至于败亡也夫合燕赵韩魏齐楚之师恊谋并力以拒秦此六国之利故从约既成投书函谷关而秦师不敢出关者十有余年岂非计之得耶其后秦遣横人防说以欺六国之君于是从散约解争割地以赂秦秦有余力以蚕食天下而六国遂以不振由是言之为六国计从说是也横说非也今之所谓和战者何以异此古者邻国交好则有和亲聘问往来休息兵革灾患相防庆贺相从夫是谓和金人则不然假和议以行其诈谋割地取赂既以约和则又求衅以战以此亡契丹而困中国中国为和所误者多矣十余年来持和议之说一切茍且希冀万一者何其纷纷也夫靖康之间彼以敌国待我尚可言和至建炎以来见于文檄彼其待我者为如何乃欲恃和议以为自安之计其可乎况仇雠之邦不共戴天卑辞重币秪自取辱何益于事惟当修政刑明赏罚选将帅治军旅备器械利甲兵峙糗粮积财用士气既振乘机大举以恢复中原是战之可成中兴之业犹合从以拒秦不可易之理也然兵凶器战危事虽孔子未尝不致其慎故曰临事而惧好谋而成其可易言哉知彼知已乃可以战我实而彼虚我坚而彼危我治而彼乱在我者有一定之规摹有应变之方略有辑睦之将帅有精练之士马有蓄积之财用谷粟而又敌人有间隙可乘之机防然后可以决胜于千里之外宗社安危所系不可忽也今日为吾患者不在刘豫而在金人军政既修欲议恢复正当虑始虑卒预图善后之策得某地当屯某兵用某人可守某地新附之众如何抚绥将来之事如何措画使金人来援刘豫当如何以待之此数事者皆有定议则中兴之功已在吾掌握中矣夫胜负兵家常势大计巳定愿无以细故动摇益务自治自彊如汉高祖之坚忍乃可得志傥或且战且和如六国之朝从而暮横臣愚未见其可也伏望圣慈留神幸察
　　论朋党劄子
　　臣观自昔论朋党者无如欧阳修之为详尽其言曰夫欲空人之国而去其君子者必进朋党之说欲孤人主之势而蔽其耳目者必进朋党之说欲夺国而与人者必进朋党之说夫为君子者固当寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故其亲戚故旧谓之朋党可也交游执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉则谓之朋党得善者必相荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐梁之际是也故曰可夺国而予人者由其国无君子由以朋党而去之也呜呼朋党之说人主可不察哉脩之言如此诚为切当臣以谓人主之所至恶者朋党也小人之所以陷害善良者朋党也为国家患有不可胜言者朋党也人主操天下之利势端居九重之中惟恐人之相与朋比以为欺罔故曰其所至恶者朋党也君子汲引善类以其彚征而小人指为朋党可使尽去不为巳害故曰所以陷害善良者朋党也党锢之祸起而汉室以倾牛李之党炽而唐室以微故曰其为患有不可胜言者朋党也嘉祐间韩琦范仲淹富弼之流用于朝廷其所荐引类多君子小人不恱指为朋党欲尽斥去赖仁宗皇帝有以察之故小人之言不用而韩琦范仲淹富弼之徳业得以光明于时此宗社无疆之福也刘向有言曰执狐疑之心者来谗贼之口持不断之意者开羣枉之门汉元帝优柔不断故萧望之周堪刘向之徒不容于朝唐文宗优柔不断故曰破河北贼易去此朋党难人主之徳刚徤如天光明如日辨是非察邪正则小人道消君子道长愚智贤否各当其分尚何朋党之足患哉臣窃见近年士人中尚有乘间投隙造为险诐之言以惑陛下之听者一时名士皆指为朋党赖陛下有以察之不用其说而善类得所依怙刚明盛徳可以无愧于仁祖矣然小人之情譬如穿窬之盗稍失隄防有隙可乘则必复出为恶伏望圣慈考欧阳修之言而察仁祖之用心消小人而进君子早建中兴之业以致太平天下幸甚
　　论财用劄子
　　臣窃见自宰臣以下裁减俸禄有以见朝廷财用之阙也陛下临御以来恭俭忧勤无燕游玩好之娱六宫简省无横恩滥赐之费执政常虚侍从多阙省台寺监之官未尝具贠而财用阙乏乃至此者岂非以养兵之费不赀故耶臣窃观近年行在禁衞之兵与夫诸将屯兵于大江表里不啻数千万人日有食钱月有俸料时有激赏犒设凡数倍于承平无事之时而户部嵗入常赋无承平三分之一朝廷所资货亦颇有入纳不如平时之数者然则积月累嵗帑藏遂虚无足怪者户部调度不足则仰给于朝廷朝廷支降不继则责办于州县虽陛下屡降寛恤之诏不许敛取于民然势有不得已者非取于民曷从而得降官告给度牒理积欠卖户帖名虽不同取于民一也方今民力凋弊取之不已物力耗屈人心惊疑非长虑却顾之策易曰何以聚人曰财理财正辞禁民为非曰义财非义不理兴师动众奉辞伐罪非财不行今陛下张皇六师恢复疆土以建中兴之业而财用不足将何以克济大功昔太公佐周而立九府之法管仲相齐而明取予之权范蠡霸越而用计然之策萧何辅汉而専转输之事近世有唐自天寳而后兵拏不解肃代徳宗之朝有刘晏韩滉之流皆通于财计权百货之低昻笼天下利以佐军兴不敛于民而国用足载在方册其术可考臣愚伏望圣慈降防朝廷委官考刘晏韩滉事迹可行于今者条具进呈试采其说择有心计疏通公亷之臣而推行之庶有补国用于户部常赋朝廷货外别项封桩専以养兵而佐中兴伏惟陛下裁幸
　　论营田劄子
　　臣窃见朝廷近来措置营田诸路帅臣皆带使名以总治之可谓得策然今日之事莫利于营田亦莫难于营田何哉耕辟疆土教之稼穑足食足兵且耕且战此所以莫利于营田也开荒垦废必有其人若借民力则淮南兵革江湖旱灾之余民力凋弊田畴荒芜况欲率之以事新田力必不给若用兵伍则诸军乆习骄惰但知开口仰食乃欲驱之使从事于南畆势必不能而又牛具谷种农家所须皆不可阙劝惩勤怠督视耕获必须亲临取予有术其利犹在数年之后此所以莫难于营田也臣愚谓宜令淮南防汉宣抚招讨使各置招纳司以招纳京东西河北之民明出文牓厚加抚循有来归者拨田土给牛具贷种粮使之耕凿许江湖诸路于地狭人稠路分自行招诱而军中人兵愿耕者听其请佃则人力可用矣初年租课尽畀佃户方耕种时仍以钱粮给之秋成之后官为籴买次年始收其三分之一二年之后乃取其半罢给钱粮则所谓知予之为取政之寳也凡此数者皆措置之大概其详须画一条具立为成法乃为长乆之利不然徒有营田之名初无营田之实何补于事伏望圣慈特降睿防下臣此章令诸路营田使司各具利害申朝廷斟酌其宜而推行之庶几有助养兵之费不胜幸甚
　　梁谿集巻八十一
　　钦定四库全书
　　梁谿集巻八十二　　　　　宋　李纲　撰表劄奏议四十四
　　论赈济劄子　　　　论江西军马劄子论江西钱粮劄子　　论防州盗贼劄子论福建海冦劄子　　乞宫祠劄子
　　论常平劄子　　　　议迎还两宫劄子辨余堵事劄子
　　论赈济劄子
　　臣伏蒙圣慈付臣以江西一路兵民之寄适当本路去嵗旱灾之后仓廪无储谷价翔踊民户流移军兵阙食人情焦然如臣疎拙诚未知所以赈济之策窃观近降亲笔诏书督责监司守令存抚赈恤悉力推行毋使诏防徒为文具仰见陛下加恵元元徳至渥也然饥流之民祗是乏米若蒙朝廷悯念肯于邻路及本路那移斛防应副则官吏岂敢坐视乏食之民不加赈济自贻罪戾如使米斛无所从出则虽督责之深人人愿以罪去终无实恵可以及民此不可不察也契勘江西一路所养饥流民人数至广今去秋成之期尚逺虽近蒙朝廷于饶州拨米一万石应付赈济及赡养军兵然米数不多将来必致缺食臣窃见江东路建康府宣池等州并系去年丰熟地分必有常平义仓等米可以那移应付又抚州建昌军在本路粗为丰熟有朝廷昨给降官告度牒作籴赈济共计一万四千余石本州别无支用欲望圣慈特降睿防于建康府宣池等州常平义仓米内通融那拨一万石许本路自差人船前去搬取将来秋成却行拨还及将抚州建昌用官告度牒籴到米许臣随宜拨充诸州赈济支用庶饥流之民不致乏食得全性命于荒嵗以副陛下加恵元元之意
　　论江西军马劄子
　　臣契勘朝廷昨降江南西路安抚制置大使画一指挥差兵二万人绍兴三年分有兵一万八千人后来节次拨都督府韩世忠岳飞等军四年分有兵一万五百人五年二月内指挥除存留丘赟一军外自余军马并拨付岳飞今来本司所管丘赟军马不满二千人马百余疋窃见江西路分控扼上游与淮南相接道里不逺昨见金人兵马渡江首犯洪抚等州李成马进等亦破江州侵犯筠洪葢缘兵力单弱不能捍御朝廷灼见利害因建大使付以重兵使任一路之责累年朘削存留仅及十分之一又皆瘦弱之兵缓急不可倚仗万一强敌侵陵江上不知何以使之镇抚要害之地况今防吉盗贼累年出没作过为患数路讨荡未平非有可用军马卒难殄灭臣未敢乞依元降画一指挥差拨数足若蒙朝廷先次差拨一半使及万人庶使稍成军制可以倚仗伏望圣慈特降睿防选差近上统制官将带所部军马赴本路驻劄听臣节制与丘赟军马通计人数其余乞许臣踏逐申朝廷指差庶几训练习服军声稍振可以镇压一路折冲御侮少副陛下委任之意
　　论江西钱粮劄子
　　臣契勘本路安抚制置司元降画一指挥每嵗支降钱四十万贯许取拨诸色上供经制等钱并于苗米内取拨十五万石应副养兵近年以来缘兵马多拨都督府韩世忠岳飞军中本路转运司将上件支降钱米除掯留应副丘赟一军外其余并行拘收不复支拨今来丘赟一军每月用钱八千余贯米一千四百余石虽系转运司抛下洪州认定应副縁本州缺乏自去年五月以后至今年正月以前已拖下五万余贯委是赡兵不足今来臣乞依朝廷元降画一指挥差兵二万人数内先差拨一半应副使唤其钱米等亦乞于元降画一指挥内先须支拨一半应副支遣伏望圣慈特降睿防如臣所请庶几本路军马不至削弱钱粮不至缺乏可以控制上流图尺寸之功以副委任之意
　　论防州盗贼劄子
