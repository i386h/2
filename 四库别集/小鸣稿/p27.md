<!-- { "loadSidebar": true } -->
　　右散斋

　　予既祀华山将之蓝田之温泉复取道骊山从者告予曰此焚书坑也予叹虐政之狂奸斯之恶为之弹指者久之于乎始皇其坑儒耶儒其坑始皇耶后人必有能辩之者虽然六经之道炳如日星而阿房之宫骊山之墓盖已付楚人之一炬牧竖之遗烬矣太息之不足因作长歌以哀之
　　我来刮目骊山下为爱骊山一驻马从臣指我焚书坑不觉风前清泪洒却忆当年秦始皇鱼肉六国真豺狼奸斯阿附助凶焰困敝黔首如牛羊虐政翻嫌人腹议偶语诗书者弃市秦人乃以死为安争敢编青作私史六经诸子尽输官章缝无复儒衣冠万巻千编归一炬守尉谁敢留余残讵识诗书如日月日月遭秦真暂蚀孔壁还藏科斗文至今日月同无息祖龙死去楚人来秦宫三月飞烟埃空有骊山山下墓珠襦玉匣俱成灰逺恨狂秦还一笑驱车又上蓝田道斜阳荆棘满荒陵行人惟吊旌儒庙

　　予尝目摩诘辋川图爱其山水之秀以为绘者之巧而造化未必有此及自骊山迤■〈辶里〉入蓝田皆摩诘图中景也因又叹造化之巧而逺非绘者所及矧其春日晴明而山光花气有足恱者因作春山晓行
　　雨霁春山青挿天悬厓飞瀑皆春泉朝来光景弄晴旭眼前物物皆芳妍肩舆随处踏芳草一路好山青未了天翁为我展诗图却笑无诗被山恼岚光滴滴东风晴林间好鸟相和鸣山花含露解迎我翻因花鸟闗幽情红緑扶春诗满目却愧才非义手速看山且进紫霞杯涤我尘埃三万斛西秦自昔隔东吴兹山能比吴山无凭谁唤起王摩诘为我写取春山图

　　予行蓝田道中而想念古人飡玉之法盖不可传矣因爱其山川风物遂有作云
　　东华晴色动春朝谷口云开雪尽消四面好山青绕郭一溪流水緑平桥鸡鸣草店炊烟乱雉雊桑田土脉饶白石如粳闻可煑茂陵人去讵能招

　　予经辋川而爱其风物实诗中之画也所惜者摩诘不作徒见黄鹂之啭于夏木白鹭之飞于水田而已缅想昔人不觉有述噫嘻摩诘其有知乎哉
　　山路萦回古木踈辋川风景小蓬壶诗从初调能窥雅画到无声不用图逺岸轻烟笼细栁野田流水长新蒲懐人几度空惆怅不见骊龙照乘珠

　　蓝田县之东有山髙入云表甚秀拔予问从臣此山奚名有知者对曰此李唐仙人王顺登仙山因以一絶纪之
　　蓝田咫尺接商颜谁是丹成出世间老鹤无声人已逺白云空自锁空山

　　向读三秦记闻周平王东迁见白鹿扵此原以是得名予自辋川经此漫思往事而姑识之以诗
　　周辙东迁叹黍离巍然王业遽陵迟千年白鹿空原外争似呦呦在囿时

　　予既浴太白之鳯泉再浴临潼之温汤又浴石门之温泉仰承明诏盖三浴矣圣天子之优眷如此予忝为宗臣亦将何以报称于万一哉感激之余谨以一诗识之
　　我生遘微恙足弱勇不前人言有神水可以一洗■〈氵煎〉封章达天子优诏容二年春和时雨霁驱车厯原田初经太白山灵源名鳯泉沸水若汤煑遥看起炎烟顺途骊山下莲汤尚依然宁非至阳精日夜劳烹煎回车石门道温流亦涓涓应疑一脉通地轴相钩连初浴觉身轻再浴忻体便三浴莹于玉洋洋和气宣衣裳易鲜洁飘飘若飞仙非惟尘垢去果见沈疴痊维藩愧无似乃承天所怜周旋如所愿微恙幸已蠲感恩何以报圣寿祈同天宗臣老西土永守秦山川

　　予宿石门清不能寐其所闻者野雉之鸣涧水之声而已因成一絶
　　空翠侵人睡不成夜深惟有野鸡鸣翻怜车马明朝发坐聴潺潺涧水声

　　马鞍山之普光寺有池曰仰天池实予始祖愍王奉大雄氏处也允为诸刹首称昔有老宿性空者住其间予尝贻之以诗而一时之名士皆属和焉以今计之盖二十年矣兹予重逰于此而性空已久入寂同吟者亦多星散因感于中复为一诗以贻住持者云
　　不到禅闗二十年山中风景尚依然钟鱼有客投金地香火何人社白莲学士再留腰下玉痴僧争乞钵中钱独怜恵逺今何在一塔亭亭夕照边

　　予既逰天池行半舎登所谓五台山者爱其秀丽口占一絶
　　攀援石磴上仙台万壑晴岚午未开千尺长松云一片半空惟有鹤飞来

　　予既登五台日已暮矣遂憇山足之古寺埜趣撩人灯前不寐遂成七言古诗一首
　　我昔驰书闻九天许我澡浴停温泉斜阳缇骑转山径聊从金地投金仙我居宫掖惟怡素忠慎敢矜千乘富孳孳好善慕前王曽读前书谙世故鬬鸡走马非吾事涉水登山谐夙志欲试平生仁智心只恐金仙未为是坐久山僧争献颂钟磬齐鸣灯火共雕盘进食拥袈裟却讶天厨真有供夜深导我石室眠梅花纸帐何萧然一尘不扰起灵悟恍对文殊与普贤喜凭法水■〈氵煎〉尘垢打破虚空月穿牗倚屏无睡待天明忽聴一声狮子吼

　　明日早发迤■〈辶里〉山行其千态万状怪怪竒竒诚有如退之南山诗之所云者予素有山癖每涉于目甚恱于心不暇作长诗姑成七言四絶云
　　宿雨晴来罨画张重重螺髻拥穹苍数声啼鸟桃花落一路东风涧水香
　　泼眼青螺宿雨晴乘闲连日作山行何须对酒聴丝竹满耳松声杂涧声
　　万木阴阴石径斜乱山深处有人家春风满耳多啼鸟涧水流来带落花
　　满目烟云散午风青山万仞倚晴空欲登絶顶聊舒啸鸟道巉岩一线通

　　五台之西有山曰翠微太宗避暑处也旧有离宫二曰翠微曰永庆遗趾尚存今废为寺因成一律
　　翠微深处翠微宫避暑当年说太宗吊古不须増感慨凭髙聊复得从容千章古木苍烟合数尺残碑碧藓封独喜满前吟兴好叅天万朶玉芙蓉

　　予登翠微爱其秀拔纵目久之有寺僧进曰山之絶顶自南而望其千岩万壑虽善绘者莫尽其妙予因命肩舆直造其巅一视果如僧之所言清兴溢发即成七言古诗一首
　　翠微雨过芙蓉湿我兴悠然思适适买山直欲捐万金况是生平有诗癖帖帖肩舆到上头凭髙四顾凉飕飕终南太白拥晴翠渭源一线沿川流忆昔唐皇来避热万户千门巢嵽嵲有时云雾失炎精六月寒风搅飞雪吾驾兹晨为一停等闲呵护烦山灵分明坐我古图画何须点染呼丹青移床更入晴岚里为爱松声忘坐起自是吾家道气浓涤尽胷中几渣滓坐久欲归归未得忽讶片云头上黒知是山灵催我诗一笑留题许镌刻来来车马更迟迟好山一路还相随从行宾从拥矛槊能无和我登山诗

　　翠微之西有山之小者其拱秀若屏障然有沣水出于其间固可爱玩且有寺曰丰徳亦可憇也因成一絶
　　沣水桥西小径通好山如画倚晴空禅闗欲扣知何处隠隠钟声紫翠中

　　丰徳寺之西有圭峯焉圭峯之下乃姚秦之逍遥园也实鸠摩罗什之道场其寺旧极宏敞今久废惟罗什之塔在焉俗谓之草堂寺予留一宿于此因贻一律
　　忆昔神僧入杳冥可怜龙象总雕零空阶鸟迹和尘乱壊壁蜗涎过雨腥石塔尚传藏舎利寳函犹自贮残经相看独有圭峰在还似当年佛首青

　　予自草堂将归过古之樊川亦有所感而不能已于言也
　　斗城南畔杜陵边旧是将军食邑田屠狗亦匡刘季业牝鸡谁道吕嬃贤当年壮志今安在此日英风尚凛然禾黍髙低残照里路人犹指是樊川

　　自樊川而来经曲江池因忆唐人之春逰者莫盛于此物换时移而今之所见苐参差烟树而已浩叹之余继之以诗
　　曲江池畔黍离离肠断慈恩寺里诗谢馆夕阳归昨梦琼宫秋草祗荒基锦筵待士乘春早翠袖留人觉夜迟细栁新蒲俱不见风光又减少陵时

　　自曲江而来有浮屠耸立于霄汉间者则鴈塔也寺曰慈恩尚仍唐扁但钟鱼之盛车马之逰则相去逺矣漫成一诗聊用吊古云耳
　　阳鸟何年此瘗形浮屠谁构尚亭亭上林无复传苏扎萧寺犹惊语梵铃势压澄江蟠地轴影移残照碍空冥一从韦肇题名后人物依稀世几经

　　近鴈塔有坡二曰臙脂曰翡翠其春逰之盛盖极于开元天寳间矣观其命名之意则当时游冶之乐犹有可想见者因成二律情见乎辞
　　宣平坊里旧名坡故老相传事不讹非有猩红将地染直看茜水带泥和芙蓉争艳凝肌肉兰麝吹香入绮罗车马去来歌舞散东风开遍野花多
　　虾蟆陵下曲江边传道开元乐事偏金缕罗襦相斗靡粉容花貎各争妍雏莺厯厯歌喉细飞燕盈盈舞袖翩今日凄凉成一梦淡烟衰草接平川

　　近郭有玄都观盖禹锡看花处也种桃道士既不可见而兎葵燕麦今尚复然予山行之趣悉见于诗兹将入城而犹有玄都之兴散人好竒亦自可笑诗亦不可不留也
　　杰阁层楼旧已颓海桑变幻几千回桃花不见空葵麦瓦砾无多只草莱尘面至今还自拂春光前度为谁栽不须立马频伤感老屋逃亡更可哀

　　小鸣稿巻十

