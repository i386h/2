<!-- { "loadSidebar": true } -->
　　敕许氏：朕于在廷之臣，皆有以褒厚其亲也，况于近属恩礼所先者乎？尔顺善和恭，甚宜家室，克生宗子，实胙大邦。当号尔封，遽弃荣养。进君一邑，以慰孝心。尚惟淑灵，知享此宠。可。

　　【大理寺丞苏唐卿母孙氏万年县君制】

　　敕孙氏：朕既肆祀于明堂，而赐命以褒诸臣之母。尚惟高年及养，而礼秩有所不加。故推异恩，以慰其意。尔年耄矣，而有子列于王官。其疏爵邑之荣，以厚闺门之庆。可。

　　【试监簿祁元振亡母丁氏追封昭德县太君制】

　　敕某母丁氏：尔嫔于名卿，不预宠封之庆，没有良子，乃蒙增秩之褒。愿移恩荣，追慰顾复。俾疏大邑，以燕孝思。可。

　　【参知政事欧阳修女乐寿县君制】

　　敕欧阳氏：汝父为吾政事之臣，而缘国大赍，丐恩及汝。赐之封邑，亦有故常。祗戒勿违，以承兹宠。可。

　　【同中书门下平章事文彦博女大理评事庞元直妻特封安福县君制】

　　敕文氏：尔父为时元老，而尔母当得褒封。辞其宠章，为尔求邑。尔承德义之庆，而嫔宗公之家。膺兹显荣，可谓称矣。可。

　　【同中书门下平章事宋庠亲孙女特封永宁县君制】

　　敕宋氏：朕有大封之庆，而尔母与焉。辞其宠章，为尔请邑。尔惟名族，率礼有常。象服之宜，是亦荣矣。可。

　　【故赠司空兼侍中庞籍遗表长女南安县君冀州支使陈琪妻安康郡君制】

　　敕庞氏：封爵吾所重也。尔考尝为将相，而其没也以尔为言。加锡郡封，盖非常典。尔维令淑，往服宠荣。可。

　　【第五女大理评事赵彦若妻德安县君制】

　　敕庞氏：尔考尝辅佐先帝，而有劳于国。今其不幸，为尔请封。夫以女子受爵于朝，而不系其夫，其亦荣矣。往惟顺淑，以服宠荣。可。

　　【第七女寿安县君制】

　　敕庞氏：女子从人者也，故封爵视其夫子而已矣。尔父尝勤劳于国，而为先帝大臣。今其薨殂，为尔请邑。考于恩典，厥亦有初。往服宠荣，勉之无ル。可。

　　【节度使允初长女殿直梁铸妻特封嘉兴郡君制】

　　敕赵氏：朕于宗室亲疏有秩也。今尔既成妇矣，而宗正为尔请封。尔维懿恭，循礼无失，以君大郡，可谓显荣。其往懋哉，尔宜钦服。可。

　　【宗说第十八女右班殿直楚奎妻永泰县君制】

　　敕赵氏：朕初即位，敷锡庶邦。尔躬行柔嘉，实维宗女。赐封大邑，往服厥荣。可。

　　【右屯卫大将军茂州刺史克洵第二女右班殿直宋妻等并特封县君制】

　　敕赵氏：凡内女之嫁者，爵邑不系其夫。所以广亲亲也。尔嫔于世族，率礼有常。锡命启封，是为恩典。思称厥服，愈其懋哉。可。

　　【右屯卫大将军登州防御使邢国公世永第三女左班殿直徐镇妻特封金城县君制】

　　先帝褒厚宗室女子之嫁者，爵命有不系其夫。朕初即位，不敢忘也。具官某女某人妻赵氏，夙承礼教，率用祗德，归于世族，妇顺有称。锡以县封，往膺休宠。可。

　　【右监门卫大将军仲劝新妇陈氏封邑制】

　　先帝布大庆于天下，朕初即位，永惟嗣训，不敢有忘。具官某妻陈氏，顺善和，嫔于宗室。赐命大邑，示均神厘。率礼勿违，以礼休显。可。

　　【皇兄故保康军节度观察留后承简赠彰化军节度追封安定郡王制】

　　敕：乐其生而哀其死，欲其富贵之无穷，仁人于亲戚莫不然，而王者得尽其褒崇之意。具官某于宗室为近属，于朝廷为大官，有温恭恪慎之称，无骄逸欲之过。不幸至于窀穸，用震悼于朕心。义兼亲贤，恩礼当称。今夫建牙树纛，节制一军，而封爵至于称王，人臣之极也，朕其追命以赐焉。尚其有知，享此休显。可。

　　【皇弟故右屯卫大将军霸州防御使承俊赠崇信军节度观察留后追封乐平郡公制】

　　敕：《诗》曰：“死丧之威，兄弟孔怀。”以天下之贵富，而得尽其亲亲之礼，则荣名尊爵，岂宜有爱于此哉？具官某驯德谨行，称于宗室。奄终厥命，实悼朕心。宠之以留后之官，褒之以郡公之号。尚其幽穸，克享兹荣。可。

　　【皇侄孙世芬赠州防御使追封广平侯制】

　　敕：置使以防为职，建邦以察候为名。非亲且贤，何以堪此？以尔具官某，序于近属，旧有令名。未加褒崇，遂至窀穸。其追赐命，以慰厥灵。尚克有知，享兹休显。可。

　　【供备库副使李诜父皇任镇潼军节度观察留后赠感德军节度使兼侍中端懿赠司空兼侍中制】

　　敕某：朕有厘事于上神，而幽显并蒙其福。具官某父某，缵承德义，被服文儒，出入践更，有荣爵禄，能以才业，自昭于时。寿善不兼，庆流厥子。追崇位号，尚克知歆。可。

　　【武胜军节度观察留后王凯赠节度使制】

　　敕：将帅之臣，出乘疆场，而有执敌捍患之材，入总营屯，而有折冲销萌之用。则序功禄德，当以厚终。以尔具官某，战攻之多，守卫之最，有赏于国，有称于时，而能悉心夙夜，祗慎厥职。不幸至于大故，朕用临吊而悼焉。其追加一命，使得建节树纛，称其衤遂葬之礼。没而有知也，尚能享吾休显之报哉。可。

　　【太常少卿权判太仆寺马从先父震赠右领军卫大将军特赠尚书工部侍郎制】

　　敕：朕获执玉币以承上帝，燕及圣考者，岂非士大夫之助哉？肆有大赍，以称其念亲之志。具官某父某，资兼文武，而用不极其材，能以义方，勖成厥子，服在卿位。相兹休成。追命有加，尚知荣享。可。

　　【屯田员外郎句谌父希仲已赠吏部侍郎赠金紫光禄大夫工部尚书制】

　　敕：士以功善有庆而欲移之亲，苟无害于义，则其可以不从乎？具官某，尝以才名，序于卿位。庆集厥子，有劳当迁。愿推恩典，以贲幽穸。膺此显服，尚知荣享。可。

　　【都官员外郎何若谷亡兄若冲追赠试大理评事制】

　　敕某：尔躬率善行，而不克自昭于时。有弟在廷，法当增位。固辞恩典，冀得追荣。愍锡一官，尚其能享。可。

　　【故崇仪使康州刺史内侍押班卢昭序赠正刺史制】

　　敕某：所居之地禁，所事之职亲，恩礼所加，亦宜异数。尔以忠力，备任宫闱，历年滋多，率履惟谨。今其亡矣，追恻厥勤。考于故常，当得褒序。迁正位号，尚能知荣。可。

　　【故内殿承制宋士尧等赠官制】

　　敕某等：蠢兹蛮方，犯我边吏。尔等以身死职，朕用哀恫。夫见危授命，士之美行；褒善禄功，国之令典。故吾有以愍锡，而慰尔等窀穸之灵。没而有知，其尚能享。可。 
　

　




　

　
●卷五十五
◎外制
　　【建州敦遣进士彭彝特授将仕郎秘书省校书郎制】

　　敕某：朕惟众科不足以尽天下之士，故因赦令而委诸路以特招。尔以守节见称，而论议亦尝试矣。赐之一命，使力行者有劝焉。往其增修，以称兹举。可。

　　【新授齐州章丘县尉郑瀛州司户参军制】

　　敕某：尔尝为大臣所称，当得迁序。自求一掾，往事上州。其慎猷为，以膺器使。可。

　　【御前五经及第刘元规通利军司法参军制】

　　敕某：朕虽趣时为法，而其义亦考于经。尔以经术决科，而试于法吏。勉思所诵，尚有合哉。可。

　　【敕赐同进士出身顾立守汉阳军司理参军制】

　　敕某：尔经明行洁，特见推扬。考核以言，有足称者。试诸狱掾，其往懋哉。可。

　　【高州茂名县尉兼主簿李伯英永州禄事参军兼司户参军制】

　　敕某：小人当平岁为盗，尔职当捕，而能得之。甄叙厥勤，国有常法。往就禄次，勉图后功。可。

　　【御前尚书学究及第张宗臣亳州司法参军制】

　　敕某：尔少而知学，能以决科，今也成人，遂从官政。往共厥事，可不勉哉。可。

　　【御前三礼及第韩伯庄海州东海县尉兼主簿制】

　　敕某：尔幼而知学，能以决科，今也成人，往其从政。有猷有守，惟慎厥初。可。

　　【敕赐同进士出身王祁试秘校守青州益都县主簿制】

　　敕某：察行于乡里，考言于朝廷，而试之以事，此自古所以能得士也。今汝言行，皆见称引。姑使佐于大县，以观从政之材。无曰民寡，亦可以有为矣。可。

　　【太庙斋郎黄景先守常州宜兴县主簿制】

　　敕某：尔考以使事，没身于瘴疠。故尔得序于有司，往践一官。其思所以保禄位，而无失前人义方之训。可。

　　【李资潍州北海县主簿制】

　　敕某：尔父以身死制，而加尔以一命之荣。今又以尔母有言，而使得佐于大邑。能以忠顺保其禄位而守其祭祀者，士之孝也。往其祗服，可不勉哉。可。

　　【皇侄信州团练使宗懿改郢州防御使制】

　　敕：原罪眚，振滞淹，朝廷之庆施及乎远者矣，又况于宗室之近哉？具官某于服属为亲，于爵列为贵。造行不能无情，以自困于烦言。肆祀之恩，与人更始，涤其前吝，宠以故官。往思自修，保此荣禄。可。

　　【邢王孙右武卫大将军道州团练使宗望舒州防御使馀如故制】

　　敕：朝廷爵赏，与士共之，亲爱之欲其富贵，亦先王之道也。具官某，序于近戚，服在显官。尝坐小何，自今久次。能补前吝，历年兹多。往以序迁，勉绥宠禄。可。

　　【未复旧官人兵部员外郎知池州吕溱吏部郎中制】

　　敕某：朕初即位，原咎眚，振废淹。尔为先帝近臣，以才敏谅直称天下。尝坐吏议，久于左迁。稍复故官，往其祗训。可。

　　【追官人前司封员外郎萧固司封员外郎制】

　　敕某：宗祀之庆，外覃四海，况于尝任事之臣哉？尔备使南方，实以才选。控于吏议，用失厥官。锡命示恩，往其祗服。可。

　　【追官人前都官员外郎陈昭素都官员外郎制】

　　敕某：尔尝更任使，而以才称于世。陷于吏议，失职久矣。再更赦令，稍复故官。夫士有智能，固不可以一眚而终废。惟慎厥后，以须选求。可。

　　【陈宪臣屯田员外郎制】

　　敕某：尔尝坐法，用失厥官。宗祀之成，推恩博矣。复尔禄次，往其钦哉。可。

　　【孙夷甫屯田员外郎制】

　　敕某：尔尝坐谴何，再更赦宥，能自节励，以补厥愆。序进一官，往其祗服。可。

　　【安保衡都官员外郎制】

　　先帝有事明堂，而大赍于四海。尔尝在郎选，困于一眚。膺此庆施，序迁厥官。往其慎哉，以服休命。可。

　　【未复旧官人殿中丞王超太常博士制】

