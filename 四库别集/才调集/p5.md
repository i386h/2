<!-- { "loadSidebar": true } -->
　　何处风光惊晓幕江南绿水通朱阁美人二八颜如花泣向东风畏花落

　　梁广画花歌

　　王母欲过刘彻家飞琼夜入云軿车紫书分付与青鸟却向人间求好花上元夫人最小女头面端正能言语手把梁生画花看凝嚬掩笑心相许心相许为白阿娘从嫁与

　　送别日晩歌【集无送别二字】

　　日溟溟兮下山望佳人兮不还花落兮屋上草生兮阶前日日兮春风芳菲兮欲灭老不可兮更少君何为兮轻别

　　行路难

　　君不见担雪塞井空用力炊沙作饭岂堪食一生肝胆向人尽相识不如不相识冬青树上挂凌霄岁晏花凋树不凋凡物各自有根本种禾终不生荳苗行路难行路难何处是平道中心无事当富贵今日看君颜色好

　　弃妇词【此词李白集中亦有之比顾集更详未知果谁作】

　　古来有弃妇弃妇有归处今日妾辞君遣妾何处去本家零落尽恸哭来时路忆昔未嫁君闻君甚周旋绮罗锦绣段有赠黄金千十五许嫁君二十移所天结发日未乆【诸本俱作自从结发日未几七字一句】离君缅山川家家尽欢乐孤妾空自怜幽闺多沉思盛事无十年相思若循环枕席生流泉流泉咽不燥独梦关山道及此见君归君归妾已老物华恶衰贱新宠方妍好掩泪出故房伤心剧秋草自妾为君妻君东妾在西罗帷到晓恨玉貌一生啼妾有嫁时服轻云淡翠霞瑠璃作斗帐四角金莲花【诸本无此四句】自从离别后不觉尘埃厚常嫌玳瑁孤犹羡鸳鸯偶玉颜逐霜霰贱妾何能守寒沼落芙蓉秋风散杨柳以此顦顇颜空持旧物还余生亦何寄谁肻相攀牵君恩既断絶相见何年月悔倾连理杯虚作同心结女罗附青松贵在相依投浮萍共绿水教作若为流不叹君弃妾自叹妾縁薄忆昔初嫁君小姑纔倚床今日妾辞君小姑如妾长回头语小姑莫嫁如兄夫

　　送行歌

　　送行人歌一曲何者为泥何者玉年华已向秋草里春梦犹传故山绿

　　○吴融【二首】

　　淛东筵上有寄【此首集中无○或见六一词中调名瑞鹧鸪气味亦不似唐人】

　　襄王席上一神仙眼色相当语不传见了又休真似梦坐来虽近逺如天陇禽有意犹能说江月无心也解圆更被东风助惆怅落花时节蝶翩翩

　　富水驿东楹有人题诗【笔迹柔媚出自纎指】

　　绣缨霞翼两鸳鸯金岛银川是故乡只合双飞便双死岂悲相失与相忘烟花夜泊红蕖腻兰渚春游碧草芳何事遽惊云雨别秦山楚水两乖张

　　○崔涂【六首】

　　夕次洛阳道中

　　秋风吹故城城下独吟行高树鸟已息古原人尚畊流年川暗度往事月空明不复叹岐路马前尘夜生

　　巴南道中

　　乆客厌岐路出门吟且悲平生未到处落日独行时芳草不长绿故人难重期■〈冉阝〉堪更南渡乡国是天涯

　　巴陵夜泊

　　家依楚塞穷秋别身逐孤舟万里行一曲巴歌半江月便应消得二毛生

　　春夕旅游【或无旅游二字】

　　水流花谢两无情送尽东风过楚城蝴蝶梦中家万里杜鹃枝上月三更故园书动经年絶华发春移两鬓生自是不归归便得五湖烟景有谁争

　　放鸂鶒

　　秋入池塘风露微晓开笼槛看初飞满身金翠画不得无限烟波何处归

　　巫峡旅别

　　五千里外三年客十二峰前一望秋多少别魂招不得夕阳西下水东流

　　○卢纶【七首】

　　春词

　　北苑罗裙带尘衢锦绣鞵醉眠芳树下半被落花埋

　　蚤春归盩厔别业寄耿拾遗湋李挍书端

　　野日初晴麦陇分竹园相接鹿成羣万家废井生新草一树繁花对古坟引水忽惊冰满涧向田空见石和云可怜荒岁青山里惟有松枝好寄君

　　晩次鄂州

　　云开逺见汉阳城犹是孤帆一日程贾客昼眠知浪静舟人夜语觉潮生三湘愁鬓逢秋色万里归心对月明旧业已随征战尽更堪江上鼔鼙声

　　古艳词

　　残妆色浅髻鬟开笑暎珠帘觑客来推醉惟知弄花钿潘郎不敢使人催

　　又

　　自拈裙带结同心暖处偏知香气深爱捉狂夫问闲事不知歌舞用黄金

　　代袁将军罢战归旧里赠朔北故人

　　结髪事疆埸全生到海乡连云防铁岭同日破渔阳牧马胡天晓移军碛路长枕戈眠古戍吹角立繁霜归老勋仍在酬恩虏未忘独愁过邑里多病对农桑雄剑依尘橐阴符寄药囊空余麾下士犹逐羽林郎

　　逢南中使因寄岭外故人

　　见说南来处苍梧接桂林过秋天更暖近海日长阴巴路縁云出蛮乡入洞深信回人自老梦到月应沈碧水通春色青山寄逺心炎方难乆客莫使鬓毛侵【集作为尔一沾襟】

　　○无名氏【十四首○时刻诠次不伦依宋刻厘正】

　　杂诗

　　青天无云月如烛露泣梨花白如玉子规一夜啼到明美人独在空房宿

　　又

　　空赐罗衣不赐恩一熏香后一销魂虽然舞袖何曽舞常对春风裛泪痕

　　又

　　不洗残妆凭绣床却嫌鹦鹉绣鸳鸯回针刺到双飞处忆着征夫泪数行

　　又

　　眼想心思梦里惊无人知我此时情不如池上鸳鸯鸟双宿双飞过一生

　　又

　　一去辽阳系梦魂忽传征骑到中门纱窗不肻施红粉徒遣萧郎问泪痕

　　又

　　莺啼露冷酒初醒罨画楼台晓角鸣翠羽帐中人梦觉宝钗斜坠枕圅声

　　又

　　满目笙歌一段空万般离恨总随风多情为谢残阳意与展晴霞片片红

　　又

　　两心不语暗知情灯下裁缝月下行行到阶前知未睡夜深闻放剪刀声

　　杂调

　　劝君莫惜金缕衣劝君须惜少年时有花堪折直须折莫待无花空折枝

　　杂词

　　石沈辽海阔剑别楚山长会合知无日离心满夕阳

　　杂词

　　行人南北分征路流水东西接御沟终日坡前怨离别谩名长乐是长愁

　　又

　　偏倚绣床愁不起双垂玉筯翠鬟低卷帘相待无消息夜合花开日又西

　　又

　　悔将泪眼向东开特地愁从望里来三十六峰犹不见况伊如燕这身材

　　秋思【或刻第十巻作三五七言诗○亦见李太白集中】

　　秋风清秋月明落叶聚还散寒鸦栖复惊相思相见知何日此时此夜难为情

　　才调集巻二

　　●钦定四库全书

　　才调集卷三

　　（唐）韦縠 撰

　　○韦庄【六十三首】

　　岀关【或刻关山】

　　马嘶烟岸柳阴斜回首关山路转賖到处因循縁嗜酒一生惆怅为判花危时秪合身无主白日■〈冉阝〉堪事有涯正是灞陵春酎绿仲宣何事独辞家

　　长安旧里

　　满目墙垣春草深伤时伤事更伤心车轮马迹今何在十二玉楼无处寻

　　思归

　　暖丝无力自悠扬牵引东风断客肠外地见花终寂寞异乡闻乐更凄凉红垂野岸樱还熟绿染回汀草又芳旧里若为归去好子期凋谢吕安亡

　　与东呉生相遇

　　十年身事各如萍白首相逢泪满缨老去不知花有态乱来惟觉酒多情贫疑陋巷春偏少贵想豪家月最明独对一尊开口笑未衰应见泰阶平

　　章台夜思

　　清瑟怨遥夜绕弦风雨哀孤灯闻楚角残月下章台芳草已云莫故人殊未来郷书不可寄秋雁又南回

　　延兴门外作

　　芳草五陵道美人金犊车绿奔穿内水红落过墙花马足倦游客鸟声欢酒家王孙归去晩宫树欲栖鸦

　　关河道中

　　槐柏蝉声柳市风驿楼高倚夕阳东往来千里路长在聚散十年人不同但见时光流似箭岂知天道曲如弓平生志业匡尧舜又拟沧浪学钓翁

　　秋日蚤行

　　上马萧萧襟袖凉路穿禾黍绕宫墙半山残月露华冷一岸野风莲蕚香烟外驿楼红隐隐渚边云树暗苍苍行人自是心如火兔走乌飞不觉长

　　叹落花

　　一夜霏微露湿烟晓来和泪丧婵娟不随残雪埋芳草尽逐香风上舞筵西子去时遗笑靥谢娥行处落金钿飘红堕白堪惆怅少别秾华又来年

　　灞陵道中

　　春桥南望水溶溶一桁晴山倒碧峰秦苑落花零露湿灞陵新酒拨醅浓青龙夭矫盘双阙丹凤■〈衤离〉褷隔九重万古行人离别地不堪吟罢夕阳钟

　　贵公子

　　大道青楼御苑东玉阑仙杏压枝红金铃犬吠梧桐月朱鬛马嘶杨柳风流水带花穿巷陌夕阳和树入帘笼瑶池宴罢归来醉笑说君王在月宫

　　忆昔

　　昔年曽向五陵游子夜清歌月满楼银烛树前长似昼露桃花里不知秋西园公子名无忌南国佳人号莫愁今日乱离俱是夣夕阳惟见水东流

　　春日

　　忽觉东风景渐迟野梅山杏暗芳菲落星楼上吹残角偃月营中挂夕晖旅梦乱随蝴蝶散离魂渐逐杜鹃飞红尘遮断长安陌芳草王孙莫不归

　　对梨花赠皇甫秀才

　　林上梨花雪压枝独攀琼艳不胜悲依前此地逢君处还是去年今日时且恋残阳留绮席莫推红袖诉金巵腾腾战鼔正多事须信明朝难重持

　　立春

　　青帝东来日驭迟煗烟轻逐晓风吹罽袍公子尊前觉锦帐佳人梦里知雪圃乍开红菜甲彩幡新剪绿杨丝殷懃为作宜春曲题向花笺帖绣楣

　　春陌

　　满街芳草卓香车仙子门前白日斜肠断东风各回首一枝春雪冻梅花

　　又

　　嫩烟轻染柳丝黄勾引花枝笑凭墙马上王孙莫回首好风偏逐羽林郎

　　春愁

　　自有春愁正断魂不堪芳草思王孙落花寂寂黄昏雨深院无人独倚门

　　春愁

　　寓思本多伤逢春恨更长露沾湘竹泪花堕越梅妆睡怯交加梦闲倾潋滟觞后庭人不到斜月上松篁

　　陪金陵府相中堂夜宴

　　满耳笙歌满眼花满楼珠翠胜呉娃因知海上神仙窟只似人间富贵家绣戸夜攒红烛市舞衣晴曵碧天霞却愁宴罢青娥散杨子江头月半斜

　　台城

　　江雨霏霏江草齐六朝如梦鸟空啼无情最是台城柳依旧烟笼十里堤

　　岁晏同左生作

　　岁莫乡关逺天涯手重携雪埋江树短云压夜城低宝瑟湘灵怨清砧杜魄啼不须临皎镜年长易凄凄

　　夜雪泛舟游南溪

　　大江西面小溪斜入竹穿松似若耶两岸严风吹玉树一滩明月晒银砂因寻野渡逢渔舍更泊前湾上酒家去去不知归路逺棹声烟里独呕哑

　　谒巫山庙

　　乱猿啼处访髙唐路入烟霞草木香山色未能忘宋玉水声犹似哭襄王朝朝莫莫阳台下为雨为云楚国亡惆怅庙前无限柳春来空鬬画眉长

　　鹧鸪

　　南禽无侣似相依锦翅双双傍马飞孤竹庙前啼莫雨汨罗祠畔吊残晖秦人只解歌为曲越女空能画作衣懊恼泽家非有恨年年长忆凤城归

　　岁除对王秀才作

　　我惜今宵促君愁玉漏频岂知新岁酒犹作异乡身雪向寅前冻花从子后春到明追此会俱是来年人

　　章江作

　　杜陵归客正徘徊玉笛谁家叫落梅之子棹从天外去故人书自日边来杨花慢惹霏霏雨竹叶闲倾满满杯欲问维扬旧风月一江红树乱猿哀

　　南昌晩眺

　　南昌城郭枕江烟章水悠悠浪拍天芳草绿遮仙尉宅落霞红衬贾人船霏霏阁上千山雨嘒嘒云中万树蝉怪得地多章句客庾家楼在斗牛边

　　衢州江上别李秀才

　　千山红树万山云把酒相看日又曛一曲离歌两行泪更知何处再逢君

