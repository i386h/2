<!-- { "loadSidebar": true } -->
　　礼部员外郎锡山钱君世恩丧其父春树先生十五年岁时伏腊犹感恸追慕不能已平居植身操行居官事君凡可以为先生光显者既无所不用其极而犹未足以尽其心也于是哀之者为之推而托之丹青形之象类以寄其髣髴而泄其哀思此石田翁怀椿图之所为作也图既成而君得告归其乡将奉太夫人展先生之墓与君游者既皆为诗以送君而犹以为未足以慰君之心也是日会君宅则又相与即其图而诗之诗以难将寸草心报得三春晖为韵又所以写君未尽之怀而发石田翁之意而未知其果足以慰君之心否也韵起于吏部郎中乔君希大次及予次则吏部员外郎杭君世卿户部员外郎秦君国声夏君如山进士杭君东卿礼部主事吕君仲仁户部主事赵君叔鸣凡八韵为近体五首古选诗三首太常博士边君庭实中书舍人刘君汝忠以他事不赴会各以所得韵全赋一篇韵以阄取故先后无次云

　　奉萱图聮句序

　　怀椿诗既成世恩岀奉萱图遍揖坐客曰先人之思既辱诸公之赐矣惟是石田所以为老母者盖一时笔也诸公既辱念先人其忍遗此且吾既得请吾君奉吾萱有日矣所以承颜繄此焉是赖诸公其忍辞于是夜漏下已二十刻客倦而思归者半矣闻君言皆踊跃操纸笔须臾而成诗仍以原韵而少乱其次第边刘二君皆仄韵至于情景之妍愉音调之谐畅则有判乎非前作比矣夫物交于外而情感焉情动于中而声变焉怀椿之凄惋奉萱之欢愉盖并行而不悖可以观所感矣有览是编而不知吾世恩之为笃孝君子也尚为知言也哉

　　送徐子元归常山序

　　自吾郡守今都宪三衢樊公之去吾松吾松人思公不忘每见衢人则如见吾乡人焉衢之人以吾人之思公也起居动息凡有闻必以告婣亲宾客之自南来者必见吾松人故予八九年间识衢人为独多杨君之来自言于公为婣家子其来也为其乡人徐子元氏求赠言且曰某非敢私请将徼福于我公用永贲我邦族其言恭甚予别公久闻而逖然兴怀不能辞已而问子元又世家子读书尚礼孝友称于乡抱艺不售遨游湖海间遂来于京观天子之光适以例得输财助边拜爵第七品修容伟观归拜其亲昔人所谓虚而徃实而还其在兹行哉是又不可无言者抑予记常山有徐君善虚中氏之学者而忘其名其为人抗直不面谀当樊公为郡日一再来松予幸及交焉今其人安在得非子元之族乎归其为我问焉君平季主当明世可终老山林邪

　　送福建丁副使序

　　今之闽中汉会稽南部都尉之地也以汉郡一都尉之地而今列为藩垣并建三司与青豫荆雍等漳泉一道又别以一按察副使领之玺书专命加精择焉何古治之畧而今则详哉山川封域自有天地则然而风气之宣通则有待乎其时者汉以前人才贡赋犹不出于江淮而海外诸夷未通于中国三江之表固以荒服视之故治虽畧而政无阙焉隋唐而下风气日开麻纻之赋绵丝葛蕉鲛革之贡溢于内帑及宋而龟山延平考亭诸大儒相继而岀所谓闽中已非无诸余善之闽中矣至于国家声教四讫卉服之邦比于内臣岁见世王之使络绎于传舍而弥天浴日之区疆圉之氓固以为吾君之池沼而狎焉弹压统绥使迩肃远宁而无扰吾治势固不容以不详者盖圣人与时通变之权实在于是而不必其尽同也丁君师孟以西台名御史辍供奉之班而往践是任都亭之会有举酒而属予序者因及古今政理之殊而推所以用君之意如此虽然古治之略也而不见其阙今治之详也而不见其有余世道之升降于是可见而职是地者乌可以不求其故哉丁君学粹而器宏直节清心自始仕至今如一日老成慎重而力足以有为所谓镇遏统绥肃迩而宁远者盖必有道而精神之孚感风采之昭宣有不止乎条教刑罚之间而古人之治庶几其复见于今此岂非君之所自负而诸公之所望于君哉于是觞豆迭行沾醉而别书予言以充行李师孟名养浩浙之仁和人

　　送宁津知县孔君序

　　予幼读吾圣人书想象其形容以及其遗迹之所存意其阔远缅邈不可得而求也已而闻其子孙之众多丘园祠庙之盛而朝廷又封爵其胤孙以世其邑国也则又叹慕歆喜思一见其人厯其地以髣髴吾圣人之万一而未能也入京来首识今袭封衍圣东庄公又因而识邹兖二公之后去年秋又识东庄之兄南溪公嗣子知德冬又识今河间宁津令实文实文于东庄为世父于知德为从祖敦静淳实谨礼而有文予一见器之以为圣人之后果若是其多且贤而向之叹慕而歆喜者至是果若见其髣髴矣实文之将往宁津也乡进士王君静之为之求赠言夫童而慕之长而幸识之而其人又不鄙而需予言言其可以靳哉虽然予之所能知而言者皆糟粕绪余也圣人之道着于经于吾人为师训于君为家法秦汉而下史册之所载凡忠于君惠于民为世所称述者皆用君之家法者也其猥鄙庸劣为鬼蜮为螟螣以蠧君而戕民者皆叛君之家法者也人用君家法且以名世而有传而况亲其家云仍胤裔哉然则君之为令亦用君家法而已矣鲁论二十篇自一身以至于为天下无弗备也而武城之问莒父之训尤切于兹行惟君之所用矣而何俟予言哉虽予有言而何以加于是哉吾闻昔之人有怀千金而求助于人者皇皇然不自知其有也或指以示之发而出之充然而裕圣人之道固不啻千金而君之求助乃有勤于彼者其亦无以斯言而告君者邪于是静之笑而起曰君之道果无事于他求也

　　送张副使之密云序

　　宪副廷肃先生之徃治密云也太学生沈君士登实为乡人倡具尊爼列饯于都亭谓清宜为序清乃起扬觯而言曰先生其行哉方今海内殷盛巳已而后沙漠之外引弓之民不敢南向而注矢者五十年治极而玩阴萌以机我去年是以有云中之役亦惟是疆场之吏障候之不设以启戎心不然岂其犬羊而敢犯我城郭哉密云为镇当潮禾川之冲元居中国时为避暑徃来之地径捷而夷去京师不百里乌梁海诸部虽资我卵翼为我藩卫而自董山以来桀骜骄蹇首鼠持两端识者盖多忧之守镇抚巡之外而复以兵备专委之宪臣庙堂之为计亦深矣先生识明而才良虑忠而谋确自大行为御史明扬厯试二十年以至于任今职庙堂之简注亦精矣甲兵之事定安危于呼吸者清未敢以言也有若近时抚臣之建议凿东山以泄水而制要冲与言者之争之也其果孰便乎密云故有卫而已加之以守备监之以中臣职司日烦而边防犹故也而闻议者且将欲益兵夫不择将而多益兵与精练兵而责成于将帅也其果孰利乎吾闻终身坐谈不如一日之亲见而任其事者又非徒见之而已也先生于是其殆有思乎决事机于交至赞庙谟于万全以折边圉之奸萌释当宁之忧勤者正先生今日之事而乡人所望于兹行也于是众交酌以属先生而先生亦慨然诺之期绩用之有成也遂书之以俟

　　送杨士安序

　　予与杨君伯玉兄弟游且二十年观其学富而文行端而悫精神意气竦动士林盖时流鲜或俪焉不特鄙人之以为弗及也近一二年又闻其季之才朋友称之以为不减伯仲则又惊喜歆艳恨不即一见以观其藴而今年秋伯玉之子秉仁自南来见予容甚恭气甚和与之言详雅而疏通坐终日而礼无愆者予乃作而叹曰杨氏之多贤盖自其家事其积当不止数世其来未可量也既阅月南归别予需教言予曰嘻子尚须予言哉衣冠之子弟类不能嗣其先猷此不特其才之不似亦其家庭之无以则焉而荡于奇衺史籍之所载与耳目之所接皆可鉴也今为子之父叔者既如彼其贤子之质甚美而求益之心又复惓惓如是率而由之将何所不至而尚须予言哉虽然水之出于山也其清可以鉴毛髪暨其远也或不能无渍焉水岂期于是哉其势则然也子之亲既以身许吾君其仲季且扶摇而继之一家之责其于子乎萃焉内远其父兄而外加以事物之纷纠此志少懈而流俗之言或得以入乎其中则其事将有不能如今日此中人之通患而非所以为吾子忧然而为予计者宁言之过而不酬而不可不言以负吾子也吾儿天彝方在南怀之不忘子行且见之以予言示之且有以规之又予之望也通家之谊也吾子其识之

　　送袁用诚父子南归序

　　予少侍先师友兰张先生获见故方伯袁公舜举于坐先生方伯之内弟也方伯殁而识其季中书君用诚于乡中书予外族之婣也于是始获从君游而因以识其子鸿胪赞于京第方伯公长才伟器磊落轩豁在宪宗初与都宪韩公用熙戮力南夏隠若长城而寿不满德终于方州人固知其后之将大也中书君明敏精确事今上于文华十五年宠日进而心益下人又知其禄之未艾也用是简于上心而赞复入侍惟父子嗣文业怀铅握毫出入禁近大官之珍奇中贵之宣呼络绎烜赫于里门自乡之仕于朝者鲜及焉人以是知天之不忘乎方伯而所以佑其后者不诬也中书君自遭遇不得扫方伯之墓者余十年赞入侍时甚少未婚也间以情白上得赐告归其乡俾乗传行凡告归而乗传惟大臣间有之实异数也于是乔君时章以月之重九合乡人饯于城东曹氏之南楼会者数十人衣冠雍容丝管轰亮尽日之欢沾醉而后返盖怡然不知有离索之怀又凡送别者之所无也南山瞿先生席间出四韵诗坐客皆和乔君裒集之属予序以遗君予以为中书君之才贤诚足以发身而非方伯公之盛德无以为之先鸿胪君之英妙诚足以济世美而非中书之善教亦无以成其器今日之荣非一朝夕之积也故因序而推本言之呜呼君尚思所以承藉之哉

　　赠杜汝楫序

　　临淮杜世明为大兴左卫指挥佥事典宿卫者四十有二年而继嗣未立于是君倦而思休矣请于上以其兄大理丞世昌子汝楫世其官汝楫故儒生也幼而工书宪皇帝宠以冠带俾进学中书家居待次一时名士若乡进士彭君勉之辈皆与为文字交及是勉之来言请有以为赠因获闻君家世之详勲阀之盛而言有不能已者盖自高皇帝始建国之元年君高祖甘真顺天识命挺节来归而君之世勲已基于此矣及文皇起北平定京师大战数十小战数百臣谋将勇至于今照耀简册而君曽祖讳宗者皆在行间遂用积勲授副千户之职当时功臣赐蟒衣者几百人至君而尽特给亲王衣其为上宠异如此传子兴复有功正统间世明嗣之再策勲建州加律酬劳遂进今职而君之世勲于此益大矣方世明在环列而大理君以文翰直禁庐咸用忠谨为时所推重而君清才妙质从容二父间用能世其家学声闻于缙绅其所得于平居多矣乃今释铅椠而从事于韬钤人之视之曰是所谓儒而将者是晋之所谓郄克是汉之所谓班生者也而君得无勉乎哉抑吾又有感于是者孟子曰所谓故国者非谓有乔木之谓也有世臣之谓也言国必有世臣而后休戚有与之同也今海内殷盛百三十有余年元功世爵誓山河而刻锺鼎者布列在位不可谓无人矣而属者边防小警同忧之选庙堂诸老往往指岩穴而兴怀岂孟子之言独不信于今日乎将其理固然而时有不同乎抑时无古今特有其人而未及乎以诗书之妙藴发介胄之精神以折冲尊俎之间而释谈者之疑吾深有望于子矣所谓儒而将为郄克为班生其自今日始其使天下之人以世臣不足恃书生为无能亦自今日始惟君其择处之请以是为赠

　　送刘参政序

