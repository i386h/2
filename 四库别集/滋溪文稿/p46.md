<!-- { "loadSidebar": true } -->
　　君讳成，字瑞卿，姓刘氏。国初由汴徙家燕。君年二十丧其父，事其祖父母克尽孝养。祖父母卒，奉其母氏益恭，于是孝行闻京师。故翰林承旨刘公赓以重德雅望，久在朝着，搢绅推服，适与君同里闬，熟君之行，登名于朝。朝议是之，礼部符下，表其门曰「孝行」云，延佑五年正月也。是时天子方以孝治天下，而刘公年已七十，为国耆老，其父孝靖公年九十余。天子重其高年，数遣使即其家赐以币帛、酒醴，一时敬老兴化之意，诚太平之盛典也。故刘公一言而君遂承旌命，海内闻之，有不兴起者与。礼曰：「司徒养耆老以致孝。」讵不信夫。
　　君为人温厚慈祥，治生以奉旨甘，寒暑晨昏不懈也。居丧如礼，买地为茔域，以葬其亲及宗族之未葬者。抚其弟庆友爱尤笃，同居共庖，不间于人言。治家节约，资用有余，輙施与其亲族朋友之贫者，人由是益称君贤。盖不独孝友于家，其又能推所有以及于人也。君享年六十有一，以至治元年正月二十三日卒，葬大兴县燕台乡海王庄。其孤子属太史保章氏齐克明状君行来请铭。余于君未之前识也，向在词林，尝侍承旨刘公，而保章则同门友也，因不固辞，而为之书。君祖信，妣韩氏；父德禄，妣苏氏。娶张氏，子男一人：敬祖，读书不仕。
　　呜呼，自昔京师俗称浩穰，强宗富室多轻侠横恣，甚则武断以乱吏治，而刘君独能以孝行旌其宅里，兹其可铭也夫。铭曰：
　　翼翼神京，风化攸兴。自远伊迩，罔或不承。温温刘君，允修子职。不耀具章，好是懿德。彼都人士，冠盖如云。笃其天伦，孰无父弟。念兹孝友，尚其作则。表铭君阡，车过者式。

　　△元故尚医窦君墓碣铭 

　　方技之学，古人所慎重也。故医非三世，不服其药，圣人着之礼经以示后世，盖传业贵欲其精，用物贵欲其熟，岂漫焉尝试者乎！
　　真定窦氏以医术名著百余年矣，至君而名益显。君讳行冲，和卿其字也。世祖皇帝在位既久，一时才俊悉被任用，闻郡国有名能艺术者亦遣使征之。亲询其人，以察其所学，而其人非真有所能则亦不敢应也。当是时，光禄大夫许公国桢领尚医事，以君名闻，即日被征，既至，入见便殿，赐对称旨，命为尚医。京师之人，无贫富贵贱，请之輙往，遇疾輙已。人德报之，则曰：「天实生之，未必尽出吾术也。」会皇孙梁王开国云南，诏选尚医从行，近臣以君应诏。赐以衣裘、鞍马。君先时名籍隶枢府，至是改隶尚医，又锡玺书护其家，俾永蠲其徭役焉。云南去京师西南万里，风土气候与中国殊，王既居之而无所苦，盖君调护之力居多。久之，君以亲老求还其乡，王不忍违，厚其礼而归之。君居乡里，学医者多师其说，疾之尤难起者须君为之。君察其表里虚实寒热，用所宜药，莫不奇中立効。盖君少尝讲授诗书孔、孟之说，故于医经方书独得其大原大本，非若世人取効一方一法而无所通也。
　　君年既高，遂厌世事，买地郡城之东，辟为小圃，筑亭于中，周植嘉树，偕其好友婆娑嬉游，怡然忘其年之老也。集贤学士卢公挚时方贰宪燕南，表其亭曰：静深，中朝硕士咸咏謌焉。君以至大二年六月十七日卒，享年七十有七，葬真定县新市乡三家里西原。考大栗，母某氏。娶高氏，继左氏。子男四人：曰仁、曰荣、曰礼、曰智。女二人，适平原县尹张惟哲。聊城县主簿张明。孙男五人。君既以医显名，诸子皆世其业，荣最知名，初用荐者补御药院掌药，累迁广平路官医提举。既葬君之二十有五年，荣偕国子监典簿郭质求铭其墓。
　　天爵昔者尝读覃怀许文正公遗书，有曰：「近世论医，有主河间刘氏者，有主易州张氏者。张氏用药依准四时阴阳而增损之，正内经四气调神之义，医不知此，妄行也。刘氏用药务在推陈致新，不使少有怫郁，正造化新新不停之义，医不知此，无术也。然主张氏者或未尽其妙，则瞑眩之剂终莫敢投，失几后时而不救者多矣。主刘氏者或未悉其蕴，则创 【 「创」原作「劫」，据李氏钞本、适园本改。】 效目前阴损正气，遗祸于后日者亦多矣。能用二家之长而无所弊，其庶几乎。」按刘氏讳守真，精通素问，有名金大定、明昌间。既死，其学无传。张氏讳元素，博极经方，然自汉以下，惟以张机、王叔和、孙思邈、钱乙为得其传，遂以其学授李杲明之。明之授罗天益谦甫。明之国初有盛名，尝着伤寒会要诸书行于世，谦甫亦着内经类编，两人者皆家真定，君盖及见谦甫，尽得明之之书读之，而有发焉，故其医业过人如此。呜呼，天下之事未有无所师承而能名世者也，岂唯医哉。铭曰：
　　维古方技，民生系也。上焉十全，下者泥也。不有哲师，业孰继也。为方者宗，播利惠也。君读其书，善药剂也。疾者神之，若龟契也。名闻天庭，光显■〈日制〉也。归休雍容，进者砺也。相彼亟工，慎厥艺也。矧医活人，泽后裔也。勒铭贞珉，永无替也。

　　△元故河间路医学教授王府君墓表 

　　至元六年，予自维扬被召入朝，道出河间，以疾止。命医视疾，得王彦泽氏。间询其家世之自，彦泽言曰：「吾王氏家河间数世矣，皆以医业相传，至先考教授府君而名益着。疾者请之輙往，贫则惠之以米，远近求药者踵门，赖以生全者众。府君为人慈祥而孝友，尤善事亲，晨夕躬奉甘旨以致其养。平生乐趍人之急，宗族饥寒者岁时济之不厌，子弟孤幼者皆教养之。居乡党事长者尽其礼，抚幼者中乎节。每儒服持谒，必馆于家，苟有所求，亦周给之。故乡社之人爱而敬之，既没而犹思焉。尝训彦泽等曰：『比见世人以治疾取财，居药致富，鲜克能久，汝曹当以为戒。』郡守廉知行义，欲表于朝，府君辞曰：『吾尽吾心而已，岂干誉以为是耶！』」彦泽又曰：「昔金大定间，乡郡有良医刘氏完素，能起危疾，名倾朝野。累召不起，赐号高尚先生。兵后子孙皆亡，而所著书幸在。先世尝因刘氏遗书以治其术，府君曰：『不可使刘氏之学无所传也。』即其故居作新祠宇，旦望率医者祠之，庶几瞻拜仪刑，讲习论著，益广其传，以活斯人焉。府君之没今十余年，得公一言以表于墓，则其行义庶不泯没矣。」予嘉彦泽之志，谨论次之。
　　按，府君讳宗，字伯川。初为保定路医学正，迁衢州路教授，再擢河间路教授。享年六十有一，以天历元年三月十三日卒，葬郡城西南三里。祖讳珍，妣某氏。考讳璧，前至元中授河间路官医都管勾。妣某氏。生子曰仁，河南道按察司书史；曰诚，沧州官医提领；次府君也。娶某氏。子男三人：长彦泽，由中山府医学正迁晋州教授；次彦直，彦修。孙男四人：丕度、丕进、丕远、丕辅。府君之叔父讳鼎，生子曰弼、曰让、曰义。诚之子彦叔，弼之子彦洪、彦忠，义之子彦济、彦深。诸孙丕衍、丕承、丕显、丕明、丕俊。
　　呜呼，圣贤之道大矣，其散为百家九流，亦有可观者焉。尝考夫刘氏之言曰：「医教当本乎五运六气，世之医者由未知阴阳变化之道，失其意者多矣。」乃着运气要旨以明其经，药证宣明论以证其方，玄机病原式以辩其误，大抵皆祖素问而为言也。其用功精深，造术渊奥。而王氏父祖子孙居同里闬，讨论遗书，风声习尚，盖有默契者焉，故其尊崇景仰若此。然则缝掖之徒于吾圣人之教，当何如也。是岁龙集庚辰春二月戊子，嘉议大夫、江北淮东道肃政廉访使、新除枢密院判官苏天爵述。

　　△李遵道墓志铭 

　　君讳士行，字遵道，姓李氏。故集贤大学士蓟文简公之子，聪敏过人。少从文简公官吴、越，及见故国遗老，而吴兴赵公孟俯、渔阳鲜于公枢则又朝夕从学者也，故其謌诗字画悉有前辈风致。于时公卿大臣喜尚吏能，不乐儒士，君年壮无所遇，乃游名山，从释氏学究竟，大有所悟。久之，娱意翰墨，泛舟江湖，见踈篁老木，断渚崩崖，輙推蓬舣棹临观游衍，心与境会，愉愉然而乐其乐也。仁庙在御，崇尚艺文，近臣以君名荐，遣使召之。君以所画大明宫图入见，上嘉其能，命中书与五品官，偕集贤侍读商公琦同在近列。文简公归老维扬，特命君为泗州守侍行，再调知黄岩州。时郡久旱，君祷于寒坑，輙雨，岁用丰稔。省檄录囚闽中，岁余方归，适按部者至郡，务为苛刻，君不乐，移疾去。闻文皇潜藩在建业，喜接纳文士，将往见焉。行至上元县界，卒，年四十七，天历元年六月一日也。葬江都县某乡某原。君母王氏，蓟国夫人。娶王氏，浙东佥宪某之女。子男希闵，温州永嘉尉。女淑贤，适承务郎、同知诸暨州事吉矱。君卒之十三年，希闵请铭其墓。我国家治平既久，当有奇材异人出瑞斯世，然卒弗克振耀者，可胜数哉。君为诗清远萧散，画品尤高，亦足以名世矣。铭曰：
　　矫矫李君，志广而材充。既无所遇于世，乃游戏翰墨以写其心胷。彼超然于物外，而志不与俗同。盖自古异才奇士高世则难合，绝俗则多穷。故闻君之终世皆惋怅而哀恫，我述铭诗于以表君之幽宫。

　　△元故鄱阳程君墓志铭 

　　江东程氏皆祖忠壮公灵洗。忠壮公仕南朝，有功于歙。歙人祠之，水旱疾疫祷焉。故子孙蔓衍至今。君讳杰，字世英，其先由歙徙乐平。故宋时，有讳中行者，官于鄱阳，因家邑之霍溪。传三世为蕲州司法应淳，登进士第，有声。君曾大父应炎，司法之兄也。大父万里，述论语、大学、中庸说传家塾。父在，以易中乡贡进士选，值宋亡不仕。
　　君资笃实，为学精勤，思不坠其父祖业。年未壮时，有司以其家着版驿传。内附之初，教令未洽，吏旁缘为奸，其家困苦弗能支，转徙江淮。君既长，奉亲还乡里，身任户役而无所缺，吏亦不敢横有需求，其亲安焉。久之，先业寖复，宗族称其材。君事亲孝，暂出而归，亦必入谒，亲疾躬奉药饵，疾愈乃已。亲殁，哀毁骨立，丧葬如礼。母弟居淮之椶阳，岁疫与妻俱亡，子无所依。君教育于家，不异己子。饶之名士若故进士吴君存、今鉴书博士周君伯琦望重一时，君节衣食，致礼币，命其子往受业焉。且言：「为学当明经训，不当专尚文词。」交朋友尽信义，宾客过门，命觞具馔，不计家有无。人有急难，竭力赴之，乡邻鬬者得君一言各解去，不复诣有司。尝冲寒雨暮归，闻有醉堕涂泥者，即令从者畀归，饮以汤药，达旦方苏，泣谢而去。君平生行义类此。晚乐鹄山密迩先墓，有林泉之胜，筑室居之，表以悦山之号焉。
