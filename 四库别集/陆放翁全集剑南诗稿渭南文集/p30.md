<!-- { "loadSidebar": true } -->
没胯，居人悲啼江入舍。便晴犹可望秋稼，努力共祷城南社。
又
一春少雨忧旱暵，熟睡湫潭坐龙懒。以勤赎懒护其短，水浸城门渠不管。传闻霖潦千
里远，榜舟发粟敢不勉。空村避水无鸡犬，茆舍夜深萤火满。
烧丹示道流
昔烧大药青牛谷，磊落玉床收箭镞。扶桑朝暾谨火候，仙掌秋露勤沐浴。带间小瓢鬼
神卫，异气如虹夜穿屋。点成黄金弃山海，挥手人间一裘足。明年服丹径仙去，洞庭月冷
吹横玉。相逢只恐惊倒君，毛发毵毵垂地绿。
书感
半世狂疏践骇机，暮年持此欲安居。会凭香火消前业，已筑茆茨讼昨非。薄俗惯看翻
覆手，忧心空复倒颠衣。烟蓑雪笠家风在，送老湖边一钓矶。
夏日
病退身初健，时清吏更休。渴蜂窥砚水，慵燕息帘钩。棋局每坐隐，屏山时卧游。真
成爱长日，未用忆新秋。
寄统
大儿挈药囊，小儿负书笈。共作兰亭游，讵必群贤集。言此二十年，白首终未践。汝
复守荆扉，经年不相见。楚越天一涯，书疏何由频。诸弟亦可怜，说兄辄酸辛。江城秋尚
远，桐叶落可埽。怅然怀故谿，菱丝雨中老。
自讼
家弊须微禄，年衰尚远游。未逃朋友责，更遣吏民羞。采药思长往，传书却小留。微
风入桐叶，分我一帘秋。
夏日昼寝梦游一院阒然无人帘影满堂惟燕蹋筝弦
有声觉而闻铁铎风响璆然殆所梦也邪因得绝句
桐阴清润雨余天，檐铎摇风破昼眠。梦到画堂人不见，一双轻燕蹴筝弦。
虚堂
著气虚堂一点无，爽如秋露贮冰壶。沧州未遽浮舴艋，碧井聊听放辘轳。肃肃清风生
薤簟，酣酣美睡付纱巾厨。恼人不奈奴兵辈，环抱文书待日晡。
梦仙
中宵游帝所，广殿缀仙官。天逼星辰大，霜清剑珮寒。赋诗题碧简，侍宴跨青鸾。惆
怅尘缘重，梦残更未残。
自嘲
夜作看花梦，朝赋饮酒诗。吾梦固忘矣，诗亦聊自欺。荒园无佳花，牵牛漫疏篱。给
酒月四斗，一觞难屡持。悲欢有定数，夫至谁得知，愿从大钧问，一笑在何时。
长歌行
燕燕尾涎涎，横穿乞巧楼。低入吹笙院，鸭鸭觜唼唼。朝浮杜若洲，暮宿芦花夹。嗟
尔自适天地间，将俦命侣意甚闲。我今独何为，一笑乃尔悭。世上悲欢亦偶然，何时烂醉
锦江边。人归华表三千岁，春入箜篌十四弦。
对酒
檐铎鸣杂珮，帘旌动微波。我老懒读书，如此长日何。名酒来清江，嫩色如新鹅。奇
俎映玉盘，珍鲊开绿荷。万事姑置之，逌然酣且歌。宦游亦何好，且复小婆娑。秋风云门
道，踏月扪青萝。
自咏
梦归不恨故山深，霜雪今年已满簪。报国有心身潦倒，养生无术病侵寻。晨兴聊取经
遮眼，夜坐时凭易洗心。安用更为逃暑饮，虚堂三复自萧森。
夏日睡起
簟纹似秋水，含风蹙微漪。帐幅如春烟，缥缈不受吹。团扇堕枕边，皎皎素月晖。非
睡复非觉，心定息自迟。茶熟我亦起，寒泉掬珠玑，浮瓜空把玩，甚矣今年衰。
所居堂极凉虽三伏常有秋意也偶得长句
高栋虚檐六月凉，野人谁遣寄华堂。炎威自避重重幕，清吹时生曲曲廊。白苎出箱开
叠雪，甘瓜随刃落轻霜。凭谁为报金羁客，满帽京尘有底忙。
雨后露坐小酌
闭门谁与乐颓年，旋扫桐阴近酒边。病久一春稀见蝶，雨多六月始闻蝉。官仓求饱真
聊尔，山墅怀归每惘然。从此读书仍复懒，惟留白眼望青天。
日暮南窗纳凉
冠盖尘沙得我憎，脱巾聊喜发鬅鬠。素娥东涌行空阔，清吹南来扫郁蒸。团扇正闲看
破墨，矮床欹卧怯文藤。扁舟归去应尤乐，莫羡金盘赐苑冰。
中夜起登堂北小亭
幽人曳杖上青冥，掠面风轻宿醉醒。朱户半开迎落月，碧沟不动浸疏星。舍声格磔频
移树，花影扶疏自满庭。叹息明年又安往，此身何啻似浮萍。
登拟岘台
焦页卒页思吴客，凄凉拟岘台。一年秋欲到，两鬓老先催。袅袅菱歌断，翩翩水鸟来。倚
阑哦五字，未稳莫轻回。
夜意
洒地移床曲槛前，葛衣萧爽接禼偏。庭空秋近露沾草，月落夜阑星满天。静待微风停
素扇，旋消残酒漱寒泉。翛然自与氛埃远，安用骑鲸学水仙。
道院遣兴
微官不复叹头颅，高栋虚窗乐有余。中夜塔铃空际语，望秋庭树月中疏。甗炊青饭留
岩客，露点朱毫勘玉书。犹恨未成归剡曲，小舟闲采白芙渠。
夜行至白鹿泉上
小雨病良已，新秋夜渐长。隔城闻鹤唳，出户逐萤光。荒径穿蒙密，遥空望莽苍。泉
声落环珮，肝肺为清凉。
堂中以大盆渍白莲花石菖蒲翛然无复暑意睡起戏书
海东铜盆面五尺，中贮涧泉涵浅碧。岂惟冷浸玉芙蕖，青青菖蒲络奇石。长安火云行
日车，此间暑气一点无。纱巾厨竹簟睡正美，鼻端雷起惊僮奴。觉来隐几日初午，碾就壑源
分细乳。却拈燥笔写新图，八幅冰绡瘦蛟舞。
初秋
湿萤相逐照高栋，又见一年风露秋。流落江湖常踽踽，扫平河洛转悠悠。簿书终日了
官事，尊酒何时宽客愁。拟倩天风吹梦去，浩歌起舞散花楼。
书怀绝句五首
不到天台三十年，草庵犹记宿云边。老僧晓出松门去，手挈军持取涧泉。
又
忆过栖贤见蜀僧，云堂十月冷生冰。定回蔌蔌闻窗雪，一碗琉璃照佛灯。
又
丈人祠西山谷盘，麻姑洞前松栎寒。仙翁欲觅渺无处，闻在青溪浴大丹。
又
早佩黄庭两卷经，不应灵府杂膻腥。凭君为买金鸦觜，归去秋山属刂茯苓。
又
未驾青鸾返帝乡，三江七泽路茫茫。看山看水无程数，渔艇为家芡作粮。
狂吟
浮世何须宇宙名，一狂自足了平生。秋风湘浦纫兰佩，夜月缑山听玉笙。学剑惯曾游
紫阁，结巢终欲隐青城。年来自笑弥耽酒，百斛蒲萄未解酲。
闻雨
潭底垂龙唤不应，骄阳似欲败西成。虚堂永夜耿无睡，起听四郊车水声。
初秋小疾效俳谐体
宿疢逢秋剧，衰容逐日添。专房一竹几，列屋万牙签。遣闷凭清圣，忘情付黑甜。晚
来风月好，一笑卷疏帘。
雨后极凉料简箧中旧书有感
日昳小雨不至晡，雨虽未足凉有余。细泉泠泠咽幽窦，清吹策策惊高梧。笠泽老翁病
苏醒，欣然起理西斋书。十年灯前手自校，行间颠倒黄与朱。区区朴学老自信，要与万卷
归林庐。尔来世俗喜变古，凿空饰诈无根株。愀然抚几三太息，力薄抱恨何由祛。兰台漆
书非己责，且为签签除蠹鱼。
秋夜
湖海秋初到，房栊夜转幽。露浓惊鹤梦，月冷伴蛩愁。生计依微禄，年光堕远游。严
滩已在眼，早晚放孤舟。
抄书
书生习气重，见书喜欲狂。捣蘖潢剡藤，辛苦补散亡。且作短檠伴，未暇名山藏。故
家借签帙，旧友饷朱黄。皇坟探八索，奇字穷三苍。储积山崇崇，探求海茫茫。一笑语儿
子，此是却老方。
晚自白鹿泉上归
坐穴藜床愧未能，酌泉聊喜曳枯藤。诗从病后功殊少，酒到愁边量自增。事业何由垂
竹帛，笑谈空觉负交朋。兴阑却逐栖鸦返，寂寞西窗已上灯。
秋旱方甚七月二十八夜忽雨喜而有作
嘉谷如焚稗草青，沉忧耿耿欲忘生。钧天九奏箫韶乐，未抵虚檐泻雨声。
秋日小雨有感
七月江边暑已微，虚窗卧看雨霏霏。凄凉蛩伴草根语，憔悴鹊从天上归。志士酒酣看
宝剑，美人泪尽倚鸳机。嗟予亦有新秋感，遥忆苍苔满钓矶。
书李商叟秀才所藏曾文清诗卷后
陇蜀归来两鬓丝，茶山已作隔生期。西风落叶秋萧瑟，泪洒行间读旧诗。
碧海行
碧海如镜天无云，众真东谒青童君。九奏铿锵洞庭乐，八角森茫龙汉文。共传上帝新
有诏，蚩尤下统旄头军。径持河洛还圣主，更度辽碣清妖氛。幽州蚁垤一炬尽，安用咸阳
三月焚。艺祖骑龙在帝左，世上但策云台勋。
道院遣兴
满镜新霜老可惊，十年烟陇废春耕。黄丝黑黍有归梦，白发苍颜无宦情。浮世不堪供
把玩，安心随处是修行。尚嫌未到无为地，酷爱朝钟暮磬声。
夜酌
遥夜浇愁赖麴生，灯前忽见卧长瓶。比红有句狂犹在，染白无方老已成。园径露萤黏
湿草，塔檐风铎乱疏更。悲愁要是骚人事，未必忘情胜有情。
言怀
莫笑生涯似断蓬，向来诸侠避豪雄。报仇使气风尘里，吹竹弹丝锦绣中。乐事眼看成
昨梦，倦游心伏作衰翁。论交尚喜筇枝在，白鹿泉边溯晚风。
送客城西
倦客凭鞍半醉醒，秋光满眼叹颓龄。日斜野渡放船小，风急渔村摊网腥。客思不堪闻
断雁，诗情强半在邮亭。归来更恨城笳咽，烟火昏昏独掩屏。
雨夜
庭院萧条秋意深，铜炉一炷海南沉。幽人听尽芭蕉雨，独与青灯话此心。
病中作
浮世寄酣枕，劳生居漏船。已悲身老大，更著病沈绵。亲旧动千里，欢娱无百年。床
头周易在，端拟绝韦编。
社日小饮
社日西风吹角巾，一尊强醉汝江滨。杏梁燕子还堪恨，归去匆匆不报人。
晚到东园
岸帻寻青士，凭轩待素娥。官身苦日短，荒圃得秋多。醉眼轻浮世，羁怀激浩歌。功
名从蹭蹬，诗酒且婆娑。
秋晚登拟岘望祥符观
放翁局促留江干，爱此楼前烟水宽。雨昏回望殿突兀，秋晚剩觉山苍寒。中原未复泪
横臆，故里欲归身属官。云外飞仙故不远，唤渠小为驻青鸾。
秋思
黄落梧桐覆井床，莎根日夜泣寒螿。老生窥镜鬓成雪，俊鹘掣鹘天欲霜。破虏谁持白
羽扇，从军曾拥绿沈枪。壮心自笑何时豁，梦绕祁连古战场。
病目废书终日危坐
肺渴常止酒，目昏复捐书。蒲团坐袖手，一窗宽有余。心知世缘薄，分与钟鼎疏。湛
然千仞渊，养此径寸珠。光明照忧患，何适不自娱。白云可与友，晴空闲卷舒。
感昔二首
常记东园按舞时，春风一架晚蔷薇。尊前不展鸳鸯锦，只就残红作地衣。
又
八阵原头纵猎归，割鲜藉草酒淋漓。谁知此夕西窗里，一盏青灯独咏诗。
视陂至崇仁村落
津亭徙倚客衣单，秋尽江南亦已寒。雁翅不禁疏雨湿，枫林初染早霞丹。少年已叹儒
冠误，暮境更知行路难。倦马归来踏残日，长吟聊得写忧端。
马上
客游多感慨，老病少欢欣。去去穿村市，翻翻吹帽群。天低落平野，雁远入寒云。渐
觉江城近，秋笳马上闻。
寄周洪道参政二首
半生篷艇弄烟波，最爱三湘欸乃歌。拟作此行公勿怪，胸中诗本渐无多。
又
菱舟烟雨久思归，贪恋明时未拂衣。乞与一城教睡足，犹能觅句寄黄扉。
北窗
白首微官只自囚，青灯明灭北窗幽。五更风雨梦千里，半世江湖身百忧。壮志已孤金
锁甲，倦游空揽黑貂裘。灞亭夜猎犹堪乐，敢恨将军老不侯。
登拟岘
翠阜围平野，朱楼压缭墙。风回半汀雁，云护一天霜。有地聊容拙，无方可疗狂。白
头诗兴在，吟罢意差强。
休日
赐休暂许养衰残，静院翛然昼掩关。酿酒移花调护闷，弄琴洗砚破除闲。与人多忤谗
消骨，报国无功愧满颜。一寸归心向谁说，小屏依约剡中山。
别张教授归独登拟岘
