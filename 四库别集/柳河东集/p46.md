<!-- { "loadSidebar": true } -->
　　所谓先声后实者岂惟兵用之然虽士亦然若今由州郡抵有司求进士者嵗数百人咸多为文辞道今语古角夸丽务富厚有司一朝而受者防千万言读不能十一即偃仰疲耗目而不欲视心废而不欲营如此而曰吾能不遗士者伪也唯声先焉者读至其文辞心目必専【目一作耳】以故少不胜京兆韦中立其文懿且髙其行愿以恒试其艺益工久与居益见其贤然而进三年连不胜是岂拙于为声者欤或以韦生之不胜为有司罪余曰非也谷梁子曰心志既通而名誉不闻友之过也名誉既闻而有司不以告者有司之过也人之视听有所止神志有所不及古之道名誉未至不以罪有司而况今乎今韦生乐植乎内而不欲掦乎外其志非也孔子不避名誉以致其道今韦生仗其文简其友思自得于有司抑非古人之道欤将行也余为之言既以迁其人又以移其友且使惑者知释有司也
　　送辛生下第序略【辛生不详其名其曰中书髙舍人备位于礼部攘袂矫枉辛以是再嵗连黜考之于史中书髙郢也郢本传贞元中迁中书舍人进礼部侍郎时四方士务朋比更相荐誉以动有司徇名亡实郢患之乃谢絶请谒専行艺司贡部凡三嵗甄幽独抑浮华流竞之俗为衰与序所言皆合序当在京师作】
　　自命乡论士之制壊而不复士莫有就绪故丛于京师京兆尹嵗贡秀才常与百郡相抗登贤能之书或半天下取其殊尤以为举首者仍嵗皆上第过而就黜时谓怪事有司或不问能否而成就之中书髙舍人备位于礼部攘袂矫枉【袂弥蔽切袖也】痛抑华耀首京师之贡者【首一作防】再嵗连黜辛生以是不在议甲乙伍中其沉没困厄之士阖户塞窦而得荣名者连畛而起谈者果以至公称焉其能否也世莫知也若辛生其文简而有制其行直而无犯向使不闻于公卿不掦于交防又不为京师贡首则其甲乙可曲肱而有也呜呼名之果为不祥也有是夫既受退告归长沙以辛生之文行八年无就如其初而退返【一无退字】吾甚愤焉孟子曰位卑而言髙者罪也于辛生又不能已故略




　　栁河东集巻二十三
　　钦定四库全书
　　桞河东集巻二十四
　　唐　栁宗元　撰
　　序十一首
　　送从兄偁罢选归江淮诗序【考新史栁氏年表偁无见焉其曰自淮阳从调抵于京师罢选而归此序当在贞元十七八年在京师时作】
　　伯氏自淮阳从调抵于京师冬十月牒计不至摄衽而退顾谓宗元曰昔吾祖士师生于衰周与道同波为世仪表故直道而仕三黜不去孔子称之遗佚而不怨厄穷而不悯孟子賛之今吾遑遑末路寡偶希合进不知向退不知守所不敢折其志戚其心遵祖训也然而阙滫瀡之飬【滫息有切米泔也瀡息委切滑也】乏庾釡之畜逼迸无成【逼笔力切廹也迸北诤切走也】东辕淮湖虽欲脱细故于胷中味道腴于舌端勉修厥志惧不恒久子当慰我穷局之懐袪我行役之愤博之以文发于咏歌吾非子之望将谁望焉宗元再拜曰夫闻善不慕与聋聩同见善不敬与昬瞽同知善不言与嚚瘖同则闻之先达久矣矧吾兄有柔儒之茂质恢旷之量敢无敬乎有述祖之美谈安道之贞节敢无慕乎覩徽容而敬闻嘉话而慕敢无言乎言不称徳文不尽志适为累而已矣于是赋而序之继其声者列于左凡五十七首遂命从侄立编为后序终焉送从弟谋归江陵序【公之髙祖讳子夏徐州长史其曰吾与谋从髙祖而异其别当自此然谋之父祖考之年表质之谱系皆无见焉序言吾触罪屏摈楚越间六年此元和五年间作】
　　吾与谋由髙祖王父而异谋少吾二嵗徃时在长安居相迩也与谋皆甚少独见谋在众少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄飬之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百亩树之谷艺之麻飬有牲出有车无求于人日率诸弟具滑甘丰柔视寒燠之宜其隙则读书讲古人所谓求其道之至者以相励也过永州为吾留信次具道其所为者凡士人居家孝悌恭俭为吏祗肃出则信入则厚足其家不以非道进其身不以茍得时退则退尊老无井臼之劳和安而益寿【一作安和而益寿】兄弟衎衎以相友【衎空旱切乐也】不谋食而食给不谋道而道显则谋之去进士为从事于逺始也吾疑焉今也吾是焉别九嵗而防于此视其貎益伟问其业益习叩其志益坚于虖吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不识于管仲其为道无悖亦可以有是名也抑又闻圣人之道学焉而必至谋之业良矣而又増焉志専矣而又若不足焉孔子之门不道管晏则谋之为人也【有字】也其可度哉吾不智触罪摈越楚间六年筑室茨草为圃乎湘之西穿地可以渔种黍可以酒甘终为永州民又恨徒费禄食而无所答下媿农夫上惭王官追计徃时咎过日夜反覆无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽欲羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言蓄其志以周于事虽履吾迹将不至乎吾之祸则谋何悔之有茍能是虽至于大富贵又何栗耶振吾宗者其惟望乎尔
　　送澥序【以新史年表考之栁氏自晋侍中景猷生二子耆纯耆太守号西眷耆之子恭四传而为方舆公其下五子皆有传焉纯又别而为二其子卓有子四人号东眷其六世孙懿三传而至道茂又别为二而各有传焉子厚耆之裔也故栁氏在髙宗时并居尚书省者为众登即芳之子本传元和初为大理少卿公绰温之子永贞初为刑部郎皆有传可考公曰终老于夷序当在永州作澥音邂】
　　人咸言吾宗宜硕大有积徳焉在髙宗时并居尚书省二十二人遭诸武以故衰耗【一有武氏败犹不能兴七字】不能为尚书吏者间数十嵗乃一人永贞年吾与族兄登并为礼部属吾黜而季父公绰更为刑【一有吏字】部郎则加稠焉又观宗中为文雅者炳炳然以十数仁义固其素也意者复其兴乎【一无其字】自吾为僇人【僇音戮】居南乡后之頴然出者吾不见之也其在道路幸而过余者独得澥澥质厚不謟敦朴有裕若器焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝徃哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣
　　送内弟卢遵游桂州序【韩昌黎铭公墓谓舅弟卢遵涿人性谨慎学问不厌自子厚之斥遵从而家逮其死不去既徃又将经纪其家序云以余弃于南服来从余居五年矣即铭之意时当在元和四年作】
　　外氏之世徳存乎古史扬乎人言其敦大朴厚尤异乎他族由遵而上五世为大儒兄弟三人咸为帝者师其风之流者皆好学而质重遵余弟【一有子字】也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动揺以文采以余弃于南服来从余居五年矣未尝见其行有悖乎义【悖音佩又蒲没切】言有异乎行者则余之弃也适累斯人焉以爱余而慰其忧思故不为京师游以取名当世以桂之迩也而中丞之道光大多容贤者故洋洋焉乐附而趍以出其中之有夫如是则【一无则字】宜奋翼鳞乗风波以游乎无倪徃哉其渐乎是行也
　　送表弟吕譲将仕进序【吕渭之子凡四曰温恭谦譲渭温皆有传温自道州移衡州譲取道于永求序耳温元和六年卒序当前作】
　　吾观古豪贤士能知生人艰饥羸寒蒙难抵暴捽抑无告【捽昨没切説文持头发也】以吁而怜者皆饱穷厄恒孤危忡忡【音怡】东西南北无所归然后至于此也今有吕氏子名譲生而食肉厌粱稻欺纨縠防専靖不好游不践郊牧坰野不目小民农夫耕筑之倦苦不耳呼怨而独粹然怜天下之穷甿【与氓同説文田民也】坐而言未尝不至焉此孰告之而孰示之耶积于中得于诚徃而复咸在其内者也彼告而后知示而后哀由外以铄已【上式灼切】因物以激志者也中之积诚之得其为贤也莫尚焉吕氏子得贤人之上资增以嗜儒书多文辞上下今古左程右凖以为直道【直一作其】其于逺且大若稼而谷圃而蔬不丐买而有也今来言曰道不可特出功不可徒成必由仕以登假辞以通然后及乎物也吾将通其辞干于仕庶施吾道愿一决其可不可于子何如余曰志好焉【好一作存】学不至焉不可也学存焉辞不至焉不可也辞存焉时不至焉不可也今以子之志且学而且文之【一无而下且字】又当主上兴太平贤士大夫为宰相卿士吾子以其道从容以行由于下达于上旁施其事业若健者之升梯举足愈多身愈髙人愈仰之耳道不误矣勤而不忘斯可也怠而忘斯不可也舍是吾无以为决子其行焉
　　陪崔使君游宴南池序【使君崔敏也刺永州卒以元和五年九月公尝志其墓又尝为文以祭有曰某等咸以罪戾谪兹炎方公垂恵和枯槁以光鸣鸾适野泛鹢防湘广筵命乐华烛飞觞与此序意同序云于暮之春当在元和五年春也】
　　零陵城南环以羣山延以林麓其崖谷之委防则然为池【乌宏切下深貎】湾然为溪【湾乌还切水曲也】其上多枫柟竹箭哀鸣之禽其下多芡芰蒲渠【芡音俭鸡头也芰音骑小荷也】腾波之鱼韬涵太虚澹滟里闾【澹徒滥切滟音艳】诚游观之佳丽者已崔公既来其政寛以肆其风和以亷既乐其人又乐其身于暮之春徴贤合姻登舟于兹水之津连山倒垂万象在下浮空泛景荡若无外横碧落以中贯陵太虚而径度羽觞飞翔匏竹激越熙然而歌婆然而舞持頥而笑瞪目而倨【瞪文证切直视】不知日之将暮则于向之物者可谓无负矣昔之人知乐之不可常防之不可必也当欢而悲者有之况公之理行宜去受厚锡而席之贤者率皆在官蒙泽方将脱鳞介生羽翮夫岂趦趄湘中【趦千资切趄千余切】为顦顇客耶【顦音憔顇音悴】余既委废于世恒得与是山水为伍而悼兹防不可再也故为文志之
　　愚溪诗序【公元和五年与杨诲之书云方筑愚溪东南为室而此言丘泉沟池堂溪亭岛皆具诗序当在溪室既成而作序云于是作八愚诗纪于溪石上而集无见焉岂逸之耶良可惜也】
