<!-- { "loadSidebar": true } -->
　　【按本集先生自题此诗后云戊寅上元在儋耳过子夜出余独守舍作违字韵诗今庚辰上元巳再期矣家在惠州白鹤峯下过子不眷妇子从余此来其妇亦笃孝怅然感之故和前篇有石建姜厐之句又复悼懐同安君末章故复有牛衣之句悲君亡而喜子存也】
　　和陶杂诗十一首
　　斜日照孤隙始知空有尘防风动众窍谁信我忘身一笑问儿子与汝定何亲从我来海南【一本作南海】幽絶无四隣耿耿如缺月独与长庚晨此道固应尔不当怨尤人缺月长庚【韩愈诗东方未明大星没惟有太白配残月】
　　故山不可到飞梦隔五岭真游有黄庭闭目寓两京室空无可照火灭膏自冷披衣起视夜海濶河汉永西牕半明月散乱梧楸影良辰不可系逝水无留【一本作由讹】骋我苗期后枯持此一念静
　　后枯【稽康养生论为稼于汤之世必一漑者后枯】
　　真人有妙观俗子多妄量区区劝粒食此岂知子房我非徒跣相终老懐未央兔死缚淮隂狗功指平阳哀哉亦可羞世俗皆羊肠
　　相如偶一官嗤鄙蜀父老不记犊鼻时涤器混佣保著书曾几何【一作许】渇肺灰土燥琴台有遗魄笑我归不早作书遗故人皎皎我懐抱余生幸无愧可与君平道犊鼻涤器【汉书司马相如传相如之临卭尽卖车骑买酒舍乃令文君当垆相如身自着犊鼻禈与佣保杂作涤器于市中】渇肺【相如传相如口吃而善著书常有消渇病】琴台【王褒益州记相如宅在笮桥北李膺云市桥西二百步得相如旧宅南有琴台故墟方舆胜览琴台后为金花寺城内者非其旧也即今之金泉铺是矣】
　　孟德黠老狐奸言嗾鸿豫哀哉丧乱世枭鸾各腾翥逝者知几人文举独不去天方斵汉室岂计一郗虑昆虫正相齧乃比蔺相如【去声】我知公所坐大名难久住细德方险防岂有容公处既往不可悔庶为来者惧
　　枭鸾【史记贾生传呜呼哀哉逢时不祥鸾鳯伏窜兮鸱枭翺翔】细德险防【贾生传吊屈原赋见细德之险防兮摇増翮逝而去之施氏原注引句错讹今补注】
　　博大古真人老耼关尹喜独立万物表长生乃余事稚川差可近倘有接物意我顷登罗浮物色恐相值徘徊朱明洞沙水自清驶满把菖蒲根叹息复弃置
　　蓝乔【一本作桥讹】近得道常苦世褊迫西游王屋山不践长安陌尔来宁复见鸟道度太白昔与吴逺游同藏一瓢窄潮阳隔云海嵗晩倘见客伐薪供养火看作栖鳯宅蓝乔【吴子野曽与蓝乔同客曾鲁公家见子由诗注】养火【孙思邈七返丹砂法用六一泥固剂讫以文火渐养数至六七日即武火一日成如此七转堪服其火每转须减损之不减恐药不住也】
　　南荣晚闻道未肯化庚桑陶顽铸强犷枉费尘与糠越子古成之韩生教休粮参同得灵钥九锁【一作鐰】启伯阳鹅城见诸孙贫苦我为伤空余焦先室不传元化方遗像似李白一奠临江觞
　　南荣【庄子庚桑子谓南荣趎曰今吾才小不足以化子胡不南见老子】灵钥【道书真一子有还丹内象金钥匙一巻】伯阳【神仙传魏伯阳吴人也性好道术后与弟子三人作丹丹成知弟子心懐未尽乃试之曰丹虽成宜先与犬试之乃与犬食即死弟子曰先生当服之否伯阳曰吾委家入山不得道亦耻复还乃服丹入口即死弟子相谓曰作丹以求长生服之即死奈何独一弟子曰吾师非常人也服此即死得无意乎因取丹服之亦死二弟子乃出山欲为伯阳求棺木二子去后伯阳即起将所服丹纳死弟子及犬口中皆起遂皆仙去伯阳作参同契五行相类凡三十巻假爻象以论作丹之意】
　　余龄难把玩妙解寄笔端常恐抱永叹不及丘明迁亲友复劝我放心饯华颠虚名非我有至味知谁餐思我无所思安能观诸缘巳矣复何叹旧说易两篇
　　把玩【栁子厚丈前过三十年与瞬息无异后所得者其不足把玩亦巳审矣】
　　申韩本自圣陋古不复稽巨君纵独欲借经作岩崖遂令青衿子珠璧人人懐凿齿井蛙耳信谓天可弥大道久分裂破碎日愈离我如终不言谁悟角与羁吾琴岂得巳昭氏有成亏
　　角羁【礼记内则三月之末择日剪髪为鬌男角女羁注夹囱曰角午达曰羁疏云夹囱两旁当角之处留髪不翦一纵一横曰午今女剪髪留其顶上从横各一相交通达故曰午达不如两角相对但从横各一在顶上故曰羁羁者只也】
　　我昔登胊山出日观沧凉欲济东海县恨无石桥梁今兹黎母国何异于公乡蚝浦既黏山暑退亦飞霜所欣非自誷不怨道里长
　　朐山【太平寰宇记大海在海州城东十五里南接朐山县界北接懐仁县界志云朐山在城南四里始皇东巡立石东海上朐界中以为秦东门】于公乡【海州志孝妇冢在郯城孝妇窦氏于公郯人为郡决曹以争孝妇狱辞疾去故居在东海城北十里名于公浦按于公乡即此地也】自誷【栁宗元诗髙歌反故室自誷非所欣】
　　【慎按吴中新刻本渊明杂诗凡十二首其末章用理字韵止六句疑非全作先生亦缺和诗】和陶始作镇军防军经曲阿
　　虞人非其招欲往畏简书穆生责醴酒先见我不如江左古弱国强臣擅天衢渊明堕诗酒遂与功名疎我生值良时朱金义当纡天命适如此幸收废弃余独有愧此翁大名难久居不思牺牛龟兼取熊掌鱼北郊有大赉南冠解囚拘眷言罗浮下白鹤返故庐
　　大名难久居【史记越世家范蠡曰大名之下难以久居】北郊【宋史礼志北郊方丘配帝神州岳镇海渎七十一位坛在宫城之北以夏至祭皇地祗别为坛于北郊以孟冬祭元祐七年冬哲宗亲祠遂合祭天地建中靖国元年曾布主北郊之说遂罢合祭】
　　【慎按宋史徽宗本纪元符三年庚辰正月即位二月始听政四月范纯仁等复宫观苏轼等徙内郡是年未尝举郊祀之典明年辛巳改元建中靖国十一月乃合祀天地于圜丘时先生巳没矣今诗云北郊有大赉盖谓新君即位例当有郊祀恩赦耳】
　　桃花源【并引】
　　世传桃源事多过其实考渊明所记止言先世避秦乱来此则渔人所见似是其子孙非秦人不死者也又云杀鸡作食岂有仙而杀者乎旧说南阳有菊水水甘而芳居民三十余家饮其水皆夀或至百二三十嵗蜀青城山老人村有见五世孙者道极险逺生不识盐醯而溪中多枸杞根如龙蛇饮其水故夀近嵗道稍通渐能致五味而夀益衰桃源盖此比也欤使武陵太守得而至焉则巳化为争夺之塲久矣尝意天壤间若此者甚众不独桃源予在颍州梦至一官府人物与俗间不异而山川清逺有足乐者顾视堂上榜曰仇池觉而念之仇池武都氐故地杨难当所保余何为居之明日以问客客有赵令畤德麟者曰公何问此此乃福地小有洞天之附庸也杜子美盖云万古仇池穴潜通小有天他日工部侍郎王钦臣仲至谓余曰吾尝奉使过仇池有九十九泉万山环之可以避世如桃源也
　　凡圣无异居清浊共此世心闲偶自见念起忽巳逝欲知真一处要使六用废桃源信不逺杖藜可小憩躬耕【一本作耘】任地力絶学抱天艺臂鸡有时鸣尻驾无可税苓龟亦晨吸杞狗或夜吠耘樵得甘芳龁齧谢炮制子骥虽形隔渊明巳心诣髙山不难越浅水何足厉不如我仇池髙举复几嵗从来一生死近又等【一作算讹】痴慧蒲涧安期境罗浮稚川界梦往从之游神交发吾蔽桃花满庭下流水在户外却笑逃秦人有畏非真契
　　和归去来兮词【并引】
　　子瞻谪居昌化追和渊明归去来词盖以无何有之乡为家虽在海外未尝不归云尔
　　归去来兮吾方南迁安得归卧江海之澒洞吊鼓角之凄悲迹泥蟠而愈深时电往而莫追懐西南之归路梦良是而觉非悟此生之何常犹寒暑之异衣岂袭裘而念葛盖得桷而丧防我归甚易非驰非奔俯仰还家下车阖门藩垣虽缺堂室故存挹吾天醴注之洼尊饮月露以洗心飡朝霞而顔混客主而为一俾妇姑之相安知盗窃之何有乃掊门而折关廓圜镜以外照纳万象而中观治废井以晨汲滃百泉之夜还守静极以自作时爵跃而鲵桓归去来兮请终老于斯游我先人之敝庐复舍此而焉求均海南与汉北挈往来而无忧畸人告予以一言非八卦与九畴方饥须粮巳济无舟忽人牛之皆丧但乔木与髙丘惊六用之无成自一根之返流望故家而求息曷中道之三休巳矣乎吾生有命归有时我初无行亦无留驾言随子听所之岂以师南华而废从安期谓汤稼之终枯遂不溉而不耔师渊明之雅放和百篇之新诗赋归来之清引我其后身盖无疑
　　余喜渊明归去来辞因集字为十诗【一本题云集归去来诗十首】
　　命驾欲何向欣欣春木荣世人无往复乡老有逢迎云外流泉逺风前飞鸟轻相携就衡宇酌酒话交情涉世恨形役告休成老夫良欣就归路不复向迷途去去径犹【一作有】菊行行田欲芜情亲有还往清酒引尊壶与世不相入膝琴聊自【一作尽】欢风光归笑傲云物寄游观言话审无倦心懐良独安东皋清有趣植杖日盘桓世事非吾事驾言归路寻向时迷有命今日悟无心庭内菊归酒牕前风入琴寓形知巳老犹未倦登临云岫不知逺巾车行复前仆夫寻老木童子引清泉矫首独傲世委心还乐天农夫告春事扶老向良田富贵良非愿乡关归去休携琴巳寻壑载酒复经丘翳翳景将入涓涓泉欲流农夫人不乐我独与之游觞酒命童仆言归无复留轻车寻絶壑孤棹入清流乘化欲【一作亦】安命息交还絶游琴书乐三径老矣亦何求归去复归去帝乡安可期鸟还知巳倦云出欲何之入室还携幼临流亦赋诗春风吹独立不是傲亲知役役倦人事来归车载奔征夫问前路稚子衡门入息亦诗防出游常酒尊交亲书巳絶云壑自相存寄傲疑今是求荣感【一作定】昨非聊欣尊有酒不恨室无衣丘壑世情逺田园生事防柯庭还独盻【别作睡讹】时有鸟归飞
　　慎按施氏原本和陶诗二巻凡一百零五首归去来辞亦在数内此十章向不载和陶巻中今从新刻本采录又増入补遗二章自饮酒二十首起至此止分编各巻共一百三十三首而归去来辞不与焉西清诗话云渊明又有问来使诗云尔从中山来早晚发天目我屋南山下今生几丛菊蔷薇叶巳抽秋兰气当馥归去来山中山中酒应熟此诗陶集中不载盖疑天目非陶居然太白诗云陶令归去来田家酒应熟乃用此耳洪迈对雨编亦云先生想未见原诗故缺和章耳
　　附黄鲁直跋子瞻和陶诗一首
　　子瞻谪岭南时宰欲杀之饱吃惠州饭细和渊明诗彭泽千载人东坡百世士出处虽不同风味乃相似
　　【按东坡和陶诗起于扬州终于儋州在惠州作者不过十分之三四而山谷云饱吃惠州饭细和渊明诗盖未加详考耳】
　　题过所画枯木竹石三首
　　老可能为竹写真小坡今与石传神山僧自觉菩提长心境都将赴卧轮
　　附黄鲁直次韵一首
　　眼入毫端写竹真枝掀叶举是精神因知幻化出无象问取人间老斵轮
　　【按山谷集次韵止此一首后二首缺和】
　　散木支离得自全交柯蚴蟉欲相传不须更说能鸣雁要以空中得尽年
　　【按声画集云一本此首系第一篇】
　　倦看涩勒暗蛮村乱棘孤藤束瘴根惟有长身六君子猗猗【一作依依】犹得似淇园
　　真一酒歌【并引】
