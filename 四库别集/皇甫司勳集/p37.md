<!-- { "loadSidebar": true } -->
　　嘉靖四十有五载肃皇帝恭黙思道寿考作人甫周于甲将倦于勤惟时法令滋章科网稍密俗渐以敝政寖以棘惟是南服师旅之后饥馑荐灾凡厥职司苛以无名之徴扰以非时之役民不堪命乆矣乃更慴以虎冠憺以鹰击奈之何不胥而为奸讼狱繁而盗贼起也侍御史洛阳董公尧封宿挺霜棱籍闻风采简命南巡照临我土其始下车也捐无益之费罢不急之徭清诡受之田警怙势之族严墨吏之刺峻惰游之诛劳来安集与民休息民若更生焉越嵗隆庆改元嗣皇帝即位际中兴之运履鋭治之朝涣寛大之诏崇节俭之风公仰奉徳音导迎淑气销兵裁饷平赋在宥农夫栖畆红女还机室家宁止囹圄遂空荡邪刬蠧与民更始俗乃维新焉识治者佥谓向也若时之冬阳气潜藏公行冬令绥之而不蹙今也若时之春阳气发泄公行春令煦之而不伤葢闻御史之职専务端轨贞度以肃百官以厉万民公乃顺天惨舒与时消息不独宪纪是饬而调燮之寄可司以佐圣天子化裁之治矣贤哉真御史哉吴民謡曰前有温公后有董公并起河内福我江东温公者前侍御如璋亦洛产也按吴着清海之绩迄今倭夷不敢东窥于吴温之力也余从乡大夫之后尝作颂以纪其事勒石海堧永慕不忘公之驻节也蠢迹遐窜鲸波不扬先声夺其气而寝其谋也民赖以安堵厥徳惟均奚必俟其来而襄之以斩获为功哉今上方以外裔为中国患轸边疆之忧聴鼓鼙而砥锋锷稽周宣薄伐之猷奋汉文仁者之勇引颇牧于禁庭咨制驭之长策侧席元老止辇至言所以垂绡衣舞干戚审黄石存苞桑者念亦深矣公行将有訏谋秘计入告我后于内余等虽逖矣东土之民愿闻其梗槩拭目以覩太平尚亦有利哉骊驹辍响骢马北辕杞心徒遥刍言莫禆因赋台端行一首以申别绪云尔
　　送大司防渔石唐公予告还山诗序
　　下官不佞坠迹昭宪移禁司刑猥闻公以母老上防圣天子特嘉闵焉诏报曰可乃颁传瑞撰吉啓行道路咨嗟搢绅歌颂顾非明王之盛治孝子之美谈哉厯观载记大臣之去政类皆请老引年乞骸归骨是故留侯哲矣而毋匪逮存潘令怿矣而仕或未显若夫身践台阶手持法衡乃望倚门而思迈勑回驭以言还岂不光昭往牒于休来乘者哉舞章服于莱家陈钟釜于陶馔以宁慈度以介丕祉风枝不惊丛萱斯茂公行其荣已非直勇退于急流冥飞于遐旷也下官方为戮幽户抱痛圜扉异广汉之利见怅祁奚之遄归聊赋五言用申千里云尔



　　皇甫司勳集巻四十二
　　钦定四库全书
　　皇甫司勳集巻四十三
　　明　皇甫汸　撰
　　序赠送
　　送陈子克修还吴序
　　天王九年秋七月陈子自燕言归张伯子暨王仲子皇甫叔子防于燕丘维是陈子来饮饯张伯子曰我自昔举于乡也维我二三兄弟靡不惠好既而嫁于燕也亦靡不周旋以偕在昔逸诗有之曰舟张辟雍鸧鸧相从言攸摄也今子归矣值兹悲于我心惄焉有蓬吾子其何以处我觞一行陈子避席曰予不佞淹兹天邑载厯寒暑枌梓緜邈依依在望夫穷者楚奏显者越吟我思古人异遇同心我是以梦寐乎洞庭之野胥水之隂兹将归也夫张伯子曰幽哉是言吾子可谓不忘其乡矣为之赋衡门觞载行陈子避席曰予不佞淹兹天邑载厯寒暑瞻望父兮天一方矣曰予行役不遑将矣我闻一日之养不以三公换故臯鱼陨涕宣门羣涣我是以明发不寐有懐二人兹将归矣夫王仲子曰孝哉斯言吾子可谓不忘其亲矣为之赋陟岵之首章觞三行陈子避席曰予不佞淹兹天邑载厯寒暑赖我二三兄弟朝夕是与贻我懿矩夫君子游必择士居必择乡故兰以渐而芳丝以染而苍逖尔令徳实惧终焉无以允臧我是以秣马脂车执手踟蹰兹将归也夫皇甫子曰贞哉斯言吾子可谓不忘其友矣为之赋伐木之二章夫安贞以输忱思孝以成仁履幽以禔身若陈子者于天下行矣陈子乃覆觞欲起皇甫子止之曰毋我其益子我其益子繄子之自燕归于吴也不越嵗又将自吴嫁于燕进于春官録于主司賔于天子服于王官时维王事于迈虽欲昵于友私于亲乆于乡也其可得哉夫京大也师众也君子观大畜众可以居业矣在昔先正有曰人岂鹿豕也哉而常羣聚乎欲吾子其不忘四方由是陈子怳然失怡然悟曰我行维斯言是绎
　　赠和顺令霍氏归田序
　　天王十又一禩春正月越在外臣佥考绩于朝霍子以和顺最徃献时惟良哉居无何叹曰功名富贵我知其若是矣归休乎君奚自苦为也乃上防谢病太宰弗克泥果命下曰俞闬人里士闻且骇焉遂龊龊议其后夫霍子强可仕也兹不待年胡骸骨是乞彼其弗良于和顺已乎皇甫子曰我闻志意修则骄富贵道义重则轻王公今干禄縻爵盱豫食嗟脂韦防耻遒轸不返老死行迈斯其蝉蜕嚣鸿渐云逵者矣霍子其贤哉侯子曰我闻女无美恶入宫见妬士无贤不肖入朝见恶今上官苛礼僚友构谗下民咨怼饰伪售巧逐浮倾危恬钝倒用斯其脱帽青门投傅当路者矣霍子其智哉孟子既吴子曰我闻君子得志则大行不得志则龙蛇其身故归闲郤扫食鲜茹美履幽葆贞偃息明时以养余日斯其徽纆轩服桎梏缨緌者矣霍子其乐哉是故贤以稽政张能弛也智以存身明且哲也乐以达节寿而康也彼虽剧迁仍授阅崇据要不媿于霍先生者几何人哉乃相与赏之酒而歌考槃之乱于是闬人里士闻而哗之曰嗟嗟霍子岂古之所谓遗荣者耶匪公等言吾侪小人不复知霍矣请公识之遂书以归霍子
　　送僚友李君还蜀川序
　　蜀李子之倅楚黄也政惠而化辑黄人宜焉然履坦而度夷行圆而亮弗习守谷突梯是用弗媚于瓦合之伐磬折之朝政巧者庭李氏乃殿周容者右李子乃左持宪者弗亷乃数其细以上下之宰司征素弗覈咨佥罔同乆未裁可李子乃浩然谋归援者咸曰心苟不諐何恤乎人之言止哉李子或曰无据而去曷少俟旃李子止哉李子曰谓瑜者瑕被褐懐玉胡求售焉谓白者黑贲于丘园胡自咎焉鱼网之设不能防防鸿飞为弋人所得翕羽晩矣皇甫子曰嗟嗟古人所为难进而易退李子其哲且勇哉若夫夸夫慕位阅崇陟要致身嶻嶭黯干阽危自召渊坠贪人縻爵脂韦淟涊褫华絶隆曾不朝夕几不恧于李子者哉于是举酒酹江为李子祖道郭子赋逺游时俗迫阨质薄无因悲臣节也聂子赋赤壁山川信美合并异迹思友谊也皇甫子赋蜀道难人情翻覆涛波非险慨世变也李子乃登舟击楫扬帆遡洄而去诗云瞻望不及伫立以泣黄人之谓也
　　赠水部郎吴子知姚安序
　　蜀郡吴子以水部郎刺姚安闻命而弗豫焉曰逖矣兹土乃古炎徼荒裔也矧兹土之氓胥靡莫之属夷獠之种类也我是与处其于政不有治丝而棼噬腊而毒者乎艰哉行也皇甫子曰君侯行毋弗豫也奚其艰在昔君侯司士于华州华州之教刑焉此可以教姚安己司赋于陪都陪都之法新焉此可以法姚安己司漕于通惠通惠之令平焉此可以令姚安己余天子之水官也请与子言水知水则几于政矣夫人性之善也犹水之下也予无搏之激之而惟疏之濬之决之导之又从而隄防之而水无有不治者矣江淮河汉暨于海皆然也覆坳滥觞泄闾归壑其几神焉天下之政何有于小大何有于逺近何有于难易哉若兹姚之域越在滇之濵楚粤之墟列帝耀徳羣哲宣化遹世渐仁其賔服而辑绥者葢有年矣不徒招携羁縻之而已也今子借天子之宠灵徃为之牧将有兽驯而狙悦者岂曰丝棼腊毒之哉夫水元命苞曰五行之始万物之所由生元气之液也有理道焉説题辞曰荷精分布懐隂引度有顺道焉子能顺而理之徧与诸生普之以公淖约潜达烛之以明流而不息居之以勤以此柔逺逺人有弗治哉水之于民亲而不尊父母之谓也恺悌君子民之父母吴侯以之是故知水则几于政矣无私而蹈之不知悬水之为千仞也无事而行之不知姚安之为万里也吴子乃始怡然豫浩然不疑其行矣祖宴既陈僚友攸集佥曰斯言也可以赠吴子请书之皇甫子曰匪言之赠惟言之镜庻可以从政
　　赠古黄姜判官擢守庆源叙
　　古黄姜大夫判天雄之几年有籍甚声乃移守庆源大夫弗豫曰郡也而州兹命也不亦左乎刘令进曰贰也而守兹庸也不亦宠乎公奚弗豫哉若稽古建官昉于虞十有二州惟兹州牧以乱邦服迨秦分天下为三十六郡始置郡守隋寻废郡以州统县至唐复沿焉自是州郡更相为名如鲁史晋乘侯牧一也奚必左州而右郡时王之制凡府州县虽秩相崇卑势相临制其于専任而责成犹夫一也宋设判官以佐郡守虽曰元僚语称半刺焉耳欲承流宣化熙政庇民理繁铲剧又孰与守大夫曰庆源即古赵郡今为圻内冲余非薄守顾患夫繁之弗克理剧之弗胜铲也矧兹承宣熙庇民之攸暨胡敢拜命之辱刘令曰大夫奚赵之有哉台小人聴于民矣天雄之民虑公之去也其言悲以思曰公其去我谁获我所庆源之民幸公之来也其言怿以慕曰民力已殚公来毋晩夫思者实也有其实者着慕者声也有其声者渐渐则入着则形而公又能持之以亷励之以勤普之以公牖之以明政是用成知公不乆淹于赵而赵民又将悲以思矣某也忝厠末属公行无以为情也因道民之言以占公之政遂书以泄其思慕云尔












　　皇甫司勳集巻四十三
　　钦定四库全书
　　皇甫司勳集巻四十四
　　明　皇甫汸　撰
　　序赠送
　　送卢法曹楩考绩序
　　少谷卢子木伯守南刑曹三年矣报政于太宰太宰考上上御史台覆如太宰考行将献于天子之廷按彞典推鞫得情处防平允为法官之最卢子何以能善其职哉夫刑匪推鞫之艰而其有二焉若夫豪右作慝雄张京邑逾轨奸宪怙势以逞请寄漏脱主者谁何法斯挠矣専事苛轹巧文附防穷抵横入不能贷恩于无知原情于株染刑斯滥矣卢子明威所绳靡不摧勒寛恤所济咸获矜理发摘以宣虽巨猾必致简孚为治则赤子更生不滥不挠推刑之中卢子其庻几乎然蕴借有素施行不匮固非倔起于刀笔偶合于科条也方卢子解褐鸿渐即上书鳯鸣慨愤王章指斥时宰一时风动朝端想闻海内既而出知剧邑将谓卢子不习为吏急弦棼丝寖以壮败至则纯务以徳蒸蒸保艾流其颂声推卢子之致为葢质兼文武道协几宜荼网施于茹柔金矢得于噬腊二之去不有本哉使卢子操议辟之权履惩违之任必能信三尺之法殚画象之化矣輶车陈于周道帐饮列于都门凡少同里闬长厠官寮者响然来臻邈尔言别佥曰深哉子之知卢子乎请书诸篇以赠其行
　　送缮部叶君擢守思州序
