<!-- { "loadSidebar": true } -->
　　余偶沾微恙，寂坐小楼，竟无消遣计。适案头有雪香夫子所评《红楼梦》书，试翻数卷，不禁失笑。盖将人情世态，寓于粉迹脂痕。较诸《水浒》、《西厢》尤为痛快。使雪芹有知，当亦引为同心也。然个中情事，淋漓尽致者固多，而未尽然者，亦复不少。戏拟十律，再广其意。虽画蛇添足，而亦未尝以假失真。诗甫脱稿，神倦肠枯。假寐间见一古衣冠者，揖余而言曰：“子，一闺秀也。弄月吟风，已乖姆教，而况更作《红楼梦》诗乎？岂不惧吾辈贻讥哉！”即应之曰：“君之言诚是。然乐而不淫，哀而不伤，为国风之始。如必以此诗为瓜李之嫌，较之言具彬彬而行仍昧昧，奚啻相悬天壤耶？”言未竟，人忽不见，吾梦亦醒。但闻桂香入幕，梧叶飘风，楼头澹月，撩人眉黛而已。 
　　　　　　　　　　　　　　　　　　　　　　古吴女史绿君周绮自序 

　　黛玉焚诗 
　　不辨啼痕与墨痕，无情火断有情根。 
　　者宵果应灯花谶，往日空怜蜀鸟魂。 
　　慧业已随人遁世，痴鬟休为竹开门。 
　　鸭炉兽炭寒如水，剩得心头一缕温。 

　　香菱学咏 
　　花前月下自凝眸，寸寸柔肠寸寸搜。 
　　着意个中诚足惜，处身如此不关愁。 
　　眠餐好在吟成后，啼笑都从梦里头。 
　　知否苦辛天报汝，芳名非仗可儿留。 

　　湘云醉眠芍药 
　　席翻脂粉醉飞觞，酒力难支近夕阳。 
　　无限困人聊困睡（一作：无限春风困春睡），不胜红雨覆红妆。 
　　倘非玉骨还宜暖，幸是冰肌未碍凉。 
　　一种娇憨又娇怯，画工要画费评章。 

　　晴雯死领芙蓉神 
　　一现优昙命太轻，临题那得不怜卿。 
　　便填痴诔难偿恨，真做花神始称名。 
　　素愿何尝形色笑，平生转为误聪明。 
　　从来此事销魂最，已断尘缘未断情。 

　　青女素娥李纨悲黛玉 
　　月中霜里拟翩翩，姊妹班头掌翰仙。 
　　定为清才遭白眼，岂宜红粉逝青年？ 
　　情虽有为情应笃，病到无辜病最怜。 
　　竹自迎人人寂寂，嘻吁我独泪潸然。 

　　水寒雪冷慧婢恨怡红 
　　妒花风雨瘁花姿，义愤偏重小侍儿。 
　　果易分明仍一梦，信难凭准是相思。 
　　怡红意气能无恨，湘馆情怀为甚痴？ 
　　几许伤心何处诉？顿教重立不多时。 

　　苦尤娘遭赚堕计 
　　花是丰姿月是神，东君应不负终身。 
　　伤心漫怨庸医药，委曲难通妒妇津。 
　　未必无情归幻境，定然有恨隔凡尘。 
　　红颜大抵都如此，肠断千秋命薄人。 

　　俏平儿被打含情 
　　究未呼天剖素胸，纷纷泪咽屈重重。 
　　好花风总凭空妒，闲草春多不意逢。 
　　薄责原非长恨事，无言确是有情钟。 
　　羡卿心底分明甚，要学夫人却易容。 

　　妙玉听琴警悟 
　　机微领略不言中，一曲丝桐忍听终。 
　　好梦未醒长恨客，美人已定可怜虫。 
　　从前枉受情痴累，此后都归色相空。 
　　无限伤心成独想，余音任付月溟朦。 

　　鸳鸯殉主全贞 
　　芳心迟早固难胜，侍得人归付幅绫。 
　　为日之多岂所愿？此身以外更何凭？ 
　　休怜碎玉销香恨，应愧沽名钓誉称。 
　　竟可梦中先醒梦，金钗十二有谁能？ 

　　以香艳缠绵之笔，作销魂动魄之言。别开生面，唤醒人情。士林中皆当敛手，况出之闺阁中耶！想红楼仕女，定亦相顾惊奇。（蒋伯生师） 
　　以《红楼梦》之实事，作诗中之三昧。故能胸中了了，笔下超超。读此诗而人情可悟，读此诗而私欲潜消。（雪香） 
 

　　红楼梦竹枝词　清　合肥卢先骆半溪　着 

　　娲皇不补奈何天，放下瑶台女谪仙。不合大荒山下过，好姻缘是恶姻缘。 
　　朱门富贵好繁华，处处楼台面面花。底把灌愁河畔水，一齐都付与儿家。 
　　湘馆凄凉夜正孤，茜纱窗下月模糊。拚将两眼相思泪，酬得郎恩一半无。 
　　风调何人似可卿，前身疑是许飞琼。无端偷试阳台梦，唐突人前唤小名。 
　　底事蛾眉不解颦，情天孽海渺无垠。黄金不打葳蕤锁，妒煞蘅芜院里人。 
　　教郎莫灌漏壶水，教郎莫看自行船。水自东流船自去，相亲相近总无缘。 
　　拨断冰弦泪欲倾，无人得见此时情。生憎窗外千竿竹，不是风声即雨声。 
　　姊妹何人数独先，花家娘子自神仙。近来新得夫人宠，不共傍人领月钱。 
　　琼瑶池馆玉楼台，月殿云宫四面开。鼓乐忽惊红袖乱，门前齐报凤舆来。 
　　新诗尽许献风流，红叶何时出御沟。怕说麝香珠一串，承恩偏是宝丫头。 
　　人日才过日几天，明宵又是月团圆。上房传说花灯节，预备青铜赏戏钱。 
　　满堂箫鼓月当头，一出新声演醉楼。漏尽铜壶归不得，太君真个解风流。 
　　斑衣学舞戏红罗，谑浪无心惹趣多。一笑喧阗齐拍手，可人终让凤哥哥。 
　　慵整花钿对镜台，宫花一朵鬓边开。烟鬟齐带朝云色，知是高唐梦里来。 
　　却下重帷会所私，炕屏那惜借玻璃。痴儿若解侬倩意，便是低头一笑时。 
　　无多恩爱便情深，宫粉新分白玉簪。妾自有夫郎有妇，与郎暗里结同心。 
　　熏笼倦倚两情依，金玉良缘是也非。一语醋人禁不得，看他呆雁一双飞。 
　　香肩并倚坐筠床，软语娇羞啐玉郎。任是麝兰熏透骨，怎如林子洞中香。 
　　笑煞檀郎没事忙，朝朝寻艳复寻香。叮咛莫似颠狂蝶，又逐东风过别墙。 
　　三尺红绡寄恨书，小诗读罢泪如珠。可怜秋水蒲桃眼，多恐鲛人泣不如。 
　　小楷临摹点画工，绿窗费尽许多功。行间真假知谁是，毕竟心同手亦同。 
　　毒手谁防暗箭多，无端簧舌起风波。只因孽海情魔重，休怪龙钟马道婆。 
　　娇喘如丝强自持，郎心只许妾心知。神仙那有相思药，枉煞行时王太医。 
　　巾箱宠爱日无多，三寸桐棺掩面过。不独伤心尤二姐，本来娘子是阎罗。 
　　银壶浊酒夜三更，为访襄王犯露行。立尽苍苔冰透骨，蝌郎底事太无情。 
　　连天爆竹响迷离，金字牌衔列绣旗。一路佩环声不了，香车齐会祭宗祠。 
　　美景良辰二月天，相邀姊妹敛金钱。明朝正是花朝节，传说堂前摆寿筵。 
　　芳草青青水蔚蓝，一鞭游骑出城南。问郎系马谁家好，莫是烧香水月庵。 
　　镇日蟾宫锁不开，紫云何自降瑶台。金钗斜拔书蔷字，惹得巫山暮雨来。 
　　阿姨丰度自翩翩，不在梅边在柳边。值得堂前身一死，风流几个似湘莲。 
　　蓼汀一带碧波流，灯影衣香水面浮。箫鼓声声人不见，龙船划过紫菱州。 
　　花家门巷夜寻欢，绵绣成围玉作团。一骑连钱骢马去，许多红袖卷帘看。 
　　梨香院宇结芳邻，一树花光白似银。麦饭纸钱寒食节，个中亦有断肠人。 
　　昼永闲廷绣幔开，残棋一局小徘徊。回头错落抨心子，笑问郎从何处来。 
　　雨水雨儿霜降霜，费侬辛苦几年藏。郎心但解冷香好，那识温柔别有香。 
　　冰麝无心更检挑，铅华不御自妖娇。只搽茉莉纤纤粉，添上蔷薇薄薄硝。 
　　口滴樱桃一点工，避人调笑唾残绒。教郎细向唇边看，新买胭脂红不红。 
　　松花衫子绿鹦哥，彩线盘金绣不多。病体却嫌蝉翼重，阿婆还有软烟罗。 
　　拢翠庵前树似霞，为郎偷赠一枝花。含情笑脱袈裟道，可吃千红一窟茶。 
　　活火金炉兽灰销，绣衾不暖坐深宵。北风一夜琼瑶雪，齐脱湘裙换紫貂。　　 
　　猩红笠子太憨生，雪里梅花一朵轻。不是郎心偏爱惜，薛家姊妹本多情。 
　　翠线条条手自抽，与郎细补雀金裘。花针若个赢人巧，偏是烧香总断头。 
　　淹淹扶喘别朱门，冤枉何人为剖分。同住红楼云雨地，偏无好梦到晴雯。 
　　一面匆匆死别时，红绫袄上泪如丝。伤心为制芙蓉诔，诉向花前知不知。 
　　翠被怜香事己非，年年空忆梦魂归。残宫落尽棠梨雨，忍学飘零扇子飞。 
　　偶向花前践宿盟，太湖石畔订三生。无心失落香囊袋，惊醒巫山梦不成。 
　　雪罗衫子趁身裁，朵朵梨花月下开。云板一声车马乱，馒头庵里送灵来。 
　　绣衾留恋梦温存，晓日临窗未启门。昨夜不知春雨过，杏花红遍稻香村。 
　　缀锦楼前草似茵，小鬟传信踏青春。教郎莫到葬花处，满地残花愁煞人。 
　　六幅湘裙污石榴，为寻芳草斗风流。侬家赢得夫妻蕙，姊妹何人是并头。 
　　冰梅小几馔陈初，为赏良辰乐自如。传到太君亲赴宴，齐来花下接肩舆。 
　　酒兵队里女将军，跌宕风骚总不群。除却尤家三妹子，更无人敌史湘云。 
　　芍药阴中昼正长，避人扶醉赴高唐。落花不管春狼籍，飞上罗裙格外香。 
　　鹦鹉螺杯镂绛霞，融酥茶点样新花。熊蹯鸡跖尝应遍，添上冰盘哈密瓜。 
　　村语撩人亦雅驯，笋蔬风味自天真。千金难买蛾眉笑，老老原来是解人。 
　　会芳园里暂相亲，路人桃源认不真。一枕相思憔悴死，可怜风月镜中人。 
　　秦家小子太憨生，绝世温柔玉性情。不是同车恩义重，也应分爱到鲸卿。 
　　倚托良媒亦自怜，淡妆素服一蝉娟。绮罗队里神仙客，谁是凤流邢岫烟。 
　　莲花巧舌让人多，艾艾何心自舛讹。试问眼前诸姊妹，阿谁曾不爱哥哥。 
　　娇痴小婢绝聪明，解把阴阳细品评。拾得麒麟私撮合，儿家亦是有风情。 
　　瑶林贝阙望分明，凸碧堂西雨乍晴。最好风光是三月，暖香坞里放风筝。 
　　滴翠胭脂拂绢初，亭台新写大观图。多情一管描光笔，只恐蛾眉画不如。 
　　藕榭菱洲一带疏，晓妆妒煞木芙蕖。痴郎贪看池中影，故倚阑干学钩鱼。 
　　太平鼓子响粼粼，文凤求凰一曲新。筵上忽飞红雨过，传花刚到太夫人。 
　　宝镜玲珑映碧纱，枝枝照见满头花。携蝗一觉浑无事，醉眼朦胧拜亲家。 
　　飞盏流觞小令工，浓歌艳曲满筵红。阿侬看过西厢记，编出牙牌便不同。 
　　蜂腰桥畔柳如烟，编个花蓝郎枕边。妾貌如花眉是柳，教郎常似伴侬眠。 
　　私语无端入耳听，惹人情窦太零星。却嫌蝴蝶真多事，勾引侬来滴翠亭。 
　　玲珑新样小荷汤，捧向樱唇劝共尝。小语问郎滋味好，可知还有口脂香。 
　　丝丝冰线绾通.灵，联却梅花络子轻。试向枕边亲问讯，小名真不愧莺莺。 
　　云笺半幅手亲裁，小揩蝇头写麝煤。忙煞一秋诗兴好，海棠开后菊花开。 
