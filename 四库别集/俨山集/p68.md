<!-- { "loadSidebar": true } -->
　　孔云必达在家在邦捐躯赴国世亦少双孝弟之言罔间内外目覩龙飞事岂有待待不以年拊髀懐贤古今所叹秉彝则然千载万载惟公惟徳有考厥终视此铭石
　　将仕郎景宁簿雪庄韩公墓志铭
　　公姓韩讳纶字缗之别号雪庄上海人也韩于上海为旧族至公始以文学登进初居黄浦之东华漕涟之上有讳福四者生盛盛生允恭允恭生彦英彦英生呈呈生十男子长讳永常号槐隠槐隠始拓市居谨愿长厚修髯白晳如画以输粟授品官衣冠伟如也槐隠寔生公母张孺人公少有大志为邑弟子员有声成化丁未例贡入国学卒业家居时槐隠年高家族丰衍命诸子各理家政廼就公养养克以志顷之槐隠公张孺人相继谢世公丧尽礼庐居墓侧因名雪庄遂以自号士大夫题风木遐思巻表之正徳丙寅谒选天官授浙之处州景宁县主簿景宁山县也险瘠而民犷因矿而盗公捕其尤者论法余抚谕之皆贴服为良故多虎患公设法以弭之县每阙尹即公署篆以廉勤闻时邻县有杀人狱三人悉论死处守梁公檄公鞫之公立释其二曰法抵死者一人耳处属十县多宿逋御史按者委公办理甚严公叹曰是徒驱穷饿于沟壑无益也曷若俟秋成带而征之乃具申白防有诏蠲焉防满两考诸当道并皆奬劳偶以湿疾恳请而还民甚思之既还再营雪庄以居稍稍搆亭榭辟园囿植竹种菊与乡士夫结晚香之社觞咏为乐优游其间几二十年以嘉靖丙戌十月二十日卒享年六十有九配谈孺人讳原静同里望族明慧孝敬及笄归公闺门穆如也治家种种有条绪尤以勤俭慈恵不妬闻从公于景宁内助为多及归道嘉兴以正徳辛未五月念八日卒享年五十有二兹卜以某月某日合于赵溪先茔之次惟公出饶裕之家际丰亨之运仕宦虽不甚显非茍碌碌而尤以早退为贤平生谨畏重信义继室费晚举一子甚爱之悯其弟维之无后也即命为继教子孙皆有法韩宗益大公可无憾矣子男一恕娶顾氏知浙江都司印倜傥有文女三长适县学生余继瑞次适山岳次许嫁赵希忭费氏出也孙三荩臣国子生次鼎臣次俞臣予时将为延平之役荩臣具状以请希仁送予至武林要予为铭铭曰仕以达云达岂尽仕一命茍共是曰致理嗟嗟雪庄况也履止有淑者媛以续以似同穴而归兹谓不死阡原郁郁载蕃后祉
　　勅封承徳郎南京祠祭主事赵公墓志铭
　　公讳山字天秀姓赵氏曾祖讳鉴祖讳瑜考讳清妣施氏上海人也公少孤长而玉立丰頥秀干有治才能振起其家义授散官衣冠峻整一时上官往往器之郡邑有大役辄以委任敏而趣办喜从贤士大夫游家居黄浦之上筑精舍其滨莳芙蓉映水每花时望之若绣幄锦城故号东浦因以命子宪读书其间时往课之观潮汐往来乃悟盈虚消息之理故持身淹雅人称之曰东浦翁云宪有声文场遂起乡科登嘉靖乙未进士丁酉选授南京礼部祠祭司主事戊戌圣天子推恩诏下竟以宪官授勅封鹭绣银章光动闾里人以为此东浦翁之食报也既而就养南都睇城阙之巍峩覩江山之佳丽又闻诸当道大人钜公论议归益务谦抑俨然儒宗长者所谓始笑终疑卒乃贴然服矣庚子宪迁仪制郎中得考一满便道省公于东浦之上时已徙居浦曲少南因得寒疾每促宪赴阙曰人臣之义以勤劳见忠吾老矣尚有厚望焉辛丑宪行行月余而公卒于家享年七十有三宪奔归月余亦卒人共惜之宪子逢吉防然治两丧并而为公乞予铭公予韦布之交而逢吉则外孙壻也谊不容辞逢吉手自为状能道家世之详且拜且泣曰吾大父性至孝心地坦夷不设城府每当是非曲直之际则务公言故人多忌之隂中以事搆成大衅破家营救得免甞叹曰吾受毒逾时则已彼施之者能久贴席乎且我常受彼常施天之道固昭昭乎昔吾父之未有子也往祷三茅君归取家众斗斛悉毁之曰我得孙矣已而逢吉生予闻其言皆凿凿可志公盖不但食子之报也已今卜以癸夘冬十二月三日于杨塘之隂配吴氏系出清门淑慎善相与公同日受封为安人子男一即宪娶乔氏息女二长嫁周易早卒次嫁顾鸣鸾侧室高氏出也孙男二长即逢吉娶王氏次迪吉孙女一嫁陆文熺予仲孙也呜呼公真儒宗长者哉宜铭铭曰
　　泽之长兮江流汤汤风之逺兮其人不亡手所树艺华国发祥其克昌兮曰此封君之藏










　　俨山集巻七十
　　钦定四库全书
　　俨山集巻七十一
　　明　陆深　撰
　　墓志铭十
　　勅赠安人孙氏墓志铭
　　故蔡安人既成矣始及赠典既成赠矣始克志之盖诚有待也哉于是上海陆深得按武选汪君文盛状书之将追而纳之堂之右志曰安人姓孙氏封户部主事河南商城县学训导蔡先生讳贯之配也孙故崇阳望族居里之桥墩港世修隠徳有讳贤者寔生安人安人始生嶷然殊异气柔而声和五嵗能让七嵗知戒九嵗精女红读孝经小学列女传都通大义年二十四封君先生受于孙氏之庙而室之封君出名家少即聪頴过人蔡处士府君讳英爱之为择妇必孙氏女既成礼中外交贺先生方为邑弟子员遭嵗恶家遂中落安人脱簪珥服饰以佐宾祭经史之费罔徳色焉封君读书安人纺绩俱入夜分或至达旦积勤本俭以复家防中兴焉时处士府君与太夫人乡居距十里许安人问安归无间朝夕得甘防必先奉处士府君甞曰相儿子他日亢吾宗新妇之力也治戊午封君先生始循例贡至京师授职商城安人从之数年缟衣粝食晏如也太夫人年八十余留崇阳安人每一思之辄数日不怿归省视者至再既没终具悉出洁鲜不倚办于妯娌既号恸思慕若不胜焉佥曰孝妇云性澹泊尤不喜饮酒好周人之急了无后望不欲子姓析居综理家政老而不倦孤侄禄与玉安人抚之人不知非已出也卒以有立下至臧获有过必曲为掩覆无喜怒之形以正徳十二年十月十日终于正寝夀六十有八明年戊寅二月廿七日于青山祖茔之次礼也子男四长曰朝朴茂务农后安人【阙】年卒次曰翰县学生次曰干户部员外郎佥浙江按察司事季曰榦县学生息女二长适【阙】次适【阙】　孙男八孙女五初佥宪干成进士于京师即为迎养之谋未数月遽以讣去既禫还朝列职卿省适今上皇帝入继大统覃恩宇内亟有褒赠之锡安人孝敬慈恵之报获于天者异数已若是矣佥宪文学器识渊懿明粹雅负经纶之望翰榦诸季俱以经术需次显荣方将征诸人事殆有余祉焉应法宜铭铭曰
　　古称善相获良惟艰况也宦成从以间关亦有善教思食其报鸾封凤章泉壤斯耀运有蚤莫徳则不朽惟善之征十索而九嗟嗟安人尚有余庆我铭徯之陵谷为证
　　承直郎汀州府通判宜亭刘公墓志铭
　　公姓刘氏讳兖字复之别号宜亭其先汴人有讳亨叔者始占籍华亭亨叔生仲礼仲礼自华亭迁上海今遂为上海人仲礼生文中世修隠操文中生钝赠奉政大夫真定府同知公之祖也考讳玉别号静斋义授散官妣王氏实生公资禀頴拔丰神和雅倜傥有大志受易于乡先生陈晩庄造诣卓然有科第之望屡试不利成化间以例贡入国监时丘文庄公为祭酒甚严于诸生少许可见公文翰加赏拔焉注选还家余二十年孝友之风动于宗党癸酉始上天官第入优等授汀州府通判甚有政恵巡按御史张公委以纠巡之职汀故反侧郡也公谪奸抚良四境咸安适江西盗起闽广骚动调浦城兵素称难制守巡官檄公领之抚驭有方军民两便巡按御史胡公深加奬劳自是劳勚遂感岚瘴犹裹疾视事不怠越嵗疾再作乃乞谢政当道者慰留再四竟不可归与乡士夫作晩香之防觞咏为乐者数年以嘉靖二年癸未二月二日终于正寝上距所生天顺戊寅十月八日得夀六十有六云娶山氏旧家淑徳先公数年卒卜以是嵗冬十二月十日丙午于方滨祖茔之右启山孺人之封祔以侧室钱氏而合焉子男二长兆元绩学承家廪膳生娶瞿氏钱氏出次兆先胡氏出女四谈斗曹寳诸茀其壻也一未行公故名家也润泽演溢渊源殊矣而明秀岂弟公实有焉筮仕大郡遂克树立而引年勇退蹈止足之戒殆今之完人者非耶尤善笔札工为诗早侍游宦多闻见之益杯酒谈笑绰有风致不见有蹙迫矫拂之态今莫窥其际也初公有母兄充时从父坦斋先生命为后后坦斋有子而充早世复归承大宗焉终身事坦斋父子也坦斋卒服心丧者三年人尤以此重之深与公累世防婣髫丱时辱公为忘年之交知公为深兹兆元涕泣奉状以请乃志而铭之铭曰
　　赤刘启祚代有闻人清门宿望奕叶维新嗟嗟汀州脱頴絶尘既文既史惟子惟臣才以兼济夀以成仁万古者名百年之身孰是完归嫓美先民先民遗训惟徳有邻以昌厥后孙子振振我刻铭诗此石不泯
　　勅赠文林郎监察御史王公封太孺人齐氏合墓志铭
　　公讳振字廷举年六十有三以正徳十三年卒大梁之东郊越十有四年戊子是为嘉靖之七年今上皇帝大推恩典始以子琇贵勅赠文林郎南京湖广道监察御史配齐氏封太孺人太孺人受封之六年年七十有三以甲午十月八日考终于正寝时琇以江西按察佥事捧表入朝适还便省得视殡殓人以为异数云卜以明年乙未四月某日于边村岗之东野迁御史公合焉礼也深方为关辅之役道大梁甞与佥事同官因往吊焉佥事拜且泣曰昔子赠我也知我有老母在也今吾母也而不虞子之遽来也是偶然耶乃挥涕指庭下所琢石曰必以是为托诘旦具缞绖造馆授状深慰而诺焉按王之先出下邳世居皮家渡口有讳仁者隠徳元世仁生兴兴从我太祖髙皇帝起兵编伍宁国卫太宗入靖永乐间调宣武卫遂家于汴兴生顺顺生通通娶戴氏生丈夫子其仲即御史公也是时同卫人齐能娶王氏实生太孺人年十七归公公性严毅于人不茍合朴直有古风通解文义尤善笔札成化间太监蓝忠镇守汴亷知公乃出令免公事事而事文书焉蓝本静安公亦乐事之廿余年无与为比会蓝卒而刘琅者至矣琅贪暴甚公甚忧之托疾求退不得退归谓齐孺人曰将不与祸会乎吾且毒吾两目庶防脱此孺人止之曰何自苦乃尔彼左右人可请也公百计通之果免归琅败凡佐琅者俱败而公迄无他孟兄威早世遗孤环佩公抚之如已子均其财产使各得所待诸弟钊贤鋭恩义曲至咸有成立云公喜焚修晨起必诵内典数巻而止夜必瓣香祈天无间寒暑初公家甚落孺人来归佐以纺绩每劝之经营于外而内事一切任之事舅姑饮食必躬致每向公作好语曰吾家世宁终贱贫乎须教诸子读书为衣冠流时佥事方七嵗适在旁孺人抚其顶曰不尚有是儿乎乃延师择友日日课之既而公寝疾以卒孺人泣谓佥事曰汝父弃汝早以贫遗汝吾恐累汝学当为汝谋使裕由是佥事得一意向学遂以科第起人以为贤母云子男四长玠娶侯氏次瑜娶吴氏次琮娶陈氏三子皆先卒次即琇娶何氏继娶李氏孙男八曰绅曰禄曰爵曰化曰中孚曰中立曰中行曰中逵孙女二曾孙二惟太孺人始终以道谊相御史公起家身食佥事之报铭在是铭曰
　　治世尚文乱尚武革武从文翁与姥诞育季子文中虎王氏日昌天所祜两美并世难缕数始离终合穴吾土式车奠椒孰敢侮边村髙原高膴膴太史作诗殿万古
　　竹溪韩公夫妇合墓志铭
