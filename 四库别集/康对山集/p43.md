<!-- { "loadSidebar": true } -->
嘉靖十三年甲午虏酋吉囊盘据河套数年抹马励兵将图大举入寇我边兵部尚书兼都察院左都御史唐公与总兵官都督佥事刘文讲画战守之法缓急远近部署咸定七月初宁夏报吉囊结营于花马池唐公下令曰贼寇延绥定朔将军张凤主之寇宁夏平西将军王效主之寇固原都督刘文主之其当冲截突副总兵官都督佥事梁震主之十四日巳卯虏由定边干沟铲崖拥入铁柱泉刘文堵截不得犯固原二十三日戊子乃从青沙岘入寇安会金三县文率所部参将某守备某驰兵往赴明日乙丑战于会宁柳家营及葛家山斩其杰者数十人虏惧思遁文曰贼归必自青沙岘游击将军李勋守备陶希皋可趋青沙岘伏道以俟红古城半个城零贼之所必犯指挥王缙可按兵截杀二城无事海刺都塩池鸣沙洲石沟可安堵矣八月四日戊戌虏果合众出青沙岘文督战当冲伏兵尽起复大败虏众而正缙于半个城与指挥田国亦破零贼前后斩首一百二十又七所获鞑马一百三十又二甲冑器械衣物一千九百三十又七梁震与参将吴吉守备戴经遇虏于干沟大战破之斩首一百八十又五所获鞑马二百又四器物四千七百四十又七王效与副将苗銮游击蒋存礼郑时又遇虏于兴武营大战破之参将史经刘潮分布韦州张年又从苗銮摆边遇刘文驱虏结营北奔各哨奋勇而前前后斩首一百三十所获鞑马二百又二器物二千一百六十又六虏幸得及老营昼夜函遁故海刺都塩池鸣沙石沟号青牛富有之地虽具经行不敢正目视昔年驻掠豳陇而诸将闭门吁天不能得一遗镞何如哉十万之虏经年在套抹马励兵欲图大举二旬之内连获三捷盖维皇上神武圣文知人善任故唐公得以悉心壮猷诸将得以摅忠目奋尔语曰上下相须千古为难岂不信哉唐公受命以来寒暑仅四阅也斩获虏首殆及千余威宁细沟之功北征以后谓为再见视威宁细沟不知相去几许庙堂与本兵大臣必有休休之心翊赞皇度者矣方诸简册周宣汉武不足言也边方父老以予撰碑叙述其事用告将来辞曰 惟明九叶笃生 圣皇允文允武帝德用昌因心弘化宠绥万邦内治既洽恩被边防惠德有赉拂义必匡蠢兹酋虏潜蠕幽荒教既未逮螫亦屡猖元臣若德逖惠厥常盘据河套未遂驱攘岂天厌逆乃尔乖方屡犯屡挫曾不戒戕公用赫怒大伐斯张青沙之役易若驱羊兴武既馘干沟亦襄大举反衂鼠窜惟囊恭惟神武所向必戗况此元老维德之行弗崇虚誉克屏谲狂稽勋考勚咸恊否臧元戎丕奋参佐孔良节制四载武汤汤邪佞莫入夸毗是惶皇心勿二公德愈光甲午之捷万古所望后贤秉钺尚慎勿忘 

野田先生碑 

先生姓韩氏讳福字德夫其先天长人也始祖宗哲有才畧元末尝为长兴侯宾客觇见 太祖知天命有所归既而去之曾祖弘从戎关中也籍西安前卫祖瑛生父铎乡试举人累官茂州知州茂州娶赵氏生先生后以先生贵赠茂州为知府赵为恭人先生幼而颖慧长而超拔以成化辛丑进士除知滑县严巳正法滑用大治旋以忧去百姓恋恋若失慈母后除知章丘治悉如滑二年征为四川道监察御史廵按宣大举劾明允时望是归升大名知府知府八年再入觐 朝廷以其治平为天下第一锡宴吏部观者盈道皆争覩韩大名曰重生包老云升淛江布政司参政方去则转大理寺右少卿奉 敕总理直隶军务马政后升都察院右佥都御史廵抚保定等处地方弭盗安民今尠其比复 命总督苏松粮储未几又 命回院管事时刘瑾方轨事忤瑾下锦衣诏狱三月始释后升户部左侍郎凡有会议先生惟以是非所在持论天下阴其福者多矣俄 命兼左副都御史整理湖广粮储方综理间值庙堂以辽东屯田清查失实于是又改命先生往辽东事瑾率以指授先生惟不如指故瑾益怒先生遂免官归此正德四年七月事也先是先生在湖广夤缘者赂瑾则以先生封皮北行后一年瑾伏诛竟以湖广封皮坐累谪戍固原至今上即伏始赦还西安前卫在田二十四年康强无恙自检益严士大夫庶民小子亲就先生如有弗逮春秋八十有一跃马省耕捷于少年语称仁者寿先生非邪弘治乙丑冬予北上会先生于刑台其议论皆极当世之务综理曲折无往不获予始物色先生治大名事其先有司严保甲教树艺诸事则政得枢要故每行必凖玺书所谓政平讼理吏畏民怀古之循良莫能及也斯实录矣张孟独撰先生行状言大名事甚详盖有见之言非徒设也壬辰八月丁丑先生卒十一月巳未合葬于吴恭人之穴?之礼也先生之孙生员询长安佳士也予宿重之光宗嗣羙当在若人因询请为先生之碑故畧载行事系之以辞庶考德者不厌其繁而步武者能思其要辞曰维先生世之伟人厥藏允厚行方物惮位大弗究岂时命之使然抑在我之何咎木塔新阡兆同元媾履不愧心宜尔遐寿子孙振振具羙且秀庆佑自天益远益懋考德采休视在华冑 

平山先生墓碑 

先生既卒之二十四年为嘉靖五年丙戌夫人聂氏以正月七日庚寅卒于家其第金子尚綗方起为陕西布政司左参政闻丧于官即昼夜奔行归郏海时以子婿之丧在华州见其匍匐哭踊拒饘粥哀毁过也与监察御史东君希宋劝之即别已去顾其痛深道远心恒以为忧焉今年某月日子尚忠等将奉聂夫人之柩合窆于先生尚綗以书洎按察副使王君邃伯状来谓海与交独厚宜撰碑铭表诸墓石往者尚綗与海同举弘治壬戌进士先生以其冬十月至京师海尝亲侍杖履覩其为人恭厚渊懿言章而理道穷而逊以为非巳所恒见繇是知吾尚綗所以尚德跨誉为世名人者不独其天资之厚也明年七月十六日辛巳先生卒于家海既以先生之行事铭诸圹中矣然先生之名德巍巍在人南郑与宜川诸生有言及先生者不问及门与否皆叹息嗟悼以为世安复有若人虽先生戹志于终身视身为高官丰爵而世罔知名者其相去奚啻千万哉夫伏者所以因德而功者所以施伏也故君子之言不下带而道贵袗衣月?修月?随有弗御者凡以思令德之当终修名之当树也 明兴百六十载位卿相陟显颀者至不可以数计其能为士大夫所知者仅十数人而平山先生之名徧天下直可与汉之郭有道陈□丘比从方驾位斯亦非古昔所云大丈夫哉聂夫人贤淑严慎克配于先生修撰吕君仲木有志副使韩君汝楫有状皆悉载其懿德兹故以畧之矣铭曰　繄维先生履素抱贞哲范奕世至元乃扃上蔡不造择此攸宁粤及四世醇德是承蕴和毓祥先生以生弱冠傱傱三易用明余及坟典卓绰厥声屡试弗售不愠益桢太学授馆诸生所矜爰式上书 阙庭 皇志允恊公交车沮行奉檄南郑儒学载兴惟何亶亶罔滕其维伊何渊源是澄科第既嗣性道克成翩翩若羽勋伐是鸣爰及冠射古道允升改谕宜川地远士寡弦诵洋洋自公之化为毋思东归我庐舍诸生嗷嗷泣涕盈野栖迟偃仰直躬多暇或咏或歌陶如肥遁既历险夷乃迪绥顺邦人小子景行靡钝所动斯轨所言斯训聿思古人先生是信予既克昌王用丕奋遡光临沂不殒厥闻平山之阡夫人是同子孙绳绳世万岂恫我铭不磷昭示永终 

明封承德郎吏部文选清吏司主事马公墓碑 

弘治时海事敬皇帝欹湖马子应祥以进士历知河内歙而声闻达于京师洎征入为稽勋主事则与鄠人王九思及海为友道诵古昔则法先王一时名大夫莫之能先焉毅皇帝初应祥迎其大人封主事公于官邸九思与海日趋事焉闻其论覩其容质而有文简而适理渊乎若深矢乎若直浩乎若不可量盖古之遗德也正德庚子予罢翰林尝遨游三辅之间考往迹眺名里数获拜公于堂乙亥之冬公乃以疾捐宾客矣鸣呼痛哉世有哲人为民轨则乃不能俾之永享遐筭使贤者承其式不肖者易其故岂非风俗之不幸哉往者应祥以海为公墓碑海不敏尝得君子之教于心久矣兹安可辞于是述公之行事于碑曰公姓马氏讳伦字宗彝先世盖高苑人祖□原孔武有力洪武时从　秦王就国后调西安左卫故子孙世为西安人而居菜市里中道原生六子其第四子升戴氏生公少而孤以卓荦自负马氏故多侠西安人或多畏之公独耻之曰丈夫当以信义则于乡人何区区若是者故西安人咸曰宗彝长者不可不修问也公素爱畜产而家或弗豊于是以所有易马货之即能裕用不乏巳而复自笑曰财取足用而巳役役于此不亦苦乎后亦弃绝不为公天性慷慨好义急人之难无避水火实非利一钱者河州卫指挥金冕有急使人挟二百金将有所遗而使馆公家金未及遗而使者留金于公以去死于涂三年公自赍予之封识如故又一十户某亦河州人自京师来送西安有罪亡去以一囊盛百金留公所亦久弗取公又自赍予之其封题犹金氏云故兵部尚书河州王公居家不妄通宾客顾独喜与公接又遣与其诸子游公旧字修道王公以为不恊于义以宗彝更之自为说以赠公王公尝谓公曰反金事不难俾数年出金以息所得盖不细矣而封识不移此正其所难耳王九思曰王公振古之英社稷之臣也重公如此君子于是因有以觇知公矣故西安诸学士大夫巨人长者无不爱慕公愿与公游非苟然同俗也公事母戴夫人诚孝曲至夫人以贞节自誓而公能承颜奉欢老寿被旌显于井疆有荣耀焉西安人尝论述公之行事谓公性快直无论尊贵人洎能受与不能受辄面道其是非人犹有恕也公随已忘之又辄与好处之不纪其过以此人愈益敬公故私相勉励唯恐有闻如此也公生景泰戊午十二月二十四日寿盖七十有八先配安人王氏其先滦州人阳和卫百户林之孙伯父荣以才畧改西安左卫署镇抚父贵偕其兄来关中因以安人有女德归去云善事戴夫人得其欢心而公之严毅能无逆志则其贞顺之性盖有人人之所难矣寿六十有一卒生男子二人长即应祥累官山西按察司副使次应昌嗣于公德女子三人殷富张暠李蕃者壻也而暠为河南府同知云孙男子五人平咸宁县学生中千辛午孙女子三人长嫁指挥袭子周邦圻死改适千户夏浃次适长安学杨宗辉季未嫁死曾孙子二人女子一人苗裔盛矣继娶王氏亦先卒又继杜氏公卒之二年丁丑三月七日与王安人合葬乐游原新茔又七年海始撰碑刻诸墓左鸣呼公之遗德顾此何能详者然有求知公德于千百世之下者其或可考于兹云尔辞曰　惟马孟父世笃其庆爰值其祥乃克有生是惟封公惟马之光桓桓高苑建此有宅克绥关辅俾寿而昌孙子以强姓右宗亢服此令名故墓累而崇根培而茂德之不爽音之不戕毋谓奚当嗣于按察其光益长万夫之望乐游之阡永惟公嘉玄堂閟閟神道充广南山是瞻从以孙子胡不万年 

封儒林郎翰林修撰吕公墓碑 

