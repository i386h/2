<!-- { "loadSidebar": true } -->
　　金银铸佛坐琉璃玉树珍筵供净仪殿殿西僧鸣梵呗福田亿万巩皇基
　　寳花千树影扶疎曲槛回垣碧草腴内竖饭牛开北苑玉瓯日日进醍醐
　　天闲八骏络金羁仙仗排空立赤墀中有日防勤剪剔昼开翠幔障炎曦
　　北阙岧嶤号穆清北山迢逓绕金城四时物色图丹壁翠辇时临喜太平
　　上幸西内望北方诸陵酹新马酒彛典也枢密知院奉旨课驹以数上因赋七言
　　皇舆吉日如西内马酒新羞白玉浆遥酹诸陵申典礼旋闻近侍宴眀光鼓车未数汉千里廏牧宁推唐八坊天骑常随龙上下眀朝枢密课驹良






　　近光集卷一
　　钦定四库全书
　　近光集卷二
　　元　周伯琦　撰
　　赋得滦河送苏伯脩参政赴任湖广
　　清滦悠悠北斗北千折萦环防邦国直疑银汉天上来摇漾蓬莱云五色蛟龙变化深莫测金莲满川净如拭銮舆嵗嵗两度临雨露同流草蕃殖长亭短亭来往人朝夕照影何尝息相君亲授临轩勅紫骝嚼啮黄金勒却従江汉望龙冈三叠晴虹劳梦忆
　　水晶殿进讲周易二首
　　水殿菲菲绿雾浮貂蝉济济讲筵优影摇蠧简三千字光烛龙章十二旒琐辟洞门天不夜珠帘澄彻气长秋寳箴拟献狂心切氷柱何庸险语収
　　玉栋璇题耸阆风牙籖锦褾彻宸聪天临寳鉴虚空上人在氷壶皎洁中列圣皇眀齐日月百年文物烂云虹抱经莫讶儒冠冷映雪谁能禁籍通
　　古墨篇夀韩大雅参议【七月十九日】
　　苍松千嵗姿灵根伏琥珀吐气结晴云化作古璧清芬防芝兰坚质等金石上进蓬莱宫遂冠龙賔伯磨研发春英灿烂翻琼液密传邹鲁心仰冩羲周画风雷兴礼乐日星燿方策岂惟儒者功实系斯文脉君子坐庙堂羣臣赖滋泽良辰持此夀播誉永无斁
　　水晶殿进讲鲁论作
　　圣王晓御水晶宫香绕龙衣瑞气融章句敢言禆海岳勲华荡荡与天崇
　　泠泠翠琐度微风湛湛琼浆注颊红终日玉皇香案侧不知身在五云中
　　天马行应制作【有序】
　　至正二年嵗壬午七月十有八日西域佛郎国遣使献马一匹髙八尺三寸修如其数而加半色漆黑后二蹏白曲项昻首神俊超越视他西域马可称者皆在髃下金辔重勒驭者其国人黄须碧眼服二色窄衣言语不可通以意谕之凡七渡海洋始达中国是日天朗气清相臣奏进上御慈仁殿临观称叹遂命育于天闲饲以肉粟酒潼仍敕翰林学士承防臣巙巙命工画者图之而直学士臣揭徯斯赞之盖自有国以来未尝见也殆古所谓天马者邪承诏赋诗题所画图臣伯琦谨献诗曰
　　飞龙在天今十祀重译来庭无逺迩川珍岳贡皆贞符神驹跃出西洼水佛郎蕞尔不敢留使行四载数万里乗舆清暑滦河宫宰臣奏进阊阖里昻昻八尺阜且伟首扬渴乌竹批耳双蹏县雪墨渍毛疎騣拥雾风生尾朱英翠组金盘陀方瞳夹镜神光紫耸身直欲凌云霄盘辟丹墀却闲頠黄须圉人服厖诡亸控如萦相诺唯羣臣俯伏呼万嵗初秋晓霁风日美九重洞启临轩观衮衣晃耀天顔喜画师写仿妙夺神拜进御床深称防牵来相向宛转同一入天闲谁敢齿我朝幅贠古无比朔方鉄骑纷如螘山无氛祲海无波有国百年今见此昆仑八骏逰心侈茂陵大宛黩兵纪圣皇不却亦不求垂拱无为靖邉鄙逺人慕化致壤奠地角已如天尺只神州苜蓿西风肥収敛骄雄聴驱使属车嵗嵗幸两京八銮承御壮瞻视驺虞麟趾并乐歌越雉旅獒尽风靡乃知感召由真龙房星孕秀非偶尔黄金不用筑髙台髦俊闻风一时起愿见斯世皥皥如羲皇按图画卦复兹始
　　赋得凤凰台送冯公励参政之任浙省
　　丹凰何年去崇台对碧江奇毛云影丽遗韵浪声淙竹粲琅玕实桐垂翡翠幢峭峯晴旭抱絶岸暮潮撞览徳时难再来仪瑞必双升髙丛胜槩询旧到耆厐吴楚形无际廛阛语半哤冈鸣应咏召雏伏定推厐邈矣千年迹如闻九舞腔登临瞻北斗歌颂蔼南邦
　　雪巢诗为赵允升左司赋【京兆人】
　　巢居何所有积雪照昊穹玉井抚太华隂崖瞰九户牖皆天成鸾鹄相追従调息室生白吐辞夜纡虹凝沍虽有时氷玉储心胸坎象原气和干徳函年丰二实黙循环生生妙无穷梁园哆文藻西岭泥寂空孰如一枝安中有泽物功憗哉清苦志宛矣前贤风
　　嵗癸未正月廿八日由授经郎陞除宣文阁鉴书博士之作
　　千官鹄立紫宸居丞相传宣出玉除授业虎门侪下考陞班凤阁侍中书琼林春绕唐瀛岛缃帙星罗汉石渠拜服恩袍惭不称愿因笔谏罄愚疏
　　越三日谢恩于咸宁殿入直即事
　　九重僊殿拥春云穆穆天威莅大昕华盖风鸣苍水佩寳屏雾蔼博山薰抱经重得承龙衮直阁惟知理蠧芸俯偻循墙歌圣徳百年礼乐际同文
　　二月十九日承诏复兼经筵官是日进讲咸宁殿面赐巵酒作
　　随班晓侍太微垣讲席纶音忝特恩兼绾白麻垂泽渥一巵云液溥春温缉熈共仰参亭毒启沃长思固本根道统有传民极建巍巍文徳照乾坤
　　同日承诏鉴品题识阁中书画作
　　五色云中白玉堂牙籖犀轴绚天光古今缋像丹青妙贤圣传心翰墨香游艺无为研阃奥列名第品媿芜荒宣文阁玺眀星日羲画箕畴并久长
　　宣文下直四絶句
　　阆苑春深花半开泠泠金水防瑶台非云非雾天街绕羣玉山头驾凤回
　　亭亭翠柏倚朱栏云母窓扉逼暮寒玉德殿前红杏树数花犹作去年看
　　黄金鸑鷟碧琉璃华阙晴开翠鳯旗宿雨清尘催淑景千门杨栁绿丝丝
　　千花张锦草飞香冠佩趋朝进早汤延阁风微清跸近中天奎壁吐光芒
　　夜坐偶成
　　清夜严城玉漏迟杏花疎影散书帷红尘不到扬雄宅石鼎焚香读楚词
　　三月廿二日侍従圣上泛舟玉泉西寺防国寺行香作二首
　　西郊栁暗晓风和岩谷鸎花散绮罗双凤引箫来阆苑六龙捧櫂泛银河祠宫星列天香蔼阁道云深禁跸过九奏虞韶嘉瑞集眀朝齐唱上回歌
　　翠华逰豫暮春天花满长隄草满川渔艇凌波遥掷网农廛趂候竞犂田皇情嘉共民心乐御气能増物色妍析木津头多雨露従今四海屡丰年
　　七月六日上京慈仁殿进讲纪事
　　紫宸肃肃讲帷开冠佩如云接上台圣徳乾坤同覆载陈言海岱益防涘凉风拂户鸣金钥细雨侵帘润寳台拜赐霞觞春浃髓衢尊愿见被埏垓
　　题海棠鹦鹉图
　　阿环睡起雾绡轻淡抹朱铅衬宿酲谁遣绿衣来伴语一春心事在清眀
　　还途居庸关中即事
　　飞泉喷雪湿征袍陟降驰驱不任劳石齧马蹄山路澁风抟雕影午天髙农场纳稼収成早僧舍悬崖构缔牢天府舆图称第一金汤更用数函褒
　　立秋日书事五首
　　今日新秋节年年客上京菊花方鬭艳蒲栁已无情空舍瓶储粟寒蔬釡瀹羮清贫儒者分嵗月任峥嵘大驾留西内兹辰祀典扬龙衣遵质朴马酒荐馨香望祭园林邈追崇庙祏光艰难思创业万叶祚无疆【国朝嵗以七月七日或九日天子与后素服望祭北方陵园奠马酒执事者皆世臣子弟是日择日南行】
　　防刹标山影金铺耀日华龙回秋歇雨燕落昼翻沙苑御调骁骑宫官葺车长杨谁共赋满耳沸寒笳【上京西山上树铁旛竿髙数十丈以其海中有龙用梵家説作此镇之】
　　凉亭千里内相望列东西秋狝声容备时巡典礼稽鸨鳬随矢落豭鹿应迷干豆归时荐康庄颂耄倪【上京之东五十里有东凉亭西百五十里有西凉亭其地皆饶水草有禽鱼山兽置离宫巡守至此嵗必猎较焉】云薄天澄霁风清昼益凉素商将奋振繁卉畏凋伤梦入渔樵社身慙鹓鹭行归装知有日南国稻粱香季长弟由国子生除侍仪舍人喜赋二首
　　成均髙选典宸仪便佩金鱼服紫衣【舍人掌礼借紫衣金带】自昔朝廷崇礼乐従今门户益光辉肃班胪唱严丹陛列侍官聫接紫微坐想慈闱占鹊喜遥瞻原上鹡令飞先徳深培似大椿拂云枝叶势轮囷袭封乡国湖山重聫职清华雨露新书砚再传垂百世箕裘一发系千钧鳯池春近恩波濶直泛星槎上汉津【是嵗先公赠官追封鄱阳县子与先祖封爵同故有袭封之句】
　　用前韵送季长南归
　　新命天朝作羽仪暂还慈侍戏斑衣一巵春酒长生夀三锡恩纶九族辉逺树云开山隠隠小桥风歇草微微经帷未遂陈情愿梦里莼鲈欲奋飞
　　梅花吐白绿团椿路近江南尚卜春乍别又疎文字乐相思顿觉鬓毛新髙堂甘旨谋归计平日行藏任化钧壮志莫辞来往逺潞河上贯天津
　　郊祀庆成纪事三十韵
　　圣皇严报本盛典谨升烟练吉三冬首凝衷半载前治仪遵简质变食致清蠲玉路依辰出帷宫宿次迁六龙扶日御八骏转星躔周陛觚符偶穹坛象体圜反初共鉴燧视涤庀牲牷碧汉银河丽清霄璧月妍大裘华衮袭端冕藻旒延济济簪缨従将将佩绶聫虎贲环衞复驹首荐坛先稾鞂重蒲越陶匏间豆笾崇牙钟在簴列玺案张氊髙燎馨香彻全烝体物防邸圭眀缫借雅奏动宫悬爵献牺先湩尊澄酒尚英茎歌沨沨干羽舞蹮蹮六变灵歆矣三登礼肃然升中诚意格昭配孝思宣祝史恭承俎神人俨自天祥光通夕烛熙事告晨竣汉畤真巫俗周官最史编天移金阙近云拥翠华旋筦籥晴雷殷旂常采凤骞千官班拱北兆姓颂尊干敛福敷同宇流恩荡八埏眀堂朝正盛寳鼎笑方緜天保赓新雅思文咏旧篇灵祗诃社稷符瑞效山川景命齐天运垂休亿万年
　　赋得莲花漏送宗正多尔济巴勒公惟中赴淮东监宪任
　　漏壶皆古制此制独精奇昔自逺公剏今传燕地规范金筩有量剡木箭相宜翠盖旁承注芳心逓转移潜机分昼夜浮刻定干支颇忆仙人掌还疑太华池警更严国典嘑旦肃官仪淮甸谯楼丽韩铭款识垂绣衣朝发令编户业趋时只恐徴书促聴筹觐玉墀
　　除夕偶成
　　十载清班客帝都湿烟破灶笑踈迂一寒范叔惟袍緼四壁相如少酒垆雪满虚檐双柏秀氷坚逺海万林枯春风已到屠苏畔眀日尧尊徧九衢
　　随缘合蜡答年除桃板新书两两符久直承眀思保障敢尘郎府列依乌椒盘遂有邻人送尊酒还将禄米沽白发慈亲应逺念庭前诸弟防衣娯
　　嵗甲申三月陪平章喀喇公子山展墓作
　　东风拂面又清眀共揖西山晓出城杨栁数村烟外过杏花十里雪中行鳯毛世表贤臣瑞马踣人传故相茔展罢归涂无限思一尊松下重班荆
　　送平章喀喇公子山之官浙省三首
　　宸心简注久金瓯分陜东南第一州夙望遂谐多士愿先声已解逺人忧百年版籍承平久故国城池景物幽周翰暂纡申甫步虞廷终待益臯谋
　　讲帷启沃寸心丹赤舄居东鼻吸酸家学于今扬世美庙堂自昔叹才难湖山时雨沾封内锦绣春风散履端知己三生唯晋国大书勲业肯慙韩
　　中庭玉树戏斑衣红药阶前对紫微铁石广平新赋就风流太傅一枰围六经议论回天地平日情懐在布韦环召固知前席近髙名留共浙山巍
　　闰二月八日入直宣文阁上命陈阁中前代礼器赐问制作之由具对称防纪事二首
　　桃花开遍杏花开星仗侵晨幸阁来云绕香猊腾绮井春随天步上瑶台
　　尧日堂中诏小臣尊彛圭璧席前陈诏稽制度论三代却笑当年问鬼神
　　兴圣殿进讲即事是日赐酒饮杏花下
　　穆穆西清讲幄重黄封赐饮杏花中晴开步障衣笼锦香沁流霞颊晕红千载奇逢酣圣泽一时凡骨尽仙风相看天上无它愿与物为春四海同
　　西内进讲即事
　　牡丹苞栗药抽茧曲槛飞香绿渐多宿雨初収西掖静青琴共奏汉廷歌
