<!-- { "loadSidebar": true } -->
    士农工商，孟坚陈十志之本；水火金木，箕子载五行之数。悠悠群动，各有定业；明明财利，为谋不同。惟甲肖形，运乎天巧，既勤事於贾竖，且效功於匠伯。加以是揆是度，掎汉社之星榆；乃刳乃铲，挥郢人之风斫。杯非承露，未立□表；碗殊炼药，空候淮南。徇锥刀之小利，损耕桑之大业。若斩伐愆时，未符《周礼》；如伪不作，自陶鲁政。夫除害兴利，禁末劝农，罔或奢巧，实防器玩。器不涉於无用，卖有济於时须，虽惭敦本之俗，难加惰业之罪。幸殊游手，宜宽祝面。
    ●卷九百八十四
    ☆阙名（二十五）
    ○对村人借罐判
    〈村人借邻家罐，未出门打破。人索陪，云：“未离本处。”准令合比附。〉
    变古易俗，因物造器。稽六爻之文，盖取诸益；司百工之事，无或不良。惟彼村人，幸参比屋，既借罐而攸要，非抱瓮而为劳。出门未觏於同人，纟井先惊於敝漏，虽罔离厥所，而谴自己招。异管宁之深仁，愧林宗之妙赏。且官之议事，贵在量情。忝曰村邻，得来得往；详其故误，有重有轻。向若狭肆通，修街隘路，咽绮城之歌舞，暗紫陌之烟尘。物虽见荡，夫何足咎？况属荆扉寂寞，蓬径萧疏。破由彼已，孰当毁椟？事匪因人，爰烦投杼。勒酬半价，良谓合宜，荡物容据减条，损器何援比例。辄云不伏，深觉词游。
    ○对有五熟釜判
    〈封君有五熟釜而铭其口，邻人告违。曰：“尝有所赐。”〉
    书功常，然後克类，分命彝器，则惟其贤。知三赐之有恒，故百代之令典，瞻言彼乙，齿我封君。开国承家，方列土之贵；元衮赤舄，见诸侯之礼。嘉孔生之居卫，三命益恭；韪锺氏之仕曹，五熟云锡。车服必班乎国命，釜铭何恤於人言？出话不然，觉善邻之滕口；有孚勿问，验所锡之徵人。必也正名，此焉无咎？
    ○对告家有九龙鼎判
    〈是贤告耳孙家有九龙鼎，历代宝之。恐非人臣所宜蓄。〉
    天子建德，是班宗彝；诸侯立家，爰受分器。业盛鼎鼐，功昭篆刻。若使世济不泯，长子承主宗之规；胙土云亡，耳孙何克复之有。况光涵（一作滔）没泗，气溢汾，焕彼龙文，昭其象物。何速戾於怀璧，盍归休於国宝。是贤所告，谓得其宜。
    ○对执蒲葵扇判
    〈乙常执蒲葵扇於盛暑，人多效之。或告妖众。〉
    服玩垂则，岁时交进，韫狐白以御冬，裂纨素而清暑。由是五明开制，道在思贤；七华擅奇，思归锡宠，委方圆以呈质，顺行藏以适时，登用有期，著号无算。乙行均山仰，时闻景慕。执殊方竹，非承汉帝之私；即好蒲葵，式徇谢安之义，事符怀旧，迹逐移风，类折巾於林宗，宁俟题於逸少。将以妖众，孰谓钦贤？宜从三宥之书，无陷五词之罚。
    ○对并冠两梁判
    〈丙为大官，令丁为博士，并冠两梁。御史奏违法。丙云：“视省进膳。”丁云：“崇儒不伏。”仰正断。〉
    车服以庸，弁冕有等，必章彩而象位，具文物以昭德。丁、丙各从王事，端委清时，遵儒师以奉职，率饔人以敬理。至於玉膳将进，躬视丹墀之侧；缥囊（一作裘）方展，危坐青衿之前。虽非官联，乃同其服，进贤遂戴，有类於汉臣；委貌未得，且谬於殷道。以两梁之制，触铁柱之威，巧词俱饰，文过斯在。请详典式，以议科条。
    ○对禁楚制判
    〈乙禁楚制（《汉书》云：叔孙通降汉，王憎之。乃变其服，短衣楚制。）〉
    衣裳楚楚，须辨於采章；雨雪漉漉，以虞其燥湿。瞻言乙也，所习伊何？异子臧之不衷，载时人之将诫。同陈咸之所衣，为大国之荣观，制岂变常，事仍师古。鲁之缝掖，君子嘉（疑）其蔑儒；楚之复陶，当时不以为罪。庶穷阅实之典，爰不辜之刑。
    ○对权衡判
    〈景造权衡，以百黍之重为一铢，以三两为一大两。所由科违令。诉云：“调律。”仰正断。〉
    景职此权衡，性谐锺律，八音由兹遂播，五声从此克谐。掌类羲和，主同尹氏，锱铢无失於毫末，斤两匪差於黍累。颛顼火正，虞典铜衡，苟有罪（一作非）宜，诚合科结。况三两为一大两，未爽於通规；百黍以为一铢，颇合於古制。将科违令，事乃近於深文；诉以非辜，理亦宜从告免。
    ○对引漏水判
    〈得甲引漏水於衡渠之下。乙告违法。甲云：“是金龙口吐，转注入渠。”法司以为虚妄，科不应为。不伏。〉
    七曜成文，二仪不测，圣人造理，衡有用。为鲁侯之金钅，吻合鬼神；窥汉史之铜浑，有探造化。圭撮不谬，玉节斯调。昼夜必尽其规，天地莫逃其算。登台视朔，睹云物之必书；拂移灰，识权衡之有度。惟甲名当典刻，职在挈壶，望朱雁之在时，见金龙之吐水。雨露时降，波结霜盘之中；晷刻相仍，流泄衡渠之下。在金徒之昧职，徵玉典而可刑。不应为而匪为，甲无过也；不应告而辄告，乙有罪焉。请从罚杖之科，以明抱箭之士。
    ○对得亡印判
    〈丙拾得亡印而用，科罪不伏。〉
    车书混同，圣德汪，朝无刻印，路不拾遗。谪夫主司，遂敢亡失。灵龟回顾，疑曳尾於途中；神鹊无依，遽韬形於私室。丙也行用，实为乱常，须霜科，以惩日拙。
    ○对获古镜判
    〈甲游嵩山，获古镜，文彩极异，陈於县。县宰因窥忽破。甲诉阙进，令科诬罔。〉
    君子效官，岂轻举措？下民编户，须任指挥。甲於维嵩，得之古镜，宛转盘龙，自多符彩；翩翻鹊，是怀纳用。先呈铜印，宜照舞鸾；旋临玉掌，坐如半月。昔年挂竹，应宠全形；今日翻菱，惟看碎影。裂非因坠，是则难诬；破不缘击，欲尤谁过？但空桑之里，尚且移人；历阳之都，犹闻化鳖。况时经历代，固不可量，物罕保常，能无自损？难为照胆，理可缄心，仍敢浮词，尚论阙进！事同惭豕，累匪厚颜。何得牵迷，公为嫁祸。令科其妄，终非慎罚。
    ○对斫街树瘿造枕判
    〈人有告木奇，斫街树瘿，云：“拟将造枕进。”金吾劾之。〉
    通衢四会，奇树众郁，布夏叶以成帷，耸云柯而似盖。日来月往，鸟剥虫穿，或拥肿而不材，未施功於匠石，或轮而载瘿，疑见题於杜预。相彼木奇，心规草窃，挥雪锋而斯就，抵霜简而何逃。事有可通，情或宜恕。按以刑典，恐多违於献芹；原其情志，夫何妨於进枕？枕虽未造，诚即可嘉。伊此木奇，造进生於意表；欲申刍议，赏罚懵於愚衷。请更斫根，庶宽抑曲。
    ○对造削判
    〈丙居鲁造削，迁郑而不良。所由科罪。诉云：“非地气。”〉
    圣人丰功，明著能事，作程无资於苦窳，为度必禁於回邪。俾夫越燕函，人能为也；宋斤鲁削，器得良焉。丙隶百工，人居肆业。炉开夜火，已流朱雀之辉；灶发晨烟，将视赤龙之术，所以洗削之妙，精奇於土风；迁徙之殊，理暌於分野。郑刀岂同於鲁削？难以厚诬；周令将入於汉刑，实乖中典。观乎独断，未息群疑，请宽书牍之辞，谓审悬衡之要。
    ○对削金判
    〈甲为削金，居其二。或纠之曰：“欲新而无穷也。”不伏断罪。〉
    精钢既炼，器用爰备，或赋斯一鼓，或徵乎九金，俾人兴行，其利则博。瞻彼甲也，居无异闻，四人各业，夙承於良冶；百工居肆，更列於《周官》。而运思无穷，成能有则。光如濯雪，岂徒阳剑之奇；思逸言泉，遂入青编之用。虽用之日久，若新发於硎，妙符铅锡之宜，不假磨砻之助。或人相纠，深谓无稽，而我有辞，当从不滥。
    ○对好钩判
    〈睦州刺史齐ダ好钩，广召巧工。有能为钩者，贾金五镒。新安县主簿钱本造钩，杀其二子，衅之以致於ダ，从ダ索赏。ダ不与云：“盖是常钩，凭何索赏？”本乃抱钩泣呼其子名，钩遂飞著父背。刺史科妖妄罪，不伏。云有节（疑作前）闻。〉
    齐ダ承荣梓阙，作镇桐庐，化洽循良，行闻弃戟，情惟奇古，方欲好钩，未宣邵伯之风，且效吴王之躅。钱本雕镌擅美。冶铸标能，尽思侔於宋弓，穷神等於越剑。纤形孕玉，疑悬秦女之楼；曲影分钩，不若任公之钓。於斯杀子，何谢燔妻？既极巧工，言邀重赏。彼则识非辨物，怪辽豕之从来；此乃道涉幽通，惜吴鸿之枉逝。锺心之痛才结，著背之应斯彰，虽频会於前闻，终取惊於即事。刺史学殊该博，情惧妖讹，莫酬吕相之金，先寡陶公之璧。初闻或疑孟浪，当察理合推绳。何者？舐犊恩深，将雏调切。自可慕兹携剑，聊追五月之欢；岂得同彼衅钩，遽夭百年之命！既亏天性，须霜科，请归丛棘之曹，速按鞭桐之罪。
    ○对皮判
    〈鲍人恃财，信之而枉。一方急，有司绳其不任。人云：“举直错诸枉者平，急者正，何患乎不任。”〉
    《周礼》是视，鲍人为韦，树之列司，成乎致用。剑革则武豹斯别，为享乃犬羊不分。眷也云时，载理其职，将以察其所以，观其所由。引之而伸，厚薄斯在；信之而枉，缓急自明。或令雀弁之仪，其服奚设？鸟涧之政，取佩宁堪，非为合度之资，招其不任之责。将议其失，犹或有辞，称使枉者能平，当亦化恶为善。更请阅实，然定攸宜。
    ○对戒丰判
    〈施道安有戒丰，人绐之是不祥物，遂命弃之。因取以告县。〉
    恶盈好谦，天人同道，备物致用，器象攸明。作必有孚，服以为度。有而不珍，越人何臧於章甫；贵而见薄，楚国谁信於方晖？人之无良，巧言斯构。殊魏瓠之奇质，何生落之嫌；异班扇之恩情，徒假弃捐之阻。且言行之表，信德之符，或人绐之，行可知矣。窃物为誉，信其谓何。愚以见疑，施氏有诮於蒙瞽；取为已有，告人当坐於诈欺。虽谓可珍，得而送县，赏则及尔，刑其舍诸。废赏则无劝将来，置刑则有惩同恶，名器不假，斯之谓与？
    ○对私制九章判
    〈乙私制九章重等。〉
    车服以庸，衣裳在笥，岂宜鹬冠好聚，不可繁缨以朝。司服为官，制章程而有数；司仪辨等，顾礼命而无违。陈之公朝，则斯皇可赋；作之私室，将有害而家。既越人常，且非君命，妄从重等，敢此轻然。工歌遄死之诗，士不应之罚，合於至当，谁曰不宜？
    ○对断锦绣判
    〈河南府准敕，断锦绣违式之物，遂并断布帛精粗之异者。市胥诉云：“妨商旅。”御史劾府扰人。〉
