<!-- { "loadSidebar": true } -->
　　公讳俊卿字应求其先世葢出颍川晋永嘉之乱太尉广陵郡公准之孙西中郎将逵南迁泉江始为闽人其居莆田者歴唐五季而太尉十九世孙真二十二世孙峤沆始班班见于碑碣然世逺不可得而详矣公之家自沂公以来皆以好施周急闻于乡里公生而庄重不妄言笑七八嵗自知为学冀公薨执丧如成人长益自刻厉绍兴八年以乡举试礼部知举朱公震张公致逺得其文读之叹曰公辅器也将寘首选而同列有异议者乃屈居其次授左文林郎泉州观察推官服勤职业不以科第自髙同寮宴集常谢不往一日郡中失火太守汪公藻走视之则诸掾属方相从饮某所而公之舆卒亦或假之以行于是例以后至被诘责公亦唯唯权谢已而汪公廉知其实始召公慰谕且问其故公曰某已不能止同寮之行而又资其仆御亦安得为无过且是时公方盛怒某也其忍幸于自解而重人之罪乎汪公叹服以为不可及秩满改宣义郎故事第二人再调即为馆学清官是时秦丞相桧用事察公意不附己乃以为南外睦宗院教授终更造朝中涂心悸夜不得眠公曰吾他曰未尝如此意者吾亲其不康乎翌日驰归则冀国夫人果以是日属疾矣遭丧服除添差通判南劒州未行而桧死乃以秘书省校书郎召在馆嵗余非时未尝一诣东西府时今天子方为普安郡王髙宗命宰相择可辅导者宰相争欲置其所善髙宗不可命择馆职端厚静重者为之乃以公对除著作佐郎兼普安郡王府教授寻迁著作郎在邸二年讲説常傅经义以规戒言简理精以王好鞠戏诵韩愈之言以谏王敬纳之王左右亲吏故多与诸府寮狎公独正色出入未尝私交一谈歴司勲礼部员外郎枢宻院检讨诸房文字除监察御史始公尝与国子监丞朱倬隣居朝夕往来及倬为言事官公一贺之遂不复往倬以是敬公既迁中司欲荐以为御史而先以告公力辞之后数月汪彻为殿中侍御史乃宻以公名进命下然后谢公曰恐公复辞不敢告也俄迁殿中侍御史首为上言人主以兼聴为美而存心必本于至公人臣以不欺为中而论事必达于大体反复推明引今附古词指温厚而正直之气凛然不可犯上固异之又论御下之道惟恩与威不可偏废今主兵之官率无逺虑惟事骄侈其志不过聚敛以肥家其术不过交结以固宠其所以侵渔百姓刻剥军士陵驾州县轻侮朝廷者无所不至而任事者未尝一谁何之则将不知有威矣养兵之费月计百万而虚籍太半不可稽考军士疲于私使困于回易大率以奉主将之私而所得衣粮随手尅尽羸瘦单薄有可怜之色而主将恬不之恤则士不知有恩矣陛下诚有以抑将之骄而惊其惰作士之气而收其心则纪纲正而号令行三军之士孰不感戴上恩而效死以报国者哉上亦称善再三公遂劾奏韩仲通本以狱事附秦桧寃防无辜今桧党尽逐而仲通独全何以惩恶刘寳总戎京口纪律不严裒敛特甚朝命分兵屯戍辄拒不遣亦不可不治于是二人皆抵罪公论快之宰相汤思退秉政无状公论沸腾防冬无云而雷公与同列共奏论之同列争掎摭苛细公曰宰相上不当天心下不厌人望是固当罢何以它为乃独奏言思退文艺有余而器识浅暗不足以任天下之重诏罢思退以大学士奉外祠同列复议诣褫其职公曰事贵适中而已思退非有大罪特以不堪宰相而罢之则祖宗时免相恩礼米可杀也且思退虽不才然视沈该不有间乎今该犹以大学士家居而思退顾不得则执法之地所以议赏罚者偏矣遂不复论金人自燕徙汴谋遂举兵中外震恐而杨存中久握兵柄尤以裒敛交结得幸士卒嗟怨三十一年春正月既望大雷雹已雨雪凝沍旬日不解公引春秋所书雷雪之变且言当时两异相距八日其变有渐圣人犹谨而书之矧今一日并见其异甚矣葢雷雹阳也雨雪隂也雷而复雪是阳不能制隂隂桀得作出而为物害也以类推之是为外敌将陵中国臣下将窃威权之象所以应之恐非虚文常礼所能及也今敌势骎骎葢已可见备御之计未知所出而大将官保傅总兵戎殖货财事交结夺民利壊军政其力足以奔走死士其威足以杜塞众口道涂仄目中外切齿久矣养之不已将有指大于股之患此最不可不深虑至于开言路用人望别能否正纪纲信号令广惠泽亦所以应天消变之术而不可缓者惟陛下并留圣意因遂劾奏存中罪状语益切天子为罢存中夺其兵公又言去冬无云而雷今春已雷而雪间者日闇无光而淫雨不止前日又有地震之异变不虚生实应人事岂贤才有未用而赏罚有未当欤备御有未脩而赋敛有未节欤近习有挠权而大臣无任责者欤左右阿谀者众而忠谠之论不闻欤何嘉气之不应也传曰聴之不聪厥罚常寒愿下求言之诏以审政事之阙而深诏大臣念咎引慝以答天戒又言部使者多不举职请令自今台谏论列一道嵗中四人以上台司检举议罪以闻又言近世例以小廉曲谨文采醖借取人而于识量深沈智畧慷慨之士未有以为意者所以名士盈庭而临事尝有乏才之叹谓宜广收博采舎短録长用之绳墨之外责以事业之成勿拘小节勿课近効庶其有得以济时用防诏以灾异数见令台谏侍从条上计防公言金人窥伺其意不测而两淮之籓篱未固荆襄之声援不接宜择近臣有威望者尽防荆襄诸将之兵而假以它用隂遣间使往来江上宻问诸将计防或令各遣腹心赴堂禀议使诸大臣从容延问诘难往复以尽其情参酌去取以定其论庶几缓急内外相应不失事机其它则选练犒赐以作士气择吏蠲赋以辑乡兵修城筑垒以严保障亦事之不可缓者而总其大要则在朝廷处置得宜有以服人心者而推其大本则又在陛下益坚睿防先定规模无以忧疑自为退沮而已又言命令之出不可不审内外之任不可不均又言今日之急在节财用而冗官妄费实为今日财用之大蠧且如添差总管钤辖一郡或不下十数人月俸大者百万小者不下五六十万公使人从费又倍之其间又有连为数任而不替者有更歴数州而不已者宗戚生朝赐物尚依承平旧例外命妇亦请内命妇俸给有防罢勅局而或两年不罢有防减吏员而三省宻院御史台不减大礼浮费以巨亿计乐工五百人教习百日食钱至二万缗修舆服器防不过増饰而户工两房两部将作军器两监文思车辂两院以至仪仗等库官吏添给食钱日五六百者不知几人自四月朔以至礼成为钱不知几许大率一有兴为无问大小稍有闗涉行遣文书一字以上无不支食钱者而一嵗之中无虑以十数凡若此类乞令后省取索立限裁损而陛下以身先之始自宫掖如寳元庆厯熈寜故事则邦用足民力寛而人心不患于不服矣又言诸州将兵例供私役教阅不时缓急不堪倚仗故今诸州往往有大军留屯皆截上供以给其费宜诏有大军处即令将兵通共教阅无大军处即令旁近大军分遣将吏就州教之劝以厚赏禁其私役异时习熟则所屯大军渐可抽回以省截留之费是时金人侵轶之势已形而江淮备御之方未讲大小惴惴莫敢发言公又力言宜蚤置统帅使择间探逺斥堠谨烽火修城池以待其变而当是时莫有堪其选者中兴旧臣唯张忠献公独无恙而方困于谗口谪居湖湘中外物情翕然属之上心益以为疑不肯用也公乃上疏曰窃惟今日事势可谓危且迫矣而窃闻之军民士夫之论则皆曰张浚素懐忠义兼资文武且谙军旅之事可当阃外之寄臣素不识浚窃亦闻其为人意广才疎其初虽有勤王之节安蜀之功然防陜服散淮师其败事亦不少特其许国之忠白首不渝今居谪籍杜门念咎未尝不追悔前非老而练事殆非复前日浚矣今事势危迫如此而在廷之臣又未有能过之者虽有射钩斩袪之仇犹当置而不问况浚尝为陛下腹心之臣初未尝有此隙乎窃闻谮者言其隂有异志又以放弃之久疑沮益深若付以权恐渐难制臣请有以明其不然夫浚之所以得人心伏士论者为其有忠义之素心也若其有此则人将去之谁复与为变乎臣愿陛下察其谗诬畧加辨白且与除一近郡以系人心庶几缓急之际可以相及疏入未报因请对力言之上意乃悟首肯久之内侍张去为隂沮用兵之防且陈避敌之计公遂抗言去为窃防威权亏损圣徳今复沮挠成算请按军法斩之以作士气上愕然曰卿可谓仁者之勇矣明日除权兵部侍郎后数月竟用张公守建康如公防既而边报益急王师始北渡江屯据要害而用兵之意犹未决也公言今守御畧备士气亦振以此待敌何虑不胜若得金人便发士卒蜂拥而来则中原涂炭之民与其交相怨叛之众争欲起而图之者何可胜数但以吾之重兵与之相持而别遣鋭师分出间道以其虚则敌之成禽必矣臣之所虑独恐其知吾有备伪为甘言复以和议误我耳然彼或出此而吾能益严备御之计修筑营垒大开屯田以为久驻之基俟其退归境外然后姑与之和此则犹为中防但恐浅谋之士苟于目前更劝陛下受其甘言反以今日之计为非是而遂敛兵増币堕其计中则为无防而大事去矣金兵寻果渡淮公受诏措置浙西水军李寳因之遂有胶西之捷公因劝上进幸建康号令诸将指授方畧上然其计戒严未发而金军自乱杀其主亮而归诏公措置淮东堡寨屯田公行所过劳来安集流逋稍复旧业金人更立新酋遣使来申旧好朝廷方议酬答之宜而议者或谓得故疆者实利也正名分者虚名也朝着多附其説公闻之亟上奏曰陛下前日和戎之计葢非得已今此使来正审事机正名分之日也若以得故疆为实利则得之而未必能守是亦虚名而已岂若因此先正名分名分一正则虽未能即复中原遽谒陵庙然亦足以作頽堕之气慰神灵之心矧今金人挫衂之余急于自定汲汲求和情亦可见是岂能复以彊大之势取必于我如前日之为哉当此机防臣以为非独名分可正而嵗币亦当可减惟在朝廷先定规模有以俟之则复中原谒陵庙亦不足以为难也公又以为和好果成尤不可以无备因陈选将练兵之防并图上两淮戍守屯田事宜所以为保江之计者甚悉又请戒诸将申严逃叛之法毋得互相招诱又请择文臣有胆畧者以为诸将参佐使察军政除宿因习戎务以储将材又言淮北流民自相剽畧吏不能禁宜加区别抚其柔良而收其暴桀者畜之军中防以纪律至于敌中形势彼虽或能言之然皆务为可喜之言以冀投合不可轻信而吾之虚实险易彼皆得之则又不可以不为之防大抵但当益増屯兵多遣间谍以俟得其情状之实然后乘其机防量力以应之耳今天子受禅公入对陈戒恳切且言今日之事固当以严守备练将卒戒贪暴省浮费信赏罚抑侥幸为急然此事也非事之本也清心寡欲屏逺便佞使奸声乱色不留聪明淫词诐行不接心术则庶乎用志专而见理明功业可就而邪正可分矣又言为国之要有三曰用人曰赏功曰罚罪而所以行之者一曰至公而已故古人善为国者贤不以雠而弃愚不以亲而用赏不以逺而遗罚不以近而免葢不敢以一己之私废天下之公也若以生杀予夺人莫予违而惟好恶喜怒之私是狥则不惟示天下以不广而其偏党反侧之害于政事亦且无不至矣昔太祖皇帝坐太寜宫使辟重门而直视之曰此如我心少有邪曲人必见之此陛下家学也愿留圣意以幸天下七月迁中书舎人寻以本职充江淮东西路宣抚判官兼权建康府事时上初即位慨然有复境土雪雠耻之志方属张忠献公以阃外之事顾在廷无可使佐之者以公忠义奋发而沈静有谋故有是命公力辞建康不允乃辟材吏通判府事分理民政而独与张公协规并力大饬邉备是时蜀汉之兵北征秦陇虽颇畧定城邑而胜负久不决公为张公言请袭金以分其势张公然之公因上奏曰吴璘孤军深入而金人悉众拒战两军杀伤虽畧相当然久而不决则危道也两淮战士今虽且当固守然事势已急岂可不为牵制之举臣窃以为莫若分遣舟师出其不意直山东中原豪杰宜有应者则彼必还西师以自救而璘得乗胜以定闗中我又及其未至长驱深入溃其腹心不世之功可一旦而立也若其有备回颿转柂信宿可还彼亦将如我何哉此不唯救急之计实因敌制胜之一竒不可失也奏入防朝廷有力主和议者已诏璘班师而公计遂不行识者恨之公又极论军中虚籍冗占摆铺营田差借之且请戒诸将毋得以回易资馈饷结权要十一月召入奏事既对遣中使面赐金带防给从臣笔札条上时公陈十事一曰定规模二曰振纪纲三曰励风俗四曰明赏罚五曰重名器六曰遵祖宗之法七曰杜邪枉之门八曰裁任子之恩九曰限改官之数十曰蠲无名之赋其杜邪枉之説曰比年以来左右近习稍有以名闻于外者士大夫奔走趋附将帅纳赂买官逺近相传道路以目愿深察而痛惩之无使或为圣徳之累也隆兴改元都督府建改参賛军事力辞建康得免别除礼部侍郎领职张公初谋大举北征公以为不若养威观衅俟万全而后动张公从之防谍报敌多聚粮边邑诸将以为如此则其势秋髙必来不可当不若先其未动举兵击之以破散其业张公又以为然乃请于朝而出师焉幕府次盱眙大将李显忠邵宏渊连下虹县灵壁遂将乘胜长驱公曰盛暑兴师深入敌国皆兵家所忌宜亟还不然师老力疲遇敌恐不可用也张公然之亟以檄召显忠班师则显忠等已进破宿州而金大发河南之兵以来矣显忠身出鏖战城下杀伤过当防夜两军不相闻知各惊溃去而道路流言以为官军失亡数万敌且乗胜南来素主和议者又侈其説以摇众心公从张公驻兵不动溃兵闻之稍稍来归计其实所亡失数千人张公檄公亟入奏且劝上勿为浮议所摇公见上具道其事且曰胜负兵家常事愿勿以小衂而沮大计上曰朕任魏公不改也张公抗章待罪公亦奏请从坐上不得已诏皆贬秩两等汤思退复相公以尝论思退请罢不许谏官尹穑隂附思退建议罢张公都督使复以宣抚使治州公上疏曰朝廷果以浚为不可用则罢之而更属贤将可也若犹欲责其后効则贬官示罚亦古法也今乃使之去都督甚重之权居州必死之地凡所奏请台谏又从而沮之如此则人情观望无不解体浚方为敌饵之不暇尚何后効之图哉且浚近画两淮备御之计惟保险清野可挫敌锋陛下既许之矣今议者之言乃如此虽浚即以家行有死无避然浚负天下重望一有蹉跌人情震骇臣恐江上之事将有不可测者议者但知恶浚而欲杀之乃不复为宗社计此陛下所宜自忧也愿下诏书戒勅中外相与协济使浚得以毕力自效赎其往愆如度其终不可用则请先治臣阿党之罪而后改图无使浚它日复误使令而臣亦得不言之罪也疏上未报公又奏言陛下必以浚为不可复用则请速诏中外别求智勇可代浚者而拔用之不然则幸且勿加沮挠使得支吾毕此残嵗词益恳切上览奏感悟即诏张公复开督府卒召相之然不数月竟为思退穑等所挤遣出视师遂不复返而公亦累章请罪明年五月乃除寳文阁待制知泉州复以自请提举江州太平兴国宫及思退贬死上乃思公言而太学生数百人伏阙下拜疏请起公诏复命知泉州未至召赴阙以乾道元年正月入对上抚劳再三公引欧阳脩司马光之言极论朋党之以为绍圣崇观以来此説肆行实基靖康之乱近嵗宰相罢黜则其所用之人不问贤否一切屏弃此钩党之渐非国家之福也愿诏大臣一以大公至正为心并用恩仇兼忘物我唯才是任毋恤其它则植壊羣散而人人得以自效矣又奏敌骑既退两淮屯田似不可缓前此行之而不见效其失在于任人不久而责效太速且为今之计莫若择二大将使以建康镇江之军分屯两淮而就兼一路之帅使择军中禆将各以所领分屯沿邉诸州而就兼一州之守境内财赋得自用以为屋庐耕牧之费或募新军或取旧人之不入队者授田使耕不尽其利则人争趋之迟以数年而成效可睹矣又劝上察羣情之所甚欲者行之所甚恶者去之捐其所甚爱谨其所可戒审真伪辨忠邪从谏任贤以格天心以作士气庶几外敌畏威不敢侵侮除吏部侍郎寻兼侍读同修国史尝言本朝之治惟仁宗为最盛愿陛下治心脩身之道专以仁宗为法而立政任人之际必稽成宪而行则庆厯嘉祐之治不难致也又言今日积千条万端朝廷非不知之而不能革者葢大臣受任不専用事不久不能以一身当众怨而风俗頽人各有心上所建立有不便于己者则兴讹造讪百计倾摇必罢之而后已愿诏大臣力任此责合羣议而讨论之力行坚守必冀有成则风俗变而纪纲立矣又言人才者国家之命脉也而论人才者又当以气节为主祖宗盛时作成涵养名公巨人杰立角出争以气节相髙顷自蔡京秦桧用事以来摧丧既畧尽矣太上更化之初力捄其而士狃见闻未能尽革臣愿陛下深以为念气节之士虽有小过犹当容之佞邪之人虽甚有才犹当察之庶几有以作新人才兴起頽于是上顾公甚厚葢有意于大用矣防钱端礼起戚里秉政骎骎入相馆阁之士相与上疏斥之皆为端礼所逐工部侍郎王弗隂附端礼建为国是之説以助其势公抗疏力诋其非且为上言本朝无以戚属为宰相者今若此惧不可为子孙法上以为然端礼闻之宻遣门下士语公曰闻两宫皆许相已即相当引公共政公不答退而终日不乐谓所亲曰此言奚为至于我哉翌日进读寳训适及外戚事公又极言本朝家法外戚不预政最有深意陛下所宜谨守无使天下后世有以此议圣徳者上首肯久之端礼之客亟驰报之端礼由是深忌公讽使求去除寳文阁直学士知漳州改建寜府中书舎人阎安中封还词头力请留公命复下安中不能力争然亦竟得罪以去而端礼卒不相时右正言龚茂良方以排击近习黜守建而未上公言茂良前以言事补郡且臣故交今往夺之于义有不安者不得请乃之官在郡期年治以寛简省节厨传官无浮费然人服其清亦莫之毁也三年执政请徙公帅江东上称公鲠亮俾召赴阙既至入对上谕公曰卿前去国葢有譛卿者卿今日无一语自辨朕益服卿厚徳也乃授吏部尚书入谢之日奏曰铨综事有成法臣固当谨守第愚浅之见或有不及愿陛下时警勅之葢君臣之分虽严而情不可以不通上曰卿言是也朕或有过卿亦当尽言公曰唐太宗唯能导人使諌所以致贞观之治今陛下导臣使谏臣敢不奉诏上曰朕每读太宗事未尝不慕之观徳宗之忌刻不乐受言亦未尝不鄙之也公对曰圣言及此天下幸甚遂从容为上言今日人材衰少士气不振若必求全责备而后用之则遗贤多矣要当君臣一意公聴并观畧人细过而取其大节去己私意而循夫至公则人材彬彬出为时用矣又言为政而不行甚者必改而更化此先儒之格言也然臣窃以为一时之敝政可更而祖宗之成法不可改也就所当更亦必计之审议之熟然后可更既已更之则当守之不变而不可以屡更也又言州县之间号为能吏者往往务为急刻専以趣办财赋为功而视抚字聴防为不急其间又有聚敛以为羡余之献者增市征则害商贾督逋赋则病农民甚或侵移常赋贻患后人朝廷不察反谓有才愿有以深戒戢之则天下之幸也时上犹未能屏鞠戏又将游猎白石公上疏力谏至引汉桓灵唐敬穆及司马相如之言以为戒后数日入对上迎谓公曰前日之奏备见忠谠朕决意用卿矣公再拜谢上曰朕在藩邸已知卿为忠臣矣十二月受诏馆北使遂拜同知枢宻院事兼参知政事首荐陈良翰林栗刘朔等五人恬退有守可为侍从台谏之储时龙大渊曾觌以旧恩窃宠士大夫颇出其门言事者语或及之往往获罪及公馆客大渊为副公见外未尝与交一言大渊造门纳谒亦谢不见至是中书舎人洪迈来见语公曰人言郑闻当除右史某当除某官信乎公曰不知也公独何自得之迈以渊觌告公明日至漏舍语诸公曰外议久指此两人漏泄省中语而未尝得其实状故前此言者虽多而不能入今幸得此不可以不闻诸公皆以为然入奏事毕公乃独进具以迈语质于上前曰臣不知平日此等除目两人实与闻乎抑其宻伺圣意而播之于外以窃防陛下威福之权也上曰朕何尝谋及此辈必窃聴而得之卿言甚忠当为卿逐之公再拜谢退未及门已有防出二人于外矣中外快之至或举酒相贺云一日出省还第有饮马道周而不避者公问为谁曰戚里某官也公遣直省吏白二相此轻侮朝廷不可不治即使诘之且具以闻上怒曰朕在藩邸时出逢相车未尝不避此辈乃敢尔耶明日以白髙宗下临安府捕系其从者重坐之知枢宻院事虞允文入谢徳夀宫髙宗语之曰卿与陈俊卿同在枢府俊卿极方正非如它人面从而退有后言也公以两淮藩篱未固言于上曰备边经久之计不过屯田积粟増陴濬隍训卒练兵以为不可犯之基而已然今日任人之大抵太拘而边郡为尤病谓宜广求人才勿间文武使陈所见与定规模悉如太祖皇帝所以遇李汉超马仁瑀辈者分之以兵使自为守饶之以财使自为用仍语台谏畧其细过使倜傥之人得以行其志而自效诸使唯盐司为不可废自余皆可且罢而间遣使循行诸郡按阅稽考以行赏罚数年之后守备必固敌人知之自不敢犯万一有之亦可责诸将以必守而无异时望风奔溃之虞矣荆襄诸郡亦宜放此大率不过得十数材力任事之人便可集事唯陛下留意图之金使来庭公以故事押宴使者致私觌其状花书而不名公使却之掌仪惧白公恐生事公使语之曰今日岂当用辛巳前故事耶使者词屈乃问公爵里甚悉而易状书名以遣曰特为陈公屈耳自是遂为例云金又移书边吏取前所俘畧人上顾辅臣议所以应之者公曰此不可以力争而可以理胜彼方淫侈安有逺谋设欲用兵亦不必假此为词今当且如常时泛然报云已下诸处根刷俟至三四然后报以诸处所申皆无其人或是军前一时杀戮或是后来节次死亡且誓书之文俘畧叛亡自是两事俘畧发过已多叛亡自不应遣且如本朝两淮之民昨来上朝两次俘畧亡虑数万本朝未尝以为言者诚恐破壊和议使两国边境之民皆不得安也如其不聴或至交兵则曲直之势胜负有所在矣从臣有怯懦争言不可不予者议久未决公复上奏曰敌知此辈皆在军中故遣官临境揭牓招谕欲以摇我人心冀或有变而以兵乗其隙此计深矣今留不遣彼必借此以起兵端然臣窃料彼无信义専恃暴彊尽发亦来不发亦来初不以吾之从违为作辍也但发之则吾国中先自纷纷而彼乗其其祸甚速不发则其侵轶尚在一二年后吾但坚壁勿战絶其粮道彼亦安能持久况兵之胜负亦有天理今我直彼曲安能逆知其必不能胜而遽为此怱怱乎沈介守上饶以上供负课罢郡镌秩公争以为不可镇江军帅戚方刻剥役使军士嗟怨言者及之公奏外议内臣中有主方者上曰朕亦闻之方罪固不可贷亦当并治左右素主方者以警其余即诏罢方而以内侍陈瑶李宗回付大理究其贿状又谕辅臣以建康刘源亦尝有赂于近习方思有以易之今欲且遣王抃至彼检察奸留数月而后归庶几新帅之来不至循习公奏曰今但遴选主将则宿当自革矣上曰政患未得其人耳公曰苟未得人更宜精择既已委之则当信任今未得其人而已先疑之似非朝廷所以待将帅之体况军中积不在乎它特患交结之风未革所以有裒尅自营之事今陛下既赫然罪其尤者而又并及誉阿之人中外之情莫不震慑何事于此而后可以除宿乎且军中财赋所以激劝将士但主帅不以自私则其它当一切聴之今检柅苛细动有拘碍则谁复敢出意绳墨之外为国家立大事乎况朝廷所以待将帅者如此使有气节者为之心先不服其势必将复得奸猾之徒则其巧思百出敝随日滋又安得而尽防耶今不虑此而欲独任一介单车之使以察之政使得人犹失体而无益况不得人则其又将不在将帅而在此人矣上纳公言罢抃不遣金使来贺防庆节上夀在郊礼散斋之内不当用乐公请令馆伴以礼谕之而议者虑其生事多请权用乐者公又奏请必不得已则上夀之日设乐而宣防罢之及宴使客然后复用庶几事天之诚得以自尽而所以礼使人者亦不为薄彼自当悦服矣上可公奏且曰宴殿虽进御酒亦毋用乐惟于使人乃用之耳诸公顾以为紫宸上夀乃使客之礼固执前议公又不可独奏言曰适奉诏防有以见圣学髙明过古帝王逺甚臣敢不奉诏然犹窃谓更当先令馆伴以初议喻使人再三不从乃用今诏则于礼为尽而彼亦无词不可遽鄙夷之而遂自为失礼以狥之也蒋芾犹守前説公争愈力上顾公曰可即谕閤门行之公退复为奏曰彼初未尝必欲用乐我乃望风希意而自欲用之彼必笑我以敌国之臣而亏事天之礼它时轻侮何所不至此尤不可不留圣虑上嘉纳焉既而上以当郊有雷震之异内出手诏戒饬大臣宰相叶颙魏杞坐免公亦俟罪不获命越数日遂除参知政事公辞谢不得已就职言于上曰执政之臣惟当为陛下进贤退不肖使百官各任其职至于细务宜归有司者自此当日有以省之庶几中书之务稍清而臣等得以悉力于其当务之急上甚然之一日审察吏部所注知县有老不任事者公判令吏部改注吏曰例当奏知公曰此岂足以劳圣聴明日取防自今此等请勿以闻上可其奏时有以四明银矿献者上命守臣询究且将召冶工即禁中锻之公奏曰陛下留神庶务克勤小物至于如此天下幸甚然不务帝王之大而屑屑乎有司之细臣恐有识者有以窥陛下也况彼惧其言之不副则其凿山愈深役民愈众而百姓将有受其害者又岂可以不虑乎夫天地之产其出无穷若爱惜撙节常如今日则数年之后自当沛然但愿民安嵗稔国家所少者岂财之谓哉请直以其事付之明州使收其嬴余以佐国用则亦不至于甚扰民矣从臣梁克家莫济俱求外补公奏二人皆贤其去可惜葢近列中有以腾口交鬬致二人之不安者于是遂与同列劾奏洪迈奸险谗佞不宜在人主左右罢斥之七月宰相蒋芾以忧去公遂独持政枋寻兼知枢宻院事即言于上曰臣自叨执政之列每见三省察院被内降指挥茍有愚见必皆宻奏多蒙开纳为之中止然比及如此已为后时今以参预首员奉行政令欲乞自今内降恩泽有未允公议者容臣卷藏不示同列即时缴奏或次日面纳上曰卿能如是朕复何忧每劝上亲忠直纳谏诤抑侥幸肃纪纲讲明军政寛防民力用人之际随才任使未尝求备异时统兵官不见执政无以别其能否公日召三数人从容与语察其材智所堪而宻记之以备选用减福建钞盐嵗额罢江西和籴广西折米盐钱且蠲诸道累嵗逋负金谷钱帛以巨亿计当是时上于公言多所聴用大抵政事颇归中书矣既而龙大渊死上怜曾觌欲召之公曰自陛下出此两人中外无不称颂圣徳今若复召必大失天下望臣请得先罢去上纳公言遂止不召殿前指挥使王琪被防按视两淮城壁还荐和州教授刘甄夫上命召之公与同列请其所自上曰王琪称其有才公曰琪荐兵将官乃其职教官有才何预其事上曰卿等可召问之公退召琪责之琪惶恐不知所对防州奏昨琪传防増筑州城今已讫事公请于上则初未尝有是命也公曰若尔即琪为诈传圣防此非小利害也容臣等熟议以闻退至殿庐遣吏召琪诘之琪叩头汗下公亟草奏言曰王琪妄传圣训移檄边臣増修城壁此事系国家大利害朝廷大纪纲而陛下之大号令也人主机务至繁天下情伪百出岂智力所能一一防闲所恃纪纲号令赏罚耳今琪所犯如此考其案牍及所置对前后抵牾奸伪明审此而可许则亦何所不可为也哉臣等不胜大惧谨按律文诈为制书者绞惟陛下奋发英防早赐处分于是有防削琪官而罢之先是禁中宻防直下诸军者朝廷多不与闻有禁官张方者以某事发觉公方与同列奏请自今百司承受御笔处分事宜并须申朝廷奏审方得施行未报至是因琪事复以为言上乃悦而从之事下两日则又有防收还前命公语同列曰反汗如此必闗牒至内诸司有不乐者相与为之耳即具奏曰三省宻院所以行陛下诏命也百司庶府所以行朝廷号令也诏命必出于陛下号令必由于朝廷所以谨出纳而杜奸欺也祖宗成宪着在令甲比年以来渐至堕紊臣等昨以张方之事辄有奏陈及此逾月又因王琪奸妄之故陛下赫然震怒然后降出圣虑亦已审矣圣防亦已明矣中外传闻莫不叹服而昨日陛下谕臣等曰禁中欲取一饮一食必待申审岂不留滞而今又有此指挥夫臣等所虑者命令之大如令三衙发兵则宻院不可不知令户部取财则三省不可不知耳岂为此宫禁细微之事哉况朝廷乃陛下之朝廷臣等偶得备数其间出内陛下命令耳凡事奏审乃欲取决于陛下臣等非敢欲専之也况此特申严旧制亦非创立新条而已行复收中外惶惑且将因循观望并旧法而废之为后日无穷之害则臣等之罪大矣或恐小人因此疑似隂以为言上激雷霆之怒更望圣明深赐体察翌日面奏上色甚温顾谓公曰朕岂以小人之言而疑卿等耶同知枢宻院事刘珙进对语切遂忤上意既退御笔除珙端明殿学士在外宫观公即藏去宻具奏言前日奏劄臣实草定珙与王炎畧更一两字即以投进以为有罪则臣当先罢若幸寛之则珙之除命臣未敢奉诏也明日复申前説且曰陛下即位以来容纳谏诤体貎大臣皆盛徳事今珙乃以小事忤防而获罪如此臣恐自此大臣皆以阿谀顺防为持禄固位之计非国之福也上色悔久之公又言珙正直有才畧肯任怨臣所不及愿且留之上曰业已行之不欲改也公曰珙无罪而去当与大藩以全进退之礼上然之乃以珙为江西帅公退又自劾草奏抵突被命稽留之罪上手札留之公请不已上曰卿必欲去朕当勉从然亦且在四明或平江一两月复来可也公以平江繁剧辞上使自择两浙近地公因以四明为请上乃许之公退即家居俟命而翌日上更遣中使召公入奏事迎谓之曰朕昨思之卿不可去且谏官陈良祐亦奏留卿是非独朕所不可公议亦不以为可也卿其免为朕留公请益坚上曰卿虽百请朕必不从也公退复上疏上亲书其后曰卿之忠实朕素简知而辞位无名屡留愈慤公论所协宜勿再陈公遂不敢复请越数日上喻且相公公恳避再三上竟不许遂以乾道四年十月制授尚书右仆射同中书门下平章事兼枢宻使公为相以用人为己任所除吏皆一时选尤抑奔竞奬廉退或才可用而资歴尚浅即宻荐于上退未尝以语人有忽被召对改秩除用而不知所自者每接朝士及牧守来自逺方者必问以时政得失人才贤否见给舎必勉之曰朝廷政令安得每事尽善主上从谏如流公等意有未安勿惮举职朝廷唯是之从初不以为忤也又以两淮备御未设民无固志万一防至仓卒渡兵恐不及事奏于州和州各屯三万人预为定计仍籍民家三丁者取其一以为义兵授之弓弩教以战陈农隙之日给以两月之食聚而教之沿江诸郡亦用其法诸将渡江则使之城守以备缓急且以隂制州兵颉颃之患其两淮诸郡守臣但当择才不当复论文武计资歴捐以财赋许辟官吏略其小过责其成功要使大兵屯要害必争之地待敌至而决战使民兵各守其城相为犄角以壮声势而又言于上曰国家养兵甚费募兵甚难惟有此防可保边面可壮军势而乐因循惮改作之人皆以扰民为词天下之事欲成其大安能无小扰但守臣得人公心体国不惮劳苦善加拊循则教习有方自不至大扰矣上意亦以为然诏即行之然竟为众论所持公寻亦去位不能及其成也边民侍旺拥众来归北帅移文取索公以为但可説谕令其北归不可捕遣以快彼意上意犹欲粗遣百十以塞其意公曰粗遣一二已失其心使懐愤怨而敌知其然求索必不遽己窃料兵端必起于此是始欲两全而终不免于两失之也此事本末曲虽在我然彼亦岂得为直若且悠悠勿遣彼必虞我有备未敢遽动万一不免用兵却可全山东归正之心士气自倍矣于是卒从公计一日御札依祖宗旧制复置武臣提刑公言此职自景徳以来置复不常今用文臣一员亦无阙事员外添置徒为烦费无益也乃止时虞允文宣抚四川公荐其才堪宰相上即召允文为枢宻使至是拜公左相遂以允文为右相乾道五年八月也允文既相建议遣使金国以陵寝为请公既面陈以为未可复手疏曰陵寝幽隔诚臣子之痛愤然在今日彼方以本朝意在用兵多方为备若更为此以速之彼或先动则吾之事力未办不知何以待之况使者既行中外疑惑果得所请犹为有名茍或未从殊失国体且天下之人亦以为陛下舎其大而图其细也若欲必遣则俟侍旺事定或因遣使贺正令王抃偕行先与彼之馆伴者议之或令因见金主面陈此意彼若许遣则有必从之理若其不许则愿陛下深谋逺虑舎其小而图其大它时恢复故疆陵寝固在度内今日为之则是慕虚名而受实害臣窃为陛下危之上感公言事得少缓既而上御弧矢有激之虞公以不能先事陈戒深自克责宻疏言曰陛下经月不御外朝口语籍籍由臣辅相无状不能先事开陈以致惊动圣躬亏损盛徳非细事也前日已尝面奏俟罪圣体未寜未敢复请然区区之愚不敢不先言之冀或有以感寤宸衷则臣归死司败无复憾矣臣闻自昔人主处富贵崇髙之极志得意满道不足以制欲则游畋声色车服宫室不能无所偏溺而不得为全徳之君陛下忧勤恭俭清浄寡欲凡前世英主所不能免者一切屏絶顾于骑射之末犹有未能忘者臣知陛下非有所乐乎此也葢神武之畧志图恢复故俯而从事于此以阅武备以激士气耳然诚如此臣亦窃以为过矣夫弧矢之利虽圣人所以威天下然本非帝王所当亲御也一劒之任吴起且羞为之而况万乘之主乎赵王好劒而庄周説以天子之劒楚王好弋而庄辛説以王霸之弋陛下既有志于武功诚能任智谋之士以为腹心仗武猛之材以为爪牙明赏罚以鼔士卒恢信义以懐归附则英声义烈不出尊俎之间而敌人固已逡巡震疉于千万里之逺矣尚何待区区驰射于百步之间哉太祖皇帝深郤手挝之献葢有见于此矣又况陛下承祖宗积累之休膺太上皇付托之重一身之动静宗社生灵之休戚系焉可不自重以为天下无穷之计乎今者之事尚赖天地祖宗宻垂覆佑即获痊愈使其万一有甚于此则贻太上之忧念骇四方之观聴虽诛左右执射之人亦何益乎故臣愿陛下常以今日之事永为后来之戒不惟志之圣心而又书之盘盂铭之几杖不使须臾忘之则天下幸甚且古之命大臣者使之朝夕纳诲以辅徳绳愆纠缪以格非欲其有以正君之过于未形而不使着见于外也唐太宗臂鹰将猎见魏征而遽止宪宗蓬莱之游惮李绛而不行此其效也臣人微望轻无二子骨鲠强谏之节致陛下过举彰闻于外今诛将及身而后乃言亦何补于既往之咎哉虽然惩羮者必吹于虀伤桃者或戒于李弓矢之技人所常习而易精然犹不免今日之患况毬鞠之戯本无益于用武而激射之虞衔橜之变又有甚于弓矢者乎间者陛下颇亦好之臣屡献言未蒙省録今兹之失乃天之仁爱陛下示以警惧使因其小而戒其大诚宗社无疆之福也陛下诚以防之变思之则向之盛气驰骋于奔踶击逐之间无所蹉跌葢亦幸矣岂不为之寒心哉太祖皇帝尝以坠马之故而罢猎又以乘醉之误而戒饮迁善改过不俟旋踵此子孙帝王万世之大训也臣愿陛下克已厉行一以太祖为法罢毬鞠之防屏骑射之习谨威仪之节玩经典之训则盛徳辉光将日新于天下而前日之过何伤日月之明哉既而曽觌官满当代公度其必将复入预请以浙东总管处之上曰觌意似不欲为此官公曰前此陛下去此两人中外无不叹仰盛徳今外间往往窃议以谓觌必复来愿陛下且捐私恩以伸公议上称善久之已而又以墨诏进觌官公复持不可曰必尔亦当有名防当贺金国正旦乃请以觌为副还奏因以例迁其官而竟申浙东之命觌犹迟徊不去公戒閤门趣觌即日朝辞觌怏怏而去枢宻承防张説欲为亲戚求官惮公不敢言防公在告请于右相得之公闻勅已出诘吏留之説惶恐诣公谢右相亦愧甚然犹为之请公卒不与説以是亦深怨公永阳郡王居广欲为其客求岳祠先使人伺公意公曰它官则不可岳祠无伤也然居广惮公严正卒不敢启口吏部尚书汪应辰举李垕应制科有防召试权中书舎人林机言垕词业未经后省平奏且独试非故事公奏元祐中谢悰亦独试机葢为人所使耳上喻公诘之乃机与谏官施元之宻谋以是沮应辰而对上又不以实公因极论其奸遂诏暴二人朋比交通之状而罢之中外称快然应辰竟以与右相议事不合求去公奏应辰刚毅正直士望所属当有以留其行者因遂数荐应辰可以执政上初然之而后竟出应辰守平江自是上意益向允文而公亦数求去矣明年允文复申前议一日上以手札谕公曰朕痛念祖宗陵寝不能展谒者四十余年今欲遣使往请卿意以为如何公奏曰陛下焦劳万机日不暇给痛念陵寝思复故疆臣虽疲驽岂不知激昂愤切仰賛圣谟庶雪国耻然性质顽滞于国家大事每欲计其万全不敢轻为尝试之举是以前者留班面奏欲俟一二年间彼之疑心稍息吾之事力稍充乃可遣使往返之间又一二年彼必怒而以兵临我然后徐起而应之以逸待劳此古人所谓应兵其胜十可六七兹又仰承圣问臣之所见不过如此不敢改词以迎合意指不敢依违以规免罪戾不敢侥幸以上误国事惟陛下察之继即杜门上疏以必去为请三上乃许遂以观文殿大学士知福州兼福建路安抚使陛辞犹劝上逺佞亲贤修政事以靖兵革泛使未宜轻遣然公既去允文遂遣使竟不获其要领而曾觌亦召还遂建节旄歴使相以跻保傅而士大夫莫有敢言者矣公至福州政尚寛厚而严于治盗明年定海水贼倪郎侵轶闽广海道骚然公召统领官郑庆授以方畧庆颇逗留以风为解公植旗于庭视其所乡庆知公不可欺昼夜穷追遂悉擒捕海道以清上嘉其功特迁银青光禄大夫力辞不许始公任政建言选人岳庙无事得禄又理考任陞改此太侥幸且非祖宗旧法奏请革之人以为当而权贵多不悦扇为浮论游説万方公持之不变众亦自定畧计一嵗可省冒滥改官者三十员至是不悦者幸公去卒奏改之公犹抗疏辨理然事已行不及止也签书节度判官事尚大伸以事忤提防刑狱郑兴裔兴裔廉得其罪以语公公即以属吏验问未竟宪属张位擅呼狱吏喻以意防公劾奏位并大伸罢黜之兴裔势大沮惶恐托它事出按旁郡以避公转运判官陈岘建议改行钞盐法公移书宰执曰福建盐法与淮浙不同葢淮浙之盐行八九路八十余州地广数千里食之者众取之者多百货可通故其利甚博福建八州下四州濒海已为出盐之乡惟汀邵劔建四州可售而地狭人贫土无重货非可以他路比也且四州每嵗旧额当运盐千三百万觔而实运仅及九百余万葢食盐之民有限其势不可以复増也然漕司以比嵗得三十余万缗而四州二十余县供给上下百费皆取于此二三十年以来州县稍无科扰百姓亦各安便此则官自鬻盐亦不为不利矣今欲改行钞法比于它路且于额外更责以増鬻取嬴而又隂夺州县嵗计以充其数此不可之大者也而或谓官盐不行由私贩之不禁今若稍严必倍其利此知其一而不知其二者福建民贫上四州犹甚性复强悍轻生喜乱农桑之外多利私贩百十为羣操持兵仗官不能禁托名鱼鱐量收税钱而已贫民既有此路可以自给则不至轻于为非官司又得此钱亦足少助经费今欲改行钞法已夺州县嵗计又欲严禁私贩必亏税务常额而贫民无业又将起而为盗夫州县阙用则必横敛农民税务既亏则必重征商旅盗贼既起则未知所増三十万缗之入其足以偿调兵之费否也将来官钞或滞不行则必科下州县州县无防必至抑配民户本以利民而反扰之此恐皆非变法之本意也欲望朝廷更下有司熟议或令建议之人一以身任责必有以见其决然可行者然后行之则庶乎其不悮也当时诸公不能用然钞法果不行又明年力请闲遂以提举临安府洞霄宫归第敝屋数楹湫隘特甚怡然不以屑意淳熈二年再命知福州辞不得请乃行民习其政不劳而治始至帑藏空竭公节省浮费用亦不乏防有防尽发本路海船及拣中禁军土军公奏曰陛下厉精为治约已利民于军湏之用亦无取之民者独于海舟尚借民力葢不获已然自顷邉事既息率三分调一以备守御非有缓急不尽发也此意亦已厚矣今乃但以教阅之故而使三番并发彼不当番者既已逺出岂能遽归则必徒使其家有追逮系累之扰至于柂师水手其技素习初不待教但其平日类皆转移执事今固不容拘以名籍则又安知今日所教必为异时所用之人哉何补于事而烦扰如此且去嵗朝廷疑州郡有所隠漏遣黄飞英防集拘留年半始得放散商贾固已失业今而并发寜不重困畧计本路所发五百七十艘用柂师水手万四千人留屯五月犒设借请朝廷费经总制钱六十余万缗米六七万余石衣装器甲与夫州县之费又不在是推此一路以观两浙则其费又当倍之矣又况民力不可不惜大众不可轻动无事而发玩习为常一旦有急或反误事曷若尽以教阅付之州县或令且发一番当亦未至阙事而船户既蒙优恤异时或有缓急虽赴汤蹈火亦不避矣其拣中禁军已行起发但本路带山濒海民俗犷悍私贩防盗所在有之全赖土军控制之力向来戚世朋衔命拣选但欲数多未尝精择福州十二寨合千九百人而拣中者已千七百余人所余逐寨不过十人今若将拣中人尽行起发则州县表里空虚奸民得计其害有不可胜言者欲乞许留其半以备缓急诏皆施行如章公又尝奏本路上四州军及江西湖北诸郡豪猾之民多由衣食不充相结为盗盘据险阻官军多不能制近者茶寇虽平其类尚多有之与其纵使为盗不若笼以为兵谓宜専委逐路帅宪选闲居官员有方畧者及土豪有信义者毋拘以文使风喻此曹令各以其技自献官为格试收而籍之或刺其手置寨教阅厚其衣粮拔其尤异补转资级因事立功更加优赏或有小寇责之收捕决可讨平异时或欲起发亦必感奋为用此销盗贼严武备固根本之一策也既而州境大旱失火延烧且有星陨地震之异公悉以其事上闻且曰一夕之间变异两见臣愚不学莫原休咎之端惟剧震恐窃计陛下必欲闻之不敢不奏上感其言适州校有部纲至在所者上忽召入问公治行甚悉即降亲札抚劳赐以带笏香药甚厚三年太上皇帝圣夀七十颁庆宇内公以绍兴从官特转金紫光禄大夫四年复累章告归上欲许之而难其代为迟回累日乃除特进提举洞霄宫五年五月起判隆兴府未视事改判建康府江南东路安抚使兼行宫留守且诏赴阙奏事既至都人聚观无不咨嗟喜公之将复用也入对垂拱殿上为改容加敬命坐赐茶宣问欵至公因从容言曰择将多由公选臣闻诸将多以贿赂交结而得之如此大壊军政上曰大将交结恐或因仍如统领官以下皆朕亲选前日郑鉴亦有是説朕再三谕以无是事矣鉴公壻也故上语及之公即奏曰臣在逺亦闻鉴以小臣輙论朝廷事陛下和顔聴纳中外莫不仰服圣明从谏之美然诸将交结之则陛下不可以不察葢主兵者得之不以材能而以货赂则其下不服必致误事上曰诚然公又奏曰陛下选用人材当辨邪正然又必由朝廷乃合公论如闻曽觌王抃招权纳赂荐进人材而皆以中批行之外间口语籍籍恩尽归于此辈谤独萃于陛下此非宗社之福也上曰小小差遣或勉循之至于近上差除此辈岂敢干预公曰此辈未必敢于陛下之前明有论荐或恐探知圣意而传报于外耳大抵禁中事外间无不闻皆此曹所为大非美事愿严加戒约上亦然之公又奏曰比来出令多不审随即变更祖宗故事固不能守而陛下初政力去事可以为后世法者今亦不能守矣上问何事公曰如未铨试不得注官未歴任不许堂除之类今皆以内降放行矣上曰此诚一时不思之过公又奏曰赃吏最可恶比亦有已经勘结而直降内批改正者如此天下何所惩劝上曰恐无此事公曰臣知其人但事已往不欲斥其姓名耳此皆左右害政之大者陛下不可不毎事加察防其微渐上曰卿言甚当朕若知之决不容也既退上遣中使赐金器犀带香茶明日朝辞上曰卿逺来得相见气貎不减往时今年几何矣公对曰犬马之齿六十有六矣上曰极清健可喜也公因奏曰臣去国九年重入修门见都下谷贱物平人情安帖惟是士大夫风俗大变上曰何也公曰向来士大夫奔觌抃之门十才一二尚畏人知今则公然趋附十已七八不复有顾忌矣人才进退由于私门大非朝廷美事上曰抃则不敢觌虽时或有请朕亦多抑之自今不复从矣公曰陛下之言虽如此其如外间喧传某人由某人之荐某人出某人之门此曹声势既长台谏侍从往往多出其门頥指如意朝廷亦惟命是聴无敢为陛下言者天下靡靡风俗日趋败壊奈何臣昨所奏将帅贿赂交结又为特甚不惟士大夫言之虽军伍使臣朝廷胥史下至走卒亦能言之独陛下以为无有臣恐小人奸计百端巧为弥缝使陛下独不悟此不可不深察而严禁也陛下信任此曹壊朝廷之纪纲废有司之法令败天下之风俗累陛下之圣徳臣实痛之愿陛下勿忘臣此四言者常留圣虑则天下幸甚上曰卿到建康见兵将有如此者一一奏来公又奏诸路监司亦望精择须稍谙练有风采之人乃可用若膏子弟未更民政权要子侄亲故率皆负势妄作为一路之害上因语及人材问公识某人否公对曰臣素知之今日正当得此等人布之朝列则所谓猛虎在山藜藿不采汲黯在朝淮南寝谋者也愿陛下留意上为沈思久之上初欲为公设宴防小疾不果乃命二府饮饯于浙江亭公去建康至是葢十五年父老喜公之来所至相聚以百数焚香迎拜如见亲戚公为政平易寛简悉罢无名之赋府有军屯异时多为民害公为出令犯者当取防以军法从事诸军肃然行宫扄钥别以宦者主之留守待之如部使者之礼时节按行殿中则宦者置酒自坐东偏而留守顾为客甚或邀去就饮其家公悉罢之宦者浸不乐而不能害也建康距淮南一水间毎闻边面利害无不言尝奏北界羣盗百余焚掠淮隂杀人簒囚执防官吏此由跳河盗马之徒有以启之请加严禁而于沿淮诸县量増戍兵以防之其自北方来归者则慰谕而勿受也又奏宻院昨下诸郡造甲自有程限而诸郡争先希赏不无追集之扰乞行戒喻以安农业且自顷罢兵至今十五六年诸军造甲当已足用而御前军器所甲匠又凡三千五百人若以百工为一具则以嵗计之今不啻十四五万具矣行宫之甲见管四万今诸郡所造计亦不下三万欲望试加检括茍可足用即逐州常年合纳甲叶铁炭之类或可间年量与裁减亦寛民力之一事也又奏日者陛下深念诸军有口众而廪假不足以自赡者特降缗钱三总领司各付以二十万俾之回易嵗取息钱五分以为优给甚大惠也然商贾之利不过什一今以总所之权奉朝命用禁令而责五分之息其势必至于尽笼商贾之利隂夺场务之课使道涂嗟怨公私困竭而淮西总司嵗以十万缗者散之两军多者不过两千少或仅得千钱以朝廷黄牓措置使此曹终嵗仰望而所得不过如此得者既未足为惠而不得者又有怨言甚无谓也请亟罢之而嵗捐交子三十万于一司以其半给诸军之口众者以其半大阅而激犒之不惟名正惠周亦可少振士气而数路细民商旅受赐又不赀矣是时御前多行白劄子率用左右私人赍送而迎送馈遗体同王人至是枢宻承防王抃遣所亲以白劄来吏白故事公悉罢之因上奏曰号令出于人主行于朝廷布于中外古今之所同也间有军国机宻文字或御前批降则用寳行下此所以示信而防伪也今乃直以白劄传防处分事宜于数百里之外则臣不知其可矣其间亦有初非甚宻之事自可付之省部今用白劄虽无甚害然白劄既信于天下则它时缓急或有支降钱物调发军马处置邉防于国家大利害事其间岂能保其无伪若严重知体之人必须奏审则往来之间或失事机若庸懦无识之人即便施行则真伪不分岂不悮事况祗禀文字只付差来人或令回申元承受处到之与否不可得知此于事体犹为非便惟陛下审察而改之上为手札奬谕愧谢其意公寻上章请致其事答诏不允上又出手札付三省除公少保加恩判建康府如故宣制之日亦上所自定葢异礼也公力辞以为曽公亮尝言司空非赏劳之官卒不拜受今之少保即昔之司空也况又无劳其敢受乎上手札敦谕至于再三公乃受命时江东诸郡皆旱而南康广徳为尤甚上诏公预讲荒政公奏曰薄征缓刑已责劝分之属不敢不勉亦已揭牓招诱米商严戒务毋得征税但恐未到之间民已流散不可复收欲乞于本路诸州朝廷桩积数内借米三十万石谷二十万石分给州县赈粜而又继以常平之粟仍先揭牓谕之使细民不至流移富家不敢闭籴商旅不敢邀价又奏乞除放淳熈四年夏秋逋赋权罢淮东和籴倚阁畸零夏税申明纳粟赏格上多从之惟所借桩积米谷前后三奏词甚恳激而庙堂有不乐公者才得三万斛人皆为公忧而公处画有方船粟四集境内帖然民无流徙咸仰公徳焉八年正月复上告老之章累诏不允而公请益坚二月除醴泉观使进封申国公将归荐本道守令耿秉等五人皆以次擢用九年正月公之年已七十矣元日即谢醴泉之俸复上疏申前请凡表五上上又手批其奏却之是嵗亲祠召公陪位公力辞又三表恳请告休不获即为手札以请上不得已诏以少傅致仕进封福国公有司以法当给全俸公按富文忠公故事独受少傅之禄余悉归之十一年十月七日上以公生朝遣使赐手诏金器香药十二年又诏公陪祀南郊且以増太上尊号来嵗当行庆夀之礼上喻宰臣曰陈丞相久不相见宜趣其来若赴陪祠不及亦可赴庆夀且是礼之行尤以元老在廷为重也公拜疏辞行上复手札催促书其末曰付陈少傅而不名也公竟恳辞庆典告成册拜少师进封魏国公公辞避再四乃受十三年十一月属疾二十一日疾革夜半手书一纸示诸子曰予病恐不能自还生死大数无足悲者白屋起家致身三少报国无功叨荣有腼获死牖下尚复何云遗表只谢圣恩无得祈求恩泽死之后百日入葬不用僧道追荐等事吾欲以身率薄俗汝等不可违也无功无徳无得立碑请諡汝等力学为善人惟忠惟孝可报国家此外无可祝命妇女出寝门顾谓中子守曰遗表惟以选用忠良恢复境土为请可也翌旦整冠敛衽神气静定安卧而薨先是郡之镇山壶峯大石崩坠声闻数里是日地复大震乡人异之公生二十有六年而仕仕三十年而相相二年而去去十三年而老老三年而薨薨之年葢七十有四矣上闻其丧对辅臣嗟悼久之再辍视朝赠太保令本路转运司给葬事后数月有防赐諡遂以靖共其位文贤有成二法諡公曰正献而以制可告于第公孝友忠敬得于天资为人清严好礼终日无惰容虽疾病见子孙必衣冠胷懐坦然遇人无少长一以诚实一言之出终身可复平居恂恂言若不出诸口而在朝廷危言正色分别邪正排斥权要无所顾避论事上前指切时病如请起张忠献公乞斩张去为按逐龙曽议复奏审及极论近习防权纳赂鬻卖将帅之皆卓荦竒伟为天下安危治乱之所系一时上意虽未即开纳公必恳请再三然心平理顺色温气和无激讦近名之意上多悦而从之处国家顾大体务持重不为幸胜茍得之计在中书尤以爱惜名器裁抑侥幸为事故小人多不乐而圣主独深知之是以居外积年眷礼弥厚嵗时锡赉存问不絶年六十七即告老于朝上所以留之甚至且屡称其忠诚不欺为当今贤相公子守赏以宗正寺簿奏事殿中上顾问公甚厚陪祠之召葢将有所咨访而公病不能行天下有志之士至今恨之然非为公私恨也公性寛洪简淡无私喜怒于天下士泛然若无所亲疎而好贤之心实笃于内于一时人材荐达甚众然皆不以语人有如熹之不肖公前后葢尝三荐之而赴建康时对语尤切然熹皆莫之知也雅善故端明殿学士汪公应辰敷文学士李公焘尝曰吾待罪宰相所以幸无过举者二公之力也于人无所怨恶钱端礼尝沮公洪迈亦与公不合至入相皆以名藩大郡处之治郡崇尚风教民有骨肉之讼亲以义理仄覆譬之争者亦悔悟感泣而去所至民必相率为生祠且立碑以颂公徳公闻之亟命禁止而碎其碑平居自奉甚约言谈举止不改乡闾之旧食不过一肉而衣或二十余年不易晚嵗筑第不为华侈僮使不过数人皆谨愿忠朴门庭閴然过者或不知其为公相家也俸赐入门多以施与抚爱宗族恩意甚备内外缌功之丧必素服以终月数在官不受馈遗建康诸司例有月饷公不欲异众别储之以周贫士之往来者将去所余几万缗悉归之公帑于外物澹然无所好独喜观书史疾病犹不释卷其学一以圣贤为法于浮屠老子之説未尝过而问也尝有诗曰吾方蹈孔孟未暇师粲可此足以见其志矣有遗文二十卷奏议二十卷娶聂氏封唐国夫人子男五人寔朝奉郎通判泉州事守承议郎权发遣漳州事定承奉郎有志于学而蚤卒熹尝铭其墓以哀之宓宿皆承事郎女四人长适进士黄洧次适故著作佐郎郑鉴再适太常少卿罗防次适奉议郎通判漳州事梁亿防未行孙男四人垕承务郎址坦皆承奉郎塾未官孙女六人长许嫁修职郎泉州司户赵善绰余防初公归自金陵即预为棺衾尝游乡县之保丰里龙汲山妙寂僧舎爱其山水相羊久之命作夀藏既薨诸孤悉遵遗戒惟百日而窆惧于不懐则以十五年七月二日奉公之柩葬焉谓熹蚤蒙公知晚嵗尤笃授以家传使蕞其迹以告于太史氏熹不得辞直书其事如右以俟采择谨状淳熈十五年十二月日朝奏郎直寳文阁主管西京嵩山崇福宫朱熹状
