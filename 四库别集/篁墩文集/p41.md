<!-- { "loadSidebar": true } -->
　　婺源之北二舍许有地曰桃溪潘氏世居之潘之彦曰瑛者尤以力善闻其乡兄弟四人子侄十有八人族日以蕃而所居日隘以圯于是本其父兄存日之志与二弟祥珏协议相地于旧庐之西以薙以辟以筑以构爰作楼居四面相环以楹计者六十诹日落成而入居之髙敞靓深人与屋称其乡之长者相与燕贺而嘉叹曰非笃友于之义僇力同心盖不足臻此为题其楣曰棣萼聮辉而潘氏兄弟求所以发其义者于予予闻诸古人必有所足法而后有所名非直以资美谈示荣观而已诗不云乎兄及弟矣式相好矣无相犹矣又不云乎常棣之华鄂不韡韡凡今之人莫如兄弟夫其颂考室而首及于弟兄与同气而取象于常棣则诗之意可知矣若潘氏之楼名之者得善颂之体当之者有求益之心岂不可尚也哉于戏世之人备尝辛苦以植门戸者何限亦岂不欲其后之昌且逺也至其子之兄弟则以和而兴者什一以戾而斁者什九予未始不三复经言而窃喜潘氏近出于吾乡也虽然上焉有大衾长枕之乐见于花萼之楼而弗克终下焉有摛词绘句之工见于花萼之集而不闻道所谓美谈荣观者类如此抚其名而责之于义何有哉潘之父曰炯资君生朱子之乡而不商以求富隠以钓名独以耕读遗其子故瑛祥淳朴质茂可以当孝弟力田之选珏以明经举进士通朝籍盖潘氏之居一新而庆益宏名益着岂非兄弟以和而兴之明验也哉予于进士有一日之长故记而为之语曰上致味乎古训中求副乎乡评而下视儆乎不足法者则所以为斯楼之重当不止此承先烈启后昆在潘氏弟兄乌可以不自力乎

　　太湖县便民仓记

　　安庆之属邑曰太湖旧有便民仓在其邻邑懐寜石碑之境故尚书周文襄公巡抚时所定也仓距其邑治八十里距其邑之长宁景宁二乡三百里征赋之期山河水涸民不胜负任之劳而转运之际莅者请者皆不便焉盖民数以闻其令与守而乆未有所处也云中徐君杰以成化甲辰来知府事方以民瘼下询而盐山王侯界适为县新政之余即以亷是仓之困民矣乃相地之可徙者得之石山潭去邑治三十里负山面河通舟楫转运输纳彼此适均耆旧亦相传周公盖尝属意于此因请于徐君君诹其详曰是诚不可己者即上其事于巡抚都宪南海李公复亲履其地顾瞻徘徊而吏民拥候以千计盖疑君之尚有所持也君慰谕之而决志以命王侯抡材鸠工夷其地形缭以坊墉限以门庑每里仓各一区莅以厅候有庋廥次不紊职守孔严经始于丙午夏四月落成于冬十月役人歌呼行者相庆以为积乆之困一日而蠲之非我贤守令不足致此于是进士怀寜丁君荣本其父老之志请予记呜呼私家一物处非其所则其心焦然弗寜况国之征赋民之财力所在顾可坐视而不为之地哉昔人固有改作长府见非圣门然亦谓事之得己者耳若事不获已权其利害之重轻可以暂劳而永逸则虽怨生刺兴亦不敢恤况出于民之乐为者哉独以上下数十年歴守贰与令丞何限视民之利病莫或究心非徐君协羣议而主之于上王侯坐已责而任之于下求其有济难矣继之为郡邑者心其心而谨葺之俾勿坏斯民之惠寜有穷已哉然则斯仓也去思系焉诚不可以不书亦使夫新廨宇以图便私饰厨传以取恱过客兴释老之宫以徼福后来者闻之有警也徐君起进士为刑部主事员外郎介慎有声王君起乡贡筮仕即能副其守以利民皆逺到之器而其政之可书者当不止此云

　　溪山行乐记

　　婺源大畈有隠君子曰汪鼎实氏尝徃来于鳙溪山水之间行且歌曰鳙之水兮清且纡俯漪涟兮可竿而渔狎羣鸥以终日兮其乐只且又歌曰鳙之山兮秀而萦抚石田兮可耒而耕饭吾牛以卒岁兮乐谁与争歌已或坐茂树引壶觞以自适洋洋然有遗世独立之意或见而异之曰吾子之游乐乎然吾窃有以语子者昔阿衡尚父之未遇而耕钓于莘渭之上也固将有田翁渔子相乐终其身其后卒应汤之聘与文之载起而成尊主庇民之功中世以还仁人志士亦莫不然盖非徒隐之云尔吾子喜问学负才识又出于簮缨诗礼之家年且迟莫矣不思有所立于世而自放于溪山毋乃左乎汪君曰不然隐显之迹虽殊而有不可泥者方今明天子在上薄海内外贤智奋庸彚进偕升不可胜用其何有于一夫且世方以捷径为荣诡遇为巧稍知耻者有所不为而况迂散者哉然则逍遥容与啸傲乎山之■〈土幻〉水之澨専一丘一壑而有之以歌咏太平为盛世之幸民其所得不亦侈乎而又何羡乎此乐之不能已也乃若窥鸢鱼之趣适仁智之性以自得于溪云山月之外则圣门至乐存焉末学乌足以知之问者莫能诘间以告予予曰汪君鼎实盖尝闻其为人观其顾名而以梅轩自掲是岂悠悠者哉殆贤而隠者因述其语以为记

　　恩寿堂记

　　刑部主事祁门孙君德容禄不逮其父而有母在堂无恙也成化丁未之夏今天子加隆圣母推恩寰区凡在廷之臣有亲者举得被貤封之典徳容与焉于是获赠其父承直郎如其官母李氏封太安人寿七十矣七月乙卯实初度之辰徳容以不克归奉一觞为歉乡之大夫士在京师者本其志为扁其堂曰恩寿请予记之而寓归为太安人庆焉予观今之仕者非三载不得推恩而宦绩之成斁又不可知则其亲之获恩者恒难也纵三载宦成而亲之年亦不可必则夫寿与恩会者益加鲜矣孰有如徳容之官未两月而恩寿并隆于母氏者哉然观易之称庆也本于积善洪范之论寿也主于好徳世固未有舍徳善而言寿与庆者祁门李氏族最盛因姓其地曰李源太安人承世泽之余生有至行其未嫁也奉其父仕忠处士母叶孺人甚孝率姆训肄女红甚勤为令女仕忠处士钟爱之不欲以妻凡庸得休寜双溪孙氏子文衍而纳赘焉即封君也处士器君以家政委之太安人亦克相之时姑已殁舅所居相隔一舍许岁时问候孝养之诚与父均旣老与封君谋所以为久者卜里之玉溪之上迁孙氏之族来合居之综理百务咸得其宜为淑妻太安人子仅德容一人恒恐其孤弱而无成遣从明师督教之甚力德容奉命惟谨遂春秋举进士髙第克显其亲为智毋惟太安人之贤实过于人故无待循资不烦于陈乞而受褒嘉之宠开七袠之年于一旦验之易范所谓善庆德寿者不诬已乡人艶之而以恩寿名堂宜哉矧德容才美而行端名位所加将有大焉则由太安人以累进于髙品之封由七十而峻跻于上寿之域龙章鳯帔光照家庭鹤髪朱颜欢生尊爼使乡之为母者有企于太安人之贤为子者有感于德容之孝其所为斯堂之重者不既大乎予与德容生同郡乐其有亲而又目覩圣朝慈孝之泽之为盛也辄记之不辞

　　临城县重修儒学记

　　临城县儒学在正统中尝一再建取具茍完岁乆益弊虽数更其令而莫或究心者成化甲辰之岁乡进士婺源张君清受命来知其县事首谒夫子庙退即学宫延见师生顾而叹曰是岂可以为故常而诿其责于后人及此哉首割其常禄以倡兴修邑士夫与好义者闻之咸乐助以和积岁余而材力具足不以勤吏民讧部使者之聴乃建明伦堂崇二十八尺有畸广四十五尺有畸左右为两斋各十有二楹斋之末为门屋各六楹斋之后为诸生藏修之室五十六楹堂之后别为寝室以备岁丁斋祓之制缭以垣墉饰以丹垩焕乎炳如地若改辟经始丁未春二月讫工于秋八月张君又率师生舍菜告成观者如堵以为学宫一新而人才蔚兴民俗美好伊始自今于是教谕邓君寳具其事以请记予于张君获有同乡之好窃喜其政之知所先也为之言曰近世之号吏治者可知已一切以文法从事而置风教于可缓稍有识者亦姑曰士贵乎诵书业文耳其居之新与弊也何尤若是者尚可与论治邪泮宫作而采芹之颂出学校废而子衿之刺兴彼诚以为学之隆替而世之治忽存焉尔临城为畿内大邑俨如古子男之国而际夫重熈累洽之运被列圣之化景先且乆顾可使夫弦诵之堂有愧于鲁哉然非张君之才之识出乎世吏之上则亦不足以致此虽然学校之所谓重者有本有文兴修者文也其本则何如在士之求复其性而已盖其说莫备于曽子之书而学之不以为常谈者几希也曽子传之子思曰修道莫先于率性子思传之孟氏曰谨庠序必申之以孝弟其说一也岂若后世徒事乎口耳以取足于文辞利逹之间为得哉复其性以基之所谓文辞者足以明道所谓利逹者足以匡时而天下之治可以复古矣岂不益有重于新学哉此邦人士之责也张君生朱子之乡诵服其遗书不为苟简之习其治临城也律已之严接下之诚守之甚固而部使者及大府有难集之事难决之讼必诿之其于学校又不独兴修而已亲课诸生为之讲授敦谕作兴士风益振临城人以为百年来未有也邓君尝分教朱子之乡友于张君甚稔斯举也教谕马君德训导任君道实相其事而儒学生王玺赵琦乡老侯玘张明咸与有劳法得附书是为记

　　友恭堂记

　　我休寜之人多勤生而务本无浪宕武断之习故率以行义闻东南邑中旧家十余而胡氏居其一胡氏之先率韬能不施类欲以安遗后人故卒无以考见其世业独其子弟所谓勤生而务本者徃徃有之曰庭华其兄庭俊其弟获以友恭闻乡人盖尝以友恭名其堂比者庭俊来京师因语及之而请记焉予徃时获识庭俊之大父孟贵翁尝饮于斯堂翁时年七十余矣貌肃而言温市之老成人也其父永端甫尤殷硕简朴能拓其产而大之一时巧捷者多不能及不幸中道物故而庭俊兄弟实克承之上奉其大父及其母或主于家或客于外埙倡箎和相好而不相犹盖邑之善为兄者当不遗庭华善为弟者当不遗庭俊矣非胡氏贤子弟邪夫家之兴衰系于兄弟之和盭尚矣然和而兴者什一盭而衰者什九故见于经则有鹡鸰常棣之诗见于传则有阋墙紾臂之戒见于史则有孝义独行之名若杨之椿津崔之孝芬孝暐栁之公绰公权诚落落可数而又况夫所禀有知愚所遭有幸不幸以大圣而不得于弟若有庳者不得于兄若管叔者岂非难哉此予记胡氏之堂不能无憾于斯也虽然秉彛好徳之心命于天性于人非强之而然则胡氏弟兄相睦之行亦何必有占毕铅椠之功然后可相习而能有衣缨锺鼎之华然后可相观而善哉迹是论之亦何必有竒絶不可继之事而后足以当友恭之名哉见取于乡评增辉于家乘进而示劝于旌善之亭若胡氏弟兄者斯可矣予又安能不为乡人子弟喜谈而乐书之哉窃独念夫始勤而终忽者人之常态也故又为友恭堂诗四章既以嘉之亦以勉之庭俊尚归语庭华相与敬聴而勿以予言为无当则乡人所望于贤者庻几其有成也诗云惟兄之友兮惟弟之恭兮疾行先长惕尔衷兮弗恭之人抑自暴而莫予恫兮惟弟之恭兮惟兄之友兮恃长凌弱失尔守兮弗友之人抑自弃而莫予咎兮惟兄之友兮惟弟之恭兮既友既恭德之崇兮家之隆兮繄古之人其孰从兮惟弟之弗恭兮惟兄之弗友兮弗恭弗友德之否兮家之魗兮彼今之人将焉取兮

　　寿慈楼记

