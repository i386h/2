<!-- { "loadSidebar": true } -->
　　臣某言伏见诏书正月二十六日皇帝陛下嗣登寳位万国同欢日月继明乾坤交泰伏惟皇帝陛下钦承顾命惟懐永图以大孝奉宗祧以至仁苏品物洞照寰海统和神人圣祚延长従今无极羣生鼓舞自此大宁臣守遐藩恪居官次不获奔驰拜舞称贺阙庭无任抃跃屏营之至长庆四年二月日
　　贺皇太子牋
　　使持节都督夔州刺史刘某叩头伏惟皇太子殿下祗膺诏册光启储闱展至性于三朝承本枝于百代宗祏永固神人以和四岳仰维嵩之髙百川承少海之润某限以职守不获随例称庆宫庭无任抃跃之至
　　贺赦表
　　臣某言伏见今月三日制书大赦天下者大明初升万物咸覩涣汗一发神人以和伏惟皇帝陛下天资叡圣神启昌期端拱受万国之朝承顔奉两宫之庆初嗣大位克扬孝心三光协明和气来应臣伏读赦令首于奉园陵尽诚敬亲九族苏兆人次及定章程止进献已逋责涤夙瑕内照于九重则归嫔嫱放鹰犬外明于四目则求隠士开直声柔逺以仁则还其系虏赏延以礼则泽及后昆菲食遵夏禹之规弋绨法汉文之俭坠典咸举旧章再明升平之期正在今日发号之始疾于春风殊私所及霈若时雨臣幸逢昌运歴事五朝出守遐藩仅垂二纪欣承靁雨作解之泽不胜犬马恋主之诚瞻望帝乡无任屏营恳悃之至长庆四年三月二十七日
　　贺册太皇太后表
　　臣某言伏见制书以二月十八日册立太皇太后徽章克备庆赐逺行荣冠古今泽周寰海伏惟皇帝陛下纉承列圣欢奉两宫太皇太后含饴保和重光叠庆汉仪盛于长信周祚兴于太任方之圣朝彼有慙徳臣逺守巴峡不获称贺阙庭无任抃跃屏营之至长庆四年三月日
　　贺册皇太后表
　　臣某言伏见制书以二月二十五日册立皇太后盛礼毕陈徳音逺被一人有庆万国同欢伏惟皇太后禀灵作合诞圣表祥徽号极域中之尊慈仁为天下之母陛下君临有国子道无违长乐宫中永献南山之夀濯龙门上再扬东汉之风率土臣子不胜欢抃臣逺守荒服不获称庆阙庭无任踊跃屏营之至
　　和州谢上表
　　臣某言伏奉制书授臣使持节和州诸军事守和州刺史臣自理巴賨不闻善最恩私忽降庆抃失容伏惟皇帝陛下丕承宝祚光阐鸿猷有汉武天人之姿禀周成叡哲之徳发言合古举意通神委用得人动植咸説理平之速従古无伦微臣何幸获覩昌运臣业在词学蚤嵗策名徳宗尚文擢为御史出入中外歴事五朝累承恩光三换符竹在分忧之寄禄秩非轻而素蓄所长效用无日臣闻一物失所前王轸怀今逢圣朝岂患无位臣即以今月二十六日到所任上讫伏以地在江淮俗参呉楚灾旱之后绥抚诚难谨当奉宣皇恩慰彼黎庶久于其道冀使知方伏乞圣慈俯赐昭鉴臣逺守藩服不获拜舞阙庭无任恳悃屏营之至谨差当州军事衙官章兴奉表陈谢以闻长庆四年十月二十六日
　　贺改元赦表
　　臣某言伏见今月七日制书大赦天下者帝游出震圣泽如春神人以和天地交泰伏惟皇帝陛下丕承鸿业光阐叡图吉日展严配之仪告天陈太平之盛九庙成礼百神降祥銮辂旋衡风云改色殊私广被再莫大之恩寳厯惟新更启无疆之祚两宫承庆四海永宁率土臣子上千万夀臣恪居官次不获称贺阙庭无任屏营之至谨差当州军事衙官试慈州吉昌府别将徐伦奉表陈贺以闻寳厯元年二月十六日
　　夔州论利害表
　　臣某言伏准元和十二年四月十八日敕诸州刺史如有利害可言者不限时节任自上表闻奏者臣伏见贞观中诏许羣臣各上书言利便马周时一布衣遂因中郎将常何献策二十余事太宗深竒之尽行其言擢周为御史至龙朔中壁州刺史邓庆进平索看精四字堪为酒令髙宗嘉之亦行其言迁庆为朗州刺史则知茍有所见虽布衣之贱逺守之微亦可施用况臣蚤受国恩徳宗朝忝为御史逮今歴事四朝频领藩条当陛下至明之时是微臣竭节之日伏以守在遐郡不敢广有所陈谨准敇上利害及当州公务各具别状以闻伏乞圣慈俯赐昭鉴无任感激屏营之至谨差当州军事衙官守易州安义府别将员外置同正员云骑尉冯随谨奉表以闻长庆三年十一月七日
　　论利害表
　　臣某言伏准今年正月五日徳音宜令诸道观察使刺史各具当处利害附驿以闻者伏惟皇帝陛下叡哲自天纉成列圣善述先志发扬徳音率土人臣不胜庆幸臣防奉诏防宣示蒸黎伏以华夏不同土宜各异详求利病谨具奏闻伏乞圣慈俯赐昭鉴臣伏览国史窃见开元十八年朝集使至京宗临轩亲问利害时宣州刺史裴耀卿上便宜事论转输甚详竟不行下至二十一年耀卿为京兆尹再以前事奏论方见允纳比及三年漕运七百万石省脚三十余万贯当耀卿前见不纳必有人非之及后数年方展其效臣僻守逺郡敢望言行祗奉诏书或冀万一伏惟明主择之无任恳悃屏营之至长庆四年五月十四日








　　刘賔客文集巻十四
　　钦定四库全书
　　刘賔客文集巻十五　　　唐　刘禹锡　撰表章五【牋附】
　　为裴相公贺册鲁王表
　　臣某言伏见制书以今月日册鲁王礼毕皇家有庆寳祚无疆既荣本枝克固盘石伏惟皇帝陛下徳符列圣道冠前王孝敬承两宫之欢防恭奉九庙之祀先崇大礼庆浃天人次念建封事兼家国伏以鲁王夙承叡训特禀天姿爰择吉辰光膺宠册既示之以君亲之道又锡之以礼义之邦寰海闻风室家相庆臣自婴疾疹巳歴旬时不获展礼明庭拜舞称贺
　　裴相公让官第一表【并批荅】
　　臣某言臣去冬得疾近日加剧西夕之景岂能久留及其未乱披露诚恳臣犬马之齿六十有七夀虽不长亦不为短位忝公台近十五年皆由际防非以才进常惧官谤以招国刑今被病得死保其始终为幸甚厚岂复咨嗟所恨者遇圣明之君不得佐成太平之化自量气力忽恐奄然则有微素无阶上达伏惟圣慈昭鉴怜而察之伏以三公非旷职之地宰相非卧理之官伏枕之初已有陈乞请罢真食兼辞贵阶伏防优诏才遂一事频降中使慰勉再三专令御医旦夕诊视茍安名器不觉经时主恩则深公议不可伏思陛下临御之始宰臣四人逮今零落忽已一半臣且危惙余年防何唯易直外镇独得无恙窃惟此理权位难居伏乞赐臣停官许在家养疾就闲辞禄或冀有瘳害盈福谦固是神理傥天眷绸厚念以伏事多年臣之所陈未防便遂则国朝勲旧以疾辞位者皆得致仕官使其家居足以颐养既有成例着于旧章伏望天恩特赐哀允
　　省表具知夫爵位崇髙以酬勲徳君臣协契谅在始终斯乃前王之令图有国之彛典也况卿辅相宪祖逮于朕躬履歴四朝夷险一致服事君之大节推济物之深诚道光朝伦行满天下倚注之意岂同它人属朕纂歴御干兴师伐叛骚动累嵗端忧靡遑及河朔载宁郊丘毕事方欲咨询元老康靖生灵不虞寒暑所侵勤劳遇疾虽国医诊视中使省临忧属之诚顷刻在念忽览章奏退让官荣虽知止之心则思避宠而谋猷之体斯乃为时寝食之间勉加頥养其所陈乞非朕意焉
　　第二表【并批荅】
　　臣某言臣所献章表发于至诚伏奉批荅未防允许外负公责内迫私情祈于必遂敢守难夺臣束发已来号为强力及其晚节亦未甚衰一朝被病遂至緜惙臣自思省得其端倪非因饮食不节无有雾露之犯葢由才微而任重功薄而赏厚窃位既久妨贤则多以积年之过幸致今日之沈疾不能酌损所以生灾悟虽巳晚情实非矫伏惟陛下念其委使之久察其危苦之词特降深恩救臣不逮无冒荣之咎得遂性之宜物议不形病心自泰忍死俟命披肝再陈伏乞圣慈俯赐容纳无任迫切恳倒之至
　　省表具知卿勲绩崇髙诚节忠荩秉心一徳宣力四朝訏谟缉熈弼予于理勤劳事国启沃匪躬功格道光常所嘉尚所疾未瘳勉于善养勿药之喜伫即痊平台衮之司倚卿为重乃累陈退让殊谓不然宜体朕怀即断来表
　　第三表【并批荅】
　　臣某言得疾逾年在假三月再有陈请未防允従虑其奄忽衔愧入地伏惟圣慈哀而信之臣闻君之使臣在知其心而聴其言不以容尸禄为恵也臣之事君在无隠情而尽忠节不以受非据为荣也然后上下交感终始可咏臣伏事陛下五年于兹葵藿防诚已防识察桑榆莫景所冀哀怜岂令危惙之时更惧满盈之祸虽有药石安能调和圣日难逢生涯渐短体羸无拜舞之望心在有涕恋之悲臣伏览国史备见前事太宗朝李靖髙宗朝刘仁轨皆自宰臣乞骸致政其后知犹可用复起于家进退之间曲尽情礼君臣之际良史美谈伏望陛下悉臣至诚念臣羸病许遂頥养以保余年俟其有瘳或冀万一无任恳款遑迫之至
　　省表具悉谢病之制虽起于昔贤尽瘁之词亦标于古典况卿有功于国作相累朝自匡辅眇躬又勤劳数载岂可以微疾去位以重望辞荣章疏徒来延迟弥切至如太宗朝许李靖致政髙宗遂仁轨乞骸朕非不知事则有异何者时当明圣在上理道巳成宰臣优游固得自便今则生物尚困庶工未修言念勲贤方深倚注惟此故事恐难遽行卿宜体是诚懐力更颐养必有多福以扶大忠无至确然复陈章表
　　苏州谢上表
　　臣某言伏奉制书授臣使持节苏州诸军事守苏州刺史始従郎署出领郡章承命若惊省躬増感伏惟皇帝陛下受上之眷佑扬列圣之耿光大康黎元慎择牧守徳音每发品物咸苏臣本书生素无党援谬以薄伎三登文科徳宗皇帝擢为御史在台三载例转省官永贞之初权臣领务遂奏録用葢闻虚名唯守职业实无朋附竟坐飞语贬在遐藩宪宗皇帝后知事情却授刺史凡歴外任二十余年伏遇陛下应运重光物无废滞收拾耆旧尘忝班行既幸逢时常思展效在集贤院四换星霜供进新书二千余巻儒臣之分甘老于典坟优诏忽临又委之符竹分忧诚重恋阙滋深石室之书空留笔劄金闺之籍巳去姓名本末可明申雪无路岂意圣慈纳不隔卑微面辞之日特许升殿天顔咫尺臣礼兢惶不敢尽言空怀诚恳谢恩而出生光于九陌之间受训而行布政于五湖之外臣即以今月六日到任上讫伏以水灾之后物力索空臣谨宣皇风慰彼黎庶臣闻有味之物蠧虫必生有才之人谗言必至事理如此古今同途了然辨之唯在明圣伏惟陛下察臣此言则天下之人无不幸甚江海逺地孤危小臣虽雨露之恩幽遐必被而犬马之恋亲近为荣太和六年二月六日
　　苏州谢赈赐表
　　臣某言伏奉去年二月十五日敕苏州宜赐米一十二万石委刺史据户均给者恩降九天泽流万姓伏以臣当州去年灾沴尤甚水潦虽退流庸尚多臣前月到任奉宣圣防阖境老幼无不涕零询访里闾备知凋瘵方具事实便欲奏论圣慈忧人照烛幽逺特有赈防救其灾荒苍生荷再造之恩俭嵗同有年之庆臣忝为长吏倍万常情无任感激抃跃之至太和六年三月二十四日
　　苏州贺册皇太子表
　　臣某言伏奉制书以今月十日册皇太子徳音遐布盛礼毕陈国本永安人心同庆伏惟皇帝陛下以继天之圣有知子之明义兼君亲礼重宗祏龙楼肇建展嘉礼于三朝凤厯延长固本枝于万叶臣守在遐郡不获称庆阙庭无任踊跃屏营之至太和七年八月十七日
　　苏州贺册皇太子牋
　　朝议大夫使持节苏州诸军事守苏州刺史上柱国刘某叩头叩头伏惟皇太子殿下允膺上嗣光启东朝苍震发前星之辉黄离表重轮之瑞位居守器礼重承祧万国以贞九围咸説某限以守郡不获称庆宫庭无任踊跃屏营之至









