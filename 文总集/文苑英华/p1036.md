<!-- { "loadSidebar": true } -->
　　谈【集本文粹作谭】忠者綘人也祖瑶天寳末令内黄死燕冦中豪健善兵始去燕燕牧刘济与二千人障白狼口【山名契丹路】后将渔阳军留范阳元和五年中黄门出禁兵伐赵魏牧田季安合【集本文粹作令】其徒曰师不跨河二十五年矣今一旦越魏伐赵赵诚虏魏亦虏矣计为之【集有禁字】何其徒有超佐伍而言曰愿借骑五千以除君忧季安大呼曰壮夫【集作矣】哉兵决出格沮者斩忠【集本文粹有其字】时为燕使魏知其谋乃入谓季安曰某之谋是引天下之兵也何者往年王师取蜀取夏【集作呉】筭不失一是相臣之谋今王师越魏伐赵不使耆臣宿将而专付中臣不输天下之甲而多出秦甲君知谁为之谋此乃天子自为之谋欲将夸服于臣下也今若师未叩赵而先碎于魏是上之谋反不如下且能不耻于天下乎既耻且怒于是任智画防仗猛将练精兵毕力举渉河鉴前之败必不越魏而伐赵校罪轻重必不先赵而后魏是上不上下不下当魏而来也季安曰然则若之何忠曰王师入魏君厚犒之于是悉甲压境号曰伐赵则可隂遗赵人书曰魏苦【集本文粹作伐】赵则河北义士谓魏卖友魏若与赵则河南忠臣谓赵反君卖友反君之名魏不忍受执事若能隂觧牌障遗魏一城魏得持之奏防天子以为符信此乃使魏北得以奉赵西得以爲臣于赵有【集作为】角尖之耗于魏获希【集作不】世之利执事岂能无意于魏【集作赵】乎赵人脱不拒君是魏覇基安矣季安曰善先生之来是天眷魏也遂用忠之谋与赵隂计得其堂阳【县名属冀州】忠归燕谋欲激燕伐赵防刘济合诸将曰天子知我怨赵今命我伐之赵亦必大备我伐与不伐孰利忠疾对曰天子终不使我伐赵赵亦不备燕刘济怒曰尔何不直言济以赵叛命忠系狱因使人视赵果不备燕后一日诏果来曰燕南有赵北有胡胡猛赵孱不可舍胡而事赵也燕其为予谨防北疆勿使予复挂胡忧而得专心于赵此亦燕之功也刘济乃觧狱召忠曰信如子断矣何以知之忠曰潞牧卢从史外亲燕内实忌之外絶赵内实与之此为赵画曰燕以赵为障虽怨赵必不残赵不必为备一且视赵不敢抗燕二且使燕获疑天子赵人既不备燕潞人则走告于天子曰燕厚怨赵今赵见伐而不备燕是燕反与赵也此所以知天子终不使君伐赵赵亦必不备燕刘济曰今则柰何忠曰燕孕怨天下无不知今天子伐赵君坐全燕之甲一人未度【集作济】易水此正使潞人将燕买【集作卖】恩于赵败忠于上两皆售也是燕贮忠义之心卒染私赵之口不见徳于赵人恶声徒嘈嘈于天下耳惟君熟思之刘济曰吾知之矣乃下令军中曰五日军【集作毕】出后者醢以狥济乃自将七万人南伐赵屠饶阳束鹿【二县属深州】杀万人暴卒于师济子緫袭职忠复用事元和十四年春赵人献城十二【徳州管平原安陵长河棣州管猒次滴河阳信蓨平昌将陵满台浡海蒲】冬诛齐三分其地忠因説緫曰凡天地数穷合必离离必合河北与天下相离六十年矣此亦数之穷也必与天下【集本作地】复合且建中时朱泚抟天子狩畿甸李希烈僣于梁王武俊称赵朱滔称冀田悦称魏李纳称齐郡国往往弄兵者抵【集作低】目而视当此之时可谓危矣然天下卒为无事自元和以来刘辟守蜀栈道劒阁自以为子孙世世之地然甲卒三万数月见覊李锜横大江抚石头全呉之兵不得一战反束【粹有防字】帐下田季安守魏卢从史守潞皆天下之精甲驾赵为骑鼎立相视可为强矣然从史绕堑五十里万防自防身如大醉忽在槛车季安死坟杵未收家为逐客蔡人被重叶之甲圆三石之持九尺之刃突前跳后卒【簇忽反】如抟鹗一可支百者累数万人四嵗不北二三可为坚矣然夜半大雪忽失其城齐人经地数千里倚渤海墙太山壍太河精甲数亿钤劒其阨可为安矣然兵折于潭赵【地名阙西六十里】首竿于都市此皆君之自见亦非人力所能及盖上帝神兵下来诛之耳今天子巨谋纎计必平章于大臣铺乐张猎未尝戴星俳倡顐翫【集作玩】之臣顔澁不展缩衣节口以赏战士此志岂须防忘于天下哉今国兵骎骎北来赵人已献城十二助魏破齐唯燕未得一日之劳为子孙夀后世其能帖帖无事乎吾深为君忧之緫泣且拜曰自数月已来未闻先生之言今者幸枉大教吾心定矣明年春刘揔出燕卒于赵忠防緫防未数日亦卒年六十四官至御史大夫忠弟宪前范阳安次令持兄防归塟于綘常往来长安间元年孟夏【集本文粹作春】某遇于冯翊属县北衞【集本文粹作徴】中因吐其兄之状某因直书其事至于褒贬之间俟学春秋者焉
　　张保臯郑年传　　　　　　前　人
　　新罗人张保臯郑年者自其国来徐州为军中小将保臯年三十郑年少十嵗兄呼保臯俱善闘战骑而挥抢其本国与徐州无有能敌者年复能没海履其地五十里不噎角其勇健保臯差不及年保臯以齿年以艺常龃龉不相下后保臯归新罗谒其王曰遍中国以新罗人为奴婢愿得镇清海【新罗海路之要】使贼不得掠人西去其王与万人如其请自大和后海上无鬻新罗人者保臯既贵于其国年错寞去职饥寒在泗之涟水县一日言于涟水戍将冯元规曰年欲东归乞食于张保臯元规曰尔与保臯所挟何如柰何去死其手年曰饥寒死不如兵死快况死故乡耶年遂去至谒保臯保臯饮之极欢饮未卒其国使至大臣杀其王国乱无主保臯遂分兵五千人与年持年泣曰非子不能平祸难年至其国诛反者立王以报王遂征保臯为相以年代保臯天寳末安禄山乱朔方节度使安思顺以禄山从弟赐死诏郭汾阳代之后旬日复诏李临淮持节分朔方半兵东去赵魏当思顺时汾阳临淮俱为牙门都将二人【二字集作将万人】不相能虽同盘饮食常睇相视不交一言及汾阳代思顺临淮欲去计未决【新唐书有旬日二字】诏至分汾阳兵东讨【唐书作诏临淮分汾阳半兵东出赵魏】临淮入请曰一死固甘乞免妻子汾阳趋下持手上堂偶坐曰今国乱主迁非公不能东讨【集作伐】岂懐私忿时耶悉召军吏出诏书读之如诏约束及别执手泣涕相勉以忠义讫平剧盗实二公之力知其心不畔知其材可任然后心不疑兵可分平生积忿知其心难也忿必见短知其材益难也此保臯与汾阳之贤等耳年投保臯必曰彼贵我贱我降下之不宜以旧忿杀我保臯果不杀此亦人之常情也临淮分兵诏至请死于汾阳此亦人之常情也保臯任年事出于己年且饥寒易为感动汾阳临淮平生抗立临淮之命出于天子角【集作权】于保臯汾阳为优此乃圣贒迟疑成败之际也彼无他也仁义之心与杂性【集作情】并植杂性胜则仁义灭仁义胜则杂性销彼二人仁义之心既胜复资之以明故卒成功世称周召为百代人师周公拥孺子而召公疑之以周公之圣召公之贤少事文王老佐武王能平天下周公之心召公且不知之茍有仁义之心不资以明虽召公尚尔况其下哉语曰国有一人其国不亡夫亡国非无人也其未亡时贤人不用茍能用之一人足矣
　　蔡袭传　　　　　　　　　李　磎
　　蔡袭者自言禆将也不详其氏族源胄至袭居北部振武军学击劒沉勇好奇谋功名初无知者尝任气与人闘而毙之时故司空刘沔以右仆射为振武节使闻之收袭系狱将杖杀之经宿而死者复苏故袭得免死谪役数年沔移镇河东武宗初匈奴犯边诏沔河东及诸道兵出征袭闻边方有亊将因之以立功乃逃其所务来叩沔曰往君免袭之死是明公屈法申恩而袭之大幸也今天兵有伐于北虏窃愿施犬马之劳于军前上得以酧君之恩下乞以自补其恶死生毕矣沔闻而壮义之命厠诸卒官军至大宁闻匈奴已入振武界时大和公主在蕃多年又闻振武欲夺公主沔恐公主为振武所得盖已功筹防未知所出诸将吏莫能谋袭乃请诈为捕逃者至匈奴营动摇令入河东界沔深然其计遂遣袭往袭至匈奴所扬言云振武镇守欲杀汝曹河东刘仆射是招抚使若不移必为振武所害匈奴有得此语者遽归宁武遂移部曲【八字一作遽归单于单于遂移部曲】次于屈越城西已在河东界去官军犹二百余里袭归告沔欲奏恐诏问须生口为据袭又获生口十二人马十五疋主帅乃具事上闻自后屡有诏令夺公主沔患匈奴衞帐逺欲其近又不能袭遂请以赀粮入蕃招引沔从之袭至蕃中见公主公主流涕告以北蕃破亡疾饥孤危无告袭对曰圣明在上公主何不与单于议同入奏以困急耶公主曰此已曽议单于为我去必不还事已不谐矣言毕袭请对单于谒者髙达干曰单于是离本国复【一作后】中路【一有册字】不宜与使相见有故但可与蕃相论之袭遂见蕃相相曰吾病饥窜亡唐不我恤今日唐使来幸得无可懐袭对曰为不知单于消息捕得匈奴十二人诘问方知在唐界外数月河东刘仆射令以赀粮一十橐驰寄公主单于宰相兼遣诏命如能南下则所匮竭易相助也今部落甚逺安知旱歉如此蕃相曰人不晓公法昨者饥莩不得已有所犯干今日汝必以此故来诱杀我遂推袭出帐令歩卒以弓弩围绕曰不露情必当射杀袭曰国家实命招恤如信即徃疑盍走诸蕃后悔亦无及矣今虐我何益蕃相曰我若徒走诸蕃亦何悔袭曰单于大蕃与唐为亲有舅甥之恩辅车之势破亡祗宜归唐反入诸小蕃若为小蕃所蔑安得不悔蕃相乃曰我今归唐但恐汝主误我汝若真招徕当为我重约誓袭曰凡作誓者急则万端袭之为誓异于是遂引手蕃相前请断左手腕以为誓顔色不动辞令甚壮蕃相不许曰且为我劈心出血后自饮之亦足为信袭乃于心上出血置器中而誓曰我若误汝入唐境而携贰心天必殛诛烹醢分擘言毕饮尽器中血匈奴乃信遂移帐至云州北塞谷山东与官军相距六十里后又诈称弋猎侵掠振武不和引归袭在虏庭多日恐不得归乃诳单于相云更于云朔州为蕃国取赀粮因遂得归具告沔以诱得匈奴近塞兼匈奴新刼振武还兵劳瘁又以唐家招徕不设备若夺公主必宜乘时疾徃沔许诺命将校石雄王峯等与袭皆至单于帐合围大破之袭突入帐中挟公主于马上出十数歩恐官军不知误伤乃呼曰此乃公主也石雄闻以歩卒三十人夺之归公主至河东悉诉其事于刘沔又尝书袭名于尺素中许以上闻又言于监军吕义忠曰无蔡袭吾不生还矣其智如此公主既归京师沔加司空石雄受天徳军防御使唯袭非大君所知主帅不为奏公主亦竟不能为言功业筹防遂曀而不显而河东絶灭匈奴至今边尘晏清者本袭运筹之力也防昌二年刘稹防上党反扬弁于大原乘间拒命见获四年上党平今上大中四年南山党羗反自防昌二年及今征伐袭并有勲绩其功皆录在河东簿书惟破匈奴为首功而为人所掩耳至今部曲将校无不称其智勇李磎曰甚矣功名之见沉也一至于是然古人尝称位可排而名不可夺矣由蔡袭以言之其可夺耶其不可耶始余于京洛间闻说者多称刘石有破虏之功及至大原闻蔡袭方知为举代之惑也悲夫功业卓然尚可掩抑况才艺耶余念其勤而无益故详足其事为传云
　　何武传　　　　　　　　　皮日休
