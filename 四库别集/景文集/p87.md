<!-- { "loadSidebar": true } -->
　　宋有清忠肃艾之相曰章公讳得象其先齐太公裔封于鄣去邑为章氏侨徙不常后为武宁望姓曾祖仁嵩仕李升为驾部郎中以公故赠太师中书令曾妣杜楚国太夫人祖士防汀州宁化令赠太师中书令祖妣周齐国太夫人考奂志耿介以儒术发闻不乐进取试礼部一不中即谢去盘桓家食以天爵自终赠太师尚书令兼中书令宻国公妣张秦国太夫人世烈前光幽而后融委报于公公孩提已自秀挺丱能属文年十二侈袂挟防与宻公及从兄得一俱称茂才当时夙儒愿与周旋不以丈人行自谓咸平五年举进士授大理评事知邵武军归化县以丧未赴服除用大理丞为信州玉山县会东封防山大臣引公签署兖州观察判官事以办治劳迁太常博士通判明州以屯田都官二员外歴知台南雄洪三州事防诏近臣举学优行茂者以名闻时文靖吕丞相谏大夫张师徳聫牍上言试学士院以职方员外直史馆入三司度支部为判官歴祠部郎中赐五品服改刑部曹纠察在京刑狱赐三品服公自释褐即外迁间闗逺方几二十年搢绅未甚知者及还防诸公间器就徳完一口交誉姿表颀茂所至辄倾坐客视上訚如接下侃如中陶然粹外頽然简照通量含不见崖畛天下遂推为钜人长者以兵部郎中试中书进知制诰明年入翰林为学士公于名命得轻重体要进无盈褒退无溢尤至他诏令皆便时制宜使聴受施行者徧晓多至数百千篇即本职改谏议大夫以防去官有诏夺服号诉不见聴累迁为礼部侍郎又兼龙图阁学士俄拜承防兼侍读学士摘经騐古劝成风徳在内外辞禁凡一终星异时与公尝僚或出公下者武相踵为柄臣然愈谦晦无纤介觖望不为赫赫名自结其澹于进取乃如此视积薪倒行不得軰公厮皁尚敢望其藩哉惟天子以为国器可大任景祐三年乃擢同知枢宻院寻改户部侍郎毗爕内机底里输尽参和恊恭道益光明帝曰尔遂相寳元元年以本官拜中书门下平章事邉障驿骚老师留屯上所与阅赤白囊按邉吏才不肖调兵食止一二枢近裁可奉行议者谓三公无不统兵独大事有不预知方多故时不容偏任天子向其言始命宰相兼枢宻使仍进公中书侍郎兼工部尚书公授使让还其官在上前论事或日旰别白精审无所回忌时天下承平乆器蛊未牢兵耗不登公与吕丞相共议阅良家子数十万补完虚籍益市马充车骑为搜教之法讨于军谨修缮之令督于官减用度之冗谨其财所以憺威常武纾国庇民者咸见纳用防吕丞相病免复以冬官命公遂为上宰公既乆当国且畏盛满昼谂夕咨虑烦必伤乃顿首乞还丞相印诏不许表至十上未得报则还第待罪天子手诏曰须郊祠毕更一年乃聴公以敦谕谆切不敢违然志逺名宠毎奏事或独留且陈年侵疾瞿言诚哀到庆歴五年始得以检校太傅镇安军节度视相秩即判其州七年进封郇国公明年徙留西洛朝京师遂请老时议以图任耆畯不应以年为解公执益固上度不可留特拜司空致仕赐实俸着令燕见礼如丞相于是公年七十一去位之六月乙未暴感疾一日薨诏遣太医驰视已不可为讣闻天子即日幸其第既酹哀甚赐银三千两他赗襚称之旧制大臣罢退有物故乘舆不临防又是日当休法从或出沐而诏跸遽行且使走谕二府以殊礼待公意再不视朝追赠太尉兼侍中进二子一孙官推叙宗娅者六人公无主馈嗣且防上遣中人省实家赀簿付宗老举不满万金裁俸赐所赢呜呼隠卒褒终宠孤卹私之恩极矣盖公之纳忠也至故报礼也称朝野涕咨谓之荣哀前夫人张氏未及公显故君清河县后夫人杨氏偕公贵故国于郇男五释之终大理评事约之终光禄寺丞介之终太常寺太祝延之大理寺丞公得谢特赐绯袍银鱼修之大理评事皆俨然在次号瘠如礼于是发龟防合内外姻与谋以秋九月某日克公于许州阳翟县三封之原以二夫人祔初母夫人捐养京师命不还于是作新茔乃令异位同域庶公之志公兴诸生进官于朝其践歴大概着矣至总局如审官审刑太常礼三院尚书都省通进银台羣牧使昭文馆防灵观奉使则再充契丹国信特选则知礼部贡举权置则南郊礼仪大礼使常兼则集贤昭文二大学士监修国史译经润文使皆余功他阀便蕃烜赫至善状尚多不得详勳阶爵竝极本品功臣文四十邑食万户实食三之一公不喜为皦厉行要以天下中庸自居荐宠士大夫惟力所视无有爱惜茍显于时弗啻已自出与人交乆而益亲仕十六官未始有毫髪谴咎虽长喙缓颊不敢加非于公不植私不援党家无言利之老室无徼福之祈在宰相府务总纲纪去烦苛临大事从容镇静无遽色亟言见于几微士之辨锐自喜者或上谒有所开说公为陈大体皆语塞自引去至上书过訾宰政天子下其章他辅臣欲讐实所言公第置之无所辨监司绳切州县更约束劾发微宻所至纷然公白其非是时急于吏课一切聴之未几议不以为便举皆复故辅政八年章程修明其嘉猷纳之上庶绩付之有司功名势地皆一不取故论者但美公徳不能言其所以徳彼挈挈可名者果其细耶公善行草书笔法遒婉时人弆牍秘爱论著文章数百篇雅懿沈郁薄天人之极其为章惠太后册上最称善奉诏撰御书梵字后记铺衍宏丽文林韪服噫天与善人旧矣又曰仁者寿挟二必然之理与公之啬和不能抗有定之数使登期颐固所谓不尽信而难谌者哉古之遭时君必终始自托然始未尝不隆而后稍薄也如公叠宠蕃数存无比而殁有加焉易名之日太常諡曰文宪至内外无间言全徳哉若人仆辱公知且其嗣有请遂为之铭
　　在宋四世帝功极炽显显有郇实相而济二陲休宁时公之功薫以太和物伙嵗丰遂安元元以揉万印乘车啴啴高牙言言公有文武之翰之蕃既老而传顿首乞身天子有命尔作司空弗聀以劳安啬而冲公有隂徳大济于时宜永斯年乃不期颐六飞骎骎厥第是临裨衣丰貂既襚乃廞贲柩荣终谁克之如本公忠劳感防有初降体頴濵大宵无晨孰襄厥事若子而孙下有千载追慕如仁
　　石太傅墓志铭
　　皇祐九年八月乙酉太子少师致仕石公中立薨于京师年七十八天子废朝敕有司归其赗以太子太傅印绶告第諡曰文定十二月庚申诸孙奉公及王夫人之丧克葬于河南府洛阳县宣武原从先仆射元懿公之茔公字表臣今为河南人年十三以功臣子擢西头供奉官非其好让家财与诸父更衣逢掖方领从旧老伏膺为文词献南阙下换光禄寺丞赐朝散服咸平三年以殿中直集贤院真宗既获元符遂上防山瘗汾阳表刻金石以明徳意公为作声诗那然以告成功者数十篇既奏御益知名天子好文学而虢略杨亿以雄浑奥衍革五代之弊公与中山刘筠頴川陈越推而肆之故天下靡然变风朝廷每有论次公常在选自中秘书无不读校正舛疑无不经意故三馆以公为法由刑部员外郎银青服赐金紫上即位以戸部郎中充史馆脩撰由吏部知制诰稍迁谏大夫给事中召入翰林为学士进礼部侍郎加承防兼龙圗阁学士公于仕最先进中偃蹇不迁阶积考升至是已六十余同车茵聨蕝位者皆平日子姓行或在公右然未尝有少觖望歴内外制十二年不一请间为进取地上念公终长者故以本官参知政事公善言台阁旧章衮衮不穷以此佐上多所助益明年转戸部侍郎罢为资政殿学士乆之加大学士转吏部用太子少傅归老后五年进少师凡歴二十官五学士使契丹知礼部贡院兼要职尚十余局非轻重所系故不论阶二品勲极转虚实食三千七百户曾祖廷威梁幽州节度副使赠太傅曾祖妣张氏追封中山郡太夫人祖继逺赠太师祖妣牛氏追封平阳郡太夫人侯氏河南郡太夫人祢熈载右仆射赠太师尚书令中书令代国公妣夫人张氏追封南阳郡太夫人后张氏安定郡太夫人仆射有功于时配食太宗庙风烈烂然搢绅多能言之公之前夫人张氏早卒后夫人王氏封太原郡夫人七子伯男居简善属文显诸公间终太子中允集贤校理次夷简大理评事季昭简太子右赞善大夫皆早夭仲从简国子博士遭公防不五旬以号慕卒呜呼公识度过人防时已自不为豪侈事后官稍显而产利嵗狭仰俸赐终无所营居常置酒与賔客相娯乐不以屡空为解及终家人待襚乃能具防生平无悔咎惟一以任人为负予尝谓今之人如公才能门阀亦几何假令事声利则易谐徇务亟成少啬先赀之饶则富驰鹜于亲近则速显令反舍所易趋所难与夫挈然才经然辨者竝处兹世彼此失得宜有蹈道者辨之集二十巻铭曰
　　公之先盖世家显发祥公之仕对盛时皭含章道逶迟蹇不回晩乃光老成人倬有猷时而扬退于家有生涯寿则臧葬何所从先兆洛之阳
　　贾令公墓志
