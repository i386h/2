<!-- { "loadSidebar": true } -->
　　廵按直隶监察御史臣刘　谨题为循例荐举兵备官员事臣奉命廵按顺天等府一年已满其于兵备官员例应荐扬访得密云兵备山东左参政兼按察司佥事钱藻才兼文武心富经纶饬边备则险夷陵谷随在周桑土之防核边实则钱谷甲兵每事黜虚糜之弊军民乐其保障将吏惮其威棱蓟州兵备山西右参政兼按察司副使辛应干秉心耿亮行事直切严督捕而固修守绩巳茂于安攘核吏治而察民情法更酌乎宽猛何惭边寄绰于古风永平兵备山东按察司副使陈万言性度磊落才识融通开诚心以御将吏之奸欺士咸鼓舞秉公断以察狱情之微爱民惮威严勤劳茂着边关率直不循时套霸州兵备山东按察司副使曹当勉器宇恢弘心思贞亮捕盗严水陆之堤防鉴戒时常在念筑堤勤属邑之宣谕灾伤时切痛瘝驿路风清郊圻尘凈以上四臣职专备兵均于地方有禆所当荐扬以备擢用者也伏乞勑下吏部再加查访如果臣言不谬将钱藻等循资擢用庶宪绩之表劝既明而圻辅之保障攸赖矣缘系循例荐举兵备官员事理未敢擅便为此具本亲赍谨题请旨 

　　○举劾武职官员等疏 

　　廵按直隶监察御史臣刘　谨题为举劾武职官员以饬戎政事臣奉命廵按顺天兼理关差一年已满其于武职官员例应举剌访得协守中路副总兵史宸廉威素着骁健出群谨烽燧明斥堠数百里之守防悉能运诸帷幄稽糇粮核军实三四路之调度尽皆归之凖绳勇既足以折冲谋尤长于料敌马兰路副总兵曰福儒雅自将忠诚体国视卒伍如家人父子军士乐其投醪整营务若干蛊承家兵骑堪资实用不忝丈人之体何惭廉将之名军门中军副总兵徐枝信义服人惠爱接下行间无染三军怀挟纩之恩楼劵改观一劳收永逸之绩才既优于总理识更练乎夷情通州营副总兵蔡勋沉毅有谋廉靖不扰侦远近之夷情无不中彀约水陆之步卒可使向方八载不坠清声六韬亦能觧悟以上四臣均之可备大将之选内蔡勋调通州虽未踰年然先任军门中军皆臣按属例得并荐者也曹家寨参将陶世臣精锐雄才老成夙望练乌合之众以为营兵称有制省班钱之入以制器军有颂声古北口参将谷承功机能应变知若探囊善抚赏以御骄悍之夷豚皆入笠宣德威以俘反侧之众功过折冲马水口参将满朝相胆雄飞将勇冠三军战守素练于平时壮志且多激烈驺从减分于修守台墙可恃金汤墙子岭参将贾斌体貌魁梧猷为精密稽边实则断崖绝巘逐处极阅厯之周剙垣工则湮谷斩山随在致深长之虑横岭路参将李时机权应变综理多能建城于长峪镇边工匠乐其鼓舞凿井于新城旧堡军士怀其永图黄花路参将王抚民慷慨任事廉惠得人垣峻岭而敌不识途劳当十倍裁占役而身先倡始士罔怨言以上六臣均之可备副将之选内贾斌任墙子岭虽未踰年然先任居庸关参将皆臣按属例得并荐者也遵化左营游击吴惟忠勇敢超群才能出众革占役不避豪强行伍始充稽月饷先查虚冒怨劳兼任遵化右营游击张玠勇且知方事必责实修罗文城工虽一砖一石必加意安置防洪山信地即一军一马必经目稽查东路南兵游击杨文通勇能争战力可当锋苞苴不染于行间恩威兼着水田近辟于原野边徼生春太平寨游击卢述念切边疆戒常衣襦补逃军补倒马疲癃稍转于精强革役占革科敛抚育更周于贫乏保定车营游击李迎恩膂力方强雄标特起练车营而日闲舆卫茂着勤劳驭游兵而酌量猛宽肃清行伍大宁都司都指挥王进贤规模整整气节棱棱夙抱宏深戎政胥由振饬雄襟激烈险夷卓有担当总理标下中军都司黄宗统南北兵之交集最善调停十二路之军情尤能剂量传宣得体号令严明战守能谙夷情洞达张家湾守备赵继光才力骁雄性资沉毅褁粮飬士擒巨寇于途中捐俸恤兵得死力于帐下以上八臣均之可备参游之选者也又访得山海路参将王　才本阘茸守更贪污派守城而余丁王金等六十九名不到共罚银五十二两指旗皷而军人张小三等二百余名扣月粮三十多金窇煤军士曹守志等三十名开种荒田军士沈山东等三十七名各需索有差中军马得禄收送可查票支犒赏段价银二百余两票支人参银七十余两各半给其价铺户刘延福等怨望可证剖克逃亡之月粮岁计百余占役护勑之军士名过五十物议沸腾怨声盈耳遵化辎重营游击刘　　体貌虽宽魁梧精神已倦鼓舞淹淹久病安望其据鞍上马之能胜粥粥无能难责其投石超距之足用城工之修理且弗遑督率何以临戎车赢之简阅亦未暇躬亲岂堪实用当此无事之时而高卧私衙既难逭于尸素倘值有事之际而趑趄进退宁不失误军机河大游击李　年老力衰性贪才短因换班军而取索常例六班不下五百杨大恩写字经收指置旗鼓而科敛队头每队出银三两曹中军亲手过送牢伴有定数也名占一十六名而折干肥已军有行粮也漏开一百余名而冒领侵渔役军卒代伊亲唐监生以盖房罔恤被戍之苦因母丧索千把总致赙以肥巳尽皆垄断之图前管密云城工多致砖石坍塌今修司马台墙徒以泥沙搪塞累经委用而不效倘有缓急以何禆昌平白羊营游击李　昏庸无状纵肆有声千总把总指器具而各军之科敛有差上班下班索盘费而门下之需求不等盔甲铠仗俱欠整顿何以震耀军容进退机宜全未闲习岂能统驭顽楩且犯罪遣戍陕西之秽亦犹存而营转今官行局骗任石匣官银之那移不明转古北众军之怨望为甚将军石提调马骏年巳衰迈才更昏庸受部下之常仪威令不振认伴当之纳班行伍日空新军李禄等十余名求索见面每名得银四五两军士吕登等四十名派充打柴一年价岂百金贪纵有声驭军无策以上六臣所当亟行罢斥者也伏乞勑下兵部再加查访如果臣言不谬将史宸等酌量擢用王有臣等亟行罢斥庶劝惩之典不??八而封疆之臣思奋矣缘系举劾武职官员以饬戎政事理为此具本谨题请旨 

　　○举劾有司官员等疏 

　　廵按直隶监察御史臣刘　谨题为举劾有司官员以饬史治事臣奉命廵按顺天等府一年已满按属有司官员例应举劾除物议彰闻与才力未者迩当觐察已该臣循例论列俱奉钦依处分外其各存留复任未久淬砺方新谨择其贤能之最着与近闻可议及大计时议论未定今查访的实灼知其不肖者敬为皇上陈之访得永平府知府顾褒识本精明政先保障酌条鞭之法而岁省万金穷檐生色剖质成之案而廷无宿诺阖境称平且边情之阅历既多而缓急之长城可倚保定府知府贾仁元才诚两合明断兼资当冲途而驿逓之节缩调停官民俱便恤灾伤而属邑之廵行勘处疲困来苏俭约可比乎羔羊剖决能驰乎集猬永平府同知杨惟乔端凝之度明??八之资清戎得法勾稽不及于无辜摄篆■声防检最严于下吏世务备尚??阅历任久益见精神保定府推官李以谦青年羙质豁度冲襟查鎜不事乎烦苛弊源如烛照数计问断常存乎仁恕虚心若鉴空衡平仕学俱优才守并茂河间府推官董继祖政体方严风裁卓立真心任事担当不避乎怨劳勑法明刑问断动稽于律例行已皭乎不染志向超然不群通州知州张纶克貌古心不絿不竞均赋役以苏里甲之困民乐更生改驿逓以支水陆之冲事咸就绪冲疲之废坠具举畿辅之廉能首称安州知州王思睿性资醇厚事体安详筑堤勘灾勤恤最先于民瘼缉盗惩恶禁伏不挠于豪强翼翼小心循循善政密云县知县张世则心同赤子念切苍生疲困满前节爱既竭心力军民交杂调停各当处分锋芒不露于髋髀金玉可征于操履迁安县知县冯露青年羙质雅度冲襟值绝塞之荒凉而政善抚摩足占保障当营军之杂沓而力能弹压具见风猷练若素官行同处子清苑县知县李大嘉政体和平心性质直裁冗费而里甲之分毫不染俭比素丝惩侵欺而税粮之完纳如期邑无逋负不事虚声雅多实政卢龙县知县武成年力壮强才猷敏练征收令花户自纳弊绝侵渔听断酌原被情词法持平恕挥霍可投艰大缓急足备边方良乡县知县洪一谟仪容质朴才识通明里甲之节省俱多流移渐复夫役之调停得法疲困来苏废坠聿兴冲烦有赖阜城县知县丘东昌仪容雅秀性体温文督裁种以辟邑地之荒芜为民兴利捐牙税以济走逓之供应洁巳不私地本冲疲政先节爱献县知县赵三聘器度凝伟才识疏通圜圚雕疲供帐裁而里逓胥戴轮蹄旁午处分裕而宾旅如归精明不炫于施为法令先行于近习固安县知县张梦蟾丰姿奇瑰志向纯诚重乡约以厚民风筐筴耻同乎俗吏延父老以首询堤岸痛瘝时切乎穷民刑罚无差催科不扰房山县知县陈庭训政本严明心存振刷惩侵欺而逋赋自完事能识要严保甲而盗贼屏迹民获更生邑治既巳改观宦成益坚晚节庆都县知县张柱政崇节俭法尚宽平听讼服原被之心囹圄空虚催征识缓急之序钱粮立办不矜不炫有守有为以上各府州县地方如永平密云迁安卢龙均属冲边事务烦重如保河通州良乡献县清苑阜城庆都均属冲途事务烦剧虽安州稍简而水患频仍抚绥实难虽房山稍小而岩谷多盗防缉实难虽固安稍僻而浑水为灾钱粮烦重保障为难今庶官之吏兹土者各能其任毋堕其职均之廉勤公谨所当荐扬以备擢用行取之选者也又访得东光县知县左性本刚虐守更贪污任郑茂实郑晚父子为心腹指引征求倚萧永存霍士道二人为耳目张罗布网禁赌博是矣而一攀十十攀百株连遍及于饶家派夫银擅矣而先三日后五日扣克更归于私橐审编受富民杨昂等十余家之馈遗而免派柜头即孤子李根生亦有赤金十两之送入每季受卖塩商人六十两之礼仪而代追塩价致逼韩应时等三名之自缢何辜椅桌床柜打造经年小脚杨果之载归可查铺陈供帐折价有差里长邢梦珠等之敛送可审考察时若止谓其作事之乖方故徐观其后而细察之乃知其民怨之已极难以久留定兴县知县彭　年力虽云未迈志向则巳欠端指朝觐而科派丁粮银一百五十两里长蔡枢之敛送可证因兄到而共扣火耗五百金县吏刘执中之拆封可查邀请富民借应朝之支费若汝汝贤等三十余名各馈送有差潜通关节致物议之沸腾若杨三乐等三五家各纳贿可据朝觐取铺户陈冬等之紬段而掯价不给反将原票之拘收日给俱市头刘一凤等之买办而减价不与致牙侩之醵钱供应操持巳坏烦剧难胜此二臣者所当照不谨例罢斥以警官邪者也完县知县孙　体貌尽有可观才力一筹不展越诉者之词讼纷纭咸云民事不理批行者之文移积滞足征决断未能张廷臣等十七家隐漏地土而含楜回文物议遽腾王文学等七十二家两经赦宥而勒追罪米民怨滋生朝觐受乡社之馈遗日给俱里长之支应催征无法逋负益见滋多阘茸无为废坠日见停积此一臣者操持虽未甚坏民牧已属不堪所当改教以全其器使者也伏乞勑下吏部再加查访如果臣言不谬将顾褒等循资擢用行取左横等罢斥孙必达改教庶贤否不淆而劝惩攸彰矣缘系举劾有司官员以饬吏治事理未敢擅便为此具本亲赍谨题请旨 

　　○荐举境内人材等疏 

