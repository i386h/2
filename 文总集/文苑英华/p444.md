<!-- { "loadSidebar": true } -->
　　所谓荣与辱者贤不肖之辨也朝暮之所存也君子小人所以异道而殊名也君子无荣辱小人有辱而无荣志意脩术业明徳行备饰是荣之自内者也由之而爵列尊谷禄厚无择而不宜是荣之自外者也君子有诸内而外者至焉犹是艺之耨之镈之水泽以时而苖之猥大者也而世谓之荣是果不足为君子荣也以至贵于天下立国家偃然若固有之者彼脩之非一日也得之诚有术也吾所以待之无愧也又何荣乎哉阨穷詈侮暴怒横逆以至于繋【一作击】捽逐磔世所谓之辱者是又果不足为君子辱也问其逄何物也其遭何时也吾之所以不容用吾之所修可于尧禹孔子而不可于斯时也吾又何辱乎哉君子无荣非不荣也所以为荣者出于吾道耳异乎世之所谓幸而荣者也谓种而收者幸可乎君子无辱非不辱也吾之道大彼不足用吾之説粹彼不足闻辱诚有所在也犹河海之不可内于涔也是岂河海辱哉故曰君子无荣辱由是为説也小人有辱无荣曲哆险诡突诞嫉贼是辱自内者也由之而得刑杀流放是亦有诸内而外者至焉是犹薉芜之欝澁之而蓬乱疽结也谓饭肉【一作茹】死者不幸可乎幸而集【一作售】奸容邪盗有位势则当时之贤者隂指而黙笑之愤之甚者笔之于书以示戒于后视其所处如防之肥肆于廪也豕之腯泽于栏也其荣乎哉故曰小人有辱无荣也小人之有辱无荣内外备至而不容説焉然则就是説吾又有明焉君子非有荣者有仁义之荣而无势仕【一作任下同】之荣也在吾之修者尧禹孔子吾将坦荡荡而君师之立其朝跻其堂悟【一作恬】而有之流千万世鼻口吾芳醲故曰有仁义之荣也若势与仕吾又恶取哉得之吾不屑也流千万世不遂者称道而自信焉恶在乎得与否也故曰无势仕之荣也若小人则无适而不辱也学者述道行吾説而审取焉君子小人分矣
　　知道　　　　　　　　　　房千里
　　世之所以为逹者贵爵富禄威刑不胜其用珠玉不胜其计耳熟声口饫味目厌色斯所谓常情之大欲也世所以为穷者秩不足以庇身禄不足以充用侮不能威辱不能刑声色不足于耳目滋味不甘于口舌斯所谓常情之大不欲也然而圣人汲汲于禄仕者岂【文粹有不字】为是耶曰非也圣人为人者也恒人为已者也圣人负其资得其地逢其时有其禄然后因其镃基流其徳泽犹水之居高者决而溉之其浸必广圣人之所以为荣者导人于仁谊然后使千万年载其烈光为巍巍之徳功以浃于生人者也恒人之为已者期于厚禄贵位位以私尊禄以私富益尊而愈骄益富而愈汰以滛快一日之欲才放肆于气未絶之间者也圣人有其时有其位行其道以及于【文粹作于】人无其时无其位奉其道以自饰故圣人进不为荣退不为戚而常得其道恒人幸其时窃其位恣其所为【文粹无此四字】竭人以自足无其时失其位任其愚以自困故恒人进以为已荣退以为已辱而常失其道孔子曰凤鸟不至河不出图吾已矣夫孔子叹行已之道足以致是而时王不用已之道道无所施非叹其身食不方丈衣不文绣也恒人之所悲不逹者率曰吾妻不能罗吾儿不能【文粹作得】肉食耳岂常少及于外物哉圣人以徳泽流于人虽九命崇锡不以为厚以其所赏【文粹作偿】果当【或作赏】外其身而公于天下非已幸也恒人无毫毛以禆于人茍幸得禄仕即逸豫以自怡以窃取偷得为大黠其所得幸也孔顔圣贤也岂常闻伐树瓢饮以为已辱哉姬旦亦贤【文粹作圣】人也岂常闻受封摄理以为已幸哉是知圣人之乐也内而恒人之乐也外内故常有余外故常不足有余故推于人不足故取于人有道之人虽鹿裘带索而人不鄙之者取其内而忘【文粹作而不取】其外也豪民侠士紫衣金钩而人不贵之者文饰于外也若然者冨贵文饰于外也彼之所以仁谊者质充于内也西子不华嫫母锦縠是不能易其美恶后之君子穷于时者当思负其内以【文粹作而】自笃无以其外而謟人逹于时者当思勉其内以自饰无以其外而骄人茍如是庻几乎知道矣










　　文苑英华巻三百六十五
　　钦定四库全书
　　文苑英华巻三百六十六　宋　李昉等　编辩论四
　　原人一首
　　十原系述【原化　原寳　原亲　原已　原奕原用　原谤　原刑　原兵　原祭】两戒一首
　　补战语一首
　　吊旧友一首
　　原人　　　　　　　　　　韩　愈
　　形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间夷狄禽兽皆人也曰然则吾谓禽兽曰人可乎曰非也指山而问焉曰山乎曰山可也山有草木禽兽皆举之矣指山之一草而问焉曰山乎曰山则不可故天道乱而日月星辰不得其行地道乱而草木山川不得其平人道乱而夷狄禽兽不得其情天者日月星辰之主也地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺
　　十原系述　　　　　　　　皮日休
　　夫原者何也原其所自始也穷大圣之始性根古人之终义其在十原乎呜呼谁能穷理尽性通幽洞微为吾补三坟之逸篇修五典之堕防重为圣人之一经者哉否则吾于文尚有歉然者乎
　　原化
　　或曰圣人之化出于三皇成于五帝定于周孔其质也道徳仁义其文也诗书礼乐此万代王者未有易是而能理者也至于东汉西域之教始流中夏其民也举族生敬尽财【文粹作产】施济子去其父夫亡其妻【文粹作妇】蚩蚩嚣嚣慕其风蹈其阃者若百川荡滉不可止者何哉所谓圣人之化者不曰化民乎【文粹有民字】今知化者唯西域氏而已矣有言圣人之化者则比戸以为嗤岂圣人之化不及于西域氏【文粹有之化二字】耶何其戾也如是曰天未厌乱不世世生圣人其道【集有则字文粹有者字】存乎言其教【集有则字文粹有者字】在乎文有违其言悖其教者即戾矣古者杨墨塞路孟子辞而辟之廓如也故有周孔必有杨墨要在有孟子而已矣今西域之教岳其基而溟其源乱于杨墨也甚矣如是为士则孰有孟子哉千世【文粹作载】之后独有一昌黎先生露臂瞠视诟之于千百人内其言虽行其道不胜茍轩裳之士世世有昌黎先生则吾以为孟子矣譬天下之民皆桀民也茍有一尧民处之一尧民之善岂能化天下桀民之恶哉则有心于道者乃尧民矣呜呼今之士率邪以御众握乱以御【一作治】天下其贤尚尔求不肖者反化之不曰难哉不曰难哉
　　原寳
　　或问或者曰物至贵者曰金玉焉人至急者曰粟帛焉夫一民之饥须粟以饱之一民之寒须帛以暖之未闻黄金能疗饥白玉能免寒也民不反是贵而贵金玉也何哉曰金玉者古圣王之所贵也其在舜典则曰修五玉也【一作焉】其在春秋则曰九牧贡金禹所以铸鼎象物玉所以餙礼金所以备贡以斯为贵贵不多乎曰舜取五玉以备礼禹铸【一作取】九金以为鼎由自舜爱【文粹作由言其礼】不为诸侯乎不为人民乎茍无粟与【文粹无】帛是无诸侯与人民也则五玉九金岂徒贵哉如舜不修五玉禹不铸九金三代之祭祀不以玉货贿不以金矣由是言之金玉者王者之用也茍为政者下其令曰金玉不藏于民家如有藏者以盗法法之民不藏矣法既若是民必贵粟帛弃金玉虽欲男不耕女不织岂可得哉或曰然
　　原亲
　　能嗣其亲不曰子乎吾观夫今世之诲其子者必槚肌榜【文粹作篣歩庚切笼也】骨伤爱毁性以为教呜呼孟子所为古者易子而教诚有防欤不能教其子者是遗其身者也不能嗣其亲者是舍其族者也古者【文粹作之】侫臣爱人之贵过乎【文粹作于】其亲必舍而事【文粹作争】之公子开方是也爱人之权过乎其子必杀而殉【文粹作殉】之易牙是也自兹以降为夫强臣者将欲夺人之宗必先杀己子【王莾杀子宇是也】噫教尚不可况其杀欤或曰均是亲也均是害也则周公诛管蔡石碏杀石厚叔向僇叔鱼汉文流淮南可乎曰均是亲也贤则能嗣亲防则能覆族均是害也周公不诛则他人诛之石碏不杀则他人杀之叔向不僇则他人僇之汉文不流则他人流之已刑则及一人他刑则及其族此圣贤所以惜其族也刑也者仁在其中矣
　　原已
　　能以心求道者不曰已乎能以心为天子为诸侯为圣贤者不曰已乎是已之重不独重于人抑亦重于道也尝试论之能辱已者必能辱于人能轻已者必能轻于人能苦已者必能苦于人为顔孔者非他寳乎已者也为蹠蹻【文粹作盗蹠非】者非他残乎已者也故古之士有不出户寝【文粹作庭】名重于嵩衡道广于溟渤者敬于已而已矣或曰所谓敬已者不曰不能自害【文粹作害已】者乎如竪貂自宫能敬已乎鲍荘刖足能敬已乎曰均是敬也均是害也其媚与直不同也所谓敬于已者以道也害及已者亦以道也或曰圣人汲汲于民至若尧如腊舜如腒其劳至矣于已安乎曰劳者劳于心也劳一心而安天下也若禹者股无胈胫无毛其劳亦至矣劳者劳于身也劳一身而安万世者也古者有杀身以成仁者况劳者欤呜呼吾观于今之世謟顔媮笑辱身卑已汲汲于【文粹无于字】干进如坚貂者几希
　　原奕
　　问奕之原于或人或人曰尧教丹朱征丹朱以【文粹作之】为是信固有其道焉皮子曰夫奕之为艺也彼谋既失我谋先之我智既亏彼智乗之害也欲利其内必先攻外欲取其逺必先攻近诈也胜之势不城池而金汤焉负之势不兵甲而奔北焉胜不让负负不让胜争也存此免彼存【文粹作得】彼失此如苏秦之合从陈轸之游説伪也若然者不害则败不诈则亡不争则失不伪则乱是奕之必然也虽奕秋荐出必用吾言焉尝试论之夫尧之有仁义礼智信性也如生者必能用手足任耳目者矣岂区区出【文粹有其字】纎谋小智以着其术用争胜负哉尧之世三苖不服以尧之仁苖之慢尧兵而熠之由罗人杀鸺鹠人烹鲲鲕者矣然尧不忍加兵而以命舜舜不忍伐而敷之文徳然后有苖格焉以有苖之慢尚不加兵岂能以害诈之心争伪之智用为战法教其子孙【文粹无孙字】以伐国哉则奕之始作必起自战国有害诈争伪之道当从横者流之作矣岂曰尧哉岂曰尧哉
　　原用
　　尧为诸侯非求为天子也挚之民用之舜为鳏民非求为天子也尧之民用之或曰挚善亦尧乎曰亦尧而已矣曰挚与尧其民俱舍之则善恶奚分耶曰挚固不仁矣尧固仁矣尧仁如是民尚慕舜况有君恶过【集无过字】于挚君道不如尧焉得民用哉故曰圣人不求用而民用之求用而圣人不用之曰若是【集有则字】孔子奚不用鲁曰用之则鲁化不用之天下奚化
　　原谤
　　天之利下民其仁至矣未有羙于味而民不知者便于用而民不由者厚于生而民不求者然而暑雨亦怨之祁寒亦怨之已不善而祸及亦怨之已不俭而贫及亦怨之是民事天其不仁至矣天尚如此况于君乎况于鬼神乎是其怨訾恨讟蓰倍于天矣有帝天下君一国者可不慎欤故尧有不慈之毁舜有不孝之谤殊不知尧慈被天下而不在于子舜孝及万世乃【文粹作而】不在于父呜呼尧舜大圣也民且谤之后之王天下有不为尧舜之治【文粹作行】者则民扼其吭捽其首辱而违【文粹作逐】之折【一作拆】而族之不为甚矣
　　原刑
