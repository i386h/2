<!-- { "loadSidebar": true } -->
　　臣准中书劄子奉圣防依前降指挥不许辞免仰便授勅告窃以君有命于其臣可以受可以无受要适诸义而已矣士患不知其道不患乎不得其君既得其君则不可不任其事然而有所不受者葢亦有道焉尔若夫君之任臣如不获已大者不能行其道小者不能用其言是不足与有为者虽禄之以万钟而不受适足耻之而曰圣人不兴吾道不行此孔子孟轲之任也臣尝学之矣言虽可从也道虽可行也苟不胜其任焉亦不敢以受必也辞尊以居卑辞大以居小此冉有公西华之任也臣尝行之矣伏惟陛下天资仁智诚有为之主尧舜之事皆欲举而行之此可谓得君行道之时然臣今区区不敢承命者特以其官守之优言责之重固不患道之难行而患乎巳之未能也学问之不充诚明之不着居下位而能获乎上者未之有也周任有言曰陈力就列不能者止臣之谓也况陛下尊贤重道俊杰咸在于朝如得伟人以塞兹任则天下幸甚频凟冕旒臣无任祈天望圣激切屛营之至谨具状奏闻伏候勅旨
　　修起居注举自代状
　　臣伏见【阙】　郎中集贤校理冯浩困不失亨恬而有守俾居左史之任宜有近臣之防臣实不如今举自代谨具状奏闻伏候勅防
　　侍御史知杂事举自代状
　　臣伏见前授安州司户参军充国子监直讲陈烈根明诚之学躬孝悌之行非圣人之书不读非先王之法不言穷泰不累于心出处必由于道使居清宪之地必有古人之风臣实不如今举自代谨具状奏闻伏候勅防
　　辞中书候试知制诰状
　　臣防恩除侍御史知杂事仍准中书劄子奉圣防候知制诰有阙与试劄付御史台者臣闻命之次震惶无已窃惟陛下必以臣自内史过为台杂乃是下迁爰降徳音俾谕圣意在臣之分诚所未安陛下以义使臣臣当惟命是听岂可计校资地以为重轻况知杂之任号为雄剧陛下柬求才哲未尝轻授而独以臣充选其责非轻故臣之区区惟惧不职无以称陛下任使之意谨当夙夜上禆朝政下正台纲震肃百僚纠绳非法义之所在知无不言夫岂知鈇钺之在前而宠禄之居后哉一有顾利避害之心则依违姑息无所不至身且不正焉能正人臣虽不然宁免公议所有先降中书劄子候知制诰有阙与试指挥伏望特行追寝候勅防右奉圣防依奏所有元降劄子宜令御史台缴纳中书省
　　辞巾书召试知制诰状
　　某今月二十一日准中书召臣言有圣防令就试闻命之次震悚不遑臣学术至疎昨者误防陛下擢寘谏垣曽未逾时就迁台杂仍准中书劄子奉圣防候知制诰有阙与试臣以风宪之任言责非轻岂宜首戴法冠而心怀宠利寻陈封奏乞追还原降劄子指挥陛下深察其心特防俞允备员几嵗无补朝廷比以制置条例一司改更朝廷新法中外之议皆以为扰臣负忧责不得不言未能开悟圣心早令寝罢是臣不职之罪未知谴所岂可辄为私计进冒宠荣况今青苗之法尚行而言事者继去抨弹之际正在得人惟陛下用臣之言则臣虽窃位宪司且愿供职如其不用则日俟窜斥岂有荣进之望哉所有召试指挥臣不敢当伏乞特赐追寝谨具状奏闻伏候勅防
　　辞召试知制诰申中书省状
　　某今月二十一日准中书召某言有圣防令某试某以学术之疎言事不职岂敢辄为私计进冒宠荣所有召试指挥伏乞赐追寝除已具状敷奏外谨具状申中书省伏候裁防
　　辞直舎人院状
　　臣窃闻已降勅命差臣直舎人院者继叨宠渥尽出圣心荣与惧幷措躬无所伏念臣近防恩防召赴中书就试臣以言事不职不敢承命抗章陈避特防俞允只还旧职已是非宜陛下亲降御批训辞敦谕又以臣尝供职乃其旧物此臣不得而辞也夫直院之名实司诏诰虽职非内制而祖宗尝以不次任人陛下以臣罢言事之官辞舎人之命特加是职使臣有可就之义然臣既以言不见用辞不就职辄居是职即与就试何殊虽陛下有曲成之恩在于臣身不免利之而已上以要君之命下以召人之言使今后言事之臣依违沽激以希宠利罪必由臣区区之心实惧于此非臣之所宜苟得也其所除恩命不敢祗受伏望圣慈特赐追寝干冒冕旒臣无任祈天望圣激切惶恐之至谨具状奏闻伏候勅防
　　辞判吏部流内铨勅内名衘状
　　臣今月十一日閤门告报巳降勅命刑部郎中充秘书校理修起居注直舎人院陈某差兼判吏部流内铨者臣近防恩差直舎人院已曽有状敷奏辞免未防指挥今来所差臣兼判吏部流内铨勅内名衔却带直舎人院以此未敢祗受谨具状奏闻伏候勅防
　　辞兼天章阁侍讲状
　　臣今月十一日閤门告报巳降勅命差臣兼天章阁侍讲者宠数骤加震惶无措荷陛下之恩至厚于臣子之分极荣臣虽愚甚非不能上体圣心亟承明命但以受之之际义有未安此臣不得而不辞也臣近以备位宪官亦尝言时政之失陛下不以臣言为可用特令解职臣不能去乃是废官上孤陛下任使之恩下失人臣去就之义岂可忘其忧责更冒宠荣而况侍讲禁中葢老师大儒之任非其道足以根诚明之本学足以通伦类之变其能发明经义之奥以开导人主之徳哉如臣之愚固不足以知此且欲冒而居之则是苟于利而已矣夫怀利以事陛下岂臣之心哉孟轲曰人亦孰不欲富贵而独于富贵之中有私龙断焉人皆以为贱丈夫亦臣之所不为也所有先降直舎人院勅已有恳章辞避与今来所降恩命伏望陛下察其心而特赐追寝则愚臣之幸也谨具状奏闻伏候勅防
　　辞直舎人院兼判吏部流内铨兼天章阁侍讲状
　　臣近尝有状敷奏辞免直舎人院及兼判吏部流内铨兼天章阁侍讲恩命今月十二日准中书劄子奉圣防不允辞免仰便受勅牒今月十三日延和殿侍立又防内臣传宣召臣面谕圣防令臣受命臣虽再三辞避不防俞允又以侍讲之命前来巳降御批宣谕责臣以经义之益亦令勿辞臣虽至愚上荷圣恩之厚惶恐之际难固以违退而思之终于义理未安不敢祗受故臣区区之诚尚有未尽者不避罪戮须至再烦天听惟陛下俯加察允则愚臣幸甚臣闻之君子之仕也行其义也非以为利也夫所谓义者食其食而忧其事不以一身之所利而忘天下之所患道之行也言之从也虽禄之以万钟而不辞道之不行也言之不从也则致为臣而去此古人之所以去就也今也中国一君内外莫非其臣舍乎是则夷狄之国无可去之义矣故其道之不行言之不用乌乎之乎必也辞尊以居卑辞富以居贫辞内以居外如斯而已矣则臣今日之去就固可知矣向者臣得待罪于宪司不能谏正朝廷之失同时言事之臣皆被窜逐而臣独留而不去固已得罪于古人矣方斯时也其惟辞大以就小辞富以居贫岂宜更冒恩荣不度于义自闻除目之下宠数便蕃中外闻之莫不惊骇皆谓臣之顾惜利禄言事依违善承人主之意有以得之事虽不然顾其迹乌得使人不疑至此哉故口言之心不存之则人不信心存之身不行之则人不服此臣今日之去就正在乎力行于身而求合于义也易曰莫益之或击之立心勿恒凶臣之谓也况乎典诰之文所以宣布王命劝讲经籍之义所以开悟圣心今也言不足以见用于前身不足以为法于后且欲令其号令孚天下而道义信人主其可得哉故臣之所以不敢承命者此也所有前件勅三道并未敢祗受伏望圣慈早赐追寝施行谨具状奏闻伏候勅旨
　　辞修起居注状
　　臣窃闻巳有圣防除臣守本官充秘阁校理修起居注者叨恩至厚感惕交幷伏念臣本性至愚学非深造向者误防恩奬擢置台端惟知忠以爱君岂顾言之获戾方属朝廷更事物议沸腾身处法官义当论列识浅难周于事体言轻莫悟于圣心陛下深示矜容未加谴斥只解横牀之职俾还内史之班虽洪造之曲全在愚臣而难处臣近尝面奏以言事不职不敢乆妨贤路尚处宪司愿乞外官已防俞防更居近列诚所未安欲望圣慈令臣只守本官归馆供职或除江淮一小郡庶申愚效上答眷知所有修起居注勅命未敢祗受谨具状奏闻伏候勅防
　　择日祗受修起居注勅命状
　　臣今月二十六日亲事官张潜赍到内降封还臣所辞避修起居注奏状及准御批近除卿知制诰卿以言事未遂恳不受命且求外补朕素慕卿经术行巳深惜逺去故特还旧职庶防左右经席渐摩道义以适所愿闻今览来奏尚欲固辞岂未悉朕意欤今还卿来章当亟就职付陈某者臣祗承圣训谕防优隆其在下臣宜无此礼非陛下知臣之厚何以逮兹荷戴恩荣罔知所措臣某诚惶诚恐伏念臣近以言事无效不能上悟圣心待罪宪司日期贬黜前日谏官御史皆以言语之过获罪被窜而臣独许还旧职犹处近班受而不辞乃是干泽因陈恳疏乞补外官固非沽激以取名实恐濡留之非义不谓陛下特还封奏不许固辞奬谕丁宁亟令就职以臣经行之可取惜其逺去谓臣道义之或益适所愿闻在臣之愚何敢当此此葢伏遇皇帝陛下不以一善而责人之备不以小过而舍人所长谓臣知虽不足而忠且有余谓臣言虽有罪而行或可采君命若此臣何敢辞已取今月二十八日谨诣阁门祗受勅命谨具状奏闻伏候勅防
　　辞监防冀冲孝王葬毕宣赐状
　　臣伏防圣慈特降中使赐臣监防冀冲孝王葬事了毕绢五百疋钱五百贯窃念臣尝守郡淮阳在冀王节制之下令臣摄事义所不辞辄希赏赉实非其志伏望察臣愚悃特寝厚恩所有赐到钱绢安在臣私家臣未敢祗受谨具状奏闻伏候勅旨







　　古灵集巻四
　　钦定四库全书
　　古灵集巻五
　　宋　陈襄　撰
　　奏状
　　依赦文举陈烈状
　　准御史台牒准熙宁十年九月七日勅奉圣防一应内外官待制以上各于文臣内举才行堪任陞擢官一员令中书审察如所举不谬取防随材用试即不得举已系带职及两府自巳亲戚者
　　臣伏见前授安州司户参军充国子监直讲陈烈心仁气刚才智卓越学圣人之言而必践其行稽先王之法而必适于时博通羣经尤明于典礼之奥其为文章渊源浩博肆笔而成求之宿儒未有比者庆厯初尝与乡贡试于礼部罢归田里无复仕进安贫力学积四十年著书数万言未见其止仁宗朝尝因近臣论荐及本部监司长吏髙其风莭数以名闻累降召命以学官起之辞而不至世以为洁身独行之士是非知烈者也烈之所学皆孔孟之志观其事业足以有为自以身载圣贤之道不为苟进可以礼致而不可以利畜如斯而巳矣伏思陛下享御以来博延髦隽得人之盛跨越百王如烈之贤不为难致欲望陛下特以礼命召至阙廷赐对清闲亲降圣问使陈二帝三王之术六经四子之要与夫当世之务以着于篇必有以上称陛下尊贤重徳之举今保举堪充清要不次任使如防朝廷擢用后不如所举臣甘坐面欺之罪谨具状奏闻伏候勅防
　　赴召修注上殿劄子
