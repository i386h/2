<!-- { "loadSidebar": true } -->
　　花星偏照，前宵梦儿好。偶到花丛里，瞥见如花貌。生怕人瞧，背灯儿觑着了。他不道儿夫至，俺不道冤家到。俺忍不住偷将冷眼挑，他羞脸微红一线潮。 
　　［桂枝香］ 
　　逡巡戏调，刚才微笑。谁知事到其间也，暗地俏声低叫。却教人怎生，却教人怎生，真个是柳慵花笑，抵不得酒容歌貌。俊多娇，身轻女史应呼赵，有福檀郎岂姓萧。 
　　［不是路］ 
　　幻出蓝桥，真叶秦楼一曲箫，奇逢到。合欢头上夜枝交，福难招。解开螺髻乌云袅，半亸酥胸白玉销。谁承料，鸳鸯牒上挂姻缘号。怎生推调，怎生推调。 
　　［排歌］ 
　　绣户风清，金猊篆消，西窗隙月偷瞧。一双蝴蝶缀花梢，一对鸳鸯浴暮潮。惺惺语，半是嘲，恼娘常是撒心焦。低低问，半是招，泥娘常是撒春娇。 
　　［皂罗袍 ］ 
　　如此挂人怀抱，把情根一瓣种活心苗。梨魂己被杜鹃销，杨花一任春风闹。屏间灯烬，余花自飘。枕边茉莉，余香乱抛，于中有事郎知道。 
　　［大圣乐］ 
　　映窗纱，旭日初高。惜娇眠，嫌起早，碧栏杆外鹦哥叫。枕痕沁，印红桃，且喜玉台此夜留温峤。只是金屋何年贮阿娇，情痴怎了。趁娘行睡着，揭帐偷瞧。 
　　［解三酲］ 
　　忘不得香沾片脑，忘不得汗渍鲛绡。忘不得破瓜年纪身材小，忘不得蝯客蛾眉韵味高。忘不得莲花吐瓣尖尖舌，忘不得束素重封窄窄腰。千般好，忘不得千金一刻，刻刻良宵。 
　　［皂角儿］ 
　　叹酸丁天付情苗，向青楼姓名流落。谁承望性忒怜花，却随处每逢花报。似伊家，比花娇。同柳宠，近今无，从古少。也容罗唣，一言低告。伊家听着，但从今花朝月夕，可是魂劳。 
　　［尾文］ 
　　杨州花梦痴难觉，梦逐西风到处飘，却被奇花又缠住了。 
　　戊午文战，予以首秋八日赴金陵，旅邸枯坐，萧条若僧。适冲雨晚出，自钞课街，循文德桥而西，卒饮于朱伯瑞寓。饮散，从子楚安仲禺中辈偕行。微雨如毛，酒力弥劲，忘其所之之迢递也。乃邂逅董姬于灯影之下，视其年，可十三，双鬟初掠，眉目遒颖，细骨柔肌，如何抟掬花心酒境，于此双妙，遂定交焉。问其小名，曰“月哥”。乃以“夜来”字之，而赠之以词，盖原其名，且志其时其事也。（有记） 
　　妙词隽艳无比，直愧剩粉残红，不堪承当耳。已付蒋三哥玉箫度之，一夕旦便新声盈耳矣。今夜恶雨，不敢复望高车。中秋月色定佳，正足下文战凯旋时也。幸过，擎杯听新曲，儿且手拨琵琶以待。（夜来柬中语） 
　　万斛奇香，弥天花艳。古人丽情骈语，简翰如山。求其如此才情，恐温、柳辈尚须罗拜床下耳。（张子楚） 
　　予既薙发，例不得读绮语。偶过三影斋，子野出小词示我，不觉神味洒洒。善哉参寥之言，譬如不事口腹。人见江珧柱能无一朵颐，盖正不须作空花观。其尖艳处，皆其血性处，大可助人机锋。予请以子野为师，甘吃痛棒也。（莲儒师） 
　　予长子野十五年，犹记其两髫垂垂，不谓笔锋直咄咄逼人如此。岁戊午，薄游金陵，与子野流连文酒者月余，因得识夜来于灯月之下。枯禅老眼，讶为异人。初谓夜来当以绮句为赠，已而见子野词，叹曰：“无庸吾辈局外人，作隔靴搔痒语。”（王禹中） 

　　闺词（有跋） 
　　［南仙吕入双调?步步娇 ］ 
　　翠被香浓春寒夜，小阁灯花谢，窗纱月影斜。照着离人曲曲栏杆下，蓦地自嗟呀。早日长人去今宵也。 
　　［山坡羊］ 
　　急飕飕，隔帘风大，冷清清，隔窗花亚。瘦岩岩，曾经病来，闷恹恹，扭得身儿趄半，思他三分又恨他。春光如许，如许春无价。怎地离家，抛人得下。思他，是真耶，是假耶？恨他，是痴耶，是梦耶？ 
　　［解三酲 ］ 
　　思则思，文人骨格皆风雅。思则思，翰苑文章的大家。思则思，风流略不乔声价。思则思，些事何曾肯使乖。思则思，宵眠为我煨金鸭。思则思，睡起教他拾绣鞋，难抛下。思则思，藏阄斗草，曾赌金钗。 
　　［前腔 ］ 
　　恨则恨，良宵负了千金价。恨只恨，春病缘谁逐日加。恨则恨，书来旧套寒暄话。恨则恨，要我通宵梦着他。恨则恨，虚名也挂傍人口。恨则恨，是我当初一念差，丢开罢。恨则恨，传来谎信，说便归家。 
　　［皂角儿 ］ 
　　寄一股传情玉钗，兼一幅揾啼罗帕。情知他，未必思量，且胡乱试他心么。若果是十分歪浑是歹，他既然，我索性一勾都罢。伊家负我，非奴负他，偏是你甜美语，花上生花。 
　　［尾文］ 
　　可怜虚度欢娱夜，那一夜灯前不叹嗟，将一幅新词和泪写。 
　　字字新思，言言柔韵。古今情词，不啻充栋。然非枯淡无味，则尘俗可憎。如此新韵，可以前无古人，抑亦难为继起者矣。（陆五如） 
　　五如，予心友也，犹记此词脱稿，适以原草裹药。五如偶来，见之惊喜。散药满案，袖携而去。遂为好事者所传，乃南及鸳湖，而北及金阊焉。今小词行且付梓，而五如墓木拱矣。芜词之墨如新，心友之骨已朽。灯下偶阅评辞，不觉五内欲裂也。（自记） 

　　怀怀旧 
　　［南黄钟?画眉序］ 
　　孤灯伴愁寂，院落沉沉雨花滴。更流萤冷淡，候虫啾唧。今宵里数恨三年，方寸内量愁千尺。（合）眼前无限心头事，过去了怎生留得。 
　　［前腔 ］ 
　　当年正今夕，两个团头起和立。记灯光影子，一双东壁。相携手，只惜从前。谁料得，尚余今日。（合前） 
　　［前腔］ 
　　从今与伊隔，彩凤青鸾没消息。叹萧郎，真个路旁行客。朱门老一段青春，人世过几番寒食。（合前） 
　　［前腔］ 
　　灯前展书迹，小字蝇头喷香墨。料从今之后，半行难得。花笺上日月时辰，应变做怨时愁刻。（合前） 
　　［滴溜子 ］ 
　　漫说道从来两心铁石，更谁知别后梦魂空忆。就哭得泪干何益，今生要见他，甚时日。浪信传来，怕多不的。 
　　［鲍老催 ］ 
　　追思那日，奇花一朵亲手摘，春风被头鸳凤匹。是锦绣缘，繁华命，风流敌。巫云柔软嫌风急，柳线轻摇嫩无力。真个是，相怜惜。 
　　［滴滴金］ 
　　花开并蒂花遭劈，线结同心线还拆。扬州梦有回来日，将海誓丢，山盟息，且把韩香返璧。从今一场春事毕，好歹来生，和你再相觅。 
　　［双声子］ 
　　黄昏立，黄昏立。细雨洒，尖风急。青灯侧，青灯侧。眠不稳，空劳忆。眼见得，眼见得。画不出，画不出。似乱花飞过，怎生邀勒。 
　　［尾文］ 
　　从今勾却风流笔，须把从来念头息，只恐徒上心来消未得。 
　　一声一泪，一字一珠，盖赋情之深，自能穷思之变。将从来相思套语，一切洗却。独写其意中之意，情外之情，如一幅新翻人锦，自然文彩焕然，不须更付染人也。（顾暗生） 

　　旅怀 
　　［北仙吕八双调?二犯江儿水 ］ 
　　相思滋味，尝不了相思滋味，破题儿，才做起。想前宵我你，今夜东西，忍教他在梦儿里。俺灯下写鸟丝，他机中制锦词。他冷落空闺，俺潦倒江隈。搅春魂，眼睁睁多不要睡。无靠无依，这凄凉无靠无依。无头无尾，这思量无头无尾。只落得满青衫，冷荧荧多是泪儿。 
　　［前腔］ 
　　荒村自守，挨不过荒村自守，妙人儿在心上有。就甫离心上，也在眉头。易沾身，难放手。俺潘郎满鬓秋，他萧娘满镜愁。他花命判休，俺花债判酬。尽今宵，恁凄凉，多自受。玉嫩香柔，只为你玉嫩香柔。天长地久，害得俺天长地久。兀似有实丕丕，一块儿咽不下喉。 
　　［沽美酒 ］ 
　　半开窗，半掩窗。烧短烛，照空床，只拥着衾窝爇好香。忒寂寞，好凄凉。衣单薄，泪洒惶。空廊外，风吹叶响，荒村里，雨寒鸡唱。我呵，自不合住在东墙，你呵，又不合立在西厢。呀！却做出今宵这般凄怆。 
　　［前腔 ］ 
　　风儿急，夜又长。灯花结，咬银缸，想前暮私情一两椿。真堪忆，怎能忘。若忘记，有苍苍。衫袖上，口脂犹亮，枕头上，泪光溶漾。我呵，尽判个此心为娘，你呵，也索要好心待郎。呀！甘为你受这般魔障。 
　　［清江引］ 
　　随风近远村钟响，窗纸看看亮。孤身又晓行，柳色河桥扬。尽耽着这相思，几时和你讲。 
　　予结习不除，艳句日积。癸亥春末，始付小童歌之。花月之下，偶有新声，亦复随时换谱。右词皆偶然口占，或止一章半折，因其语意相入，累而成篇，乃词家百衲琴也。（自记） 
　　情文双妙，词林隽品。甲子桃花下，子野曾命小童以大小忽雷叶而歌之，其声颇逸宕缠绵，至今，耳根犹袅袅有生气也。予家有小童曰红儿、雪儿，亦善三弦提琴，但恨所谱不通院本诸旧曲。今俟《花影集》成，当令乐部尽谱之。满床弦索，从此尘土一新矣。（子念跋） 
　　吾松弦索几绝统，近来诸名家，始稍稍起废，然不久便散逸。乐天诗有曰：“歌舞教成心力倦”，盖此事亦大费心力，只宜付散人迂叟，以闲中日月搜讨逸事，庶几有成耳。子野避地空山，绝迹城市，日撰新声，令宗工名手商榷翻度，差为弦索兴灭继绝。时时率诸童过予顽仙庐，丝竹嘈嘈，随风飘扬。村姑里叟，皆负子凭肩而听，亦山林快事也。始予开径东余，得奇石，戏名曰“弦索坪”。每月底花下，有狎客携红裙坐此，吹洞箫、弹琵琶。适子野堑土西畲，得石平直，小童六人恰好盈坐。子野请于予，欲乞此名名之。予曰：“子但遗我一铁笛，我便当以此名为赠。”盖予有童善吹笛，而子野诸童善弦索，各得其所应有也。（眉公跋） 
　　几避迹西畲，与子野盘桓花月者四十余日。几有结茆松干之约，常听慧童繁弦脆管，而就中尤酷爱此词。子野每索饮十杯，命歌一解，不知为却此词，醉几回矣。（薛翩翩） 
　　王元美谓“北曲多词情，南曲多声情”。子野以南词韵语作北词，且箫管弦索合而翻度，宜其声情词情洒洒倾听也。丙寅季春，夜醉秋水庵，因题记。（王季长） 

　　闺恨（有跋） 
　　［南商调?十二红］ 
　　［山坡羊 ］ 
　　一团花看看消瘦，十分娇看看非旧。傍妆台痛跌菱花，没来由干净因他丑。 
　　［五更转］ 
　　想他们没进止，无前后，分明看得人将就。你恋着何等烟花，不怕神前盟咒。 
　　［园林好］ 
　　痛前生多应欠修，可真个烧香断头，竟半路遭他毒手。 
　　［江儿水］ 
　　干得教人，一件件落人之后。 
　　［玉交枝］ 
