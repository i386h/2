<!-- { "loadSidebar": true } -->
　　周筱玉之琴，陈映华之酒，戈镜珠琵琶，可称三绝。若孔琴香之妙语解纷，程默琴之脉理风鉴，皆不意于风尘中遇之。才不择地，一艺皆可成名，其胜于尸行肉走者多矣。 
　　《红楼梦》为迩来说部第一书，续貂者不一而足，皆未读破前书，卤莽下笔者也。余把笔二十年，觉此书文心之妙，直可上追《左》、《史》，而真赏者正复寥寥。不图邂逅高玉英，论难到真假二字，惜匆匆别去，未与研究。赵松雪云：“他日来归，与独孤长老结一重翰墨缘。”余于玉英亦云。 
　　时世妆，大约十年一变。余弱冠时，见船娘新兴缓鬓高髻，鬓如张两翼，髻则叠发高盘，翘前后股，簪插中间，俗呼元宝头，意仿古之芙蓉髻。后改为平二股，直叠三股，盘于髻心之上，簪压下股，上关金银针，意仿古之四起髻。今又改为平三套，平盘三股于髻心之外，意仿古之灵蛇髻也。鬓则素尚松缓，若轻云笼月然。 
　　吴门瓜果，无所不有，近出洞庭光福天池诸山，惟白杨梅只可贻赠，不肯售买。水蜜桃出沪渎。茄桃出荡口镇，桃之似茄者也。双凤西瓜出镇洋，子多檀香色，瓤黄白者为最，皮脆薄，甘美异常，厨娘预沈诸井，日长亭午，酒兴初阑，盛以晶盘，出诸瑶席，座中有不攘腕争取者，则知刚逢入月期矣。 
　　簪鬓尚鲜花，厌珠翠。山塘列肆，半开花窖，烘诸花，能令先时开放，谓之唐花，比京师唐花较美。惟牡丹最易烘，而叶难发越。新年取花叶全美者，种以磁盆，售善价。有花无叶者，编以铜丝，杂缀碧桃兰蕙诸花，供鬓边插戴。鸳瓦雪深，鸦鬟春暖，过客遇之，几疑身入蓬山阆苑中也。 
　　年来狭邪子弟，既乏厚赀，又无恒情，爱博不专，西眠东吃。假母知其囊之易倾也，取之惟恐后时，不一二年而空匮矣。曾过绿云楼，漱英出木石山人所绘芙蓉索诗，余口占三绝，有句云：“妾比芙蓉还耐久，奈他蜂蝶不禁秋。”当时偶有避忌，未敢率题其幅。由今观之，何适符余诗谶者踵相接也？悲夫！ 
　　往时船娘缠头有余，即购楼台于近水处，几案整洁，笔墨精良。春秋佳日，妆罢登舟，极烟波容与之趣。薄暮维船，登楼重宴，添酒回灯，宛如闺阁。遇风雨不出门，至酷暑严寒，虽千呼不出。今不能矣。花柳逢场，亦转眼有盛衰之感。 
　　近城乏游观之地，尝以清明、中元、十月朔三节，赛神祀孤于虎阜，舟子藉诸丽品以昂其价。遇赛会日，画船鳞集山塘，视竞渡尤盛。盖竞渡作经旬之约，赛会尽一日之欢，西舫东船，伊其相谑，直无遮大会云。 
　　惠泉水烹茶，四糙冬春米饭，孙春阳椽烛，已见于《板桥杂记》。近宋公祠法制半夏陈皮，仰苏楼各种花露，皆他处不能效。至西洋印花衫裙巾袖，以及五色鬼子阑干等物，青楼中皆视为寻常日用所不可无。又数年来云南翡翠盛行，一环可值金钱二三十万，视珠玉直瓦砾矣。不知物力之艰，正不独此辈也。 
　　未开宴时，先唱昆曲一二出，合以丝竹鼓板，五音和协，豪迈者令人吐气扬眉，凄婉者亦足魂销魄荡。其始也好整以暇，其继也中曲徘徊，其终也江上峰青，江心月白，固已尽乎技矣。知音者，或于酒阑时倾慕再三，必请反而后和。客有善歌者，或亦善继其声，不失其为雅会。今则略唱昆曲，随继以马头调、倒扳桨诸小曲，且以此为格外殷勤，醉客断不能少，听者亦每乐而忘返。虽繁弦急管，靡靡动人，而风斯下矣。 
　　庚申长夏，余与陈竹士、袁兰村，寓虎邱东塔院。时嵇荻浦寓朱氏山庄，徐惕庵寓罗浮别墅，洪稚存、方云亭同木石山人住吕祖祠，张子白、刘芙初、郭频伽、吴次升、陆甫元辈常载酒同游，一时诗酒之集，花月之缘，极纸醉金迷之盛。会万石山房主人招同人听吴中第一琵琶，惕庵即席立成七言律诗八首，争相传诵。今荻浦、惕庵、稚存、甫元俱归道山，惕庵诗已散失不传。昨于书麓中得甫元《听琵琶》诗，亟录于此，以志今昔之感。诗曰： 
　　推手引手名以释，下逆上顺器以别。 
　　谁其作者汉武时，乌孙去后雅音歇。 
　　吴中琵琶不一手，凝馥女史称无匹。 
　　绛姝今再谪红尘，侠气从来出仙骨。 
　　轮袍已恨郁金消，连琐何曾圆玉缺。 
　　须臾雷声成大小，骤觉尊前飞雨雪。 
　　中有离骚二十五，岂止宫调八十一。 
　　听之令我生远愁，人生沦落何堪说？ 
　　红粉飘零莫漫嗟，青衫憔悴凭谁恤？ 
　　卿今一艺已成名，我不如卿但呜咽。 
　　岁庚午余在九江时，约董竺云、郑梦白、刘孟涂辈戏作无题禁体诗二首，一禁字不得用十画以下，一禁用九画以上。余诗既脱稿，因中有“胥江”“茂苑”等语，议者谓指郁芬馆也。其一云： 
　　绣蹙麒麟罽，银钩翡翠帘。 
　　靥霞蒸叆叇，鬓雾酿■⑴■⑵。 
　　画笔题裙秾，丰貂勒帽檐。 
　　幽怀融澹荡，艳质称裥纤。 
　　药谱囊盛胆，诗坛絮压盐。 
　　琼楼娴跨凤，宝树鹓鸣鹣。 
　　鹦鹉娇传琖，蘼芜逊织缣。 
　　舞鸾■⑶发亸，沥蚁绛唇沾。 
　　羹嫂痴藏覆，雏鬟警漏签。 
　　晓奁云影懒，宿蕊露华黏。 
　　粉褪栖芗蝶，精销蚀魄蟾。 
　　黛螺填郁郁，弦索斗掺掺。 
　　旋馆邮筒肃，翘关锁钥岩。 
　　巢深瑶鷇稳，潭涨锦鳞潜。 
　　媒孽群观衅，弥缝暂避嫌。 
　　情缄蚕茧密，盟爽蠧肠餍。 
　　尘网怜瘿跛，仙机叹滞淹。 
　　宠权倾郑袖，禅悦感苏髯。 
　　慷慨输虞候，揶揄剩陇廉。 
　　谁磨碧霄镜？双照瘦恹恹。 
其二云： 
　　夙昔佳公子，平生美孟姜。 
　　有心甘伉侣，不耐苦周防。 
　　地卜胥江曲，天呈茂苑芳。 
　　枇杷门巷仄，杜若院亭香。 
　　乍近咸欣忭，重来反怯恇。 
　　交柯二千尺，名帖十三行。 
　　古册芸函龙，秋枰玉局忙。 
　　八义才易见，七札技尤良。 
　　午夜吟仍和，丁年句待劻。 
　　花姑工作伐，帚妾妒明妆。 
　　柳色回春信，松肪却老方。 
　　此君同入室，招我更由房。 
　　丙穴光初吐，巫山雨未狂。 
　　人宜奔向月，星已指昏亢。 
　　小别先私订，相依矢弗忘。 
　　叵伊河北使，阿奉汝南王。 
　　市井言成虎，仙妃泣牧羊。 
　　分飞音下上，占卦兆空亡。 
　　乞返交姬旆，除非大士杭。 
　　因风长企止，宛在水中央。 
　　船山居士谓：“前诗如七宝庄严，一字一宝；后诗如明珠娟朗，一字一珠。正疑诗肠中兼有造字台也。”奖借过情，录之增愧。 
　　昆曲讲四声，出口收音，靡不留意，而阔口甚难得。以余所闻，崔秀英、程默琴、史文香、孔蓉仙最善，此外颇属寥寥。岂见闻未广与？昨泊虎邱，见邻船载小娃约八九龄，唱《牡丹亭?冥判》全出，神色不乱，岂俗所谓童音耶？惜未详其里居姓氏。前年夏至日，余将行，先一日素月为余祖饯，席过丰，余曰：“我归何以报子？”意渠索香奁之玩。素月初云不望报，既而曰：“君归过锡山乎？”曰：“然。”曰：“若得清微道人书画，胜量一斛明珠矣。”其好名耶？抑实有所鉴赏耶？ 
　　岁戊辰于役钟陵，见友人扇头有双桂堂女史谢湘霞书三绝句，诗笔条畅，字摹《麻姑仙坛记》，询系吴门女子，幼随父母客西江，其母前亦画舫中人。父领戏班，游南赣间，三年中子弟死亡殆尽，贫不能归。缘女略通翰墨，令作倚门妆，以糊一家之口。余闻而悲之，暇日走访，殷勤揖客，即呈诗扇，眉黛间露不胜羞涩之态，盖初晤之套头迫于不得已也。余窃谓此人或不至终身沦落，因作《湘霞曲》赠之，寓招隐意。锡山杨蕴山貌为图，题曰《湘夫人》。阅期年，闻姬已嫁，将有远行。枫江某生素与姬昵。再访晤，已凛乎不可犯。岂余诗之力欤？抑姬实能自洁身欤？ 
　　古云丝不如竹，竹不如肉，以其近之也。又云取来歌里唱，胜向笛中吹。顾吴门近日诸伶工教昆曲，往往取效太速，不讲本文自然之义。涵虚子论曲，所最忌者，高低轻重，添减太过，即为淫荡之声，徒能乱人耳目。所贵若游云之飞太虚，上下无碍，使人听之，可以消释烦闷，和悦性情，通畅血气。若只以行腔取胜，恐日趋油滑耳。年来小调渐行，径径论昆曲者，或窃笑为河汉也。 
　　郑梦白出都，道经阴平，见旅壁诗笺，系壬申冬月吴江女史许淑芳述怀之作，字画端媚。诗云： 
　　阿侬生长吴江曲，阑干一带横塘北。 
　　江上芙蓉艳晚红，门前杨柳摇新绿。 
　　十二青丝覆额妍，十三整髻贴金细。 
　　偷拈画笔防耶怒，爱学神针得母怜。 
　　珠擎掌上珍无比，长成十五深闺里。 
　　银甲轻弹雁柱筝，乌丝细界鱼文纸。 
　　晨昏鸡膳奉高堂，侍女浓熏百和香。 
　　帐掩樱桃微见月，帘垂翡翠不知霜。 
　　风木悲凄两亲死，空房孤影嗟谁恃？ 
　　生恨无家寄比邻，人夸不栉称男子。 
　　春去春来廿四风，落花如雪水流中。 
　　鹓鸾戢翼轻投网，鹦鹉传情误入笼。 
　　淡妆合作商人妇，往诉无端逢彼怒。 
　　递简偏遭鸩鸟媒，调羹不疗庚仓妒。 
　　出门遥指雨花台，穿取明珠泪满腮。 
　　才从磨蝎宫中出，又入坑愁海里来。 
　　将军五十英雄婿，三生不识鸳鸯字。 
　　貂尾新翻靺韐装，羊羔强倚氍毹醉。 
　　全家挈具走长安，细马轻驮道路难。 
　　月照淮城鸦市散，风高泗水雁声寒。 
　　愁围客馆城无缝，灯昏似豆垂金凤。 
　　马铎敲残杜宇魂，鸡声叫破梨花梦。 
　　梦中仿佛认双亲，苦语缠绵辨未真。 
　　慰藉蓬身栖草露，叮咛莲步慎风尘。 
　　五更邻骑如雷动，醒来血泪和泉涌。 
　　旧事难将恨海填，新愁又上眉山重。 
　　平生踪迹信谁知，椒壁题笺印雪泥。 
　　多少人间惆怅事，杨花飘泊又东西。 
　　梦白题《海棠娇》一阕于后云： 
　　明珠万斛钟情泪，穿成一串横斜。怜怜惜惜凤随鸦，梨云梦醒又天涯。　　红豆词场青眼客，背人私拜笼纱。东风不敢问桃花，落红飞去更谁家？ 
　　凌霄者，吴门某氏女。随父母寄居邗上，与全椒郭芳树秀才有白头之订。适郭生将之长安，凌霄欲同行不果，迨郭生归而凌霄已物化。生作《惜花词》三十首悼之。后于画市得美人图一幅，逼肖凌霄，因自为序，并征同人题咏。湘南刘秀才雪畹为赋长歌，俊逸可喜。诗曰： 
　　春情如絮飞不起，随风吹堕昊门水。 
　　昊门春水绿浮烟，吴门女儿娇可怜。 
