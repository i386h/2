<!-- { "loadSidebar": true } -->
《天禄琳琅》：“《吕氏春秋》，有镜湖遗老识语，云‘此本得于东牟王氏，四明使君于元丰初奉诏修书于资善堂，尝取太清楼藏本为之校定。元祐壬申，余喜得此书。校雠始就，为一客挟去。后三年见归，因募笔工录之。’”

昌炽案：《香祖笔记》称：“宋人藏书，曾旼彦和、贺铸方回。”《宋史艺文志》：“曾旼等《尚书义》三十卷。”《困学纪闻》：“曾旼字彦和，为《书解》。朱文公、吕成公皆取之。”《馆阁书目》“《书讲义》，博士曾肢等解。”盖误以旼为肢。

 

三六、王莘乐道　子銍性之　孙廉清仲信　明清仲言

对书双泪落青衫，不忍重开旧日缄。

宰相家儿尝一脔，清贫太守不胜馋。

《直斋书录解题》：“《雪溪集》八卷，汝阴王銍性之撰。国初《周易》博士昭素之后也。其父莘乐道，尝从欧公学，为曾纡婿。尝撰《七朝国史》，绍兴初，诏给札奏御，会秦氏柄国，中止，书竟不传。其子明清，著《挥麈录》。”昌炽案：性之之父，今《直斋书录解题》刻本作萃。考叶石林《避暑录话》有王莘乐道，即其人也。“伊尹耕于有莘之野，而乐尧舜之道”。其字乐道，当以作莘为正。萃字形近致误。又：“《挥麈录》三卷、《后录》十一卷、《第三录》三卷、《余话》一卷，朝请大夫汝阴王明清仲言撰。”

《老学庵笔记》：“王性之记问赅洽，尤长于国朝故事。对客指画诵说，动数百千言，退而质之，无一语缪。予自少至老,惟见一人。方大驾南渡，典章一切，扫荡无遗。方是时，性之近在二百里内。非独博记可询，其藏书数百箧，无所不备，尽护致剡山，当路藐然不问也。”又：“王性之既卒，秦熺方恃其父，气焰薰灼。手书移郡，将欲取其所藏书，且许以官。其长子仲信，名廉清，苦学有守，号泣拒之曰：愿守此书以死，不愿官也。郡将以祸福诱胁，皆不听。熺亦不能夺而止。”

《挥麈后录》：“先祖早岁登科，游宦四方，留心典籍，经营收拾，所藏书逮数万卷，皆手自校雠，贮之于乡里，汝阴士大夫多从而借传。元符末,坐党籍谪官湖外,乃于安陆卜筑,为久居计,辇置其半于新居。建炎初,寇盗蜂起,惟德安以邑令陈规元则帅众坚守，秋毫无犯。事闻，擢守本郡。先祖之遗书留空宅中，悉为元则载之而去。后十年，元则来守顺昌，亦保城无虞。先祖汝阴旧藏书犹存，又为元则所掩有。二处之书，悉归陈氏，先祖每以太息，然无理从而索之。先人南渡后，所至穷力钞录，亦有书几万卷。明清忧患之初，年幼力弱。秦伯阳遣浙漕吴彦猷渡江，攘取大半。丁卯岁，秦桧之擅国，言者论会稽士大夫家藏野史，以谤时政。初未知为李泰发家设也。是时，明清从舅氏曾宏甫守京口，老母惧焉，凡前人所记本朝典故，与夫先人所述史稿杂记之类，悉付之回禄。每一思之，痛心疾首，后来明清多寓浙西妇家，煨烬之余，所存不多。诸侄辈不能谨守，又为亲戚盗去，或他人久假不归，今遗书十不一存。每一归展省，旧箧不忍复启，但流涕而已。”

 

三七、叶梦得少蕴

长夏消磨在六经，门生庄诵倚囊听。

奇礓森列平泉第，一燎仓皇付六丁。

《宋史叶梦得传》：“梦得字少蕴，吴县人，清臣之孙。绍圣四年进士。高宗朝，除尚书右丞、江东安抚使，知建康府行宫留守。居吴兴弁山，自号石林居士。”

马端临《经籍考》引叶氏《过庭录》曰：“公卿藏书家，惟宋宣献择之甚精，止二万许卷，而校雠详密。吾家旧所藏，仅与宋氏等，而宋氏好书，人所未见者，吾不能尽得也。自六经、诸史与诸子之善者，通有三千余卷，读之固不可限以数。以二十年计之，日读一卷，亦可以再周。其余一读足矣。惟六经不可一日去手。吾自登科后，每以五月以后，天气渐暑，不能泛及他书，即日专诵六经一卷，至中秋时毕，谓之夏课。守之甚坚。宣和后，始稍废，岁亦必一周也。”

《避暑录话》：“余家藏旧书三万余卷，丧乱以来，所亡几半。山居狭隘，余地置书无几，雨漏鼠啮，日复蠹败。今岁出暴之，阅两旬才毕。其间往往多余手钞，览之如隔世事。因日取所喜观者数十轴，命门生等从旁读之，不觉至日昃。”

《挥麈录》：“靖康俶扰，中秘所藏与士大夫家者悉为乌有。南渡后，惟叶少蕴少年贵盛，平生好收书，逾十万卷。置之霅川弁山，建书楼以处之，极为华焕。丁卯年，其宅与书俱荡一燎。”

《直斋书录解题》：“《石林集》一百卷，叶梦得撰。其居在弁山下，奇石森列，藏书数万卷。既殁，守者不谨，屋与书俱烬于火。”

 

三八、李庄简光

燕雀君臣正议和，具从瘴海事编摩。

可怜坠简沧桑后，赢得人间滋泪多。

《四库提要》：“《读易详说》十卷，宋李光撰，光字泰发，上虞人。崇宁五年进士。官至参知政事。谥庄简。光为刘安世门人，学有师法。以论和议忤秦桧，谪岭南。自号读易老人，尝作胡铨《易解序》曰：‘昔迁贬之士，率多怨怼感愤。邦衡流落瘴乡，而玩意三画，可谓困而不失其所亨，非闻道者能之乎？’虽为铨作，实则自明其著述之旨也。”

《挥麈录》：“吉少蕴书逾十万卷，丁卯年，俱荡一燎。李泰发家旧有万余卷，亦以是岁火。岂厄会自有时邪？”

《至正直记》：“予至上虞，闻李庄简公光无书不读，蓄书数万卷。子孙不肖，且粗率鄙俗，不能保守，散于乡里之豪民家矣。读其家训，不觉为之痛心也。”

 

三九、魏衍昌世

平生不识新经义，众势时风岂所趋。

煮饼烧葱谁约我，写书今日破工夫。

陈师道《朝奉郎魏君墓志铭》：“君讳囗（王寿），字仁卿，其先自魏徙彭城。有子曰衍。君产万金，委群弟不问。人有难之者，君不答，召衍而指其书曰：‘读此不患贫矣。’”又《招黄、魏二生》诗：“魏诗黄笔今未有，顾我独得神所钟。径须相就踏泥潦，已办煮饼烧油葱。”

《却扫编》：“陈无己诗，惟魏衍所编二十卷最善。衍字昌世，彭城人，无己高弟也。自以不能为王氏学，不事举业。家贫甚，未尝以为戚，惟以经籍自娱。名所居之处曰曲肱轩，自号曲肱居士。政和间，余兄弟从其学，时年五十余，见异书，犹手自钞写。故其家虽贫，而藏亦数千卷。”

 

四十、蔡致君

叩扉欲访庞居士，月夜扁舟过鹿门。

良纸善工我自乐，俨然身到小桃源。

苏过《夷门蔡氏藏书自序》：“比游京师，有为余言，吾里有蔡致君，隐居以求志，好古而博雅，闭门读书，不交当世公卿，类有道者也。余矍然异之。一日，造其门，见其子，从容请交焉。其子为余言：‘吾世大梁人，业为儒。吾祖、吾父皆不事科举，不乐仕宦，独喜收古今之书。空四壁，捐千金以购之，常若饥渴然。尽求善工良纸，手校而积藏之，凡五十年，经史百家、《离骚》、《风》、《雅》，儒墨道德，阴阳、卜筮、技术之书，莫不兼收而并取，今二万卷矣。且吾父有德不耀，常畏人知，弃冠冕而遗世久矣。必不能从子游。’余怅然自失，悠然而返。予惟古之逸民，未尝以一艺自名于世。虽不求人知而人自知，以其所践履者绝乎流俗故也。庞德公隐于鹿门，妻子躬耕。或疑其不仕，以为何以遗子孙也，庞公曰：‘我遗子孙以安，不为无所遗也。’今居士口不谈世之爵禄，身不问家之有无，所付子孙者，独书耳。庞公之意，殆无以过此。居士之子敏而文，学日富，人不知其所以然者。抑所谓不见异人必得异书，中郎为有子矣。余将负笈而请观焉，乃持其《总目》三卷，为叙而归之。庶几附托于斯，与藏书者终始。”
四一、赵明诚德父　李清照易安

不成部帙但平平，漆室灯昏百感生。

安得归来堂上坐，放怀一笑茗瓯倾。

《癸巳类稿易安居士事辑》：“易安居士李清照，宋济南人。父格非，母王状元拱辰孙女，皆工文章。居历城西南之柳絮泉上。易安幼有才藻，元符二年，年十八，适太学生诸城赵明诚。”

易安居士《金石录后序》：“《金石录》三十卷，赵侯德父所著书也。余建中辛巳，始归赵氏，侯年二十一，在太学。后连守两郡，竭其俸入以事铅椠。每获一书，即同共勘校，整集签题。得书画彝鼎，亦摩玩舒卷，指摘疵病，夜尽一烛为率。故能纸札精致，字画完整，冠诸收书家。余性偶强记，每饭罢，坐归来堂烹茶，指堆积书史，言某事在某书某卷第几叶第几行，以中否角胜负，为饮茶先后。中即举杯大笑，至茶倾覆怀中，反不得饮而起。甘心老是乡矣！故虽处忧患困穷，而志不屈。

　　收书既成，归来堂起书库大橱，簿甲乙，置书册。如要讲读，即请钥上簿关出，卷帙或少损污，必惩责揩完涂改，不复向时之坦夷也。是欲求适意而反取憀慄。余性不耐，始谋食去重肉，衣去重采，首无明珠翡翠之饰，室无涂金刺绣之具。遇书史百家字不刓阙、本不讹谬者，辄市之，储作副本。自来家传《周易》、《左氏传》，故两家者流，文字最备。

　　至靖康丙午岁，侯守淄川。闻金人犯京师。四顾茫然，盈箱溢箧，且恋恋，且怅怅，知其必不为己物矣。建炎丁未春三月，奔太夫人丧南来。既长物不能尽载，乃先去书之重大印本者，又去画之多幅者，又去古器之无款识者。后又去书之监本者，画之平常者，器之重大者。凡屡减去，尚载书十五车。至东海，连舻渡淮，又渡江，至建康。青州故第，尚锁书册什物，用屋十馀间，期明年春再具舟载之。十二月，金人陷青州，凡所谓十馀屋者，已皆为煨烬矣。

　　建炎己酉夏五月，被旨知湖州，赴召，病痁不起，时犹有书二万卷，又金石刻二千卷，器皿茵褥，可待百客，他长物称是。余又大病，仅存喘息，念侯有妹婿任兵部侍郎，从卫在洪州，遂遣二故吏，先部送行李往投之。冬十二月，金人陷洪州，遂尽委弃。所谓连舻渡江之书，又散为云烟矣。独馀少轻小卷轴、书帖，写本李、杜、韩、柳集，《世说》，《盐铁论》，汉唐石刻副本数十轴，三代鼎鼐十数事，南唐写本书数箧，偶病中把玩，搬在卧内者，岿然独存。

