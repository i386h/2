<!-- { "loadSidebar": true } -->
　　送陈吏部还朝
　　邂逅稽山许揽须尘埃时得近冰壶不辞我老鸡豚社且喜公归樱笋厨满室琴书懐燕几一川风雨送行舻勉哉早了功名债要画骑牛第二圗【先贤良与刘凝之有庐山骑牛圗】
　　观棊
　　一枰翻覆战枯棊庆吊相寻喜复悲失马翁言良可信牧猪奴戏未妨为白蛇断处真成快黑帜空时又一奇敛付两奁来对酒泠泠聴我诵新诗
　　春行
　　篛帽丝丝雨芒鞋策策泥栁斜风带北花敛日平西社酒夸新压春芜喜徧犂深村无客过父子自扶擕
　　雨霁春色粲然喜而有赋
　　应接年光老渐慵犹能一饮百分空半霑蝶粉帘栊雨逺送鸎声巷陌风千缕麴尘杨栁緑万枝猩血海棠红从来造物甄陶手却在闲人诗句中
　　幽思
　　云际茅茨一两间春来幽事日相关临窓静试下岩砚欹枕卧看灵壁山红练带飞俱意得锦熏笼暖尚香悭【锦熏笼谓瑞香】今朝社过添惆怅髙栋巢空燕未还
　　赠持鉢道人
　　青铁作小冠白纻缝短褐右扶九节杖左执七缀鉢何尝有定止到处可生活惟有烈士心白刄不能夺相逢一笑粲滞思得披豁挥袂去若飞跂望已天末
　　栁
　　杨栁春风绿万条凭鞍一望已魂消当年鳯集城边路曾爱纎纎拂画桥
　　又
　　西园雨打杏花稀便面章台事已非只恐无情堤上栁又将风絮送春归
　　山园杂咏
　　祠禄留人未挂冠山园三畆着身寛百年竟向愁边老万事元输静处看花径糁红供晩醉月天生晕作春寒汗青事业都忘尽时赖吾儿举话端
　　又
　　残春终日在林亭散发披衣醉复醒科斗已成鼃阁阁樱桃初结子青青鱼游沧海寜濡沫禽慕雕笼即翦翎薄晩东风吹小雨笑擕长镵伴畦丁
　　又
　　桃花烂漫杏花稀春色撩人不忍违俗客年来真扫迹清尊日莫独忘归鱼行池面红云散鹊起枝头绛雪飞莫道颠狂无诉处卧看香篆掩斋扉
　　又
　　已过社雨尚春寒小醉初醒怯倚栏栁带花移宜土润鹤和雏养要笼寛孤翁白首投村社诸彦青云接羽翰谁信幽居多乐事晚窓儿女话团圞
　　又
　　春光何止二分空寒食都无数日中密叶成隂花寂寂旧巢添土燕怱怱纸鸢收线愁风恶秧马掀泥喜雨蒙堪叹今年衰更甚苍顔纵醉不成红



　　劎南诗稾巻三十一
　　钦定四库全书
　　劎南诗稾卷三十二
　　宋　陆游　撰
　　雨夜书感
　　宦游四十年归逐桑榆暖皇恩念黎老一官犹置散春残桃李尽风雨闭空馆有懐无与陈万事付酒椀近代固多贤吾意终不满可怜杜拾遗冒死明房琯慷慨讵非奇经纶恨才短羣敌满中原令人叹微管
　　又
　　儒生不自贵执艺等卜祝诗书定何物为汝市爵禄唐虞虽日逺凛凛犹在目谁能举其要治功端可复平生麤知此俛仰发已秃一豪不获施老病死岩谷安知万世后终无可封俗愿广稽古心端拱咨岳牧
　　镜湖
　　躬耕蕲一饱闵闵望有年水旱适继作斗米防千钱镜湖泆已久造旤初非天孰能求其故遗迹犹隠然増卑以为髙培薄使之坚坐复千载利名托亡穷传民愚不能知仕者苟目前吾言固应弃悄怆夜不眠
　　舟中戏书
　　平生万事付之天百折犹能气浩然试问软尘金络马何如柔艣月侵船英雄到底是痴絶富贵但能妨醉眠三百里湖随意住人间真有地行仙
　　春晚懐山南
　　梨花堆雪栁吹棉常记梁州古驿前二十四年成昨梦每逢春晚即凄然
　　又
　　壮嵗从戎不忆家梁州裘马鬭豪华至今夜夜寻春梦犹在吴园借落花
　　又
　　梁州一别防清明常忆西郊信马行桃李成尘总闲事梨花杨栁最关情
　　又
　　身寄江湖两鬓霜金鞭朱弹梦犹狂遥知南郑城西路月与梨花共断肠
　　春晩书斋壁
　　海棠已成雪桃李不足言纤纤麦被野郁郁桑连村穉蚕细如螘杜宇号朝昏展墓秣饵美坐社黍酒浑早笋渐上市青韭初出园老夫下箸喜尽屏鸡与豚幽居亦何乐且洗两耳喧呼儿烧柏子悠然坐东轩
　　七十一翁吟
　　七十一翁心事防坐叨祠禄养衰残樽中无酒但清坐架上有书犹纵观吏部齿揺心怅望将军髀满泪汍澜客来共饭増羞涩小摘山蔬不掩盘
　　山茶一树自冬至清明后着花不已
　　东园三日雨兼风桃李飘零扫地空惟有山茶偏耐久绿丛又放数枝红
　　晨起
　　初日破苍烟零乱松竹影老夫起焼香童子行汲井平生水云身不堕车马境愿言学厐公全家事幽屏
　　春晩杂兴
　　寂寂野人家柴扉傍水斜僧分晨鉢饭客共午瓯茶燕户添新土蛛丝罥落花悠然便终日惟此送年华
　　又
　　泽国固多雨莫春犹薄寒儿童葺茶舎妇女赛蚕官阅世年虽往为农兴未阑穷途得一饱亦足慰艰难
　　又
　　池面萍初紫墙头杏已青擕儿撑小艇留客坐孤亭相法无侯骨生年直酒星正须遗万事莫遣片时醒
　　又
　　小市湖桥北幽居石埭西蒲深姑恶哭树宻秭归啼山茗封青箬村酤坼赤泥平生汗简手投老惯扶犂
　　又
　　病疡无意绪闭户作生涯草草半盂饭悠悠一盌茶笑穿居士屩闲看女郎花【唐人谓辛夷为女郎花园中有此花一丛二百朶】莫问明朝事忘家即出家
　　又
　　青梅荐煑酒绿树变鸣禽处世已如客伤春无复心焚香惟黙坐曳杖亦幽寻一日悠然过深慙惜寸隂
　　斋中杂题
　　列屋娥眉不足夸可斋别自是生涯闲将西蜀团窠锦自背南唐落墨花
　　又
　　小醉微吟过一春人间侬是最闲人毛拂子长三尺拈起风光处处新
　　又
　　棐几砚鸜鹆眼古奁香斮鹧鸪斑絶知造物慇懃意成就衰翁到死闲
　　又
　　幽居厌见凡花草红紫纷纷不复栽自劚苍苔换黄土南山移得玉芝来【窗外新移云门玉芝一本甚茂】
　　老疾戏自赠
　　年过七十日夜衰羸然骨立不支持一身百病作无时饭且不足那论医镜中之人定是谁面骨突兀鬓成丝买棺作冢计已迟一旦寜免累诸儿门前湖山可遨嬉心虽欲往力不随左车牙脱吁可悲问汝何不食肉麋
　　夜坐闻湖中渔歌
　　少年嗜书竭目力老去观书涩如棘短檠油尽固自佳坐守一窓如漆黒渔家袅袅起三更哀而不怨非凡声明星已髙声未巳疑是湖中隠君子
　　上已书事
　　单衣初着下湖天飞盖相随出郭船得雨人人喜秧信祈蚕户户敛神钱黄鸡煑无停筯青韭淹葅欲堕涎丞相传闻又三押衡茅未改日髙眠
　　对酒
　　手摘酴醿剪牡丹山家草草亦杯盘溪头一夜风吹雨又作残春防日寒
　　自规
　　陆君拙自谋七十犹粝食著书虽如山身不一钱直黙自观我生困弱良得力转喉畏或触唾面敢自拭世路方未夷机穽寜有极但能常闭门尊拳贷鸡肋
　　穷居有感
　　孤村烟草莫凄迷笠子蓑衣自架犂生计似蛛聊补网弊庐如燕旋添泥人亡耆旧多时学地废陂湖失古隄迂阔自知无着处敢因穷厄怨推挤
　　春夏之交风日清美欣然有赋
　　日铸珍芽开小缶银波煑酒湛华觞槐隂渐长帘栊暗梅子初尝齿頬香户户祈蚕喧鼔笛村村乗雨筑陂塘年光何预衰翁事伴蝶随鸎也解狂
　　又
　　天遣残年脱鞿功名不恨与心违緑陂细雨移秧罢朱舫斜阳擘纸归花市丹青卖团扇象牀刀尺制单衣白头曳杖人争看共叹浮生七十稀
　　又
　　芳润园林不似贫年光无尽逐畨新来禽顔色不禁雨搏黍语言如惜春身外岂闗吾辈事镜中已换昔时人神仙定未超尘俗犹插金貂侍帝晨
　　夜归
　　疎钟渡水来素月依林上烟火认茅庐故倚船篷望
　　农家叹
　　有山皆种麦有水皆种秔牛领疮见骨叱叱犹夜耕竭力事本业所愿乐太平门前谁剥啄县吏徴租声一身入县庭日夜穷笞荆人孰不惮死自计无由生还家欲具说恐伤父母情老人倘得食妻子鸿毛轻
　　三月十一日郊行
　　到处人家可乞浆槐隂巷陌午风凉水陂漫漫新秧緑山垅离离大麦黄父子力耕春渐老妇姑共织夜犹长尧民击壤虽难继芹美懐君未敢忘
　　初夏行平水道中
　　老去人间乐事稀一年容易又春归市桥压担莼丝滑村店堆盘豆荚肥傍水风林鸎语语满原烟草蝶飞飞郊行已觉侵微暑小立桐隂换夹衣
　　初夏幽居偶题
　　放逐还家一老翁痴顽自笑更谁同倚栏风月黄昏后擕杖园林绿润中泳水小鱼依藻荇覔巢轻燕拂帘栊此身要岂坚牢物莫遣须防酒盏空
　　又
　　展尽髙槐日渐长了无蜂蝶为花忙青梅旋摘宜盐白煑酒初尝带腊香林下光隂无一事水边窓户有余凉应门不用辞衰疾车马何由到野堂
　　又
　　昔如转战堕重围今幸鶱翔脱骇机晓树好风鸎独语夜窓细雨燕相依安居不恨蜗庐迮得食寜论鹤料微更喜莫年强健在又看刀尺制缣衣
　　又
　　朱樱羊酪喜新尝碧井桐隂转午凉书几得晴宜试墨衣篝因润称熏香枯自觉支牀穏老马安能试草长半世学骚终不近空余清梦上沅湘
　　晨起
　　青青水中蓱粲粲墙下草开嵗才防时已叹春事老鸣禽傍窓户怪我倦幽讨长吟感人懐病枕起亦早下牀呼獠奴浩荡恣洒扫緑隂列苍石芳尊得频倒客来但与饮谈天有何好亦莫雕肺肝吟哦学郊岛
　　小圃
　　剡曲西边筑草堂小园聊复寄相羊鱼行水际汀苹动麝过林中野草香覔句有时擕笔砚遣懐随事具杯觞少年朋旧凋零尽不独思人亦自伤
　　幽居
　　青门不种故侯拣得湖山便寄家老境一防依水竹壮游万里犯风沙气衰那办饮无算病着更知生有涯吾道吾庐全索寞墙东新补数株花
　　夜赋
　　小斋寂寂似禅寮卧数更筹觉夜遥帐外残灯欺不寐梁间栖燕伴无聊江湖蹭蹬朱顔改忧患侵凌壮志消挂斾天山少年事此身终负圣明朝
　　闲中书事
　　病过新年逐日添清愁残醉两厌厌惜花萎去常遮日待燕归来始下帘堂上清风生玉麈涧中寒溜注铜蟾一生留滞君休叹意望天公本自廉
　　又
　　一畆山园半畆池流年忽逮挂冠期卖花醉叟剥红桂种药髙僧寄玉芝午枕为儿哦旧句晩窓留客算残棊登庸策免多新报老子痴顽总不知
　　初夏
　　纷纷红紫已成尘布谷声中夏令新夹路桑麻行不尽始知身是太平人
　　又
　　翦韭腌韲粟作浆新炊麦饭满村香先生醉后骑黄犊北陌东阡看戏场
　　又
　　稻未分秧麦已秋豚蹄不用祝瓯篓老翁七十犹彊健没膝春泥夜叱牛
　　又
　　买得新船疾似飞蚕饥遥望采桑归越罗蜀锦吾何用且备人卒嵗衣
　　又
　　槐栁成隂雨洗尘樱桃乳酪并尝新古来江左多佳句夏浅胜春最可人【夏浅却胜春徐陵诗也】
　　又
　　杜防血尽啼未歇蝴蝶梦残心更狂我自人间少情者老来十倍惜年光
　　又
　　赐食金盘出寳闺熊掌映紫駞蹄侯家但诧承恩泽岂识山厨苦卖虀
　　又
　　隋家古寺郡西南寺废残僧只二三藜藿满庭尘闇佛时闻铙鼔赛春蚕
　　又
　　渺渺荒陂古埭东栁姑小庙栁隂中放翁老惫扶藜杖也逐乡人祷嵗丰
　　又
　　老翁卖卜古城隅兼写宜蚕保麦符日日得钱惟买酒不愁醉倒有儿扶
　　四月旦作时立夏已十余日
　　京尘相值各怱忙谁信闲人日月长争叶蚕饥閙风雨趂虚茶嬾鬭旗枪林中晩笋供厨美庭下新桐覆井凉堪笑山家太早计已陈竹几与藤牀
