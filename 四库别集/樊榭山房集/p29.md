<!-- { "loadSidebar": true } -->
　　一区河曲地还余同巷初欣有定居自比晏婴知近市非关王播羡临渠名泉秀嶂兼幽躅【时长公寓家锡山】落叶髙窓似故庐爲说西湖好烟景长竿移得昉溪渔
　　豪华不慕柘枝颠脱郤朝衫便是仙求友寒寻烟外驿携家春上渡头船拟删碧草通新径待构髙斋署小眠我亦年来爱幽隐买山未辨道林钱
　　入春风色最夭斜摒挡琴书颇足夸带藓旋移天竺石和泥须买马塍花每听通德闲中话相伴清娱到处家只此净名方丈室翛然已逺輭尘哗
　　残年犹遣报章闻酒国诗坛即旧勲水竹遮村无万数鸡豚结社再三云搜罗更续城东记【予旧有城东杂记三巻】讨论应添砚北羣他日灌园征轶事雨苗烟甲几家分
　　除夕雪中读唐摭言四首
　　白衣滥窜惜温岐五十成名未是迟何事少师戎幕客居然两个阿孩儿
　　贵人莫怪事多忘索妇畱官也不妨记得泠然书内语卖浆今又値天凉
　　裴头黄尾姓名殊怊怅长风过宋都寄语词人休自许花钿曽及半妆无
　　年年今夕倍情亲吃果看书剪烛频一事差赢随计者雪中不作鬻驴人











　　樊榭山房续集巻四
　　钦定四库全书
　　樊榭山房续集巻五
　　钱塘厉鹗撰
　　诗戊
　　正月四日雪霁游天竺寺归访巨公于灵隐寺出观宋天圣四年免赐田税牒至晡并湖而还得诗三首【以下乙丑】
　　大雪囘春姿奇寒故宿留驾言遵湖漘参差缟众皱初阳一照曜飞光满岩岫松门限西南咽咽幽磵潄禅栖冰霤悬卵塔竹阴覆窅然泯垢净莹若增深秀焚香礼普门合沓羣峯凑眼中银色界可觌不可究
　　林峦削玉转两磵束一桥此中雪逾深午景停虚豂饥乌啄冻石回飇撼封条泉影鍳更白崖溜垂未消自非能寒人难逐猿父跳主僧方外契茶话相招要示我免税牒重是全盛朝何如署曰贞押字集羣僚【牒有王曾薛奎陈尧佐吕夷简押字】迹存人已往不异空花飘迟迟出山路觅酒同归樵
　　山村九里行融冱趾交错松闲见积霙皎然若栖鹤湖平碧流净延眺清防防囘首所歴境冷色晦烟壑斜日半南山璀璨数楼阁近城气犹凝向晩风大作微吟平肩舆尚恨衣裘薄
　　元夕呉敦复招同人集瓶花斋分韵
　　寒气犹迟屋角梅快晴似此亦佳哉童心忽觉灯前在客兴多从月下来旧雨沈沈思剪韭【忆去年元夕雨中之集】新诗蔼蔼续传杯看街帘外天如水归去谁家笑语催
　　汪西颢招集湖舫分赋
　　此日春寒扑面浓桞丝犹未试丰茸鸥凫不动偎前浦烟雪相和画数峯乆别诗成新雅集乍来船问旧游踪郭家车子斜阳外似惜芳菲特地逢
　　河渚探梅同南漪旭瞻莳庭笠人作五首千斤池
　　遥指秦亭翠舟轻纵所如风流非踏土浩荡想观鱼芳草生遗庙寒梅笑废墟侯芭能载酒幽兴未全疎
　　宿芦庵
　　投止芦中宿前山澹夕阴春风花渚响夜火佛堂深饥獭窥禅定惊乌助客吟何人偏早起牀下有挐音
　　同作　　　　　　　　【仁和】许　松【莳庭】
　　舟到交芦舍春禽送夕阳青山当佛座流水绕禅房篱外丛篁密庭前绿萼苍夜来风过处幽梦带寒香
　　晓过曲水庵
　　水北与花南精庐近可探渔舟出清旭邻磬接空潭坏榜犹存字晴山渐有岚檐梅亚红雪幸得供瞿昙
　　同作　　　　　　　　　许　松
　　乌噪披衣起幽期次第寻低头穿竹径清话叩香林梅古檐前亚山眀屋角侵开扉尤可羡曲水涤尘心
　　同作　　　　　　　　【歙县】汪还仁【笠人】
　　侵晨寻梵放隔竹启僧扉岸曲溪痕见林疎山气微茶香来坐具梅影上行衣漫作重游计髙闲不拟归
　　秋雪庵赠与耆上人
　　老僧年八十自小住汀洲与客谈秋水开窗照白头五年花事改四壁藓防留太息南湖废空门亦隐忧
　　同作　　　　　　　　【歙县】汪日焕【旭瞻】
　　偶系春风艇难寻秋雪诗千峯遥供养一衲古须眉野竹遮横彴疎花出短篱客来闲指防空阔鹭飞时
　　月夜泛舟至西溪山庄
　　溪流凡几曲曲曲月随船别浦春寒浅名园夜色偏鸟惊千树雪人语数峯烟不待参横后临行一惘然
　　西湖采莼曲
　　湖波春深碧于苔游鱼布影三潭隈三潭倒浸三塔小中有莼根不用栽莼根歴乱莼丝滑半卷么荷萦石髪晓光荡漾腻山烟夜色微茫水月大姑采采皮舟小姑荡浆歌中流指纤为怕龙涎失腕弱尤怜雉尾柔春风采莼莼正好秋风采莼莼已老愿如莼好系郎思归来同拜水仙祠
　　三月六日顾丈月田招同人鳯皇山看桃花至包家山分韵二首
　　乳鳯不飞去日斜林翠髙山行夸勃窣野饮鬬清豪社火眀神树宫花冷佛袍今年少风雨春事属吾曹三一庵重过江天望最佳竹疎摇客梦泉冷入幽怀红雨寻归路青山着小斋他年团社约应不负呉鞵钱舜举摹周昉内人双陆图为梁蔎林作
　　深宫晏起花阴午尚觉春寒入眉妩只将握槊当嬉游不乱窗前白鹦鹉两人对局如有思宝钗半堕云鬟敧旁观一人凭小婢骰子欲下春葱迟蛮鞾踏地红鹄觜金缾力挽蔷薇水女官未敢促朝妆宿粉残黄忆浓睡睡浓曾梦双陆输唐家社稷湏人扶柘袍又出防筹手乐事可怜同妇姑画师着眼非穷相曲眉丰颊当时尚钱郎摹古能逼真写出徒令意怊怅岂知絶代佳人住茅屋寒机轧轧无膏沐
　　晩春闲居二首
　　人闲如有待春晩尚余芳细路通邻堑长天覆女墙青梅闲青杏垂桞复垂杨坐钓行吟外浑疑与世忘寂寂柴荆掩幽偏似我私抱疴忻白发习嬾负清时迸笋从穿砌狂花漫出篱一春书不读园小日来窥
　　舟泊毘陵同呉长公游青山庄四首
　　入门先见水宛似在濠梁林影横烟艇流文照画廊清华従此始崩剥势难忘客路偏佳境尤宜胜侣将縦歩平桥上空凉得最多俯窥开弱藻交语出乔柯尚记横塘梦如闻子夜歌何当逢急雨来看飐新荷升降疑无极冈峦望更寛頽阳一枝塔飞翠几层阑树杪呉天尽窗中春事残米囊花满眼应是劝加餐前朝邱壑擅人説两愚公【锡山邹彦吉为园名愚公谷此庄初主呉服于亦号愚公】物力为山尽经营易主同客归书阁闭鸟下石枰空游兴兼离绪分襟向晩风
　　次韵同作　　　　　　　【歙县】呉震生【长公】
　　毘陵共游眺遗事满齐梁只少山环郭谁家树绕廊爱他园内景令我意难忘榜户招诗侣杯铛且莫将【主人榜门有诗酒可共语】
　　神仙疑有宅富贵得为多碧水延长阜红楼隐古柯金张天上族管月中歌行乐宜邱壑朝衣早翦荷昔者东牀重延陵俛仰寛烟云邀对酒花月入凭阑紫玉空留主香魂怳未残若知人代感冷食亦愁飡【庄故主吴氏宜兴相妇翁也吴又有季女死于此时时形见虽屡易姓皆祠其木主云】
　　胜境遭鸿笔千秋几钜公不随陵谷变莫谓雪泥同塔庙凉阴集亭桥夕照空菟裘那得此惆怅一临风
　　海烈妇祠迎送神曲二首
　　抚湘瑟荐江蓠灵望夫其来迟夫愚弱疑可饵矢従夫靡有贰夫来迟逄獝狂纫上服连下裳系朱丝犹在领号于帝已得请乘白鳯游清都下鉴观芬椒涂灵安坐士女愉
　　酌眀水灵少留灵怀土我心忧逐云龙无处所悬水村灵乃下乘桂舟西蠡河灵不留涕滂沱
　　叶物斋雅集赋一字至七字诗分得禅
　　禅无住忘筌随静坐得安眠不离文字已满中边话堕霑泥絮心空透水莲世出世间超絶想非想处悠然何湏更乞云山衲钏动花飞结净缘
　　马嶰谷半槎招集行庵食笋限笋字
　　我生呉越乡连山富簵箘前身天目僧托命惟在笋【宋僧賛宁笋谱载天目僧诗云我本无根株只将笋为命】每从破冻初一洗几案窘胸中凌云气欲吐谢不敏孤帆卸淮甸清樾表春尽故人有嘉约斜径竹香引轩窗爱疎豁新境拓畦畛供客用意勤箨龙屠最忍颇疑匡庐游甜苦未可哂物以少为贵食经侈堪悯扪腹又诗成茶声鼎鸣蚓
　　觅句廊晩歩二首
　　近日幽寻屡出郊朅来山馆燕新巢斜阳一抹风廊影葵写圆花竹写梢
　　返照深深入竹根青鞋踏徧旧苔防好诗只在微茫里付与栖禽自在喧
　　程洴江编修招集篠园水亭分韵
　　虚亭俯烟渚客到眼初眀沙柳侵天影风蒲学水声醉宜摇櫂去诗向倚阑成地主饶幽兴流连待月生
　　题嶰谷半槎南庄七首
　　青畬书屋
　　平逺眺林坰肥仁绕江水人云读书声时出豆田里
　　卸帆楼
　　空楼晴亦雨桐竹风披薄飞来北固云帆影窗中落
　　庚辛槛
　　水气入虚櫺幽澹心自领鱼行无所依旁穿髙栁影
　　春江梅信
　　我来过花时纸阁绿阴碎惊鸟蹴梅丸忽堕小山背
　　君子林
　　彷佛西溪路风吹绿玉香入林深似许新粉满衣裳
　　小桐庐
　　零露响闲砌凉阴翳微霄我欲揖桐君独唱怀仙谣
　　鸥滩
　　小构傍云沙岷流通溔渺待君秋雨余同盟三品鸟宣徳窑青花脂粉箱歌次毛西河太史韵为汪伯子作
　　我闻列仙宝玩碧瑶箱惟有旊人秘色可比方絶无髺垦但精莹花壶茗琖犹家常前朝妆具今尚在函藏帖妥楕两旁方池圆窞各位置泄窦似挹华清汤春风惯见闭上苑晓月每看低缭墙晓月春风等闲掷芳姿谁侍君王侧铅华狼藉秣陵秋脂流萦涨秦川色几为倾城失家弄黄金不惜蛾眉用太平天子説宣皇求贤时发胥靡梦三杨枋国老能堪声教曾闻暨朔南万几多暇偶燕息尚宫司饰呼当直小衩芙蓉十队红亦有朝鲜女侍中御笔描来折叠扇熏炉赐与合欢铜广寒殿影玲珑树晨兴湏奉宸游去囘眸笑语并房人旧是萧娘梳埽处巻帘对镜复开箱酥滴檀心自研注傅成雪和丹霞映就飞花黏落絮青瓷可爱还可亲饶州烧出真超伦依稀玉鳯亲承宠彷佛金匳乍作嫔眀明逝水恩叵测眉萼连娟吹不拆画堂涿馆得咿哑椒寝长门翻咫尺咫尺梧桐坠井洗妆只着羽衣寒宫中决絶皆如此故物何人想象闲慢学龙眠图古器呉趋李子工为记【向为姜学在物李子客山有记】前姜后汪相乘除嗜好如以蚓投鱼毛公长歌剧哀丽我欲继和应嗟歔黄巾蠭起坤灵覆掠尽昭阳慨陵谷寻常儿女岂能销合赠轻盈助朝沐底处重将脂粉调呉王苑内买娙媌只今细看交枝样压倒官哥汝定窑
　　题汪贞女巻
　　贤雄未匹鳯先徂侍疾初归矢莫渝五日为期同穴定十年不字毕生孤何妨笲菜称来妇自信钗荆胜丈夫伫看旌门辉里巷冬青花影雪纷敷
　　夏日巨公以白沙泉龙井雨前茶为贶赋诗以谢
　　悠悠林卧昼偏长畏暑都无却暑方老去参军多吻渴朅来禅伯与心凉泉分晓甔和云送茗裹春旗待月尝今日因师聊破戒松风手泻一瓯汤【予近不饮茶故云】
　　碧山草堂椽笔歌
　　古来何人能大书官奴俊爽力有余淋漓只用埽泥帚埽出不怕春霑淤化城额传裴相休以袖揾墨蛟龙遒何如汪家碧山草堂里酒酣脱帽看尖头睡庵老人气倜傥青管髙提盈一丈至今森然挂东壁故物不与人俱往藤韬漆护椶丝牢中山徒秃千兔毫想见盘旋跳荡发絶叫惊电破砚翻云涛长枪大劒莫相笑毛锥如此亦足豪君不见天竺红墙似霞起发地扶椽看五字【天竺寺墙观自在菩萨五大字睡庵书】犹存手泽供摩挲后代良孙解驱使后代良孙解驱使翻身使臂不使指何当直上天柱峯千尺一波一磔当空掷山魈木客皆辟易
　　初秋同旭瞻莳庭有兰游西山作四首
　　坐韬光飞雨轩作
