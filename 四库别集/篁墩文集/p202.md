<!-- { "loadSidebar": true } -->
　　残暑西风促去装潞河南下聴鸣榔小槽酒罄乡情在半榻尘生别意长脉理近谁谙太素名途还子逐飞黄题诗为订重来约多病相烦写异方

　　挽工部颜员外泾父母

　　纶书初赠水曺郎旌典仍题贞节坊家声何止万金直吉壤俄看双玉藏遥望吴山为谁好忽闻楚些令人伤史臣有刻诏千载寿筭宁须论短长

　　尚书谢大韶先生哀挽

　　文章座主大司空晓夣惊随逝水东汗竹香生良史墨宫花尘拂状元红英魂彷佛陪仙驭恤典分明感圣衷丹旐素轝攀送地不胜清泪落西风

　　送侍御朱朝用副宪山东

　　圣主龙飞景运开豸冠人数出羣才方期抗疏当前席忽报承恩佐外台晓路星辰瞻北拱春城车马候东来洗寃泽物君能事聴取欢声遍草莱

　　饮会昌侯公子锦衣池亭

　　白苎风生暑未収夕阳容我复迟留危亭翠匝诸峯晩小洞阴涵六月秋醉里尚能窥画品兴来何必置诗邮摩挲欲剖琅玕节留取题名续胜逰

　　雨中饮孙雪亭家看竹留题与雪亭子頥

　　紫翠中盘一径苔竹庭深处絶纎埃穿林剩见新篁出破暑俄惊旧雨来秋露不辞分瓮吸春风何必选花栽主人爱客能传子白社还应几度开

　　送徐用和御史调平凉镇原县令

　　东风作轻阴寒雨半成雪端居政不怡况子有逺别子本江汉英所学重名节平生爱君心讵忍结吾舌一疏天九重冗食愧饕餮皇恩真浩荡暂遣谢朝列迢迢西入闗山水几盘折从来行路难士岂动忧悦相送城东门车声晓幽咽劝子酒一巵世故若骚屑朂哉夷险地仗此一寸铁不久应赐环离歌勿终阕

　　忆家山有作寄逸民用光道新

　　古城岩下半荘山恰对澄江水一湾列岫拖岚围竹坞小塘分绿浸柴关醉招猿鹤惊相下清爱渔樵去复还此景近来频入梦病身何日可投闲隔林沙径到岩扄绕舍竒峯迭翠屏野话有时逢衲子溪行随处课租丁看云净扫松间石避暑闲登竹下亭一自别来空怅望移文真愧北山灵

　　分题履寿周原已院判乃尊

　　老人不踏红尘路踪迹常便水竹居蹑屐登山如北日杖藜随歩胜安车庭中任解王生袜桥下谁传孺子书但祝僊乔同寿考双鳬他日得凌虚

　　送佀都宪大器巡抚畿北

　　宪节煌煌出帝州一时风采属君侯姓名已副苍生望筹策应分圣主忧六郡锄犂思乐岁三关兵甲待防秋行台咫尺红尘近先听封章达冕旒

　　送翰林检讨方昌言考绩还南京

　　风流文采旧词臣阙下重逢喜暂亲别意两分鳌禁月官情三及凤台春山行水宿仍归路饮社诗坛足慰人何日南中容半席玉亭深处看霜筠

　　丁祭日简费司业廷言

　　陪祀年年候孔庭每从司业借莎厅衣冠假寐环东壁钟漏传籖报上丁礼罢佩声风隐约归时灯火夜晶荧病躯无分随班列展转斋居寝未宁

　　陈通政夫人哀挽（即中绚之母）

　　晓日髙堂罢起居鬂丝萧索晩霜余回鸾色惨皇封诰辟蠧香销女戒书潮落钱塘悲逝水山围龙井见幽墟贤郎啼血扶归衬不忍重看旧板舆

　　西宁侯着色牡丹为英国公题

　　侯门三月花如锦分得春光与上公何用洛阳求异谱彩毫随处落香风
　　镜中谁点旧姚黄金缕衣轻翠袖长倦倚东风娇白日王孙亭榭见花王

　　送征书纪南逰

　　炉薫经巻束装行秋入船窻水气清禅室未忘星北拱乡心遥逐鴈南征三吴锦树长洲苑六代青山建业城来往诗筒应不絶聴人传取惠休名

　　送定西侯总戎北征

　　手提金印下龙荒九月边城草木黄随处建牙分战士刻期舆榇得戎王风吹汉月笳声逺霜拂胡云剑气长拟聴玉闗驰露布泰阶那复候天狼

　　寄于文逺戸侯

　　横经日日缀鹓班致主无才独厚颜追忆旧逰春醉处梦魂常遶歙州山

　　题画二首

　　白苇枯荷两岸霜水禽相恋水云乡人间手足情何似落日秋原引睇长（右枯荷鹁鸽）
　　竹间无数玉森森渐觉春随雪意深山下地偏人迹少野禽能识岁寒心（右梅花翠禽）

　　为周都尉题沈石田画

　　不见姑苏老沈郎披图疑在石田荘眼看雪乳春酲解手拂云根午坐凉髙桞似填山下缺竒峯如出镜中妆草庭都尉能珍鉴何日重开寳绘堂

　　送戸部叶叔通郎中知宁国府

　　民部清风十载余金绯一日荷恩除秧田麦陇宣州道多少人迎五马车
　　桑梓悠悠共歙城官逰京国倍多情红尘离合常无定从此相看聴鴈声
　　昔年曽过敬亭山花雾蒙蒙湿翠鬟别后山容应不改凭君传语慰孱颜
　　宛陵祠下竹姢姢一榻曽分聴夜泉携酒寓公谁复在六回春色到吟边
　　故乡乔木隔山青山郡人应候福星民俗士风谙已熟不须随路借图经
　　村村鸡犬日相亲宣歙山川本近邻他日钓游仍作伴不惭曽是受田人

　　司言仪宾府赏菊

　　眼低众芳揺落时主家犹见菊花枝偶同逺客灯前笑却后诸公巻里诗乐趣定期邀月饮交情谁比傲霜姿晩香明岁还如故百遍相招我未辞

　　题沈石田悬崖松

　　根蚀苍崖露半腰声随风雨落寒潮小堂六月题诗处不觉人间暑气消

　　送长洲孙进士林赴南京刑部主事

　　东风吹尘扑征车欲行未行立踟蹰行装萧萧一何有上载经史下刑书子向金陵意甚适咫尺吴门是乡邑登舟坐想春渡江饯者如云晓亭集亭前新桞扬金丝手折聴人歌栁枝鲥鱼竹笋满南国正是官曺开燕时

　　慰李世贤学士丧子

　　双凤聨胎本夙縁小郎头角更堪怜那知一片青云器只向人间住七年
　　聪明何止识之无礼貎分明似壮夫惜此钟情何日了朱门愁絶旧悬弧
　　每回骑马到君家延坐中堂解供茶白日重来空泪落窻间惟有字如鸦
　　春入髙堂夜启筵爱渠长立彩灯前丁宁劝酒呼程叔此语何时去耳边
　　全婴有术贵徐徐忍遣庸师断送渠同榜弟兄虽异姓为君思药诵医书
　　暂寄藤棺古佛堂神仙空说返魂香月河桥下东流水那及人家此恨长
　　瓜祝诗成岁几更人间悲喜漫多情他时返吊还成贺添取新篇续旧盟
　　气数从来有短长达人那复计彭殇知君年力犹精健他日须同窦十郎

　　李士常侍御瓜祝卷次韵

　　弄璋那惜酒频賖竒谶新征李氏瓜香实下临苔径宻瘦藤纷绕竹棚斜歌声久入风人谱庆泽先归友婿家闻道诸郎能典谒欵门他日待供茶
　　夣熊今已十年賖入手真怜二月瓜根胜预期穿土早子多从遣压篱斜来禽青李思临帖白雪阳春愧作家他日饷人分数蒂一封兼侑歙州茶
　　西涯翰学瓜祝诗盛行缙绅间有和即验其友婿力斋侍御乃首验者斯亦竒矣予自生埙子今十年未有弟之者然不预倡祝之例新春将手种瓜厌饫之觊以自效瓜如有灵又当分惠有子而久不继者或可附西涯故事并行于世云

　　送乡人方亮南归

　　佳水佳山说古岩毎回回首望云杉松花有约分春瓮贝叶无从启夜函南国风光劳客夣东华尘土弊朝衫因君想象还家乐浦口滩声早下帆

　　题定西侯画莱次俞振恭侍郎韵

　　画史当年亦奋庸园情犹共墨花浓土酥辣玉真堪羡菜色何人动两峯

　　南窻遗教为刘道亨编修赋

　　南窻人去几朝昏遗墨能看一巻存素楮装潢皆手泽缥嚢舒巻半啼痕后生继述心良苦先达流传道可尊风散芸香沾剰馥春回兰玉长芳根泉蒙养处占羲象庭训闻诗企鲁论策似董生还及第经传刘向本专门玉堂绳武推严侍紫诰貤封荷霈恩弃简三年嗤伯鲁书绅终日慕颛孙菑畬转觉名家盛慈教堪令薄俗敦祀典何当分里社书声犹记出沙村拟■〈奭斗〉一勺西江水遥酹青山处士魂

　　题周草庭驸马二小景画

　　幽人最得幽居乐山上危亭溪山阁时容野客到柴关不放红尘过林薄新秋众木青且黄烟中逺浦闻鸣榔渔樵倘许结新社便欲垂涎云水乡半枕悠悠夣初起忽见丹青如夣里披图说夣两茫然蕉鹿分明浪惊喜草庭都尉氷雪颜胷中丘壑非等闲何时对景瀹新茗细话江南溪与山
　　初春尝昼梦与人逰山甚乐既寤草庭都尉以便面小景索题恍然不知梦之为画画之为夣也心甚异之为赋此诗但目中佳处口不能尽发之耳
　　一夜山中三尺雪银海周回烂银阙呼童扫径启柴扉竹外梅花正清絶主人髙眠尘虑空有客扶杖来溪东千崖万壑暗香度乘兴不减孤山翁旱风吹尘不成雨对画欣然一挥尘四围寒气欹凌人如坐氷壶失炎暑去酷来清君子心平生不受炎凉侵梅花三弄白雪调惟有周郎知此心
　　久暵炽暑渇心生尘忽展此图悬之素壁洒然如在溪桥风雪中毛骨凛凛不知寒从何来暑从何往也因下一转语以复草庭草庭当击节以为果哉否乎

　　饮王世赏侍讲园亭限韵一首

　　向晩移尊傍石屏客身修竹两亭亭诗悭并上酡颜赤齿壮难留短鬂青豪论未须挥玉尘渇心常欲系铜缾感时更悯东郊雨目送晴云入杳冥

　　过丰润伯曹公留饮

　　何处西城逺市哗南熏亭榭五侯家主人赌令频输酒侍史敲氷旋瀹茶清暑最怜风外竹慰人犹得雨前花蹇予旧契非生客一任山头白日斜

　　杨应宁舍人相邀避暑韩太仆园与倪舜咨学士聫句

　　赤日黄尘奈暑何郊园惟此緑阴多（程）四窻潇洒余桃李一径萦纡绕薜萝（倪）地主盘飡饶楚味野人丝竹尚燕歌（程）斜阳欲忘归途逺十里新堤带玉河（倪）

　　题王司言仪宾文会轩

　　门前车马涨尘黄静里开轩得趣长当院日翻槐荫宻绕畦风送菜花香谁家歌舞堪寻乐此地衣冠欲擅场满壁定多诗纪胜主人无惜费壶觞

　　送傅挥使还辽阳

　　新命金绯自日边匆匆鞍马又东旋朱颜似有封侯骨绿鬂方当报主年沙碛夜屯占堠火塞垣秋猎护营田功成异日先诸将莫负家传豹畧篇
　　挥使之父都阃公边城夙将也先少保襄毅公天顺初持节东巡都阃实从之今谢兵家居而挥使承其后异日必有振其家者言别之际赋此勉之

　　送同年戴时中侍御谪判雅州

　　一尊清晓钱行轩又见名流出宪垣南北暂为今度别巻舒还诵昔人言怒江舟檝经三峡絶塞弓兵控六畨莫谓相忘天万里九霄恩露不胜繁

　　次韵沈廷美尚寳考绩还南京

　　金殿西头旧奉宸重来何处问归津尚方玉醑频沾醉南国乌纱不耐尘千里盈亏江上月十年离合社中人初秋倾倒旗亭宴莫问诗神与酒神
　　客邸相逢语未穷分携俄复笑萍蓬肯因官况侵头白且遣离觞拂面红古寺藤阴堪系马水村芦叶待归鸿两京不逺那伤别几日钟山入望中

　　归省图为宋珍监生赋

　　几宵客夣绕慈闱仕路将亨喜蹔归倚杖涕随青露落称觞心共白云飞何蕃誉重诸生馆莱子光添五色衣忠孝一原君努力他时分宠报春晖

　　刘振之自求寿诗

　　岁岁佳辰一宴开坐中相寿总诗才因诗记子悬弧日也约明年载酒来

　　寿吴门蒋竹居九十进士县尹昻之父

　　银烛东风作上元正看称寿客盈门朱颜鹤髪真人瑞绣服乌纱称主恩令尹才名分甲第此君风节共丘园佳龄满百浑闲事膝下重摩几世孙

　　孙公子养正求题松赠征上人南逰

　　谁分岩下种孤秀出丛林力饱氷霜健根培雨露深坐怜方外友持结岁寒心已共论三宿临风更一吟
