<!-- { "loadSidebar": true } -->
　　予始入学读曲礼至士无故不彻琴瑟不知琴瑟之声何如与不彻之意安在及读乐记至君子听琴瑟之声则思志义之臣解之者曰丝声有亷制裁割之义人而亷隅则志不诱于欲然后知不彻之意有在而琴瑟之声尚未闻也已而登进士官吏部适浙之浦洪氏以上舍生谒选闻其善琴乃礼致之来浦君为一鼓之其声音节奏轻重疾徐各极其至而亷制裁割之义未尝不寓其间倾听之际杂虑顿消有不知手之舞之足之蹈之也从而学之得数曲焉顾于指法虽未精熟而琴中之趣则已识其一二矣未几浦君擢尹名邑而去天顺二年秋上方留心于礼乐思得善琴者于万几之暇时一听其声音以养中和之德召臣贤以问因以浦君对乃自句容尹召至京改大理评事寻又进寺正浦君间持一巻来告曰洪自幼好琴诚得其趣思乐之终身洎擢官知县又以为喜谓得琴堂焉既至句容乃知不如子贱之在单父也葢是邑密迩南畿政务繁剧且公私往来之人如络绎然为县官者奔走迎送之不暇甚至不脱衣冠而寝稍或不及便为得罪一旦诏旨下临如去平地而上青霄也如释重负而恣逺游也如蝉之蜕以腾飞而吸沆瀣于丛木之颠也自句容至京师虽数千里之逺不啻若百步之近感恩荣之遽加免丛脞之烦扰乃绘图为巻题曰一路恩荣惟执事赐之一言乎予谓浦君以善琴召用获被恩荣如此葢非常之典也尚图报称而勿忽使南风解愠之诗复见于今上庶几恩荣之无忝乎

　　贺刘克明升通政司叅议序

　　岁在丁丑之春皇上复登宝位改元天顺简任才能一新庶政时则有若刘君克明居近侍任言责劾大臣之不法者奏对闲雅声音严正听之悚然令人起畏心上甚伟之越数月通政司以缺佐闻上曰朕得其人矣比宣奏章者惟良显哉适克明奉使亲藩于外既还遂拜右叅议已而敷奏详明一时未有出其右者佥谓上之擢用克明诚当其才也呜呼咸若时世无遗才才无枉用庶绩咸熈不占而得矣虽然此特才之见于外者耳其存于中者人尚未知之也吾闻克明早以礼经魁陜之乡试登进士髙第其经济之畧平治之具必有卓然出乎等夷者上将察其所存而超用之岂但如是而已或曰若子之言将谓是职未足以尽克明之才乎且今之通政即古之纳言舜命龙曰汝作纳言夙夜出纳朕命惟允夫以龙在虞廷任斯职也未闻不满其才虽克明之贤不让于龙而居龙之官夫岂少哉予应之曰纳言之任固云重矣非才兼内外者不足以胜之但克明是职由才之见于外者而得必欲称之非展其内之所藴不可也予前所云特以逺大期之耳然则是职固不足以尽克明之才乎矧克明年富力强才之所就终当不止于此在乎勉之而已都给事中王君铉辈请予文以贺克明予非长于文者辞不获则书此以贻之

　　古穰集巻七

　　●钦定四库全书

　　古穰集巻八

　　（明）李贤 撰

　　○序

　　赠吴先生还家序

　　道在天下无物不有无时不然必有圣贤者出乃能明而行之茍无圣贤道固自若也为圣贤者岂有他哉能不谬于是道而已若夫众人则听其自谬不着不察惟学者能知斯道之彷佛然择之弗精执之弗固失之多而得之寡所谓获十一于千百者也岂惟后世为然虽圣门髙第颜曾之外未见复有纯者寥寥千载迨宋之兴有周程张朱者出焉于斯道也始能大明而允蹈之然圣贤之生世不常有殆无异于祥麟威凤之稀踪也今去数贤又若是其久矣闲有一二豪杰之士颇欲振作其间然于斯道之全体终有憾焉呜呼艰哉若崇仁吴与弼先生葢有志于斯道者也予承乏吏部时凡有自抚来者必询先生之动履造诣何如卒亦未有知其详者尝致书以伸景慕之私既而累年讫无消息意其引避者宜然不复计念后有出于其门及游宦其地者交章论荐竟亦不起天顺改元予始被命入内阁言及先生学行之懿忠国石公慨然上疏荐之朝廷遣行人赍玺书币帛往聘于其庐既至京师上喜其来陛见之日即拜左春坊左谕德召至文华殿从容顾问宠赉有加先生以衰病不能供职固辞上坚意不允留之数月见其病势弗已乃允其辞复赐之玺书赉以白金彩币仍遣行人送还故里令有司月供廪饩冀有精力著书以廸后学圣心眷望如此其盛葢旷世所未闻也昔者范文正公谓严子陵与汉光武以道相尚而使贪夫亷懦夫立为大有功于名教以今观之皇上之量尤大于光武与弼之志不下于子陵君德由此而益光士风于是乎大振而国家元气亦将藉此益厚矣岂曰小补之哉予既得与先生面见其学极髙明动遵古礼有深造自得之乐愿留以自辅而不可得也告别之际游其门者乞予言以赠嗟夫予言乌足以轩轾先生哉健羡之余有不能已焉耳是为序

　　贺刘先生新居诗序

　　翰林学士刘先生所居之宅在西长安街中面北即王文安公旧居也而刘先生居此亦十年矣今年夏始克买诸南邻而大之新造厅事乃得面阳予与同官者期落成之日往贺焉先生闻之乃复见招初约在九月望日既而移约在望后二日及临十五夜则雷雨大作昼则寒风大作又明日昩爽方止乃十七日也是日内阁文书颇静吏报正午予与同官者乃出造而贺之至则日如春阳之暖天宇晴明纎云不兴举杯相酬宾主之情胥悦先生罗列甚丰予以为过矣先生曰客以为丰主人以为啬各用其情也既即席酒数行先生复请为令以乐之予曰君子不尽人之欢先生曰尽人之欢者责人之厚也今主人自欲厚之非客之责也已而酒将阑宾主皆沾醉而威仪不忒予谓先生待宾之意甚盛不可虚辱宜各赋一诗以去遂命先生之弟行人寅之漫写一韵五字以示众宾予谓引玉者先抛其砖乃速成之众宾及主人即继成之顷刻间无未成者岂乗兴而作有神相之欤于是主人喜斯会之雅复劝酒数行尽醉而罢明日先生请曰席上所赋之诗谨为册録之以示永久虽然必得执事序其所以然使人知作诗之意可也予惟此会可以见宾主以和相感之效焉向使约而不移业已为之安可中辍将见飞埃满席凄淡萧骚宾主之情必有索然者矣岂能赋诗而尽欢哉今移其约而得天时之和若主人知而择之者非偶然也夫天时之和实由人事之和所感召惟为宾为主者志同道合举措得宜而尽人事之和则天时之和自然应之不然或有一人乖戾于其间未必得此吾因是有以知天人感应之妙矣先生名定之世家江西之永新其先君子儒行甚髙先生得家学之传为文必追古作方角艺春闱时泰和王先生知贡举见其策惊曰世未有此文今有之必永新刘君也遂擢为第一已而开巻见先生之名乃其子也寅之亦登进士第先生长子稼复领乡荐余子七人如玉如兰然则斯室之新其庆未有涯也席间宾主共十人各列姓名于所赋诗后兹不悉数

　　玉堂赏花会诗序

　　文渊阁之下有花台焉列芍药三本闻自宣德间章庙尝幸阁命作是台特植一本居中是也景泰初増植二本左右是也又闻宣德正綂时岁常有花洎増植之后未尝一开天顺改元之初予方入阁时则同事者四人居中一本遂开四花佳者惟一枝耳今年春季前萌芽忽出予与彭吕二先生往来目之未敢必其开也是月望后林李刘倪钱诸先生偶来聚观枝叶始茂予因戏曰此花若开必共赏之又数日有緑蕚焉首夏上旬之四日遂各吐蘂欣欣然若解人意吾之赏业乃成初亦不必其数也明日会者八人花即盛开八枝各献芳妍无不佳者咸以为异以理观之固出于适然以数观之似亦非偶然也因思昔者韩魏公在广陵时是花出金带围四枝魏公甚喜乃选客具乐以赏之葢以人合花之数也予今会客以赏花初不取合于花数葢花自合人之数也夫人合花数者系于人花合人数者系于天然魏公四人皆至于相亦岂独系于人哉由是观之则魏公之有意葢亦合乎天数之自然矣呜呼魏公一代之伟人也后世谁敢望之偶因赏花一事而比论其所以然耳诸先生曰此禁苑之花又非广陵者比然三本三色宜制佳号遂名居中淡红者曰醉仙颜居左纯白者曰玉带白居右深红者曰宫锦红予作诗一章复和数首诸先生在会者亦皆和之但取适情不拘首数时惟廷臣黄先生以足疾不赴会明日复开一枝廷臣当之亦和数首已而阖院青宫诸僚友咸喜为玉堂盛事亦属和之且谓区区不可无言以纪其实也遂序其所由于首云

　　澶渊纪先生挽诗序

　　人之常情仕则慕君不得于君则热中葢得君则得富贵利达矣若登名进士其势渐可以得君乃富贵利达之阶梯也孰肯舍之而他适乎伟哉纪先生之为人也先生早以淳笃之资博雅之学登名进士于富贵利达殆无跬步之劳顾乃舍之而愿就教官则其所见岂常情之可测哉夫教官者道义之所寓也先生惟以道义存心故能不以得君为念视富贵利达不知为何物也易曰艮其背不获其身行其庭不见其人言所见者道义而已外物不足以动之也古之圣贤君子所以异于人者在此奈何世之人不知天爵之贵而惟人爵之慕卒归于鄙夫之域而已吾于纪先生安得不击节叹赏哉呜呼先生逝矣而其制行之髙无愧于古人者不可泯也宜乎搢绅大夫景仰其行作为诗歌以挽之葢亦情之发有不能自己者其子工科给事中钦装潢成帙请予为序予与先生同官吏部闻讣之日已尝为诔辞一章以寄哀矣慨念平生不可复作乃以先生所存之大者冠诸篇首若夫歴官行已之详具载状铭者兹不赘

　　送林先生致仕还家诗序

　　宣德癸丑予始至京师举进士见翰林诸先生衣冠济济无虑数十人若林先生其一也今三十余年矣以先生视之或前或后或长或幼零落俱尽而先生独存何异于众芳揺落之时而孤松挺秀者乎噫果何修而得此也予尝以理观之先生之为人也德性坚定而不移气质沉静而不躁处心平易而不险操行端洁而不污臞然身不胜衣而志不馁也怡然自得其乐而思不出位也然则安享禄位于悠久者得非有此众善之所致乎盛矣哉当太平无事之日从容于馆阁之间而寿至稀年之上者在今惟先生一人而已曩者先帝复位之初即进先生为翰林学士又明年先生以七十乞归先帝谓臣贤曰此淳雅君子人也不可释去自后先生屡求致仕以先帝不允未遂所懐今皇上嗣登宝位念先生随侍讲读日久特加太常之秩先生慨然曰吾年七十又五筋力衰惫如此尚可恋此厚禄而不休耶遂上疏恳辞皇上重违其意而允之予惟先生今日之归视汉之二疏职虽不同其随侍东宫而辅导之任则同也二疏当辅导之日上疏乞归宣帝即从其请先生于辅导之日亦上疏乞归而先帝留之至再至三而卒不释去诚以先生正人而储德赖以成之也兹者皇上临驭天下先生为旧学老臣尤不可一日不在左右奈何年近耄耋礼在优闲所以遂其请焉先生归矣凡同官者且喜且惜喜则喜其保全晩节而俯仰无愧惜则惜夫老成既去而后进无聊乃作二轴分题为诗以写其出身歴官归老之状而予为之序云

　　赠南京翰林学士王君诗序

