<!-- { "loadSidebar": true } -->
　　一笠空亭行迹少，石城烟树冶城秋。 
　　刘别驾妾 
　袁中道《坷雪斋集》：“万历壬辰，江上有龙阳人以舟载楼而鬻者，鬻而建之宅右，名日远帆楼。逾月，有一妓来与之登楼，熟视泣下，因问楼所由来，予答以鬻之龙阳人。妓乃揪然曰：‘隐嘻！此妾夫君别驾刘公楼也。公爱声色，蓄妓甚多，妾其一也。终日于楼上教歌舞，丝竹代奏，欢宴穷日夜。公既死，妾亦流落。孰知楼亦远移至此。’因指白板扉上，所画花卉数种，谓予曰：‘此妾与女伴某窃公笔而喜为之者也。’以袖拂拭，言与泪俱。” 
　　吴瑟瑟 
　冒丹书《妇人集补》：“吴瑟瑟，（字数青）姑苏人，钱进士（名位坤）姬也。兄年十七，亦美丰姿，善音律，能为大小李将军画。倩妹设色，鲜妍远过其兄。兄尝师朱文甫，朱画冠当时。每称若妹殊胜阿大也。瑟瑟画最著者，李夫人箫史图，孙夫人放鸽图。” 
　　吴净鬘 
　《静志居诗话》：“陈老莲妾，吴净鬘，善花草。” 
　郭麟《灵芬馆诗话》：“老莲姬人吴净鬘，又名鬘华，又名华鬘，又名净德，又小名小宝。友人文后山藏老莲鬘华合作花卉册子，见其私印如此。” 
　　彭西园侍儿 
　《池北偶谈》：“彭尧谕，号西园公子，河南鹿邑人，官通判。祟祯末，颇擅诗名。予年十八九，时与先兄考功同上公车，于北道逆旅，见壁上画兰石甚有风致，其旁细字注云：‘西园侍儿乔施同写。’昊郡文启美震亨题其后云：‘令人羡杀西园老，携得西施共小乔。’后十余年，重过之，画犹宛然。题一诗云： 
　　无复湘中见泛人，西园兰石怆如新。 
　　低回十五年前事，只有蛛丝络暗尘。” 
　　杨影怜 
　　《珊瑚网》：“松陵盛泽，有杨影怜，能诗善画。余见其所作水仙竹石，淡墨淋漓，不减元吉子固。书法亦佳，今归钱蓉江学士。” 
　 借闲居士曰：“柳如是，本姓杨，名爱，盛泽归家院妓，柳其寓姓也。见《觚剩》。影怜盖是其字。柳所画月堤烟柳，为红豆山庄八景之一，旧藏孙古云（均）所，郭频伽（麟）有诗。” 
　　 
　　国朝 
　　顾媚 
　《画征录》：“顾媚，字眉生，又名眉，号横波，龚宗伯芝麓妾。工墨兰，独出己意，不袭前人法。眉生本金陵妓女，芝麓纳为妾，后改徐氏，故世又称徐夫人云。” 
　《妇人集》：“顾夫人，识局朗拔，尤擅画兰蕙。萧散落拓，畦径都绝，固当是神情所寄。” 
　朱彝尊《题顾夫人画兰》： 
　　眉楼人去笔床空，往事西州说谢公。 
　　犹有秦淮芳草色，轻纨匀染夕阳红。（自注：夕阳红，兰花名，见《金漳赵氏谱》。） 
　彭孙遹《题顾眉生画兰册》： 
　　无复当年弄墨辰，断纨影里认前尘。 
　　青溪画阁秋如水，写出芳兰竟体人。 
　厉鹗《小桃红?题横波夫人画兰扇》： 
　　秦淮不见翠双颦，折扇香痕润，往事眉楼有谁问？墨花春，灵均旧怨都销尽。南朝艳粉，才人风韵，题咏到湘裙。（自注：龚宗伯有题画兰裙子如梦令，为横波作也。） 
　　蔡含　金玥 
　《画征续录》：“蔡含，字女罗，吴县人，如皋冒辟疆姬也。生而胎素，性慧顺。好画，兼善山水花草禽鱼，长于临摹。尝作松图巨障，辟疆作长歌题其上，一时名人和之。又尝为墨凤图，题者颇众。辟疆姬人，又有金晓珠，名玥，昆山人。居染香阁，亦善画，曾临高房山小幅，得其气韵，时称冒氏两画史。” 
　《樊榭山房续集》自注：“金玥、蔡含合笔画红梅玉茗。小印，文曰：‘书中有女，画中有诗。’” 
　王士祯《题冒辟疆姬人圆玉女罗画》三首： 
　　雪后空庭气萧瑟，千头纤竹尚婵绢。 
　　畏寒冻雀不饮啄，斜日蹋枝相对眠。（疏篁寒雀） 
　　记取凌波微步来，明珠翠羽共徘徊。 
　　洛川淼淼神人隔，空费陈王八斗才。（水仙） 
　　堂堂策策八千头，荇叶菱花满碧流。 
　　仿佛吴兴骑马处，江南风色白苹洲。（苹花戏鱼） 
　朱彝尊《于中好?题蔡女罗疏篁寒雀图》： 
疏篁几叶摇晴翠，浅晕出断霞鱼尾。惩时寒色空闺里，偶忆得，潇湘水。　　更添冻雀黄昏睡，问同梦梅花开未？一枝已遂双栖计。任雪压，风扶起。 
　又《醉花间?题金晓珠水墨芙蓉》： 
　　湘江水，澧江水，木末同姿媚。露下冷花繁，风里柔枝婉。　　玉台匀染地，意匠应憔悴。砚滴井华新，墨吮香唇醉。 
　厉鹗《题冒辟疆姬人金圆玉水墨秋葵》（自注云：辟疆题云：“余不能饮，日看画花，亦饮醇酒意也”） 
　　金琖横欹醉不胜，墨痕秋晕一脸冰。 
　　西园老尽佳公子，看画花枝学信陵。 
　　艾氏 
　《居易录》：“莱芜张部郎，（四科）字芹沚。买一婢，年十四，姿首甚丽。询其家世，曰：‘东乡艾氏女也。’因纳之，生一子而殁。自画小像一帧，留奁箱中，张见之惋叹。悬像别室，食必亲荐。一日羹污其上，夜梦妾怒语曰：‘奈何污我？’旦视之，画已失矣。” 
　　迟惴妾 
　《画征录》：“迟惴，闾阳人。善花鸟草虫。其妾亦善画，笔与惴类，惴画皆出于妾手。” 

　　名妓 
　　唐 
　　崔徽 
　张君房《丽情集》：“崔徽，河中府倡也。裴敬中以兴元幕使蒲州，相徽。相从累月，敬中使还，崔以不得从为恨，因而成疾。后东川幕府白知退归徽。对镜写真，谓知退曰：‘为妾语敬中，崔徽一旦不及画中人，且为郎死矣！’发狂疾卒。” 
　　 
　　宋 
　　严蕊 
　　《齐东野语》：“天台营妓严蕊，字幼芳。善琴弈歌舞，丝竹书画，色艺冠一时。间作诗词，有新语。” 
　　苏翠 
　《图绘宝鉴》：“苏氏，建宁人。淳佑间流落乐籍，以苏翠名。尝写墨竹扶疏，旁八分书，题为‘倚云’‘拂云’之类，颇不俗。亦作梅兰。” 
　　延平妓 
　刘克庄《后村诗话》：“延平乐籍中，有能墨竹草圣者。潘庭坚（物）为赋《念奴娇》，美其书画，末云：‘玉带悬鱼，黄金铸印，侯封万户。待从头缴纳君王，觅取爱卿归去。’余罢袁守归，途赴郡集，席间借观，醉墨淋漓，今不复有此隽人矣。” 
　　写竹妓 
　陈造《江湖长翁集?陈总管座上赠写竹妓二首》： 
　　劲节苍梢笔底寒，一天风雪与坚顽。 
　　回思拥扇宾筵见，却为娇娆一破颜。 

　　此君写影道机熟，犹忆涪翁诧子舟。 
　　谁信红衣万钧笔，拟分此派嗣湖州。 
　　 
　　明 
　　林奴儿 
　《明书画史》：“林金兰，自号秋香亭中人，南都妓也。画山水人物，宗马远，笔力虽未至，亦女流所难得。” 
　梅禹金《青泥莲花记》：“林奴儿，号秋香，成化间南京旧院妓。从良后，有旧识欲相见，以扇画柳，题诗拒之云： 
　　昔日章台舞细腰，任君攀折嫩枝条。 
　　如今写入丹青里，不许东风再动摇。” 
　《金陵琐事》：“林奴儿，风流姿色，冠于一时。学画于史廷直王元父二人，笔最清润。” 
　沈周《临江仙?题林奴儿画》： 
　　舞韵歌声都折起，丹青留个芳名。崔徽杨妹自前生，笔愁烟树杳，屏恨远山横。　　描得出风流意思，爱他红粉兼清。未曾相见尽关情。只忧相见日，花老怨莺莺。” 
　　葛姬 
　皇甫汸《司勋集》：“葛姬，号晓云，本出教坊，雅善琵琶，兼通翰墨，尤工于写兰。” 
　　呼文如 
　《列朝诗集小传》：“万历间，江夏营妓呼姬文如，小字祖。知诗词，善琴，能写兰，与其姊举齐名，或讹为胡姓云。” 
　　朱斗儿 
　《列朝诗集小传》：“朱斗儿，字素娥，画山水小景，陈鲁南授以笔法。” 
　《画史会要》：“朱素娥，金陵妓也。陈鲁南授以笔法，更人作家。闻鲁南入翰林，尽以平日往来诗画，缄封寄与鲁南，上写云：‘昨日个锦囊佳句明引勾，今日个玉堂人物难亲近。’其风流儒雅如此。” 
　　马湘兰 
　《列朝诗集小传》：“马姬，字守真，小字符儿，又字月娇。以善画兰，故湘兰之名独着。所居在秦淮胜处，喜轻侠，时时挥金，以赠少年。步摇条脱，每在子钱家勿顾也。王伯谷序其诗云：‘轻钱刀若土壤，翠袖朱家；重然诺如丘山，红妆季布。’” 
　《式古堂书画汇考》：“马湘兰，兰花图，洒金方笺着色，一花数叶，弱态不胜，款书‘庚午夏日，湘兰为龙池兄戏笔。’（书图右献庭，朱文）又马湘君兰花石图，缣素水墨，款书‘戊寅菊晦月日玄子为文茂契君写，马湘’。” 
　《无声诗史》：“湘兰，兰仿赵子固，竹法管夫人，俱能袭其馀韵，其画不惟为风雅者所珍，且名闻海外，逻罗国罗国使者，亦知购其画扇藏之。” 
　《玉台书史》：“马湘兰，双钩墨兰，旁作筿竹瘦石，气韵绝佳。题云：‘翠袖拂湘江，清芬泻幽谷。壬申清和月，写于秦淮水阁。湘兰马守真。’又双钩墨兰小轴，题云：‘幽兰生空谷，无人自含芳。欲寄同心去，悠悠江路长。丙申春日。’湘兰守真子二轴，今藏广陵马半槎斋中。” 
　　马文玉 
　　《列朝诗集小传》：“文玉，名珪。善讴善琴善画，游西湖作忆旧诗四章，武林词客属和盈帙，缙云郑士弘叙曰：‘品似芙蕖，才过柳絮。弄墨则花笺染就，惯自描兰。裁诗则竹简题残，曾无窜草。尤工乐府，停吴云于双声。最善丝桐，挹湘水于十指。’” 
　　马如玉 
　《列朝诗集小传》：“如玉，字楚屿，本张姓，家金陵南市楼。徙居旧院，修洁萧疏，无儿女子态。熟精《文选》、唐音，善小楷八分书，及绘事，倾动一时。北里名姬，多倩笔于人。惟如玉不肯，即倩人亦无能及玉也。” 
　　赵丽华 
　《静志居诗话》：“丽华，字如燕，小字宝英，南院妓，自称昭阳殿中人。能缀小词，被入弦索。予尝得其书画扇楷法绝佳，后题云：‘乙卯中秋，同西池征君质山学士集海滨天香书屋。书此竟。闻任兵宪在陆泾坝御倭大捷，奏凯回戈，亦快事也。’沈嘉则为作传，有云：‘赵虽平康美人，使具须眉，当不在剧孟朱家下。今即其题扇数语，豪宕可知。’” 
　　徐翩翩 
　　《无声诗史》：“徐翩翩，金陵妓。万历初，以色艺擅声，能写墨兰。” 
　　薛素素 
　《明诗综》：“素素，小字润娘，嘉兴妓。” 
　《静志居诗话》：“予见薛五较书，手写水墨大士甚工。董尚书未第日，授书禾中，见而爱之，为作小楷心经，兼题以跋。至山水兰竹，下笔迅扫，无不意态入神。” 
