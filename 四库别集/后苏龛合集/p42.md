<!-- { "loadSidebar": true } -->
　　夷考载籍，「禺■〈豸虚〉」居于东海，是为海神。又东海之神曰「阿明」，唐天宝十载，以东海为「广德王」，命卿监备礼册祭焉。今粤东海神祀典甚盛，台密迩于粤，而阙典未举，独抱向隅。佥乞沈公奏准建祠敕号，编入国典，所以答灵贶而顺舆情也。斯役也，不诚可谓瓣香之硕果、谷王之檀越乎哉？庆辰忝官斯土，责无旁贷；宏大愿力，首赖当道巨公、次而荐绅素封家及四民之知义者，均足以襄盛举。庀工诹吉，实维嘉平。事迫于时，用艰于费。其事重，故虑之也周；其用繁，故筹之也广。躬际隆时旷典，获观厥成，肸蠁之中，必有嘉赖而默相之者焉。

　　爰述其概，用代持籍司募者言。

　　重修岑江家庙碑记

　　吾岑自菊斋公肇址以来，家乘焕然，瓜绵椒衍；而独衣冠文物视他处为尤盛者，则以扶舆之灵淑、庙貌之尊严，世世子孙盖有以祇承于勿替也。

　　溯康熙五十有九年（庚子）建祠之始，贵亭公、育釆公、君崇公之力为多。嗣是嘉庆十有三年（戊辰），葺而新之。咸丰四年（甲寅），复有修废之举，亨六公司其事，而为之记。迄于兹四十有五年，风雨漂摇，星霜变易；拊今追昔，感慨系之！世之登以享以祀之堂，而无美奂美轮之志者，岂人也耶？然穷乡僻壤，非如通都大邑鸣锺列鼎者财用之裕、土木之兴之易为力也。董劝之任、缮完之役，有数难焉。其或游宦服贾，久于在外，虽言念故土，有水源木本之思；而道阻且长，锦衣何日？其难一也。抑或老成凋谢，俊彦销沈，少者愚者，众望弗属，无先之劳之之义，则其事曷以举？其难二也。又或强邻环伺，仇衅靡已，日相寻于梃刃间，将角逐忿争之不暇；而所谓雍容揄扬润色鸿业者，何有耶？其难三也。士洁生长瀛南，幼闻先主政公庭训，每念宗邦俎豆，用自兢兢。乙未冬，挈眷避祸，匆促旋梓。至是，乃属耆老而告之曰：『吾先人缔造辛勤，此祠历今百数十年，修葺者凡二役；然如亨六公辈之善于图功，而勇于赴事者，今无其人矣！幸而列祖在天之灵，使海外羇人倏为天风吹到，时可得而不可夫也，事宜急而不宜迟也』。佥曰：『诺』。吾宗旧典：『凡入赀三十金者，概从庙祀；科甲仕宦者，有特别之典焉』。用是则而行之，鸠工庀材，经营不日矣。有学盾者，由钱江而羼居于岑者也，殷然而请曰：『学盾虽系出于钱，而先世则一本之属也。愿以百五十金，进先世四栗主于庙』！佥曰：『可』。士洁则谓：『从学盾所请，所以嘉向慕之诚也；然此后不得援以为例，又所以杜冒乱之渐也』。今者新庙奕奕，聿观厥成，泐之石以纪之，志幸也，示不忘也。是役也，士洁统任其责；而襄其事者，则亨六公之兄勋与亨六公之子人球也。

　　宗叔母许太恭人墓志铭

　　曩不佞于台澥遘氛时，遯迹归梓，获与吾遂村职方文酒过从，致相乐也。迩今十稔，因覶悉其先棻严范，洎所受茈于慈晖者尤永，邦之人艳称之。今秋，太恭人寿终里第，吾遂村哀毁如礼。比葬，援简具状略来，请志且征铭焉。昔公父文伯之母，季康子之从叔母也，其所谓闻之先始者曰：『君子能劳，后世有继』。圣门贤之。而其它轶事，往往即因康子以传。乌虖，此其可志可铭者已。

　　谨按太恭人，姓许氏，西华乡泽锦公女。诞降之夕，职方王父某某先生适登其堂，辄就襁抱，订姻连，至今传为佳话。年二十又二，归赠朝议大夫以章先生。逮事二人，人无闲言。舅没，姑病痹，太恭人与其筑里环侍两年，独不见有几微沜奂色。职方儿时，侧闻老王母顾太恭人而叹曰：『汝其吾亲生女儿耶』！当赠公之困于诸生也，设帐授徒，祇供家计耳。其时男女昏嫁，咄咄逼人，太恭人则排比青红，俾各完责。论者谓：内相之伐，莫大乎是焉。赠公迭踬闱棘，家綦贫，有欲命职方辍业意，太恭人乃以累世书种为忧。职方由是奋发，卒成名进士。甲午秋，请急归养。乙未夏，太恭人病甚，谓职方曰：『未见汝生男，吾不行也』。病果瘳，而恩诰旋至。职方亦于是秋生男，人以为冥感之符焉。平日菲于自奉；而待人极周，六姻三■〈尚阝〉，悉被其泽。性独好洁，浣衣必极鲜明，佣媍辈恒少当意。赠公好客，太恭人肴馔必亲。私探儿辈，对以客饫则色喜；否则，惄然不安。诸生从赠公学者，视犹子侄。家居，喜闻书声，曰：『虽贫，不寂寞矣』。其雅度类如此。太恭人有弟，未昏而卒。迎母氏养于家，为弟立后，即以三女妻之。母没，丧葬尽礼。盖以女儿而作丈夫子，此巾蔮中所难，而季世则尤不可多得者已！乌虖，可不谓吾宗之贤母乎哉！

　　太恭人有子二人：长之东，壬辰进士。甲午，签分兵部主事；遂村职方也。次国济。女三：长适庄，次适蔡；次适许，太恭人之侄也。孙三人：光甸，之东出；光坦、光桑，国济出。女孙三。

　　太恭人生道光某某年八月十又九日，卒光绪癸卯年八月十又八日，寿七十又四。即以是年十又一月二十又九日葬于某乡某山。铭曰：肧戴匡孕，文昌唐哉皇。乌虖，是惟吾宗贤母之■，以妥以康，于兹山阳！曰渥洼产骥者乡，亘千千祀，源远而流长。

　　蔡封公偕配王太君合圹志铭

　　昔欧阳永叔为崇国公、魏国太夫人表泷冈之阡，其言曰：『非敢缓也，盖有待也』。夫孝若永叔，乃迟之六十年，岂非以积善享隆，虽不克有于其躬；而显荣褒大，足以表见于后世耶？吾友蔡枢南农部，林居雅游十有余年。迹其先德，洎于慈训，心钦迟者久之。顷者以状授不佞曰：『吾先妣歾已踰年，距吾先考之歾一星终矣！人子荣亲之事，非敢庶几；惟是窀穸之表诸幽而声厥后者，阙焉未备。子其为之志而铭之』！不佞按状，封公以癸巳二月葬于青莲乡根萝山之麓，今年癸卯十有一月二十有三日，将以太君祔窆焉。不佞与农部相知深，不敢以不文辞；且叹其有合于欧阳氏之旨，亦于法所得书者。

　　公讳大章，字燕翼，号福萱。以例纳粟，授州司马。始祖宋时由豫入闽，卜居晋江莲塘乡。支祖迁锦塘，即公览揆之地也。洎王父乘时公，乃迁今之玉澜浦。时公尚幼，读书已有颖悟之目。比长，而家计迫于治生，遂从厥考惺轩公侨贾霞漳；复东渡鹿津，手拓先业。人谓厥考善于创，公尤善于因也。性朴厚，无声色之好，阛阓中称为长者。雅重儒术，一时名宿多从之游。至于内行之竺，三世同居，人无闲言，则尤当世士夫之所罕觏者已。郡有「忠烈蔡江门先生祠」及里之「寿昌庵」，岁久不修，公独为董劝之。役未蒇事而病甚，绍农部曰：『忠烈祠，吾宗所以重先贤也；寿昌庵，吾浦所以妥神贶也。汝其勉哉，用竟吾志』！迨农部通藉后，遂落成焉。公平日解纷排难，有鲁仲连之风。邑宰唐、陈二公，请额以旌其闾，里人荣之。

　　光绪壬辰，农部掌教磺溪之白沙书院。公以是年九月二十有七日终于里第；距生于道光甲申九月十有五日，春秋六十有九。元配王，先封安人，累封太恭人，龙山乡子瞻公女。年十有八，归公。逮事尊章，相安筑里。帅家以俭，迪子以勤，驭臧获以宽，轸须捷以惠，处姻连、宗■〈尚阝〉以谨、以和。此非公之贤，无以成太恭人之德；亦非太恭人之德，无以见公之贤也。子四：长旭坦，次旭桃，皆前卒。次寿星，癸未进士，钦点主事；枢南农部也。次寿衡，业儒，困于童军，佹得复失者再，以是愤懑而终。女一，适龙塘乡王氏。孙六，孙女七，曾孙二，曾孙女一。

　　太恭人生道光甲申六月五日，卒光绪壬寅五月十有二日，春秋七十有九；礼宜铭。

　　词曰：一琴一瑟，天所位兮。公悦妪欢，以子贵兮！玉澜之浦，开邸第兮；根萝之山，走冠盖兮。负巽揖干，元宫閟兮。我泐贞珉，诏后嗣兮。

　　杨君敬亭墓志铭

　　君讳联茂，字苑桂，号敬亭。杨氏先世自河南光州固始来闽，徙居泉州晋江之瑶林里。曾祖某、祖某、父某，世业农。君年方稚，即竭力耕田，代父劳而助家计。及冠，恒慕陶朱之贤，兄弟五人，并力贸迁，家以日裕。君生有至性，中岁遘伯兄、季弟之戚，含辛茹痛，逾于恒情。未几而双亲继逝，则哀毁骨立，殆不欲生，比之学士大夫，尤为恳至焉。

　　里俗，富庶之家，主计者恒以生寡食众为忧，而思所以剖析而准节之。君力持大体，劳怨不辞：内而治家，外而酬世，无不曲得其当，盖四十余年如一日也。识者韪之。里俗又以睚眦小忿，构衅百端。君集家人而训之曰：『横逆之来，圣贤不免。安弱守拙，善忍能容，是保家之至要也』。以故终君之世，强邻环伺，卒无闲言。平居课诸子侄，虽志在服贾，而必以读书为先务。性不屑屑于自殖。深念水源木本，先德之厚，今历久而始发；于是独肩巨任，创建宗祠，越三年告成功，縻费数万。

　　岁庚午，大饥，哀鸿遍野。君设局筹赈，全活无算。复虑异地挽粟，当此然眉至急，接济或未能克期。遂躬诣虎岫神祠，扶服泥首，为民请命。斋坛一醮，立沛甘霖。今岁丙申，复大旱，赤地千里，郡中粮食为之一空；储榖者又率居奇以弋利，价涌甚。君驰书三弟，省垣运舶立至，榖价以平。此二事，脱手皆数千金。至于排难解纷，则尤不吝重赀，立平械斗之祸。他如造桥修路，舍药施棺，凡兹美谈，不胜枚举。瑶林，晋邑之僻壤也，自昔未闻伟人杰者出于其间；居民治生，有唐魏纤啬之习。君独姿禀醲粹，知足以扩其业，仁足以周其党，信义足以推之四方而无所窒滞。乌虖，非所谓不囿于时，不限于地者耶！

　　君于宗祠落成之秋，正筹榖赈饥之日，志愿已毕，心力亦瘁，秋八月疾笃。举家皇皇，叩神灵，究医药，衣不解带者数十日矣。弥留之顷，犹以岁饥屡旱，强起焚牒，祈雨立应。君殁后，里中无贤不肖，翕然称之。

　　君生道光戊戌年六月十五日亥时，卒光绪丙申年八月初二日巳时，春秋五十有九。配董安人，永宁卫其辉公女，以贤孝闻，先君卒，年三十有八。继配施安人，伉俪尤敦，即于君殁日，仰药殉志，年四十。君有丈夫子三：长青、次捷、次冠墀。女二：长适施琦，次适高沛穆。孙三：璧，青出；瓀，捷出；珉，冠墀出。

　　某年月日，葬君于某山。青来征铭，铭曰：世争骛利，君独啖名。嘘枯拯涸，翼弱定倾，十韬一襮，阴德耳鸣。胡诚不通？胡泽不普？己溺己饥，可稷可禹，实惟斯人，与古者伍！爵岂必显？身处行尊；梦岂必极？形蜕道存。尔神在室，尔福在门。环带鉴湖，列屏绣野，卜此佳城，奠魄其下。声之铭诗，用示来者。

　　陈游戎墓志铭

