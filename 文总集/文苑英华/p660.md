<!-- { "loadSidebar": true } -->
　　圭防胜壤鼎邑名都八逹开衢傍连鹤峤九重危堞近枕津铁鏁长桥衣冠不絶金钱广埒车马相望杨忠擢以茂材宰斯京县属虹梁落构翠防惊波滞商贾于平川阻騑于上路将以日躔南陆气叶冬郊当此沍寒难于修葺役徒未集且叶爱人船舫有私何乖高事杜威蕴德载述风猷廉使绳违遽投霜翰究其所以盖取义于随时观其所由亦何烦于褒贬
　　同前　　　　　　　　　　李孝言
　　曲洛圭防交风鼎邑途开九逹城控八关积溜澄云王子吹笙之浦惊湍落日冯夷剖蚌之川衣冠之所往来商贾于焉交集所以亘兹星柱架此虹桥疑海上之浮鼋似天津之飞鹊诚合因人启塞随事修营岂可使曲【一作直】岸全崩危梁中絶惊波淼淼却停流水之车急浪悠悠翻拥桃花之骑杨忠莅斯剧县輙树私恩不遵十月之规有损二周之化造舟之义自有公营浮航之机讵宜私雇道桥有阙懦弱可知请依直指之科寘以曲从之坐
　　同前　　　　　　　　　　崔　释
　　三川朝市六合枢机冠盖如云拥金钱之马埒轩车若水赴鐡鎻之虹桥遐迩所资往来爲要不谓波湍溜激柱朽梁推捉乌鹊填河空余处所驱鼋鼍驾海尚有规模自合修营岂宜停废杨忠位光铜墨境控圭防仙舸横流异林宗之共泛渔船逗浦非仲卿之来逰纵狥私情恐乖公理虽当冬月况属闲时造桥用功冀暂劳而永逸渡船费力但有损而无成官桥自可官修何关县长私船輙爲私雇便累宰君郡人褒将何称首廉察附请即可甘心以状告知庻无喧诉
　　不修桥判
　　得丁爲刺史见冬渉水者哀之下车以济之观察使青其不顺时修桥以徼小惠丁云恤下
　　对
　　津桥不修何以爲政车服有命安可假人丁职是荣【集作崇】班体非威重轻汉臣之宠失位于髙车狥郑相之名济人于大水志虽恤下道未【集作昧】叶中与其熊轼渉川小惠未遍曷若虹桥通路大道甚夷启塞旣阙于日修揭厉徒哀其冬渉事关失政情近沽名宜科十月不成庻辨二天无政












　　文苑英华卷五百四十五
　　钦定四库全书
　　文苑英华卷五百四十六　宋　李昉等　编钱帛王璧果门二十三道
　　钱帛
　　磨钱判一道　　　　　无名钱判一道
　　拾遗钱判一道　　　　铸钱数倍判一道钟官所铸判一道　　　母子权判一道
　　织素判一道　　　　　练不宿井判一道黄润判一道
　　玉铜璧玉节
　　龙辅判一道　　　　　开铜坑判一道
　　璧判一道　　　　　　玉节判一道
　　谷珪判一道
　　木树草果
　　采木判一道　　　　　橘奴判一道
　　平虑判一道　　　　　竹判一道
　　盗判一道　　　　芋判一道
　　椑子判一道　　　　梨橘判一道
　　盗稻橘判一道
　　钱帛
　　磨钱判
　　甲磨钱质而取鋊乙告之诉不更铸
　　对
　　缗镪爰设销铸是司九府匠之以圎方三官因之以文质虽五铢异制半两分形龙马之造化不穷权衡之轻重有数寔惟泉贷校在水衡人之无良公爲不道微汉臣之赐蜀镕范成奸非魏帝之夣陈错磨抵禁立辟自贻于钱府举法须密于金科欲无王衍之害曷云非隐将刻刘陶之议刑其舍诸且取鋊不定其少多致狱孰究其髙下欲加之罪其无词乎待穷杨可之告缗方谇【一作讯】五伦之督铸
　　无名钱判
　　东门韬诉主司负物吏诘之韬云祖有无名钱
　　对
　　易象定位尊卑之礼聿修人伦有序贵贱之容斯立布诸方策声尘蔼然至若爵列子男恩垂带砺有谋谒帝方承万戸之荣无种封侯亦受千金之赐陆子囊中之宝已惠私门张氏无名之钱且留公库东门韬家声不坠祖德弥光想昔日之恩辉恃曩时之宠寄负絶海抢榆知其不逮刳舟剡檝瘣木媿其无施仰堂构而未微思必复而何已薄言公府方论赤仄之资爰诣主司更诉青鳬之镪亦冀云油露湛先人承元始之恩自叶流根后奉永平之赐迹有符于故事理无紊于今时旣于古而无亏岂在今而可抑谓宜从允以叶彛章
　　拾遗钱判
　　乙拾遗钱于路县科罪诉云家约俛有拾仰有取不敢失业
　　对
　　失得者在乎几悔吝者生乎动苟或昧之其何以行乙乃妄人不慎厥德既俛拾而仰取亦虚往而实归路有遗钱且效汉臣之鄙室而藏镪庻同猗氏之富在国经而斯滥宁家约之可遵且揭而书之县未徴于古制贪以败类乙见诮于诗人贻厥孙谋无闻以燕之训恒有子祸将贻自掇之刑请纠其违用惩于悔
　　铸钱数倍判
　　江东诸监铸钱数倍费使牒令停监司云恐弃山泽之利而工匠私铸犯法
　　对
　　货以通商财以利俗国法施于九府铸作行于四方轻重随时子母由其逓用积流有象泉布所以得名国家立制经邦稽古爲理用天分地成其阜安之业圣作物覩有其通变之劳使乎伊何曾不是识专命非据乱常有诛人焉廋哉斯害也已请被刑鼎无扰监司
　　钟官所铸判
　　庚爲钟官所铸不充嵗计工部按其罪诉称铅锡未足
　　对
　　辨方制位聿彰治国之典立敎富人必先因地之利设家【疑作泉】府列钟官将欲布金刀之饶尽铜山之积庚以伎能从职镕铸爲劳兽炭炎罏非烟上出【一作兽炉生炭炎烟上出】鳬工动扇骤吹傍飞无名归张氏之封因宠入邓通之室自合预图嵗计先备年支不见请于文符空有辞于铅锡抚周书而太息有愧川流披汉史而长懐无闻岳峙仙防按罪寔爲通规主局致词凭何逃责
　　母子权判
　　顺成方请爲母子权渝其好肉所司下科违法
　　对
　　调以玉烛天运和于四时用以金币宝货叶于三品是以榆花落影荇叶分形有母子之相权见大小之爲利嵗用不足将救眚灾秋其以登孰爲镕铸眷兹方郡年在顺成称彼兕觥则叶饮蒸之义在其贝未详丰有之期家蓄三年自流衍于红粟圜资九府实抵冒于丹毫守以规模犹违正典渝其好肉弥阻大同知无不爲何见妄从申请罪人斯得诚宜寘以科条
　　织素判
　　樊贵使妻织素先示其式而告之曰必如此妻织遂善于式乃出妻兄诉州特【一作将】判合仍笞贵六十因损一脚履地不得贵不伏诉台
　　对
　　浪披图地演金夫之卦鹊桥构象天垂织女之星故能隂阳克谐琴瑟斯和其道且合庄敬表于齐眉其情或忿怨形于反目樊贵飞鸣圣代饮啄昌期预详结媛之谈早契伐柯之义皇皇受业初未见于拾青轧轧防机遽有闻于裂素蜘蛛网戸朝续断丝蟋蟀鸣阶夜催残织光明似雪未慙董永之妻皎洁如霜飜学王阳之妇兄莫能忍是归妹之无家女旣不良何立身之有地闺门险诐丑行已彰州将科绳罪人斯得有亏于礼善是责之难迯不足与行何借跛而能履以郭贺爲州牧用刑而尚寛旣不疑爲台郎所诉之何益
　　练不宿井判
　　丁爲水练不宿井七日夜所司科罪诉云书
　　对
　　维彼组练济斯军国或易象贲其戋戋或诗人歌其皎皎理宜夜悬诸井昼暴于阳何得不务吴门之光坐乖魏阙之理所司诘罪雅叶彛章丁则薄言何其厚貌请依司败以肃爰书
　　黄润判【黄润细布也扬子云蜀都赋曰筒中黄润】
　　乙借甲黄润示幽闺因被防齧甲索比筒乙以当土无请酬价甲不伏【集作诉】
　　对
　　财以工化物以商通旣名竒而可称于【一作亦】寳异而爲玩或有韬筒比细光越象簟况【一作沉】藻侔华色逾龙辅货且难得称珍于外土宠无不利取恱于中闺皎皎当防已生红粉之艶卿卿在室复观黄润之竒上客惊烧殊裴楷之未识相防斯齧恶苍舒之啓智缄鐍不固诚毁椟而亡诡异难求岂登山而采蚌依酬元价无徴本物旣非吾土所育请絶诗人薄言
　　玉铜璧玉节
　　龙辅判
　　张鲁私家畜龙辅不献
　　对
　　万防宅心四人各业不宝逺物载沐风南荣之暄犹思上献东流之水必愿朝宗所贵者忠诚孰非臣子所畜者珍物仍在私家况龙辅称竒鸟篆攸载潜匿不送彰闻有司虽马驾皷车天心广被而人迷日用物议犹多律有明文刑故无舍
　　开铜坑判
　　蔚州申管内铜坑先禁采昨爲檀州警发遣兵州库无物可装束刺史判令开铜坑以市物给兵幕【一作募】不阙军机亷察使科违勅
　　对
　　星带燕郊云迷代郡地称即山之利人擅烧铜之业有勅颁行无令采铸顷以辽兵候月或渡卢龙之水汉守宣风载抚飞狐之塞救兵屡发帑藏云空方兴计日之师遂有随时之义取铜以给在勅诚违【一作诚在违科】应机而行于事有【一作可】恕冯谖市义在昔未以爲非汲黯开仓于今不言其失断从违勅理或可矜
　　璧判
　　璧肉倍好太常以爲度失将荐不可
　　对
　　太璞不雕国宝爲贵许田斯假讳朝宿之邑秦城可易献章华之台况祀地郊天或充礼物来朝入聘以表威仪然则圣人制礼特崇于飨荐王者之孝莫先于崇稷而三后在天圣灵浸逺四方成嵗祭典聿修有事庙庭载陈珪璧太常所主大礼攸存凡厥荐陈须明制度惟此璧礼不亏玉书色侔截肪肉倍于好同楚人之鄙识妄有疵瑕当鲁礼之明祠而致违阙旷其所职不得无辜
　　玉节判
　　癸盗玉节于诸其家科盗罪不伏
　　对
　　符玺出入惟帝之命节传迓送【一作官节传迓】有国之恒宝山图兽知林木之多虞泽国用龙取江海【一作湖】之安祲饰玉之节惟人所持万里无尘寝于庙堂之上四郊多垒行于军阵之间癸何人斯不率而盗子卿汉朝之勇将权【一作拥】节不移无忌魏国之名臣窃符加罪彼已之子曽不是思薮之蒲尚闻攻伐邦之旌节安可穿窬请归义于钧金庻无哗于束矢
　　谷珪判
　　甲受糓珪之节爲使而易行除慝专以和难爲务法司劾之不伏
　　对
　　六节崇仪制参龙虎五瑞分命列自公侯备以宠章异其文质严国朝而式序戒原隰而斯皇莫不尚以珪璧爲之制度气中浮曜夲自生虹山下沉晖由来抵鹊拟秦城而韫椟迈燕石以推珍璞琢言敷采就无僣起以军旅恤其凶荒易行除慝之规结好和难之义咸崇驭下克着彛伦将忝厥司寔资谋政甲缙绅髙践符节光临旣载驰而饮氷岂四方之辱命蒲璧云始早逾列于子男糓珪致荣遂专城于方岳克谨天戒肃将明威居不失中思非出位宁遑啓处务协仇讐得晋侯之平戎有宣公之静莒奚爲不可而欲论刑易行夲在剡珪此谬请分陶璧
　　木树草果
　　采木判
　　终南山下人每至冬中于山北采木县以斩【一作砍】伐非时皆欲禁断人云山南险逺终【一作皆】不可行
　　对
　　节彼南山森乎灌木百工爰度庻人斯采厉禁攸施妄抡材而必制操斧以进何斩伐之乖宜斩阳盖【一作即】取乎隂时伐隂须在乎阳月古训则尔今令惟宜若断彼良辀剡乎服耜考工有典谅亦难违傥筚路载驰析薪负荷蓝缕是阻岩险何阶随时之宜盖取诸此
　　橘奴判
　　甲有橘奴不书于版图大比被纠诉称田赋不阙
　　对
　　江臯芊眠卢橘是植珠树金实含芬吐芳班史埒富于封君李衡取方于僮仆详窥夏防珍味犹错于苞贡式遵周礼物生必载于版图何厚产之阙书而薄言于田赋寘于徽纆诚爲得宜
　　平虑判
　　僧称院有一株平虑依验乃是忘忧
　　对
