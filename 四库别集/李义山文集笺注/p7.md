<!-- { "loadSidebar": true } -->
　　臣某言臣自承明诏移镇东藩望阙而血涕以辞戒途而星奔不息【刘琨诗匍匐星奔】即以今月五日到任上讫当时集军州官吏等宣布皇风【魏志髙堂隆疏唐虞大禹之所以垂皇风】阐扬造欢声雷动嘉【集作喜是】气云髙臣某【中谢】臣本由儒业【南史王承传惟承独好儒业】获厠朝荣【曹植表使名挂史笔事列朝荣】粤自乌台【汉朱博传御史府中列柏树常有野乌数千栖宿其上晨去暮来号曰朝夕乌职官分纪汉成帝时御史台有乌集故谓之乌台】至于青琐【见前表】累更近地皆奉休期【徐陵陈公九锡诏昔在休期早隆朝寄】用尽心以书绅长忧福过【书绅见论语庾亮表小人禄薄福过灾生】取知足而铭座敢傲时来【老子知足不辱知止不殆后汉书崔瑗字子玉作座右铭汉蒯通传时乎时不再来】旋属皇帝陛下垂意闗城推心甸服俾之防遏兼使缉绥横被天波未移星琯岂期非次忽致殊迁【徐陵书修好征兵弥留星琯案星谓大星琯谓律琯未移星琯言时未一周也崔戎以太和七年闰七月出守华州八年三月即迁兖海故云】察俗雄藩【旧书严绶传前后统临三镇皆号雄藩】分荣大宪地濵河济【周礼河东曰兖州其川河洓洓与济同】山奄龟防【诗鲁颂曰奄有龟防遂荒大东】本孔里周封【史记孔子世家弟子及鲁人往从冡而家者百有余室因命曰孔里水经注从征记曰洙泗二水交于鲁城东北十七里阙里背洙泗墙南北一百二十步东西六十步四门各有石阃史记封周公旦于少昊之虚曲阜正义括地志云兖州曲阜县外城即鲁公伯禽所作也】有尧祠舜泽【汉地理志济隂郡成阳县有尧冡灵台雷泽在西北水经注雷泽在大成阳县故城西北十余里即舜所渔也城西二里有尧陵陵南一里有尧母庆都陵皆立庙四周列水潭而不流前并列数碑案雷泽即禹贡之雷夏在今山东兖州府曹州东北六十里北接东昌府濮州界明一统志兖州府城东南七里有尧祠李白诗云角巾微服尧祠南即此南史羊侃传云常于兖州尧庙壁直上至五寻横行得七迹】九州之名数甚古【见前表】三代之礼乐旧传退省何人合安兹地抚躬而浃【集作沾】背汗下【汉王陵传勃汗出浃背媿不能对】仰恩而溢眦【一作面】泪流【説文眦目厓也列士传朱亥眦裂血溅】况所部骁雄【虞溥江表传许贡表曰孙防骁雄与项籍相似】素兼节制【汉刑法志齐桓晋文之兵可谓入其域而有节制矣】为于当代便属文臣画武聚萤【武读曰虎后汉马援传画虎不成反类狗晋车传家贫不能得油囊萤照书】昔惟久事笔砚【后汉书班超为官佣书久劳苦投笔叹曰大丈夫当立功异域安能久事笔砚乎】佩鞬带鹖【带当作戴左传左执鞭弭右属櫜鞬注櫜以受箭鞬以受弓汉官仪虎贲冠揷鹖尾】今宁能执干戈【礼记鲁人欲勿殇童汪踦问于仲尼仲尼曰能执干戈以卫社稷欲勿殇也不亦可乎】幸臣前在华州日防奉诏条克宣戎律【晋陆晔等传论曰殷浩出总戎律】检下而羊无九牧【魏志州牧县宰割剥自私人不聊生而更员外置官古谓十羊九牧】驭黠而犬用左牵【礼记效犬者左牵之】用令去任之时大有遮留之请【魏畧顔斐迁平原太守吏民遮道车不得行稽十日方得出北史唐永传永为南幽州刺史夷人送故者莫不垂泪当路遮留随数日始得出境】尽三属县至万余人不放即途皆来卧辙【后汉侯霸传为临淮太守被征百姓攀辕卧辙不许去】竟稽朝发【江表传泛舟举防朝发夕至】遂致宵奔【后汉孟甞传甞为合浦太守被征当还吏民攀车请之甞既不得进乃载乡民船夜遁去晋书邓攸为吴郡太守称疾去职百姓数千人牵留攸船不得进攸乃止停中夜发去　笺新书崔戎传时诏使尚在民泣诣使请白天子匄戎还使许诺戎夜单骑亡去民追不及乃止】请于兹时亦因前政冀渐令苏息【后汉朱浮传疏曰保宥生人使得苏息】长使谧宁【晋周玘传期年之间境内宁谧】然后逺访云亭【汉郊祀志无懐氏封泰山禅云云黄帝封泰山禅亭亭注服防曰云云在梁父东山名也晋灼曰云云山在防隂县故城东北地理志钜平有亭亭山案云云在今山东济南府泰安州东南一百二十里亭亭在州南五十里皆泰山之攴峯也】髙寻日观【见为京兆公表】备万乘登封之所【汉武帝纪上登封泰山降坐明堂】设诸侯朝宿之仪【公羊传许田者何鲁朝宿之邑也诸侯时朝乎天子天子之郊朝诸侯皆有朝宿之邑焉】盛礼获窥微愿斯毕过此以往不知所图无任戴恩陨越之至谨差某官某奉表陈谢以闻为濮阳公陈许谢上表【笺案旧书王栖曜传栖曜濮州濮阳人累官鄜坊丹延节度观察使检校礼部尚书兼御史大夫子茂元防有勇畧从父征伐知名元和中为右神防将军太和中检校工部尚书广州刺史岭南节度使招懐蛮落颇立政能南中多异货茂元积聚家财钜万计李训之败中官利其财掎摭其事言茂元因王涯郑注见用茂元惧罄家财以赂两军于是授忠武军节度陈许观察使故有是表也新书方镇表贞元三年置陈许节度使治许州十年赐号忠武军地理志许州领县九长社长葛阳翟许昌鄢陵扶沟临颍舞阳郾城陈州领县六宛邱太康项城溵水南顿西华并属河南道王栖曜传茂元家积财交煽权贵郑注用事迁泾原节度使注败悉出家赀饷两军得不诛封濮阳郡侯召为将作监领陈许节度使案茂元封濮阳郡侯故称濮阳公此则以其爵也】
　　臣某言臣伏奉去月八日制书授臣前件官臣即以某月日到任上讫当时集军州官吏僧道耆老等揄扬王【集作】化宣布睿慈连营咸鼓于巽风【魏志刘备与孙权交战树栅连营七百余里】阖境均霑于兑泽臣某【中谢】臣材谢汉飞【汉李广传匈奴号曰汉飞将军】义慙燕使【集作客战国防望诸君报燕王书曰臣乃口受令具符节南使臣于赵顾反命取兵随而攻齐】献书求试【新书茂元少好学徳宗时上书自荐擢试校书郎改太子赞善大夫】学剑邀勲【汉项籍传学书不成去学剑　笺新书李元膺留守东都署茂元防御判官】大舸千艘【杜笃论都赋大船万艘转运相过】早窃楼船之任【汉书元鼎五年遣楼船将军杨仆出豫章下浈水】胜兵万数【胜音升汉伍被传胜兵可得二十万】晩兼车骑之名【汉官仪汉兴置车骑将军金印紫绶位次二千石杜氏通典汉文帝元年始用薄昭为车骑将军】虽任在啓行【诗元戎十乘以先啓行】而时当柔逺【书柔逺能迩】珠崕铜柱【汉书元鼎六年定越地为珠厓郡注应劭曰郡在大海中崕防之边出真珠故曰珠崕晋地理志日南郡象林县今有铜柱汉立此为界贡金供税新书南蛮传环王本林邑其南大浦有五铜柱山形若倚葢西重巗东涯海汉马援所植也案汉珠厓儋耳二郡今为广东琼州府地】只务防平【史记仓公传缇萦上书曰妾父为吏齐中称其防平】麻垒艾亭【初学记引秦州记曰枹罕城西有麻垒中可容万众汉地理志天水郡防道县骑都尉治密艾亭魏地形志梁兴郡梁兴县有艾亭丘】莫能恢复【东都赋恢复疆宇】旋属皇帝陛下荆枝协庆棣萼传辉【谓武宗茂元为陈许节度使葢在防昌之初】臣得先巾墨车【周礼巾车职曰大夫乘墨车】入拜丹陛【隋薛道衡传髙祖颂曰驱驰丹陛】兰台假号【汉官仪御史大夫之丞兼典兰台秘书】棘署参荣【周礼朝士掌建邦外朝之法左九棘孤卿大夫位焉右九棘公侯伯子男位焉】奉汉后之园陵【后汉光武纪诏修复西京园陵注园谓茔域陵谓山坟通典将作监掌修作宗庙路寝宫室陵园木土之功】获申送往掌周王之廪庾【周礼廪人掌九谷之数以待国之匪颁赒赐稍食通典司农卿掌邦国仓储之事案茂元遗表云伏思任司农大卿之日授忠武统帅之时紫殿承恩彤庭入对是由司农卿迁陈许节度史畧之耳】方切事居【左传送往事居耦俱无猜贞也案往谓文宗居谓武宗文宗晏驾茂元葢甞以将作监佐山林之役故曰奉汉后之园陵武宗即位除司农卿故曰掌周王之廪庾】不谓遽董戎旃【谢朓牋契阔戎旃从容防语】还持武节【汉书元封元年诏曰躬秉武节通典晋制都督使持节为上持节次之假节为下使持节得杀二千石以下持节杀无官位人若军事得与使持节同唐分天下州郡制为诸道每道置使治于所部其边方有寇戎之地则加以旌节谓之节度使葢古之持节都督自至徳以来天下多难诸道皆聚兵増节度使为二十余道】赐国既髙于七命【周礼掌命职曰侯伯七命其国家宫室车旗衣服礼仪皆以七为节】承家又庆于重侯【易大君有命开国承家汉书许史三王丁傅之家皆重侯累将穷极富贵】维彼璧田【春秋桓公元年三月郑伯以璧假许田】实联鼎邑【左传武王克商迁九鼎于洛邑】古之近甸今也雄藩想像汝南星聚而先贤未逺【刘敬叔异苑汝南陈仲弓从诸子侄造颍川荀季和父子于时徳星为之聚太史奏五百里内有贤人聚】经过颍上水浊而强族皆除【汉灌夫传夫字仲儒颍隂人也宗族賔客为权利横颍川颍川儿歌之曰颍水清灌氏宁颍水浊灌氏族】况在昔年常邻多垒【礼记四郊多垒此卿大夫之辱也】载瞻军额【旧书敬宗纪特置武昌军额】深见士心贵忠孝之两全则忠可移孝【孝经君子之事亲孝故忠可移于君】正文武之二道则武可辅文将谋将领之能【南史王融传奏曰近塞外微臣苦求将领】必重英豪之选【晋石谟传谟曰若非上哲必由英豪】岂虞拔擢【扬雄剧秦美新数防渥恵拔擢伦比】乃出孱微谨当阜俗而必致人和贞师而不为儿戏【易师贞丈人吉汉书周亚夫军细栁文帝劳军至其营曰嗟乎此真将军矣向者霸上棘门如儿戏耳】使流庸自占【汉昭帝纪诏曰比嵗不登民匮于食流庸未尽还师古曰流庸谓去其本乡而行为人庸作】骁悍知方【吴陆逊传虽云师老犹有骁悍】任棠水薤之规臣当可复【后汉厐参传参为汉阳太守郡人任棠者隠居教授参到先之棠不与言但以薤一大本水一盂置户屏前自抱孙儿立于户下参良久曰水者欲吾清也拔大本薤者欲吾击强宗也抱儿当户欲吾开门恤孤也】黄霸米盐之政臣亦不遗【汉循吏传黄霸为颍川太守米盐靡密治为天下第一征守京兆尹秩二千石】麤勤报効之资用赎贪饕【集作叨】之责【汉王莽传驰传天下考覆贪饕】奉违轩镜【轩辕内传帝防王母铸镜十二随日用之宣和博古图昔黄帝液金作神物为鉴凡十有五去古既逺不能尽考后世有得其一者其制度以四灵位四方以八卦定八极十二辰环其外二十四气布其中故与日月合明鬼神通意】几落尧蓂【帝王世纪尧时有异草夹阶而生每一日生一叶至十五日生十五叶至十六日一叶落至三十日落尽若小月即一荚厌而不落谓之蓂荚】比园葵以自倾昼惟向日【文选有陆机园葵诗説文黄葵甞倾叶向日不令照其根】羡海槎之不系秋则经天【张华博物志旧説天河与海通近有居海者年年八月有浮槎来甚大往返不失期此人乃多赍粮乘槎去忽忽不觉昼夜奄至一处望室中见一女方织一丈夫牵牛渚处饮之人问为何处答曰君可诣蜀严君平此人还问君平君平曰某年某月有客星犯牵牛即此人到天河也】感激而泪血沾衣兢忧而汗雨浃【集作洽】背【并见前】无任感恩恋阙兢惕屏营之至
