<!-- { "loadSidebar": true } -->
　　孔子生知非假习孟轲先觉亦须修诚明本属吾家事自是今人好外求
　　绳水吟
　　有水善平难善直唯绳能直不能平如将绳水合为一世上何忧事不明
　　辛酸吟
　　辛酸既不为中味商征如何是正音举世未能分曲直使谁为主主心平
　　言黙吟
　　当黙用言言是垢当言任黙黙为尘当言当黙都无任尘垢何由得到身
　　闲居述事
　　一防天真都不耗千钟人禄是难来太平自庆无他事有酒时时三五杯
　　竹雨侵人气自凉南窓睡起望潇湘茅檐滴沥无休歇却忆当初宿夜航
　　初晴月向松间出盛暑风从水面来巳比他人多数倍况能时复举樽罍
　　堂上慈亲八十余阶前儿女戯相呼防甘取足随丰俭此乐人间更有无
　　清欢少有虚三日剧饮未尝过五分相见心中无别事不评兴废即论文
　　花木四时分景致经书千巻好生涯有人若问闲居处道徳坊中第一家
　　天宫小阁纳凉
　　小阁虚看洛城满川云物拱神京风从万嵗山头至多少烟岚并此清
　　小阁于吾大有功清凉冠絶洛城中自慙虚薄诚多幸襟袖长涵万里风
　　小阁清风岂易当一般情味若羲皇洛阳有客不知姓二十年来享此凉
　　天宫幽居即事
　　人苦天津逺来须特特来闲余知道泰静久觉神开悟易观棊局谈诗捻酒杯世情千万状都不与装怀
　　逰龙门
　　江天无少异幽鸟下晴沙洛去山形断川回渡口斜龛岩千万穴店舍两三家清景四时好都城况不赊
　　重逰洛川
　　买石尚饶云买山当从水云可致无心水能为鉴止性以无心明情由鉴止已二者不可失出彼而入此
　　川上观鱼
　　天气冷涵秋川长鱼正逰虽知能避网犹恐悮呑钩巳絶登门望曽无防额忧因思濠上乐旷达是庄周



　　击壤集巻四
　　钦定四库全书
　　击壤集巻五　　　　　　　宋　邵雍　撰后园即事三首【嘉祐八年】
　　太平身老复何忧景爱家园自在逰几树绿杨隂乍合数声幽鸟语方休竹侵旧径髙低迸水满春渠左右流借问主人何似乐答云殊不异封侯
　　天养疎慵自有方洛城分得水云乡不闻世上风波险但见壶中日月长一局闲棊留野客数杯醇酒面修篁物情悟了都无事未学顔渊巳坐忘
　　年来得疾号诗狂每度诗狂必命觞乐道襟懐忘检束任真言语省思量賔朋欵密过从久云水优闲兴味长始信渊明深意在北窓当日比羲皇
　　观棊长吟
　　院静春深昼掩扉竹间闲看客争棊搜罗神鬼聚胷臆措致山河入范围局合龙蛇成阵鬭劫残鸿鴈破行飞杀多项羽坑秦卒败剧苻坚畏晋师座上戈鋋尝击搏面前氷炭旋更移死生共抵两家事胜负都由一着时当路断无相假借对人须且强推辞腹心受害诚堪惧唇齿生忧尚可医善用中伤为得防隂行狡狯谓知几请观今日长安道易地何尝不有之
　　秋日登崇德阁二首
　　无限髙贤抑壮图登临不用起长吁山川千古战争后冠剑百年零落余浪把功名为巳任那知富贵岂人谟丹青曲尽世间妙冩得栏意思无
　　一百年来号太平当初仍患不丁宁京都尚有汉唐气宫阙犹虚霸王形烟外乱峯才隠约霜余红树半凋零樽中有酒难成醉旋被西风吹又醒
　　秋日饮后晩归
　　水竹园林秋更好忍把芳樽容易倒重阳巳过菊方开情多不学年光老隂云不动杨栁低风递轻寒生暮草无涯逸兴不可收马蹄慢踏天街草
　　寄陜守祖择之舍人
　　记得相逢否当时在海东别离千里外倐忽十年中迹异名尤异心同齿更同终期再清防交酒乐无穷
　　哭张元伯职方
　　近年老辈频凋落使我中心又恻然洛社挂冠髙卧者唯君清澈如神仙昔日与君论少长今日与君争后先把酒酹君君必知为君洒泪西风前
　　哭张师柔长官
　　生平志在立功名谁谓才难与命争絶笔有诗形雅意葢棺无地尽交情胷中时事何由展天下人才不复评魂若有知宜自慰子孙大可振家声
　　和登封裴寺丞翰见寄【治平三年】
　　陋巷箪瓢世所传予何人斯耻萧然既知富贵须由命难把升沉更问天静黙有功成野性骞骧无路学时贤纷华出入金门者应笑溪翁治石田
　　代书寄友人
　　当年有志髙天下尝读前书笑谢安岂谓此身甘老朽尚无闲地可盘桓棊逢敌手才堪着琴少知音不愿弹非止不才能退黙古贤长恨得时难
　　访姚辅周郎中月陂西园
　　相忆不可遏西街来访时交横过沟水隙曲绕蔬畦树偃低头避笻髙换手持朋逰相得甚何乐更如之
　　依韵谢登封刘李裴三君见约逰山
　　诸公见约徃嵩前重走新诗各一篇摆落尘埃非敢后访寻云水柰输先三阳宫近丛幽石万嵗峯髙羃紫烟多少胜逰俱未到愿陪仙躅共攀缘
　　登嵩顶
　　九州环绕峙棊枰万嵗嵩髙看太平四海有人能统御中原何复有交争长忧眼见奸雄辈且愿身为尧舜氓五十三年芜没事如今方喜看春耕
　　登封县宇观少室
　　天地始融结此山巳髙极羣峯拥旌幢巨石罗剑防日出崖先红雨余岚更碧安知无神仙其间久遁迹
　　山中寄登封令
　　初离县日谋经宿既到山中未忍回公宇若无民事决愿携茶器上山来
　　归洛寄郑州祖择之龙图
　　恩深骨髓谓慈亲义重邱山是故人归过嵩阳旧逰地白云收得薜萝身
　　和祖龙图见寄
　　吾家职分是云山不见云山不解顔逰兴亦难拘日阻梦魂都不到人间烟岚欲极无涯乐轩冕何尝有暂闲洛社交朋屡相约几时曽得略跻攀
　　缘饰吟
　　缘饰了时称好手作为成处是真家须防冷眼人观觑傀儡都无帐幕遮
　　自况三首
　　名利塲中难着脚林泉路上早回头不然半百残躯体正被风波汨未休
　　满天风月为官守遍地云山是事权唯我敢开无意口对人髙道不妨言
　　每恨性昏闻道晩长慙智短适时难人生三万六千日二万日来身却闲
　　偶书
　　纷纷议论出多门安得真儒号缙绅名教一宗长有主中原万里岂无人皇王帝霸时虽异礼乐诗书道自新观古事多今可见不知何者谓经纶
　　代书寄商洛令陈成伯
　　此去暂期犹半嵗商山穷僻少医名感伤多后风防滞【成伯悼亡】暑湿偏时疾易生圣智不能无蹇剥贤才方善处哀荣斯言至浅理非浅少补英豪一二明
　　治平丁未仲秋逰伊洛二川六日晚出洛城西门宿奉亲僧舍聴张道人弹琴
　　向晚驱车出上阳初程便宿水云乡更闻数弄神仙曲始信壶中日月长
　　七月遡洛夜宿延秋庄上
　　八月延秋禾熟天农家富贵在丰年一箪鸡黍一瓢酒谁羡王公十万钱
　　八月渡洛登南山观喷玉泉防夀安县张赵尹三君同逰
　　渡洛南观喷玉泉千峯万峯遥相连中间一道长如雪飞入寒潭不记年
　　九日登夀安县锦幈山下宿邑中
　　烟岚一簇特崔嵬到此令人心自灰上有神仙不知姓洞门闲倚白云开
　　并辔西逰叠石溪断崖环合与云齐飞泉亦有留人意肯负他年尚此栖【叠石溪在县南五六里】
　　十日西过永济桥【唐桥名】
　　十日西行过永济时时细雨湿衫衣多情防得山神意犹恐行人失翠微
　　过宜阳城二首
　　六国区区共事秦疲于奔命尚难亲如何杀尽半天下岂是关东没一人
　　当日宜阳号别都柰何韩国特区区子房不得宣遗恨愽浪沙中中副车
　　十一日福昌县防雨
　　云势移峯缓泉声出竹迟此时无限意唯有翠禽知
　　依韵和夀安尹尉有寄
　　不向红尘浪着鞭殊无才业合时贤本酧壮志都无效欲住青山却有缘翠竹隂中开缥帙白云堆里揖飞泉锦幈正与溪南对他日从逰字字传
　　十二日同福昌令王赞善逰龙潭【潭在南宁县十五里】
　　一潭泠浸崖根黒数峯髙入云衢碧游人屏气不敢言长恐雷霆奋于侧
　　水边静坐天将暮犹自盘桓未成去马上回头更一观云烟巳隔无重数
　　十三日逰上寺【在县北】及黄涧【在县西】
　　能休尘境为真境未了僧家是俗家不向此中寻洞府更于何处覔藏花
　　堪嗟五霸争周烬可笑三分拾汉余何似不才闲处坐平时云水绕衣裾
　　十四日留题福昌县宇之东轩
　　洛川秋入景尤佳微雨初过径路斜水竹洞中藏县宇烟岚坞里住人家霜余红间千重叶天外晴排数缕霞溪浅溪深清防灔峯髙峯下碧查牙鸟因择木飞还逺云为无心去更賖盖世功名多龃龉出羣才业足咨嗟浮生日月仍须惜半老筋骸莫强夸就此岩边宜筑室乐吾真乐乐无涯
　　十五日别福昌因有所感
　　连昌宫废昌河在事去时移语浪传下有荒祠难问处古槐枝秃竹参天
　　是夕宿至锦幈山下
　　寻常看月亦婵娟不似今宵特地圆疑是素娥纾宿憾相逢为在锦幈前
　　十六日依韵酬福昌令有寄
　　道义相欢岂易亲古称难处是知人文章不结市朝士荣辱非闗云水身话入精详皆物理言无形迹尽天真他时洛社过从辈图牒中添又一隣
　　十七日锦幈山下谢城中张孙二君惠茶
　　山似捼蓝波似染游心一向难拘检仍携二友所分茶每到烟岚深处防
　　夀安县晚望
　　休叹浮生荣与辱且聴终日水潺潺遥穿瞑霭孤鸿去横截野烟双鹭还佳树【又作老木】排青岩下圃好峯环翠县前山报言名利差轻者少辍光隂到此间
　　十八日逾牵羊坂南达伊川坟上
　　三尺荒坟百尺山生身慈爱在其间此情至死不能尽日暮徘徊又且还
　　思程氏父子兄弟因以寄之
　　年年时节近中秋佳水佳山熳烂游此际归期为君促伊川不得久迟留
　　气如当日山川似旧时独来还独往此意有谁知
　　十九日归洛城路逰龙门
　　伊川往复过龙山每过龙山意且闲莫道移人不由境可堪深着利名闲
　　无烦物象弄精神世态何尝不喜新唯有前墀好风月清光依旧属闲人
　　留题龙门
　　融结成来不记秋断崖苍壁鏁烟愁中分洪造夏王力横截大山伊水流八节滩声长在耳一川风景尽归楼行人莫动凭栏兴无限英雄浪白头
　　谁将长剑斩长蛟斩断长蛟剑复韬爪尾蜿蜒凝华岳角牙狞恶结嵩髙骨伤两处崭苍壁血出东流汹巨涛此物犹难保身首谓言谗口莫嗷嗷
　　龙门石楼看伊川
　　数朝从欵走烟霞纵意凭栏看物华百尺楼台通鸟道一川烟水属僧家直须心逸方为乐始信官荣未足夸此景得游无事日也宜知幸福无涯
　　二十日到城中见交旧
　　年年此际走烟岚人亦何尝谓我贪归见交亲话清胜且无防患在三缄
　　二十二日晚步天津次日有诗
　　溪翁昨晚步天津步到天津伫立频洛水只闻煎去棹西风唯解促行人山川惨淡笼寒雨楼观参差鏁暮云此景分明谁防得欲霜时鴈来賔
　　二十五日依韵和左藏吴传正寺丞见赠
　　上阳光景好看书非象之中有坦途良月引归芳草渡快风飞过洞庭湖不因赤水时时往焉有黄芽日日娱莫道天津便无事也须闲处着功夫【来诗云从此天津南畔景不教都属邵尧夫故有是句】
　　二十九日依韵和洛阳陆刚叔主簿见赠
　　一霎萧萧晚雨余鳯凰楼下偶驱车郄诜片玉知能忆乐广青天幸未疎相阔夏秋闻甚事可亲灯火读何书恨无束帛嘉程子徒自悁悁返敝庐












　　击壤集巻五
　　钦定四库全书
