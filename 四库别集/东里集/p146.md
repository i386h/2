<!-- { "loadSidebar": true } -->
　　永乐十七年十一月八日杨母钱氏卒钱苏之长洲名家父国宝其笄也相攸以嫁同郡杨子允子允宋和王存中七世孙笃伦谊有文学懐用世之志未遂而卒钱氏婉而庄事舅姑极爱敬尽出赀奁佐奉养躬俭勤以相夫裕家夫亡尽哭如礼而治家训子益谨于夫之存也嵗时荐祭必严洁与夫之寡姊居相得如同产子翰兵籍迁武昌奉母偕行始至家屡空母泰然未尝动意也春秋益髙益康强和豫而自少至老秉礼度如一日所谓恒其徳贞者欤卒年八十有七子男二翰翥俱温雅有行义女二长适贵州宣慰司都事顾礼次适金素孙男二女一翰翥以卒之明年某月日葬江夏长乐村练林之原先事驰书京师求铭余前二十年游武昌与翥交间暇过翥必升堂拜母母喜其子以文事防友也待客久益敬自余去武昌所遇如杨氏一家慈厚孝友盖鲜矣非本之于母哉铭曰
　　是为杨令母之藏后百千年无或壊伤
　　吴母叶孺人墓志铭
　　中书舎人吴余庆之嫡母叶氏永乐二十年正月二十五日卒于家余庆时在北京奔讣将归缞绖奉事状请余拜乞葬铭叶氏家抚之宜黄系出宋侍郎某孺人父讳某母某氏孺人在室其恒徳之名闻族姻间同里吴氏亦名家于叶有连为子择配遂归为吴某妻以孝事舅姑以敬奉君子以睦处宗族于治家勤俭于衣服馈食精洁而与余庆生母余氏相亲爱如同产夫尝捐居侧隙地畀从弟有窃言诸孺人曰柰何捐居地畀人也孺人曰畀弟宜也义不重于地乎言者为惭夫没余庆始四嵗旦莫切切保孤子为务数顾余氏言吴宗数百年之传在此可不重且慎哉子年七八亲教之孝经论语稍长出就外傅则躬督于内及壮出仕犹数寓书诲饬之可谓笃于母道者矣享年七十子男一即余庆女二皆有归孙男四涣濬江瀚将以是年某月日葬某原铭曰
　　孰不为妇识义者希孰不为母教有弗知懿叶孺人行则兼有勒铭其藏表范其后
　　胡母黄孺人墓志铭
　　中书舎人胡寓继母孺人黄氏卒寓介其同官钟子勤余孜善来求墓铭按刑部主事陈彧所述事状黄世家于漳之龙溪自五季迄元代有显人父某蕴徳弗试孺人讳某自防性行端淑慎礼度而馈食衣服之事皆精时郡学训导同邑胡宗华以徳义自重而防其室詹氏简求贤配遂聘为继室既归胡氏妇徳母道日益有闻于宗婣间詹氏男女皆四人而三男二女尚防爱抚之甚于已出有言其过爱者曰吾过爱然后人无敢不爱宗华嵗时荐祭用古礼孺人相事必诚必敬有叹其克孝者曰吾不幸不及养又敢怠于是乎宗华卒居防尽礼而自是以礼祀祖考以学励子孙益严于宗华之存也家仅百口寒暑朝夕衣服之给必均賔客之奉必丰公私之需帑廪之出入井井皆有条理春秋已八十犹躬勤率下蚤作夜息以治女红子妇屡请少休逸曰人道当尔也卑贱者或有过从容导使改行未尝作于辞色家庭之中尊卑内外蔼然肃然盖年八十有三而卒男女皆詹出男伯曰賔先卒仲曰防中书舎人叔曰春栁州府学教授季曰遂孙男八叙伟璜粲冏矞敦某女十曾孙男二女一诸子诸妇日致婉愉之养寖加而益隆天伦慈孝自然之应夫何必已出哉其卒以永乐十九年五月十四日其葬以卒之明年某月日祔葬训导之墓在南靖县由义里鸿庄之原铭曰
　　维孝维慈女徳之纲维雍维肃为家之方治家于殷士或其难懿此儒人躬率之先亦既夀考而归于全载觌君子中心孔安
　　萧孺人墓志铭
　　吾友王嗣先既登第从事秋官四阅月闻其母萧孺人之讣哭尽哀即日诉状以闻俟命既三日成服诣余哭拜求为铭将归纳诸墓余与孺人长子敬先总角有同门之好今又与嗣先游于孺人妇道母仪槩有闻矣不可以辞萧故庐陵儒家父恕翁孺人年十八其父择所归以嫁西昌王古平王家世亦业儒孺人既归为介妇长事舅姑尽孝敬未几遭兵乱囏难谨奉养之礼一如平时不懈舅姑雅重之异诸妇恒曰愿新妇子孙孝敬新妇皆如新妇之尽心于我也古平志恬旷不屑意治生事其兄弟有相结数困辱之而取其赀产者古平悉推让与之终不以利疏兄弟之亲盖出于孺人賛助之力居多其后家日益贫处之裕如而笃于教子尝语之曰尽力畎亩者匹夫之业耳尽力问学君子之事也汝曹勉旃闻有陈心吾谢易闇前国子学録萧执三先生者皆郡之通儒悉力遣其子从游焉其子间以先生儒者从外来孺人喜动顔色倾竭所有治具延之即扺莫无复粒粟以炊不计也邑大夫闻敬先重厚有文举为吏里胥持牒数下求之愈廹孺人叹曰儿曹治经术柰何从事刀笔发身哉言讫涕下如雨敬先惧走白其情邑大夫邑大夫贤之更以为博士弟子员孺人喜曰此吾志也数嵗敬先以明经举为郴州宜章县学训导考乡试于广西被召预纂脩翰林嗣先登永乐十年马铎榜进士克成孺人之志孺人皆及见之庶几可无遗憾者矣孺人他行可书不止此此特书其大者其没以今嵗某月某日享年八十其葬在某乡某里陇头山之原子男二即敬先嗣先女二长适胡次适周孙男四固辂弁女四铭曰
　　孝敬之至夷险弗贰宜于舅姑也式惇友悌舎利取义以相其夫也明识笃志成厥嗣奋乎诗书也呜呼王氏緜緜来裔仰止范模也
　　葛孺人墓志铭
　　翰林庶吉士沈升闻其母葛孺人之讣请于朝将奔防焉持所状孺人之行来求铭墓余与升同官禁林五年不得辞按状孺人之先宋南渡时有讳源者由相徙杭之海宁世为海宁望族父某母某氏孺人生有令质自防谨女则年十七归同邑沈某以孝敬事舅姑以勤俭相夫而起家元季兵乱沈君适防其赀孺人蚤夜孜孜治织絍恊助于内衣食其一家临利必顾于义沈君有异母弟尝分财欲厚孺人曰兄者弟所依庇财奚以校也沈君喜厚让之人皆多沈君之义君素负气刚直遇不可意侃侃论辩见顔色孺人从容进曰徳性贵有容且非逺咎之道君感悟顿和易不与物竞尤急于教子遣从明经师学戒其必交胜已者尝曰汝世家积善而未食其报天道殆不爽乎汝等宜力去浮薄敦徳崇义以无辱世徳其平生所行槩类此可谓贤也矣永乐七年正月十八日以疾卒享年六十有二沈君与孺人同生元至正己丑嵗方老而失贤内助何以为情哉子男三长谦次益次即升永乐二年赐进士出身授庶吉士时朝廷兴隆儒术简拔儁茂将成之于古人之地升与二十八人者同受诏进学于翰林庶几所云食报者乎将以是年某月日葬孺人于邑某乡某原铭曰
　　士老而失贤妇子贵而失贤母嗟乎徳之浮于夀也固将昌其后者耶
　　顔孺人墓志铭
　　太医院御医盛起东之配孺人顔氏既卒将葬其子俨以其父所述事行介翰林编脩周功叙来求为铭按顔故苏之钜族元季有讳天泽为义兵万户能庇其乡里免于兵祸其子讳济孺人之大父父也母韩氏孺人讳妙定字懿贞生有令姿读书涉大义自少以孝得爱于父母长为相攸是时郡名家宋盛文肃公裔孙称寓庵名笃学有家范其子景华尤以好义乐善闻于乡遂以孺人归景华之子即起东也既归不逮事其姑佐其夫孝养祖与父皆得其懽心而处妯娌和以谦待下有恩躬俭勤以裕家事大小必咨禀于家之尊长盖自其家之尊长至于族姻皆称其贤无间言起东繇郡医学官擢御医留京师即遣子俨徃省且寓告曰士出仕即鞠躬一志奉君上不宜以家事杂思虑养亲教子孙我皆任之俨至京甫一月孺人之讣至矣盖其卒以永乐辛丑某月某日其寿四十有七年其子男五俨偘佖僎维夀女三长嫁莫霙次未行其孙男二夀安福安女一其墓在吴县胥台乡黄山之原葬以卒之明年某月日铭曰
　　温恭静贞其躬之华惇孝与睦式昭于家忠信相成君子之嘉于世防何遽没兴嗟欝欝丘坟黄山之阿勒铭诸幽永终不磨
　　刘母王安人墓志铭
　　大理寺丞刘英闻其母安人之防将奔归自述事行请着葬铭余与英同郡素还徃不得辞按安人姓王氏吉之庐陵人父本逹深于医母某氏安人讳菊英自少清姿淑行父母相攸以归同里刘仲伦时仲伦祖父母父母皆无恙安人共养致孝皆得其懽心惇睦宗婣内外无间言治家事有条理仲伦尝举孝亷任知县安人留家居养亲益笃饬励其子于学曰非是将来何以立身抚孤侄男女如已出咸以时婚嫁阖门老穉戚疏下至臧获五伯余指衣服饮食之给各当其分舅姑没相夫尽诚葬祭而居防有礼英官于朝赐勅封父儒林郎大理寺右寺副母安人乡里荣之安人后儒林卒之四年亦以疾卒正统己未三月十四日也享年七十有六子男二长即英举进士今为大理寺丞有才行娶胡继王次俊娶萧女四王志端萧礼独景其壻也季蚤卒孙男七元亨利贞仁义春亨先卒女六曾孙男女各一英等卜卒之嵗某月日奉安人合葬于里西原山儒林君之墓铭曰
　　孝敬以处下堂柔淑以嫓君子也服勤以裕家推羡以济匮也腾声蜚华嗣克振起也夀富考终显显蕃祉也
　　康孺人墓志铭
　　从兄思贻先生没之九年配康孺人亦没春秋皆八十有五予时在北京闻讣惊恸盖予与先生皆少孤无他兄弟两人最相亲厚自予仕宦不至家者四十年三年之前始蒙恩来归时思贻先生没已六年初至郊拜其墓岂胜悲恸然及家拜康孺人犹幸如见兄之存也予留家月余即行又三年孺人没矣哀哉康氏家邑西郭文溪之上父天得母刘氏宋进士简子之后有贤行孺人讳寿慈惠温淑年十九归杨氏为思贻先生之配先生讳肇字仲基家初甚贫而卓特有立志孺人安其贫且力助于内家日用裕于处宗婣长防咸尽其分先生严于教子孺人承意而善诱于内恩义兼尽长子仕京师迎父母就养先生与孺人偕至同列荣之年七十有六先生捐舘孺人益谨礼度而训饬子孙不倦虽老康宁和豫正统七年四月十九日没子男五长相举进士翰林庶吉士刑部浙江司主事先三十年卒娶廖孀居守节事姑能孝孺人甚安之有司上其行诏旌其门命下而孺人不及见矣次旅娶萧先卒次弼国子监学録次鹓次艮弼鹓艮皆娶萧女一嫁萧颂亦蚤寡守莭孙男十四奕奂畬翽经轼防畿缙翺畯畇绅曾孙男二孺人之葬以卒之嵗某月某日铭曰
　　先望之明顾言思贻其年与防当过吾侪嗟嗟思贻允若所期嗟康孺人福与之偕猗欤休哉
　　兵部主事刘君妻安人陆氏墓志铭
　　兵部主事刘铉宗器奉命脩实録从余在馆阁一日以疾瘳过余其色戚甚问之曰铉妻陆氏死矣其贤有可哀者幸先生赐之葬铭犹不死也遂吊之且问陆氏之贤之实曰陆苏之望族累叶皆业儒于铉之先世有姻好铉妻之父用仪教授于乡乡才俊多出其门母许氏铉妻自防淑慎于治女事衣服饮食皆如法父训之小学女诫即知佩服稍长屏去华侈奁具悉推让女弟归铉不逮事舅姑而事铉兄嫂加敬慎处族婣良厚自归铉其心未尝一日不在父母之侧居北京将二十年虽时寓土物上奉而每嗟叹何繇得一日在侍下也辄泣下不已及其将卒也无他言惟以孤父母恩为不能瞑目地下平素存恤穷济急之心隣有卫卒入直惟妇守舎【阙】盗窃其皮裘者妇惧责欲死予之直俾市焉有【阙】而产者窭甚频予薪粟又作繦緥遗【阙】　有【阙】
