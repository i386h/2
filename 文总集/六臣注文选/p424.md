<!-- { "loadSidebar": true } -->
　　质判黄气分清浊【善曰周易曰黄天地之杂也天而地黄列子曰清轻者上为天浊重者下为地　向曰天地初分之时也】涉器千名含灵万族【善曰周易曰形而下者谓之器器谓品物也南都赋曰百品千名春秋元命苞曰蚑行喙息蠕动蜎蜚根生浮着含灵盛壮陆机鼈赋曰揔美恶而融融播万族乎一区　铣曰器物也】淳源上派浇风下黩【善曰庄子曰徳又下衰及唐虞淳散朴淮南子以为浇音义同説文曰派水别流也字林曰黩特垢也杜木切　济曰淳和之源自上流派而浇薄之风垢浊于下黩垢浊也】爱流为海情尘为岳【善曰瑞应经曰感伤世间没于爱欲之海百法论曰情尘之意合故知生也言人皆沈于爱河则妻子财帛也言积之多如海情尘之积为岳为善日积亦见多为恶日积亦多也　向曰爱欲至多若流水成海情想渐积若尘飞为岳】皇矣能仁抚期命世【善曰毛诗曰皇矣上帝临下有赫天竺言释迦牟尼此言能仁不退转法经佗方菩萨曰能仁如来兴此三道之教法华经曰我释迦牟尼刘虬曰能仁哀此忍土俯来拯防故曰能仁瑞应经曰期运之至当下作佛孟子曰五百年必有王者兴其间必有名世者广雅曰命名也　翰曰皇大也抚期谓千年期也言佛之大道能为仁圣抚应千年之期而命迹于世也】乃睠中土聿来迦卫【善曰毛诗曰乃睠西顾又曰聿来胥宇瑞应经曰菩萨下当世作佛托生天竺迦维罗卫国父王名曰静夫人曰妙迦维罗卫者天地之中央　良曰言佛之将见于世乃睠顾中土聿来生迦卫之国也迦卫之国在天地之中故言中土聿疾也】奄有大千遂荒三界【善曰毛诗曰奄有防遂荒大东法华经曰其佛以恒河沙等三千大千世界为一佛土又曰如来以智慧方便于三界大宅防济众生　良曰奄同荒理也】殷鉴四门幽求六嵗【善曰毛诗曰殷鉴不逺瑞应经曰太子至十四啓王岀游始岀城东门天帝化作病人即回车悲念人生俱有此患太子岀城南门天帝化作老人回车而还愍念人生丁壮不乆太子岀城西门天帝化作死人回车而还愍念天下有此三苦太子岀城北门天帝化作沙门太子曰善哉唯是为快即回车还念道清浄不宜在家又曰佛既歴深山到幽闲处菩萨即拾藁草以布地正箕坐月食一麻一麦端坐六年　向曰四门同善注后太子居于深山不饮不食箕坐义手闭目一心不成道终不起端坐六年故云幽求六嵗】亦既成徳妙尽无为【善曰胜鬘经曰唯有如来化就一切功徳维摩经曰夫岀家者为无为法瑞应经曰吾虚心乐静无为无欲　济曰既已也】帝献方石天开渌池【善曰瑞应经曰佛还树下道见弃衣取欲浣之天帝知佛意即颇那山上取四方成理泽好石来置池边白佛言可用浣衣又曰明日食时佛持鉢到迦叶家受饭而还于屏处食已欲澡漱天帝知佛意即下以手指地水出成池令佛得用名为指地池翰曰瑞应经曰佛成道见敝衣取欲浣之天帝知佛意即取四方成治之石置池边白佛言可以浣水也是为帝献方石又云佛食讫欲澡漱天帝以手指地水出成池令佛得用是为天开渌池】祥河辍水寳树低枝【善曰瑞应经曰时尼连河水流甚疾佛以自然神通防水涌起髙岀人头令底扬尘佛在其中法华经曰诸杂宝树华叶光茂瑞应经曰佛后日入指地池澡浴毕欲出无所攀池上素有树名迦和絶大脩好其树自然曲枝下就佛佛牵而出　铣同善注】通庄九折安步三危【善曰尔雅曰六逹谓之庄汉书曰王阳为益州刺史行部至邛僰九折阪叹曰奉先人遗体奈何数乗此险汉书东方朔诫子曰饱食安步以士易农尚书曰窜三苗于三危　良曰九折三危并山名言佛之神通不以山为阻险皆通安步而行也庄道也】川静波澄龙翔云起【善曰头陁经曰令身调善震大法皷摧伏异学外道邪师入佛性海烦恼风息波浪不生周易曰云从龙风从虎圣人作而万物覩　翰曰波澄谓心静云起谓其应感也】耆山广运给园多士【善曰法华经曰佛住王舎城耆阇崛山中与大比丘众万二千人俱尚书曰帝徳广运金刚般若经曰佛在舎卫国祗树给孤独园与大比丘众千二百五十人俱毛诗曰济济多士　向曰耆山谓阇崛山给园谓给孤独园多士谓众比丘也】金粟来仪文殊戾止【善曰发迹经曰浄名大士是往古金粟如来尚书曰凰皇来仪维摩经曰佛在毗邪离庵树园内告文殊师利汝行诣维摩诘问疾毛诗曰鲁侯戾止铣曰金粟佛名也来仪谓见于世文殊师利佛弟子也戾至也】应干动寂顺民终始【善曰春秋元命苞曰干动川静周易曰汤武革命应乎天顺乎人孙卿子曰生人之始也死人之终也　良曰干天也天动而地安而佛应之以顺人性终始不已】法本不然今则无灭【善曰维摩经曰法本不然今则无是寂灭之义僧肇曰小乗以三界炽然故灭之以求无为大乗观法本自不然今何以灭乃真寂灭　济曰不然犹无形也无灭谓不生不灭也】象正虽阑希夷未缺【善曰昙无罗防曰释迦佛正法住世百年像法一千年末法一万年史记曰酒阑汉书音义文颖曰阑言希也老子曰视之不见名之曰夷聴之不闻名之曰希王弼曰无象无声无响无所不通无所不往　翰曰象正谓正法也阑防也希夷谓无声色也言如来正法虽防然其无防之道未缺废也】于昭有齐式【善本作戒字】扬洪烈释网更维津重枻【翊泄反协韵　善曰毛诗曰文王在上于昭于天班固汉书述曰爰着目録略序洪烈扬雄解嘲曰不足以扬洪烈僧叡师十二法门序曰奏希声于宇宙济弱防于津汉书音义韦昭曰枻楫也音裔翊泄切叶韵　向曰于叹美之辞也昭明扬举洪大烈业也言齐有美明之徳用举大业脩其壊法　铣曰释网津并佛法也枻棹也言佛法将壊而齐乃能维持使之复存又如舟之济川而得其棹也】惟此名区禅慧攸托【善曰禅慧禅定智慧也即六度之二行也　良曰名区谓置寺之所也禅静慧智攸所也言此处静智之人所托居也】倚【五臣本作傍】据崇岩临睨通壑【善曰楚辞曰忽临睨夫旧乡説文曰睨邪视也　济曰睨视壑川也】沟池湘汉堆阜衡霍【善曰言崇岩之髙通壑之大故以湘汉为沟池衡霍为堆阜也史记曰屈完曰方城以为城江汉以为池　翰曰言此通川崇岩自得竒趣则以湘汉如沟池之小衡霍如堆阜之小湘汉江也衡霍山名】膴膴【武】亭臯幽幽林薄【善曰毛诗曰周原膴膴堇荼如饴上林赋曰亭臯千里靡不被筑毛诗曰秩秩斯干幽幽南山郑周礼注曰竹木曰林髙诱淮南子注曰深草曰薄也　向曰膴膴草貌亭臯平泽也草木丛生曰薄也】媚兹邦后法流是挹【善曰毛诗曰媚兹一人　铣曰媚爱也邦后谓江夏王也法流言江夏王本此佛法而挹酌也】气茂三明情超六入【善曰维摩经曰佛身即法身也从六通生从三明生僧肇曰天眼宿命漏尽为三明维摩经曰六入无积眼耳鼻舌身心已过　翰曰茂盛也三明谓天眼明宿命明漏尽明言江夏王感此真气盛也六入谓眼入色耳入声鼻入香舌入味身入触意入法也言其情超越于此六者】眷言灵宇载懐兴葺【善曰毛诗曰眷言顾之楚辞曰葺之兮荷盖王逸注曰葺盖屋也　良曰灵宇寺也葺修也】丹刻翚飞轮奂【焕】离立【善曰左氏传曰丹桓宫楹又曰刻桓宫桶杜预曰刻镂也毛诗曰如翚斯飞君子攸跻郑曰翚者鸟之竒异者也礼记曰晋献文子成室晋大夫发焉张老曰美哉轮焉美哉奂焉潘岳关中记曰未央殿东有鳯凰殿春秋元命苞曰火离为鳯刘邵魏文帝诔曰鳯凰立翥　翰曰丹刻谓殿宇丹色而刻镂之轮轮囷髙大也奂文章貌翚雉也离鳯也言丹青文彩似之】象设旣辟睟容已安【善曰楚辞曰象设居室静闲安孟子曰君子仁义礼智信根于心色睟然见于面赵岐曰睟润泽之貌　向曰象谓佛之形象也辟开也睟容润泽之貌言佛象既已开设而有润泽之容常安于此也】桂深冬燠【于六】松踈夏寒【善曰楚辞曰何所冬燠何所夏寒尔雅曰燠暖也　铣曰深谓叶宻也燠暖也桂气辛而冬暖也】神足游息灵心往还【善曰瑞应经曰佛已神足适郁单日界】胜幡西振贞石南刋【善曰维摩经曰降服四种魔胜幡建道场祢衡顔子碑曰乃刻石而旌之　良曰胜幡幡名西谓佛教来自西也振举也贞坚也南谓在国南也刋刻也】
　　齐故安陆昭王碑文一首【向曰安陆郡名昭諡也】
　　沈休文
