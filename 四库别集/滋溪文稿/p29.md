<!-- { "loadSidebar": true } -->
　　公讳晟，字子昌，奉圣州矾山人。后徙易州涞水。曾大父世英，仕金为易县令。大父柔国，初倡乡民来归，官金紫光禄大夫、真定、涿、易等路兵马都元帅，追封天水郡公，谥庄靖。考守信，广宗县尹，赠资德大夫、中书右丞、上护军、天水郡公，谥康惠。母李氏，追封天水郡夫人。公享年七十有四，以至顺三年五月戊寅薨于京师。是月甲申，归葬其乡五峯山先茔之兆。夫人宋氏祔。子男四人：道安，从仕郎、右藏库副使；礼安，承事郎、同知清州事；居安，从仕郎、宣政院照磨；志安，太保府知印。孙男四人：文、景、亶、襄。公孝友天性，为主簿时，母夫人尚无恙，尝有所怒，拄杖候门。公自外归，扶持还室，因跪曰：「某诚可挞。」家人窃视，殊无难色。兄亡，事寡嫂甚谨，抚其孤如己子。公平时食止蔬素，年出五十，方佐以肉，被服布帛，而无纨绮。子孙化之，亦以清约世其家。公葬之明年，制赠亚中大夫、集贤直学士、轻车都尉，追封天水郡侯，谥惠肃。夫人宋氏，赠天水郡夫人。铭曰：
　　远矣赵氏，世宅北土。显闻中朝，肇自公祖。赫赫元帅，活人有功。庆流后裔，益亢其宗。公昔少时，学于古训。刚毅自持，匪今之徇。历官剧县，有法有恩。诛锄奸强，收养善民。养民伊何，政平讼理。乐尔室家，安其田里。擢拜御史，正色敢言。弹射柄臣，他人所难。河山东西，分持宪节。贪墨败官，闻风震詟。县车之请，惟帝是留。公图报称，益壮其猷。时在仲春，雨雪如霰。阳和弗兴，宜谨天变。顾瞻左右，岂无臣工。优游清华，进退唯恭。独公之心，忧世如疾。鲠论竑议，为国药石。遐不黄耇，考终厥身。追诵公休，尚师古人。遗爱在民，遗直在史。勒铭贞珉，永诒千祀。

　　●滋溪文稿卷第十二 

　　碑志六 

　　○碑志六 

　　元故奉元路总管致仕工部尚书韩公神道碑铭并序 
　　元故陕西诸道行御史台治书侍御史赠集贤直学士韩公神道碑铭并序 
　　元故朝列大夫开州尹董公神道碑铭并序 
　　元故荣禄大夫御史中丞赠推诚佐治济美功臣河南行省平章政事冀国董忠肃公墓志铭并序 

　　△元故奉元路总管致仕工部尚书韩公神道碑铭 【 并序】 

　　延佑六年，奉元路总管韩公引年谢事，进官嘉议大夫、工部尚书，将谋东归，士民共挽留之。居岁余，公母弟汉中廉访使中遂亦请老，乃相随出关。盖公昆弟皆屡仕于关辅，风采惠爱流布远迩，于是长安士民闻之，争具酒肴相帅祖饯于东门外。车马塞途，眷恋追攀，不忍其去。观者感叹以为荣，士论嘉其知止，命工画者写其迹，号二老出关图，以拟汉二踈云。公既东归，往来汴、卫之间，以佚老焉。至顺元年冬，天子亲祀南郊，礼成，大赉四海。公昆弟与赐金织纹锦四，拜而受之。三年九月十有七日，公薨于汴，享年八十有三，赠通议大夫、礼部尚书、上轻车都尉、南阳郡侯，谥康靖。廉访先公一年，年七十有九而卒。海内以二公国之老成，相继沦逝，咸悼惜焉。
　　公讳冲，字进道，少有立志，涉猎文史，乡郡儒先咸器重之。年十九，挟其艺游京师，翰林学士徒单公履辟为书写，未几擢户部掾。江、淮初定，北人除官者帅惮往，诏升二等，公慨然请行，进从仕郎、太平路总管府经历。会詹事院立，召公为掾，寻除本院架阁库管勾。至元二十八年，尚书省罢，政事一归中书。太子詹事完泽位右丞相，素知公才，擢工部主事。久之，迁承务郎、陕西行省左右司员外郎。大德初元，选为安西王相府郎中令。又明年，进奉训大夫。六年，迁奉议。八年，迁奉政，郎中令如故。十年，改朝列大夫、知沔阳府。升中宪大夫、峡州路总管，未上，以便亲养改汴梁稻田总管，转黄州路总管。丁母夫人忧。延佑四年服阕，移守奉元。又二年，始请老焉。
　　昔者国家既定天下，乃置官府以成庶功，而军旅章程食货刑狱缮作之事日以兴矣，必需刀笔简牍记载施行，世之豪杰有用之士羣起而趍之。方省部初立，户曹之治钱谷，工曹之治营造，非通敏便给之才不足以当之。公持文墨论议，皆有余裕，始佐外郡，即以清慎着闻，风纪荐之，遂优减其资历。及佐陕西省幕，故赠咸宁贞宪王为平章，端严正大，朝野倚以为重。公言温而气和，平章独爱敬公。阕辅自许文正公过化之后，多士云起，或隐伏闾里而弗自彰，若韩公择、萧公■〈奭斗〉、同公恕、郑公中，公言于平章，皆荐达而尊礼之，文风翕然丕动。
　　公为政详明，治狱有能迹。先是六盘居民家奴数百指，或怨其使岁给衣食不均，使有子方七岁，杀之以快其忿，反以诬其它奴，历十余年不决。公谳之得实，始置于理。有中使代祀秦、蜀山川，道出延安驿，以马不善驰，命从者以革带系馆人耳悬于柱端，挞之流血。馆人憾之，俟中使还宿驿中，夜入扼其肮以死，从者弗觉也。明日有司疑盗杀之，盗竟弗获，按其从者，诬服。中书命公验治，乃呼其众告之曰：「中使过此，曾虐汝乎？」众惊曰：「独尝困苦一馆人耳。」公徐召其人讯之，遂伏其辜，而从者获免。临洮富民无子，有妾方娠，妻妬而卖之，二十余年矣。夫死，官为主其家资，忽一人临丧哭曰：「我乃遗腹子也。」有司欲以家赀予之。公疑其诈，物色于富民之家，得佛书一帙，背有书云：「某年月日妾有孕，卖巩昌某家。」公潜遣人求得之，询其岁月皆合，郡人惊叹以为神，哭者坐以欺妄。
　　初，世庙封皇子为安西王，立王相府，选儒臣傅之。其子既嗣为王，犹慎择其僚属，公为郎中令凡四考，朝廷重其选，故久之弗迁他官。公识虑周远，内正辅导以成傅相之尊，外尽谦恭以修藩国之礼，辑宿卫俾不为暴，均赐与俾不告劳，王深敬礼。沔阳官舍民庐初毁于火，公至规画有方，完新如昔。郡以网罟之利甲天下，侨士游客挟贵势而猎利于其府者无虚日，扰政犯律，未易枚举。至公一谢却之，听政而退，门闼阒然。每岁孟春，湖官假贷富家预输一岁之赋，谓之结课。及夏秋大水，方始捕鱼，羡余悉归于己。偶适岁侵，诏■〈施，弓代方〉山泽之利以赈民饥，湖官苦之。公言行省，请还其输赋而后■〈施，弓代方〉禁，从之。众感其惠，及公去官，馈钱二万五千贯，公力却之。尝奉省檄录囚信阳诸郡，活寃者众。既而复命于省，或间公曰：「沔阳湖陂号称陆海，人言饮之者皆得尽量，果如是耶？」公正色曰：「天厨之馔，萃水陆之珎，有敢染指者乎？」稻田官属旧无公田，窃官租以为养。公白于朝，赐田八千亩，官属至今赖之。及奉元命下，士民闻之无不相贺。是郡压于省宪，往往弗克展布，公声名素着，上下敬信，朞月之间恺弟之政已洽于秦民矣。有盗窃官帑弗获，执其主藏吏坐之。狱具，公疑其寃，弗署，果获真盗。
　　公性孝友，偕廉访公事母夫人克尽孝养。母卒，表帅子侄行古丧礼，搢绅范之。季弟伸少有材能，公推父泽与之，后果官郡县有声。天历初，关陕大饥，民尽室以逃。有故人子挈其家抵公，居数日，及其母、妻俱亡，子病亦殆。公买棺葬之，抚其子益厚。公所居必葺，周植竹树，左右陈列图史鼎彝，日以自娱。表古人善言懿行，遍疏屏间，以为师法。作诗闲雅尚清致，隶书圆劲有古法。客至抵掌言笑，泛及经史，客为忘归，公亦无倦，不喜饮酒，食必精洁，平生不妄饮食。年八十余，神观清明，步履轻便，盖所养者厚完，斯其有以异于人也。
　　韩氏世居渔阳、上谷，辽、金以来族大而盛，位列公侯将相，富贵赫奕，与刘六符、马人望、赵思温等号四大族，昏因门阀，时人比唐崔、卢。公曾祖讳玉，明昌五年登经义、词赋两科进士第，入翰林为应奉文字，卒官河平军节度副使。祖讳琇，元光元年以材勇应武举，授庆阳府司录判官，累迁昌武军节度使，金亡始家于卫，皇赠亚中大夫、卫辉路总管。考讳天麟，国初以明习法令历官吏礼部员外郎、兵部郎中，累赠嘉议大夫、兵部尚书、上轻车都尉、南阳郡侯。曾祖妣冯氏，祖妣王氏，妣梁氏，元配黄氏，继辛氏、王氏、梁氏、黄氏并追封南阳郡夫人，辛氏封南阳郡太夫人。子男二：长汝霖，承事郎、同知息州事，转内丘县尹，擢陕西行御史台掾；次闰童，早卒。孙男二：曰禋，曰禧。公以薨之岁十有一月十有一日归葬汲县亲仁乡康公里。
　　天爵少侍家庭，数闻先公称当代名公卿士，每及公之昆弟。及来关中，又闻士夫高年者尚能谈公遗政。会汝霖谋刻公治行于墓之碑，而以其辞见属。词曰：
　　金、辽有国，韩为世家。将相蝉嫣，门阀辉华。温温郎官，家声日起。法令为师，廉平佐理。笃生诸子，皆贤而材。伯也翩翩，名与仲偕。出佐省曹，长幕王相。赞画周详，士民所望。廉以律己，冰蘗自持。明以察寃，炳若着龟。久列关辅，允着遗爱。上书引年，士民兴慨。锺鸣漏尽，或不知休。贪禄持宠，实尔之羞。维公伯仲，风节奋厉。进退雍容，表仪当世。帝嘉其行，宠锡褒章。天益相之，俾寿而康。昔人有言，知止不殆。爰述铭诗，以劝有位。

　　△元故陕西诸道行御史台治书侍御史赠集贤直学士韩公神道碑铭 【 并序】 

　　世祖皇帝建立台宪，以肃纪纲，以正风化，其为国家治安之计盖深远也。贤才彬彬，布列中外，既久而犹赖之以为世用。若故治书侍御史韩公，亦其一也。初，至元间，公以儒士明习法令，擢察院掾。寻辞去，侍亲官江南，历十余年不仕。御史表其孝廉，擢掾中台，遂除架阁库同管勾。出为山东道廉访司经历。宪使陈公天祥荐其才，召为籍田署丞，迁司农司都事，擢拜监察御史。除陕西行台都事，进内台都事，拜山东道廉访副使，转淮东道。以养母辞归，母丧既终，调湖广行省左右司郎中，改河东道廉访副使，进拜汉中道廉访使，又迁陕西行台治书侍御史。公自管勾凡十三迁，其散阶至中议大夫，盖入官五十余年，终始不离风纪。
　　昔者台宪建立之初，本以登崇俊良，纠劾贪暴，训农兴学，辅世安民而已。或者矫亢以为高，苛刻以为能，是岂祖宗建官任人之意乎！当时进用大抵多老成忠厚之士，故能作新宪度，赞襄隆平。而至元、大德以来，仕者各尽官守言责，朝野清简无事，是岂偶然者哉！公于其时承国家治安之余，踵诸老步武之后，所至奉法以公，御吏以肃，俾善良获伸，徼幸者无所免，一时号称贤部使者。今考其行事，而精神心术之着，尚得序而铭之，以为来者之法焉。
