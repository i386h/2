<!-- { "loadSidebar": true } -->
　　襄二十九年呉公子札来聘请观于周乐【鲁以周公故有天子礼乐】使工为之歌周南召南【此皆各依其本国歌所常用声曲】曰美哉【美其声】始基之矣【周南召南王化之基】犹未也【犹有商纣未尽善也】然勤而不怨矣【未能安乐然其音不怨怒】为之歌邶卫【武王伐纣分其地为三三叛周公灭之更封康叔并三之地故三国尽被康叔之化】曰美哉渊乎忧而不困者也【渊深也亡国之音哀以思其民困卫康叔武公德化深逺虽遭宣公淫乱懿公灭亡民犹秉义不至于困】吾闻卫康叔武公之德如是是其卫风乎【康叔周公弟武公康叔九世孙皆卫之令德君也聴声以为别故有疑言】为之歌王【王黍离也幽王遇西戎之祸平王东迁王政不行于天下风俗下与诸侯同故不为雅】曰美哉思而不惧其周之东乎【宗周陨灭故忧思犹有先王之遗风故不惧】为之歌郑【诗第七】曰美哉其细已甚民弗堪也是其先亡乎【美其有治政之音讥其烦碎知不能久】为之歌齐【诗第八】曰美哉泱泱乎大风也哉【泱泱大之声】表东海者其大公乎【大公封齐为东海之表式】国未可量也【言其或将复兴】为之歌豳【诗第十五豳周之旧国在新平漆县东北】曰美哉荡乎乐而不滛其周公之东乎【荡乎荡然也乐而不滛言有节周公遭管蔡之变东征三年为成王陈后稷先公不敢荒滛以成王业故言其周公之东乎】为之歌秦【诗第十一后仲尼删定故不同】曰此之谓夏声夫能夏则大大之至也其周之旧乎【秦本在西戎汧陇之西秦仲始有车马礼乐去戎狄之音而有诸夏之声故谓诸夏声及襄公佐周平王东迁而受其故地故曰周之旧】为之歌魏【诗第九魏姬姓国闵元年晋献公灭之】曰美哉沨沨乎大而婉险而易行以德辅此则明主也【沨沨中庸之声婉约也险当为俭字之误也大而约则俭节易行惜其国小无明君也】为之歌唐【诗第十唐晋诗】曰思深哉其有陶唐氏之遗民乎不然何忧之逺也【晋本唐国故有尧之遗风忧深思逺情发于声】非令德之后谁能若是为之歌陈【诗第十二】曰国无主其能久乎【淫声放荡无所畏忌故曰国无主】自郐以下无讥焉【郐第十三曹第十四言季子闻此二国歌不复讥论之以其微也】为之歌小雅【小雅小正亦乐歌之常】曰美哉思而不贰【思文武之德无贰叛之心】怨而不言【有哀音】其周德之衰乎【衰小也】犹有先王之遗民焉【谓有殷王余俗故未大衰】为之歌大雅【大雅陈文王之德以正天下】曰广哉熈熈乎【熈熈和乐声】曲而有直体【论其声】其文王之德乎【雅颂所以咏盛德形容故但歌其美者不皆歌变雅】为之歌颂【颂者以其成功告于神明】曰至矣哉【言道备】直而不倨【倨傲】曲而不屈【屈挠】迩而不偪【谦退】逺而不携【携贰】迁而不淫【淫过荡】复而不厌【常日新】哀而不愁【知命】乐而不荒【节之以礼】用而不匮【德大】广而不宣【不自显】施而不费【因民所利而利之】取而不贪【义然后取】处而不底【守之以道】行而不流【制之以礼】五声和【宫商角徴羽谓之五声】八风平【八方之气谓之八风】节有度守有序【八音克谐节有度也无相夺伦守有序也】盛德之所同也【颂有殷鲁故曰盛德之所同】见舞象箾南籥者【象箾舞所执南籥以籥舞也皆文王之乐】曰美哉犹有憾【美哉美其容也文王恨不及已致太平】见舞大武者【武王乐】曰美哉周之盛也其若此乎见舞韶濩者【殷汤乐】曰圣人之也而犹有慙德圣人之难也【慙于始伐】见舞大夏者【禹之乐】曰美哉勤而不德非禹其谁能修之【尽力沟洫勤也】见舞韶箾者【舜乐】曰德至矣哉大矣如天之无不帱也【帱覆也】如地之无不载也虽甚盛德其蔑以加于此矣观止矣若有他乐吾不敢请已【鲁用四代之乐故及韶箾而季子知其终也季札贤明才博在呉虽已渉见此乐歌之文然未闻周国雅声故请作周乐欲聴其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数】
　　叙子产从政
　　襄三十一年子产之从政也择能而使之冯简子能断大事子大叔美秀而文公孙挥能知四国之为【知诸侯所欲为】而辨于其大夫之族姓班位贵贱能否而又善为辞令禆谌能谋谋于野则获谋于邑则否【此才性之蔽】郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之事成乃授子太叔使行之以应对賔客是以鲜有败事北宫文子所谓有礼也【传迹子产行事以明北宫文子之言】
　　叙中行穆子败狄
　　昭元年晋中行穆子败无终及羣狄于太原【即大卤也无终山戎】崇卒也【崇聚也】将战魏舒曰彼徒我车所遇又阨【地险不便车】以什共车必克【更増十人以当一车之用】困诸阨又克【车毎困于阨道今去车故为必克】请皆卒【去车为歩卒】自我始乃毁车以为行【魏舒先自毁其属车为歩陈】五乘为三伍【乘车者车三人五乘十五人今改去车更以五人为伍分为三五】荀呉之嬖人不肯即卒斩以徇【魏舒辄斩之荀呉不恨所以能立功】为五陈以相离两于前伍于后专为右角参为左角偏为前拒【皆临时处置之名】以诱之翟人笑之【笑其失常】未陈而薄之大败之【传言苟呉能用善谋】
　　叙晏子辞宅
　　初景公欲更晏子之宅曰子之宅近市湫隘嚣尘不可以居【湫下隘小嚣声尘土】请更诸爽垲者辞曰君之先臣容焉【先臣晏子之先人】臣不足以嗣之于臣侈矣【侈奢也】且小人近市朝夕得所求小人之利也敢烦里旅【旅众也不敢劳众为己宅】公笑曰子近市识贵贱乎对曰既利之敢不识乎公曰何贵何贱于是景公繁于刑【繁多也】有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜【拜谢新宅】乃毁之而为里室皆如其旧【本坏里室以大晏子之宅故复之】则使宅人反之【还其故室】且谚曰非宅是卜唯邻是卜【卜良邻】二三子先卜邻矣【二三子谓邻人】违卜不祥君子不犯非礼【去俭即奢为非礼】小人不犯不祥古之制也吾敢违诸乎卒复其旧宅公弗许因陈桓子以请乃许之
　　叙楚灵王之败
　　昭十二年楚子狩于州来次于颍尾使荡侯潘子司马督嚣尹午陵尹喜帅师围徐以惧呉【五子楚大夫徐呉与国故围之以偪呉】楚子次于干谿以为之援雨雪王皮冠秦复陶【秦所遗羽衣也】翠被豹舄执鞭以出【执鞭以教令】仆析父从【楚大夫】右尹子革夕【子革郑丹夕莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】爕父【晋唐叔之子】禽父【周公子伯禽】竝事康王【康王成王子】四国皆有分我独无有【四国齐晋鲁卫分珍寳之器】今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋渉山林以事天子唯是桃弧棘矢以共御王事【桃弧棘矢以御不祥言楚在山林以所出有】齐王舅也【成王母齐太公女】晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅【陆终氏生六子长曰昆吾少曰季连季连楚之祖故谓昆吾为伯父昆吾尝居许也故曰旧许是宅】令郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也【四国陈蔡二不羮】又加之以楚敢不畏君王哉工尹路请曰君王命剥圭以为鏚秘【鏚斧也柲柄也破圭玉以饰斧柄】敢请命【请制度之命】王入视之析父谓子革吾子楚国之望也今与王言如响国其若之何【讥其顺王心如响应声】子革曰摩厉以须王出吾刃将斩矣【以已喻锋刃欲自摩厉以斩王之慝】王出复语左史倚相趋过【倚相楚史名】王曰是良史也子善视之是能读三坟五典八索九邱【皆古书名】对曰臣尝问焉昔穆王欲肆其心【周穆王肆极也】周行天下将皆必有车辙马迹焉祭公谋父作祈招之诗以止王心【谋父周卿士祈父周司马世掌甲兵之职招其名祭公方谏游行故司马官而言此诗逸】王是以获没于祗宫【获没不见篡弑】臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音【愔愔安和貌式用也昭明也】思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心】王揖而入馈不食寝不寐数日【深感子革之言】不能自克以及于难【克胜也】仲尼曰古也有志克已复礼仁也信善哉楚灵王若能如是岂其辱于干谿
　　叙子产火政
