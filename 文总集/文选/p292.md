<!-- { "loadSidebar": true } -->
　　臣琨臣殚，顿首顿首，死罪死罪。伏惟高祖宣皇帝肇基景命，王隐晋书曰：宣皇帝，河内温人。今上受禅，追上尊号曰宣皇帝。尚书，武王曰：至于大王，肇基王迹。诗曰：景命有仆。毛苌曰：仆，附也。郑玄曰：天之大命，又附着于汝。世祖武皇帝遂造区夏，世祖，武帝庙号。书曰：惟丕显考文王，用肇造我区夏。三叶重光，四圣继轨，三世，谓景、宣、文；四圣，谓武帝也。书曰：昔我文王、武王宣重光。广雅曰：轨，迹也。惠泽侔于有虞，卜年过于周氏。左传，王孙满曰：成王定鼎郏、鄏，卜世三十，卜年七百。自元康以来，艰祸繁兴，晋书曰：惠帝卽位，改元曰元康。永嘉之际，氛厉弥昏，永嘉，怀帝年号。宸极失御，登遐丑裔，王隐晋书怀纪曰：羯贼刘曜破洛，皇帝崩于平阳。宸极，喻帝位。答宾戏曰：周失其御。礼曰：天王崩，告丧曰天王登遐。国家之危，有若缀旒。公羊传曰：君若赘旒然。赘，犹缀也。何休曰：旒，旗旒也。以譬者，言为下所执持东西尔。赖先后之德，宗庙之灵，皇帝嗣建，旧物克甄，王隐晋书怀纪曰：洛阳破，大司马南阳王保于长安立秦王为皇太子。怀帝崩，皇太子卽位。左传，伍员曰：少康祀夏配天，不失旧物。郑玄尚书纬注曰：甄，表也。诞授钦明，服膺聪哲，钦明，已见上求通亲亲表。礼曰：服膺拳拳。玉质幼彰，金声夙振，应劭汉官仪曰：太子太傅琢磨玉质。言太子有玉之质，琢磨以道也。孟子曰：孔子之谓集大成。集大成也者，金声而玉振之也。冢宰摄其纲，百辟辅其治，尚书曰：冢宰掌邦治，统百官。包咸论语注曰：摄，犹兼也。毛诗曰：不显维德，百辟其刑之。四海想中兴之美，羣生怀来苏之望。毛诗序曰：宣王任贤使能，周室中兴。尚书曰：傒我后，后来其苏。不图天不悔祸，大灾荐臻，左传，郑伯曰：天其悔祸于许。国未忘难，寇害寻兴。左传，富辰曰：人未忘祸，王又兴之。逆胡刘曜，纵逸西都，何法盛晋书胡录曰：建兴四年，刘载使刘曜寇长安。敢肆犬羊，凌虐天邑。汉名臣奏曰：太尉应劭等议，以为鲜卑隔在漠北，犬羊为羣。尚书曰：肆予敢求尔于天邑商。臣等奉表使还，仍承西朝，以去年十一月不守，主上幽劫，复沈虏庭，干宝晋愍纪曰：贼入掠京都，刘粲寇于城下，天子蒙尘于平阳。傅畅诸公赞曰：葛蕃传檄平阳，求连和迎上，上于是见害。谢承后汉书序曰：黄他求没将，投骸虏庭。神器流离，再辱荒逆。再，谓怀、愍二帝。老子曰：天下神器不可为，为者败之。韦昭曰：神器，天下玺符服御之物也。臣每览史籍，观之前载，小雅曰：载，事也。厄运之极，古今未有，苟在食土之毛，含气之类，左传，芋尹无宇谓楚子曰：食土之毛，谁非君臣。三略曰：含气之类，咸愿得志。莫不叩心绝气，行号巷哭。新序，子贡曰：子产死，国人闻之，皆叩心流涕曰：子产已死，吾将安归？皆巷哭。况臣等荷宠三世，位厕鼎司，三世，谓迈至琨也。王隐晋书曰：琨祖迈，相国参军。父蕃，太子洗马，侍御史。鼎司，谓司空也。谢承后汉书序曰：王龚干事，遂陟鼎司。承问震惶，精爽飞越，谢承后汉书，窦武上疏曰：奉承诏命，精爽陨越。且悲且惋，五情无主，五情，已见上谢平原内史表注。庄子，叶公见龙，失其魂魄，五情无主。举哀朔垂，上下泣血。谢承后汉书，胡母班书曰：董卓起朔垂。毛诗曰：鼠思泣血。
　　臣琨臣磾，顿首顿首，死罪死罪。臣闻昏明迭用，否泰相济，昏明，谓昼夜也。文子曰：春秋之代谢，日月之昼夜。孙卿子曰：日月递照。周易曰：泰者，通也。物不可终通，故受之以否。天命未改，历数有归，左氏传，王孙满谓楚子曰：周德虽衰，天命未改。书曰：天之历数在尔躬。或多难以固邦国，或殷忧以启圣明。左氏传曰：楚使椒举如晋求诸候，晋侯欲勿许，司马侯曰：不，邻国之难，不可虞也，或多难以固其国，启其疆土。齐有仲孙之难而获桓公，至今赖之；晋有里丕之难而获文公，是以为盟主也。韩诗曰：耿耿不寐，如有殷忧。启圣，见下注。齐有无知之祸，而小白为五伯之长；左传曰：初，齐襄公立，无常，鲍叔牙曰：君使民慢，乱将作矣。奉公子小白出奔莒。乱作，管夷吾、召忽奉公子纠来奔，雍廪杀无知，公伐齐，纳子纠，桓公自莒先入。晋有骊姬之难，而重耳主诸侯之盟。左传曰：初，晋献公以骊姬为夫人。夫人谮太子，太子缢于新城。遂谮二公子曰：皆知之。重耳奔蒲，夷吾奔屈。汉书，路温舒曰：齐有无知之祸，而桓公以兴；晋有骊姬之难，而文公用伯。繇是观之，祸乱之作，将以开圣人也。社稷靡安，必将有以扶其危；盐铁论曰：定倾扶危。黔首几绝，必将有以继其绪。史记曰：秦更民名曰黔首。伏惟陛下，玄德通于神明，圣姿合于两仪，陛下，谓元帝也。书曰：玄德升闻，乃命以位。孝经援神契曰：十世升平，至德通神明。两仪，天地也。易曰：易有太极，是生两仪。应命代之期，绍千载之运。孟子曰：五百年必有王者兴，其间必有名世者也。广雅曰：命，名也。桓子新论曰：夫圣人乃千载一出，贤人君子，所想思而不可得见也。夫符瑞之表，天人有征，东观汉记，羣臣上奏世祖曰：符瑞之应，昭然着闻矣。中兴之兆，图谶垂典。自京畿陨丧，九服崩离，曹子建责躬诗曰：得会京畿。周书曰：乃辨九服之国，方千里曰王圻，其外曰侯服、甸服、男服、采服、卫服、蛮服、夷服、镇服、蓄服。论语，子曰：邦分崩离析。天下嚣然无所归怀，班固汉书赞曰：海内嚣然，丧其乐生之心。虽有夏之遘夷羿，宗姬之离犬戎，蔑以过之。左氏传曰：魏绛对晋侯曰：昔有夏之方衰也，后羿自鉏迁于穷石，因夏人以代夏政。又曰：夷羿收之。杜预曰：夷，氏也。史记曰：幽王嬖爱褒姒，竟废后，立褒姒为后。废后父申侯乃与西夷犬戎共攻幽王，遂杀幽王骊山之下。陛下抚宁江左，奄有旧吴，王隐晋书曰：元帝，琅邪共王之长子，永兴元年就国。二年，加扬州诸军事。韦孟讽谏诗曰：抚宁遐荒。江左，江东也。春秋历序曰：东方为左。毛诗曰：奄有龟蒙。柔服以德，伐叛以刑，左氏传，晋随武子曰：伐叛，刑也；柔服，德也。抗明威以摄不类，杖大顺以肃宇内。尚书曰：我有周佑命，将天明威。汉书音义曰：摄，安也。礼记曰：天子以德为车，以乐为御；诸侯以礼相与，大夫以法相序，天下之肥也，是谓大顺。纯化既敷，则率土宅心；义风既畅，则遐方企踵。尚书曰：汝丕远惟商耇成人，宅心知训。剧秦美新曰：海外遐方，延颈企踵。百揆时叙于上，四门穆穆于下。书曰：纳于百揆，百揆时叙，宾于四门，四门穆穆。昔少康之隆，夏训以为美谈；左氏传，伍员谓吴子曰：昔有过浇灭夏后相，后缗方娠，逃出自窦，归于有仍，生少康焉。为仍牧正，以收夏众，使女艾谍浇，遂灭过戈，复禹之绩。浇，五叫切。公羊传曰：鲁人至今以为美谈。宣王之兴，周诗以为休咏。毛诗序曰：烝民，尹吉甫美宣王也，任贤使能，周室中兴焉。况茂勋格于皇天，清辉光于四海，尚书曰：昔成汤既受命，时则有若伊尹格于皇天。孝经曰：孝悌之至，通于神明，光于四海。苍生颙然，莫不欣戴。尹文子曰：尧德化布于四海，仁惠被于苍生。淮南子曰：圣人呼吸阴阳之气，而羣生莫不喁喁然仰其德以和顺。国语，祭公谋父曰：商王大恶，庶人不忍，欣戴武王。声教所加，愿为臣妾者哉！尚书曰：朔南暨声教。史记，张良曰：百姓莫不愿为臣妾。且宣皇之胤，惟有陛下，王隐晋书曰：元皇帝，宣帝之曾孙。左传，介之推曰：献公之子九人，惟君在矣。亿兆攸归，曾无与二。尚书曰：受有亿兆夷人。晏子春秋，晏子谓鲁哀公曰：君矫鲁国，化而为一心，君曾无与二，何暇有三乎？天祚大晋，必将有主，主晋祀者，非陛下而谁？法言曰：昔在有熊、高辛、唐、虞三代，咸有显德，故天因而祚之。左传，介之推曰：天未绝晋，必将有主，主晋祀者，非君而谁？是以迩无异言，远无异望，汉书曰：霍光以内外异言。左传，叔向曰：我先君文公，人从而与之，献无异亲，民无异望矣。讴歌者无不吟咏徽猷，狱讼者无不思于圣德，孟子曰：尧崩，三年之丧毕，舜让避丹朱于南河之南。天下朝觐讼狱者，不之尧之子而之舜，讴歌者不讴歌尧之子而讴歌舜。曰：天也。夫而后归中国，践天子之位焉。诗曰：君子有徽猷。答宾戏曰：用纳乎圣德。天地之际既交，华裔之情允洽。封禅书曰：天人之际已交，上下之情允洽。左传，孔子曰：裔不谋夏，夷不乱华。一角之兽，连理之木，以为休征者，盖有百数；春秋感精符曰：麟一角，明海内共一主也。王者不刳胎，不剖卵，则出于郊。孝经援神契曰：德至草木，则木连理。尚书，有休征。西都宾曰：处乎斯列者，盖以百数。冠带之伦，要荒之众，冠带，谓中国也。西蜀父老曰：封疆之内，冠带之伦。尚书曰：五百里要服，五百里荒服也。不谋而同辞者，动以万计。周书曰：不谋同辞，会于武王郊下，羽猎赋曰：杖莫邪而罗者万计矣。是以臣等敢考天地之心，因函夏之趣，昧死以上尊号。汉书，杨雄河东赋曰：函夏之大。汉书又曰：诸侯昧死再拜，言上尊号。愿陛下存舜禹至公之情，狭巢由抗矫之节，以社稷为务，不以小行为先，东观汉记，羣臣上奏世祖曰：大王社稷为计，万姓为心。汉书，贾谊上书曰：人主之行异布衣，布衣节小行，以自托于乡党，人主惟社稷固尔。以黔首为忧，不以克让为事。书曰：允恭克让。上以慰宗庙乃顾之怀，下以释普天倾首之望。诗曰：乃眷西顾。又曰：溥天之下。汉书，翟义曰：天下倾首服从，莫能抗扞国难。则所谓生繁华于枯荑，育丰肌于朽骨，易曰：枯杨生稊。王弼曰：稊者杨之秀。稊与荑通。左传，薳子冯曰：所谓生死而肉骨。神人获安，无不幸甚。尚书，帝曰：夔，命汝典乐，神人以和。汉书，汉王曰：以韩信为大将军。萧何曰：幸甚。
