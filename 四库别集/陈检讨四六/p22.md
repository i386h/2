<!-- { "loadSidebar": true } -->
　　命鳸分官以后肇始篇章【左传昭子问曰少皥氏鸟名官何故也郯子曰五鸠鸠民者也五雉为五工正九鳸为九农正】断鳌立极而还权舆述作【列子女娲氏断鳌足以立四极高诱注犬废倾以鳌足拄之权舆见天篆序】姚庭吁咈半臯防浑噩之音【书】姬代升歌多旦奭舂容之制【诗义疏文王分岐周故邑为旦奭采邑武王迁镐克商乃采文王时民俗之诗得之国中杂以南国者为周南其专得之南国者为召南学记善待问者如撞钟待其舂容然后尽其声韩诗舂容乎大篇】揲蓍系象理本元公【易】缉雅称诗义縁上相【汉书陆贾谓陈平曰足下位为上相】莫不仰规天汉俯察华虫【诗维天有汉书山龙华虫】舒惨恊乎隂阳【刘孝标论阳舒隂惨生民大情】清浊调乎律吕【乐记注黄钟太簇姑洗防賔夷则无射为六律大吕夹钟仲吕林钟南吕应钟为六吕十二律声分清浊】麟麟炳炳【杨雄羙新论炳炳麟麟注与燐同】矞矞皇皇【见瑞木赋】文字之兴由来尚矣且夫言以旌心文原载道【韩文文者所以载道也】若使情弗笃乎君王志不存乎民物色工朱紫徒成藻缋之容韵合宫商未便克谐之奏【书八音克谐】纵复愽综正变杂撰髙深审音者例之自桧无讥【左传季札观乐自桧以下无讥焉】观礼者叹为既灌而徃【论语】盖自昔兴文要于养气【韩愈答李翊书古之立言者不可以不养也气盛则言之短长与声之髙下皆宜】从来立徳方许著书【左传穆叔曰豹间之太上有立徳其次有立功其次有立言】辞须能达此言鬯自宣尼思贵无邪其説原于鲁颂必膏深而光沃斯理沛而词昌【答李翊书根之茂者其实遂膏之沃者其光华】徃説虽多斯言不易我夫子益都相国冯公【详益都防】光岳分灵穆眀一徳【书穆穆在上眀明在下】枢机宻勿龙马佐其苞符【论语防仲尼曰吾闻尧舜游首山观河渚有五老一老曰河图将来告帝期一老曰河图将来告帝谋一老曰河图将来告帝书一老曰河图将来告帝图一老曰河图将来告帝符龙衔玉苞金泥玉检封盛书五老飞为流星入昴】参赞经纶日月资其糺缦【见璿玑赋】孕灏愽两间之气有而不尸滙汪洋百谷之墟积而弥让亳都负爼躬调五味之盐梅【埤史汤思贤梦有人负鼎抗俎曰鼎为和味俎者割截天下岂有人焉为吾宰者乎书用汝作盐梅】元子徂东手补千章之衮绣【诗我徂东山我观之子衮衣绣裳】番番格人之貌【书番番黄髪又格人元】泱泱大国之风【左传季札观乐为之歌齐曰泱泱乎大风也哉】于是晖映三才发皇万有龙文扛鼎噌吰鞺之声【韩愈诗龙文百斛鼎笔力可独扛石钟山记有坎镗之声与向之噌吰者相应】鸿笔摩空【见天章序注】拏攫连蜷之状【拏攫见憺园赋屈原九歌灵连蜷兮既留注长曲貌】周情孔思杼轴吟謡【唐李汉韩文序日光玉洁周情孔思　　陆机文赋虽杼轴于予怀怵他人之我先】夏鼎商盘【见璿玑赋】雕镵籕篆【详亓山序】卿云之丽碧落巻舒本出无心【卿云见璿玑赋碧落详观槿序】大海之生紫澜浩荡仍归何有【唐诗大海廻风生紫澜】若乃九霄退食【诗】三殿书思【见璿玑赋】蒿目时艰【荘子骈拇篇今世之仁人蒿目而忧世之患注蒿目半闭其目坐生忧愁】防怀国是【补注】叹宻云之不雨【易】望切虹霓【孟子】忾洚水之怀山忧深昏垫【书】碧鸡乍梗【见璿玑赋】嗟戍卒之仳离【诗】金马旋开【见璿玑赋】感征夫之况瘁【诗】年年下瀬楼船则杨仆迟归【汉书南越吕嘉为乱命杨仆为楼船将军戈船下瀬出零陵徃平之】嵗嵗横江泽国则卢循尚在【晋书卢循娶孙恩妹恩亡余众推循为主元兴二年刘裕讨循至晋安循窘急泛海到畨禺冦广州】以致星飞紫孛屡闻宵旰之朝【春秋传星孛入北斗邪气所生也汉书宵衣旰食】甚而地坼黄舆【详琴怨序】偏警殷忧之圣【晋刘琨传或殷忧以启圣眀】恋殷魏阙思谢政以奚从【荘子譲玉篇公子牟谓瞻子曰身在江海之上心居魏阙之下】念结苍生欲引年而未可【谢安传士大夫相谓安石不出将如苍生何诗以引以翼】谓予不信爰作歌以告哀【诗】问我何求用赋诗而见志【书诗言志左传郑伯享赵孟于垂陇子展伯有子西子产子太叔二子石从赵孟曰请皆赋以卒君贶武亦以观七子之志】荩臣纳牖【诗王之荩臣注忠爱尽无已也易纳约自牖】语必纒绵元老匡时言皆忠爱絶少凭虚之论【西京赋凭虚公子】原非谩兴之言然而秋盈緑野【见楚鸿序戴埴防璞裴度于唐文宗时留守东都治绿野堂虽野服萧散尚保厘留台非闲居事也】时致门生春到黄扉【汉百官制丞相聴事之阁俱用黄扉故称黄阁其制天子以丹丞相以黄】恒招属吏或飞觞而命酒每授简以摛文【见璿玑赋】偏师一奋砰喧八月之涛【见悬圃序枚乘七发将以八月之望观涛于广陵之曲江】险韵重拈撇捩激万钧之弩【洞箫赋聨绵漂撇韩愈送穷文捩手翻羮王右军书卫夫人笔阵图钟繇每作一戈如百钧之弩发书法要录李斯小篆如千钧强弩万石洪钟】行间光怪盘硬笔以横飞【杜诗书贵瘦硬方通神】楮上腾掀蘸渇毫而突起【说文滔蘸湿貌补注】客嘲賔戏亦庄亦谐【白帖子云之解客嘲孟坚之答賔戏见尺牍序】西竺南华半仙半佛【后汉书眀帝遣使求书天竺按其国在西故名西竺一称干竺南华见园次序】此则语多寄托仍为有谓而然义属兴观讵是无因而作陶融元气终难越其范围笼盖羣伦鲜能窥其涯涘也崧以菲材获承隆盻道傍苦李【世说王戎七嵗与诸儿游睹道邉李树有子折枝诸儿竞取之惟戎不动人问之答曰树在道邉而多子必苦李也取之信然】过防匠石之知【见半茧赋】防下焦桐【搜神记吴人有烧桐以防者蔡邕开其爆声曰此良桐也断以为琴其尾焦因名焦尾】谬荷钟期之聴【见园次序】雕惭宰子【论语】铸愧顔回【法言或曰人可铸与曰孔子铸顔回矣注学犹铸也】猥于钻仰之余得与校讐之役【律厯志广延召问未能讐也注讐对也】于是剖厥纷繁厘其前后同西园之子弟【见尺牍序】商订鲁鱼【抱朴子文字之譌以鲁为鱼以帝为虎】偕东阁之生徒整齐亥豕【汉书公孙为相封平津侯开东阁营客馆以招天下士家语子夏见读史志者曰晋师伐秦三豕渡河子夏曰非也已亥也问之鲁史果然】悬之通国【见黄门赋】副在名山【史记蔵之名山传之其人】极知卑不颂尊愚难知圣敢矜莛叩思拟议夫渊深遑恣管窥冀称扬夫髙厚【东方朔答客难以管窥天以蠡测海以莛撞钟岂能通其条贯考其文理发其声音哉】只以一堂请益数载从游敢略缀夫俚言敬敷陈乎末简窃比卜商握管弁毛诗之首【家语卜子夏有诗序】粗同安国濡毫序书传之前云尔【汉书孔安国治尚书定为五十八篇作序于前为武帝愽士】
　　方渭仁都门怀古诗序
　　若夫五陵南去地入中原【西都赋南望杜覇北望五陵注汉髙帝长陵惠帝安陵景帝阳陵武帝茂陵昭帝平陵为五陵庾信赋五陵豪选注士人多宅于此晋书祖逖曰不淸中原而复济有如大江】三辅西来【西安志秦曰关中汉武帝立京兆左冯翊右扶风为三辅】河冲北戒【见天章序】军都苍莾金辽则处处斜阳【汉书卢植隐于上谷今昌平州军都即其隠处荘子适苍莽者三飱而反注一望之地也舆记古幽蓟之地即辽金元旧都也】碣石沉雄燕赵则年年蔓草【禹贡夹右碣石入于河安国注海畔山也在北平即骊县城西南西京赋扬洪涛于碣石】一城木叶霜未染以先红万里邉墙月既沉而愈白井上之灯忽紫蒯彻难逢【补注列传蒯通本名彻涿阳人以武帝讳史易为通善口辨详纳姬序按顺天志彻墓门每见夜有紫灯即方公题诗之一】市中之筑空豪庆卿安在【刺客传荆轲者徙于卫卫人谓之庆卿而之燕燕人谓之荆卿髙渐离击筑荆轲和而歌于市中旁若无人者】于是金笳夜噭和以曼声【齐髙帝塞客吟金笳夜厉羽轊晨征】铁骑晨嘶杂之长啸【汉书注铁马介马也杜诗铁马汗常趋晋书孙登字公和隠苏门阮籍与商仙术登不应长啸而起至半岭闻声如鸾凤】挥毫飒防【张衡羽猎赋轻车飒防李诗飒防如流星】山廻故国之篇【详初眀序】泼墨淋漓【畵记王宰善泼墨酒酣先以墨泼绢随其形为山水不见墨污之迹】火入荒陵之句【刘禹钖懐古诗风吹落叶填宫井火入荒陵化寳衣三辅故事始皇骊山后牧羊儿亡羊羊入藏中觅羊燔其郭】人则嵚而厯落【世说周伯仁道桓茂伦嵚厯落可笑人】俗原慷慨以悲歌【见素伯序】金飇萧屑偏带商声【说文飇扶摇风也】秦缶髙凉最含西气【详子厚序曹植诗秦筝发西气】嗟乎上客端忧正奉倩伤神之后【谢荘月赋陈王初防应刘端忧多暇世说荀粲字奉倩彧第六子妻曺氏有艶色妻病热奉倩出中庭取冷还以身熨之妻亡人吊不哭而神伤寻亦卒】故人工病亦安仁悼妇之余【风俗通慎终悼亡潘岳悼亡诗之子归穷泉重壌永幽隔】古今大矣何须代徃昔以兴悲贤达纷如奚事向关河而寄慨君如不乐请髙吟蟋蟀之章【诗】仆倘能狂愿缓进鸬鷀之杓【谢氏诗源金母召羣仙宴于赤水坐有碧玊鹦鹉杯白玊鸬鷀杓杯干则杓自把欲饮则杯自举李诗鸬鷀杓鹦鹉杯百年三万六千日一日湏倾三百杯】
　　汪季青诗稿序
