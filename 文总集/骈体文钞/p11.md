<!-- { "loadSidebar": true } -->
于是相与结侣，携手俱游。求贤索友，历于西州。有二人焉，乘辂而歌。倚輗而听之；咏叹中雅，转运中律，啴缓舒绎，曲折不失节。问歌者为谁？则所谓浮游先生、陈丘子者也。于是以士相见之礼友焉。礼文既集，文学、夫子降席而称曰：“俚人不识，寡见鲜闻。曩从末路，望听玉音，窃动心焉。敢问所歌何诗？请闻其说。”浮游先生、陈丘子曰：“所谓《中和》《乐职》《宣布》之诗，益州刺史之所作也。刺史见太上圣明，股肱竭力，德泽洪茂，黎庶和睦，天人并应，屡降瑞福，故作三篇之诗以歌咏之也。”文学曰：“君子动作有应，从容得度。南容三复白圭，孔子睹其慎戒；太子击诵《晨风》，文侯谕其指意。今吾子何乐此诗而咏之也？”先生曰：“夫乐者感人密深，而风移俗易。吾所以咏歌之者，美其君术明而臣道得也。君者中心，臣者外体。外体作，然后知心之好恶；臣下动，然后知君之节趋。好恶不形，则是非不分；节趋不立，则功名不宣。故美玉蕴于碔砆，凡人视之怢焉；良工砥之，然后知其和宝也。精练藏于矿朴，庸人视之忽焉；巧冶铸之，然后知其干也。况乎圣德巍巍荡荡，民氓所不能命哉！是以刺史推而咏之。扬君德美，深乎洋洋，罔不覆载。纷纭天地，寂寥宇宙，明君之惠显，忠臣之节究，皇唐之世，何以加兹！是以每歌之，不知老之将至也。”文学曰：“《书》云：迪一人使四方，若卜筮。夫忠贤之臣，导主志，承君惠，摅盛德而化洪，天下安澜，比屋可封。何必歌咏诗赋，可以扬君哉？愚窃惑焉。”浮游先生色勃眦溢曰：“是何言与！昔周公咏文王之德而作《清庙》，建为《颂》首；吉甫叹宣王‘穆如清风’，列于《大雅》。夫世衰道微，伪臣虚称者，殆也；世平道明，巨子不宣者，鄙也。鄙殆之絫，伤乎王道。故自刺史之来也，宣布诏书，劳来不怠。令百姓遍晓，圣德莫不沾濡。厖眉耆耇之老，咸爱惜朝夕，愿济须臾，且观大化之淳流。于是皇泽丰沛，主恩满溢，百姓欢欣，中和感发，是以作歌而咏之也。传曰：‘诗人感而后思，思而后积，积而后满，满而后作。言之不足，故嗟叹之；嗟叹之不足，故咏歌之；咏歌之不厌，不知手之舞之，足之蹈之也。’此臣子于君父之常义，古今一也。今子执分寸而罔亿度，处把握而却寥廓。乃欲图大人之枢机，道方伯之失得，不亦远乎？”

陈丘子见先生言切，恐二客惭，膝步而前曰：“先生详之，行潦暴集，江海不以为多；鳝并逃，九罭不以为虚。是以许由匿尧而深隐，唐氏不以衰；夷、齐耻周而远饿，文武不以卑。夫青蝇不能秽垂棘，邪论不能惑孔、墨。今刺史质敏以流惠，舒化以扬名，采诗以显至德，歌咏以董其文，受命如丝，明之如缗，《甘棠》之风，可倚而俟也。二客虽窒计沮议，何伤？”顾谓文学、夫子曰：“先生微矜于谈道，又不让乎当仁，亦未巨过也。愿二子措意焉。”

夫子曰：“否，夫雷霆必发而潜底震动，枹鼓铿锵而介士奋竦。故物不震不发，士不激不勇。

今文学之言，欲以议愚感敌，舒先生之愤。愿二生亦勿疑也。”于是文绎复集，乃始讲德。

文学、夫子曰：“昔成、康之世，君之德欤？臣之力也？”先生曰：“非有圣智之君，恶有甘棠之臣？故虎啸而风寥戾，龙起而致云气，蟋蟀俟秋吟，蜉蝣出以阴。《易》曰：‘飞龙在天，利见大人。’鸣声相应，仇偶相从。人由意合，物以类同。是以圣主不遍窥望而视以明，不殚倾耳而听以聪。何则？淑人君子，人就者众也。故千金之裘，非一狐之腋；大厦之材，非一丘之木；太平之功，非一人之略也。盖君为元首，臣为股肱，明其一体相待而成。有君而无臣，《春秋》刺焉。

三代以上，皆有师傅。五伯以下，各自取友。齐桓有管、鲍、隰、宁，九合诸侯，一匡天下。晋文有咎犯、赵衰，取威定霸，以尊天子。秦穆有王、由、五羖，攘却西戎，始开帝绪。楚庄有孙叔、子反，兼定江淮，威震诸夏。句践有种、蠡、泄庸，克灭强吴，雪会稽之耻。魏文有段干、田、翟，秦人寝兵，折冲万里。燕昭有郭隗、乐毅，夷破强齐，困闵于莒。夫以诸侯之细，功名犹尚若此；而况帝王选于四海，羽翼百姓哉！故有贤圣之君，必有明智之臣。欲以积德，则天下不足平也；欲以立威，则百蛮不足攘也。今圣主冠道德，履纯仁，被六艺，佩礼文。屡下明诏，举贤良，求术士，招异伦，拔骏茂。是以海内欢慕，莫不风驰雨集，袭杂并至，填庭溢阙。含淳咏德之声盈耳，登降揖让之礼极目。进者乐其条畅，怠者欲罢不能。偃息乎《诗》《书》之门，游观乎道德之域。咸洁身修德，吐情素而披心腹，各悉精锐以贡忠诚。允愿推主上宏风俗而骋太平。济济乎多士，文王所以宁也。若乃美政所施，洪恩所润，不可究陈。举孝以笃行，崇能以招贤，去烦蠲苛以绥百姓，禄勤增俸以厉贞廉。减膳食，卑宫观，省官田，损诸苑，疏繇役，振乏困，恤民灾害，不遑游宴。闵耄老之逢辜，怜縗绖之服事，恻隐身死之腐人，凄怆子弟之缧匿。恩及飞鸟，惠加走兽，胎卵得以成育，草木遂其零茂。‘恺悌君子，民之父母’，岂不然哉？先生独不闻秦之时耶？

违三王，背五帝，灭《诗》《书》，坏礼义，信任群小，憎恶仁智，诈伪者进达，佞谄者容入，宰相刻峭，大理峻法。处位而任政者，皆短于仁义，长于酷虐，狼挚虎攫，怀残秉贼。其所临莅，莫不肌栗慑伏，吹毛求疵，并施螫毒。百姓征彸，无所措其手足，嗷嗷愁怨，遂亡秦族。是以养鸡者不畜狸，牧兽者不育豺，树木者忧其蠹，保民者除其贼。故大汉之为政也，崇简易，尚宽柔，进淳仁，举贤才，上下无怨，民用和睦。今海内乐业，朝廷淑清，天符既章，人瑞又明，品物咸亨，山川降灵，神光耀晖，洪洞朗天。凤皇来仪，翼翼邕邕，群鸟并从，舞德垂容。神雀仍集，麒麟自至，甘露滋液，嘉禾栉比。大化隆洽，男女条畅，家给年丰，咸则三壤，岂不盛哉！昔文王应九尾狐而东夷归周，武王获白鱼而诸侯同辞，周公受秬鬯而鬼方臣，宣王得白狼而夷狄宾。夫名自正而事自定也。今南郡获白虎，示偃武兴文之应也。获之者张武，武张而猛服也。是以北狄宾洽，边不恤寇，甲士寝而旌旗仆也。”

文学、夫子曰：“天符既闻命矣，敢问人瑞？”先生曰：“夫匈奴者，百蛮之最强者也。天性憍蹇，习俗桀暴，贱老贵壮，气力相高。业在功伐，事在猎射，儿能骑羊，走箭飞镞。逐水随畜，都无常处，鸟集兽散，往来驰骛，周流旷野，以济嗜欲。其耒耜则弓矢鞍马，播种则扦弦掌拊，收秋则奔狐驰兔，获刈则颠倒殪仆。追之则奔遁，释之则为寇。是以三王不能怀，五伯不能绥。惊边抚士，屡犯刍荛，诗人所歌，自古患之。今圣德隆盛，威灵外覆，日逐举国而归德，单于称臣而朝贺。乾坤之所开，阴阳之所接，编结、沮颜、燋齿、枭瞷、剪发、黥首、文身、裸袒之国，靡不奔走贡献，欢忻来附，婆娑呕吟，鼓掖而笑。夫鸿均之世，何物不乐？飞鸟翕翼，渊鱼奋跃。是以刺史感懑舒音而咏至德。鄙人黭浅，不能究识，敬遵所闻，未克殚焉。”

于是二客醉于仁义，饱于盛德，终日仰叹，怡怿而悦服。

终军白麟奇木对（此下诸篇，为后来即事应制所昉。皆颂扬多于述事。）

臣闻《诗》颂君德，《乐》舞后功，异经而同指，明盛德之所隆也。南越窜屏葭苇，与鸟鱼群，正朔不及其俗。有司临境而东瓯内附，闽王伏辜，南越赖救。北胡随畜荐居，禽兽行，虎狼心，上古未能摄。大将军秉钺，单于奔幕；票骑抗旌，昆邪右衽。是泽南洽而威北畅也。若罚不阿近，举不遗远，设官俟贤，县赏待功，能者进以保禄，罢者退而劳力，刑于宇内矣。履众美而不足，怀圣明而不专，建三宫之文质，章厥职之所宜，封禅之君无闻焉。

夫天命初定，万事草创；及臻六合同风，九州共贯，必待明圣，润色祖业传于无穷。故周至成王，然后制定，而体征之应见。陛下盛日月之光，垂圣思于勒成，专神明之敬，奉燔瘗于郊宫，献享之精交神，积和之气塞明，而异兽来获，宜矣。昔武王中流未济，白鱼人于王舟，俯取以燎，群公咸曰“休哉”。今郊祀未见于神祇，而获兽以馈，此天之所以示飨而上通之符合也。宜因昭时令日，改定告元，苴白茅于江淮，发嘉号于营丘，以应缉熙，使著事者有纪焉。

盖六鶂退飞，逆也；白鱼登舟，顺也。夫明暗之征，上乱飞鸟，下动渊鱼，各以类推。今野兽并角，明同本也；众支内附，示无外也。若此之应，殆将有解编发，削左衽，袭冠带，要衣裳而蒙化者焉。斯拱而俟之耳！

颜延年三月三日曲水诗序（隶事之富，始于士衡；织词之缛，始于延之；词事并繁，极于徐、庾：而皆骨足以载之。初唐诸作，则惟恐肉之不胜也。）

夫方策既载，皇王之迹已殊；钟石毕陈，舞咏之情不一。虽渊流遂往，详略异闻，然其宅大衷，立民极，莫不崇尚其道，神明其位，拓世贻统，固万叶而力量者也。有宋函夏，帝图宏远。高祖以圣武定鼎，规同造物；皇上以睿文承历，景属宸居。隆周之卜既永，宗汉之兆在焉。正体毓德于少阳，王宰宣哲于元辅。晷纬昭应，山渎效灵，五方杂遝，四隩来暨。选贤建戚，则择之于茂典；施命发号，必酌之于故实。大予协乐，上庠肆教，章程明密，品式周备。国容视令而动，军政象物而具。箴阙记言，校文讲义之官，采遗于内；輶车朱轩，怀荒振远之使，谕德于外；赪茎素毳，并柯共穗之瑞，史不绝书；栈山航海，逾沙轶漠之贡，府无虚月。列燧千城，通驿万里。穹居之君，内首禀朔，卉服之酋，回面受吏。是以异人慕向，俊民间出，警跸清夷，表里悦穆。将徙县中宇，张乐岱郊，增类帝之宫，饰礼神之馆，涂歌邑颂，以望属车之尘者久矣。

日躔胃维，月轨青陆，皇祇发生之始，后王布和之辰，思对上灵之心，以惠庶萌之愿。加以二王于迈，出饯戒告，有诏掌故，爰命思历。献洛饮之礼，具上巳之仪，南除辇道，北清禁林，左关岩隥，右梁潮源。略亭皋，跨芝廛，苑太液，怀曾山。松石峻垝，葱翠阴烟，游泳之所攒萃，翔骤之所往还。于是离宫设卫，别殿周徼，旌门洞立，延帷接枑，阅水环阶，引池分席，春官联事，苍灵奉涂。然后升秘驾，胤缇骑，摇玉銮，发流吹，天动神移，渊旋云被，以降于行所，礼也。

