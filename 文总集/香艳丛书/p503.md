<!-- { "loadSidebar": true } -->
　　有友人于席间述某家笑话：“新婿妇入房，婿让妇先寝，妇让婿先寝，盖以床之内为尊也。婿妇相让至天明，遂各终夕不寝。”或以此婿妇为有礼，予曰：“非礼也！礼应得妇寝在内，夫寝在外。《士昏礼》曰：‘御衽于奥，媵衽良席在东。’郑注：‘妇人称夫曰良，是良席，婿席也。妇席在奥（西南隅），而婿席在妇席之东。’岂非妇寝在内，夫寝在外乎？”友曰：“然则礼应得两头寝、一头寝乎？”曰：“《昏礼》不云乎？‘皆有枕，北止’（古文止作趾），岂有两头寝之理？” 　　 
　　《士昏礼》云：“若舅姑既殁，则妇入三月乃奠菜。”贾疏曰：“此言舅姑既殁者。若舅殁姑存，则当时见姑，三月亦庙见舅；若舅存姑殁，妇人无庙可见，或更有继姑，自然如常礼也。”《曾子问》云：“三月而庙见，称来妇也〖“来妇”之称，亦见《士昏礼》，郑注云：“来妇，言来为妇也。”此称呼今人鲜用〗。择日而祭于祢，成妇之义也。”郑云：“谓舅姑殁者也。”据此则舅姑在时，必无庙见之礼。故《仪礼》言“昏之正礼无庙见”。《朱子家礼》始云：“三日主人以妇见于祠堂。”主人即舅也。此则舅姑在者，亦有“庙见”矣。盖新妇初来，自祖以上，苟其生存，礼必当见。今既殁而行庙见之礼，亦准情酌理之至者。但古义不可不知，须知“庙见”二字，实不祥之语〖又案：朱子定《仪礼》，取“三月祭行”，为舅姑存者之通礼，而三月奠菜，为礼之变者，附于祭行之后〗。　　 
　　归宁之礼，今世通行，说者谓为非礼。然亦人情所不容已者，安得遽谓之非礼乎？近见黄元同《礼说略》，有“妇人归宁”一条，考之颇详。其言曰：“旧说女子之适人者，不归宁其兄弟。故父母在则归宁，殁则否，是说依据《诗序》。以周窃疑其不近情，尝举此以问诸当世硕儒，则曰：‘《记》言：女子子既嫁而反，兄弟不与同坐食。是古人严男女之辨也。’以周谓女子子之归宁，不必与兄弟同坐食。且归宁于父母在时，岂可同坐食于兄弟乎？是不与兄弟同坐食，初无分父母之在不在，而父母殁之不归宁，正不关于不同坐食之故矣。因反复思之而得一解焉，为之说曰：《诗序》三言归宁不得，并以嫁诸侯适异国为文，此固据诸侯言之耳。诸侯娶于异国，其往反之为涂远，为时久，为礼繁，故父母殁不归宁也。若大夫以下不外娶，则归宁其兄弟者有之矣。郑笺《序》曰：‘国君夫人父母在则归宁，殁则使大夫宁于兄弟。’郑据国君夫人礼立说，甚得《序》意。《仪礼》‘丧服不杖期’章曰：‘女子子适人者，为其昆弟之为父后者。’传曰：‘妇人虽在外，必有归宗。’郑注曰：‘父虽卒犹自归宗。’贾疏曰：‘知义然者，父母在，嫁女归宁父母，无须归宗子。传言妇人虽在，外必归宗，明是据父母卒者。’又考之《丧服经传通例》凡女行于大夫以上曰嫁，行于士庶人曰适人，此云‘女子子适人’者，是据大夫以下言〖鬯案：行于大夫以上曰嫁，行于士庶人曰适人，今据“适人”为大夫以下之妻，似尚唐突。大夫一层也〗。则大夫以下之妻，虽父母殁而有归宁者，审矣。特非国君夫人之礼也。郑笺《诗序》言‘国君夫人于父母殁，则使大夫宁于兄弟’，其注《仪礼》又言‘父虽卒，犹自归宗’，合读二文，夙疑顿释。” 　　 
　　或谓古人，婿父与女父无相见之礼，故《仪礼》无婿父女父相见之文。予谓《士相见礼》，次于《昏礼》之后，安知非即指男女两亲家相见邪？且《小戴》、《士相见》独无义，亦可会。 

　　跋 
　　并非“闲谈”，均是正语。由其胸罗异书，借题发挥，不禁如万斛泉源，随地涌出。是名著作，是好文字，弗以游戏目之。已丑小春下浣七十八叟梅老人跋于澧溪潘氏之梦云仙馆。 

　　此所谓解人颐者，乃知经生须韵人为之。辛卯荷花生后二日吴淞眉韵旧主拜读一过。 

　　读先生大着，虽以“闲谈”名，而酌古证今，考断精确。至论“门包”、“酬媒”、“答拜”诸条，尤为有功于世君子。立言足挽敝俗，吾于此书益信。壬辰如月胡咸章拜读。 

　　此书为潘甥味言婚时作，一夕而告成。当日笔墨，亦不错意，至今思之，岂可复得哉！独念味言以年少聪明，学问冠绝一时，而竟靳以寿，今去有年矣。前三白为幼儿娶妇于胡，而吾兄之子乃同日归于程，一门喜气，可谓盛极。客有问及是书者，检原稿已佚不可得。得奚生曩所移书《本一念味言》，使我投欢喜杯，堕伤心泪也。光绪丁未十二月十九日香草记。 


　　南涧行（并记）　清　归安李煊西岑　着 

　　白鸾扫尾银云裂，万顷玻璃五湖月。 
　　琼魂凉夜踏波归，碧罗衣袂桃花血。 
　　姽婳丰姿侠烈肠，焚余兰蕙转生香。 
　　神仙偶堕尘凡劫，儿女能争日月光。 
　　芜城杨柳摇晴翠，绿阴遮到珠帘外。 
　　艳质前身定是花，灵根先世还称艾。 
　　曙后星孤句漫裁，掌中犹有夜珠来。 
　　采薲雅慕江妃字，赋茗争夸鲍妹才。 
　　青丝覆额韶年小，椿树营枝零落早。 
　　巢破难忘翼覆恩，慈乌同气怜穷鸟。 
　　别院梧桐借一枝，镜奁么凤学飞时。 
　　苎萝夜月空寻访，豆蔻春风谨护持。 
　　冰瓯细涤吟毫净，淡扫双蛾对明镜。 
　　叠韵闲钞《漱玉词》，步虚悔着飞琼姓。 
　　空山凉雨湿烟萝，翠袖娟娟竹外过。 
　　已叹寄生同弱草，那堪分荫失贞柯。 
　　冰霜欲炼香桃骨，罡风尽力相磨灭。 
　　罗网潜藏鸩鸟媒，篮舆绐置莺花窟。 
　　素颈犹余白练痕，梨花风雨掩重门。 
　　耻调玉轸挑司马，怒掷金梭恼谢鲲。 
　　琐莲灯影迷香洞，剬鹃啼破鸳鸯梦。 
　　吹遍东风总不温，冰心甘抱梅花冻。 
　　朱雀门媚旧有声，偶拈湘管赋闲情。 
　　美人毕竟怜名士，三寸红笺便订盟。 
　　何须越网千丝结，浮家愿厕樵青列。 
　　软绿三篙笠泽烟，小红一舸松陵雪。 
　　镜中偷写十眉图，七二峰峦翠有无。 
　　比似绛云楼阁上，艳情争说柳靡芜。 
　　欃枪忽闪妖星绿，灯前愁对人如玉。 
　　粤峤惊心啸虎狼，苏台转眼游糜鹿。 
　　鸡犬桃源不可寻，穷搜那料入山深。 
　　青琴矢抱千秋节，白刃难移一寸心。 
　　寸心莫道坚非石，握石僵眠犹击贼。 
　　薝卜微闻死后香，芙蓉不改生前色。 
　　红粉成尘亦可怜，几人解咏绿珠篇。 
　　箧中南涧新词稿，即论才华已是仙。 
　　輶轩实录归南董，小家碧玉声名重。 
　　始信莲花不染泥，可知芝草原无种。 
　　惆怅江南日暮春，摩掌苍藓读贞珉。 
　　湖波如梦钗声远，细雨汀洲开白薲。 
　　姬字德薲，号采白仙子。艳而才，着有《南涧吟稿》及《和易安漱玉词》一卷。本维扬邓氏女，幼失怙恃，其从母抚育之。后从母嫁于金阊许氏，挈姬偕往，遂冒姓许氏。不数年从母寡，又数年从母卒。其前室子顽而狡，鬻姬于青楼中，绐日访亲，强以篮舆舁之去。既至，姬始知之，投缳缢，救之，得不死。乃闭门不见客，其鸨母亦不之强。朱君鹤峰为三吴名士，投以诗四章。姬爱其才，相见于吟花馆，遂委身焉。朱君家笠泽之滨，有小楼三楹，极精雅。得姬居之楼中，日相唱酬。无何，姑苏陷，移家避乱于洞庭之西峰。一日贼至，惊其艳，将执而污之。姬怒，大骂贼，贼刃之。仆，犹握石以击贼。贼又刃之，乃死。死五日始殓，貌如生，且竟体作香气。冯镜亭宫尤纪其事，征诗焉。癸亥秋侨寓海上，为杨甥文台代作此，颇为一时所称赏。稿巳失，寒夜不寐，于枕上忆得之。亟起，挑灯录之，藏诸箧。 
　　　　　　　　　　　　　　　　　　　戊辰冬十月二十二日西岑识于苕南寓馆 
 

　　十洲春语　清　二石生　着 

　　序一 
　　“发乎情，止乎义”，风诗之教也。后有作者，《离骚》、《九歌》、《古诗十九首》，大旨皆不外是。盖人心之用，得乎情之正者，莫大于君臣、父子、兄弟、夫妇、朋友。即令遇变殊常，隐忧内积，不得已借美人香草，涵咏吮茹，以导泄其悲怨思慕，虽极用情之变化离合，曲折纡迥，而仍不失其正。不知者以为荡志靡心，诬古人矣。二石生负不羁才，足迹半天下。及其闻海上英圭黎之警，自都门落拓归，侨居于郡城。思展所蕴经济，遇不获，憔悴抑郁，几若天地中此身无可位置。于是往来踯躅于酒旗歌板间，冀有所物色，以倾吐其情。时则有“玉立龛”其人者，生以为如秋士之隐于岩穴，当拔之以着其才也。有“花解楼”其人者，生以为如稚秀之厕于错薪，当扶之以成其才也。外此争妍竞媚，即一名一技之长，亦不忍令其湮没不彰，如怀才者之无由自见。因之酣酒之余，歌继以哭，用其变化离合，曲折纡回之情，以寄于毫楮，则亦古作者之遗意也。而犹有以荡志靡心相诬者，庸讵知生之隐忧内积，无以导泄悲怨思暮，而特即可与悲怨、可与思暮者，以导泄之。且惟恐其如已之憔悴抑郁，终若无所位置于天地，而莫由一倾吐其情。生之用情，固如是之苦也。而彼以为荡志靡心，直以诬古人者诬生矣。余亦深于情者，尝与蠡山阁主人慧娘有夙好。慧娘字慧莲，艳而不冶，整而自修，矫矫然不屑与众伍。其品故不在玉立、花解下，而生以未遇，逸之。夫以负不羁之才，憔悴抑郁，而限于所遇者，天下之大，何可胜数。如慧娘之不遇于生，而遇于予，则犹为遇之幸者。而终于不遇者，情益悲矣。然天下之不遇于生者，焉知后此之终不遇于生耶！生之不遇于世，而犹即是以用其变化离合、曲折纡回之情，则异时见遇于世，而所以用其变化离合、曲折纡回之情者，当又何如耶？然则生之用情于是，以致其悲怨思慕，诚不可以荡志靡心诬之。盖“发乎情，止乎义”，一如《离骚》、《九歌》、《古诗十九首》，为不失乎风诗之教也。 
　　　　　　　　　　　　　　　　　　道光辛丑岁王门月既望竹林小浣序于碧珊瑚斋 

　　序二 
