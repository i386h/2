<!-- { "loadSidebar": true } -->
　　赐判汝州富弼乞假养疾诏
　　眷我元老数更悲伤比饬使人徃宣至意乃观来谂未即康寕姑顺诚怀勉绥吉禄
　　赐判汝州富弼乞赴安州避灾养疾诏
　　比饬使人具宣至意就令赐告冀遂宁瘳卿严只朕命不敢遑息顾念吏卒闵其滞留触热载驰用忘勤勚防以事上卿实有之仁及贱防又能如此忠诚所恻岂独朕心从容小邦姑以养福勉绥吉禄毋恤后艰故兹诏示想宜知悉
　　赐判汝州富弼赴阙诏二道
　　勑富弼卿中觧政机外分符守久于穷僻衞养或愆优游京师可以治疾谓当趣驾以副虚怀
　　二
　　勑富弼久解政机荐分符守元功茂徳朕所注心渇闻嘉猷以辅不逮
　　赐富弼赴阙并茶药诏
　　勑富弼适自州藩来还朝位眷驰驱之良苦惧衞养之或愆当有宠颁以昭勤伫
　　赐判汝州富弼辞免南郊礼毕支赐诏
　　勑富弼省所奏免南郊支赐受厘于神赉及蛮貊卿勲徳兼茂中外具瞻恩典所加当先羣辟区区一赐何足以辞当体眷怀共膺贶施
　　赐宰臣曽公亮巳下辞南郊赐赉不允诏
　　勑公亮等朕初嗣服于祖宗之制未有所改也卿等选于黎献位冠百工或受或辞人用观政朝廷予夺所以驭臣贵贱有差势如堂陛惟先王之制国用视时民数之多寡方今生齿既蕃而赋入又为不少理财之义殆有可思此之不图而姑务自损只伤国体未协朕心方与勲贤虑其大者区区一赐何足以言
　　赐观文殿学士新除刑部尚书知大名府陈升之辞免恩命不允诏
　　勑升之设都置守绥御一方付得其材乃能徃乂卿嘉谋美绩简在朕心选于羣臣用有畀属申明纪律临制事防中外践更效皆巳试勉只厥服于义为宜
　　赐观文殿学士刑部尚书知大名府陈升之赴阙朝见茶药诏
　　勑升之徃司宫钥来次郊闉炎敲之序未徂跋渉之勤巳至当驰荣赐以示眷懐
　　赐观文殿学士刑部尚书知亳州欧阳修上表奏乞致仕不允诏
　　勑修股肱名臣与国同体礼当得谢朕尚难之况年非告老之时而勲在受遗之籍不留屏辅人谓斯何姑体至懐少安厥位
　　赐知亳州欧阳修陈乞致仕第二表不允诏
　　勑修卿勲徳之旧简在帝心从容一州足以休养而抗奏至于四五必以田里为归岂朕视遇故老有不足于礼乎何其求去之果也欲喻至意莫知所言惟能勉留实副勤伫
　　赐知亳州欧阳修第三表并劄子陈乞致仕不允诏
　　勑修省所三上表并劄子奏乞致仕事具悉卿翊戴三朝清明谅直有言有绩着在朕心重违勤求外寄藩屏邦之儁老不以遐遗所冀输诚常存帝室而纳禄与职至于再三虽洁身之风可激贪冐顾许国之义未协忠嘉姑体眷懐勉膺图任所请宜不允
　　赐观文殿学士兵部尚书欧阳修辞知青州不允诏二道
　　勑修海岱名都太公旧履镇抚一路朕难其材卿实元勲以忠许国谓当亟徃卧以治之冀能优游寕此东土
　　二
　　勑修卿纯诚直谅中外所知辞禄就闲志非有激进官治剧义乃无嫌矧兹东州可以居息方之守亳劳逸殆均朕命惟行谓当遄徃
　　赐荅曾公亮诏
　　眚烖变异以戒人君推之股肱朕所不取元勲旧徳实頼交修谴告之来必縁象类明喻朕志使当天心庻防君臣并受遐福不务出此而果于辞让是惟保身岂曰谋国
　　赐张方平免特支请俸诏
　　勑方平省所奏劄子陈免特支请俸事具悉卿躬肃艾之材豫辩章之论致丧无贰虽非谋国之时班禄有差是乃养贤之意抗言来谂引义甚明重盭素懐姑循近制
　　赐枢宻副使右谏议大夫邵亢乞郡诏
　　勑邵亢卿先帝所命以翊朕躬升执事枢方观勲效遽欲辞位殆非所宜衞养少愆何忧不巳勉共厥服思协朕心
　　赐皇伯新除彰化军节度观察留后安定郡王从式乞免新命不允诏
　　勑从式卿躬隽乂之材出神明之胄选于宗室则属近而行尊闻在朝廷又年高而徳劭膺兹褒显人以为宜勉服官封永绥吉禄
　　赐泾原路经略使蔡挺茶药诏
　　卿方用时材出分帅路适兹寒苦良巳勤劳特推抚赐之恩以示睠懐之意
　　赐天章阁待制知渭州蔡挺奨谕诏
　　封疆之虞责在将帅厥有绩效不忘于心卿久以才称外分方任乘机践事能兆厥谋板筑告功于疆就募保彼居圉可无后忧倚言若兹朕所嘉叹
　　赐知唐州光禄卿高赋奨谕诏
　　召杜南阳世称循吏其亡久矣朕尚思之卿招懐饥流垦辟荒梗缮修陂堨绩効具昭前人之良何以逮此阅奏叹美不忘于心










　　临川文集巻四十七
　　钦定四库全书
　　临川文集巻四十八　　　宋　王安石　撰内制【诏书　批答　口宣】
　　赐齐恢奬谕诏二道
　　赐勑奨谕审刑院详议官大理寺详断官等二
　　道
　　赐勑奨谕蔡冠卿
　　赐燕度待罪诏
　　赐外任臣寮进奉功徳疏
　　赐特放韩贽待罪诏
　　赐特放傅卞待罪诏
　　赐答徳妃苖氏贺南郊礼毕诏
　　赐答修仪杨氏等贺南郊礼毕诏
　　赐大辽贺正旦使副茶药诏二道
　　赐大辽皇太后贺正旦使副茶药诏二道皇帝问候大辽皇帝皇太后书二道
　　赐南平王李日尊加恩告勑书
　　赐溪洞田元宗等进奉勑书
　　赐占城杨卜尸利律陁般摩提婆勑书
　　批答文武百寮曽公亮巳下上尊号不允二道批答曽公亮文彦博等贺夀星见二道
　　批答富弼
　　批答不允皇伯祖承亮辞免恩命四道
　　批答韩绛邵亢陈升之等辞免恩命仍断来章
　　二道
　　宣答文武百寮称贺宣徳门肆赦南郊礼毕三
　　道
　　赐皇伯祖允弼生日口宣
　　赐皇伯祖承亮加恩口宣
　　赐皇弟歧王颢生日礼物口宣
　　赐皇弟高宻郡王生日礼物口宣
　　赐韩琦加恩口宣
　　赐韩琦生日礼物口宣
　　赐文彦博生日礼物口宣二道
　　赐吕公弼生日礼物口宣
　　赐富弼赴阙茶药并赐诏口宣二道
　　赐陈升之赴阙朝见并赐茶药口宣
　　赐富弼加恩口宣
　　抚问韩琦口宣
　　抚问陈升之兼赐夏药口宣
　　抚问鄜延路延州防边臣寮口宣二道
　　抚问河北西路臣寮兼赐夏药口宣
　　抚问并代州路臣寮并将校口宣
　　抚问高阳关路诸军口宣
　　抚问送伴大辽贺正旦人使副口宣
　　抚问白沟驿赐北朝人使御筵口宣
　　赐大辽国人使巳下生饩口宣
　　赐大辽国人使瀛州御筵口宣
　　赐大辽国人使就驿赐酒果口宣
　　北京赐大辽贺正旦人使御筵口宣
　　雄州赐大辽人使御筵兼抚问口宣
　　就驿赐大辽人使酒果口宣
　　赐眞定府路臣寮等初冬衣袄口宣
　　赐召冯京入院口宣
　　赐召滕甫入院口宣
　　赐天章阁待制知审刑院齐恢奨谕诏
　　勑齐恢省所奏据大理寺日奏司状四月一日巳前下寺公案并巳断絶无见在事具悉卿以才被选典领祥刑蔽罪谳疑遂无留狱圄空之隆朕庻几焉阅奏叹嘉不忘乃绩
　　又赐知审刑院齐恢奨谕诏
　　勑齐恢犴狱之留易以为戒卿躬有美行服在近班典兹祥刑致用明慎济之敏给廷谳用空吏称厥官朕心所喜
　　赐勑奨谕审刑院详议官大理寺详防官等
　　勑赵文昌等省知审刑院齐恢奏据大理寺日奏司状四月一日巳前下寺公案并巳断絶无见在事朕初嗣服徳化未孚永念元元多罹犴狱汝等并膺选擢任在谳疑能励厥官以无留事覧奏叹尚不忘于懐
　　又赐奨谕审刑院详议官大理寺详断官等
　　勑赵文昌等四方罪狱常患稽留岂惟呼嗟或以瘐死汝等能勤且敏论谳用单阅奏念劳朕心以喜
　　赐勑奨谕权大理寺少卿蔡冠卿
　　勑蔡冠卿省知审刑院齐恢奏据大理寺日奏司状四月一日已前下寺公案并巳断絶无见在天下之狱决于大理汝能审克丕蔽厥成来谳之疑遂无留者惟明以敏朕实汝嘉
　　赐特放谏议大夫知潭州燕度待罪诏
　　卿受命方隅助宣徳化奸凶弗率乃触大诛引慝自归谓当谴黜万方有罪责在朕躬虽尔长民岂専任此
　　赐外任臣寮进奉功徳疏
　　卿方以时材外分邦寄备修禧事来会诞辰广伽梵之胜縁协华封之善意载惟勤至良用叹嘉
　　赐特放知成徳军韩贽待罪诏
　　夫妇相残政之大耻引愆自劾于义为宜然徳化之美厥成在久任斯责者岂特长然
　　赐特放懐州傅卞待罪诏
　　勑傅卞先王教民长防有序厥或不率归之义刑卿受任方州罪人既得闵斯弗廸引责在躬美俗之成盖非朝夕一夫抵冐未足以言
　　赐答徳妃苖氏贺南郊礼毕诏
　　勑徳妃苖氏列职内官逮承先帝祀仪获考庆慰惟均比覧奏陈具昭诚意
　　赐答修仪杨氏等冯翊郡君连氏等贺南郊礼毕诏
　　勑修仪杨氏旧繇徳选列职禁闱厘事之成实均庆頼摛文賛喜良慰朕心
　　赐大辽贺正旦人使茶药诏
　　勑卿以肤使之才将善邻之礼川涂悠远风气沍寒永念驰驱当加劳赐
　　赐大辽贺正旦副使茶药诏
　　勑卿夙驾使车远将信币方兹寒凓固巳勤劳宜申谕于至怀仍就加于宠锡
　　赐大辽皇太后贺正旦人使茶药诏
　　勑卿奉将书币更渉川途方兹沍寒久于勤勚宜加劳赐以示眷存
　　赐大辽皇太后贺正旦副使茶药诏
　　勑卿将币造朝方申旧好建旜取道适会祁寒永惟跋渉之劳当有匪颁之宠
　　皇帝问候大辽皇帝书
　　嘉生备舎华歳防终惟素讲于邻懽想具膺于时福弥加葆衞永御吉康
　　皇帝贺大辽皇太后生辰书
　　玉烛告和方御闭藏之候椒庭集庆载临诞毓之辰具饬使车肃将礼币式修旧好申祝永年
　　赐南平王李日尊加恩告勑书
　　勑南平王日尊朕躬执圭币礼成郊丘无有远迩并膺休福卿镇抚南服功昭于时乃眷忠勤尚加褒显永肩臣节茂对宠章
　　赐溪洞知蒋州田元宗等进奉助南郊并贺冬贺正勑书
　　勑田元宗附绥种落葆卫疆陲能来献琛以賛厘事忠勤之意良有可嘉
　　赐占城蕃王杨卜尸利律陁般摩提婆勑书
　　勑卿世荷百禄躬有一邦虽道阻荒遐而志存钦顺具书遣使航海献琛载念忠勤岂忘叹尚因加褒赐式示眷懐
　　批答文武百寮曽公亮巳下上尊号第一表不允
　　朕以薄徳嗣膺基绪继天理物常惧弗任方頼交修以熈众治群公卿士外暨庻黎欲举鸿名措之质臣民归美为义则多揣实揆时朕犹不取
　　批答文武百寮曽公亮巳下上尊号第二表不允
　　王者奉元以先后天时宪道以始终人事以文制礼作乐以武戢兵丰财以成万物之性为仁以得四海之心为孝惟圣时克朕无能焉被之此名只有慙徳矧家多难创钜未夷备章而郊欲止不敢因自尊显良非本怀
　　批答宰臣曽公亮巳下贺夀星见
　　省表具之乾象粲然官占以告夀祺之应于传有稽卿等寅亮帝工阜成邦采摛文告庆归福朕躬书瑞史篇巳循故事星隆晷徳尚頼交修
　　批答枢宻使文彦博等贺夀星见
　　省表具之穹旻见象以告夀昌嘉与臣民并膺兹福卿等进繇徳选登翊事枢敷奏兆祥请书史防忠嘉之意朕所不忘
　　批答富弼
