<!-- { "loadSidebar": true } -->
　　或问谏议大夫阳城于愈【城字亢宗定州北平人】可以为有道之士乎哉学广而闻多【城好学贫不能得书乃求为集贤冩书吏窃官书读之昼夜不出六年乃无所不通】不求闻于人也行古人之道居于晋之鄙晋之鄙人薰其德而善良者几千人【城及进士第乃去隠中条山逺近慕其德行多从之学】大臣闻而荐之天子以为谏议大夫【子下或无以字城徙居陜州夏县李泌为陜虢观察使闻城名泌入相荐为著作郎后德宗令长安尉杨宁赍束帛召为谏议大夫】人皆以为华阳子不色喜【或无人字及色字皆非是】居于位五年矣视其德如在野彼岂以富贵移易其心哉【在下或有草字移易或作易移初城未至京人皆想望风采曰阳城山人今为谏官必能以死奉职而城与二弟日夜痛饮人莫能窥其际皆以虚名讥之】愈应之曰是易所谓其德贞而夫子凶者也恶得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫不以所居之时不一而所蹈之德不同也【之时之德或并无之字】若蛊之上九居无用之地而致匪躬之节以蹇之六二在王臣之位而髙不事之心则冒进之患生旷官之刺兴志不可则而尤不终无也【蹇上或无以字事下或有上字尤下或有之字终或作絶或作如皆非是】今阳子在位不为不乆矣【今阳子下或有实一匹夫四字或作实一介之夫下再出阳子二字或作实匹夫阳子亦再见】闻天下之得失不为不熟矣天子待之不为不加矣而未尝一言及于政【或无于字】视政之得失若越人视秦人之肥瘠忽焉不加喜戚于其心问其官则曰谏议也问其禄则曰下大夫之秩也【夫下或无之字】问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言言乎哉【乎上或无复出言字　按此语正谓阳子若自谓得其言则何不言乎哉或无非是】得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱关击柝者可也盖孔子尝为委吏矣尝为乘田矣亦不敢旷其职必曰会计当而已矣必曰牛羊遂而已矣若阳子之秩禄【或作禄秩】不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者【旧本招下注音翘二字武子好尽言以招人过见国语汉书五行志苏林读招为翘招举也宋元宪曰考他书未获为翘之意作音者当有所据　今按吕氏春秋孔子之劲能招国门之关注招举也又过秦论招八州而朝同列苏林亦音翘】故虽谏且议使人不得而知焉书曰尔有嘉谟嘉猷则入告尔后于内尔乃顺之于外曰斯谟斯猷惟我后之德夫阳子之用心亦若此者愈应之曰若阳子之用心如此滋所谓惑者矣【滋或作兹非是】入则谏其君出不使人知者大臣宰相者之事非阳子之所宜行也夫阳子本以布衣隠于蓬蒿之下【或无本以字】主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僭赏从谏如流之美庶岩穴之士闻而慕之束带结髪愿进于阙下而伸其辞说致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也【是啓或作其啓非是】或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也【有下或有心字】闵其时之不平人之不乂得其道不敢独善其身而必以兼济天下也【必或作不】孜孜矻矻【音窟】死而后已故禹过家门不入【门下或有而字】孔席不暇暖而墨突不得黔彼二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也【补上方本有自字者下无也字云自者指言天之所授也义为长　今按韩公之意乃言天生圣贤非但使之自有余也乃欲以补众人之不足耳故下文云云方说非是】耳目之于身也耳司闻而目司见听其是非视其险易然后身得安焉圣贤者时人之耳目也【目下或无也字】时人者圣贤之身也且阳子之不贤则将役于贤以奉其上矣【则将或作且将于贤或作于身皆非是】若果贤则固畏天命而闵人穷也恶得以自暇逸乎哉或曰吾闻君子不欲加诸人【或无欲字】而恶讦以为直者若吾子之论直则直矣无乃伤于德而费于辞乎好尽言以招人过国武子之所以见杀于齐也【国语柯陵之防单襄公见国武子其言尽襄公曰立于淫乱之闲而好尽言以招人过怨之本也鲁成公十八年齐人杀武子　招音翘】吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀【而好尽言于乱国方本作而言尽言尽言于乱国　今按方本殊无文理】传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎哉【或无哉字林少颖曰退之讥阳城固善矣及退之为史官不敢褒贬而柳子厚作书以责之子厚之责退之亦犹退之之责阳城也目见泰山不见眉睫其是之谓乎】
　　改葬服议
　　经曰改葬缌【见仪礼丧服篇】春秋谷梁传亦曰改葬之礼缌举下缅也【鲁庄公三年五月葬桓王谷梁传曰改葬也改葬之礼缌举下缅也缅谓逺也】此皆谓子之于父母其他则皆无服何以识其必然经次五等之服小功之下然后着改葬之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟云缌也【云一作言】传称举下缅者缅犹逺也下谓服之最轻者也以其逺故其服轻也【最轻下或无者也字故下或无其字】江熈曰礼天子诸侯易服而葬以为交于神明者不可以纯凶况其缅者乎【或无其字】是故改葬之礼其服惟轻【自江熈以下皆庄公二年谷梁传注】以此而言则亦明矣卫司徒文子改葬其叔父问服于子思子思曰礼父母改葬缌既葬而除之不忍无服送至亲也【旧唐礼仪志云田再思议曰改葬之服郑服缌三月注云讫葬而除】非父母无服无服则吊服而加麻【自卫司徒文子已下皆孔丛子抗志篇之文吊而加麻无服字】此又其著者也文子又曰丧服既除然后乃葬则其服何服【葬下或有者字或有也字】子思曰三年之丧未葬服不变除何有焉【亦孔业子之文未下或有除字非是】然则改葬与未葬者有异矣古者诸侯五月而葬大夫三月而葬士逾月【隠元年左氏天子七月而葬同轨毕至诸侯五月同盟至大夫三月同位至士逾月外姻至】无故未有过时而不葬者也过时而不葬【或无下而字】谓之不能葬春秋讥之【春秋隠公三年八月癸未葬宋穆公公羊传曰过时而不日谓之不能葬之也】若有故而未葬虽出三年子之服不变此孝子之所以着其情先王之所以必其时之道也虽有其文未有着其人者以是知其至少也【或无是字】改葬者为山崩水涌毁其墓及葬而礼不备者若文王之葬王季以水齧其墓【吕氏春秋惠公说魏太子曰昔王季歴葬于涡山之尾乐水齧其墓于是更葬】鲁隠公之葬惠公以有宋师太子少葬故有阙之类是也【隠元年左传十月改葬惠公惠公之薨也有宋师太子少葬故有阙是以改葬诸本无故字考之左氏当有】丧事有进而无退【礼檀弓文】有易以轻服无加以重服殡于堂则谓之殡瘗于野则谓之葬近代已来事与古异或游或仕在千里之外或子幼妻稚而不能自还【稚下或无而字】甚者拘以隂阳畏忌遂葬于其土及其反葬也逺者或至数十年近者亦出三年其吉服而从于事也乆矣又安可取未葬不变服之例而反为之重服欤在丧当葬犹宜易以轻服况既逺而反纯凶以葬乎若果重服是所谓未可除而除不当重而更重也【而除下或有之字更下或无重字非是】或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改葬缌而不着其月数则似三月而后除也【似或作以非是】子思之对文子则曰既葬而除之今宜如何曰自啓至于既葬而三月则除之【啓下或有殡字至下或无既字今按礼有自啓至于反哭之语】未三月则服以终三月也曰妻为夫何如曰如子【或无曰如二字非是】无吊服而加麻则何如曰今之吊服犹古之吊服也省试学生代斋郎议【诸本此下有贞元十年应博学宏词九字】
　　斋郎职奉宗庙社稷之小事盖士之贱者也执豆笾骏奔走【书祀于周庙邦甸侯卫骏奔走执豆笾骏大也】以役于其官之长不以德进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者【子上或无之字】以塞员填阙而教之行事其勤虽小其使之不可以不报也必书其岁岁既乆矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天姿茂异旷日经乆以所进业发闻于乡闾【所进或作进所或作进以进或作道】称道于朋友荐于州府而升之司业则不可得而齿乎国学矣然则奉宗庙社稷之小事【或无然字稷下或无之字】任力之小者也赞于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣【亦或作以】今夫斋郎之所事者力也学生之所事者德与艺也以德艺举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彛罍洗其周旋必不合度其进退必不得宜其思虑必不固其容貌必不庄此其无他其事不习而其志不专故也非近于不敬者欤【非上或有此字】又有大不可者其是之谓欤若知此不可【此或作其】将令学生恒掌其事而隳坏其本业则是学生之教加少【教或作数】学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧哉【什或作然此商君传所谓利不百不变法工不十不易器是也如下或有于字】考之于古则非训稽之于今则非利寻其名而求其实则失其宜【失或作去非是】故曰议罢斋郎而以学生荐享亦不得其理矣【文苑此篇前后有议曰谨议四字】
