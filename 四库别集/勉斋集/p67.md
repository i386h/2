<!-- { "loadSidebar": true } -->
　　郑君讳伦字次山福州闽县象山人象山凭海民贫依大姓以活其贫乏转徙而失其所依者盖多矣郑氏居是土二百余年为着姓曾祖铭祖忻父隽世以轻财急义名其家赈恤饥乏不计有无里闾徳之绍兴间海盗焚剽民居且及其里里之父老谋曰今遇盗必死无郑亦死祈盗以全郑可乎相率冒死以请于盗盗服其义秋毫无犯航海之官遇盗攻刼不能归者闻其风往依焉为治庐室给衣廪久之如始至卒全其家里人至今往往乐道其事君少闻祖父之志即慨然能容一家然后可以治一家能容一乡然后可以居一乡故于亲族乡闾之义尤笃友爱诸弟无间言抚教诸子无异已出创阁家塾之上使其子与羣从子肄业焉取夫子答子路问士之义名之曰怡盖勉之也尝为诗以示之其意以为唐人书忍字善矣未若初无瑕隙可忍之为愈识者以为知言官以繇役令民兄弟析产君太息谕诸子曰是为政者教人以薄其亲也汝闻祖父之训乎产业财贿兄弟同之吾奉先志罔敢失坠公家之事非汝所敢知谨勿败吾家法耳春秋燕享吉凶庆吊虽族属疏逺未尝或遗恩意浃洽晚岁弥笃族党乖异者必委曲晓譬以平其憾里闾假贷有所逋负輙焚券已责以财委人有所侵盗或请治之曰勿任足矣彼既盗用尚安所责偿邪有侵其田庐疆埸者亦不复校曰所争几何而失吾乡邻之意耶乡人无贤愚皆以长者目君好事者亦为歌诗以美之呜呼真可谓长者之风而善守家法矣君天资頴悟志向髙洁好读书不喜营利壮歳即弃场屋放懐山水间为诗目娱其言多出于修身竢命之意不事华采而皆有补于风教名其读书之室曰正已端庄以居虽大暑未尝见肤体造次夜起必冠曰岂以晦冥故不加整饬耶与人书简未尝草书律身甚严而居家接物寛和乐易事亲孝养笃志居丧哀毁过人教子勤恳为择师友训以理义至或有过未尝厉声责之闺门之内雍雍如也病且革戒其妇曰汝为冢妇异日介妇归其相率辑睦毋以小利伤大恩家人复请所欲言则曰从孤女未行吾憾也语已命之退恬然而逝盖其笃于亲族之意出于天性故虽老且死而不忘也卒之日实庆元元年八月戊辰享年六十有一先娶吴氏早世再娶林氏生男四人遹适迈适孙男一人元孙榦尝与遹游因得闻君之贤为最久后谒君于象山之中观其气象聆其言语凝重温粹诚实恳恻然后信所闻之不妄也遹将以三年九月甲寅葬君于龙角山之原以王明府之状来曰愿请铭余悼夫古风之日逺而流俗之益薄人欲之日炽而天理之寖微粹然生物之心与天地为一体者斵丧沦泯临小利害未毫髪比则父子兄弟反面若不相识如郑君者岂不足以激頽俗而厚人心哉遂不辞而为之铭曰
　　人物并生气同体均孰合而离孰疎而亲先民有言仁与不仁郑君之先逮于厥身禀此春和裕彼乡邻孝友任恤曰睦曰婣君实备之有志未伸独濬其源以溢于后人
　　方夫人墓志铭
　　庆元五年春三月辛酉象山郑遹成叔以其外祖母方氏之丧来讣且问服之制度与其日月之数及凡居丧之品节以授方氏之孙俾行之如礼某年某月某日将葬于某县某乡某山之原成叔复以方氏之状来曰愿请铭予嘉成叔之能笃于亲而志于古方氏之孙能不徇于俗而惟成叔之言是听既受其状读之因仰而吁曰呜呼福祸倚伏之期岂不甚可叹哉守道者不以所遇易其志虽无意于福而未必不得福分之不安而戚然以避祸为心者祸亦岂可终避哉予于夫人方氏之状有感焉成叔之状曰方氏于莆为着姓五代末有占名数于福州闽县之象山者其先皆隠徳不仕至讳某者年逾九十始用髙宗皇帝庆夀恩补迪功郎夫人其长女也生有令姿温淑而髙洁年十三丧其母吴氏佐迪功君治家事勤以笃友兄弟敬以和年既笄适同里进士林君松未六年年二十有六而林君卒事其姑如事父友其夫之女弟如在室之兄弟而守节毅然又有人所不能及者焉子二人曰伟才良才女一人适处士郑君遹之先君子也有贤行乡人称为长者郑君伟才既有室而卒良才亦蚤世孙二人友孙恭孙皆幼夫人惸然当一家之寄不惟保其田庐以无失坠而其温惠正信又足以孚于乡人不惟抚其二孙以无废林氏之祀而又教之义方以得为良子弟二孙既长有立而夫人卒享年八十有三夫人始终之所遇如此古者妇人有三从之义夫人所从何其坎而多故耶少哭其母长哭其夫又哭其子古之所谓穷而无告者夫人居其三焉其亦可悲也已夫人守志弥坚厉行弥笃卒享髙夀二孙知读书好学而又有成叔为之外孙以礼相其终而述其行以诏于后夫人于此又何其幸耶使夫人于祸变摧折之余而不能保其身以全其夀其生也不为乡闾之所称其殁也亦将泯泯而无闻矣此余于夫人方氏之事为之三叹者盖不但为夫人叹也铭曰太虚冥运兮尸之者谁祸福倚伏兮我罔敢知彼日而食兮彼月而亏此心凛凛兮百挫不移有后而贤兮有夀而耆没而以礼兮憾宁有遗我作此诗兮以儆世人嗟尔子孙兮勿替引之
　　吴氏夫人墓志铭【代仲兄撰】
　　夫人吴氏福州懐安县达溪人父讳贵有隠徳夫人以姿性柔淑闻于里里之大族争遣媒约婚不听曰是女必以归诗礼家石栗林公讳茂倜傥重信义有贤子讳龄少颖悟喜读书善属文将聘妇则曰非吴氏女不可吴公闻其言一日适相值语道意乃酌酒定婚夫人归逮事祖姑曾氏曾氏晚多病舅及姑髙氏奉事起居蚤夜不少懈夫人承其意輙先之舅姑曰此吾事也尔毋预夫人曰有妇以代劳也曾氏曰吾病且愈尔曹其休矣其上下雍睦如此舅喜客客至必尽欢不计家之有无家素厚坐是日益窘有讥者则輙笑曰儋石为黍当饭几客薄酒伏雌为费几何夫人听从婉娩曲顺其意几榻膳羞整洁丰备常若客至未尝敢以贫为解舅姑没夫人治家益勤礼宾客不废其旧故其夫与其子宪卿守卿益得以读书肄业从贤士君子游家事琐碎一不以属心夫既殁而夫人年已七十矣二子不忍朝夕离侍侧夫人輙戒之曰汝读书当如乃父敬礼贤士当如大父毋以我老故有怠心以是二子交道日广闻乡之名胜不以道之逺近齿之长少皆愿裹粮诎首而与之交夫人极力资欵无惰容每曰汝能从贤者游虽不在吾侧吾乐也宪卿遂受业于晦庵先生之门而与东及东之季弟榦交最厚后皆能自检饬为名士里之人相与语曰二子之贤嗟乃母之教也夫人以庆元已未十一月三十日戊午卒享年八十有五子二人女一人适进士吴溥先夫人卒孙一人蕃孙女一人夫人亡恙时宪卿尝从容曰浮屠氏之教行而先王之礼遂废天堂地狱宁有是事耶夫人曰汝能守礼吾死无憾矣故夫人之殁也二子治丧尽斥去浮屠氏法一以礼致其哀里人族党谤言日至晦庵先生贻书以勉之而谤者始息自佛老之说行于中国且数千年五代王氏崇奉墖庙而其说始炽于吾闽深山长谷之民信奉尤笃至于死生大故之际忘其焦肾干肝之苦而笃于梵呗膜拜之习甚至举其亲之遗体古人所以重衾复敛必诚必信者而投之烈熖之中曰佛教然也是岂不大可哀者耶夫人生山谷间乃能以礼诲其子而不溺于异教如此是岂不谓之贤者耶将以庆元六年二月十四日庚午合祔于髙岭之原其侄吴宗万与其夫之族子士防状夫人之行来请铭予既从夫人之二子游且嘉夫人之行遂不辞而为之铭曰
　　未笄而见爱于父母已嫁而能顺于舅姑厉其夫若子以学而交天下之善士全其终以礼而不溺于昏妄之浮屠夫人之徳始终全备如此是岂可不铭也夫
　　林端仲墓志铭
　　有隠君子曰林公某字端仲福州懐安县栗山人州之山自北而来者曰雪峰曰居儒曰芙蓉夀山九峰皆岩谷嵌谺巅崖崒嵂可喜可愕栗山当其中蜿蜒扶舆回复磅礴有清淑之气居其间者多秀民杰士孝友雍睦发于天性岂非风气使然耶公俶傥有伟志未冠游四方与方外之士交有异人焉与之处爱其才授之书一编曰读是可以活万人公退而阅之乃黄帝岐伯相与问答之书其品裁剂量则国工名方未尝不载也公归筑精舍于其居之前病者造焉公则斋戒防洁如已隠忧馆而食之日往视焉曰安则喜有不安节则为之恻然终夕不寐其以息数疎数决人死生于数年之后如烛照卜方匕之剂以起人死而肉白骨者如取诸其懐而与之也诸公贵人闻公名者争欲致之公入有左右图史之娱出有山林池亭之乐率十余年未尝至城郭深山长谷穷悴无聊之小民昏暮叩门以疾告者公遗之药且赒之未尝责报焉轻财重谊视人之急极力振之惟恐或后里闬之间有利于人者公常慨然为之倡呜呼若公者岂可以医名者耶岂亦如古之愤世絶俗寄于医卜以自晦者耶公之卒以某年某月某日以某年某月某日葬于其居之二十里翠微寺之北其子子牧与其子子敭之为兄后者尝以公之志气从学于予予又尝假馆于其里乐其山川之胜而知公之行为最详故其葬也子牧来请铭予尝叹夫天地万物本吾同体痒疴疾痛皆切吾身痿痹不仁者不惟莫之恤而反祸之豪杰之士不为天子宰相操杀生之权以除民之蠧而全其夀则亦为大医士左提箴砭右秉药饵以去隂阳寒暑之为民害者今榦老矣无能为也惜公之死而考公之行岂不有所感也夫铭曰
　　负隂抱阳同一域胡为不仁相祸贼赤子入井皆怵惕知公此心可医国
　　黄仲修墓志铭
　　余为令临川爱其山川风俗之媺名儒钜公彬彬辈出故家遗俗皆知尚气节畏清议信厚而质直其天性然也黄君思永字仲修其先金华人徙丰城后迁是邑余尝过之入其门庭宇閴寂登其堂主人肃然问起居外不轻发一语气貌凝重进止有常见其二子延客坐服饰朴素器用纯质坐客常满然无杂宾焉自是累累过之终三年犹一日也予与仲修交最久仲修足迹未尝造公庭间尝走乡疃视时谷价之贵贱仲修独下其价以售赒卹闾里役于仲修之家者岁凶无流徙焉笃于教子不为剽窃以徼利达择师取友不逺数百里必求有学行者致之为子择妇不以财必以世之钜儒与乡之名胜呜呼何其贤且厚耶访其家世则左朝散大夫吏部郎中提防荆湖南路刑狱公事赠通奉大夫次山硕人章氏之曾孙通直郎知静江府义宁县事恺之孺人徐氏之孙贡士逢吉夫人管氏之嗣叔祖琼管公择仲修于群从之子最贤者以为贡士后盖邑人之右族其生产之厚裕如也士大夫席父兄之业拥髙赀鲜有不习尚浮靡贪荣嗜利恃气凌物以累其身辱其先者今仲修家世如此乃能自处泊然无一毫骄吝之意岂其天资之厚有以守其故家遗俗之旧耶仲修年四十卒于嘉定元年十月朔日娶饶氏子二人庆臣清臣女二人长适进士饶洽次以疾废庆臣娶晦庵朱文公之孙监酒朱君埜之女清臣娶寺簿王君克勤之女两君家甚贫后仲修数月亦皆卒王君且死其家遣姆来曰妾不幸有夫之丧女长无以嫁夫人其改择焉饶夫人曰吾言已决矣择妇择其身非财也且寄语于朱氏谨无以贫为嫌二子无异意焉呜呼非独仲修然也如其妻子亦贤且厚也道行于家人固若是耶仲修将以嘉定三年十二月十八日壬申葬于县之明贤乡唐门之原二子以其师盱江傅沂之状来请铭余既获交于仲修又于其长子有妻党之亲知仲修之行事为最实故不辞而为之铭曰
　　植根厚者其华必丰浮埃为基胡墉之崇猗欤仲修古人之风器大声宏不于其躬铭以俟之列于幽宫
　　笃孝傅公墓志铭
