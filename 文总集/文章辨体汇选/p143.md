<!-- { "loadSidebar": true } -->
　　文章辨体彚选巻一百十

　　●钦定四库全书

　　文章辨体彚选巻一百十一

　　（明）贺复征 编

　　○疏二十五

　　陈言边务疏【明王守仁】

　　迩者窃见皇上以彗星之变警戒修省又以边冦猖獗命将出师宵旰忧勤不遑宁处此诚圣主遇灾能警临事而惧之盛心也当兹多故主忧臣辱孰敢爱其死况有一二之见而忍不以上闻邪臣愚以为今之大患在于为大臣者外托慎重老成之名而内为固禄希宠之谋为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而养成怯懦因循之风故其衰耗頺塌将至于不可支持而不自觉今幸上天仁爱适有边陲之患是忧虑警省易辕改辙之机也此在陛下必宜自有所以痛革弊源惩艾而振作之者矣新进小臣何敢僭闻其事以干出位之诛至于军情之利害事机之得失茍有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以茍避乖刺而遂已于言也谨陈便宜八事以备采择一曰蓄材以备急二曰舍短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乗弊何谓蓄材以备急臣惟将者三军之所恃以动得其人则克以胜非其人则败以亡其可以不豫蓄哉今者边方小冦曾未足以辱偏禆而朝廷会议推举固已仓皇失措不得巳而思其次一二人之外曾无可以继之者矣如是而求其克敌致胜其将何恃而能乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曾未见有一人万一边冦长驱而入不知陛下之臣孰可使以御之若之何其犹不寒心而早图之也臣愚以为今之武举仅可以得骑射抟击之士而不足以收韬略统驭之才今公侯之家虽有教读之设不过虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内歳升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每歳更迭廵边于科道部属之内择其通变特逹者二三人以从因使之得以周知道里之远近边关之要害敌情之虚实事势之缓急无不深谙熟察于平日则一旦有急所以遥度而往莅之者不虑无其人矣孟轲有云茍为不畜终身不得臣愿自今畜之也何谓舍短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后呉起杀妻忍人也而称名将陈平受金贪夫也而称谋臣管仲被囚而建霸孟明三北而成功顾上之所以驾驭而鼔动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于规矩绳墨之中吾知其必不克矣臣尝闻诸道路之言曩者边关将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼之骁勇强悍亦诚有足用也且被摈弃之久必且悔艾前非以思奋励今诚委以数千之众使得立功自赎彼又素熟于边事加之以积愤之余其与不习地利志图保守者功宜相远矣古人有言使功不如使过是所谓使过也何谓简师以省费臣闻之兵法曰日费千金然后十万之师举夫古之善用兵者取用于国因粮于敌犹且日费千金今以中国而御外冦非漕挽则无粟非征输则无财是固不可以言因粮于敌矣然则今日之师其可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽彼性不耐我得其时一也彼恃弓矢今大雨时行筋胶解弛二也彼逐水草以为居射禽畜以为食今已蜂屯两月边草殆尽野无所猎三也以臣料之官军甫至渠迹遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速诏诸将宻于万人之内取精徤足用者三分之一而余皆归之京师万人之声既扬矣今宻归京师边关固不知也是万人之威犹在也而其实又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而养之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也边关转输水陆千里踣顿捐弃十而致一故兵法曰国之病于师者远输远输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力冦至则授甲归屯遥为声势以相犄角冦去仍复其业因以其暇缮完冦所拆毁边墙亭堡以遏冲突如此虽未能尽给塞下之食亦可以少息输馈矣此诚持久俟时之道王师出于万全之长策也何谓行法以振威臣闻李光弼之代子仪也张用济斩于辕门狄青之至广南也陈曙戮于戏下是以皆能振疲散之卒而摧方强之敌今边臣之失机者往往以计幸脱朝丧师于东邮暮调守于西鄙罚无所加兵因纵弛如此则是陛下不惟不寘之罪而复为曲全之地彼亦何惮而致其死力哉夫法之不行自上犯之也今总兵官之头目动以一二百计彼其诚以武勇而收録之也则亦何不可之有然而此軰非势家之子弟即豪门之夤縁皆以权力而强委之也彼且需求刻剥骚扰道路仗势以夺功无劳而冐赏懈战士之心兴边冦之怨为总兵者且复恃其权力以相后先其委之也敢以不受乎其受之也其肎以不庇乎茍戾于法又敢斩之以殉乎是将军之威固已因此軰而索然矣其又何以临师服众哉臣愿陛下手勅提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冐以挠将权则士卒奋励军威振肃克敌制胜皆原于此不然虽有百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以国恩喻以敌雠明以天伦激以大义悬赏以鼔其勇暴恶以深其怒痛心疾首日夜淬砺务与之俱杀父兄之雠以报朝廷之徳则我之兵势日张士气日奋而区区小丑有不足破者矣何谓捐小以全大臣闻之兵法曰将欲取之必固与之又曰佯北勿从饵兵勿食皆捐小全大之谓也今敌势方张我若按兵不动彼必出鋭以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或潜军而请和是皆诱我以利也信而从之则堕其计矣然今边关守帅人各有心敌情虚实事难卒辩当其挑诱之时畜而不应未免必有剽掠之虞一以为当救一以为可邀从之则必陷于危亡之地不从则又惧干坐视之诛此王师之所以奔逐疲劳损失威重而敌人之所以得志也今若恣其操纵许以便宜其纵之也不以为坐视其捐之也不以为失机养威蓄愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乗弊臣闻古之善战者先为不可胜以待敌之可胜盖中国工于自守而蕃人长于野战今边卒新破敌势方剧若复与之交战是投其所长而以胜予敌也为今之计惟宜婴城固守远斥候以防奸勤间谍以谋敌熟训练以用长严号令以肃惰而又频加犒享使皆蓄力养鋭譬之积水俟其盈满充溢而后乗怒急决之则其势并力骤至于崩山漂石而未已也昔李牧备边日以牛酒享士士皆乐为一战而牧屡抑止之至其不可禁遏而始奋威并出若不得已而后从之是以一战而破强敌今我食既足我威既盛我怒既深我师既逸我守既坚我气既鋭则是周悉万全而所谓不可胜者既在于我矣由是我足则敌日以匮我盛则敌日以衰我怒则敌日以曲我逸则敌日以劳我坚则敌日以虚我鋭则敌日以钝索情较计必将疲罢奔逃然后用竒设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虚以鋭攻钝所谓胜于万全立于不败之地而不失敌之败者也右臣所陈非有竒特出人之见固皆兵家之常谈今之为将者之所共见也但今边关将帅虽或知之而不能行类皆视为常谈漫不加省势有所轶则委于无可奈何事惮烦难则为因循茍且是以翫习弛废一至于此陛下不忽其微乞勅兵部将臣所奏熟议可否转行提督等官即为斟酌施行母使视为虚文务欲责以实効庶于军机必有少补臣不胜为国惓惓之至

　　谏迎佛疏【王守仁稿具未上】

