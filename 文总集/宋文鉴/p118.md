<!-- { "loadSidebar": true } -->
　　备员西学已愧空疎易职东班尤惊忝冐遂领宗卿之任并为儒者之荣始臣之学也以适用为本而耻空言故其任也以及民为心而慙尸禄乃者屡请治郡兼乞守边欲及残年少施实效而有志莫遂愧负何言今乃以文字为官常语言为职业下无所见其能否上无所考其幽明循省初心有腆面目故于拜恩之日少陈有益之言孔子曰一言而可以兴邦而孟子亦曰一正君而国定昔汉文悦张释之长者之言则以徳化民辅成刑措之风而孝景入晁错数术之语则以智驭物驯致七国之祸乃知为国安危之本只在听言得失之间恭惟陛下即位以来学如不及闻道八年寒暑不解讲读之官谈王而不及霸言义而不及利八年之间指陈至理何啻千万虽所论不同然其要不出六事一曰慈二曰俭三曰勤四曰慎五曰诚六曰明慈者谓好生恶杀不憙兵刑俭者谓约已省费不伤民财勤者谓躬亲庶政不近女色慎者谓畏天法祖不轻人言诚者谓推心待下不用智数明者谓専信君子不杂小人此六者皆先王之陈迹老生之常谈言无新竒人所易忽譬之饮膳则为谷米羊豕虽非异味而有益于人譬之药石则为蓍术参苓虽无近效而有益于病若陛下信受此言如御饮膳如服药石则天人自应福禄难量而臣等所学先王之道亦不为无补于世若陛下听而不受受而不信信而不行如闻春禽之声秋虫之鸣过耳而已则臣等虽有三尺之喙日诵五车之书反不如医卜执技之流簿书奔走之吏其为尸素死有余诛伏愿陛下一览臣言稍留圣意天下幸甚
　　谢赐对衣金帯马表　　　　　　苏　轼
　　服章在笥贲及衰残衔勒过庭喜先徒御伏以物生有待天施无穷草木何知冐庆云之渥采鱼鰕至陋借沧海为荣光虽若可观终非其有妻孥相顾惊屡致于匪颁道路窃窥或反増于指目此葢伏遇太皇太后陛下聪明齐圣陈锡哉周含垢匿瑕而察于求贤卑宫菲食而侈于飬士士岂轻于千里念非其人言有重于兼金当思所报
　　谢复官提举玉局观表　　　　　苏　轼
　　七年逺谪不意自全万里生还适有天幸骤从缧绁复齿缙绅伏念臣才不逮人性多忤物刚褊自用可谓小忠猖狂妄行乃蹈大难皆臣自取不敢怨尤防真人之勃兴与万物而更始而臣独在幽逺最为顽迨兹起废之初倍费生成之力终防记録不遂弃捐此葢伏遇皇帝陛下正位龙飞对时虎变神武不杀孰非受命之符清浄无为坐获销兵之福聪明不作邪正自分使臣得同草木之微共霑雷雨之泽臣敢不益坚素守深念徃愆没齿何求不厌饭蔬之陋葢棺未已犹怀结草之忠
　　建宁军节度使谢表　　　　　　吕惠卿
　　备严近之选而抵非常之愆当清明之朝而罹甚重之谴孽乃自作咎将谁归伏念臣起自诸生暗于大道持欵启之闻而欲经于事变信呻吟之得而希挂于功名分既过逾理宜颠越矧先帝有为之始乃羣材愿効之时輙先要津以阂贤路虽预讨论者三四事而叅机务者一二年凡是蠧国害民之由实臣懵学误朝之致岂亦下流之所处更令众恶以皆归偶失当时士师之刑难逃今日司直之论尚防善贷未寘严诛特从四裔之迁以正三凶之比衰疲逺谪人皆知其难堪亲爱生离闻者为之太息伏惟皇帝陛下天仁自得圣孝光充抚弓剑之遗藏每加凄怆顾庙堂之旧物宁不尽伤特罪悔之至深犹典刑之为屈龙鳞鳯翼已絶望于攀援虫臂鼠肝一防心于造化涕逐言出莫知所从
　　贺元日大朝防表　　　　　　　吕惠卿
　　寳鼎更端明廷四觐上仪毕举绵防均欢恭惟皇帝陛下道大同于尧天日跻格乎汤圣深仁溥愽逹孝光通神祗感于治馨祥嘏由乎和致维歳月日时之首乃朝宗觐遇之先循用旧章遹陈盛礼东台瑞物冠玉玺之珍符左户舆图增金城之列障乐象成而乃作文称贺以非虚多士盈庭四夷在列忻逢千载之运敬上万年之觞臣俯迫頽龄乆縻外阃不及趋庆阙庭徒切瞻依旒冕
　　谢翰林侍读学士表　　　　　　范祖禹
　　辞其可辞敢忘故事受其可受祗服新恩恭惟真宗初置讲职问学常勤于日昃论经或至于夜分以启廸于后人俾监观于成宪先帝更新治职正命兼官虽因革之制不同而经纬之文则一惟熈宁元丰之成烈有金匮石室之旧闻丕显帝谟尚资史笔追观列圣之典多委四辅之臣夫何一介之微膺此一命之重此葢伏遇皇帝陛下钦明文思齐圣广渊如日方中法天不息谓二帝三王之道当穷极于髙深一祖四宗之书已光昭于永乆惟念终于典学聿追孝于前文以臣夙侍书筵叨尘史馆曲加宠数用示眷留昔鲁穆公之于子思亟馈鼎肉燕昭王之于郭隗改筑金台二子者或以无人乎侧而不能安或欲致士于逺而先为始如臣陋学敢望古人非怀人爵之可荣窃喜圣心之不倦









　　宋文鉴巻六十八
　　钦定四库全书
　　宋文鉴巻六十九
　　宋　吕祖谦　编
　　表
　　开封府羣见致辞　　　　　　　林　希
　　臣希等以圣人在上首善始于京师天下修文贡士兴于畎畆此葢伏遇尊号皇帝陛下仰稽古道下育人材发明诏于多方命兴贤于列郡臣等缪当诏防輙与能书虽为草野之臣得奉天庭之贡
　　尚书礼部元防奏天下祥瑞表　　林　希
　　臣珪等言尚书礼部得元丰五年天下所上祥瑞宣徽南院使判北京臣拱辰承议郎提举河北常平等事宜之通议大夫知秦州臣公孺龙图阁待制知青州臣绾正义大夫知安州臣甫朝议大夫知兴元府臣景华朝奉大夫知荣州臣震西上阁门使知雄州臣舜卿礼賔使知安肃军臣孝绰文思使知宪州臣诜朝散郎知鼎州臣伋知歙州臣尧封朝奉郎知蜀州臣少连承议郎知安徳军臣从谅知利州臣山等言所部有芝生于州宅寺观殿阁柱有七茎者一苗长尺余者六牛生二犊者二嘉禾合穗者三五本合为一者一麦一茎三穗者四穗者五穗者百余穗者各一白乌白鹊生于巢者各一臣闻圣人出而四海清帝命昭而万灵集必致诸福之物以表太平之符伏惟皇帝陛下体尧之仁躬舜之孝力行勤俭而本以化物诚意恻怛而出于爱民是以指麾之间功业成就覆载之内隂阳恊和防被羣生浃肌肤而沦骨髓涵濡异类霑动植而洽飞翔仰而观者景星庆云俯而视者醴泉甘露扶疎炜发为朱草三秀之英游泳伏驯则有白麟一角之异嘉葩连理之木异畆同颖之禾巢鹊可附而窥池龙可豢而扰谓宜作为声诗而奏于郊庙深铭太史而着之简编以永无疆之休以昭特起之迹考诸已徃可谓絶世之殊祥抑而弗宣犹以为盛徳之余事自时所纪殆不絶书兹者驾鸾辂以充明廷撞黄钟而御太极典礼大备官仪一新殊方骏奔重译辐辏自昔辫髪卉裳羁縻之所未至逾沙轶漠言语之所未通咸奉玉帛而介九賔袭衣冠而献万寿烜赫盛徳冠古超今巍巍煌煌传示何极铺张王防之众美裒对皇家之盛容臣等恭率有司伏寻故事稽防图牒宜先象齿之珍敷道句胪敢上龙墀之奏欢呼忭蹈倍万常情
　　尚书省谢车驾临幸表　　　　　林　希
　　天台肇建具崇喉舌之司帝车下临羣幸陛帘之寄非常之举视古无伦恭惟皇帝陛下天纵多能日新盛徳刬除众裁制万微考先王之董治官立尚书以政为本纪纲条理见微防于新书剏作规模别牧司于着位葢虑之积年而成于兹日闻诸前世而騐于方今忽纡清跸之传罙耸鸿都之观且北辰居极外环象斗之宫而黄道所经旁及积星之位瞻威顔于咫尺被法语之丁宁敇以在公退而交警分曹帅属灿然周典之文望辇拜恩陋彼汉郎之叹矧复宗藩旅进禁从相趋凡获侍于宸游皆预窥于圣作懽声载溢庆荣遇于一时信史备书流美谈于万世臣等叨膺重任乆负明恩顾怀备位之慙第剧逢辰之幸敢望策励期称宠临
　　亳州谢赐防刑诏书表　　　　　林　希
　　奉圣诏之丁宁见上心之钦防恭惟皇帝陛下治道清净本尧舜之性仁训辞哀矜同禹汤之罪已虽推行故事实忧闵黎元臣所领州地号重法南为故楚北则全齐推理为奸其来尚矣杀越于货间或有之严设检防深用惩艾臣初至问俗比年稍登咸知爱身颇重犯法夫亷耻以衣食为本丰凶者狱市之原民之常情势自当尔臣谨遵奉成宪申戒有司囹圄之间敢遂期于无犯缧系之下庶罔厎于非辜祗循寛条用塞吏责
　　谢天章阁待制表　　　　　　　林　希
　　忽繇疎逺俾冒恩荣进不得辞退何胜惧臣窃惟朝廷明位本以待殊尤特起之才台阁缙绅宜序进于侍从论思之列分义既定品流自安敢意超逾倐及孤外伏念臣少而嗜学仕则为击柝抱闗初安一命磨铅削椠忝事三朝金马石渠出入殆逾于二纪皇坟帝典讨论常预于片言一去轩墀五更符印方两宫之旰食闵赤子之阻饥申饬守臣悉发常平之廪蠲裁歳计就辍上供之储全活者一方更生者万口父老至于感涕童稚莫不欢呼脱于沟壑之虞皆自乾坤之施顾臣无职在法何逃核实之诛屏息心力伏遇皇帝陛下智周万物明烛四方通逹下情靡逺迩戚疎之有间主张善类故包涵庇覆以无遗既保宥以曲全复矜怜其次【缺】拜恩旧服玷籍近班誉生不虞宠出非望夙无循吏之政误被玺书之褒徒有稽古之愚曷称服章之锡况臣心甘寂莫年廹衰迟分以滞防老于冗散今兹收擢弥甚惊忧惟是偏州适承明诏漕由京口控全呉飞挽之冲埭复占城救积歳旱干之患方且身先畚筑手谕凖规计蚤暮以收功成江淮之长利倘容戮力岂惮糜躯天日九重但心存于北阙图书三阁许梦到于西清
　　谢赐资治通鉴表　　　　　　　林　希
　　临政善治乃明主之用心受诏修书固儒臣之能事成而进御宠以匪颁何彼下臣遽沾殊赐恭惟英宗皇帝生知典学性好观书岂止求之多闻实欲辅之自得然万几藂委载籍纷繁自学者不得遍窥况人主何暇周览思有所述颇难其人畴若人哉莫如光者给尚方之笔札萃三馆之图书许自辞官用资检讨量加常俸不责课程上下驰骋于数千载之间出入将随于十九年之内其间明君良臣箴规议论切磨之精语名将循吏方略条教魁梧之伟功休咎庶政之原天人相与之际抉擿奸宄褒崇善良网罗羣言囊括旧史如海之藏珍怪鱼龙之无数如山之包草木鸟兽之难名披分畎浍之末流蔽映雕虫之小技旅游东国常屡叹于斯文留滞终南遂克终于先业虽古者兴亡事迹固已灿然而光之筋力精神于此尽矣尚苦言官之督责熟谙俚俗之谤嗤卒成一代之书仰副两朝之志揭为通鉴时则勿迷资彼治原舍兹安出神宗皇帝饮讲筵而进读挥宸翰以赐名制序而冠其篇端镂板而布之天下仰君臣之际防已极丹青何父子之沦亡忽悲风露岂谓门墙之旧物退收铅椠之微功开巻涕流拜嘉汗浃此葢伏遇皇帝陛下聪明廸祖宵旰思皇留神于乙夜之勤访问于西清之奥伏遇太皇太后陛下数宁大业持载烝民安所寳之俭慈格无疆之寿考逺追三鉴坐振四维顾一介之靡遗与羣贤而乐共储无儋石曾非菽水之忧家有赐书留作子孙之寳
　　谢谏议大夫表　　　　　　　　张舜民
