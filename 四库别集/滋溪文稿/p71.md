<!-- { "loadSidebar": true } -->
　　古之君子立身制行，既足以仪形于家，居官临民，又足以垂称于后，是岂声音笑貌所能致欤。太傅羊公之镇襄阳，生则惠泽及于人，没则流风传于世，盖有其实则有其名也。当时所谓堕泪碑者，石已解裂，后人思公重刊者三。夫以羊公之德，固不系乎碑之存亡，而人之思公非碑无以着其爱慕之诚也。然则碑之所存，盖有惩劝之道焉。襄阳郡守吕侯、戍帅杨侯拳拳以是为念而不释者，其亦有所见乎。昔召伯布政南国，舍于甘棠之下，其后人思其德，爱其树而不忍伤。况金石之文，巨书深刻以表其善政，固所以传不朽也。然自汉、魏以来，文之着于桓碑彝器以为无穷之计者亦多矣，其不幸消磨于风雨野燹之中，毁弃于樵夫牧子之手，使古人遗迹余韵泯没无闻者，岂独堕泪碑乎！不有好古尚贤之君子，其孰知爱重之哉。故欧阳公始克收而藏之，或正简编之讹，或补政事之缺，非徒以资翫赏而已。尚书王君实博雅多识，好畜古文奇字。博士周伯温精通六书，尝奉勅临摹晋人法帖。吕侯为政，深知追慕昔贤。杨侯将家，独能崇尚文事。此其一时人物风致之美，后世不可及矣。至正五年秋八月丙寅，通奉大夫、山东东西道肃政廉访使赵郡苏天爵题。

　　△恭跋御赐真草千文碑本 

　　圣天子缵承正统，恭俭爱民，深宫燕间，日阅图史，盖以怡神养性。臣于时译文经筵，数从讲官之后，瞻望清光。及备员省闼，参与政议，伏覩至正初诏，以勑入有经，诫勑近臣不可互奏赏赉。观其以真草千文碑本颁赐臣下，则文物兴隆，治化清谧，从可知焉。昔之人君以一嚬一笑皆有所系，未尝轻赐予者，诚有为也。是本翰林学士承旨臣姚庸在宥密时所承赐者。臣庸扬历台、省，为时儒臣，洁白廉正，温雅酝籍，盖于皇上所赐深有契焉。至正六年丙戌九月庚子，集贤侍讲学士、通奉大夫兼国子祭酒、差充京畿道奉使宣抚臣苏天爵顿首谨记。

　　△跋延佑二年廷对拟进贴黄后 

　　延佑乙卯，仁皇初策进士，登第者五十六人。今三十二年，以文词政术知名者十余人，不幸才弗满用而殁者又十余人，官之崇卑则在所不论也。当是时，方内乂安，文物熙洽，而圣策所问，犹以稼穑伤于水旱、细民致于饥寒、未能家给人足为忧。呜呼，圣虑恤民若此，祯祥其有弗格者乎。盖自昔人君旁求俊彦，布列有位，于以敷宣治化而已。故学古入官议事以制，成周之治所由隆也。仁皇临御，深厌法吏贪刻，锐欲登进贤才，丕变习俗。后之议者弗思圣虑深远，第患选举泛冗。夫选人之方固当澄汰，宁无阘茸杂进之流，不学无术者乎！圣天子克复旧章，多士兴起，臣时备员省闼，获观盛事。乙酉之春，承诏与治书侍御史臣李好文、翰林直学士臣宋褧、工部侍郎臣斡玉伦徒充读卷官，伏览延佑儒臣拟进贴黄，益叹先朝崇文之盛。通奉大夫、浙东海右道肃政廉访使臣苏天爵恭跋。

　　△题葛氏子还俗事 

　　管子云：「古之四民不得杂处。士相与言仁谊于间宴，工相与议技巧于官府，商相与语财利于市井，农相与谋稼穑于田埜。各安其居而乐其业，是以财足而不争，有耻而且敬。」夫古之民四，后世散为九流百家，由其田多水旱则稼穑之民少，由其利无奇赢则商贾之民少，其它失业者亦多矣。故游食之徒不归于浮图、老氏之流，则入于法家皂隶之列，衣食其身犹且不足，况能奉父母旨甘之养、足国家赋役之供欤！忧世之士不能感慨也。然则敦本抑末，化民成俗，独不在于上之人乎。且董君以一邑之长犹能诱人去邪归正，矧夫朝廷之上，公卿之尊，其绥来动和之效，当何如哉。

　　△题杨氏肯获堂记后 

　　余友河东佥宪杨侯筑书堂于真定别墅，表曰：肯获，永清史宗实为之记，保定张庭美隶书之，稾城董简卿篆其额。盖杨侯名堂之义，推本先考院判府君教子之方，俾后人奉之而不失也。且农夫菑辟其田又播植之，比其获也，则有水旱之忧，耘耔之苦。人之承先业者，则无是矣，何为而弗肯获乎？夫古者世禄之家鲜克由礼，今三君子皆出于王公将相之族，而文词之奇，书法之古，岂惟克振其家声，又将垂誉于后世。彼为士者起身寒家，获登仕版，子孙可不夙夜战兢，思无忝其所生乎！予与杨侯生同里，少同师，长则同仕于朝，每叹近世衣冠之裔往往坠废先业。甚矣，风化之弗古也。读斯记者，岂不惕然有感于衷乎。虽然，德业之积可以裕子孙，诗书之泽可以贻永久。呜呼，杨氏子孙尚思先世作室菑田之功，庶几肯构肯获之有望乎。

　　△书罗学升文稿后 

　　泰定丁卯，廷策进士。予被命掌试卷，得浮光罗君学升之文读之，爱其汪洋温粹，词博而意深，不极其至弗止。后闻调官江淮，士之从游者众，或擢高科登膴仕。夫以国家取士之制，察行于乡里，考言于朝廷，试之以事，而人才于是出焉。世以偶俪之词，汗漫之文，织组以为工，繁缛以为美，既徼幸于中选，又苟且以终身，殊失设科求才之意矣。使非豪杰之士识见超卓，孰能逈出时辈不徇流俗之所好乎！予退休于里，学升方尹稾城，暇日以近作一编示予，盖欲铲除科目之陈言，步武作者之雅制，岂世之因陋守旧不知变化之妙者所可及哉！是宜拔置馆阁，以养其才，惜乎沈沦州县而不克进也。然鹤鸣九皋，声闻于天，士之抱负足以鸣世，虽居逖远未有不达于朝廷之听闻者也。学升当益养其和平以鸣国家之盛，不亦可乎。

　　△题晦庵先生行状后 

　　晦庵先生子朱子著述凡数万言。自先生殁，大江之南儒者讲明其说固不乏人，然而真知实践者亦不多见也。我国家兴隆之初，南北未一，覃怀许文正公始得先生诸书读之，起敬起畏，乃帅学者尽弃旧学而学焉。既相世庙，遂以其学推行天下。迄今海内家蓄朱子之书，人习圣贤之学者，皆文正公辅相之力也。然朱子族系爵里出处言行，世或弗知，爰命杭州校官谢某刊其行状，与多士共传焉。呜呼，考迹以观其用，察言以求其心，庶几致知力行不为空言而已乎。

　　△书孔子及颜子以下七十二贤像 

　　古先圣及颜子以下七十二贤像，江浙行省平章荣禄公所藏也。公以太师国王诸孙践扬台、省，允着材能，暇则好收法书秘画，尤喜古圣贤像。当圣朝龙兴之初，国王以征伐有大勋烈，受封食邑于东平。凡郡邑之长，悉听其宗族子孙及部人为之。东平密迩邹、鲁，圣贤之教所由兴也，故其人官于斯家于斯者，则有好贤乐善之心焉。平章初监东阿，进擢朝着，适际国家文明之治，宜其所好异于人也。天爵少读孔氏书，见圣人居乡党，在宗庙、朝廷，动容周旋，无不中礼。门人熟视而详录之，宛然如圣人之在目也。况览观图像，思慕言动，其必有所感而兴起矣夫。至正己丑三月甲子，学者苏天爵拜手谨记。

　　△题泉州士子赠崔宗礼诗后 

　　七闽山川险阻，汉尝处其民江、淮之间而虚其地。唐建中初，常衮为观察使，始设乡校，俾民知学，亲加讲导。由是闽俗一变，岁贡士与内州等。宋蔡忠惠公襄世家兴化，历知泉、福两州，尤知闽之风俗，劝学兴善，折节礼士，以变民之故。宋氏徙江左，龟山杨先生载道而南，豫章、延平相继而出，子朱子扩而大之，圣贤之学遂因经传复明于世。稾城崔君宗礼由登进士科赞浙省理问幕，出使泉南，廉平着闻。既归，以士子所赠謌诗一卷示余，文词之清润，音韵之鉴锵，诚一时之盛作也。方今国家四海为一，文治猬兴，人才之生，初不以遐迩有间，顾长民者教养何如耳。乃以闽中学术源流端绪告之，览者其亦知所考求而用力于远者大者乎！

　　△题兼善尚书自书所作诗后 

　　白野尚书向居会稽，登东山，泛曲水，日与高人羽客游。间遇佳纸妙墨，辄书所作歌诗以自适。清标雅韵，蔚有晋、唐风度。予犹及见尚书先考郡侯，敦庞质实，宛如古人，而于华言尚未深晓。今有子如此，信乎国家文治之盛。然人知尚书才华之美，而不知其政术之可称也。每当论大事，决大疑，挺正不阿，凛然有直士风。而贡举得贤之效，益可征焉。元泰身居方外，而与之友，宝其词翰，亦有识之士哉。

　　△书泰定廷试策题稿后 

　　右策题草稿四首，泰定丁卯三月廷试进士监试官治书侍御史王士熙、读卷官翰林直学士马祖常所拟撰也。既缮写进呈，御笔点用其二。盖自延佑设科以来，规制如此。洪惟国家承平百年，治化当兴。然生财有道，制用未得其要；正俗多方，防范未尽其宜。将校骄堕而武备日弛，官士苟简而廉隅弗修。是皆当世急务，宜所延问而详陈者也。夫朝廷取士求言，惟期有裨于政务，非徒观美而已。是举得人凡八十有五，国子员阿察赤、李黼名冠第一。今二十余年，同榜之士扬历台、省，蔚有令闻。则贡举得贤之效，成均养士之隆，益可征焉。时天爵待罪史馆，承命收掌试卷，故藏策稿于家，谨装潢以授黼。黼累迁秘书太监，方以材能进用云。至正己丑夏六月甲戌，通奉大夫、江浙等处行中书省参知政事赵郡苏天爵书。

　　△题白太常三岁时所书字卷 

　　世之童子少以颖悟闻，长能以政术文辞显，惟刘忠州、杨文公、晏丞相数人而已。盖聪明既得于赋与，苟无问学以济之，其克有成者鲜矣。乡先生太常白公家世在金朝为名进士，国初昆季并擅才名，惟先生早最敏悟，三岁即能书八卦之名，诸老见者无不惊叹。中年果以能官称，惜乎老于词林、容台而未尽大用。先生之孙行中书掾枢保藏所书八卦字卷。噫，白氏子孙时出而观之，尚勿忘诗书之泽之所自乎。

　　△题葛赓宋淳熙三年封承务郎致仕诰 

　　金溪葛元喆五世祖宣义府君，生平三遇庆典，累封承事郎，赐绯鱼袋，晚加宣义郎以终。里人陆文安公志其墓。宋南渡至干道、淳熙，一时号称极治，宫庭父子之间，寿考尊荣，鸿恩霈泽，被及臣民。而人物之盛，若朱文公、张宣公、吕成公、陆文安公并时而出。盖治化方臻，天地开泰，祥麟朱草，应期而生，理固然也。时金世宗在中原，专以仁厚为政，民以小尧舜呼之。朱文公闻而叹曰：「彼欲为大尧舜，岂不由已乎。」考之葛氏诰辞，刘孝韪摄西掖所行用皇极敛福锡民为说。噫，方绍圣、崇宁之际，丰衍盛大，当国者妄生重南轻北之议，有识者忧其必启分裂之兆。既久，其言果验。今国家四海会同，朝野清晏，士生斯时，共乐一视同仁之治。而元喆又以文学登进士科，暇日出示先世封诰，感而为之书。至正己丑秋七月朔，赵郡苏天爵书。

　　△题东坡制策稿 

