<!-- { "loadSidebar": true } -->
钦定四库全书

　　集部六

　　集玉山房稿

　　别集类五

　　明

　　提要

　　臣等谨案集玉山房稿十巻明葛昕撰昕字幼明号龙池徳平人官尚寳司卿昕以荫起家初除都督府都事阳武侯薛鋹以贫故几不得袭昕力排羣议鋹始得袭封寻迁工部屯田司郎中议裁惜薪司炭额百余万又汰厂司内官五百六十一人祸几不测然连三疏争之竟如议又争戚畹郑福滥请恤典虽不行天下壮之其风节颇侃侃不阿其它文亦踈爽骏快无媕妸龌龊之气肖其为人惟赠孔剑峯一序似乎溺于左道不类昕之所为然昕不得其父母遗像孔以术追写如生故喜极而誉之发于孝子之心不自知其言之失犹可以曲谅者也是集为其子如龙等所编凡疏一巻赞语一巻诗一巻序一巻志状一巻记铭跋一巻启一巻书二巻祭文一巻今仍其旧第着之于录焉

　　乾隆四十四年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　集玉山房稿卷一

　　（明）葛昕 撰

　　○疏

　　寿宫营建事宜疏

　　题为钦奉圣谕事准礼部咨该本部题万厯十二年九月二十一日司礼监太监张宏等传奉圣旨朕奉两宫圣母阅定大峪山吉地兹仰奉慈命遵皇祖故事预作寿宫一应营建事宜礼工二部会同择吉日来行钦此钦遵恭捧到部臣等查得嘉靖十五年我世宗肃皇帝预择寿宫旣得吉兆随即命官营建规制尽善福祚无疆今我皇上睿谋逺识亲卜大峪山吉地复恭奉两宫圣母阅定为万万年寿域随勅臣等会议预建事宜仰见大圣人之作为同符皇祖超越百王乃卜世卜年之洪基而非寻常营作所可拟也臣等祗承纶命敢不殚心经画仰赞巨典谨遵照嘉靖年间事例叅以今所应行逐一议拟开列上请恭候圣明裁定节奉圣旨是伐木祭告遣公徐文璧兴工告九陵遣公徐文璧朱应祯侯吴继爵郭大诚蒋建元伯王学礼刘应元卫国本王伟天寿山驸马侯拱宸后土等神尚书杨兆各行礼钦此该本部拟奏差官处办木植砖石物料及工匠夫役等项径自题请施行臣等卷查嘉靖十五年预建寿宫经费浩繁规制物料俱候内外重臣亲诣天寿山规画会计议处具奏所据处办钱粮工匠等项及本部应委司官合行事宜相应急为议处仰惟皇上神谟宏逺睿思精详法皇祖之弘规承两宫之慈谕特勅臣等预建寿域诚足以培亿万载灵长之庆一切营建事宜该臣等遵奉成命已会同礼臣恭照嘉靖十五年事例将开山兴工吉期并应差内外大臣已经具奏题恭候圣谕钦定职名其科道兵部司属锦衣卫内官监等官移文各该衙门听其径自题请至于各项物料数目合遵先年事例候钦命内外重臣会同科道等官亲诣大峪山督令官匠人等踏勘从实会计前来另行具题外所有臣部总理工程提督工程并催攒物料兼督大石窝等处堂上官亦均候圣明裁定其应差司属官员及议处钱粮木石砖瓦等料并工匠夫役应行事宜议拟列欵上请合候命下臣等钦遵施行其有未尽事宜仍听臣等内外大臣会同酌议具题
　　计开
　　一议分职掌照得大工工役重大司官湏委任分理各有专责庶便考成所有本部司属合无一一分泒职掌除本司掌印官臣昕管理钱粮不时徃来工所调度一应工役其常川在工验収木植砖灰石料催攒夫匠管理工程似应差委司官四员山台两厂管造粗料司官二员神木等厂収发木植司官一员大石窝马鞍山白虎涧开取石料及烧造石灰司官三员瑠璃黒窑烧造砖瓦司官二员大通桥查发砖料司官一员其临清烧造城砖通州查发砖木即札委本处注选司官各行管理不必另行差委以滋烦费
　　一议处钱粮照得工程重大支用钱粮自当浩繁今查本部节慎库见贮屯田等司堪动料价事例为数不多合无先尽见贮银两支用其各省直拖欠本部各项解京钱粮应照先年差委司属官分投守催但恐于各地方未免骚动今次合只严行各省直抚按官勒限将各该司府节年拖欠匠价料价并见开事例银两除蠲免奏留外上紧尽数催征按季作速解部接济臣等多方撙节务期有济如再不敷仍查照嘉靖年旧例具题勅下户部兵部查发协济庶钱粮不致缺乏而工程可为永赖
　　一议查处木料为照工作肇兴首莫要于聚材本部各厂旧存木植近因鼎建慈宁宫殿及添修龙跸殿等处将収贮楠杉鹰平取用数多见存数少即今大工需用柁散等木除照例泒行各商买办外楠杉等大木合先将各厂见存者委该司官会同内监酌量取用一面仍移文川广等处抚按官查照先题数目陆续催解前来接济再照在厂木植径运大峪山工所道路窵逺为费不赀合无行内官监差掌尺寸官作在于各厂查照原估栋柱等项照数截成粗料方行运行赴该工出细遗下顽头木屑即尽发瑠璃两窑烧造瓦片庶于工作两济
　　一议采石恭照寿宫兴建惟用石料数多而开山凿取拽运更艰查得嘉靖十五年各项石料俱在大石山窝马鞍山牛栏山等处开取即今应用石料仍应照旧在于各山取用合无先差监部官带领匠作前赴各山勘验分别青白石及白玉等石某塘堪充某料预为会计多召匠作分塘照数开取先尽地工所需刻期开出听运务要坚细合式期济实用
　　一议烧造砖瓦照得瑠璃等窑并苏州临清等厂烧造砖瓦徃年率有粗恶不堪应用虽节经移文严督如法烧造犹自玩习如故今鼎建寿宫非寻常工程可比前项各料合行内监并各厂委官查照先年式様务要澄浆得法火力俱足体质坚细各记窑户姓名以便查考其大通桥张家湾砖厂本部即行该管司官将见积各项砖料查明呈报听候运用不足数目仍照先题事理行催苏州临清等厂照数泒运立限解赴前来应用又查得昌平州迤东地方先年原有窑座俱曽烧运上用砖瓦其道路去陵颇近合无多招窑户即于该州地方采取细土如法烧造务期精坚合式仍听各窑户自运工所验收与临清黒窑各砖相兼应用尤为省便
　　一议烧运石灰照得砖石所需全赖石灰为数颇巨若验收无别则弊窦易生查得马鞍山烧运灰色洁白军庄灰性稍次且道路有逺近价值有多寡合无以十分为率军庄止准烧三分严行该管司官各另给号票运送监工官处对票验收原駄不得卸地堆积以滋守候等弊仍不许将军庄灰充马鞍山白灰及将沙石挿和希冒价值违者管工官从重究治庶宿弊可厘而灰皆实用
　　一议均买办照得物料有贵贱价值有盈缩本部虽有会估尚有开载未尽者一遇泒佥买办各商遇有利者钻刺承揽无利者展转推避今值大工兴建预支银两动以万计若不议拟画一不惟钱粮难完抑且有妨工务合无查照先年及今惜薪司柴炭事例将本部铺户分作四把中间审其家道殷实及有行止者一二名为首众各连名保结每遇闗预支眼同赴领敢有侵费而同把不举首者坐令均赔庶苦乐相当永杜规避钱粮可济实用
　　一议取车辆照得装运木石等料车辆在湾厂责令通惠河郎中差泒在内厂分拨见役车户承运但本部及湾厂原额官车数目不多分运石木不敷应用查得嘉靖十五年旧例原额泒取直隶各府车户装运合无仍行各该巡抚衙门转行顺天眞保定等府附近州县佥泒车户报部仍候本部明文至日方酌量解部应用亦不得一槩滥行泒扰其运过脚价照估散给完日先期发回庶输运有济工作无悮
　　一议处匠役照得大工兴作木石瓦撘等匠合用数多遽难召集查照嘉靖年间事例随工匠役行戎政衙门及五城兵马司宛大二县拘集其开山石匠行顺天眞保定等府州县佥解合无将前项各匠俱各照例在内仍行戎政等衙门多方拘集在外应取开山石匠仍行各该巡抚催取解部俱要精壮艺熟者方准收用本部照估给与工食各匠伙内令推有身家行止者准作头役便于约束众匠其承领工价见工分给仍严禁头役侵克俾各匠趋利赴工方为有济其大工兴建之日民间私工不许占恡匠役有碍拘佥仍行各城巡视御史出示晓谕
　　一议处军夫查得嘉靖十五年营建寿宫兼修七陵至用官军十二万更畨应役今建此大工合公同内外管工官估用军夫若干照旧例咨行兵部行移京营摘拨赴工应用其永巩二营摘拨杀虎手并见在各朝房看守钱粮军人巡山防山要务严谨不致踈虞仍各免其撡偹其京营军夫俱听提督工程官及兵部司官点闸同工部司官量工拨泒与本部募夫相兼供役仍照例给与盐粮造册送户部闗支
　　一议支银两照得夫匠之在山工旣离京窵逺薪米不便照常等候出给实收不免有悮工作合照先年事例给发预支银每次二三万两差官解发昌平州寄库听候提督大臣按月酌量给发放支陆续另发接济该工司官仍每半月出给实収一次赴监视工程科道挂号每一月开具掲帖送提督大臣并呈本部查明照数扣除每季终该工清查出给数目仍该找给银两若干报部以便筭给年终通将给过钱粮造册奏缴
　　一议处供应照得在工诸臣驻札山陵非岁月可计俱应量给廪饩但昌平州素称凋疲一切应付俱责令处给势必不敷合无移文顺天抚按衙门查将偏僻州县驿传及无碍银两酌量泒发该州协济每年终各将泒取解送过数目咨部查考庶免偏累
　　一议处军夫匠作止宿处所照得大工兴举人人露宿原无室庐倘遇风雨何以存息合无咨行提督并天寿山内外守偹许于红门内外近工逺树处所听居民人等随便撘设浮铺出卖饭食其做工军民夫匠或二三十名亦许撘葢席舍一二间居止如敢有棍徒生事抢骗吓诈财物者悉听巡视官校访拿究治
　　一议取水泉照得山中水泉甚少军民夫匠屯聚万众仰给于水时不可缺查得嘉靖年间兴建寿宫旣截取河流复多开井眼合无行令内外提督等官督率钦天监官相勘附近工所地方但于龙脉无碍处所即多方开浚井泉务足军民夫役朝夕汲用统乞圣裁奉圣旨寿宫营建事宜旣议停当俱依拟行总督工程命卿杨兆提督工程何起鸣催攒物料等务王友贤各照例领勅管理

　　议酌开纳济工疏

