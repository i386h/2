<!-- { "loadSidebar": true } -->
　　儿质素弱，苦欲事事求胜。女红外颇耽吟咏。十三岁时，秦秋伊提举（树铦）以诗词集数种贻之，中有《本朝名媛诗余》一种，儿尤喜之，始为倚声之学。从孙妇傅葭仙以画属题，久未报。乍病，向余索词谱，劝且休，曰：“儿已许之矣，况此亦消遣法。”遂填《似娘儿》一解云： 
　　卷慢绣针停，嫩晴天棐几香生。倚来翠袖摊书静，春风人面，桃花竹外，省识卿卿。　　吚喔绿阴鸣，问何如雏凤声清？呼儿指点儿须听，还期他日，鸡窗映雪，早作和羹。 
词不能工，此乃绝笔，存之以见一斑。 
　　儿貌无瑕，眉额间光满如月，见者多奇之。病后光渐减，引镜自照，笑曰：“儿其为洛神乎？何轻云之蔽月耶？” 
　　儿刺绣爱翻花样，藕仙从孙（庚揆）倩绣枕，已画梅花一枝，绣时欲分朱砂、珊瑚、绿萼、白玉四色。嫌太疏寂，拟用一方印押角，问余曰：“扶持清梦四字何如？可则病起当添篆之。”又余戚谭子敬户部（宾琛）将入都，倩绣诗囊，儿曰：“记得画帧有作二白鹭一青莲华者，题日路路清廉，今拟绣一白鹭，以木芙蓉代水芙蓉，取一路荣华，意不嫌俗否？”余皆笑应之，惜不果作也。 
　　春间儿读书益勤，傍晚罢绣，犹伊吾不已，上灯则钞诗或模帖作径寸字。病后遂废。一日老抠于书架上，觅纸裹药物，儿遥见之，戒勿妄动，曰：“小愈，仍当供临池用耳。” 
　　小暑日，王眉叔学博（诒寿）自武林归，以娱园主人画团扇相赠，题一绝云:“瑶阶碧净露华新，翠筱扶花报好春。依约未央前殿月，一枝红对锦袍人。”儿起坐桃笙上，爱不释手。余曰：“儿将以此作少陵诗、摩诘画读乎？”曰：“非特愈病，且可为儿袚除不祥。”盖背乃眉叔试新得紫石砚，临玉板兰亭，故云。 
　　儿嗜画，于闺阁中笔墨尤甚。初夏乞萱云女史桃画扇，两月始得。仿南田法，作藤花钩鱼儿。急索锦匣藏枕畔曰：“此可与也弗女史桃花扇并珍，一以浓艳胜，一以澹雅胜也。也弗画上，有仲昭女史题《忆王孙》一阕，一面心农兄小楷。此当留俟岘卿兄归赋长调耳。”岘卿自刻《寄龛词》四卷，有红情绿意两词咏梅魂柳影，儿尝喜读之，曰：“命题选调便佳，如此描写魂影，梅柳有知，当一齐俯首。” 
　　张姬爱儿如己出。姬病，儿侍奉汤药，无微不至，祷天愿持斋，冀速愈。己病，命以脂旨进，弗可。既满愿，或谓白鸽性禀金水，善治虚，将觅以入菜。儿坚却之，曰：“因求生而反戕生命，有是理乎？况诮同煮鹤，但愿学张曲江，不愿学韩玉汝也。” 
　　儿好墨成癖，知之者多所持赠。师曹文孺大令（寿铭）并赐以诗云：“报与松烟三十笏，蘸毫凭学卫夫人。”儿颇能品其佳者，以豹皮囊养之。适有飞丝入目者，欲乞少许，家人将辞以疾，儿闻之曰：“此亦救急也。小钿箱中有青麟髓一截，虽非方于鲁手制，亦有熊胆，可磨用。” 
　　儿以花露代茗，屈指计曰：“已尝五种矣。玫瑰之香腻，枇杷之香幽，儿病肺非病肝，宜枇杷。闻枇杷花即款冬花，然乎？”余曰：“款冬即《尔雅》菟奚颗冻，疏药草也，非果属。本草生河北关中，十一二月花开如黄菊，未舒者良，世多以枇杷蕊伪为之耳。”又问卢橘究是枇杷否？琵琶何以本作枇杷？并论另编千文，枇杷二字，颇难破用。余虑其殚神，止之曰：“儿絮絮不绝，欲为蜡兄作谱乎？” 
　　儿欲尝新莲子，市尚未登。先资政公茔后九曲池中花颇早，觅得数房，儿手剥嫩者先啖余曰：“天无弃物，不特房可涤砚。”因留其蒂，簪刺之，令与柄通，纳啖巴菰，劝余吸之，曰：“此名碧筒，方相称耳。”儿姑陈恭人，时遣人问疾，赐珍品。中有苹婆果，儿尤喜食之，曰：“此佳人从燕赵远来，而色香味皆未变，胜闽乡玉女多矣。笠翁赋此，以西子杨妃并论，允哉！” 
　　余庭前杂植花木，儿时时呼人浇灌，而于新得之寿星桃尤汲汲，曰：“儿记《群芳谱》云：‘树矮而花，能结大桃。’倘得活，将移置庵中作盆玩，亦足以豪也。” 
　　润香侄（泽）种有并头莲一枝，花正开，颇重，风吹将折，遂持赠儿，并配以素心兰数箭。儿喜甚，以兰插胆瓶，手执莲花语余曰：“花香不宜近鼻，此则亭亭净植，想无碍。”余忽记旧梦，情景宛然，且心兰为儿字，非佳兆也。 
　　俗忌病人问时日。二十三日夜，忽问余曰：“今夕何夕？”余曰：“儿试忆之。”少停，若有不悦色然，曰：“明日荷花生日也。”余曰：“儿问此易故？”曰：《云笈七签》云：红颜三春树，流年一掷梭。六月不多几日矣！”嗯，岂儿预知死期乎？ 
　　儿苦热，日汲井华水，置榻前。平日喜食美女瓜，夫人李，曰：“惜儿病，不能浮瓜沉李也”别以盆为沼，畜金鱼数尾，朱鳞碧藻，环游自如。儿倚枕以饼缘投之，观其往来争唼，曰：“此中亦大有生趣，令人作濠濮闲想。”未几疾甚，数日不复顾，鱼尽先儿死矣。 
　　儿指爪多长寸许，护以银甲。每诊脉，必先盥手。劝去之，曰：“儿欲效麻姑耳。”至弥留时，强自卸置胸前，示不复用。磋磋！何欲效麻姑，偏同长吉耶？ 

　　余自端阳后三日，始为儿称药量水，旦夕抚之。儿与余语多，不能缕述。垂死前二日，强笑执余手频嗅之，似有千万语欲说状。双眼注视，忽盈盈欲泪，觉不可忍，即反侧面壁，恐伤余心，实握别也。悲哉！中秋后，秦婿（堮）省亲江南，昨始旋里。今日以亲命延其师锦湖褚君（继曾）来，为儿书栗主。明日是儿生日，镫右草此，不禁泪花满纸也。同治十一年十一月十一日谨识。梓成，自题十二截句。 
　　结习未除摩诘室，情文敻别影梅庵。 
　　不须细录芙蓉梦，早有哀辞寄寄龛。 

　　十九旬非十九年，未能言尚为呼天。 
　　书床药灶关心处，应比金瓠倍可怜。 

　　欲传记忆无文锦，字字萦愁为断肠。 
　　傥似髯苏偶忘却，补遗合待付秦郎。 

　　梦榻香残黄菊枕，吟帘雨冷绿杨灯。（姬王氏哭儿病亡，余别为合写一图，此自撰联语也。儿尝为姬制菊枕，举牧斋《九日》诗“娇女指端装菊枕”博余一笑，故及之） 
　　西风花瘦重阳后，娇女相依唤不应。（姬段于九月十日） 

　　白莲花绕女儿坟，（镜湖双牌楼多白莲，均甫大令题句，时儿榇尚未归秦氏，殆诗谶耶？）一镜双分曲抱村。 
　　清句不堪和泪浣，水边环佩月中魂。 

　　粉椠频年倚短楹，移家今始傍山城。 
　　翻嫌采敢多晴翠，偏有螺鬟照眼明。 

　　花落香吞绣尾鱼，台池旧近右军居。（小园有方池，在山麓，水清石出，惜儿不及于此洗砚也） 
　　伤怀欲肖仙娥影，初学空留月宛书。（近见儿手书有署月宛者） 

　　待描小等第三图，月面松纹纸有无？ 
　　嫩绿枝头红一点，画师更要费工夫。（儿早欲写绿杨灯影图云：“唐人‘嫩绿枝头红一点’诗意，以雨中灯影写之，似胜前人。”此未病时语也） 

　　谁掷明珠照茜纱，露毫曾赋紫薇花。 
　　而今别有红炉雪，那得纤纤鸟爪爬。（仲昭女史家薇花红出墙外，儿有诗云：“听得诗声隔绛纱，一双燕子巧藏花。玲珑重搦胭脂雪，但倩仙人鸟爪爬。”偶检儿稿，次韵成此。时新居鸳鸯薇盛开，以红白相间得名） 

　　湘弦枨触怨锄兰，短烛添浇独自看。 
　　看到丛悲有余忆，古来知己得郊寒。 

　　曾闻倚玉难藏拙，（“倚玉难藏拙”，韩文公句）莫道投砖敢望酬。（“投砖敢望酬”，卢允育句） 
　　从此夜航添故事，吟筒为我代缄愁。 

　　珠字争题少女辞，（周眉叔序尾语）感铭生死两心知。 
　　破闲拟踵昙花例，还问何如可可诗。 

　　小螺庵病榻忆语后序 
　　夫蛾眉易逝，骑省有金鹿之悲；鹤舞含愁，苏台留紫玉之迹。况越畹女史天上琼蕤，人间瑶质，以左家之娇态，为安昌所最怜；绮华正春，珠光遽坠，有不睹遗衣而挥泪，忆绕膝而伤情乎？仆也绛帷问字，（女史执经于曹文孺先生，继于先生亦在问业之列）面识春风；红叶为媒，诗惭流水。（女史字秦芝孙同砚，余为执柯）本通家之旧谊，早淑德之备闻。尔其皎皎冰姿，珊珊玉骨，是帝旁投壶之女，降谪尘寰；疑月中捣药之蛾，仙游下界。蕙襟雅澹，匪矜罗绮之妆；琼想幽闲，鲜结钿钗之伴。借诗书为膏沐，蠢食仙成；证翰墨之奇绿，骊探珠巧。翠镌紫石，白金銮之书文；香满红笺，吴彩鸾之写韵。诗百篇而入圣，针三绝而称神。织璇玑于锦图，何如苏蕙；绕法华于绢尺，不愧卢娘。询所谓才艺兼优，德容并美。心珠夜炳，斗咏絮之清芬；意蕊晨飞，娱生花之老眼。加以红丝一缕，白璧双珍，得坦腹之贤郎，匹扫眉之才子。将儿藁砧怜重，竞睹新词：纵扇情长，不书离恨。锦帐宝钗之句，书报秦君；香兰醉草之篇，吟成孙媛。而乃鹊桥欲渡，银汉云遮，鸾鸟绕鸣，女床雨泣。以荷花诞生之日，为黄杨厄闰之秋。菱镜光寒，照红颜而莫驻；蓉城景丽，列翠袖以争迎。空劳琼液玉脂，觅鼎里丹还之药；剩有钿蝉金雀，锁江干黄竹之箱。兴言至斯，可悲也已。然而瑶林玉蕊，原非尘土之根；金地宝莲，合证妙华之果。海山芳霭，紫室重寻，曾城桂旌，白云早迁。溯兰言于倚枕，颇记零星；供艺苑之留题，应愁溘露。一编小录，共瑶台凤牒以俱传；五夜灵风，傥绣幄鸾軿之早下。 
　　　　　　　　　　　　 光绪纪元重阳后三日，山阴褚继曾锦湖氏撰。 

　　小螺庵病榻忆语书后 
