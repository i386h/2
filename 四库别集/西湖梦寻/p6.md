<!-- { "loadSidebar": true } -->
　　由昭庆缘湖而西，为餐香阁，今名片石居。閟阁精庐，皆韵人别墅。其临湖一带，则酒楼茶馆，轩爽面湖，非惟心胸开涤，亦觉日月清朗。张谓“昼行不厌湖上山，夜坐不厌湖上月”，则尽之矣。再去则桃花港，其上为石函桥，唐刺史李邺侯所建，有水闸泄湖水以入古荡。沿东西马塍、羊角埂，至归锦桥，凡四派焉。白乐天记云：“北有石函，南有笕，决湖水一寸，可溉田五十余顷。”闸下皆石骨磷磷，出水甚急。
　　徐渭《八月十六片石居夜泛》词：
　　月倍此宵多，杨柳芙蓉夜色蹉。鸥鹫不眠如昼里，舟过，向前惊换几汀莎。筒酒觅稀荷，唱尽塘栖《白苎歌》。天为红妆重展镜，如磨，渐照胭脂奈褪何。
　　西湖梦寻(卷三)十　锦　塘
　　十锦塘，一名孙堤，在断桥下。司礼太监孙隆于万历十七年修筑。堤阔二丈，遍植桃柳，一如苏堤。岁月既多，树皆合抱。行其下者，枝叶扶苏，漏下月光，碎如残雪。意向言断桥残雪，或言月影也。苏堤离城远，为清波孔道，行旅甚稀。孙堤直达西泠，车马游人，往来如织。兼以西湖光艳，十里荷香，如入山阴道上，使人应接不暇。湖船小者，可入里湖，大者缘堤倚徙，由锦带桥循至望湖亭，亭在十锦塘之尽。渐近孤山，湖面宽厂。孙东瀛修葺华丽，增筑露台，可风可月，兼可肆筵设席。笙歌剧戏，无日无之。今改作龙王堂，旁缀数楹，咽塞离披，旧景尽失。再去，则孙太监生祠，背山面湖，颇极壮丽。近为卢太监舍以供佛，改名卢舍庵，而以孙东瀛像置之佛龛之后。孙太监以数十万金钱装塑西湖，其功不在苏学士之下，乃使其遗像不得一见湖光山色，幽囚面壁，见之大为鲠闷。
　　袁宏道《断桥望湖亭小记》：
　　湖上由断桥至苏公堤一带，绿烟红雾，弥漫二十余里。歌吹为风，粉汗为雨，罗绔之盛，多于堤畔之柳，艳冶极矣。然杭人游湖，止午、未、申三时，其实湖光染翠之工，山岚设色之妙，全在朝日始出、夕舂未下，始极其浓媚。月景尤为清艳，花态柳情，山容水意，别是一种趣味。此乐留与山僧游客受用，安可为俗士道哉！望湖亭即断桥一带，堤甚工致，比苏公堤犹美。夹道种绯桃、垂柳、芙蓉、山茶之属二十余种。堤边白石砌如玉，布地皆软沙如茵。杭人曰：“此内使孙公所修饰也。”此公大是西湖功德主。自昭庆、天竺、净慈、龙井及山中庵院之属，所施不下数十万。余谓白、苏二公，西湖开山古佛，此公异日伽蓝也。“腐儒，几败乃公事！”可厌！
　　可厌！
　　张京元《断桥小记》：
　　西湖之胜，在近；湖之易穷，亦在近。朝车暮舫，徒行缓步，人人可游，时时可游。而酒多于水，肉高于山，春时肩摩趾错，男女杂沓，以挨簇为乐。无论意不在山水，即桃容柳眼，自与东风相倚，游者何曾一着眸子也。
　　李流芳《断桥春望图题词》：
　　往时至湖上，从断桥一望，便魂消欲死。还谓所知，湖之潋滟熹微，大约如晨光之着树，明月之入庐。盖山水映发，他处即有澄波巨浸，不及也。壬子正月，以访旧重至湖上，辄独往断桥，裴回终日，翌日为杨谶西题扇云：“十里西湖意，都来到断桥。寒生梅萼小，春入柳丝娇。乍见应疑梦，重来不待招。故人知我否，吟望正萧条。”又明日作此图。小春四月，同孟旸、子与夜话，题此。
　　谭元春《湖霜草序》：
　　予以己未九月五日至西湖，不寓楼阁，不舍庵刹，而以琴尊书札，托一小舟。而舟居之妙，在五善焉。舟人无酬答，一善也。昏晓不爽其候，二善也。访客登山，恣意所如，三善也。入断桥，出西泠，午眠夕兴，四善也。残客可避，时时移棹，五善也。挟此五善，以长于湖。僧上凫下，觞止茗生，篙楫因风，渔筊聚火。盖以朝山夕水，临涧对松，岸柳池莲，藏身接友，早放孤山，晚依宝石，足了吾生，足济吾事矣。
　　王叔杲《十锦塘》诗：
　　横截平湖十里天，锦桥春接六桥烟。
　　芳林花发霞千树，断岸光分月两川。
　　几度觞飞堤外景，一清棹发镜中船。
　　奇观妆点知谁力，应有歌声被管弦。
　　白居易《望湖楼》诗：
　　尽日湖亭卧，心闲事亦稀。起因残醉醒，坐待晚凉归。
　　松雨飘苏帽，江风透葛衣。柳堤行不厌，沙软絮霏霏。
　　徐渭《望湖亭》诗：
　　亭上望湖水，晶光淡不流。镜宽万影落，玉湛一矶浮。
　　寒入沙芦断，烟生野鹜投。若从湖上望，翻羡此亭幽。
　　张岱《西湖七月半记》：
　　西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒，声光相乱，名为看月而实不见月者，看之。其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之。其一，亦船亦声歌，名妓闲僧，浅酌低唱，弱管轻丝，竹肉相发，亦在月下，亦看月，而欲人看其看月者，看之。其一，不舟不车，不衫不帻，酒醉饭饱，呼群三五，挤入人丛，昭庆、断桥，嘄呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之。其一，小船轻幌，净几暖炉，茶铛旋煮，素瓷静递，好友佳人，邀月同坐，或匿影树下，或逃嚣里湖，看月而人不见其看月之态，亦不作意看月者，看之。杭人游湖，巳出酉归，避月如仇，是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去，轿夫叫船上人，怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。吾辈始舣舟近岸，断桥石磴始凉，席其上，呼客纵饮。此时，月如镜新磨，山复整妆，湖复颒面。向之浅斟低唱者出，匿影树下者亦出，吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟，酣睡于十里荷花之中，香气拍人，清梦甚惬。
　　西湖梦寻(卷三)孤　山
　　《水经注》曰：水黑曰卢，不流曰奴；山不连陵曰孤。梅花屿介于两湖之间，四面岩峦，一无所丽，故曰孤也。是地水望澄明，皦焉冲照，亭观绣峙，两湖反景，若三山之倒水下。山麓多梅，为林和靖放鹤之地。林逋隐居孤山，宋真宗征之不就，赐号和靖处士。常畜双鹤，豢之樊中。逋每泛小艇，游湖中诸寺，有客来，童子开樊放鹤，纵入云霄，盘旋良久，逋必棹艇遄归，盖以鹤起为客至之验也。临终留绝句曰：“湖外青山对结庐，坟前修竹亦萧疏。茂陵他日求遗稿，犹喜曾无封禅书。”绍兴十六年建四圣延祥观，尽徙诸院刹及士民之墓，独逋墓诏留之，弗徙。至元，杨连真伽发其墓，唯端砚一、玉簪一。明成化十年，郡守李瑞修复之。天启间，有王道士欲于此地种梅千树。云间张侗初太史补《孤山种梅序》。
　　袁宏道《孤山小记》：
　　孤山处士，妻梅子鹤，是世间第一种便宜人。我辈只为有了妻子，便惹许多闲事，撇之不得，傍之可厌，如衣败絮行荆棘中，步步牵挂。近日雷峰下有虞僧儒，亦无妻室，殆是孤山后身。所著《溪上落花诗》，虽不知于和靖如何，然一夜得百五十首，可谓迅捷之极。至于食淡参禅，则又加孤山一等矣，何代无奇人哉！
　　张京元《孤山小记》：
　　孤山东麓，有亭翼然。和靖故址，今悉编篱插棘。诸巨家规种桑养鱼之利，然亦赖其稍葺亭榭，点缀山容。楚人之弓，何问官与民也。
　　又《萧照画壁》：
　　西湖凉堂，绍兴间所构。高宗将临观之。有素壁四堵，高二丈，中贵人促萧照往绘山水。照受命，即乞尚方酒四斗，夜出孤山，每一鼓即饮一斗，尽一斗则一堵已成，而照亦沉醉。
　　上至，览之叹赏，宣赐金帛。
　　沈守正《孤山种梅疏》：
　　西湖之上，葱蒨亲人，亦爽朗易尽。独孤山盘郁重湖之间，水石草木皆有幽色。唐时楼阁参差，诗歌点缀，冠于两湖。读“不雨山常润，无云水自阴”之句，犹可想见当时。道孤山者，不径西泠，必沿湖水，不似今从望湖折阛阓而入也。
　　此地尚有古梅偃蹇，云是和靖故居。
　　李流芳《题孤山夜月图》：
　　曾与印持诸兄弟醉后泛小艇，从孤山而归。时月初上新堤，柳枝皆倒影湖中，空明摩荡，如镜中，复如画中。久怀此胸臆，壬子在小筑，忽为孟旸写出，真画中矣。
　　苏轼《书林逋诗后》：
　　吴侬生长湖山曲，呼吸湖光饮山渌。
　　不论世外隐君子，佣儿贩妇皆冰玉。
　　先生可是绝俗人，神清骨冷无由俗。
　　我不识见曾梦见，瞳子瞭然光可烛。
　　遗篇妙字处处有，步绕西湖看不足。
　　诗如东野不言寒，书似西台差少肉。
　　平生高节已难继，将死微言犹可录。
　　自言不作封禅书，更肯悲吟白头曲。
　　我笑吴人不好事，好作祠堂傍修竹。
　　不然配食水仙王，一盏寒泉荐秋菊。
　　张祜《孤山》诗：
　　楼台耸碧岑，一径入湖心。不雨山常润，无云水自阴。
　　断桥荒藓合，空院落花深。犹忆西窗月，钟声出北林。
　　徐渭《孤山玩月》诗：
　　湖水淡秋空，练色澄初静。倚棹激中流，幽然适吾性。
　　举酒忽见月，光与波相映。西子拂淡妆，遥岚挂孤镜。
　　座客本玉姿，照耀几筵莹。暇时吐高怀，四座尽倾听。
　　却言处士疏，徒抱梅花咏。如以径寸鱼，蹄涔即成泳。
　　论久兴弥洽，返棹堤逾迥。自顾纵清谈，何嫌麾塵柄。
　　卓敬《孤山种梅》诗：
　　风流东阁题诗客，潇洒西湖处士家。
　　雪冷江深无梦到，自锄明月种梅花。
　　王稚登《赠林纯卿卜居孤山》诗：
　　藏书湖上屋三间，松映轩窗竹映关。
　　引鹤过桥看雪去，送僧归寺带云还。
　　轻红荔子家千里，疏影梅花水一湾。
　　和靖高风今已远，后人犹得住孤山。
　　陈鹤《题孤山林隐君祠》诗：
　　孤山春欲半，犹及见梅花。笑踏王孙草，闲寻处士家。
　　尘心莹水镜，野服映山霞。岩壑长如此，荣名岂足夸。
　　王思任《孤山》诗：
　　淡水浓山画里开，无船不署好楼台。
　　春当花月人如戏，烟入湖灯声乱催。
　　万事贤愚同一醉，百年修短未须哀。
　　只怜逋老栖孤鹤，寂寞寒篱几树梅。
　　张岱《补孤山种梅叙》：
