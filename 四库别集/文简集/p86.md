<!-- { "loadSidebar": true } -->
　　少宰学士虚山席公以嘉靖十五年十二月廿六日卒其塟也未有铭越十二年侄尚寳君中乃具其事行授予为文刻口昔公伯兄文襄公为世名臣嘉靖初为今天子伸大议定大礼赞成大孝承恩未及识而窃欣仰焉乃幸获交于公同官词林侍讲幄既乃同校文应天公开爽质直能推诚相与受公知爱最深岂敢以不文辞公讳春字仁同别号虚山世为四川遂宁人系远谱失莫考断自七世祖友轸友轸生复字无悔号横冈博学能文受业元呉草庐氏隠居教授于乡实以文学为遂宁倡国初举贤良授潼川学训导复生汝霖汝霖生思恭思恭生暄暄生祖宪则公考也配呉氏后以文襄贵赠三世皆如其官呉封一品夫人公自童稚即俨然如老成人强毅有操执祖毎异之曰他日必能负荷大事及长与弟给事君彖从文襄公学丁丑举进士改翰林庶吉士武宗潜幸居庸关廷臣屡疏莫回中外人心惴惴公上书内阁欲乞两宫懿旨遣中使迎驾还宫而馆阁府部百司各以一二居守余俱趋行在祈请务必得然后返否则从此廵游南北国事滋多忧其始矣识者是其言寻授河南道监察御史出按云贵厘革军政凡钱谷刑狱欺蔽被罪者无怨吏役假冐至七百余皆罢斥莫能迯者时黔国总兵交结近幸威权日甚藩臬毎被讦论台中有叅其假公言以结民心恐为将来专主之渐得罪下狱外谪黔乃益骄横公至痛为裁抑家人干纪殃民者悉缚致论罪马进士某以罪谪戍金齿潜入总府充记室凡章奏公移多出其手凭籍冐例为都指挥公亷得之至是偕众叅谒与见任无异公执之禠其服仍发隶原伍指挥王乔稔恶为众所嫉当道者莫能治至是亦论以法滇南为之肃清今天子登极疏上时政兴革利弊多符诏欵人称其有经济之具寻以文襄公职中丞改翰林院编修癸未殿试充弥封官修武宗实録充纂修官书成升修撰丙戌会试为同考试官寻充经筵展书修明伦大典仍与纂修书成升侍讲学士赐金帛文绮充经筵讲官圣天子励精治理考古帝王所以图治简命公与二三词臣经筵外复进讲西山真氏大学衍义毎宠锡大僚公必预辛卯主南京考试多得名士已丑壬辰殿试充读巻官随擢翰林院学士掌院事充经筵日讲官未几擢礼部右侍郎癸已秋转吏部右侍郎文襄既受宸眷上后知公为文襄弟乃于诸侍从中顾公独厚擢翰学擢吏礼二侍皆简自圣衷于是颇为时所忌公既感上知遇益思报称在吏部数与冢宰诚斋汪公议不合司属复有肆间者二公乃遂失欢寖成隙汪疏公起用大礼迁谪诸臣又诬公不贺皇太子诞生等事疏入命下公冠带闲住即日陛辞怡然就道人劝公论辨公曰吾惟无媿于心耳又何辨且吾老无子得归素志也渭厓霍公继为少宰汪寻去位凡公所欲更置者悉见施行后台諌论汪陷害僚属盖指此云公家居杜门谢客絶口不及朝政时与二三故旧登渉玉山涪水之间啸咏竟日邑故称淳朴后渐事侈靡公归敦俭素表率乡闾俗因以变公卒之冬今皇太子生诏下凡冠带闲住者得准致仕例闾里走贺且谓公还朝有日公曰吾得沐圣恩足矣幸未死扶杖击壤以乐太平耳更何冀也公时以哭女病且亟犹力疾开读未几卒属纩无他言惟以受上恩不能报为恨公性刚果志欲有为每与人论事侃侃无诡随意乐道人善然有为不义者亦必面折之用是取怨于人为文平正通达诗亦纯雅不尚新竒晩喜字学习草书多有法谈论古昔政治得失人物臧否动中肯綮公业既晩成益明习当世事虽职居论思而诸司所隶无不留意尤切边务予尝见其论诸边道理险塞与屯守之要歴歴若指诸掌在经筵多启沃毎遇治道大端君子小人进退反复三致意尝劝上惇用故旧上感其语因起用大臣如鳯山聂公其一也遇讲前一日必焚香设案盛服北面如在上前演习数四当事谨恪如此文襄自入仕仅一乞省歴更内外即不得告公家居事亲偹孝养文襄得殚力王事不牵内顾事文襄极恭巨细事必咨禀二兄早逝抚其遗孤俾克树立赒恤族人贫匮者俭以处家虽贵显衣无华饰食不兼味每诏子姓以家世儒素后人要无失秀才家风味公立志勋业方期柄用乃以阻阨去使获究竟其展布当必有卓越可观者配黄氏生子志早卒女一适谭同知子生员偲继娶陈氏全氏皆无出以侄忱为嗣公贵荫为国子生公生成化壬辰年四月二十三日距卒得寿六十有五年月日塟于伞子山之麓中书君之属予铭也予诺随以病因循者又三年念公才识器局随试輙已彪炳独其去位之故人莫悉也故述以为铭然即是亦得公之大矣铭曰
　　惟古君子仕也不茍居位行志惟义是守忘已狥人彼则谓何匪也则闇匪也则阿侃侃虚山质厚行恪众方诺诺乃见谔谔我匪求异惟心所安敢曰惟吾言则谷不敢不殚莫或谅只则予是病行或尼之业也弗竟长材伟志閟兹一丘爰刻铭章以告诸幽

　　赠通议大夫都察院左副都御史石山周公墓志铭

　　中丞弓冈周公煦尝以其所谓三穷巻者乞诗于诸士大夫承恩得悉其故而深悲之他日则谓承恩曰惟我先大父于煦鞠育教训煦虽頼母氏励节而非大父无以成大父恩德煦不敢忘顾未有撰述施之金石恐遂泯泯于后也煦日夜痛心兹欲立石墓首惟吾子畀之以文承恩志曰公讳某字时用以字行别号石山周系出呉周瑜后有居吉水者后复徙安福遂为安福人髙祖存初曾祖兰芳祖孟埙皆不仕父资贵以子赠工部员外郎嫡母尹氏生母刘氏俱赠宜人公天性笃孝事父母得其欢心兄弟四人公最幼诸兄既析处并走仕途惟公早夜侍亲侧躬温凊久弗懈母病痢危甚公曰吾闻病痢粪苦者生遂尝之苦则幸喜母疾果瘳友爱于诸兄先业惟诸兄意所便各擅有之公弗较居常怡怡如也石山公惟一子卒时未有嗣而媍姙公哭曰某生平无逆天事天忍絶其祀耶越月中丞生公悲喜鞠育周至中丞稍长督教之择其与交者中丞幼年痛母氏寡居依依胶恋不忍少离因颇怠学弗力公毎对之愀然中丞复亲师友勤诵习则喜慰岁甲子中丞领乡荐先是年春公尝遘危疾惚惚若逝去累日一夕复苏竟获见中丞文捷归拜堂上称觞为寿未几中丞且生子公亲抚抱之嬉笑为慰人谓作善之报不爽云石山公正直笃信少尝习举子中辍而明达理道习世故与人交和而有礼治家不以严废恩子姓弗循礼规训之弗少容公于义利甚析临财不茍于取与至诸义事辄无靳意亲丧竭力助襄事独多于诸兄人以为言曰人子为亲各欲尽心耳独子者又将孰诿耶石山公处患难能泊然顺受见世务营植为后人计者曰是不有数而乃欲以智力久持也族有侵其业者容之弗言亦不以语中丞尝谓吾以垂絶之绪幸一脉少存遑恤其它且衅不可启竞败之源也吾以是示吾后耳石山公可谓知命逺识之君子矣公配王氏邑之故族恪执媍道实克相公而族之人亦莫不交举其贤当丧子育孤日忧勤尤甚风雨之夕姑妇相慰藉至泣下闻者凄楚中丞少长毎举善事为训中丞德业之就内教居多石山公既以孙贵赠通议大夫都察院左副都御史而王氏亦赠淑人石山公生宣德丁已八月一日卒正德庚午九月五日寿七十四淑人生于宣德乙卯二月念七日卒后公三年寿七十九合塟于里之杨村桥之原子男一梯云君亦赠如中丞官娶许氏屡赠淑人旌表节妇女一适管某孙男一即中丞娶刘氏累封淑人曽孙男二坤中书舍人娶谢氏封孺人墀邑庠生娶王氏女三长适刘楷镇逺府经歴次适刘某次适彭某俱邑庠生玄孙男二锺官生鉴聘彭氏俱坤出绍祖聘欧氏墀出来孙女一于是石山公卒三十五年矣呜呼予尝读易而感于天人之际否泰剥复之禅续固天之为而所以承之者岂不系乎人哉以周氏观之方梯云赠君之没石山公孑然一身耳虽幸有遗腹之姙未保也石山公之祀不絶者如线既而遗腹之姙乃得中丞焉此否极将泰时也夫升降之会圣人所深致意焉者故曰有命无咎无过而后可获福石山公孝友笃行孚于神明至于保育中丞不以孤幼而怠教教必以正茹辛饮荼厉志艰苦庶几得否九五之戒惧则石山公之所以灵承天意不有道哉是宜有中丞之克迈卓然勋德为时名臣子孙其昌石山公之遗逺矣固当表出以诏来者并系辞曰
　　猗嗟硕人志纯一兮履道坦坦又正直兮屯难弗失神所福兮无往不复保中吉兮有命斯皇龙章赫兮曽玄鼎来永世泽兮（阙）树兹刻兮石也可泐名不没兮

　　封文林郎山西太原府推官仁斋郭君墓志铭

　　封文林郎太原推官仁斋郭君嘉靖癸卯七月一日疾卒先是其子惟清系官所君思之甚居三载惟清以考绩归事竣当复之任诣予别而容甚戚叩之曰清父老多病久别幸胶恋膝下即何能割去而时例三载或当有迁补便清乃濡滞于行恐言者谓有觊觎意清用是以悲予谓曰事固有轻重子亦惟心之所安耳矣子之所见者大何惜乎言也惟清于是留侍养者四阅月君遂得封勅如前受姻戚乡闾称庆惟清称觞膝下为乐忽一日疾作遂不起惟清乃复持夏吉士子开状谒予曰清幸以先生教自安躬侍父考终乃今已矣不朽之事亦惟先生图之予不忍辞也志曰君讳升字景旸仁斋其号也先世苏人曽祖官孙以匠籍来居京师祖福敬父泰母杨氏生三子长杲次昂郭氏素颇饶腴杲据成业以不检荡废君早失怙恃茕茕无依有杨氏者素善君父求得君于里中爱其谨愿赘为婿杨无子欲君易氏以应役君辞曰荷翁恩厚然令某背本则不可杨不可强后益干勤事杨惟谨杨卒殡敛以礼有内从兄以赀拉君贸易未几获息数倍其人欲专之以他辞绐君君弗与较自是愈自树立业乃大充拓君天性孝友既履亨裕以不及养亲为恨痛亲塟简陋弗称择胜地治茔域迁窆焉杲后落魄老且贫无子君迎养于家洎昂友爱敦至抚其侄底成立悔少失学惟清甫垂髫即遣令学甲午惟清荐于乡君喜曰吾门百年来无业儒者祖宗积德始发于子子其勉之洎举进士授理官拳拳以民命为戒惟清居官有政声当道者累旌荐之君诒书曰汝无徒善事上官而失百姓心也君尝谓读古人书当畧仿古人行事彼有仕而积愆召戾非不读书正坐空言耳盖其天资之美识达理道者如此倜傥好行义事赒恤贫匮若不及尝以厚赀付段钊者营贾事段没复畀其子其子后背君德君优容之曰故人之子能尽较乎纯确和易与人谦谦然恒恐忤其意家庭雍睦虽臧获无詈骂言晩岁喜交游雅善奕毎偕三五知厚携壶挈枰择幽胜较艺饮酒为乐若萧然物外云君生于成化戊戌三月十七日距卒得寿六十有六配杨氏封孺人以淑行闻子男三长即惟清太原府推官君卒旬日擢刑部广西司主事娶文氏封孺人次惟和治生业娶任氏次惟一读书志进取娶沈氏继娶张氏女三长适府庠生王大田次适袁淇次适袁大有孙女一尚幼君卒越月是为八月二十日诸子奉君柩塟于君前所治先茔之侧在都城东北六里屯之原铭曰起废植仆上纉下延孝友任恤实维汝贤野寺郊园诗盟棋社幸兹清时以乐优暇考终维寜卜日窆藏爰刻铭诗纳于玄堂

　　浚涯朱处士并配林氏合塟墓志铭

