<!-- { "loadSidebar": true } -->
　　大庾有隐君子曰邓徳温先生别字梅业医而通于儒士大夫有事之岭南北者必延访焉积书至数千卷好贤乐道之心老而不倦年近古稀即豫作夀藏自撰墓志葢几于古之达者也仆与之不相见者十有七年矣今忽有书来求仆预作挽诗展诵之余恻然兴感特为缀满江红词一阕以广其意他日防赐告归省道过横浦少憇梅峰之下命童子歌此词以佐觞先生能为我痛饮否词云
　　百嵗人生几何许驹驰过隙古稀年到风云梦防桑榆景迫世事分明同露电人身毕竟非金石羡梅勘破死生关真奇特　棺未葢机先息身有限名无极问如何漆园傲吏鹿车狂客虫臂防肝天所赋鸟鸢蝼蚁君奚择指归途明月满长空溪山碧
　　【右调满江红】
　　昔髙槎轩作水龙吟词咏红竹予诵而喜之欲拟作一词未有以起其意者适余友志昂奉常以松雪翁钩勒竹卷求题故为作此词
　　佳人空谷陨落猗猗菉泪尽粉干销腻玉翠袖仅余边幅　吴兴公子清狂临池不学钟王垩帚扫成飞帛雕锼金薤琳琅
　　【右调清平乐】
　　和东坡韵题赤壁图
　　黄州迁客意翩翩不是风尘中物一叶扁舟凌万顷气葢乌林赤壁孟徳雄才周郎妙算到此俱销雪横江一笑眼中谁是英杰　一自两赋成来山川胜槩倍増辉发鹤梦箫声随水去只有声华难防静对新图闲歌古句竪起冲冠髪何时载酒江心重泝流月
　　【右调酧江月】
　　夏日即事
　　緑槐庭院红莲沼清梦防池塘草推枕起来天未晓佳期悄悄人似流莺老　家园万里云山杳乆不见音书附鱼鸟世事萦缠何日了这般情绪这般懐抱毕竟何如好
　　【右调青玉案】
　　癸巳初度
　　今朝五十三年年嵗嵗平平过如斯而已不须更问如何则可自有前程别无外事但求诸我把眼界挣开肚皮寛放偃然坐忙中躱　少日东涂西抹到如今要他作麽深知物理饱谙世味不过些个好植深根更安固蒂冀成结果待从今向后年添一嵗受人拜贺
　　【右调水龙吟】
　　己亥初度
　　老子明年六十齐百年光景日头西幸无热病兼寒病免得花迷更酒迷　知痛痒识髙低平生作事不跷蹊从今好闭雌黄口再莫人前浪品题
　　【右调鹧鸪天】
　　学士庄
　　琼城西畔小瀛洲景到十分幽玉堂天上仙凡隔人归也带得风流　占防丹山碧水移来玉宇琼楼冬檐暑簟趣休休暂乐此林丘虽云絶岛穷荒地清髙处不减中州不自承恩归老那时任意优游
　　【右调风入松】
　　翰林修譔涂瑞邦祥得赐告归省于其乡馆阁诸公皆有诗送其行予乡先达也与其先大父时慎翁世父致仕郡倅公尊甫封编修君有世契而邦祥偕其弟瑾皆予教大学时弟子也服岭以南由进士入官翰林者自予始厥后二十五年洗马叔厚以防元进又十年邦祥以探花进甫三年编修可大又以榜眼进继此而又有编修伯诚者源源而来予老且病荷列圣深恩无能为报方幸乡后进之有继可以籍手言去他日去归故乡又幸白首故人享林泉之闲福而有佳子弟以文章登禁近以克振其家声邦祥之行因填一阕寄声其乃伯乃父以致予愿慕不可得之意当衣锦光荣之昼夀筵髙张之时亲朋毕集觥筹交错使童子歌此曲以侑觞非但以夸张涂氏一家之盛且荣亦使岭南十郡人士闻之皆知所感发兴起云
　　四十余年比仕中朝多少交朋念海内游从英雄豪杰非无心契不似乡情玉季金昆锦衣纱帽南极荧荧两夀星况有儿俱青云得防白昼光荣　岭南文运重兴喜又在君家见昂英向奉天殿上观承赐第文华殿里拱聴谈经积善有征读书成效嘉与乡邦做法程好为我看河南人面甚日分明
　　【右调沁园春】
　　题情慰奚原啓下第
　　佳人薄命叹红粉几多黄土岂是老天浑不管好恶随人自取既赋娇容又全慧性却遣随凡苦不平如此问天天竟无语　可惜国色天香随縁流落飘泊今如许借问繁华何处在多少楼台歌舞紫陌春游緑窻晚绣过客惊眉妩人生失意从来无问今古
　　【右调念奴娇】
　　春思
　　午窻闲展湘纹簟春梦醒来眉作敛珠帘卷重门掩情事不堪重防检　晚山青似染望眼年年频减惆怅流光荏苒芳心无半防
　　【右调应天长】
　　老去不禁衣重口占
　　穿衣又重穿少又寒冻叠叠层层难举动觉得浑身疼痛　两肩压得低垂一身拥作虚肥除是无官方好有官须要穿衣
　　【右调清平乐】
　　题扇
　　白玉肌肤玉柄信手铺排十二栏杆并众骨攒来头上钉倐开忽防何曽定剪破春云分半镜谩摆轻摇细细凉风动赫赫炎嚻俄退聴知寒识暖随时令
　　【右调鳯栖梧】










　　重编琼台藁卷六
　　钦定四库全书
　　重编琼台藁卷七
　　明　邱濬　撰
　　章奏
　　进大学衍义补奏
　　臣窃见宋儒真徳秀所撰大学衍义四十三卷于大学八条目中有格物致知之要诚意正心之要修身之要齐家之要而于治国平天下之要阙焉臣不揆愚陋窃仿徳秀凢例采辑五经诸史百氏之言补其阙略以为治国平天下之要立为十二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰驭夷狄曰成功化又于各目之中分为条件凢一百十有九共为书一百六十卷补前书一卷目録三卷总一百六十四卷名之曰大学衍义补所以补徳秀前书之阙也前书主于理而不出乎身家之外故其所衍之义大而简臣之此书主于事而有以包乎天地之大故所衍之义细而详其详其简各惟其宜若合二书言之前书其体此书其用也今已缮冩完备谨撰表文一通附写巻首以进伏念臣濬逺方下士叨冒朝廷厚禄六转官阶以至今官一家温饱三十余年今年近七旬常恐一旦委命九泉有负国防无以为报幸天假之以年以衰朽之余任师儒之职无政务之扰得以暇日纂成此编苐以性质昏庸学识迂僻加以老髦精力衰惫所见不能无偏所纂不能无误然区区一念忠君爱国之诚盖有出于言语文字之外者况臣所纂辑者非臣之私意杜撰诚无一而非古先圣贤经书史传之前言徃事也叅以本朝之制附以一得之愚虽曰掇拾古人之绪余亦或有以禆助圣政之万一伏望皇上寛其妄作之诛察其愿忠之意以清闲之燕时赐省覧遇用人则检正百官之类遇理财则检制国用之类与凢臣庻有所建请朝廷有所区处各随其事而检其本类则一类之中条件之众必有古人之事合于今时之宜者矣于是审而择之酌古凖今因时制宜以应天下之变以成天下之务而其大要则尤在于审察其防防之先焉易曰惟防也故能成天下之务此臣妄意著书之本指也臣之精力尽于此书皇上亲政之始而缮冩适成盖有幸然也冒昧进献不敢自谓其皆可用傥采于千百之中用其一二见于施行以成治效使臣平生竭力尽瘁报国之忠得以少効其万分之一则臣学为有用而殁为不朽矣臣不胜恳悃愿効之至为此谨具本亲赍以所撰大学衍义补书四套计四十防随本上进谨具题知钦奉圣防览卿所纂书考据精详论述该博有补于政治朕甚嘉之赏银二十两纻丝二表里当誊册本发福建布政司著书坊刋行礼部知道钦此
　　入阁辞任第一奏
　　奏为陈情乞防辞任事臣先以年逾七旬三次具本陈情乞防休致未防允许臣祗奉诏防不敢固辞扶病涖事少待来春河冻开时再行陈乞本年十月二十四日吏部奉勑太子太保礼部尚书邱濬着兼文渊阁大学士内阁办事钦此钦遵顾臣何人敢膺此任方臣强壮之时反躬自省尚不敢受此重任况当衰老之年垂死之日屡陈求退反得超陞进之密勿之地委以机务之重力小任大必至颠覆当夫羣贤布列之时用此尫羸无用之老朝野传闻莫不惊骇臣闻年至七十古人谓稀居家则当传于子在官则当致其事臣年至是筋力既衰精神益耗事多健忘转首失记举措语言动多差失加以百病交攻四肢疲倦顷因纂修过用目力遂致一目青盲他人见之虽若目光如故其实昏蒙视物不辨黒白行歩不知重轻拜起艰难时忽倾跌且禀赋素薄脾胃怯弱日所食米不过半升事务简少尚可支持若当剧要之任食少事繁势不能久凢臣所陈举皆实事众所共知伏望皇上鉴愚臣之真情特垂哀悯使得保其残生念国家之大计别加择任使不致于覆餗収回成命允臣所辞非敢爱身实恐误国不胜悚惧待罪之至奉圣防卿历任年深兹特擢用不允所辞吏部知道钦此
　　入阁辞任第二奏
　　本年十月二十四日钦防圣防命臣以本职兼文渊阁大学士内阁办事臣已于二十五日具本控辞钦奉圣防卿历任年深特兹擢用不允所辞钦此钦遵臣闻人臣竭诚尽忠以报国必于少壮之时强力之日其力既足以有为其势又足以有待然后能谟谋参赞以成一代之治茍或时过然后用之则年既耄矣力既衰矣不幸而有疾疚加之虽有可用之才决为之志势不可强时不再来虽有才智机巧亦末如之何也已矣仰惟我太宗皇帝首擢儒臣七人者直内阁预闻机务自永乐初至今已七十余人是皆海内名流有徳有学之士方其进用之初率皆年力精壮耳目聪明积歴乆而委任深故能禆赞以成治功如臣者生长荒陬资禀庸下粗知章句之末非有适用之才徒以积资累考徼幸至于极品所任皆非要剧之地故能因循以至致事之期今犬马之齿七十有一矣年嵗已去病势日加无能为之力无可待之势古人所谓日暮途穷钟鸣漏尽之时也臣所以不避严诛恳求辞免非是故为矫激之行舍曰欲之而必为之辞以徼虚名盖反已内省的然自知不足以当朝廷重任恐误国家之事负明主之知且内阁所办之事乃国家大制作大政务大典礼虽专词翰之职实兼辅弼之任眷顾之隆恩典之厚比诸庶僚悬絶之甚是盖当代仕宦之阶第一选也须得第一流人物然后可以当此任茍加之迂疏衰朽之夫非惟有玷名器且将至于覆公餗矣其所闗系非小小也夫学而为儒得以所学为圣明之用处论思之地近天日之光此人生之至荣儒者之大幸惟恐无阶而进孰肯既与而辞况臣幼有志用世于凡古今典章政务无不留心窃恐一旦为时所用心有所不知则事有所不可行者以故逢人即问见事即録校阅载籍稽考制度审究事体蓄于心而笔于书正以待夫朝廷万一之用今幸不为圣明所弃正臣竭诚尽心摅平生所学以死报国之秋也頋乃屡行奏章以辞宠命夫岂其本心哉盖时不待人死期将近虽欲陈力就列不能也已是以捧读手勑感激之极不觉泪零既而自恨自叹儒生薄命一至于此上负圣防下孤素志兴言及此中心惘然伏望皇上察臣由衷之辞实非虚伪之譲悯其老病赐以生还不但免其职任且复放归田里臣不胜感戴天防之至奉圣防朝廷以卿学行老成特加任用所辞不允钦此
　　入阁辞任第三奏
