<!-- { "loadSidebar": true } -->
　　仆虽驽怯，亦欲为人者也，岂苟贪生而畏死哉！曲戟在颈，不易其心，诚仆志也。间者老母诸弟见执于军，而邑安然不顾者，岂非重其节乎？若使人居天地，寿如金石，要长生而避死可也。今百龄之期，未有能至，老壮之间，相去几何？诚使故朝尚在，忠义可立，虽老亲受戮，妻儿横分，邑之愿也。间者上党黠贼，大众围城，义兵两辈，入据井陉。邑亲溃敌国，拒击宗正，自试智勇，非不能当。诚知故朝为兵所害，新帝司徒已定三辅，陇西、北地从风响应。其事昭昭，日月经天，河海带地，不足以比。死生有命，富贵在天。天下存亡，诚云命也。邑虽没身，能如命何！夫人道这本，有恩有义，义有所宜，恩有所施。君臣大义，母子至恩。今故主已亡，义其谁为；老母拘执，恩所当留。而厉以贪权，诱以策马，抑其利心，必其不顾，何其愚乎！邑年三十，历位卿士，性少嗜欲，情厌事为。况今位尊身危，财多命殆，鄙人知之，何疑君子？君长、敬通，揭节垂组，自相署立。盖仲由使门人为臣，而孔子讥其欺天。君长据位两州，加以一郡，而河东畔国，兵不入彘，上党见围，不窥太谷，宗正临境，莫之能援兵威屈辱，国权日损，三王背畔，赤眉害主，未见兼行倍道之赴。昔墨翟累茧救宋，申包胥重胝存楚，卫女驰归唁兄之志。主亡一岁，莫知定所，虚冀妄言，苟肆鄙塞。未能事生，安能事死？未知为臣，焉知为主？岂厌为臣子，思为君父乎！欲摇泰山而荡北海，事败身危，要思邑言。（《后汉书·衍传》）
　　◇劝鲍永书
　　愚闻太夫不释故而改图，哲士不徼幸而出危。今君长故主败不能死，新帝立不肯降，拥众而据壁，欲袭六国之从。与邑同事一朝，内为刎颈之盟，兴兵背畔，攻取涅城。破君长之国，坏父母之乡，首难结怨，轻弄凶器。人心难知，何意君长当为此计。昔者韩信将兵，无敌天下，功不世出，略不再见，威执项羽，名出高帝，不知天时，就烹于汉。知伯分国，既有三晋，欲大无已，身死地分，头为饮器。君长衔命出征，拥带徒士，上党厄不能救，河东畔不能取，朝有颠沛之忧，国有分崩之祸，上无仇牧之节，下无不占之志。天之所坏，人不能支。君长将兵不与韩信同日而论，威行得众不及智伯万分之半，不见天时，不知厌足。欲明人臣之义，当先知故主之未然；欲贪天下之利，宜及新主之未为。今故主已败，新主既成，四海为罗网，天下为敌人，举足遇害，动摇触患，履深渊之薄冰不为啼，涉千钧之发机不知惧，何如其知也？绝鲍氏之姓，废子都之业，诵尧之言服桀之行，悲夫命也！张舒内行邪孽，不遵孝友，疏其父族，外附妻党，已收三族，将行其法。能逃不自诣者舒也，能夷保险示者予也。（《后汉·冯衍传》注引《东观记》）
　　◎王元
　　元，字惠孟，杜陵人，一云长陵人。隗嚣起兵，以为大将军。嚣死，拥立隗纯。纯降，仕公孙述为将军。建武十一年来降，拜上蔡令，迁东平相，坐垦田不实，下狱死。
　　◇说隗嚣
　　昔更始西都，四方响应，天下喁喁，谓之太平。一旦败坏，大王几无所厝。今南有子阳，北有文伯，江湖海岱，王公十数，而欲牵儒生之说，弃千乘之基，羁旅危国，以求万全，此循覆车之轨，计之不可者也。今天水完富，士马最强，北收西河、上郡，东收三辅之地，案秦旧迹，表里山河。元请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。要之，鱼不可脱于渊，神龙失势，即还与蚯蚓同。（《后汉·隗嚣传》。又见袁宏《后汉纪》，以前半篇为后半，其文亦小异。）
　　◎王遵
　　遵，字子春，霸陵人。隗嚣起兵，以为明威将军，进大将军。建武七年来归，拜太中大夫，封向义侯（《隗嚣传》注引《续汉书》作「上雒侯」，袁宏《纪》同。）明年，持节监吴汉军。（案：《后汉·光武纪》，建武六年，有「乐浪太守王遵」，袁宏《后汉纪》十一，建初元年，有「敦煌太守王遵」，皆非即此。）
　　◇谏隗嚣谋杀来歙
　　愚闻为国者慎器与名，为家者畏怨重祸。俱慎名器，则下服其命；轻用怨祸，则家受其殃。今将军遣子质汉，内怀它志，名器逆矣；外人有议欲谋汉使轻怨祸矣。古者列国兵交，使在其间，所以重兵贵和而不任哉也。《春秋传》曰：「交兵通使可也。」何况承王命藉重质而犯之哉？上不合于正义，内不周于长利，苟行盗贼之策，又何是非之能识？加以伯春委身，已在阙庭，而屠汉使，此践机试剑，授刃于颈也。君叔虽单车远使而陛下之外兄也。害之无损于汉，而随以族灭。昔宋执楚使遂有析骸易子之祸。小国犹不可辱，况于万乘之主，重以伯春之命哉！（袁宏《后汉纪》五，《后汉·来歙传》）
　　◇喻牛邯书
　　遵与隗王歃盟为汉，自经历虎口，践履死地，已十数矣。于是周洛以西，无所统壹，故为王策，欲东收关中，北取上郡，进以奉天人之用，退以惩外夷之乱。数年之间，冀圣汉复存，当挈河、陇，奉旧都，以归本朝。生民以来，臣人之势，未有便于此时者也。而王之将吏，群居穴处之徒，人人抵掌，欲为不善之计。遵与孺卿，日夜所争，害几及身者，岂一事哉！前计抑绝，后策不从，所以吟啸扼腕，垂涕登车。幸蒙封拜，得延论议，每及西州之事，未尝敢忘孺卿之言。今车驾大众，已在道路，吴、耿骁将，云集四境，而孺卿以奔离之卒，拒要厄，当军冲，视其形势何如哉？夫智者睹危思变，贤者泥而不滓，是以功名终申，策画复得。故夷吾束缚而相齐，黥布杖剑以归汉，去愚就义，功名并著。今孺卿当成败之际，遇严兵之锋，可为怖栗。宜断之心胸，参之有识。（《后汉·隗嚣传》）
　　◎班彪
　　彪，字叔皮，扶风安陵人。初依隗嚣，去依窦融，为大将军从事。及陇、蜀平，随融入洛，举司隶茂才，除徐令，以病免。公府累辟辄去。后辟司徒玉况府，察廉除望都长。建武三十年卒官，有《集》五卷。
　　◇览海赋
　　余有事于淮浦，览沧海之茫茫。悟仲尼之乘桴，聊从容而遂行。驰鸿赖以漂骛，翼飞风而回翔。顾百川之分流，焕烂熳以成章。风波薄其裔裔，邈浩浩以汤汤。指日月以为表，索方瀛与壶梁。曜金ギ以为阙，次玉石而为堂。芝列于阶路，涌醴渐于中唐。朱紫彩烂，明珠夜光。松、乔坐于东序，王母处于西箱。命韩众与岐伯，讲神篇而校灵章。愿结旅而自托，因离世而高游。骋飞龙之骖驾，历八极而回周。遂竦节而响应，勿轻举以神浮。遵霓雾之掩荡，登云涂以凌厉。乘虚风而体景，超太清以增逝。麾天阍以启路，辟阊阖而望余。通王谒于紫宫，拜太一而受符。（《艺文类聚》八）
　　◇北征赋
　　余遭世之颠覆兮，罹填塞之厄灾。旧室灭以丘墟兮，曾不得乎少留。遂奋袂以北征兮，超绝迹而远游。朝发轫于长都兮，夕宿瓠谷之玄宫。历云门而反顾，望通天之崇崇。乘陵岗以登降，息郇、分阝之邑乡。慕公刘之遗德，及《行苇》之不伤。彼何生之优渥，我独罹此百殃。故时会之变化兮，非天命之靡常，登赤须之长阪。入义渠之旧城。忿戎王之淫狡，秽宣后之失贞。嘉秦昭之讨贼，赫斯怒以北征。纷吾去此旧都兮，迟迟以历兹。遂舒节以远逝兮，指安定以为期。涉长路之绵绵兮，远纡回以つ流。过泥阳而太息兮，悲祖庙之不修释余马于彭阳兮，且弭节而自思。日ㄙㄙ其将暮兮，睹牛羊之下来。寤旷怨之伤情兮，哀诗人之叹时。越安定以容与兮，遵长城之漫漫。剧蒙公之疲民兮，为强秦乎筑怨。舍高亥之切忧兮，事蛮狄之辽患。不耀德以绥远兮，顾厚固而缮藩。首身分而不寤兮，犹数功而辞愆。何夫子之妄说兮，孰云地脉而生残。登鄣隧而遥望兮，聊须臾以婆娑。闵獯鬻之猾夏兮，吊尉邛于朝那。从圣文之克让兮，不劳师而币加。惠父兄于南越兮，黜帝号于尉佗。降几杖于藩国兮，折吴濞之逆邪。惟太宗之荡荡兮，岂曩奏之所图。齐高平而周览，望山谷之嵯峨。野萧条以莽荡，迥千里而无家。风发以漂遥兮，谷水灌以扬波。飞云雾之杳杳，涉积雪之皑皑。雁邕邕以群翔兮，鸡鸣以哜哜。游子悲其故乡，心怆忄良以伤怀。抚长剑而慨息，泣连落而沾衣。揽余涕以於邑兮，哀生民之多故。夫何阴噎之不阳兮，嗟久失其平度。谅时运之所为兮，永伊郁其谁诉。
　　乱曰：夫子固穷，游艺文兮。乐以忘忧，惟圣贤兮。达人从事，有仪则兮。行止屈申，与时息兮。君子履信，无不居兮。虽之蛮貊，何忧惧兮。（《文选》，《艺文类聚》二十七）
　　◇冀州赋（《水经·荡水注》，《艺文类聚》二十八作「游居赋」）
　　夫何事于冀州，聊托公以游居。历九土而观风，亦η人之所虞。遂发轸于京洛，临孟津而北厉。想尚甫之威虞，号苍兕而明誓。既中流而叹息，美周武之知性。谋人神以动作，享乌鱼之瑞命。赡淇澳之园林，善绿竹之猗猗。望常山之峨峨，登北岳而高游。嘉孝武之乾乾，亲饰躬于伯姬。建封禅于岱宗，瘗玄玉于此丘。遍五岳与四渎，观沧海以周流。鄙臣恨不及事，陪后乘之下僚。今匹马之独征，岂斯乐之足娱？且休精于敝邑，聊卒岁以须臾。（《艺文类聚》六，又二十八，《初学记》八）
　　漱余马乎洹泉，嗟西伯于牖城。（《续汉·郡国志一》注）
　　感凫藻以进乐兮。（《文选·颜延之秋胡诗》注）
　　过荡阴而吊晋鄙，责公子之不臣。（《水经·荡水》注）
　　◇悼离骚
　　夫华植之有零茂，故阴阳之度也。圣哲之有穷达，亦命之故也。惟达人进止得时，行以遂伸，否则离而坼蠖，体龙蛇以幽潜。（《艺文类聚》五十八）
　　◇复护羌校尉疏
　　今凉州部皆有降羌，羌胡被发左衽，而与汉人杂处，习俗既异，言语不通，数为小吏黠人所见侵夺，穷恚无聊，故致反叛。夫蛮夷寇乱，皆为此也。旧制，益州部置蛮夷骑都尉，幽州部置领乌桓校尉，凉州部置护羌校尉，皆持节领护，理其怨结，岁时循行，问所疾苦。又数遗使译通动静，使塞外羌夷为吏耳目，州郡因此可得儆备。今宜复如旧，以明威防。（《后汉·西羌传》）
　　◇上言宜复置乌桓校尉
　　乌桓天性轻黠，好为寇贼，若久放纵而无总领者，必复侵掠居人，但委主降掾史，恐非所能制。臣愚以为宜复置乌桓校尉，诚有益于附集，省国家之边虑。（《后汉·鸟桓传》）
　　◇上言选置东宫及诸王国官属
