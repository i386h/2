<!-- { "loadSidebar": true } -->
    行入江西界，见粮艘无数，运往闽中，乃是吴越楚蜀产米之区，所济军食，滕王阁下。戈船若林，则远近所调兵卒，及甲胄器械，豫章啬夫，奔走喘急，官吏招呼唯恐不逮，而持戟门羽檄武夫，接踵相促者，无停晷也。木兰就蜀船呼一粮官问曰：“汝何姓名？护储几十万石？”答曰：“某七门郡丞高岷，运六十万石，馀四十万，责成九姓土官。”木兰曰：“廷制，二千石以上官，充总运使，何职不副事耶？”答曰：“先以戎州太守方君充此，因方笃闺房，重离别，大府纠其贻忧军食，戍青海边，某所治土司，急公自效，始以某统之，而分两进也。”又问楚船。其粮官江合汉，方与幕客陈三台，为叶子戏。木兰曰：“军国之事，若此其亟，乃不为唱筹而为点筹，何其暇也。”三台出对曰：“某佐江使君，输粮百二十万，需二十四大舫，今仓卒呼载，将及五十馀舟，而篙师柁长。肝胆不齐，齿牙互抵，使君无策驭之。某告以羊昙赌墅之风，与叶公子游，一纵一横，稍惬于志，亦正如长年三老，白昼摊钱，不得已于高浪中矣。”吴越诸粮官，以次劳问，皆陈其涛怒风恶，乞灵阳侯之悃。木兰袖出一图，诡如龙楼，众象幽，嘘气叱之。化一为五，分授其首船，曰：“此物镇溪‘，吾与诸部作马当湖神威，不亦可乎？”匿口作风声，诸粮艘一夕皆发。其甲兵尚无舟载，各省将士，向木兰吁呼曰：“兵待食，宜也；食待兵，可乎？女将军能役使风神，护储胥前进，而数万人之军装，数十营之火器，以及馀丁杂械，需船大小动以百计。叹此邦官吏，竟日空谈，连宵束手，如何如何？君徒济食而不惠兵，国家事终无所赖矣。”词毕，泣涕崩角。木兰顾两弟子曰：“诚不忍也，然吾又何能化数十百莲叶船。以载甲士乎？”儿魔妗进言曰：“昔吾师诞降，由甲子城中央古井，则下穿溟，犹之上辟鸿，久矣自壤及泉，为游神息影之区也。试探渊源，以谋匡济，何如？”木兰忖曰：“吾忆刘老师云：‘入地下浮中海，是海包乎地矣。’向东海呼曰：‘父母其鉴予哉，破天龙之百人安在哉。’”有顷，百人飞集云际，礼木兰曰：“天女役使部人，非将驾群战舰，载入闽官兵乎？”木兰曰：“既知之船代何所？”百人答曰：“灭火真人，先三日，炼戈船五百，授黄字符十纸，命部人呈天女也。”木兰索符观之，纸黑色而符金画，凡符首皆戴云，此独戴士，真秘授矣。其第十符之后，粘一蜡封，中梵字十数行。木兰译之，乃灭火真人手书，并咒五百船真言也。书内云：

    仲离近与吾弟子世治，得刘老师大浑薪传，中明蜜果，于以刑暴取凶，转艰难之运会；奋庸扬烈，弥破碎之纲维。君等若谓无成。人间恶乎底定，吾得道在前，生天居后，亦当告于千佛场，让出一头地矣。甘使君钓蔡弋噩，有兼吞之量，无两伐之谋，虽仙师道友，魔女神童。辅翊左右，未得，遂志者；天抑其绝世之高标，人苛以非时之畀论。即进即退，弥可弥难，此用晦之交，非俟休之际。酒星有奕，奎耀将沉，然缚孙恩，惟仲离是倚；平张鲁，非世治无功。一在岛中，一由陇首，其才其地，帝所持衡尺也。吾所炼戈船，只用广南五铁栗木，一木造百船，遣公输般十二代裔孙为之。但烧一符，即可得五十船，须以三更人静，集兵甲百花洲上，禁火炮声，登舟随渡，将士不饮不食，无喜无惧，五昼夜达闽泉州，其烧符迎船咒云：颠漩，连漩，牵眼，缠箭。研，咽，瞽现，变，水溅。噫嘘嘻，嘻嘘噫！千船千线，线缘千剑，千剑万线亿船便。至闽，兵甲过船渡海后，尚有送船咒，亦以静夜施行云：娶凑，肘凑，求留，收笱。走，候，岁逗，月遛，日就。古里鲁，鲁里古，九九口，口扣九手。九手百口一透。

    木兰命儿魔妗，传语各省将士，以今夕三更，来会百花洲，受利济策，其火炮诸器，重叠包裹，将士咸出誓曰：“所不听女将军号令者，愿馘之，无悔。”及三更，木兰如灭火真人教，烧一符，五十船出。十咒毕而五百船装载之兵将，俱入篷窗，挂帆席焉。儿魔妗，各辖二百五十船，云际之百人自去。木兰自飞行至泉州，以待诸载。是时舟行地中，昼而见星，夜惟望月，可无饥渴矣。魔妗谓儿曰：“凡人能赋海矣。未必能赋地中之海；能赋舟矣，未必能赋世外之舟。姊其特著不经，明征无妄不亦可乎。”儿曰：“试为之。”即吟云：

    腐儒努目辨方隅，对浑天仪不能量。郭璞木华赋江海，见其大者差神王。冥搜五色锤八垠。不律怒摹真宰状。鸡卵元黄未分际，岂无灵明契为匠。烟云见见随杳冥，蹄迹无无得幽畅。浑沌窍凿大空出，乾坤草亭奄四望。不定初非两戒山，无边亦异恒河浪。非仙非鬼非佛祖，刳木自作先天舫。恐是渡津筏夙缘，休疑贯月楂新檬。熊罴虎貔纳芥子，一笑长平同日葬。伏甲元从尺土中，乘风反出四天上。勖哉我士各鼓舞，大觉俄焉出海藏。

    魔妗叹绝，自叩舷歌之，将士皆忻然曰：“此微妙音，殊不似人间棹歌也。”忽闻木兰崖上呼曰：“弟子来乎？”儿魔妗齐答曰：“诺。”以五百船出地中，则已达泉州，李节使方与少司马余君，调兵食矣。木兰告以诸路兵船咸集，李节使指木兰谓余君曰：“此粤中天女也，微彼之力，兵神速不及此。”余君感谢木兰，命偕入帐中，适斛斯侯遣使征兵。木兰乃辞二公，以兵甲过船渡海也。

    要将天地返清宁，绘得山川入锦屏。

    巩固金瓯无有数，惊疑木铎竟无灵。

    若非樯楫来空阔，未必烽烟息障亭。

    寄与数君忧社稷，苍生不赖少微星。

    蓄汀渔人诠曰：

    丁既出而甲遂兴，天人治乱之几，间不容发，彼添丁而此载甲，有铜山东奔，洛钟西应之势。

    甲行在木，万物之所自作，用则以金而御金，熔于火，沉于水，藏于土，圣神之制此以前用者，与五兵同其功而不同其过，利亦溥矣。

    伏甲以害人，衷甲以卫己，载则人己俱无与也。而史氏危之，若曰积与山齐，犹恐地不能载。命彼新船，谓之载之。盖甲者，器也。船者，道也。道能载器，其义固微，载甲，仪也。新船，极也。极是生仪，其几尤殄。船与迷津之筏不同，气有纵横，则筏以渡；性有高下，则船以载。渡可无边，载不可无底。船旧，则樯倾楫摧，不徒病甲。且病被甲之人，必咸与维新，而大亦能载。

    且新船之与敝帚，互相发明也。强弩之末，不能穿缟，敝之说，宜受之以革。初生之犊，其猛如虎，新之说，宜受之以鼎。

    地亦一船也，今曰：船在地下，岂非地之道，如天之下济，而船之质，如地之上行，不可解者一。

    春水浩淼，则有船如天上坐者矣，非船之上于天也。夫上天固不能，入地独易易乎？不可解者二。

    地下无地，则无人与物，而船何所行止？载甲之新船，又何所乘除，不可解者三。

    解之者曰：《泰》之卦地下象乾，《师》之卦地下象坎，则天与水。皆包络乎地者。地下得天，则人事备，而帚革其故，船鼎其新，地下得水，则弱水之外。俱能载舟，胶舟之外，均可载甲。阖辟之故，神而明之，亦何必楔虚舟以求锁甲，问死窍子混沌也哉！

 卷之十五　　求博士恭献四灵图

    

    求仲门中，岂宜执戚而舞；成连海上，无乃有丝即弹。识夫麟为灵，何其相谑；忧彼凤不至，聊以自娱。

    斛斯贵在鸡笼城，盼兵船不至，请桑从事占之。烛生曰：“吾临行时，曾共甘使君观第一图。其词云：

    海丁沸，糖蟹死戊已。黄无衣，赤无首，兰臭解鲍腥，鱼子多收十万斛。

    闻起衅者，为包家港之老渔户，其子虽多，收之者侯也。何患不集勋乎？且兰臭微映天女，名若待之而解矣。”贵曰：“先生既得知微，此事宜能发覆。”烛生曰：“如可一言以蔽，何难数策无遗，其妙者口可宣，其元者神当嘿也。”忽巡官以急递文进，贵阅之，乃李节使及余抚军手书云：

    舜佐述祖奉白：比以天子明威，百神全力，粮储在前，将士在后，咸集于泉，某日夜配渡，约某时刻可达岛城矣。女将木兰，送神船入地，领舟师赴援。此天帝以畀国家者，何幸遭侯之物色而延致之。逆番不足平，而三城不难复矣，敢以贺。

