<!-- { "loadSidebar": true } -->
　　祀圆丘以下，《武始舞》者，平冕，黑介帻，玄衣裳，白领袖，绛领袖中衣，绛合幅裤，绛袜，黑韦。《咸熙舞》者，冠委貌，其余服如前。《章斌舞》者，与《武始》、《咸熙》舞者同服。奏于朝庭，则《武始舞》者，武冠，赤介帻，生绛袍单衣，绛领袖，皂领袖中衣，虎文画合幅裤，白布袜，黑韦。《咸熙舞》者，进贤冠，黑介帻，生黄袍单衣，白幅裤。此三舞者皆执羽，其馀服如前。（《宋书·乐志一》。太和初，尚书又奏。又《通典》一百四十一）
　　◇奏谥文昭皇后
　　盖孝敬之道，笃乎其亲，乃四海所以承化，天地所以明察，是谓生则致其养，殁则光其灵，诵述以尽其美，宣扬以显其名者也。今陛下以圣懿之德，绍承洪业，至孝，通于神明，遭离殷忧，每劳谦让。先帝迁神山陵，大礼既备，至于先后，未有显谥。伏惟先后恭让著于幽微，至行显于不言，化流邦国，德侔《二南》，故能膺神灵嘉祥，为大魏世妃。虽夙年登遐，万载之後，永播融烈，后妃之功莫得而尚也。案《谥法》：「圣闻周达曰昭。德明有功曰昭。」昭者，光明之至，盛久而不昧者也。宜上尊谥曰「文昭皇后」。（《魏志·文昭甄皇后传》注引《魏书》三公奏。）
　　◇奏立文昭皇后庙
　　自古周人始祖后稷，又特立庙以祀姜原。今文昭皇后之于万嗣，圣德至化，岂有量哉！夫以皇家世妃之尊，而克让允恭，固推盛位，神灵迁化，而无寝庙以承享祀，非所以报显德、昭孝敬也。稽之古制，宜依《周礼》，先妣别立寝庙。（《魏志·文昭甄皇后传》注引《魏书·三公奏》。又见《晋书·礼志上》、《宋书·礼志三》）
　　◇奏议文昭皇后庙乐
　　《礼》：妇人继夫之爵，同牢配食者，乐不异。文昭皇后今虽别庙，至宫县、乐器音均，宜如袭议。（《宋书·乐志一》尚书奏。又《通典》一百四十七）
　　◇奏外祖母丧制
　　汉旧事亡阙，无外祖制仪。三代异礼，可临毕，御还寝，明日反吉便膳。（《通典》八十一。太和六年四月，明帝有外祖母敬后夫人之丧，尚书奏。）
　　◇奏事
　　今作洛阳宫殿，取白石之人，钻山索异石，凿石求云母，工役之事，莫过于此。（《白帖》，《魏名臣奏》）
　　◇奏定告瑞仪
　　秦静议当遣兼太尉告祠，以武皇帝从五精以上六座，余众神皆不设牲，用如郊祭。（《通典》五十五。尚书奏。）
　　◇奏增定告瑞册文
　　册文侍中韦诞所作，文中皇皇后帝，即五精之帝。昔舜受禅告天，云皇皇后帝，亦合五精之帝，于文少不可分别，可更增五精字。（《通典》五十五。尚书奏。）
　　◇奏定七庙制（景初元年六月）
　　大魏三圣相承，以成帝业。武皇帝肇建洪基，拨乱夷险，为魏太祖；文皇帝继天革命，应期受禅，为魏高祖；上集成大命，清定华夏，兴制礼乐，宜为魏烈祖。更于太祖庙北为二祧，其左为文帝庙，号曰高祖昭祧；其右拟明帝，号曰烈祖穆祧。三祖之庙，万世不毁。其馀四庙，亲尽迭迁，一如周后稷文武庙祧之礼。（《晋书·礼志上》。景初元年六月，群公有司奏。又见《宋书·礼志三》）
　　◇奏不毁文昭皇后庙（景初元年冬）
　　盖帝王之兴，既有受命之君，又有圣妃协于神灵，然后克昌厥世，以成王业焉。昔高辛氏卜其四妃之子皆有天下，而帝挚、陶唐、商、周代兴。周人上推后稷，以配皇天，追述王初，本之姜原，特立宫庙，世世享尝，《周礼》所谓「奏夷则，歌中吕，舞大，以享先妣」者也。诗人颂之曰：「厥初生民，时维姜原。」言王化之本，生民所由，又曰：「闷宫有亻血，实实枚枚。赫赫姜原，其德不回。」《诗》、《礼》所称姬宗之盛，其美如此。大魏期运，继于有虞，然崇弘帝道，三世弥隆，庙祧之数，实与周同。今武宣皇后、文德皇后各配无穷之祚，至于文昭皇后膺天灵符，诞育明圣，功济生民，德盈宇宙，开诸后嗣，乃道化之所兴也。寝庙特祀，亦姜原之闷宫也。而未著不毁之制，惧论功报德之义，万世或阙焉，非所以昭孝示后世也。文昭庙宜世世享祀奏乐，与祖庙同，永著不毁之典，以播圣善之风。（《魏志·文昭甄皇后传》。有司奏。）
　　◇奏议燕王不称臣（景元元年十一月）
　　礼莫崇于尊祖，制莫大于正典。陛下稽德期运，抚临万国，绍太宗之重，隆三祖之基。伏惟燕王体尊戚属，正位藩服，躬秉虔肃，率蹈恭德以先万国。其于正典，阐济大顺，所不得制。圣朝诚宜崇以非常之制，奉以不臣之礼。臣等平议以为燕王章表，可听如旧式。中诏所施，或存好问，准之义类，则「宴觌之族」也，可少顺圣敬，加崇仪称，示不敢斥，宜曰「皇帝敬问大王侍御」。至于制书，国之正典，朝廷所以辨章公制，宣昭轨仪于天下者也。宜循法，故曰「制诏燕王」。凡诏命、制书、奏事、上书诸称燕王者，可皆上平。（案，此当有误，《通典》作「皆云上」字，亦当疑。）其非宗庙助祭之事，皆不得称王名，奏事、上书、文书及吏民皆不称触王讳，以彰殊礼，加于群后。上遵正典尊祖之制，俯顺圣敬之心。二者不愆，礼实宜之，可普告施行。（《魏志·陈留王纪》。有司等议奏。又见《通典》六十七）
　　◇奏事
　　世祖朝有献虎者，问：「虎何食？」对曰：「食肉。」诏曰：「下民厌糠，何忍以肉食虎？」乃命虎贲射之。斯实得计于时，而名垂于后。（《御览》八百九十二引《魏名臣奏》）
　　夫乐所以播德通灵。（《初学记》十五引《魏名臣奏》）
　　◇请太后令书称诏制（甘露五年五月）
　　殿下圣德光隆，宁济六合，而犹称令，与藩国同。请自今殿下令书皆称诏制，如先代故事。（《魏志·高贵乡公纪》。群公请。）
　　◇锺繇谥议（太和四年四月）
　　繇昔为廷尉，辨理刑狱，决嫌明疑，民无怨者，犹于张之在汉也。（《魏志·锺繇传》注引《魏书》。有司议谥，以为。）
　　◇以刘康袭爵素服夺情议
　　按《周礼》，天子公卿诸侯吉服，皆玄冕朱裹，玄衣裳，有丧凶则变之，麻冕黼裳，邦君麻冕蚁裳。云麻冕者，则素冕麻不加采色；又变其裳，亦非纯吉，亦不纯凶。汉氏承秦，改六冕之制，以玄冠绛衣一服而已，有丧凶之事，则变吉服以从简易。故诸王薨，遣使者拜嗣子为王，则玄冠，服素以承诏命，事讫然后反丧服。考之前典，则差周书；论之汉室，则合常制。（《通典》七十二，《魏尚书奏》）
　　◇议诛曹爽等
　　《春秋》之义，君亲无将，将而必诛。爽以支属，世蒙殊宠，亲受先帝握手遗诏托以天下，而包藏祸心，蔑弃顾命，乃与晏、、及当等谋图神器。范党同罪人，皆为大逆不道。（《魏志·曹爽传》会公卿朝臣廷议，以为云云。于是收爽、义、训、何晏、邓、丁谧、毕轨、李胜、桓范、张当等，皆伏诛，夷三族。）
　　◇议发王凌令狐愚冢
　　春秋之义，齐崔杼、郑归生皆加追戮，陈尸斫棺，载在方策。凌、愚罪宜如旧典。（《魏志·王凌传》。朝议以为。）
　　◇议斩李丰夏侯玄等（嘉平六年二月）
　　丰等各受殊宠，典综机密，缉承外戚椒房之尊，玄备世臣，并居列位，而包藏祸心，构图凶逆，交关阉竖，授以奸计；畏惮天威，不敢显谋，乃欲要君胁上，肆其诈虐，谋诛良辅，擅相建立，将以倾覆京室，颠危社稷。毓所正皆如科律，报毓施行。（《魏志·夏侯玄传》。公卿朝臣廷尉议。）
　　◇文昌殿前钟ね铭
　　惟魏四年，岁在丙申，龙次大火，五月丙寅，作蕤宾之钟。（《文选·魏都赋》刘渊林注。案：「丙申」当是「丙辰」，乃明帝青龙四年也。）
　　◇《中论》序
　　予以荀卿子、孟轲怀亚圣之才，著一家之法，继明圣人之业，皆以姓名自书，犹至于今。厥字不传，原思其故，皆由战国之世，乐贤者寡，同时之人，不早记录，岂况徐子《中论》之书不以姓名为目乎？恐历久远，名或不传。故不量其才，喟然感叹。先目其德以发其姓名，述其雅好不刊之行，属之篇首，以为之序。其辞曰：
　　世有雅达君子者，姓徐名干，字伟长，北海剧人也。其先业以清亮臧否为家，世济其美，不陨其德，至君之身十世矣。君含元休清明之气，持造化英哲之性，放口而言，则乐诵九德之文；通耳而识，则教不再言，未志乎学，盖已诵文数十万言矣。年十四，始读五经，发愤忘食，下帷专思，以夜继日。父恐其得疾，常禁止之。故能未至弱冠，学五经悉载于口，博览传记，言则成章，操翰成文矣。此时灵帝之末年也。国典隳废，冠族子弟，结党权门，交援求售，竞相尚爵号，君病俗迷昏，遂闭户自守，不与之群，以六籍娱心而已，君子之达也。学无常师，有一业胜己者，便从学焉，必尽其所知，而后释之；有一言之美，不令过耳，必心识之。志在总众言之长，统道德之微，耻一物之不知，愧一艺之不克。故日夜，昃不暇食，夕不解衣，昼则研精经纬，夜则历观列宿，考混元于未形，补圣德之空缺，诞长虑于无穷，旌微言之将坠，何暇ん小学，治浮名，与俗士相弥缝哉？故浮浅寡识之人，适解驱使荣利，岂知大道之根？然其余以疏略为太简，曾无忧乐；徒以为习书之儒，不足为上。欣之者众，辩之者寡。故令君州闾之称，不早彰彻。然秉正独立，志有所存，俗之毁誉，有如浮。若有觉而还反者，则以道进之，忘其前之谤己也。其犯而不校，下学而上达，皆此之类也。
