<!-- { "loadSidebar": true } -->
　　陆敬舆言兵者无他人情而已予友王子文讲学论政素有本原未尝军旅事也一旦緑林叩境从容筹画动中节防曽未旬浃俘馘系涂樵川几危而复安盖其机神通悟洞照事情故能应变不差如此予读耘叟李君所记本末知宣公之言为不可易輙书其末端平元年八月五日建安真某
　　赠五行任君【炳】
　　以理论气者濓溪先生之学也以理论数者安乐先生之学也鄮山任兄炳推演五行必本于理其迨有闻于二先生之学乎识者毋以隂阳者流例目之绍定四年某月某日西山野傁真某赠










　　西山文集巻三十五
　　钦定四库全书
　　西山文集巻三十六
　　宋　真德秀　撰
　　题跋
　　跋陈正献公诗集
　　韩忠献公不以诗名而咏雪之句屹焉有扶九庙奠八极气象司马文正公自谓平生于诗尤拙而归田花庵等作至今想见其深衣独乐之风流然则谓二公不能诗固不可谓二公有意于诗亦不可也丞相正献陈公道德风烈为阜陵名相第一髙文大册固己流布华裔而娱戱翰墨亦皆蔼然仁义之言积中形外自不可揜信乎有二公之风也旧传公筑第有讶其门太庳者公曰异时使灶婢乳媪可开乃佳尔荐绅传诵以配太祝斋郎聼事语今观其示二子诗曰兴来文字三杯酒老去生涯万巻书遗女子孙清白在不湏厦屋太渠渠此正落成时所赋也太史公有言使晏子而在予虽为之执鞭所忻慕焉仆之于公亦云
　　跋黄瀛甫拟陶诗
　　予闻近世之评诗者曰渊明之辞甚髙而其指则出于庄老康节之辞若卑而其指则原于六经以余观之渊明之学正自经术中来故形之于诗有不可揜荣木之忧逝川之叹也贫士之咏箪瓢之乐也饮酒末章有曰羲农去我久举世少复真汲汲鲁中叟弥缝使其淳渊明之智及此是岂虚之士所可望邪虽其遗宠辱一得丧真有旷达之风细玩其词时亦悲凉感慨非无意世事者或者徒知义煕以后不着年号为耻事二姓之验而不知其眷眷王室盖有乃祖长沙公之心独以力不得为故肥遁以自絶食薇饮水之言衘木填海之喻至深痛切顾读者弗之察尔渊明之志若是又岂毁彛伦外名教者可同日语乎三山黄君瀛甫拟作陶诗优繇澹泊味出言外盖所谓亹亹迫真者予尝病世之论者于渊明之蕴有所未究故以是质之而未知其当与否也瀛甫其有以起予哉
　　跋包敏道讲义
　　绍定己丑之孟夏盱江包君敏道过予粤山之麓县尹宋侯闻其名延致庠校发挥孟氏要指予亦陪末坐焉是日邑官洎学子防于堂上者凢百数十人闻君讲説莫不耸动叹未尝有越翼日予复屈致家塾君首以夫子之志学孟子之尚志为儿辈言之次论人性之善所以可为尧舜者明白切至聼者防然忘倦葢君蚤从朱陆二先生游得诸传授者既甚的而家庭伯仲自相师友切劘讲贯壮老如一故其所造益以超诣今年七十有八矣浩然之气畧不少衰稠人广坐音吐清畅徐问响答徃徃破的昔晦庵先生尝讲于玉山县学发明四端之防幸惠学者至深象山先生亦尝讲于庐山白鹿之书堂分别义利闻者或至流涕某生晩不及拜二先生而获闻君之名论亦足以识其师传之所自矣学长吴千兕等将以君讲义刻于学俾书其后不得辞君名逊敏道字也
　　跋宋正甫记章泉事
　　后山越竟送坡公以此去职章泉之送静春亦然二公之于师友如此使其得志其忍负国
　　跋南轩先生送定叟弟赴广西任诗十三章
　　棠棣之作至今余千载矣蔼然忠厚之情恻然闵伤之志读者犹为兴起南轩先生此诗于怡怡之中有切切偲偲之意虽使不令兄弟观之友弟之心尚当油然而生况绰绰有裕者乎真迹今藏宋正父家余观正父与愿谦二弟诗皆睠焉有前修风味所谓亦允蹈之者邪
　　跋西园宋茂叔遗藁
　　西园君蚤従南轩东莱二先生游故其文章议论大抵根本理道凿凿乎皆适用之言非世之雕镂词章者比而其诗趣味幽逺尤有南轩之风使天假之年俾极其所诣则嗣先哲开来学不在他人矣三复此编为之太息
　　跋宋正甫诗集
　　清隠之诗南城包显道评之当矣予尤爱其赠陆伯防曰老去放令心胆健后来留得姓名香寄御史曰隂阳消长风闻际堂陛尊严山立时送愿父弟曰江湖多少盟鸥地莫近平津阁畔行此皆有益之言又送谦父弟曰日用功夫在细微行逢碍处便须疑髙言怕被虚空笑阔步先防堕落时和人云三圣传心惟主一六经载道不言真是又近理之言非尝从事于学者不能道也至若三甲未全一丁不识等句新竒工致则人所共喜不待予评云
　　跋赵章泉作何夫人墓表
　　卫武公年九十五作抑戒济南伏生年九十余授尚书古今所传以为希有章泉赵公以八十有五作此表援圣经引贤传秩然其有伦确乎其不浮其眂古人宁复多逊呜呼斯文也岂独永何夫人之传凡为妇者皆当冩此一通寘之坐侧
　　跋蔡节斋题张生所画文公像
　　节斋之学能言文公所未尝言材叔之笔能传文公所不可传道技虽不同其皆有得于文公之文者耶附蔡节斋诗并跋
　　张生父子称紫阳形容人物非寻常能传遗像数百本粹然千载存无忘言学工夫日星皎无言气象真难晓后学深明未发时始信张生功不少
　　文公先生教人有曰于静中体认大本未发时气象分明即处事应物自然中节材叔父子来往先生之门久矣熟识先生静坐时气象故所传像不特工于形肖之间而得其所存之妙焉凡学可以言传者先生之书尽矣惟此有非言之所能到志先生之学而欲深造先生之道必于此而求之毋忽戊子立秋日蔡渊书
　　跋余干陈君集杜诗
　　尹和靖论读书法必欲耳顺心得如诵已言陈君之于杜诗可谓耳顺心得矣学者能用君此灋以读吾圣人之经则所谓取之左右逢其原者不难到也
　　跋蔡忠惠帖
　　蔡端明帖藏余干舒氏后有赵忠定公题字读之如见两贤面目真可宝哉
　　跋山谷黄槩字序
　　东坡铭莲花漏曰惟无意无必然后可以司天下之平山谷此序其称槩之德亦然士大夫用心当眂以为法
　　跋黄君汝宜廷对防后
　　以布衣造天子之廷亲承大问此君臣交际之始也一时议论所发可以占其平生盖君子小人之分利与义之间尔志于义则必曰君天也父也孰有对越上天而可欺乎孰有事吾父而可有不尽乎朝廷有旷阙在位者不敢言吾言之生民有蹙忧肉食者不敢言吾言之此事天与父之当然者也推是心以徃则进而立于朝必不敢为爵秩而欺其君仕于外必不敢为货贿而贼其民凡皆一念之义为之也志于利则上欲希举首下欲不失甲科鳃鳃然唯恐落人后时方攻正学则曰伪党不可容时方啓兵端则曰大义不可郁侥幸一得而已他奚卹推是心以往位于朝必不能以父事其君仕而居民上必不能以赤子视其人凡皆一念之利为之也夫始进以义犹或继之以利孰有始之以利而能以义终者乎莆阳黄君汝宜对防大廷尽吐其平生之学亡所回隠可谓亡负始进之节矣自今以往惟勿替此心而已虽然人心之危亦可畏也昔为穷饿且死而不受今为燕私虞乐而为之本心之难持虽圣贤不敢忽黄君其尚勉之哉不然则对防而斥权幸者微之也得位而因权幸者亦微之也是岂不甚可畏哉黄君其可不勉之哉
　　跋张魏公五遂堂墨帖
　　懿哉曽子之论孝也世人知不得于亲之为非孝亦孰知夫居处不庄事君不忠涖官不敬朋友不信战陈不勇之非孝乎五者之于事亲若无所与而曽子云尔者葢父母之于子全而生之者也所谓全者岂独四支百体之备而已有是形则有是性举天下之善无不具焉自居处必庄以至于战陈必勇皆善之目也一善不存则为亏其性亏其性则为辱其亲矣尚焉得为孝乎然曽子于此必总之以敬之一辞者善具于性而主之者心是心常存然后能不失其性故敬则五者皆遂不敬则五者皆失此曽子所以战战兢兢至于啓手足而后知免欤或者以战阵非儒者事而有疑焉吁子以为古者文武之教亦若今之二致乎垂弧矢于有生之初习射御于防学之际凡皆为武偹设也孔子曰我战则克圣门髙弟执干戈以卫宗国班班见传记间为人臣子而不知兵临敌苶然忠勇俱丧又安得为孝乎愚故推明忠献名堂之意以遗耕道诸孙友民相与共勉焉
　　跋困斋方公耕道事实
　　困斋方公爱君忧国之忠守道固穷之操皆足为一世人豪而扼于秦氏弗获究其蕴士类惜之方是时元勲巨德内外倚重莫如忠献张公髙文粹学正论姱节莫如吕紫防胡衡麓与横浦澹庵数君子困斋皆从之逰情若金石而忠献知之特深则公之为人可识矣公既连蹇以终其后亦稍不振独从孙友民文采甚蔚气槩弗群盖庶乎能世其家者然公之所以自立岂易至哉有问学以浚其源有履行以充其实然后它美可贵也友民其勉旃
　　跋龚尉所记全氏心逺室
　　龚君少仙此记其于渊明心事模冩畧尽忠父复令予着语予尚何言独尝记昔有问心逺之义于胡文定公者公举上蔡先生语以告曰莫为婴儿之态而有大人之器莫为一身之谋而有天下之志莫为终身之计而有后世之虑此之谓心逺呜呼今人局迫樊笼中所见不逾寻丈所志不过锥刀焉足以语此欲学渊明者当即胡公之言求之
　　跋章翔卿诗集
　　衞武公年九十有五而作抑戒此圣贤之事非常人可及后世文士亦有齿宿思新者然多辞髙而理不逮求之吾乡若仙游杨公八十一而作诗有妙语静春刘公七十九而为文有深指皆予所素敬也章君翔卿亦吾乡人然未尝闻其名字一旦遇之于仙游出其所作诗几三千篇旉腴可喜其中有酒色财气四咏尤足砭世人膏肓问其年八十有四矣吁章君老于诗如此其居去予能几许而乃不之知然则士之沈沦蓬荜不为世所识者可胜计邪君壮嵗多薄逰江淛间晚不复出贫无以自养方栖泊山林仰道宫斋粥以给然以吟咏自适无荒寒顦顇之色其亦可敬也已君名应龙自号曰坦斋云
　　跋虞复之春秋大义
　　古春秋大义二十二巻衍义三巻建阳虞君知方复之所着也初西山蔡先生以道学名当世有子三人焉长伯静次复之又其次仲黙复之虽出后虞氏而其学固蔡氏之学也先生于经亡不通而未及论著顾尝语三子曰渊女宜绍吾易学曰沉女宜演吾皇极数而春秋则属知方焉既而易皇极二书成独春秋未得要领居一日读易豁然有悟曰夫易之一卦一爻为义各异而谓春秋以一例该众事可乎学者以义求经而不以例求经庶几得圣人之意矣久之读书又豁然有悟曰道心者义理之正也人心者血气之私也正者易晦而私者易流大舜所以有危微之戒也春秋二百四十余年间诸侯大夫行事其发于道心者亡几而凡毁彛伦基祸乱者皆人心之为也故经于赗仲子纳郜鼎皆据大义以止私欲之流一书纲领大率在此吾圣人之心即舜之心也夫易书之与春秋其为教亦不同而君于是得春秋之指焉葢天下之理无二致故圣人之经亦亡异指昧者析之而通者一之也西山于是乎得所托哉君又将为王纲霸统一书明王道所繇废与霸权所自起使万世人主知履霜坚氷之戒尤有功于世戒云
　　跋袁侍郎机仲奏议
