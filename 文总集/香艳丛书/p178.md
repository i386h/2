<!-- { "loadSidebar": true } -->
　　禀为婚嫁陋俗，大碍自由，乞切实禁革，以维女权事。窃吾乡女子出阁，怪象固多，新妇回门，烧猪尤重。礼循来往，本好事之所为；籍判贞淫，乃解人之强作。远稽古籍，近放欧风，婚礼无此明文，蛮例遂为仅见。贱夫作俑，纯是褊心，习俗移人，是真恶剧。夫国家律例，弗设专条，闺阁英雄，不拘小德。眼孔岂宜太小，面皮尤要包羞。且萧墙之隐患一生，衽席之危极偏伏。其或蜚言误听，蝇玷妄加，既无却扇之情，遂作回炉之货。蛇影贻忌，几同问道于肓；雀角启争，遂致当堂出丑。闺房暧昧，即有钱难买证人；邻里沸腾，恐无头祗成公案。妄揽老青之号，不知厚颜；惨蒙不白之冤，可怜弱质。甚或爱憎顿易，藉势吹求；摒挡已穷，借题搪塞。牺人私德，快己阴谋。煽平地之风波，等亲家于陌路。有甚求全之毁，是真无耻之尤。顾此泯绝良心，仅居少数。太璞既堪问世，无瑕不易戮人。但念女权堕落，才出生天；俗例奇严，宜留馀地。方今新风输入，贸易亦讲自由；好事既谐，责备岂宜太甚！雌风苟竞，小切奚拘？矧娄猪为淫妇之称，臭猪亦贱娼之号，借为取缔，实不雅驯。而其利于男了之专制，侵及他人之自由，尤非文明之正轨也。伏乞偏谕乡愚，禁扬家丑，虚文既革，恶感全消。从此内外平权，共乐男家女室，便宜行事，无非王道人情。切候钧批，曷胜私祝。谨禀。 


　　妇女赞成禁止娶妾律之大会议　清　佚名　撰 

　　修律大臣会议禁止娶妾问题，有赞成者，有反对者。而其结果，当必以娶妾为是，禁止者为非。惟女界开通中之个人，闻此消息，欣然赞成。特派传单，柬请一班闺秀，开大会议，研究此问题。届时赴会者数千万人，异常踊跃，公举自由女为临时主席。先由会长宣布开会理由毕，主席登坛，略谓婚姻之制，定自羲皇，不过一夫一妇，并无妾媵名词。厥后唐尧以娥皇女英下嫁有鳏，遂为二妻之祖。然当时平体相待，亦无所谓妾也。夏殷德衰，人主流于逸欲，遂以女戎贾祸，已开御妻妃嫔之阶。周代尚文，其制益烂然大备。朝廷倡之于上，草野自行之于下，于是嫡庶分而名分严。历久相沿，成为习惯。始尚借口于嗣续，继，惟贪恋于欢娱。左拥南威，右抱西子，在男子乐则乐矣，其如不平等何！今国家有禁妾问题，实行与否，虽未可知，正宜乘此时机，要求政府尊重女子之人格。上相有调燮阴阳之责任，当不敢恝然置之也。故请各姊妹到来，一为研究等语，兹将议案录下： 
　　一、禁妾问题，不独于大妇有益，于侍妾亦大有益。盖侍妾平日备受大妇之苛待，已属屈郁不平。一旦汤网宏开，正如非洲之放奴，各寻生路，不必受他人气。可否将此意宣布为人妾者知悉，使有赞成，而无反对。请公议，众议应速行宣布。 
　　一、大妇赞成禁妾，并非因吃醋问题，盖存一点慈爱之心，尊重女子人格起见。同胞姊妹，宜认定此宗旨，庶外界不能以蜚言中伤。众赞成。 
　　一、凡事高以下基，洪由纤起。各姊妹赞成此举，自当设一禁妾会，箝束丈夫，不得再行娶妾，以身作则。然后人多乐从。众赞成。 
　　一、此举事体重大，当联络女界，要求政府，以达目的。众赞成。（电文如下）北京宪政馆王大臣修律大臣钧鉴：阅报，知朝廷拟定禁妾律，女界会议。赞颂王大臣文明，请速定切盼。自由女等电禀。各人议毕，茶会而散。 


　　拟王之臣与其友绝交书（集经诗）　清　吴山秀　撰 

　　鸟鸣嘤嘤，犹求友声。矧伊人兮，不求友生。维予与汝，德音莫违。寤言不寐，愿言则怀。如何如何？忘我实多。知我如此，永矢弗过。昔我往兮，八月其获。女子善怀，泣涕如雨。童子佩觿，童子佩韘。邦人诸友，莫肯朝夕，蜷蜷怀顾，我是用忧。祝尔友君子，我即尔谋。掺执子之手兮，掺执子之祛兮，同我妇子，言就尔居。与子成说，实获我心。以望楚兮，悠悠南行。适彼乐郊，筑于楚室。以遨以游，不日不月。室家之壶，君子所依，饮之食之，安且燠兮。江汉汤汤，道阻且长，言念君子，曷云能忘？北风其喈，雨雪载途，我征聿至，日月其除。妇叹于室，忧心茕茕，闵予小子，首如飞蓬。冬日烈烈，无衣无褐，每食不饱，载饥载渴。尔不我畜，亦已太甚。室人交偏谪我，谓尔不信。岂曰无衣，狐裘蒙戎，我有旨蓄，亦以御冬。日用饮食，无不尔或承，有践家室，宁不我矜？人之无良，胡宁忍予？嗟我妇子，缟衣茹藘。静言思之，其毒太苦。嗟尔朋友，不可与处。无我有尤，维予之故。始者不如今，逝将去汝。维彼忍心，胡不自替。信誓旦旦，曾莫知其玷。已焉哉，自诒伊戚。谓之何哉？自今伊始，莫往莫来。 

　　代某校书谢某狎客馈送局帐启　清　佚名　撰 

　　绮窟沈愁，金闺写恨。团圆天上，惆怅人间。欢缠头之不来，怨客尽之易舛。买脂乏力，供黛谁人。环绮障于花丛，筑债台于香国。金钗耿其欲拔，钱树郁其将枯。兹者春鸟忽来，飞蚨迭赐。婢媪感德，巾栉铭恩。异域金钱，与恩膏而俱下。殊方钞币，随咳唾以偕来。颁百琲之真珠，香尘待步；受一规之青玉，嘉惠难酬。妾闻醴泉无源，流膏靡既。汉川有女，赠佩亦仙。遂使姊妹开颜，邻家歆羡。起南都之颂祷，胜北里之欢声。从兹琼笈珠囊，盖藏孔厚；琪花瑶草，枝叶皆春。绡泪千行，感裴公之心印；瓣香一炷，拜管氏之留贻。妾惟有对月输诚，临风泥首。化蓬莱谢恩之雀，白玉四环；作汉水报德之蛇，明珠一寸。妾再拜。　 


　　忏船娘张润金疏　清　佚名　撰 

　　伏以空空尘世，昙花之隐现何常；渺渺梵天，甘雨之沾濡弥广。人多夙业，亟赖忏除，佛本慈悲，允垂解脱。洪惟大觉世尊，西方设教，东士傅经，久超最上之乘，用阐真如之谛。花拈信手，法相庄严，石尽点头，顽灵感悟。洵迷津之宝筏，亦苦海之慈航。兹者张姑润金，生小苏台，沈沦花国。数芳龄而屈指，才逾二九年华；抱愁绪以萦心，独异三千佳丽。虽缘迟婚媾，原非南陌罗敷；讵祸起狂且，自道东邻宋玉。何来恶谑，本失雅观。旁人之幻说无凭，莺簧舌鼓；当局则真持有定，鸩毒心甘。玉容顿化浮烟，三更梦冷；珠佩忽埋荒冢，四大皆空。呜呼！返魄无香，银海茫无所际；招魂有赋，瑶池渺不可期。爰集缁流，宏宣法事。阐天宫之妙理，手翻贝叶之经；引地府之芳魂，顶礼莲花之座。弥空法雨，我佛如来；永庇慈云，伊人必喜。庶几七心尽悟，从今觉路之宏开；二谛俱融，自此转轮而不滞矣。谨疏。 


　　冶游自忏文　清　佚名　撰 

　　金闺韵事，香国新谈。孤冢荒郊，尽变繁华之地；层楼高阁，大开歌舞之场。于是有女诗赓，馆娃宫筑，莺莺燕燕，斗时世新妆；翠翠红红，现诸天色相。袖薄迎风，鬟低敛雾，波兴孽海，艳萃章台。则有五陵豪客，三河少年，选色征歌，寻花问柳。始逢场而作戏，继久假而不归。雀自投罗，鱼来吞饵，不惜千金掷去，聊作缠头；那知半面逢时，已经失足。镜中索笑，幻蝶方痴；弦外知音，闲鸥渐狎。每有雕栏倚玉，含笑相将；能无翠被熏香，销魂真个。芙蓉花底，卧两两之鸳鸯；豆蔻梢头，巢双双之翡翠。春宵苦短，好梦难长。白眼频逢，春衫易湿。或鹧鸪之饶舌，或鹦鹉之嗔人。或言比锋尖，或面如冰冷。绝似镜河秋早，团扇先捐；仅教宝鼎香温，伊人不见。枉说情深如许，一旦都抛；凭凭此地重来，半文不值。移宫换征，任弹别调琵琶；送旧迎新，又作谁家眷属？赢得恼神俱瘁，浪子名传；可怜妻妾交摧，家人卦变。瘾成鸦片，衣作鹑悬。冀北谁空，江东难返。呜呼！往事已随流水逝，此心惟有落花知。君不见真娘墓侧，烟锁荒台；苏小坟边，风凄古树。一觉扬州之梦，云散风流；千年杜宇之魂，香销粉歇。花真解语，难招潘岳之魂；命也何如，悟彻庄周之旨。情禅勘破，管他临去秋波；色界参空，幸我已醒春梦。理宜自省，言尽于斯。从此琴心挑处，休夸同调以求皇；逢脚收来，好趁中流而转舵。　 


　　游戏策问一则　清　招招舟子　撰 

　　问苏小小、郑孝女、秋瑾、松风和尚，何以同葬于西冷桥？试研究其命意所在　　　　　　　　　　　　　　　　　　　　　　　　　　 招招舟子 
　　呜呼！绿杨春雨，扁舟鸣渔父之榔；黄叶秋风，满路厌樵夫之担。吊芳魂于何处？明月三更；话旧梦于当年，暮烟一缕。冯小青本为情死，李香君尚以名传。而况检点香车，盛称油壁；缠绵画舫，别筑歌场。若苏小小者，非足增色西湖，扬徽北里者耶。考其墓址，寔在西冷桥畔。石柱欲圯，户坏略封。凄凉埋玉之乡，惆怅销金之窟。荒唐杜牧，已醒扬州；落拓香山，空谈湓浦。指江山而屡幻，问城郭以皆非。数百年来，幸留斯冢。孰意结闺中之伴？雅愿效颦；联方外之缘，亦思接武。附姓名于息壤，留事迹于穹碑。教女郑氏，实彰彰者。溯其轹釜晨炊，鸣机夜绩。首虽螓而不饰，手已龟而忘疲。一亩相依，自傲黄花之节；十年不字，羞题红叶之诗。女本湘人，瘗此未久，踵而起者，厥惟秋侠。秋以不羁之才，罹无端之狱，红线久居于记室，文姬何惮乎征尘。讵知缇骑来催，竟目为钩党；遂令受书骤定，同殉于市曹。天果阒如，人真愁煞！桐城吴芝瑛女士，乃携其柩而卜葬焉。松风虽没亦杰，寓学以禅，得解脱于刹那，付身躯于泡幻。苌宏血冷，已登无上之天；先轸元归，预卜大幽之宅。厥惟和尚，亦托西冷。愚谓一节之长，固宜取善；三代而下，不外好名。郑有表贞之心，秋寓呼冤之隐，而松风则学人提倡，释子继承，是可慕也，不诚传耶。惜乎！鉴湖东望，已返灵輀；秋社暮开，仅存尺碣。荒亭落寞，荣阳之声价如何；隙地迷糊，普陀之名誉老矣。而独此苏小者，一堤常驻，百劫不磨。薄关盼之楼台，笑薛涛之门巷。莫说美人黄土，当偏历桑海奇观；愿留老衲青山，永澈悟彭殇小劫。 


　　冶游赋（以“伤心三字点灯笼”为韵）　清　陈寅生　撰 

