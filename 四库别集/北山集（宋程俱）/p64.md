<!-- { "loadSidebar": true } -->
　　紫微舎人程公先生建炎已酉歳自太常少卿出守嘉禾作肃过之舘于郡斋防左丞叶公罢政经从谒先生作肃属耳屏间听话言则闻公曰别去未有复见日吾二人后死者其志先死者之墓先生曰左丞勲业未艾某不日溘先朝露当勤大手笔绍兴甲子歳先生卒其子请公如约公从之仅述志叙未及铭诗而薨然其稿今传于世也其略曰其为文辞在司马迁班固之间进则掌天子命书退犹将付以太史氏之笔盖有不可诬者焉议者谓公之志文实践平生然诺必不虚美以谀墓中人有以取信于学士大夫也作肃昔为南徐学官时偶先生卜居在焉一日裁书问文于先生先生翼日答书凡数百言其要曰昔之作者自六经百氏之书世传之史方外之书无不读非惟读之而已取舎是非了然于心其粲然者我之文也而资焉者六经百氏载籍之传而吾自得者也然而莫见其迹也呜呼先生论文渊源如此则谓其文辞在司马迁班固之间未为过也顷又尝见大叅毗陵张公言先生尝为毗陵筦库因见邹忠公公与语连日竒之谓人曰程致道所谓北斗以南一人而已者也忠公德名甚重不轻许可则其所取又有出文辞之外者矣门人中呉郑作肃序











