<!-- { "loadSidebar": true } -->
　　君讳端弼字廷直姓张氏温之乐清人曾祖廸祖孜父瑀世蓄潜徳不慕禄仕君资俊迈好学问慷慨喜议论敦尚气节伟然男子也舎法行肄业泮宫月书嵗攷累成优校以行艺职学事领袖诸生晔晔有声侵寻于仕涂矣防更科学子解散君叹曰仕与养不能两全浩然懐归奉偏亲以孝闻初先业广大重以兵火业寖防君通材经画有条未防生事大振冨甲乡邑然雅重义槩耻为俗子冨务周旋宗族亲旧有以窘告济之无难色邑学再建与出财力居多仍率先割膏腴以养士每嵗之春发廪以赈穷民质贷逾年不取其息有负责者多折劵不复问性乐善里人有登第者喜如己得闵其贫每资给之虽万金不吝也好賔客坐席常满极饮不倦杯行徤语笑年虽及而鋭气不衰所居地为邑之属镇间有不逞曹聚讙噪君凡谕以理有不肃者张目掀髯厉声叱之咸股栗畏避威不以势人尤难之喜教子侄命师友必以贤答以殊礼辟庐舎规模宏壮或谓君有令名何室之羙曰吾非以自奉也为他日子孙容车马防食客之地尔其心期如此养髙闾闬足不及州县未尝以姓名干典谒污讼牒士论韪之闻有巧造请防犇走无日不数于公门者心鄙薄之常举为后生戒晚景益旷逹不以财利经心见为善者喜见顔问誉而勉之以亲志好佛二弟俱从空门学为饭万僧开义井以侑善云畴昔少有疾预知死期一夕牡丹冬开人以为祥君谓花非其时对之怅然赋诗见意既而感疾朋旧问之谈笑如平时俄盥手正衣冠偃卧而逝实绍兴二十四年十二月五日也享年六十有六子二人摅挺皆业儒女三人长归进士宋翰余未嫁君挟所负气盖一时俛首田园非其志也每触事感慨兴怀学有经术尤防于易少以事进取既蓄而不施行所学于家处利害得丧之际裕如也识者谓其诣防深之理好啇文史工诗章语逸意新有作者风君于乡党为前軰某初稔其名未之识也一日过栁川遇焉不以后进见鄙欣然命舟同泛而归既登堂获奉文字饮于顾遇不薄矣君没之明年诸孤卜以十二月十一日塟于里之桂峯祖茔之侧长子摅以书来告曰子于吾先君有一日之雅冝状其行吾将乞铭于立言君子以藏诸幽以垂诸不朽某谢非人至于三不获命遂采诸乡评编而次之谨状
　　贾府君行状
　　公讳如讷字元辨其先福州长溪人五世祖徙温之乐清曽祖皓祖靖父奭皆有潜徳不仕公温雅恺悌持重寡言为儿时嶷若成人十二嵗而孤事后母至孝抚育弟姊恩意均壹母病涕泣尝药及卒执丧如礼伯母钱性严子侄有过必痛绳之公善承顺未尝忤意在诸子中最以谨厚称初伯父奕以弦诵先里闬从兄弟愚如晦俱羙才有声庠序间公尤嗜学每谓弟如石如规曰吾二兄才名如许若等可不自勉耶以身率之故二弟皆力学能自立如规既冠学益进公勉其游太学且躬任其家事厚资给之务成其志及举进士防音至时兄如晦同战艺公意其俱中喜甚既而闻其不利郁郁不乐贺者方集公郤之曰吾兄亲老方借此以慰其意今见黜何贺我为人服其不私如规今尉建昌军广昌县以徳誉取重缙绅公之教也公善治家井井有法不务兼并而生产日肥性仁慈尤睦宗族见贫者心悯之常发廪以济每言彼吾宗也吾忍独温饱也有尤窘者四族人以膏腴三十畆赈之仍给糓暨牛资其播殖又捐百畆饭僧徒之徃来者及分里人之窭者凡割田二顷余而金糓之恵叵计谒丐踵门必周防之至觧衣以赠其敦宗好施盖天性也乡人燕其宗耻以贫贱者与公曰是岂两姓耶每家宴合踈近长防贫富均礼舅氏家不振悉力赡之嵗时登其门省事如父母去必感泣舅卒厚礼以塟公素友爱兄弟异居非其志当析财命宗人区处未尝顾视务推逊以化媮俗季感其德复义聚至今乐教子弟屡延致名儒厚其礼终始周旋之喜賔客舘无虚日雅不好饮遇賔醉则为之极欢敦尚礼法遇人无厚薄必尽防泛爱乡党至所交必择长者寡嗜欲不好杀喜与释子游谈无生之理务忘身世不幸婴痼疾仁而不夀享年才四十有二以建炎三年五月九日卒遗言有私负者悉弃之逺近闻讣无不涕泣娶同邑陈氏处士景芳之女姿婉淑奉姑以孝谨称始奁具颇厚公喜周急而夫人不吝故公得以私田活其宗数百指隂徳在人为多盖夫人之助云后公六年而卒年四十有九男一人曰循以业进士克守家训与季父同居防三十年服劳不惮乡里难之女一人归表侄王某孙二人公与夫人丧久在殡弟县尉君尝言吾兄嫂事吾母尽孝吾当择地改塟吾母以兄嫂祔焉屡以卜后得邑之左原其岗维吉躬治坟茔以奉窀穸绍兴癸酉秋循饮泣谓某曰吾将以冬十一月十有七日合葬吾父母欲丐铭大手笔以发其幽光子盍状之某不佞获以通家子自防登公门荷知遇不浅及公殁又辱为子壻知隠德为详尝访遗事于故老咸曰公仁者也今无是人矣某遂撰次所闻俟贤而有文者书之谨状
　　周府君行状
　　公讳瑜字公寳先世姑苏人也髙祖避五代乱徙居于剡曾祖荀祖惟父过皆不仕公为人纯厚质直介然能自立以孝友闻于乡治家有法遇长防以礼闺门之内肃如也宣和中魔防犯邑人仓遽犇匿公独拥亲柩噭号声彻闾里冒兵刃扶防以毕窀穸朝夕悲涕不忍去墓侧凶徒相戒曰无惊周孝子贼平卒无恙公喜儒学尝辟家塾数十楹延四方名士以淑诸孙又制夫子暨十哲坐象画七十二子于一堂俾崇奉之大书其侧曰尔其亲师友之渊源就功名之烜赫浃日必设具以集之亲究其能否有励业者喜见顔间靣加奬谕兾其成就稍怠堕则谆谆戒敕俾之自勉由是咸自力于学绍兴庚申秋孙汝士预荐书乙丑嵗世修肄籍太学丁夘秋汝士汝能世则聨名乡荐明年汝士登进士第乡人荣之公喜周急视饥渴者如已每盛夏分命皂当徃来之冲烹泉以救暍穷冬集境内饥民施以金糓遇嵗歉发廪赈贷命诸子悉寛逋负剡之南有钜溪实为要津行者病渉公首创浮梁以济其子继之至今蒙其利初先君嗜佛公嗣志弥笃凌晨焚香端坐披阅藏经歴四十寒暑手録因縁防百卷每以所得语诸子借示劝戒剡有名刹遭兵防燔毁无余公割已赀一新其栋宇时私第犹未筑家人以为言公曰兹邑人植福之所渠可后耶僧徒徳之祠公于佛舎旁钦事以报公又辟别舘饭贫士及缁黄之流滋久不厌其乐善好施出于至诚初不求人知而称道者不去口其见重于人如此公状貎魁伟见者以为异人自中年鳏居不再娶屏嗜欲务养精神平生未尝服药既老顔如婴儿视聴不衰好事者争欲求见以叩养生之术晚苦足疾诸子和药以进公郤之曰死生命也何以药为儿女涕泣以请恝然弗顾防孙壻髙世絪以赴调告违公曰吾某月日行矣至期沐浴易衣而坐神色如平时谓诸子曰吾即行若軰冝自勉言毕奄然而逝实绍兴二十一年十一月十有六日也享年八十有八公薄于世利初以勤俭自守不广赀产自诸子既壮悉以家事付之积数年冨甲一邑公视之恬然不以经意晚景门防益盛身夀康寜毎嵗旦暨诞辰防坐髙堂子孙诜诜环列戯防甥壻无虑数十人争先为夀剡中以周氏为庆门言五福者以公为备公娶里人孙氏先公三十二年卒男三人长仁承莭郎次侁承信郎婺州永康县监酒税后公一年卒季亿先公七年卒女四人长适同邑吴宗次适刘陞次适房先厚次适过谔其夫皆早死诸女孀居终不改志男孙九人世光汝贤汝士左从政郎汝弼早卒世修汝能世则汝砺世南皆业儒女孙六人长适同邑进士盛卞次适秦州助教过焌次适成忠郎通州支塩髙世絪次适进士啇汝霖次适右廸功郎徐与防次适右修职郎潭州醴陵县尉姚寔曾男孙十有二人曰之元之纯之文之纲之彦之茂之竒之翰之才之望之邵之羙曾女孙十有二人长适进士史之才次适左廸功郎明州慈溪县主簿陈嘉善余尚防某无似获与公之孙世修同舎上庠道出剡溪尝登公堂获承謦欬之余他日再至而公逝矣癸酉秋公长子仁移书谓某曰吾将以十二月十八日塟吾父于邑之方山乡马鞍山之原祔先夫人之陇也子辱与吾儿游吾父平生之详愿状其行吾将乞铭于士大夫以藏诸幽某辞鄙陋不获谨撰次所闻如右谨状
　　潜涧严阇梨塔铭
　　师讳处严字伯威姓贾氏温州乐清人也父靖居乡以长者称母万方娠一夕梦黒龙自天跃而下俄化为道人入其家及产师有异相防警悟不凡经史过目輙成诵舅东平先生规邑之名儒也试以对随口应答大竒之少长忽不茹荤母强之卒不从一日游精舎归白其母曰儿蔬食居俗非所冝愿出家学佛惟夫人割爱遂徃里之明庆院礼僧知性为师既落髪受具游歴郡刹初学律未防习天台教观慨然叹曰吾邦僻在海隅见闻不广遂之钱塘依南屏臻公聴天台大部明法华诸经时学者尚编録务相诘难师聴法罢端然黙坐同軰问之发明师説了无遗误因谓之曰文字分别驰骋法相吾不能为遂逺游禅林访先軰老宿叩击防师志节髙学识超迈杖锡所至道眼相契为多防有以座首命之者师曰吾宅心名利外兾逍遥自适讵能为人役耶于是西游帝都观伊洛南周旋江淮间凡名山水丛林巨刹靡不至时道潜思聪二僧与东坡居士游声名籍甚咸与师善数以篇章徃来师博学诗文尤典重且工书有晋宋法或劝以所作谒缙绅求知已师笑曰古之桑门上首与士大夫游非求之也道自合焉尔故终身不以一字干谒识者髙之元祐间还永嘉寓净光大云开元诸寺其徒翕然归之扣门请益者屦相蹑也师训以夲业外复以诗书子史导之凡经指授者咸见头角时开元建防国天王殿命师作记文辞雄伟太守范公见之称叹良久命刻石行于世元符初归故山诛茅结庐循除蓄流自号潜涧赋诗鼔琴以自娱有古人林下风师有辞辨长于讲释乡里巨室欲屈师讲经莫能致因具法筵集广众预设巍座俟师至与众廹之师匆遽就席阐扬奥防縁饰以文音吐鸿亮聴者惊悦明庆自创业防七百年无文迹可攷师首为撰记并书之时称二絶郡守张公平闻其名以礼致之躬受楞严大义初以僧正命师又命主禅席皆力辞之每诣府手提一笠未尝肩舆人以师为府座所厚因属以事师正色峻拒府政有不便于民者委曲以告守改容聴之瑞安令吕公勤自号湖海道人邂逅师喜甚与俱还邑筑庵于防治后园命师居之为留三宿而去邑令丁公湛每访师谈道终日忘返晚景絶人事惟精修净业喜讽诵楞严圆觉维摩光明法华等经精熟如流静夜孤坐焚香暗诵琅琅之声出于林表尝手书法华光明二经以报母德又书华严经八十卷首末不懈字法益工弟子宗要游学姑苏俄以书督其归未防师得疾遽终政和壬辰正月二十日也享年五十四僧腊三十九至三月阇维得舎利数百颗明莹如珠明年九月植塔于故庐之后以遗骨并舎利塟焉师于佛学无不通晓尤深于禅而接物以教故以阇梨著名平生制述甚多藁随毁失圆寂后弟子收拾遗文编成二卷人有得其片纸皆宝藏之其文翰见重于人如此弟子宗要师号寳印传天台教住永嘉之妙果克世其业法孙德纯亦传法于郡之龙翔某大母氏师之同母姊也寳印师盖某之叔父师殁之嵗而某始生自儿时稔闻德名恨不逮见今四十余载矣始获以叔父之命铭师之塔不敢以鄙陋辞铭曰
　　师之道儒律禅教咸臻其要师之技歌诗文翰咸极其致师之节公卿大夫不屈而谒师之训子传教观孙传心印师之庐左琴右书山髙涧迃师之塔明珠遗骨千古不灭






　　梅溪前集卷二十
　　钦定四库全书
　　梅溪后集卷一
　　宋　王十朋　撰
