<!-- { "loadSidebar": true } -->
　　诗缘情而托物者也其亦易易乎然非易也非天赋超逸之才不能有以称其器才称矣非加稽古之功审诸家之音节体制不能有以究其施功加矣非良师友示之以轨度约之以范围不能有以择其精师友良矣非雕肝琢胃宵咏朝吟不能有以验其所至之浅深吟咏侈矣非得夫江山之助则尘土之思胶扰蔽固不能有以发挥其性灵五美云备然后可以言诗矣盖不得助于清晖者其情沈而郁业之不専者其辞芜以龎无所授受者其制涩而乖师心自髙者其识卑以陋受质蹇钝者其发滞而拘古之人所以擅一世之名虽其格律有不同声调有弗齐未尝有出于五者之外也濂于职方郎中刘君之诗其殆无所愧矣夫刘君名崧字子髙故为西昌大族前代以科第发身者三十七人刘君亦以明经举进士而其志之所嗜尤在于诗况刘君天分甚髙自为童子时辄有惊人之句比长益淬砺弗懈上自诗骚下従魏晋以来迄于唐宋凡数十百家皆钻研考核穷其所以言用功既深精神叅会絶无古今之间已而曰此固可矣然犹未也乃束书走豫章与辛敬万石周浈汤士弘郑大同游而此五人者负能诗名见刘君皆惊异之相与扬榷风雅夙夜孜孜或忘寝食及征之于古了然白黒分矣已而又曰此固然矣然犹未也复痛自策督日赋一篇虽冱寒之折胶炽暑之流金刘君拥鼻鼓膝时作呜呜声不成章不止也数年之间巻轴盈几已而又曰此固若有得矣然犹未也复具布袜行纒临钓台上三顾山陟虎鼻峰眺龙门或竟日冥搜或终月忘返然以州里之近未足以穷耳目之遐观环江右之境有竒山川不论道途之逺必一至焉襟宇向广终若未能舒畅厥志复度庾岭勺曲江翫韶石过清逺峡登越王之台■〈奭斗〉酌流泉逰石室厯观海北名山再涉鲸波览琼台双泉之胜而还刘君之诗于是乎大昌矣濂幸获读之凌厉顿迅鼓行无前所谓缓急丰约隠显出没皆中乎绳尺至其所自得则能随物赋形髙下洪纎变化有不可测寘之古人篇章中几无可辨者呜呼前千年而往者吾以知其人矣后千年而兴者孰敢谓无其人乎茍谓有其人非刘君之作将能行之于逺乎世无刘君五美之具而徒夸诗为易易者其果可信乎濂也以缪悠之资玩时愒日不能成一章性雅好登临又无济胜之具虽于诸生诗无所不读终不及窥其籓篱有负师友多矣其视刘君不亦重可愧乎虽然濂虽不善其诗其知诗决不在诸贤后故因作序而相与言之使郊愈复生当不易吾言矣刘君之诗十九岁前皆焚去二十至四十九之所存亦十之七八耳今其门人萧翀所编者凡若干巻翀字鹏举亦嗜于诗葢得刘君之传者也

　　樗散杂言序【宋濂】

　　樗散杂言者金华许君存礼所赋之诗也予尝获而读之爱其取法比兴有近于古作者谓存礼曰当今之诗予颇得縦览求其如君者百十之中仅一二见焉非三十年磨濯光精而宣鬯灵和乌能如夫渠出水弗沾纎尘有如此者世俗荤肠溺胃餍沃肥醲未必能知君然而至寳不可使埋光而韬采也予当为君序之以传已而存礼俾侍史録其全集示予于龙门山下因为之言曰诗止于三百篇而止尔然其为体有三经焉有三纬焉所谓三经者风雅颂也声乐部分由是而建所谓三纬者赋比兴也制作法裁由是而定故周官大师之教国子必使之以是六者三经而三纬之所以聆其音节之详玩其义理之纯养其性情之正诗之为用其深且大者盖若此呜呼学诗者其可不取之以为法乎学诗者固不可不取之以为法若夫出品裁之正合物我之公髙不过激卑不伤陋则论诗者又可不倚之以为权度乎夫诗一变而为楚骚虽其为体有不同至于縁情托物以忧恋恳恻之意而寓尊君亲上之情犹夫诗也再变而为汉魏之什其古固不逮夫骚而能辨而不华质而不俚亦有古之遗美焉三变而为晋宋诸诗则去古渐逺有得有失而非言辞之所能尽也呜呼三变之后天下宁复有诗乎非无诗也诗之合于古者鲜也何以言之大风扬沙天地昼晦雨雹交下万彚失色不知孔子所删之者其有若斯否乎组织事实矜悦葩藻僻涩难知强谓玄秘不知孔子所删之者又有若斯否乎牛鬼蛇神骋奸眩技龎杂诞幻不可致诘不知孔子所删之者又有若斯否乎如是者殆不可胜数孔子吾徒之所愿学者也孔子之所取如彼而后之作者乃如此尚得谓之诗矣乎唐宋诸名家其近古者固不可谓絶无之而不及乎尔者抑何其多也今世之以诗鸣者蠭起而泉涌其视唐宋又似有所未逮姑置之勿论间有倡为江南体者轻儇浅躁殆类闾阎小人骤习雅谈而杂以亵语每一见之辄闭目弗之视诗而至于使人弗之视则其世道之甚下也为何如哉此予于存礼之诗不觉深为之喜而继之以叹也呜呼使自一乡达之于一邑自一邑达之于一州自一州达之于四方咸有如存礼者焉则诗之道庶几其复古乎予虽不能诗而论诗颇谓有一日之长因爱存礼之作不待请而自为序之非深于诗学者殆未有以知予意之所存也

　　项伯髙诗序【刘基】

　　言生于心而发为声诗则其声之成章者也故世有治乱而声有哀乐相随以变皆出乎自然非有能强之者是故春禽之音悦以豫秋虫之音凄以切物之无情者然也而况于人哉予少时读杜少陵诗颇怪其多忧愁怨抑之气而说者谓其遭时之乱而以其怨恨悲愁发为言辞乌得而和且乐也然而闻见异情犹未能尽喻焉比五六年来兵戈迭起民物凋耗伤心满目毎一形言则不自觉其凄怆愤惋虽欲止之而不可然后知少陵之发于性情真不得已而予所怪者不异夏虫之疑冰矣故今读项君之集而深有感焉项君与予生同郡而少年长观其诗则冲澹而和平逍遥而闲暇似有乐而无忧者何耶呜呼当项君作诗时王泽旁流海岳奠乂项君虽不用于世而得以放意林泉耕田钓水无所维系于此时也发为言词又乌得而不和且乐也夫以项君之文学而不得扬厯台阁黼黻太平此人情之所不足也而项君不然抱志处幽甘寂寞而无怨项君亦贤矣哉贤不获用世而亦不果于忘世吾又不知项君近日所作复能不凄怆愤惋而长为和平闲暇乎否也感极而思故序而问之

　　照玄上人诗集序【刘基】

　　予初来杭时求士于郑希道先生先生为余言照玄上人之为诗雄俊峭拔近世之以能诗名者莫之先也余素知郑君善鉴而言不过心常懐之及访于杭人无能言上人之能诗者心窃怪之及余徙居白塔之下而上人乃住持万松岭之寿宁寺于是始得徧观其所为诗盖浩如奔涛森如武库峭如苍松之栖县崖凛乎其不可攀也而忧世感时之情则每见于言外呜呼是宜不以诗闻于杭之人矣夫诗何为而作哉情发于中而形于言国风二雅列于六经美刺风戒莫不有禆于世教是故先王以之验风俗察治忽以达穷而在下者之情词章云乎哉后世太师职废于是夸毗戚施之徒悉以诗将其谀故溢美多而风刺少流而至于宋于是诽谤之狱兴焉然后风雅之道扫地而无遗矣今天下不闻有禁言之律而目见耳闻之习未变故为诗者莫不以哦风月弄花鸟为能事取则于达官贵人而不师古定轻重于众人而不辨其为玉为石惽惽怓怓此唱彼和更相朋附转相诋訾而诗之道无有能知者矣然则上人之不以诗称于今之人不亦宜哉呜呼有伯乐而后识马有匠石而后识梧槚自古以及于今伯乐几人匠石几人耶抱竒材而不遇以冺死者不少矣予既重上人之诗而又悲夫人之不知郑先生之为伯乐匠石也故为序其端焉

　　文山诗史序【刘定之】

　　予少时得宋丞相信国文公指南集读之然闻公在幽囚中有集杜句诗未见也及官词林始见而録得之诗皆古体五言四句凡二百首分为四巻首述其国次述其身次述其友次述其家而终以写本心叹世道者莫如何于人胜天夷猾夏而有待于天胜人夏变夷之必有日也巻目皆公所自分其先公而后私尽已以聴天于此亦可以见而俗本或混之今皆为复其初集首有总序又有小序散于章首其后又有跋尾序跋有缺文者指元之君臣宋之跋逆缺而不书使知者以意属读今皆补之而为白字者不没公初意也不书纪年者陶靖节削永初之意也姓某履善甫者指南集中所谓范雎变张禄越蠡改陶朱意也而其事之难有甚于指南之时焉者矣小序之末多曰哀哉者公所以伤其国之亡闵其忠臣义士之同尽恸其家族之殉国而自处其身以死岂待南向再拜引颈受刃之际而后有决志哉呜呼孔子不以仁许人而独以许殷之三臣孤竹之二子余以为若公者文山之隠京口之脱去而不污矣伯颜拘于江舰弘范系于海舟世祖维于燕狱囚而不屈矣仰药于庾岭絶粒于乡郡已而殒首于燕市死而不悔矣兼微箕比干之心而为心者其在公乎若乃是诗之作而岂徒哉麦秀黍离之歌作于其国已亡之后而其身可以不死也懐沙抱石之辞作于其身临絶之际而其国犹未至于亡也身且死矣国已亡矣于是乎有首阳采薇之歌燕狱集杜之作所谓求仁得仁而奚怨者也合伯夷叔齐之言而为言者其不在是诗乎以是心也为是诗也公其可为仁矣仁者天地之元气古今之人极其在上为日月之明风霆之壮其在下为江河之所以长流山岳之所以常镇其混然在中为君臣民物之所赖以长治久安而在宋之末世为公之本心在公之死也为是诗有读而不衋伤者余以为非仁人也公同时有曰吴郡张子善者亦尝集杜句述公终始大概而疏其事于下方以证之今内相安成彭公纯道得其本以示予遂録以附公诗之后合而题之曰文山诗史取公序中语也公之宗孙廷佩欲锓梓以广其传乃序以归之廷佩又尝承其父志修祠堂以祀公可谓贤矣

　　顾谨中诗集序【解缙】

　　臣缙少侍太祖髙皇帝蚤暮载笔墨楮以竢圣情尤喜为诗歌睿思英发神文勃兴雷轰电逐顷刻妙造玉音沛然数千百言一息无滞臣缙辄草书连幅笔不及停点画上进财点定数咏而已或不易一字故尝喜诵古人铿鍧炳朗之作尤恶咿喑■〈齿蜀〉龊鄙陋以为衰世之为不足观而天下之士为诗者鲜能得意焉有诗僧宗泐者常进所精思而刻苦以为得意之作百余篇皇上一览不竟日尽和其韵雄深阔伟下视泐诗大明之于爝火也盖如泐者尤不足以当圣意圣贤度量相悬固如是邪近奉内廷获覩先皇所御书籍见其题曰顾録诗集二篇盖先皇所尝置诸其左右深有得于圣情者也臣缙亟取而读之见其有髙一世之懐而谓人莫已知洞万古之志而谓圣人可及谓麒麟凤凰可驯狎而九天可安行帝所可趋而进也谓亿千百为须臾而日月可抚弄星辰可挤掷也谓风云可嘘吸雷电可奔走造化鬼神可叱咤而使令也其所以自持者盖将与天地久存而列圣其徒也此所以上合髙皇帝喜其诗不置而天下之知者以为云行水流与物无竞而不知者以为狂为愚也然皆不足以知之惟髙皇帝知之臣缙知之于今而后世复有知之而将叹其不可得而见矣録字谨中松江人初以太学生典太常簿髙皇帝郊祀有执事之荣后有才名数为人所推毁髙皇帝怜而保全之予素见其诗所进上也今擢为蜀王府教授予素相知而不相识也时年五十余矣一见如平生欢倾情论诗且以其集示予因序其意如上云

　　刻阮嗣宗诗序【李梦阳】

