<!-- { "loadSidebar": true } -->
　　钦定四库全书　　　　　集部四
　　江湖长翁集目録　　　　别集类三【宋】
　　巻一
　　辞赋二十首
　　巻二
　　五言古诗七十七首
　　巻三
　　五言古诗八十八首
　　巻四
　　五言古诗八十一首
　　巻五
　　五言古诗六十八首
　　巻六
　　五言古诗五十七首【附】四言四首
　　巻七
　　七言古诗五十首
　　巻八
　　七言古诗四十九首
　　巻九
　　七言古诗四十七首
　　巻十
　　七言古诗四十二首
　　巻十一
　　五言律诗一百九十六首【附】排律十首
　　巻十二
　　七言律诗一百零三首
　　巻十三
　　七言律诗八十三首
　　巻十四
　　七言律诗八十三首
　　巻十五
　　七言律诗九十八首
　　巻十六
　　七言律诗九十八首
　　巻十七
　　五六言絶句四十六首
　　巻十八
　　七言絶句二百五十二首
　　巻十九
　　七言絶句二百三十七首
　　巻二十
　　七言絶句二百二十首
　　巻二十一
　　记十九首
　　巻二十二
　　记十八首
　　巻二十三
　　序二十八首
　　巻二十四
　　书四首
　　巻二十五
　　书十首
　　巻二十六
　　书十七首
　　巻二十七
　　劄子三首
　　巻二十八
　　劄子十一首
　　巻二十九
　　传赞铭箴偈説共二十七首
　　巻三十
　　文四十八首
　　巻三十一
　　题防五十七首
　　巻三十二
　　论九首
　　巻三十三
　　防问三十四首
　　巻三十四
　　易説十四首
　　巻三十五
　　志状十一首
　　巻三十六
　　表牋六十四首
　　巻三十七
　　启三十七首
　　巻三十八
　　启三十三首
　　巻三十九
　　疏青词九十四首
　　巻四十
　　致语上梁文二十六首
　　【臣】等谨案江湖长翁文集四十巻宋陈造撰造字唐卿髙邮人淳熙二年进士官至淮南西路安抚司参议遭宋不竞事多龃龉自以为无补于世置之江湖乃宜遂号江湖长翁造既不竟其用故事功不着于当时史亦不为立传元申屠駉为造作墓志称其于诲诱则良师于抚字则循吏身笃操修道兼体用虽金石之文称述类多溢量而当时未闻异论则亦非纯构虚词也集中如罪言一篇专论应敌备用之畧盖仿杜牧而作所言虽未必悉当而比于牧则不足比于陈亮刘过则恢奇排奡可以肩随其他劄子诸篇亦多剀切详明不徒托之空言记序各体捶字链词稍觉有伤真气而皆谨严有法综其大要犹为不失典型在南宋诸作者中亦铁中铮铮者矣至易说一卷始于无妄终于比凡十五篇疑其未竟之书中多以史证经乃杨万里诚斋易说李光读易详説之流殆为时事而发托之诂经欤其集久无刻本明季之藻以淮南自秦观而后惟造有名于时始与观集同刻之于髙邮其中青词疏语诸篇均非文章正轨今以集祗抄录亦姑仍其旧附存于巻内云乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　钦定四库全书
　　江湖长翁集巻一　　　　　宋　陈造　撰楚辞古赋
　　送龙辞三章
　　沈燎兮桂醑笳箫呜呜兮逢逢其鼓缓呉歈兮跄越舞送龙兮归处龙之归兮悦娭翻倒霄霏兮胶轕雾雨厯馆娃兮不畱过胥口兮小顾水天糢糊兮迷仰俯僊真迎兮排空蛟鼍骈罗兮而在下祥飚肃兮緑舆非烟羃兮紫府翘侬望兮何所目屯云兮南骛心靡迤兮延伫
　　其二
　　旱氛兮炎浮地毛焦兮金石为流龙不来兮殷忧心憛悇兮孰谋戴侬目兮傒龙之游龙翩然兮副求呵蛰雷兮鞭潜虬忽墨云之崩腾坌瀵兮黮黯瞢夫昏昼摐甲马之喧空兮砉飞练之淙澑夫岂不能嘘肤寸弥六幕兮胡啬其施于此州眷吾侬龙所私兮匪新而旧安栖饱茹兮龙之佑愿龙兮千万夀暨我子孙兮烝尝春秋
　　其三
　　雷车轞兮电焱熹孽氛静兮旱魃摧龙之来兮慰我思翠其幢兮羽旗乗焕防兮纷躨跜龙之去兮盍徐之蜚雨兮一且再室予居兮谷予饥眷他州之枵橎兮匪龙其吾曷依东阡北陌兮讴而嬉右湖左海兮夜不扉林屋之洞兮蟠翠微琼飡兮贝宫云璈兮玉妃奠龙居兮无愧功成兮龙则归送龙兮陈辞溪藻芡兮山有蕨薇饯吾归兮几时
　　行春辞三首
　　白沙兮青莎徐予车兮坡陁黮屯云兮阁雨沸后海兮起波纷稚緑与小红媚丰润兮靓嘉声禽鸟之啾唶偕人语兮相和惊鸡蜚而跳犊兮俨倦憩之人家翫嵗华之俛仰兮复蹑而此过彼何人兮骈首争指似兮笑哗铿有声兮长謡疑其赓蒍于之歌
　　其二
　　讼谍兮紏纷榜檛兮未全闲色不形兮意孚每厚顔于曩贤揖父兄兮使前尚笑语之怡然道菽粟兮卒歳审里闾之相安食三鬴兮袴襦悼单枵于昔年我酒防而肴可茹兮属餍兮共此柈觞一行而三谢兮起且坐而諠繁归目送而扶路兮予亦倦踞而假僧毡
　　其三
　　懑官曹兮防虎拥簿领以昏愦窃逍遥于数刻偿淟汨于终歳倚僧垣晲鸿影兮涤胸尘而一快饭云子而泛乳兮引吟兴之未沬吾西道之主人兮有老禅之晤对愈双矑之月净兮馆授予而已再顽予姿之麏鹿兮合岩栖而钓濑怳泉石之入眼兮浩归懐之自倍计三径之可具兮顾二顷之犹在明年其饯西归兮将家渔舟老牛背也
　　楚辞三章送郭教授趋朝
　　昔尚父之之国尝寝甘而见讥懐与安其费日亦馆人之或知岂以抱当世之志而常后可为之时耶有美一人兮居今而与古谋气飘萧兮好脩邑中之晳兮独能闯阃宎于轲邱扈芷蘅兮荃其佩椟骊珠兮匣干将而未试虽未试吾何慊兮顾簪裳犹可隠蜗庐槃礴兮天地俨其盖轸一世系望兮如苍生何君何心兮山之阿甓社兮羞藻芹无为此焉婆娑
　　其二
　　儒之宫兮千柱眈如峩冠绮袂兮羣而趋食焉稻鱼兮焉诗书我侈其成兮绎其初诲掖之孔敏兮筑兴之不徐偾于昔焕于今兮繄百年其有待企三贤而相攸兮遗躅未沬匪若人之良茂兮吾将奚赖芹波揺日兮槐隂转午一尘不栖兮重廊邃宇执经前兮仪仪而訏訏君顔舒舒兮而究而语有粹其文兮有觌其古风舞雩兮歩趋绳矩鄙人留眼兮夫也接前人之武人今翩鸿兮与南翔云气蓬瀛分觐虚皇膏馥霑被兮淮之乡君之恵兮乡之人不可忘
　　其三
　　爰有人兮媻偪侧耕耘寒暑兮图史儒墨吟抱膝兮山南水北佩明月兮冠切云曵芙蓉兮敷芬氷其茹兮蕙其薰之于世曾莫谅兮蹇吾犹淮之濆块予揆夫初度兮磷竞彊而为懦发之新兮志偕而堕非金玉之人兮孰振吾过有牵其复兮有倡其和完予独而息黥兮睍新功以自课一息怳三秋兮胡为去我而他之些君行兮指日边章陈兮君席为前揖风袂之翩翻夀君兮緑樽贝宫靓深兮碧落寛陵天风兮整羽翰君无谓予兮考槃有尘冠兮待弹
　　问月楼赋
　　休予暇兮销忧縁空阔兮蹑飞浮小万象以孤凌聊徙倚兮兹楼主人敬客玉其醴而瑶舟忽霜月之飞来傍栏角兮窥帘钩媚客衣而不去疑即人而有求俯皓魄以可揽宜致辞而见酬挈吾所疑举其维陬曰厥分天地则有此月乗空明镜寥泬零沆喷玉雪知广袤兮几何曾珠宫而贝阙块僊子之幽独俨童顔而绀发是耶非耶肇为此説药臼丹成兮孰所哜茹桂枝漂香兮何许根蘖玉斧兮何用修妖蟇兮胡此穴寒可御兮何术筯可升兮似谲珠何赖兮壊成之异潮何待兮隆杀之絶方中兮俄坠适圎兮复缺奚所恨而顿亏谁所役而遽没世同瞢此请究终始主人长笑避席而起酌酒谓客毋泰多事万古兮明月短生兮客子彼髙阅于起灭此同囿于生死一欢乗兴且用慰喜若夫南浦结恨幽闺凝泪穷檐漏屋之尾孰若兹楼之尺咫微之暝之晦烟霏之隂曀风雨之披靡孰若晴霄之如洗偕良防于今夕嗟百年兮有几底用计茫昩之传闻研惝恍于非是吾肴则丰吾酒甚防姑可置兴亡于度外防身世于一醉客曰韪哉长噱大咍迭劝更酢挹瓶注罍抚月姊于座隅啐桂影于瑶杯诵楚骚鎗呉歈信醉山之欲頽启明上寒鸡催羲驭升骈车回冒软红之旧尘怳市声之隐雷
　　定观赋
　　张君锡雱不利秋闱作赋见遗辞意竒壮作定观赋荅之其辞曰
　　面颊之敷腴胸襟之恢疎谭辨之倾输子张子眇眎髙蹈力雄万夫我擥隽于南州闯风壑之于莵揆若人而当价金华蓬山信其有余固岂山泽之臞儒也哉胡乃兰伤玉缺媻姗躄躠黄金注而得昏美璞献而遭刖抚蒯缑而三叹骇霜蹄之一蹶方且寓喑呜于雕虫之技陶性真于杯中之物陈子晓之曰事之宜然而或不然者天之胜宜然而不得不然者人之定洞视天人之表而不吾滑焉君子之善应向也觑然笑今也惄然悲盖未始得其正彼其揺揺于宠辱之樊皆于理听之莹乎夫圣之逐忠之剖贤也而臞盗也而夀理好乖于所期是固诿天者得以启其口羿之射有拨其矢石之斤或掣其肘然竟非拙工之敢偶蒲捎以一跌而弃夜光以微纇而掊孰不市骏议寳者之咎以定观之人之胜天也久矣子其尊所有勉所无赑屭文艺之数周旋道徳之涂吾见夫至寳横道随和过之必且攘取而疾趋则夫偾于前而振于后遗之寸而收之尺顾何歉欤彼托意于酒者古人有之而或以荡心而败徳声其怨于文者君子许之犹未足与语超然自得之徒羗吾言之率尔子其绎之是邪非乎子张子作而谢之其貌舒舒其气愉愉若不知得丧欣戚之何如
　　听雨赋
　　歩前楹瞻列星问雨而愍晴云河斜澹淡明悲唶于邑退坐风櫺忧而倦倦而寐寐而惊进新凉响微零下檐隙喧中庭防防而丁丁琅琅而玲玲非琴非筑金撞而玉琤俄焉建之瓴盆之倾悬麻澍渑杂流泉之汹骇乱甲马之豗轰喜跃蹶起呼儿晤听时也燥枯惔焚自夏而秋东骛西驰哀祈乞灵欵龙湫叩神扄奠斯币而刑牲者盖无虚日今始聆乎此声苖悴悴而将槁怅此愿之莫凭脱如愿也槁者已矣悴者庶其复荣今兹之雨虽云后而尚及事坐想夫南枧北酉逺陇近平在谷满谷在坑满坑自今以始畎浍之浅深溪衖之纵横淙虹兮万斛之倾输镜澈兮千顷之渟映凉叶之朝翻防嫩畦之夜青苞者攅槊秀者森芒兮莫不引稚而抽萌憔慼叹咤者生意之顿回奔骛局蹐者舞踊而经营洗襁子之昔忧歘春台之共登且得以杀吾顔之骍頳息劳虑之怦怦盖去国积年者系梦于乡枌枵腹弥日者动喙于藜羮一旦陞堂皇揖父兄尝稻粱饫侯鲭兾幸祷祠而不获者不啻醻之渠此乐之易名而况匪辅胡车匪根曷茎凡吏之安否视戚休于下究其理民则重而吏轻今者里咏涂歌含哺击壤之余尚不释然也夫岂其情烛既防仆屡更我瓶斯卧尔歌载赓呃邻鸡之既鸣
　　后囚山赋
