<!-- { "loadSidebar": true } -->
　　县令有客判一道　　　立生祠判一道
　　叅军鹘子判一道　　　卒史有文学判六道小吏持剑判三道　　　省官员判四道
　　成都令劝学判一道　　县令祭名山判一道吏曹判一道
　　县令有客判
　　县令有客吏贺皆往或遗贺钱万人告其受赃辞云其实不持一钱
　　对　　　　　　　　　　　王　纬
　　賔实有礼将存执贽之仪相在于堂爰司主进之务惟彼县尹是亦为政诗恺悌以字人需饮食而肃客宓琴多暇室常闲将有四方之賔用致万钱之贺彼吏人而迭进伊或者以遗来财非摭实词作【一作则】夸诞稽诸汉史且曰大言详乃吕刑寕闻黩货哂无状而即可验受赃以谓何
　　立生祠判
　　甲有惠政被立生祠百姓祈祷因而获福或告有妖术诉云非所能致
　　对　　　　　　　　　　　李　宣
　　考龚黄之迹穷卓鲁之化不孤良吏可谓能贤甲惠训聿修仁政所举丕变旧染化居恒风叹歌邵之徒勤想借寇之无及冀全遗爱遂建生祠殁无媿于张苍存不谢于王涣因心所感纵获福而何伤唯道是从岂为术之能致告之诚谬诉乃有孚
　　防军鹘子判
　　西州人逯鹘子先任沙州叅军永淳二年赴选冬集归至甘州病经二年今于沙州取选觧不于京铨试直赴神都选曹司判不许称乡路阻逺既有田牧合便赴选
　　对　　　　　　　　　　　康子元
　　域中有道天下无外虽在戎落亦挂周行鹘子运偶南薰地濵西域乆沐唐虞之化获叅州郡之班万里牵丝俄毕子荆之任九流悬镜行披彦辅之云未果登龙旋【一作先】惊退鹢金防絶徼将还敬梓之乡玉塞遥途尚转飘蓬之陌风霜之疾忽遘于虵杯寒暑之期亟环于鳯律瞻彼故里归路仍悬载抚身名铨衡复及本州文觧难以希求往地官曹易为凭托遂蒙申送但事奔波不就京邑仙台直指神都览观辞官歴稔不可妄托田牧明勑垂文无宜越来此选二途咸爽百虑空驰请精诡随之人无黩清通之鉴
　　卒史有文学判
　　有司选择卒史以文学掌故员有比百石已上诵多者先求之不得讼如功令
　　对　　　　　　　　　　　李庭晖
　　学以从政位将禄贤必考防言以登称【疑作稍】食询诸汉制或渐通班按彼周官湏当下秩若业同晁错才比匡衡多闻阙疑果行育徳三坟五典顾倚相而无慙七略九流仰刘歆而可继固宜虗位允应旁求实乖与善之情而啓多讼之诉含光易退则丑归于讼者推诚应物复过在于有司傥其诵过万言加以通识千古与能从事可不务乎
　　同前　　　　　　　　　　贺兰恒
　　学古入官选才署吏以贤制爵无替旧典必加明试抑有前闻惟彼司存综乎推择课以经艺节其通敏或奉常以述职乍春坊而视事遂使晁错通经将智囊而见擢东方荅客议雄辨以登难然则服勤满嵗人实劳心才补卒史报亦何轻无儒雅之超升孰刀笔之叨防讼如功令诚谓有孚
　　同前　　　　　　　　　　贾季良
　　与能賛国于以敷求噐人弼政聿先精择有司审才无遗曲艺虽厮役之未剧亦文学以是征列彼卒史典新掌故将适时而给务盖从事以员百石伊何九流清品礼秩式叙因等夷而不易干求无稽虽诵多而奚取欲加重典之科难取薄言之诉请详汉道方议吕刑
　　同前　　　　　　　　　　史　溆
　　学古入官议事以制既叙功而论徳将按名以责实眷乃卒史寔惟王人爰从推择以膺明试同马迁之有论望絶为郎异晁错之登科才非【一作无】掌故进取弃于鳬短择先得于长虽汉制四科先于徳行而孔门十哲称以文学求之者何方倚相之能读有司奚失俾平津之下第且一言体国珪爵斯分片善不遗草莱靡滞薄言之讼功令式昭举事之有司弥逺
　　同前　　　　　　　　　　费光俗
　　懿文聚学以期致逺难进易退必在从诚且晁错多才亦先于掌故东方答客岂望于侍郎茍有求于叙进亦何同于卒史受禄不诬致贵有渐陟遐由迩杨园必倚于亩丘在着从防増氷有成于积水方进宁辞于计食陶潜不耻【一作喜】于折腰矧兹百石之比乃是上农之秩诵多为美诚有司之合甄先求见黜宜功令之致讼罪自已招谁可怨咎
　　同前　　　　　　　　　　郑　务
　　县官凝命化天下以人文【一作字】有司慎举阐大猷以儒行虽司徒既有词客当国岂无髦士掌故带经传业射防防庸欧阳生之代业自昔斯授孔安国之家书居常时习刺六经以逹士就百石以代耕曩者植杖而耘未常释巻今兹栫棘而讯岂废传儒由是防名廷尉公门惟其自讼员文学卒史实以次敦以命求之自贻不得嫉词多而有讼诬功令而不公宁假爰书宜从告诘
　　小吏持劒判
　　得乙为小吏持剑执烛事功曹后忽带剑于槐弃炬于地功曹将罚之乙不伏
　　对
　　天生小人以事君子各徇所守式恭尔位恪勤或懈法罚必施居官之恒虽细不宥既署名于小吏则委质于功曹持劒为仪执炬行夜乙诚微品猥搆无良徒効激节慕竒不知安卑守道遂使披莲寳锷向春树而弃捐桂华熖委宵途而扑灭执御洋洋不爽伊善为物谔谔果贻其伤空思强梁罪欲何逭
　　同前　　　　　　　　　　赵頥真
　　王爵髙悬惟才是与君子陈力必厠周行虽士庶区分固有限于流品而忠信之道是无隔于胥徒乙也鲰生职司小吏业非地望有殊代禄之家才同懐寳颇异名人之子念荆璧之未断惜连城之莫知吾道不行斯命也已【一作命斯其也】执鞭之事抑亦为之遂僶俛于下寮俄鞠躬而从役持剑旷久执炬斯勤竟无自明之効莫骋铅刀之割扫丞相之门忠贞未表功曹之卒日月其除无徐君之知已追延陵之挂劒尔位其旷诚逃王者之规严罚将加恐有蔽贤之责司徒尚犹不拜主吏更欲何尤不伏之辞恐为妄作
　　同前　　　　　　　　　　翟禹锡
　　周曰胥吏汉称轓干既别府中之位仍标軨下之曹所以安其计食从于负版乙忻逢有造幸预可封不学竒童俄为小吏既而心勤左右荏苒驱驰慕郭太之平生有萧何之志业带昆吾之寳寕慙挂树之人弃囬禄之烟谁赏移薪之客功曹班同许邵才谢山涛未见优容飜闻致罸情有所急罪不合加
　　省官员判
　　有司议户口减耗请省州县百姓诉云州县废则所濶逺罢人益困请省官员
　　对　　　　　　　　　　　司马滔
　　时康官僃所借为理户减务烦则害于政有司縻我王爵思立国体知师旅之后版籍徒悬念闾里之空州县宜省诚有可尚议未得中虽在济物之规实亦勤人于逺请依百姓之诉用减庶寮之员省事省官晋朝髙其论从人从欲鲁史异其文自古以然孰谓非允
　　同前　　　　　　　　　　杜　顗
　　列地之图辨邦之数制以里设其井田居无游人地不旷土顷因群寇且有大军既为患于凶年毎属想于美嵗方今国歩将泰人心尽归乆悲风土之殊咸恋枌榆之旧则百堵皆作三农聿修既富之教已兴食贪之恶【一作贫之怒】将息故郊遂絶不毛之地郛闬鲜无名之人商旅厚生无屑心于倚市黎甿乐业必食力于代田然后地不耕耘税以三家之粟宅无树艺罚其一里之泉何必具以寮寀而欲省其州县与其削邑宁愈减官是为政先实亦教本咨尔户部恤我人言将以攻乎异端不如坐进此道
　　同前　　　　　　　　　　卢　偘
　　度土居人是齐劳逸列官抚俗亦借忠良茍适于宜寕求改作顷者三苖未万人靡安遂令丽土之甿多困转蓬之役今寰瀛有截率土无虞稽版籍而多虗望乔木而未复有司爰忧尔爵式保我人议并州闾庶节赋役眷夫白屋是啓丹诚请减职员以规省约且废州则邑居不接听讼实难省吏则权制可遵恤隠何害况官不必备标之典经人之告劳岂忘惠廸
　　同前
　　禹别九州秦称百郡非无沿革屡有废兴茍损益之或差亦因循而是务顷者暂遇奸宄人或流亡军旅是加荒馑仍及遂使黔黎失业乔木罕见于人烟井邑为墟壊垣寜闻于畎畆洎乎皇威逺被寰宇肃清频霑利泽之私遂忘干戈之患省司以罢人是恤议废置于州县百姓以遐路告劳难骏奔于属众以减员是请或愿取新官以省邑为谋盍宜仍旧从人欲也无或违之
　　成都令劝学判
　　得成都令江延调县中子弟二十以上除其吏徭各率环刀一宻布十令诣大学府司科擅赋敛録事批放仍举科诸生谋杀之罪
　　对　　　　　　　　　　　李　乂
　　郎官上应列星惟帝称难邑宰下宣风化得人斯委江延材膺训俗功寄临人拜职周京铜章之秩六百随班蜀国剑门之路五千兾行邹鲁之风思变彭岷之俗上琴而训翟依石镜而翔鸾将富教之宜用广文儒之业爰调子弟是蠲徭赋环刀宻布聚粮求任土之资裂裳负笈函席就横经之道惜乎英灵莫嗣曽靡尚于抠衣刚悍犹传遂有歌于剚刃不渐文翁之化有逾原壤之愆擅赋之条在江延之何负谋杀之状顾诸生而已彰上藩之断颇乖録事之批为得
　　县令祭名山判
　　乙为邑宰祭其封内名山州将按其非法诉称旱暵甚所以祈之茍利于人不敢避也
　　对　　　　　　　　　　　王重华
　　山川咸秩嘉其以灵雪霜不时于是乎禜庪悬斯设典礼孔明乙职惟奉公思不出位百里行善且在子男之列十伦展祭爰僣诸侯之封孰谓鄹人不如林放固宜按法曽是简必也骄阳害时司啬惮暑诗歌太甚义救如焚信靡神而不宗在精祈而则可用寕旱暵难责防为虽欲正名如其恤隠不乏吾事湏旌墨绶之贤空惜尔无允为彤防之举
　　吏曹判
　　得甲之周亲执工伎之业吏曹以甲不合仕甲云今见修改吏曹又云虽改仍限三年后听仕未知合否
　　对
　　业有四人职无二事如或居肆则不及仕门甲爰有周亲是称工者方执伎【集作耻役】以事上且思禄在其中有慕九流虽欲自迁其业未经三载安可同升诸公虽违甲令之文宜守吏曹之限如或材髙防俗行茂出羣岂唯限以常科自可登乎大用以斯而议谁曰不然


　　文苑英华巻五百三十五
　　钦定四库全书
　　文苑英华巻五百三十六　宋　李昉等　编继嗣封袭门二十三道
　　太室择嗣判八道　　　舍嫡孙立庶子判四道正室为门子判一道　　袭代封逃判二道遗腹袭侯判三道　　　承袭称狂判三道袭爵佯狂判一道　　　除防袭爵判一道太室择嗣判
　　甲于太室而择嗣先防者或非之称神所命
　　对
　　立嫡以长不唯其贤或有时而舍兄则因次而谋弟惟甲克绍先烈啓廸后生【一作昆】有髙阳之才聚太丘之徳聿求门子听是庙谋螽斯其防虽有众多之义鴈行以列然乖长防之序义则非据人斯见尤必欲搆之以神何如节之以礼况楚君遗法殷家旧制人实不等代亦颇殊纵为疑议益彰违越罪之失在甲宜以凖科惩之后先其男请从改正
　　同前　　　　　　　　　　贾廷瑶
　　主噐承宗虽存乎冡嫡象贤择徳必在乎权宜甲何人哉将定诸嗣年则有序未肆挈之卜室乎慿灵遂稽当璧之懿由是求周之故伯邑见舍即赵之美无恤是膺既崇定命之制克允尊神之道古则然矣夫何非哉
　　同前　　　　　　　　　　贾承制
