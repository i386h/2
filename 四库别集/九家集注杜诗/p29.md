<!-- { "loadSidebar": true } -->
　　出郭眄细岑披榛得微路【天台赋云披荒榛之防笼赵景真书步泽求蹊披榛覔路】溪行一流水曲折方屡渡赞公汤休徒【惠休上人姓汤】好静心迹素昨枉霞上作盛论岩中趣【后汉旌车之招相望于岩中】怡然共携手恣意同逺歩扪萝澁先登【天台赋揽樛木之长萝谢灵运蔓弱岂可扪】陟巘反顾要求阳冈暖【顔延年阳陵团精气阴谷或烟寒谢灵运朝旦发阳崖景落憇阴峯】苦涉隂岭沍惆怅老大藤沉吟屈蟠树卜居意未展杖防回且暮【屈原卜居左太冲杖防招隐士赵云太公避狄杖防去邠】曽巅【一作天】余落日草蔓已多露【谢灵运筑观基曽巅又云日落山照耀卢子谅凝露霑蔓草诗谓行多露】
　　右一
　　天寒鸟已归月出山更静【山一作人更一作已陶潜众鸟相与飞未夕复来归　赵云礼记天寒既至诗月出皎兮】土室延白光松门耿疎影【谢灵运攀崖照石镜牵叶入松门】跻攀倦日短语乐寄夜永【谢灵运常苦夏日短天台赋恣语乐以终日赵云天寒则时在冬故用日短尚书日短星昴】明燃林中薪暗汲石底【一作泉】井大师京国旧德业天机秉【庄子其嗜欲深者其天机浅】从来支许游【支遁字道林讲维摩经遁为法师许询为都讲遁众谓无以歴难询设一难以调遁不能复通　赵云支遁以比赞公许询公以自比】兴趣江湖迥数竒谪关塞【李广数竒孟康曰竒只不耦也如淳曰数为匈奴所败为竒不耦师古曰言广命只不耦合也孟说是　杜正谬师古既以数竒为命只不耦合则数乃命数之数非疏数之数也而音作所角反者盖传印之误也宋景文公笔录云孙宣公奭当世大儒亦以数竒为朔余后得江南汉书本乃所具反以此考之殆传印者误以具为角也因是诗注犹仍旧音故特辨之　赵云李善注徐敬业古诗寄言封侯者数竒良可叹下注如淳曰数所具切宋景文公偶未见也】道广存箕颍【太丘道广广则难周谢灵运徐干诗序云干有箕颍之心】何知戎马闲复接尘事屏幽寻岂一路逺色有诸岭晨光稍朦胧更越西南顶【陶渊明恨晨光之熹微】
　　寄赞上人
　　一昨陪锡杖【天台赋振金防之铃铃注云金防锡杖】卜隣南山幽年侵腰脚衰未便阴崖秋【赵云言初欲于赞公土室之处卜隣时为年齿所侵而腰脚衰弱则其地为阴崖而当时之秋非所便安要须择地也晋潘岳西征赋云眺华岳之阴崖】重冈北面起竟日阳光留茅屋买兼土【买一作置】斯焉心所求【赵云四句乃可卜之地盖山北面髙起而障日故阳光为之留阳光者则非若阴崖之多防湿故可结茅屋且兼其地土买之乃心所求者也】近闻西枝西有谷杉黍【一作漆】稠亭午颇和暖石田又足收【天台赋羲和亭午　杜补遗御览载綦要云日光曰景日月之光通明曰景日景曰晷日气曰晛日初出曰旭曰昕曰晞大明曰昕晞干也日温曰煦在午曰亭午在未曰昳日晚曰旰日将落曰薄暮日西落光返景在下曰倒景左传云吴将伐齐子胥曰夫得志于齐犹获石田也无所用之今云石田足收则虽无用之田犹可种而获也子美醉时歌又有田茅屋荒苍苔之句　赵云八句则于重冈北面起处闻得西枝村之西其谷中杉漆之木稠多而和暖其石田又可种便可于此结茅屋矣】当期塞雨干宿昔齿疾瘳徘徊虎穴上【新添班超云不入虎穴安得虎子】面势龙头【赵云考工记云审曲面势言审其曲直面其形势也】紫荆具茶茗遥路通林丘与子成二老来徃亦风流【谢灵运俶装反柴荆孙绰风流为一时冠　赵云四句则公与赞老旣为隣矣可茶茗相交徃来通好也孟子称太公伯夷曰二老者天下之大老也】
　　太平寺泉眼
　　招提凭髙冈【见第一巻奉先寺注】疎散连草莽【景帝纪广荐草莽草稠曰荐深曰莽】出泉枯柳根汲引嵗月古石闲见海眼【赵云成都记云石笋之下是海眼又刘崇逺作金华子又云北海郡因发地得五铢钱取之不尽得一石记云此是海眼以钱镇之】天畔萦水府【新添小说润州为中源水府杜云张缵南征赋曽潭水府】广深尺丈闲宴息敢轻侮青白二小虵幽姿可时覩如丝气或上烂漫为云雨【公羊传曰触石而出肤寸而合不崇朝而徧天下者太山之云也　赵云二小虵盖实事也其吐气则为雨旧注非是】山头到山下凿井不尽土【赵云自山头至山下皆石而已不能穷尽至有土处也凿井之难如此而得此泉眼为可美矣】取供十方僧香美胜牛乳【赵云佛经每以牛乳供佛今云泉之香美胜之所以重言之也】北风起寒文弱藻舒翠缕【舒一作胜】明涵客衣浄细荡林影趣何当宅下流余润通药圃三春湿黄精一食生毛羽【嵇康书又闻道士遗言饵术黄精令人久寿意甚信之杜补遗神农本草黄精乆服轻身延年日华子云黄精九蒸九曝服之驻顔博物志云天姥谓黄帝曰太阳之草名黄精饵之长生太阴之草名钩吻入口立死人信钩吻之杀人不信黄精之益寿不亦惑乎真诰云衡山中有学道者张礼正冶明期二人礼正以汉末在山中服黄精顔色丁壮常如年四十时后乗云升天今在方诸飚室为上仙魏文帝诗服之四五日身体生羽翼】
　　梦李白二首
　　死别已吞声生别常恻恻【宋鲍昭行路难吞声踯躅不敢言苏武诗泪为生别滋欧阳建恻恻心中酸楚词悲莫悲兮生别离谢灵运恻恻广陵防】江南瘴疠地逐客无消息【刘孝标流离大海之南寄命瘴疠之地李斯为秦逐客　赵云白坐永王璘之累长流夜郎防赦还浔阳坐事下狱浔阳今之江州也属江南东路故云】故人入我梦明我长相忆【乐府云梦见已在旁忽觉在他乡上有加飡食下有长相忆】恐非平生魂路逺不可测魂来枫林青【楚辞湛湛江水兮上有枫阮籍湛湛长江水上有枫树林】魂返关塞黑【赵云白谪在南其所经歴乃枫林也在秦与公相见故其去又歴关塞也】君今在罗网何以有羽翼落月满屋梁犹疑照顔色【宋玉神女赋若白日初出照屋梁若明月舒其光西清诗话云李太白歴见司马子微谢自然贺知章或以为可与神游八极之表或以谪谪仙人其风神超迈英爽可知后世词人状者多矣亦间于丹青见之俱不若少陵云落月满屋梁犹疑照顔色熟味之百世之下想见丰采此与李太白传神诗也】水深波浪濶无使蛟龙得【续齐谐记楚屈原五月五日投汨罗而死楚人哀之每至此日祭之汉建武中长沙人区回见一人自称三闾大夫曰君尝见祭甚善然为蛟龙所苦今若有惠可以栋叶塞之缚以五色丝此二物蛟龙所畏也　赵云因借梦寄以忧之且戒之也言蛟龙则又因歴江湖而言之也与下篇舟楫恐失坠同意旧注所引非是】
　　右一
　　浮云终日行游子久不至【古诗浮云蔽白日游子不反顾　赵云盖言游子之拘系不若浮云之疎散也】三夜频梦君情亲见君意【赵云其身虽不至而三夜入梦斯为情亲矣】告归常局促苦道来不易【赵云汉景帝云局促効辕下驹】江湖多风波【一云秋多风】舟楫恐失坠出门搔白首若负平生志冠盖满京华斯人独顦顇【左太冲诗济济京城内赫赫王侯居冠盖阴四街朱轮竟长衢寂寂杨子宅门无卿相舆寥寥空宇内所讲在虚】孰云网恢恢将老身【一作才】反累【老子天网恢恢疎而不漏赵云此公闵白之辞也】千秋万嵗名寂寞身后事【张翰曰使我有身后名不如即时一杯酒阮籍诗千秋百嵗后荣名安所之　赵云公以事理寄之一叹而已汉有鼓吹铙歌十八曲其上之回曲有云千秋万嵗乐无极】
　　右二
　　有怀台州郑十八司户【防时坐污贼贬台州司户】
　　天台【山名】隔三江【一云江海】风浪无晨暮【赵云水经载韦昭以松江浙江浦阳江为三江也而天台在其外矣】郑公纵得归老病不识路【沈休文梦中不识路何以慰相思　赵云暗使韩非子中事六国时张敏与髙惠为友每相思不能得见敏便于梦中徃寻但行至半道即迷不知路遂回如此者三】昔如水上鸥今如罝中兎【诗肃肃兎罝赵云何逊诗曰可怜双白鸥朝夕水上游】性命由他人悲辛但狂顾山鬼独一脚【一足曰防魍魉也薛云楚词屈原九章歌句有山鬼】蝮虵长如树【招魂蝮虵蓁蓁雄虺九首】呼号旁孤城嵗月谁与度从来御魑魅多为才名误【文十八年舜流四凶族浑敦穷竒梼杌饕餮投诸四裔以御魑魅　赵云左传曰入山不逢不若魑魅魍魉莫能逢旃而公寄李白诗云魑魅喜人过亦使此事多为才名误句法亦古诗多为药所误也】夫子嵇阮流更被时俗恶【嵇康阮籍嵇康书曰阮嗣宗为礼法之士所绳疾之如雠】海隅微小吏眼暗髪垂素【潘安仁秋兴赋素髪飒以垂领】黄防映【一云鸠杖近】青袍非供折腰具【陶潜焉能折腰闾里小儿杜补遗后汉礼仪志八十九十赐玉杖长尺以鸠鸟为饰故又谓之鸠杖鸠者不噎之鸟欲老人不噎　赵云鸠杖字一作黄防非是盖操船之人曰黄防耳鸠杖老人之杖耳在朝廷以更老待之而乃映小官之青袍所以非供折腰具也】平生一杯酒见我故人遇相望无所成乾坤莽回互【沈休文平生少年日分手易前期勿言一樽酒明日难重持古诗潇湘逢故人　赵云张翰曰不如即时一杯酒暗用谢眺诗山川不可梦况乃故人杯也公言徒有平生一杯酒欲见我故人与之相遇而同饮今不可见矣故有末句相望无所成而天地变移以言时事之反覆矣】
　　遣兴五首
　　蛰龙三冬卧老鸖万里心【易龙虵之蛰以存身也舞鸖赋结长悲于万里　赵云东方朔云三冬文史足用诸葛孔明卧龙以比贤俊之未遇龙卧而终起鸖虽老而终逺飞则贤俊虽未遇而终用也】昔时贤俊人未遇犹视今【兰亭序后之视今犹今之视昔　赵云盖言视今之未遇者则可以推知昔时之贤俊也京房传臣恐后之视今犹今之视前也】嵇康不得死【一云且不死】孔明有知音【江淹恨赋中散下狱神气激扬徐庻荐孔明　赵云嵇康与吕安相善二人素为钟防所不喜安以家事系狱辞相证引遂复收康弃市所为不得其死也徐庶荐孔明于刘先主先主三顾其草庐起之为国相此为有知音也公诗谓有才者遇邪以嵇康之才而不得其死谓有才者不遇邪而孔明卒有知音则在遇不遇而已】又如垅厎松用舍在所寻【古诗郁郁涧厎松】大哉霜雪榦嵗久为枯林【伤有才而不见用　赵云叹松有霜雪榦不用而为枯木矣庄子曰孔子云天寒既至霜露既降吾是以知松柏之茂也】
　　右一
　　昔者厐德公未曽入州府襄阳耆旧间处士节独苦岂无济时防【一作术】终竟畏罗罟【一云终嵗畏罪罟】林茂鸟有归水深鱼知聚举家隐鹿门刘表焉得取【后汉逸民传厐德公者南郡襄阳人也未尝入州府夫妻相敬如宾荆州刺史刘表数延请不能屈乃就候之谓曰夫保一身孰若保全天下乎厐公笑曰鸠鹄巢于髙林之上暮而得所栖鼋鼍穴于深渊之下夕而得所宿夫趋舍行止亦人之巢穴也且各得其栖宿而已天下非所保也因释耕于垅上而妻子耘于前表指而问曰先生若居畎亩而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山采药不返　杜补遗襄阳记云鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山】
　　右二
