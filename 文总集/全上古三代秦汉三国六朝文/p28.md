<!-- { "loadSidebar": true } -->
　　赵宗灭乎，若号，即不灭，若无声。（《史记。赵世家》）
　　◎曲沃负
　　负失其姓，魏大夫如耳母。
　　◇款门上魏哀王书
　　曲沃之老妇也，心有所怀，愿以闻於王。（《列女传》三：魏哀王为犬子纳妃而美，将自纳焉，负因款王门而上书。王召入，遂与太子妃，而赐负三十钟。）
　　◎韩凭妻何氏
　　何氏，宋康王舍人韩凭妻。今睢阳有韩凭城。
　　◇密遗夫韩凭书
　　其雨淫淫，河水大深，日出当心。（《搜神记》十一：宋康王夺韩凭妻何氏，凭怨，王囚之，论为城旦。妻密遣凭书，缪其辞。《御览》五百五十九作「河大水深。」）
　　◇遗书於带
　　王利其生，妾利其死。愿以尸骨，赐凭合葬。（《搜神记》十一：韩凭自杀，妻遂自投台，左右揽之，衣不中手而死，遗书於带。）
　　◎楚处庄侄
　　处庄侄，楚县邑之女，年十二，为顷襄王夫人。
　　◇持帜见顷襄王言隐事
　　大鱼失水，有龙无尾，墙欲内崩，而王不视。（《列女传》六。）
　　◎赵括母
　　母失其姓，赵马服君赵奢妻。长平之败，以先言免随坐。
　　◇上书赵王
　　括不可使将。
　　始妾事其父，时为将，身所奉饭饮而进食者以千数，所友者以百数。大王及宗室所赏赐者，尽以予军吏士大夫。受命之日，不问家事。今括一旦为将，东向而朝军吏，无敢仰视之者。王所赐金帛，归藏於家，而日视便利田宅，可买者买之。王以为何如其父？父子异心，愿王勿遣。
　　王终遣之，即有如不称，妾得无随坐乎？（《史记。赵奢传》：赵孝成王七年，秦与赵兵相距长平。信秦之间，以赵奢子括为将，代廉颇。及括将行，其母上书云云。括军败，前後所亡四十五万。赵王以括母先言，竟不诛也。又略见《御览》二百八十。）
【卷十二】 《全上古三代文》
◎阙名
　　◇离别相去词
　　跞躁摧长恧兮，擢戟驭殳；所离不降兮。以泄我王气苏。三军一飞降兮，所向皆殂；一士判死兮，而当百夫。道有德兮，吴卒自屠；雪我王宿耻兮，威振八都。军伍难更兮，势如《豸》ァ。行行各努力兮，於乎於乎！（《吴越春秋。句践伐吴外传》十：军士各与父兄昆弟取诀，国人悲哀，皆作离别相去之词。案是篇起上古三代迄隋，各家为集，各集分类，先赋，次骚，次诏册。今此离别相去之词是骚赋体，故编于阙名之首。）
　　◇召将诏
　　社稷安危，一在将军。今某国不臣，愿将军率师应之。（《六韬。龙韬。立将》：凡国有难，君避正殿，召将而诏之。）
　　社稷之命在将军。即今国有难，愿请子将而应之。（《淮南子。兵略训》，本《六韬》而小异。）
　　见其虚则进，见其实则避。勿以三军为众而轻敌，勿以授命为重而苟进。勿以贵而贱人，勿以独见而违众。勿以辩士为必然。勿以谋简於人，勿以谋後於人。士未坐勿坐，士未食勿食。寒暑必同，敌可胜也。（《群书治要》引《六韬。犬韬》：「国有难，君召将而诏。」今本无。）
　　◇大始天文册文
　　大虚廖廓，肇基化元；万物资始，五运终天，布气真灵，总统坤元。九星悬朗，七曜周旋。曰阴曰阳，曰柔曰刚。幽显既会，寒暑驰张。生生化化，品物咸章。（《素问。天元纪大论》鬼区臾引）
　　丹天之气，经于牛、女戊分；《黄今》天之气，轻于心、尾已分；苍天之气，经于危、室、柳、鬼；素天之气，经于亢、氐、昴、毕；玄天之气，经于张、翼、娄会。（《素问。五运行大论》，鬼区臾引）
　　◇昭命
　　大命世罚，小命罚身（《大戴礼。本命篇》注引无两罚字。）福莫大於行义，祸莫大於淫祭，丑莫大於伤人，赏莫大於信义，让莫大於（案「信义让莫大於」六字，当为衍文）贾上，罚莫大于贪诈。（《周书。命训解》：「明王是故昭命以命之。」）
　　◇投壶命弟子辞
　　无荒无忄敖，无倨立，无逾言，若是者有常爵。（《大戴礼。投壶》）
　　◇命射辞
　　弓既平张，四侯且良，决拾有常，既顺乃让。乃降其堂，乃节其行。既志乃张，射夫命射。射者之声，御车之旌。既获弃莫。（下阙。《大戴礼。投壶》。案《困学纪闻》云：「此命射之辞也。」）
　　◇夏令
　　九月除道，十月成梁。（《周语》中，单襄公引《夏令》。韦昭曰：「《夏令》，夏后氏之令，周所因也。」）
　　◇明堂月朔令
　　孟春之月朔令曰：挺群禁，开闭阖，通穷窒，达障塞，待优□。其禁：毋伐林木。
　　仲春之月朔令曰：弃怒恶，解役皋，免忧患，休罚刑，闭关梁。其禁：田猎不宿，饮食不享，出入不节，夺民农时，及有奸谋。
　　季春之月朔令曰：宣库财，和外怨，抚四方，行柔惠，止刚强，九门磔攘，出疫于郊，以禳春气。
　　孟夏之月朔令曰：爵有德，赏有功，惠贤良，举力农。其禁：母隳堤防。
　　仲夏之月朔令曰：振贫穷，惠孤寡，虑囚疾，出大禄，行大赏。其禁：弃法律，逐功臣，杀太子，以妾为妻。
　　季夏之月朔令曰：起毁宗，立无後，封废国，立贤辅，恤丧疾。
　　中央之极令民（下阙。）其禁：治宫室，饰台榭，犯亲戚，侮父兄。
　　孟秋之月朔令曰：审用法，备盗贼，禁奸邪，饬群牧，谨贮聚。其禁：毋弛戎备。
　　仲秋之月朔令曰：谨功筑，遏沟渎，修仓，决刑狱，趣收敛。其禁：好攻战，轻百姓，饰城郭，侵边竟。乃令民畋，醵庶，毕入于室，曰：时杀将至，毋罹其。
　　季秋之月朔令曰：除道路，守门闾，陈兵甲，戒百官，诛不法，除道成梁，以利农夫。
　　孟冬之月朔令曰：申群禁，修障塞，毕积聚，系牛马，收泽赋。其禁：毋作淫巧。
　　仲冬之月朔令曰：搜外徒，止夜禁，诛诈伪，省酝酿，谨闭关。其禁：简宗庙，不祷祠，废祭礼，逆天时。
　　季冬之月朔令曰：省牲牲，修农器，收秸薪，筑囹圄，谨盖藏。（《尚书大传》）
　　◇春令
　　生而勿杀，赏而勿罚，罪狱勿断，以待期年。
　　◇夏令
　　毋聚大众，毋行大火，毋断大木，诛大臣，毋斩大山，毋戮大衍。灭三大，而国有害也。
　　◇秋令
　　罚而勿赏，夺而勿子，罪狱诛而勿生。终岁之罪，毋有所赦。作衍牛马之实，在野者王。
　　◇冬令
　　毋行大火，毋斩大山，毋塞大水，毋犯天之隆。（《管并子。轻重》己）
　　◇五位令
　　五位，东方之极，太、句芒之所司，其令曰：挺群禁，开闭阖，通穷窒，达障塞，行优游，弃怨恶，解役罪，免忧患，休罚刑，开关梁，宣出财，和外怨，抚四方，行柔惠，止刚强。
　　南方之极，赤帝、祝融之所司，其令曰：爵有德，赏有功，惠贤良，救饥渴，举力农，赈贫穷，惠孤寡，忧罢疾，出大禄，行大赏，起毁宗，立无後，封建侯，并贤辅。
　　中央之极，黄帝、后士之所司，其令曰：平而不阿，明而不苛，包裹覆露，无不囊怀，溥汜无私，正静以和，行稃鬻，养老衰，吊死问疾，以送万物之归。
　　西方之极，少、蓐收之所司，其令曰：审用法，诛必辜，备盗贼，禁奸邪，饰群物，谨著聚，修城郭，补决窦，塞蹊径，遏沟渎，徙流水，雍溪谷，守门闾，陈兵甲，选百官，诛不法。
　　北方之极，颛顼、玄冥之所司，其令曰：申群禁。固闭藏，修障塞，缮关梁，禁外徒，断罚刑，杀当罪，闭关闾，大搜客，止交游，禁夜乐，蚤闭晏开，以塞奸人。已得，执之必固。天节已几，刑杀无赦。虽有盛尊之亲，断以法度。毋行水，毋发藏，毋释罪。（《淮南子。时则训》）
　　◇军令
　　某日出某门，吏士不得刈稼穑，伐树木，杀六畜，掠取财物，奸犯人妇女，违令者斩。（《通典》一百四十九引《覆军诫法》：「诸军出行，将令百官士卒。」）
　　无伐树木，无掘坟墓，无败五谷，无焚积聚，无捕民虏，无聚六畜。（《文子。上义》：「兵至其郊，令军帅。」）
　　◇义兵号令
　　其国之君，逆天地，侮鬼神，决狱不平，杀戮无罪，天之所诛，民之所雠也。兵之来也，以废不义而授有德也。有敢逆天道乱民之贼者，身死族灭。以家听者禄以家，以里听者赏以里，以乡听者封以乡，以县听者侯其县。（《文子上义》：「乃发号施令。」）
　　兵之来也，以救民之死。子之在上无道，倨傲荒怠，贪戾虐众，恣睢自用也。辟远圣制，丑先王，排訾旧典，上不顺天，下不惠民，徵敛无期，求索无厌，罪杀不辜，庆赏不当，若此者天之所诛也，人之所雠也，不当为君。今兵之来也，将以诛不当为君者也，以除民之雠而顺天之道也。民有逆天之道、卫人之雠者，身死家戮，不救。有能以家听者禄之以家，以里听有禄之以里，以乡听者禄之以乡，以邑听者禄之以邑，以国听者禄之以国。（《吕氏春秋。怀宠》：「先发声出号。」高诱注：「号令。」）
　　◇直币令
　　赀家假币，皆以谷准币。（《管子。山国轨》）
　　◇秦攻齐令
　　有敢去柳下季垄五十步而樵采者，死不赦。
　　有能得齐王头者，封万户侯，赐金千镒。（并《战国策》十一）
　　◇先王之令
　　天道赏善而罚淫。（《周语》中）
　　◇先王之教
　　雨毕而除道，水涸而成梁，草木节解而备藏。陨霜而冬裘具，清风至而修城郭宫室。（同上）
　　◇先王之法
　　为善者赏，为不善罚。（《吕氏春秋。禁塞》）
　　◇纳书谮晏子
　　废置不周於君前谓之专，出言不讳於君前谓之易，专易之行存，则君臣之道废矣。吾不知晏子之为忠臣也。（《晏子春秋》）
　　◇为齐献书赵王
　　臣一见而能令王坐而天下致名宝，而臣窃怪王之不试见臣而穷臣也。群臣必多以臣为不能者，故王重见臣也。以臣为不能者非他，欲用王之兵成其私者也。非然，则交有所偏者也。非然，则知不足者也。非然，则欲以天下之重恐王而取行於王者也。臣以齐循事王，王能亡燕，能亡韩、魏，能攻秦，能孤秦。臣以为齐致尊名於王，天下孰敢不致尊名於王？臣以齐致地於王，天下孰敢不致地於王？臣以齐为王求名於燕及韩、魏，孰敢辞之？臣之能也，人前可见已。齐先重王，故天下尽重王，无齐，天下必尽轻王也。秦之强，以无齐之故重王，燕、魏自以无齐故重王。今王无齐，独安得无重天下？故劝王无齐者，非知不足也，则不忠者也。非然，则欲用王之兵成其私者也。非然，则欲轻王以天下之重取行於王者也。非然，则位尊而能卑者也。愿王之熟虑无齐之利害也。（《战国策》二十一）
　　◇献书秦王
