<!-- { "loadSidebar": true } -->
　　此解缙绅所书文皇帝勅命笔意圆熟浑化非一时人所及缙绅诗文豪越不守绳墨而于字书常谨循不茍故其书特优况此帖文纶綍所关尊重真可寳也本朝制勅皆真楷此必拜章后誊本
　　欧文忠公墨迹跋
　　古人谓心画形而君子小人见欧文忠梅圣俞帖见公久要不忘富郑公书草清明日帖八月晦日帖见公文际之间谦谨乐善不特字书可重也当时名硕如周益公以上论著甚详其所以重文忠而加之意者岂真在防画结搆之美哉原徳幸卒慎好之毋为甚焉之好所移夺可也
　　董原徳所藏宋元墨迹跋
　　巻中蔡襄之简于湖老人所临张伯雨所题皆非区区所能达原徳其善藏之以待巨目者鉴定
　　赵文敏公书跋
　　文敏公手书一二通虽一时酬应而通达事意具有伦序其言稍涉所注则辄笔更行一语不茍可为后学楷式非特其字书可重也扬子云谓通千里之忟忟者莫如书古人因一书而关身事者盖有之矣书可以忽心处哉张文濳得书无月日辄弃不省今人奉尊长书乃有草率不精者非文潜之罪人乎都阃陈公彦章出此巻将寄仲子纪于京曰愿靖之有以达吾意嗟夫予虽老不及事尚知只此是学况聪明方进如纪者岂不知所重哉
　　刘廷器所藏书简跋
　　此巻余姻契刘公廷器所藏徐贞襄公及平江恭靖侯陈公书简以岁月计今四十年矣楮墨如新封题具在廷器平生周慎笃厚事无可举此亦可见也贞襄当正统间位望方隆盛无施不可遗子壻书乃复教戒精详恩礼委曲待均戚如待尊行言称惟谨恭襄以世爵勲臣疑若睥睨众物者观其语及亲故勤切恳到以古道奬劝之已甚虽廷器门地立身足以致是而二公之待人举事毎若此岂不难能哉余闻廷器先府君都阃扩略英能最名有家法初贞襄择壻于恭靖恭靖因以廷器应之力主其事今贞襄得佳壻都阃得贤妇而恭靖亦得知人成美之名此巻将不有所关系哉廷器间出示余因识末简以遗其子举举于外祖父母之所付授当自慎守第念余于举亦有舅甥之亲凡余所欲告举而举所以顺成于亲而以成其身者皆不过二公书中语古人谓伐柯之则不逺余虽未及贞襄举当以贤父为法
　　篆书巻跋
　　正篆廓落圆美得二李笔灋欵识文交画填墨处类双钩笔锋棱刓委俨在钟鼎古器中见之但体制不类恐非一国书或出戴同六书故要之皆不易得非近世任意盘屈取姿媚者所能到昔人谓正篆不宜为人写词曲归去来盘谷序晋唐第一文章自可无害余非所能喻也
　　钱舜举画跋
　　霅翁着色最精逺过前辈晴牕披阅光彩欲浮久益鲜润此幅形似传染略异不知是其得意时否说者谓范寛画老不及少郭熈少不及老此图将无同耶
　　宋徽宗诗画跋
　　徽宗优于翰墨其所画多山林物致与此巻类诗亦殊有荒闲衰谢之思岂心画所形遂成诗画谶哉人君一日万几而能游心文艺过于声色淫巧逺矣第不如明良之歌山龙之绘为更重大耳此所以为元主所诮也
　　终慕诗后语
　　人子于父母无不爱无不爱则其殁也当无不思丧塟未周祥禫甫及风雨霜露之感其孰无之宗庙祭祀思其笑语嗜欲如见如闻知孝者固亦同有是心也及岁月逾迈草宿木拱妻子之念笃门户之务殷虽君子或始不汲汲于亡人矣况滔滔者乎此永思终慕所以为难也然思有久近有小大近而小者不可谓之善思逺而大者然后为善思焉是故父母之于子非徒望其能馈食衰麻不忘己徳而已自少至长所以生养教导拳拳不已于怀者望其为忠臣为孝子为令徳盛名为惇裕昌大之族终其生心不肯一日遗也不幸而不及见子之哀思将不当有甚焉者乎忠所未繇也不敢为欺罔好恶孝所未能也不敢为悖逆违犯令徳盛名所未举也不敢为败身辱先之事和而夫妇友而兄弟教而子孙以达于族人庶几惇裕昌大之望是心也终其生当无一息防夫然后可谓之思慕岂直丧塟祭祀之感哉里人呉君世辉蚤丧母氏哀慕无己士大夫多作慕萱诗美之余闻思不如习祭不如养空言不如见诸行事世辉老父在堂康宁无恙当以思慕之念事之惟生事尽力然后可称死事尽思也世辉恒当以余言为警防
　　徐时用所藏书问巻跋
　　时用于先公贞襄公所交词翰无片纸不收辑此巻其一也于是犹尔而况训典之重者公去世已久遗物如新晋无恤无以尚矣栁宗元碑隂之刻乌足论哉
　　李在张果老图为甥许璋跋
　　李在简笔人物絶出时辈余尝见朱协律所藏戏蟾图作道者持桃向蟾蟾方进退道者精神气色手足筋骨尽注于蟾如画史所记钟馗擘鬼像此图骑驴渡水驴方急骤辟易而乘者乃闲逸玩肆人物不相得异于常见者余闻神僊家率云果老剪纸为驴又有骑骡乘鲤之说此图人骑已在波浪之间而足迹不濡在之意实仿神仙放荡状不可以常画例也古诗有云高爱三峯揷太虚囘头仰望倒骑驴在将亦有此兴欤顾其笔力苍古断非常工所及也
　　左时翊各体书跋
　　篆真行草书原义虽同文体互变周秦以后诸名家亦不过各擅其长未有能总萃之者今于时翊见之将所谓周于才徳而发诸翰墨者亦不器耶





　　方洲集巻二十
　　钦定四库全书
　　方洲集巻二十一
　　明　张宁　撰
　　跋
　　观潮图跋
　　四海惟浙江潮最险虽勇悍强厉如秦始皇帝犹畏从狭中渡宋自庆厯以来杭海屡溢嘉定中潮冲盐官平野二十余里外论皆以畿甸切近为忧当时毎遇潮盛之候倾宫出观顾反以为太平乐事独不思建炎之初苗傅刘彦正因观潮起衅几危宗社而复甘心于此嗟夫晏安酖毒虽利害切身一不暇自为谋况有兴复逺大之计哉张思亷与二杨所题皆载本集谓李嵩之画嵩本钱塘人厯光宁理三朝画院待诏出于目激丹青藻绘宜有浮于世景者今所画略无内家人物仪卫供帐与呉俗文身戏水之流惟空垣虚榭烟树凄迷平波逺山上下与帆樯相映而已披阅中欲使人心目迟囘有感慨吊惜之怀无追攀壮浪之想嵩意匠经营情留象外岂亦逆见将来预存后监耶杜子美诗曰江头宫殿鎻千门细栁新蒲为谁緑殆为此图题咏也
　　赵松雪书洛神赋跋
　　栁诚悬谓洛神赋合有数本今所见惟十三行虞邵庵尝跋松雪翁所临洛神赋首引栁记且云昔在翰林见公出此赋真迹九行又十三行别得之计其岁应是后此书十余年乃得之耳邵庵居翰林在延祐间此巻乃大徳辛丑所书相去十余年适与后十余年之语互应可讶也然自唐以来临搨相似尝见松雪模兰亭叙虽结字絶小而行欵疏数防画形象无一不与禊帖凖此帖虽出入王氏法中而意态分布自成格致可辩也况诚悬所称十三行自嬉至飞与此巻多寡不合纵令即合则十三行之外出于松雪者固不少矣据此则此巻当为公平生已成家之书不烦复以临搨论也独不知邵庵于公所见九行真迹即是诚悬所云者否岂所谓数本之中固有晚出而松雪翁之变合行草书亦不止一二作而已耶海虞令唐公敬申博洽多才得此而珍重焉亦必有定见者尔
　　杨叔瓛双龙图跋
　　龙神物也古者豢扰之谈既出于不经画史所纪雌雄幻变三停九似亦不过揣摩臆度皆无所考阅故观画者惟龙不可以形似论高下此图挥毫落墨与世不伦超然别有一种意妙真佳品也然龙之为物惟无贪欲故无制于人而能神画者置珠两龙间而为之争夺鬬攘之态此果何所闻见耶若欲假此而自发其巧则世之画龙诚不可以形似求矣
　　植兰诗巻后语
　　乡丈者裘君克明植兰于所居之堂余少时与君子贤为同业每登其堂时雨新霁丛花发荣清香秀色照袭庭所吟啸竟日坐而忘疲此花自古名物又海地所乏絶知者未必能见见者未必知爱君既修洁好文而又乐此是以一时竒崛之士竞为咏歌联芳比徳于贤父子君益留心滋植岁久寖盛所得诗文日以众多因积而成巻求余题词余自领举叨仕后屈指今十五年矣兹以忧丧还家非寻幽觅胜之时不知向所植者于今何如然君每临问余于庐舍见其言论多务清净黙出尘标致视昔迥异所谓言臭如兰子贤虽不作而其介子若孙皆彬彬典雅问学不衰所谓生于庭下者也欲知其终观其始欲知其身观其后前所谓清香秀色将不必专求于庭戺之间诗人之联芳比徳者信有征矣
　　赠监察御史祥符岳公秉翼挽诗后语
　　哀爱情也情出于性人性同善故仁义之美道之于人无弗爱者仁义之人或不得其常无弗哀者至爱之中必有不齐不得其为愿而哀生焉是不独为其所厚凡善相同者举如是也请老归闲见者至相下泣义利之辨闻之亦有泣下者此何预于其人理形义白激于人心之所同不能不为之动容变色耳故赠文林郎监察御史祥符岳公今湖州守文玑之父死二十余年矣能以遗教贵其子而卒以显名盖棺事定则公之美诚足以当众爱然缙绅士夫未必皆其所亲东西南北之人未必皆其里社何荣其业叹其贤追思攀慕形诸声诗者若出一口此可以见人心同然而情之所发者正独意公生世六十年余抱道归全光前裕后生死肉骨之荣无与为比而言者犹将惜其寿之未登养之未遂贵之不克及于其生而为之含哀榄涕此岂余所谓至爱不齐不得其所为愿而更哀之者哉况世有欢醉而辄悲啼大笑而反出涕者孰谓诗人于公死生间喜好之极而不相寻于悲戚也耶
　　蒲庵诗稿跋
　　沈履徳所藏蒲庵手书诗稿二帙多应世之作脱去空寂章然作者之用心当是业儒而隠于释者隠于释将以求无闻而竟闻之其迹愈竒名愈显此稿固其所也此蒲庵之所以终其生也
　　学诗斋巻跋
　　孔子谓伯鱼不学诗无以言所谓学与言通达志意体切事理而自有以善于言非欲诵习其文以资辩说也自观兴羣怨之教衰而三百篇劝戒大义尽湮于声律文词之末虽盛唐诸家亦不出此但视汉魏以降稍能和平雅澹庶几温柔敦厚之遗意犹有存者耳先辈谓删后无诗盖自有见或者遂洞视近古至谓宋儒之诗为无物几欲一扫而空焉者弃本逐末一至此夫文章固各有体声韵亦自不同然未有外理趣舍经典而可以言诗者诗有清新者亦有优逸者有沈著者有痛快流丽者有豪宏放荡不可拘者有摸拟想像捕风捉影竒怪百变者有浅薄掇拾随口滑稽不经蹈履者徧长彼善自昔有之使不切理达情不根艺实则淫哇巧艳荒唐汗漫之言过耳辄了无复遗意于宋诗也逺甚况三百篇乎故善诗者必有定志高识周知博览本始于圣贤之言师意变文涵融浑化寓理趣于声律之内托著述于比兴之余如八音协乐五味和羮充然有成不见其迹斯能兼总百家超絶羣作古之人有如此者杜子美是也余尝记前辈有恕斋诗一联云庭前生意留芳草林下归心放白鹇道徳经典之文于诗何碍而薄之至此是故欲学诗非有得于学问之力虽近古疏节犹不可及况六义大要哉余适与人论诗其言以金鍼集所载大病宋作语方往复适武林刘生景清以学诗巻求题因举切要为生告且以质诸尊君竹东俟生他日过我徐与之极论
　　翠筠诗文册跋
　　竹之见取于人大略有四比徳者取其虚心直节岁寒不凋论材者取其能备八音达于民用乐情致者取其幽闲静密脱絶芳华尚文采者取其秀色繁隂可以吟弄风月然物各有理取物者当以类余颇闻道家以清静黙为教敛其文采薄其情致收其材用而归约于徳以至乎其至斯为善取于竹翠筠主人欣然以是册求题因书末简
