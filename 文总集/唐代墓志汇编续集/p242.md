<!-- { "loadSidebar": true } -->
唐故天水赵府君墓志并序文林郎前滑州卫南县尉吴知可述猗欤府君，实惟良令，天假其德，神夺其寿。清在躬洁，矩谋道简，而无傲直，而不回事，上敬恤下爱，斯之所谓良也。府君讳宗，无别字，晋公侯遁之裔矣。祖讳凤玉，皇王父讳诚，皇府君则次子也。谨身制节，不坠弓裘，无俭无奢，惠施济众，韬光隐默，贤智天生，有德不官，高尚其事，世谓之逸人也。将期果行育德，福寿延龄。呜呼！上天降灾，以咸通庚寅岁遘疾三月廿八日终於华阴孝义之旧里，享年五十六。夫人西河任氏，次夫人谯国庞氏，次夫人清河张氏，三夫人并德禀坤仪，天资贤淑，祸锺早亡，不与偕老而没於前。次夫人晋阳鱼氏，终於其後。府君有二子：长曰章柬，仲曰幼章。长子文武居身，王宫授职，承训知方，孝思罔极，目泣柴血，□绝参浆，身惫体羸，哭踊无数。有一女适於王门，亦良奥之士。犹子争盈，孝行自立，义方天知，事叔父生无违，葬尽礼，即以其亡年十一月十二日安厝於冯夷之原钱来之趾，附於光茔。知可不敏，奉至孝有请，恭命为文，用旌不朽。铭曰：
积善不寿，难问穹苍，梁木将坏，哲人其亡。谋生润屋，卑牧谦光，二子居服，望望皇皇。钱来山北，太华东傍，封坟马鬣，□兹地藏。森森松柏，沓杳白炀，悲风断续，地久天长。呜呼哀哉。
（录自《隋唐五代墓志汇编》陕西卷第四册）
№咸通０７４
【盖】
唐沧州节度荆公墓铭
【志文】
大唐故银青光禄大夫检校右散骑常侍使持节沧州诸军事兼沧州刺史御史大夫充义昌军节度沧齐德等州观察处置使上柱国始平县开国伯食邑七百户赠工部尚书汝阳郡荆公墓志铭并序将仕郎前守泾州平凉县令王南薰述并书兼篆盖文天水郡强颖刻字。
天有将星，地有将坛，人有将才，国有将范。其或叶山河之间气，苻辰象之至精。命世降灵，郁为人杰。然後作国垣翰，为王爪牙。胙土分茅，勋业载光於史氏；授钺推毂，荣耀岂独於韩侯。代有斯人，举无其比。公讳从，字泽卿，其先楚芊之绪，子孙有授封於荆者，因而命氏焉。原乎王者之後，擢本枝於江汉之南；豪侠之余，传弈叶於燕卫之北，脉分派别，迁令族於汝阳。开国承家，贯雅望於京兆。曾奉天元从定难功臣冠军大将军行左金吾卫大将军上柱国讳崇礼。
祖陪戎副尉守右领军卫翊府中郎将内供奉赐紫金鱼袋讳日。皇考右神策军先锋兵马使押衙知将银青光禄大夫检校太子宾客兼右领军将军御史中丞讳子晟。若乃仍世迈德，济代树勋，积善既启於庆门，垂休果诞於华胄。阴＊若是，不亦宜乎！公幼挺端□，夙振奇特。佩Δ之岁，戏必行阵；及冠之後，交必英雄。读儒书，究兵术，达君臣父子之义；学无常师；晓韬钤筹略之机，尤能下士。式遵鸿渐，爰表鹏博。大和五年，先将军以职重禁营，荣膺右广。当霍光之熏灼，无爽下贤；导祁午之克堪，不避内举。补衙前正将。会昌五年，加兵马使。洎大中四年，公负擅场之艺，几乐天休，奖赏有差，俾管马军衙六将。动能洁己，忧公如私。至十一年加散兵马使兼押衙，当年充马步音声使。在亲军武幕中，可谓清美显连之职。矧又宸游别殿，巡幸诸营，张乐奏音，重难其任。逮十二年，授先锋使。至十四年，迁马军厢使。当年护军。以公独领五方之卒，勤劳王家。将验九迁之荣。
对＊公绩。恩旨惟允，中外悦随。寻授鄂王府司马殿中侍御史。迄今上二年，出为襄乐镇遏使。明年，入为都押衙。当年，转蜀王府长史、侍御史。赞拜无亏，揖让有度。肃清兰，勖励戎威，推贤举能，不可多得。七年，加左骁卫将军御史中丞。当年转马军将军知军事充都虞候兼教练使，御史中丞。八年，迁马军大将军知军事，御史中丞。帝命元臣，乃昌言曰：朕以东北巨屏，曰雄藩，控燕蓟河朔之虞，兼临淄厌次之要。产鱼盐土产之利，古曰上腴；扼猃狁冒顿之喉，今为重寄。谁何独步？将副佥谐。十年仲秋，表制公以银青光禄大夫检校右散骑常侍，使持节沧州诸军事兼沧州刺史，御史大夫，充义昌军节度、沧齐德等州观察处置使、上柱国，始平县开国伯，食邑七百户。往，钦哉。君子谓汝阳曰：赫矣大丈夫！荣达者莫贵於斯。克佳燕颔之封，复就貂之饰。其行迈也，狸首龙节，大旆高旗，杂沓璨烂，迁廷陆离。诗云：驾我骐＊，文茵畅毂。鋈以■内，{九厶}矛鋈钅享。虎＊镂膺，竹闭绲。又曰：赳赳武夫，公侯城。如此之光烁也。亦既至止，将欲缉凋残，革弊败，苏阖境，劝农桑。岂谓不虑不图，乃寝乃疾。两楹旋梦，二竖遄臻。明年正月廿八日，薨於镇，春秋五十八。噫。黄霸有何暮之喜，羊祜成罢市之悲。缅千载之哀荣，苻今夕之痛苦。上闻，悼念久之。
凡伯庶寮，罔不兴叹。越来月廿一日诏赠工部尚书，可谓恩覃存殁，厚莫大焉。
旅榇虽遥，宠光已增於八座，忠魂应觐，神道盍归於九原。嗟乎。将吏号兆，感伤行路。公初娶彭城夫人刘氏，既和且顺，华早凋。生一男□神策军衙前兵马使银青光禄大夫检校太子宾客兼殿中侍御史上柱国权，孝敬无违，弓裘不坠。
柴毁骨立，泣血绝浆。继室夫人颖氏，封颍川郡君。绍班妇之贤，考叔之裔。
优柔内则，雍睦外闻。□何雄剑偏沉，但洒崩城之泪；凤桐半折，永乖举案之情。
生二女，偕幼，与郡君昼哭夜啼，冤诉何恃。呜呼！公有令弟三人，长右神策军押衙银青光禄大夫检校太子宾客兼监察御史上柱国从牟，次当军衙前正将银青光禄大夫检校太子宾客兼监察御史上柱国从肇，次当军衙前兵马使知将银青光禄大夫检校太子宾客守右赞善大夫兼监察御史从罕。皆雁行恭友，棣萼联芳。允武允文，惟忠惟孝。公自少孤，挈维抚训，各遂职业。清崇方以同气，载光义风；远扇门户之贵，遐近瞻重。悲夫！随岗不见，孰吹伯氏之埙？共被无闻，独往重泉之路。从牟等爰稽龟兆，於以叶吉。即以当年庚寅冬十一月廿四日迁葬於长安县承平乡小刘村窆也。徒观形胜之地，莫之与京。玉犬金鸡，已同鸣吠；青乌朱雀，永表休宜。南薰固陋无才，叨庸寡学；汝阳之旧，季仲可知，不敢言文，聊书故实。铭曰：
国城之石，承平其乡，外多乔木，中有崇岗。窆我汝阳，既丽且康，箫笳楚挽，容卫炜煌。郡君之伤，忽称未亡，嗣子之肠，泣□绝浆。令弟三者，哭告彼苍，宠赠颁锡，哀荣是将。坟封马鬣，冠瘗貂，四神本备，阡陌攸长。魂归玄夜，风惨白杨，蒿里茫茫，西瞑阿房。漕水□□，北注未央，佳城前兆，休有烈光。後代之厚，子孙克昌，千秋万古，贞珉表墓。
（录自《隋唐五代墓志汇编》陕西卷第二册）
№咸通０７５
【盖】
大唐故韩国夫人王氏赠德妃墓志之铭
【志文】
故德妃王氏墓志铭并序翰林学士朝议郎守尚书驾部郎中柱国赐紫金鱼袋臣薛调奉敕撰翰林待诏朝议郎守池州司仓参军上柱国臣张元龟奉敕书翰林待诏朝散大夫守殿中省尚衣奉御上柱国赐紫金鱼袋臣董咸奉敕篆盖有唐韩国夫人王氏，其本太原人也。幼有容色，既笄而中选入宫。我皇御极之初，特承恩泽。禀兰蕙之芳姿，挺琼瑶之瑞质，朗澈闲澹迥然，出尘处宠，贵而益谦，持礼教以垂训。至於保恭默之道，知节俭之风，虽古之慎夫人，无以过也。而又识满盈之理，审荣辱之机。常以止足为戒，又见其班婕妤之不若也。故得侍宠十有余年，而未尝居有过之地。上将欲表其贤德，增其懿号，以光彤史，以彰茂范。无何遘膏盲之疾，针砭药饵，靡不攻疗。风焰难驻，竟无所瘳。以咸通十一年七月十八日薨於大内，享年廿有六，赠德妃。噫！人生於天地之中，不免於襁褓昔多矣。妃之寿虽不及乎中年而早备椒房之选，承圣明之恩，捧日月之光辉，被雨露之宠渥，荣及宗族，则一日为足矣，而况炫耀於十年之间者哉。一朝奄然，亦又何恨。孕贵子三人：长曰昌宁公主，次曰七郎，次曰八郎，皆婉顺聪晤，生知孝谨，圣上念深令淑，痛轸宸衷，乃命有司卜，用咸通十二年正月甘五日，俾高品王从肄监护，葬於京兆府万年县崇道乡夏侯村，礼也。呜呼！华方秀，忽败於严霜；桃萼正春，遽凋於急景。雀钗遗耀，象簟生，乃出嫔御於壶帷，设奠酹於阡陌。大备送终之礼，将安永诀之纪。复命词臣，纪其令德，俾利贞石，用光泉台。铭曰：
天付芳规，神资淑质，德被闺壶，庆连云日。貌掩瑶华，恩崇桂室，兰含异芳，不如椿年。珠为至宝，或沉下泉，未及中寿，俄随逝川，幽穸一闭，神其安焉。
中书省镌玉册官臣邵建初刻字（录自《隋唐五代墓志汇编》陕西卷第四册）
№咸通０７６
【盖】
失。
【志文】
唐故谯郡曹府君墓志铭并序乡贡进士贾湘撰府君讳谦，字岩退，宋州谯郡人也。高祖讳恪，泾州司马；曾祖讳□琼，澧州司马，赠□州大都督、太子少傅；父讳琳，仪州司马，义成军节节、检校尚书右仆射讳芝之子侄也。府君禀三代之遗风，奉伯父之明教，每习弓马，常慕文儒，情性孤高，不求人仕，闲居襄野，守道逍遥。以寒暑所侵，奄归大夜。娶乐安孙氏夫人。百行无亏，四德皆备。有子一人，名曰志言，不幸早世；有女三人，长□李□坤，次适张罕宾，次适宋，皆宿奉严教，俱遵仪范。□以今泰宁节度以府君骨肉之分，追慕前修，力谋迁，令孙子弘郎泣血礼送，以咸通十二年五月四日，归於先茔，从周礼也。宅兆之地，乡号汶阴马坊村。孙子弘郎，伏恐陵谷推迁，徽猷莫纪，见纪述，敢贵乎词。铭曰：
日□昏兮还复午，人之斯兮还复土，诚知世路自伦还，驰驱若似风中树。有荣有辱有贫富，唯留生死从今古，襄郊谁不无泪痕，今日荒榛闭门户。其一。自杨飕飕万古立，小孙泣血玄堂别，知向何天日月中？其二。
大唐咸通十二年岁次辛卯五月丙午朔二日丁未毕记。
（录自《隋唐五代墓志汇编》河南卷第一册）
№咸通０７７
【盖】
大唐故骆夫人墓志铭
【志文】
唐故前集州衙推狄府君夫人内黄郡骆氏墓志铭并序乡贡明经冯谦撰哀哉。夫人本家内黄郡，生□□邑，始为长安人也。曾晟，祖朝，皇并不仕。
