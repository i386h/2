<!-- { "loadSidebar": true } -->
　　曩在魏郡时元美诚自谓吾二人者别矣握手未可知也乃某既归日从里中儿流连济水上待故人尔居二月且西囘首渔阳防帷之外奈何坐失晤言之好岂元美洗腆之余装而东也亦为仆穷日之力乎某且西所不遗一字书者则已属驹伏谒元美前又岂谓负郭巷复辱长者车辙也青州之役谁适与谋然何害其元美即使论定更迁向所再辄报罢者元美由是也顾广陵生防我二人者已甚尔今既以他补其尚释憾哉乆不得明卿起居徐生岂当已于事而竣雨雪入闗道经二华遥见三峯揷天白云如练徃来其下秀色射人长安咸阳即复萧索徒见汉家诸陵返照间而已回中西北见皆丘垤空同笄头硁硁自异然已近塞风气荒凉大率秦陇震荡之余至今室家尚无完堵一二僚友人人自危虽有华榱缉芦而寝某与一二孺子妾方如幕上燕矣
　　又
　　维夏重以竒疾牀蓐百日取之斗极还之司命矣以今观昔悸也如何廓落兮羇旅而无友生惆怅兮而私自怜仆所为闻于足下者如此耳即牀蓐患苦不与也曩者君家宗人持书来言明卿广陵生二故人诚以举呉説绎不浅独恐广陵生掉臂地下矣
　　又
　　昨一饷边使者为谢茂秦寄二诗见懐似犹栖栖晋代间先是得寄许殿卿者盈牍如五台山不下数十首并与逰燕集一语不较元美亦前识其有今日乎李伯承走示新刻十本寻为读之推意就辞未合而战遂劣长驱沾沾自爱也余徳甫晩成七言律乃有其势虽气未备生恶可已小美之下将其人矣但其才力与魏使君同倔彊恐慧不逮两张子耳然均之待足下而兴呉徐二家皆未昜鴈行论也惟是不佞敢谓与足下狎主齐盟哉公暇自雅浃旬而梁伯龙继至再苦于感遇殊咄咄太常之为人防子岂昜作邪乃拳拳谓不佞必度江不知其不可矣附嗣音如此则元美因以慰焉
　　又
　　某岩穴不深致有是役孟浪如何即小草渡江数月作秦中故态再效元美以复此踦然已不免画蛇之诮矣足下视我岂非一失计之穷交乎幸出防诸舟中姑慰故人十年跂予之意归途躬诣起居堂上不宣
　　又
　　日为候足下者小祗园清斋辟疟坐谈名理孰与相视海岱之间雄饮尽石旁若无人也遂不知别时作何状既抵西郭茵冯之上恍忽拍浮之态元美在前褰帷四顾月出之光耿耿流思耳千古一快唯足下念焉今遣仆泗追谢足下不逺数百里命驾者是役也不佞敢防所以图报乎奏记诸台幸假一掾属与仆泗共之恃足下为代益依依于此
　　报元美
　　乃不佞即善卧然犬马之齿及矣是何俞疾俞竒也沟壑分自填何至使此物苦我状不可忍视者彼一时也炯炯之外傲骨一具耳属得小冯君所致足下书辄以伏枕起色盈牍东呉菰芦中尚有斯人而广陵南海化为粪壌自春徂秋其在侍者莫不遄已相幸不知转复于邑一大事也足下盖不独疑不佞无报章惟四诗雄视古今佳集絶唱亦欲速取鍳赏旋自沾沾耳顷已装置座右想像足下歌态毎为抵掌旁若无人再奉尺帛称副石室足下何虑焉拙刻自魏使君之厚成书始示笔削不逮也未经公軰终恐不厌余意矣明卿乆州郡亦既习宦乃滇命中沮元老视之顾不如给事时子与迟暮逡循出狥五斗当路顾争为汲雪事又安可知人又安可量哉沍寒次君姜被无敝乎
　　又
　　先是子与一介得读足下逰阳羡稿去廹欲不待报是以无附音怅怅乆之而徐按察寄至矣善巻洞若在下天乐哉疡乃复作苦今状岂当如堕屦办邪不得一抚我元美扼腕永叹也桓文为盛壮哉斯言狎主齐盟蓐食自爱梁伯龙口吻不独五色兼有热肠惟恐不佞不一渡江其所称述君家兄弟宛然目前子与近稿风格似上为是其迁官力乎恨不见明卿耳北鄙荒凉无以致太夫人前何毳盈篚为敬美可令一出否宦学不恶也
　　又
　　六月徂暑凉生致以元美起居状甚悉已即东探海市无旋期不果附报九月防望复宿周公瑕白雪楼下携行中原草堂出元美诗巻读之彼以谓天球恍然防其为今之人也因与登华不注为送将归维子之故快哉雅梦寐小祗园以大夫人重为防子耳自足下视小美乃鴈行即小美视助甫既先鸣矣狎主齐盟则吾岂敢独恐罄洛阳之楮不能挦撦白雪楼集又奈何元美乎敬美视助甫自先驱视元美鴈行也尝取谢句花萼嘤鸣标秉君家兄弟不然邪
　　又
　　遂得以元美饮诸胥之墟醉相视也觧防而度江之兴辄尽奈之何一大督邮日媻辟称过使客意不恭孰甚焉始尚疑元美者契濶自易交情草草耳于诸少年何诛足下既已以不佞为阳鱎恐自不免投纶之役所赖黾勉一起即徐呉二生比迹相应而不佞俨然临焉厚集夙谊不恶也子与蠲吉逺于一苇信至稍自致缕缕一日而七十函何如陈孟公一滑稽酒此君善泛爱不能中废明卿雅习调自喜即市箝方已溺者之笑苦欲元美从之井沦铺不恤且得请当以鄙俚殿事亚相志畧可遗而采以文不朽不佞非托独为元美有意耳戚将军实壮旗鼓即至肃不觉呒呒作閧喉中如叱敌追北状不佞今在视海刘将军者自谓十五从军身五百七十八战破寨九十有三平蜀攘粤闽与维扬口难剧谈迸齿始悉此二国士可与扼捥顾时又念陈中丞所处使君雅善禅理至卜姬妾非雀跃者不以为不中善淫之相又何妜也足下岂甞闻之乎徃夜别足下似不与不佞此出不佞何功徳乃敢玩世自以作逹坐冒危殆及读四诗乃为狂狡所名指反足自耀天上一星聊作使中原紫气渡江来不当如是邪唯是雄唱得和愈传出处所关后贤是厌不即付一介湏起居与俱也嗣音且就敢前附布谢春深不任秦中故态飞扬之甚竟当成一妄夫无疑矣
　　又
　　乆无次乃龚廷平董生闻问相及也不佞之于是役非时奉手札如面谈差为快哉吴越诸山水长江大海之外亦各言其秀而已近同子与杯酒相劳愈益少足下者之人于其间奈何有墨子之忌不出更为金焦洞庭之约乎名为好龙滔滔皆是然于元美雕文为工矣曩已计除目且自罹之今不然邪举刺三河大号魏大名也能强起就之乎未即随牒当竢后命一削乞休断乎不可矣
　　又
　　子与凡再浃旬迭相主客殊媿鸡黍之谊又浙士徃从之者无暇时人人以为爱已也斯驩焉道故唯日不足矣既为命舟请移谒选属当逺别而徃诣元美兴复不浅不佞弗能佐饮其间如足下之念我者可奈何前启畧具子与此行唾在其耳足下幸采焉
　　答元美
　　初奉汶上书计将一介属有召命嫌不敢发而熊按察所寓亦至奈何足下守阙乃于今不佞犹日谓旋复晤语者旦夕耳孰知其径已元美忍心哉絷维弗及海岱黯然六驘之故邪惟是足下通章悲壮当路扼腕固当耸动天下得请防事归奏几筵英魂指髪矣以视阿裒抱经泣终无以倾身大义数为士乎天下寃之不可为也白之日而为之耸动天下足下何负焉不朽之大者哉而猥借不佞为足下兄弟联翩荐疏嘤鸣圣朝即二三子与伐木之响阿防自轻赣君小生乃欲相吏邪薛广徳保悬车之荣则庶几近之曩便报子与元美理帝状属当踊跃此命明卿乃患卒业无次耳齮龁家何伤敬美乃负包宗含吴之志称天下事未可量躭躭欲作江南一小英雄寻将火攻伯仁奈何不善备之也足下念豚犬不置邪不佞薄祚辄有荘缶之感七月二十四日也意亦已恶幸先是又举一小于鳞孩提目前续稿容録上孑遗一介方匍匐亡妻之防不能出道左薄追六驘当抵彭城奈何枉驾掣肘仆所具悉通章太饰为文乎所闻人言固不然矣濮阳乃自列当路饥涎盈纸正湏我后凋少持王气交道効意自田间临内忽再浃旬稍接贵客野情思旷之甚竣葬入鹿门可复削迹不佞非礼法士抚孤姁姁自致耳朞功时不废促轸媮妜云何
　　又
　　盖元美三年橐饘拮据既已至此奉先君子数千里抵殡哭吊纷纭重以贤妹捐馆舍在疚可知骨肉凋残转宜自爱一失慰藉不浅慈母弱弟之情及非先君子遗命天道舛薄豪贤扼腕生人之理何可都絶不佞既絶相闻呉郎已颇疑之不意至此日谢方伯云给事有致囊草者将售采辑乃不佞于省中只尺耳卒无片语相加遗又岂能一介存元美岂足下所谓知余志者哉谢又言君子亦致其嚢草售某一字不知其可矣朱中丞答书云属难于延见且有编氓之分幸不必为东此奚但狯夫徃嵗李伯承为藩王使者浃旬而兴瞩自喜稍稍出赠章示之爽然自失及欲扁舟徃视元美庐中未尝不咄咄道故当犹有夙度耳
　　又
　　向竣役方东廹致闻问元美乃以为辞甚婉今偶防其婉者辞然恐亦据示布枣起居耳元美今岂以不佞为非逹节士邪善乎所答子与书者非敢以谊为不当出再疏再不许而又不出是讐君也先是姑苏夜语时独元美兄弟在不佞固已有意于此而辞薄于喉上观下获业以前出虑二少年见谓以我借鲂为重而乃为是防以卒不敢发虞翻有云天下一人知己者足以不恨则不佞犹可恃在也侍中矫矫头血岂能一日防钟郎五歩之内哉王伟元所不论已悠悠之谈非子与谁当语者不佞东时亦防及之今不识所语何状以不佞而言天下岂有才如元美而徒出者乎谊又无不当出可自觧斯二者皆天也此何损于千载以后身悠悠之谈当自入朝之口不佞亦啧有之不恤已乞骸疏似不当更上觉非老成耳安之移将自至观所处我軰两人何如为乆速可矣
　　又
　　不肖孤奉母亡状乃辱使者愍劳俨然临祭不逺数千里敢不闻命虽非至性念始寡藐以有今日不觉夷俟自悛耳茹蔬啖麦废而任之呉俗视赵魏难奚啻倍蓰足下治之考则倍蓰赵魏上当自其才具是矣孤所量也扶柩而东使者索报不佞左执绋右操觚仓卒数语失以大事乞哀长者方图驰情不意慨然开以不朽岂尚不防司马公之役乎幸为表先大夫太恭人之墓而题之以传令某徼其宠灵以光丘陇得称济南阡亦一快也顷以葬期正甫为近乃托之志当嗣奉览纪述一通附録采择正甫耽耽恐不得此以自疏也谕乃云云吾来正甫一日耳海岱公旧逰者肯更为擥辔否
　　与王敬美【五首】
　　日得子与书读敬美诔其太恭人者文无害也志铭形秽耳梁生恒干魁梧乃能宛延于君家兄弟竒哉东行痯痯自罢嚢中装悬罄矣揽眺之余空言盈箧不如一嚢钱也然御我为幸沾沾焉不知其所苦归为卒业门下而令无负逺防不佞所复执事且起居焉者如此
　　又
　　曩诣吊舟中观足下稽颡状若将抢入刳木者心知天性孝友人也盛积愤而一朝理于帝快何如焉即以逊诸伯兄不敢自见而精志感动愈无掩于二难之谊矣不佞以嫌乃无一介之使致焉以慰伏阙之情者怏怏耳防役幸出薄逰先已从元美劝足下宦学不恶也壮哉敬美之志天下事诚未可量以不佞而量足下寻且指掌机云之间而独包宗含吴已乎不幸悼亡不能出留道左亟承存问重以腆仪千载龙门前期自爱肝膈之言哉肝膈之言哉更不意晩得一元美于敬美士亦安可辄定交也三复北行诸稿老笔余劲实严具体千里长风已在蹄下顾愿撙辔曲折蚁封斯秋驾之技已亾妻竣葬当为足下视草由居必有所效今不具列云
　　又
　　不佞之于元美自天交之邂逅者耳非尝有为之绍介足下所知知足下于元美而令视不犹兄某非人哉不然岂其仰止而恧焉逡廵如谕云也
　　又
