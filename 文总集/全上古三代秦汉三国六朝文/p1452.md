<!-- { "loadSidebar": true } -->
　　昔在东晋，太尉桓玄议令沙门敬于王者。庐山远法师，高名硕德，伤智幢之欲折，悼戒宝之将沈，乃作《沙门不敬王者论》。设敬之仪，当时遂寝。然以缉词隐密，援例杳深，後学披览，难见文意。聊因暇日，辄复申叙，更号《福田论》。云：忽有嘉客，来自远方，遥附桓氏，重述前议。主人正念久之，抗声应曰：「客似未闻福田之要，吾今相为论之。夫云福田者何耶？三宝之谓也。功成妙智，道登圆觉者，佛也；玄理幽寂，正教精诚者，法也；禁戒守真，威仪出俗者，僧也；皆是四生导首，六趣舟航，高拔天人，重逾金石，譬乎珍宝，劣相拟议。佛以法主标宗，法以佛师居本。僧为弟子，崇斯佛法，可谓尊卑同位，本末共门。语事三种，论体一致，处五十之载，弘八万之典，所说指归，唯此至极。寝声灭影，尽双林之运；刻檀书叶，留一化之轨。圣贤间起，门学相成，和合为群，住持是寄。金人照于汉殿，像法通于洛浦，并宗先觉，俱袭旧章。图方外而发心，弃世间而立德，官荣无以动其志，亲属莫能累其情，衣则截于坏色，发则落于毁容，不戴冠而作仪，岂束带而为饰？上天之帝，犹恒设礼；下土之王，固常致敬。有经有律，斯法未殊，若古若今，其道无滞。推帝王之重，亚神之大，八荒钦德，四德归仁，僧尼朝拜，非所闻也。如怀异旨，请陈雅见。」客曰：「《周易》云：天地之大德曰生，圣人之大宝曰位。老子云：域中有四大，王居一焉。窃以莫非王土，建之以国，莫非王臣，系之以主，则天法地，覆载兆民。方春比夏，生长万物，照之以日月之光，润之以云雨之气，六合则咸宗如海，百姓则共仰如辰，戎夷革面，马牛回首。蛇尚荷于隋侯，鱼犹感于汉帝，岂有免其编户，假其法门，忘度脱之宽仁，遗供养之弘造，高大自许，卑恭顿废，譬诸禽兽，将何别乎？必能驾御神通，得成圣果，道被天下，理在言外。然今空事剃除，尚增三毒，虚改服饰，犹染六尘，戒忍弗修，定智无取，有乖明诲，不异凡俗。讵应恃、宣读之劳，而抗礼万乘；藉形容之别，而阙敬一人。昔比丘接足于居士，菩萨稽首于慢众，斯文复彰，厥趣安在？如以权道难沿，佛性可尊，况是君临，罔非神降，伯阳开万龄之范，仲尼敷百王之则。至于谒拜，必遵朝典。犹有沙门，敢为陵慢，此而可忍，孰可容乎？弊风难革，恶流易久，不遇明皇，谁能刊正。忽起非常之变，易招无信之讥。至言有凭，幸垂详览。」主曰：「吾所立者，内也。子所难者，外也。内则通于法理，外则局于人事，相望悬绝，讵可同年？斯谓学而未该，闻而不洽。子之所惑，吾当为辨。试举其要，总有七条：无德不报，一也；无善不慑，二也；方便无碍，三也；寂灭无荣，四也；仪不可越，五也；服不可乱，六也；因不可忘，七也。初之四条，对酬难意；後之三条，引出成式。吾闻天不言而四时行焉，王不言而万国治焉，帝有何力，民无能名？成而不居，为而不恃，斯乃先王之尽善，大人之至德。同沾庶类，齐预率宾；幸殊草木，差非虫鸟。戴圆履方，俯仰怀惠；食粟饮水，饱满衔泽。既能矜许出家，慈听入道，断粗业于已往，祈妙果于将来。既蒙重惠，还思厚答。方凭万善之益，岂在一身之敬？追以善答，摄报乃深；徵以身敬，收利盖浅。良以僧失正仪，俗灭馀庆。僧不拜俗，佛已明言，若知可信，理当遵立。知谓难依，事应除废，何容崇之欲求其福，卑之复责其礼？即令从礼，便同其俗；犹云请福，未见其润。此则存而似弃，僧而类民，非白非黑，无所名也。窃见郊总祭，唯存仰福为尊。僧尚鄙斯不恭，如何令僧拜俗？天地可反，斯仪罕乖，後更为叙，是谓无德不报者也。法既渐衰，人亦稍末，罕有其圣，诚如所言。虽处凡流，仍持忍铠；纵亏戒学，尚谈智典。如塔之贵，似佛之尊，归之则善生，毁之则罪积。猛以始发割爱，难而能舍；弘愿终期成觉，迥而能趣。斯故剃发之辰，天魔遥慑；染衣之日，帝释遥欢。妓女聊被，无漏遂满；醉人暂翦，有缘即结。龙子赖而息惊，象王见而止怖，威灵斯在，仪服是同。幼未受具，对扬佛旨；小不可轻，光扬僧力。波离既度，释子服心；尼陀亦归，匿王屈意。乃至若老若少，可师者法；无贱无豪，所存者道。然後贤愚之际，默语之间，生熟相似，去取非易。肉眼分别，恐不逢宝，信心平等，或其值真。才满四人，即成一众。僧既弘纳，佛亦通在。食看沸水之异，方遣施僧，衣见织金之奇，乃令奉众，僧之威德，不亦大矣。足可以号良福田之最，为圣教之宗，是谓第二无善不摄者也。若论净名之功，早升云地，卧疾之意，本超世境，久行神足，咸叹辩才，新学顶礼，诚谢法施。事是权宜，式非常准，谓时暂变，其例乃多。则有空藏弗恭，如来无责，沙弥大原，和尚推先，一往直观，悉可惊怪。再详典释，莫匪通涂，不轻大士，独兴高迹。警彼上慢之流，设兹下心之拜，偏行一道，直用至诚。既非三慧，讵是恒式，因机作法，足为希有，假弘教化，难著律仪。大圣发二智之明，制五篇之约，废其爵齿，存其戒夏，始终通训，利钝齐仰。耆幼有序，先後无杂，未以一出别业，而令七众普行，不然之理，分明可见。昔妻死歌而鼓盆，子葬嬴而衬土，此亦匹夫之节，岂概明王之制乎？况觉典冲邃，圣言幽密，局执一边，殊乖四辩。是谓第三方便无碍者也。且复周之柱史，久掌王役，鲁之司寇，已居国宰。宗归道德，始曰无名，训在《诗》、《书》，终云不作。祖述尧舜，宪章文武，鞠躬恭敬，非此而谁？巢、许之风，望古仍迈；夷、齐之操，拟今尚迥。焉似高攀十力，远度四流，厌斯有为之苦，欣彼无馀之灭。不系虑于公庭，未流情于王事，自然解脱，固异儒者之俦矣。是谓第四寂灭无荣者也。至如祭祀鬼神，望秩川岳，国容盛典，书契美谈，神辈为王所敬，僧犹莫致于礼，僧众为神所礼，王宁反受其敬，上下参差，翻为正法，衣裳颠倒，何足相方！令神拥护今来，在僧祈请之至，会开咒力，竟无拜理。是谓第五仪不可越者也。本皇王之奋起，必真人之托生，上德虽秘于净心，外像仍标于俗相。是以道彰缁服，则情勤宜猛，业隐玄门，则形恭应绝，求之故实，备有前闻。国主频婆，父王净饭，昔之斯等，咸已克圣，专修信顺，每事归依，纵见凡僧，还想崇佛，不以跪亲为孝，计非不孝之罪，不以拜君为敬，岂是不敬之愆？所法自殊，所法已别，体无混杂，制从于此。是谓第六服不可乱者也。谨案多罗妙典，释迦真说，乃云居刹利而称尊，藉般若而为护，四信不坏，十善无亏，奉佛事僧，积功累德，然後日精月像之降，赤光白气之感。金轮既转，珠宝复悬，应天顺民，御图握镜，始开五常之术，终弘八正之道。亦宜覆观宿命，追忆往因，敬佛教而崇僧宝，益戒香而增慧力。自可天基转高，比梵宫之远大；圣寿恒固，同劫石之长久。然则雷霆势极，龙虎威隆，庆必赖兼，共使怒及，出言布令，风行草偃。既抑僧体，谁敢鳞张？但恐有损冥功，无资盛业，竭诚尽命，如斯而已。是谓第七因不可忘者也。上已略引吾意，粗除子惑。欲得博闻，宜寻大部。」客曰：「主人向之所引，理例频繁，仆虽庸暗，颇亦承览，文总幽明，辨包内外。所论祭典，尚有迷惑。《周易》云：一阴一阳之谓道，阴阳不测之谓神。窃以昧隐神路，隔绝人境，欲行祠法，要藉礼官。本置太常，专同太祝，纵知鬼事，终入神伍。真佛已潜，圣僧又灭，仰信冥道，全涉幽神。季叶凡夫，薄言回向，共规闲逸，相学剃剪。职掌檀会，所以加其法衣；主守塔坊，所以蠲其俗役。才触王网，即坠民贯；既同典祀，讵合称宝。朝敬天子，固是恒仪；苦执强梁，定非通识。宋氏旧制，其风不远。唯应相袭，更欲何辞？」主人曰：「客知其一，未晓其二。请听嘉言，少除异想。吾闻鬼者，归也；死之所入神者，灵也，形之所宗。鬼劣于人，唯止恶道；神胜于色，普该情趣。心者灵智，称之曰神；隐而难知，谓之不测。铨其体用，或动或静；品其性欲，有阴有阳。《周易》之旨，盖此之故。殊涂显于一气，诚言阙于六识，设教之渐，断可知焉。鬼报冥通，潜来密去，标以神号，特用兹耳。尝试言之，受父母之遗，禀乾坤之分，可以存乎气，可以立乎形。至若己之神道，必是我之心业，未曾感之于乾坤，得之于父母，识含胎藏，弥互虚空，意带熏种，漫盈世界，去而复生，如火焰之连出，来而更逝，若水波之续转，根之莫见其始，究之岂觌其终？浊之则为凡，澄之则为圣，神道细幽，理固难详矣。神之最高，谓之大觉。思议所不得，名相孰能穷？真身本无迁谢，生盲自不瞻睹，托想追于旧踪，倾心玩于遗法。若欲荷传持之任，启要妙之门，赖此僧徒，膺兹佛付。假慈云为内影，凭帝威为外力，玄风远及，至于是乎？教通三世，众列四部，二从于道，二守于俗。从道则服像尊仪，守俗则务典供事，像尊谓比丘、比丘尼也，典供谓优婆塞、优婆夷也。所像者尊，则未参神位；所典者供，则下预臣颁。原典供之人，同主祭之役。吾非当职，子何错错引？由子切言，发吾深趣。理既明矣，勿复惑诸？在宋之初，暂行此抑。彼亦乖真，不烦渺论，边鄙风俗，未见其美，忽遣同之，可怪之极。」客曰：「有旨哉！斯论也。蒙告善道，请从退归。」（《广弘明集》二十五）
　　◇通极论（并叙）
