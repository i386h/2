<!-- { "loadSidebar": true } -->
　　己酉客山左，岁暮南旋，便道访蒋子廉农部于平原。蒋有别墅，去城五六里，为堂三楹，颜曰“余野山庄”。堂之阳，叠石为山，左有流泉，游鱼可鉴。堂后为“锄经轩”，东向面圃，北窗临溪，溪外花木幽深，尚多隙地。虽小小结构，而精雅可爱。时余下榻轩中，初未过溪一步，意山庄景物无足观也。一日出门，日暝返寓，适主人以佳酿来馈。试之觉色香味三者皆美，乃勉尽数斟，而玉山颓矣，遂和衣假寐。比醒，则更漏寂然，一灯欲灭，小奚蚤入睡乡。时见西窗凉月，皓然入室，遂启户步月，环溪而行。觉霜寒风峭，清光逼人，及由溪北，复折而东，则草深没径，迥异恒蹊。又行百余步，短垣绕焉。其旁板扉虚掩，门内竹树萧疏，泉石幽淡，若别有院落在。方徘徊间，遥望林密处，隐隐有火光如豆。姑即之，则槿篱曲水，茅屋数间。既近，复闻吟唔声出自绿窗，因遂抠衣细步，于窗隙处窥。见湘帘棐几，室无织尘，窗前案上，供白玉瓶一，高尺许，内插梅蕊一枝。琴书笔砚，位置妥帖。一丽人，年三十许，支颐坐灯下，腕白如藕。旁坐一女子，发仅覆额，眉目如画，谓丽人曰：“日间阿娟遣婢来，索探梅诗，姊和之否？”丽人曰：“谁耐烦为此。”女子曰：“阿全诗： 
　　妆拟飞琼怜缟素，怀如弄玉谢喧哗。 
　　侬耽鹿鞠郎沽酒，君爱龙团妾点茶。 
二姊尝诵之，固佳耶！”丽人曰：“无雅正之音，少醇和之味，安得云佳？”女子曰：“阿娟《咏秋海棠》，有：‘绿珠泪渍倾楼日，碧玉愁添未嫁时。’《感事》云：‘钗头风月鸳鸯梦，镜里姻缘断续丝。’其语似非佳谶，姊其然否？”丽人曰：“吟咏本非闺中事。脱逢花晨月夕，对景一吟，意惟清丽，如朝烟夕霞，别具一种淡荡可人之致，斯亦已耳。若霞思云想，刻意经营，反失闺人体度。大率深闺弱质，但取性灵，不求学力，岂如诗人刻苦，磨切三唐，搦管咿唔，终朝面壁，必求至工而后已哉？又见近之闺秀，读得几首五七言诗，便谓解吟，又岂有风人标致？果若是之，易易哉！昨阅芸儿所作，有‘翻诗抛午绣，对月废宵眠。卖花深苍屐，罢钓夕阳船’，似此言情写景，语颇轻倩，庶几近焉。”言未绝，忽闻屋后启扉声，恐有人出，余即取径归寝。及晓，农部已为余觅得南归伴，命与来接。匆匆入城，不暇理宵来事。及因谈次，余询主人庄东缭垣外，通谁氏宅。主人曰：“庄本有墙，墙外居民，仅二三家，皆务农业。子何问为？”余乃述所见。主人讶曰：“岂有是哉？山庄荒僻，从未闻有能诗女子，君所见非鬼即狐，不为所祟，幸矣！”余闻言，不禁肌为之栗，因迫于行程，未及与主人一探踪迹，怀疑至今，犹为怅怅。　　 
　　雨苍氏曰：“儿女子小窗琐语，其情景煞已可会。矧是娓娓谈诗，是无论非鬼即狐，而我闻如是，正可作是观耳。叙次历历入情，蒲留仙不能专美。” 


　　〖注：■⑴，忄＋有，音郁，心动也。■⑵，马＋乍，与馲同。■⑶，目＋矣，shùn，同眣，音诗，眴也。〗 


　　明宫词　清　南耕程嗣章　着　石棣徐士恺校刊 

　　古无宫词，唐人始为之。其著者，则有王建；五代则有和凝、花蕊夫人；宋则有王珪及子仲修。宋自张公庠、周彦质诸人，而以天子自为之者，又有道君皇帝焉。元明以降，作者尤多。大概就当时宫闱密事，发诸吟咏，如陕州司马所云，“不是大家频向说，九重争得外人知”是也。竹垞朱氏云：“《周南》十一篇，皆以写宫阃之情，即谓之宫词也，奚而不可。然则《鸡鸣》，齐之宫词也；《柏舟》、《绿衣》、《燕燕》、《日月》、《终风》、《泉 水》、《君子偕老》、《载驰》、《硕人》、《竹竿》、《河广》，《邶墉》卫之宫词也。下而秦之《寿人》、汉之《安世》、隋之《地厚天高》，皆房中之乐。凡此皆其宫词所自始乎？”信斯言也，则宫词之名，虽始于唐，而由来尚矣。第 唐以下宫词，多靡曼之音，乏风人之旨，抑又何与？丁巳长夏，偶阅毛西河《彤史拾遗记》、《武宗外纪》，及诸家野史，随事拈韵，得如千首。贞淫奢俭，一皆寓焉。题曰《明宫词》。敢附于古之作者哉？观者等诸桧曹以下其可矣。 
　　　　　　　　　　　　　　　　　　　　　　　　　　　　　南耕程嗣章识 

　　龙飞濠泗肇兴王，懿德承天地道光。一自新丰诞文母，十传帝祚正灵长。 
　　〖孝慈高皇后马氏，宿州徐王马公女也。马之先，有宋太保默者，家于宿之新丰里。〗 
　　草昧初开历数归，多凭良佐在闺帏。朝朝自检军储册，夜夜亲缝战士衣。 
　　〖高后善承人意，而知书，精女红。太祖每出军，一切军状皆属后。籍簿井井，虽踰时询之，不少遗。暇即率诸校妻，缝纫衣裲，以备不给。〗 
　　侧陋多方赖护将，滹沱麦饭等难忘。君臣相保尤非易，至论堪垂作典章。 
　　〖初，郭子兴子三，与太祖不相能，数数构太祖，间以他事幽太祖别室，绝口食。高后窃怀铛底饲之。值蒸馍锣热，后乘热窃其一怀之，薄乳旁，乳为之糜。幸子兴妻张氏，怜后意惶急，阴解之。时诸军四出，多卤献，独太祖无有。子兴怒，后密匄张氏婉转，且以枣脯荐子兴。子兴置不问。及洪武元年，上即皇帝位，册后。既册，谓群臣曰：“昔光武受命，尝回思滹沱麦饭，以劳冯异。唐德长孙后，以能周旋于隐太子构隙之间。今皇后同朕起布衣，阅历优患，每不惮灼肌体，恒热食饲朕，此不止麦饭也。至郭氏猜嫌，几罗叵测，后卒能多方弥缝，以脱朕于难。其与长孙之周旋，险易何等？语曰：妻者，齐也。又曰：家贫思贤妻。非后德齐一，安有今日？其敢以富贵忘贫贱哉！”群臣呼万岁。既而语后，后曰：“妾闻夫妇相保易，君臣相保难。陛下不忘妾，妾尤愿陛下不忘群臣百姓。”〗 
　　裁余绘帛赐诸王，绮绣何曾问尚方。绝代母仪躬节俭，弋绨不数汉文皇。 
　　〖高后性本俭，尝命练故织为衾褥，以赐贫民。缉裁余绘帛，及织工治丝有荒颣者，纂集为衣帔，以赐诸王公主。身御浣濯久纰，不即易，曰“此弋绨遗法也。”〗 
　　百尔均沾圣母恩，饔钱特赐古无伦。谁教盛世菁莪茂，红板仓粮太学存。 
　　〖高后慈爱性成，而又持大体。尝曰：“施恩必使遍，然推之有等差也。今民间众庶，固多艰难。独念京朝官去井里，挈妻子僮仆，奔走事上，而俸入有限，反多遍谪，差禄之谓何？”乃劝帝厚日给，别赐诸臣饔钱，且请太学生之携妻室者，置家粮，名“红板仓粮”，皆后恩也。〗 
　　吕公相术最称奇，爱女偏教侍孝慈。芒砀忽然云五色，宁妃恩宠冠当时。 
　　〖郭宁妃，临淮郭山甫女也。山甫善相人。上龙潜时，尝游临淮，过山甫家。山甫自外至，见上，大惊，争呼内治馔。治毕，夫妇奉七箸侍上饮，笑语甚欢。中酒，阖外户，跽曰：“公非常人也，自爱尝言钟离有王者气，当在公矣。”上去，山甫谓诸子：“若曹皆田舍郎耳，而有封侯之相，吾初疑之。今始知以是也。”乃遣其二子从龙渡江，而亲饰妃，纳乙室，侍孝慈皇后行间。洪武三年，封宁妃。孝慈崩，妃摄六宫事，称皇宁妃。〗 
　　掖廷供奉已多年，恩泽常忧雨露偏。龙驭上宾初进爵，可怜女户尽朝天。 
　　〖初，太祖以四十六妃陪葬孝陵，其中所殉，惟宫人十数人。建文帝嗣位，以张凤、李衡、赵福、张弼、汪宾、孙瑞、王斌、杨忠、林良、李成、张敏、刘政，由锦衣卫所试百户散骑带刀舍人，进为本所千百户，其官皆世袭，以诸人皆西宫询葬宫人父兄，世所称朝天女户者也。〗 
　　中山宅里女诸生，窈窕由来箸令名。朱邸当年承诏入，佳儿佳妇慰皇情。 
　　〖成祖徐皇后，武宁王徐达女。幼时诵书史，一过不忘，人称女诸生。太祖闻其淑贤，一日召达谓曰：“朕与卿，布衣交也。古君臣相契者，率为婚姻。卿有令女，其以朕子棣配焉。佳儿佳妇，足慰我两翁。”达顿首谢，遂聘为燕王妃。洪武九年正月，授封册。高后深爱之，曰：“真吾妇也。”〗 
　　宫政初修内助良，常于先后见羹墙。一编更纪前贤迹，劝善书悬日月光。 
　　〖燕王之国，徐后理王宫，政甚治，乃以居。高皇后丧，断酒肉三年，每语及，辄流涕。成祖问：“高皇后遗言多可诵，顾何言最要，能举之乎？”后一一举之，无所遗。后尝辑《女宪》、《女诫》诸书，采其要者，作内训，二十篇，又纂古嘉言善行汇一编，名《劝善书》，颁行天下。〗 
　　恭侯赐爵旧勋家，岂为今时阴丽华。诏下不须亲奏谢，未伸大义志终赊。 
　　〖徐后弟增寿，当建文时，曾以国情输之燕王，而建文帝诛之。至是议赠爵，后不可。上曰：“欲为汉明德耶？顾今岂以外戚故封之？”竟封定国公，而命其子景昌袭爵。命下，使告后，后不谢，曰：“非妾志也。”〗 
　　关心时局独殷勤，命妇传来见小君。柔德殿中频赏赉，干秋彤管着芳芬。 
　　〖徐后尝问成祖：“陛下所与共治者，何也？”上曰：“六卿理政务，翰林职论思。皆是也。”后曰：“请得悉召诸命妇观之。”上许诺。及召入，遍观，喜甚，各赐以冠服钞币，且谕之曰：“凡妇相夫，岂止衣服馈食云尔，必将有德行之助焉。古公侯夫人，及大夫士之妻，其能助成夫德，载诸简牍，伙矣。今上所共理者，六卿翰林之臣也。尔诸命妇，讵无所以赞于内者。夫百姓安则国家安，国家安则君臣夫妇皆安。此所当共勉者也。且夫朋友之言，有从有违；夫妇之言，婉而易入。尔其思之。”又召翰林学士解缙、黄淮、胡广、胡俨、杨荣、杨士奇、金幼孜妻，见柔德殿，各赐劝勉，且赏赉甚至。〗 
　　玉管携来玉殿吹，天生艳质自高骊。无端北狩蛾眉死，风雨荒城葬盛姬。 
　　〖成祖权妃，朝鲜人。永乐七年五月，朝鲜贡女充掖庭妃，随众女入。上见妃色白，而质复秾粹。问其技，出所携玉管吹之，窈窕多远音。上大悦，骤拔妃出众女上。踰月，册贤妃，授妃父永均为光禄卿。八年十月，妃侍上北征，凯还而疾。至临城，曰：“不能复事上矣。”遂薨。上哀悼，亲赐祭，溢曰”恭献“。命厝其柩于泽县，敕县官守之。〗 
　　汉储羽翼重商山，大计今凭妇道孱。洗手人厨汤饼荐，能回天意弹指间。 
