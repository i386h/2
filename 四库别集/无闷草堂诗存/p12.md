<!-- { "loadSidebar": true } -->
　　三神山上遍题名，知有群仙抗手迎；借取青鸾兼紫凤，倦游归路好骑行。

　　○东势角

　　千家屋瓦红，高下翠微中；猎户能番语，闺装尚粤风。连环山不断，竹箭水何雄！始信和戎好，谣歌处处同。

　　○五桂楼

　　署额楣间旧步蟾，庭前丛桂树新添；登楼不尽看花感，攀折秋风忆孝廉。

　　树杪红楼卷画帘，天香飘满邺侯签；置身如在蟾宫里，一笑仙花手共拈。

　　○考盘轩

　　读书花下一青灯，俗客敲门未暇譍；昨日落红三径扫，破工夫为迓诗朋。

　　涧阿小筑雅堪称，门对春山绿几层；绝好午晴花气暖，鸟声唤客画楼凭。

　　焚香斗室静于僧，午睡抛书坠枕棱；诗兴忽来携杖出，青山一角柳梢登。

　　○夕佳亭

　　孤亭四柱万花邻，碧瓦朱甍结构新；面面风来带香气，晚凉消受几闲人。

　　登临携到瓮头春，落日山亭岸葛巾；待鹤未归烟树暝，笛声牛背下来频。

　　○社公祠

　　年年春赛此山阿，柳树梅边响鼓锣；受得群花供养惯，神仙艳福社公多。

　　灵风飒飒拂藤萝，玉座威仪慑百魔；时有村姬花下拜，绣裙奉献社公婆。

　　○捣衣涧

　　桃花春水浣纱时，貌可沉鱼孰姓施？隔断粉墙人不见，晚风千杵耳边吹。

　　满帘红日起来迟，已有新妆到水湄；一片砧声和笑语，引人清晓隔花窥。

　　○望月峰

　　满天星斗鹊南飞，望月峰头一振衣；尘世已无干净土，乘风吾欲广寒归。

　　扫开云雾揽清辉，独自狂歌上翠微；眼界一来高处放，争光魑魅悟前非。

　　○垂柳桥

　　初入园门第一亭，彩虹卧处柳条青；莺啼正好休惊断，斗酒双柑隔水听。

　　○凌云磴

　　盘空磴道草痕侵，笻竹扶人胜境寻；一笑如飞凌绝顶，回看来处白云深。

　　○荔枝岛

　　万颗枝头血染猩，绿波写照影纵横；临流试展君谟谱，触我枫亭作客情。

　　嫩红花穗照波明，已觉馋涎满口生；他日染成红鹤顶，一枝先折过桥行。

　　○观稼亭

　　稻花二顷小亭孤，亭后亭前尽荔奴；恰好篝车声里熟，课农兼得擘骊珠。

　　○咏菊

　　风中袅娜雨中颦，篱下含香寄此身；惆怅一枝清瘦甚，秋来无主属何人？

　　迎风软舞试腰围，瘦极偏宜金缕衣；怪底三郎爱秾艳，沉香空赏牡丹肥。

　　夜深剪烛醉花间，襟袖沾香未忍还；肯结寒梅为姊妹，秋风春日伴孤山。

　　○颂臣先生招饮小东山生圹

　　生前自择长眠地，旷达如君有几人？斗酒只鸡翻酌我，墓门车过不嫌频。

　　○感事

　　兵弄潢池乱似麻，竞寻覆辙太平车；英雄崇拜梁山泊，儿女讴歌五月花。军府弹声来刺客，讲坛鬓影簇娇娃；东南民气嚣张甚，宵旰应劳仰屋嗟。

　　前狼后虎瞰门庭，同室操戈且不停；旡首群龙齐起陆，复仇九世妄谈经。自由神已开新幕，专制魔须匿旧形；急与民权安反侧，伫看凤诏下青冥。

　　廿稘东亚急风云，速祸谁张革命军？好入明堂谋庶政，漫熏丹穴觅新君。九条礼俗多同化，一统车书大合群；国可重兴须协力，列强均势御瓜分。

　　○次韵酬黄旭东

　　曲体中郎爱女情，刀圭施药到柴荆；窗前远岫吟秋爽，篱下闲花坐月明。戛玉诗篇工闘捷，悬壶方术久传名；青年队里如君少，莲社多才暗自惊。

　　○病中呈谢四先生

　　微疾系公忧，驰顾不待车；足明忘年交，亲切如一家。雨余溪路险，苔滑石又斜；蹉跌出无心，衣履沾泥沙。入门笑语我，健步老已差；坐定施刀圭，霍然病顿瘥。先生悬葫芦，买药人如麻；女子识韩康，名满昆舍耶。屈驾肯相就，又屏驺从哗；自揣农家流，得此已光华。为我爱惜费，此念尤可嘉。顾兹一蹶惊，不啻我所加。平生相厚意，感愧欲自挝。我病动烦公，二事为根芽：烂肠因魔汤，伐性由烟花。悔过苦不早，祸发方号呀。自今立严戒，洗心归释迦；六淫无从染，免劳长者嗟。闻公好登山，矫捷追麏麚；此后愿自爱，脚力何自夸。竹兜以代步，请盐此溪涯。投诗永为好，聊用比木瓜。

　　○赠旭东

　　针灸仙家法，刀圭海上方；悬壶洛阳市，儿女识韩康。

　　○十二月十五夜咏月

　　一年有几团圆月，数到今宵岁又残；不恨清辉催我老，转欣长夜耐人看。横斜影写梅花瘦，潋滟光凝竹叶寒；天上琼楼何处是？高歌水调倚阑干。

　　○戊申正月携妓访槐庭，慰其丧妾（以下戊申）

　　迢迢访旧聚星楼，一路名花共载游；携手定军山色里，青衫红袖两风流。

　　颊上毫添顾虎头，主人画法擅西欧；多情貌我东山妓，一笑拈花镜影浮。

　　小星坠后冷衾裯，鹦鹉琵琶触物愁；故遣秋娘唱金缕，借君酒劝解君忧。

　　○哭吕厚庵秀才

　　画堂不见舞莱衣，反哺平生愿竟违；三径闲花虫语吊，一楼书籍劫灰飞。受恩欠债从今了，入地升天何处归？留得左家娇女在，长随寡鹄哭灵帏。

　　灵山后会尚茫茫，撒手人间此别长；入梦依然逢太白，招魂何处觅巫阳。一生迹断莺花海，数首诗传翰墨场；石子冈头篾钓落，这般结局最凄凉。

　　犹冀传闻讣未真，别来一病只经旬；知心岂在葭莩末，总角曾同笔砚亲。永忆过差规既往，更倾怀抱向何人；并时又失鸰原侣，瘦损苫庐读礼身。

　　翻到沧溟石也枯，年年枥马对辕驹；安知物外归真乐，不笑人间作计愚。化鹤尚迟千载后，骖鸾还共一天无；钟情怎及忘情好，空逐青蝇吊海隅。

　　○十月二十一夜栎社诸子集予无闷草堂

　　夕阳村落响篝车，客到蓬门犬吠哗；挂剑相期衰草地，连床小住野人家。寒生蟋蟀灯前语，香送芙蓉露下花；珍重题襟佳句满，茅斋四壁欲笼纱。

　　帘外西风旅雁过，语长残月挂庭柯；酒酸未足钓诗兴，茶酽差堪敌睡魔。此会敦盘哀乐半，故人生死别离多；相逢破涕真难得，莫学王郎斫地歌。

　　○十月二十二日同栎社诸子展吕厚庵墓

　　白马荒郊会葬迟，墓门一恸尽交期；玉京有路归何早，黄土无情吊岂知！死后西河抛老父，生前东野失娇儿；料应难作凌云笑，日暮枫林鹤唳悲。

　　○哭四兄熙堂

　　肘后仙方不可寻，去年一病到如今；虽偿问舍求田愿，未了男婚女嫁心。片影还乡随旅雁，孤魂入海化冤禽；最怜撤瑟弥留际，望断家人鹭岛音。

　　不得平头到五旬，皇天夺我老成人；陆机入洛青衫敝，江总还家白发新。十载盛衰门户改，几番离合弟兄亲；一灵历劫如长在，愿结来生未了因。

　　○游开元寺有感（以下己酉）

　　江城烟景正阳春，访古招提话劫尘；半壁东南犹可据，一家楚、越太无因。沧桑故国悲遗老，花木荒园说养亲；日暮倚栏听杜宇，声声似怨董夫人。

　　○半月楼

　　半月池边半月楼，画船箫鼓忆前游；风流太守今谁继？水浅蓬莱又几秋。

　　○梦蝶园

　　坏瓦颓垣夕照昏，偶随蝴蝶过荒园；东风草绿城南路，剪纸难招处士魂。

　　○打鼓港晚泛

　　一江春水一帆风，两岸楼台夕照红；欲唤桃根倚双桨，樽前为我唱玲珑。

　　○次韵答绍尧

　　无心用世唯耽酒，有口逢人便说诗；醉不愿醒歌当哭，百年当卖几多痴！

　　悠悠身世且随缘，饮酒看花自得仙；苦向红尘求解脱，几生修到火坑莲！

　　○春日游台中公园

　　娇鸟啼花报花开，大堤裙屐嬉春来；垂杨四面栏不住，远山飞入池中台。恍惚江东张园好光景，欲唤吴姬抚琴歌落梅；旧游如梦忽枨触，临水照影惊于思。此间昔筑鲸鲵观，清明麦饭无人哀；杜宇冬青几风雨，碧血染地生莓苔。山邱一变作华屋，百年罗剎成蓬莱；地运盛衰关天数，何用胡僧谈劫灰！江山风月无定主，管领正要骚人才；看花对酒不作乐，地下奇鬼将人咍。黄金入手买歌舞，醉即藉草卧勿回；身前勿计身后事，贵贱俱尽随尘埃。君看石像耸云表，英姿飒爽褒鄂推；万人瞻拜徒为尔，一代雄豪安在哉？

　　○和韵答幼春（重出）

　　繁华过眼吹石火，我未弃世世弃我；乌衣巷里封胡辈，相从东山唯汝可。

　　白也谪仙恺之痴，江湖颇传醉后诗；谁知雁行揖坡谷，吾家阿买非常儿。

　　○三月十三日瑞轩观新荷花

　　花信阑珊正断肠，绿荫怅望小池塘；水明忽照红妆影，风过犹疑翠盖香。独笑晚春迷蛱蝶，多情终日傍鸳鸯；霞朝雾夕空先赏，惭媿题诗水部郎。

　　○池上荷花旋开旋落又赋

　　何用逢时早晚争，先开先落更伤情；香留世界才三日，梦断池塘便一生。梅雨惟教青子湿，楝风不信绿房倾；洛神罗袜归何处？空忆微波与目成。

　　一现春风结幻缘，水亭芳信报今年；不祥总为非时出，无寿偏因得气先。万叶田田初满眼，孤花片片已成烟；若论解脱泥涂早，合化西方妙法莲。

　　○三月十六夜闻公园笑语声有作

　　士女梅边与柳边，笑谈声彻卧床前；嫦娥似解怜余病，度水穿窗照独眠。

　　几辈献花朝石像，几人酹酒吊城楼；总因见月心多事，何似藜床一觉休。

　　不携儿女去嬉春，潇洒书斋小阮亲；同看月明还几夕，孤帆将别病中人。

　　○题槐庭双身小照

　　何方学得分身术，镜里无端化两人；想是天涯知己少，故将形影自相亲。

　　居然子面如吾面，错认中郎与虎贲；郄笑诗人太狡狯，也同倩女解离魂。

　　双株玉树倚春风，惊座真逢两孟公；笑问红尘来几度？前身可与后身同。

　　鸢肩燕颔知无分，落落书生骨相寒；世上妍媸谁解辨，自家面目自家看。

　　百千万亿佛身多，变化神通果若何？仗汝风骚同鼓吹，愿三李白百东坡。

　　○过竹沪吊宁靖王

