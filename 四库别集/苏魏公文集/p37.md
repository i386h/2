<!-- { "loadSidebar": true } -->
　　勑具官某等考陟之典尚矣自有虞以来未之或废盖畴能比吏劝功赏善有国之法不可阙焉以尔等委质策名居官任职民政有拊循之效郡纲借闗决之明稽阅四期嘉事劳之可録进班一等亦酬劝之所存服我恩荣终期报称可
　　都官员外郎新差通判南安军刘炳可职方员外郎差遣如故
　　勅具官某夫山泽之禁所以佐助大农通货丰财待是而出以尔朝宷之望干器有闻顷仕峤南专司地寳能督兆人之役用资圜府之供绩效甚明赏格斯在叙进省曹之秩尚仍倅乗之行只服恩荣勉勤职守可虞部员外郎崔复可比部员外郎国子博士徐稹李舜元可并虞部员外郎
　　勅具官某夫考功课吏之法虽不足以待非常之人然士之怀能抱器杂进有司不有甄陞何用劝善以尔淹歴朝序稔更嵗成于法当迁进官有等尔其体我恩意勤宣政事倘素緼于才用宜勉力于施为毋曰泛迁而薄后最可
　　殿中丞致仕许弼可虞部员外郎致仕
　　勅具官某朝廷推庆赐之泽而不遗退休之人者所以旌尚止足而示宠髙年也以尔早阶仕缀得谢盛辰两逄优渥之行未逮叙迁之比特縁往霈躐进华阶南宫右曹俾荣乡闬尔其只率益务保頥可
　　殿中丞贾忱可国子博士守卫尉寺丞侯可可守大理寺丞
　　勅具官某防能之选早列于仕阶抚字之求方纡于邑绶属攸司之比课谓满嵗以应条进以一官甄其累效勉思勤儆往服恩荣可
　　大理寺丞晏只徳可右賛善大夫
　　勅具官某尔以丞相子仕京司能持谨循保守门法试以防征之局颇彰干办之称克逭过尤有足嘉尚揽攸司之防课属累乆之当迁进陟春坊之僚使通朝着之籍其思自勉益振绪风可
　　卫尉寺丞刘士劭可大理寺丞
　　勅具官某夫任职四嵗有勤最而无悔尤不有迁叙则士之沉滞者众矣以尔为丞卿寺歴试吏条攸司类能加秩有等其进理官之属益思政治之宜可
　　前权知云安军判官冯越石前华州下都县令张杲之可并著作佐郎集庆军节度推官前知磁州文城县彭天麟可大理寺丞
　　勅具官某等士之由选调而陞京司者始用外官之保任加复有司之视成最状上闻便廷临引赀相其质敷纳以言然后命之良亦艰矣惟尔阀阅之茂咸应斯格有如辞章之美并由科级而仕擢以台秩俾为王官渐阶通显之涂益愼进趋之守可
　　袁州分宜县主簿前防州受纳板木场兼监排岸司刘最淮南节度推官前知郓州中都县事王仲安可并大理寺丞劒南四川节度推官前知梁山军梁山县事赵清可著作佐郎
　　勅具官某等或决科从仕或延赏入官并有亷能之资绵更县邑之课台章言状铨筦条劳办职者敏干可称字民者拊循着效用擢京司之列兹为贵仕之阶勉思后勤勿渝素守可
　　前建州建安县主簿监南劒州石牌场郭纲可大理寺丞
　　勅具官某国家谨山泽之禁非惟专利公上抑亦止民争端官或有劳赏亦用劝以尔词科进擢吏调淹囘以闽邑勾稽之员督丱人物地之役五歴年稔倍登货程特迁卿棘之聮盖示赏条之信尔其钦率思称恩荣可曹州南华县尉王洎可太常寺奉礼郎
　　勅具官某朕以东畿积冦多出曹南故严设捕格之科以除生聚之患以尔得调铨筦往专尉循能奋勇谋悉擒凶党擢尔京司之秩欲示信赏之行其益只钦以对光渥可
　　常州无锡县尉扈大亮可杭州余杭县令
　　勅具官某夫萑蒲不戢则闾里靡宁赏典不行则儆劝安在以尔调名铨筦为吏江湖谨于尉循号有方畧属彼冦攘之党肆为戕贼之谋一举成禽羣凶就戮嘉其善职之效宠以长人之官其勉懋于逺图善抚绥于美俗副我甄擢无忘瘁勤可
　　皇叔前右监门卫大将军克眷皇叔前右监门率府率克迓克慕皇兄前右武卫大将军荣州团练使仲论可并旧官服阕
　　勒具官某孝子念亲情何以极惟三年之中制盖天下之通丧眷吾近宗动必由礼既毕居庐之慕宜还拱着之荣以尔庆衍皇支位通闺籍向縁衔恤乆去辨朝闵寒暑之再离属缟纎之云释俾仍旧次庸示新恩勉惇信厚之风茂对休嘉之命可
　　前左藏库副使曹诵西京左藏库副使曹识可并旧官服阕
　　勅具官某天下无事兵革不试仕武列者咸得丧亲以礼所以尽人子孝爱之情也以尔生于庆门早服义训衔恤去位释从公斯得孝忠之全宜还位着之列钦承新渥益励后图可
　　文思副使胡拱可左藏库副使
　　勅具官某朕以累朝陵邑邈在涧瀍并建官司典领封域尔向由内使祗事眞园职为郎累更嵗稔朝夕起居之奉无旷尔劳春秋荐告之仪亦防厥守比代还而言状嘉往效之良勤稍还主帑之聮兹谓畴庸之命往承优渥益务钦修可
　　文思副使李惟忠可左藏库副使西京左藏库副使苏信可文思副使供备库副使李惟清可西京左藏库副使
　　勅具官某等内朝诸司参设使介所以待材武之士为帅领之基惟谋勇兼资乃副超擢而课最应格亦得稍迁尔等勤能守官才任御侮积日累乆之课既应陟书歴阶加等之荣寖居前列宜益图于方畧且无废于事劳服我训言以永终誉可
　　左藏库副使曹继明可供备库使西京左藏库使雍规可文思使内殿崇班閤门只王文郁可内殿承制依旧閤门只内殿崇班韩见素可内殿承制
　　勅具官某夫仕者乆而不迁则才愚同滞进而不以其效则流品弗甄今有司所以限年而校功循阶而进秩者由此道也尔以材武擢于治朝内外烦使之劳讫无旷事嵗月荐更之比已应陟书稍陞等于官聮且畴庸于阀阅往承新渥无怠后勤可
　　前文思副使卫克明可旧官服阕
　　勅具官某列职禁庭早擅勤恪之裕服丧垩室已终缟之期宜释素冠超还旧着内司之介班等惟优勉遵移孝之方无怠首公之志可
　　西京左藏库副使蔚世长刘辅可并文思副使
　　勅具官某内朝诸司并置使介所以视典领之闲剧为迁次之等差惟其职仪亦号通显以尔仕以才武能辑吏勤陞诸使聮荐更嵗律赍阀来上有劳当迁稍増陛级之荣庸示甄畴之渥承兹宠典厉乃公忠可
　　供备库副使宋惟渥可西京左藏库副使
　　勅具官某朕所以屡戒邉疆之臣不使生事夷狄者诚欲慰安吾民绥靖殊俗也尔向以廷中之籍出监峤外之兵歴稔三周善抚师众外虞无警成效可嘉俾递进于使聮示不私于赏格往服休命更励后勤可
　　前内殿崇班康昺可旧官服阕
　　勅具官某任繇武弁服在朝行属时偃兵靡事衽革遘家艰而衔恤遵礼式以行丧嵗月其周缟云释宜起还于旧次当益念于教忠只服训言勉勤职业可内殿承制王怀淳司允可并供备库副使
　　勅具官某等武爵之选籍于枢府者是为朝班由此而升诸司者又为优选虽议年而进秩亦寓令于擢才尔等资适逄时官亦乆次应是宠格叙跻使聮涖事局者宜励于亷勤防师屯者益思于训辑只服休命勉图后功可
　　右屯卫将军致仕徐用文可右武卫将军致仕
　　勅具官某朕初嗣鸿业大赉四方首覃庆恩靡限遐逺惟彼引年之类例加増秩之荣以尔给事禁庭夙推勤愿退居近甸克享夀康宜沾涣泽之优稍进卫环之列只服休宠益保余龄可
　　内殿承制郭昭诲可供备库副使
　　勅具官某夫武爵之设所以待材勇之人方无事时士特以积日而进取然揔戎干邉皆由此出授任之际良亦难矣以尔克有干力尝试事劳较其年勤甫应迁格进陞内使之贰渐履华涂之阶无以易进而自安当念逺谋之可致斯谓勤奬尔其钦承可
　　内殿崇班王世安可内殿承制
　　勅具官某夫考课之法议年有等并甄阀阅之最非有文武之殊以尔早用材谋服勤官次淹歴巳乆亷能可称且縁计最之程进陞班制之列褒迁之宠勉懋其承可
　　东头供奉官陈永龄可内殿承制
　　勅具官某南海百货之所丛四方商贾之骈集惟其繁富之防是亦剽盗之招以尔官守遐陬职在循警能殄除于冦党且安慰于民居成效既然推恩何恡往服内朝之籍益思方畧之图可
　　东头供奉官赵渥孙穆之可并内殿崇班
　　勅具官某等仕之三班者其任使特为冗而迁次又复稽缓然由此而陞内著者盖积日已乆而陈力且多矣以尔服勤吏役能寡过尤应课攸司亦在最等命通聮于殿籍斯渐履于荣阶宜益矜修以称甄録可
　　东头供奉官赵定可率府率致仕
　　勅具官某夫仕贵量力而进欲知止此士大夫之所美也尔居武弁能蹈斯言壮而从官老而谢事是可嘉尚所宜显褒擢于储禁之班俾从家居之秩保尔暮齿承兹宠荣可
　　西头供奉官郭右之可右清道率府率致仕左侍禁李昭懿可左清道率府副率致仕
　　勅具官某早从职守充集吏劳洎列庭班亦更事任自言耄及愿获归休宜擢进于储僚俾退居于里闬承兹秩老之命慰尔暮涂之荣可
　　右侍禁吕婴可左清道率府副率致仕
　　勅具官某尔以州郡之课得列仕阶以嵗月之劳屡陞班等自言齿耋愿谢官荣特迁宫率之聮俾遂家居之佚可
　　守少府监致仕王山民男渐可守将作监主簿
　　勅某男某乃父仕宦三品年至告归闵其乆勤延以世禄以尔早闻家训克绍素风擢寘京司俾阶荣路往承新渥益懋尔思可
　　翰林医学冨州龙平县主簿潘务本可少府监主簿余如故
　　勅具官某尔以方技之能为王官之守向逄霈泽方役遐陬嵗满言归庆条具在擢预京司之秩且甄执艺之勤服我休恩益精素业可
　　左谏议大夫知瀛州李肃之奏医人孔世卿可试国子四门助教不理选限
　　勅具官某方技专门诊治有法给事帅邸服勤累年属览奏封之陈且援近侍之比宠以一命足为尔荣可秦州东路弓门寨界蕃廵检副都军主张朴令狐可银酒监武充本族都军主原州之安寨白家族都虞薛乞可银酒监武充本族副军主
　　勅某职于邉号有才谋俾式遏于诸戎且无虞于外境藩臣列奏宠命惟行进膺帅领之荣罙尽封陲之效可





　　苏魏公文集巻三十一
　　钦定四库全书
　　苏魏公文集巻三十二
　　宋　苏颂　撰
　　外制
　　右谏议大夫知制诰宋敏求依所乞落知制诰守本官差遣如故
　　勅夫代言词禁抗论谏垣皆侍从之荣涂本才髦之迭处苟坚辞职之请靡劳递直之勤特徇雅怀俾原近秩以尔具官某学穷坟索世掌丝纶三朝擅文史之华两掖着猷为之美朝廷命令乆预于演裁台阁规橅兼推于练达忽告眊昏之苦愿还翰墨之司再控封章备形恳至姑就七臣之列仍专众职之临噫去剧即闲既从于尔欲待贤优礼当体于予衷勉思埤政之谟式副畴咨之渥可
　　权三司户部判官尚书司勲员外郎李立之可主客郎中
　　勅具官某今之由尚书郎为三司佐属其选重矣非有积累之资明着之效则岂称其官使哉以尔清白承家防方为吏名登华省治有显闻曩丞水官能勤于障导移职计部善析于货财课在有司法当迁秩擢正客曹之列仍防户版之员膺兹茂恩益念成效可
　　左骐骥使刘斌可皇城使
　　勅具官某诸司置使秩有等差而皇城为东班之首非夫歴仕绵乆材用章着安能陟级而致荣阶以尔沈敏之资干力之效擢于勇爵寘在朝聮累嵗有劳中枢校课当叙迁于官列俾陞冠于使华只膺优异之恩益念始终之节可
　　皇侄左千牛卫将军令谖可右监门卫大将军
