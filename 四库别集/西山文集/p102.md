<!-- { "loadSidebar": true } -->
　　某昨者防恩牵既而控免弗俞俱尝奏记以谢比者只拜告命谨复缀缉骈俪少见万分区区复有未尽之悃窃惟大丞相国公先生家传相业世济厥美未易以一善名而其间有最不可及者容人之度是也考之前史若唐李吉甫父子相宪武二君削平诸镇中兴王室功业甚伟然不得与房杜姚宋并称者以容人之度未足故耳自元和初牛僧孺等以贤良对防指陈时病颇为剀切此盖制科之常而吉甫以其议己泣愬于上既尽逐考官僧孺诸人亦皆不见录朋党之祸实基于此其后德裕继相猜嫌愈甚一时人材互分彼此而朋党之祸遂成更相倾轧四十余年唐室遂以不振吉甫父子实为之也若先太师忠定越王与大丞相则不然方忠定之初相也当时士大夫议论所主亦有不同者矣而盛德雅度包涵茹纳未尝与之较短长争胜负用舍之间一惟公论是主及再登揆席凡所荐扬拔擢莫非天下选而昔之议论不同者亦班班焉与于其间此所以屹然为四朝元老以功名始终铭勲太常侑食清庙扬休无穷也大丞相自初执政以至当国上而同列下而廷绅议论同异者亦或有之然未尝以私意喜怒深嫉而力排之间有因事绌罢者后多拭收用至有身没而后录其子者容人之度岂不伟哉寳庆以来朝着之士论事失当莫若某与魏工侍二人魏之贬也大丞相谕临安尹使赆其行于赫然震怒之中未尝忘矜怜悯卹之意而某之迂愚自速谴咎言者请加窜谪迄不之许迨兹庆霈之行某之与魏首防湔涤自昔起废之恩必以其渐未闻一朝出命悉还故物若是其特达者也然则某等之或绌或贬岂钧造本心哉某躬被苞涵茹纳之施虽已啓谢骈俪攸拘不能敷畅辄复布之毫楮又尝忆曩嵗侍坐时尝辱赐教以为先太师有言必能受人詈者然后可作宰相至哉言乎此一门相业世济厥美所以为不可及也伏惟大丞相坚忍持守益加于初使天下之士无一不被容覆者则盛德宏度超越古今与忠定王无间矣僣帅陈愚罪当万坐仰丐钧察
　　上丞相书【论用人聴言】
　　某至愚极陋无所取材比蒙除书擢在常伯之列退揆驽劣非所敢当然区区不竢驾之心则已飞驰于阙下初元之召坚辞五六不获已而后行今顾欲亟前如此诚以大丞相谦虚无我而求士自助出于真情故乐效防尘之益尔今既未获遽前而间尝思念当今之故窃有一二愚管不敢不为大丞相陈之盖自故相颛柄以来天下大势日益岌岌常恐一旦有溃败不可支者仰頼天地宗庙之灵大丞相为时而出平居蓄德深厚故相安之不疑及圣上奋发干刚首付魁柄凡百施为皆天下所愿欲而弗获者薄海内外旷然易视仰望风采若神人然某尝窃谓大丞相于此实有回乾坤洗日月之功要其大者不过曰用正人开言路而已故相之所以失大丞相之所以得其不在斯乎某之愚以为诚率是道而不变则元祐司马公之相业可以无媿而嘉祐韩忠献之相业亦将驯致焉昨尝奏记欲大丞相坚守初意之善期以十年坐收太平之效钧函下逮不以为谬矣夫以大丞相之纯诚不二澹泊寡欲始初所行皆出实意非縁饰以茍悦一时之观聴者其于二者必能恪守初志独恐所用者正人则憸邪将有所不便而言路四辟谗谄不得以蔽欺激作之言有时而进使吾之志虑浸寻改易而不自知此则所当豫察尔大丞相爰立之明日召三贤于逺外公论莫不谓宜而一二言事官之除识者以为四十年来所未有向之龃龉权门者相继收召可谓盛矣然正直之士忧深虑逺其间知大体者固能徐为开导而彊直自许者亦或不无矫拂太甚人情将有所不堪乗不堪之情以激其不平之忿则刚劲不如软熟违忤不若承顺其意将有时而移矣况辩论似争争则有不靖之形和同似党党则有分朋之迹昔者谗害忠良徃徃被以此名羣驱辈逐大抵由是夫争有是非正人之争以为国也邪人之争以为己也是非不辩而两绌之可乎朋有真伪正人之朋以同德也邪人之朋以同恶也真伪不分而槩疾之可乎今虽未有此事亦愿大丞相谨之而已不然则激作之言入而疑惮之心生君子小人之消长于是焉分此某之所甚畏也庙堂之论不参之羣下为日久矣大丞相博尽众谋弗任私智事之有闗国体者必议而后行众言杂进岂皆当理议论不一尤难适従迂者不切事情狂者不识忌讳然异同不一之中乃至当之论所从出正如玉隠于石金混于沙琢之淘之至宝乃见其可以沙石之杂而委金玉之珍乎自昔鲠切敢言者常病于过故赵中令有颛权之毁韩忠献有跋扈之劾文潞公有交结之谤三相勲德巍然曽不以是而少损当时亦未闻深咎言者以其职在论事不嫌过直故也若蔡若秦柄国之时则无此矣故雷德骧诸人之过直乃所以彰三相之能贤而蔡秦之世有歌颂而亡箴规不问可知其为权臣矣今士无愚智孰不知大丞相之用心其何訾议之有万一草茅山野语言之发或失拣择适所以増光德美陆宣公有谓谏者之狂诬明我之能恕谏者之漏泄示我之能从者不惟人君当知之大臣亦不可以不知也不然激作之言入而忿嫉之意生羣下相率以茍容甚非朝廷之福此又某之所甚畏也惟大丞相坚守初意之善勿为邪説所移使正人常聚本朝而言路常通无壅则内而彊固本根外而震憺威灵必有为大丞相忠谋者姑以近事明之方八陵之图来上固尝欲脩朝谒之礼举恢复之师而集议之防一颁从臣台谏以及馆学交论其未可君相亦幡然从之赖以少寛目前之忧岂非朝列有人忠言获伸之效邪况事变之兴未有终极正君相汲汲经营之时正人多则腹心有所托不然是自毁其腹心也言路开则耳目无所蔽不然是自涂其耳目也小人寡识所以激作破壊者图自利尔岂为国家计为大丞相计哉某身在闽陬去阙庭二千里事之有无所未能知冒昧一言盖欲大丞相之功业不在韩忠献司马公之下而已拳拳之怀仰祈矜察
　　上曽宣抚书
　　某恭睹邸报明天子以边隅俶扰畴咨魁彦进长枢庭宣威江淮尽护诸将人心咸奋国势自张岂胜庆幸葢自兵干之兴厯有年所而我军政少弛将庸卒惰溃散相望识者咸谓宜得庙堂大臣位望兼重者付以韩范之寄庶几精明有转弱为强之势今明公遂膺斯任可谓得处置之宜恊中外之望矣而某区区则以为明公过虑者大凡内外相应然后能有成功权不中御然后可制外变某顷在两淮间见制垣帅阃每有奏报动稽旬月从者才十三否者尝七八甚而偏州小邑径申朝省画防行下制司或不豫闻选辟僚属最为重事要涂诸人主张荐送必如所欲而后已情意不浃谁与恊谋至于区处事宜动从中覆利害之实庙堂未尝得知可否从违类取决于宰掾之口爱憎任意予夺乖宜有不可胜叹者今明公以大臣出使事体固甚不侔然文武之吉甫与孝友之张仲表里相须不可一缺徃者范文正公宣抚陜西必吕申公忘仇协济用能卒服夏羌张忠献以相印督帅亦必赵忠简居中相应遂成破敌之效今庙堂之上能以吕赵二公之心为心明公庶乎克成厥志不然则内外相违动辄牵掣终无可为之日矣又尝观近之处方面者未能忘情得丧之间有所建请必先伺朝廷之意向至于当然之利害必至之祸福人所共知者徃徃匿而不言或反私议窃叹不敢尽言于朝或扣之曰此非庙堂之所乐闻也夫以顺为正者妾妇之道所居何官所任何事而可以妾妇自处乎愚谓明公此行实宗社安危之所系凡其当然之利害必至之祸福宜皆一一以闻言之未聴则再三言之又不聴则决去就以争之可也争之而聴则明公得以展布四体为国家生民之福若终不见聴则巻怀而去之以道事君不可则止者大臣之正法也虽功业未即见于时而明公所以为节义者未失也异时犹有望焉若姑循近世之辙容容唯唯聴命于庙朝受制于宰椽有事不敢言言事不敢力万一至于失机而误事则天下之责将丛于公之一身虽百口无以自白矣抑又有所当言者古今事业未尝无所本诸葛武侯平生所立事业竒伟然求其所以则惟开诚心布公道集众思广忠益盖此四者乃武侯事业之本而诚之与公又其本也今明公实居武侯之任而又适当可畏之时用将非人而士卒之心不服抚御失防而忠义之志未驯变故多端天意难测于是时也傥非至公血诚质之天地而无疑则何以服未服者之心驯未驯者之志呜呼鹤鸣在隂其子和之鼓钟于宫声闻于外发之于心有秋毫之差物之应者有千里之缪明公其可不致意乎此至于黜臆见而取众长亲正直而逺邪佞则又其所急者明公受任逾两旬矣而未闻辟士之报窃料明公必将遴选一世名流决不至如前之曲狥要涂之荐然于正邪贤佞之间则愿明公之深致其审也昔李忠定公出抚河东徒以幙中多士之故遂至将帅之情扞格不通迄不能有所济文士犹不可况庸常防佞之辈乎武侯行事散见于史册曩嵗南轩张宣公尝辑之为传郡斋适有板本敢以一帙十二字之刻并献左右愿明公特赐览焉则其为功业之助将不少矣自得此説以来遇当世之膺受重任者则以告之盖忧时悯世之切见其任事则幸其有成故不暇择其人之可否而告之闻者徃徃笑其迂濶不切事情而某之自信则弗移也今又以告于明公意者其有合乎置司想在金陵张忠献公故椟犹存者幸取而观之亦足以攷其设施之本末又中兴诸将处置边事惟李忠定议论最为的确且皆当今所可行某徃在朝行盖屡言之而不见省今以闽中所刋随此申献区区爱助之心可贯天日惟明公察之幸甚
　　请郑林杨三士入尊行堂
　　某窃闻之师道立则善人多当庆厯景祐间闽之文风盛矣而研精经术则未也时则端明蔡公为守招延四先生者而啓迪之于是深于经学者彬彬焉出诗书文物轶于中州岂非师道之立故邪今理义之学大明吾党之士皆知所用力非复昔年之比然致知力行二者并进自昔难之必得乡之耆艾学问践履素为月评所推敬者为之表倡庶几后生有所向慕而兴起焉采之佥言若云山郑先生梅坞林先生信斋杨先生其人也尊行有堂正所以为招延耆德之地而虚席已久非三君子孰宜居之用敢恪循众论敬有请于执事者然年髙德劭非以筋力为礼之时自今以始每月朔旦愿屈长者一临讲席发挥圣门大训俾学校之士皆得闻脩身立已之要相与勉励为善人之归某亦将帅同僚以听焉或留止兼旬或少驻信宿一惟尊意所欲而不敢拘傥蒙聴许非特学者之幸亦某之幸也












　　西山文集巻三十八
　　钦定四库全书
　　西山文集巻三十九
　　宋　真德秀　撰
　　啓
　　谢林侍郎荐举启
