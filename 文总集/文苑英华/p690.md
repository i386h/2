<!-- { "loadSidebar": true } -->
　　臣某言臣得本道进奏官某状报某月日幽州节度使张仲武奏破奚北部落及诸山奚除旧奚王匿耶所管外杀戮首领丁壮老防并杀获牛羊焚烧车帐器械等计二十万刺史以下面皮一百具耳二百只奚车五百乗羊一万口牛一千五百头者天声逺叠庙畧遐宣白虏获于寜台赤夷俘于燕路臣某中贺臣窃窥旧史逖听前朝有天子忧邉清宵辍寐将军出塞白首言归至乃或胜或奔一彼一此竟困塞郊之柝那停絶漠之烽犹欲叙烈旂常告功祧庙用其蹔胜谓曰难能况幽朔巨都全燕重地荐臻奚冦猾乱华人田让之防【集作获】鲜卑莫能深入祭肜之军辽水唯遣相攻近嵗以来爲患滋甚走单于侦逻之路懐驹支漏泄之奸张仲武重感国防习知邉事同三师而楚侔五饵以间戎乗其嚣惰之时俄得剪除之便燕犀宻挂冀马潜羁超距投石者动过千群防手科头者畧逾万计坎三鼓而河流自却声六校而屋瓦皆飞自使马惧防林兎忙迷穴无舟掬指有地僵尸未惊紫陌之乌前军己蹙不唳淮山之鹤后队仍穷遂分袁尚之头颅仍裂蚩尤之肩髀穹庐落烬同甲掦灰山积云屯大収其车乗角羸耳湿尽获其牛羊栁水载澄桑河无事爰施【疑】吉语入解皇威此皆皇帝陛下功格上运膺下武授兹成筭于彼当仁震肃九围欢呼万国昔艰难云始胡尘首起于卢龙今开泰有期汉将先清于涿鹿人谋允若灵贶昭然固已上庆祖宗下光编防箓圗洪范竞三古之殊猷玉检金泥有百神之灵祐臣虽当防遏不介邉陲空增气于懦夫实叨荣于下将日围千里天盖九重奉一月之捷书唯知抃蹈献万年之夀酒尚隔班行念风水于遐藩寄夣寐于宣室无任望阙结恋之至




　　文苑英华卷五百六十八
　　钦定四库全书
　　文苑英华卷五百六十九　宋　李昉等　编杂贺一
　　爲杭州崔使君贺尊号表一首
　　贺加天寳尊号表一首
　　贺册尊号表一首
　　爲河南卢尹贺上尊号表一首
　　贺新乐表一首
　　爲雍州父老贺銮驾停幸洛邑表一首
　　爲何舍人贺于梁王处见御书文表一首
　　爲韦右相贺拜洛表一首
　　贺纳谏表一首
　　爲秋官员外郎李敬仁贺圣躬新牙更生表一首贺圣躬痊复表三首
　　贺圣体平复御紫宸殿受朝贺表一首
　　爲安平公华州贺圣躬痊复表一首
　　爲杭州崔使君贺尊号表【武后】李　峤【延载元年】
　　臣某言伏奉五月十一日制书陛下俯顺羣情懋膺大典垂光休于百代被鸿恩于万族凡在含生孰不庆幸臣某中贺臣闻太朴既谢帝皇之迹已殊圣道不追王覇之风且杂虽崇号广溢递享于隆名而徳薄政衰不光于神器【一作气】伏惟越古金轮圣神皇帝陛下承大云之法记应荣河之寳箓以天上天下之尊爲隆平太平之主不言而理三阶正而六气调不怒而威万防清而百蛮服延富夀于和平制雍熈于易简慕义向化之党候雨占风畴徳瑞圣之符非烟若雾青蹈舞于庠塾黄髪讴吟于衢路固可使尧舜拥篲禹汤扶轮超尘刼而首唱邈梵天而髙视岂登三减【疑作咸】五迈昔殊今而已哉嘉号初登殊章备举铺帝容而建皇极大寳聿承旋干轴而正坤维洪鑪再造仙涣与祥风俱动湛恩共天威并作缓姬文之狱既削爰书锡汉后之酺且班戎律覃敷之泽出九掖而浸羣方抃跃之音自三川而周四海遂乃崇只肃于梵宇致严恭于清庙申寃举滞而有善毕升崇徳报功而无文咸秩防模粲而洋溢道徳纷而布濩岂直朝野称庆观羙化之维新故亦神祗降祥见鸿基之载固臣叨延组缪分虎符千年有遇更逄开辟之初百辟承欢不预趋驰之末瞻云路而式怍仰天庭而载伫踊跃之懐企耸无极无任鳬藻悦豫之至谨遣某官奉表陈贺以闻
　　贺加天寳尊号表　　　　　李　邕【天宝元年】
　　臣邕言伏奉今月日恩防万方士庶九土军戎昭洗宸波光被圣渥臣诚欢诚喜载欣载跃顿首顿首死罪死罪臣闻沐雨露者草树自乐荷陶钧者动植皆春故知则而象之守而行之所谓则天之明立人之极有庆斯大无得而名者也伏惟陛下尊崇圣祖肃防道教子物天徳序位代工惣三五之妙勲统亿兆之全业戈甲谧息华戎底平故得真容庆应潜通帝夣寳符灵贶允叶神心加号所以发祥郊天所以昭报大礼盛事光赫旬时作解周仁廓开宇宙天禀【类表作京】褒称云纪变名风物光华再驰晖于日月河山保界重赋质于乾坤同一气之逮【类表作建】初与四时而浸逺天长地久呼万嵗于太平国泰朝欢舞【一作职】九韶于圣主臣忝私守郡常荷载天空驰就日之诚未尽歌云之庆无任欣跃竦抃之至
　　贺册尊号表【宪宗】　　　　　韩　愈【元和十四年】
　　臣某言伏闻宰相公卿百官及关辅百姓【集作耋】老等以陛下功崇徳钜天成地平冝加号于殊常以昭示于来代载陈情欵恳至再三陛下仰稽干文【集作符】俯顺人志乃以新秋首序令月吉辰发扬鸿休膺受册天人交庆日月扬光寰海之间含生之类抃欢踊跃以歌以舞诚欢诚喜顿首顿首臣闻体仁长人之谓元发而中节之谓和无所不通之谓圣妙筭无方之谓神经纬天地之谓文戡定祸乱之谓武先天不违之谓法天道济天下之谓应道伏惟元和圣神文武法天应道皇帝陛下子育亿兆视之如伤可谓体仁长人矣喜怒以类刑赏不差可谓发而中节矣明照无私幽隠毕逹可谓无所不通矣发号出令云行雨施可谓妙筭无方矣三光顺轨草木遂长可谓经纬天地矣除刬冦盗宇县清夷可谓戡定祸乱矣风雨以时祥瑞辐凑可谓先天而天不违矣国内无饥寒四夷皆朝贡可谓道济天下矣众羙备具名实相当赫赫巍巍超今冠古方当讲明堂辟雍之事撰太山梁父之仪搜三代之逸礼补百王之漏典时乗六龙肆觐东后微臣幸生圣代触犯刑章假息海隅死亡无日瞻望宸极心魂飞有斥【集作永】弃之非【集作悲】无自新之望曽不得与鸟兽率舞蛮夷纵观爲此啣酸抱痛负【集作且】耻且慙无任感恩恋阙恳逼徬徨之至谨奉表陈贺以闻
　　爲河南卢尹贺上尊号表【武宗】李商隠【防昌五年】
　　臣某言臣得本道进奏院状知宰臣某等奉上尊号以光洪休耀列圣之睿圗表三宫之慈【集作义】训凡在生物孰不欢心臣某中贺臣闻善言天者必推功于广覆善言日者必咏徳于大明然后物仰穹人知景曜皇王拟象今古同规伏惟仁圣文武章天成功神徳明道大孝皇帝陛下体天垂防法日轮辉上徳以纉戎启下武而膺运顷从临御旋致治平雨块风条时推顺适苖螟叶坐致消亡是以银瓮石碑非烟浪井神而告瑞史不絶书且獯鬻爲灾周秦之防金行火运不絶于侵陵瀚海隂山几渝于约誓而敢乗衰运来犯昌朝陛下乃赫以天威授之宏畧一伐而单于仅免三鼓而贵主来还灭大邦之仇讐摅累圣之忿愤及晋阳逐帅代马新羁陛下又濬发宸襟委诸庙画浃辰而前军就路逾月而元恶膏碪浄丰沛之遗疆举陶唐之故俗蕞尔潞子复生孽童脱缞冀恩止柩拒诏据九折之险有五州之人薮泽逋逃粪土租税陛下又逺扬神防深诏徂征合镇魏之强藩出韩彭之鋭将夷其巢窟去彼根株清明皇之旧宫复金桥之故地曽非旷嵗集此丕功固已至化潜融事光于玉板机独运理溢于瑶编况又志切希防道存冲漠慕遗踪于姑射载动尧心思顺请于崆峒欲劳轩拜逺惟【集作掦】圣祖载伫神孙俾异法皆袪多门就掩麟殿正元之座鳯书招黄老之徒将以休有万龄临兹兆众使咸践夀昌之域俱逰富庶之乡巍乎焕乎盛矣羙矣故得人祗叶欲华夏均懐愿加尊之称以报财成之羙宰臣等果能陈大义允建鸿名伊尹暨汤咸有一徳咎繇谟禹克讃九功述至善于王猷标具羙于帝箓南山称夀北辰降光永终【一作于】无极之年长奉上清之号臣幸丁昌运方守洛京空深恋阙之诚不在称觞之列举头见日虽悲千里之遥测管窥天且庆百生之幸无任徘徊望阙蹈舞踊跃之至
　　贺新乐表【周武帝】　　　　　庾　信
　　臣等言臣闻天地顺动则雷出爲豫圣人功成则风行有节故六徳在咸池之官山谷可调八风入承云之奏人神不杂我大祖文皇帝体国经野设官分职变魏作周移风正雅衣裳而朝万国珪璧而防诸侯至如经纶圗籍校讐烟烬乐正无缺章秩宗无废典岂但商颂十篇得诸太师之室虞书五礼取于恭王之宫伏惟皇帝以下武嗣兴中阳继业运日月之明动渊泉之虑律厯着微无烦于太史隂阳晷度躬定于天官故得叅考八音研精六代封晋魏爲二王序殷周爲三恪虽复朱干玉戚尚识典刑素韨纁裳犹因雄据未若山云特起八卦成形鳯凰于飞九州观徳改金奏于八佾合天元于六舞声含击石更入登歌调起初钟还叅玉管足以感天地而通神明康帝徳而光象昔者斋居扈爲曲在于云门师度盟津习舞归于山立遂乃包括三名克谐一代作者之谓圣天之所启乎岂惟路皷灵鼗空桑孤竹广矣大矣轮焉奂焉是知零陵孝亷空传玉管始平太守虚称铜尺臣等并预钧天同观张乐轩墀敞栏槛眺听崇牙业业猛簴趪趪翠鳯掦旌灵鼍树鼓杳云雾荡薄丘陵醴泉与甘露同飞赤鴈与斑麟俱下聘鲁请观理当见其盛徳适齐忘味定是知其尽羙昔渊鱼听曲尚得耸鳞枥马闻犹能仰秣臣等诚愧知音敢忘悦豫若使详其音律是所邈然但能记其铿锵于兹爲幸不胜庆悦之诚谨诣朝堂奉表以闻
　　爲雍州父老贺銮驾停幸洛邑表【髙宗】
　　李　峤
　　臣等某言伏奉今月日诏书銮驾停幸洛邑臣等轻生多幸浅识逢时青游圣人之国白首观太平之化常恐防涘难效沟壑易期所以眷恋轩宇徘霄极日者农秋蹔缺庶政微勤天皇损上益下忘身循物便欲移銮徙跸望河洛之封畿削赋蠲徭罢咸秦之力役臣等仰铭造退揆愚心诚以天府膏腴帝畿殷实虽菑畬之务稍阙于千箱而衣食所资尚丰于累载况惸嫠赒给家室乂安何容使扆座鸣谦圣躬服劬劳之事衡门髙枕臣等过差之泽是用低徊局蹐抒抽慙惶方且选议蓬茨推中于白屋囚言槐棘外下情于紫路不谓干心俯应圣徳潜融降六玺而纡绂廻三光而改照人欲天从既通诚感禀灵含气畴非庆跃窃惟政途非一朝务有恒国彛不可以思【疑】废家征不可以事阙天皇爱精颐寿荅兆庶之欢心臣等毕力穷年供黍稷之余税庶得百度无旷九功惟叙伏望皇明乃睠舆辇少安则海甸蒸人抚耕凿而知勉渭滨遗老仰云天而识庇无任踊跃之至
　　爲何舍人贺梁王处见御书杂文表
　　前　人
