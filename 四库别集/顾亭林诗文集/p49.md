<!-- { "loadSidebar": true } -->
　　极目危峦望八荒，浮云夕日遍山黄。全收朔地当年大，不断秦城自古长。北狩千官随土木，西来群盗失金汤。空山向晚城先闭，寥落居人畏虎狼。
　　【 陈江总作鲁广达墓铭曰：灾流淮海，险失金汤。】 

　　○重登灵岩 【 在长清县东南九十里】 

　　重来绝巘一攀缘，坏阁崔嵬起暮烟。山静鼪猱栖佛地，堂空龙象散诸天。芟林果熟红椒后，入定僧归白鹤前。 【 寺有双鹤泉。】 莫问江南身世事，残金兵火一凄然。 【 寺自宋以来最盛，金末侯挚屯兵，张汝楫据守，而寺为墟矣。】 

　　○秋雨 

　　生无一锥土，常有四海心。流转三数年，不得归园林。跖地每涂淖，窥天久曀阴。尚冀异州贤，山川恣搜寻。秋雨合淮泗，一望无高深。眼中隔泰山，斧柯未能任。车没断崖底，路转崇冈岑。客子何所之，停骖且长吟。夸父念西渴，精卫怜东沈。何以解吾怀，嗣宗有遗音。
　　【 后汉书梁鸿传：冀异州兮尚贤。　　孔子龟山操：予欲望鲁兮龟山蔽之，手无斧柯，奈龟山何。】 

　　○与江南诸子别 

　　绝塞飘零苦著书，朅来行李问何如。云生岱北天多雨，水决淮壖地上鱼。浊酒不忘千载上，荒鸡犹唱二更余。诸公莫效王尼叹，随处容身足草庐。
　　【 杜子美简王明府诗：行李须相问。　　史记：秦始皇八年，河鱼大上。汉书五行志：鱼逆流而上也。北史刘丰传：王思政据长社，民讹言大鱼道上行，丰建水攻之策，遏洧水灌城，水长，鱼虌皆游焉，城遂陷。　　管辂别传：鸡一二更鸣者为荒鸡。　　晋书王尼传：尼早丧妇，有一子。无居宅，唯畜露车，有牛一头，每行，辄使御之，暮则共宿车上。尝叹曰：「沧海横流，处处不安也。」】 

　　○江上 

　　江上传夕烽，直彻燕南陲，皆言王师来，行人久奔驰。一鼓下南徐，遂拔都门篱。黄旗既隼张，戈船亦鱼丽。几令白鹭洲，化作昆明池。于湖担壶浆，九江候旌麾。宋义但高会，不知兵用奇。顿甲守城下，覆亡固其宜。何当整六师，势如常山蛇。一举定中原，焉用尺寸为？天运何时开，干戈良可哀。愿言随飞龙，一上单于台。

　　○天津 

　　文皇都北平，始建天津卫，内以辅神京，外彻溟海际。南北泻两河，吐纳百川细。挽漕日夜来，贡赋无留滞。重臣镇其间，鼎足分宣蓟。岂惟念输将，隐然存大计。孽盗踵巢芝，共主非幽厉。曾无一矢遗，欻启都城闭。马嵬止玄宗，曹阳宿献帝。虽云两日程，乘舆岂能诣。先帝一出宫，洞然知国势，与其蹈危涂，不若宫中缢。呜呼事一乖，宇宙遂颠蹶。开府固庸才，奉头竟南逝。 【 巡抚冯元扬。】 侈言曲突谋，纵有亦奚济。何人为史官，直笔扫芜翳。登陴望九门，临风洒哀涕。

　　○旧沧洲 

　　落日空城内，停骖问路岐。曾经看百战，唯有一狻猊。

　　○再谒天寿山陵 【 已下上章困敦】 

　　诸陵何崔嵬，不改苍然色。下蟠厚地深，上峻青天极。佳气郁葱葱，灵长讵可测。云何月游路，坐见塞尘偪。空劳牲醴陈，微寘神岂食。仁言人所欣，甘言人所惑，小修此陵园，大屑我社稷。朅来复仲春，再拜翦荆棘。臣子分则同，骏奔谁共职。区区犬马心，媿乏匡扶力。

　　○送王文学丽正归新安 

　　两年相遇都门道，只有王生是故人。原庙松楸频眺望，夹城花萼屡经巡。悲歌绝塞将归客，学剑空山未老身。 【 生旧在金侍郎声幕府。】 贳得一杯燕市酒，倾来和泪湿车轮。

　　○答徐甥干学 

　　转蓬枯质自来轻，绕树孤栖尚未成。守兔江湄迟夜月，饮牛涧底触秋声。孤单苦忆难兄弟，薄劣烦呼似舅甥。今日燕台何邂逅，数年心事一班荆。
　　【 鲍照拟古诗：南国有儒生，迷方独沦误，伐木清江湄，设置守毚兔。】 

　　○白下 

　　白下西风落叶侵，重来此地一登临。清笳皓月秋依垒，野烧寒星夜出林。万古河山应有主，频年戈甲苦相寻。从教一掬新亭泪，江水平添十丈深。

　　○重谒孝陵 

　　旧识中官及老僧，相看多怪往来曾，问君何事三千里，春谒长陵秋孝陵？

　　○赠林处士古度 

　　老者人所敬，于今乃贱之，临财但苟得，不复知廉维。五官既不全，造请无虚时。赵孟语谆谆，烦乱不可治。期颐悲褚渊，耄齿嗟苏威。以此住人间，动辄为世嗤。嶷嶷林先生，自小工文辞。彬彬万历中，名硕相因依。高会白下亭，卜筑清溪湄；同心游岱宗，谊友从湘累。江山忽改色，草木皆枯萎。受命松柏独，不改青青姿。今年八十一，小字书新诗。方正既无诎，聪明矧未衰。吾闻王者兴，巡狩名山来。百年且就见，况德为人师。唯此耇成人，皇天所慭遗。以洗多寿辱，以作邦家基。
　　【 汉书东方朔传：老者人所敬也。　　南史褚渊传：齐受禅，拜司徒，宾客满坐，其兄照叹曰：「彦回少立名行，何意披猖至此！门户不幸，复有今日之拜。使彦回作中书郎而死，不当是一名士邪？名德不昌，乃复有期颐之寿。」隋书苏威传：大唐秦王平王充，坐于东都闾阖门内，威请谒见，称老病不能拜起。王遣人数之曰：「公隋朝宰辅，政乱不能匡救，遂令品物涂炭，君弒国亡。见李密、王充皆拜伏舞蹈。今既老病，无劳相见也。」寻归长安，至朝堂请见，又不许。卒于家，年八十八。　庄子：受命于地，唯松柏独也，冬夏青青。　书康诰：汝丕远惟商耇成人。　庄子：多寿则多辱。】 

　　○羌胡引 

　　今年祖龙死，乃至明年亡。佛狸死卯年，却待辰年戕。历数推迁小嬴缩，天行有余或不足。东夷跳梁历三世，四十五年称伪帝。牂牁越巂入舆图，两戒山河归宰制。隹兵不祥，天道好还，为贼自贼、为残自残。我国金瓯本无缺，乱之初生自夷孽。征兵以建州，加饷以建州，土司一反西蜀忧，妖民一唱山东愁，以至神州半流贼，谁其嚆矢繇夷酋。四入郊圻躏鲁齐，破邑屠城不可数，刳腹绝肠，折颈折颐，以泽量尸。幸而得囚，去乃为夷。夷口呀呀凿齿锯，牙建蚩旗乘莽车。视千城之流血，拥艳女兮如花。呜呼！夷德之残如此，而谓天欲与之国家，然则苍苍者，其果无知也耶！或曰完颜氏之兴，不亦然与？中国之弱，盖自五代，宋与契丹，为兄与弟。上告之明神，下传之子孙，一旦与其属夷，攻其主人，是以祸成于道君，而天下遂以中分。然而天监无私，余殃莫赎，汝水云昏，幽兰景促。彼守绪之遗骸，至临安而埋狱。子不见夫五星之丽天，或进或退，或留或疾。大运之来，固不终日。盈而罚之，动而蹶之，天将弃蔡以壅楚，如欲取而故与。力尽敝五材，火中退寒暑。汤降文生自不迟，吾将翘足而待之。

　　○赠黄职方师正 【 建阳人】 

　　黄君济川才，大器晚成就。一出事君王，牧马踰岭岫。元臣举国降，羽葆蒙尘狩。崎岖遂奔亡，空山侣猿狖。萧然冶城侧，穷巷一廛僦。数口费经营，索饭兼穉幼。清操独介然，片言便拂袖。常思驱五丁，一起天柱仆。微诚抱区区，时命乃大谬。南望建阳山，荒阡余石兽。生违鹿柴居，死欠狐丘首。矢口为诗文，吐言每奇秀。扬州九月中，煨芋试新酎。猛志雷破山，剧谈河放溜。否终当自倾，伫待名贤救。落落我等存，一绳维宇宙。

　　○元日 【 已下重光赤奋若】 

　　雰雪晦夷辰，丽日开华始。穷阴毕除节，复旦临初纪。 【 夷历元日先大统一日。】 行宫刊木间，荜路山林里。云气谁得窥，真龙自今起。天王未还京，流离况臣子。奔走六七年，率野歌虎兕。行行适吴会，三径荒不理。鹏翼候扶摇，鲲鬐望春水。颓龄尚未衰，长策无中止。

　　○杭州 

　　宋世都临安，江山已失据，犹夸天目山，龙翔而凤翥。重江险足凭，百货东南聚，于此号行都，六帝銮舆驻。西输楚蜀资，北拥淮海戍。湖光映罘罳，山色连宫树。两国罢干戈，君臣日游豫。襄樊一陷没，千里无完固。梵呗响殿庭，番僧抇陵墓。天运亦何常，以此思其惧。
　　浙西钱谷地，不以封宗室。南渡始侨藩，懿亲藉丞弼。序非涿郡疎，德则琅邪匹。如何负扆谋，苍黄止三日。那肱召周军，北庭王卫律。所以敌国人，尽得我虚实。青丝江上来，朱邸城中出。一代都人士，尽屈旃裘厀。谁为斩逆臣，一奋南史笔。
　　【 北齐书高阿那肱传：后主还邺，侍卫逃散，惟那肱及内官数十骑从行。后主走度太行，令那肱以数千人投济州关，仍遣觇候，每奏云：「周军未至，且在青州集兵，未须南行。」及周将军尉迟逈至关，肱遂降。时人皆云：「肱表款周武，必仰生致齐主。故不速报兵至，使后主被擒。」肱至长安，授大将军，封郡公，为隆州刺史。诛。】 

　　○禹陵 

　　大禹巡南守，相传此地崩。礼同虞帝陟，神契鼎湖升。窆石形模古，墟宫世代仍。探奇疑是穴，考典或言陵。玉帛千年会，山河一气凭。御香来敕使，主守付髡僧。树暗岩云积，苔深壑雨蒸。鸺鹠呼冢柏，蝙蝠下祠灯。余烈犹于越，分封并■〈木巳〉鄫。国诒明德胙，人有霸图称。往者三光坠，江干一障乘。投戈降北固，授孑守西兴。冲主常虚己，谋臣动自矜。普天皆爵禄，无地使贤能。合战山回雾，穷追海践冰。蠡城迷白草，镜沼烂红菱。樵采冈林徧，弓刀坞壁增，遗文留仆碣，仄径长荒藤。望古频搔首，嗟今更抚膺。会稽山色好，凄恻独攀登。 
　　【 史记越世家赞：越世世为公侯，盖禹之余烈也。　　周语：有夏虽衰，杞、郐犹在。　　左传：授师孑焉以伐随。　　通鉴：慕容皝攻慕容仁，时海冻，皝自昌黎东践冰而进。　越绝书：防坞者，越所以遏吴军也。杭坞者，句践杭也。二百石长员，卒七，士人度之会夷。】 

　　○宋六陵 

　　六陵饶荆榛，白日愁春雨。山原互起伏，井邑犹成聚。偃折冬青枝，哀哀叫杜宇。海水再桑田，江头动金鼓。蹑屩一迁逡，泪洒攒宫土。
　　【 楚辞九章：迁逡次而勿驱兮，聊假日以须时。洪兴祖补注：「迁逡，犹逡巡，行不进貌。逡，七旬反。」】 

　　○颜神山中见橘 

　　黄苞绿叶似荆南，立雪凌寒性自甘。但得灵均长结伴，颜神山下即江潭。

　　○三月十九日有事于攒宫时闻缅国之报 【 已下玄黓摄提格】 

　　此日空阶荐一觞，轩台云气久芒芒。时来夏后还重祀，识定凡君自未亡。宿鸟乍归陵树稳，春花初放果园香。年年沾洒频寒食，咫尺龙髯近帝旁。
