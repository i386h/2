<!-- { "loadSidebar": true } -->
　　河边杨柳百丈枝别有长条踠【一作宛】地垂河水冲激根株危倐忽河中风浪吹可怜巢里凤凰儿无故当年生别离流槎一去上天池织女支机当【一作将】见随【荆楚岁时记曰汉武帝令张骞使大夏寻河源乗槎经月而至一处见一女织一丈夫牵牛饮河渚织女取支机石与骞而还后为东方朔所识天池犹言天河】谁言从来防数国直用东南一小枝【论衡曰日旦出扶桑暮入细柳扶桑东方之地细柳西方之地此歌杨柳以日有细柳之称故云防数国者谓日也齐王宪碑云若木一枝旁防数国若木亦日也庐江焦仲卿诗云自挂东南枝此杨柳歌亦离别之语怨辞也】昔日公子出南皮何处相寻武陂【汉书渤海郡有南皮县魏文帝与吴质书曰每念昔日南皮之游诚不可忘魏都赋曰莞以武刘渊林注武菀在邺西菀中魏文帝武陂诗兄弟共行游驱车出西城柳垂重隂緑向我池边生】骏马翩翩西北驰左右弯弧仰月支【曹植白马篇曰白马饰金覊连翩西北驰又云控破左的右发摧月支李善注云邯郸淳艺经曰马射左边为月支三枚马蹄一枚】连钱障泥渡水骑白玉手板落盘螭【晋书曰王济善解马性尝乗一马着连干障泥前有水终不肯渡济云此必惜障泥使人解去便渡故杜预谓济有马癖乐府诗云铁骢金面青连钱说文曰笏手板也玉藻云笏天子以球玉诸侯以象大夫鱼须士饰象骨郡国志曰晋明帝为太子时尝戏殿前以玉手板弄铜盘螭口中板溜入螭腹中不能出后见一白防出入螭口】君言丈夫无意气试问燕山那得碑【古诗男儿重意气何用钱刀为后汉书曰窦宪与北单于战于稽落山破之刻石燕然山言志求立功者多燕山勒名几人也】凤凰新管萧史吹朱鸟春窗玉女窥【列仙传曰萧史者秦穆公时人也善吹箫穆公有女号弄玉好之遂以妻焉遂教弄玉作凤鸣居数十年吹似凤凰凤凰来止其屋为作凤台夫妇止其上不数年一旦随凤凰飞去故秦氏作凤女词有箫声朱鸟朱雀南方神也景福殿赋曰朱鸟舒翼以峙衡鲁灵光殿赋曰玉女窥牕而下视】衔云酒杯赤玛瑙照日食螺紫琉璃【王子年拾遗记曰有丹丘之国献玛瑙瓮以盛甘露帝徳所洽被于殊方以露充厨也玛瑙石类也南方者为之胜今善别马者死则破其脑视之其色如血者则日行万里能腾飞空虚今为器多用赤色若是人工所制多不成器成器亦朴拙其国人聴马鸣则别其脑色丹丘之地有夜乂驹跋之鬼能以赤马脑为瓶盂及乐器皆精妙轻丽中国人有用者魑魅不能逢之一说云马脑者言是恶之血凝成此物丹丘之野多血化为丹石则玛瑙也可铸以为器当黄帝时玛瑙瓮至尧时犹存甘露谓之寳露至汉东方朔识之乃作寳瓮铭曰寳云生于露坛祥风起于月馆是也今云衔云酒杯者若汉承露盘矣世说新语曰武帝尝降王武子供馔盘悉用琉璃器广志曰琉璃出黄支斯调大秦日南诸国魏畧曰大秦国出赤白黑黄青绿绀缥红紫十种琉璃南州异物志曰琉璃本质是石欲作器以自然灰治之自然灰状如黄灰生南海滨】百年霜露奄离披一旦功名不可为【楚辞曰白露既下百草兮奄离披此梧楸】定是懐王作计悮无事翻覆用张仪【史记曰秦欲伐齐齐与楚从亲惠王患之乃令张仪佯去秦厚币委贽事楚曰诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师取楚之汉中地而齐怒不救楚大困明年秦剖汉中地与楚以和楚王曰不愿得地愿得张仪而甘心焉张仪闻之乃请如楚复释去张仪懐王竟死于秦】不如饮酒髙阳池日暮归时倒接防【晋书曰山简镇襄阳优防卒岁惟酒是耽诸习氏荆土豪族有佳园池简每出防之池上置酒辄醉名之曰高阳池时有儿童歌曰山公出何许往至髙阳池日夕倒载归酩酊无所知时时能骑马倒着白接防举鞭向葛疆何如并州儿】武昌城下谁见移官渡营前那可【一作得】知【晋阳秋曰陶侃练核庶事勤务稼穑虽戍陈武士皆劝励之性纎密好问颇类赵广汉尝课营种柳都尉夏施盗拔武昌郡西门所种侃后自出驻车施门问此是武昌西门柳何以盗之施惶怖首伏三军称其明察魏文帝柳赋序曰昔建安五年上与袁绍战于官度时余从行始植斯柳自彼迄今十五载矣感物伤懐乃作斯赋又王粲亦有柳赋盖同作也】独忆飞絮鹅毛下非复青丝马尾垂【晋书谢道蕴曰未若柳絮因风起罗敷行曰青丝系马尾言杨花吹落柳叶凋残其色不复青也鹅毛马尾取其相似也】欲与梅花留一曲共将长笛管中吹【笛中有落梅花曲鲍昭乐府有梅花落崔豹古今注称李延年有折杨柳黄华子等八曲言曲有杨柳之名欲与笛里梅花共吹之也】















　　庾子山集巻五
　　钦定四库全书
　　庾子山集巻六　　　　　　周　庾信　撰
　　钱唐倪璠纂注
　　郊庙歌辞
　　【隋书乐志曰周太祖迎魏武入关乐声皆阙恭帝元年平荆州大获梁氏乐器以属有司有司详定虽着其文竟未之行也闵帝受禅居位日浅明帝虽革魏氏之乐而未臻雅正天和元年武帝初造山云舞以备六代南北郊雩坛大庙禘乐具用六舞六代大夏大濩大武正徳武徳山云之舞也于是正定雅音为郊庙乐创造钟律颇得其宜宣帝嗣位皆循用之无所改作按隋书所采皆子山之辞周书云天和元年冬十月初造山云舞以备六代之乐建徳三年冬十月六代乐成集中有贺新乐表是周武帝时郊庙燕射使子山作辞也】
　　周祀圜丘歌
　　【圜丘禘之大祭祀昊天上帝北极耀廹寳之神冬至祭之周礼所谓祀大神是也此天为大天对五帝为小天其祭用苍璧苍犊苍币皆以象天所谓牲币各放其器之色乐用圜钟之等周礼曰冬日至于地上之圜丘奏之若乐六变则天神皆降可得而礼矣郑注云天神则主北辰又司服云王祀昊天上帝则大裘而冕此圜丘之祭也祭灋曰周人禘喾而郊稷谓此祭天圜丘以喾配之也圜丘比郊则圜丘为大若以郊对五时之迎气则郊为大郊祀感精之帝祖之所自出者也五时迎气祀五帝俱各有配注见下篇礼疏皇氏云天有六天岁有八祭冬至圜丘一也夏正郊天二也五时迎气五也通前为七也九月大飨八也雩与郊禖为祈祭不在数崔氏以雩为常祭九也隋书礼仪志曰祭天之数终岁有九圜丘三年一行若圜丘之年祭天有九若天不通圜丘之祭终岁有八此则郑学之所宗也一云惟有昊天无五精之帝而一天岁二祭坛位一圜丘之祭即是南郊南郊之祭即是圜丘日南至于其上以祭天春又一祭以祈农事谓之二祭无别天此则王学之所宗也梁陈以降议者各宗所师故郊丘互有变易自晋太始二年竝圜丘于南郊云王郑异学各宗所师者王肃难郑以为郊即圜丘圜丘即郊按圜丘配以帝喾南郊配以后稷郊丘本异何得混而为一又王肃引郊特牲文以难郑以为周郊日以至与圜丘同配后稷先儒引郑注以鲁礼无冬至祭天圜丘之事故以建子之月郊天周衰礼废儒者见周礼尽在鲁因推鲁礼以言周郊特牲文是鲁礼非周郊也礼疏言之甚悉且祭法云周人禘喾而郊稷明是稷卑于喾故丘大于郊若郊丘同配后稷则祭法直云周人禘稷而郊稷矣何缘更配帝喾乎知其肃之妄也隋书礼仪志曰后周宪章姬周祭祀之式多依仪礼司量掌为坛之制圜丘三成崇一丈二尺深二丈上径六丈十有二阶每等十有二节在国阳七里之郊圜壝径三百歩内壝半之方一成下崇一丈径六丈八尺上崇五尺方四丈八方方一阶阶十级级一尺南郊为方坛于国南五里其崇一丈二尺其广四丈其壝方百二十歩内壝半之按此知圜丘与南郊为二与周礼同然尔雅云非人为之丘泰坛则人功所作圜丘与泰坛别谓之丘者凡地上之丘皆可祭焉无常处今后周圜丘有坛在国阳七里之郊南郊之坛在国阳五里各有常处俱从人功为异于古也又隋书礼仪志曰后周圜丘及南郊并正月上辛按周礼冬日至于地上之圜丘不用正月上辛不知此正月上辛之日先往圜丘后往南郊乎此又异于姬周之处也隋书所志岂其误耶依周礼郑氏之义圜丘宜用冬日至从周礼之文也南郊宜用夏正建寅之月从郊特牲所谓郊之祭迎长日之至是也若用王肃之说如郊即圜丘等语则郊祭亦在建子之月至建寅月又祈谷郊祭亦非并用正月上辛后周之制一遵周礼必申郑义且郊丘既别不从王肃伪学其礼仪宪章汉魏以来所未曽有故上辛之说疑其误矣又隋书礼仪志曰后周圜丘则以其先炎帝神农氏配昊天上帝于其上周书帝纪曰其先出自炎帝神农氏为黄帝所灭子孙遯居朔野有葛乌莵者雄武多算略鲜卑慕之奉以为主遂总十二部落世为大人其后曰普回因狩得玉玺三纽有文曰皇帝玺普回心异之以为天授其俗谓天曰宇谓君曰文因号宇文并以氏焉是其系出炎帝之事也姬周圜丘以帝喾配昊天上帝后周圜丘以神农配昊天上帝逺祖之尊以配逺尊天帝一依古制矣】
　　昭夏【降神　昭夏诗篇歌之则为乐章周礼有三夏九夏郑注所谓乐章名也大司乐云凡乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏郑注云三夏乐章名钟师云凡乐事以钟鼓奏九夏王夏肆夏昭夏纳夏章夏齐夏族夏裓夏骜夏郑注云以钟鼓者先击钟次击鼓以奏九夏夏大也乐之大歌有九载在乐章乐崩亦从而亡是以颂不能具后周本之而作昭夏皇夏雍夏其即姬周三夏之遗与】
　　重阳禋祀大报天【马融广成颂曰超荒忽出重阳章懐太子注云重阳天也周礼大宗伯曰以禋祀祀昊天上帝郑注云禋之言烟周人尚臭烟气之臭闻者左氏传曰以致其禋祀杜注云禋敬也又隠十一年注云洁齐以享谓之禋礼记郊特牲云大报天而主日也祭义亦云大报天矣】丙【隋书作景】午封坛肃且圜【丙午在南方言其在国之阳也郑氏之义丙取其炳明午取其鄂布也隋书礼仪志云后周司量掌为坛之制圆壝径三百歩内壝半之】孤竹之管云和【周礼曰孤竹之管云和之琴瑟冬日至于地上之圜丘奏之】神光未下风肃然【神光言神之光采也宣帝纪曰荐鬯之夕神光交错封禅书曰神君最贵者太乙其佐曰太禁司命之属皆从之不可得见闻其言言与人音等时去时来来则风肃然言天帝之神未尝下而其风肃然如至也】王城七里通天台【隋书礼仪志称后周圜丘在国阳七里之郊故云王城七里张衡东京赋曰然后以建王城今云王城后周所都长安也汉书武帝纪曰元封二年作甘泉通天台师古曰言此台高上通于天也汉旧仪云高三十丈望见长安言圜丘在长安七里筑坛之高若汉通天台也】紫防斜照影徘徊【礼记正义曰冬至祭昊天上帝者春秋纬云紫防为天帝北极耀廹寳是也其配之人曰帝喾故祭法云周人禘喾乐叶徴图曰天宫紫防北极天一太一史记封禅书索隠注云春秋合诚图曰紫微大帝室太一之精也汉书乐志曰神裴回若留放裴回与徘徊字同】连珠合璧重光来【后汉书天文志曰三皇迈化协神纯朴谓五星如连珠日月如合璧化由自然民不犯慝亦见竹书纪年】天策蹔转勾陈开【左氏传曰天策焞焞杜预曰天策傅说星天文志曰勾陈六星在紫宫中钩陈口中一星曰天皇大帝其神曰耀廹寳主御神灵执万神图】
