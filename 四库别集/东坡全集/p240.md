<!-- { "loadSidebar": true } -->
　　赵州赐大辽贺太皇太后正旦大使茶诏【元祐二年十月十七日】
　　敕卿乆勤轺传逺犯风埃眷言行迈之劳良极轸懐之意往颁珍剂以辅至和
　　赵州赐大辽贺太皇太后正旦副使茶诏【元祐二年十月十七日】
　　敕卿乆乘使传来讲邻懽属此沍寒尚懃行役往知问劳式示眷懐
　　赵州赐大辽贺皇帝正旦大使茶药诏【元祐二年十月十七日】
　　敕卿逺庆春朝笃修隣好永惟使事之重遂忘行役之劳既极叹嘉宜申问劳
　　赵州赐大辽贺皇帝正旦副使茶药诏【元祐二年十月十七日】
　　敕徂嵗向晩修途苦寒方趋造于防朝未即安于舍馆往加恩锡増重使华
　　赐宰相吕公着生日诏【元祐二年十月十八日】
　　敕公着卿三世将相四朝耆老赉我良弼实惟兹辰茂膺维岳之灵永锡如陵之夀宜颁宠数以示眷懐赐新除龙图阁直学士李之纯辞恩命不允诏【元祐二年十二月四日】
　　敕之纯祖宗之文章与典谟训诰并寳于世典领其事非有徳君子虽积劳乆次不以轻授蜀逺而人懦穷困抑塞至无所诉朕专欲以徳安之故内阁之命非独以宠卿抑将使蜀人知朕用卿葢以徳选也其深识此意勿复固辞
　　赐太师文彦博乞致仕不许诏【元祐二年十二月二十五日】
　　敕彦博卿自去嵗以来数苦小疾尚能勉留以辅不逮近者神明所相体力自康视听不衰歩趋加健乃欲求去耶今御戎之策未有定议京东西河朔荐饥公私枵然方与二三臣图之卿未可以即安也
　　赐文彦博乞致仕不允诏【元祐二年十二月二十五日】
　　敕彦博卿厯相三宗名闻四夷位极一品书考四十自载籍以来未之闻也固当以国为家以天下为身以安社稷为悦而不当以居丘园为乐也朕方待卿而为政请老之言所未欲闻
　　赐外任臣寮进贺太皇太后受册马诏敕【元祐二年十二月二十六日】
　　敕礼以正名国之旧典载阅充庭之实式将戴后之心朕眷忠勤良深嘉叹
　　赐外任臣寮进奉贺皇太后皇太妃受册马诏敕【元祐二年十二月二十六日】
　　敕典册告成宫闱之庆事君尽礼因物见诚乃眷忠勤不忘嘉叹
　　赐保宁军节度使知大名府冯京进奉贺端午节马诏【元祐二年十二月二十六日】
　　敕冯京受钺将坛剖符畿甸効充庭之骏足庆中火之良辰乃眷勤诚不忘嘉叹
　　赐资政殿学士知邓州韩维进奉谢恩马诏【元祐二年十二月二十六日】
　　敕韩维庙堂均逸逺不忘君驵骏在庭仪多于物载惟忠荩良极叹咨
　　赐检校司空左武卫上将军郭逵进奉谢恩马诏【元祐二年十二月二十六日】
　　敕郭逵惟卿耆老渐就退闲不忘戴主之诚逺效充庭之骏载嘉忠荩良极叹咨
　　赐中大夫守尚书右丞王存生日诏【元祐三年正月四日】
　　敕王存卿以宏才与闻大政诞日之庆岂惟闺庭宠锡之隆庶延夀嘏
　　赐试戸部侍郎赵瞻陈乞便郡不允诏【元祐三年正月十三日】
　　敕赵瞻朕褒显耆旧取其宿望养育俊乂待其成材庶前后相继朝不乏人则堂陛自隆国有所恃方今在廷之士孰非华髪之良而卿以康强之年为逺引之计于义未可葢难曲从
　　赐皇伯祖宗晟辞免起复恩命不许诏【元祐三年二月十五日】
　　敕宗晟卿哀廹之至言不及文览之恻然欲从所请而宗子之众才性各殊位不期骄禄不期侈非卿允蹈忠信力行礼义以身先之葢未易齐也少屈尔私以成吾志不亦可乎
　　赐皇伯祖宗晟辞免起复恩命不允诏【元祐三年二月十五日】
　　敕宗晟卿以强起就位为未便安而朕以狥私忘公为未尽美书云孝乎惟孝友于兄弟施于有政是亦为政夫圣人以孝弟为从政而卿以从政为非孝非所闻也勉从朕命勿复固辞
　　赐皇伯祖宗晟辞免起复恩命不许诏【元祐三年二月十五日】
　　敕宗晟卿致孝罔极守礼不回以鲁卫之亲而行曽闵之事吾深欲成人之美遂卿之私顾以宗臣治亲有国先务教以道艺时其冠昏奬察其贤能而训讁其骄惰非吾宗室之老孰当父兄之任其深明吾意往服厥官赐皇伯祖宗晟辞免起复恩命不允诏【元祐三年二月二十二日】
　　敕宗晟君子之于礼虽先王未之有可以义起而况汉唐之旧故事具存如翟方进房乔之流皆以儒术致身不免于释哀而谋国近嵗夏竦晁宗慤亦以近臣夺丧君子不以为过今宗正之事止于治亲譬犹父兄训敕子弟岂以衰麻之故而废闺门之政乎卿其勿疑亟服乃事
　　赐保宁军节度使知大名府冯京进奉兴龙节并冬至正旦马诏【元祐三年二月二十五日】
　　敕冯京震夙之祥旅庭称庆嵗时之防因物効诚乃眷元臣实勤典礼多仪克举屡叹不忘
　　赐外任臣寮进奉谢恩马诏敕【元祐三年二月二十六日】
　　敕衘恩思报因物致诚效兹乘服之良示有驱驰之志永言忠荩良极叹咨
　　赐外任臣寮进奉兴龙节功徳疏诏敕【元祐三年二月二十六日】
　　敕诞弥之庆中外所同毕输卫上之诚来献后天之祝永言忠荩良极叹嘉
　　赐新除守司空同平章军国事吕公着辞免恩命不允诏【元祐三年四月六日】
　　敕公着委重元老朕之本心归安丘园卿之素志今于二者酌处其中使卿获居劳逸之间而朕不失仰成之托于义两得夫复何辞
　　赐新除大中大夫守尚书左仆射兼门下侍郎吕大防辞免恩命不允诏【元祐三年四月六日】
　　敕大防端揆黄门之任虚之乆矣以卿徳望兼重才术有余故授之不疑涣号已行佥言惟允务称朕命何以辞为
　　赐新除大中大夫守尚书右仆射兼中书侍郎范纯仁辞免恩命不允诏【元祐三年四月六日】
　　敕纯仁国之安危寄于宰辅朕岂茍然而轻授也哉试之以事而不移断之于心而不贰成命已出岂容复回往修厥官以称朕意
　　赐观文殿大学士光禄大夫知永兴军韩缜三上表乞致仕不许断来章诏【元祐三年四月七日】
　　敕韩缜夫任天下之责者无自营之私防国士之知者有非常之报矧卿徳望兼重体力犹强方资御侮之壮猷焉用引年之常礼宜安厥位毋复言归














　　东坡全集巻一百九
　　钦定四库全书
　　东坡全集巻一百十　　　　宋　蘓轼　撰内制诏敕五十二首
　　赐观文殿大学士光禄大夫知永兴军韩缜三上表陈乞致仕不允断来章诏【元祐三年四月七日】
　　敕韩缜朕体貌诸老仪刑四方假以方面之安畧其筋力之礼如卿屡请固无懐禄之嫌而朕固留宜有忘归之意今中外无事民物小康顾恐安居之荣未逾坐啸之乐朕命不易卿其少安
　　赐新除大中大夫守尚书右仆射兼中书侍郎范纯仁再上劄子辞免恩命不允诏【元祐三年四月七日】
　　敕纯仁卿奉事先帝义深爱君与政西枢论不阿世昔闻汲黯之不夺今有徐公之有常参以众言蔽自朕志右宰之任非卿而谁屡执谦词殊非所望
　　赐新除依前中大夫守中书侍郎刘挚辞免恩命不允诏【元祐三年四月七日】
　　敕刘挚朝廷设三省建丞弼虽所治不同至于因时立政昭徳塞违其实一也卿既任其事矣今以次迁无足辞者
　　赐新除依前中大夫守尚书左丞王存辞免恩命不允诏【元祐三年四月七日】
　　敕王存卿学足以经邦才足以应务更练愈乆开益居多以积日而少迁顾佥言之咸允国之常典何以辞为赐新除中大夫守尚书左丞胡宗愈辞免恩命不允诏【元祐三年四月七日】
　　敕宗愈卿昔在谏垣首开正论出入滋乆操守不回雅望在人既非一日之积歴试而用亦自羣言之公往祗厥官毋替朕命
　　赐新除依前中散大夫充枢宻直学士签书枢宻院事赵瞻辞免恩命不允诏【元祐三年四月七日】
　　敕赵瞻朕惟夲兵之地司命吾民矧羌戎叛服之无常实邉鄙安危之未决岂以此柄轻授其人以卿望重缙绅学兼文武歴试而用众言允谐往践厥官勿违朕命赐新除门下侍郎孙固辞恩命不允诏【元祐三年四月八日】
　　敕孙固朕惟三朝老臣义同休戚先帝旧学存者几人意其风采之耸闻可使朝廷之増重矧卿徳望素着寄任已隆昔冠西枢今贰东省众以为允义无足辞赐新除试御史中丞孙觉辞免恩命不允诏【元祐三年四月八日】
　　敕孙觉卿三居谏省皆以直闻盖尝遇事以建言志在行义以达道擢为执法实允佥言以卿直谅多闻而朕闻纳不讳固无观望难言之病岂有丧失名节之忧哉载阅来章甚非所望
　　赐新除右光禄大夫依前知枢宻院事安焘辞恩命不允诏【元祐三年四月八日】
　　敕安焘卿谋国之重歴年于兹纪纲修明中外寜辑夫图任共政所忧者大则乆劳迁秩亦理之常虽固执于防谦恐难回于成命往服休宠以彰眷懐
　　赐新除中大夫守尚书右丞胡宗愈辞免恩命不允诏【元祐三年四月十日】
　　敕宗愈卿更渉夷险践中外出奉使指而民宜之入治天官而吏畏之非独能言者也书不云乎敷奏以言明试以功朕得之矣卿其勿辞
　　赐新除依前中散大夫充枢宻直学士签书枢宻院事赵瞻辞免恩命不允诏【元祐三年四月十日】
　　敕赵瞻朕之进人可谓难矣自非耆老乆次悃愊无华则枢机之任不以轻授卿之自视何愧于斯祗服厥官思所以称而已
　　赐新除翰林学士朝请大夫知制诰许将赴阙诏【元祐三年四月十一日】
　　敕许将卿敏而好学达于从政出殿方国则脩儒术以饰吏事入备顾问则酌民言以广上聴待命北门号称内相虽于卿为旧物实当今之髙选亟践厥职伫闻嘉猷
　　赐新除司空同平章军国事吕公着辞免册礼许诏【元祐三年四月十三日】
　　敕公着多仪以隆辅弼国之彛典自损以信君父卿之美志再阅诚言之请益彰谦徳之光勉狥所陈不忘嘉叹
　　赐正议大夫知枢宻院事安焘辞免迁官恩命允诏【元祐三年四月十五日】
　　敕安焘卿国之隽辅位冠枢庭以时褒陞岂待功阀而能力辞宠命欲以身率羣臣使亷耻相先名噐益重勉从来请以笃此风
　　赐新除中大夫守尚书右丞胡宗愈辞免恩命不允诏【元祐三年四月十五日】
　　敕宗愈朕之用卿盖聴其言考其行事参之公议而断自朕心可谓审矣而卿固辞不已朕甚惑之夫小人以位为宠求之而不可得君子以宠为忧推之而莫能去自古以然卿何疑哉
　　赐新除司空同平章军国事吕公着辞免册礼允诏【元祐三年四月十五日】
　　敕公着册祝于庙惟周之典临朝亲拜亦汉之旧事大则礼重礼重则乐备古之道也今卿逊避不居自处以约勉从所乞以成其美
　　赐许将辞免恩命不允诏【元祐三年四月十八日】
　　敕许将进以经术当告我以安危来自西南固知民之利病渴闻谠论少副虚懐而乃退托无能力辞旧物既非所望其可曲从
　　赐河西军节度使西蕃邈川首领阿里库进奉囘诏【元祐三年四月二十二日】
