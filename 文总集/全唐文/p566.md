<!-- { "loadSidebar": true } -->
    长安城南有韦曲庄，京郊之表胜也。却倚城阙，朱雀起而为门；斜枕冈峦，黑龙卧而周宅。贤臣作相，旧号儒宗，圣后配元，今为戚里。韦大官双珠绝价，百金懿名，文华得俊於陆氏，兄弟掩誉於荀家。先人结庐，当大夏之地，众宾连袂，乘暮春之月。观其奥区一曲，甲第千甍，冠盖列东西之居，公侯开南北之巷。嬴女楼下，吹凤降於神仙；汉妃馆前，濯龙走其车马。地灵磊落而间出，天爵蝉联而相继：拜郎起草，袭雁而传羔；补衮司槐，送伯而迎季。尔辟虚幌，敞华筵，闺门之秀士咸集，京邑之清流毕萃。万株果树，色杂□霞；千亩竹林，气含烟雾。激樊川而萦碧濑，浸以成陂；望太乙而邻少微，森然逼座。尚书未至，曳履惊邻；宫尹递来，鸣驺动壑。登玉俎，醉金觞，地高而珍物虽丰，理洞而清徽不杂。以醉观德，因谈获情，外戚遨游，自携歌吹，主人赏会，但有琴诗。於是下高台，陟曲沼，铺落花以为茵，结垂杨而代幄。霁景含日，晚霞五彩而丹青；韶望卷云，春膏一色而凝黛。景阑兴逸，气清心远，仰大儒之肆，其德可师；入处士之庐，她纤若在：讽诵於逸彭之藻沐浴於扶阳之墟。向来挹清议，擅风流，即事奇伟，佳辰行乐，安可无述？文在兹乎！酆国善诱词宗，见收士末，内史禊亭之集，窃倚琳琅；卫尉别业之游，滥先题目。归轩莫驻，丽城将掩，拙而不速，恨无倚马之才；婉而且微，请谈雕龙之什。公命赋水字，盍成四韵云尔。
    ○送怀州皇甫使君序
    甸服三百里，共京都参化；良吏二千石，与天子分忧：覃怀奥区，必寄能者。皇甫使君，累司宠职，夙著香名，威惠历刺於外台，风流载款於京国。议者应南宫之象，实谓光朝；使乎奏西河之能，更劳为郡。帷即路，供帐出郊，宿雨碧滋，浮汉城之气色；朝阳红景，入太山之草树。新丰美酒，不换离心；函重关，能摇别恨？河内未理，暂借寇恂；颍川既辑，伫归黄霸。庙堂侧席，群公以尚义相高；川陆分途，我辈以赠言为贵。况筵开灞岸，路指太行，请居人赠王粲之诗，去者留阮公之作。
    ○送尹补阙入京序
    河间尹公，博物君子，解褐调慈州司仓。白□在天，不乐为吏，有竹林近阝杜南山，弹琴读收，日益沦放。虽道贵物外，久无世情，身退名高，再显天爵，遂使公卿举手，羔雁成群。无何，敕书到秦徵诣函洛，天子以其老成达学，昂藏有古人风，命典著书，职在补阙。时议以谓伯喈得召，仲甫登闻。既而藉马入关，西摧老幼，重见乔木，载驰旧山。念出处事违，居人惜别，离车将远，凡我同志，赋诗赠行。
    ○三月三日於灞水曲饯豫州杜长史别昆季序
    上已佳游，近郊春色，朱轩映野，见东流之祓禊；白□在天，怆南登之送别。杜长史言辞灞，将适荆河，恋旧乡之乔木，藉故园之芳草。原四鸟，是日分飞；舆泉二龙，此时云远。绿潭一望，青山四极，秦人去国，乘右辅之修途；洛客思归，忆东京之曲水。请染翰操纸，即事形言，各赋兰亭之诗，咸申葛陂之赠。
    ○送裴五司法赴都序
    夫有别必感，今昔共之，盖理迫聚散，事均穷达。望秦是断肠之所，况念故园；怀洛多掩涕之人，更分良友。裴五官业传河宝，才诞岳灵，彩思有神，须眉若画，一日不见，鄙吝都生；千里送归，风流忽远。翰英出饯，回北走於郊隅；野墅销雾，引南山於庭际。客饮恨而欢促，席含情而景迟，目乔树之将华，青门恋旧；背芳萱之稍吐，金逢春。举杯伊何？愿君轸之少驻；赋诗於是，旌予志之所之。敢谓座宾，盍宣离唱。
    ○袁侍御席饯永昌独孤少府序
    春其暮兮，劳志士之幽叹；友其行矣，结吾徒之远悲：岂不以时物岁华，好事者赏而不足；名流才子，相欢者怀而不见？河南独孤册，风仪松竹，词赋云泉，清议多南史之才，选署半北部之慰。袁侍御风霜利器，金石宏材，执宪称柱下之雄，礼士采域中之俊。尔选辰开宴，考地疏筵，落花覆沼悬藤扫砌。竹林以清气娱宾，兰畹以芳心爱客。环坐三尺，起君子之风；祖道百壶，酌贤人之酒。去留交轸，舞咏相喧，管召鱼乐，杯薰莺醉。此时奚怨？盛集无何；是日增悲，韶芳亦尽。啼乌送晚，遥栖御史之林；班马嘶归，近送舍人之驿。夫登高动咏，赠远形言，岂鄙怀之庶几？群公之事业。盍请离唱，用贵洛阳之纸焉？人采一言，各题四韵。
    ○春夜令狐正字田子过弊庐序
    田二官考室颍阳，令狐九闲居渭：徵君太守，世业相亲，洛邑秦京，道游非远。春山采药，揖二子之高踪；夜月回车，入故人之穷巷。辟书幌，卷琴帷，绿竹一丛，清风三尺。幽吟所托，游仙招隐之诗；嘉话伊何？丹邱白□之事。焚枯未荐，饱我以老氏之言；举白无哗，醉予以胡邱之说。池塘润於时雨，衣巾渐於和气，兰欲芳而逼人，林将曙而催鸟。嗟乎！语默恒理，聚散何常？请挥翰写心，用旌厥事。使嵩高洞里，记兹夕之当歌；太白岩中，念今宵之秉烛。共编四韵，贻诸好事云。
    ○为太平公主五郎病愈设斋叹佛文
    至矣哉！释迦之本愿也，念起於大悲，业成於广济。代俗以积迷为用，有感斯通；众生以诸病作身，至诚能愈。我镇国太平公主，娥灵袭彩，女曜联英，戒环佩於中闺，邑山河於外馆。位弥高而迹弥下，保是洪猷；身日贵而心日微。由乎夙植。全其忠孝，颂美於家邦；宜尔子孙，理归於福寿。第五子某官某，才光性与，慧发生知，山桂含芳而逼人，阶兰吐秀而惊俗。顷以寒暄稍改，保摄微乖，留卧玳瑁之床，陪侍凤凰之宇。公主上祈妙福，蒙降慈恩，汉赐黄金，还依膝下；隋珍明月，再入掌中。今者上报慈恩，大张名供，於是披甲第，辟梵筵，幢盖乘空而下来，龙象接武而爰集。回供纯ヌ之国，求馔香积之宫，面为邱而蔽庭，酷为沼而环砌。龙王献水，喷车马之埃尘；天女散花，缀山林之草树。无边之施，下饱於三涂；普救之心，傍宽於六趣。伏愿以斯妙福，上荐圣朝：应天皇帝长保金图，永临极，九族既睦，其有漏之缘；万人以安，不舍无生之见。顺天皇后庆垂椒掖，德盛兰宫，国风流洽於鹊巢，坤仪光赞於龙。皇太子业跻圣敬，本固元良；诸王公主等擢秀本枝，崇荣汤沐。三槐九棘，庶职群寮，咸维赤县之图，共翼青□之纪。备该空有，遍烛幽明，俱超解脱之津，永拔轮回之地。
    ○祭王城门文
    维长安二年岁次月日，司礼主簿宋某，谨以清酌之奠敬祭於故宫尹丞太原王君之灵：惟灵显考，抗志恬漠，九辟奚顾？一邱自乐，行拟巢、由，言重许、郭。粤我先人，比德同道，理阃探索，词源论讨，翰墨具存，有真有草。古人之言，朋友世亲，王氏兄弟，既义且仁，抚我则厚，莫殊天伦。粤我幼蒙，哀缠岵屺，急难相顾，若出诸已。闻过必箴，见善斯喜，盛德之後，昔闻其昌。之子壮年，朱绂始光，贺者在门，哭者在堂。慰君之兄，抚君之子，郭门祖祭，平生已矣！问天何言？闭恨泉里。呜呼衣哉！尚飨。
    ○祭杨盈川文
    维大周某年月日，西河宋某，谨以清酌脯羞之奠，敬祭於杨子之灵曰：自古皆死，不朽者文！北河流液，西岳吐云，叶神通契，降精於君。伏道孔门，游刃诸子，精微博识，黄中通理。属词比事，宗经匠史，玉璞金浑，风摇□起。闻人之善，若在诸已；受人之恩，许之以死。惟子坚刚，气陵秋霜，行不苟合，言不苟忘。大君有命，徵子文房，余亦叨忝，随君颉颃。同趋北禁，并拜东堂，志事俱得，形骸两忘。载罹寒暑，贫病洛阳，裘马同弊，老幼均粮。自君出宰，南浮江海，余尝苦饥，今日犹在。之子妙年，香名早传，从来金马，夙昔崇贤。门庭若市，翰墨如泉，千载之后，闻而凛然。死而不亡，问余何伤？伤予命薄，益友零落。生平之言，幽显相托，痛君不嗣，匪我孤诺。君有兄弟，同心异体，陟冈增哀，归葬以礼。旅榇飘零，於洛之汀，我之怀矣，感叹入冥。见子之弟，类子之形，悼往心绝，慰存涕盈。古人有言，一死一生，昔子往矣，追送倾城，今子来也，知交情。惟郭是戚，有崔不易，来哭来祭，哀文在席。帷席可依，冰雪四满，家人哀哀，宾径微断。今我伤悲，情勤昔时，子文子翰，我缄我持，子宅子兆，我营我思。子有神鉴，我言不欺；我有絮酒，子其歆之。我亦引满，傥昭神期，魂兮归来，闻余此词。
    ○为兖州司马祭王子乔文
    维大唐神龙二年岁次甲子月日，前大中大夫行衮州都督府司马王某，谨以清酌之尊，敢昭告於仙君之灵：夫惟仙君，神化寥廓，昔为叶宰，莅此乳郭，谒帝乘凫，宾天控鹤。玉以为棺，言降楚乡，土自成垅，人知东冈。靡靡行迈，邑过诸梁，实感我先，顾慕增伤。载驰载奔，于陵于，披蔓草，式敬乔木。孰不怀古？谁非後昆？灵胄日衰，遐心莫存。逮及仙伯，复兹道门，小子实幸，忝惟枝孙。华阳旧里，缑氏新宅，二君爰创，百代不易。岂无沃土，永守遗迹？有鸟有鸟，归来何斯！缅惟此地，登真之基，愿考侠室，树兹丰碑，有志未就，灵其之。尚飨。
    ○为宗尚书祭梁宣王文
    维大唐景龙元年岁次丁未十有乙未朔四月戊戌，兵部尚书宗楚客、弟将作大匠秦客等，谨以清酌庶羞之奠，致祭於梁宣王之灵：惟王神岳降灵，英姿济代，在周锡梁社之宠，翊唐有代邸之勋。不谓业在必安，而衅生非意，贼臣结党，大黩辰闱，逆子弄兵，轻诬懿戚。密谋奉主，惟以国家为心；飞祸及门，翻令父子并命。九重轸念，悼舟楫之堙没；百辟兴嗟，怆衣冠之珍瘁。楚客等早承辉眄，夙忝娱游，姻属谬接於葭莩，兄弟窃方於雁序。叨列五等，同事两朝，昔以高义铭心，今犹德音在耳。严慈永往，伯季凋零，友睦申於长妹，成立冀於犹子。而家不悔祸，俱毙仇人，入私庭而痛深，过王门而悲极。竹池旧赏，看雁骛之犹归；蒿里新歌，恨天人之水逝。呜呼哀哉！九原撰日，万古营魂，士悲高驾，帝恸津门，殒贤辅而星坼，害良臣而雾昏，想平生之如在，庶仿佛於斯樽。尚飨。
    ○为宗尚书兄弟祭鲁忠王文
