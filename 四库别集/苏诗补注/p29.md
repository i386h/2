<!-- { "loadSidebar": true } -->
　　湖光【周宻癸辛杂识西湖四圣观前毎至昏后有二灯浮水上其色青红自施食亭前南至西泠桥复回风雨中光愈盛月明则稍淡雷电之时则与争光闪烁余之所居在积庆山顚每夕观之无少差凡看二十余年矣】















　　苏诗补注巻七
　　钦定四库全书
　　苏诗补注巻八　　　翰林院编修查愼行撰古今体诗六十九首【起寜壬子秋尽十二月通守杭州时作】
　　愼按咸淳临安志先生初至杭沈立之为大守明年八月沈除审官院以去陈述古来代时先生在试院十月燕钱塘进士于中和堂随以督开运盐河至盐官十二月运司又差往湖州相度堤岸半年中事迹如此施氏补注新刻本以盐官絶句杂入湖州又譌编客位假寐一首于是巻中今一一厘正
　　焦千之求惠山泉诗
　　兹山定空中乳水满其腹遇隙则发见臭味实一族浅深各有値方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走千里眞伪半相凟贵人高宴罢醉眼乱红緑赤泥开方印紫饼截圆玉倾瓯共叹赏窃语笑僮仆岂如泉上僧盥洒自挹掬故人怜我病蒻笼寄新馥欠伸北牕下昼睡美方熟精品厌凡泉愿子致一斛
　　焦千之【字伯强与王深父兄弟同为欧公门下客名胜志焦千之颍州焦陂人以文学受知文忠公后授秘书校理终知无锡州吕纯希知颍为起宅于城南号曰焦馆】惠山泉【独孤及惠山寺新泉记云寺居西山之麓山小多泉山下有灵池其泉伏涌潜泄无沚无窦始发袤丈之沼疏为悬流及于禅牀周于僧房灌注于徳池潆回于法堂太平寰宇记惠山寺在无锡县东七里一名九陇山张又新煎茶水记陆鸿渐言无锡县惠山寺石泉水为天下第二晏公类要惠泉在普利寺南庑有曲水亭】答任师中次韵【公自注来诗劝以诗酒自娯】
　　闲里有深趣常忧儿軰知巳成归蜀计谁借买山赀世事久已谢故人犹见思平生不饮酒对子敢论诗任师中【名伋注见第六巻】
　　沈谏议召逰湖不赴明日得双莲于北山下作一絶持献沈既见和又别作一首因用其韵
　　湖上棠隂手自栽问公更得几回来水仙亦恐公归去故遣双莲一夜开
　　沈谏议【宋史沈立字立之歴阳人第进士歴右谏议大夫出为江淮发运使知杭州施武子嘉泰防稽志熙寜三年沈立以右谏议大夫出知越州四年正月移知杭州○按先生初倅杭沈为太守本集有牡丹记云熙寜五年从太守沈公观花于吉祥寺即其人也沈不久当替故诗中云然】
　　诏书行捧缕金笺乐府应歌相府莲莫忘今年花发处西湖西畔北山前
　　相府莲【陈景沂全芳备祖于頔因瑞莲制曲名相府莲】
　　和欧阳少师防老堂次韵
　　一时冠葢尽严终旧徳年来岂易逢闻道堂中延葢叟定应牀下拜梁松蠧鱼自晒闲箱箧科斗长收古鼎钟我欲弃官重问道寸筳何以得舂容
　　防老堂【蔡寛夫诗话欧阳文忠与赵康靖同在政府相得甚欢赵归老睢阳欧相继谢事归汝隂一日康靖单车来访逾月而返年八十矣文忠因榜其地为防老堂居士集防老堂致语注云熙寜壬子赵康靖自南京访公于颍时吕正献为颍州守】
　　附欧阳永叔原作
　　古来交道愧难终此防今时岂易逢出处三朝俱白首凋零万木见青松公能不逺来千里我病犹能釂一钟已胜山隂空兴尽且留归驾为从容题永叔防老堂
　　三朝出处共雍容嵗晚交情见二公乘兴不辞千里逺放懐还喜一樽同嘉谋定国垂青史盛事传家有素风自顾尘缨犹未濯九霄终日羡防鸿
　　愼按施氏原本新刻俱失载此诗今从别本补入
　　和欧阳少师寄赵少师次韵
　　朱门有遗啄千里来燕雀公家冷如冰百呼无一诺平生亲友半迁逝公虽不怪旁人愕世事如今腊酒醲交情自古春云薄二公凛凛和非同畴昔心亲岂貌从白须相映松间鹤清句更酬雪里鸿何日扬雄一防足却追范蠡五湖中
　　赵少师【东都事畧赵槩字叔平应天虞城人神宗朝官尚书左丞数求去位以太子少师致仕居睢阳十五年卒諡康靖为人乐易与人无所怨怒张安道乐全先生集中赵康靖神道碑云始欧阳修躐公知制诰人意其且不能平及修坐累诏狱公独抗章言修无罪上感悟修以故得全公既退老修亦退居汝隂往从之防乐饮旬日云云故东坡诗有二公凛凛和非同平日心亲岂貌从之句葢纪其实也】附永叔原作【居士集题云拟剥啄行寄赵少师】
　　剥剥复啄啄柴门惊鸟雀故人千里至信士百金诺搢绅相趋动顔色闾巷欢呼共嗟愕顾我非惟慰寂寥于时自可警媮薄事国十年忧患同酣歌几日暂相从酒醒初不戒徒御归思瞥起如飞鸿车马閴然人已去荷锄却向野田中
　　监试呈诸试官
　　我本山中人寒苦盗寸廪文辞虽久【一作少】作勉强非天禀既得旋废忘懒惰今十稔麻衣如再着墨水眞可饮每闻科诏下白汗如流沈此邦东南防多士敢题品刍荛尽兰荪香不数葵荏贫家见珠贝晃自难审缅懐嘉祐初文格变已甚千金碎全璧百衲收寸锦调和椒桂酽咀嚼沙砾碜广眉成半额学歩归踔踸【一作跧】维时老宗伯气压羣儿凛蛟龙不世出鱼鲔初惊淰至音久乃信知味犹食椹至今天下士微管几左祍谓当千载后石室祠高朕尔来又一变此学初谁谂权衡破旧法刍豢笑凡饪高言追卫乐篆刻鄙曹沈先生周孔出弟子渊骞寝却顾老钝躯顽朴谢镌锓诸君况才杰容我且噤聊欲废书眠秋涛舂午枕
　　麻衣【唐刘虚白诗二十年前此夜中一般灯火一般红不知嵗月能多少犹着麻衣待至公】墨水【隋书礼仪志后齐每策秀孝皇帝坐于朝堂秀孝各以班草对其有脱误书滥孟浪者起立席后饮墨水一升】科诏【三国志魏程晓传高选贤才以充其职申明科诏以督其违宋史选举志宋之科目初惟进士及诸科嵗以为常皆秋取解冬集礼部春考试诸州以本判官试进士録事叅军试诸科本集送杭州进士序熈寜五年钱唐之士贡于礼部者九人】嘉祐文格【石林诗话至和嘉祐间塲屋举子为文尚竒澁或不能成句欧阳公力欲革其弊既知贡举凡文渉雕刻者皆黜之时韩子华范景仁王禹玉梅公仪等同事梅圣俞为叅详官及放榜平时有声如刘辉軰皆不与选士论颇汹汹然是榜得苏子瞻为第二人子由与曾子固皆在选中可谓得人矣】老宗伯【时欧阳永叔以礼部知贡举】石室【太平寰宇记文翁立学舍作石室在华阳县城内后遇火太守陈留高朕更修立又増造一石室其栾栌节制尤古画古人之像及礼器云云据此则石室乃高朕造后人因以祠朕施氏补注云邦人立石室祠之者讹】尔来又一变【选举志初进士试诗赋论各一首防五道帖论语十条对春秋或礼记墨义五十条神宗议更法王安石谓古之取士多本于学校于是改法进士科罢诗赋帖经墨义士各占治易诗书周礼二记一经兼论语孟子谓春秋有三传难通罢之试分四塲初大经次兼经大义凡十道次论一道次策三道熙寜四年亲试进士始专以防定限千言旧特奏名人试论一道今亦制策焉】
　　附子由和
　　登科嵗云徂旧学日将落外遭饥寒侵内苦忧患铄传家足坟史遗説本精约羣言久纷荡开巻每惊矍居官忝庠序授业止干籥朝廷发新令长短弃前彠縁饰小学家睥睨前王作声形一分解道义因附托安行厌衢路强挽就縻缚纵横施口鼻烂漫涂丹垩强辩忽横流漂荡终安泊意惟法初传欲讲面先怍新科劝多士从者尽高爵徘徊始未信衒诱终难却嗟哉守愚钝几不被讥谑独醒慙餔糟未信耻轻诺敢言折锋铓但自保城郭有司顾未知选试谬西洛羣儒谁号令新语竞投削虽云心所安恐异时量度诡遇便巧射嫁晚由拙妁谁能力春耕忍饥待秋获闻兄职在监考较笔仍阁缩手看旁人此意殊未恶
　　望海楼晚景五絶
　　海上涛头一线来楼前指顾雪成堆从今潮上君须上更看银山二十回
　　望海楼【咸淳临安志东楼一名望海楼在中和堂之北太平寰宇记名望潮楼高一十丈唐武徳七年置白居易诗云凭君吟此句题向望涛楼则又作望涛三处互异存以备考】一线【卢肇海潮赋夹羣山而逺入射一线而中投】
　　横风吹雨入楼斜壮观应须好句夸过潮平江海碧电光时掣紫金蛇
　　紫金蛇【释惠洪诗紫金蛇谁掣断堕空万防跳珠乱又白居易诗蛇腾电掣光】
　　青山断处墖层层隔岸人家唤欲譍江上秋风晚来急为传钟鼓到西兴
　　西兴【越絶书浙江南路西城者范蠡敦屯之处其陵固可守谓之固陵水经注湘江又迳固陵城北今之西陵也施武子嘉防防稽志西陵在萧山县西十二里谢惠连有西陵阻风诗呉越改曰西兴】
　　楼下谁家烧夜香玉笙哀怨弄初凉临风有客吟秋扇拜月无人见晚妆
　　沙河灯火照山红歌鼓喧呼笑语中为问少年心在否角巾欹侧鬓如蓬
　　沙河【程大昌演繁露引潘洞浙江论云胥山西北旧凿石以为栈道景龙四年沙岸北涨地渐平坦州司马李珣始开沙河水陆成路胥山者今呉山也又州图经云沙河塘在县南五里此时河流去青山未甚逺李绅诗曰犹瞻伍相青山庙景龙沙涨之后至于钱氏随沙移岸渐至铁幢今新岸去青山已逾三里皆为通衢居民甚盛咸淳临安志云咸通三年刺史崔彦曾所开有中沙外沙里沙近南有坝头与程説互异西湖逰览志沙河塘宋时居民甚盛碧瓦红檐歌管不絶外沙河自永昌门北绕城前沙河在莱市门外后沙河在艮山门外】
　　附子由次韵五首
　　山色潮声四面来城中金碧烂成堆不愁门外严扃鎻终日凭栏未拟回
　　湖山苍苍日向斜烟波万状不容夸画船人去浮红叶石径僧归蹑白蛇
　　楼观争高不计层嗈嗈过雁自相譍钱王旧业依稀在嵗久无人话废兴
　　荷叶初干稻穗香惊雷急雨送微凉晚晴稍放秋山色洗却浓妆作淡妆
　　白酒倾浆脍斫红昼逰未厌月明中楼高只办听歌鼔不见逰人转似蓬
　　试院煎茶
　　蟹眼已过鱼眼生飕飕欲作松风鸣防茸出磨细珠落转绕瓯飞雪轻银瓶防汤夸第二未识古人煎水意【公自注古语云煎水不煎茶】君不见昔时李生好客手自煎贵从活火发新泉又不见今时潞公煎荼学西蜀定州花瓷琢红玉我今贫病常苦饥分无玉盌捧蛾眉且学公家作茗饮塼炉石铫行相随不用撑肠拄腹文字五千巻但愿一瓯常及睡足日高时
　　松风【呉许茶疏水一入铫便须急煮有松声即去】活火【李约云茶须缓火炙活火煎活火谓炭之有焰者】定州花瓷【茶疏茶瓯取古定窑兎毛花者亦硙碾茶用之宜耳其在今日纯白为佳兼贵于小定窑】玉盌捧蛾眉【韩愈诗茗盌纎纎捧】
　　附子由和
　　年来病懒百不堪未废饮食求芳甘煎茶旧法出西蜀水声火犹能谙相传煎茶只煎水茶性仍存偏有味君不见闽中茶品天下高倾身事茶不知劳又不见北方俚人茗饮无不有盐酪椒姜夸满口我今倦逰思故乡不学南方与北方铜铛得火蚯蚓呌匙脚旋转秋萤光何时茆檐归去炙背读文字遣儿折取枯竹女煎汤
　　孙莘老求墨妙亭诗
