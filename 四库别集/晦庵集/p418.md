<!-- { "loadSidebar": true } -->
　　籍溪先生胡公行状
　　先生讳宪字原仲姓胡氏建州崇安人故侍读南阳文定公从父兄之子也祖耸父淳皆不仕先生生而沈静端慤不妄言笑稍长从文定公学始闻河南程氏之説寻以乡贡入太学防元祐学有禁乃独与乡人白水刘君致中隂诵而窃讲焉既又学易于涪陵处士谯公天授久未有得天授曰是固当然葢心为物渍故不能有见唯学乃可明耳先生于是喟然叹曰所谓学者非克己工夫也耶自是一意下学不求人知一旦揖诸生归隠于故山非其道义一毫不取于人力田卖药以奉其亲文定公称其有隠君子之操而乡人士子慕从之游日以益众一时贤士大夫闻其名者亦皆注心髙仰之于是从臣折公彦质范公冲朱公震刘公子羽吕公祉本中共以先生行义闻于朝诏特徴之先生以母老辞既而折公入西府又言于上促召愈急先生辞益固乃授左迪功郎添差建州州学敎授先生犹不欲起郡守魏公矼为遣行义诸生入里致诏且为手书陈大义开譬甚力先生不得已乃出拜命既就职日进诸生而告之以古人为已之学闻者始而笑中而疑久而观于先生所以修身所以事亲所以接人无一不如所言于是翕然尊信悦服而先生犹以为未足也郡人程君元以驯行称龚君何以廉节着皆迎致之俾参学政于是教日益孚士日益化秩满复留者再葢七年不徙官而太夫人年益髙不乐居官舎求得监南岳庙以归居累年间尝一为福建路安抚司凖备差遣帅守大鬻盐私贩者虽铢两必重坐先生为陈法义请寛之而帅守顾不悦先生于是有去意久之复请奉祠以归是时秦桧用事天地闭塞几二十年先生亦已泊然无复当世之念及桧死羣贤稍复进用白以先生为大理司直未行改秘书省正字人谓先生必不复起而先生一辞即受虽门人弟子莫不疑之到馆下累月又黙黙无一言人益以为怪防次当奏事殿中而病不能朝即草疏言金人大治汴京宫室势必败盟今元臣宿将惟张浚刘锜在而中外有识皆谓敌果南牧非此两人莫能当惟陛下亟起而用之臣死不恨矣时二公皆为积毁所伤上意有未释然者论者虽或颇以为説然未敢斥然正言之也至先生始独极意显言无所顾避疏入即求去诸公留之不得上亦感其言以为左宣教郎主管崇道观使归而食其禄于是向之疑者乃始愧叹心服而继其説者亦益众以故二公卒召用而先生则以病不起矣绍兴三十二年四月十二日也享年七十有七明年塟于建阳县东田里先生两娶刘氏皆白水先生之女弟又娶严氏子男一人愉蚤世女一人适进士詹炳孙男亲仁治进士业先生质本恬澹而培养深固平居危坐植立时然后言望之枵然如槁木之枝而即之温然虽当仓卒不见其有疾言遽色人或犯之未尝校也其读书不务多为训説独尝纂论语説数十家复抄取其要附以己説与他文章藳藏于家先生所与同志唯白水先生既与俱隠又得屏山刘公彦冲先生而与之游更相切磨以就其学而熹之先君子亦晚而定交焉既病且没遂因以属其子故熹于三君子之门皆尝得供洒扫之役而其事先生为最久先生塟时亲仁尚防不克铭乃令属熹使状其行将以请于当世之君子熹不敢辞谨件如右以俟采择谨状淳熈五年七月日门人宣教郎主管台州崇道观朱熹状
　　皇考左承议郎守尚书吏部员外郎兼史馆校勘累赠通议大夫朱公行状
　　本贯徽州婺源县万年乡松岩里
　　曽祖振故不仕妣汪氏
　　祖绚故不仕妣汪氏
　　父森故赠承事郎妣程氏赠孺人
