<!-- { "loadSidebar": true } -->
　　黄帝谓其友无为子曰：我劳天下矣，疲于形役，请息驾于玄圃，子宜代之。无为子曰：“焉能弃我之逸，而为君之劳哉。”乃攀龙而俱去。（《御览》七十九）

　　尧以天下让巢父，巢父曰：“君之牧天下，亦犹予之牧孤犊。君牧天下，是各有其所牧矣。君焉用惴惴然以所牧而与之，余无用天下为也。”于是牵犊而去。（《艺文类聚》九十四）

　　许由谓尧曰：坐于华殿之上，面双阙之下，君之荣愿，亦已足矣夫。翘曰：“余坐于华殿之上，森然而松生于栋，余立于棂扉之内，霏焉而云生于牖。虽面双阙，无异乎崔嵬之冠蓬莱。虽背墉郭，无异乎回峦之萦昆仑，余安知其所以荣。（《御览》八十，又略见《书钞》十二。）

　　虞帝逊禹于洞庭，张乐成于洞庭之野，于是望韶石而九奏。（《路史发挥》五，案《御览》八十一引苻子曰：“舜禅夏禹于洞庭之野。”路史有多出之句，文亦不同，未详所本。）

　　禹让天下于奇子，奇子曰：“君之佐舜劳矣，凿山川，通河汉，首无发，股无毛，故舜也以劳报子，我生而逸，不能为君子劳矣。”（《艺文类聚》十一，《御览》八十二，又四百二十四。）

　　务光自投于河，卢奴之伯以赤鲤送之。（《御览》九百三十六）

　　太伯将让其国于季历，谓其傅曰：“太王欲以一国之事而以嗣我，我其羞之，吾闻至人也。不君一世，而万世以之君，不贵一代，而万代以之贵，吾焉能贵乎一国，而贱乎万代哉。”（《艺文类聚》二十一，《御览》四百二十四。）

　　武王以天下让岐封子，岐封子曰：“敦勿勿然以天下为事，君往矣。”余不忍闻之。（《御览》四百二十四）

　　汉王闻宋胜子方牧羊于巨泽，鼓而歌南风之诗，使者进谓宋胜子曰：“汉王闻先生之贤，使使者致命于先生，而委国政焉。”宋胜子矍然而顾，谓使者曰：“是何言与？今汉王待四海之士，与十群之羊，其于职司也，奚以异乎？而大王废牧羊之任，委以四海之政，是错乱天位，倒置人伦，胜不愿为也。乃逃于阴山之阳。（《御览》八百三十三）

　　志存四海之外。（《书钞》十二）

　　尧舜之智，桀纣以为不智。尧舜以为智，恶知尧舜之非纣，桀纣之非尧舜乎？（《艺文类聚》二十一）

　　朔人有献燕昭王以大豕者，曰：“养奚若？”使曰：“豕也非大圊不居，非人便不珍，今年百二十矣，邦人谓之豕仙。”王乃命豕宰养六十五年，大如沙坟，足如不胜其体。王异之，令衡官桥而量之，折十桥，豕不量，又命水官舟而量之，其重千钓，其群臣言于王曰：“是豕无用。”燕相谓王曰：“奚不飨之？”王乃命宰夫即膳之。豕既死，乃夕见梦于燕相曰：“造化劳我以豕形，食我以人秽，吾患其生久矣。今仗君之灵，而化吾生也。始得为鲁津之伯，而浮舟者食我以粳粮之珍，而欣君之惠，将报子焉，後燕相涉。（一作“游”）于鲁津，有赤龟奉璧（一作“衔夜光”原注一云“夜光珠”）而献之。（《艺文类聚》二十六，又九十六，《初学记》二十九，《白孔六帖》九十八，《御览》九百三，又九百三十一。）

　　心能善知人者如明镜，善自知者如蚌镜。镜以曜明，故鉴人；蚌以含珠，故内照。（《艺文类聚》七十，《御览》七百十七。）

　　齐景公好马，命善画者图而访之。殚百乘之价，期年而不得。像过实也。今使爱贤之君，考古籍以求其人，虽期百年，亦不可得也。（《艺文类聚》九十三，《御览》八百九十七。）

　　苻子观于龙门，有一鱼，奋鳞鼓髻而登乎龙门，而为龙。又一术士，凌波激流而不陷，挂铃行歌，飘浪于龙门，而终日栖迟而不化。苻子曰：“彼同功而事异，迹一而理二，夫何哉？无乃鱼以实应，而人以伪求乎。”（《艺文类聚》九十六）

　　东海有鳌焉，冠蓬莱而浮游于沧海。腾跃而上，则千云之峰，迈类于群岳，沈没而下，则隐天之丘，潜峤于重泉（一作“重川”。）有红一作氐蚁者，闻而悦之，与群蚁相邀乎海畔，欲观鳌之行焉。月馀日，鳌潜未出，群蚁将反，遇长风激浪，崇涛万仞，海中沸，地雷震，群蚁曰：“此将鳌之作也”。数日，风止雷默，海中隐沦如忌，其高概天，或游而西。”群蚁曰：“彼之冠山，何异我之载笠也？”消摇乎壤封之巅，归伏乎窟穴之下，此乃物我之失，自己而然，何用数百里劳形而观之乎。（《艺文类聚》九十七，《御览》九百四十七。）

　　晋公子重耳奔齐，与五臣游乎大泽之中，见蜘蛛布其网，曳其绳，而执豸以食之。公子重耳乃抚仆之手，驻驷而观之。顾谓其臣咎犯曰：“此虫也，智之薄者矣，而犹役其智，布其网，曳其绳，而执豸以食之，况乎人之有智，而不能廓垂天之网，布络地之绳，以供方丈之御。是曾不如蜘蛛之智，孰不可谓之人乎？咎犯曰：“公子慎勿言也。若终行之，则有邦有嗣也。”（《艺文类聚》九十七，《御览》九百四十八。）

　　不安其昧，而人明也，是犹飞（《御览》一作“夕”）蛾去暗，赴灯而死（《御览》一作“亡”）者也。（《艺文类聚》九十七，《御览》八百七十，又九百五十一。）

　　楚之文子（《御览》作“交子”）鲁之周子，齐之狂子，三子相与居乎泰山之阳，处乎环堵之室，荜户（《御览》作“门”）不扇，盖茨不翳，而高（《御览》作“弦”）歌不辍。（宋本《初学记》十八，《御览》四百八十五。）

　　至人之道也如镜，有明有照，有引有致。（《初学记》二十五，《白孔六帖》十三。）

　　有驴仙者，享年五百岁，负乘而不辍，历（《御览》作“居”）无定主，大驿（《御览》作“周绕”）于天下，（《初学记》二十九，《白孔六帖》九十七，《御览》九百一。）

　　老氏之师，名释迦文佛。（《法苑珠林》六十九）

　　盛魄重轮，六合俱照，非日月能乎。（《御览》三）

　　水生于石，未有居山（一作“居石”）而溺者；火生于木，未有抱树（一作“抱木”）而焦者。（《御览》五十一，又九百五十二。）

　　桀观炮烙于瑶台，谓关龙逢曰：“乐乎？”龙逢曰：“乐。”桀曰：“观刑曰乐，何无恻怛之心焉？”龙逢曰：“天下苦之，而君为乐，臣为君股肱，孰有心悦而股肱不悦乎。”桀曰：“听子谏。谏得，我改之；谏不得，我刑之。”龙逢曰：“臣尝观君之冕，非其冕也，而冕危石，君之履，非其履也，而履春冰，未有冠危石而不压，蹈春冰而不陷者也。”桀乃笑而应之曰：“是日亡则与俱亡，子知我之亡，而不自知亡乎？子且就炮烙之刑。我观子亡，子不知我亡，逢布武而趋，行歌曰：造化（一作“造物”）劳我以生，息（一作“休”）我以炮烙。去故涉新，我乐而人不知，乃赴火而死。（《御览》八十二，又二百八，四百七十五，六百四十七，六百八十六。）

　　鲁侯欲以孔子为司徒，将召三桓而议之，乃谓左丘明曰：“寡人欲以孔子为司徒，而授以鲁政焉，寡人将欲询诸三子。左丘明曰：“孔丘圣人与。夫圣人任政，过者离位焉。君虽欲谋，其将弗合乎？”鲁侯曰：“吾子奚以知之。”丘明曰：“周人有爱裘而好珍羞，为千金之裘而与狐谋其皮，欲具少牢之珍而与羊谋其羞。”言未卒，狐相率逃于重丘之下，羊相呼藏于深林之中，故周人十年不制一裘，五年不具一牢，何者？周人之谋失之矣。今君欲以孔丘为司徒，召三桓而议之，亦与狐谋裘，与羊谋羞哉。于是鲁侯遂不与三桓谋，而召孔丘为司徒。（《御览》二百八，又六百九十四。）

　　秦穆公伐晋，及河，将劳师而醪，惟饮一锺，蹇叔曰：“一醪可投河而饮也。”穆公乃以一醪投河，三军醉矣。（《御览》二百八十一）

　　为道者日损而月章，为名者日章而月损。（《御览》四百三）

　　玄冥子谓由有子曰：“子有师乎？”由有子曰：“吾将以万物为师矣。”（《御览》四百四）

　　《春秋华林传》曰：“不知不言，其所以仁。”（《御览》四百十九）

　　惠子家穷饿，数日不举火，乃见梁王，王曰：“夏麦方熟，请割以与子，可乎？”惠子曰：“施来，方遇群川之水长，有一人溺流而下，呼施救之。施应曰：‘吾不善游，方将为子告急于东越之王，简其善游者以救子，可乎？’溺人曰：‘我得一瓢之力则活矣，子方告急于东越之王，简其善游者以救我，是不如求我于重渊之下，鱼龙之腹矣。’”（《御览》四百八十六）

　　郑人有逃暑于孤林之下者，日流影移，而徙衽以从阴。及至暮，反席于树下，及月流影移，复徙衽以从阴，而患露之濡于身，其阴逾去，而其身逾湿，是巧于用昼，而拙于用夕，奚不处曜而辞阴，反林自露，此亦愚之至也。（《御览》四百九十九）

　　陶朱富者朱公丧其中子，邻人往吊之。朱公方拥膝蹲踞，捧头而笑。邻人曰：“闻有丧，将唁子致哀。”朱公曰：“生不致哀，死而唁，何邻人之不通？”（《御览》五百六十一）

　　有泽父者，冠葭芦之笠，纳口鹿之履，莎裳褐衣，缓步而去。（《书钞》一百二十九，《御览》六百九十三。）

　　晋之相者桓氏，世传于楚，善以道假乎财焉。常以其所不射而射之，患昼之不足以卒岁，故以夜而烛之。（《御览》七百四十五）

　　夏王使羿射于方尺之皮，径寸之的，乃命羿曰：“子射之中，则赏子以万金之费；不中，则削子以千邑之地。”羿容无定色，气战于胸中，乃援弓而射之，不中，更射之，又不中。夏王谓传弥仁曰：“斯羿也，发无不中，而与之赏罚，则不中的者，何也？”传弥仁曰：“若羿也，喜焦之灾，万金为之患矣。人能遗其喜惧，去其万金，则天下之人，皆不愧于羿矣。”夏王曰：“口人闻子之言，始得无欲之道。”（《御览》七百四十五）

　　荆山不贵玉，鲛人不贵珠。（《御览》八百五）

　　天虽廓矣，野人犹有罩翳之勤。（《御览》八百三十四）

　　颜子有疾，三日不食，人问之曰：“吾师食非丹不食，茹非芝不茹，故七百岁，子何不吮瑶以廷生，咀蕊以养龄也。”（《御览》八百四十九）

　　吾与玄朱观东海，释四马乎山，玄朱中路而亡马。苻子使人求之不获，使鬼索之而获。（《御览》八百九十七）

　　六合不可妄知，故良马在其中矣。请以六合之观观之也。（《御览》八百九十七）

