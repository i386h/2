<!-- { "loadSidebar": true } -->
　　檇李一物，萌芽春秋，发达于张尧同一诗，而结果于净相。世之谈檇李者，莫不曰：净相。讵知净相之时代，又一变而为龙湖李园之时代。呜呼！区区一果之细，乃亦有关世变如此，岂不慨哉？虽然，世善变而吾之心不与之俱变，则净相此檇李，春秋亦此檇李，此龙湖李园之檇李，所以又一结果也。少园先生念为先人手植，而益施灌溉以播其种，种既广而又恐无以傅之久，乃援张叔 未先全之例，通徵题咏，亦既付之梨枣矣。而犹虑遗珠，复续刊若干首。先生之意，固将假诸君之投赠，以生其先人于口吻间，而不仅仅为二千四百年来之佳果也。抑吾闻之，新学日出，其于动植物亦一切改良，云所获可以倍徙。先生之试诸檇李者，果甘守其拙，而不为新学所动乎？是世善变而先生不与俱变，虽以复春秋之旧不难，奚净相之足云。则是编虽谓之嗣响尧同可也。
　　光绪二十九年端月上虞徐智光撰
　　龙湖主人檇李题词，积成卷帙，已付手民。其中佳作如林，捧读之下，未免见猎心喜。偶成三绝，所谓绩貂者此也。录呈讲席，仰祈郢政。 陪京 魏象书 献宸
　　艳质休夸杏在林，别存佳果惬诗心。王戎钻核真多事，珍品流传直到今。吴越盟寒霸业空，貔貅十万化沙虫。至今硕果留佳话。是否蟠根故垒中。塘名今尚魏家传，负郭惭无尺寸田。何日龙湖开小圃，遍栽美果学坡仙。
　　龙湖檇李题词为少园仁兄作 德清 合樾 荫甫
　　艳痕一捻尚分明，佳种千秋未变更。许叔重初传定本，（《经典释文》云： 檇李依说文从木，旧止作隽也。）颜师古为正嘉名。（《汉书地理志》：由拳，故就李乡，其字作就。颜师古注乃引应劭曰：古之檇李也，音子遂反。）买从僧寺几无价，（旧惟净相寺檇李最佳，今存者稀矣。）移到君家倍有情。（闻自其祖泉石先生从净相寺移植，今三世矣。）若仿孔禽杨果例，潘徐两圃岂容争。（李有潘园徐园各种，皆从狰相分来。）
　　陆君辅平以龙湖檇李题词，代徵诗。予素不工吟，又自戊戌后同人相约禁诗，今为二千四百馀年隹果破例一作，当不悔也。即呈少园先生哂政。 上虞 徐智光 焕亭
　　霸图一去空陈迹，剩有指痕说美人。到底西施天下重，夸他苏小认乡亲。（钱唐苏小是乡亲，袁子才颇为时指摘，然认苏小何如认西子。此可以夸子才矣。）左传翻将作郑笺（用张叔未先生句），引经入妙信天然。祖龙一炬终无力，惹得艺林话共传。一样留题绝妙词，前张诗与后张诗（谓张尧同、叔未两先生）。我来可惜为时晚，文采风流未见之。难得芳誉驰杏林，灌园心比活人深， 几时放棹龙湖去，饱妖佳珍惬素襟。
　　题少园李先生龙湖檇李诗集，用清仪阁韵。 山阴 胡念修 右陛
　　骈枝昔谱芑亭庐，硕果今分净相图。岂为核钻倍声价，本来爪印合清癯。沉珠拟托曹公宴，治国怜过范伯湖。胝沫尧同提倡句（咏檇李者，以宋代张尧同为始），窥园自笑橘千奴。（余家武林息园，多橘。）
　　少园先生属咏龙湖檇李，赋此奉呈，即请郢政。 海宁 蒋学坚 子贞
　　硕果鸳湖已仅存，几时于此长灵根，吴宫人去逾千栽，纤爪犹留一掐痕。五十年前净相寺，垂垂朱实缀墙阴，而今佳果留遗少，输与君家绽满林。目逢五色易多迷，种植方争效泰西，惟有先生耽寂寞，无言也自许成蹊。恼煞三春雨满涂，预怜醉熊为轻扶，从来嘉树须贤主，肯把长铲付小奴。枝叶螬馀喜更蕃，回春有术岂空言，杏林橘井神仙事，步武于今属李园（君善医）。胜地翻因小物传，名垂鲁史已千年，评量草木春秋笔，此事需君续辋川（王芑亭先生有檇 李谱）。味自芳甘色自丹，登盘时在麦秋寒，筠篮寄语休分饷，愧我家贫报玖难。苦李薇山也偏栽，（仆所居之硖石，有紫薇山。）试将此比尽凡材，王戎钻核君尝笑，定许他年乞种来。
　　少园仁兄馈以檇李，作此谢之。 海盐 朱丙寿 息樵
　　禾中果实多，得名惟檇李，谓种始周秦，流传及宋氏。作诗誉口芬，按谱动 食指。净相古精篮，佳植只篁里。年年黄梅时，采撷不盈簋，物以罕见珍，如贵洛阳纸。西园罗奇品，分种而得此。李君医国手，橘井传风旨，果熟为饷遗，承筐辱蘧使。色泽夺绡青，光艳夸粉紫，到口辄流涎，回甘得味美，果然声价高，无由购诸市。感兹意拳拳，分尝悦唇齿。保以答琼瑶，俚言报君子。
　　寄题李少园先生檇李 秀水 吴长庆 咏白
　　西施一掐爪留痕，佳果佳人易断魂，知否龙湖三百树，不殊净相旧禅门。
　　少园五兄属写檇李园图，曾题一绝，意有未尽。复成一绝呈政。 秀水 巢勋 子余
　　漫将咏物夸前史，吴越兴亡迹易休，岂若美人是仙谪，爪痕千古得名留。
　　李少园兄饷以檇李，赋谢。 嘉兴 钱志澄 伊甫
　　问客从何来，来自桑梓里，示我珠玉词，饷我琼浆李。梅暑为之除，荷风为之起，一一留爪痕，纤认西施指。异种出鸳湖，嘉名垂麟史，八景是最奇，所奇不在此。诸葛桑何繁，召陵瓜亦美，植柳有渊明，爱莲说周子。如此手泽珍，古今有谁氏？葩放十亩园，颗垂百株紫，长庚星独明，老聃化身是。庭树交枝柯，山橘真奴婢。绵瓞百余年，灌溉桥与梓，分甘话有余，一啖一景企。报玖愧续貂，主臣词近俚。
　　少园先生索题檇李诗，忆先君子曾题五律一首寄奉，闻已散失，今先君已见背，惜不能补录也。极未解吟咏，勉成俚句，强以报命，并请政之。 嘉兴 王日极 拱北
　　张家檇李亭，仙种手分植。（外亲张起也公，作小檇李亭，分植净相寺檇李。）今移李氏园，培养费心力。年年惠琼浆，小署条在即。我家有修竹，遗植左右拂，（小竹里馆庭中修竹，为先君手植。）君家有佳李，同是先人物。（君家檇李，为令先祖泉石先生手植。）欲报乏琼玖，春来把荀掘。
　　寄题少园先生檇李图七绝二首 嘉兴 谭之标 瑞卿
　　曾将彩笔写仙枝，绕蒂中悬玉一丝，底事几回停食指，怜他吴越被兵时。净相灵根推第一，君家移植不辞劳，赋诗聊作投桃想，可许分尝到老饕。
　　读龙湖檇李题词，赋此，即呈少园先生哂政。 秀水 沈文溥 博甫
　　僧房兵后萎灵根，犹喜龙湖异种存，分付家僮须护惜，可人风味胜徐园。仙根分种忆当时，题句传来绝妙词，同是百年珍手植，此间佳果重西施。
　　寄题龙湖檇李园图 秀水 沈志仁 识韩
　　记曾树下降嘉祥，柱史当年姓氏彰，漫说今朝人已杳，龙湖流泽更绵长。满园佳李簇灵根，爪比麻姑尚带痕，方物奚须书鲁史，故家种植并青门。
　　少园李先生往岁以檇李诗见徵，余既作七绝四首以报之，比来尤愤益深，因又赋此。秀水 陆佐廷 辅平
　　嘉兴春秋檇李疆，檇李檇李遍城乡。白华朱实树万万，无异今日汉塘魏塘之春桑。可怜光阴一弹指，几与吴越霸业同消亡。物竞天择存者强，斯宾塞尔言能详。我因檇李心悲伤，愿君勿惜培植灌溉力，务使满第满车丰美如稻梁。不然佳果有限饕餮多，任人吞噬充人肠，种类悉数还鸿荒，我虽有口何由尝。吁嗟乎，岂独吾口无得尝。
　　少园谱叔数以檇李见饷，余尚无以报也。因成五律二首求政。 秀水 陆佐宸 惠中
　　丛林寻净相，烟树怅迷离，不意龙湖李，犹存越女姿。金樽开北海，玉爪认西施，蠡种阴谋熟，茫茫感昔时。先生医国手，余事课园林，标本期兼顾，风霜恐暗侵，即今种树术，总是活人心，愧我无琼报，舒倏付短吟。
　　少园丈又以檇李诗见徵，谨成七律三首，再求吟政。 秀水 陆佐？ 昌年
　　吴越尘争事杳然，尚余硕果话当年。一弯透玉佳人爪，万颗悬珠小暑天。却好竹田分碧荫，（君所居近新篁里，按新篁里亦称竹田里。）频从橘井汲清泉（君善医学）。鸳湖南去龙湖近，忆昔扁舟访谪仙。（往岁，哲嗣进修二尹患时证甚笃，君数邀余至其家商定方药，后进修疾果愈。）浓华齐放忆春来，银烛高烧夜宴开。我效灵均吟草泽（余今年偶艺兰数十盆），君如柱史在蓬莱。他年董氏仙人杏，今日林家处士梅。琼报新茶留一串，为酬先德几栽培。（君家檇 李皆君先人手植，故结处用吾家宣公故事。）功用应收本革疏，於陵明目为螬馀。（说见蠡勺编。）矧兹鸳水菁灵产，宜补鲈江药性书。（曩余在嘉善吴树人师门下，师每言药性之书苦乏善本，惟云间张希白所著者最精核，惜世未梓行耳，因举以授。）物比赖家园里橘，精逾阿邑井中赣。王君旧谱如分续，我意先赓隋息居。（《檇李谱）王芑亭先生著。余读海昌王士雄梦隐先生《潜斋医书五种》服其见理之明、辨证之确，推为近世上工。《隋息居饮食谱》即五种之一也，其所言可补本草之遗。）
　　咏檇李七律赠李少园先生 秀水 陈子万 选青
　　吴越当年战不平，只留硕果说倾城。试尝玉液琼桨味，尚忆金戈钎马声。佳种仅存怀净相，回春有术赖先生。寒家往日承天赐，一溯前徽倍怆情。（万二十三世祖友竹公，明天顺问为江西万载丞。归而病剧，思食李，时值仲秋，无可得，二十四世祖严泉公抱树哀泣，数日夜，忽得双李于落叶丛中，大如瓯色赤，取以进，病遂愈。国朝雍正间获旌表。）
　　题檇李诗录，请少园先生词壇大教。 秀水 吴鼎元 中皋
　　员邱之种，沃于嘉禾，是曰元云，厥味太和。先生真有道，宏想出义皇。高卧乔柯下，饱尝甘露浆。世界方工物竞，名流犹写天真，拟种一湖菱芡，秋波夜月垂纶（敝处多菱芡）。未入名园梦里思，猥蒙嘉果竟先施，愧无琼佩来相报，剩有枯肠数首诗。
　　索惠檇李诗录，请少因先生词壇点铁。 秀水 吴鼎元 中皋
　　一带林泉胜，先生道自高。去年当此日，嘉果赠吾曹。遥知檇李今方熟，可否分筐惠我来，特寄小诗乞仙品，先生一见笑颜开。
　　题檇李诗，即希少园先生一粲。 秀水 陶善培 厚栽
　　十亩闲闲里，应知静者心。雅怀偏好道，嘉木竟成阴。种向精庐选，诗邀硕宿吟。何时一泛棹，妙境试相寻。
　　咏檇李五律一首，请少园先生郢政。 秀水 陶善坚 铜似
　　享此清闲福，尘寰得几人，先生名最重，檇李旨无伦。定是非常物，应称盖世珍，西施虽不见，爪印至今新。
　　题龙湖檇李诗集，即请少园老伯指政。 秀水 陶承俊 国华
