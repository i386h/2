<!-- { "loadSidebar": true } -->
　　周官大行人之职有主邦使之礼者盖掌邦国传遽媺恶吉凶之事凡其使也必以旌节谓事之欲速达者则执旌节以达于四方使无阻也后世两府而下皆有宣使常员是其遗意自非疏通练习之器乌足以当斯选哉江西大藩刘君以才入选凡征讨四出御命往来无役不预备甞艰若戎行间而未猷亦自是愈着巳亥秋以中书旨致牢礼饩献于分省于吉贑者道经西昌其友生念契阔之久而乐良晤之倾写也又庆君盛年英誉有用于时而常不辱使命也则相与告诸朋徒而诵歌之且以期待于方来属余叙焉呜呼君自兹升矣方今当兴隆之运经使也直指使亦使也异人闻终军卜请缨而南越震来歙单车而隗嚣耸相如建节而仰莋通暴胜持斧而海濒悦所以宣道德意意延问疾苦所以究吏治之得失视风俗之厚薄亦孰非为使哉吾固竚乎其有闻矣西昌友生李孟章陈文正儿子铉也叙者陈谟云　　赠州从事某叙夫能斡坤轴撼干枢皷元气而雷城中腾百川而雨天下者龙之神也而神也者气之英实为之人而钟夫气之英也亦然苐王公而下虽人不一其品等县邑而上虽吏不一其职然无小无大无论穷达其处身卓有所立者其致身必显有所施是皆气之英而龙之神也吾见多矣凡所为轩轩炳炳感风云而垂竹帛者古犹夫人今亦犹夫人焉安得邂逅既见不乐道而深羙之今年春某以才选来为从事未数月民诵之洋洋盈耳冣君之所立所施一从事讵足以厚辱哉然君不鄙夷其州所以赞画于长贰悉力于公上者举以法故民唯恐一旦当路夺以去也则又自释曰陵之桷鸿渐非久安藿之场白驹宁久食而况际贞符怀韬略英迈独往倜傥不拘其发舒奇气为昌言为伟荣自致通显固其所耳譬诸应龙藏沙石间小出而游于溪洞崖壑亦时时泽及彼方斯巳幸矣庸得系西縻之乎于是凡士类者咸为羙德之诗而余则叙其所以然者抑用征诸异日焉 

　　○送曾鲁山之潮州叙 

　　吉称岂弟君子民之父母说者谓岂以强教之弟以悦安之民皆有父之尊有母之亲呜呼希矣我仪图之其维今潮州大守孝廉鲁山曾公乎系出唐五原防御使世跻膴仕炳炳为章贡闻家故公风流笃厚文学政事动踰人人然在公弟常德耳独事亲致隆极亲终苫庐于墓域者终三年哀如新有雉常驯暮间而环公蠹食树尽枯独公所树墓松独不蠹人以为躬孝所感致则其行实可征已公自亲终绝仕进想盖久世既更当路者将略定南服以公有桐乡在焉强起之公不得已野服樵夫拜以见冀勿夺志然莫克辞即曰就道南中闻公且至郡县有率先归欵者当路韪之遂有今命嗟夫潮之民物一何幸耶方乱之始生名都大郡胥不保而潮以远独完及鲸鲵之波稍就帖息赤子出万死气仅存如缕则又疲于奔命而潮又以远独犹先朝幸民覆巢之下破竹之余始及于潮使非我公强起而应之潮安保为完州也今潮既得为完州不识一兵不伤一草又得孝廉如公者为之父母岂以教之弟以安之潮之民物不愈幸耶夫方千里之内专一城而治古诸候之任也可以为万物吐气矣俗之利病而罢行之民之善恶而休戚之潮人沐浴清化衣被风采吾知郭伋再入并州而竹马数百欢迎于道路黄霸再为颍州而嘉禾生于府凤凰集于境也公甞游西昌予获拜焉余友萧朴则侍生也率士人作为歌诗以饯公属其叙于余予又惟岂弟君子者天下士也汉世郡守入为三公公乌得久于潮哉予始以前所称者为潮人致其其贺终以后所期者为潮人致其思是为叙 

　　○张克让归金陵序 

　　金陵古帝王之州也其王气无时而无顾昧者徒欲厌而胜之自祖龙时则然矣然而愈厌愈炽者将安所咎乎将地灵者天必相之非人所能计乎而祖龙而六国以及乎　　王朝王气故未艾也夫岂埋金足以当之哉韶阳教授张克让金陵人也折节嗜学泌欲得斗升之禄以荣其亲累赴明经科不偶于有司乃薄游岭海由遗逸举授泷水教谕调相江山长再调韶阳旅琑南中且二十年迄不获一命以老又甞崎岖兵间伤其一辞极栖屑可念今年二月有至自台城者得家问太夫人以寿终而一家忧祸网赴水死者七人即曰觧学官追服哀毁如新遭丧告行于所往来其友曾君学程求予赠言以慰其悲予不得避则复于曾君曰金陵王气方新而克让乃迷其邦徒周旋任嚣赵佗间与鸟言夷面相尔汝是可悲也金陵王气极盛而克让返其舍又俨然在哀经之中不得立三槐九棘之下以吐其虹霓奇气不亦重可悲乎然而克让孝廉人也险阻艰难备甞之矣庸非天降大任之所在其亦自慰可也吾闻构大厦者无遗才矧六代之京都三吴之崔丽尚安得有弃人邪曾君曰是足以慰其悲侈其归遂书以为赠 

　　○索侯序 

　　索侯彦圣尹乐昌之次年予来旅韶石槩闻侯之为政有生将往谒焉出诸贤颂章介予序其端予惟侯不可干以私而子顾谒之乎生曰侯风流儒雅岂弟子谅所为谒之者将以反自勖也予曰子悉侯之为人平生曰其先大夫谦斋先生为先朝名公卿肃风纪垂政誉而侯省似之然则子悉侯之为政乎生曰乐昌岩邑且丧乱雕瘵之余侯务劳徕安集其民筑城凿池以固之敦礼悦乐以风之化用兴行里无征呼而单父之堂更诸爽恺则子来之余力也然则子悉侯之为学平生曰侯燕处高明四辟潇湘焚香读易览物挥豪雅歌弦壶率以为常嗟夫甚矣生之善自勖也古言有之句日间不见黄叔度则鄙恡复萌故熏其德而善良者莫便于近其人子既悉侯之为人与政与学子之质将丕变侯亦必有以益子之不逮其不虚往而实归未之有也余与侯故未面生为致其情余闻乐昌者县东二石因以名山而县亦以名乐石之山多竹宜萧幸为致焉余将吹参差待凤凰于九成之台矣 

　　○仰尊德归青原序 

　　班孟坚称士食旧德之名氏以为盛致然而自汉以来勋在盟府泽流乡国者史不绝书而其子若孙能食旧德者曾不多见虽以魏郑公虞永兴为唐名臣不及有年而感慨系之岂其德或媿于流光邪抑世变之下虽贤哲末如之何也夫盛时犹然矧龎裂之俗冠屦易位之余哉余与尊德仰君相遭于韶城相劳苦外犹相庆犹不失为士犹得日相与觞咏访任嚣赵佗陆贾遗迹于烟墟莾苍中而叹杨将军路伏波不作久矣尚安得麦铁杖父子果烈觧后一咲邪无何仰君来别归青原出从事王君蕳夫赠言复求余赠嗟夫果何说以赠君然仰氏庐陵名宗也自其高曾大父宦游江东能不家于官而俾其子学方技于余杭金氏金之带下国手无双而仰氏尽其术由是带下医无远近悉走仰氏蕳夫称其大夫人工巧奇效殆显微不诬尊德守其家传而益之以文学之懿且其才甞得推择试吏矣以为不足为旋弃去唯务世业而已其来韶也苟奇疾而众瑟缩者君皆一药而愈韶之贵宦高赀咸愿留君而莫之获固甚恨嗟夫君之高曾其遗后也明以远君之食德而无忝也将盛且大德厚流光岂虚语哉吾故原上下盛哀之故而深有羡于君焉彼其此厥不务而时之是怼果天邪人邪 

　　○曾学程应征序 

　　曾氏为西昌宦族宋时有安止兄弟四人凡领乡书十而登贤科五其一以乙科不足荣再试中甲科乃仕建中靖国间东坡过焉为志其所著禾谱且勉以再谱农器而作秧马歌遗之一门衣冠之盛乡族罕比学程其族子也乱来旅食四方气益张学益懋所谓加其膏而希其光溉其根将食其实者丙午之夏部使者至韶州咨询之余搜贤才于太守钱公忍务得其人焉乃毋敢膺举者于时学程方客太守钱公所众曰求辞于山而横结绿于席土求珠于渊而卧明月于囱间诚公论不可掩太守以为然即举之部使者一见以为然即身劝之且命所在礼送焉学程顾戚于中惨于色退然如有违而不果者余请壮之以言传曰公侯之子孙必复其始昔安止兄弟起家为监司为名公卿袭芳継躅非子而谁木之在山也荆棘荒之风雪蚀之不自知其中于梁柱也匠石见而惊焉剑之在土地掩阳父阴缦之奇蛰倚天冲斗之气不自知其断蛟尼而剸犀象也薛烛得而神焉子乌覩夫所至到与所立屈信与否何如邪足乎巳不蕲乎人安夫素不迩夫华有爪无随有廉无垢古之君子如是而巳子行矣夫孰不曰贤太守真能知人而部使者果尔为国得贤也 

　　○吴廷硕归淛东序 

　　漆园吏云□虚空谷者闻人足音跫然则喜之矣盖闻似人而喜也夫空谷之竟远市朝绝轩冕幽人贞士托之以崇高节抗浮云者也然而□其间犹动色于足音想象如见焉岂非朋徒盍簪天下之至乐欤今空谷所在皆豺虎窟宅莫之敢□而昔之名城壮邑干戈燔刼生聚萧条乃亦与空谷无异吁可吊也哉予今年□虚于韶有合志者数人日相往来以文字为乐予之□庶矣乎及秋而淛东吴廷硕寔来粲粲乎婺女之明且润也森森乎金华之蔚以秀也论道当世之故慷慨志士之风余甚嘉之今之特度领而南韶为极边然多汉晋唐宋贤士大夫遗烈予既得与廷硕访奇揽胜戞击后夔氏石磬之音摩挲汉熹平六泷之刻徘徊张曲江貂蝉之峰啸咏狄太守九成之台其乐为何如其视闻足音而喜者又何如奈之何廷硕不能淹恤而遽以别告也凡合志者举莫克留则相与作为歌诗送之羙其行为孝廉其才为建安而愿其去此为机云为严徐也予既滞空谷则鴈情而为之序 

　　○竹间集序 

　　吉之君子政事文学理同而事异盖仕以行其学之用学以充其仕之资也今之君子学不必优而可以从政仕虽有余力而不必学者亦多矣予读王君竹间集固自有省哉君筮壮最早繇江右扬厯岭海所至政与学俱有令闻者以其退而不自足进而不枉道也夫其锺粹禀温故其诗雅驯而藻洁其中宽而有制故其诗不务而严纡徐而达其临政奉法恒务大体不激不阿故其诗体裁正而榘矱精其议论古今是是而非非笑言雅雅无诎以随故其诗善讽而婉堂有垂白之毋二毛之兄累累辞荣归飬不克遂梦寐以之读其诗知其于孝友冣隆也暇日弦壶棋槊笔床茶灶随寓皆然尤深契参同旨收视反听与天者游其貌泽如也故其诗翛翛其气飘飘读之者又有沧洲紫霞之想呜呼君于文学至矣既老而弥邵不倦而逾密独其见于用者犹未足尽所学之长将时邪抑有待邪予尝慨夫天地之英华散于万物其在人则为文章事业不得于事业则得于文章李杜光焰万丈炳烈千古将非不得于事业然耶彼在天者吾无如之何顾吾所以自立与传后何如斯贤达之高致也集中崔制率慕汉魏盛唐之风而无齐梁绮纨之习其为可传无疑余又因君筮诸易坤必有复复必有泰以其时可矣如君之才其有不鸣国家之盛乎 

　　○吴子齐奉母归宜春序 

