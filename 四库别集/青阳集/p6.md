<!-- { "loadSidebar": true } -->
　　晋地土厚而气深田凡一岁三艺而三熟少施以粪力恒可以不竭引汾水而溉岁可以无旱其地之上者亩可以食十人民又勤生力业当耕之时虚里无闲人野树禾墙下树桑庭有隙地即以树菜茹麻枲无尺寸废者故其民皆足于衣食无甚贫乏家皆安于田里无外慕之好间有豪杰欲出而仕由他岐皆可以得官爵故其为俗特不尚儒周行郡邑之间环数百里数百家之聚无有一人儒衣冠者独杨黄许氏以儒称于乡三时力田一时为学褒衣博带出入里巷之间其族数十家化之皆敦于礼每岁时上冢族人各具酒馔羣至墓下推长者一人主祀以次奠荐既竣长者坐少者以序罗拜之然后皆坐相与行献酬之礼子弟有为小不善者则长者进而诮让之众皆进曰长者言然请改是乃已至于再至于三而终不能改也则众相与摈绌之不与同祭祀如是者已三世矣尝询其族人许氏之祖有义甫君者攻词赋有声于时其弟恒甫君治经义通周易号松谿先生然皆隠不仕恒甫之仲子克敬始以教官歴太常奉礼翰林国史院编修官而孙寅字可宾与余同登元统元年进士第擢翰林国史院检阅官中书掾中书照磨名声益显杨黄之许遂为其乡着姓郡守为表其邑中之居曰梯云坊其后河东佥宪杨君士杰行郡至是曰杨黄者可宾之所生长其田庐丘墓皆在如是又命有司易其庄为今名以风厉其乡人使知儒之为可贵也夫儒之所以为可贵以先王之道之所在也是以古者少使居学老使居塾不如是者不列于王官不可以长民故时不贵儒而儒贵后世之用人不必尽出于儒者也则民何由知其可贵而贵之比年朝廷设科以待天下之士民始稍稍知所趋向独晋俗坚强不轻而变今贤使者殊其宅里明其贵贱示其好恶其意岂为许氏计哉昔常衮为福建观察礼貌其士俗以丕变而况上有用儒之君下有风厉之使吾见晋之人父诏其子兄训其弟其必相谓曰弗若许氏不可以同祀弗若可宾不得以为秀民耒耜以业诗书以语民之彬彬将若邹鲁矣然余尝闻之民可以身化难以利诱可宾为人侃侃笃于孝谊有位于朝行显贵矣乃以亲老弃其官而养人皆贤之以贤者而化民如草尚之以风也其有不从者乎故余为记其表闾之始且以观其成焉
　　合淝修城记
　　至正十一年冦起淮南自浙西江东西湖南北以及闽蜀之地凡城所不完者皆陷合淝之城久圮且夷仓卒为木栅以守栅成贼大至民赖栅以完其后佥宪马君至顾而曰以栅完民幸也非所以固乃白皇孙宣让王及其宪使髙昌公议修其城遂发公私钱十万贯召富人之为千夫长百夫长者佣小民相故所圮夷尽筑之富人得官发钱无甚费咸喜助所不足小民方饥得佣钱奔来执事鼛鼔不设鞭扑不施捧柴荷畚麕至竞作自十三年二月朔戒事九月毕城四千七百有六尺六门环为睥睨设周庐庐具饰器门皆起楼橹相盗所必攻者甓之计用木若干甓四百四十八万用人之力七十七万八千城成而盗不至者今期月矣余生长合淝知其俗之羙与夫所不从乱而可与守者有三焉其民质直而无二心其俗勤生而无外慕之好其材强悍而无孱弱可乘之气当王师之取江南所至诸郡望风降附独合淝终始为其主守至国亡乃出降天下既定南人争出仕而少不逹则怨议其上而不可止吾合淝之民布衣蔬食秀者治诗书朴者服农贾昏丧社饮合坐数百人无一显者无愠怒不平之色驱牛秉耒鸡鸣而耕朝而息日出而耕莫而息不合耦而终十亩负二石之米日中趋百里而无徳容惟其质直而无二心故盗不能欺勤生而无外慕之好故利不能诱强悍而无孱弱可乘之气故兵不能訹昔者木栅犹足以力战御冦而无肯失身于不义者今而得贤使君修其垣墉救其疾苦防持抚摩以与民守之而民之与君又歌舞爱戴与君守如子弟之于父兄手足之与头目然自今至于后日是惟无盗有亦不足忧也君前为庸田佥事城姑苏今宪淮南又城合淝一人之身而二郡之民赖之以有无穷之固儒者之利不其博哉君名世徳字元臣雅尔喀斡国人由进士第厯官应举翰林文字枢宻都事中书检校庸田佥事为今官与余前后为史氏城又余之所志而未成者也义为纪之其敦事与凡供役之人则载之碑隂
　　大节堂记
　　皇帝御天下之十五年念君徳之不宣民生之未遂乃诏丞相更守令之法着考课之令厯柬朝臣以为郡县亲御便殿赐之酒而谕遣之于是天下之吏人人奋厉以治所谓六事者以成功名称上意宗正郎中韩君建之守安庆也独鲜有所事其政清浄而已在官三年頴六之盗起所在竒衺之民羣起从之杀守令据城邑时天下久平民生长不识兵革而郡县无城廓无兵备卒然有变吏往往盗未至先去而城陷有不去者盗至而民不与之守城亦陷明年十一月盗入宿松破太湖潜山吏多徙家江中为去计君独无所徙而治城隍计军实以示民必守不去越明年春盗入桐城以桐人来攻城君纵民出击之盗败去自二月至于九月盗之来攻者十有一大小百余战皆败之盗大忿乃悉众而东舳舻数百里钲鼔之声动天地王师败绩小孤山十月癸夘盗逐北至城下城南郛久为民居而联羣舰为城盗纵火舟烧联舰舰溃火入南门烧民居诸守将亦溃民恐甚走来眂君君方部署寮吏为战守如恒日民乃无恐且战且扑火甲辰盗傅西郛战却之明日傅东郛又战却之相火所经撤民屋材夜栅之旦具甲寅盗力攻无所得利诸溃者闻城完且相率来援盗望见之乃夜引去余来戍郡道闻城陷矣比至乃完问故父老皆曰韩君完我君时亦去则民无与为守民无与为守则城之完不完盖未可知矣方朝廷更化时吏皆黼藻其政以角一日之能君若无能然者及临大变其所能者乃若人之所未易能君诚不可以小知也予观于今南方之国不频于盗非其所力攻有能守者矣而频于盗者为难频于盗徼幸于一胜有能守者矣而屡胜者为难民屡胜矣至于败且危于是不去而上効死以保其下下効死以衞其上卒能因败为功以危为安如君之为者盖千百之十一此人之所难能也曾子所谓临大节而不可夺者君其人欤郡所治属县六西至于怀宁又西至于潜山又西至于太湖武夫义民列砦相望百战抗盗赖君以为根本而无叛意东至于池又东至于姑孰数郡之民赖君以为藩屛而无死伤之祸君之所完不既大矣哉余抵郡十日盗复大至与君率众殱之盗不至者今再朞矣十四年春三月朝廷録十月功特加君中奉大夫秩从二品幙官以下各升秩有差余因名其防事曰大节之堂所以扬君之懿于无穷也虽然治之乱犹旦之有夜也后之人坐其堂而思其人思其人而惧其时有不协于其行不完于其民者独不欿然于君者乎余之名堂又所以劝于无穷也时与君守者逹噜噶齐西夏阿尔长普照磨杨恒録事司逹噜噶齐摩哩齐録事黄图伦台録判爕理桀锡权怀宁县逹噜噶齐约蘓图安庆万户府经歴郝瑞千户李思礼卲永坚王国英许元琰贾伯英额森特穆尔鲁沁耀珠洪保张彬路忠金嗣元葛延龄百戸卢显宗卲文质韦与权齐世英宗达周文谢茂陈士达杨买儿朱杰李玉祝茂夏兴侯兴祖吕重禄朱臣孙朱惠龙弹压严继祖伍子云张宏晁关保扬州弩军翼千户贾禧百户王孙儿伯勒齐尔布哈防海翼百户毛伟牵连书之使与有闻于不朽君字公懋辽西人
　　宪使董公均役记
　　古者井天下之田以授民民百亩易者倍之再易者再倍之其养均也则九壤程九贡市防二十而一近郊十一逺郊二十而三甸稍县都皆十二其取之又均也小任以力则上地家三人中地二家五人下地家二人大任以兵则比为五闾为两族为卒防为旅州为师乡为军其役之又均也之二者王政之大端也大端具而又为之刑政以防民情为之学校以道民性为之公卿大夫士以登民材其制详故不乱其本深故不拔是以商周之世皆七八百年而后衰也自经界废于是田不在公而养不均矣养不均则土会民数皆不可知而赋与役不均矣养与赋与役之不均虽周公为政不可以言治也浙东古于越之地也其地之民无甚贫甚富之家山谷之间有一亩之居十亩之田者祖孙相保至累世不失又其土瘠故其小人勤身而饬力其君子尚朴俭而敦诗书非若吴人之兼幷武断大家收谷岁至数百万斛而小民皆无盖藏此固易治之地有贤师帅为之制而道利之其亦可以庶几矣乎然余尝行郡以观民风其庶人之役于官者往往闾左之民也而富人则有田而不役甚者或不以征岁终保正称贷而输之至破产者无算此其田虽近于均而役则不均也至正十年秋藁城董公来长越宪省民所疾苦乃曰井田者吾虽不得而行而役不可不均于是择其部吏之精强者委之以事以衢州路经厯王仲谦西安县主簿张拜珠治金华青田县尹叶巴延治武义永嘉县丞林彬祖治永康而兰溪州逹噜噶齐齐哩克齐义乌县逹噜噶齐额琳沁浦江县逹噜噶齐罗阿李巴哈东阳县丞蒋受益自治其邑义乌县则复以衢州路録事范公琇为之辅而总管陈巴延布哈总领之先期一月令民及浮图道士各以田自占其或蔽匿及占不以实者没其田令既浃乃保以一正属民履亩而书之具其田形疆畎主名甲乙比次以上官官按故牍而加详覈之曰鱼鳞册以会田别为右契予民使藏之曰易由以主业其征之所会曰鼠尾册以诏役弓兵卒铺兵为至劳坊里正主首次之馆夫步夫又次之凡民田多者役其劳少者役其逸又其少而不足役者则出钱以助竒田不助者则以待夫不虞之役其一人而有数保之田者各役之即卖其田则买者承其役凡一州六县之田二万六千四百二十四顷四十九亩役者一万二千六百六十八名故役而今复者四千三百名所未役而今役者三千四百六十名役而不复者休而始役之册成一留县一藏府一上宪司于是野无幸民公无逸征强弱有伦赋役有经上下和洽岁以有年盖公之遇人有礼故吏尽其力其使民有义故贫者戴其徳而乐其复富者服其公而忘其劳以故为是大制政不肃而成民不扰而治也传曰天地养万物圣人养贤以及万民公之是举兼礼与义则诚贤者矣继今之人毋替公政或推其所未及则越之民乐乐利利其福岂可既哉故于终事也其下咸愿刻石以示不朽以阙尝陪其末议而知其梗槩遂来属笔焉至正辛夘十二月记







　　青阳集卷三
　　钦定四库全书
　　青阳集卷四
　　元　余阙　撰
　　碑铭
　　慈利州天门书院碑
