<!-- { "loadSidebar": true } -->
　　孔子曰岁寒然后知松柏之后雕也夫天不能违时物不能违天松才匪金匪石而能凌厉岁寒后雕万汇何也庄生有云受命于地惟松柏独也在冬夏青青彼固一禀天地贞劲之性而生者耶木其品而金石其资者耶其所受者异也且物之生独气耳气泄而乃为菁华为芬芳泄则薄薄则不久而松柏黝然澹然华不足悦而芳不足袭也桃李托根沃壤莳之也若子而松柏独处硗确不食之地囷蓬蒿而厄牛羊桃李朝树而夕成□无几何也而拱矣树松柏者不日长不月益盘□郁纡其年曾不得而知也夫其受异故能独立其气完故能常存其困厄至则其摧折之也难其发育迟则其衰谢亦后此理固然无足恠者嗟夫霜露既降寒威凛冽野无荣干林无宁叶草木萧条山川寂寥当斯时也乾坤几为灭息造化若将不续乃有松柏傲风狎雪亢然竞爽将天之所留以点缀乾坤联络造化明正气之常存见天心之不绝即一植之微而所存者大矣闻之种树家树松柏以为栋梁也树柽柳朴樕以为薪也日计之则栋梁之利缓而薪之利速岁计之则薪之利十而栋梁之利百嗟夫善树者其惟松柏哉其惟松柏哉 

　　○候气说 

　　天地间一气耳有气而后有数有声数与声皆出乎气也气不定则数不均声不和律度量衡历象亡所取衷而万事万物胥失其节是以古圣重之自黄帝命伶伦取竹造律命荣缓铸十二钟恊月筩律用十二月之中气筩用十二月之节气按气求声以宣八风节四序推律历和神人渊乎妙矣其后法稍轶不传汉志天子以冬夏至□□□日会八能之士候锺律权土灰各以候状□□□封上效则和否则占诸如密室缇缦葭灰诸法犁然甚贝传至于今其间精知巧思之士代有作述亡不家伶伦而人后夔乃声气之元迄无定据嗟乎独非莫知独是莫晓自昔而病之矣愚盖尝求其说候气非难定律难定律非难定黄钟难夫律者候气之具而黄钟者十二律之本也黄钟舛矣何所据以起律律舛矣何所据以候气盖自汉司马迁徒闻黄钟得律长九寸遂以九寸为黄钟正管历晋魏周齐隋唐五季以及于宋悉祖其说独韦昭以九寸为黄钟之变盖尝考刘恕通鉴外纪长孙无忌隋志并吕氏春秋所载黄帝命伶伦取所制律断两节间三寸九分而吹之以为黄钟之宫曰含少乃知黄钟之管实三寸九分而九寸者则黄钟升数之极而为蕤宾之管所谓黄钟之变是也藉令黄钟九寸则管极长声极浊数极多安在黄钟之为君乎君尊也上也贵也贵数少贱数多数少者居上数多者居下即如太极数一阴阳数二四象数四五行数五万物数万而君之者一太极耳天子数一二伯数二三公数三六卿□□九牧数九百官数百万国万民数万而居之□□天子耳故宫为君数极少自是而商为臣则多用为民则又多征为事羽为物则又多然则极少者黄钟之数也黄钟于时子半也子半阳生极清自是渐浊至午而浊甚午以后浊渐减至戌亥而又清即如人性之清亦莫如子夜后乃渐浊浊而复渐清盖声之清浊在上下升降飞沈之间诚升扬即大如雷霆不为浊诚下降即细如蠛蠓不为清清上浊下清贵浊贱故宫清于商商清于角征浊于角而角独于羽然则极清者黄钟之声也黄钟极清太簇以下以渐而浊至蕤宾而极大吕次清夫钟以下以渐而浊至林钟而极极则以渐而清复转为黄钟矣即黄钟三寸九分算之繇黄钟而大吕增六分繇大吕而太簇增九分而夹钟而姑洗而仲吕而蕤宾其所增莫不九分也繇蕤宾而林钟减六分繇林钟而夷则减九分而南吕而无射而应钟而黄钟其所减莫不九分也独黄钟之于大吕蕤宾之于林钟增减与他律不同何者大吕当五阴之盛一阳始生阳虽进而尚弱林钟当五阳之盛一阴始生阳虽退而尚强则其□□□亦三分之二耳盖气之升降自有次第升以渐□亦以渐故历家二十四气每气推筭不差毫忽今若计以司马迁黄锺九寸上下相生损益之法则黄钟至大吕减六分奇大吕至太簇减三分奇太簇至夹钟减五分奇夹钟至姑洗减三分奇姑洗至仲吕减五分奇仲吕至蕤宾减三分奇而自蕤宾以至应钟至黄钟所增之数亦各参差不顺揆之气序必不其然而唐宋儒者以相生损益专在隔八遂至迁就分数夫厥本原不知所谓三分损益者以子午二律为经十律为纬左右对待俱得数一百二十九分而言而不在乎隔八所谓隔八□生者以正征循环无穷而言而非谓黄钟十二月之阳气能下生六月林钟六月之阴气能上生正月中间四五月皆无生气也损益自损益隔八自隔八而世儒不讲辄迁就附会以成其术乃有相生至仲吕而穷之说有往而不返之说有生执始南事四十八律以足六十律之说有虗宫不用之说正繇黄钟一差百孔千疮势所必至夫惟原黄帝三寸九分之旧味韦昭以九寸为黄钟之变之言裁司马迁九寸之文越唐宋诸儒相□□□□以三寸九分正黄钟之管然后诸律以□□□□渐而减一如前法无凌躐无参差乃以寘诸密室缇缦之中实灰而候之庶乎气可应乐可作万事万化可兴盖愚读汉志曰至治之世天地气合而风气正风气正而十二律定差乎今日正其时矣 

　　○九边屯政考 

　　夫边计最重且亟者莫如屯政矣　国家九边之地肥沃可种者悉为屯田甲楯之所栖耒耜之所刺绵亘数千里于焉耕耨于焉捍御盖即古寓兵于农之遗而汉赵充国诸葛亮晋羊祜唐郭元□韩重华诸臣之所尝收其利者二百年来　圣明忧勤于上耆硕擘画于下将臣经畧于外谋士讲求于内则惟屯政为孜孜顾其间或举或废或利或否非壤地不同则政之得失异也何也　高皇帝悯海运之艰诏羣臣议屯田法用宋讷所献守边策立法分屯布列边徼远近相望首尾相应剏制如此其周也边境既宁撤守□士卒仅仅备讥察外悉令屯田致力如此其壹也山西沁州民若干户愿应募受屯赏以钞锭分田给之仍令募举州民召募如此其广也令屯士并树桑□□□□地所宜士虽不足而足于桑枣杮栗矣□□□此其尽也　　文皇帝纳黄福之请官为市牛铸器至欲广屯于辽阳而遣人征牛于朝鲜耕具如此其给也诏各荒屯空土毋问土客军民官舍尽力开垦永不起科恩泽如此其厚也谓将领能时时劳问屯士所苦谁不感奋勤力轸恤如此其殷也以宁夏积谷独多降勑谕总兵何福激劝如此其明也　仁宗念所司以征徭扰之令毋擅役妨农爱养如此其至也　宣宗初大同总兵郑亨上屯田子粒数多则遣人勘实赏之论功如此其核也提督必选老成更命风宪官以时廵察任使如此其慎也屯久岁丰边士一切用度多以粟易于是令户部灌输贸籴多至二三十万石少亦不下十万积贮如此其豫也天顺中都御史叶盛廵抚宣府修复官牛官田法垦田益广积谷益多以其余易战马千八百匹修筑屯堡七百余所兴利如此其巨也盖其立法也周故人便其任人也当故法举其与士也优故士奋其取利也缓故利集即所称湟中渭滨凉州振武之事不啻过之乃其□也则有膏腴之地多为庄田空闲之区□□边□士卒无近田可耕如商辂所论者矣有墽□不修□虏轻犯有可耕之田而不敢耕士卒疲惫家无耒耜有可耕之田而不能耕如梁材所疏者矣有耕种之际卤莾灭裂收贮之后侵欺移用以管屯为职者优游城市而不见阡陌之廵以典屯而来者凭信簿书而不较仓库之实如刘定之所议者矣则有扰之以弗靖持之以太急今日核地明日征逋辄起正德宁夏之变令地荒储竭边民凋瘵且叛汉而入胡如王烨所陈者矣恬嬉既久因循弛废日复一日边境萧条沃壤尽弃茭粟不继士马不饱挖运例银所费不赀而度支亦告匮巳议者或欲令各边抚臣选廉干吏辟荒芜革豪敓核干没修亭障远斥堠每岁终以闻部臣分别上请明示劝戒或欲召募开垦及令军民自种量征其税或以为利归于下则人乐趋往时为边帅豪户垦种田不荒芜而公籴亦便纷纷清勘适生厉阶夫与膏土沃田鞠为茂草孰若捐以予人请明诏有能垦种者悉与为业毋有所问或以为盐法折纳商不赴边而屯政遂与俱坏欲复屯政盍令商输粟于边耕者有所资积者有所散而塞下自实盖诸议者之指大都任人广募薄征缓取而盐法□屯田相为维持盐法之复尤不可不亟也夫欲令农狎其野穑人成功积丰于垣士餍于伍内有亡费之利而外有守圉之备以裨威生气制戎挞虏其惟屯政哉作屯政考 

　　○京营兵制考 

　　国家兵制初盖视汉代云汉有南北军卫尉主南军中尉主北军而其后南军增期门羽林北军增八校秩与执金吾皆二千石说者曰分其权也我国家所设锦衣等十二卫以卫官禁拟南军留守等四十八卫以卫京师拟北军而分隶五府与人校意同有事则将握兵兵随将事巳则兵归于府将归于朝卒有意外之虞生于一军而四军足以制其死命盖　高皇帝神武久处行间洞悉戎机当□弓辑戈之时而所为善藏利器强干固本执长筴而驭寓宇者渊乎微矣　成祖侔燕仍立五府增七十二卫而设五军神机三千三大营五军营有步兵有骑兵教阵法神机营皆步兵习火器三千营皆骑兵专扈从而岁令河南山东中都大宁四都司军番上练阅于京师营各用勋臣二人为提督自是因而不改而承平日久兵政地废迨巳巳之变　国统几危景泰初于肃愍公始剏议于三大营中简厥骁锐分为十营还其老弱谓之老家即于故三营昃督六人中推举其二为总兵而以本兵董之营各领以都督一人有如遇警檄某营则都督以所部出名为头拨盖三大营至团营一变巳天顺初年罢之八年复置成化初年又罢之三年复置当是时团营凡十有二行之既久操练寖怠兵多阘茸乃立东西官号厅曰听征又一变也嘉靖庚戌罢团营复三大营而改三千之名为神枢总督以勋臣恊理以少司马弹压以台省而五军营之为副将者二左右前后参将者四游击将军者四枢机二营之为副将者一参将者二佐击将军者六自嘉靖至于今间微有增损而制故不变今三大营将领副参游佐坐营号头中军千把总见为官者五百二十有奇而为军者十二万为备兵者十万有奇一大营中有战兵有车兵有城守有备兵盖分为三十小营合为三大营又合为戎政府云大都　国初制兵患其聚而难制故主于分既分之后患其散而无纯故主于合而谭者或以为兵利分不利合无纪之患失在政不在制也夫兵犹水也汇为巨浸溢为洪流则且有溃决冲啮不可捍御之患疏之别之以杀其势则汨然赴海而趋老子有言鱼不可脱于渊国之利器不可以假人盖　高皇帝之虑远矣夫收大阿之权役臂指之势其惟初制哉作京营兵制考 

　　○盐政考 

