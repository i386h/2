<!-- { "loadSidebar": true } -->
　　臣闻真人应运而起旋隂转阳协和神人刬革僣伪期底隆平于时五季之乱已极光岳气分河海怒溢强臣悍将割土分疆擅执节倒持天柄敢拒帝命莫之敢制我太祖躬属櫜鞬奉命四征赫声濯灵所向輙克奸恶授首献于太庙已而大功既茂天命攸归乃受周禅即皇帝位玺书诞颁天日昭焕凡厥臣庶莫不翘足延颈以俟太平皇帝若曰皇天既畀我有家朕夙夜曷敢荒宁彼萤爝之防仅若一髪欲抗明于日月畴能置诸朕当剪其孽芽毋使滋蔓尔有众尚克协乃心以底天之罚越建隆元年夏五月丁巳上亲征泽潞六月辛巳克其城李筠赴火死冬十月丁亥又亲征淮南十一月丁未傅其城未几防之李重进亦赴火死干徳元年春二月高继冲遣客将王昭济奉表称臣而荆南平三月壬戌王师入朗州获周保权以归而湖湘又平三年春正月取剑州蜀主孟昶封府库以降开寳三年秋九月己亥朔伐南汉四年春正月辛未次白田其主刘鋹素服出降七年冬十月王师伐南唐八年冬十一月乙未李煜奉表纳降由是天威所加如雷如霆有触之者靡不殒灭太祖既弃羣臣上游帝所太宗嗣厥大寳骎惠前烈文绥武戡唯日不足太平兴国三年夏四月己夘平海节度使陈洪进以漳泉二州献五月吴越王钱俶复尽献其国所有地四年春二月甲子上亲征太原夏五月甲申北汉主刘继元率其官属衘璧入朝自是海内羣雄皆为臣仆风气宣通罔有限域东西幅员盈三万里梯山航海献贽奉琛委蛇而来上实天府戴白之叟埀髫之童皥皥熈熈莫知帝力于是宋兴至是已二十年矣臣惟帝王之兴自有贞符歴古以来史不絶书我太祖之生也祥光瑞彩流为精英异芳幽馥郁为神气所居之地紫气随之建纛而出白日为晕是葢上天着厥嘉贶以流耿光于无穷故自唐虞禅受之后鲜不以征诛而得天下其中岂无揖逊而绍位者皆阳予隂夺寻即废之惟我太祖应乎天而顺乎人陈桥之戴黄衣之加葢廹于甚不得已尔由是能大一统臣服四海用作神主圣徳神功巍巍堂堂传至孙子亿万斯年跨汉唐而追三代何其盛哉然而短萧铙歌黄帝岐伯所以建威扬徳风劝敌士者也周制因之其在大司乐则王师大献乃令奏恺乐在大司马若师有功则恺乐献于社大抵皆军乐也古乐久已亡失至汉有朱鹭等十二曲列于鼓吹谓之铙歌今尚可考见自时厥后代有其辞而唐栁宗元独凖汉曲仿其篇数作鼓吹铙歌以纪高祖太宗功徳及征伐勤劳之事臣虽不佞自防以文字为軄輙取法汉唐穷思毕精作为歌辞以侑戎乐治兵振旅之际得于马上奏之焜耀铿鍧震撼无际使有宋之成烈增光于后无让于前臣死且不朽臣谨冒死上
　　太祖生洛阳甲马营中神光满室有香郁然经宿不散此圣徴先见者也为啓圣徴第一
　　啓圣徴兆载先炎精降烂以鲜破重隂爥层合之畅神必宣应昌期驭宰权天序叶地轨甄星游渚白帝延气贯月永殷年质往牒无不然惟皇符炽且骞着成烈在不刋
　　右啓圣徴曲凡二十二句句三字
　　太祖将北伐师次陈桥驿诸将以黄袍加上身列拜庭中称万歳遂诣崇元殿行禅代礼为受周禅第二
　　受周禅崇灵基飞龙在天黄道开躬握干衡镇坤机苍精丧木无支黑光荡日见重辉天人同厯数归灵承帝祐流鸿滋嘉瑞章纷若敦神爵集肉角来垊灏灏俗恢恢昭皇威时赫戱
　　右受周禅曲凡二十二句其十八句句三字四句句四字
　　昭义节度使李筠据泽潞弗服上御六师平之为斮老雄第三
　　斮老雄雄势蹙连防师树高纛袭边城施虿毒王赫斯怒誓加戮百万貔貅若林矗行视嶕峣胜平陆升城齐呼山岳覆飞矢贯臂防其镞雄斯穷畀炎熇朱鸟鸣反舌缩反舌缩四海服
　　右斮老雄曲凡二十二句其十七句句三字五句句四字
　　淮南节度使李重进不庭凭恃江淮招集亡命上亲讨之为长淮沸第四
　　长淮沸沸若汤有蛟下潜石作房腥沬旁洒矛距四张欲鼓孽浪浸日光真龙出火鬛明炳暴髓焦毒吭殱厥凶丑如刺狼水安流若镜平皇威洽濊泽滂建万寓庆无疆
　　右长淮沸曲凡二十句其十五句句三字五句句四字
　　上遣将讨张文表假道荆南其主高继冲惧奉表称臣为耀灵威第五
　　耀灵威奄八夤如山压卵飚嘘尘大帅率师手握【渠巾切矛炳也】防马饮江江水浑荡摩日月摇星辰孰敢奸命馘以狥蛮荆舆榇称妾臣剪拜柯条刖其根一朝坐镇百粤门南荒帖帖絶妖氛
　　右耀灵威曲凡二十句其十一句句三字九句句四字
　　师克南平趋朗州武安节度使周保权拒命讨获之为鹰之第六
　　我鹰之于彼南楚目城无全尚何有险阻虏周惛惛曾莫搆思仇孽既殄胡反噬我师袅骑厉华眊旋海水立霄旭昏杀气回薄蓊若烟濯征斯克功无前王度逺引靡不肩
　　右鹰之曲凡十八句其七句句三字九句句四字二句句五字
　　诸将伐蜀取剑州蜀主孟昶封府库请防为巴蜀平第七
　　惟彼巴蜀务靡丽以夸金块珠砾纳政于邪于铄王师如虎如彲防夷凶族使民气以摅足不加首臂岂大于股啓关迎防崩角无敢后声明宣流被区有百蛮来同孚至理上邻二五皇徳羡且阜
　　右巴蜀平曲凡十八句其二句句三字十一句句四字五句
　　南汉刘鋹据岭南良将征之鋹教象为阵以御我集劲弩射之奔鋹遂诣辕门防为象斯奔第八
　　象斯奔扩南爝开重昏揭两曜通粤海接闽徼虏初弗知跳踉以戱敢持厥鷇雏鬭与隼俱力索气销始就缚三早凯旋奏戎乐威神出自天显彼帝畧千秋万年烝庶和且延
　　右象斯奔曲凡十八句其八句句三字七句句四字三句句五字
　　王师伐江南江南主李煜防时彗出栁歴舆儿为彗出栁第九
　　维彗出栁六合布新矧此弹丸何敢不臣弓宛转铁骑叅潭天堑未度已无江堧帝诏将臣俟其来宾慎毋疾击以病吾民长蛇成围不异祥麟孱王既防市无惊尘大宣皇化覃于至仁
　　右慧出栁曲凡十八句句四字
　　太宗既继大统平海节度使陈洪进献漳泉二州为拓闽关第十
　　闽关屹南纪上应牛女星南将窥瘴海东或带沧溟五季失覊御藩镇擅甲兵太阿既倒持僣窃渎恒经谁欤据二州于此建节旌予夺自已出况复望来庭太宗嗣寳符涣号风霆行稽首归厥命覆冒仰王灵鞮译通絶域珪贽集明廷神猷杳难测穆穆臻泰清
　　右拓闽关曲凡二十句句五字
　　吴越王钱俶见上威徳日盛尽献其土地为吴越归之十一
　　皇王握神契重华叶帝謩神兵从天下歘忽千万余挥戈日为囘投鞭海成枯奋击八极间健疾飞电如钱氏最先觉方物乆内输终知乔岳尊邱阜欲何须登民献天府不烦神戈诛帝徳统罔极万国混车书
　　右吴越归曲凡十六句句五字
　　海内咸臣唯北汉假息汤釡上亲征之其主刘继元素服纱防待罪台下诏释之为克戎逋第十二
　　汾晋十万甲数叶僣为君蟠根欲弗防毒虐我烝民圣人摅武师威烈赫然振刀防夜生火出入动若神方将藏下地防已凌高旻有城皆作醢无甲不为尘戎逋胆已落举族悉来臣羣氓如流鱼挈置海津自兹遂生育陶然履太淳阪泉着轩徳母浦明尧勋赫赫炎徳殷永世同不冺
　　右克戎逋曲凡二十二句句五字
　　四言古诗【凡三章】
　　风树亭诗【有序】
　　风树亭者嘉禾潘孝子之所建也孝子之亲没每对人言輙呜咽流涕然无以寓其罔极之思取韩诗外传树欲静而风不止之言表其墓亭呜呼孝子之意至是为可悲矣夫人孰不欲养其亲亲则不子待也所以昔者臯鱼立泣而死者孔子葢伤之也悯之也以其志为可悲而无所用其力也呜呼若孝子者念念不忘乎兹其亦知没齿慕亲之道哉为之诗曰
　　山有嘉树油然发荣岂不欲静风挠之鸣我思我亲顔貎日改子欲养之亲不子待呜呼噫嚱孔懐孔悲山高海深孰堪喻之内而九藏外而四体皆亲之枝同一根柢根既拨矣而枝独存夙夜哀号莫达九原白杨萧萧泉扃夜閟我亲我思得无蕉瘁亲不可见音容是求求之不得血泪交流作亭墓隅是曰风树仰之瞻之心焉孔瘁
　　右诗八章章四句
　　灵槐诗【有序】
　　四明史氏贵富光荣与南宋相终始非特人事也葢有天道焉元有国百年史氏以忠信文学称于时者甚众而禄位弗称人事不冝然也是亦有天道焉元季兵乱槐生于史氏之庭史氏里人曰是必有异既而槐死于马里人又曰是必有异未几槐果复生南园中里人曰前之异者徴已往后之异者将来徴之史氏殆有显者乎入国朝史氏诸孙靖可以才见推为中书舍人出为泰州守迁肇庆通判前之言者曰是其徴矣然而未也遂相与字槐曰灵槐而歌咏之靖可尝与余儿璲同官谓余冝赋诗呜呼天人之际逺矣观于史氏又何其着明哉诗曰
　　难谌惟帝厥命孔赫鉴于九有显相有徳先宋九君既南而防防不遂倾世臣毗之世臣之家鄮山之下歳时来归旗节车马冯轼而趋衮衣佩璜其绶伊何将相之章雄城渠渠黎庶如雨相臣戾止耄倪咸喜岂无公侯孰能后昆三相二王国存与存谁其尸之其徳有始既受多祜又有孙子钜海汤汤朔风荒荒不沦于危不显其光孰云菑播而不有获天将昌之嘉徴允灼崇堂有庭其左有槐匪植而生惟徳是培天实培之或戕于人人力虽劳其能胜天南园膴膴有萌期蘖其本如达靡有摧害始轧而卑忽防而穹其兆斯何冝卿冝公明明天子俊乂是使矧兹世家王公之嗣嗟尔君子天休汝膺何以占之灵槐在庭
　　赠阎希曾参政山东诗【并序】
　　国朝以魏晋以来立行台省于外葢为征讨权冝之计至唐末方镇擅地遂以中书令同平章事命之至今相沿而不革非所以示悠久乃改为承宣布政使司设使一人左右参政各一人以协和庶政统驭人民河南阎希曽由乡贡进士擢为起居注皇上爱其才俊俾肄业文华堂堂在禁中车驾时幸临训饬之寻除监察御史转司文监令乃授山东承宣布政使左参政希曾名钝仕学两优者也因其尝受经于予故其行也诗以赠之其词曰
　　山东钜藩统府惟六民物阜蕃土地饶沃宸衷轸之百司碁布谁挈其纲政乃无斁乃诏近臣尔钝尔往宣朕至懐叅佐其长臣钝曰吁臣恐弗胜方岳重镇厥任匪轻帝曰俞哉尔毋固辞精白一心力行无疑钝拜稽首即日啓行君臣一心共底隆平我知阎子有学有文五色灿然出类超羣子之往矣期建功勲贮见政绩迈于古人古人有云尽瘁国事子尚勉旃服之毋忒五言古诗【凡二十七章】
　　杂体五首
　　丹桃艳阳实移自武陵源柔风拂纎条鲜泽沃灵根吐葩当春茂结实俟秋蕃盈盈大如斚有色极华丹卫之不敢防期以奉君餐君餐发灵和神滋生玉顔无为升化黙即轩辕【效顔平原】
　　流幻百年中有如水中泡虚形本不实何以永今朝悟此造化意肆情常逍遥夜来风雨至南园秀芳条采之荐美酒斟酌乐陶陶斜川素心友叩关约游遨相携步广陌遂与品物交惊飔乱陵蝉坠照落岩猱归徕枕肱卧遐思遡寂寥黄唐不我逮缅焉心烦劳【效陶徴君】
