<!-- { "loadSidebar": true } -->
　　〖《北史?周宣帝纪》：游戏无常，出入不节，羽仪仗卫，晨出夜还。帝于是自称天元皇帝，所居称天台。尊皇太后为天元皇太后，帝后朱氏天皇后，立妃元氏为天右皇后，妃陈氏为天左皇后。〗 
　　春苑逍遥一夜开，画兰歌舞劝金垒。众中却怕花钿坠，偷照君王玉镜台。 
　　〖《晋书?刘聪载记》：在逍遥园李中堂。《世说》：温峤为刘越石长史，北讨刘聪，得玉镜台。〗 
　　御炉香暖引来迟，五色雕花案好移。元日千官朝贸毕，华灯面面照金枝。 
　　〖《邺中记》：石虎正会殿前，设百二十枝灯，以铁为之。石虎御坐，悉雕漆画，皆为五色花也。〗 
　　上巳东风嫩绿苔，千金堤畔者番来。一池春色天泉水，句鼻桃花落又开。 
　　〖《邺中记》：华林园中千金堤上，作两铜龙，相向吐水，以注天泉池，通御沟中。三月三日，石季龙及皇后、百官，临水宴赏。石虎苑中，有句鼻桃，重二斤。〗 
　　 卅丈高楼雨乍晴，芳尘吹遍晚风清。美人归后笙歌歇，一路珠帘玉佩轻。 
　　〖《拾遗记》：石虎于太极殿前起楼，高四十丈。结珠为帘，垂五色玉佩，风至铿锵，和鸣清雅。盛夏之时，登高楼以望四极，奏金石丝竹之乐，以日继夜。时亢早，春杂宝异香为屑，使数百人于楼上吹散之，名曰“芳尘台”。上有铜龙，腹容数百斛酒。使胡人于楼上嗽酒，风至，望之如雾，名曰“粘雨台”，用以洒尘，楼上戏笑之声音震空中。〗 
　　绿扇桃枝夹两行，绣衣时得近银床。昨宵分赐三台物，宝鉴盘龙讶许长。 
　　〖《邺中记》：石虎作云母五明金箔莫难扇，虎出时，以此扇夹乘舆。亦用牙桃枝扇，其上竹或绿沉色，或木兰色，或作紫绀色，或作郁金色。石虎三台及内宫中，镜有径二三尺者，纯金，盘龙雕饰。〗 
　　别住空房不计年，夜深懒到绣帷前。匆匆正断承恩梦，错认流苏斗帐眠。 
　　〖《邺中记》：石虎御床，辟方三丈，冬月赐熟锦流苏斗帐。四角安纯金龙头，衔五色流苏，或用青绨光锦，或用绯绨登高文锦，或紫绨大小锦丝，以房子绵百二十斤白缣裹，名曰“复帐”。帐四角，安纯金银凿镂香炉，以石墨烧集，和名“香帐”。顶上安金莲花，花中悬金箔织成綩囊，囊受三升以盛香。帐之四面，上十二香囊，采色亦同。〗 
　　毡帐低垂绝早眠，监宫催起贴珠钿。高烧宝炬谦光殿，紫玉横吹上舞筵。 
　　〖《晋书?张骏传》：又于姑臧城南筑城，起谦光殿，画以五色，饰以金玉，穷极珍巧。《后凉吕纂载记》：盗发张骏墓，见骏貌如生。得真珠麓、琉璃盒、白玉樽、赤玉箫、紫玉笛、珊瑚鞭、马脑钟，水陆珍奇，不可胜纪。《凉州记》：咸宁中，盗发张骏冢，得紫玉箫、紫玉笛。〗 
　　路转渐台好向西，明光新筑苑莺啼。应教分与宫娥住，金箔珠帘院院齐。 
　　〖《三秦记》：未央宫渐台西，有桂宫。中有光明殿，皆金玉珠玑为帘箔，金陛玉阶，昼夜光明。《御览》引《三秦记》：明光宫在渐台西，以金玉珠玑为帘箔。〗 
　　酒泉南去噭金笳，万仞铜驼一带斜。昨夜戎车初采到，内人祗愿铸菱花。 
　　〖《太平御览》十二引崔鸿《北凉录》：酒泉南有铜驼山沮濡，蒙逊遣工取之，得铜数万斤。〗 
　　摩诃兜勒唱来迟，半醉蒲萄月上时。瓣发宫奴浑不寐，更将绿续破龟兹。 
　　〖《晋书?乐志》：胡角者，本以应胡笳之声，后渐用之横吹，有双角，即胡乐也。张博望入西域，传其法于西凉，惟得摩诃兜勒一曲。《南史?北狄传》：瓣发、衣锦，小袖袍，小口裤。崔鸿《后凉录》：吕光入龟兹城，胡人奢侈，富于生养。家有蒲萄酒，或至千斛，经十年不败。〗 
　　蓬莱方丈浸虚无，西苑秋风碧浪粗，挽得祥云新髻子，殿头只合叫仙姑。 
　　〖韩偓《海山记》：炀帝辟地周二百里，为西苑，内为十六院。聚巧石为山，凿池为五湖四海，诏天下境内所有鸟兽草木，驿至京师。天下共进花木鸟兽鱼虫不知其数，此不具载。诏定西苑十六院名，景明一、迎晖二、栖凤三、晨光四、明霞五、翠华六、文安七、积珍八、影纹九、仪凤十、仁智十一、清修十二、宝林十三、和明十四、绮阴十五、降阳十六，帝自制名。院有二十人，皆择宫中佳丽，谨厚有容色美人宝之。每一院选帝幸御者，为之首。每院有宦者主出入易市。又凿五湖，每湖四方十里。东曰翠光湖，南曰迎阳湖，西曰金光湖，北曰洁水湖，中曰广明湖。湖中积土石为山，构殿庭屈曲，环绕澄碧，皆极穷人间华丽。又凿北海，周环四十里，中有三山，效蓬莱、方丈、灜洲，皆台榭回廊。水深数丈，开沟通五湖、北海。沟尽通行龙凤舸。《炙毂子》：隋有九真髻、凌虚髻、祥云髻。〗 
　　烟花南部又春深，一带离宫覆绿阴。姊妹并房空妙选，不曾金盒结同心。 
　　〖《北史》：宣华夫人陈氏，陈宣帝女也。陈灭，选入宫，有宠。炀帝之在藩也，阴有夺宗之计，规为内助，每进金蛇、金驼等物，以媚陈氏。废立之际，颇有力焉。及文帝寝疾于仁寿宫，夫人与皇太子同侍。平旦更衣，为太子所逼，拒之得免。归于上所，上怪其神色有异，问之，夫人泣以实对。帝恚曰：“畜生，何堪付大事。”因呼兵部尚书柳述、黄门侍郎元岩曰：“呼我儿勇！”述、岩出阁为敕书，示左仆射杨素。素以白太子，太子遣张衡入寝，遂令夫人及后宫同侍疾者并就别宫。俄闻上崩，而未发丧也。夫人与诸后宫相顾曰：“事变矣！”皆色动股栗。哺后，太子遣使者贲金盒，贴纸于际，亲署封字，以赐夫人。夫人见之惶俱，以为鸩毒，不敢发。使者促之，乃发，见盒中有同心结数枚。陈氏恚而却，坐不肯致却。宫人共逼之，乃谢使者。〗 
　　踏青斗草旋春酣，玉管冰弦仔细谙。唱罢五湖湖上曲。湖湖花柳似江南。 
　　〖《海山记》：帝多泛东湖，因制湖上曲望江南八阕云： 
　　湖上月，遍照列仙家。水浸寒光铺枕簟，浪摇晴影走金蛇。偏称泛仙槎。　　光景好，轻彩望中斜。清露冷侵银兔影，西风吹落桂枝花。开宴思无涯。 
　　湖上柳，烟里不胜摧。宿雾洗开明媚眼，束风摇弄好腰支。烟雨更相宜。　　环曲岸，阴覆画桥低。线拂行人春晚后，絮飞晴雪暖风时。幽意更依依。 
　　湖上雪，风急坠还多。轻片有时敲竹户，素华无韵入澄波。望外玉相摩。　　湖水远，天地色相和。仰面莫思梁苑赋，朝来且听玉人歌。不醉拟如何。 
　　湖上草，碧翠涨通津。修带不为歌舞缓，浓铺堪作醉人茵。无意衬香衾。　　睛霁后，颜色一般新。游子不归生满地，佳人远意寄青春。留咏卒难伸。 
　　湖上花，天水浸灵芽。浅芷水边匀玉粉，浓苞天外翦明霞。只在列仙家。　　开烂漫，抽鬓若相遮。水殿春寒幽冷艳，玉轩晴照暖添华。清赏思何赊。 
　　湖上女，精选正轻盈。犹恨乍离金殿侣，相将尽是采莲人。清唱漫频频。　　轩内好，嬉戏下龙津。玉管朱弦闻尽夜，踏青斗草事青春。玉辇从群真。 
　　湖上酒，终日助清欢。檀板声轻银甲缓，醅浮香米玉蛆寒。醇眼暗相看。　　春殿晚，仙艳捧杯盘。湖上风光真可爱，醉乡天地就中宽。帝主正清安。 
　　湖上水，流远禁园中。斜日影摇青翠动，落花香暖众纹红。苹未起清风。　　闲纵目，鱼跃小莲东。泛泛轻摇兰棹稳，沉沉寒影上仙宫。远意更重重。 
帝常游湖上，多令宫中美人唱此曲。〗 
　　奇兽珍禽满画阑，都来十六院中看。雅鬓输与芙蓉鸟，碧海新封几品官。 
　　〖陶榖《清异录》：隋宦者刘继论，得芙蓉鸥二十四只以献，毛色如芙蓉。帝甚喜，置北海中，曰：“鸥字三品，鸟宜封碧海舍人。”〗 
　　按遍当筵十二时，横波无赖夜归迟。灯前枕隐金钗袅，身入君王杂忆诗。 
　　〖《隋书?音乐志》：炀帝令乐正白明达造新声，创“万寿乐”、“藏钩乐”、“投舞乐”，舞席“同心髻”、“玉女行觞”、“神仙留”、“客掷砖”，续命“斗鸡子”、“斗百草”、“汛龙舟”、“还旧宫”、“长乐花”及“十二时”等曲，掩抑摧藏，哀音断绝。帝悦之无已，谓幸臣曰：“多弹曲，如人多读书。读书多则能撰书，弹曲多即能造曲，此理之常也。”《大业拾遗记》：帝曾效刘孝绰，为《杂忆诗》：“忆起时，投签初报晓。被惹香黛残，枕隐金钗袅。笑动上林中，除却司晨鸟。〗 
　　花司迎辇直严更，画就雅黄绕殿行。学士行边看草敕，被伊却笑太憨生。 
　　〖《大业拾遗记》：炀帝幸江都，洛阳人献合蒂迎辇花，帝令御车女袁宝儿持之，号“司花女”。时诏虞世南草征辽敕于帝侧，宝儿注视久之。帝谓世南曰：“宝儿注目于卿，卿可便嘲之。”世南应诏为绝句云： 
　　学画鸦黄半未成，埀肩亸袖太憨生。 
　　生缘憨得君王惜，长得花枝傍辇行。〗 
　　清夜游翻曲调新，风前歌唱动纤尘。凉蟾一苑澄如水，争看桃花马上人。 
　　〖《通鉴》：隋炀帝大业元年，帝好以月夜从宫骑数十，游西苑，作“清夜游曲”，于马上奏之。《南部烟花记》：侯夫人颜色美如桃花。〗 
　　御屏香散水沉风，积翠恩波院院通。昨夜赏花归去晚，银瓶宣赐醉妃红。 
　　〖《广博物志》引《海口记》：炀帝辟地二百里，为西苑，诏天下进花卉。易州进二十种牡丹，有赩红、鞓红、飞来红、袁家红、醉妃红、云红、天外红、一拂黄、软条黄、延安黄、先春红、颤风娇等名。〗 
　　锦衫卸尽换春纱，内殿东风戏采霞。莫道鱼龙看不足，君王又遣试山车。 
