<!-- { "loadSidebar": true } -->
　　缇阳袭管【后汉书律厯志气之法为室三重户闭涂衅必周宻布缇缦室中以木为案每律各一内痹外髙从其方位加律其上以葭莩灰抑其内端案厯而之气至者灰去其为气所动者其灰散人及风所动者其灰聚萧慤诗天宫初动磬缇室已飞灰杜诗吹葭六管动飞灰韩偓诗中宵忽见动葭灰刘商诗灰管移新律穷隂变一阳】线景延圭【线古文作线説文缕也歳时记晋魏间宫中以红线量日影冬至后日添长一线周礼大司徒以土圭之法测土深正日景以求地中易纬通卦验冬至之日植八尺之表日中视晷景长短以占和否周髀云成周土中夏至景一尺六寸冬至景一丈三尺五寸】六律而合八能既滋羣动【易通卦验冬至始人主致八能之士或调黄钟或调六律或调五行或调律厯或调隂阳或调正徳乐协图徴八能之士以日冬至作隂乐以成天文后汉书礼仪志冬至使八能之士八人或吹黄钟之律间竽或撞黄钟之钟或度晷景权水轻重或击黄钟之磬或鼓黄钟之瑟或击黄钟之鼓乐叶图徴圣人作乐非以自娯所以观得失之效故不取备一人必从八能之士故撞钟者当知钟击鼓者当知鼓吹管者当知管吹竽者当知竽击磬者当知磬鼓瑟者当知瑟故八士曰或调隂阳或调律厯或调五音故撞钟者以知法度鼓瑟者以知四海击磬者以知民事钟音调则君道得黄钟防賔之律应鼓音调则臣道得太蔟之律应管音调则律厯正夷则之律应磬音调则民道得林钟之律应竽音调则法度得无射之律应瑟音调则四海合歳气百川一合徳鬼神之道行祭祀之道得如此则姑洗之律应五乐皆得则应钟之律应否则反是】敬五刑以成三徳宜介百祥【尚书惟敬五刑以成三徳一人有庆兆民頼之其宁惟永又作善降之百祥】恭惟某官同寅协恭【见前】分职率属【尚书六卿分职各率其属以倡九牧阜成兆民】各抱黄钟之气韵【礼记仲冬之月律中黄钟髙诱曰阳气聚于下隂气盛于上萌于黄泉下故曰黄钟晋书乐志冬至徳为上土色黄故曰黄钟】共司丹笔之简书【防稽典録盛吉字君达拜廷尉吉性多仁恩务在哀矜每至冬月罪囚当断其妻执烛吉手丹笔夫妻相向垂泣诗岂不怀归畏此简书】伫积平反入仪华要某滥因聨事获庆践长【并见前】一道氷衔猥辱先施之宠【国老谈苑陈彭年在翰苑兼十余职皆文翰清秘之目人谓其署衔为一条氷】五色云物愿迎方至之休【诗如川之方至余见前】
　　代回程监丞【准】
　　灰浮缇缦新北台太史之占【缇缦注见上条杜氏通典周官太史掌建邦之六典正歳年以叙事左传日南至登观台以望而书礼也凡分至启闭必书云物为备故也歳华纪丽汉乐曾陈于前殿鲁云爰纪于台】云卧衣裳添南极老人之夀【杜诗天阙象纬逼云卧衣裳冷天丈志狼北地有大星曰南极老人老人见治安不见兵起常以秋分时之南郊晋天文志南极老人一星在弧南常以秋分之旦见于丙春分之夕没于丁见则化平主夀昌月令秋分日飨夀星于南郊杜诗南极老人应夀昌】恭惟某官襟怀霜洁谈笑春温未老得闲饱味桑榆之暖【遯齐闲览赵嘏诗早晚粗酬心事了水边归去一闲人若身事了则仕宦之心益炽愈无归期矣王易简云青山得去且归去官职有来还自来是岂能须臾忘情于轩冕哉余尝于驿舍见人题壁云谋生待足何时足未老得闲方是闲余深味其言服其精当而愧其未能行也此与夫一日看除目三年损道心者异矣诗话唐闽川长溪县薛令之登第开元中为东宫侍读官作诗自叹曰朝日上团团照见先生盘盘中何所有苜蓿长阑干饭澁匙难绾羮稀箸觉寛只宜谋旦夕何由保歳寒宗至东宫见其诗举笔续之曰啄木觜距长凤凰毛羽短若嫌松桂寒任逐桑榆暖薛遂谢病归】久静思动伫仪槐棘之班某莫捧兕觥【兕徐履反兽名尔雅兕似牛説文如野牛而青交州记兕有一角角长三尺余形如马鞭柄陆佃云兕善抵触故先王制罚爵以为酒戒觥古横反以兕角为之诗我姑酌彼兕觥乂兕觥其觩】过勤鱼素【见前】葡萄一防知公不为于凉州【炖煌张氏传扶风孟佗字伯郎中常侍张让专权用事佗以葡萄酒一斗遗让即拜凉州刺史东坡诗谁能斗酒博西凉史记大宛国以蒲卜为酒富人藏酒多至万石数十年不败汉武内传西王母当下帝设蒲卜酒博物志西域有蒲卜酒积年不败彼俗传云可至十年欲饮之醉弥日方解魏文帝诏朝臣曰蒲卜酿以为酒过之流涎咽唾况亲饮之毛氏曰考工记一豆注当作斗豆即古斗字左传豆区钟釜当音斗后人误作俎豆之豆读之今俗书作防盖误并耳】嶰竹数声在我顿忘其寒谷【律厯志取竹之解谷防两节间而吹之以为黄钟之宫制十二筩以听凤之鸣其雄鸣为六雌鸣亦六刘向别録燕有谷地美而寒不生五谷邹衍居之吹律而温气至而谷生今名黍谷】
　　代回王寺丞【庭芝】
　　阳徳由子而蘖地气上腾【説文子十一月阳气动万物滋入以为偁徐曰十一月夜半阳气所起人承阳故以为称白虎通子孳也孶孳无已也蘖牙枿也律厯志始于子在十一月大吕吕旅也言隂大旅助黄钟宣气而牙物也月令孟春之月天气下降地气上腾孟冬之月天气上腾地气下降正义曰若以爻象言之则七月天气上腾地气下降若以气应言之则从五月地气上腾至十月地气六阳俱升各取其义不相妨也】善类观复之亨天休滋至恭惟某官沉潜刚克【并见前】消息时偕【月令注阳生为息隂死为消庄子消息盈虚一晦一明易终日干干与时偕行】手缩袖间复添补衮之线【韩文巧匠旁观缩手袖间杜牧诗平生五色线愿补舜衣裳山谷诗公有胸中五色线平生补衮用功深】春回井底已验浮缇之灰【东坡诗井底微阳回未回月令冬至则水泉动】对此令辰【任昉牋今月令辰肃膺典册】宜其遐福某适拘旅【易旅斯其所取灾正义云者细少卑贱之貌也初六当旅下极寄旅不得所安而为斯卑贱之役】莫缀贺綦【綦音竒广韵履餙】鸣凤听筩应九天之下诏【李诗凤凰初下紫泥诏余见前】拂端策验七日之朋来【屈原卜居詹尹乃端策拂曰君将何以教之易复亨出入无疾朋来无咎反复其道七日来复利有攸往】
　　代回江东李制帅【大东】
　　七日来复可知天地之心【见贺黄制置条】千里折冲实頼诗书之帅道随刚长政与和俱恭惟某官徳配阳休【并见前】气排冬凛【李贺诗依移和气排冬严】名播江淮之草木【张万福传江淮草木亦知尔威名详见前】识通河洛之图书【系辞河出图洛出书圣人则之】缓带轻裘方静观于云祲【羊祜传常缓带轻裘身不被甲详见前易通卦验冬至之日见云送迎从下向来歳大美人民和不疾疫无云送迎徳薄歳恶故其云赤者旱黒者水白者为兵黄者有土功诸从日气送迎其効也】献履贡袜伫直上于星辰【见前】防由五更三防之行【见上贺黄制置条】益近一寸四分之景【刘向洪范传夏至景一尺五寸八分冬至景一丈三尺一寸四分春秋二分景七尺三寸六分】某材如线短心亦灰寒【并见前】倚棠棣之华犹书纸尾【诗棠棣之华鄂不韡韡凡今之人莫如兄弟南史蔡廓传徴为吏部尚书廓问傅亮选事若悉以见付不论不然不能拜也亮以问録尚书徐羡之羡之曰黄门郎以下悉以委蔡吾徒不以厝怀自此以上固宜共参同异廓曰我不能为徐干木署纸尾遂不拜选案黄纸録尚书与吏部尚书连名故廓言署纸尾也韩文蓝田县丞防壁记右手摘纸尾鴈鹜以进平立睨丞曰当署丞渉笔占位署惟谨】曝茅檐之暖但梦刀头【欧文内制集序凉竹簟之暑风曝茅檐之冬日韩诗晖晖檐日暖且鲜陈后山诗暮年五斗得千里有愧寒檐背朝日古诗藁砧今何在山上复有山何当大刀头破镜飞上天大刀头谓环也杜诗满目飞明镜归心折大刀栁诗赠君从此去何日大刀头王荆公诗世事但知吹劒首官身难得问刀头】
　　贺曾安抚【从龙○任武冈倅】
　　长至之逄辛日允符云观之书【律厯志悉新于辛月令注辛之言新也史记辛者言万物之辛出也左传僖公五年春王正月辛亥日南至公既视朔遂登观台以望而书礼也凡分至启闭必书云物为备故也是歳至日亦逄辛故云允符稗史防编云文人冬至用书云字宋人以分至启闭皆书云物独以为冬至事非也春秋感应符云冬至有云迎送者来歳美宋忠注云云迎日出送日没也观此则冬至独用书云事亦未为失】南极之次丁躔正应星沙之夀【晋天文志南极常以秋分之旦见于丙春分之夕没于丁史记天官书轸为车主风其旁一小星曰长沙正义曰长沙一星在轸中主寿命占明主长夀子孙昌也详见前晋天文志长沙一星在轸之中自轸十二度至氐四度为夀星于辰在辰郑之分野自张十七度至轸十一度为鹑尾于辰在已楚之分野长沙星明则主夀故曰星沙又曰夀沙宋湖南帅府治潭州故云】维时玉帐【见三十九巻贺制置安抚条】昭对璇玑恭惟某官徳配阳休道偕刚长地中雷复岂容小袖之回旋【长沙定王传注应劭曰景帝后二年诸王来朝有诏更前称夀定王但张袖小举手左右笑其拙上恠问之对曰臣国小地狭不足回旋帝乃以武陵零陵桂阳益焉】魁下台明即播大钧之坱圠【天文志魁下六星两两而比者曰三能注能音台贾谊传大钧播物坱圠无垠】仁等沅湘之永【方舆胜览湖岭之间湘水贯之无出湘之右者凡水皆防焉但以潇水合则曰潇湘以蒸水合则曰蒸湘以沅水合则曰沅湘耳楚辞济沅湘以南征兮又回湘沅而远迁】福齐翼轸之髙【长沙星度当鹑尾之次翼轸之度】某半刺灰寒【杜诗半刺已翺翔】寸材线短【见前】碧油元帅绣归即相于西周【诗衮衣绣裳又公归无所】白脚门生袜贡尚怜于东郭【史记滑稽传东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎】
　　贺安抚提刑都大
