<!-- { "loadSidebar": true } -->
　　君林氏曾祖懋祖秀保防指挥使父泽东头供奉官母董氏适右班殿直子缙事舅姑孝与娣姒辑睦恭俭温惠治家有法元祐八年七月丁亥卒年二十有六一男早夭九年二月已酉葬河南永安县铭曰
　　林氏之先问礼孔门名过泰山千古如存归于公族不享永禄夀夭自天云何其速
　　贺州团练使妻长安县君侍其氏墓志铭
　　君侍其氏曾祖某赠左千牛卫上将军祖溥供备库副使父防右侍禁适右武卫大将军贺州团练使天水郡公士隽事舅姑孝闺门雍穆无愠色怨言治家有常法饮食衣服器皿不为华侈取适而已元祐元年七月已巳卒年三十有七七男曰不溢右监门率府率曰不惑右班殿直曰不愚不怍未仕余皆早卒五女二早卒孙男二人女一人九年二月已酉河南永安县铭曰妇之徳惟中馈勤于家俭弗侈从西陵利后嗣




　　范太史集巻四十八
　　钦定四库全书
　　范太史集巻四十九　　　宋　范祖禹　撰皇族墓志铭
　　左武卫大将军贵州刺史妻渤海县君髙氏墓志铭
　　夫人髙氏曾祖琼赠太师尚书令中书令韩武烈王祖继和赠左金吾卫上将军父遵武文思副使母李氏夫人以元祐八年八月归宗室右武卫大将军贵州刺史子骞十二月癸亥卒年二十有三夫人性惇惠在父母家柔静而和巧于女工善笔札既嫁事舅姑如父母相夫以正而顺诲子以义而慈贵州前夫人男女十八人夫人鞠育一如已出虽处室未易寒暑及卒男女号慕哀毁一如丧亲妣焉五男曰伯应曰伯膺曰伯广皆三班奉职曰伯庆曰伯廑五女在室九年二月已酉葬河南永安县铭曰
　　夫人之归鸣雁始旦宛其没矣嵗律方晏有子十人爱母无间
　　右监门卫大将军赠蕲州防御使蕲春侯妻长夀县君杜氏墓志铭
　　夫人杜氏曾祖彦钧赠安化军节度使祖赞皇城使父宗旦归宗室故蕲春侯子买封长夀县君性慧巧善治家事舅姑孝接亲族和虽媵妾遇之必以礼居侯家俭若寒素之族衣服不喜华侈厌逐游观之乐侯以贤称于宗室夫人有内助焉侯卒夫人居丧如礼不饮酒茹荤元祐八年六月庚申卒年二十有九三男曰伯璵早卒二人幼三女在室九年二月已酉葬河南永安县铭曰
　　杜氏之先世出陶唐嫔于宗子佩玉锵锵蚤世而陨令问不防
　　三班奉职妻安氏墓志铭
　　君安氏开封人曾祖靖赠太子右内率府副率祖居简供备库副使父巽左班殿直母马氏归宗室三班奉职子璎君在家孝于亲顺于长巧于女工及适赵氏事舅如父母奉夫如长上内外亲属无不得其欢心平居下气怡声未尝忤物宗族毎娶妇辄指为法式奉职官深州君内治家事祭祀宾客必竭其力或捐脂泽奁具以佐赒急故奉职入官未几众翕然称之元祐八年十二月十八日卒年二十有五一男一女皆幼九年二月已酉葬河南永安县铭曰
　　妇无攸遂是职中馈克相其夫以济外事宜夀而夭永赍厥志
　　赠开府仪同三司昌国公妻同安郡君安氏墓志铭
　　夫人安氏京师人曾祖解州防御使习祖左侍禁懐正父东头供奉官承祐母李氏年十七归宗室昌国公仲騑事舅姑谨肃治家有法待内外亲属无贵贱长幼一以礼虽遇婢妾亦未甞大声色故无不得其欢心故和义郡夫人昌公之继母也夫人奉之愈加敬顺未尝以纤介致异昌公事继母亦以孝闻人以为有内助焉既而公先夫人捐馆夫人执舅姑及公之丧哀毁尽礼戒子孙必以慈俭为称首子孙服其教训循以为法累封同安郡君元祐七年四月壬午卒年五十有六九男曰士感右武卫大将军渭州刺史曰士齿右内率府副率曰士趋左班殿直曰士勿右班殿直曰士颁右班殿直卒四人早夭女二十人适左侍禁刘鈜供备库副使张从厚西头供奉官葛世明承务郎刘公佐三班奉职王审方二人幼十三人皆早卒孙男五人不求三班奉职不愚右班殿直不惑三班奉职二人幼孙女三人二早夭一人在室九年二月已酉河南永安县铭曰涧溪沼沚潢污行潦筐筥锜釡苹蘩蕰藻夫人是职公侯之宫着为壸则继彼国风
　　右侍禁妻张氏墓志铭
　　君张氏世京师人曾祖玉赠中书令兼尚书令祖耆赠太师中书令兼尚书令父举一左藏库使母任氏封永安县君君天资勤俭志于女工父母爱之归宗室右侍禁士普嵗时祠享馈奠必尽恭敬礼如事生宗族称焉奉姑孝谨治家和柔从夫官于汜水元祐四年七月壬申卒于官舍年二十有四一女幼九年二月已酉葬河南永安县铭曰
　　惟张氏遭遇献后仁祖之世宠禄盛大子孙众多昏姻公族宜矣降年不永其命也夫
　　右班殿直妻陈氏墓志铭
　　君陈氏阆州人曾祖省华赠太师尚书令兼中书令秦国公祖尧佐相仁宗赠太师中书令兼尚书令郑国文惠公父象古右宣徳郎母陆氏继母郑氏君幼頴悟长而端丽巧于女功奉顺母教未尝有违母有所怒君在傍必移而为喜其言如不出诸口家人未尝闻笑语之声适宗室右班殿直子明冀王之后也以孝敬为舅姑所爱族人莫不宜之元祐七年三月丙申卒年二十三二女皆幼九年二月已酉葬河南永安县铭曰
　　有嬀之后国为陈氏郑公文孙来嫁宗子方华而陨如彼桃李
　　右武卫大将军赠华封观察使追封华隂侯墓志铭
　　侯讳仲遄字行可魏恭献王元佐之曾孙平阳懿恭王允升之孙武宁军节度观察留后彭城郡公宗厚之子母王氏同安郡君继曰曹氏夀安郡君初赐名补太子右内率府副率歴右监门率府率右千牛卫将军右监门卫大将军原州刺史风仪秀伟神气惇实幼不好弄读论语孟子通大义既长服膺儒术覃思经典英宗患宗室不学增教官立课式俾日试月考由小学升大学简不率教者损俸以惩之侯夙夜勤励率常中选神宗以经术取士侯治易及周礼大宗正以名闻两试秘阁不中第遂不复举徧读歴代史氏诸子百家之书间为歌诗杂著以见志神宗大兴太学教养多士侯以宗室不可无学图立宗子学立升进法条上之防西师兴不报天子朝飨太庙侯以司尊相灌鬯礼成因论周官尊彞作上中下三篇奏之屡欲试吏事龃龉不得施乃絶意于仕教二子力学试有司中选元丰二年魏邸灾侯力负所蓄经史以出室无了遗徙居京城之西北隅门无车马之迹与兄弟和乐辟轩于序南手植丛竹作篠轩记以志焉日以诗酒自娱初与教官侯溥逰甚欵密溥死累年因过其墓作诗以吊之又与进士刘克敦为布衣交克敦死哭之于墓为哀词十章宗室称其善交元祐二年正月已巳卒年三十有七娶刘氏封永康县君六男曰士宇以文学中选为左承议郎曰士淝试亦中格为侍禁曰士洋殿直曰士嶟曰士隆曰士巵皆殿直五女长适殿直张焘次适借职髙秩三尚幼孙男女十六人九年二月已酉河南永安县铭曰
　　英宗劝学侯入鼓箧神宗造士侯出挟防雝雝在宫肃肃在庙公子信厚邦国之教
　　前右监门卫大将军墓志铭
　　君讳令骍太尉中书令冀王惟吉之曾孙陈州观察使淮阳侯守约之孙镇江军观察留后北海郡公世静之子母襄阳郡太君张氏继母夀光县君慕容氏元祐五年十月癸丑卒年二十有九娶徐氏永宁县君五男一女九年二月已酉葬河南永安县铭曰
　　厥祖考惟公侯厚其终掩诸幽
　　左班殿直妻翟氏墓志铭
　　君翟氏开封人曾祖藏之内殿崇班閤门祗祖仪供备库副使父元弼西头供奉官母皇伯彭城郡公宗厚之女君幼丧母鞠于父性至孝卓然有立父命主闺门之事家人裕如也及长适母兄故华隂侯仲遄之子左班殿直士隆事姑谨而敬治家严而理相其夫以正而顺中外族人称之元祐八年十二月壬申卒年十有六一女曰冯奴九年二月巳酉河南永安县铭曰君出自赵归为宗妇才华而陨何夙不莫
　　右监门卫大将军赠博州防御使博平侯墓志铭
　　侯讳令岏字子固赠昭信军节度使英国公惟宪之曾孙赠金州观察使新兴侯从郁之孙赠洺州防御使广平侯世芬之子初赐名补太子右内率府副率歴右监门率府率右千牛卫将军右监门卫大将军元祐四年五月甲申卒年二十有八侯幼而老成及长笃学治诗书襁褓丧父所生母刘氏适人侯及冠始知之访求无所不至俸入罄其所有庆吊人事皆絶期以知存没而后已元祐三年得其母迎入宫晨昏定省竭力致养乃有生意寝食始自安宗族称孝娶张氏封夀安县君三男曰子确三班奉职二人并女皆幼九年二月已酉河南永安县铭曰
　　昔唐徳宗乱失其母辙迹四海没身弗覩惟侯克孝终得其亲凯风寒泉今有令人
　　三班奉职墓志铭
　　君讳子皓字商老赠莱州防御使东莱侯从恪之曾孙赠武宁军节度观察留后鲁国公世规之孙右武卫大将军贵州刺史令卞之子嫡母乐平县君徐氏所生母王氏初授三班奉职幼不妄言笑既长能自择所守有老成人之志燕居端肃如见大賔与人交必求胜已者事父母以几微而谏亦无少忤其意接亲族和顺而有礼义内外莫不敬爱之十嵗能为诗往往有惊人之句六经诸子百家无不该览每旦未冠栉手已执巻夜分犹闻书声父欲室之【阙】　登一第以为亲荣誓不娶也笃志于学过勤得疾事亲素谨虽病未尝去侧父母屡遣终不易其志也元祐七年正月癸丑卒年二十所为诗赋杂文十五巻藏于家九年二月已酉河南永安县铭曰
　　英英公子被文华兮少而强学乐无家兮天畀之才生有涯兮既冠而字命不遐兮
　　左班殿直妻李氏墓志铭
　　君李氏开封人曾祖惟寳赠左骁卫大将军祖宗旦西京左藏库副使父豫右侍禁母柴氏年十八归左班殿直士铙事舅姑孝敬嫁之明年姑病扶侍躬承汤药灼臂祈请数日而愈元祐六年六月辛亥卒年二十有一一男一女皆幼九年二月已酉河南永安县铭曰妇道内夫家外父母家唯事舅姑孝斯可已矣降年不永其命矣夫
　　右屯卫大将军妻康氏墓志铭
　　君康氏京师人曾祖琪左内率府率祖公元左侍禁閤门祗父徳济供备库副使母长安县君王氏适左屯卫大将军仲瞒不逮事舅事姑以孝闻元祐二年五月丙子卒年三十有四三男曰士宰曰士遃曰士唪并左班殿直女二人皆幼九年二月巳酉葬河南永安县铭曰
　　凡妇之行宜莫如孝姑慈而从古之善教子孙绳绳永有则效
　　左奉议郎妻旌徳县君彭氏墓志铭
　　君彭氏京师人曾祖睿武昌军节度使赠中书令祖再问右千牛卫上将军父崇一左藏库副使母安福县君折氏年十八归右内率府副率令珦君幼聪慧端静精于女功嵗时为竒巧纤丽以献中外尊亲而自服用甚质归率府事舅姑勤敬所居隘狭几不容足邻舍未尝闻人声率府以千牛将军大宗正与教官偕荐补外官召试秘书省换授奉议郎监滑州仓草场君治内益清俭雅尚清素有儒者风元祐六年二月丙辰卒于官舍年二十有八四男三早亡幼曰子砥三女皆幼九年二月已酉葬河南永安县铭曰
　　逺矣彭氏大邦之后归于公族宗子之秀克成其家不享眉夀
　　右屯卫大将军妻安乐县君陈氏墓志铭
