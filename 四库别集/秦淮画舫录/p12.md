<!-- { "loadSidebar": true } -->
　　秦淮杂诗赠王小荇　　持在 
　　净持老去惜年华，又把风情付左家。 
　　帘外待他春睡足，殢人一树海棠花。 
　　秦淮杂诗赠张杏林　　前人 
　　芜城杨柳绿丝丝，舞尽东风力倦时。 
　　犹有春心无处著，隔花低唱十香词。 
　　赠疏香　　兰村 
　　一饭胡麻有夙因，莺谣燕啄总非真。 
　　眼前谁是林和靖，浪说梅花要嫁人。 
　　兰村易女郎三福名为疏香属叔美昼扇诸君题词其上　　频伽 
　　影暗香疏句足传，新词倾倒石湖仙。 
　　三生名字修来福，说著梅花便可怜。 
　　洞仙歌·赋赠疏香女子同频伽作　　兰村 
　　娟娟此豸，正春情初逗。骨比香桃十分瘦。惯偷窥戏蝶，痴捉飞花，娇憨甚，略解闲愁时候。　　几回羞晕颊，多事兰姨，画得鸳鸯倩伊绣。问取比肩人，除却王昌，恐不合此生消受。只一笑、当筵眼波流。怪屏外春山，总输明秀。 
　　前调·题叔美为疏香女子画梅用兰村韵　　频伽 
　　东风著力，恰雪痕微逗。略解春情便应瘦。似那回曾见，隔个窗纱，修竹里，翠袖暮寒时候。　　江南二三月，艳紫妖红，儿女十枝五枝绣。谁得比孤清，一斛珠量，除聘取海棠消受。拟待到、昏黄月微明，倩玉篴横吹，看珠帘秀。 
　　高阳台　　兰村 
　　〖频伽将返魏塘，时疏香女子亦以次日归吴下。置酒话别，离怀惘惘，频伽即席成词，因次其韵。〗 
　　月转鱼扃，露凉鸳甃，西风新到江城。别恁匆匆，管弦忽变秋声。暂时团得红窗影，梦如烟、不近桃笙。看离情，较雪争寒，比絮嫌轻。　　可怜还有将归燕，怪无端津鼓，苦促君行。争不同舟，伴他倩影亭亭。云摇雨散垂垂别，只几番老了啼莺。算归程，风要先听，雨要先听。 
　　前调·随园席上赠别疏香　　频伽 
　　暗水通潮，痴岚阁雨，微阴不散重城。留得枯荷，奈他先作离声。清歌欲遏行云住，露春纤并坐调笙。莫多情，第一难忘，席上轻轻。　　天涯我是漂零惯，任飞花无定，相送人行。见说兰舟，明朝也泊长亭。门前记取垂杨树，只藏他三两秋莺。一程程，愁水愁风，不要人听。 
　　咏秋海棠花为顾双凤女士作　　梅隐 
　　〖秋海棠又名断肠花，山谷咏水仙诗亦云"是谁招此断肠魂"。姬先与倚云同居，倚云即所称水仙者也，诗故云云。〗 
　　花谱签名我最公，断肠种子本相同。 
　　披图莫讶春痕澹，又见秋阶滴泪红。 
　　前题　　仲坚 
　　倚阑休笑六朝春，如此秋光亦可人。 
　　唤起西风相识否，不须肠断问前因。 
　　秋崖卒于旅邸，余三校书经理备至，赋此哀之，兼赠校书　　子尊 
　　凄绝秦淮咽暮潮，旅魂何处向风招。 
　　稻粱梦远心先瘁，花柳情多鬓易凋。 
　　只履定从亲舍返，瓣香合傍女闾烧。 
　　不图今燕湘兰外，别有奇闻续板桥。 
　　题马湘兰小像赠又兰女士　白也 
　　杂记何人续板桥，后身还许现冰绡。 
　　更无伯谷能相赏，影向潇湘梦里抛。 
　　匆匆絮果与兰因，百五年来又美人。 
　　一楼媚香生竟体，任他风露莫伤春。 
　　我有秋怀托画工，纫之为佩素心同。 
　　不知重向东园望，可记桥南月似弓。 
　　琵琶词赠李润香校书作　　花隐 
　　当时我醉凝馥家，（凝馥姓杜名宛兰）吴中第一工琵琶。 
　　秋娘隐恨自终古，小劫空残智慧花。 
　　今年偶过青溪路，繁弦俗手纷无数。 
　　一声如遇郑中丞，双耳流来向心住。 
　　香君合领十分春，传得龟年指上声。 
　　一样东风春误嫁，珊珊宛是意中人。 
　　段师妙手西楼女，雅步纤腰眉欲语。 
　　半面犹遮凤尾槽，石桥年少魂先与。 
　　气味清华冠众芳，素心素面芙蓉裳。 
　　花含晓露娇容润，人醉东风细语香。 
　　自爱天然谢甜俗，软红若个人如玉。 
　　怕惹春愁独倚楼，为余诉出琵琶曲。 
　　玉指冰丝滑欲流，新莺弄拍啭歌喉。 
　　一弹冉拨意难尽，暗惜飞花不可留。 
　　瑟瑟骊珠逗秋雨，依稀似续开元谱。 
　　商声泛入四条弦，袅袅馀音情一缕。 
　　倩谁写得美人心，退笔颓唐不敢吟。 
　　冷艳暖香天不管，白头不觉惜花深。 
　　幽闲的是良家子，白傅伤心有如此。 
　　沦落天涯定有因，几回梦到朱门里。 
　　朱门大妇矜红妆，燕支染作花中王。 
　　俊逸可知人绝代，祗将黛笔占平康。 
　　香君香君吾语汝，绝艺通都何足数。 
　　奇花不遇有心人，真色从来贱如土。 
　　珍重青泥一品莲，西风不是养花天。 
　　罗敷自有夫年少，五马踟蹰枉作缘。 
　　琵琶词和花隐赠润香　　邺楼 
　　昔闻朝霞弹琵琶，春波一曲风吹花。 
　　楼空人去音在耳，愁心直落天之涯。 
　　闲来打桨逐桃叶，谁复能为善才挝。 
　　润香女儿年十七，色艺秀出龟年家。 
　　花中隐者抱花癖，日昨握手心咨嗟。 
　　道言琵琶儿入抱，一轮明月当胸皎。 
　　照见儿心似月圆，四弦无数愁丝绕。 
　　冰筋堕瓦铿有声，栗留三五花间呜。 
　　帘波盈盈暗潮上，游鱼拨刺飞鸟惊。 
　　惊心华年逝如水，胸前一抹声再起。 
　　欲语不语惟弦知，九曲肠凭泪珠洗。 
　　嗟余清冷如冰弦，不听琵琶近十年。 
　　状头无定谁拂拭，青衫落魄还自怜。 
　　何时门叩水边榭，红亭一角垂杨挂。 
　　未听琵琶且听词，弹作新声两无价。 
　　秦淮杂诗赠王小秋　　持在 
　　青溪南畔郁金堂，指点儿家旧姓王。 
　　白发几人谈往事，倚阑重为唱秋娘。 
　　秦淮杂诗赠赵桐花　　持在 
　　玉容瘦损减丰标，可惜春光病里消。 
　　卷起翠帘人不见，一群幺凤隔花招。 
　　青溪小住偶值桐花校书喜成　　笠生 
　　板桥西畔水平堤，十二珠帘一色齐。 
　　夕照半楼人打桨，绿杨影里鬓云低。 
　　幺凤芳名重比珠，秣陵金粉尽教输。 
　　只愁唐突双飞翼，口不含香不敢呼。 
　　遮莫当年说玉京，儿家风趣太憨生。 
　　可怜九曲青溪水，那及横波一寸清。 
　　春燕词赠王小燕校书　　抑山 
　　巷口寻芳几度经，泥香时节又清明。 
　　海棠院落圆新梦，杨柳池塘续旧盟。 
　　解诉闲愁羞草草，频呼小字配莺莺。 
　　二分月照归来路，认得王家此画楹。 
　　含睇斜窥玉镜奁，受风情态自翩翩。 
　　帘栊影里双栖稳，铃索声中一串圆。 
　　浅露红襟藏绣幕，偷衔锦字寄云笺。 
　　分明侧髻低鬟见，颤向钗头碧玉钿。 
　　野草闲花总后尘，雕梁深护几重春。 
　　似曾相识偏怜我，莫倚能言便骂人。 
　　宾主无分真款洽，腰肢虽小恰停匀。 
　　回风一舞消魂否，妒煞当年掌上身。 
　　于飞故故影差池，雨腻云酣感莫支， 
　　曾为投怀怜翠尾，可能系足有红丝。 
　　会他娇鸟依人意，盼我春风及第时。 
　　何日曲江同宴罢，杏花深处话相思。 
　　忆燕词（并序）　　前人 
　　〖曩制春燕词四首。绘声绘体，殊惭体物之工；宜雅宜风，聊寄缘情之感。迁流易逝，离合无端，忽小别以经时，问其旋于何日。杂花生树，曾时鸟之变声；凉飙动林，惊落叶之满屋。将子无怒，忘我实多。云胡不归，曷其有所。望风怀想，将母陌上花开；搔首踟蹰，知否巢边香冷。不能无忆，载歌此词。〗 
　　郁金堂北梦游仙，一别匆匆月五圆。 
　　远送曾来嗟涕泣，孤吟谁与共缠绵。 
　　泥萦画壁闲筝柱，香灺金炉冷篆烟。 
　　耐得连宵风露薄，湘帘低卷静无眠。 
　　故国乌衣久恋渠，天涯红雨最牵余。 
　　夕阳小立空延伫，画槛先期为扫除。 
　　往日呢喃还记否，些时肥瘦定何如。 
　　生愁水宿风餐后，不似春宵乍见初。 
　　芙蓉采采隔江皋，秋以为期冷旧巢。 
　　社日关心过五戊，潮痕屈指减三篙。 
　　迁延莫漫防姑恶，迢递还应念伯劳。 
　　我有新诗凭寄与，风前吟就首频搔。 
　　涤尘卮酒绿新醅，先向文窗醉几回。 
　　凝睇愁逢烟树合，痴心梦见海棠开。 
　　十三楼畔云深浅，廿四桥边水溯洄。 
　　芳草王孙都巳老，相期风便早归来。 
　　春燕和抑山韵因赠小燕校书　子尊 
　　春风次第检禽经，之子归来著眼明。 
　　昵尔画堂倾软语，背谁彩线缔新盟。 
　　双栖定傲深深蝶，百啭刚随恰恰莺。 
　　孤负昭阳频问讯，此生飘泊托檐楹。 
　　轻盈私与斗钗奁，玳瑁梁深翠羽翩。 
　　隔岁再逢腰更瘦，那番初见颔微圆。 
　　剪裁是处张云锦，图绘终看上露笺。 
　　当面新妆问宜称，肯辞十万购珠钿。 
　　香泥寻遍软红尘，爱惜衣裳爱惜春。 
　　秋思莫惊帘内客，芳心只傍幕间人。 
　　影怜杨柳当风弱，色并兰苕被雨匀。 
　　千二百轻鸾好在，端相稳称绮罗身。 
　　雪岭回头谢墨池，于飞生恐力难支。 
　　可随乌鹊填银浦，愿作鸳鸯买绣丝。 
　　夜月偶闻长叹处，夕阳贪话冶游时。 
　　涎涎只妒张公子，花底芹功了梦思。 
　　乳燕飞·本意赠王小燕校书　　邺楼 
　　那处曾相识，倏飞来乌衣巷口，同心比翼。堂宇郁金梁玳瑁，莫是卢家旧宅。任双剪春愁如织。帘卷波痕斜照浅，落花风、吹舞红襟仄。香影荡，悄无力。　　聪明肯让鹦娘舌，诉相思、呢喃语巧，逼人咄咄。甚欲投怀浑似玉，瘦忆汉宫颜色。怕公子寻消问息。袖里璚笺笺上字，展情思一系千怜惜。涎涎曲几番拍。 
　　日夕买舟至翦波楼，为主人作饯，临觞索诗赋此为别　　伯也 
　　石桥巷口唤轻航，泼刺声中乱夕阳。 
　　两岸近连新涨水，十年前似此番狂。 
　　干卿底事萍衣合，与尔仝愁柳絮忙。 
　　莫恋竹西歌吹好，江南转觉是家乡。 
　　别意为小燕赋　　玉才 
　　别酒愁尽欢，欢尽愁愈长。 
　　后夜江上水，今夕灯前光。 
　　举灯照江水，两地空茫茫。 
　　怀燕柬王校书芜城　　梅痴 
　　雁已南来燕不归，黄花开瘦蟹螯肥。 
　　心凭笺尾衔愁写，梦绕墙头破浪飞。 
　　待卷帘波秋瑟瑟，重斟社酒影依依。 
　　分襟可记红襟在，曾拭啼痕怕染衣。 
　　寄小燕校书　　蔚园 
　　燕语风吹一断肠，落花黯黯碧云荒。 
　　他生何若今生好，痴倚桥边盼夕阳。 
