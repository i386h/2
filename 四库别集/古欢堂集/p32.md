<!-- { "loadSidebar": true } -->
　　水经注曰唐君字公房城固人也学道得仙入云台山合丹服之白日升天鸡鸣天上狗吠云中唯以鼠恶留之鼠乃感激以月晦日吐肠胃更生故时人谓之唐鼠也相鼠有皮诗咏之乃叹怙恶不悛者之不如鼠也非真有此鼠也
　　竹王徐偃王
　　徐州地理志曰徐偃王之异言徐君宫人娠而生卵以为不祥弃之水濵孤独母有犬名曰鹄仓猎于水侧得弃卵衔以来归独母以为异覆暖之遂成儿生时偃故以为名徐君宫中闻之乃更録取长而仁智袭君徐国后鹄仓临死生角而九尾实黄龙也汉武帝时有竹王兴于夜郎豚水有一女浣于水濵有大竹流入女子足间推之不去闻有声持归破之得一男儿遂雄濮氏竹为姓所损破竹于野成林王祠竹林是也二事相同故并録之若贤刼千佛及陆鸿渐事则小同而大异矣
　　游嵩
　　白香山送嵩客诗登山临水分无期泉石烟霞今属谁君到嵩阳吟此句与交三十六峯知香山家洛阳何以有此语或亦不得常游甘以泉石烟霞让人耶丙子三月书于嵩阳书院
　　嵩阳书院
　　余祀嵩山至髙阳书院门防数武有李林甫碑为徐季海书文与字可寳也特人恶林甫故此碑亦不见赏世传文水有武后祠碑半没水中人愤瞾秽故沉之水碑皆当时名人书许州受禅碑系钟繇书人愤丕奸亦不甚贵重碑以人废槩如斯矣
　　淮济各异
　　淮济皆渎也其水有各异者淮源出于胎簪山初亦涓涓微流耳流而渐大则汹涌泛溢之势成矣由洪泽湖出清口入黄河以归于海而后免昏垫之忧不然髙堰为之崩溃淮扬尽为鱼鼈然当其流而渐大也所迳之道众水合焉众水合为一水清浊莫分能为大利而亦为大害故今日之急务既糜金钱以治之而　国家有祈年告征诸大事则祀之济源出于王屋山其性潜行于地中有利而无害屡伏而屡见及其入黄河也不为浊河所污孤立独行其防众水以合流也亦清浊判焉脉脉不息无澎湃之势而有洁澄之操于以利民济物徳斯大矣谓之清济也有以哉天下之水大于济者多矣而以济居四渎之一岂非以其清风而又以其惠泽也欤
　　今人不及古人
　　余观古人断简残编余墨片纸皆有佳处文不独在韩柳诗不独李杜王孟字不独欧虞褚薛画不独在顾陆张吴荆关董巨也即器物亦然不惟近古莫及逺古即十年之前胜于十年之后什伯千万矣世风之下也抑何故欤
　　宗茂深不如白香山
　　黄山谷曰南阳宗少文嘉遯江湖之间授琴作金石弄逺山皆与之同声其文献足以配古人孙茂深亦有祖风当时贵人欲与之游不得乃使陆探微画像挂壁观之闻茂深闭阁焚香因作香馈之时谓少文大宗茂深小宗故传小宗香云余以为当时公卿大夫皆有好名之过故争奔走于一时若白香山没而乡人羣祀其墓则无论田夫牧竖无不慕其文章矣
　　佳句善字
　　余读书每好摘録字句人多有饾饤之讥及阅山谷答曹荀龙书云作赋要读左氏前汉其佳句善字皆当经心畧知某处可用则下笔时源源而来矣意与余合此古人所以薰班马香也
　　作古文
　　今之作古文者率学唐宋八家然于八家中断不学柳直学欧曽以其与时文相近也以前后照应为篇法以简少妥贴为尽美尽善呜呼文章丧矣今日遭此一辈防面人黄山谷云古之能爲文章者真能陶冶万物虽取古人之陈言入于篇幅无不妍妙至于推之使髙如泰山之崇竒如垂天之云作之雄壮如沧江八月之涛海运吞舟之鱼又不可守绳墨令俭陋也山谷之言如此今之为古文者梦梦矣
　　廿一史
　　廿一史内司马迁史记直可孤行于天地不当与羣书为伍南北史可并为一书叙列分明读去最便余书皆可删矣新唐书索然无味不及旧唐书逺甚直废之可也宋史痛删姑存十分之三金辽元史更不必全留耳是安得良史才堪此任耶
　　老泉
　　唐宋八家文似不当以老泉厠其中老泉直作子书读若管晏荀扬之类絶无门庭依傍琐碎粉饰之态
　　宁馨
　　宁馨者若何之辞也又夸美之辞山涛叱王衍曰何物老妪生宁馨儿语气似夸美者南史宋太后谓侍者取刀来剖我腹那得生宁馨儿则若何之辞矣谢破苻坚谢安曰儿辈大破贼如此语气宛见其矜喜之情状大字絶竒若云儿辈遂已破贼则索然无生气矣
　　李广熊渠子
　　李广北平出猎见草中石以为虎而射之中石没镞视之石也更射之不能复入石事与熊渠子相类刘向新序曰楚熊渠子夜行见寝石以为伏虎关弓射之灭石饮羽下视知石也却羽射之矢摧无迹太史公盖用之耳
　　李广韩安国
　　广去云中太守屏居蓝田山中射猎夜还霸陵尉呵止广曰故李将军曰今将军尚不得夜行何故也后为北平太守斩之韩安国坐法抵罪狱吏辱之安国曰死灰独不复燃乎曰燃则溺之及起徒中爲二千石卒善遇之事相同其报怨异也
　　孙武子司马穰苴冐顿卫鞅
　　孙武子试兵法斩阖庐宠姬二人司马穰苴斩宠臣庄贾冐顿之鸣镝射善马爱妾卫鞅以太子犯法刑其傅公子防黥其师公孙贾太史公同一文法而变化用之及立三尺之木徙者予五十金与赵髙鹿马事同
　　张骞苏武
　　单于留张骞十余嵗与妻有子骞持汉节不失与苏武事同或太史公得意为文不自知其偶同也
　　嵩神姓名
　　嵩髙名山志言嵩神姓恽名□及阅耕余杂録云姓夀名逸羣呼之令人不病见龙鱼河图又云姓角名普生见道书七籖诸说不同未知孰是
　　继世能文
　　黄山谷云司马谈之子迁刘向之子歆班彪之子固王诠之子隐姚察之子简李百药之子延夀刘知几之子餗皆以父子继世有史材者髙菊磵纬畧云东晋丞相王导导子洽洽子珣珣子昙首昙首子僧绰僧绰子仲寳仲寳子元成元成子规规子褒九代并有集【路敬淳卓絶谱】晋太傅谢安安子琰琰子昆三代为仆射并有文集宋光禄大夫谢庄庄子朏朏子瀹瀹子览览孙温六代五人皆为吏部尚书并有文集魏谯郡太守江蕤蕤孙统统子彪彪子觊觊子夷夷子湛湛孙斆斆子清清子纷纷子聪九代皆有文集
　　扑满
　　两小儿日索铜钱三五片以器贮之满则碎器而出其器无佳名从俗呼之偶阅西亰杂记邹长倩贻书公孙以扑满一枚赠之云扑满者以土爲器以蓄钱有入窍无出窍满则扑之土麤物也钱重货也入而不出积而不散故扑之士有聚敛而不能散者将有扑满之败可不诫欤古人谓之扑满唐人有扑满赋悭囊亦此物也
　　北海子
　　里人程先贞有中元夜过北海子观放水灯诗小序云隋炀帝导卫水由屯氏故渎运粮伐髙丽今永济渠是也余一湾入安徳城内土人谓为北海子长河编中失之
　　归化县
　　平原安徳之间有归化县长河编中亦遗此事
　　卞彬戴安道
　　南史卞士蔚彬为上虞令防稽太守孟顗以令长裁之士蔚脱帻投地曰我所以屈者正谓此帻耳遂罢归戴安道少有髙名武陵王闻其善鼓琴召之安道就使者前破琴直语云安道不能为王侯伶人二者皆陶令遗意
　　硪
　　淮南坚土之器曰硪按韵书曰砐硪髙峻貎则非器也明矣愚谓或名或名硾庶几近之楚词硱磳磈硊言石之落地也张衡思赋浪鼓滂硠言石之落地声也而于硪皆未有合











　　古欢堂集卷二十一
　　钦定四库全书
　　古欢堂集卷二十二　　　户部侍郎田雯撰杂著
　　东坝髙堰
　　按江南之有东坝犹江北之有髙堰无髙堰是无淮扬也无东坝是无苏常也东坝在髙淳县东南六十里与溧阳分界髙淳县父老言湖底与苏州谯楼顶相平假如水涨时坝一决苏常便为鱼鼈两河议曰髙堰去宝应髙丈八尺有竒去髙邮髙三丈二尺有竒髙宝隄去兴化泰州田髙丈许防八九尺有竒则去堰不啻卑三丈有竒矣昔人筑堰使淮不东下而北趋不然淮一东下安得有淮南数郡县耶观此则坝与堰可废乎废东坝者多出于坝上之人至追究苏轼单锷之言废髙堰者出于泗州之人致潘季驯以毁陵之罪殊可痛恨
　　髙堰
　　山阳县西南四十里曰髙加堰堰不见史而仅见郡志为汉建安五年广陵太守陈登所筑余因考三国志注登曽任典农校尉乃巡土田之宜尽凿溉之利盖精于水利者当时广陵太守江表传以为治射阳则此堰尤其密迩为登筑复奚疑独怪自建安五年至明永乐平江伯陈瑄修治时凡一千二百十五六年中间并无有人云及髙堰者及读宋史楚州司户叅军李孟传加葺境内徐积墓修复陈公塘有灌溉之利陈公塘即今髙堰也堰固不乏修治苐史文不备耳同时真州东有陈公塘一名爱敬陂漕臣钱冲之修复门下李道传为作记予于此别自有感矣史称陈元龙才兼文武志在济民其时吴寇压境盖岌岌矣乃能兴屯彊兵保障江淮一南一北水利永赖今平江伯既有专祠矣吾以为上当冠以元龙下当嗣以潘季驯为三公合祠盖皆勤于髙堰者
　　杜少陵子
　　近人有以樊晃杜工部小集序证宗文无早夭之事父殁后尚漂寓江陵而不知宗武有官职官盖正字见文苑英华任华送杜正字暂赴江陵拜觐叔父序序曰吾见骥子龆齓之时爱其神清知其才清今果尔也顷漂沦荆楚既孤且贫求食于谁托身于谁四海茫茫未获所寄及遇我陇西公获所寄矣公以故人之子怜而收之去沟壑而寄乎南山罢转蓬而荫于桃李君子曰陇西公在正字爲不孤矣今离叔父颇久暂归阮家之巷感知已厚恩寻赴李膺之门华与临别抚其背曰髙门积庆无忘乎聿修厥徳大名难继宜其自强不息念哉按叔父名观行四公诗尔到江陵府即其人也陇西公不知何名记之俟考
　　震川
　　归有光震川别号记曰今年居亰师识同年进士信阳何啓图亦号震川不知啓图何取尔啓图大复先生之孙汴省发解第一人髙才好学与之居恂恂然盖余所忻慕焉按王元美之子士骐万厯壬午解元己丑进士是何王两先生天皆昌其后且皆第一人何二李之不振哉
　　郑花
　　慎懋官华裔花木考曰玉蘂名郑花此花条蔓而生状如荼防柘叶紫茎冬凋春茂花须出始如氷丝上缀金粟花心复有碧筩髣髴胆瓶其中别抽一英出众须上散为十余蘂犹刻玉然名为玉蘂羣芳所未有也　本草纲目山矾一名芸香一名柘花【柘音郑】一名玚花【玚音畅】一名七里香李时珍曰按周必大云柘音阵出南史荆俗譌柘为郑呼为郑樊而江南又譌郑为玚也黄庭坚云江南野中椗花极多野人采叶烧灰以染紫为黝不借矾而成予因以易其名为山矾又曰按沈括笔谈云古人藏书辟蠧用芸香谓之芸草即今之七里香也叅以苍颉解诂许慎説文等书则芸香非一种沈氏指为七里香不知所据恐亦臆度曽端伯又以七里香为玉蘂花亦未知其何据也　升庵丹铅録云蕃厘观琼花即陈后主玉树后庭花也宋傅子容诗云比玚如矾总未嘉要须博物似张华因看异代前贤帖知是唐昌玉蘂花取其色白也即今之栀子花佛经名薝卜花本草名越桃刘禹锡诗玉女来看玉树花异香先引七香车攀枝弄色频回首惊怪人间日易斜张籍诗云五色云中紫凤车寻仙来到洞仙家飞轮回首无踪迹唯见斑斑满地花王建诗一树珑玉刻成飘廊防地色轻轻女冠夜觅香来处唯见堦前碎月明合观众诗琼花色白曰玚曰矾曰郑殆异名而同实者
　　侧注冠
