<!-- { "loadSidebar": true } -->
　　郡所在祠先贤之为守者守得祠以遗爱然而百世之下君子之泽有存焉者寡矣而闻其风为之兴起尸而祝之不谋同辞识者于是上下世道而观其大节焉故防知政事赠太子少师清献赵公抃厯事仁宗英宗神宗以忠亮纯直为时名臣公尝治防治益治杭治越其政本之以清淡行之以简易宽不为弛严不为残使在汉氏课功第能当不在循吏下抑公所为大过人者不寜惟是当王安石变更祖宗法海内骚动廷臣唯诺趍走莫敢后公独与司马文正光范忠文镇言质肃介介頟頟争论不少假借至上疏言财利于事为轻民心得失为重不罢青苖使者非宗社之福公卒去位小人相继用事浊乱天经蘖牙祸根荆舒之罪秽污简册如有一个臣断断猗无他技中原遗老炳然元龟天下后世感愤追想犹凛凛有生气呜呼此其所调大节关系于世道治乱升降而不可诬也咸淳六年知贑州大宗丞番昜李侯雷应以公尝辱为是邦始至访公祠所在郡治故有祠与濓溪并自濓溪移祀于学前守陈公宗礼始建公庙于城之东偏嵗时妥侑习为故常屋敝且压神不顾享侯慨然曰是不可惮改会嵗丰人和庭无徴发于是栋楹栏槛之腐败挠折者瓴甓丹雘之踈漏漶漫者神位祭器之缺失不如礼者所费节约一日新美又更为之门俯临大衢非徒侈观使过者敬恭焉明年夏五落成侯时己除湘南刑狱使者将行走书属某记之某惟吏道茍且逐末防本久矣侯之先公忠清有风裁于世侯得之见闻独能尊事文献景行先哲风示邦人以绎教思其渊源有自来哉清献距今二百余年贑石公所凿也章贡台公所创也公之事逺矣而其山川犹有衣被其余者贑人之思之曰公生而徳泽在吾土公之赐也公死而典刑在吾土公之赐也呜呼公之在熙宁也当时小人号为得志富贵澌尽终归无有贑何地也而公祠在焉后公而为赣者相望亦岂无可以系去思者而公之祠岿然灵光何其懿也呜呼士大夫之于当世其大节可不谨哉可不谨哉
　　赣州重修嘉济庙记
　　今天子咸淳六禩大宗丞权侍左郎官李雷应被防知贑州贑地大而俗嚣山宽而田狭俗嚣故易以噪田狭故易以饥侯未至以为难将至以为忧廼七月下车膏雨霈流嘉气坌集民声大和四郊以宁侯恱莫喻所从来也百姓歌之曰我土沨沨黍稷芃芃孰啓我侯我神之功我氓蚩蚩牛犊熙熙孰相我侯我神之威侯惊召父老进而问故曰是何神也父老相率告于庭曰州之东有庙曰嘉济自秦汉以来血食至今我民司命匪神其孰尸之侯怃然曰我何以得此于神哉抑神实徳我我其有不致力于神廼肃笾豆乃洁牲牷晨起诣庙以谢以祈既竣事周视庭宇不遑于宁始建议营度刋木于厓浮竹于津厥材既坚厥工惟时植圮支仆撤去庳陋佣力奔走咸劝于事堂皇言言廊庑严严有门秩然有亭翼然于是神位具宜庙制大备王公皇皇衮冕裳衣祠既毕则以其余修道逵以便来游者葺三浮梁以便絶江者钱竒二百万粟竒二百硕悉出侯所节缩故役成而人不知明年四月侯除荆湖南路提防刑狱未行粟米在市蚕麦满野鸡犬相闻逹于岭表讫侯去视始至如一日焉百姓复歌之曰奕奕庙貌我侯新之侯为我民匪神是私田有稻粱野无干戈防侯之赐胡以室家避舞僊僊伐鼓渊渊何以报侯万有千年予时卧山中州从事具本末来属予书其事予按祭法能御大菑则祀之能捍大患则祀之神之为灵昭昭矣谨叙次下方纳诸庙门为记
　　贑州兴国县安湖书院记
　　贑兴国县夫子庙在治之北门县六乡其五乡之人来游来歌被服儒雅东二百里曰衣锦乡其民生长斗絶险塞或为龙蛇渎于邦经有司黾勉以惠文从事咸淳八年宣教郎临川何时来为宰悯然曰使人不可化则性命之道熄矣顾邑校旷越不克施廼夏四月即其地得山水之胜议建书堂以风来学召其豪长率励执事堂庭毕设讲肄有位彚试馆下録为生员凡二十八人又拔其望四人为之长冬十月令率诸生以牲币荐于先圣先师樽俎旗章等威孔严环视愕眙屏息胥抃黧老妇子转相传呼然后翕然以儒者为重令曰吾教可行矣载命胥正秩其比伍家使有塾人使有师如党庠术序之意置进学日记令躬课其凡督以无怠又上诸府改其乡曰儒学植之风声于是山长谷荒人是用劝咸愿进向文事率由训程传曰天地之道浸言化以渐也风俗之积几千百年而令一朝变之固若是速欤共惟国家五星聚奎实开文明皇祖制诏天下州县立学所在表章儒先复创书院三代以下斯文彬彬焉先民有言地气自北而南粤从衣冠正朔啓我吴会自江以南悉为邹鲁今也遐荒陋僻沐浴教恩如狂得瘳如迷得呼王泽之渗漉日深地气之推移日至此岂偶然之故哉予于令为同年进士适守是州令奉天子明训以字民为职能广学爱宣徳化是为不辱威命将上其事于朝复谂之诸生曰昔有文翁兴学于蜀受业博士时则张叔学官弟子畏而懐之彼何人哉叔兮叔兮又进诸生之长谂之曰昔有文公设教于潮潮人赵徳以士见招维文与行倡于齐民其则不逺徳哉若人诸生拱而前曰某等幸生明世惟师帅不鄙夷之俾获有闻虽不敏敢不受教请刻诸石以诏百世书院之制前为燕居直以杏坛旁为堂左先贤祠祠后为直舍缭斋以庑不侈不隘临溪为之门堂名絜矩斋名笃志求敏明辨主善率性成徳其门总曰安湖书院某山中所题云
　　道林寺衍六堂记
　　余行部长沙道湘西登道林寺旧有四絶堂指沈传师裴休笔札宋之问杜甫篇章也堂之顔吾乡益国周公书之至是百二十年公又有记述蒋之竒语之竒取欧阳询书韩愈诗而黜裴宋公独合古今异同有衍四为六之说人之意度相逺如此僧志茂以屋压字漫夀公字于石取公之意易名衍六将掲于新堂士嘉其有二善焉补唐贤故事寳干淳遗墨非俗衲所为为之嘉叹而记其后
　　五色赋记
　　孟春之二十五日发舟石皷越三日过衡山宰赵孟傃送县志遗逸门一段云冦豹与谢观同在唐崔裔孙门下以文藻知名豹谓观曰君白赋有何佳语对曰晓入梁王之苑雪满羣山夜登庾亮之楼月明千里观谓豹曰君胡不作赤赋豹曰田单破燕之日火燎于原武王伐纣之年血流漂杵前辈游戏文字足以解人颐如此客曰更仿之作黒赋如何予应声曰孙膑防枚之际半夜失踪逹磨面壁以来九年闭目客絶倒予曰君盍赋黄赋青如何一客云杜甫柴门之外雨涨春流卫青塞马之前沙含夕照又一客云帝子之望巫阳逺山过雨王孙之别南浦芳草连天曰黄曰青不于其迹而于其神亦一时兴致所到因反观冦谢前作惟月明千里得白之神曰雪曰火曰血皆不免着迹且漂杵是武王一处事燎原与田单不相干一客改之曰尧时十日并出烁石流金秦宫三月延烧照天烛地一客又曰夜登庾亮之楼月明千里如何对或对曰秋泊袁宏之渚水浸一天予谓前作已是劣剧后来者又进乎滑稽矣因次第其髙下赤豪雄第一黒深妙第二黄神俊第三白脱洒第四青风韵第五或以黒为冠予亦莫知其定因记之以谂观者
　　衡州上元记
　　嵗正月十五衡州张灯火合乐宴宪若仓于庭州之士女倾城来观或累数舍竭蹷而至凡公府供张所在听其往来一无所禁盖习俗然也咸淳十年吏部宋侯主是州予适忝陈臬事常平以王事诣长沙会改除于是侯与予为客主礼是晩予从城南竟城东夹道观者如堵入州从者殆不得行既就席左右楹及阶阶及门骈肩累足如鱼头其声如风雨潮汐咫尺音吐不相辨侑者集三面之人趋而前执事几不可曲折酒五行升车诣东防防之后稍偏为燕坐俎豆设焉主人既肃賔车不得御乃歩入燕坐之次至则儿童妇女杂袭而争先男子冠以上往往引去及献酬州民为百戏之舞击皷吹笛斓斑而前或家倛焉极其俚野以为乐游者益自外至不可复次序妇女有老而秃者有羸无齿者有伛偻而相擕者冠者髽者有盛涂泽者有无饰者有擕儿者有负在手者有任在肩者或哺乳者有睡者有睡且苏者有啼者有啼不止者有为儿弁髦者有为总角者有解后叙契濶者有自相笑语者有甲笑乙者有倾堂笑者有无所覩随人笑者跛者倚者走者趍者相牵者相扶擎者以力相拒触者有醉者有勌者咳者唾者者欠伸者汗且扇者有正簮珥者有整冠者有理裳结袜者有履阈者有倚屏者有攀槛者有执烛跂惟恐堕者有酒半去者有方来者有至席彻者儿童有各随其亲且长者有无所随而自至者立者半坐于地者有半坐杌下者有环客主者有坐复立者有立复坐者视妇女之数多寡相当盖自数月之孩以至七八十之老靡不有焉其望于燕坐之门外趑趣而不及近者又不知其几千计也当是时舞者如傩之奔狂之呼不知其防也观者如立通都大衢与俳优上下不知其肆也予与侯頽然其间如为家人之长坐于堂而骄儿騃女充斥其间不知其偪也予起而举酒祝侯曰以平易近民而民近之岂弟父母侯之谓矣侯釂且执爵前曰惟使者使民不寃无湮郁其和我是以大有民予避且谢则复诸侯曰使时和嵗丰日星明概举海内得以安其生而乐其时衡与赐焉维天子之功臣等何力之有侯拱而立侯蜀人也因与予言益州承平时元夕宴游其风流所亲见盖出于祖宗徳泽天地涵育之久而今不可复得矣予愍然私念之开庆景定间衡以中州不得免于难今城郭室庐公私文物犹草创绵蕝云尔然以几世几年所为郡而十数年间卒然修复得其大体非国家忠厚积累于民力爱养有素岂望如今所成立哉蜀自秦以来更千余年无大兵革至于本朝侈繁钜丽遂甲于天下不幸荡析若鬼神之忌盈者今衡之民务本而勤力嵗时一观游之外衣食其耕桑俭而不泰风气淳厚犹南方建徳之国其将进而未已者乎予为亲懐归得郡且行侯选表于朝有日矣惟一时民物之槩得于目击相与嗟叹濶絶而欣喜不厌于心者不当无所纪具惧夫可爱可愕之状俯仰蹉跌忽不可以复追也燕之明日亟奋笔记之以庶几观风之意且使后来者于侯政有考焉侯名遇今居延平
　　雷州十贤堂记
