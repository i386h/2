<!-- { "loadSidebar": true } -->
　　勅尚结赞卿天资才术【一作杰】作辅大蕃识通古今志奉忠信义声积着逺近【集作迩】流传比闻入典枢衡近知还揔戎务二国所定和好首末是卿商量得卿却来深以为慰昨者边军状奏云彼国兵马逾越封疆朕以画界立盟先有定分赞普素熟仁义卿又特禀纯诚背约侵渔必无此理但勅边城自备不令輙动干戈若使効尤恐成交恶初疑界首游奕少有乖宜不谓大发师徒【集作兵车】渐加侵轶兴兵动众必合有名蕃军此行未测其故朕自嗣膺寳位即与赞普通和敦以舅甥结其【集作为】邻援惩战争之弊礼让之风彼此大同务安众庻乃于境上建立坛塲契约至明誓词至重告于皇天后土诸佛百神有渝此盟殃及其国朕敬奉诚约分毫不移【集作欺】信使交欢嵗时无絶碑文具在可【集作足】以明徴岂有一事不行一言不守顷令赵聿专往近从彼方【集作近方从彼】却回兼闻彼蕃使同来至今犹在道路卿所论奏朕并未知待审【集作详】事由乃【集作然】可商议既称和好理絶相疑未合轻举甲兵便逾境界盟誓之语忽焉若遗天地明神岂其可罔卿智识明逺朕所深知顷年犹举义师救此灾患今岂不存大信遂弃令名故专遣【集作遣专】使见卿欲审知来意竚闻还奏以副所懐赵聿及蕃使等计朝夕合【集作即】到待览表中意旨【集作事意】续即商量报卿卿涉远而来当甚劳顿今赐卿其物至宜领之秋冷卿比平安好将士等并存问之
　　勅尚结赞第三书
　　勅尚结赞蕃使论拱热等与赵聿同到卿所陈奏朕具悉之诚意勤勤志敦和好上以陈【集作敦】舅甥之义次以表结【集作结邻】援之欢外以彰礼让之风内以息战争之患兼此数美昔贤所难【集有非字】卿才越等伦识通今古故【集作岂】能匡辅大国宣逺图【集作猷】施美利于当时传盛名于不朽眷懐明畧欢尚良多然以赞普来书务于叶睦卿之所奏亦贵通和初览其言实嘉徳义及观其事颇讶乖违以卿贤明朕素信重弃义逾约计必不然未测事由因何至此顷年所定和好言约颇谓分明至如四镇北庭元不割与蕃国及朱泚悖逆作乱上都卿仗义兴师请収京邑遂许四镇北庭之地将以答报成【集作其】功旋属炎蒸蕃军便退秦晋之约岂可更论事甚分明固无疑惑凡言结好所贵和同通体商量有何不可大蕃若必要四镇北庭之地即合直以情言彼但説其诚心此亦自有分义岂可【集作暇】曲徴前事广起【集作説】异端仍发师徒【集作兵师】务张威势蕃使犹未至此蕃军早已越疆或称欲自赴朝或言更定言誓既亏盟约且失礼义言与事违将何取信夫人君【集作君人】立国必不徒【一作偶】然惟汉与蕃各受天命胜负固有定分强弱宁由力争卿欲以众相侵以威相胁谓天地可罔谓盟誓可渝即当肆意所为何必更论好和傥若守其前约敦以亲隣去就之间固宜有礼遣使来往足得商量张皇师徒【集作兵师】是何道理和好者礼义之事甲兵者争夺之由二端悬殊理不竝用今欲以甲兵之势定和好之辞事必不成纵成【集作亦成】何益卿识见通敏器宇沉详如此事宜不言可悉未知来意竟拟【集作欲】何如且首末论和是卿商议清水防盟之日卿又亲发誓词将期去杀好生修文武永安兆庻垂法子孙天下称嗟以为盛美未经数嵗遽有变移非独见诮于四方亦将【集作当】取笑于千古以此思度甚欲通和彼虽小似侵渔【集作陵】朕亦未即交恶故遣某官某乙与卿更审筹量卿若必务和同更无他意即宜便归本界遣使其述本【集作事】情所须四镇北庭朕当自有推让如或托称继好志在别图【集作谋】依前纵兵不即归国唯利是视亦听彼懐和与不和于兹决定书中事有不尽并令某乙口宣宜令速回竚望来奏所献方物深表远诚今赐卿某物至宜领也秋冷比平安好
　　与吐蕃宰相鉢阐布书　　　白居易
　　勅吐蕃宰相沙门鉢阐布论与勃藏至省表及进奉具悉卿器识通明操【集作藻】行精洁以为真实合性忠信立诚故能辅赞大蕃叶和上国清净之教思安边陲广慈悲【一作愍】之心令息兵甲既表卿之远畧亦得国之良图况朕与彼蕃代为甥舅两推诚信共保始终览卿奏章逺叶朕意披阅嘉叹至于再三所议割还安乐奏原等三州事宜已具前书非不周细及省来表似未指明将期事无后艰必在言有先定今信使往来无壅疆埸彼此不侵虽未申以防盟亦足称为和好必欲复修信誓即须重画封疆虽两国盟约之言积年未定但三州交割之后尅日可期朕之情卿之志愿俱在于此岂不勉欤又縁自议三州已来此亦未发专使今者赞普来意欲以再审此言故遣信臣往输【集作谕】诚意即不假别使更到东军此使已后应縁盟约之事如其间节目未尽更要商量卿但与凤翔节度使计防此已处分令其奏闻则道路非遥往来甚易颇为便近亦冀速成更待要约之言皆已指定封疆之事保无改移即蕃汉俱遣重臣然后各将成命事关乆逺理贵分明想卿通才当称朕意曩者郑叔矩路泌因平凉盟防没落蕃中比知叔矩已亡路泌见在念兹存没毎用恻然今既约以通和路泌合令归国叔矩骸骨亦合送还表明信诚兼亦在此其论与勃藏寻到凤翔旧例未进表凾节度不敢闻奏自取停滞非此稽留昨者方进表凾旋令召对今便发遣更不迟回仍令与祠部郎中兼御史中丞徐复及中使刘文璨等同往其余事宜等已具与赞普书内卿宜审于谋议速副诚懐兼有少信物赐卿具如别録至宜领也冬寒卿比平安好遣书指不多及









　　文苑英华巻四百六十九
　　钦定四库全书
　　文苑英华巻四百七十　　宋　李昉等　编吐蕃书下
　　与吐蕃宰相尚骑心儿等书　白居易
　　勅吐蕃宰相尚骑心儿等论悉吉赞及论思诺悉等继至省表并进奉具悉卿等才器特茂识畧甚明仗义立身资忠事主上佐赞普下康黎元以寻盟纳欵为谋以继好息人为请是卿上策叶朕中心毎览表章輙用嘉叹朕与彼蕃国代为舅甥日结恩信自论盟防颇歴嵗时常欲速成以为永好虽诚明之内彼此无疑而言约之问往复未尽今故畧叙来意重示所懐想卿通明当所鉴悉河陇之地国家旧封论州郡则其数颇多计年嵗则没来甚近既通和好悉合归还今者舍而不言岂是无心爱惜但务蚤成盟约所以惟论【集作言】三州则没于彼者甚多归于此者至少犹合推为【集作于】礼让岂假形于言词来表云此三州非创来侵袭不可割属大唐且此州本不属蕃岂非侵袭所得今是却归旧管何引割属为词去年与论防藏来耶【一作却】云覆取进止赞普便请为定今两般使至又云此之小务未合首而论之前后既有异同信使徒烦来去虽欲速为盟防其如无所适从静言二三固不在此若论和好即合各无侵轶已同一家若议修盟即须重定封疆先还三郡若三郡未复两界未分即是未定封疆凭何以为要约彼若恡惜小事轻易逺图未能修盟且务通好至于信使一往一来但令速数得中足表情意不絶彼有要事即令使来此有要事亦令使往若封境之上小小事意但令边头节度两处计防商量则劳费之间彼此省便前般蕃使谕悉吉赞至縁盟约事大须审商议【集作量】未及发遣后使续来来使虽是两般所论只縁一亊故令相待令遣同归在于日时亦未淹乆所送郑叔矩及路泌神柩及男女等竝已到此良用恻然厚【集作赠】逺归深嘉来意其刘成师元非刘辟之子侄本是成都郡人已令送还本贯其余事目竝赞普书中卿等宜审叅量以副朕意使回之日可备奏闻今遣兼御史中丞李明铦及中使与回使同往各有少信物具如别録【集作数】至宜领之秋凉卿等各得平安好遣书指不多及
　　与吐蕃赞普书　　　　　　封　敖
　　皇帝舅敬问赞普外甥尚屈立热论拱热等至得书并物具悉外甥雄武挺生英威特立本邦奉化隣国推贤修仁义以保名仗诚明而遂物弓匣劒无闻战伐之音被野縁原不废耕耘之具【一作作】傥非理化孰见和宁足观盛业兴行人心率服以兹观政深用慰懐朕自守丕基敬遵前训君临四海子育万方诚信必及于豚鱼恩泽不遗于草木况外甥亲临极分嵗月滋深虽山河阻修而音耗郑重疆分二块地合一家载览来章具悉深防所欲务存乆要颇见良图但能各重其欢各厚其俗戎车息驾烽火不飞共保封疆两均休戚质神明而不惑览日月而常明宜体至懐永绥多福承前朝觐人数界首素有常仪公家之事难于违越昨者尚屈立热等到凤翔随从共七十人凖旧例只合十人入朝今縁两国和好不同元和已前遂令三十五人赴阙自今已后所遣使须遵旧例不得剰史差人勿令交马之后妄有论请拱热等还蕃有少物数如别録
　　黠戞斯书
　　与黠戞斯可汗书　　　　　李徳裕
