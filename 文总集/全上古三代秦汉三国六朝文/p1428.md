<!-- { "loadSidebar": true } -->
　　臣闻在天成象，房心为布政之宫，在地成形，景午居正阳之位。观云告月，顺生杀之序，五室九宫，统人神之际。金口木舌，发令兆民，玉瓒黄琮，式严宗祀。何尝不矜庄宁，尽妙思于规摹，凝冕旒，致子来于矩。伏惟皇帝陛下，提衡握契，御辩乘乾，咸五登三，复上皇之化，流凶去暴，丕下武之绪。用百姓之异心，驱一代以同域，康哉康哉，民无能而名矣。故使天符地宝，吐醴飞甘，造物资生，澄源反朴。九围清谧，四表削平，袭我衣冠，齐其文轨。茫茫上玄，陈圭璧之敬；肃肃清庙，感霜露之诚。正金奏《九韶》、《六茎》之乐，定石渠五官、三雍之礼。乃卜西，爰谋洛食，辨方面势，仰禀神谋，敷士浚川，为民立极。兼聿遵先言，表置明堂。爰诏下臣，占星揆日。于是采嵩山之秘简，披汶水之灵图，访通议于残亡，购《冬官》于散逸，总集众论，勒成一家。昔张衡浑象，以三分为一度，裴秀舆地，以二寸为千里。臣之此图，用一分为一尺，推而演之，冀轮奂有序。而经构之旨，议者殊涂，或以绮井为重屋，或以圆楣为隆栋，各以臆说，事不经见。今录其疑难，为之通释，皆出证据，以相发明。议曰：臣恺谨案，《淮南子》曰：「昔者神农之治天下也，甘雨以时，五谷蕃殖，春生夏长，秋收冬藏，月省时考，终岁献贡，以时尝谷，祀于明堂。明堂之制，有盖而无四方，风雨不能袭，燥湿不能伤，迁延而入之。」臣恺以为上古朴略，创立典刑。《尚书帝命验》曰：「帝者承天立五府，以尊天重象。赤曰文祖，黄曰神斗，白曰显纪，黑曰玄矩，苍曰灵府。」注云：「唐、虞之天府，夏之世室，殷之重屋，周之明堂，皆同矣。」《尸子》曰：「有虞氏曰总章。」《周官·考工记》曰：「夏后氏世室，堂修二七，博四修一。」注云：「修，南北之深也。夏度以步。今堂修十四步，其博益以四分修之一，则明堂博十七步半也。」臣恺案，三王之世，夏最为古。从质尚文，理应渐就宽大，何因夏室乃大殷堂？相形为论，理恐不尔。《记》云「堂修七，博四修〔一〕」，若夏度以步，则应修七步。注云「今堂修十四步」，乃是增益《记》文。殷、周二堂独无加字，便是其义。类例不同。山东《礼》本辄加二七之字，何得殷无加寻之文，周阙增筵之义？研核其趣，或是不然。雠校古书，并无「二」字，此乃桑间俗儒信情加减。《黄图议》云：「夏后氏益其堂之大一百四十四尺，周人明堂以为两杼间。」马宫之言，止论堂之一面，据此为准，则三代堂基并方，得为上圆之制。诸书所说，并云下方，郑注《周官》，独为此义，非直与古违异，亦乃乖背礼文。寻文求理，深恐未惬。《尸子》曰：「殷人阳馆。」《考工记》曰：「殷人重屋，堂修七寻，堂崇三尺，四阿重屋。」注云：其修七寻，五丈六尺，放夏周则其博九寻，七丈二尺。」又曰：「周人明堂，度九尺之筵，东西九筵，南北七筵。堂崇一筵。五室，凡〔室〕二筵。」《礼记·明堂位》曰：「天子之庙，复庙重檐。」郑注云：「复庙，重屋也。」注《玉藻》云：「天子庙及露寝，皆如明堂制。」《礼图》云：「于内室之上，起通天之观。观八十一尺，得宫之数，其声浊，君之象也。」《大戴礼》曰：「明堂者，古有之。凡九室，一室有四户八牖。以茅盖，上圆下方，外水曰璧雍。赤缀户，白缀牖。堂高三尺，东西九仞，南北七筵。其宫方三百步。凡人民疾，六畜疫，五谷灾，生于天道不顺。天道不顺，生于明堂不饰。故有天灾，则饰明堂。《周书·明堂》曰：「堂方百一十二尺，高四尺，阶博六尺三寸。室居内，方百尺，室内方六十尺，户高八尺，博四尺。」《作洛》曰：「明堂太庙露寝，咸有四阿，重亢重廊。」孔氏注云：「重亢累栋，重廊累屋也。」《礼图》曰：「秦明堂九室十二阶，各有所居。」《吕氏春秋》曰：「有十二堂，与《月令》同，并不论尺丈。」臣恺案，十二阶虽不与《礼》合，一月一阶，非无理思。《黄图》曰：「堂方百四十四尺，法坤之策也，方象地。屋圆楣径二百一十六尺，法乾之策也，圆象天。〔太〕室九宫，法九州。太室方六丈，法阴之变数。十二堂法十二月，二十六户法极阴之变数，七十二牖法五行所行日数。八达象八风，法八卦。通天台径九尺，法乾以九覆六。高八十一尺，法黄锺九九之数。二十八柱，象二十八宿。堂高三尺，土阶三等，法三统。堂四向五色，法四时五行。殿门去殿七十二步，法五行所行。门堂长四丈，取太室三之二。垣高无蔽目之照，牖六尺，其外倍之。殿垣方，在水内，法地阴也。水四周于外，象四海，圆法阳也。水阔二十四丈，象二十四气。水内径三丈，应《觐礼经》。」武帝元封二年，立明堂汶上，无室。其外略依此制。《泰山通议》今亡，不可得而辨也。元始四年八月，起明堂、辟雍长安城南门，制度如仪。一殿，垣四面，门八观，水外周，堤壤高四尺，和会筑作三旬。五年正月六日辛未，始郊太祖高皇帝以配天。二十二日丁亥，宗祀孝文皇帝于明堂以配上帝，及先贤、百辟、卿士有益者，于是秩而祭之。亲扶三老五更，袒而割牲，跪而进之。因班时令，宣恩泽。诸侯王、宗室、四夷君长、匈奴、西国侍子，悉奉贡助祭。《礼图》曰：「建武三十年作明堂。明堂上圆下方，上圆法天，下方法地，十二堂法日辰，九室法九州。室八窗，八九七十二，法一时之王。室有二户，二九十八户，法土王十八日。内堂正坛高三尺，土阶三等。」胡伯始注《汉官》云：「古清庙盖以茅，今盖以瓦，瓦下藉茅，以存古制。」《东京赋》曰：「乃营三宫，布政颁常。复庙重屋，八达九房。造舟清池，惟水泱泱。」薛综注云：「复重瘤覆，谓屋平覆重栋也。」《续汉书·祭祀志》云：「明帝永平二年，祀五帝于明堂，五帝坐各处其方，黄帝在末，皆如南郊之位。光武位在青帝之南，少退西面，各一犊，奏乐如南郊。」臣恺案：《诗》云，《我将》祀文王于明堂，「我将我享，维牛维羊。」据此则备太牢之祭。今云一犊，恐与古殊。自晋以前，未有鸱尾，其圆墙璧水，一依本图。《晋起居注》裴议曰：「尊祖配天，其义明著，庙宇之制，理据未分。直可为一殿，以崇严祀，其馀杂碎，一皆除之。」臣恺案，天垂象，圣人则之。辟雍之星，既有图状，晋堂方构，不合天文。既阙重楼，又无璧水，空堂乖五室之义，直殿违九阶之文。非古欺天，一何过甚！後魏于北台城南造圆墙，在璧水外，门在水内迥立，不与墙相连。其堂上九室，三三相重，不依古制，室间通巷，违舛处多。其室皆用墼累，极成褊陋。後魏《乐志》曰：「孝昌二年立明堂，议者或言九室，或言五室，诏断从五室。後元叉执政，复改为九室，遭乱不成。」《宋起居注》曰：「孝武帝大明五年立明堂，其墙宇规范，拟则太庙，唯十二间，以应期数。依汉《汶上图仪》，设五帝位。太祖文皇帝对飨，鼎俎簋，一依庙礼。」梁武即位之後，移宋时太极殿以为明堂。无室，十二间。《礼疑议》云：「祭用纯漆俎瓦樽，文于郊，质于庙。止一献，用清酒。」平陈之後，臣得目观，遂量步数，记其尺丈。犹见基内有焚烧残柱，毁斫之馀，入地一丈，俨然如旧。柱下以樟木为跗，长丈馀，阔四尺许，两两相并，瓦安数重。宫城处所，乃在郭内。虽湫隘卑陋，未合规摹，祖宗之灵，得崇严祀。周、齐二代，阙而不修，大飨之典，于焉靡托。自古明堂图惟有二本，一是宗周，刘熙、阮谌、刘昌宗等作，三图略同。一是後汉建武三十年作，《礼图》有本，不详撰人。臣远寻经传，旁求子史，研究众说，总撰今图。其样以木为之，下为方堂，堂有五室，上为圆观，观有四门。（《隋书·宇文恺传》）
　　◇奏定皇太子辂
　　案宋大明六年，初备五辂，有司奏云：「秦改周辂，创制金根，汉、魏因循，其形莫改。而金玉二辂，雕饰略同，造次瞻睹，殆无差别。若锡于东储，在礼嫌重，非所以崇峻陛级，表示等威。今皇太子宜乘象辂，碧九叶，进不斥尊，退不逼下，酌时沿古，于礼为中。」观宋此义，乃无副车。新置五辂，金玉同体，至象已下，即为差降。所以太子不得乘金辂，欲示等威，故令给象。今取《周礼》之名，依汉家之制，天子五辂，形饰并同。旒及繁缨，例皆十二，黄屋左纛，金根重毂，无不悉同，唯应五方色以为殊耳。若用此辂，给于太子，革木尽皆不可，何况金象者乎？既制副车，驾用四马。至于金辂，自有等差。《春秋》之义，降下以两。今天子金辂，驾用六马，十二旒。太子金辂，驾用四马，降龙九旒。制颇同于副车，又有旌旗之别。并嫡皇孙及亲王等辂，并给金辂，而减其雕饰，合于古典，臣谓非嫌。（《隋书·礼仪志五》，皇太子辂，古者金饰。宋、齐以来，并乘象辂。宇文恺、梁毗奏，制曰可。）
　　◎宇文庆
　　庆字神庆，河南洛阳人。周初，受业东观。历都督，迁卫王府掾。建德中，进骠骑大将军，加开府。从平齐。进大将军，封汝南郡公。历延州、宁州总管。大象中，进上大将军，加柱国。隋受禅，拜左武卫将军，进上柱国。出为凉州总管，徵还，卒于家。
　　◇奏录文帝龙潜时言表
　　臣闻智谋造化，二仪无以隐其灵，明同日月，万象不能藏其状。先天弗违，实圣人之体道，未萌见兆，谅达节之神机。伏惟陛下特挺生知，徇齐诞御，怀五岳其犹轻，吞八荒而不梗，蕴妙见于胸襟，运奇谋于掌握。臣以微贱，早逢天眷，不以庸下，亲蒙推赤。所奉成规，纤毫弗舛，寻惟圣虑，妙出蓍龟，验一人之庆有徵，实天子之言无戏。臣亲闻亲见，实荣实喜。（《隋书·宇文庆传》）
　　◎王谊
　　谊字宜君，河南洛阳人。周初，为左中侍上士。迁御正大夫，拜雍州别驾。武帝即位，授仪同，迁内史大夫，封杨国公。从平齐，授相州刺史，徵为大内史。宣帝初，出为襄州总管。静帝初，转郑州总管，拜大司徒。开皇初，进封郧国公。後以怨望赐死。
　　◇奏驳苏威减功臣地给民议
　　百官者，历世勋贤，方蒙爵土。一旦削之，未见其可。如臣所虑，正恐朝臣功德不建，何患人田有不足？（《隋书·王谊传》）
　　◎来和
　　和字弘顺，京兆长安人。周初，为夏官府下士，累迁少卜上士，赐爵安定乡男。迁畿伯下大夫，进封洹水县男。大象中，拜仪同。隋受禅，进爵为子。开皇末，进位开府。有《相经》四十卷。
　　◇上表自陈
