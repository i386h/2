<!-- { "loadSidebar": true } -->
　　朱子论贡举治经谓宜讨论诸经之说各立家法而皆以注疏为主易则兼取胡瑗石介欧阳修王安石邵雍程颐张载吕大临杨时书则兼取刘敞王安石苏轼程颐杨时晁说之叶梦得呉棫薛季宣吕祖谦诗则兼取欧阳修苏轼程颐张载王安石吕大临杨时吕祖谦周礼则刘敞王安石杨时仪礼则刘敞二戴礼记则刘敞程颐张载吕大临春秋则啖助赵匡陆淳孙明复刘敞程颐胡安国大学论语中庸孟子则集解等书而苏轼王雱呉棫胡寅等说亦可采令应举人各占两家以上于家状内及经义巻子第一行内一般声说将来荅义则以本说为主而旁通他说以辨其是非则治经者不敢妄牵已意而必有据依矣愚按朱子此议欲治经者以注疏为主而兼取诸家之说以求其至是亦未欲其専取一家之言也而曰以注疏为主是更不欲摈注疏而不用明矣今之学者不然易则专取本义诗则集传书则蔡沉春秋则胡安国礼记则陈澔周礼仪礼废已久葢不惟诸家之说概不列于学宫而举朱子所云专以为主之注疏学者有终其身不知为何物者矣即如所谓大全者又非甚别于专家之说而有独见之论也其与朱子所云以所治之说旁及他说而后以已意辨晰以求其至是者亦大异矣且大全之书明永乐朝急就之书也七年开馆于秘阁十三年帝问纂修如何馆中人闻之惧仓卒録旧书略加删饰以进四书则倪氏辑释易则董楷辑疏书则董鼎辑録诗则刘瑾通释春秋则汪克寛纂疏礼记则陈澔集说故大全者甚不全之书也然学者犹惮其烦苦而不之读所服习者本义集传蔡沈胡安国陈澔之所谓五经而已易诗书礼经学文者犹加诵习焉春秋则概删圣人之经不读读胡氏传传亦不尽读择其可为题目者以其意铺叙为文不敢稍渝分寸以求合于有司又最甚者择取传中字句文义以意牵合妄托圣经移彼就此名为合题岂惟不合经意揆之传者之意亦初不自知其何以位置安排颠错之如此也慢弃圣言割裂传注又如朱子所谓名为治经而实为经学之贼号为作文而实为文字之妖者也盖经学之原于时文昔者经义之兴本以论断为体不执一说引据经传非如后之描画声口簧鼓吻唇乳儿小生侮圣言而代为之词势不得不单守一家之诂训以便行文而其腐朽恶烂不逾时歴嵗改头换面以趋新巧使学者穷年积月从事于无用之空言考其实枵然无所得也又何有于经学哉然则何以正之曰必如朱子之言而后可朱子论经义欲令明着问目之文而防其上下文通约三十字以上次列所治之说而论其意又次旁列他说而以已意反复辨晰以求至当之归但令直论圣贤本意与其施用之实不必如今日分段破题对偶敷衍之体每道限五六百字以上则虽多増所治之经而荅义不至枉费辞说日力亦有余矣葢今之时义又与南宋之时异朱子所谓不问题之大小长短而必欲分为两段仍作两句对偶破题又须借用他语以暗贴题中之字必极于工巧而后已其后多者二三千言别无他意不过止是反复敷衍破题两句之说而已今之八比虽与此异而其为则一也故欲正经学之失须革时文之时文之革然后学者可以旁通诸家之说以求得乎圣人精意之所存而士不苦于无用之空言国家收实学之效也
　　秦论
　　余览秦事而叹其先世之无道所从来久矣惟天生民弗能自理建后王君公以为民上俾获遂其生养以全安其性命而已或不得已有刑诛兵革之事犹非天心之所忍故先王尤以不忍之意行之秦起西垂习用故俗法最惨刻然至取无罪之人而迫之以从其死此果何理也哉孔子曰始作俑者其无后乎俑象人而用之孔子以为无后至于用生人当如何耶武公从死者六十六人缪公从死者百七十七人其良臣子车氏三人奄息仲行鍼虎秦人哀之黄鸟之诗所为作也按武缪所为于法寜止无后而其子孙乃至于有天下何也孟子谓三代得天下以仁其失天下以不仁他日又谓不仁而得国者有之不仁而得天下未之有也葢自有天地以来至于孔子孟子之时未有以不仁而得天下者商周之兴其先皆积累仁厚数十世今秦所为若此所得若彼岂得谓孟子之言不足深信抑亦天道至是有常有变邪孟子又谓行一不义杀一不辜而得天下有所不为得天下至太一不辜至微然而不为者以非天之所忍故不忍为之耳夫天不忍于一不辜而忍于六十六人百七十七人其他严法繁刑屠戮无辜尤难悉数倘所谓天道固若此耶至于始皇之葬后宫非有子者皆令从死死者甚众葬既已下或言工匠为机藏皆知之于是尽闭工匠蔵者无复出者则其残杀不辜愈益甚矣然以始皇之强才及二世而絶孰谓非天道耶故自三代以来不仁而得天下者有之矣不仁而守天下者未之有也
　　汉髙帝得天下之正论
　　自古帝王受命而兴者率皆当世之诸侯増修其徳至于其子孙以有天下故崛起而为天子者虽其身非贤圣亦必其皆贤圣之苗裔也至于以田壄之小夫徒步而争天下不阶尺土而有之而其始甚微其人又非卓然贤圣有必可以得天下之理此岂非古今之大变哉昔者亡秦残灭六国而汉髙帝秦之眇然一黔首也一旦起草泽之中敺其亡命五年之间南面而据髙位开辟以来岂有此也而世之儒者徒见魏晋隋唐之季或受重爵或承托孤之命以大臣而簒夺人国谓汉起自匹夫得天下为最正予窃谓不然也尊卑贵贱者天地古今之大防也传曰辨上下定民志自三代之衰以迄春秋战国之际生人之理防于灭息矣然犹未有以农畞之贱微起而与君上之至尊相抗衡而劫夺者夫使天下后世之人操耰耡援白梃侈然遂有称帝称王之心者其谁为之倡也创古今之未有坏天地之大防啓斯民犯上作乱之心吾必曰髙祖焉乌见其得天下之正也然则秦废封建矣以其臣则有簒夺之嫌以其民则有犯上之辠必何如而后可以与于得天下之正哉亦曰惟其人而已矣人臣而可以放伐其君汤武是也匹夫而有得天下之理孔子是也孔子不有天下而凡为匹夫者无必可以得天下之理苟幸而得之遂曰得之最正是使天下后世之凡为匹夫者日生其心而有犯上作乱之事也是乌乎可哉虽然抚则后虐则仇如秦者其亦自反其所为也哉
　　汉髙帝知吕氏之祸乱论
　　夫论古人成败徃徃惟其意之所之以自成其一家之说有可议者焉明允之以汉髙帝以太尉属勃也谓其知有吕氏之祸也其言曰帝意百嵗后将相大臣及诸侯王有武庚禄父者无以制之也独计以为家有主母豪奴悍婢不敢与弱子抗故不去吕后者为恵帝计也且夫古今之祸败多矣未闻有以妇人而能戡乱救亡者且吕氏之不死其祸岂小于唐之武氏哉吕禄吕产之王武三思武承嗣之将立也赵王如意赵王友赵王恢之死唐宗室诸王之残灭也孝恵之病废庐陵之在房州也方吕后之未死较武后之末年其势已成所未及为者改号革命耳幸其早死陈平劫郦商得以行其旦夕苟且之计使吕后而尚在汉之存亡未可知也谓髙帝既知有吕氏之旤而又不去吕后以为恵帝计者此可议者也夫髙帝岂能逆计吕后之必早死而不至于改号革命哉诚知有改号革命之祸又安在其能为恵帝计哉髙帝最爱者戚姬如意吕后最恶者亦戚姬如意吕后能为祸先及此母子耳曽谓髙帝知之而使为之耶明允又言髙帝之视吕后犹医者之视堇使其毒可以治病而无至于杀人嗟夫吕后鸩也非堇也今有虎且噬其子曰姑养虎以备外盗是岂人情哉故谓髙帝知有吕氏之祸者非也吕后之能为祸髙帝不知也而张良知之知之而不以言甚矣处人骨肉之难也
　　狄仁杰举子论
　　武后令宰相各举尚书郎一人狄仁杰举其子光嗣时比之祁奚失其指矣葢与左师触龙諌赵太后请长安君为质事絶相类当时武承嗣武三思营求为太子仁杰每从容进谏劝召还庐陵王他日武后语仁杰梦鹦鹉两翼折仁杰对以武者陛下之姓两翼谓二子起二子则两翼振矣鹦鹉之翼释以二子权也举子之事亦权也而遂正告之矣故左师之怜舒祺仁杰之举光嗣其迹虽殊所以感其心者则一也卒之长安君为质于齐而赵国不被兵中宗复辟而唐社稷卒不变尝观李徳裕忠諌论言近世名臣王石泉居相时以子为眉州司士太后尝问曰君在相位子何逺乎对曰庐陵是陛下爱子今犹在逺臣之子焉敢相近故知人臣进諌正告之不能得者有时乎用权然权者岂人臣之得已哉人主贵察其心而已矣
　　陈子昻仕武后论
　　昔扬雄仕莽君子耻之唐武后以一妇人窃天下威柄屠灭宗子贼杀忠正之士奸谋革命荡覆唐室此古今之异变视莽为何如也当此时其小人腼颜事之无论矣其贤者则谓之何哉尝观陈子昻氏以言事武后数召见今考其言辞论雅饬有两汉之风而荐圭璧于房闼以脂泽污漫之贤者之所以自处者其果谓之何也曽巩论扬雄谓有所不得去又不必死仕莽而就之合于箕子之明夷至论雄羙新之文谓非其可已而不已比之箕子之囚奴巩之言虽未得为至论然以观子昻之事而叹贤者之所遭其志亦有足悲者何其与雄相似也武后称皇帝改国号子昻上受命颂其亦羙新之类乎夫以武后之滛虐隠慝既多猜忌滋宻一时才望之臣罕有得脱其祸者以郝处俊之贤犹不能忘情于身殁子昻之所为岂得已者哉或谓士不幸遭乱朝即不必死犹可洁身而去也而巩谓雄有所不得去子昻亦蹈雄辙者何哉然考子昻后以父老解官归父丧庐冡次哀感闻者县令段简贪暴闻子昻富欲害之家人纳钱二十万缗简薄其赂捕送狱中竟死于狱子昻岂得已者哉或曰士君子不得志于朝则安其身于野明哲之谓何而顾令以身殉也嗟乎子昻不辱其身则捐其生而已不仕于朝则死于令而已矣是以知人者必论其世而亦不得过为刻覈之论也
　　褚魏优劣论
　　唐初以谏诤显者魏徴褚遂良然两人有幸有不幸焉凡进諌于人主者有顺有逆有易有难征遭遇太宗谏合谋行其进说也顺而易遂良后事髙宗嬖内逺贤言发得祸其进说也逆而难顺而易虽中人可作其敢言之气逆而难即贤者有不得行其志焉此所谓幸不幸也两人岂有优劣哉虽然葢徴尝事隠太子矣及废太子承干失徳魏王泰骄奢不法征于此时既无事不言而天下之事又莫有当言于此者而征未显言其失何也遂良极论宜塞嫌疑之渐除祸乱之源徴不过从容请魏王泰勿从居武徳殿而已固知武后之事徴而尚在不必其言之也此又徴之所谓幸也昔太宗谓徴妩媚征再拜言曰陛下开臣使言故臣得尽其愚若拒而不受何敢数批逆鳞髙宗武后之逆鳞徴之不数批明矣是以君子论遂良谏髙宗立武后之事而惜其所处之不幸也
　　李善感谏封禅论
