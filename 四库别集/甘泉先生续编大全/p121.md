<!-- { "loadSidebar": true } -->
心含天灵，灏气之精，锡命曰：「言气之精灵者即心。」○民准曰：「心之天灵普万物而照之者，即灏气之精也。」○邮曰：「心，人之神明也，故精灵。」○景星曰：「即大学所谓明德也。」○肇乾曰：「心之本体。」与地广大，与天高明。锡命曰：「广大高明者，心之本体也。」○民准曰：「即天地之广大高明，如日月为天地之精灵。」○学心曰：「心体高明广大，与天地通一而无二也。」惟精惟灵，贯通百体。锡命曰：「精灵指上文之精灵而言也。惟其精灵，是以百体无不毕照。」○民准曰：「此正所谓心者一身之主宰，剌之即知。」○邮曰：「人心与天地之高明广大一也。」○肇乾曰：「心之神理。」○天润曰：「人之心元来是天地之心，所以广大高明，精灵贯通。」非礼一念，能知太始。锡命曰：「言明之极，故非礼之萌於一念之微，即能察而知之，其乾知太始，先天之学乎！」○民准曰：「心之本体萌处，知之最先。」○学心曰：「感应之中有一念非礼之萌焉，其本体之明即觉即勿而化也，是性分上最先用功。」○肇乾曰：「心之几微。」○天润曰：「心之本体谓之礼，心之神明谓之知，本体神明，非几自洞察也。」事虽惟四，勿之则一。锡命曰：「言主一也。」○民准曰：「非礼之事虽有四，而吾之勿视勿听勿言勿动皆本於一心也。」○邮曰：「四勿之功皆出於一心，人其可以二三其心哉？」○肇乾曰：「一者天理耳。」○天润曰：「四勿，一勿也。一勿，由中也，其与制外养中者自别。」如精中军，四面却敌。锡命曰：「言以一却万也。」○民准曰：「学惟如精中军，自不可夺其志也。」○邮曰：「中能立其主宰，则视听言动之非礼者皆不能夺之矣，如中军却敌。」○肇乾曰：「得了天理，即是主将。」○天润曰：「中军精而外敌自去，本体立而非礼自无，虽则四勿，无所用其勿也，便是圣人地位。」精灵之至，是谓知几。锡命曰：「言精灵之至，则能知几而无不照矣。」○民准曰：「精灵之至者，最为先知矣。」○肇乾曰：「存久自明。」○天润曰：「本体常存，自能神明乎感应之间而洞察於几微之际矣。」颜复不远，百世之师。锡命曰：「言此知几之学惟颜子能之，此所以为百世之师也。然则学者其可不学颜子之所学乎！」○民准曰：「颜子之请事斯语乃知几之学也，吾师谓其为百世师，万世之公论矣。」○邮曰：「颜氏之子，不迁不贰，所谓不远复者也，其真足为百世之师乎！」○肇乾曰：「只是默识。」○天润曰：「能知几则复不远，所以无贰过也，宜乎百世师之。」○景星二十六赞曰：「知几，知此者也。程[子]四勿箴极为明切，但犹分四事，吾师恐人不察，乃作总箴，故曰：『事虽有四，勿之则一。』明炳几先，乾知太始，其颜子先天之学欤！」

几始第二十六

己私一念之萌焉，则见其几而勿之。乾知太始，圣人之学也。易曰：「颜氏之子，其殆庶几乎！有不善未尝不知，知之未尝复行。」其知几乎！知几其神乎！锡命曰：「此与上二章皆互相发明知几之学。」○民准曰：「非至明无以察其几，颜子至明矣，知几其神乎！」○邮曰：「一念发动之初，几也。真几之所在而不夺於外诱，非至明乎其神哉？」○肇乾曰：「颜子见几太早。」○天润曰：「未尝不知，未尝复行，以先知也。先知也者，乾知大始也，此所以庶几也。今求其气象，惟自然时得之，惟息存时得之。」○景星二十七赞曰：「庶几，庶几此者也。几者，动之微，勿忘勿助之间，非颜子孰能知之！明道其正传也矣。」

精神第二十七

或问：「慈湖以心之精神是谓圣，何如？」曰：「此非孔子之言也，孔丛子之语也。夫精神必得中正焉，斯道也。否则牛马之奔奔，昆虫之欣欣，皆可谓曰圣乎？此吾折衷之作所以不得已也。」锡命曰：「此即知觉运动生之谓性之说，此说行而天下后世以气为性，且有任性废学之病，其为害可胜言哉！折衷之作，与孟子辟杨墨之功一也。」○民准曰：「世之论圣学者纷纷，吾师惧学者之失其真也，故引慈湖之言病，中道以折衷之。」○学心曰：「天下之至精，天下之至神，乃中正为之也。」○邮曰：「佛言蠢动含灵皆有神性，慈湖谓心之精神是圣，正与之同。」○肇乾曰：「慈湖偏内为心，象山未必至此。」○天润曰：「慈湖言心而不言正心，言精神而不言本体，禁止意机，便不事体认，故其猖狂自恣，不知自欺，而敢於非圣人之言，不有折衷，安知天下后世不胥为夷教也？」○景星二十八赞曰：「慈湖，昧此者也。圣之所以为圣者，以其纯乎天理也。慈湖以精神言圣，则非圣矣。此即心见性之意，吾师所以折衷也。」

由中第二十八

视听言动，不由中出焉，天职废矣。锡命曰：「天职者，天之所以与我之性分，故曰天职。」○民准曰：「凡一身之主宰，皆本於心，则非外物能夺之矣。」○学心曰：「天职废者，言无中主也。存中至则感於中，由中而达於外者，天之职也。」○肇乾曰：「不由中出，伪也。」○天润曰：「视听言动不由中出，则耳目口体痿痹不仁矣，非践形也。」庶事庶物，不由中应焉，万化息矣。锡命曰：「万化息则本然之生理灭矣，由废其天职之所致也。」○民准曰：「众职皆由於心，则天理存矣。」○邮曰：「职废则化息，皆心之咎也。」○肇乾曰：「不由中应，蔽也。」○天润曰：「不由中应，则物交物，生意不贯也，故万化息。」支离也，锡命曰：「信离物我而为二也。」○民准曰：「心事不相关则失其体矣。」○邮曰：「内外合一，何至支离？」○肇乾曰：「内外动静判也。」○天润曰：「形与神离，事与心离，是谓支离。」故至一则一矣。锡命曰：「言合物我而一之，则本然之体一也。」○民准曰：「心事合一则天理存矣。」○肇乾曰：「识得心性则一。」君子之学，内外合一，动静合几，体用合原，物我合体。锡命曰：「四合只是一合，功极密，极其中正而无支离之病也。」○民准曰：「为学之道无二致，合而一之，斯已矣。」○学心曰：「合一之学，大中至正之矩，大成之道也。」○肇乾曰：「千载之下得孔孟之要指。」○天润曰：「合内外动静体用物我而一之者，以本体常存故也。」○景星二十九赞曰：「致一，致此者也。此段正发明孔门一贯之旨，极为明白，今之学者有内外离析之患，正坐不识心耳。此心性图所以有功於后世。」

大矣第二十九

斯体也，其大矣哉！宇宙於我通一无二，宇宙之化即吾之化。锡命曰：「宇宙之化即吾之化，即图说所谓混然宇宙，其[气]同也。」○民准曰：「吾之理即天地之理，吾之气即天地之气，(太)[大]孰甚焉！○邮曰：「全体既复，则物我无间，感应无穷，化机在我矣，一何如哉！」○肇乾曰：「心体与天为一。」○天润曰：「人性与天地同体，心与天地同神，此心性於人为至贵也。」天地万物位育，亦复其本体，全而归之焉耳。锡命曰：「此与图说第六节互相发明也。」○民准曰：「此见圣人之极功也。」○邮曰：「所以能成其位育之功者，岂有所加哉？亦惟复其本体，全其付与焉耳！此圣学所以为易简也。」○肇乾曰：「父母全而生之，子全而归之，扩充本体而已矣。」○天润曰：「复之，复其本体也。」○景星三十赞曰：「全归，全此者也，心性图尽之矣，是发明此意。」

跃如第三十

见其参前者、倚衡者、跃如者，皆自然焉，真见也，其在勿忘勿助之间乎！锡命曰：「此与第二章『勿忘勿助，无为而为，有事於斯，若或见之』之意同也。」○民准曰：「此言见道之真，作圣之功密矣。」○学心曰：「谓之自然，则非著意也；谓之真见，则非想象也；唯善学者觉焉。」○肇乾曰：「川上卓尔，是是物也，时时要体认。」○天润曰：「勿忘勿助之间，即本体自然，安得不真见。」○景星三十一赞曰：「真见，见此者也。此乃心体昭然呈露处，见此谓之见道，知此谓之知性。学之头脑，其大矣哉！」

五伯第三十一

三皇其旦乎！五帝其朝乎！三王其昼乎！五伯其夜乎！天理为阳，锡命曰：「无所为而为，公平正大者，天理也，故为阳。阳者，人道也。」○民准曰：「五帝三皇之道，大中至正；五伯之术，偏曲诡异。五帝三皇[之]道即天理，此所以为阳也。」○肇乾曰：「天理(一)[二]字，千古圣贤只同一贯。」术数为阴。锡命曰：「有所为而为，崎岖邪曲者，术数也，故术数为阴。阴者，鬼道也。」○民准曰：「五伯之道皆术数，此所以为阴也。」○邮曰：「以皇帝三王之道而为天理，五伯[之道]而为术数，人见之如黑白之易分矣，於名教岂小补哉！」○肇乾曰：「术数者，后世小人各出机巧。」故五帝三王没，万古如长夜，哀哉！锡命曰：「鬼道行而人道息，天理晦蚀，万古之人皆以伪而乱真，伥伥乎莫知所之，如长夜然！叹其可哀，使人知其可哀而自哀，诚其心以复其天理也。」○民准曰：「此见大义乖而异端起。」○学心曰：「所赖者，圣王天理之学万古不磨，人得而传焉耳。」○邮曰：「然则任世道之责者，其亦知哀所哀乎！」○肇乾曰：「不明五帝三王之道，则醉生梦死如夜耳！」○天润曰：「伯术兴则王道息矣！乃有谓五伯如冬，则犹为昼乎！阳乎！则邪正真伪无由别矣！」○景星三十二赞曰：「得此者阳，失此者阴，圣王之道，大中至正，如日月之昭明，朗然不昧，故曰阳道。其余是外非内，支离口耳，皆阴也。阴阳之别远矣哉！」

神交第三十二

