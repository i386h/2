<!-- { "loadSidebar": true } -->
　　清江孙碧霄为西昌贰守黄侯允中冩青阳行乐图仆元年冬归自韶石始获与侯面且观图焉乃序之曰古之君子极轩冕珪裳之贵而不易其山林畎畆之守者其乐无不存也故观丰水之有可以知数世之仁动髙山景行之思可以忘其身之老夫山与水何所独无何人不玩然反诸已而深契省者寡矣彼其考涧槃以自足乐泌洋而忘饥自谓三公不与易者抑岂知穷达一致定应不防即庙廊与岩谷何逺故君子之乐无适而不存焉无适而不存者得丧是非举不足以为累也昔有以问乐之故曷以曰仁仁故乐极天下至美不足以过之况山与水乎山与水寓也而乐亦无不存也黄侯系出双井生岳州临湘县青阳里长即宦游四方因以青阳为别字不忘本也画史冩而成图若常对然侯起居节适时而展之先人之桑梓童子所钓游歴歴然也昔太公封齐五世皆返葬于周狄公望太行白云念亲舍在其下君子移忠于君而孝思常不替若此然则观斯图者不独见侯之乐抑足以知其孝矣况夫青阳者春之司也在天为元在人为仁元首善也仁全徳也里以为名而侯以别字岂徒然邪凡立身种学归宿于仁莅官行政根本于仁一动静和之以天倪外穷达安之乎素履将风日妍美吾冲襟也原隰光华吾生意也青阳之景常淑青阳之里常近何隂威惨戚之患何道路阻脩之怀亦何适何寓而不乐哉吾故曰仁故乐而非穷达一致定应不拔者其亦孰能与于斯
　　赠医士刘彦昭序
　　医有经有守有变理以为经法以为守而变者权衡乎其间理无变法有变变而常适其中其惟洞于理而精于法者乎天官医师理之原也内外经理之渊也然而简奥微未易灵悟故南阳张机病其难明且痛宗族以伤寒毙者数百口遂着为经论以发其隠备为治法而处其方详为问荅以尽其变此东汉以前所未有也至成无已刘河间诸贤又惧南阳之论犹非后所窥测又从而毛举髪栉别嫌阐幽门分类析殆无余蕴此又晋唐以来所无也凡欲所学者洞其理精其法而妙于变耳鸣呼大贤欲公其道于天下也如此而世防有得一方自以为秘施一剂惟恐人知同业而羞讲共事而忌疾者何哉学聚问辨之益不充而谋利计功之私日胜故也友生杨仲升曰太医彦昭刘君独不然彦昭世业也恒不自足合孔孟岐黄之书而求其统之宗防之元也理有未白法有所窒亲贤近仁常温温乎金之奏而玉之应也人有疾不择贵贱而赴之不以为功而功之归者众与之药而不责偿者复不少唯务已人之疾而已余今年病热甚得彦昭良已至今无以谢也彦昭家种杏成林而林中题诗连屋者得诗重于得金也先生幸书前之所言得借手谢焉余与仲升别乆观其文尝有为陈侯谢彦昭者今其言又若是恳恳信矣哉为贤医士矣夫去其谋利计功之私而广求学聚问辨之益理以为经将无一之防遗法以为守将无施而防戾权衡以通变将出入疾徐无不迎刃而解周官所云嵗考十金为上者其必于彦昭见之且穷而在下存心爱物宜莫如医此南阳著书意也夫读其书安有不广其意者乎
　　孙碧霄归新渝序
　　辛卯壬辰之乱清江贤士君子率徙家保上流不数年而上流亦不可保往往逐便利茍昕夕以仅免颠隮为至幸方是时王孙公子求如窭人有不任者矣求为他道有弗习者矣虽贤士君子不失其正者几何人哉而渝上孙君碧霄寓西昌独不失其所守之常十五年如一日在他人坎窗者君履之若夷及豺狼之性稍就帖息向之防窜者皆返我羊肆而君所至人爱之敬之殆不忍离君亦安于乆客如其乡然呜呼君赋质厚以冲处性谦以周待人和而正学有源本自天时地理方术卜筮等皆所研防而丹青图冩妙得顾虎头吴道子法则其世业尤为无敌故不求即人而就之者众未尝枉已而处之者裕常义取而无浚恒虽澹交而有深益兹其所以称善于乱世曲全其所天也欤是岂不贤而能之欤余与君最厚且契然方役役四方不得日从君游乐不亦重可悯笑邪今年留章贡于太守常方壶所观晋隋唐宋名画法书不一其尤著者羲之智永真迹余固识其笔意若阎立本醉道图许道宁米元章山水黄荃崔白易元吉花木猿鸟等类能观其神气之逸耳至其造诣精绝天然入神处防不能窥测一二念安得碧霄共观之而指教其肯綮要妙岂非绝无仅有之一快哉适儿子家问至言君行且归渝上得之惘然殆难为怀抑君知天时者也君之行时之泰其有兆乎余逺道不得执别独赠以言夫当乱世居他乡不失其常犹若此则其归亦焉往而不得所当勉者惟善保以需良晤而已
　　斗室诗序
　　易曰退藏于宻传曰居天下之广居宻者心也广居仁也君子之道敛之不盈方寸不亦宻乎散之弥满六合不亦广乎是故挫万物于一毫卧千里于一咫角堆以取势位吾皆蜗之竞侈以髙族闾吾皆孩之天吾与徒贤圣吾与师振古豪杰吾与游衍也巩昌汪君敏徳实办兹事扁所居曰斗室既自赋之又与朋徒偕之工者咸登诸轴予既为吟二章且介予序其轴端嗟乎善观天下者天下小于斗善宰天下者天下不出吾斗古之人贫而渔钓贱而畊莘胥靡而版筑其藏宻斗室之中亦乐矣然其固居天下之广居也自非逹可行于天下则固终身甘之矣防曰斗室陋如之何余曰图史吾金玉也风月吾藻缋也文章吾锦绣也杖履吾车马也江山吾爼豆也草木之荣华禽鸟之宫商与凡樵歌牧笛则皆吾声伎娱翫取诸左右无不足也何陋之有
　　赠袁叔异入国学序
　　吾乡故家文物凡数姓而袁氏最着曰文焴者以天子与日月并明赋偕兄樵同登绍定榜其子灏复以天子纯徳天定位赋世其科而樵之兄弟若椿若槱亦皆先后驰声名列进士榜中载在郡庠碑刻班班可考斯亦盛矣哉灏之子公鼎当元之初隠徳弗耀公鼎之子啓东际皇庆延祐盛时甘肥遁以老其子则复初也与予同学然皆不得志于场屋复初子彦圣也际大明兴运为太平幸民于是县选其子叔异入乡校为弟子员而彦圣亦幸其子之周旋乎衣冠爼豆从容乎揖让进退上以绍奕世之箕裘下以启方来之簮绂其必在是矣叔异粹乎其为资也焕乎其为表也凿凿乎其制行也轩轩乎其立志也硕硕乎其务学也盖已秀出乎等夷矣洪武十五年皇上以胄监新辟学舍增广取郡县生员以实之西昌之学起者七人而叔异在焉是行也吾知叔异近有以光其髙祖父敷遗之休逺有以绍其六世七世祖武之科名不斩之徳泽固有出于同时同门之右者不其伟欤因府学生员萧李常为叔异求赠言故叙其世家以期之云
　　栗阳刘氏族谱序
　　澄江稍迤而南为栗阳刘氏以和世居之居有园池亭榭松林竹树幽雅夷旷而以和益简澹济以吟咏之胜殆古之肥遯者矣自乱离来余避地韶阳与以和不相合并者数年然闾里凋敝故家老长存者无几暨归独以和无恙依然保有林原之趣盖捐利好施贻谋敦善富若寓而不矜忧可通而不累故雍穆成风焉今年春余过其家握手相劳苦外间出与其伯氏以文所编族谱一帙介予叙之且深慨夫兵燹散逸之余其所纪者记忆耳矣予惟与治同世者事易集与乱同世者事罔攸济矧殷忧且不暇奚能庸心于是以和之志可悲也夫按刘氏其先金陵人宋绍兴间有讳廷杰与兄廷俊居于县治之东廷俊复迁之灯窝岭进士谭伦为易其名为登科岭以期之廷俊后果登第官至辰州知録廷杰五传至文先则又徙今之栗阳凡若干世其间业儒以光于仕者督耕以食其力者乐恬淡以尚其志者存忠厚以世其家者躬孝弟以顺其则者皆辉映简册表表可见夫自仁率亲而知爱自义率祖而知敬自礼率分而知不越若斯谱之作其为世道计也深矣使后以和者因睦以合族而不至于途人相视则其道可乆而子孙长世也端不在兹乎呜呼以和之志其可悲也夫其可尚也夫





　　海桑集卷五
　　钦定四库全书
　　海桑集巻六　　　　　　　明　陈谟　撰序
　　何侯序
　　河东董元鼎观逰于韶石韶之景十有二次第赋焉又将观于仁化益充其宜赋者以仁化有贤令何侯也请曰知何侯深莫如先生幸颂何侯政得借手见侯以慰彼氓予惟侯由进士制岩邑岩邑盘错也非利噐不行进士鸾鳯也非鹰鹯可比利器足以治盘错而鹰鹯不可驭善良必若盘错迎刅以解而顽梗胥为善良之归其惟何侯有焉昔子路治蒲曰邑壮难治夫子曰恭而敬可以摄勇寛而正可以懐强爱而恕可以容困温而断可以抑奸则政不难矣夫以子路之勇而思其难将不懐鹰鹯之志乎夫子之言皆勉之于岂弟殆使进为鸾鳯也吾于何侯既以颂又以劝者夫亦犹其行古之道欤予又闻侯来时浮彭蠡湖望大小孤放歌舟中笔势开合冲拂与湖山相雄角此侯尝朗咏以贶予者元鼎行必闻之又将与侯金舂而玉应其奚囊虚往实归也审矣因并冩以为序
　　潜光集序
　　安城刘倬为章以其先君子士培所录先世潜光集七巻示余且曰先君子乱后记录而成之手泽如新倬携以自随卧起如对先君诚泯没是惧必梓以传先生幸乃序以见志余受而读之往复再四不厌嗟乎忠义之家忠孝之泽逺矣哉其在宋史则有著作郎讳弇见于文苑传实元丰进士元符中南郊进大礼赋哲宗以为相如子云复出周益公序其龙云集曰欧阳公以文章为儒宗继之者弇也知澧州讳梦骥没于王事提刑广州讳子荐死于封疆则皆见于忠义传皆轰赫显显愈逺愈耀者也倬于提刑为五世孙风流文雅宛然鳯毛实能用意于史传外盖论其大体固史官体裁然细事具眉目则家传行实志铭哀挽与往来书翰彼此互足尤不可忽而使士培辛勤记忆于磨灭无征之余而不得倬也继志以述其事锓梓以永其传则亦安能使其光逺也哉倬乎公侯子孙有不复其始乎子姑待之又相与是集相辉于无穷也
　　赠雷州知事序
　　昔者契为舜司徒而封于商颂之者特称其桓拨言契布其文教洋溢中外而实能奋武以致民功也又曰受小国大国是达言其于小大之任无所不宜也又曰率履不越遂视既发言其能循礼而民化之速也夫临民所本者惟在于礼所难者惟在于武礼之不至则身之不修固无以表下武之不足则罢輭而不胜任亦何以驭下哉如是则受小任且不宜矧大任乎同里谭侯若骥入新朝厯中外膺文武之职累累着能声最后特授平阳知府夫知府古诸侯也平阳临莅五十余县诚大国也若骥受之赋者均讼者平风采清峻逺近翕服非受大任而是达乎上嘉其能屡承顾问防意优洽宜也洪武十五年既命大臣徐侯复初布政于广东又选用才贤施化于列郡十六年授若骥雷州知事三月之官便道还乡余得复倾盖于二十八年之后且自庆其得郡小其职易称居郡幕其忧易分呜呼受小任而是达宁复过是耶其有得于契之率履不越也审矣其政孚于民而遂视既发也逺矣士大夫居官志在泽民岂恤位之髙下哉若赵由为守则易尉而为尉则凌守不能处下僚者也黄覇米盐其政及入相则功名损于治郡时不能胜重任者也是皆有愧于契也抑若骥是行皇上殆使之以六月息乎若骥不惟安之抑又庆之其所抱负所施设讵可量乎里之贤士五人饯送江浒咸赠以歌诗余则为之序
　　缙云应仲张西溪诗集序
