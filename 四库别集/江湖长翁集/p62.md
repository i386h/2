<!-- { "loadSidebar": true } -->
　　或曰明皇之相姚宋首称予谓天宝之乱姚优为之顾乃优宋何欤然则排难解纷之才无贵于世乎曰非然也世所谓才者非独后世贵之先王亦贵之矣才贵乎用尤贵乎有才而不用才者有事而后见于用者也储其才而无事焉才恶乎用是最先王之所贵也先王之世凡智可以立事勇可以摧敌拓弛不羁之士莫不兼收而不遗以备吾不测之用然卒不用之者正以有深谋逺虑正已率物之士相与周旋朝夕有一善推而广之有一不韪矫而正之天下之心素服而祸乱不得而芽蘖智者无自而施其谋勇者无自而效其力矣犹之善摄生者天雄乌啄莫不储峙以待一旦之急而卒于有而不用也平居无事薄滋味时起居血气内和外邪无间则天雄乌啄之属可用而不用毒药之用身之不幸也才者之用国之不幸也姚崇之才天雄袪寒乌啄疗风才则才矣抑节宣导养使身无恙患天雄乌喙置之不用璟尤贤哉古之贤相不独于天下之才藏于不用而于一已之才当其用也犹不既其用其意深矣禹之征苖三旬逆命乃班师以苗之逆禹之盛徳岂不能一战脱与之战岂不必其胜邪周公征三监居东二年罪人斯得兵闻拙速以三监之悖周公之圣乗之如拉藁尔又何待二年之久圣人之意必曰战而速胜故吾之功而置吾民于死伤国必不堪而吾深不忍也故宁不战而去与徐而待其毙毋宁为是角一旦之命使吾民肝脑涂地也而禹方且谏舜以惟徳动天周公作诗贻王言王业之艰难凡其啬于用才而必于纳谏当有事之时犹然况时无事也乎臣而有爱君之心宁数谏以保其无事毋宁幸有事而露吾之才可也武帝之时不能安于无事以守文景之业汲黯独忧之而天下号为有才者莫不幸之挑四夷则黯不如卫霍深刑戮则黯不如张杜掊财利则黯不如羊孔仅辨论蠭发移人主心黯又不如终军寿王之徒至淮南萌奸乃独惮黯曰好守节直谏自俗儒论之黯几无用之才孰知规君以正保天下于无事在此而不在彼耶姚宋之议灼然可见矣呜呼璟与黯其所以息未然之祸皆本于谏而二君所以不安二子正以其敢谏一以为戅一以为卖直纳忠于君顾不难哉三代之君臣专美于前有以也夫
　　辨异
　　圣贤之为学务穷天下之理而不尽必天下之理天下之理有可必者有不可必者可必者必之圣贤所与天下守是学而共之者也不可必焉必求必之则吾之説穷而吾之学始为异端胜异端之胜吾学自夫趋吾学者之不专而若疑若信于异端者之众也今夫孝也亲必悦忠也君必与谨惧无祸患勤俭无空匮是可必者圣贤必之以教天下天下谕之不劳也四海之大九州表里耳目之所不际智识之所不虑吾必以有无必之则其説必穷昔吾夫子古今推之为大圣其智博矣而弟子载其行事则曰不语怪子之不语其意盖深矣一语于口则是形为有无之説且以为有耶人愈惑且以为无也而一或有焉则吾言诬矣孰若不以为言不以为言则不必其有无而人皆返而求吾可必者窃尝怪傅奕韩愈之徒忿佛老之为害而力排之深挤痛抵曾犬彘鬼蜮之不若其于卫吾道意则信笃矣惜其一必之于无有故不能挽回天下之心天下之心既巳受彼之欺其防浸巳久其服从巳深彼二氏之教亦异域之一术其伪言佞説亦深有以鼓天下之俗而刼其心者亦孰能的然必其无也吾必其无是理无是法无是事无是用不幸而有其一而吾之説则败矣吾之説败而彼之説则愈炽矣孰若专持吾学置二氏于不言之表示人以邪正而不必之于有无彼或未能去二氏之滛説吾若不闻焉如春风之花自开自落春木之鸟自鸣自止我軰何有一君子守之众君子继之吾所守之卓彼无得指其有以质其无人亦徐而悟其谬悠趍吾者愈众而专矣此不亦吾夫子之意与昔阮瞻恶言鬼着无鬼论一旦鬼至其前瞻惧而病病而毙使人言鬼而瞻不言不害为无一以无必之乃败于或有佛老之説鬼之或有者也其无以有无必之哉或问佛于王通曰西方之圣人也欲推其教于世则不与彼盖知佛之为教可施于西方服教之人以之中国是中国而西方也通之意未尝以其教为无有似矣吾夫子之不语怪然谓之圣人则失之太甚未有谓之圣人而吾徒无取焉者若佛者吾何取乎彼传韩必佛老于无而人不从王通以佛为圣人而人益惑相去一间皆未若夫子之不语为后世之虑深而卫吾道之心宻也
　　秦
　　秦以夷立国以屠驱民以盗取诸侯无足道者然究观其始末良有可惜者矣夫人惟知道而又能逹天命也则动可以至于无穷逹天命而又有道焉则不怵于外矣秦之于道何如哉其于天命何如哉道无所乎知天命无所乎逹而苟以就天下未有能得天下者也幸得之旋失之则亦无得巳矣昔三代之有天下惟深知天命而不以天下为巳而专以道守之故圣人之兴也能以道授之子孙而不必其子孙之有天下非深知天命乎商之在夏周之在商其祖皆尝臣尧舜者其子孙皆夏商之大邦元侯也所谓五侯九伯汝实征之者其势偪矣夏商不忌之其心盖欲子孙之有所顾忌而无失乎道也云耳秦之于周亦周之于商而商之于夏也周之子孙曰沦于弱吾意不独周之心属乎秦天下之心不之秦而之他者盖无几也人心者天命之所系也晋之裂而三也是天命之之秦也始也晋不裂则秦无能为虽有所为晋能制之晋裂矣天下不之秦而何之也楚之君无美质无岁不乱齐自小白其君亦无美质无世不乱能为天下之轩轻而周之所倚者晋也今且屡乱而遂亡为韩为魏为赵之三国向也三为一秦犹与之更胜迭负今也一为三彼于秦何有而秦之君徃徃务本而勤政好贤而用谋使其旁选天下得一二淳厚逹理之士辅之破功利之浅説变战国之余习率天下而宗周而治其不然内则尚徳教厚风俗聚天下之贤士以图久逺之计不心乎取天下则天下之人有所赴愬焉舍秦而之他乎秦之君臣不足知此汲汲乎常恐天下轧巳若不能一朝居者故凡可以就之者虽穿窬负贩苟贱之行靡所不为吾亦良为秦惜也虽其有端非功利败之也乎功利之説自管晏则倡之其后遂不可遏流而为纵横变诈长短捭阖之术狙诈者逞而儒先束喙不谈先王之脉绝矣秦承用其术遂挈天下而屠之而亦自屠焉理势固然无足怪者吾特痛其始有商周之势而不善用之不得不为一言
　　秦二
　　秦恃其强以刼六国而亦据其势以愚六国刼之无以愚之则六国或悟其情其从必合秦虑及此故时以愚之秦之取天下虽专于力胜诈取然亦不可谓不巧也吾尝怪六国之君以五倍之地十倍之兵合从以支函谷从人又惎之以秦并天下之势六国自救之説其君亦或鞠太息请计受事然皆骤合而俄散暂从而倐横终不免中秦之祸何也则是秦以计愚而欺之也秦之取诸侯也不专取之也取之而时以与之故亦不专为战而时与为讲不专示其必胜可畏之形而时亦示其慑怯不自必之势使六国哗骇失据若讲若战谋皆不能专而秦以得其志矣其攻韩也今年取我宜阳明年与我武遂今年与我河外武遂未防而败我伊阙其攻魏也今年取我汾隂皮氏明年归我焦曲沃攻楚无虚日而或厚赂之至与之上庸之地释赵而遣质讲楚而结婚使车纵横于诸侯之境亦皆重其币佞其言秦取之而亦时以予之攻之而又释者是其愚诸侯而侮之也诸侯之心虽知虎狼之秦抟取怒噬以窥天下见其方操之又纵之方见攻又复讲焉故狐疑陨濩谋不自必而苟且之心生矣谋不自必则无坚久之虑心乎苟且则其势可以刼而取甚矣夫秦之愚诸侯如戏婴儿于掌股之上而诸侯见愚而不悟亦深可笑矣哉秦之取者七八而予者二三取者尾闾予者畎浍受甘言之佞苟目前之安明日之患不暇计六国尚为有人乎不独是也欲攻安邑委宋于齐寻以破宋罪齐欲攻魏则以南阳委楚未几以塞鄳阨罪楚张仪商于之事商鞅公子卬之约藐焉无人视敌而诸侯亦卒无以郤其戏侮之者吁可叹哉使六国有贤王焉辅之以智谋之士明言秦之情而告之以其必至之患亲仁善邻为不可侮之备则秦将终身没世不能自说其不信之罪诸侯不出此而秦由此乎终如其志亦诸侯可以愚而侮之而后秦侮之欤古所谓知彼巳者秦几矣
　　秦三
　　秦既巳一天下隳名城销锋镝杀豪杰欲以传之无穷二世而亡之或者罪秦以不明取守之道怪其不以仁义守之是以速亡愚独以为不然秦之为秦也有六国则可以持秦六国不存则不可以持秦况天下乎秦之先起于西戎之僻渐进而与中国齿其始也虽无以大过诸侯而未得罪于天下也自六国忌其彊欲摈弗与通则于是慨然发愤求自彊之术世之媒富贵之士不皆原始要终为后日无穷之计者鼓其说而作其气惟富彊是务而求胜六国切切乎志于彊而心乎胜不暇问其他张仪以口舌进疢巳兆矣商鞅以其惨刻不仁之术用而厚其毒秦之俗如狂阳内盛之夫脆之骨丰之革跳梁抟撃而其脉寖防人遇之非不徤勇可畏而卢扁巳借忧久矣秦民之耳目心志习尚惟得是计惟诈是为处彊而置人于弱惟是为务蠢然趯然不能自巳六国未毙而与人抗衡则固君民之间并力一意不敢少懈以蕲遂乎进取之计有秦而无六国则非特君不能安其俗而民亦不自安之也民不自安其俗未有能帖然而无事者而其粗可以侥幸觊无事必其国无隙而后可而国不能必其无隙也如国何如天下何故曰秦有六国则可以持秦六国不存则不可以持秦况天下乎
　　朱温
