<!-- { "loadSidebar": true } -->
　　及善后为右相无甚施设惟不许吏辈将驴入堂终日驱逐号为驱驴宰相

　　霜鹰冻蝇
　　苏味道髙爽王方庆鲁钝同为凤阁侍郎或问张元一曰苏王孰贤曰苏如九月得霜鹰王如十月被冻蝇

　　赐麻
　　唐滕王婴蒋王晖皆贪污帝闻每赐诸王珍物二王独以麻数车令为索

　　八搨将军
　　滕王为隆州刺史多不法叅军裴聿谏之止王怒令左右掴搨他日聿入计具诉于帝问聿曽被几搨聿曰前后八搨即令迁阶聿归叹曰何其命薄若言九搨当入五品矣闻者哂之号八搨将军

　　鸣靴鼻
　　张说谄事王毛仲其拜相王有力焉说往谢之把手而舞鸣其靴鼻

　　孟青
　　侯思止谓决囚大捧为孟青

　　金刚舞夜义歌
　　隋诸葛昻髙瓉争为豪侈昻屈瓉串长八尺饼阔丈余餤麤如柱酒行自为金刚舞以送之瓉复屈昻以车行酒马行肉碓斩脍碾蒜虀自唱夜义歌以送之

　　烹奴蒸婢
　　瓉复屈昻烹一小奴子为馔食讫呈其头颅昻复屈瓉以美妾行酒怒而叱去须臾盘中蒸此妾头粉黛如其故

　　酒濯足
　　马周微时入都至新丰逆旅遇贵公子饮酒不顾周周即市斗酒独饮之余以濯足

　　刺史不守鞋
　　郑仁凯至鄙猥常为密州刺史家奴告以鞋弊仁凯即呼公吏鞋新者令上树探巢俾奴窃其人鞋而去吏下诉之则曰刺史不是守鞋人

　　涩体
　　唐徐彦伯为文多变易求新以鳯阁为鶠阁以龙门为虬戸以金谷为铣溪以玉山为琼岳以刍狗为卉犬以竹马为筱骖以月兔为魄兔以风牛为飙犊后进效之谓之涩体

　　白蜡明经
　　张鷟号青钱学士谓之万选万中时有明经董方举九上不第号白蜡明经与鷟为对

　　补阙连车载
　　武后时官滥謡曰补阙连车载拾遗平斗量把椎侍御史托椀校书郎

　　白版侯
　　武后时封侯者众铸印不供至有白版侯者焉

　　乌金
　　唐拱州有畜猪而致富因号猪为乌金

　　卫灵公
　　娄师徳长大而貌异于众又病蹇张元一目为失辙方相又曰卫灵公言护卫灵柩亦方相也

　　鹤樽
　　唐韩王元嘉有一铜鹤樽背上注酒则一足倚满则正立不满则倾侧

　　鹊尾杓
　　陈思王有鹊尾杓直而长置之酒樽凢王欲劝者呼之尾则指其人

　　舞胡子
　　北齐兰陵王有巧思为舞胡子王意所欲劝胡子则捧盏揖之

　　手重五斤
　　陛余庆为洛州长史善论事而谬于判决时嘲之曰说事则喙长三寸判事则手重五斤信有之矣

　　狐蹲雉伏
　　郑愔狐蹲贵介雉伏权门

　　贤圣不过五人
　　殷安常谓人曰自古圣贤不过五人伏羲以八卦穷天地之旨一也乃屈一指神农植百榖济万民二也乃屈二指周公制礼作乐百代常行三也乃屈三指孔子前知无穷却知无极抜乎其萃出乎其类四也乃屈四指自是之后无屈得安指者良乆曰并安五也不逊如此

　　虎筮
　　有神巫能结坛召虎人有疑罪令登坛有罪者虎伤无罪者不顾名虎筮

　　兔鱼龟符
　　唐初为兔符以兔为瑞也又为铜鱼符以鲤鱼为瑞也武后以玄武为姓瑞乃以铜为龟符

　　麒麐楦
　　唐杨烱每呼朝士为麒麟楦或问之曰今假弄麒麟者必修饰其形覆之驴上宛然异物及去其皮还是驴耳无徳而朱紫何以异是

　　手摸床棱
　　苏味道为相或问其燮和之道无言但以手摸床棱时谓摸棱宰相

　　方相侄
　　唐有士人姓方好矜门地但姓方贵人必认为亲或戏之曰丰邑公相何亲遽曰再从伯父戏者笑曰既是方相侄只堪吓鬼丰邑坊造凶器出卖之所也

　　耳冷不知有卿
　　唐孟弘微对宣宗曰陛下何以不知有臣不以文字召用帝怒曰朕耳冷不知有卿翼日谕辅臣此人躁妄欲求内相黜之

　　琵琶多于饭甑
　　江陵在唐号衣冠薮泽人言琵琶多于饭甑措大多于鲫鱼

　　不伏致仕
　　武后时夏官侍郎侯知一以年老勑令致仕知一乃诣朝堂跳跃驰走以示轻健时谓知一不伏致仕

　　舅得詹事
　　张说女嫁卢氏尝为舅求官说不语他日复问说但指支床龟女欣然告其夫曰舅得詹事后果然

　　熊枕宜男
　　韦庶人妹以豹头枕辟邪白泽枕辟魅熊枕宜男

　　禾头生耳
　　俚语云春雨甲子赤地千里夏雨甲子乘舟入市秋雨甲子禾头生耳冬雨甲子飞雪千里

　　壁龙
　　柴绍弟有力能越百尺楼谓之壁龙

　　鸡肆
　　富人罗会以剔粪致富人谓之鸡肆言跑粪有所得

　　夸父支鼎石
　　辰州东有二山髙数十丈古语云昔夸父与日争至此煑食此支鼎石也

　　初月出云长虹饮涧
　　赵州石桥望之如初月出云长虹饮涧天后时黙啜欲南过至桥忽马不进见龙卧桥上乃去

　　魏丞乌
　　唐魏伶为西市丞养一赤乌每于众中乞钱衔归号魏丞乌

　　飞坡
　　永昌中秦州敷水店南西坡白日飞四五里直塞赤水波上桑畦麦垄依然不动

　　葬压龙角其棺必斲
　　唐郝处俊为侍中既塟有书生过其墓曰塟压龙角其棺必斲

　　缩葱侍郎
　　侯思止食笼饼必令缩葱加肉因号缩葱侍郎笼饼即馒头也

　　翘闗负乘之讥
　　崔湜为吏部侍郎掌铨有选人白湜曰某能翘闗负乘湜笑曰若壮何不求选兵部答云外议谓崔侍郎下有气力者即选

　　祝蝹
　　祝钦明顽滞多疑人目谓蝹盖蝹者肉多块无七窍秦穆公时野人得之

　　改忌日
　　权龙褒不识忌日何名私忌吏对父母亡日请假至日出牒改到明日好作忌

　　疾从指入
　　崔浑至孝父母不康祈神尝请以身代觉疾从指入俄而徧身不安

　　骑猪
　　武懿宗遇敌弃械而走张元一嘲曰长弓度短箭蜀马临阶骗去贼七百里偎墙独自战甲仗总抛却骑猪正南窜后曰何不乘马曰骑猪夹豕也

　　点鬼簿
　　杨烱文好用古人姓名名点鬼簿

　　筭博士
　　骆宾王文好以数对名筭博士

　　神仙童子
　　唐元嘉聪敏年少号神仙童子

　　草里刺史
　　权怀恩荆州刺史令参军脱鞾仆射刘仁轨曰公草里刺史至神州不可参军岂可脱鞾

　　白鸡盏
　　栁亨饮未尝醉有白鸡盏取其迅速

　　牙笔
　　欧阳通自重书以犀牙为笔管狸毛心秋毫覆松烟为墨和以麝

　　方丈镜
　　王幼临造并照人马

　　百宝炉
　　安乐公主百宝香炉

　　辰车
　　十二辰车如正南则午门开人马出之类

　　○国史补【李肇】

　　鼠虎俱为相属
　　陆长源以旧德为宣武行军司马韩愈巡官同事或讥年辈相逺愈曰大虫老鼠俱为十二相属何怪之有

　　妇翁与婿
　　张垍尚主在翰林独赐珎玩常夸于同列张淑曰妇翁与婿非天子赐学士者也

　　裴旻遇真虎
　　裴旻守北平地多虎旻善射一日毙三十余虎意气自若有老父至视其死虎曰此彪也而非虎若遇真虎无能为也旻曰真虎安在父曰此北去徃徃有之旻跃马而去藂薄问有虎跃出状小而鸷猛据地一吼山石震动旻人马皆为之辟易弓矢偕坠几不自免自是不复射

　　王维窃句
　　王维好佛故号摩诘性致髙远得宋之问辋川别业山水絶胜今清凉寺是也维有诗名然好窃取人句如行到水穷处坐看云起时英华集中诗也漠漠水田飞白鹭阴阴夏木啭黄鹂李嘉佑所作也

　　碧落碑
　　绛州有碑篆字与古文不同颇为怪异李阳氷见而爱之验其文是唐初而不载书人姓名止有碧落二字因谓之碧落碑

　　锦靿致富
　　明皇至马嵬坡驿令髙力士瘗贵妃于梨树下店媪拾得锦靿一只过客借一观玩必湏百钱媪由此遂致富

　　光弼号令精彩皆变
　　郭汾阳自河阳入李太尉代领其兵旧营垒也旧旗帜也旧将士也光弼至镇号令而精彩皆变

　　出家是大丈夫事
　　崔赵公问径山曰弟子出家得否荅曰出家是大丈夫事非将相所为

　　爵位不如族望
　　李■〈禾贞〉酒泉公义琰之后门戸第一而有清名尝谓爵位不如族望官至司封郎懐州刺史与人书惟云陇西李■〈禾贞〉

　　释伽周孔设教同
　　李周与妹书曰释伽生中国设教如周孔周孔生西方设教如释伽天堂无则已有则君子登地狱无则巳有则小人入时以为名谈

　　喜鹊
　　窦参之败给事中窦申拟配流徳宗曰吾闻申欲至人家谓之喜鹊遂赐死

　　佛汗
　　刘元佐守汴或言相国寺佛有汗元佐遽往持金帛以施继遣其家属往礼之翌日复起斋场由此士庶竞集输施甚众乃令将吏籍其物十日乃闭寺曰佛汗止矣所得数十万尽赡军

　　麻姑送酒
　　李相泌以虚诞自任尝对客曰令家人速洒扫今夜洪崖先生来有人遗羙酒一榼会客至乃曰麻姑送酒来与君同倾倾毕门者乃云某侍郎取榼泌命倒还略无愧色

　　蛇酒
　　李舟之弟病风或说乌蛇可治乃求蛇置之瓮中酿之蛇声数日不絶比及其熟香气酷烈异于常酒饮之须臾为水惟毛骨存焉

　　论代槐
　　贞元中度支欲取两京道槐为薪别植小者牒南尉张造造曰召伯所憩尚勿剪除先皇旧游岂宜着伐乃止

　　光寺钱
　　韩令为宣武军节度使张元正为邕管经略使王宗为寿州刺史皆自大理评事起拜征光寺钱相继而至皆以为荣

　　准勑恶诗
　　徳宗晚年时诗颇工臣下莫及杜太保在淮南进崔叔清诗百篇帝谓使者曰此恶诗何用进时谓准勑恶诗

　　热风
　　郑云逵与王彦伯邻居尝有客求医误谒逵亦为诊候曰热风颇甚客求药云逵曰药即不如东家王供奉客惊惭而去自是京师有乖谒仪者云热风

　　襄样节度
　　襄州为漆噐天下取法谓襄様及于司空頔为帅名暴虐郑元镇河中亦横暴故人皆呼为襄样节度盖谓此也

　　上不疑我
　　徳宗自复宫阙常恐生事郡镇有兵处必姑息之惟浑瑊奏事不尽从喜谓人曰上不疑我

　　王言不可存于私家
　　髙贞公为中书舍人家无制草或问之曰王言不可存于私家悉焚其草

　　杨穆兄弟优劣
　　贞元中杨氏穆氏弟兄人物俱不相下或云杨氏宾客皆同穆氏宾客各殊以此优劣之

　　笔塜
　　长沙僧懐素好草书自然得草圣三昧以弃笔积堆因塟之号笔塜

　　枷有三脱
　　王悦为厔盩镇将军士犯令杖而枷之百日乃脱不百日而脱者有三我死则脱尔死则脱天子命则脱由是不犯令

　　穆氏兄弟
　　穆氏兄弟四人赞贠赏质赞俗而有格比为酪质美而多为酥员为醍醐赏为乳腐

　　茶治热
　　故老云五十年前多患热黄坊曲有専以烙黄为业者灞浐诸水中常有昼坐至暮谓之浸黄近代悉病脚腰者乃饮茶所致也

　　私谒放还
　　李林甫知吏部选寜王私谒十人林甫曰就中乞一人林甫卖之于是榜其人曰据其书判自合得留縁嘱宁王且放冬集

　　儒释同否
　　或问罗浮生为政难易曰简则易又问罗儒释同否对曰直则同

　　钑镂王家
　　四姓荥阳郑岗头卢泽底李土门崔皆为鼎甲太原王亦四姓之匹而呼为钑镂王家喻银质而金饰也

　　萧斋
