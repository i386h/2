<!-- { "loadSidebar": true } -->
　　某畴昔之夜青灯作花破既晨干鹊饶舌私自惊怪一寒如此槁木冷灰谁复以春风淑之以束緼暖之者窃笑未既而江东之云堕我林磴秦淮之月入我懐袖矣字字烟霏而雾结语语金舂而玉应此其为赐固已百结緑而千悬黎矣而况蛱蜨之罗水纹之縠云机之纱以换其独速之短蓑五台之花鱼丽之鲨东海之碧鳞以洗其藜苋之枯肠乎九顿首以谢嘉惠猿鹤亦为之呼舞泉石亦为之焜燿也饯行之章芜拙可供一莞乃防苍石深刻浓墨涂泽花绮縁饰览之骇叹悚惧媿汗永诒作者之嗤防耳
　　某毣毣之谢谨列他椠兹不累茧恭审都运徽猷防冰解漕下之勲膺日边除书之宠裕陵圣作星翻汉回徽阁华榱云兴霞蔚自非名胜莫寓直庐绶紫鱼金蕃赐亟拜恭惟庆惬某闻之也后贺已云迟惟兹孤懐戴欣靡已戴纠书两辱赐报殊为执事之勤荐纸有限求者何穷亦安能周及也戴君荷称奬感已不浅矣
　　答建昌陈知府
　　某伏以即辰扈有鸣赤炜于赫恭惟判府大中外庸告成为装入觐天人送喜台动止万福某老身幽屏何从得一望见玉山璚树之余映愿省厥絪冯对越旒扆敬赋卿月升金掌之诗以竢厦成之贺
　　某洊辱遣骑坠赐诲函折屐走趋盥手披读情谊独至感喜不胜惟兹良牧刻印昭代大乐之书发金匮石室之秘以备陈农之旁搜而答賔牟之大问顾下取于哇俚之芜词以簉诸篇末不曰以褧荐锦以韦先璧乎颁以墨本不觉汗浃背也摧谢不庄仰惟财幸
　　答贑州张舍人
　　某伏以即辰南风之薫时雨既降恭惟判府右史舍人尊契文五月报政千里生春风謡式和帱载咸若台动止万福某老病余生自放于山颠水涯之外麋鹿之与处鸥鹭之与渚逄者不识过者不问而我天上故人独回朝阳之晖掲五纬之芒毎委照衰朽于覆盆蔀屋之下亲戚李簿之归道暄凉问无恙外手把一封书如天落云锦也正冠九顿首盥手三复正退之所谓丽日寒光之映骨子厚所谓垂露清风之入懐一日而两得之其荣且感宜如何也诹及易书此意尤厚盖耄者无营癃者无俚则聊复呻槁简繙蠧箧且以永日且以遣心而已尚不足为京房焦赣之奴婢而况王辅嗣之精微程伊川之至到亦何能窥其藩而闯其户哉八八之卦亦未终编未经窜定何急于出而徼于传也太史公曰死之日是非乃定伊川先生易传已成而身前尚未出也而况于某乎晦庵先生亦尝问及尝以家人一卦呈之今亦呈似一本也苦李何必多啖啖其一恐咀之未竟而掷弃道旁矣李簿云张先生诗传已脱藁成书矣鼋鼎之侧傥可染子公之指乎某惶恐僣禀陈干章絶识伟器文学卓越未冠擢第借甚厥声数年前为尉安福贫到骨而益亷去已久而见思然孤寒无媒蹉跎二十年矣今幸遭一代之正人庄士儒宗文师一顾赏音便价十倍敢以荐诸箧椟未满之处望特辍今嵗上半年一京削以为之破白先生一唱羣贤毕和矣知眷是恃故敢于言独冷无挟故可以言仰惟财幸李簿荷国士之遇非但广厦之庇而已一衣带水未有望见玉山琼树之期愿言省厥絪冯式如金玉即还上雍之从以主吾道之夏盟
　　与隆兴府张尚书
　　某伏以即辰仲夏之月南风之薰恭惟判府安抚华学尚书帅阃繁雄徳威洽畅芒寒翼轸气淑湖山三神致祥台动止万福某渔钓一壑麋鹿同羣何幸防庥于仲尼覆焘之天独恨未拜于韦伯星辰之履不胜大愿愿言式玉启处加爱若防即宅钧枢用宏其施
　　某深惟大江以南督府犬牙而洪都雄峙不作第二唐属之帝子而中兴之初属之大丞相李公不以其上流一都防故耶时则有若华学尚书厥今髙文絶学之英本朝钜人长徳之首瑞一世而福天下粹乎如不鸷之鳯不触之麐未尝朋一善人而善人怙焉未尝仇一匪人而匪人惧焉是非有不私之仁不栗之严里充而表自孚心化而目不运如古之所谓徳人者曷济登兹耶皇上因其勇退之不可留而属之以上流其不轻而重也昭昭矣而某也不意老退之身乃得受一防为氓何如其喜也然父老扶杖而往观儿童骑竹而驩迎某独不得从其后又何如其恨也泚笔奏记盖前以为一路贺而后以致一已之私云仰惟财幸
　　某惶恐顿首再拜僣问容驷之门潭居之府徳星之聚兰玉之婘尊尊幼幼即日清暑恭惟善祥丛委山则川増某惶恐辄及其私大儿长孺愚騃无佀徼邑南昌适有天幸遭防纛肇建之日首得拄笏拜庭以趋走仰事五云三台之末光敢乞广厦千万间之大庇不胜恳切之至某尘忝正出令兄安国舍人牓末亦尝屡参拜防顾盼则此儿亦或者犹在门防子侄之后尘乎及此则僣矣惟夫子忠恕焉
　　与隆兴府赵参议
　　某伏以即辰昌歜逾节安榴荐芳恭惟参议提刑少监先生髙议帅阃嘉谋师律后释忧顾天棐忠贤台动止万福某老病余生乘化归尽庆云在上覆露焉依侍侧云渝向风孤往愿言绥厥泰宇式如玉金即随锋车遂践台斗某伏自发軵江介嵗在六身尝走兵人奏记起敬来年去秋移病上印自此弃官九载请老三章不惟衣冠束之髙阁而已椟研囊笔不记吾谁姓名羞达于部家书问讳凂于亲旧借第令不自羞讳彼独不汝羞汝讳乎乃至于一字亦踈于先生知己至深至厚者之门此故之以栁子所谓非意也势也繄我先生妙于诗文何必减于介轩峻于徳望何必减于大资裕于才识何必减于起部然芒寒色正实大声闳磊磊在宇宙间者五六十年顾乃与其一同其蹇而不与其两同其亨信矣吾道之艰于逢而善类之永于喟也自令子户掾之来毎见必得闻静作暄凉之详先是羞讳之戒可以破矣又作迁延之役老病故也令子下笔其布阵甚似项羽吏道殊精敏而洁已直道玉立竹裂所谓生子当如仲谋者欤敢以为老先生贺
　　某惶恐再拜敬问师门台婘恭惟即日清暑尊穉咸庆有里中委纎悉唯命某惶恐贱恳大儿长孺受知不浅今学为邑于南昌正依仲尼无不覆帱之天百尔诲之庇之所谓我儿即公儿也故知不谒而获然申申而谒焉仰惟财幸
　　与运使俞大卿
　　某伏以即辰扈载鸣赤炜有赫恭惟交代都运华文大卿尊契丈簜节光华冰漕肃给百吏霜凛万家春生三神备厘台动止万福契门兰玉之婘尊尊幼幼受祉山则某伏自春半冲雨江干遮见锦缆牙樯之下风得一瞻青天白日之清明满聴登峯造极之谈咏盈襟埃垢泠然一空所谓江汉以濯之秋阳以暴之者欤既而又防书礼举公防之盛仪委折俎之腆赐鲁之百牢郑之九献何以尚此野人降拜何如其荣又何如其感也某抑尝进越以吉学金广文荐进于门下不崇朝而提举之京削如从天落有请必从有谒必获何如其感又何如其媿也闻契文数月之间荣兼三组任不重而事不亦丛乎而若漕若帅若宪之政挈领而裘顺举一而万从防开物成务之钜材聴逺烛幽之絶识泛应曲当之敏手曷济登兹甚盛甚服然再离鸳行将十霜矣把江海之一麾驾原隰之四牡外庸有续使事有指动亦频矣嵗亦淹矣细书夜下甘泉朝陟私尚窃迟之也新帅既至文书少省而祥刑尚虚位未能不小劳苦某惶恐小禀大儿长孺无能不才辄学为邑不寜唯犯五不韪而已今兹之官如天之福乃得充下走而执鞭为先驱而负弩仰戴于仲尼覆帱之天宻溉于叔度澄清之陂东坡云我儿即公儿也敢以托翁归之无私可也教之诲之俾知为政之方填之抚之俾免淩雨之虞吾舍鲁何适矣言之烦渎而不自知也惶恐惶恐未占侍侧愿言省厥絪冯式如金玉即从上雍用光吾儒
　　答太常虞少卿
　　某伏以即辰仲夏之月南风之薫恭惟判府奉常少卿尊契文玉立颂台刺经作制闻乐知徳天棐忠贤台动止万福某老病余生乗化归尽仰天上故人于非烟倒景之表自是蚊雷隐污渠醯鸡处瓮天何敢望分天章而织云锦者小儿来归袖出华星秋月之书玉聫金勾之轴药物楮颖之赠若将防睦婣而礼髙年之为者愆迈之人何以得此于夫子通贵之门也九顿首而三归依其何感如之东坡云君如大江日千里我如此水千山底邈无瞻髙明聴清越之期愿省厥絪冯式如金玉用对于掌制进读之拜
　　某顷寄奉懐之唐律情之所至而形为声画者正如菀栁嘒嘒之蜩草根喓喓之虫耳若绳之以敲金击石云和孤竹之大音则陋且麽矣赓句下逮所谓突过黄初压倒元白不啻也回视倡者徒有或百步而后止耳至于近作一轴如槿花朝暮相催君莫问一边零落一边开如乍开乍阖月穿云如犹有旧时双照泪而今不忍十分圆如木犀天上移来和月种如年来只有贺人书如问大钧纵然不得文章力也向连山去作州如夜永只怜灯是伴秋凉最许簟先知数尽更筹送曙起来赢得髩成丝如九日年来只有身穷健莫把茱萸浪自愁如篷底吟哦诗有味胸中磊块酒无驩故人莫枉绨袍意范叔犹能忍一寒如烛短怕更长如燕使方将接踵至淮民未有息肩期如虎皮皮在有余威如满懐冰雪中秋月过眼莺花上苑春如一别十年难再逢至莫为元规扇障风此又珠中之径寸玉中之连城也和林正父八句皆竒此尤难者所谓夫子奔轶絶尘而回瞠乎其后矣侯喜曰弟子伏矣
　　某惶恐顿首再拜敬问契家兰玉之婘即日清暑恭惟尊尊幼幼隤祉山则有庐陵委愿奉教小儿幼舆进拜既辱先生长者与其进又辱盛礼燕集诲言周谆褒字旧绚阖宗荣感喋喋何足以谢姟兆之一二
　　再答虞少卿
　　某已端拜天落云锦之书亦既颛颛奏记以谢嘉惠矣而别纸之诲又特达以先国太美槚窀穸之铭诗诡之于愚懵不能文者承命恍骇懔莫敢当切惟圣主在上文治焕然庆霄所覆万物五色一时儒宗文师老于文学者麐仪鳯师金舂球鸣如司马班范如舒向卿云如韩之日光玉洁如桞之芒寒色正如本朝之欧蘓曽王者磊磊相望契文渡银汉厯咸池而不酌顾乃过潢污行潦牛蹄井而焉何也契爱不浅命戒甚荣又不容趋风以避掩耳而走黾勉授简以塞盛意敬书丹封以呈似悚仄悚仄




　　诚斋集巻一百八
　　钦定四库全书
　　诚斋集巻一百九
　　宋　杨万里　撰
　　尺牍
　　谢俞漕举南昌大儿陞陟
　　某近十三日灯下大喜走笔以致命召之贺当已上逹适得大儿书报仰防台慈矜恻寒士特赐剡奏举以陞陟刘安登仙鸡犬随之而上天狄公为相桃李皆出于其门方当知己大用之初首在笔端肤寸之下此举殊絶一路耸观仰惟异恩尽室懐感喋喋何足以谢少见万分之一耳
　　答新澧倅胡判院
　　某伏以即辰春夏之交暄凉之杂恭惟季解府判判院乡丈浮家赴镇前茅追蓐片云催诗川后静波天相台动止万福某恭审上穉圭水衡都内之印写定国竹西乌丝之幅洞庭木叶澧浦玉佩寂寥千载复得今代之屈宋衣天孙之锦裳提诗人之椽笔以主斯文之夏盟何其盛也沅芷澧兰端可贺矣幼舆如天之福遂得走趋服事于清尘之下风训之以澹庵续之胶庇之以仲尼上律之天不于门下而望更于谁而望也庆牋未往墨妙先之摧谢无多语上言加餐饭下言长相思无疾其驱天子有诏某惶恐再拜敬问金玉之堂芝兰之庭即日恭惟尊尊幼幼受祉山则某老病不中使令然取履结袜尚堪承命儿曹皆辱荣问至感
　　答本路张提举
