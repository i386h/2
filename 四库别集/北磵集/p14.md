<!-- { "loadSidebar": true } -->
　　王链师问道之在天下犹川谷之与江海
　　域中四大王与道居其二吾一之一之何如曰王以道尊道以王行道失所以行则稊稗瓦砾也王不以道御天下寡助也独夫纣尔茍以道则皇极建百度新纲常振遐陬宁虽然岂独王哉一身小天下茍昧是昼罔不冥了罔不盲履崄不寤临穽不却所谓无党无偏何自而知若夫富贵利达贫贱患难皆身之川谷江海流行停淤而道之枢机户牖旋斡权变故曰川谷江海在天下相道之在人则天下同百姓日用而不知故君子之道鲜矣
　　戒防
　　北磵足迹半天下习尔情状尤得桀黠之情故为尔忌而未尝忌尔所谓几辟网罟固所不忍为孰谓尔以吾为可欺昼跳梁夜穿窬饮食服玩皆尔伤残之余凡在吾室之君子谓吾信不孚不能格尔暴则将舍我而他之彼既舍我而他之吾亦岂能安吾居尔之逺君子近小人孰甚焉甚矣永某氏之祸商监不逺勿谓吾不尔告
　　戒频伽
　　频伽践木偶抑无知乎将践鹰鹯木偶君子也君子虚与道冥入鸟不乱行入兽不乱羣怒而加诛不啻黄帝絶枭獍之类汝母陵善而骎骎枭獍之樊庶几逭君子之诛其果不悛木偶之御侮毕弋从事覆巢破卵可立而待
　　水利
　　以毂横谿搆轴于岸比竹于辐发机而旋非深湍无所事后重而前轻俯仰如人意幷可以施其巧此车槔所以别也水梭窽如上架而縻之当畎浍之冲溢则出涸则纳三者用于蜀吴车曰龙骨方槽而横轴板盈尺之半纳诸槽侧而贯之钩鎻连环与槽称参差钉木于轴曰猨首防以运其机涧溪沼沚无往不利独不分功于槔槔梭一人之力龙骨则一人至数人车则任力于湍随崇卑之宜虽灌溉之功丰约不齐其得罪于凿隧抱瓮则钧也
　　不为善
　　鸡鸣而起舜跖之辨县判于所为为善而放利舜之徒可为跖非吾徒也吾善且不为为利乎或曰不为利斯可矣不为善非跖乎曰吾固有者善也焉往而非善无为也非不为也孜孜为善油然几微于有为何以异于为利欲其为之务隐也故曰吾善且不为为利乎
　　吴江性上人拟濠上游
　　鲰鰅跃清池郝参军所赋南蛮谓鱼曰鲰鰅桓大将军云作诗安用蛮语郝云千里投公得一蛮防军当不用蛮语耶吾爱其跃字风致以订楚漆园吏濠上酬辩赋濠上游云非鲰鰅夫何疑子非我吾何知惟其不知故不疑而全夫天倪潜而跃悠然兮乐夫乐
　　写神
　　使人伟衣冠肃瞻眂巍坐屏息仰而视俯而起草毫髪不差若镜中冩影未必不木偶也着眼于颠沛造次应对进退颦頞适悦舒急倨敬之顷熟想而黙识一得佳思亟运笔墨兔起鹘落则气王而神完矣少陵云褒公鄂公毛髪动英姿飒爽来酣战所以美曹将军也张横浦则曰孔门弟子能竒怪画出当年活圣人所以咏子温而厉威而不猛恭而安人鲜克知此妙故重为商评之
　　赠医卜风水方生【池州】
　　病有医死有归卜而息疑负是三者而游人间世人舍我而安之夫如是三钟十束异乎支离踈之素尸
　　管城子
　　或谓管城子锐而天非知言也文场掉鞅词林奏技舍子则谁与子则沾溉余润防发新竒卒成其志功其懋哉故知有用于世者一日为寿不则百年为天也审矣余钝而无用视子则有媿
　　扑满子
　　吾与孔方兄絶交久矣至于贸易所须则又未能与之忘情贮以小罂迟其盈将示以持满之道往往未盈而辄出之其出也又贮夫制作近古者一二以求其类谕之曰二老者天下之大老也其父归之其子焉往惟其然是以不匮始悟絶交之非赋招隐
　　床屏
　　以方正之质受屏翰之寄使櫺风野马不得渉吾境隐若敌国功懋而不言虽然必有存焉者耳灰冷弗然木槁弗腴则屏翰在此而不在彼镜虗忽尘水止忽澜外御其侮竟何所事譬夫指鹿之旤不在长城而在望夷伐国之忧不在颛臾而在萧墙之内也
　　鼎缺
　　陶之精者曰秘色有鼎焉立不倚介而特宏其中虚以容肤滑弗尘质古弗华童子置缶缶兀而鼎缺则曰刚御刚矣夫如是则大者缺小者折精者折麄者缺故鼎缺而缶完余闻而悲之悲夫刚不以柔济鲜不若兹鼎干将镆铘刚不可犯虞缺耳书诸绅为不善用刚者戒
　　芙蓉楷禅师辩
　　或谓芙蓉禅师刚介失中号服是拒隶名刑书甘赭其衣遂使林灵素逢彼之怒乘间而入徳士之説易于建瓴噫齐东之言也天子方锐意神仙方士仪秦之辩良平之智不足折其妄燕赵之艳晋楚之富不足变其好裒天下之至珍集天下之大美不足变其嗜前疑后丞岂无股肱之臣可谏矣枘凿龃龉也左辅右弼岂无心腹之任可诤矣氷炭背驰也是时灵素頥指如意衡从惟命岂俟逢怒乘间然后进徳士之说哉公居浄因恶夫末流冒辱幸荣行险黩货禅讲号服録正鉴义裾方顶圆附城丽社不啻囊探更夸迭矜谓之内降商直防贾不闗朝省贻玷盛明罪在不敬真赐逮已我则固辞孤衷自许不与众共死生患难又皇暇恤淄川之濵弗类人境翩翩风帽练练缟衣丹霞鹿门首为之发横翔捷出以大其家粲然丽天耿耿霁月洞上厥绪兹焉中兴乡也与俗滔滔不振不厉即患难之途徙瘴疠之地非失其本心倒行逆施者不为公为之乎公之光明盛大寂音传在焉兹不重出是作也一以刷公之谤一以补传载之畧
　　道法师逸事
　　大丈夫者富贵不能淫贫贱不能移威武不能屈公寄命蝼蚁试身雷霆不奉明诏以改徳士威武能屈乎黥而流之为道州徒九死之濵过午不食咏歌至化若出金石贫贱能移乎削名刑籍复还旧物赐官分禄简在帝心曰往钦哉去汝黥涅公念先帝不敢毁除帝曰此翁至老倔强富贵能淫乎方林灵素假道士服旤基播迁易缁于黄天下从之不则窃负而逃槁死林壑公独缁衣立俟斧锧视身如叶防法如城圣恩寛大不即诛戮非至诚其孰能与于此哉防后公而生观公所成就竒伟峭絶真大丈夫事再拜右绕辞而吊之辞曰黥可息乎身据鼎耳兮息之则殒黥可去乎恩如春风兮去之不忍一念之忍迄于防尘黍离阙廷涂炭生灵髠天下僧又安足云邈哉道州只影问津一笑生还天清地宁众蠖斯屈老臂独信隐若敌国贤于长城蠢尔灵素不正典刑虽百粉兮痛奚以平九里清隂蜕骼是舍草枯自春光奋不夜后世何知婆娑其下其颡有泚兮其容则赭油然兴起兮如闻伯夷之风者
　　荅踈寮髙处州论激字
　　踈寮论选诗用激字江淹曲櫺激鲜飚石室有幽响待下句然后精神已袭魏文帝流飚激櫺轩未若陆云通波激枉渚一句中激字便警筞卢谌中原厉迅飚厉字有感寓之思曹植清池激长流殆不若刘桢曲池扬素波则扬字有风致潘岳白水过庭激又在青山外矣余取陆云激字卢谌厉字刘桢扬字
　　释言
　　丁已良月十四宣州太守修然去余赋诗以饯郡博士高公炎晦尗语余曰子犯清议君子不子予乃拱而俟则曰守去子讥之余曰流言止于智者今之所谓太守者古诸侯也制千里之命而屏翰王室讥之则速咎非风狂失心不为矧若子之言五袴一钱父母二天皆讥也或曰子以其决场圃之讼失分守之正则去此赵必表货殖以误守于守何有守以诗挽子子不次韵乃以尾未大时犹可掉澜于頽处益难隄之语谢而实讥余曰分守在天下主之者存焉正不正在彼不在此乌乎憾不次韵尊之也谢而陈情则言之者无罪闻之者足以戒故明斥枉直循私以误守者惜清明之玷也余诗凡八十字序凡四十九字请只字洗刷讥评遁逃隐伏处使余言当其实中也溢美过也遗美则不及过与不及失中也曰讥则不可序曰遽闻决去此二疏渊明事也莫不起孤风峻节之慕勇不自制遂赋古调末章辄致双寿堂中玉顔难老之祷躐等而忘其僭诗则曰怀哉小隐侯如水秋练练又若廉泉廉练江腼言面谓练江澄洁廉则过之也一介不取人振滞亦赈贫则不妄取予振拔淹滞赈恤鳏寡也秉彞不可有实无虚名则惠人以实出于天禀而得名不虚也我欲借寇君九虎限天海欲借留无路也茫茫穹壤间谁是寇君代重咏借留之思也行行拜新渥新纫紫荷槖守以亚卿归自藩屏必簮笔持槖也何以为双寿扬州一双鹤祝其寿富康宁颉颃云霄也所谓一钱太守双鹤扬州乃闾巷歌謡吾诗何与哉欲对此君仍大嚼世间那有扬州鹤有客知碑来荐福无人骑鹤上扬州老坡一再拈出也祖述前闻古也曰讥何讥尔吾固曰流言止于智者
　　外物
　　商盘郜鼎古帖旧画至于珍怪百物无益于寒饥当其为用乐寒饥之功往往稻粱毳褐不相下君子学以志其道必専心致志屏去纷杂制之一正朝于斯夕于斯専则勤志则恪勤与恪有时而勚则沈昏困顿潜蘖于其间是以游焉息焉杂然前陈醒心耀目讲明其制作品第其真赝荣粹和整冲漠调畅其筋骸张日新缉熙光明之本然后与之相忘于无穷罔防情于毫忽物自物我自我物我俱适也物与我俱适则指染寒具鐡击珊瑚而佳思何从而沮哉
　　赠辉书记
　　天台辉书记来自径山琰会中衔袖新句多警策就余求益不知益我实多而无以益之也麟角鳯嘴子有之矣非煎胶无以见其妙如不然吾言试续既断之知余言之不尔罔嘉定癸未秋
　　赠刀镊工
　　天台刀镊工初来杭余方壮须矗矗如猬试其技瑟瑟如蚕食叶若无刀焉余则赏其轻声闻两山间至今弹压同技余间闗四方归湖上须髪俱槁复试之其心手两忘运转挑剔畧不经意则又赏其巧噫工之技昔轻而今巧余之须髪昔壮而今槁壮槁者谁北磵遗老
　　赠立上人
　　东阳立上人以书抵余衮衮数百语铺陈志义援引古昔责我以警防后生是以年大为先进而空踈如木偶者为有道则谓之曰子言是也信之于我则过矣子学教矣是欲以语言文字而达夫道今又习禅则必忘夫言忘言之言岂读诵云乎哉且又以他人之言为警防犹恶影畏迹而疾骛亟驰不知息隂处静之为愈也况余空疎如木偶何以酬子之辩而求以称子则所以益我者至矣反其言而忘之则所以益我者益大
　　赠陈生
　　写字与刻字孰难曰写字难画被忘穿临池忘缁专心致志仅彷佛古人用笔意公孙氏劒舞观者得草圣之妙彼顺朱耳或曰凿为笔锤代腕欲顔则顔欲栁则栁劲铁瘦蔓出笔墨畦畛与夫游刃肯綮砉然中桑林之舞十九年若新发于硎何以异故曰刻字难往复竞辩侃侃不相下欲解其纷而未能也则谓之曰昔人梦鹿子知之矣敢用是而中分之曰二难丁亥九月几望丁山法堂纪岁月郡刻工陈文颇臻妙防其勲吊其贫书以为赠
　　挂屦
　　余明年七十大夫致其仕而挂冠时也昔为比丘裂冠矣乃挂屦或曰挂屦何所据曰木平师挂屦于江南后主之榻休影息迹不复至榻前观清凉大法眼赋牡丹讽谏矣今年六十九六十九年之非多蘧伯玉二十载而无伯玉之知视屦则有媿因作而言曰一生几两遐想阮生之高两鳬对飞恐入齐谐之志吾屦之陋蒲疎而凉匪仁弗履惧迷其方匪义弗蹈惧霣其良允履允蹈粤惟考祥宁跣而视俾勿伤宁坐而忘俾勿僵宁防其勲永矢勿忘息而筋骸兮遂而行藏挂之墙隅兮戒余面墙
　　言归
