<!-- { "loadSidebar": true } -->











　　鹤山集巻一百三
　　钦定四库全书
　　鹤山集巻一百四　　　　宋　魏了翁　撰周礼折衷【得之何璟提干】
　　按汉唐以来三礼元本首列正经巻第而书名与传注人附于下此必先后郑有所传授今鹤山先生折衷两篇标题仿之惟自宫正又中分者非敢轻有因革葢以贾氏所发明昉为义例学者其详考云
　　天官冡宰第一
　　郑象天所立之官冢大也宰官也天统理万物天子立冢宰使掌邦治亦所以总御众官不言司者太宰总御众官不主一官之事
　　贾郑云象天者周天有三百六十余度天官亦总三百六十官宰者调和膳羞之名冢宰亦能调和众官天官兼摄群职故不言司春官以其祭祀鬼神鬼神非人所主故亦不言司
　　惟王建国辨方正位体国经野设官分职以为民极贾六官之首同此序五句者以其建国设官为民不异也案桓公二年左氏云昔武王克商迁九鼎于洛邑则居洛本是武王之意至成王周公时恐天下为疑更与诸侯谋定之也
　　郑周公归摄而作六典谓之周礼营邑于土中七年致政成王以此礼授之使居洛邑治天下司徒职曰日至之景尺有五寸谓之地中天地之所合也四时之所交也风雨之所防也隂阳之所和也
　　贾书传云五年营成周成周与王城同时营则五年营洛邑与孔安国为营洛邑封康叔制礼作乐同是摄政七年异彼先郑注云土圭之长尺有五寸以夏至之日立八尺之表其景适与土圭等谓之地中今颍川阳城地为然
　　郑司农云别四方正君臣之位君南面臣北面之属谓考工匠人建国水地以县置以县视以景为防识日出之景与日入之景昼参诸日中之景夜考之极星以正朝夕是别四方后郑破先郑为君臣父子之位以其国家草创下论体国经野理应先定宫庙等位岂有宫庙等位未成先正君臣面位乎又云营国方九里国中九经九纬左祖右社面朝后市野则九夫为井四井为邑之属是也
　　贾营国方九里旁三门旁为四方方三门则王城十二门门有三道三三而九则九道南北之道谓之经东西之道谓之纬经纬之道皆九轨左祖右社者此据中门外之左右宗庙是阳故在左社稷是隂故在右面朝后市者三朝皆是君臣治政之处阳故在前三市皆是贪利行刑之处隂故在后也野则九夫为井四井为邑四邑为丘四丘为甸【亦音乗】四甸为县四县为都也井方一里邑方二里丘方四里甸方八里县方十六里都方三十二里载师职云家邑任稍地小都任县地大都任畺地若畿内乡遂及四等公邑皆为沟洫法无此方里为井之事家邑小都大都三等采地乃有方里为井之属但郊外曰野大总言耳散文国外则曰野故乡大夫职云国中七尺野自六尺是城外则经中野对国言之谓国外则曰野但据小司徒成文而言
　　郑司农云置冡宰司徒宗伯司马司防司空各有所职而百事举贾人一日无主不散则乱是以立君治之君不独治也又当立臣为辅极中也言设官分职者以治民令民得其中正使不失其所设官分职助理天工众人取中以为治体其实建国之初主在设官分职为民极耳
　　位字注谓君臣之位先郑之説非不通只是不该盖位总言宫庙朝廷之位故后郑破
　　之
　　王城十二里或又注云九里已不同又云甸音乘其以出车一乘诗信彼南山惟禹甸之左氏浑良夫衷甸亦音乘
　　极本无中义只天下之理到中便不可过不可过便是穷极如斗极屋极洛邑为天地之中是四方所取正之地商邑翼翼四方之极是也此极字至朱文公发明始分晓
　　经字是经之营之经画也言经则纬在其中九经九纬是也经常经界皆此经后人只此一字尚存如权字便错看
　　乃立天官冡宰使帅其属而掌邦治以佐王均邦国郑司农云邦治谓总六官之职也故大宰职曰掌建邦之六典以佐王治邦国故论语曰君薨百官总已以聴于冡宰兼百官之义言百则三百六十亦一也且论语言君薨据诸侯言冡宰百官防天子互言之也冡宰大宰者言不异人也贾言主治则兼六官以其五官虽有教礼刑事不同皆是治法也云佐王均邦国者以大宰掌均节财用故也周礼以邦国连言者防诸侯也单言邦多据王国也然不先均王国而言均邦国者王之冡宰若言王国恐不兼诸侯今言邦国则举外可以包内也
　　先郑未见尚书故天官冡宰一叚引论语
　　为説又云周礼连言邦国多是诸侯邦有封之义建邦设都乃命诸王邦之蔡皆训封后来为避汉祖讳传注多改邦字概称国于寳亦曰邦彊国之境有封略之义
　　又云周礼制度数目康成多是使约法推之如大夫五命士三命周七庙便推殷六庙不知何书出来却殷已有七世之庙可以观徳之辞则约法遂穷
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以紏万民六曰事典以富邦国以任百官以生万民
　　贾大宰总御群职故六典俱建治典教典云官府礼典已下四典皆云百官者尊天地二官不局其数故不云百官而云官府也天子曰兆民诸侯曰万民此天子之礼不言兆民而言万民者以畿外封诸侯惟有畿内不封故以畿内防近而言郑云王谓之礼经常所秉以治天下也者凡言经者以经纪天下故王言礼经常所秉以治天下也云邦国官府谓之礼法者凡言法者下法于上故邦国官府谓之礼法常所守以为法式也云常者上下通名者经防在上法防在下至于王与邦国官府俱有常义也
　　典从册从□自是一件物不可以常训之
　　汉儒去古未逺然字义已不甚暁故多失经意
　　以八法治官府一曰官属以举邦治二曰官职以辨邦治三曰官聫以会官治四曰官常以聴官治五曰官成以经邦治六曰官法以正邦治七曰官刑以紏邦治八曰官计以邦治
　　贾此法虽不云建亦有建义上六典云治邦国此八法云官府官府在朝廷之官府也郑谓百官所居曰府者欲以官府为一事解与上府史之府别彼府主藏文书此府是百官所居处皆是府聚之义也官刑先郑谓司刑所掌墨辠劓辠宫辠刖辠杀辠此是正五刑施于天下非为官中之刑故后郑不从之也官计谓三年大计群吏之治而诛赏者此为三年一考乃一计之此官计每嵗计之故后郑亦不从之谓官刑司防之职五刑其四曰官刑上能紏职是専施于官府之中于义为当官计谓小宰之六计所以防羣吏之治羣吏之治即是官中之计于义亦当故引破司农也
　　府藏受藏之谓藏受用之谓府若言藏
　　主收受府主支用也人一身之藏府亦同后世以府名州郡不知起于何时
　　周之官联其联事处最密故朱文公谓一部周礼盛水不漏
　　周礼用字处文法极严如小宰八成之类一字移不得
　　以八则治都鄙一曰祭祀以驭其神二曰法则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众
　　后郑注都之所居曰鄙都鄙公卿大夫之采邑王子弟所食邑周召毛耼毕原之属在圻内者祭祀其先君社稷五祀禄若今月奉也位爵次也赋口率出泉也贡功也九职之功所税也礼俗昏姻防纪旧所行也郑司农云士谓学士贾大司徒云凡造都鄙郑注其界曰都鄙所居也春秋传云迁郑焉而鄙留是鄙所居不迁也典法则三者相训但邦国言典官府言法都鄙言则所用处异谓都鄙公卿大夫之采邑者载师职云家邑任稍地则大夫之采也小都任县地则六卿之采也大都任畺地则三公之采也云王子弟所食邑者亲王子母弟与公同处而百里次防者与六卿同处而五十里次疏者与大夫同处二十五里也云禄若今月奉也者古者禄皆月别给之汉之月奉亦月给之云赋口率出泉者下文九职九赋职赋相继而言故知赋即九赋口率出泉也
　　邑有先君之庙曰都鄙是附【阙】
　　左氏曰是鄙郑也西鄙北鄙以为我边鄙鄙有外意如贪鄙彼都人士只当通作一义防
　　赋有分颁之意以井地所出献于王也如禹贡之赋与诗赋政于外左氏悉率敝赋凡三等采地所出之物与兵车之属尽谓之赋赋是上颁其式贡则下以供上赋通人力所出贡止是地所产如士谓之贡士亦谓之充赋皆地所出之人也康成以汉制解经以赋为口率出泉三代安有口赋其误后学甚多此其一也
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过
　　郑康成幸谓言行偶合于善则有以赐予之以劝后夺谓臣有大罪没入家财者六极四曰贫诛责让也曲礼云齿路马者有诛凡言驭者所以殴而内之于善
　　贾太宰以此八柄诏告于王驭羣臣余条皆不言诏独此与下八统言诏王者余并羣臣职务所当依行此乃王所操持王不独执羣臣佐之而已故特言诏也言驭者此八者皆是敺羣臣入善之事此经自五曰已上皆是善事则大善者在前小善者在后自六曰已下皆是恶事则大恶者在前小恶者在后此中爵与禄废与置皆别文以王徳为大能明辨之八则中爵禄废置皆共文者以其徳小不能辨故也八则八柄言驭者凡十六字只当通作一
　　义讲康成以敺而内之于善训驭字不知祭祀如何敺神以内于善臣有大罪没入而夺其家财如何敺贫者而内于善窃意古之驭者斟酌疾徐自有其法康成不察此十六个驭字若以古之善驭者推之当训品节而归于范之意如祭祀而斟酌天神地示人鬼之品节而不违其则庶乎其可以驭神也自祭祀驭神而皆得其品节以下则其他尽通然其间以汉制没入家财为夺以驭贫一条尤害义理三代安得有没入人臣家财之法古者待臣下无絶法如臣之去国素车白马以防服去虽待放于郊然犹爵禄有诏于朝出入有诏于国三年然后收其田里虽夺之而不使其妻子至于乏絶故礼为旧君有服上下皆以忠厚存心及至战国孟子始有君之视臣如草芥则臣视君如防雠防雠何服之有之言如臧武仲去国犹以防求为后于鲁为臧为也武仲去而犹防防以请立臧为为后故孔子以为要君是三代之法臣有罪而夺爵之类亦必斟酌而不使至于贫困此其所为驭而康成之误解经当表而出之
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼賔贾郑云统所以合率以等物也此八者民与在上同有物事也谓率下民使与上合皆有以等其事上行之下效之也故以万民为主也
　　统有总统之意如纲领之属若剏业垂统
　　是总于祖宗而垂之无穷且制度纪纲是四件物仪礼纯为全匹半匹为制币长一丈八尺如铢只是二十四铢今广称二十五铢便非古制八统如中庸九经达吏不可拘在下位不能自达者吏则通上下之官称之三公谓之三吏孟子以诸侯为天吏今之吏部则举天下之官皆掌之胥史谓之吏不知起于何时
　　天官冡宰尽统众职自小宰以下无非分职授任各有条理以此知冡宰事无不统
　　以九职任万民一曰三农生九糓二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货财七曰嫔妇化治丝枲八曰臣妾聚敛疏材九曰闲民无常职转移执事
