<!-- { "loadSidebar": true } -->
　　文章辨体彚选巻三百六十八

　　（明）贺复征 编

　　○跋一

　　呉讷曰按苍崖金石例云跋者随题以赞语于后前有序引当掇其有闗大体者以表章之须明白简严不可堕人窠臼近世疎斋卢公云跋取古诗狼跋其胡之义狼行则前猎其胡故跋语不可太多多则冗尾语宜峭拔使不可加若然则跋比题与书尤贵乎简峭也　复征曰跋足也申其义于下犹身之有足也

　　跋王献之法帖【宋欧阳修】

　　右王献之法帖余尝喜览魏晋以来笔墨遗迹而想前人之髙致也所谓法帖者其事率皆吊哀候病叙暌离通讯问施于家人朋友之间不过数行而已盖其初非用意而逸笔余兴淋漓挥洒或妍或丑百态横生披巻发函烂然在目使人骤见惊絶徐而视之其意态愈无穷尽故使后世得之以为竒玩而想见其人也于髙文大策何尝用此而今人不然至或弃百事滋弊精疲力以学书为事业用此终老而穷年者是真可笑也

　　跋隋太平寺碑【欧阳修】

　　右太平寺碑不著书撰人名氏南北文章至于陈隋其弊极矣以唐太宗之致治几乎三王之盛独于文章不能少变其体岂其积习之势其来也远非乆而众胜之则不可以骤革也是以群贤奋力垦辟芟除至于元和然后芜秽荡平嘉禾秀草争出而葩华美实烂然在目矣此碑在隋尤为文字浅陋者疑其俚巷庸人所为然视其字画又非常俗所能盖当时流弊以为文章止此为佳矣文辞既尔无取而浮图固吾侪所贬所以录于此者苐不忍弃其书尔治平元年三月十六日书

　　跋唐李徳裕平泉草木记【欧阳修】

　　右平泉草木记李徳裕撰余尝读鬼谷子书见其驰说诸侯之国必视其为人材性贤愚刚柔缓急而因其好恶喜惧忧乐而捭阖之阳开阴塞变化无穷故天下诸侯无不在其术中者唯不见其所好者不可得而说也以此知君子宜慎其所好盖泊然无欲而祸福不能动其利害不能诱此鬼谷之术所不能为者圣贤之髙致也其次简其所欲不溺于所好斯可矣若徳裕者处富贵招权利而好竒贪得之心不已至或疲弊精神于草木斯其所以败也其遗戒有云坏一草一木者非吾子孙此又近乎愚矣

　　跋唐华阳颂【欧阳修】

　　右华阳颂唐玄宗诏附玄宗尊号曰圣文神武皇帝可谓盛矣而其自称曰上清弟子者何其陋哉方其肆情奢滛以极富贵之乐盖穷天下之力不足以赡其欲使神仙道家之事无不为亦非其所可冀矧其实无可得哉甚矣佛老之为世惑也佛之徒曰无生者是畏死之论也老之徒曰不死者是贪生之说也彼其所以贪畏之意笃则弃万事絶人理而为之然而终于无所得者何哉死生天地之常理畏者不可以茍免贪者不可以茍得也惟积习之乆者成其邪妄之心佛之徒有临死而不惧者妄意乎无生之可乐而以其所乐胜其所可畏也老之徒有死者则相与讳之曰彼超去矣彼觧化矣厚自诬而托之不可诘或曰彼术未至故死尔前者茍以遂其非后者从而惑之以为诚然也佛老二者同出于贪而所习之异然尤必弃万事絶人事而为之其贪于彼者厚则舍于此者果若玄宗者方溺于此而又慕于彼不胜其劳是真可笑也

　　跋王晋卿所藏莲花经【苏轼】

　　凡世之所贵必贵其难真书难于飘扬草书难于严重大字难于结宻而无间小字难于寛绰而有余今君所藏抑又可珍巻之盈握沙界已周读未终篇目力可废乃知蜗牛之角可以战蛮触棘荆之端可以刻沐猴嗟叹之余聊题其末

　　跋李伯时卜居图【苏轼】

　　定国求余为冩杜子美寄赞上人诗且令李伯时图其事盖有归田意也余本田家少有志丘壑虽为缙绅奉养犹农夫然欲归者盖十年勤请不已仅乃得郡士大夫逢时遇合至卿相如反掌惟归田古今难事也定国识之吾若归田不乱鸟兽当如陶渊明定国若归豪气不除当如谢灵运也

　　跋南塘挑耳图【苏轼】

　　王晋卿尝暴得耳聋意不能堪求方于仆仆答之云君是将种断头穴胸当无所惜两耳堪作底用割舍不得限三日疾去不去割取我耳晋卿洒然而悟三日病良已以颂示仆云老■〈浦上女下〉心急频相劝性难只得三日限我耳已效君不割且喜两家总平善今见定国所藏挑耳图云得之晋卿聊识此

　　跋草书后【苏轼】

　　仆醉后輙作草书数十行便觉酒气拂拂从十指出去也

　　跋鲁直为王晋卿所书尔雅【苏轼】

　　鲁直以平等观作欹侧字以真实相出逰戏法以磊落人书细碎事可谓三反

　　跋赵云子画【蘓轼】

　　赵云子画笔畧到而意已具工者不能然托于椎陋以戏侮来者此栁下惠之不恭东方朔之玩世滑稽之雄乎或曰云子盖度世者蜀人谓狂云犹曰风云耳

　　跋王慎中胡笳集句【黄庭坚】

　　湓城王寅慎中拟半山老人胡笳集句十八拍其会合宛转道文姫中心事甚妙慎中文士孝友清修年三十八未尝知女色荤饘不入口一粥一饭三十年奉身如山中头陀初无玷缺山中人初不接世事故其行易持观慎中诗语所道闺闼中意不应是鐡人石心然能自护持如此所以为难

　　跋浴室院画六祖师【黄庭坚】

　　浴室院有蜀僧令宗画逹摩西来六祖师人物皆妙絶其山川草木毛羽衣盂诸物画工能知之至于人有怀道之容投机接物目击而百体从之者未易为俗人言也此画列于冠盖之会而湮伏不闻者数十年得蜀人苏子瞻乃发之物不系于世道兴衰亦有数如此此寺井泉甘寒汝师碾建溪茶常不落苐二故人陈季常林下士也寓棊簟于此苏子瞻范子功数来从之故余过门必税驾焉

　　跋与张载熈书巻尾【黄庭坚】

　　凡学书欲先学用笔用笔之法欲双钩回腕掌虗指实以无名指倚笔则有力古人学书不尽临摹张古人书于壁间观之入神则下笔时随人意学字既成且养于心中无俗气然后可作以示人为楷式凡作字须熟观魏晋人书会之于心自得古人笔法也欲学草书须精真书知下笔向背则识草书法草书不难工矣

　　跋法帖【黄庭坚】

　　索征西笔短意长诚不可及长沙古帖中有急就章数十字劣于此帖今人作字大槩笔多而意不足

　　其二【黄庭坚】

　　余尝评书字中有笔如禅家句中有眼至如右军书如湼盘经说伊字具三眼也此事要须人自体会得不可见立论便兴争也

　　跋匹纸【黄庭坚】

　　建中靖国元年十月戊子荆州之沙市舟中久雨初霁开北轩以受凉王子飞兄弟来过适有田氏嘉酝问子飞子均皆不能酒而子予自赞曰能因濯予古铜瓢满酌饮之曰饮此则为子书匹纸子予请尽之既而一举覆瓢示予因为落笔不倦是日子予虽醉而狂语皆无流俗之谈亦有以观其不凡也

　　跋范文正公帖【黄庭坚】

　　范文正公书落笔痛快沉着极近晋宋人书往时苏才翁笔法妙天下不肯一世人惟称文正公书与乐毅论同法余少时得此评初不谓然以谓才翁傲睨万物众人皆侧目无王法必见杀也而文正待之甚厚爱其才而护其短也故才翁评书少曲董狐之笔耳老年观此书乃知用笔实处是其最工大槩文正妙于世故想其钩指回腕皆优入古人法度中今士大夫喜书当不但学其笔法观其所以教戒故旧亲戚皆天下长者之言也深爱其书则深味其意推而渉世不为古人志士吾不信也

　　跋林逋荐士书后【晁补之】

　　余尝出钱塘门遵湖放北山一径趋崦委曲深逺菱荇鱼鸟可乐过林君居拜墓下尘埃榛莾山风萧然至竹阁读其栋间诗裵回彷徨有羡慕也吾师疾固见耦而耕者曰不可与同群至点鼓瑟希则喟然叹曰吾与点士亦要志之所向仕不仕何有林君遭太平可以仕岂其天情自疎莫可尸祝不在枯槁伏藏也其推挽后来欲共闻逹则反复致志如恐不及贤哉诗曰皎皎白驹在彼空谷生刍一束其人如玉安得林君者而从之

　　跋兰亭叙【晁补之】

　　始予幼时读太平广记见唐太宗遣萧翼购兰亭叙事盖谲以出之輙叹息曰兰亭叙若是贵耶至使万乗之主捐信于匹夫传称子贡诈而全鲁弦高诞而存郑遗一言之细建二国之业犹不可以无常以太宗之贤巍巍乎近古所无奈何溺小嗜好而轻丧其所常之寳异于得原失信不为而去矣晩多闲居颇屏世好独于古人笔墨之遗犹爱而不能置顾甚于少年喜官爵迟莫营田宅者与前论异矣因诵白居易七徳歌曰功成理定何神速速在推心致人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不若四百囚而来归狱人信也晋舍原何足道哉全鲁存郑利重于谲也爱兰亭叙事小于欺也其老而将传至从其子求书从葬亦累矣累物钧病于行若太宗不累者大累者小则世将曰此何足以论诸信不信之间士之行已亦若此而已然则此书虽以石刻传可寳也崇宁丙戍前冬至五日缗东皋流憇洞李季良出之晁补之题记

　　文章辨体彚选巻三百六十八

　　●钦定四库全书

　　文章辨体彚选巻三百六十九

　　（明）贺复征 编

　　○跋二

　　跋吕侍讲岁时杂记【宋陆游】

　　承平无事之日故都节物及中州风俗人人知之若不必记自丧乱来七十年遗老凋落无在者然后知此书之不可阙吕公论著实崇宁大观间岂前軰逹识固已知有后日耶然年运而往士大夫安于江左求新亭对泣者正未易得抚巻累欷庆元三年二月乙卯笠泽陆某书

　　跋李荘简公家书【陆游】

　　李丈叅政罢政归乡里某年二十矣时时来访先君剧谈终日每言秦氏必曰咸阳愤切慨慷形于色辞一日平旦来共饭谓先君曰闻赵相过岭悲忧出涕仆不然谪命下青鞵布袜行矣岂能作儿女态耶方言此时目如炬声如钟其英伟刚毅之气使人兴起后四十年偶读公家书虽徙海表气不少衰丁宁训戒之语皆足垂范百世犹想见其道青鞵布袜时也淳熈戊申五月笠泽陆某题

　　跋陈伯正所藏山谷帖【陆游】

　　此巻不应携在长安逆旅中亦非贵人席帽金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢笼鹤菜饭扫石置风炉煑蒙顶紫茁然后出此巻共读乃称尔

　　跋东坡祭陈令举文【陆游】

　　东坡前后集祭文凡四十首惟祭贤良陈公辞指最哀读之使人感叹流涕其言天人予夺之际虽若出愤激然士抱竒材絶识沉压摈废不得少出一二则其肝心凝为金石精气去为神明亦乌足怪彼愦愦者固不知也绍熈甲寅十二月二十九日笠泽陆某谨书

　　跋花间集【陆游】

　　唐自大中后诗家日趣浅薄其间杰出者亦不复有前軰闳妙浑厚之作久而自厌然梏于俗尚不能拔出会有倚声作词者本欲酒间易晓颇摆落故态适与六朝跌宕意气差近此集所载是也故歴唐季五代诗愈卑而倚声者輙简古可爱盖天寳以后诗人常恨文不迨大中以后诗衰而倚声作使诸人以其所长格力施于所短则后世孰得而议笔墨驰骋则一能此不能彼未易以理推也

　　跋刘凝之陈令举骑牛图【陆游】

