<!-- { "loadSidebar": true } -->
太守《刻全唐文纪事跋》：“惠少时好收书，近尤喜刻书。数十年来，收藏十余万卷，愿见而不得者渐少，惟其书未刻，则不可得见耳。近人精博之书而未刻者，有陈范川先生《唐文纪事》。惠服官于粤，与哲嗣子因大令同官，得尽读其全帙。”

又陈兰甫先生序：“嘉庆中，诏辑《全唐文》，编修嘉兴陈先生为总纂官。汇萃考证，录于别纸，积一百二十二卷，名曰《全唐文纪事》。季子子因藏此书，柳桥太守出资写刊，仍以元本付子因藏之。”

又《草堂诗笺序》：“方柳桥太守得元刻本于南海吴荷　屋中丞家。太守好聚书，官粤东三十年，岁岁购藏，凡数十万卷，而此书为最。”昌炽案：方氏所刻《草堂诗笺》、《全唐文纪事》之外，尚有夏英公《古文四声韵》袖珍本，以汪秀峰旧藏付梓。

 

三九一、宗室盛昱伯希　王文敏懿荣【叶昌炽】

文采红兰与紫幢，意园签架竹间窗。

寒烟师友真诗谶，不仅儒林祭酒双。

宗室伯希祭酒，名盛昱，希字同音或作熙，亦作羲，或署伯兮，别号囗盦，国初肃亲王豪格之后。丁丑进士，选庶吉士，授职编修，官至国子监祭酒，直言敢谏，兴学崇贤，长成均时屡上封事，皆关天下安危、宗社大计，刘更生之亚也。邸有意园，池台乔木，蔚然深秀。集南学高材生，弦诵其中。深居简出，到门投谒者，辄见拒，然岁时文酒之会，未尝不至，座中亦非车公不乐也。犹忆甲午之前，同在海王村阅肆，不觉日曛，正阳门已下健。至米市胡同一酒楼索饮，同游者沈子培方伯，子封学使，黄再同、仲弢两前辈。佣保伍伯，衩衣杂坐，酒酣解衣槃礴，腰际围鹅黄带。旁坐者咸指目，既而皆稍稍引去。庚子之难，祭酒已于前一年冬捐馆，外兵至东城邸第，鲜得免者，独式其闾，禁止剽掠，邸中所藏彝鼎图书充牣，至今尚无恙。

又王廉生祭酒，名懿荣，字正孺，山东福山县人也。庚辰进士，由翰林直南书房，三长国学。庚子拳祸，奉命总办团练，都门陷，投园池以殉，予谥文敏。琅邪本之罘望族，凭藉高华，见闻赅洽。又尝从宦至成都，往来燕赵秦蜀之郊，留心访古，见辄收之。过宝鸡，渡河至祷于陈宝神，愿得古器，获方鼎一，小鼎一，彝、觚、剑各一，以为神佑，其癖好如此。京邸食不兼味，而厂肆挥霍不少吝，遇有铭心绝品，旋购旋质，子母相权，倍蓰其值，转展而后能得之。余尝纵观其所藏石刻，鉴别之精，近时收藏家无以过也。刻有《天壤阁丛书》，又辑有《天壤阁杂记》一册，记其乡里及川陕途中所见古器，而书为详。

《天壤阁杂记》：“得宋赣州本大字《文选六臣注》残本于蓬莱县城，太和银楼银估好聚旧书，索重值。又传有《文天祥手批十七史》。”又云：“得《六臣注本文选》，行款与宋淳熙本同，先诒堂侍讲公藏书也。”又云：“新年到外家贺节，见郝兰皋丈及先从祖姑倇佺安人所集宋元明本史书，及殿本成，廿四史逐卷有校签黏其上。”又云：“到陕西城隍庙得明初印《元史》残本，有‘太史英国公印’章，四明范氏印。己卯由川回京过此肆，得宋南雍大字明印本《魏书》、《北齐书》、《北周书》，合以旧有之明库册纸元本《隋书》、元本《北史》、明翻宋秘阁本大字《晋书》、元大德本涂改称乾道本之《汉书》，慨然有集旧本全史之志。”又云：“到城隍庙得元诸路本，每叶有某路某学案残本《北史》，与前黑口元本不同，爱之。”昌炽案：以上所述，在天壤阁中皆非甲选。节录于此，以志发轫之初搜辑之勤，未可以菅蒯而弃之。

《樊山方伯诗续集伯熙游小五台归以纪游诗见示赋长句奉赠》：“祭酒卓荦天潢英，勤学突过周荀卿。园林桥庄或绿野，文采红兰及紫琼。”又《廉生属题刘平国碑卷，中题者十一人，大半皆古人矣》：“卷中师友半寒烟，倚烛看碑辄泫然。珍重儒林双祭酒，周京猎碣共长年。”昌炽案：文敏殉难时，满祭酒为文贞公熙元，字吉甫，余己丑同年也，又同出周郁斋先生房。联军入京，全家殉节，今国学有双忠祠，祀文贞、文敏两公。张文襄诗：“人纪未沦文未丧，巍然十鼓两司成。”儒林祭酒，与意园鼎足而三矣。犹忆京师陷之前三日，昌炽尚入直史馆，遇两公于东华门外，停车数言，人天遂隔，悲夫!

 

三九二、江标建霞【叶昌炽】

真赏斋中有仲宣，铭心绝品不论钱。

甘陵钩党人间籍，天上樵阳作散仙。

元和江建霞太史，名标，号师鄦，又自署笘誃，天姿英悟，妙解文章，与史霄纬观察有又丁之目。丙戌、丁亥之间，从余问字，同客岭峤。戊子、己丑，联捷成进士，与余同入翰林，视学楚南，未报命，以病卒，年未四十。自建霞殁，而搜辑金石文字无相余者矣。建霞童时读书外家，舅氏华囗［竹遂］先生，名翼纶，家富藏弆，耳濡目染，遂精鉴别。研精许学，酷嗜鼎彝文字，所作篆籀，皆有古法，书画篆刻，旁逮天算格致，一见辄能深造，殆有宿慧。家本寒素，不善治生，起居服御如豪贵家，屡讽之而不能改也。京秩本清苦，长安又不易居，所得古器及宋元精椠名画，辄以易米。余所见书画之精者，如郑元祐《侨吴集》，有黄荛翁跋，沈西雍《访碑图》，逾时问之，已寄诸外府矣。奉使三湘，不名一钱，归装惟有辑刊《灵鹣阁丛书》五集五十六种，仿宋陈解元书棚本《唐贤小集》五十家。今遗书数十椟，其子孟聪茂才，尚能守之，然精本则寥寥无几矣。其嗜书出于天性，真知笃好，宋元刻本、旧钞、旧校，源流真赝，了如指掌。辑《黄荛圃年谱》一卷，潘文勤师辑《士礼居藏书题跋记》，网罗极博，建霞又遍访藏书家，得《补遗》一卷。天假之年，昌其名位，名山之藏，未知观止。崔駰以不乐损年，范滂以清流被锢，其命矣夫!
附录二十三首

三九三、江南王加驾【叶昌炽】

（无考三首）

筑屋西陈尽累砖，捍掫何似石仓坚。

荒年乞得监河粟，犹是江南旧俸钱。

《紫桃轩杂缀》：“余昔在西陈，有王贡士者，遇俭岁，知余好书，数以书来易粟。云其曾祖作江南别驾，历官所蓄，尽买书，筑砖屋藏之，云：‘书不在世业例，子孙才者许就读。’今以族众颇多不类者，每每窃出，砖屋亦就圮矣。贡士所得粟不敢私，必与族均沾，余益贤其人而乐与粟。然以归途远，非道里所便，止易《二十一史》，凡三竹簏以回，中多善本，可与新者相校。”

 

三九四、泰山赵氏　宛陵太守　沈率祖【叶昌炽】

清泪凄然滴玉蜍，非熊说梦竟何如。

伤心独拜他乡腊，更启残书祭岁除。

《天禄琳琅》：“《说文五音韵谱》，有‘闽南开府所得之书’、‘泰山赵氏藏书’之印。”又：“《陈书》，有‘沈率祖奉守遗书之印’。”又：“明刻《周书》，有‘宛陵太守书籍六男翰臣珍藏’一印，下六字分行小注。”昌炽案：两家子弟，保守遗书，可敬可爱，为人后者若以两贤之心为心，晋江父子不得专美于前。虽名氏仅存，不可不表而出之。衰宗不幸，冢嗣倾亡，伏腊他乡，孑然顾影。平生网罗散失，虽不逮藏家之什一，要于古人不为无补。已矣!今且为若敖之鬼矣!楹书付讬，怅望何年，敝帚自珍，此心糜懈，亦聊贤于博弈而已。丁酉上元后四日记。

 

三九五、杭州张氏【叶昌炽】

彼岸还须一苇航，蓬壶宛在水中央。

灵文开箧惊乌有，天遣风雷下取将。

    《居易录》：“杭州孝廉高式青，说其乡张氏藏书甚富，造楼水中，庋置甲乙，悉有次第。以小舟通之，晡后即禁往来。一日忽有烟气出楼窗，大惊，往视之则门扃如故，比登楼，烟亦不见，如是者三。最后细检视，烟自书厨中出，开厨则凡天文奇遁之书，悉为烬，惟空函在焉。余书无恙。”

 

三九六、释文莹道温【叶昌炽】

（释一首）

天策文章花蕊诗，一簦一笠镇相随。

非无三乘旁行字，胡跪问师师不知。

文莹《玉壶清话序》：“玉壶，隐居之潭也。文莹收古今文章，著述最多，自国初至熙宁间，得文集二百余家。”又：“文莹至长沙，首访故国马氏天策府，诸学士所著文章，擅其名者，惟徐东野、李宏皋。东野诗浮脆轻艳，侑一时尊俎尔，宏皋杂文十卷，皆骈枝章句，虽龌龊者亦能道。信乎行文之难也。”

又《续湘山野录》：“王平甫安国，奉诏定蜀民、楚民、秦民三家所献书可入三馆者，令令史李希颜料理之。其书多剥脱，而得一敝纸，所书花蕊夫人诗，乃花蕊手写，而其词甚奇，弃之可惜，遂令令史郭祥缮写入三馆。禹玉相公传其本，于是盛行于时。文莹亲于平甫处得副本，凡三十二章。”

鲍廷博《玉壶清话跋》：“宋僧文莹，字道温，钱塘人，工诗，喜藏书，尤留心当世之务。”

 

三九七、陈景元　无为道士【叶昌炽】

（道一首）

酉阳羽陵到者谁，望壶楼下说无为。

送书道士形如绘，相鹤何如竟相龟。

《避暑录话》：“程光禄师孟，吴下人。喜为诗，效白乐天而尤简直，至老不改吴语。元丰间，道士陈景元博识多闻，藏书数万卷，士大夫乐从之游。身短小而伛，师孟尝从求《相鹤经》，得之甚喜，作诗亲携往谢，末云：‘收得一般潇洒物，龟形人送鹤书来。’徐举首，自操吴音吟咏之，诸弟子在旁，皆忍笑不能禁。时王侍郎仲至在坐，顾景元，不觉失声，几仆地。”

《东观余论跋》：“陈碧虚所书《相鹤经》后云：‘隋善书者丁道护，遒劲有法。’今观碧虚子陈君小楷，殊得道护笔势。”

《宣和书谱》：“陈景元手自校正书有五千余卷。”

《通志校雠略》：“臣尝见乡人方氏望壶楼书籍颇多，其家云，先人守无为军日，就一道士传之，尚不能尽其书也。如唐人文集无不备。”

 

三九八、换书士人【叶昌炽】

（换书一首）

这个几时近饭吃，那个几时近饭吃。

磊磊落落囊中物，不觉绝倒座上客。

《道山清话》：“张文潜尝言，近时印书盛行，而鬻书者往往皆士人，躬自负担。有一士人，尽掊其家所有，约百余千，买书将以入京，至中途遇一士人，取书目阅之，爱其书而贫不能得。家有数古铜器，将以货之，而鬻书者雅有好古器之癖，一见喜甚，乃曰：‘毋庸货也，我将与汝。’估其直而两易之。于是尽以随行之书，换数十铜器亟返。其妻方訝夫之回疾，视其行李，但见二三布囊，磊块然铿铿有声。问得其实，乃詈其夫曰：‘你换得他这个，几时近得饭吃？’其人曰：‘他换得我那个，也则几时近得饭!’因言人之惑也如此，座皆绝倒。”

 

