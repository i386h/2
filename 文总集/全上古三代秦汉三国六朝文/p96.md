<!-- { "loadSidebar": true } -->
　　臣闻兵以计为本，故多算胜少算。先零羌精兵今馀不过七八千人，失地远客，分散饥冻。皿干、开莫须又颇暴略其羸弱畜产，畔还者不绝，皆闻天子明令相捕斩之赏。臣愚以为虏破坏可日月冀，远在来春，故曰兵决可期月而望。窃见北边自敦煌至辽东万一千五百馀里，乘塞列隧有吏卒数千人，虏数大众攻之而不能害。今留步士万人屯田，地势平易，多高山远望之便，部曲相保，为渐垒木樵，校联不绝，便兵弩，饬斗具。烽火幸通，势及并力，以逸待劳，兵之利者也。臣愚以为屯田内有亡费之利，外有守御之备。骑兵虽罢，虏见万人留田为必禽之具，其土崩归德，宜不久矣。从今尽三月，虏马羸瘦，必不敢捐其妻子於他种中，远涉河山而来为寇。又见屯田之士精兵万人，终不敢复将其累重还归故地。是臣之愚计，所以度虏且必瓦解其处，不战而自破之策也。至於虏小寇盗，时杀人民，其原未可卒禁。臣闻战不必胜，不苟接刃；攻不必取，不苟劳众。诚令兵出，虽不能灭先零，能令虏绝不为小寇，则出兵可也。即今同是而释坐胜之道，从乘危之势，往终不见利，空内自罢敝，贬重而自损，非所以视蛮夷也。又大兵一出，还不可复留，湟中亦未可空，如是，繇役复发也。且匈奴不可不备，乌桓不可不忧。今久转运烦费，倾我不虞之用以澹一隅，臣以为不便。校尉临众幸得承威德，奉厚币，拊循众羌，谕以明诏，宜皆乡风。虽其前辞尝曰「得亡效五年」，宜亡它心，不足以故出兵。臣窃自惟念，奉诏出塞，引军远击，穷天子之精兵，散车甲於山野，虽亡尺寸之功，俞得避慊之便，而亡后咎馀责，此人臣不忠之利，非明主社稷之福也。臣幸得奋精兵，讨不义，久留天诛，罪当万死。陛下宽仁，未忍加诛，令臣数得孰计。愚臣伏计孰甚，不敢避斧钺之诛，昧死陈愚，惟陛下省察。（《汉书·赵充国传》）
　　◇奏罢屯田
　　羌本可五万人军，凡斩首七千六百级，降者三万一千二百人，溺河湟饥饿死者五六千人，定计遗脱与煎巩、黄羝俱亡者不过四千人，羌靡忘等自诡必得，请罢屯兵。（《汉书·赵充国传》：明年五月，充国奏言云云。奏可。充国振旅而还。）
　　◎丙吉
　　吉字少卿，鲁国人。武帝进为鲁狱史，迁廷尉右监，免归，为州从事。巫蛊事起，征复为廷尉监。昭帝时为车骑将军军市令，迁大将军长史，入为光禄大夫给事中。宣帝即位，赐爵关内侯。地节中为太子太傅，迁御史大夫，封博阳侯。神爵三年代魏相为丞相。五凤三年卒，谥曰定侯。
　　◇奏记霍光议立皇曾孙
　　将军事孝武皇帝，受襁褓之属，任天下之寄，孝昭皇帝早崩亡嗣，海内忧惧，欲亟闻嗣主，发丧之日以大谊立后，所立非其人，复以大谊废之，天下莫不服焉。方今社稷宗庙群生之命在将军之壹举。窃伏听於众庶，察其所言，诸侯宗室在位列者，未有所闻於民间也。而遗诏所养武帝曾孙名病已在掖庭外家者，吉前使居郡邸时见其幼少，至今十八九矣，通经术，有美材，行安而节和。愿将军详大议，参以蓍龟，岂宜褒显，先使入侍，令天下昭然知之，然后决定大策，天下幸甚！（《汉书·丙吉传》：昌邑王废，吉奏记光，光览其议，立皇曾孙。）
　　◇与魏相书
　　朝廷已深知弱翁治行，方且大用矣。愿少慎事自重，藏器於身，不显其能。（汉书·魏相传》）
　　◎魏相
　　相字弱翁，济阴定陶人，居平陵。武帝末为郡卒史。昭帝时举贤良，对策高第，除茂陵令，迁河南太守，坐事下狱。遇赦，复守茂陵令，迁扬州刺史，征为谏大夫，复为河南太守。宣帝即位，拜大司农，迁御史大夫。地节中为丞相。封高平侯。神爵三年卒，谥曰宪侯。有集二卷。
　　◇贤良对策
　　赏罚所以劝善禁恶，政之本也。日者燕王为无道，韩义出身强谏，为王所杀。义无比干之亲而蹈比干之节，宜显赏其子，以示天下，明为人臣之义。（《汉书·韩延寿传》：父义为燕郎中，刺王谋逆，谏而死。昭帝初，相以文学对策，请显赏其子。因擢延寿为大夫。）
　　◇上封事荐张安世
　　圣王褒有德以怀万方，显有功以劝百寮，是以朝廷尊荣，天下乡风。国家承祖宗之业，制诸侯之重，新失大将军，宜宣章盛德以示天下，显明功臣以填藩国。毋空大位，以塞争权，所以安社稷绝未萌也。车骑将军安世事孝武皇帝三十馀年，忠信谨厚，勤劳政事，夙夜不怠，与大将军定策，天下受其福，国家重臣也，宜尊其位，以为大将军，毋令领光禄勋事，使专精神，忧念天下，思惟得失。安世子延寿重厚，可以为光禄勋，领宿卫臣。（《汉书·张汤附传》：大将军霍光薨后数月，御史大夫魏相上封事。）
　　◇上封事夺霍氏权
　　《春秋》讥世卿，恶宋三世为大夫，及鲁季孙之专权，皆危乱国家。自后元以来，禄去王室，政繇冢宰。今光死，子复为大将军，兄子秉枢机，昆弟诸婿据权势，在兵官。光夫人显及诸女皆通籍长信宫，或夜诏门出入，骄奢放纵，恐浸不制。宜有以损夺其权，破散阴谋，以固万世之基，全功臣之世。（《汉书·魏相传》）
　　◇上书谏击匈奴右地
　　臣闻之，救乱诛暴，谓之义兵，兵义者王；敌加於己，不得已而起者，谓之应兵，兵应者胜；争恨小故，不忍愤怒者，谓之忿兵，兵忿者败；利人土地货宝者，谓之贪兵，兵贪者破；恃国家之大，矜民人之众，欲见威於敌者，谓之骄兵，兵骄者灭：此五者，非但人事，乃天道也。间者匈奴尝有善意，所得汉民辄奉归之，未有犯於边境，虽争屯田车师，不足致意中。今闻诸将军欲兴兵入其地，臣愚不知此兵何名者也。今边郡困乏，父子共犬羊之裘，食草莱之实，常恐不能自存，难以动兵。「军旅之后，必有凶年」，言民以其愁苦之气，伤阴阳之和也。出兵虽胜，犹有后忧，恐灾害之变因此以生。今郡国守相多不实选，风俗尤薄，水旱不时。案今年计，子弟杀父兄、妻杀夫者，凡二百二十二人，臣愚以为此非小变也。今左右不忧此，乃欲发兵报纤介之忿於远夷，殆孔子所谓「吾恐季孙之忧不在颛臾而在萧墙之内」也。愿陛下与平昌侯、乐昌侯、平恩侯及有识者详议乃可。（《汉书·魏相传》：元康中，匈奴遣兵击汉屯田车师者，不能下。上与后将军赵充国等议，欲因匈奴衰弱，出兵击其右地，使不敢复扰西域。相上书谏。）
　　◇上书自陈
　　妻实不杀婢。广汉数犯罪法，不伏辜，以诈巧迫胁臣相，幸臣相宽不奏。愿下明使者，治广汉所验臣相家事。（《汉书·赵广汉传》）
　　◇条奏便宜
　　臣闻明主在上，贤辅在下，则君安虞而民和睦。臣相幸得备位，不能奉明法，广教化，理四方，以宣圣德。民多背本趋末，或有饥寒之色，为陛下之忧，臣相罪当万死。臣相智能浅薄，不明国家大体，时用之宜，惟民终始，未得所繇。窃伏观先帝圣德仁恩之厚，勤劳天下，垂意黎庶，忧水旱之灾，为民贫穷发仓廪，赈乏饣委，遣谏大夫博士巡行天下，察风俗，举贤良，平冤狱，冠盖交道；省诸用，宽租赋，弛山泽波池，禁秣马酤酒贮积，所以周急继困，慰安元元，便利百姓之道甚备。臣相不能悉陈，昧死奏故事诏书凡二十三事。臣谨案王法必本於农而务积聚，量入制用以备凶灾，亡六年之畜，尚谓之急。元鼎二年，平原、渤海、泰山、东郡溥被灾害，民饿死於道路。二千石不豫虑其难，使至於此，赖明诏振救，乃得蒙更生。今岁不登，谷暴腾踊，临秋收敛犹有乏者，至春恐甚，亡以相恤。西羌未平，师旅在外，兵革相乘，臣窃寒心，宜蚤图其备。唯陛下留神元元，帅繇先帝盛德以抚海内。（《汉书·魏相传》：数条汉兴已来国家便宜行事，及贤臣贾谊、晁错、董仲舒等所言，奏请施行之。）
　　◇表奏采易阴阳明堂月令
　　臣相幸得备员，奉职不修，不能宣广教化。阴阳未和，灾害未息，咎在臣等。臣闻《易》曰：「天地以顺动，故日月不过，四时不忒；圣王以顺动，故刑罚清而民服。」天地变化，必繇阴阳，阴阳之分，以日为纪。日冬夏至，则八风之序立，万物之性成，各有常职，不得相干。东方之神太昊，乘《震》执规司春，南方之神炎帝，乘《离》执衡司夏；西方之神少昊，乘《兑》执矩司秋；北方之神颛顼，乘《坎》执权司冬；中央之神黄帝，乘《坤》《艮》执绳司下土。兹五帝所司，各有时也。东方之卦不可以治西方，南方之卦不可以治北方。春兴《兑》治则饥，秋兴《震》治则华，冬兴《离》治则泄，夏兴《坎》治则雹。明王谨於尊天，慎於养人，故立羲和之官以乘四时，节授民事。君动静以道，奉顺阴阳，则日月光明，风雨时节，寒暑调和。三者得叙，则灾害不生，五谷熟，丝麻遂，草木茂，鸟兽蕃，民不夭疾，衣食有馀。若是，则君尊民说，上下亡怨，政教不违，礼让可兴。夫风雨不时，则伤农桑；农桑伤，则民饥寒；饥寒在身，则亡廉耻，寇贼奸宄所繇生也。臣愚以为阴阳者，王事之本，群生之命，自古贤圣未有不繇者也。天子之义，必纯取法天地，而观於先圣。高皇帝所述书《天子所服第八》曰：「大谒者臣章受诏长乐宫，曰：『令群臣议天子所服，以安治天下。』相国臣何、御史大夫臣昌谨与将军臣陵、太子太傅臣通等议：『春夏秋冬天子所服，当法天地之数，中得人和。故自天子王侯有土之君，下及兆民，能法天地，顺四时，以治国家，身亡祸殃，年寿永究，是奉宗庙安天下之大礼也。臣请法之。中谒者赵尧举春，李舜举夏，汤举秋，贡禹举冬，四人各职一时。』大谒者襄章奏，制曰：『可。』」以二月施恩惠於天下，赐孝弟力田及罢军卒，祠死事者，颇非时节。御史大夫晁错时为太子家令，奏言其状。臣相伏念陛下恩泽甚厚，然而灾气未息，窃恐诏令有未合当时者也。愿陛下选明经通知阴阳者四人，各主一时，时至明言所职，以和阴阳，天下幸甚！（《汉书·魏相传》：又数表采《易》阴阳及《明堂月令》奏之。）
　　◎蔡义
　　义，河内温人。武帝时以明经给事大将军幕府，迁补覆盎城门候，擢为光禄大夫给事中。元凤中拜少府，迁御史大夫。元平初为丞相，本始三年薨，谥曰节侯。
　　◇上疏求召见
　　臣山东草莱之人，行能无所比，容貌不及众，然而不弃人伦者，窃以闻道於先师，自托於经术也。愿赐清闲之燕，得尽精思於前。（《汉书·蔡义传》）
　　◎令狐茂
　　茂，上党壶关人。征和初为县三老。
　　◇上书理太子
