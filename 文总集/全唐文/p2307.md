<!-- { "loadSidebar": true } -->
    采访使遂命博士金渐之规矩磨龙，不日不月，果然业就。虚中器度方图，皆有边岸，性朴谨默，中心坦然，若汪汪万顷之量也。采访使以闻於有司，考试之，与燕人易元光研合道，遂为□水之交。有司荐於上，上授之文史，登台省，处右职。上利其器用，嘉其谨默，诏命常侍御案之右，以备濡染。因累勋绩，封为即墨侯。虚中自历位，常与宣城毛元锐、燕人易元光、华阴楮知白常侍左右，皆同出处。时人号为“相须之友”。
    史臣曰：“卫有大夫石昔，其先颛帝之苗裔也。出靖伯之後曰甫，甫生石仲，仲之後曰昔。春秋时仕卫，世为大夫焉。即墨侯石氏与卫大夫即不同也。盖出五行之精，八音之灵，岳结而生。禀质而名，怀宝为玉，吐气为□，发硎利刃，与天地常存者也。”
    ○管城侯传
    毛元锐，字文锋，宣城人。（阙）於东墅而生昴宿，一名“旄头”，遂姓毛氏，世居兔（阙）少昊时，因少暴农之稼，为爽鸠氏所擒，诛之以为乾豆。其族有窜於江南者，居於宣城溧阳山中，宗族豪盛。元锐之世二代祖聿，因秦始皇时遣大将军蒙恬南征吴楚，疑其有三窟之计，恃狡而不从，使前锋围而尽执其族，择其首领酋健者，縻缚之献於麾下。大将军问聿之能。曰：“善编录简册。自有文字已来，注记略无遗漏。”大将军奇之，用命为掾，掌管记。及凯旋，闻於上，为筑城而居其族，遂以文翰著名。其子士载，汉时佐太史公修史，有劲直之称。天子因览前代史，嘉其述美恶不隐，文简而事备，拜左右史，以积劳累功封管城侯，子孙世修厥职。能业其官，累代袭爵不绝，皆与名贤硕德如张伯英、卫伯玉、索幼安、锺元常、韦仲将、王逸少、王子猷并为执友。历宋齐已来，朝廷益以为重。锐之曾大父如椽，与王为神契之交；大父如聿，与江文通、纪少瑜有彩毫镂管之惠，皆文章之会友也。
    锐为人颖悟俊利，其方也如凿，其圆也如规，其得用也称旨。则默默而作，随心应手，有如风雨之声者，有如鸾鹤回翔之势，龙蛇奔走之状者。能为文多记，不倦濡染。光祖德也，起家校书郎，直馆，迁中书令，袭爵管城侯。圣朝庶政修（阙）易元光同被诏常侍御案，（阙）须之友。天子以六合晏然，志在坟典，因诏元锐专职修撰。锐久蒙委用，心力以殚，至於疲惫，书札粗疏，惧不称旨，遂恳上疏告老。上览之嘉叹曰：“所谓达士知止足矣！”优诏可之曰：“壮则驱驰，老则休息，载书方册，有德可观。卿仰止前哲，宜加厚礼，可工部尚书致仕就国，光优贤之道也。”仍以其嗣职焉。
    史臣曰：管城毛氏之先，盖昴宿之精。取笔头之名以为氏，以与姬姓毛伯郑之後毛氏不同族也。其子孙则盛於毛伯之後，其器用则遍及日月所烛之地也。天子至於士庶，无不重之者也。朝廷及天下公府曹署，随其大小，皆处右职。功德显着，宗族蕃昌云。
    ☆樊子新
    ○对厅子判
    〈厅子执砚，翻泻物。擒获欲科之。〉
    各备尔曹，以供共职，罄输冰操，同洽风规。公府峥嵘具寮瞻瞩，事光文物，掌设防非，犹众派之源流，若提纲而集目。尚恐禽栖入噪，络青琐於傍喧；蛛网交丝，架朱窗而上掩。岂意故为翻泻，用慢章程，德不缮心，罪亦旋踵。违周氏之戒器，水覆绳愆；览刘氏之朝衣，羹倾宥过。法开有误，理亦从宜。
    ●卷九百四十九
    ☆孙秘
    ○散木赋
    冥冥，至道之精，视之无见，听之无声。伊散木其何识，冲用而保生。夫其措迹隐深，寓形偏寂，青右耸，红溪左辟。漱滴沥之飞泉，枕嵌岩之古石，将含休以处顺，不祈禄而自。故其也，盘魄，虫穿鸟剥，其节大兮不可以为桷。拥肿轮，抱蠹生津，其轴解兮不可以为轮。空心兮若丧，拳枝兮不申，理不中於规矩，才岂任乎斧斤？似支离之有疾，固哀骀之入真。日者秦构凤凰，汉营鹊，崇临海之殿，丰冠山之阁。穷宇内之瑰宝，尽域中之蘅薄，虽片善之必收，故散木之不作。用能以损之益，居贞而晦，不恃而成，不有而大。白□至止，杂萝薜以成帷；清风来兮，协笙竽而吹籁。异鹊宵集，祥鸳晓会，隐士挂瓢，仙人倚盖，不逆於物，夫何於害？及夫郊暄淑气，景媚风烟，夭桃变兮李发，乍扬芳以竞妍。既乎寒露朝变，凝霜夜结，栌梨剥兮橘柚摧，澹无情兮何折。动息无挠，荣枯任节，道将契於撄宁，德以庶於朗澈。与夫五柞三槐，仁宾君子，东吴豫章，西蜀萧杞，文杏耸於千寻，木兰香於十里，皆蚪蟠鳞接，重葩叠叶，杳蔼芊绵，拂日摩天，根柢深固，表里岩泉。并恃才而丧质，咸为名而夭年。是知明不若昧，语不如默，为善者离其道，立行者阴於德，社栎入梦而几亡，野桑因言而自刻。岂若圣智双遣，形神两忘，委不才以居寂，任无用以为祥，郁郁於绝冥之界，落落於无何之乡，与天地而长久，吸日月之明光。蒙子休闻而叹曰：“吾且逍遥其旁。”
    ○幽松赋
    惟天地之覆载，属日月之贞明，幸□雨之广润，及草木之滋荣。代何材而不用？材何代而不生？若乃地势卑而路修回，有孤山曲涧之幽松，挺百尺而敷其状，耸千仞而擢其容。柯夭矫，花叶芊茸，枝横栖鹤，盖偃盘龙。蹙皮肤而文叠危，宏磊而谷深重，代人之所未见，匠者之所未逢，抱雅操兮积年载，持概节兮伫时雍。梢森乎岩之畔，扶疏兮山之足，禀二仪而自清，居四时而常绿。其孤高也，则排烟而荡雾；其贞坚也，则超代而越俗；偏睹日而疏阴，邃自然而孤直，起喻有叔夜之材，入梦表丁君之职，涧底幸左思之咏，岁寒蒙孔子之识。伟哉盛矣！属时代兮多杞梓，其用无隔，窥幽涧兮茂松柏，梓待构而见须，松堪栋兮希择。其文理也奇绝，可以雕楹架，其雅操也昂藏，可以振雪凌霜。向日贞心擢，临风古气扬，深谷如蒙顾，此地有材良。王尔经过而叹曰：“帝德咸亨，此松挺生。”公输俯仰而顾曰：“王道利贞，大厦用成。”希皇鉴之留盼，感郁郁之馀情者也。
    ☆孙崇古
    ○对造桥判
    〈河阳欲造石梁，以费广请造舟，计风乌海燕亦用鬻巨万。州使相争不定。〉
    河阳地即帝畿，境惟天邑。石季伦之别业，吹楼□断；潘河阳之古县，春树花开。波石沿洄，沓昆仑之水；车马阗咽，俟鼋鼍之构。虹梁鹊柱，既暂劳而永逸；风乌海燕，但有损而无成。爰叩两端，且多职竞。将申一部，希效管窥。宜兴鞭石之功，无取接舟之议。
    ☆孙钦望
    ○对染瓮洒尘判
    〈丙倾染瓮恶街衢。县令笞丙，云：“便洒轨尘，於事无废。”〉
    闾扑地，咽绮城之歌鼓；轩车沸晓，度紫陌之烟埃。攸更湫隘，或资洒埽。丙也业在门居，向惟街道，倾兹染瓮。殊汉阴之息机，洒以香街；异汾水之流恶，黄图作宰。当旌卧疾之奇，元览涤除；令察轨尘之秽，将加棰令。允符鞭作，洒泞之愆，已闻揭厉，无良之刺。难漏刑名，令既有科，自成美锦之制；丙期无讼，难雪素丝之泣。
    ○对溺死判
    〈甲与乙同舟，既而甲惧水自投，因溺死。其家讼乙故杀，县断以疑。〉
    灵长演派，资润下以流谦；习坎疏源，含内虚而济物。故桂林望断，汉臣嗟其水源；航苇无因，卫女叹其河广。由是剡木为楫，利涉存焉；造舟为梁，有自来矣！惟甲与乙，俱因行迈，驾言出游，大川为阻。家非溱ㄛ，不可褰裳；地若沧流，爰凭鼓棹。既而甫辞岸浦，喜二子之同舟；方驾波心，嗟一夫之坠魄。寻漆园之奥旨，未昧藏舟；考司寇之微言，旋惊逝水。至若沃焦不易，吕梁难嗣，一类士龙之笑，几惭渔父之勇。家人告称故杀，县司断以疑条。乙则有词，未云甘伏。向若平生宿憾，殒命犹或推科；如其邂逅相逢，自死如何结罪？诚可俾竿而求水府，岂得陈牒而讼曹！不悟生也有涯，将等死而无吊。欲使长江岸上，式旌孝女之碑；箜篌曲中，永作狂夫之曲。窃稽状迹，不伏为宜。
    ☆孙文臣
    ○对祭星判
    〈甲祭司人，沃盥执烛而献。人数未便陈玉彻奠。监祀纠其失仪。甲云：“来岁美恶岂玉能知？”〉
    天垂众象，地列百神，四时祀之，废一不可。所以爰命於甲，有事司人，如在表至诚之怀，惟馨祈莫大之福。遂能就盥除秽，用烛明仪。既俎豆而式陈，冀圭璧而必荐。诸具已备，惟玉未陈。谓监祀而罔知，何纠事而斯当？词虽不已，其难舍诸。
    ☆元弼
    ○鱼跃龙门赋（以“扬鼓鳞，撇波直上”为韵）
    彼龙门之津，流水激射，断山嶙峋。厥功彰於夏禹，斯险际乎苍，河源炳灵以峻极，水族候时而荐臻。副天用也，伫龙行兮骧首：参神选也，同鲲化兮脱鳞。徒观其向天倪，辞水府，望霄汉之九，越泥沙之五，来如及门，出若由户，虽悬波而千仞，终作气而一鼓。
    我鬣既张，彼川何长？仰□路而抑扬，终不息而自强。我功既奖，彼河徒广，揖天衢而直上，诚择利而攸往。变化伊何，升沈亦多，潆洄曲渚，泛滟长波，背蛟室而大集，指龙门而远过。至於激厉果决，乘陵险绝。虽迅湍奔雷，骇浪喷雪，终瞬息而上，膺腾而撇，挥其尾而不劳，骋其力而不竭。於是俄变鱼服，倏为龙姿，志气自负，威灵自持。岂同涂於点额，宁较力於掀哉？於戏！道有行藏，运有通塞，天资性灵，神辅正直。始有水而呀鳃，忽升天而振翼，然後随方受变，千里一色，风□际会，未始有极。慕李膺之往哲，孰不愿游；追老氏之元踪，而（阙一字）不测。傥真宰之可仰，终进德於君门之侧。
    ☆元子贡
    ○对夷攻蛮假道判
    〈夷攻蛮，道由边邑。麦已熟，或请人皆出获，宰不许。郡长让之。云：“恐为不耕者所得。”〉
    法不可易，政贵有恒，利物虽在於随时，出令必资於长久。矣远邑，滨诸蛮夷。茂其蜗角之兵，无能猾夏；不虞蜂聚之众，将犯麦秋。同郑伯之袭温，若齐师之入鲁。自可申之备预，固其封疆；岂宜因彼犬戒，纵其敛积？是教玩寇，何以字人？虽无厚於雠，前监是与；然不耕而获，後嗣何观？邑宰不从得宜，颇类於宓子；郡长见让失指，有契於季孙。宰实有词，理宜无罚。
    ☆袁
    ○对射御策
