<!-- { "loadSidebar": true } -->
　　蚯蚓二窍一前一后前窍虽一而备五用焉视听嗅食歌盖全受土气以生也 
　　马蜥之虫至秋而鸣秋之令金也虫色绿木也金木相轧以为声然以两股击翼而鸣金木傍击之谓也或难之曰螳螂蚱蜢亦色緑何以不鸣予应之曰螳螂常有怒攫之势专食生虫其气已散为杀气故不鸣也蚱蜢性卑潜于草间阴胜也亦不鸣 
　　鰕与蟹坚在外离象也熟之而色归赤离中含阴阴中不生故鰕蟹之子皆在腹外螺蛤尤坚虽熟而色不变然生育则但涎液随气而化螺蛤性静得阳多故也 
　　飞禽卵生卵皆先具形待交而后始生育走兽胎生胎则遇交而方始成形生育也是以卵有旦卵而胎无旦胎也 
　　人为阳物为阴阳数自一而至九无尾阴数自二而至十有尾故人无尾而物皆有尾也 
　　牛共羊居丑未之位牛色苍虽有杂色而苍多近于春阳之生气故闻死则觳■〈觳，束代殳〉羊色白虽有杂色而白多近于秋阴之杀气故闻死则不惧凡草木经牛噉之余必重茂经羊噉之余必悴槁谚有之曰牛食如浇羊食如烧信夫是盖生杀之气致然也 
　　阳奇阴偶奇纵耦横阳为人得奇数阴为畜得耦数奇数纵故人首直耦数横故畜首横也 
　　或问曰鸡鸭卵之生皆系着于脊其产于后窍不知自何道而能出答曰凡鸟之卵生者莫不系着于脊盖本乎天者亲上也脊系卵处下生一肠上口连属于系卵卵既长足而产则入于此肠俗谓之花肠也下口乃并于粪肠以通于后窍出焉卵之殻皆于当日始能坚何以知其然因宰杀之日隔宿可验也凡兽之胎则繋着于腹而其结处为胎室胎既长足则并膀胱下口以通于前窍出焉此本乎地者亲下也 
　　或问曰兽有尿禽无尿何也答曰兽得阴数阴数无始为无上故无翼禽得阳数阳数无终为无下故一窍而无尿也 

　　○厯数类 

　　后天乾坤纵而六子横盖易以东为用而西不用北为阳而南为阴故干退而居西北坤退而居西南长男长女居东及东南以为生长中男中女处正位互居父母之宅少男可为而未用故临于东北始终之交少女无为而不能用故依父母之间 
　　乾坤纵而六子横乾坤退而六子用干位西北坤位西南万物根于戌亥依乎父也万物化于未申亲乎母也 
　　纳甲之说自甲为一至壬为九阳数之始终也故归干易顺数也乙为二至癸为十阴数之始终也故归坤易逆数也干一索而得男为震坤一索而得女为巽故庚入震辛入巽干再索而得男为坎坤再索而得女为离故戊趋坎己趋离干三索而得男为艮坤三索而得女为兊故丙从艮丁从兊阳生于北而成于南故干始甲子而中以壬午阴生于南而成于北故坤始乙未而中以癸丑震巽一索也故庚辛始于子丑坎离再索也故戊巳始于寅夘艮兊三索也故丙丁始于辰巳也 
　　又一说乾坤者二气之正位也坎离者二气之交互也正位则始终全备故甲壬归干乙亥归坤交互则往来处中故戊归坎己归离震巽乃受气之始故庚辛归焉艮兊乃生化之终故丙丁归焉乾坤位阴阳之极故子午丑未配于甲壬乙癸父母总摄内外之义震巽长男长女为初索是以子丑配庚辛坎离中男中女为再索是以寅夘配戊巳艮兊少男少女三索是以辰巳配丙丁纳之为言受也容受六甲于八卦中也易者逆也数皆以逆而推之 
　　坎离交互坎本阳却为月离本阴却为日盖月含阳故有兔日含阴故有鸡鸡兔乃东西之对待是曰坎离为二气之交互也 
　　羊刃之说禄前一位是也禄过则刃生盖贵人位前必列兵以此为喻但值阳干方是阴干则否如甲卯丙午申既禄于寅前值卯方为真盖寅卯一气之木也乙禄卯前值辰非同类故否然则阳性暴故借羊之狠以警之至于子平中以夺财羊刃名之者有逞暴凌刼之意也他可类推 
　　戊巳两干寄禄己午子寓母家之义虽然戊见午刃则不可一途而取戊既依母而禄刃乃一气火也俱有生土之意故戊日得火多则为印也己则否巳禄于午午前则未为刃未巳连属土则非戊午之比也 
　　五行之序有以木火土金水为言者有以水火木金土为言者一则取其相生之序一则取其天地始生之序世皆以金木水火土为序而言者众矣盖金为气之母天体干金也人肺管摄诸藏亦金也大言天地小言人身莫不先受乎气故为五行之先不亦宜乎万物未尝无对待故木次金水火阴阳之正也故又次木土为万物之基故又以为终古人示人之意亦已深切矣盖物得气方生故木次金既生然后有阴阳故水火次木阴阳己备形质纯全故土居其终矣 
　　阴错阳差有十二日盖六十甲子分为四段自甲子己卯甲午己酉各得十五辰甲子之前三辰值辛酉壬戌癸亥为阴错己卯之前三辰值丙子丁丑戊寅为阳差甲午之前三辰值辛卯壬辰癸巳为阴错己酉之前三辰值丙午丁未戊申为阳差盖四段中每段除十二辰各余三辰三四亦得十二辰是为阴错阳差也甲子甲午为阳辰故有阴错己卯己酉为阴辰故有阳差也 
　　又一说甲子甲午己卯己酉之前各三辰者以天干配地支一周之后所余三辰也甲配子而歴尽于乙亥故丙子丁丑戊寅为阳错己配卯而歴尽于庚寅故辛卯壬辰癸巳为阴差也丙午丁未戊申为阳差辛酉壬戌癸亥为阴错者就甲午己酉上同此类推 
　　地支内所藏天干者子午卯酉为四极寄四禄焉辰戌丑未为四藏寓四墓焉故此八支各藏一阴干寅申己亥为四开阖就生四禄焉故各藏二阳干戊藏于辰戌已藏于丑未阴阳各归其所戊藏于己巳藏于午则亦就寄禄而藏焉 
　　干有十支有十二干不配肖属而支配者天赋气地成形也人所以称肖属及支而不及干者父施气母有形也身依母而生然人性独称父者原其受气之本也 
　　阳为奇阴为耦昼属阳得奇夜属阴得耦竒单故日得一耦拆故夜得二是以上半夜为今日下半夜为明日是夜得二也 
　　或问五行相生惟金生水难明盖金者气也水生于气聚故金生水也又云天者金之体星者金之精气降于天则为雨气出于地则为泉天为阳变化故或雨旸地为阴守常故泉流不息 
　　十二肖属子为阴极幽潜隠晦以鼠配之鼠藏迹午为阳极显易刚健以马配之马快行丑为阴俯而慈爱以牛配之牛舐犊未为阳仰而秉礼以羊配之羊跪乳寅为三阳阳胜则暴以虎配之虎性暴申为三阴阴胜则黠以猴配之猴性黠卯酉为日月二门二肖皆一窍兔舐雄毛则孕感而不交也鸡合踏而无形交而不感也辰巳阳起而变化龙为盛蛇次之故龙蛇配辰巳龙蛇者变化之物也戌亥阴敛而持守狗为盛猪次之故狗猪配戌亥狗猪者镇静之物也或云皆取不全之物配肖属者非也庶物万类岂特十二哉况无义理不足信也明矣 
　　纳音之说有一法见于内经论奥然其中亦欠详备故复取其说而撮其长者以立一家之论盖甲子为取乙丑以为妻隔八而生子阳生阳为男阴生阴为女至壬申为甲之男至癸酉为乙之女壬申癸酉至庚辰辛巳亦然自庚辰辛巳数三转而向南为戊子己丑火自戊子阳火隔八而生丙申男己丑阴火隔八而生丁酉女丙申丁酉至甲辰乙巳亦然又自甲辰乙巳数三转而向东为壬子癸丑木自壬子癸丑至庚申辛酉自庚申辛酉至戊辰己巳亦然又自戊辰己巳数三转而向北为丙子丁丑水自丙子丁丑至甲申乙酉自甲申乙酉至壬辰癸巳亦然又自壬辰癸巳数三转而中央为庚子辛丑土自庚子辛丑至戊申己酉自戊申己酉至丙辰丁巳亦然又自丙辰丁巳数三转而向西则复为金矣夫金为气之始金有声声宣气是以乐必以金先之也人之身亦然肺经为诸藏先是以有纳音之意焉然五行各行三者三生万物之义也气生金金出矿须火以成材火资木以骄焰木藉水而生荣五行皆赖土以成立故火木水土为次序也 
　　阴阳皆地支六合者日月会于子则斗建丑日月会于丑则斗建子故子与丑合也日月会于寅则斗建亥日月会于亥则斗建寅故寅与亥合也日月会于卯则斗建戌日月会于戌则斗建卯故卯与戌合也日月会于辰则斗建酉日月会于酉则斗建辰故辰与酉合也日月会于己则斗建申日月会于申则斗建己故己与申合也日月会于午则斗建未日月会于未则斗建午故午与未合也 
　　六害者盖冲损合神故为害也我之和合被其冲损岂不为害乎子与丑合而未冲丑丑与子合而午冲子故子害未而丑害午寅与亥合而己冲亥亥与寅合而申冲寅故寅害己亥害申卯与戌合而辰冲戌戌与卯合而酉冲卯故卯害辰戌害酉也地支之上横则为合竖则为害横竖皆六是名六合六害术者乃云六为六亲者非也 
　　月忌之说术家以为廉贞独火故为忌者谬也此乃以洛书九宫推之初一起一宫二日二宫三日三宫四日四宫初五日则入中宫中宫为星极之位至尊之地在臣民当忌避故曰月忌至于六日六宫七日七宫八日八宫九日九宫初十复至一宫如此循环数去十四日又入中宫二十三日又入中宫是以初五十四二十三日为月忌也 
　　百刻之说众议纷纷莫有定论惟一说类优以为每刻得六十分百刻共得六千分散于十二时该五百分如此则一时占八刻零二十分将八刻截作初正各四刻却将二十分零数分作初初正初微刻各一十分也又赵缘督一说将十二时各分八刻计刻九十六刻为大刻却将余四刻每刻分作六十分四刻作二百四十分每一时中又得二十分为小刻如此则一时之中得八大刻复有二十分小刻截作初初正初各得一十分为微刻也其它或以子午二时各得十刻者或以子午夘酉各得九刻者或以夜子时得四刻者皆非也然夜子时之说只是在半夜之前故称夜子正如冬至为起厯之端而居中气其前亦系十一月也是以夜子正在亥时之后故只有初刻而无正刻子时却只有正刻而无初刻其意可见也 
　　十干甲万物之始生气之原草木初生破土而出必有两叶叶中透气故甲字象形如两叶相抱也乙甲阳乙阴甲既出而阳己露于上根必下盘以为固故乙字亦象形如草木之根屈曲也丙火炎上而锐长养于南离炳然而焕烂乃其盛也下虚而上齐故丙丁之字皆平头丁者也壮也万物至盛夏莫不皆壮居正阳之位适足与阴相当故丁又有相当之义戊万物依土而生四行依土而立戊配阳土戊茂也物得而茂又茂有成之义故能为物之始终己为阴土不能独为必因阳以用起己巳也依阳而起从阳而已亦始终之义尔庚西方金气为秋万物歴离明燥极至秋金则微阴始生物得庚苏庚者更也辛者新也金为成实物至秋而收敛变阳而为阴一新之意存焉壬物无终絶之理将尽必复生北方冬水物气将尽故先含生意壬者姙也物至此而怀姙也癸者揆也物出有归闭藏为终终遂天真同归一揆也 
