<!-- { "loadSidebar": true } -->
　　闽有高士王皆山氏生当方内承平时豹林谷之隠者其人中虚外夷铲锄城府博学强记貌甚伟言甚文礼甚度解饮酒尤善歌诗有白云樵唱等集壮年落魄不羁未为世用自治城来樵于长乐之筹岭董岩太常六平诸峰凡舟崖翠壁靡不登歴无有定所故自号曰皆山樵者时人莫之识而予先辱交焉每遇风恬日煦即相与聚首歌伐木诗酌数行酒挂幅巾林下聆黄鸟好音幽懐泊如也自后予别去宦游十余年为山东文学掾迁转国子博士山川伊阻霜朝月夕慨邂逅之无从今季秋皆山亦以儒士被荐来京预修书于文渊阁暇日过桥门执予手曰子故人知我者也曩为贫故不得不业于樵以救沟壑之饥与买臣辈为伍兹幸忝登名荐书齿诸逢掖士子于朝以仰望圣天子之光明视向时樵者号野矣将更之若何予曰是焉用更为哉葢士之生也修仁义懐道德时有遇不遇昔贤哲布衣时不耻贱为事如伊尹耕莘太公钓渭胶鬲鱼盐傅说版筑百里奚为人饭牛者比比皆然则子当季披敝裘腰斤斧入山林伐菑翳剪条枚为薪为蒸以爨以煁非野也宜也今既征于朝矣籍甚声名方骎骎向用则当为金门大隠当世大樵吾知上之人将蕲子献邓林美材以供明堂建章千门万户之用下之人欲子砍月中桂以为寒者薪而区区培塿之松栢牛山之萌蘖弗取也子幸毋谓吾心志长而斧柯短斯副所望尔故虽仍旧号庸何伤传曰穷则独善其身达则兼善天下子独不闻之乎皆山抚掌笑曰善哉敬佩教音服之无斁请书以为传永乐丙戌腊国子博士长乐林慈志仁书于成均之署
　　
　　皆山樵者传
　　
　　七闽为东南奥区其地有武夷诸山之胜西北引匡庐天姥相去峙立不千里而近古之隠德之士名可得闻而人不可得见者恒不在于此山之巅则在于彼水之涘若今所谓皆山樵者其殆庻几于斯人之流欤樵者少业为士漫游江海间中年乃弃去名迹葛衣草履樵隠于七岩之山逮今二十年矣当其披云岑履月磴砺斧清涧之滨弛担中林之野仰观孤云俯听羣籁油然兴发拊石而歌之歌曰朝采吾樵兮庶无累于我心又歌曰陟彼西山言采吾樵幽幽长林可以息劳尧舜之世岂不美兮邈西山之莫招我思古人于焉逍遥歌以长啸声若鸾凤山鸣谷答林树振动修然若将蜕污浊而超鸿蒙者既而乃曰夫环吾闽皆山也山皆可樵也顾何必于是乎于是复持其斧斤东采海上诸峰西登武夷造九曲之深往来于幔亭仙掌间又将道三衢入烂柯山求古人陈迹而览之以候安期羡门于烟萝云径之表冀有所遇因自号曰皆山樵者云
　　
　　论曰昔庄周行山中见大木焉伐木者止其傍而弗顾周曰此木以不材寿又曰夫直木则先伐矣此皆材之累而中道之夭于斧斤者樵者入山有年其所见得不有同于是乎遯世之士虽非中庸洁身守志君子取焉余为樵者着传越五年朝廷搜罗遗逸而樵者以聘至京师且入东观与校雠之列暇日过余翰林相视一笑余因戏之曰君得不以会稽之章绶而来乎樵者笑曰子幸毋深诮吾吾之斧柯固无恙也因为重书前传漫识于此时永乐五年丁亥仲春之望翰林院检讨独山王偁孟扬书
　　
　　皆山樵者赞
　　
　　闽士王恭自谓皆山樵者善为诗有唐人风格葢博学隠者云赞曰葛天之民太古之音越唐过汉戞玉铿金布衣萧然不慕宠荣强之而起朝阳凤鸣翰林院学士庐陵解大绅赞
　　
　　皆山樵者说
　　
　　新宁王先生以皆山樵者自号予谓合火水石土积而高者为山而草木生之是生草木者山也载山者地也举大地皆山举山之草木皆樵也博哉号乎盍求其称也诗曰瞻彼旱麓榛枯济济薪之槱之左右趣之先生安重不迁为人敬慕有类于旱麓之可瞻故曰皆山才美外见有类于榛楛之薪槱资夫日用之不可无故曰樵者彼以众人之樵而视先生之樵是不知其卓卓也今天子嗣位先生舍其斧斤观光于朝行步锵如出言粲如如华虫黼黻可以文盛世如金钟玉磬可以鸣治音樵之进于是也至矣予于是乎观丁亥冬十月二十日长乐林仲贞书长安西之公邸
　　
　　皆山樵者辞（有序）
　　
　　皆山樵者姓王氏名恭闽人也闽地皆山而恭以文学行谊隠以樵故以自号今年六十余矣工于诗有盛唐之音平生罕与世接黄冠草履往来闽中濯清泉息茂树引觞独酌负薪行歌人莫得见也乃者朝廷大征天下儒硕兴石渠虎观之事闽中以恭应诏余时代匮词林得与恭相识幅巾鹤发风骨癯然翛翛乎似非尘世中人也事毕告老而归过予言别作皆山樵者辞以送之环七闽兮皆山郁苍翠兮盘盘若有樵客兮山之间葛衣草履兮风雪颜朝出游兮负薪暮来归兮煮石松涛撼屋兮萝月白濯足清冷兮于焉以息超然逺世以自洁兮遁迹空山而莫俦岂遗污浊而蝉蜕兮傲睨万物以尚友乎巢由石渠天禄兮邈彼瀛洲以翱以翔兮俾余校雠顾轩冕岂余心之敢慕兮望皆山乎赋归休清风浩浩兮白云悠悠斧柯无恙兮返吾故丘彼会稽之章绶兮曾何足以少留永乐五年龙集丁亥季夏立秋日赐进士及第翰林修撰承务郎庐陵曾棨书于京师寓舍之九竹轩
　　
　　右皆山樵者传赞辞说乃前辈解大绅王孟扬曾子棨林慈林仲贞诸先生为王皆山先生作也皆山先生善鸣于诗遗有白云樵唱诗稿予已为之版行又得福州举人呉锵以此文寄到南京予重前辈之文章而益信皆山先生之才之德足为后学之模范也遂録此附于白云樵唱之后成化癸卯十有二月后学九仙山人黄镐跋
　　
　　白云樵唱集附録
