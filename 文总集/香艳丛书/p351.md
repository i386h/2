<!-- { "loadSidebar": true } -->
　　次日自制祷文，登山宣诵，并焚寄感二诗。逡巡瞻眺，日暮方回。漏初下，有小鬟持红纱灯至，见生缔审曰：“君邹某耶？杀郡主矣！郡主前自此处回，奄奄即病，医药无少效。每呓语诵‘镜里丰姿梦里人’之句。问之，即不言，日益尫瘠。王妃忧甚，来询妃主，亦不知疾所自来。顷得君寄感诗，始悉其由。命君速去，妃主坐待也。”生且感且喜，即随小鬟登山。甫入门，见殿上红烛高烧，妃主高坐，年三十许。粉白黛绿者环列两旁。小鬟引生跪阶下。妃主命曳起赐坐，谓生曰：“前姊妃信至，知小妮子爱才心切，顿结相思。属觅良人，无从物色。昨承手告，知当时避雨，已种情根。但近来病已垂危，倘玉趾往临，使彼喜而疾愈，则姊妃爱女情殷，姻事当无不遂。”生唯唯首肯。妃主喜，即作书付生，谓救病如救火，须速去。愿左右召神鸦军。旋有两人至，稽首立庭下。展羽衣披之，立化大鸦，高五尺许。又命小鬟随生去。左右扶跨鸦背，令闭目勿开视。鸦展翼而升，便闻耳际风鸣，疾如电掣，须臾已至。鸦就地而伏，生与小鬟俱下，视之已在庭中。 
　　但见金碧交辉，迥非尘世。闻寝室隐隐叹息声。小鬟入报，命生少侯。须臾二婢灯笼出，见生，笑曰：“若个俊郎君，无怪郡主相思死也。”遂引至一室，锦绣纷陈。郡妃已凭几坐侯，年四十以来，福德庄严，雍容华贵。生拜妃，妃命曳起赐坐，略诘世阀。生探怀出书呈妃；启视已，甚喜，即付婢持示郡主。因谓生曰：“郎君清贵，无忝相攸，舍妹执柯，更非无据。然少坐片时，即请入内以慰小女期盼之心。俟勿药早占，当行嘉礼。”生曰：“山野寒儒，过蒙垂注。幸贵妃宠召，死且不惜，敢相违耶。”妃喜，命婢先报郡主。婢人即出曰：“郡主言母妃既允东床，不必相见。”妃笑曰：“为郎憔悴却羞郎，人既远来，偏又腆腼。果尔亦大佳。郎君恐腹馁，老身尚须视郡主，汝等可陪远客伺候夕餐也。”遂别而入。少迭，诸婢纷纷罗酒浆，具肴馔，引生入座。餐已，导至一小房，卷轴图书，堆盈几案。婢仆抱衾枕，设榻上，代剔银釭，引身皆去。生独处默念，感激深情，不觉陨涕。次日甫起，小鬟入报曰：“昨郡主知君来，忽思饮食。进药后，安睡不呻，今早又索啖粉饦，疾去三分矣。”生大慰。自是生居府中，妃时来晤语，隐试生才，深加爱悦。半月后，女病大瘳，乃择吉行嘉礼。琴瑟之好，不言可知。乃修书谢妃主。 
　　居半载，生思归。虑隔幽冥，恐骇物听。女曰：“妾系神人，即可与人无异。当白母，从君归也。”因乘间禀郡妃，妃许可，即日治装送二人回。辎重如云，乡里窃怪。先是，族叔失生，遍招不获。疑游荡他处，访之，亦无知者，久之渐懈。至是见生，不胜错愕。诘之，生诡辞以告，虽不深信，然已无如之何。生以女赀，大治第舍。夫妻倡和，谢绝交游。 
　　一日有女子入，笑曰：“伉俪敦笃，不忆指引人耶？”视之，阿英也。彼此相见，惊喜交集。英见女，仍以郡主呼之。女笑曰：“当日逢郎，不图情缘难杀，无怪汝之失身也。”生亦挽英手，絮诉离衷。夜深，英告别，生欲挽留。英曰：“郡主无言，妾何敢擅。”女笑曰：“当日厨下之欢，亦吾命耶？”遂劝生纳之。次日，女劝生盛备牲醴，往祭碧霞元君。生问女妃主何故不来，且祭亦无奇，不如夜间往谒。女曰：“阴阳道隔，数见即启人疑。且交及神人，恐遭天谴。自今以往，两相致忆，即是神明交合时也。”生以为然，遂盛祭而敬礼之。女与英从生久居，俨然妻妾。惟英常为女使往泰山及妃主两处，音问潜通，生不以为奇。后二人各生一子，娶名家女。三人愿了向平，遂同日尸解。 

　　记沪上在籍脱籍校书 
　　自余相识诸词媛，风流云散，天各一方。虽幸东风之有主，而深嗟北里之空群，殊令人不无今昔之感矣。兹观昔年花榜中人，不禁感慨系之。 
　　兰陵惆怅子所定书寓花榜十名。一曰姚婉卿，性格温柔，煞有见地。二曰徐雅仙，跌宕自喜，尽得风流。三曰陆月舫，豆蔻香初，闺媛风度。四曰周小红，仙露明珠，天然娇好。五曰朱蕊卿，嫣然一笑，使人意消。六日史湘云，余霞绮晚，雏莺初啼。七曰殷墨兰，鹦鹉依人，新月初上。八曰朱素贞，艳如桃李，冷若冰霜。九曰周小翠，清歌婉转，名噪一时。十曰张书玉，倏焉有遗，俄焉有贶。曲中花榜十名。一曰李黛玉，修眉联蜷，风度端凝。二曰金彩娥，秾纤得中，光溢四座。三曰顾兰荪，粲然玉齿，秀骨天成。四曰谢宝云，灈如春月，蝉媛其姿。五曰蔡桂生，肌理可鉴，无言自芳。六曰王素芳，面如满月，不染纤尘。七日薛定锦，长袖善舞，翩若惊鸿。八日赵玉卿，聪慧寡匹，奇花初胎。九曰花桂馥，妖冶可喜，神光合离。十曰许小红，体态浑成，自然娟媚。此二十人，悉已从人去矣。 
　　婉卿则嫁敬仲后人，碧蕤自守，绿叶成阴矣。 
　　素贞矢脱风尘，愿从米贾，顾其人得消渴疾。中道分离，后于甬江别有所属。 
　　小翠，所谓状元夫人者。伯乐一顾，顿尔不凡，从知以千金买骏骨者，非无其人也。 
　　李黛玉始昵于江夏，后忽背盟，竟至见金夫不有躬。然仍不能终谐欢好，遂作纨扇之捐。闻远诣汉皋，不知有所遇合否也。 
　　顾兰荪已嫁而再出，仍复艳帜高张。巷深绿柳，门系碧骢，赶热郎趋之如鹜。未几即从所欢去矣，其人亦具有标格。 
　　月舫最后脱籍，壬辰重阳随人遄往浙西，闻仍居妾媵之列。先是，月舫出二千金自赎，改姓华，转徙于尚仁里清和坊。门前车马如市，颇有欲以金屋藏之，玉台聘之者，而月舫之意弗惬也。楚南某解元从湘水来，尤眷爱之，自号粲花吟吏，赠以四律云： 
　　白门新柳暗藏莺，千载风流有继声。 
　　漫道佳人皆薄命，繇来名士悦倾城。 
　　鬟云欲夺遥波绿，眉黛疑分远岫晴。 
　　个里销魂谁省得，褰帘一笑最多情。 

　　取次寻春每恨迟，今来刚趁养花时。 
　　西陵嘉树成连理，北里群芳杂卷施。 
　　碧玉小年曾就抱，灵芸非雨总堪疑。 
　　相如卖赋长门罢，不惜黄金入酒卮。 

　　福慧从来苦不齐，对人含笑背人啼。 
　　琵琶几见檀槽蚀，盘袖翻嫌玳押低。 
　　惯把舞衫教我叠，故将歌扇索郎题。 
　　生憎燕子雕梁上，白日分飞夜并栖。 

　　海上看花近十旬，莺娇燕媚逐年新。 
　　明知色界皆空界，偏泥迷因当夙因。 
　　杨柳芳菲怅离别，芙蓉艳丽想丰神。 
　　亟须珍重千金体，待觅云英再见身。 
可谓倾倒之至矣。天南遁叟自十四五时，即呼之侑觞。至其从人时，犹赠以珍异，房中所用一切床榻几椅，皆遁叟旧所贻也。可谓眷恋情深，始终不渝者矣。 
　　辛卯，有走马看花客来沪上。自谓薄游申江，纵情花月，所阅不为不多，然从未一加品题。盖恐耳目难周，不免挂漏，以致屈抑真才，翻成憾事，故笔欲下而仍停者屡矣。仓山旧主亦以为然。久之阅历略遍，勉操选政。先取尤者三十六人，并乞仓山旧主各就芳名，撰赠楹联，即为评语。见者可以索解于词中，亦可会心于言外。 
　　顾兰荪：“兰以香居梅菊右，荪之幽与芷蘅同。”余旧赠以句云：“兰蕙同心原绰约，荪荃竟体自芬芳。”兰荪复出，身患弱疾，两手冷若冰雪，握之犹不温。 
　　王金凤：“黄金合买倾城笑，彩凤还期比翼飞。”今么凤已飞入桐花底矣，或得时啄竹实，未可知也。 
　　陆小宝：“多情霍小玉，绝色袁宝儿。”小宝之母曰昭容，丰硕秾丽，人欲比之杨玉环，有声于北里。小宝亦以艳名噪一时，枇杷门巷，宾从如云。顾年止十六七，而梢头豆蔻，已绽含葩；叶底芙蓉，偏多结实。性极聪慧，诸词曲无所不工。亦能演剧，装束登场，屡倾一座。如“买胭脂”等，尤所独擅，见者无不销魂荡魄，颠倒失志。旋有赏识之者，以数千金脱其乐籍。其母亦同时嫁人。 
　　林桂宝：“新词合谱折桂令，艳福谁赓得宝歌。” 
　　姚雪鸿：“奚必肌肤争雪色，漫将情意等鸿毛。”雪鸿春风屡孕，未知为谁氏之子，故下联有微词欤。 
　　曹缦云：“对月自宜操缦赏，此花端合倚云栽。”缦云本名王佩蘅，不知何以遽更姓字。惟久溺此中，骊齿加长，恐已数到星张翼轸间矣。 
　　王月仙：“端宜风月谈今夕，共说神仙即美人。”月仙维扬人，自苏垣来，遽张艳帜。或谓其秉性骄悍。盖一点梅酸，未免其风肆好，此固醋娘子之常态，又何足怪。 
　　朱小卿：“论定前身为小小，修来何福唤卿卿。”小卿一字筱卿，工画梅竹，能诗。文士诗人，多为之提倡，闻者颇羡其雅，不意后竟有不然者。有筱莲笙者，优伶也，颇与之善。 
　　陈金玉：“到此合倾金谷酒，频来爱听玉人歌。”金玉颇长昆曲，体肥而性傲。叆叇轩主所谓“百尺楼主人”也。 
　　顾彩林：“愿染彩毫描倩影，悦从林下睹仙姿。”彩林丰姿绰约，韵致天然，所谓端庄杂流利，刚健含婀娜，兼而有之。 
　　林湘君：“湘水绿波生眼底，君山黛色在眉端。”湘君生自梁溪，来游沪渎。初亦颇著名誉，后则门前冷落车马稀矣。继有好之者，携之远至高勾骊，或可为安乐窝欤。 
　　周凤林：“绣口高歌么凤曲，芳颜占断一林春。”凤林容仅中人，眉浓而眸倩，歌声激越，而尤擅场于戏剧。每见其演“昭关”一出，声情酷肖，巾帼而有须眉之气，直忘其为女子也。后为宁人以九千金落其籍，或曰仅八千金耳。则以凤林腹中尚有一千金也。 
　　陆小香：“小影重摹霍小玉，香名不让李香君。” 
　　陆黛玉：“黛色浅描眉样好，玉容总觉目前稀。”黛玉为五云深处之人。年甫破瓜，尚未梳拢，肤甚白晰。惟嫌其尚乏媚态，然尚足称陆家之巨擘。后客以二千金脱籍，则陆氏一庄荒矣。 
　　王素娟：“艳质果堪希素素，香名端不让娟娟。” 
　　王月娥：“今夕只可谈风月，人间谁不爱嫦娥。” 
　　左小玉：“酒为小鬟催易醉，花因玉手折尤香。”小玉容态端丽，姿致娟妍，立于众姝中，自觉矫然特出，为都知录事。未久，即为人以重金购去。 
　　金如玉：“如此良宵如此乐，月中仙子月中逢。”如月在雏姬中，曾魁花榜。与林桂芬、王二宝、洪兰荪并称四美。 
　　王二宝：“扬州二分月，吴宫宝相花。” 
　　徐三宝：“柳媚花娇三月景，珠圆玉润宝儿歌。” 
