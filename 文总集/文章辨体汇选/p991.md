<!-- { "loadSidebar": true } -->
　　罗池庙者故刺史栁侯庙也栁侯为州不鄙夷其民动以礼法三年民各自矜奋兹土虽逺京师吾等亦天氓今天幸惠仁侯若不化服我则非人于是老少相敎语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船池园洁修猪牛鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质久不得赎尽没为隶我侯之至按国之故以佣除本悉夺归之大修孔子庙城郭巷道皆治使端正树以名木栁民既皆悦喜尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而而拜之其夕夣翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也巳作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰
　　荔子丹兮蕉黄杂肴蔬兮进侯堂侯之船兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮暮来归春与猨吟兮秋鹤与飞北方之人兮为侯是非千秋万岁兮侯无我违福我兮寿我驱厉鬼兮山之左下无苦湿兮高无干秔■〈黍余〉亢羡兮蛇蛟结蟠我民报事兮无怠其始自今兮钦于世世

　　终南山祠堂碑【桞宗元】

　　贞元十二年夏洎秋不雨穑人焦劳嘉榖用虞皇帝使中谒者祷于终南山申命京兆尹韩府君祗饬祀事考视祠制以为栋宇不称宜有加饰遂命盩厔令裴均虔承圣謩剙制祠宇乃征土工木工石工备器执用来会祠下斩板干砻柱础陶瓴甓筑垣墉恢度旧制立三筵六寻既兴功玄云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄发耆艾野夫版尹佥曰盖闻名山之列天下也其有能奠方域产财用兴云雨考于祭法宜在祀典惟终南据天之中在都之南西至于褒斜又西至陇首以临于戎东至于商颜又东至于太华以距于闗实能作固以屏王室其物产之厚器用之出则璆琳琅玕夏书载焉纪堂条枚秦风咏焉今其神又能对于祷祀化荒为穰易沴为和厥功章明宜受大礼俾有凭托而宣其烈也非我后敬神重谷则安能发大号尊明灵非我公勤神奉上则曷能对休命作新庙人事既备神明时若丰我公田遂及我私粢盛无虞储峙用充厥猷茂哉遂相与东向蹈舞拜手稽首愿颂帝力且宣神徳永着终古辞曰
　　皇帝垂徳制定统极神道泰宁祀典修饰禳祈禜雩皆有凖程顾惟终南祠位庳陋不称显名爰降制诰充大厥宇启寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京拥其嘉休眷佑于人永宅厥灵弈弈新庙整顿端庄神位密清后祀承则洁心勤礼导畅纯精邑吏啬夫鲐背鲵齿愿垂表经颂宣圣徳篆刻坚石永世飞声

　　湘源二妃庙碑【栁宗元】

　　元和九年八月二十日湘源二妃庙灾司功掾守令彭城刘知刚主簿安邑卫之武告于州刺史御史中丞清河崔公能祗栗厥戒会羣吏洎众工发开元诏书惧废守祀捜考赢羡均节委积咸执牍聿至于祠下稽度既备佣役惟时斩木于上游陶埴于水涯乃桴乃载工逸事遂作貌显严粲然而威十有一月庚辰陈奠荐辞立石于庙门之宇下惟父子夫妇人道之大大哉二神咸极其会为子而父尧为妇而夫舜齐圣并明弼成授受内若嚚瞽上承辉光克艰以乂徳罔不至帝既野死神亦不返食于兹川古有常典驱祓戾孽恢宣淑灵敢或失职以奸天刑有翼其躬有苾其馨沉牲爰告即石是铭铭曰
　　渊懿承圣舜妻尧女徳形妫汭神位湘浒揆兹有初克硕厥宇唐命秩祀兹邑攸主毛牷既疈椒馨爰糈胤于万年期保伊祜潜火煽孽炖于融风神用播迁时罔克龚邑令羣吏告于君公亷用积余以就尔功桴木负埴载流于江既夷以成崇宇峻墉洁严清闲左右率从神乐来归徒御雍雍神既安止邦人载喜奉其吉玉以对嘉祉南风湑湑湘水如舞将子无讙神聴钟鼔丰其交报邦邑是与刻此乐歌以极终古白

　　杨神新庙碑【令狐楚】

　　道太原而北列郡数十鴈门为大在周秦时与山戎林胡大牙其强国家以文徳柔惠而驱去之北迹距塞口犹千里而逺若内地控于通都秩二千石者非休勲懿徳则名王旄士乙亥岁今尚书陇西李公亷刺并部选第郡政之尤异者得昌化守南康郡王河南元韶首表其名遽闻于天玺书劳勉移理于代惟南康以壮事老谋逮事先侍中平王则尚书郎宁王勤于君惠于人而敬恭于神由是神降之福人懐其徳是岁夏五月赤车彤襜至自石州初一日会计于官次察掾吏之勤惰次二日存问于里闾求人民之利病既三日徧祭于山川神祗盖无停阴銮不辍声于郡东凡四十里白杨有祀实代之主也嘑水旁注雁门山前峙■〈石盘〉礴相抵为堆为阜蘙荟柯条如虬如龙广仅百亩厥髙又倍信可以回薄日月而避逃风雨岂朔漠之气凝结于此乎坤元之精决泄于此乎不然其何以巍巍苍苍将欲戞若木稍扶桑卑大椿于漆园小蟠桃于东方与夫古墓多悲芜城早落者不同品矣按诸经纪且曰昔元魏髙祖孝文由一成而宅九有起云中而驭天下损益三代宪章百王厥初经营由此途出系马其下歇鞍于枝威灵所凭别白而在既偃顿以附土又跳腾而架空如有髙掌跖为鸟势形洎今朝中书令燕公说摹咏其事【张公白杨篇之卒章云欲识前王塔鞍处正北苗抽一小枝】户部侍郎吉公中孚申而明之【建中初吉公以万年尉为黜陟判官至此为之歌序具载其事焉】故迹弥显髙名益大为屏为图播于海嵎代人神之是以祠也而旧规相袭未甚弘丽檐牖东向椽栾内奰有袄蛊之气无尊严之威式车马者以避祸非以致敬奠苹蘩者惟邀福不惟向徳犹此祀也不亦涹【疑】孝文于代乎南康其孙也大惧夫祖徳之坠于地因愀然而言曰于古有召公奭以区区陜服为周二伯行野聴讼憩于甘棠后之必思其人犹爱其树其在诗曰勿剪勿代召伯所茇矧我烈祖有开国之武丽天之文抚正万方照临四海而又储祉降徳于后子孙俾不佞起家而王专城为守愧不能显扬先美使若黄帝幸君之使使理此土敢黩于祭祀是亵于功烈而速其皋戾也一年因农之隙而易其地二年乗岁之丰而改其制不三四年得请于上而新庙成南面衮服所以称尊也两楹阼阶所以定位也筑墉于外所以御侮也设屏于前所以修容也躭躭沉沉显敞靓深不风而清无云而阴前王戾止之仪于是乎在裔孙聿追之孝于是乎举不唯禁淫祀废非礼抑亦开明徳摛耿光欲使异日观者不俟请书问俗而知树之所由植庙之所由崇谂于有知佥曰非颂声不可初南康之典化顾尝客焉迨今剖符则又备位于陇西公之府相得最旧见绳为文故敢征成之功与作之义篆刻贞石立于前楹庶拟卫悝彝鼎之铭敢同鲁僖閟宫之什铭曰
　　蔚彼白杨业生雁门蒙暑翳寒晴天色昏巨抵交柯龙翔虎眠从古强名莫知其原惟昔魏帝于枝息鞍悬垂低昻厥迹犹存大畏其力小懐其恩爰有灵祠号为神明二扉不扄四簋不陈樵苏所往雉兔为邻于铄艮牧时惟孝孙下车之初致敬而言蔽芾甘棠犹思其人绵绵葛藟下庇于根乃正名居式崇藩垣山立当宁翼张重轩有赫斯皇既严且尊允矣君子孰如其仁大椿之年细栁之军吾与元也人谁间然欲载其功莫先于文编词琢石终古不迁

　　峻灵王庙碑【宋蘓轼】

　　古者王室及大诸侯国皆有寳周有琬琰大玉鲁有夏后氏之璜皆所以守其社稷镇抚其人民也唐代宗之世有比丘尼若梦慌忽见上帝者得八寳以献诸朝且传帝命曰中原兵久不解腥闻于天故以此寳镇之则改元寳应以是知天亦分寳以镇世也自徐闻渡海歴琼至儋又西至昌化县西北二十里有山秀峙海上石峯巉然若巨人冠帽西南向而坐者俚人谓之山胳膊而伪汉之世封山神为镇海广徳王五代之末南夷有知望气者曰是山有寳气上达于天舣舟其下斵山发石以求之夜半大风浪驾其舟空中碎之石峯之下夷皆溺死儋之父老犹有及见败舟山上者今独有矴石存焉耳天地之寳非人所得睥睨者张华使其客雷焕发酆城狱取寳剑佩之华终以忠遇旤坐此也夫今此山之上上帝赐寳以奠南极而贪冒无知之夷欲以力取而已有之其诛死宜哉皇宋元丰五年七月诏封山神为峻灵王用部使者承议郎彭次云之请绍圣四年七月琼州别驾苏轼以罪遣于儋至元符三年五月有诏徙亷州自念谪居海南三岁饮咸食腥陵暴飓雾而得还者山川之神实相之再拜稽首西向而辞焉且书其事碑而铭之山有石池产紫鳞鱼民莫敢犯石峯之侧多荔枝黄柑得就食持去则有风雹之变其辞曰
　　琼崖千里块海中民夷错居古相容方壶蓬莱此别宫峻灵独立秀且雄为帝守寳甚严恭庇荫嘉谷岁屡丰小大逍遐遂鰕龙鶢鶋安栖不避风我浮而西今复东铭碑晔然照无穷

　　伏波将军庙碑【苏轼】

　　汉有两伏波皆有功徳于岭南之民前伏波邳离路侯也后伏波新息马侯也南越自三代不能有秦虽逺通置吏旋复为夷邳离始伐灭其国开九郡然至东汉二女子侧贰反海南震动六十余城时世祖初平天下民劳厌兵方闭玉闗谢西域况南荒何足以辱王师非新息苦战则九郡左袵至今矣由此论之两伏波庙食于岭南均也古今所传莫能定于一自徐闻渡海适朱崖南望连山若有若无杳一髪耳舣舟将济眩栗丧魄海上有伏波祠元丰中诏封忠显王凡济海者必卜焉曰某日可济乎必告而后敢济使人信之如度量衡石必不吾欺者呜呼非盛徳其孰能如此自汉以来珠崖儋耳或置或否扬雄有言曰朱崖之弃捐之力也否则介鳞易我衣裳此言施于当时可也自汉末至五代中原避乱之人多家于此今衣冠礼乐盖班班然矣其可复言弃乎四州之人以徐闻为咽喉南北之济者以伏波为指南事神其可不恭轼以罪谪儋耳三年今乃获还海北往反皆顺风无以荅神贶乃碑而铭之铭曰
　　至险莫测海与风至幽不仁此鱼龙至信可恃汉两公寄命一叶万仞中自此而南洗汝胷抚循民夷心清通自此而北端汝躬屈伸穷达常正忠生为人英殁愈雄神虽无言我意同

　　东岳庙碑【曾巩】

