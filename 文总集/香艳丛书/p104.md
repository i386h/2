<!-- { "loadSidebar": true } -->
　　偏是凉添夜，你醉平康竞狭斜。枉教人短叹长嗟，枉教人短叹长嗟，惨斑斑腮边泪血。尽包笼，忍耐些，有苍天，知道些。 
　　［侥侥令］ 
　　这恨难分说，全然好似呆。就是你铁打心肠真是铁，怕见了我恓惶，也多断绝。 
　　［尾文］ 
　　风流过犯难容赦，奈前世缘牵又难放舍，只是等待归来把他生痛决。 
　　粤自胡元，北声不劲，南音遂歌。诸名家诚不用沈约韵，亦未曾用中原韵，不过以声音相近为韵耳。自后生厌，常喜新而好为苟难，乃极诋沈韵，而必宗中原。夫沈之被驳，以“虞、元”等韵也。一声不谐，遗议千古。况中原废四声为三声，上去入，颠倒错乱，至于如此，而犹可为训乎？五音出于五行，五行有金木水火，而土寄位焉。所以四时有春夏秋冬，而土寄旺焉。然则五声之为四声，自然之理也。废而为三，是为何说乎？将四时亦缺一而可乎？且平、上、去、入，随声自叶，乃天籁之自然，如天、腆、腆、铁，欲少一声不得，欲多一声亦不得。果如中原韵所云，将至“腆”字竟止矣。可乎不可乎？甚矣，中原韵不韵也。要是胡元入主，北声乱华，刚劲乖劣，几不成响。周德清乃因其舛谬着而为书，令人知胡元某字，即中华某字。声音虽有不同，而真是卒不可混。六经音义由此终天不泯，此德清之苦心，当谅之声响之外者也。安得不以意逆志，反以鵙舌为师，而非毁先贤哉！故予尝谓中原韵为攘夷功臣，而亦为贤智戎首。揭帖韵尤为乖戾，予极恨其诡窒。右词偶戏为之，不过严于用韵，以苦难笔墨耳。敢不大伸正论，为词林护法也哉。（自跋） 
　　揭帖韵极难，工此却洒然，至于入情深至，构语秀特，尤见名士风流。（子还评） 
　　痴憨娇怯，宛为佳人写照。拟其姿韵，所谓意似近而既远，若将来而复旋者耶。（韩有一评） 

　　感亡妓?和暗生作（有序跋） 
　　张九娘名冠烟花，些些多罢。顾三郎笔挥珠玉，字字可怜。说凄凉，则生前死后，恼心肠无可奈何。道儆悟，则影外身中，这面目似曾相识。十年痴梦总是无，何有乡满眼狂花，毕竟非安顿处。古今是一纸休书，谐老的夫妻还假。人世乃千场戏本，装成之脚色原非。阎王勾魂帖来时，躲在何处？太上阳生符眼前，活得甚人。今朝之爱种情苗，白日见鬼。后日之妖狐硬鹿，青冢良朋。请看红粉如花，到底恩情在否？好戏绿云埋土，如今冤债填无。盖惟其假合，所以真离，若要破机关，休开情窦。用是续调于词仙，庶使破情于梦蝶。 
　　［南商调?二郎神］ 
　　烟花梦，到今日因缘一旦空，粉债花魔闲打哄。从今以后，春花夜月秋桐，那个是当年人面孔。空剩粉遗香荒冢，风流种。分付与春老啼鹃，一阵东风。 
　　［集贤宾］ 
　　持行姊妹悲远送，须臾换白穿红。但水次新添一个冢，早又被路人说动。描情画宠黄泥里，些些何用？真没用，一任那老鸦调弄。 
　　［黄莺］ 
　　萦网破窗红，旧穿衫衣架东，可怜犹是衣香重。容销镜铜，鞋空绣弓，梅花帐底人无梦。隅花丛，鹦哥唤你，不见你开笼。 
　　［猫儿坠］ 
　　千年长夜，春梦了残钟。桃李无言岁岁风，牛羊践踏耍顽童，杉松。好一个腻粉浓香，断送其中。 
　　［尾文］ 
　　可怜一觉烟花梦，仔细思量何用，休把你爱子情苗心上种。 
　　暗生词云：“鹦哥不见，空架挂厢东”。予曰：“鹦哥唤你，不见你开笼”，此语更使人凄然也。九娘朱颜皓齿，花韵莺喉，种种可怜。予一见销魂，颇有倚玉之意。而幽期一误，竟不重来。不一月已为商人妇，更期月而绿阴生子矣，且竟坐是死矣。红颜薄命，可痛可惜。为填诔词，作他生缘耳。（自记） 
　　花貌棘心，千古薄命。暗生云：“年来年去，白日老青铜”，子野云：“千年长夜，春梦了残钟”，皆可怜句也。马东篱“百岁光阴”应谢不敏。（彦容评） 

　　风情?和彦容作 
　　［南中吕?驻云飞］ 
　　腼腆逡巡，惯向人前卖至诚。略把栏杆凭，留下弓鞋印。亲，道你是逢迎，又未知心性。且按纳痴心，花下潜身等。一阵风筛花露冷，几阵衣衫风露冷。 
　　［前腔］ 
　　等个黄昏，躲在沉香六角亭。大胆捱身进，他并不来瞅问。亲，你是俏人人，该做些身分。着实偎他，略略蒙回应。道偏是冤家慌得紧，偏是酸丁馋得狠。 
　　［前腔］ 
　　夜半三更，人在衾窝唤小名。梦里轻轻应，所事频频问。亲，两意软而温，枕头作证。莺耐春酣，柳耐风儿紧。真是萧娘心性稳，还是萧郎心地忍。 
　　［前腔］ 
　　悄悄冥冥，偷启南轩小角门。送出苍苔径，犬吠花儿影。亲，低嘱两三声，心期重订，句值千金。白地容支领。莫道书生是薄福人，岂敢蒙恩做薄幸人。 
　　沈青门《唾窗绒》率多此体。少白既已属和，予复为之效颦。今得子野作，如村姑里妇见毛嫱西施，自觉掩袂无色，请一切抹杀。（彦容评） 
　　摹写曲尽，比《西厢月下佳期》折，似犹有未到处。（五如评） 

　　赠人（有跋） 
　　［南仙吕八双调?步步娇］ 
　　一自匆匆相逢后，配定鸳鸯偶。霞笺灯下修，倩做媒人，略展偷花手。字字泪花浮，折成方胜同心咒。 
　　［山坡羊］ 
　　■⑶蓝桥琼浆未篘，署河阳花星未偶。寡临邛，命抵杨花，病文园，人比黄花瘦。要图他鸳配共鸾俦，判教使尽，使尽机和彀。懒向茶前，愁添酒后。难休，似引线风筝怎肯休。难丢，似上钓鱼儿怎肯丢。 
　　［五更转］ 
　　喜相逢，朱明候。载卿卿，一叶舟。相携素手，素手当胸扣。只见清盻流波，轻颦低岫。一时间忙了心和口，几回错唤、错唤名儿谬。当不起臂晕双鬟，香沾罗袖。 
　　［园林好］ 
　　住兰桡寻芳小洲，印弓鞋苔前半钩，早把香茵蹴皱。花落处，露钗头。花密处，溜钗头。 
　　［江儿水］ 
　　小步金莲困，清歌玉版浮。软娇娇杨柳和腰瘦，热惺惺檀纽莲心扣。淡睃睃，秋水和眉皱，把俺骨髓春风熏透。两袖双笼，只觉臂环频溜。 
　　［玉交枝］ 
　　秦楼楚岫，尽风流齐肩并头。枕前亲解芙蓉扣，猛撩人被底鞋勾。梦回窗外兔痕收，微微香喷金猊兽。喜今宵书生志酬，怕今生娘恩未酬。 
　　［玉胞肚］ 
　　佳期迤逗，恰相逢骊歌马头。鸳鸯湖鸂鶒孤飞，姑苏台云雨凝愁。只见远山叠叠水悠悠，人在天涯无尽头。 
　　［玉山颓］ 
　　分离未久，泪珠儿何曾暂休。好姻缘今在天涯，细思量早向眉头。般般得愁，守几个黄昏时候。白鸥飞抹处，见伊舟，把离恨从前一笔勾。 
　　［三学士］ 
　　当日里分飞渡头，谁承望聚首楼头。重将张敞眉亲画，手把韩家玉再偷。鸳枕梦回初月上，人俱在小云兜。 
　　［解三酲］ 
　　忘不得灯前命酒，忘不得花底藏钧。忘不得枕边字字同心咒，忘不得惜嫩怜柔。忘不得殷勤亲把香囊绣，忘不得含笑频回扇底眸。些些有，把些些恩爱，记在心头。 
　　［川拨棹 ］ 
　　结得姻缘就，这门就直到头。尽熬他别恨离愁，尽熬他别恨离愁，终有日兰房画楼。软心肠，分外柔。慢工夫，着意守。 
　　［嘉庆子］ 
　　早见朵朵莲花谢小洲，又见新笋成班粉泪流。那人儿何处淹留，也应须粉怨红愁，病染相思甚日瘳。一分儿眉上头，十分儿心上头。 
　　［侥侥令］ 
　　青鸾应有匹，丹凤岂无俦。我你海誓山盟须着手，笑杀那妒风流，巧舌头。 
　　［尾文］ 
　　从今耐着心儿守，直到成双始罢休，不枉了一样心肠两处有。 
　　予幼有所惑，相闻未见，便挑以小词，不知作词人为何如面目也。越三日，始往访焉。正如荣阳生坠策时，相对恍然。更十余日，乃以一叶载之，往来东西二畲，及天马细林诸山中。未几，遂有金阊檇李之别。“莫乐之新知”翻成“莫悲之生别”。情至文生，不能已矣。因综其事，以长言写之。虽词不甚工，然情案不可不存也。（自记） 
　　此非绮语，当是慧业。“叹娇娇杨柳和腰瘦”等句正元词，所谓通身旖旎，彻胆风流也。比西厢“呖呖莺声花外啭”更为警策。（彦容评） 
　　此予少作也，但媚中欠老耳。至其尖秀处，亦自不俗。（又自记） 

　　集彦容舟中（时苏、王二姬在坐，有序） 
　　季春八日，风日和美。彦容乃折简招宾，携樽命妓，若苏，若王，皆松之冠也。彦容能使之来，且能使不去，其为弦管尊罍，生色多矣。是时雨过燕忙，芹肥水香，乃放舟中流，随潮上下。每过树则绿不见天，逢花则红欲妒面。兼之远山如眉，岸草若带。池春甫萍，小风微波。而浴鸥出没，如与人戏。此时之乐，不言可知也。未几月上，词客影乱而琵琶按拍犹未慵休，客有欲醒不能，辞醉不肯者。古称“佳人可以夺命”，不已信乎。嗟夫！吾辈于白驹隙里，偷取百年。如此胜会，自算有几。若不纪以笔墨，恐又作梦中花耳。聊写数言，情境未露。正如画家粉本，略得其梗概也。癸丑季春十二日、且闲亭识。 
　　［南商调?金索挂梧桐］ 
　　江潮雪赚堤，岸草烟铺地。绿柳阴中，撑个船来至。诗筒和酒巵，更歌姬，浪用春光好似泥。好山留我从教住，啼鸟催人未许归。春滋味，一觞飞罢一觞飞。只见酒晕蛾眉，酒污罗衣，真宠骄花队。 
　　［前腔］ 
　　郎情色眼饥，妾貌花心忌。一对尊前默默团欢喜，清歌隔水西。日低时，烟里山光晚更奇。船为歌舞攒排处，岸是烟花簇就的。归还未，前村树里酒旗低，索要烂醉如泥。再典春衣，共了理春生计。 
　　［前腔］ 
　　船如一叶飞，人似双花倚。自不由人，醒也浑如醉。春香透玉肌，扑微微，略嗅教人也是迷。支持郎眼千般媚，更衬起春光一倍奇。如何呢，除非沉醉可酬伊。须知道，醉听新词，醉拥名姬，就醉死，谁回避。 
　　［前腔］ 
　　看看月上时，对港将船刺。再洗尊罍，供奉多能事。纷纷醉拂衣，斗琴棋，杨柳梢头月渐低。晚妆换了逾精神，细细韵生时半忸怩。迎如避，艳歌浅笑总相宜。只见客要辞归，未肯辞归，醉又到，醒田地。 
　　秀艳如花，新裁似锦。摹情写景，宛转入妙，可谓极文人之致矣。（君泰评） 

　　秋闺 
　　［南商调?二郎神］ 
　　西风里，这一对愁眉越惨凄，屈指光阴能有几。与他别后，又早是木樨开矣。几次曾将书寄伊，为何的伊书不寄。朦胧地，可下得红楼十里，有个人儿。 
　　［啄木儿］ 
