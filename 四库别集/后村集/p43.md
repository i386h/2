<!-- { "loadSidebar": true } -->
　　对玉座而乞身未容还里赐金丹而换骨仍使登瀛虽奎画之眀扬实化钧之宻启宠光百倍辞受两难窃以稀濶之举惟其人遇合之际系乎命名相如陈正献仅除元履之官前辈谓史太师不了放翁之事魏则终身而长徃陆方锡第而左迁未有既齿名于皇朝俊造之科复着籍于上帝图书之府是为异数当属竒才如某者学欠精专性多遗忘河阳耕牧莫能成周南太史之书汾曲田庐但欲率铜川府君之业其进非由秀孝茂异之选所望不过国舎虞比之迁辰献瞽言午颁细札兹所谓本朝之旷典举而华士之一身黄牒懐归絶胜桂生于坟上青编老去恍惊藜照于阁中旧无千佛之姓名新有羣仙之指防众羡致身于清望独知回首于钦翘昔在端平早陪末至岂必立定夫于暮雪居常坐公掞于春风前以宗伯侍迩英已辱纂修之荐后乎秀岩开史局未酬推挽之言及甄陶归掌握之中果位置越拘挛之表何异加冠巾于澄观施朱粉于无盐笔研久荒忽忝场屋遗才之举布韦相语将有渠观无人之讥兹盖伏遇某官开诚心如武侯持众美如房相谓取士之规模宜逺谓有司之尺度太拘育英才在大臣所以储国家之用以科第与风汉得无贻门馆之羞况荒浅未能诵祈招之诗而辨博不足奉帝丘之问恐干清议徒切隠忧某取数过多受恩罔极向春风夸得意非复看花走马之时以纪传易编年徒有絶笔获麟之感过此以往未知所裁
　　谢郑少师
　　对玉座而乞身未容还里【下并同丞相至】昔在端平早陪末至非止盛宪之名于九牧抑且诵杜甫之句于百僚方吐哺下白屋之时所传已广及辟谷従赤松之后此念未忘生成甚啄菢之勤位置越拘挛之表【下亦同丞相至】兹盖伏遇某官好善最优誉髦无斁谓取士之规模宜广【余并同丞相】
　　谢赵知院
　　露疏乞身愿补南陔之章句奎文锡第俾司东璧之图书内窃殊荣外包厚愧歴观人物防通之际因叹书生遇合之难皇祐诸老力挽圣俞竟止京朝之授隆兴二枢合荐务观亦惟掾属之迁未有既齿名于慈恩塔之题复着籍于羣玉山之顶是为异数当属竒才如某者学欠精专性多遗忘【下并同丞相至】众羡致身于清望独知稽首于钦翘毎造膝议延英政事之余必极口诵子虚游猎之作奚异加冠巾于澄观施朱粉于无盐笔研久荒忽忝场屋遗才之举布韦相语将有渠观无人之讥兹盖伏遇某官开诚而布公推贤而扬善谓取士之规模宜广谓有司之尺度太拘育英才在大臣所以储国家之用以科第与风汉得无贻廊庙之羞【余并同丞相】
　　谢陈大参
　　露疏乞身愿补南陔之章句【下与知院同至】众羡致身于馆殿独知稽首于门阑念昔先君论交诸老及细考碑隂之友谁堪托身后之方槃涧翁居北山尝列执经之弟子今中书君开东閤未忘受业之陈人毎造膝议延英政事之余【下与知院同至】以科第与风汉得无贻甄冶之羞【余与前同】
　　贺郑丞相
　　制麻播告揆席登崇太傅曰三公恃宠初潜之旧人主论一相尽收旁落之权政出庙堂庆流宗祏尝慨君相之际莫难心徳之同或亲事法宫莫望其末光或仰视殿霤不荅于一语风云之防不岩石之瞻寖所以季然问仲由冉求谓具臣矣必若孟子论伊尹管仲先受学焉恭惟某官手挟龙飞力扶鼇断初元一变粹然用涑水之规摹歳晚重来见者异潞公之年貌上欲托国者屡矣公辄乞身而避之徜徉山梦寐一壑属甘泉之烽踵至而延英之议背驰临朝不怡当馈太息孰徳望隆重能折辽夏之骄孰心事和平可一洛蜀之党艰矣政事堂之任屹然灵光殿之存谢傅未起之谓何甘盘欲遯而不可必有以易置壊局斡回危机扶天下之纲纪文章系中国之衣冠礼乐问朝问左右咸无异言惟天惟祖宗克享一徳方将开紫盖之运然后従赤松之游某进触悔尤退安义命毎佩临别承君之训不通平生元城之书然犹聴避新麾超加美职托危于大化勉忠孝于暮年昔诵狼跋之诗常愿归于公旦今被羊裘而钓安敢累于君房
　　二府
　　播告辨朝登崇硕辅上以二三执政将托国家公以第一流人同升廊庙士心咸附民聴具孚窃谓自昔无不和之大臣矧今有难平之几事傅岩之羮阿衡之鼎古训具存庆厯之车元祐之舟先贤深戒圣矣九重之独断赫然二府之一新恭惟某官负宇宙之名凛霜日之节其言议可以暴之当世其忠实可以对越上苍朝家关系以重轻海内想望其出处天留之以殿诸老帝待之尤异羣公属者邉庭绎骚庙模枘凿方将彊本收千里折冲制难之功是必改圗自一堂聚精防神而始决于梦卜付以机衡必调胶必鉴覆辙必开景运以弭厄数必实元气以御外邪毋使淮南论汉廷公卿如防耳矣将见魏人谓江东将相岂下人者哉遂践台司永扶皇极某顷繇庸品骤齿名流叔厚排秦丞相之深欲声其罪子开坐蔡新州而去乃被此名圣主之睠知辱明公之汲引然犹听辤熊轼进直羲图垂鱼拥笏以娱亲杀马毁车而佚老非管仲将左衽被发举世所忧使惔辈得长衣清谈繄谁之赐
　　除秘撰闽宪谢丞相
　　白发奉亲安于緜隠皇华遣使荣甚绣行向非大臣之育才谁念小人之有母强顔承乏稽首归恩伏念某属者重来出于屡荐由任子锡科第若隆兴宠务观之时不旬月掌赞书用元祐待东坡之事仆无他谬巧以速化公有大力量以曲成方举国勇于去防而当宁听其谢事词臣援綦叔厚请暴扬老桧之奸言者疑曾子开无忿嫉新州之意眀主殊常之遇累师承平昔之知一自退藏数为启拟灵均去国至烦上帝之下招禹锡得州难强大人而俱往遂进隆名于中秘就陈臬事于外台庭闱喜而加餐乡井诧其创见叱驭为忠臣回车为孝子慨两全之实难按事者刺史饮酒者故人要并行而不悖服劳伊始辱命是忧兹盖伏遇某官赤舄之归方新缁衣之好逾笃温公除吏莫荣子骏京东之行文正怜才不夺大年阳翟之志恩侔卵翼报蔑毫厘某敢不采问风謡平反幽枉谕指蜀道素鄙相如之夸回首渭滨不无杜老之恋
　　谢三府
　　既还亲舎防戏甚欢建某台绣行尤宠初服劳于原隰首叙感于钦翘伏念某拔起诸生遭逢眀主赐梅圣俞王平甫以科第号为异恩擢王嘉叟韩无咎于掖垣出于独断毎因宴见必竭愚忠及颁质之除书屡献瞽言而駮议众女謡诼孰知贱妾之心天王圣明卒赦累臣之罪亲年愈髦官意渐防辞予环恐有后至之诛叨剖符又无俱往之理敢图廊庙察王阳畏九折之涂不出里闾俾相如驰四乗之传吏民除道賔客满门足展丈夫之雄可谓书生之遇方将教万世为人子者岂曰使四方无仆辈乎兹盖伏遇某官懐仁义以敬王躬劳谦而下士兴念萍蓬之迹方为菽水之谋乃命孺文按事而称刺史庶令梦得有辞以白大人虽窃便安未知报效某敢不博询粤俗恪布汉条露绶而归防稽陋买臣之得志揽辔而清冀部希孟博之余风
　　谢侍従给舎
　　防服承顔便于晨省绣衣将指华以昼行繄逺士之超逾繇近臣之吹送伏念某顷趋严召误简圣衷称奨形于尧言选擢出于羲画谓徳裕少而力学不试有司谓仲舒文有古风最宜为诰偶逢明主之前席敢着时贤之先鞭毎侍华光毕陈芹曝但求事济奚必人知据李大临宋敏求所见而争上为反汗被曽子开彭器资之名而去谁与辨诬亦既退藏数防记忆虽身有驱驰之志然亲临喜惧之年尚察至情膺隆委终南别墅免违种母之训言长乐安舆遂用蔡公之故事自谋不过如此何徳可以堪之兹盖伏遇某官笔槖之班已穹车笠之情未改念王阳畏九折阪出于真诚使相如乗驷马车极其尊宠荣亲则可职实难某敢不圗报恩私益肩忠孝咨诹而获五善躬原隰之防劳平反所活几人奉庭帏之一笑












　　后村集巻二十八
　　钦定四库全书
　　后村集巻二十九　　　　宋　刘克庄　撰乐语【上梁文杂启附】
　　宴张都承乐语【袁州】
　　曹装已戒方趋文德之衙韦防初临适在髙阳之里屈轩车之贵重侍杖屦之从容恭惟某官龙章凤姿金声玉振防名四纪仅存下国之灵光被遇两朝俱侍玉皇之香案举世莫磷缁于大节后生皆师仰其余风幼安似非晋人魏人微仲不入洛党蜀党当宁独知其素守追锋趣近于清光虽弗忘魏阙之心独未起东山之卧固知夫子薄万钟五鼎之荣其奈都人望一马二童之至上方渴想公忽徐驱我知郡编脩吏部顷幸识荆朅来剖竹过扬雄之宅将质羣疑避齐相之堂冀闻片语爰举宴嘉宾之典况当脩褉事之辰折花以当酒筹攀栁以留行色掣铃郡閤获陪挥麈之清谈秉笔中书应许飞乌之反哺某等敢飏口号上粲台顔
　　紫槖相将入帝京朱轓邂逅此逢迎恭桑深得诗人意拔薤宁希健吏名麻巻明朝文德殿深衣几载洛阳城祝公早画安邉防却致诸生起太平
　　宴前湖南赵帅乐语
　　撤山前之薇戍方巻捷旗访江上之棠隂忽闻归骑乃为薄具以屈髙轩恭惟某官峻特而洁清沈潜而刚毅生长古灵之里甚似前脩从游勉斋之门见称嫡子真吾徒之畏友亦近世之名卿清标洗五岭之贪风妙算扫重湖之妖祲集衿佩于凋零之后多所讲明营金汤于谈笑之间一何神速方名垂于竹帛乃兴动于林泉鲁望江湖散人公虽甚适更生宗室遗老上必见思会有锋车径归禁槖我知郡编脩吏部交游最蚤聚散靡常晩继踵于前规复借光于邻绩暂驻函关之紫气同凝燕寝之清香把酒而登云山小休午暑聨鞍而游雪鼓尚约秋风辄以心声寓于口号
　　长劔髙冠有骇机平生受用一深衣鸢方跕跕水中堕鸿已冥冥天外飞离索畧凭巵酒诉淹留却羡角巾归祝公小住为佳耳莫与江邉父老违
　　宴唐经畧乐语【广东】
　　拥旄方面瞻统府之宏开易节岭南属外台之初建敬陈燕衎屈致崇严恭惟某官直大以方知仁而勇殿中灯笼锦之疏千载如生博士内前行之诗四方传诵繇国朝而屈惟唐氏之有人顷膺六察之除奚翅百函之奏天子改容宰相待罪壮哉对仗之言都人祖送画工为图贤矣拂衣之去方倚下流之飞挽俄移南国之麾幢以宋广平铁石之肠洗马新息珠犀之谤俭甚乖崖之绦褐萧然清献之琴坐令炎热之区悉变清凉之境赐履至于海既忧顾之少寛介圭觐于王喜遄归之不逺我某官昔叨末契今在下风忆李白于江东回头乆别访安期于海上握手剧谈非惟畅叙于交情亦以协同于王事况帐下之捷书踵至而山前之戍甲已归细聴金缕之歌莫惜玉山之倒莱相巨杯之饮纵不能陪范公一笔之勾庶乎知免某等习优伶之小技覩宾主之交欢辄陈芜音聊启玉齿
　　元戎建纛粤王台亷使新持汉节来一纪别俱无恙在二星聚岂偶然哉清风可使贪泉变老笔能驱瘴雾开只恐仁皇思质肃日邉已有诏书催
　　宴新帅刘侍郎乐语
