<!-- { "loadSidebar": true } -->
　　吾师昙阳子以阳九日示化也则拳拳不佞寡言省思矣居二日而足下书至夫不佞皇皇焉若有所失惴惴焉若渊氷之践而遂遗训是愳安能复以巵辞溷足下虽然足下之念我殷矣其文工矣仆又且闭关果尔遂失足下矣夫向者与足下伯氏书谓三君子为造化之叶木也毋为宋人之叶玉也夫雕虫者文也其谁能不叶玉谓叶玉而不失叶木之意也篇有眼曰句句有眼曰字字有字法句有句法篇有篇法此三者不可一失也顾世叔者不知何如人某吾粗识之彼自作伧父眼耳求足下一报詈恐不易得也抱朴悟真之误非谓抱朴悟真误也谓读之者误也真人在已莫问邻太上若预逆后人黄白交接事耳仆毫未有得其闭闗也譬之沐猴效禅僧坐今又以足下故而违寡言少思之戒幸言不耐长而思不耐沉以此小自解耳大贶拜嘉少有不腆之效亮纳为荷
　　
　　又
　　
　　得足下书读之其书仙也再得足下诗咏之其诗仙也已而窃窥足下之心腑颅骨仙也然而微有疑于足下仙者非谓足下不仙其志与气也非谓足下有大父及嫂与诸孺子之累也以能一习未洗耳虽然不于足下验之乃于仆验之仆自奉先师诲抜之于炎宅苦海中跽而矢天以出世为急亦能捐此鸡肋还县官矣捐蜗庐与蟹螺之产付儿子矣山池馆榭之靡丽名迹古器之瑰竒澹如嚼蜡不挂口矣后庭故无人絶不寘意矣入闗来亦焚笔砚然既焚而时忽置之此念不能都尽以此时出没为太虚累仆老矣犹不能尽之何况足下方鼎盛其春秋凌西京擥先秦而慕三代之英刿镂五藏唐突真宰东家食西家宿殆亡是理也先师一脉自葱岭来荡识虑词藻而空之数十坚固不论已仆亦偶及之安能强若所就而从我退之文人其所诣岂仆敢望然晩节自为绛桃栁枝所嬲啖硫黄鸡炙死毒耳何名仙去也歳晏氷雪且学昆虫闭闗足下与郁人文幸勿来春中隔溪禅堂成或足憇长者辙耳勉旃自爱
　　
　　又
　　
　　人文归无何而伻复至则二诗爽然快目稍一诵之九咽作青精气长谢君王莫赐环知言哉仆于至道无丝髪得唯世縁一念粗息耳又所引仙师示赵沈二子语具见超识足下遇真师者何如人哉即祖耄母寡儿女累累不碍真如火宅中正可下莲花种子仆苦未办此聊借境以逃耳昨见二三友生云足下能前知果尔却不敢荐也纵有之勿作圣证佳耳楞严经中世尊语可畏昆季诗皆宜和而意不欲累笔砚兴至当一为之不一
　　
　　又
　　
　　郁人文忽忽土木人也以弃诸生故来便自不凡斋居不能学逺公破木义呼酒与匡坐许时觉钟鼎色射人眉睫出其文左氏也亦须念樊宗师障可爱亦可畏也足下好仙而疑我昙阳师于禅则足下所好仙楞严中十仙也以此度世可耳何渠能出世仆不敢为足下道破今学士家刻师集展能识之尊大父所苦想己勿药高年幸倍将摄不一
　　
　　又
　　
　　仆自十月来苦脾弱削之甚而受役笔砚不休气息惙然几不可支毎读贞白先生作才鬼胜顽仙语大为所误元驭与家弟苦相制勉进一肉勿开巻矣旬前读公诗且大半大抵神来之语逈自意外天成之句高出物表特以体裁未定瑕瑜时出方欲少效雌黄为公作忠臣得来谕虚挹乃尔益不忍相负矣新诗尤多警致并容请质瞑眩中阁笔再三不一不一
　　
　　又
　　
　　仆一入夏秋来病时间时起小挺即料理伯仲诗而为地下之人所苦不得精治之得所示新诗思益竒进令人心折此月尽可以授简矣所云近事不足挂之胸臆大抵外魔有尽内魔无尽若以此介介则终为彼么邪子所胜矣一笑一笑
　　
　　又
　　
　　数得足下书于仆致精恳而又有物外契故不敢辞而僭为之叙第所去取有出于一时兴倦意懒者足下与伯氏再商之可也名世之语故不在多不朽之计亦不贵速吴子辈眼既少珠吻乃多刺昨因喜胡元瑞近体诗许之小过情渠不免沾沾为羣喙所嘬几无避处足下自爱自爱仆笔砚縁非久当断矣
　　
　　又
　　
　　仆无故为人所悞仓皇出山生平兄弟一旦奄逝无由执手为终天恨部事无几消长安米不尽唯竟日矻矻笔砚蒲团遂荒初春略应酬人事则笔砚又荒矣秋深颇有建白即上疏乞休而不见允出月当再恳弇山一片石尚可偃蹇卧也足下风度潇洒故事杨君玉斧之流灵真悟契逍遥俟期何物阿堵足以婴念第闻亦有竒疡当是行持偶过旋已就愈自爱新诗冷然之致令人神思飘越小间当为奉赞且图和也闫希言去殊畅遗体岿然比之何簔衣丁野鹤为胜足下何自损文房之饷乎却有薄报不一
　　
　　华存叔
　　
　　得教及损饷名酝询幼兹具谂道履清豫跌宕诗酒间殊足生活不似长公日沉沉燕坐而已仆自十月来忽尔羸弱渐成骨立为家弟及友人所强稍进一肉补之不能终头陁行径殊自惭愧公念我且悉至爱所云幼兹和美易谐而少坚苦恐徙箸之后为应酬所夺仆亦觉之见辄相规切第王简穆一言长梁斋便自辍胜于乐令清谈累日也公书法骎骎大令以故多外拓笔日益工而结体益廓落竿尺徃返小敛之何如近刻山园十记将完之后却奉览不一
　　
　　又
　　
　　时闻足下善病状辄为悬忧得手札云向康豫且词翰斐然审跌宕杯酒间尚有余劲也仆一太行坂傍骥耳导师解羁络而饮之清泠以故易为驯丰草长林差自得意然欲调此飞腾蹀躞态于不饥渇时亦自难也所云潘大司马口仆不置此自误爱仆耳非爱道也果爱道者胡不以一介来叩仙师羽化所以而刺促修冶城公行径兹附拙撰师传乞足下试一读之能暂脱五时衣御白帢握麈拂趣故自无限也
　　
　　汪仲淹
　　
　　记别后曽附一书足下竟不晓何人亦不晓作何语与何事仆侍师野次狎风见侮疟鬼几遂委顿今虽能步履饮啖尚未是完人益信此色身合离刹那间业分产授儿曹生平嗜好洗刷多尽一俟师羽化即披破衲入团焦矣向亦曽以报长公不审相领略否念足下嫂良而夭且不欲食前约破例成此志铭而足下别纸为小竖失之遂尔草草第此文在长公召陵师或可当陈郑一赋耳适乡人瓜戍者便附此不一
　　
　　又
　　
　　新安戍归得手教知叶熊罴之兆不任踊跃欲界天中乐无以易此者计长公起色满大宅当相与侍太公作汤饼饮耳七月初仆及元驭学士俱见侮二竖子几各委顿惟长公亦同之此曹么么都无眼耳却不如唐诗鬼犹能畏花将军歌也芜辞不足以显逝者而郑重相谢又申之以经像诸物种种妙好既不敢郄复无可酬如何如何弥勒经佛面竹留之大叅同室中余从儿子博得伯虎一畵将意不知其足相当不也先师化像石刻仅存大都生时煜煜不定相虽僧繇无所措手聊附去一纸拙草大传成不敢望称传神或十可彷佛四五耳家弟体多羸疾而抗志物表虽有秦中游恐不作久计想亦长公欲闻者余不一
　　
　　又
　　
　　歳晏凄其氷雪交冱窜伏一斗室中如蠒瓮蚕而使者忽来出手书累纸言言皆啮沈水屑至以豚儿策名为我欢剧携如意舞此儿■〈必〉跋名场初亦有千里之势一蹶后遂无复情不谓伏枥小鸣忽尔惊人第嫌其跅弛不为逺器耳仆坐此不免出与里舍子酬酢赖其出门得以弛担然疲惫之余形神了不相摄真所谓逐兔而失麋者也世法中人尚以我此言非信耳长公何善病若此此自有繇太公捐馆不无孺子慕一也入有进通之戚出有景升之感二也块处一室不能作山水畅动止圉圉受贵人目三也祈言者麋集言必惊人即不至梦肠出亦走入醋瓮矣四也此四者皆非所以深根固蔕长生久视之道也惟足下可进此言惟足下旦夕能慰解耳两月前见有传吴明卿非常者寻得渠手迹为之惊喜如再生吾家阿敬遂补浙江学坚卧不出吾亦不强之葢老来朋旧遒尽若晨星何况手足逺者冀使之存近者不忍其逺故自不能不尔潘氏文已脱藁却付之去为太公事郑重若见濡滞者然亦非逺矣墨赞更为补码语献歳之期惟日跂之不一
　　
　　又
　　
　　足下率仲嘉偕侍长公而过我真千载一时弇园虽丽不得当也或仆与家弟悉索敝赋以从差可捧盟盘耳初覩长公玉色小悴殊为邑邑浃辰复伺之壮气在大宅间更王且徤进匕箸顿以豁然唯觉食不胜肉淡液溶溶喉咽须小省节之乃佳耳方太古墓志为足下完此心诺应否付尧治非仆所敢与也所拟见访海上及同肖甫诸贤游弇园澹圃清洋留别凡四七言律皆不可已者幸从臾长公仲嘉速为之潘生作报书用币更三日文成即付急足也足下篇什自足笼罩时辈元瑞器不胜才吻不谋腕脑满肠肥谈笑间柴棘何足与较也见委单幅书旧草诸子之一疥足下壁如何如何
　　
　　又
　　
　　自与兄别已满三月不知于何日侍长公杖履闻本寜近始抵留都贞吉想久返豫章矣仆断荤味来已八十日徙乡落复七十日唯为长公草一文及了十余宿负今便洒然矣昨忽传长公非常旋审其妄独怪黄舍人不驰一介来索草其说为何赵宫赞云许相不肯为长公推毂或妬妇之口未可信也方中丞亦起家邹彦吉再罹白简屠长卿遂至削籍彼虽皆有以致之然右文之意安在唯家弟得小舒气已就途矣适遣人贺长公退院头陁无一物可以将敬亮之亮之
　　
　　又
　　
　　前者望兄侍长公而过我弇中则日手一帚埽三径矣及元敬至而怪紫气之薄也葢娓娓为称兄善病状令人心折业欲遣一苍头走歙而无可使仅附数行于潘景升不谓其尚留滞也已而有传兄起色者兹拜手教及叩来伻怳然若再得一仲淹何慰如之唯益加进匕箸亲医逺内以防春事承贶二诗具谂至向弟实无所得向来稍涉矜持两迨骨立今稍腴徤政得滋味力耳昨偶有语报赵汝师云不能不死而能不畏死不然恐悞贤昆玉清问大作拟卒业而初归自泖有不得已冗来伻促报甚急匆匆不克详异日并污素巻附纳不次
　　
　　又
　　
　　足下称西湖诸词客大会选伎征声分韵赋诗足使天镜中增淡妆浓抺之胜乃至念及丘壑长物使荐其昌歜苋陆于三臡八爼间则非其任也计长公已还谼为叔子授室吾幼儿亦欲同之自此乾坤间有两无事人矣比来遘异人粗有所得于郄病尤神念欲荐之足下并以助长公扶老之具不知夙縁当何如耳茅平仲已为达书于兵使者其人似河朔伧父可以义托惜晩遇耳使回聊此附复强饭自爱
　　
　　又
　　
　　前者得长公信云兄日唯啜乳几至絶粒为惊忧累日迩接手教叙致娓娓且询之使人饮噉已如故良足慰心亡弟得长公大篇足以不朽虽如天之贶亡以加矣而贽币不一领何能自安当令犹子别图所以修芹芷之敬耳许相公书来为长公推毂之意厪矣即为致之二相及宰公昨得乡衮报言似尚有扞格也仆方悔其出如误食蛆带敢以此味献贤者耶呉翁晋诗可压三千坐客闻贤金玉日三粥何以能作平原孟尝哉一笑余不次
　　
　　又
　　
