<!-- { "loadSidebar": true } -->
己未，赵葵宣抚江东西，辟为属，寻除礼兵部架阁。令募兵援江上，出楮币十万贯，得信抚义士数千人，以应。宣抚司罢，贾似道当国，会军兴，出入簿责任事者，公毁家以偿不足，坐废。【按：《宋史》误以赵葵为吴潜。其词曰：「吴潜宣抚江东西，辟差干办公事，团结民兵，以捍饶、信、抚。科降钱米以给之。枋得说邓傅二社诸大家，得民兵万余人守信州。暨兵退，朝廷核诸军费，几至不免。」《薛鉴》于宝佑丙辰，则云：「辟吴潜幕。」盖用《宋史》。于景定辛酉，则云：「辟赵葵幕。」又用本集离一事而两纪之，误之又误矣。夫募兵之举，原因兵警，史称开庆元年己未七月，元兵渡江围鄂州，取临江、瑞州，江西大震。十月，团结义勇，招募新兵。十一月，以赵江东西宣抚使，与碑正合。若丙辰岁，则未有兵警也。至景定二年，遣使打算诸帅，若向士璧、史岩之、杜庶，俱与赵葵同得罪，吴潜不与也，其无两事审矣。又按：公为赵葵上贾相启，与《宋史》事事吻合。如云：「乃以三州责之一士」，即饶、信、抚也。云「戍兵绝饷，大姓假钱」，即邓、傅二社也。云「方吟洗甲之诗，乃有偿金之责」，即兵退核费也。《宋史》所讹，止是「吴潜」二字。方山不能订正，特为详辨。】至元初，长星竟天逾月，我师压江上，宋社日替，江东漕司犹试士征校艺，先生愤贾窃政柄，害忠良。误国毒民，发策十问，摘其奸，极言天心怒，地气变，民心离，人才坏，国有亡证，辞甚剀切，大拂贾意。台评竟上其谤讪，镌两秩，兴国军安置。【按《宋史》坐居乡不法，起兵时冒破科降钱，妄讪谤，因谪居。】因谪所山自号迭山，守令皆及门，执弟子礼。丁卯，以史馆召，先生曰：「似道饵我也。」不赴。闭户讲道，闻之者翕如，若周岳、熊朝、余安裕、杨应桂、余炎、谢禹谟，若辈皆知名士，介然自持，足迹不及权门。里中人行事或不循于理者，輙曰：「谢架阁闻乎？」有持两争，必来质平。遣以理，无秋毫假与人意，人亦高其风，必自审乃进。非义者未尝敢至其前也。乙亥，连以史馆校勘秘书省著作郎召，牢辞，授江东提刑，总其兵以守饶、信、抚，与王师战，辄败不能军，遂易服走闽中，隐于卜。【《行实》云：由建阳唐石山转入苍山等处，朝迁暮徙崎岖山谷间，竟得脱。至元甲申，黄华平。大赦，枋得乃出。得还，自寓于茶坂，设卜肆于建阳驿桥，榜曰：「依斋易卦。」小儿贱卒，亦知其为谢侍郎也。按德佑二年，益王即位，改元景炎，以公为江东制置使，进兵饶州，公已不能军。为侍郎，不知在何时，史鉴俱未载。】

信守将悉捕公妻子弟侄送建康狱。夫人李氏有容德，有廉帅者欲妻之，一夕，自经死。弟君烈、君泽、三侄、一女、二婢俱死于狱中。惟二子熙之、定之移狱广陵得释。又有兄君禹在九江亦不屈，斩于市。先生性资严厉，雅负奇气，风岸孤峭，不能与世轩轾，而以天时人事，推宋必亡于二十年后。抗论憸宰，老竭蹶不售，终不取合于时，其为人盖如此。及程公之荐报书，乃曰：「弓旌招贤，轮帛迎士，有志经世者，孰不兴起，及非其人，非大元梦卜求贤之初意也。观其言，非徒决于刚愤者。少力学六经，百氏悉淹贯，为文章伟丽，卓然天成，不践袭陈言宿说。论古今成败得失，上下数千年，较然如指掌。尤善论乐毅、申包胥、张良、诸葛亮事，常若有千古之愤者。而以植世教、立民彝为任。富贵贫贱，一不动其中。其言曰：「清明正大之心，不可以利回；英华果锐之气，不可以威夺。」其自信悉类此。先生之北也，贫苦甚，衣结履穿行雪中。人有尝德之者，赒以兼金重裘，不受。平日所著易、书、诗、三传行于世。杂着诗文六十四卷，翰林学士卢公挚为之序引，深所推激。夫人李氏、男三、义勇早卒。熙之归自广陵，亦卒。定之贤而善文，累荐不起。孙男二，信孙、仁孙。先生死之二十有四年，门人虞舜臣率其徒，筑室买田，祠公弋阳之东。江浙行省请于朝为迭山书院。又五年，予任集贤侍制，鄱阳周应极状其事，致定之之语求铭墓。道尝谓先生天下事。源道仰其文章风节，盖四十年，而不一识，是区区者，尚可辞哉！铭曰：呜呼先生，生也何时，生也后时。日薄崦嵫，维南有孽、龟玉毁折，我朝天明，乃完其节，鸡鸣风雨，岁寒松柏。伊其板荡，古有尽忠。道统既阏，人文斯崇。有美翔鸾，载集载鸣。曷迪匪庭，曷课匪京。万里冰天，介石自贞。奚卒不施，閟于佳城。呜呼先生！


　　　　悯忠寺新建谢文节公祠碑

吴锡麒夫忠士成仁，励百折不回之节；忠臣殉国，守九死无二之心。是以诚积久而不渝，气凌寒而益劲。子房博浪，冀快意于韩仇；孤竹空山，毫无心于周粟。盖留其身，原以待于后日；而成其烈，亦何憾乎生平。若谢文节公者，继踵文山，争光君实；气凌嵩华，道系纲常。因其致命之辰，适寓悯忠之寺。今翰林院侍读法式善，推皇上褒忠之典，示臣子守节之常。用合同人，旁新祠宇，以修故事，以妥英灵，礼也。

当其时，苍鹅出地，白雁飞空。六更之谶已符，三日之潮不至。遂令杜鹃饮恨，精卫填寃；树惨冬青，天愁水碧。虫沙尽化，波沉穆满之军：骸骨无归，鬼哭田横之岛。公乃危城屡入，一旅孤提，募死士以斫营，犯长围而告急。无如前驱方及，矢已汰辀；后队难支，林先丧马。团湖再蹶，茶坂重逃，草屩荒寒，麻衣痛哭。妻拏惨惨，赎无黄犊之人；身世茫茫遇值红羊之劫。岂肯草间求活，尘世偷生；然而呼吸仅存，零丁后死。人亦谓将待百年之母，藉成一代之书。岂知其义不帝秦，志图存赵。镜屡磨而更皎，铜百炼而逾精。卜肆占爻，则辨君臣之位；缁帷讲学，则陈忠孝之经。当世例以顽民，天下号为风汉。既已征书莫逮，荐牍难招；矣而熏穴驱贤，焚山搜隐。苍黄一去，丹赤全披。观其拜瀛国而哀号，读曹碑而涕泗。回肠欲断，溢米皆羞。盖至燕京悯忠寺，凡不食五日而卒。南八岂惭男子，将以有为龚生，竟夭天年，乃称无愧。所谓虽死不死，求仁得仁者，公之谓也。

世每深刻以绳贤者，成败而论英雄。窃以安仁丧师，信州失守，机宜未悉，韬略原疏，以致孤掌难鸣，空拳莫战。不知公旌旗在眠，肝胆照人。号召戎围，皋牢义队。稳若长城之可恃，业已半壁之难撑。倘使护以风云，共为犄角，列将专屯乎巨镇，扁舟游徼于长淮。决一战而胜齐，用三师而肄楚，不特可安全乎饶信，亦何难保障乎襄樊。乃洗兵之咏方闻，而偿金之责已起。豺牙宓厉，贝锦潜昌，顿解兵心，旋危国步。徒令茕茕义士，噭噭孤臣，抱微子彼黍之哀，动包胥无衣之哭。事之莫济，身随以亡。此公之心，可信于生前；而公之名，益光于身后也。今者、尾箕芒动，上烛天垣，香火缘长，近邻梵剎。是前代瘗忠之所，即先生遂志之区。诹吉日以涓成，望神旗其来下。唱大招之曲，感甚灵均；歌小海之章，迎同伍相。将刊乐石，远命鲰生。问仁叔之钱，一文可值，磨桥亭之砚，片石同论。愧记事之多疏，幸发凡之有助。一篇三千余字，请读建阳却聘之书；五甲六百余人，足耀宝佑题名之录。


　　　　原刻谢迭山先生文集序

刘儶文章非辞藻，要皆本于德也。德而文，则可以扶世道，立纲常，人之德亦资以成与。苟徒文，则辞焉耳，不犹空山清水绿，于世何用哉！此为宋故迭山先生文节谢公之为文，无一不本于德，凿凿乎如谷粟布帛，世不可无也。始公仕宋，适丁季世，即倡大义以诋权奸，提孤军以保封疆。及事不济，妻子弟侄，并死于狱，亦无顾恤。宋既替命，而犹拳拳以社稷为念，欲存赵氏之孤，守夷齐之节，故其迟回，盖有待焉。奈何失身之臣，不谅公之心，欲假以自揜，百计诱公仕元，力拒不起。至有执公就道，遂不食弥旬，直抵燕京而绝。呜呼！公之死，可谓从容就义矣！

世但知公之忠，而不知公有其孝也。昔公之尊考，尝倅浔以事忤董使者，被劾以死。暨公登第，而董执政，公誓不与相见，竟不台参以归。日以奉亲为事，务得欢心，虽值丧乱，辄弃妻子，躬负以逃。此公忠孝之德，出于天性，故其形于著述者，有易、诗、书、三传诸书行于世，人皆诵之，无容议矣。惟杂着诗文六十四卷藏于家，屡经兵燹，存者无几。公之后裔请于予友监察御史黄君溥澄济，与公同邑，代为多方采辑，得若诗若文，正其讹谬，各以类归，厘为六卷。间以示予曰：「惜乎！先生之文仅此，岂以少而自私乎！将绣梓以传，子盍序诸。」予读而叹曰：大钧播物，罔间巨细，夫以一草一木之微，足以识造化之理。公之为文，一字一语，悉忠孝之所发，即足以见公之德，而能感人于千载之下。如读《上程雪楼书》，则孰不兴夫孝，而世之忘亲夺情者，始见为不仁；读《上留忠斋书》，则孰不慕乎忠，而世之弃君保身者，始知为不义。其余诸作，无一不在是。所谓扶世道，植纲常，以成人之德者，诚有赖焉。此固不可无，尤不必多也。

虽然，公以孤臣，独特立于北风雨雪之间，断蓬残叶，几何而不危。乃欲屹砥柱于中流，回狂澜以东注，千挫万磨，愈刚愈劲。则公之忠诚，可以贯天地，薄日月。其文章留于宇宙者，上而为祥麟威凤，下而为芝草琅玕，有不待是而后传。夫以贤裔嗣之所请于御史君之及此者，盖其世德之所及，而相承为家法也。儶以斗筲，輙敢僭踰者，谬持区区，以附泰山之毫末也尔。时景泰五年甲戌岁，夏六月后学吉州刘儶克彦熏沐拜书。


　　　　重刻谢文节公文集序

