<!-- { "loadSidebar": true } -->
　　〖《明史?宦官传》：初，太祖制，内臣不许读书识字。后宜宗设内书堂，选小内侍，令大学士陈山教习之，遂为定制。用是多通晓文墨。徐预昭《故宫词》：“伺得内家刚浴起，一杯古刺水先呈。”明宫人词：“闻道内人新浴罢，一杯古刺水横陈。”《厉太鸿诗》：“一洒罗衣长不灭，氤氲愿与君恩终。”〗 
　　写遍丹符绣阁开，珍盘蝴蝶禁荤来。夜来却被妃嫔唤，恐要方书学五雷。 
　　〖董说《梦华潭口听客话》：嘉隆间，大内旧事诗： 
　　蝴蝶珍盘出御厨，秋声夜绕护城湖。 
　　竹帘凉月澄如水，绣得秦楼跨凤图。 
《明史?佞幸传》：宪宗好方术，李省孜乃学五雷法，结中官梁芳、钱义，以符箓进。〗 
　　焉支涂抹上疏花，九九消寒冷黛蛾。那得春风帘外过，早将红杏换窗纱。 
　　〖《帝京景物略》：升平之日，冬至后，内家戚里竞传“九九消寒图”。冬至画梅花一枝，为瓣八十。有一日，染一瓣，瓣尽而九九毕，即春深矣。〗 
　　花帽监丞一两行，西华门外冷秋霜。绛纱车仗吹香过，去伴銮舆宿豹房。 
　　〖《明史?武宗纪》：二年秋八月丙戌，作豹房。董说诗： 
　　宫门过尽绛纱车，环碧池清殿影斜。 
　　恰得水晶双弹子，黄鹏声隔海棠花。 
《武宗外纪》：又别构院篽，筑宫殿数层，而造密室于两箱，句连栉列，名曰“豹房”。初日幸其处，既则歇宿比大内，令内侍环值，名曰“豹房祗候。”〗 
　　深宫烟火奏新年，四面钩阑入夜妍。好向帘阴停角抵，东风吹上试灯天。 
　　〖毛奇龄《武宗外纪》：上自即位后，每岁宫中张灯为乐，所费以数万计，库贮黄腊不足，复令所司补买之。至九年宸濠献新样四时灯数百，穷极奇巧。临献，复令所遗人亲入宫悬挂。其灯制不一，多着柱附壁，以取新异。上复于庭轩间依栏设毡幙，而贮火药于其中，偶勿戒，遂延烧宫殿。上笑曰：“是一棚大烟火也。”日率小黄门为角抵踏鞠之戏，随所驻辄饮宿不返。〗 
　　毓秀亭空绕篆香，传来秘箓置盈箱。佛经梵语从初学，好侍西天大法王。 
　　〖《明史?佞幸传》：嘉靖四十一年冬，命御史姜儆、王大任，分行天下，访求方士及符箓秘书。又：武宗纪五年六月，帝自号“大庆法王”，所司铸印以进。《武宗外纪》：帝于佛经、梵语无不通晓。先是，乌思藏有西竺胡僧，能言人三世事者，国人谓之“活佛”，上久欲召之，未能也。至是命司设监大监刘允，往乌思藏赍送番供，以珠琲为幡■⑿，黄金为七供，赐法王金印袈裟，及其徒，馈赐以巨万计。〗 
　　高烧黄蜡夜旗红，西苑风吹白玉弓。记得元戎侵晓到，绣衣小队各花骢。 
　　〖《明史稿》：武宗纪十一年，又作中军，大阅西苑。〗 
　　殿开环碧漏声迟，白象青鸾说偈时。钟鼓初停花烛冷，侍臣先进步虚词。 
　　〖《明史?西域乌斯藏大宝法王传》：有僧哈立麻者，国人以其有道术，称之成祖。为燕王时，知其名。永乐三年，命司礼少监侯显、僧智光，赍书币往征，其僧随使者入朝。帝将荐福于高帝后，命建普度大斋于灵谷寺七日，帝躬自行香。于是卿云甘露、青鸟白象之属，连日毕见，帝大悦。又《宦官传》：永乐初，帝闻乌思藏僧尚师哈立麻有道术，善幻化，乃命侯显赍书币往迓，选壮士健马护行。陆行数万里，至四年十二月始与其僧偕来。建普度大斋于灵谷寺，为高帝、高后荐福。或言卿云天花、甘露甘雨、青鸾青狮、白象白鹤、及舍利禅光，连日毕见；又闻梵贝天乐自空而下，帝益大喜，君臣表贺。〗 
　　药王湾口水粼粼，绣菊单衣日几巡。宣进银盘生莱菔，明朝花下试咬春。 
　　〖高士奇《金鳌退食笔记》：南花园，明时曰“灰池”，种植瓜蔬。于炕洞内烘养新菜，以备春盘荐生之用。立春日进鲜萝卜，名日“咬春”。明时，重九或幸万岁山，或幸兔儿山清虚殿登高。宫眷内臣，皆着重阳景菊花补服，吃迎霜兔菊花酒。〗 
　　绣凤罗衣绿玉环，白鹰按过画堂开。内人手里亲调养，射猎还来万岁山。 
　　〖董说诗：“江南风景药王湾，雾縠单衣绿玉环。红芍花边棋局罢，自裁团扇画秋山。”“蒲萄半醉出仙台，万岁山前猎阵开。千骑蒙茸貂鼠帽，石桥飞雪带狼回。”〗 
　　秋风玉■⒀碧流寒，红篆神芝奏大官。读罢灵官齐上马，清宁宫里侍扶莺。 
　　〖董说诗： 
　　一封红篆奏神芝，翠辇朝巡玉■⒀池。 
　　云髻三千齐上马，高元殿下读灵碑。《明史?舆服志》：“东曰仁寿宫，西曰清宁宫，以奉太后。又《世宗纪》：三十七年冬，礼部进瑞芝一千八百六十本，诏广求径尺以上者。又《佞幸传》：“顾玒以扶鸾术官太常少卿，蓝道行以扶鸾术得幸。有所问，辄密封，遣中官诣坛焚之。所答多不如旨，帝咎中官秽亵。中官惧，交通道行，启视而后焚，答始称旨，帝大喜。《金鳌退食笔记》：太液池，旧名西海子，在西安里门。周凡数里，上跨石梁，广约二寻，修数百步。两崖弯甃，水中鲸兽、循栏，皆白石镌镂如玉。中流驾木，贯铁繂丹槛，掣之可通巨舟。东西峙华表，东曰玉练，西曰金鳌。〗 
　　冻雪才消暖阁天，内皇城里动丝弦。宫中乞写迎春板，手擘桃花十样笺。 
　　〖董说诗：“柏叶千门苑柳青，西宫箫鼓雨中听。桃花不写迎春板，剪作鸳鸯贴翠屏。”〗 
　　安乐堂深断绣车，阑干十二曲廊斜。水晶弹子双双打，飞起黄莺踏落花。 
　　〖《彤史拾遗》：孝穆纪太后者，宪宗妃，孝宗母也。滴居安乐堂，久之孝宗生。〗 
　　太液清宵玉磬长，雷坛建得泥秋凉。明朝圣寿修斋醮，索进龙涎一段香。 
　　〖《明史?佞幸传》：陶仲文请建雷坛，冥祝圣寿。又：嘉靖时采银矿、龙涎香，中使四出。〗 

　　〖注：■⑴，土＋从，音踪。土菌也。■⑵，扌＋雝，yǒng，拥本字，抱也。■⑶，上二下匈内凶改方，páng。■⑷，山＋房。（无读音）■⑸，氵＋辇，音辇，水也。■⑹，糹＋音。（无读音）■⑺，肃＋刂，音啸，割也。■⑻，上旦下寸，dé，与碍同，止也。■⑼，革＋周，徒了切。■⑽，儍，亻改木，zōng。■⑾，上竹下奏，音潄，小竹也。■⑿，旌，生改童，与幢同。■⒀，虫＋柬，音练，赤■⒀，蛇名。按《本草》赤楝蛇，从木。〗 
 

　　板桥杂记　清　三山余怀澹心　着 

　　序 
　　或问余曰：“《板桥杂记》何为而作也？”余应之曰：“有为而作也。”或者又曰：“一代之兴衰，千秋之感慨，其可歌可录者何限，而子唯狭邪之是述，艳治之是传，不已荒乎？”余乃听然而笑曰：“此即一代之兴衰，千秋之感慨所系也！而非徒狭邪之是述，艳治之是传也。金陵，古称佳丽之地，衣冠文物，盛于江南；文采风流，甲于海内。白下青溪，桃叶团扇，其为艳冶也多矣。洪武初年，建十六楼以处官妓。淡烟轻粉，重译来宾，称一时之韵事。自时厥后，或废或存，迨至三百年之久，而古迹寝湮。存者，惟南市、珠市，及旧院而已。南市者，卑屑所居；珠市者，间有殊色；若旧院，则南曲名姬、上厅行首，皆在焉。余生也晚，不及见南部之烟花，宜春之弟子。而犹幸少长承平之世，偶为北里之游。长板桥边，一吟一咏，顾盼自雄。所作歌诗，传诵诸姬之口，楚润相看，态娟互引，余亦自诩为平安杜书记也。鼎革以来，时移物换，十年旧梦，依约扬州；一片欢场，鞠为茂草。红牙碧串，妙舞清歌，不可得而闻也；洞房绮疏，湘帘绣幕，不可得而见也；名花瑶草，锦瑟犀毗，不可得而赏也。间亦过之，蒿藜满眼，楼馆劫灰，美人尘土，盛衰感慨，岂复有过此者乎！郁志未伸，俄逢丧乱，静思陈事，追念无因。聊记见闻，用编汗简。效东京梦华之录，标崖公蚬斗之名。岂徒狭邪之是述，艳治之是传也哉？” 
　　客跃然而起，曰：“如此，则不可以不记。”于是作《板桥杂记》。 

　　题板桥杂记 
　　余子曼翁，以所著《板桥杂记》示予为序。予间阅之，大氏《北里志》、《平康记》之流。南部烟花，宛然在目，见者靡不艳之。然未及百年，美人黄土矣，回首梦华，可胜慨哉！或曰：曼翁，少年近于青楼薄幸，老来弄墨，兴复不浅。子方洗心学道，何为案头着阿堵物？予笑曰：昔明道“眼前有妓，心中无妓”，伊川“眼前无妓，心中有妓”，以定二程优劣。今曼翁纸上有妓，而艮翁笔下故无妓也，何伤乎一序之？长洲尤侗。 

　　上卷　雅游 
　　金陵为帝王建都之地，公侯戚畹，甲第连云；宗室王孙，翩翩裘马。以及乌衣子弟，湖海宾游，靡不挟弹吹箫，经过赵、李。每开筵宴，则传呼乐籍，罗绮芬芳，行酒纠觞，留髡送客。酒阑棋罢，堕珥遗簪。真欲界之仙都，升平之乐国也。 
　　旧院，人称曲中，前门对武定桥，后门在钞库街。妓家鳞次，比屋而居，屋宇精洁，花木萧疏，迥非尘境。到门则铜环半启，珠箔低垂；升阶则猧儿吠客，鹦哥唤茶；登堂则假母肃迎，分宾抗礼；进轩则丫鬟毕妆，捧娘而出；坐久则水陆备至，丝肉竞陈；定情则目眺心招，绸缪宛转。纨绔少年，绣肠才子，无不魂迷色阵，气尽英雄风矣。妓家，仆婢称之曰“娘”，外人呼之曰“小娘”，假母称之曰“娘儿”。有客，称客曰“姐夫”，客称假母曰“外婆”。 
　　乐户统于教坊司，司有一官以主之，有衙署，有公座，有人役、刑杖、签牌之类，冠有带，但见客则不敢拱揖耳。 
　　妓家分别门户，争妍献媚，斗胜夸奇。凌晨则卯饮淫淫，兰汤滟滟，衣香一室；停午乃兰花茉莉，沉水甲煎，馨闻数里；入夜而擫笛搊筝，梨园搬演，声彻九霄。李卞为首，沙顾次之，郑顿崔马，又其次也。 
　　长板桥，在院墙外数十步。旷远芊绵，水烟凝碧。迥光、鹫峰两寺夹之。中山东花园亘其前，秦淮朱雀桁绕其后。洵可娱目赏心，漱涤尘襟。每当夜凉人定，风清月朗，名士倾城，簪花约鬓，携手闲行，凭栏徙倚。忽遇彼姝，笑言宴宴，此吹洞箫，彼度妙曲，万籁皆寂，游鱼出听，洵太平盛事也。 
　　秦淮灯船之盛，天下所无。两岸河房，雕栏画槛，绮窗丝障，十里珠帘。客称既醉，主曰未晞。游揖往来，指目曰：某名姬在某河房，以得魁首者为胜。薄暮，须臾灯船毕集，火龙蜿蜒，光耀天地，扬槌击鼓，蹋顿波心。自聚宝门水关，至通济门水关，喧阗达旦。桃叶渡口，争渡者喧声不绝。余作《秦淮灯船曲》中有云： 
　　遥指钟山树色开，六朝芳草向琼台。 
