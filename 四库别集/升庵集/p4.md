<!-- { "loadSidebar": true } -->
　　自苍颉沮诵而下科斗鸟迹以还为八分为楷其变够矣説文训纂字止九千玉篇龙龛至亿万异体别构俗创讹音实繁其文焉暇日搜诸字书合于六书而又叶于八法得什一于千百振体要于碎烦名曰分同构呜呼上谷之翮未覩鸿踪昙之鵞空传赝本古以定通今以行时乎防当有变姜芽之手元和之脚明之存乎其人知贻笑大方之家庶用诒小子之造尔
　　风雅逸篇序
　　风雅逸篇録中古先秦歌诗也楚鳯鲁麟风之逸也尧衢舜薰雅之逸也载在方册矣曷以名之逸外三百篇皆逸也粤稽鲁论两引逸诗侈止两韵约仅五言后素昭文何逺兴仁圣咨贤焉贤啓圣焉于是乎取之以此其存槩彼其余岂必无主文谲諌之防民彞物理之训哉唶夫世逺籍湮不能举其全也然其余句散见诸书若大戴礼若春秋内外传若汲冡沉文若诸子璅语网罗放失缀合樷残尚多有之吐珠于泽谁能不含圣喆所遗而后人拾以为已寳兹类之谓乎孔子曰诗三百又曰诵诗三百墨子曰诵诗三百诗三百歌诗三百舞诗三百司马迁曰古诗三千余篇孔子删之为三百篇由前言之则太师所职数止此由后言之则今所存十一千百耳自逸诗外若因事造歌异裁别体若貍首鹥诵蚕蠏龙蛇后代词人刻意莫迨其宛转附物怊怅切情盖不啻惊心动魄一字千金而巳若是者虽多所轶没而谨其遗者稡之亦奚啻足为更仆之诵哉故録首黄帝弹歌至伯夷薇歌为第一巻録琴操歌謡词曲三十一篇为第二巻録石鼔诗十章为第三巻録逸诗篇名断章存者十篇有句亡篇名者四十四条为第四巻録经传所载孔子歌辞及诸执事涉孔子者廿四篇为五巻録鲁卫齐晋郑宋吴赵成徐秦楚君臣民庶妇女胥靡俳优杂歌讴操曲诵祝相曲为第六巻第七巻録古谚古语古言鄙谚鄙语野语俗语故语民语不恭之语百五十条为第八巻録荀卿成相杂辞三章佹诗一章附苏秦上秦王诗为九巻録葛天氏八阕讫于诗延涤角有篇目逸其词存其名义为风雅逸篇十巻终焉録成有过而问者诵之曰子知富翁好古者乎鼎匜珍厥穿穴图籍绘障货彼罅裂罄已懐资受市魁嗤子所为嗜古辞者将无类兹吹吷之吟则穿穴也糟粕之拾则罅裂也心力之玩则罄而资依托之售则受若嗤请刋落之其尚有盈辞予投笔而起负序以谢曰然业已成予不忍废也子之言予不敢忘则书之以终防
　　五言律祖序
　　夫仰观星阶则两两相比頫玩卦画则八八相聨盖太极判而两仪分六律出而四声具岂伊人力实由天成验厥物情可识诗律矣五言肇于风雅俪律起于汉京逰女行露已见半章孺子沧浪亦有全曲是五言起于成周也北风南枝方隅不惑红粉素手彩色相宣是俪律本于西汉也岂得云切响浮声兴于梁代平头上尾创自唐年乎近日雕龙名家凌云鸿笔寻滥觞于景云垂拱之上着先鞭于延清必简之前逺取宋齐梁陈径造阴何沈范顾于先律未有别编慎犀渠岁暇隃麋日亲乃取六朝俪篇题为五言律祖泝龙舟于落叶遵鳯辂以椎轮华雕极挚本质叵逾矣今之论词曲者曰套数小令各有体套数可以仿小令之严小令不可入套数之诨论字学者曰分篆籀各有师分可以从篆籀之古篆籀不可杂分之波例之诗律曷云异旃如曰不然请俟来哲
　　选诗外编序
　　予彚次选诗外编分为九巻凡二百若干首反复观之因有所兴起遂序以发其义曰诗自黄初正始之后谢客以排章偶句倡于永嘉隠侯以切响浮声传于永明操觚辁才靡然从之虽萧綂所收齐梁之间固己有不纯于古法者是编起汉迄梁皆选之弃余北朝陈隋则选所未及详其防趣究其体裁世代相沿风流日下填括音节渐成律体盖縁情绮靡之说胜而温柔敦厚之意荒矣大雅君子宜无所取然以艺论之杜陵诗宗也固已赏夫人之清新俊逸而戒后生之指防流传乃知六代之作其防趣虽不足以影响大雅而其体裁实景云垂拱之先驱天寳开元之滥觞也独可少此乎哉若夫考时风之淳漓分作者之高下则君子或有取焉是亦可以观矣
　　选诗拾遗序
　　汉代之音可以则魏代之音可以诵江左之音可以观虽则流例参差散偶昈分音节尺度粲如也有唐诸子效法于斯取材于斯昧者顾或尊唐而卑六代是以枝笑干从潘非渊也而可乎哉余观汉志蓺文隋志经籍迹班班而目睽睽徒见其名未覩其书每一披临辄三太息此非有秦焚之厄汉挟之禁也直由好者亡几致流传靡余惜哉方宋集文苑英华日篇籍自具也陋儒不足论大雅乃谨唐人而畧先世遂使古调声閴往体景灭悲夫梁代筑台之选唐人梵龛之编操觚所珍悬诸日月伐柯取则炳于丹雘矣二集所畧予得而收之为选之外编又网罗放失缀合丛残积以嵗月复盈巻帙稍分时代别定诠次仍以选诗拾遗题其目呜呼昔之遗轶可重悲惜者业已莫可追及幸颇存者宜无谖矣其诸君子亦有乐于此者欤
　　唐絶増竒序
　　予尝品唐人之诗乐府本效古体而意反近絶句本自近体而意实逺欲求风雅之防佛者莫如絶句唐人之所偏长独至而后人力追莫嗣者也擅塲则王江宁骖乗则李彰明偏美则刘中山遗响则杜樊川少陵虽号大家不能兼善一则拘乎对偶二则汩于典故拘则未成之律诗而非絶体汩则儒生之书袋而乏性情故观其全集自锦城丝管之外咸无讥焉近世有爱而忘其丑者专取而効之惑矣昔贤彚编唐絶者洪迈混沌无择珉玉未彰章涧两泉盛行今世既未发覆于荘语仍复添足于谢笺其余若伯弜伯谦柯氏髙氏得则有矣失亦半之屏居多暇诠择其尤诸家脍炙不复雷同前人遗珠兹则缀拾以唐诗増竒为标题以神妙能杂分巻帙逃虚町庐聊以自娱跪石之吟下车者谁与
　　羣公四六序
　　滇云僻在万里其士夫皆江南播移楚蜀流寓其地髙燥无梅雨之润絶蟫蠧之缺故藏书亦可乆焉慎执防其地垂三十载壬辰之春于叶榆书肆以海贝二百索购得羣公四六古刻乃宋人所集不知名氏自甲至癸凡十巻其人则首王初寮至蒋子礼五十五人启凡四百六十五首呜呼四六之文于文为末品也昌黎病其衰防栁子以为骈拇然自唐初以逮宋季飞翰腾尺争能竞工观此集所载若王梅溪胡邦衡王民瞻任元受赵荘叔张安国胡仲仁陈止斋皆一时忠节道学之臣鸿藻景铄之士其英声直气见于偶丽絺绘之中直可与陆宣公奏议上下相映奚可以文章末品少之昔苏文忠公称孔明出师二表与伊训説命表里岂屑屑于聱牙诘屈哉大中丞百川张公腹笥既富手校尤勤乃取弋于飞虫下问于采菲因出旧藏装池新帙并序所得之由以广古贤之迹传诸四方亦文献之盛事乎
　　清音竞秀诗巻序
　　蟠峯李子子安衔使于蜀东阜刘子作诗赠之狷斋谢子继之东谷敖子三之初亭程子四之耄予不敏五之属而和名又若柯首稡以成什乃孟冬廿日防于凌云之清音竞秀两亭临睨久之且邀予篆题予即以二亭名名巻蟠峯子曰义曷取乎噫山水之清音无几耳岩壑之竞秀无几耳与夫喙鸣之善也畴类之合也犹之山水岩壑也亦无几耳子行万里阅人多矣所为咏叹缄藏者仅是所为留连徙倚者仅是兹可曰无择敹乎率是道也于学术辨其真赝于朋从分其鳯鸷于尚友师其峻特于剸务审其义命可以禔身可以大畜可以乐羣可以同人畜之大者徳之崇也人之同者业之广也推是説也虽终身行之可也奚翅为山水诗辞指哉耄予不敏题以为清音竞秀诗巻序
　　书品序
　　书有以品名者钟嵘诗品庾肩吾书品是也二子皆梁人其称名也同其遣辞也类旹代则然非相假防也诗品以三品品诗书品以九品品书何区别之精而用志之勤乎或言书与诗均蓺而书又非诗比谬矣古者君子之于物也无所茍而巳矣曲工小技罔不致其极焉故曰传兵论剑与道同符今人不及古人而髙谈欺世乃曰吾道在心六经犹赘也于此号于人曰作字欲好即为放心趋简安陋者靡然从之是苍籀上世道巳防矣不曰道器形神也离道语器弃形而存神也故曰齐匠之斵轮绵驹之擫籥先王之道有在于是矧夫进于六蓺流乎君子宜无茍也茍于物将茍于道吾所为感其感云其云也呜呼又焉得真知其解者而竟吾云乎
　　谭苑醍醐序
　　醍醐者链酥之綦晶佛氏借之以喻性也吾借之以名吾谭苑也夫从乳出酪从酪出酥从生酥出熟酥从熟酥出醍醐犹之精义以入神非一蹴之力也学道其可以忘言乎语理其可以遗物乎故儒之学有博有约佛之教有顿有渐故曰多闻则守之以约多见则守之以卓寡闻则无约也寡见则无卓也佛之説曰必有实际而后真空实则扰长河为酥酪空则纳须弥于芥子以吾道而瓦合外道一也以外道而印证吾道一也谭云苑云徒説云乎哉醍云醐云徒味云乎哉
　　丹铅别録序
　　葛稚川云余抄掇众书撮其精要用功少而所收多思不烦而所见博或谓予曰流无源则干条离株则悴吾恐玉屑盈车不如全璧洪答曰泳图流者采珠而捐蚌登荆山者拾玉而弃石余之抄略譬犹摘孔翠之藻羽脱犀象之角牙矣王融云余少好抄书老而弥笃虽遇见瞥观皆即疏记后重览省欢情益深习与性成不觉笔倦慎执鞭古昔颇合轨葛王自束发以来手所抄集帙成逾百巻计越千其有意见偶所发明聊择其菁华百分以为丹铅别録享敝帚以千金缄燕石以什袭虽取大方之笑且为小道之观知不可乎
　　滇记序
　　逺逰子曰千里不同风百里不同雷日月之隂径寸而移雨旸之地隔垄而分兹其细也太明太防之野戴斗戴日之域或日中而无影或深暝而见旭或衔烛龙以为照或煑羊脾而巳曙山川之隔阂气之不齐其极也是以有测景之圭有书云之台有相风之有风之津海有星占河有括象以此知其不齐矣故曰不出戸知天下天下诚难以不出户知也非躬阅之其载籍夫九丘之书志九州之异也失而不传周处作九州风土记宗懔作荆楚嵗时记至于巴蜀异志岭表异録皆是物也余流放滇越温暑毒草之地尠过从晤言之适幽忧而屏居流离而阅时感其异有殊中土辄籍而记之岂欲妄意古人乎他日冀万一释其棘矜归于氓甽焚枯酌醴班荆坐茅与撃壤之老聚沙之童晨夕话之亦可以代博奕矣
　　四川总志序
