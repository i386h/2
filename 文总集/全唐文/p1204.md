<!-- { "loadSidebar": true } -->
    公讳钅召，字某，不书州里，尊宗室也。初景皇之支，启封於蔡。继别为宗，厥後多材。皇袭济北郡公孚，公之曾祖也。陇西郡公津容，公之王父也。济北仕至国子司业，赠太仆卿，陇西仕，至慈卫汝邢青五州刺史，终永王傅。以至烈考忄詹，历监察御史殿中侍御史尚书仓部员外，累赠职方郎中虢州刺史。公即虢州府君之第若干子也，凭是积厚，丛生福祉，少以门子入官，联调两宫环列之佐，次补伊阙丞。是岁天宝十四载也，虢州捐馆，幽陵兵起，茹毒违难，南浮江淮，既除丧，宣州观察使郑炅之表为广德令。时刘展阻命，东方愁扰，闾里制於萑蒲，守臣化为寓公。而公之县鄙，连亘山洞，盗有陈庄、陈五奢者，是焉囊橐，攻剽相因。炅之跳在寻阳，牒书密至，署为上介，俾辑舆师，靖绥攘遏，人用宁舒。後历扬州太原二纪纲掾，府之损益，皆所关决，执法殿中，佐戎北门。会罢使至京师，献状居最，拜奉天令，有命成城，绩用居多。未逾年，迁侍御史，充宣武军节度行军司马，时师帅以睢阳及谯进律开府，韩厥之任，朝选为难，盖以弥缝左右，非公莫可最。凡三为尚书郎，四兼御史中丞，以银印青绶，历官相常伯之重，府迁大梁，职尊统师，公皆以师武从之。蓄资力以崇威望，宣忠劳以宏班制，居则持重，战则有功，无细无大，ム公谋是赖，虽羊舌职之聪敏肃给，铎遏寇之恭敬信强，无以过也。贞元二年真拜右庶子，三年复以本官兼御史中丞充入蕃使，寻兼御史大夫，行次回中，察其阴诈，奏疏累陈不可莅盟之状。时朝议已行，谋塞不用，既而戎人衷甲，急变上闻，乘车东辕，独以智免。以久次迁卫尉卿，秩至金紫，乃命大司农，为国之泉首。公修职惟直是视，无所阿附，终用蔽伤，左迁邵州长史。以十三年十一月寝疾，终於所莅之官舍，春秋若干。惟公开敏毅直，信兼仁勇，有政事方略，长於理烦，远而不泥，文而无害。始以通邑行师，振其名声，交辟元僚，翻飞清朝，腰金鸣玉，法象河海，议者谓藩垣京毂，公宜居之。终以当官有守，宁绌不苟，不为利疚於回，郁堙下国，以至大病，斯可叹已。夫人范阳郡夫人卢氏，某官某之孙，新安丞某之女，华宗淑问，光辅闺门。无贻罹，无攸遂，内姻外戚，仰其徽风，先於公二年而殁。长子元亮，以武略至御史中丞，不幸早亡。次子远道，以吏才为大理司直兼监察御史，参陈许军事。次曰元规，进士及第，县尉。次曰元会，前右金吾卫兵曹参军。元简，江陵府参军。元举，太原府参军。元衡、元弼、元辅等。皆干蛊知方，俨然在疚，考於象数，先远得吉。以十四年某月日，奉公夫人之丧，附窆於伊阙县万安南原先公之兆域，礼也。德舆王父，公族之出也，先人於公为中表昆弟，羁贯获见，殆四十年。元道等泣以墓石见托，虽文之鄙朴，而不敢辞也。铭曰：
    抑抑司农，系於蔡兮。三再践，直方大兮。心广体胖，道将泰兮。中立不回，官左退兮。发书问鹏，祸所会兮。撰日享龟，纷祖载兮。万安鲜原，风雨晦兮。镂此贞珉，遂之内兮。
    ○朝散大夫守司农少卿赐紫金鱼袋陇西县开国男李公墓志铭（并序）
    公讳条，字坚，後以字为讳，淮安靖王赠司空神通之元孙也。盐州刺史孝锐，司空之昭也；宏农太原守，盐州之穆也；太子太傅赠司徒齐物，公之祢也；尚书左仆射赠司空复，公之兄也。代以忠厚而膺爵命，勋籍吏部，皆冠宗室，公秉是庆祉，生而朗迈，宏毅疏达，方廉孝悌，学以逊志，文而无害。始以门荫，参调三命，官至廷尉平。明清阅，适其轻重，改宣城令，满岁受代，县人以理状乞留，廉车上闻，诏可其奏，且加大理司直，从人欲也。县鄙之南，水泉委汇，每暑雨流源，辄伤大田，公乃峻为之防，悦使其众，人就安利，稼皆登成。大历中，坊节度使表为上介，迁监察御史殿中侍御史，中权策画，一以咨之，成师足食，边备益固。使罢，除昭陵台令，贵强沓贪奸冒法禁，公职在充奉，露章以闻，已为巧言所中，坐贬建安尉。在途累疏，词理靡刂切，上览而直之，罪人就诛，方议率复，属太夫人弃敬养。贞元初移蕲州长史，寻徵还京师，执事者锐意引重，公亦启心献纳，会一人有汉宣共理之叹，拜泉州刺史，泉人宜之。入为宗正丞，时卿长与其贰不相能，告讦之书，纷然交诉，诏公平之，皆得其中。自後属籍疑谳，颛其听断，两造以明，九族以和，九年授果州刺史。先是理下无廨署，官司无令书，节用量功，经构讲聚，百堵乃兴，九章粲然，政用乐易，人皆辑附。居部明年，有女道士谢氏，白昼上升，优诏嘉异，州闾咏叹。十一年以课最陟为司农少卿，国泉邦用，精力区处，利病陈闻，靡不纤悉。十四年，宸心悯雨，比屋艰食，出其陈陈，以活元元。又百吏之禄廪，以粟易币，则轻重相准，而便於人，皆自公发之也。公稽览故志，通纟柬程品，尝献军国便宜五章，推理道以及人事，其他奏议，皆附经术，有蹇蹇匪躬之操焉。渥泽日国，方厚其属任，而才命相戾，末如之何？十五年三月乙巳，以疾终於胜业里私第，享年五十九。夫人荥阳郑氏，某官某之孙，某官某之女，姿操柔明，先於公若干年而殁。乃者以公之勤，追封荥阳县君。其孤曰昌，举进士甲科，淑行至性，公族称其有後。以其年五月甲寅，龟筮袭吉，血涕奉丧，葬於万年县某原先公之兆域。以德舆获详践履，俾篆斯文。其铭曰：
    昔有靖王，愍策司空。至公父兄，亦命三公。公族家代，车服以庸。允矣司农，直方懿恭。行惟逊悌，仕乃廉忠。利刃弗刂钟，轻翰翔风。时方大来，命则不融。柳车迟迟，棘人充充。如履厦屋，归念旧封。圆石篆铭，京识於中。
    ○监察御史清河张府君墓志铭（并序）
    君讳众甫，字子初，清河人。曾祖尚，皇海州司马。祖宏艺，皇兖州曲阜县令。考隐皇淄州司户参军。君早为诸生，能以学行自力，宽廉而温，朴厚而文，居易向晦，固穷不变。故年过耳顺，而方脱章甫，冠惠文，示不苟也。初为转运司所辟，解巾太常寺太祝，转河南府寿安县尉，罢秩历年，侨居云阳。时以缘情比兴，疏导心术，志之所之，辄诣绝境。间以羁旅游京师，卿大夫聆其风者，方以声韵属和不暇。会淮宁军帅之始至也，慎柬僚佐，求士於朝，徵朝贤多以君为才，辟书荐至。俄拜监察御史，且为从事，谠言幕画，举无违者。徽军实於广陵，因涉江省家，道病沈痼，不克复命。以建中三年三月日，至家而终，享年六十八。夫人汝南周氏，先於君殁。其孤曰实曰宇，年并孩龀，未胜，遂以某月日权焉。呜呼！贵仕眉寿，或与令德不并，此昔贤所以为叹。姑以景行茂实，贲於重泉。铭曰：
    洪范之义，享用五福。展如之人，宜荷百禄。嘉言婉婉，则罔攸伏。既铁其冠，亦朱其服。浮休，归全还真。乔木荒坟，吁嗟乎张君。
    ○朝散大夫使持节都督容州诸军事守容州刺史兼侍御史充本管经略招讨制置等使谯县开国男赐紫金鱼袋戴公墓志铭（并序）
    维贞元五年夏四月，容州刺史经略使侍御史谯县男戴公至部之三月，以疾受代，回车瓯骆。六月甲申，次於清远峡而薨，春秋五十八。明年正月庚申，返葬於金坛玉京原之旧封，宜叙世德，以识幽穸云。公讳叔伦，字幼公，本谯国人。共先在宋为公族，於汉为儒宗，东汉则有司徒涉，西晋则有司农。<辶彖>後南渡，始居丹徒，八叶至宋临湘侯明宝，明宝曾孙梁左丞，元孙皇德州司士好问，公之曾王父也。王父修誉，父用，皆自縻天爵，不顾翘车，传次君之礼文，尽通奥旨，师安道之晦德，尢恶知名，故世风纯庆，及公而发。公早以词艺振嘉闻，中以材术商功利，终以理行敷教化。师履素王之训，周旋君子之儒，淑声休问，芬四畅。初抠衣於兰陵萧茂挺，以文学政事，见称萧门。文本菁华，而长於比兴，粲为采章，锵如珩璜，鼓钟於宫，累辟大府。分命於计相也，则为湖南河内留後，自秘书正字三迁至监察御史。曳裾於贤王也，则为湖南江西上介，由大理寺司直再转至尚书祠部郎中。其阜人成化也，则东阳一同之人沐旬岁之治，抚人饫三年之惠，容人被逾月之教，夔人闻诏而欢，承讣而哀，不及蒙其泽。历官十一，而云安不书，所至之邦，必刻金石。始在转运府也，董赋於南荆，会蜀将杨琳，拥徒阻命，诏书告谕，初无革志，宵引锐卒，劫胁使臣曰：“归我金币，可以纾死。”公山立不挠，勇生於仁，端其词气，强於师旅。暴叛知感，乞盟於公。黎明，率其徒西向拜泣，指期诣阙，冢臣列状，天子召对，而推功於府，不伐其劳，时谈翕然，勇让具举，其在临川也，清明仁恕，多省费方略，蜀郡崇儒之化，南阳均水之法，精力区处，民以便安，田壤耕辟，狱犴清净。居一年，玺书褒异，就加金紫。示几而有容州之拜，且都督府所治，列城十三，训戎抚俗之任，招徕式遏之寄，非通方明略，无以威怀。盖皇慈所轸，先於柔远，方将布恺悌於夷落，致风俗於休嘉，议者以九伯二男，可而至。天则不吊，末如之何？君直清笃厚，博物通理，有大学之明诚，大雅之疏达。静如渊泉，动如镆干，不缁不磷，与令闻终始。起布衣儒服，位视方隅，归全之日，才具祭器。去国见麾幢之盛，返葬备衤炎青之仪，列松贾於旧封，展牲牢於新荐。哀荣之礼，乡党称焉。初公娶京兆韦氏，永州刺史采之女，继室以博陵崔氏，殿中侍御史殷之女，皆淑明柔嘉，不幸早世。允子曰郅曰邡，年甫及龀，哀如成人。公仲兄新城长伯伦，以予夙承公欢，且有遗托，既不获让，是用直书。铭曰：
    信都九江，文礼章章，百代弥光。司徒佐汉，司农匡晋，乃炽而昌。世无违德，时有通塞，或行或藏。克生容州，贵为诸侯。其道直方。政成中和，播为颂歌，化被二邦。列爵疏土，灿烂龟组，鸾声锵锵。宜享繁祉，以媚天子，今也则亡。还葬故里，仙山之趾，德音不忘。
    ○朝散大夫使持节饶州诸军事守饶州刺史上柱国崔君墓志铭（并序）
