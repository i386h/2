<!-- { "loadSidebar": true } -->
　　惟永泰元年秋九月朔日敬皇后梓宫啓自先茔将祔【五臣无祔】于某陵【善曰萧子显齐书明帝改年为永泰其年七月帝崩东昏即位风俗通曰梓宫者礼天子敛以梓噐宫者存时所居縁生事亡因以为名凡人呼棺亦为宫也説文曰茔墓地礼记孔子曰鲁人之祔也合之郑曰祔谓合葬也　铣曰以梓木为棺因通名其陵曰梓宫先茔则张山旧陵也孔子曰鲁人祔也祔谓合葬也】其日至尊亲奉奠某皇帝【善曰至尊东昬也郑周礼注曰奠献也馈奠明帝崩未諡故曰某　向曰至尊谓东昬侯也髙宗未定諡故曰某皇帝荐馈曰奠】乃使兼太尉某设祖于行宫礼也【善曰司马彪续汉书大尉公一人凡大防则告諡南郊祖谓将行之祭　向曰祖谓将行之祭行宫礼过之宫也】翠帟舒阜堂啓扉【善曰张协禊赋曰翠幕蜺连张衡吕司徒诔曰去此宁防归于幽堂室防防脩夜弥长　济曰翠帟翠幕也舒布阜山也堂谓墓中也啓开扉户也】俎彻【五臣作撤】三献筵巻六衣【善曰杜预左氏传注曰彻去也礼祭必三献周礼曰司服掌王后之六服袆衣褕狄阙狄鞠衣展衣褖衣　良曰谓祭毕也俎几也撤去也三献初献亚献终献也筵席也巻去也六衣六服袆衣褕狄阙狄鞠衣展衣褖衣】哀子嗣皇帝怀蜃卫而延首想鹥【烟计】辂而抚心【善曰周礼曰遂人大丧使帅其属以蜃车之役卫郑曰蜃车柩路柩载栁四轮迫地而行有似蜃因取名马阮瑀止欲赋曰伫延首以极视周礼曰安车雕面鹥緫列子曰师襄乃抚心髙蹈　铣曰蜃卫蜃车也周礼云安车雕面鹥緫皆载棺柩车也延首谓望之也抚心哀甚也】痛椒涂之先廓哀长信之莫临【善曰椒涂以椒涂壁也应劭汉官仪曰帝祖母为太皇太后其所居曰长信宫也　向曰椒涂谓后妃所居以椒涂壁也长信宫汉太后之所居处谓皇后早崩故云先廓莫临】身隔两赴时无二展【善曰尔雅曰赴至也礼记顔渊谓子路曰反其国不哭展墓而入郑曰展省视也　良曰展视省也言一身不得于两处赴防一时不获于二所省视也】旋诏左言光敷圣善【善曰郑礼记注曰旋便也汉书曰左史记言右史记事干寳晋纪魏帝诏曰三后咸用光敷圣徳毛诗曰母氏圣善我无令人　铣曰左谓左史记言也敷布也光布圣善谓述皇后之徳也】其辞曰
