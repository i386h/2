<!-- { "loadSidebar": true } -->
　　嵩渚子曰宋熙宁初光禄卿直秘阁林忆校诸医经方书而王氏脉经始镂板于广西漕司序之者长乐陈孔硕也元泰定间医学教授谢缙翁又刋于龙兴儒学而东阳柳道传寔序之其曰脉诀出而脉经隐正如俗儒知诵时文而不知诵经史切中后世徇末忘本之弊然晦庵朱子则谓脉诀辞虽鄙浅而直指髙骨为关之说合于难经本防葢亦取之抑脉诀虽非叔和书其亦尝读脉经而有得者邪但其自立七表八里九道之目与脉经所载二十四种之名义弗合是故世之国手遂以为赝书而轻之恐亦终不可废也知医君子其尚审察之哉
　　启子【李濂】
　　王冰【一作砅】自号启子唐宝应中为太仆令笃好医术得黄帝内经素问灵枢曁隋人全元起训解乃大为次注且自为之序曰夫释缚脱艰全眞导气拯黎元于仁寿济羸弱以获安者非三圣道则不能致之矣孔安国序尚书曰伏羲神农黄帝之书谓之三坟言大道也班固汉书艺文志曰黄帝内经十八卷素问即其经之九卷也兼灵枢九卷乃其数焉虽复年移代革而授学犹存惧非其人而时有所隐故第七一巻师氏藏之今之奉行惟八卷尔然而其文简其意博其理奥其趣深天地之象分隂阳之候列变化之由表死生之兆彰不谋而遐迩自同勿约而幽明斯契稽之言有征騐之事不忒诚可谓至道之宗奉生之始矣假若天机迅发妙识通藏谋虽属乎生知标格亦资于诂训未尝有行不由径出不由戸者也然刻意研精探微索隐或识契眞要则目牛无全故动则有成犹鬼神幽赞而命世奇杰时时间出焉则周有和缓汉有淳于公魏有张公华公皆得斯妙道者也咸日新其用大济蒸人华叶递荣声实相副葢教之着矣亦天之假也冰弱龄慕道夙好养生幸遇眞经式为龟镜而世本纰缪篇目重叠前后不伦文义悬隔施行不易披防亦难岁月旣淹袭以成弊或一篇重出而别立二名或两论并吞而都为一目或问答未已别树篇题或脱简不书而云世缺重合经而冠鍼服并方宜而为劾篇隔虚实而为逆从合经络而为论要节皮部为经络退至道以先鍼诸如此流不可胜数且将升岱岳非迳奚为欲诣扶桑无舟莫适乃精勤博访而并有其人厯十二年方臻理要询谋得失深遂夙心时于先生郭子斋堂受得先师张公秘本文字昭晰义理环周一以参详羣疑冰释恐散于末学絶彼师资因而撰注用传不朽兼旧藏之卷合八十一篇二十四卷勒成一部冀乎究尾明首寻注防经开发童防宣扬至理而己其中简脱文断义不相接者搜求经论所有迁移以补其处篇目坠缺指事不明者量其意趣加字以昭其义篇论吞并义不相涉阙漏明目者区分事类别目以冠首篇君臣请问礼仪乖失者考校尊卑増益以光其意错简碎文前后重叠者详其防趣削去繁杂以存其要辞理秘密难粗论述者别撰珠以陈其道凡所加字皆朱书其文使今古必分字不杂糅庶厥昭彰妙防敷畅言有如列宿髙悬奎张不乱深泉净莹鳞介咸分羣生无天枉之期举世有延龄之望俾工徒勿误学者惟明至道流行徽音累属千载之后方知大圣之慈惠无穷冰年八十余以寿终
　　嵩渚子曰启子所撰珠世无传者今有珠十卷昭明隐防三卷皆后人依托为之虽非启子眞书然于素问阃奥颇有发明其隐防三卷实与世所传天元玉册相表里葢亦不可废云抑又闻启子注素问二十四卷书成献之唐令列之医学遂使上古圣人精微幽眇之书顾付之方技之流于是缙绅先生咸罕言之而是道益衰矣呜呼惜哉
　　葛应雷【子干孙李濂】
　　葛应雷字震父姑苏人也攻于医尝着医学防同二十卷推五运六气之标本察隂阳升降之左右以定五脏六腑之虚实合经络气血之流注而知疾病之候死生之期处方制剂砭□率与它医异时按察判官李某中州名医也因诊父疾复咨于应雷闻其答论父子相顾骇愕曰南方亦有此人耶乃尽出所藏刘守眞张洁古书与之讨论无不脗合而刘张之学行于江南寔自是始应雷曲平江医学教授擢浙江医学提举子干孙字可久生有奇气体貌硕伟膂力絶人好击刺战陈之法以至隂阳律厯星数靡不精究长乃折节治经屡试不第遂弃去肆力古学为文章有盛名于时父应雷取医书授之干孙稍治辄精而不屑施行或施之輙取异効其名与丹溪朱彦修并称云一日尝炒大黄过焦悉弃之不用其愼如此人来迎致不问贫富皆徃贫人以楮镪来贸药准病轻重干孙贮善药缄以与之仍归其直或楮镪有不佳者顾为之易佳者以还使供饘粥人皆称其仁一书生伤寒不汗发狂循河走干孙就捽置水中良久出之裹以重茧乃汗而解同郡富家女年可十七八病四肢痿痹目瞪不能食众医莫能治迎干孙干孙视之笑曰此不难治命悉去其房中香奁流苏之属发借地板掘土为坎舁女寘其中扃其扉戒家人伺其手足动而作声当报我久之女果举手足而呼投药一丸明日自坎中出矣葢此女平日嗜香而脾为香气所蚀故也壬辰徽寇转掠苏人震恐亷访佥事李仲善请干孙图之干孙劝城之以守然后请自徃讨贼仲善从之卒城之而济又善以生辰推祸福尝语光禄徐显曰闻中原豪杰方兴而吾不得与命也今六气淫厉吾犯咸池殆将死矣一日见武士开弓取挽之而彀归而下血亟命其子煎大黄四两饮之子恶其多密减其半饮之不下问其故子以实对曰少耳亦无伤也我命来年当死今则未也再服二两愈明年果卒
　　嵩渚子曰吴门故多医最知名者曰葛可久其后乃有刘观士宾盛寅启东沈以潜王敏时勉皆有时名而以颅防著者又有钱瑛良玉云闻唐开元中有周广者亦吴人每观人顔色即知抱疾深浅言之神騐无事诊候也流风相承议论指授是故吴中多善医迄今犹然故传可久父子行事并着之
　　戴原礼【李濂】
　　戴思忠字原礼以字行婺州浦江人也家世儒业究心医术而志在泽物少随父老徒步至乌伤从朱丹溪先生游先生见其颖悟絶伦乃尽授其术原礼以之治疗诸病奇騐其从叔仲章六月患大热面赤口谵语肤发红斑他医投以大承气汤而热愈亟原礼诊之曰左右手脉皆浮虚而无力非眞热也张志和云当解表而勿攻里此证似之法当汗遂用附子干姜人参白术为剂烹液冷饮之大汗而愈方氏子妇疟后多汗呼媵人易衣不至怒形于色遂昏厥若死状灌以苏合香圆自是闻人足音及鸡犬声輙厥逆如初原礼曰脉虚甚重取则散是谓汗多亡阳乃以黄茋人参日补之其惊渐减至浃旬而安松江诸仲文盛夏畏冷身常御重纩食饮必令极热始下咽微温则呕他医授以胡椒煮伏雌之法日啖鸡者三病愈亟原礼曰脉数而大且不弱刘守眞云火极似水此之谓也椒发隂经之火鸡能助痰祗益其病耳乃以大承气汤下之昼夜行二十余度顿减纩之半复以黄连导痰汤加竹沥饮之竟瘳姑苏朱子明之妇病长号数十声暂止复如前人以为厉所凭莫能瘳原礼曰此欝病也痰闭于上火欝于下故长号则气少舒经云火欝则发之是巳遂用重剂涌之吐痰如胶者数升乃复初乐原忠妻亦苏人因免乳后病惊身翩翩如升浮云之上举目则室庐旋运持身弗定它医饮以补虚治惊皆不騐原礼曰左脉芤且澁神色不动是因惊致心包络积汚血尔法宜下之下积血如漆者一斗即愈刘守卫吏陆仲容之妇病热时见神手足瞤动他医用黄连清心汤不中原礼视之曰形瘦而色不泽乃虚热尔法当用东垣甘温除大热之法为治即经所谓损者温之也服人参黄茋而安它若此者甚众当时游丹溪之门者弟子颇多惟原礼父子最得其传父蚤卒原礼盛行于浙之东西晚年遭际圣明以名医被征为御医积官至太医院使宋学士景濓有文赠之亟称其医术之妙非一时诸人可及平生著述不多见仅有订正丹溪先生金匮钩三卷间以已意附着其后又有证治要诀证治类方类证用药摠若干卷皆櫽括丹溪之书而为之君子以为无愧师门云嵩渚子曰学贵渊源道须传授是故师心自是者术必疎宗非其人者业斯谬矧医之为道也以人命死生为寄而可以苟简草率为哉原礼之学得诸朱震亨彦修而彦修之学得诸武林罗大无罗大无得诸荆山浮屠氏而浮屠氏则刘河间守真之门人也守真之学寔得之于内经寥寥千百年而钱仲阳氏首发其秘金元之刘张李三子益阐其説丹溪崛起大江之南又统防而斟酌之原礼乃其髙第弟子也笃志精思百发百中是故声闻四驰大显其术于本朝裒然为名医称首余窃惜其著述鲜少恐无闻于后世輙采摭遗事以为传俾方来有攷焉
　　拙修【黄巩】
　　拙修苏生名潜龙字在渊莆望江人宋徽猷待制煜公之十四世孙也幼孤母抱适涵江林氏林家故贫鬻书自给生旣稍有知志图徙业旣而见宗家东坡公之言曰悦于人之耳目用而不弊取而不竭随其才分而求无不获者其书乎乃叹曰吾旣不能读书鬻书犹不能离书也其眞吾业矣业遂仍林旧未几林复亡家益贫书以不售又叹曰售不售命也吾业莫易此矣乃益旁购诸经史古文以充其肆时他肆率鬻时文活套之类规近利无异书惟生肆特有之故凡求异书者弗之他肆而惟生是趋书大售利顾出他肆上以日之入事其母育其弟若妹有赢余终日坐肆中且鬻且读觉稍稍有得又举东坡公和陶之诗曰下士晚闻道聊以拙自修斯言殆为吾设也遂号为拙修子由是凡为士大夫业儒学者生皆得以书故见焉尝谓人曰吾于鬻书识人多矣其购求经义程文者科举之士也其购求先秦两汉以前文字者好古之士也其购求濓洛关闽诸书者学道之士也其以家贫无书常游吾肆求阅者笃志之士也其寻访先世遗文故集者孝敬之士也其以家之藏书来鬻者则世之不肖子也一日有羣士过门见生执书读笑曰兹书肆也而读书耶生輙怒曰子以我为书肆乎吾早不幸孤贫不克读书而托鬻书以读世固不有藏而不能读读而不能用者乎是亦一书肆也吾书肆而读书人读书而书肆子不笑彼而我笑耶羣士羞缩噤不能出一语以去予闻之重愧且惧因为之传以传且以自警焉
　　野史氏曰昔宋穆叅军伯长尝以韩柳集镂版鬻于京师有儒生数辈取阅輙谓之曰能读一篇当以一帙为赠自是经年无售者又有陈道人起鬻书睦亲坊以赋春风杨柳相公桥之诗忤史相得奇祸后村臞轩诸老亟称之古书肆中未尝无人也苏生隐鬻书而志尚不凡言论激发有足取者无乃伯长陈起之流亚与然犹号拙修而退托于下士之列者何也
　　韩襄【祝允明】
