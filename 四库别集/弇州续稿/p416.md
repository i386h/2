<!-- { "loadSidebar": true } -->
　　戌卒自谼中归得次君报札云小竖咄咄来病君子且逺窜矣寻次君之绍者来拜教亦如之玄冥行夏令武安频阳之虐遍江介虽仆与元驭丈几不免焉入圜气乃小得舒耳先师云期以重九日挥手辞万众刹那立化有辞世歌不知即老丈所傅者不又自赞六语往往类悬懴者不若所答诸善知识学人数十种皆精切至理如六祖禅又如大医王药也承献歳欲见访紫气北来肉眼尚能识之苐兹时恐拜新命前茅所指当不罪野人以野服见也比为元驭属草先师传得万余言其事颇详核不经化工笔恐不足称也更五日可脱梓无及矣后当致之公能有意否仆己弃家儿子辈团焦中一瓢一缊损饷洪涯先生物既不可却复无可酬如何如何大集完者即不敢以例及不文辞穅秕之导也冬寒自爱
　　
　　又
　　
　　沈君典太史来谒辞师龛而后北首沾沾得御元礼云卧斋阁者五日公拏舟送之可得六十里几欲同载至吴阊以粮尽而返此君自负相法出唐举上谓公嶷如乔岳又似狮子王必须受应侯印审尔吾侪小人可以鼓腹含哺矣仲淹向者虞其龙性乃闻湛然冲然如谢传终日无妄语将繇曲生为木义扞耶昔读马新息传论季良伯髙事后季良以事见法而伯髙至二千石终谓为知言及考眞诰伯髙用谨信获度为地仙乃知任侠之去道逺也弟虽己舍家入观为元驭学士有晨昏恋不能被髪入深山仅作一焚诵头陀而巳脱苦海却滞淤泥彼岸尚自辽邈可叹可叹仲蔚墓草宿矣盲儿迫欲得公文数刺促耳境幸念之倘有以慰地下也适旧戍便附此并上仙师集不一不一
　　
　　又
　　
　　戍卒还致公手教初启封而以碧纸署则大骇既读知太公之归道山也酸鼻者乆之念太公获封时犹盛年今者副八座开八袠与太夫人差池蔗境公拥笏垂鱼率仲子以左右侍养伦常志物之备人世无拟即太公履顺而逝当无复小遗念虞公无涯之孝思有不容三公易者此非笔舌所可释也闻夏来善病用艾至百壮虽己全复不无有关肺腑公之身天下万世身也惟小自消息以全大孝贞比转入一室焚诵之暇闭目冥坐酒取敌寒不过三勺食取御饥不过二簋然荤膻絶矣笔砚行且焚弃而独以千里之外生平故人地下托不能一一都谢卒读公教则既命之其若荒落何家弟爱身而能知足得小几微迕遂投劾耳非以为名髙也公茕然在疚而能念之即为道尊意芜词絮酒托之一介不能如南州蹑屩千里如何如何余不具
　　
　　又
　　
　　惟是太公大故贞不能仿南州故事一絮酒新都之几而乃劳次公苴杖千里扶服稽拜公力疾而命之辞又副之大币以地下为托毋论不佞窃从子弟行即所不欲效犬马之报于知己者有如日所愧三载来雠睨笔砚等之娥睩捧心而惴畏其凿刿骄不我受役者乆矣抑谚有之物无两大是以太阳丽天爝火敛熄公如欲不佞吐一言何不小制口腕而务极千古之变如兹状哉即不佞何以属櫜鞬焉有潘之恒者致其家状诔挽之类凡数十篇即自抑以下驷皆骢歩也此皆得公为方圆之至弟猖狂三十年而吴门市态犹故眞足愧死偶脑满及之道人作薤蒜兴渠语令诸天回鼻可笑可笑读公书具善病状询之次公亦云然冀己乆隃祥太公履顺而往于人间世无复憾矣千载之躯幸自寳爱其它眷属抟沙耳又文思亦宜暂寛诚知斵轮游刃能无少累方寸弟一象罔耳毋疑其妬妇口也次公腴泽殊足喜象先何以尚留钱塘耶彼地骄卒脱巾肖甫暂出鎭想当一相闻明卿再以近制来沾沾水国夜郎王亦自足生活独菰城墓草且宿耳言及怊怅不一
　　
　　又
　　
　　解鴈绁整得八行虽尔寂寥知为明公手笔了若觐面苐中所云瞑眩咯血及读次公书辞甚危今虽己勿药犹自凛凛前覩次公云公年来衣绵须五重漫谓腹围如孔父何以乃尔固知此血从嗣宗恸得来将无苦子云白鳯之梦乎儿子不学而暴得名弟之謭劣自挫无几时复染指世福益我疢疾耳公骨肉我故为我喜欲狂当不为我愳也太公己荷天子宠灵光施于汪世世也敢忘刀笔之效俞仲蔚子刺促乆矣不能不代之致声念公苦而复以苦公者请亦老人十抝之一也呵呵
　　
　　又
　　
　　周侍御来得书知道体大胜于山园领教时殊为畅慰弟己于新歳誓不受笔砚责计独有一寿言及逺游赋逋未完耳榖日方杜门而亡何再滥除目即万万无可出而具疏上书及往返无益于竿尺苦不可言寻先师微旨似不欲弟遽被髪入山又不令寻小行径此生无复望不免作圆泽例行不又知有符繻否也周侍御所难在破格耳格一破则早晚亨衢元驭近方有戒不作政府书当从容臾之适明卿过此欲留小时暂游酒食狱如何造物者私肖甫甚而妬德甫遂夺之可叹春事渐深强饭自爱
　　
　　又
　　
　　前是里中儿归得一札知入春善酒食徤饭而曹子念自武林从潘生所复袖一札乃云稍不如前于杯勺亦疎章台春色乆不挂尊臆当繇笔砚间小受累耳精思能蚀脾土唯裁省太甚何如辱谕弟之玷除目与太原岀处不相关乃是杨石孙赵三四君子见凿混沌以了彼一事弟亦只是不忍负所念非敢计及它也乃今所日闻见则畏途羊肠苦海鲸鬐诚不忍以半残之躯餧之耳别纸具见公尚少年责人如东湿公千古躯安能杯桊与之周旋弟既窃知巳诚不欲相溷也李本宁乆在谼中想诸贤大能居停弟文责亦渐疎秋凉当勉撰芜辞一称封人之祝便可焚笔砚矣仲蔚墓表不谓尚未脱稿盲子日刺促不休无以应之奈何余不具
　　
　　又
　　
　　弟以重九日转徙村落杜门深居即猿鸟无相窥者乆而家弟遣一椷至启之则为贵里人方生书又一椷而我老丈之迹俨然焉其为方生徼不朽于其皇考钱唐守即毋论吾丈惓惓而钱唐守文苑中快士也弟岂无执鞭之慕如绮语誓在世尊所何然家弟业己先辞之矣弟于九月初即询戚少保请草老丈寿言一章十月初复狥黄舍人请继草一章其时未即誓也虽然为吾丈而小渝谴固甘之矣钱唐一僧来言老丈为伊蒲桑门之馔广供五十大善智识作华严会踰两月而后解计方深居禅观不容更相渎以尘中之辞今且在世法故自不可废弟自经巻衲袗外不以一物自随搜儿子槖得二币至薄劣不堪玷筐篚有未将之敬而已舍人杳然无一介来索草甚可怪今托吴城工书者章藻作正行二帋先以奉览其书或可留也向歳见过及相送分题都不记韵草草二律附扇头去似觉贤伯仲未免失约倘成为我书一纸欲置之楣间勿更金玉尔音也家弟碌碌见诱世网而不自觉无能挽之如何奴子逼歳除幸速遣归为恳
　　
　　又
　　
　　昨驰旧苍头裹粮为谼中行而心犹揺揺如风旌今者得八行便如世尊伏兠率天降矣区区蔬笋长辞亦何足当脍炙而顾有嗜焉岂天宫玉楼亦须人间措大语耶縁知命时狥黄舍人请而今适后有戚少保之役故于叙中不能不及之戚公书来言明年亦欲得文以为不佞光重则鄙言者一巨鳌饵也弟贞所不忍齿者诞所不敢闻者寿公如有意乎于六尺蒲团地得法语数行足矣闻以兹月为先司马作无遮会而莲池和尚亦预焉此子今之逺宣也得一人斋胜斋五百声闻众矣弟苦年来益见娆衿裾不膻而蚁寝溲亦碍不得己转徙深落为逃影之所何尝有所希证公勿轻听次公言次公好竒多闻或欲借以作方便津梁耳杖履果东即夏甫安能不彻土室出相周还亦欲令公见我土木也家弟终絓时网无力挽之奈何物情滔滔有一言以解曰天若祚宋必无此事公善自消息相与期出世之业不尽
　　
　　又
　　
　　今歳虽欲谢笔砚屈指公悬弧之旦必欲破例为之而黄光禄乃以书币请若乃区区之诚别寓之诗歌而已公以文章主海内盟九合一匡齐桓为盛自今虽衣裳之会亦冝少息以蘓养黎元弟尚为人刺促不休重九后即转徙入深林一蔬一衲度日而己仲淹意似欲公且事禅那次修三摩钵提不敢不以闻也
　　
　　又
　　
　　前是得大教谓且偕元敬少保而访我弇上则喜色油然见大宅已闻元敬钱唐信则又喜巳客至云曾读所刻三游记云云则又大喜己元敬子然不以老丈来则黯然沮诘老丈所以不来故为仲君之羸疾也则又大沮元敬业为言仲君卧起须力奄奄不能乆语也乃使人蹙额恨不能翼而飞度谼中一问汤药也独悬大记堂中率子弟罗拜而诵之所以千古不佞至矣第知我者将以老丈舒舌不至鼻不知我者庻几以我为亢桑无趾之流而我何以应之仲君所苦既乆恐汤液未易奏必籍蒲团百日而胜亦有以此道进者否元敬之容色悴矣然尚能轰饮饮酣尚慷慨有封狼居胥意弟谓不虞少保不推毂至推毂将有所不忍言者幸吾乡元驭一瞑眩药国是旋定吾曹得偃息衡门之下即元敬裹白帻而从赤松子游可也潘生役便附此候动履志鄙感仲君有起色幸以示我不一
　　
　　又
　　
　　介还附不腆以谢计乆彻记室矣传道履殊清佳次君亦有起色良慰弟乡居苦小警而客多相迹者复徙入城酒肉征逐展转无是处画虎不成徒供人笑资耳昨偶与吾乡赵宫洗书士大夫语气节则蚁走而趋渉讲学则鱼贯而进独文苑一途蒙气尚在有忌无惜令人思李宾之杨应宁既而悔之弟此语亦迦叶舞也姜司宼书成而强不佞序因得诵翁所撰序文毋论雄竒振絶凿凿史狐笔也第此公谓翁贬其师以见弟子美则有所不忍当再三求改订亦厚道也翁姑应之而别存其藁何如刘子昏镜之讥不佞又所不免矣客有李时养者善奕奕负国手名而其人善长者求谒门下幸与进之且为一游扬于乡党幸甚花期之约倘紫气遂东当扫来玉阁以竢不宣
　　
　　又
　　
　　昨者元敬少保至则出翁所撰沧洲三会记焚香诵之千八百言言华衮譬之服神丹者虽喜其能洗髓而忧其不得当也乃不及一寿字使不佞可奉以饰茅堂之壁大贶深矣徳星荧荧若移部而紫气未东则元敬一称仲淹病状至稽行李葢不佞之致怅于云雨之虗无者浅而致疑于不测者深也适潘景升有一急足便附此况门下矣方为客所苦买舴艋跳之泖湖湖中三畆地塔院据之髙可以眺深可以隐殆不减维摩丈室寻复见迹逐狼狈而返则翁之使者以大诲渥币至矣使者文其辞谓为候即非候而出翁筐箧何忍言返虽然知翁之必我亮也敢拜嘉一二以见逺忆承许示春仲之期花事小繁逺上人岂特寛约当手操军持贮米汁以待仲淹有起色且新诗奕奕足征无恙不似吾宗家驭以身作渠兄出处也元驭悲思之极必欲归第上意留之决奈何弟稍顽徤正得酒食力耳絶无毫髪证晓可叹可叹骤寒为道自爱
　　
　　又
　　
　　贤小阮偕其友吴子俨然而过我则以门下之尺一见示俾践成言而西新安佳山水生平在梦寐间况中散之驾税吾荜门者四矣而不一报弟尚得称人哉季秋必发装所不践成言者有如日承示诸入谼道缕缕若指掌公之念我切矣老人不任跋履当必从水明卿岂能受约本宁庻几然闻有生母之戚恐未易出亦不必烦诸君子此间当挟子念或骐儿侍行也仲君豫之六五未覩起色前所受喻君术神验第恐下部痿痹者气不能及耳如公必不宜缓须于卦数前行之见时当为相传余不具
　　
　　又
　　
