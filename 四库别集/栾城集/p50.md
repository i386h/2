<!-- { "loadSidebar": true } -->
　　敕：三路之重一也，关中夏秋丰穰，羌人款附，而河朔大水，人民流离。北顾之忧，于是为急。具官某，强敏而惠，靖重而文，风节之厚，追配古人，践历之久，号称循吏。今河决西流而堤防未立，民栖丘陇而播种未期。尔能相壅决之宜，通有无之积，以宽民力而纾吾忧。此朕所以用尔于北方之意也。可。

　　【蔡卞磨勘朝奉郎】

　　敕：朕俾侍从之臣出守四方，试之从政以观其才。而有司考课，积劳应格，国有成法，非予所私。具官蔡卞，奋由文艺，久践台省，欲效才实之美，自诡民社之政。宣城古郡，晋、唐名臣临长其地者，风绩相望也。尔其勉思古人，以修条教，服我新命，以宠吏民。可。

　　【丁恂少府主簿】

　　敕具官某：古者谓少府为天子私藏，朕为天下，夫复何私。惟是技巧之工，以供礼乐之用。尔以吏能掌其典籍，法度之事其讲明之。可依前件。

　　【张构再知丰州】

　　敕具官某：尔既尝为九原矣，知其风俗而习其吏民，治之为易。使他吏往，虽得贤者，要必久而后治也。使者既以尔言，勉悉乃心，绥我疆事。可。

　　【吕大防中书侍郎】

　　敕：用人先于求旧，为政莫如守成。朕若稽祖宗之远猷，祗敬神考之近事，网罗遗放而奖任勋旧，崇尚宽简而慎守典刑。兹予一时股肱之臣，率皆三朝髦俊之选，图任之意，炳然可知。具官某，器宇博深，才智强敏。早遇英祖，亟闻直谅之言；中事裕陵，不改忠诚之节。翱翔外服，所临有声；综辖中台，百务咸举。甚和而理，处剧不烦。朕方欲力行忠厚，而患其末流之惰偷；追复赋役，而恶夫下吏之侵扰。思与在位，同协厥中，往贰西台之隆，益敦大政之本。朕既开怀以用善，士亦诚意以报予，其克一心，同底于道。可。

　　【刘挚右丞】

　　敕：汉御史大夫能任其职，则为丞相，近世中执法议论不挠，亦补执政。昔我仁祖优养正士，开受直言，时则有若包拯、张升之流，咸以敢言获闻大政。旧俗已远，此风寂寥，容悦相承，亦弃不用。朕追怀先正，选建忠贤，谔谔之声，庶几前列。具官某，早以御史祗事裕陵，力陈是非，不避权宠，十年流落，志气不衰，召置台端，首开正论。进任中司之要，屡闻白简之言。风声凛然，国是以定。朕欲试其行事之实，是用付以右辖之权，治忽所关，寄任尤重。夫以言责人甚易，以义持己实难。尔其勉之，毋使辅政之功，不若言事之效。可。

　　【傅尧俞御史中丞】

　　敕：枉直未定，决于绳墨之平；是非相乘，临以法度之士。比朕缵服之始，群议纷然，实赖耳目之司，力陈骨鲠之论。逮兹阅岁，浸以成风，然而神明存乎其人，众正可以无咎。余欲一变至道，固须多士以宁。具官某，凛然直谅之风，出于恺悌之性。早为御史，议礼不阿，中列谏垣，言政多牾。流落虽久，志气益坚。俾还侍于燕闲，日有闻于礼义。执法之任，非尔而谁。盖政无旧新，以便民为本，人无彼此，以得贤为先。朕将允执厥中，尔尚不牵于俗。可。

　　【张端落致仕依前朝奉郎】

　　敕具官某：君子之仕，进退无常，惟义所在。尔昔以强敏之资，达于从政，由病赐告，未老而归。比于恬养之余，复有愿仕之意。朕方笃于求旧，急于用人，祗服前官，以听新命。可。

　　【孟永和转军器副使兼翰林医官副使】

　　敕具官某：以医为职，生死系焉。不幸而失，岂专其罪。比更大霈，其益进厥官。俾精术业，以答恩命。可依前件。

　　【蔡卞知江宁府】

　　敕：左右近臣，入备侍从，出典藩服，习知朝廷号令之意，灼见吏民情伪之本，此朕所以历试在位而成就人才之道也。具官某，文华之美，发自早年，才力之优，见于治郡。宣城之政，数月而成；秣陵之徙，百里而近。既助予治，亦安尔私，勉修厥官，以答恩宠。可。

　　【王安礼知扬州】

　　敕：淮南天下之重镇也，俗本剽轻，习吴楚之旧；岁仍水旱，有流亡之忧。朕深念其民，尤慎所付，思得朝廷之旧，以殿东南之冲。具官某，吏治有余，儒雅足用。昔为京兆，休有治功。其发レ奸伏，明而不苛；其推行惠术，宽而中理。遂领台辖，以秉国成。方先帝励精求治之秋，有大臣进贤退奸之助，久于外服，稍易近邦。其克为朕举荒政以惠民，谨追胥以助治，宽我南顾，康此凶年。可。

　　【林希知宣州】

　　敕具官某：尔名在文学之科，而才兼政事之选。比以吴郡生齿蕃衍，学者如林，假尔才名，以重其守。而侨籍所在，重以亲嫌，飞章自陈，恳求易地。宣城大藩，亦东南之要，往莅其治，服我异恩。可。

　　【王舜圭〈确山县尉，获贼二十一人，除左班殿直。〉】

　　敕具官某：盗发邻境，而能率众攻讨，歼其徒党，非特武力之胜，抑亦智虑有过人者矣。宠以勇爵，以为能吏之劝。可。 
　

　



　

　
●栾城集卷二十八
◆西掖告词六十一首
　　【郏通判永宁军】

　　敕具官某：北国俗淳而士武，邻好辑睦，日以无事。尔昔尝以才任剌举矣，久而不试，往贰博野，尚勉无怠。可。

　　【叔考等三十二人并除右班殿直】

　　敕具官某男某等：士勤身苦节，从事于文武，积累岁月，仅乃禄仕，以免于耕，劳亦至矣。今宗室之子，始名而官，其克孝悌于家，忠信于国，识吾尊祖敬宗之意，以终保禄位。可。

　　【王宗孟母〈王宗孟，南京推官，母年九十三，封寿昌县太君。〉】

　　敕具官某母某氏：年及耄期而家有壮子，非有驯行，不能致此福也。宠之封邑，不吝常典，尚俾天下知贵老教孝之意。可。

　　【胡宗愈吏部侍郎】

　　敕：吏部分列三铨，而长贰各领其一，其为权任重矣。天下官吏至于其间，长短有度，轻重有数，而犹患不得其当者，吏挠之也。朕数求俊良，付之流品，意在是矣。具官某，学术之茂冠于东南，操履之固，不流世俗，试于封驳，任职不阿。方今吏员冗溢，待次者无算。尔其去留难之吝，宽滞积之叹，毋使吏操其柄，而士失其职。可。

　　【顾临给事中】

　　敕：朕欲网罗天下之士，而患知人之难。惟有历试之详，重以旋观之久，虽复尧舜，何以尚之？具官某，朴厚之性，出于自然。直谅之才，可备三益。守道安命，端靖不回，二十余年，晏然一节，外督漕事，公议惜之。维是东台封驳之司，实予万几出纳之地，宜得守法之士，以为过举之虞。尔其稽考典常，附以经术。令有不便，知无不言，使天下之人，不能指摘而议，则尔职举矣。可。

　　【范子奇司农卿】

　　敕：司农之政归于地官，则卿事寡矣。然朕观两汉之士，政事如朱邑，儒学如郑从，皆老此官，则前代用人，盖不轻矣。具官某，家世名臣，详练吏事，出入中外，治办有称，居九卿之列，修后稷之政。益勉无怠，以答恩命。可。

　　【马默河东运使】

　　敕具官某：汾晋之民俭而能勤，易以术富，比缘兵役之后，疮痍未复，思得靖重爱民之人，为朕伺察害政之吏。以尔博学不倦，从政有方。文登之民，至今颂其遗爱；彭城之治，复能首发巨奸。是用辍从大农，宽我西顾。朕于用人，无中外之间；尔于报国，无终始之殊。务安边民，以称朕意。可。

　　【岑象求利州运判何琬江西运判】

　　敕具官某等：朕为官择人，不惟其才之俊良，亦因其人之便习，欲使上下相得，所至即安。以尔象求学有本原，持心近厚，昔在蜀部，远民宜之。以尔琬才力敏明，为政不扰，顷居江左，列城赖焉。往修邻道之政，无替已成之效，使西南之人，虽在遐僻千里之外，咸知朝廷爱之之意。可依前件。

　　【常安民鸿胪丞】

　　敕具官某：尔进由儒术，举以民政。朕将观尔于近，以信其远。典客之职，号为优暇。益勉无怠，盖将有考焉。可。

　　【李诜自军头司除知忻州】

　　敕具官某：武吏当守四方，以干城吾民。冗于内服，縻以吏事，虽有才力智勇，无自而见。尔世本将家，习于武事，求试于外，朕不汝违。夫治兵欲整而治民欲安。能整且安，则疆埸之事，吾无虑矣。可。

　　【郏通判睦州】

　　敕具官某：仕宦之优，莫如乡国。知其吏民之态，习其风俗之宜，所至而安，于治为易。矧得桐庐之胜，加以才力之优，怀组而归，益勉无怠。可。

　　【李琬太医丞充中岳庙令】

　　敕具官某：尔久习禁方，善求诸苦，勉思赋禄之厚，益励好生之心。可。

　　【王巩通判扬州】

　　敕具官某：尔故相之孙而名臣之子也，生于富贵而笃志于学，勇于议论而不谋其身。淮南大邦，民病水旱，往贰其事，益试尔才。可。

　　【刘奉世起居郎孔文仲起居舍人】

　　敕：欲治国家，当先得士。顷者人物之评废，而长育之道微。朕顾瞻周行，恻焉兴叹。或盘桓久次而未用，或沈伏下僚而莫知，将以责成治功，折冲遐迩，人不素具，其何赖焉？具官刘奉世，家世名臣，才颖秀发，试以治剧，烦而益明。具官孔文仲，进以直言，文史足用，责之典礼，守正不回。斯皆一时之后良，多士之领袖。方欲置之侍从，益当养其才能。左右史官，号为要地；前后达者，皆由此途。手刊册书，足以明枉直之效；密侍殿陛，足以观进退之详。益勉自修，以须不次。可。

　　【胡宗炎将作少监】

　　敕具官某：宫室都城，责在工正。朕方以恭俭自居，以法度自律。宜得慎静之吏，以督缮治之功。尔昔居此官，号为任职，往贰其事，无改厥勤。可。

　　【向宗良知卫州】

　　敕具官某：士生于富贵者，常患其怀安佚乐，怠于功名。尔以外戚之懿，求试治民，永惟此心，有足嘉叹。卫虽跨河，地实近辅。勉修尔政，朕将观焉。可。

　　【郝观〈皇太后殿管勾文字，生辰除借职。〉】

　　敕具官某：朕恭养隆佑，朝夕无违。尔久此服劳，适当诞庆。锡尔一命，无改厥勤。可。

　　【曾肇中书舍人】

　　敕：朝廷以号令鼓舞四方，言之不文，行之不远。昔河西诸将，读玺书而知天子之圣明；河北叛臣，闻赦令而致武夫之涕泣。故朕思得良士，俾代予言，知民物之至情，识邦家之大体，择之久矣，仅乃得之。具官曾肇，少知为文，久益更事，家传父兄之学，言有汉唐之风，汗简编年，手纟由金匮，执笔纪事，密付丹墀比闻简牍之余，试以丝纶之作，油然不竭，焕乎可观。俾即拜于西垣，将益观其来效。虽文称苏、李，未足以为贤，而事问高、崔，庶几于适用。勉于自竭，以称异恩。可。

