<!-- { "loadSidebar": true } -->
　　又是年五月以後，道路皆谓阮佃夫等欲潜图宫禁，因兵北袭，而黄回、高道庆等傅构其事，武人奖乱，更相恐胁。至六月而京师征赋车徒，将讲众北垒，都鄙疑骇，佥言衅作。垣祗祖因民情嚣荡，扬声北奔，绐辞惑众，穷乱极祸。会州人自都还，说：「掖门已闭，殊不知台中安不？」王既素籍异论，谓为信然，收率疲弱，志在投散，冰炭在怀，但恐迟後。何图兵以顺出，翻为逆动乎？夫往来之人，喧哗幻惑，皆出辇毂，非从徐州起也。且台以六月晦夜无何呼北兵已至，皆登陴抽刃，而朱方七月朔犹缓带从容，其晚闻京都变乱，始乃鸠兵简甲耳，王岂先造祸哉！其可明九也。
　　王闻京室有难，坐不安，食不甘，言及太后，未尝不交巾掩泣。又临危之际，抚槛而叹曰：「吾恐三才於斯绝矣。」兹岂不诚在本朝，以天下为忧乎。自非深忠远概，孰能身灭之不恤，独眷眷国家安危哉？其可明十也。
　　夫王起兵之日，止在匡救昏难，放殛奸盗，非它故也。请较言之。当时君臣之道，治乱云何？杨运长、阮佃夫，为有罪耶？无罪耶？若其无罪，何故为戮？若其有罪，讨之何辜？王岂不知君亲之无将乎？顾以救火之家，岂遑先白丈人，非不恭也。徒以运属陵丧，智力无所用之，蹉跌倾覆，此乃时也，岂谓反乎？果然今日王亡，明日宋亡，王何负於社稷，何愧於天下哉！
　　臣闻武王克商，未及下车，而封王子之墓，汉高定天下，过大梁，蹑燕、代，信陵之祀，存望诸之裔；晋世受命，亦追王凌之冤，而诏其孙为郎。夫比干，殷辛之罪人也；无忌，魏之疑臣也；乐毅，燕之逃将也；彦云；齐之贼而晋害也。适逢圣明之君，革运创制，昭功诚，荡嫌怨，清议以天下之善也。或殊世而相明，故四贤咸济其令问，三后驰光於万叶，君子荣其辉，小人服其义。今陛下尊英雄之高轨，振逸世之奇声，何至仍衰世之异议，以掩贤人之名哉。若王之中外不明，终始忄舀德，臣惧方今之人，不复为善矣。且世之兴衰，何代无有，今齐苗裔万世之後，其能无污隆乎。苟前良可废，何以劝後之能者。伏愿上同周、汉、西晋之如彼，下为来胤垂范之如此。傥能隆明诏，笺枉道，使往王得洗谤议，拯冥魂，赐以王礼反葬，则民之从义，犹若回风之卷草也。臣闻鹳鸣皋垤，则降阴吐雨；腾蛇耸跃，而沈云郁冥。但伤臣言轻落毛，身如横芥，神高听邈，终焉莫省，直欲内不负心，庶将来知王之意耳。（《宋书·建平王宏传》）
　　◎刘善明
　　善明，平原人。仕宋为治中从事，举秀才，泰始中为宁朔长史、北海太守，除尚书金部郎，迁绥远将军、冀州刺史，除屯骑校尉，出为海陵太守，还为後军将军、直阁，元徽中为辅国将军、西海太守，行青冀二州刺史，升明初，征为冠军将军、高帝骠骑谘议、南东海太守，行南徐州事，迁散骑常侍，领长水校尉、黄门郎，领後军将军、太尉右司马。齐受禅，为征虏将军、淮南宣城二郡太守，封新淦伯，卒。赠左将军、豫州刺史，谥烈伯。有集十卷。
　　◇上表陈事
　　周以三圣相资，再驾乃就。汉值海内无主，累败方登。魏挟主行令，实逾二纪。晋废立持权，遂历四世。景祚攸集，如此之难者也。陛下凝晖自天，照湛神极，睿周万品，道洽无垠。故能高啸闲轩，鲸鲵自翦，垂拱云峦，九服载晏，靡一战之劳，无半辰之棘，苞池江海，笼苑嵩岱，神祗乐推，普天归奉，二三年间，允膺宝命，胄临皇极，正位宸居，开辟以来，未有若斯之盛者也。夫常胜者无忧，恒成者好怠。故虽休勿休，姬旦作《诰》；安不忘危，尼父垂范。今皇运草创，万化始基，乘宋季叶，政多浇苛，亿兆倒悬，仰齐苏振。臣早蒙殊养，志输肝血，徒有其诚，曾阙埃露。夙宵惭战，如坠渊谷，不识忌讳，谨陈愚管，瞽言刍议，伏待斧钺。
　　所陈事凡十一条：其一，以为：「天地开创，人神庆仰，宜存问远方，宣广慈泽。」其二，以为：「京师浩大，远近所归，宜遣医药，问其疾苦。年九十以上及六疾不能自存者，随宜量赐。」其三，以为：「宋氏赦令，蒙原者寡。愚谓下赦书，宜令事实相副。」其四，以为：「匈奴未灭，刘昶犹存，秋风扬尘，容能送死。境上诸城，宜应严备，特简雄略，以待事机，资实所须，皆宜豫办。」其五，以为：「宜除宋氏大明太始以来诸苛政细制，以崇简易。」其六，以为：「凡诸土木之费，且可权停。」其七，以为：「帝子王姬，宜崇俭约。」其八，以为：「宜诏百官及府州郡县，各贡谠言，以弘唐虞之美。」其九，以为：「忠贞孝悌，宜擢以殊阶，清俭苦节，应授以民政。」其十，以为：「革命惟始，天地大庆，宜时择才辩，北使匈奴。」其十一，以为：「交州险，要荒之表，宋末政苛，遂至怨叛。今大化创始，宜怀以恩德，未应远劳将士，摇动边氓。且彼土所出，唯有珠宝，实非圣朝所须之急。讨伐之事，谓宜且停。」（《南齐书·刘善明传》）
　　◇遗崔祖思书
　　昔时之游，于今邈矣。或携手春林，或负杖秋涧，逐清风於林杪，追素月於园垂，如何故人，徂落殆尽。足下方拥旄北服，吾剖竹南甸，相去千里，间以江山，人生如寄，来会何时？尝览书史，数千年来，略在眼中矣。历代参差，万理同异。夫龙虎风云之契，乱极必夷之几，古今岂殊，此实一揆。日者沈攸之拥长蛇於外，粲、秉复为异识所推；唯有京镇，创为圣基。遂乃擢吾为首佐，授吾以大郡，付吾关中，委吾留任。既不辨有抽剑两城之用，横槊搴旗之能。徒以挈瓶小智，名参佐命，常恐朝露一下，深恩不酬。忧深责重，转不可据，还视生世，倍无次绪。藿羹布被，犹笃鄙好，恶色憎声，暮龄尤甚。出蕃不与台辅别，入国不与公卿游，孤立天地之间，无猜无托，唯知奉主以忠，事亲以孝，临民以洁，居家以俭。足下今鸣笳旧乡，衣绣故国，宋季荼毒之悲，已蒙苏泰；河朔倒悬之苦，方须救拔。遣游辩之士，为乡导之使，轻装启行，经营旧壤，令泗上归业，稷下还风，君欲谁让邪？聊送诸心，敬申贫赠。（《南齐书·刘善明传》）
　　◇答释僧岩书
　　庄篇有弱丧之谬，释典有穷子之迷。每读其书，为之长慨。敬慎发肤，扬名後史，仰显既重，俯宏为大，远寻圣言，斯教为最，近取诸身，实迷情理。瞿昙见此，亦当莫逆於心，况君辨破秋毫，识洞今古，裂冠不疑，拔本不悟，幽冥相骇，遐迩致惊。昔吕尚抱竿於八十之年，志钓（案：志钓上下有阙文。）由时未遇。君沈沦未及，冀能有美若人耳，如其不尔，敢不悲哉！仆忝莅梓藩，庶在明仄，观贡帝庭，必尽才懿，故欲通所未通，屈所未屈。如来告纷纭，有乖真唱，苟为诞说，岂所期邪。昔王祥樵采沂侧，耳顺始应州命；公孙弘牧豕海上，白首方充乡举。终能致位元台，朝天燮地，道畅当年，声留万载。君意何如？敬布腹心，想更图之。刘君白答。（《弘明集》十一）
　　◇再答
　　重获来简，始见玄解，皎然之悟，可谓相视而笑矣。君识鉴众流，智该理奥，每检感应之源，穷寻分合之说，何常不句句破的，洞尽义宗。而苟自谦光，乖其侧席，仍踵覆车，无诲败辙，非知之难，行之不易也。夫去国三年。见似家人者喜，作客日久，宁不悲心。今誓舍重担而安坐，弃羁旅如还家，对孔怀之好，敦九族之美，赵门欣欣，为乐已甚。况复文明御运，姬召协政，思贤赞道，日昃忘飧。以君之才，弘君之德，带玉声朝，披锦振远，功济世猷，名扬身後。与夫髡翦之辱，鳏绝之苦，岂可同年而语哉？相与契阔久要，颇练深志，若隐展禽之贤，恐招臧氏不忠之责，故力疾题心，重敷往白，岁云暮矣，时不相待，君其勉之，勿有噬脐之悔，刘君白答。（《弘明集》十一）
　　◇三答
　　君谈天语地，神情如镜，抽毫拂简，智思入渊，而幼失理根，蹭蹬皓发。惜君之才，恒用叹息，君虽心在云上，而形居坎下，既与黄雀为群，恐没鸾之美。故率弓帛之礼，屈应宾主之举，徽牍三枉，陋札再酬。苟自谦冲，固辞年耄。度君齿德，方享元吉，未能俯志者，正当游翔择木，待椅桐竹实耳。鄙命轻召，曷足降哉。敬揖清风，肃从所尚，本图既乖，裁还惭悯。刘君白答。（《弘明集》十一）
　　◎吕安国
　　安国，广陵广陵人。宋大明末为将领，泰始中为建威将军，封钟武县男，累迁至宁朔将军、义阳太守，改封湘南县男，徙司州刺史，领义阳太守，迁右军将军，假辅师将军，元徽中为晋熙王征虏司马，转游击将军，出为辅师将军、兖州刺史，进号冠军将军，加散骑常侍、征虏将军，升明初为湘州刺史，寻进号前将军。齐受禅，转右卫将军，加给事中，改封湘乡。武帝即位，授平西将军、司州刺史，领义阳太守，徙平北将军、南兖州刺史，复为都督湘州刺史，征为光禄大夫，迁都官尚书，领太子左率，迁领军将军，又迁散骑常侍、金紫光禄大夫、兖州中正，卒。谥肃侯。

　　◇请置东平郡启
　　北兖州民戴尚伯六十人诉：「旧壤幽隔，飘寓失所，今虽创置淮阴，而阳平一郡，州无实土，寄山阳境内。窃见司、徐、青三州，悉皆新立。并有实郡。东平既是望邦，衣冠所系。希於山阳、盱眙二界间，割小户置此郡，始招集荒落。使本壤族姓，有所归依。」臣寻东平郡既是此州本领，臣贱族桑梓，愿立此邦。（《南齐书·州郡志》上，永明七年，光禄大夫吕安国启。）
　　◎裴昭明
　　昭明，河东闻喜人，宋南中郎参军る子。泰始中太学博士，元徽中出为长沙郡丞。入齐，历祠部通直郎，永明中为始安内史，建武初为安北长史、广陵太守，有集九卷。
　　◇议皇太子纳征礼
　　按周礼，纳征，玄束帛俪皮。郑玄注云：「皮为庭实，鹿皮也。」晋太子纳妃注，「以虎皮二。」太元中，公主纳征，以虎豹皮各一具。岂谓婚礼不辨王公之序，故取虎豹皮以尊革其事乎。虎豹虽文，而征礼所不用。熊罴吉祥，而婚典所不及。圭璋虽美。或为用各异。今帝道弘明，徽则光阐，储皇聘纳，宜准经诰。凡诸僻谬，并合详裁。虽礼代不同，文质或异，而郑为儒宗，既有明说，守文浅见，盖有惟疑。（《宋书·礼志》一，明帝泰始五年十一月，博士裴昭明议，又见《南齐书·裴昭明传》，《南史》三十三，《通典》五十八。）
　　◇郊殷议
　　今年七月宜殷祠，来年正月宜南郊明堂，并祭而无配。（《南齐书·礼志》上，建元元年七月，曹郎中裴昭明、仪曹郎中孔议。）
　　◎刘祥
