<!-- { "loadSidebar": true } -->
　　宋刊本，版匡高六寸八分，宽四寸八分，半叶十行，每行十七字。白口左右双栏，大字疏朗。序目失去，自卷一至三十六为文，卷三十七至七十为诗，然无碑志哀祭诸体，知是未完本也。卷一第一首为《上皇帝书》，与绍兴本以诗为首者编次不同，《临川集》之异本也。钤有金泽文库、赐芦文库木记。按：余故人颖川君居江淮之交，（谨案：指宝应刘启瑞翰臣。）家藏《王文公文集》。其版式行款正与此同。然余以为视此可贵者有三：原书楮墨精湛，且纸背皆宋人交承启札，笔墨雅丽，真可反覆把玩，此可贵者一也。寮本无序目，于是谈者妄生揣测，以为即真赏斋之一百六十卷本而佚其半者。此本目录完全，仍为一百卷，不过次第与绍兴本异耳，而积疑赖此尽释矣，此可贵者二也。寮本缺七十以下各卷，此本缺四至六、三十七至四十七、六十一至六十九，共缺二十四卷，而七十卷以下完然具存，正可补寮本之缺，且必有佚文出罗钞之外者，此可贵者三也。余尝言于东都耆宿，约异时寮本刊行，余当为作缘，俾以目录及后三十卷增入，以尽珠联璧合之美，无使盈盈一水，终古相望，使后人抚卷而增叹也。（以上二则并见《藏园群书经眼录》四“集部”上。）

　　【残宋本王文公集跋】

　　昔华中甫真赏斋有宋百六十卷本《临川集》，见丰人翁《真赏斋赋》，而义门何焯氏在国初既言其不可觏，则其为希觏之笈亦可知也。而说者谓荆公之集，绍兴辛未其曾孙珏所传刻者最完。其作百六十卷者徒分析其卷帙耳。珏之刻本，今藏罟里瞿氏。又有元时翻本，今藏钱唐丁氏。赏与明嘉靖庚申抚州覆绍兴詹大和刻本历校宋、元二本，其卷帙相同，而异同亦相若。闽、浙二本，皆非其所手定。而《石林燕语》亦称薛肇明被旨编公集，遍求其所谓“青山扪虱坐，黄鸟挟书眠”，终莫之得。至宋季有金陵、麻沙、临川、浙西数刻，当时搜罗既难，编订又粗，竟不能穷其全也。日本图书寮有残宋本《王文公文集》，今存七十卷，佚其诗集数卷而己。而今本所佚之文，多至四十七篇。陆存斋《群书校补》据《宋文鉴》、《宋文选》、《播芳大全》、《能改斋漫录》，以补明覆詹本之缺，尚不过十馀篇，与此本多寡不侔矣。昔政和中开局编书，诸臣之文，独《临川集》得预其列，而门下侍郎薛昂肇明实主其事。此书依其同异考之，盖肇明所编次也。卷一至卷八书，卷九宣诏，卷十至卷十四制诰，卷十五至卷二十一表，卷二十二至卷二十四启，卷二十五传，卷二十六至卷三十三杂著篇，卷三十四、三十五记，卷三十六序，卷三十七至卷五十一古诗，卷五十二至卷七十律诗。半版十行，行十七字，桓、殷缺末笔，于构字下注云“御书”，则此书高宗时依薛本所入梓也，并王珏所未见矣。日本岛田翰跋。（见《艺风藏书再续记》卷七。）

　　【王荆公诗注题辞】

　　《王荆公诗》五十卷，雁湖先生李壁季章笺注。予十年前购得华山马氏所藏元刻本，间取通行《临川集》勘之，篇目既多寡不同，题字亦增损互异，乃叹是书之善，不独援据该洽，可号王氏功臣也。史称季章嗜学如饥渴，群经百氏，搜抉靡遗。今《雁湖集》既不存，其他著录亦尽逸，惟是书见称艺林，而流布绝少，因重锓之，以广其传。俾嗜古者得窥先生之蕴涵，识临川之意匠，而并可正俗本之纰缪，殆如景星凤凰争先睹之为快已。乾隆辛酉上巳后五日武原张宗松题于清绮斋。

　　【王荆公诗注五十卷（江苏巡抚采进本。）】

　　宋李壁撰。考《宋史》及诸刊本，壁或从玉作璧，然壁为李焘第三子，其兄曰，曰塾，其弟曰，名皆从土，则作璧误也。壁字季章，号雁湖居士。初以荫入官，后登进士，宁宗朝累迁礼部尚书、参知政事，兼同知枢密院事，谥文懿，事迹具《宋史》本传。是书乃其谪居临川时所作。刘克庄《后村诗话》尝讥其注“归肠一夜绕钟山”句，引韩诗不引吴志，注“世论妄以虫疑冰”句，引《庄子》不引卢鸿一《唐彦谦语》，指为疏漏。然大致捃摭搜采，具有根据，疑则阙之，非穿凿附会者比。原本流传绝少，故近代藏书家俱不著录。海盐张宗松得元人椠本，始为校刊。集中古今体诗，以世行《临川集》校之，增多七十二首。其所佚者，附录卷末。考叶绍翁《四朝闻见录》称，开禧初，韩平原欲兴兵，张嗣古觇敌，张还，大拂韩旨，复遣壁，壁还，与张异词，阶是进政府云云。是壁附和权奸，以致丧师辱国，实堕其家声。其人殊不足重，而笺释之功，足裨后学，固与安石之诗均不以人废云云。（《四库全书总目》卷一五三集部别集类六。）

　　【覆刻宋本王荆公诗笺注跋】

　　李文懿注荆公诗，较《临川集》多古今体七十二首。《晁志》惟载卷目，《直斋书录》差详。《覃溪集》中有二跋，已备采之。世行元椠，经刘辰翁删评，多失其真。宋本惟此十七卷，及序目三卷，孤帙流传，不绝如线。覃溪言，庐弓父校李注，将其卷尾所谓《补注》者，移置于本诗之下。考《补注》乃是临川曾景建所为，非出雁湖手，以语弓父，始追悔而已无及。案庐学士钞补元椠，旧在善本书室，此宋本归吴兴刘氏，缪艺风前辈曾假影摹，今据以上版，写手未合古意，略存形似耳。覃溪又言，前贤于山谷诗任注、半山诗李注序叶残字，皆访求珍录，盖古人一字之遗，后人皆得据以考证。此本幸存弱半，其珍重为何如耶！

　　宋本每半叶七行，行大小字十五，注语有元刂补挤写者，及各卷后有庚寅增注及抽换之页，即曾景建所补。刘华甫序作于嘉定七年守眉时，言其门人李西美以是书版行。元椠刘将孙序，称东南仅刻两本，眉久废，抚亦落。皆翁跋所未及。丹棱李氏，史学名家，雁湖为巽言第三子，其弟有《皇宋十朝纲要》，后来井研李微之、江阳李好德，咸以掌故擅称吾蜀，先贤遗序，所当表章也。癸亥仲春，江安传增湘。

　　《艺云精舍书目》《荆公诗注》存宋版二十七卷、二十八卷、三十四卷至三十八卷、四十八卷至五十卷，钞四十五、四十六、四十七卷。按所记与此本不同，廿七、廿八复出，似非一本，而其馀八卷又适足互补，他家未见著录，不知犹在世间否？附记俟考。（《藏园群书题记》卷第十三集部三宋别集类。）

　　【王荆文公诗注五十卷】

　　（李壁注。存卷一至三，十五至十八，二十三至二十九，四十五至四十七，共十八卷。）

　　旧写本，九行二十一字。前有魏了翁序，次目录，全。卷首有翁覃溪（方纲跋语并诗，录如左：

　　“乾隆戊戌秋，海盐张明经芑堂（燕昌）语余，曾于杭州见宋椠李雁湖注王半山诗卷一之三、卷十五之十八、卷廿三之廿九、卷四十五之四十七。每卷有庚寅增注，又注中每有较近日刻本多出数条者，并以箧中所钞魏鹤山序见示。后二年庚子秋，同年卢抱经学士来都，谈及是书，则抱经影写一本，（今审是过录，非影也。）因乞抱经寄其本来假抄之。又后二年壬寅春，抱经自山右驰书至杭，取其写本至京，余得借录，正十七卷。检杭堇浦诗集有集奚氏翠玲珑馆，适有以宋椠李雁湖《王荆公诗注》残本求售者云云，乃知此是足本之残者。然堇浦、抱经，芑堂皆不著其锓板之式及开雕之郡邑岁月，而此宋椠残本今藏谁氏亦莫可考也。予昔年得宋椠施注《苏诗》，今得借抄李注王诗，皆原本之未经后人删乱者，而又皆是残本，事之相合固有如此者哉！既命小史审录而精校之，爰与张刻本同装于箧。乾隆四十七年岁次壬寅五月二十七日，是日小暑，文渊阁校理司经局洗马北平翁方纲识。”

　　“陈《直斋书录解题》云：《注荆公集》五十卷，参政眉山李壁季章撰，谪居临川时所为也。助之者曾极景建，魏鹤山为作序。庚寅是绍定三年，雁湖以前八年卒，则增注者其即景建欤？鹤山序称石林尝参预大政，今以洞霄之禄里居，此序在嘉定七年，则雁湖居临川亦不甚久。其酬景建诗云‘新有千丝明晓镜，旧无一画赞宵衣’，盖居临川时所作也。”

　　“从芑堂借抄得魏鹤山《荆公诗注》序志喜二首：奇哉许魏序，失得恰同之。（刻山谷诗注者，以不见鄱阳许尹序为憾，刻荆公诗注者，不见此序，今予皆得之。）更补丹陵传，曾充大涤祠。低徊元事，恻怆中兴时。朱十题名石，追亦未迟。（序云石林尝预大政，今以洞霄之禄里居，按朱竹望《洞霄宫提举题名记》失载李壁名，以《宋史》本传证之，当在嘉定时也。）山谷任天社，荆公李雁湖。逞时谐谑语，今竟补遗乎。宝气吾斋聚，精灵异代俱。东街报钱子，未可炫书厨。（石前年题余所藏宋本施注《苏诗》云：“借还子与吾，吾斋敝簏不曾无。得山谷任天社，伴以荆公李雁湖。”云云。石所抄任注及所购李注皆有阙者，今故调之。）

　　右二诗丁酉五月藁本，今得抄足本，补录其诗于此。”

　　“借抄宋本李雁湖注《王荆文公诗》足本，喜而有赋六首：青松夹路碧嶙峋，曾话三生舍宅因。对镜千丝搔白发，重教补注记庚寅。此使归来老眼空，墨煤临汝吊春风。峨峰万卷凭高阁，忽落浮岚暖翠中。眉山老守临邛客，编辑初推薛肇明。笑共鄱阳许尹例，吾斋双璧抵连城。（任注山谷诗旧时抄本皆无许鄱阳序，予年前始抄得之。）禁骚杜句发挥多，新本删来可奈何。大涤题名论旧事，城东尚恐失搜罗。（雁湖注中附诗，厉樊谢《宋诗记事》颇有失者。）苏斋日日篆烟香，任史签同┑注黄。拟并君家《说文》序，重开小楷仿欧阳。（世所行《说文》五音本，即雁湖之父巽崖所编者，今刻本皆删去其序，予以宝苏自名其室，室中藏宋椠施注苏诗并抄足本黄山谷诗任渊注内集，史容注外集，史季温注别集。其宋椠施注则吴兴傅稚汉儒仿欧阳率更楷书也。）故人手札廿三年，师友勤劬感后先。（予所藏李注张刻初印本是己卯春朱东江前辈所赠，其手题之字尚在卷前。）今日杭湖数耆宿，遗文道古傥同编。（予初见杭堇浦《道古堂诗集》，始知此宋椠本在杭，因访求数年，今始得之。）

　　右六诗今年二月稿，即以柬抱经学士者，今将抱经答书草稿原迹粘附于后。盖每卷后庚寅补注，抱经过录时已并归入前注矣，予因致抱经书言及之也。（予所抄任注黄诗后亦有补出之注，予刻不敢并也。”）

