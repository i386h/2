<!-- { "loadSidebar": true } -->
　　车子侯扶风人汉武帝爱其清静稍迁其位至侍中一朝语家云我今补仙官武帝思之为作歌云云按此即奉车子侯也奉车子侯霍去病之子也帝使从封禅太山一夕而死帝思而歌之又语其家道士皆言子侯得仙不足悲桓氏新论则帝出圣才有朕兆子侯则没印故畏恶杀之今因其语似为仙去又不识去病子而谓之车子侯尤可笑也
　　
　　太极真人杜冲以周昭王二十七年闻文始尹先生登真乃灵宅栖玄学道康王特赐金百镒完葺本第赐号曰楼观闻老子在周为藏史孔子犹及闻礼后始西度函谷尹先生挽之为草五千言今云昭王十七年尹先生得道一误也康王者昭王之祖也今云赐金百镒完葺本第二误也恐系傅会不可信又云周穆王好尚黄老崇建灵坛立庙置老君及尹真人像尤可笑彼谓穆王时有老君观耶又杜冲真以昭王二十七年始学道道成而宗年二十受业焉年一百五十余岁至厉王十三年而上升彼谓昭王去厉王时有百七八十岁耶楚康王事尤诞王翦灭楚已虏其王负刍矣何得复有康王
　　
　　周义山传是一博畅才人文字然厯引所见诸仙真皆传记纪载无一创闻至所谓黄老无英白元君则又黄庭经传世以后语今云是汉宣元时人得道恐未可信费长房以失符为鬼所杀华佗以愆期为曹瞒所诛此方术人也而列之仙可乎长房之得符自壶公见范晔汉书甚详丹台録云壶公姓谢名元一恐附会语刘寛不闻其有仙道特真诰载之
　　
　　路大安传尤为不经据大安以顺帝汉安元年壬午生至惠帝永康二年辛酉当为寿一百八十年矣而是时王戎仅七十耳乃谓大安为甥而戎为舅其卤莽一至此且惠帝永康元年四月赵王伦反自为相国明年正月废帝于金墉城四月反正改元永宁是永康无二年也惠帝不辨菽麦人也一年之内见废于赵王伦复辟之后齐王冏专政帝食息不自制而何以能召大安驱禳厉疫所谓上真授记年与名同可以冲天遂以大安元年白日上升然年号实太安非大安也此类殊不一聊辨而志之
　　
　　据真诰陶隠居所纪许黄民原无得道不当列之仙传也胡长仙事甚奇幻俶傥第在中宗武后朝当逺出叶静能张果上而史于方术不载又太平广记搜剔不遗余力于叶法善罗公逺辈纪载甚详而独不及长仙何也得非有所増饰耶
　　
　　许真君除殄妖蛟及拔宅飞升甚幻奇俶傥足以竦动凡俗照耀一世今遗迹尚存谶记都在独晋史搜罗神恠不减虞初傍及义云而乃遗敬之一不可晓也郭景纯之抗王处仲于行刑人及鹊巢树亦载之而顾絶真君化鸽之迹二不可晓也真君所居既非深僻寿至百三十六岁白日冲举家属门故何止百人而有司都不举闻三不可晓也真诰扬许所载晋室诸贤迨尽岂有长史系真君从弟而了不之齿四不可晓也陶隠居徧访仙迹若渴若狂而于真君事独杳然五不可晓也今者龙沙高过豫章城地仙之事当有验者而先师昙阳子诗所谓五陵敎主世多不能悉而注真君传者以东门之镇为宛陵南门之镇为浩陵西门之镇为鹊陵北门之镇为涪陵中门之镇为泰陵以实其分野太逺而名亦创新未知其是否
　　
　　王子年能预知苻坚南伐之必败而不能守能预知姚苌之子无畧得苻登而不能知身之见杀于苌手此大谬也岂释氏所谓还债耶将无以述谶纬谈休咎为真宰所罪耶正史不言兵解恐传者増饰之其所著拾遗记十卷葢不待毕而知其诡于道也
　　
　　项曼都者诞士也与昔所传古强蔡京之流相表里其曰斥仙人者人而指目之耳而以为真仙何无识也徐启玄为王大夫治女金英事恠甚不可言而又渉无谓得非启玄者欲窃其女故为障眼隠形之术诪张以摄之耶
　　
　　萧子云据南史以侯景之乱避地（阙）而卒今云还萧山再徙居清虚馆遇神人降言馆之东北有都水坑水自东注可以徙居萧又徙家寓焉厯二纪余一旦上帝赐玉册封元洲长史仍司郁木福庭之籍神仙之府八十二口同隠世不复见吾不敢以为的然夫子云名卿大夫也清虚馆在萧山之近隅非若地肺桃源之深阻也其家八十二口又非一人也何以居二纪而不致人主之傍求族党之踪迹其卒之地与岁史无异书者何也且书家者流必举子云以为口实宁有迁化之奇彰彰如是而一不之及意或羽客之栖止清虚者会张杜昙永之仙迹而牵引子云以为重耳
　　
　　吴道子画迹虽神奇然是一工师耳正史野史载其出处甚详且明未有以为仙者而今云得神仙术周游人间玄宗闻而诏入宫庭有粉墙数寻俾画山水道子请用墨浆一缶泼于壁以幕覆之俄顷请上临视山水林木人烟鸟兽无不备具而且精妙道子徐步指点岩下一小洞叩之忽开一童子在侧道子奏曰此洞有佳致臣请入为陛下先遂跃而入俄顷门闭守城卒曰道子出矣上再往视所画处乃莹壁无复山水何齐东野人诞谩无稽一至此也是不知吴道子之供奉明皇最久画迹满宫禁及长安寺宇也可鄙可笑一至此
　　
　　许栖岩事不可知而所称对太乙元君引黄庭老庄三语云但思一部寿无穷真人之息以踵其精甚真却似有解悟后令道士算劈太华何神立海桥何鬼又是寱语大约此文唐人传奇如嵩岳嫁女南溟夫人之类
　　
　　刘忠州晏所遇王十八事见太平广记其文典其事亦核但以所好如此所遇复如此而位宰相领盐铁不思转首而取窜僇利令智昏其斯之谓欤
　　
　　嵇叔夜传谓舜听佞臣言而杀伶伦八人又云晋文帝令康北面受诏敎宫人康不肯从帝杀康于市又一齐东野人矣
　　
　　司空在南北朝为三公齐明帝之世宁有司空张岊耶东昏嗣位日寻杀僇岂有容司空解官令百僚饯送事耶大抵多宋徽时縁饰以乞恩泽者种种皆此类也
　　
　　玄真子隠沦之无累者也几于道矣然所谓铺席水上安坐饮酒来往若飞与颜鲁公作别挥手上升则正史稗官与吴兴掌故俱无之可谓画蛇之足矣
　　
　　张果宇宙初辟白蝙蝠精也叶法善既以太极紫微左仙卿谪降其格高果逺甚何以一泄果宿因遽殒絶耶
　　
　　明皇月夜事一于西凉州观灯两游月宫而其所奉引之人曰叶法善曰罗公逺曰申元之葢一事一人而所传闻异辞耳然恐亦诬罔不足信也申元之张云容事别有传奇甚详
　　
　　郑遨迹极奇然是隠逸之有至趣者也非仙也欧阳子五代史何以遗之
　　
　　谭紫霄在五代时已识得庄列之旨与释氏合岂不开士哉辞荣谢施百五十而恬然以解贤于杜光庭逺矣黄损仕南汉时为尚书仆射忽遁去三十二岁而归题诗竟去亦奇矣然此诗所云惟有门前鉴湖水春风不改旧时波凡四句皆见贺季真集恐好事者妄传之耳崔伟事诞幻不足信灰袋道士张口如箕五脏悉露见酉阳杂俎然已于舒虚寂传见之而又皆翟天师干佑弟子疑必有一误
　　
　　李升传与元白饮有絶句所谓谁能无路趣名利臣事玉皇归上清者锺离云房传亦有之谓为吕先生作当以升传为是
　　
　　纯阳传不当入邯郸卢生事邯郸吕翁开元中所遇也纯阳尚未生
　　
　　贺员外传谓有乔仝者少得大风疾去家自弃荒山遇水部敎之啖松腴年八十上下水如飞数从水部东游过维县元佑初来见苏子瞻曰吾师尝游密州识君于常山道中意若喜君者子瞻留之不可吾师以上元期我于蒙山矣子瞻作诗送仝并以絶句五解寄水部自是世无有见者考子瞻集有之诗甚佳子由亦有赠然其时有识者云仝妄人也元无识贺员外得诗竟去夸于人遂絶不见子瞻
　　
　　陶隠居孙思邈陈圗南三先生皆不能断九重还往觉陶公微涉有意余素好博综负才鬼之慕则陶公我师晩来殊厌射欲从孙先生乞数丸药救道上贫子归借希夷一枕传五龙睡法耳
　　
　　水丘子语不多而煞有至理当是得道者
　　
　　王筌传始遇一妇人乳长于脐（阙）曰吾萧三娘也按西京杂记妇人乳垂三尺者北斗中第七星东方朔知之
　　
　　张拱传载道士语曰神仙以辟谷为下然却粒则无滓浊无滓浊则不漏由此亦可入道子房诸人乃以丹药疗饥固已迂矣汝欲得此道自此不淫色可也灼然之事吾所服膺
　　
　　余读宋史林灵素传怪其诞幻甚口而无它奇术今览此传则又甚矣中间有与史不合者故记之传言灵素本名灵蘁灵素者宣和所赐名也其所称以术召致刘后事比之少君致李夫人尤怪伟史云灵素谓蔡京为左元仙伯王黼为褚慧而今云蔡京乃北都六洞魔王第二洞大鬼头童贯则飞天大鬼母劝帝诛之又云与张虚静侍帝晏游禁中见元佑奸党碑因与虚静各俛首致敬上诗云苏黄不作文章客童蔡翻为社稷臣三十年来无定论不知奸党是何人帝翌日以示蔡京京皇恐乞出而已灵蘁居通真宫宻室人所不能入京探知其有黄龙帐金龙床朱红几案以为僣妄而疏论之上即与京掩入其室则明窓浄几别无一物京乃伏罪而至云实时致西王母降于其室则又诞也史言大水犯都城灵素竭其术不能退而传云水自太子致但请太子拜之当自退其后复上疏云臣初奉上帝命为陛下去阴魔断妖异崇大道赞忠贤今蔡京鬼魁童贯国贼任以重权付之兵卫国事不修奢华太甚切忌丙午丁未北兵长驱流血万里两宫天眷不能保守因乞骸骨归乡降诏不允至冬全台攻之灵素即日封闭赐物携一童子步出国门帝赐宫于温州居之明年八月朔携奏疏托温守上于朝授弟子张如晦偈而化去先于郭外相墓令于穴下更开深五尺见龟蛇即下棺见五色气不候葢土即走至百歩外俄而山崩石裂不知所在帝闻而震悼赐文而祭之其官曰高上神霄玉清府右极西台仙卿雷霆玉枢元明普化天师洞明文逸契元应真传道辅敎宗师金门羽客冲和殿侍宸行特进太宰同中书门下平章事上柱国鲁郡开国公食邑八千七百户实封三千户赐紫玉方符通真达灵元妙护国先生云至渊圣即位索取元赐七宝珠寻墓所不可得复有雷电蛇兽之异渊圣大惊使使赐御香设醮致谢封为通真达灵真人据此传称为尚书左仆射赵鼎谪后所撰似必有据而史辞第云食邑实封云云不知政和官制无封邑也
　　
　　皇甫坦即尝为淳熙定光宗后者淳熙晚见间椒风遏之至死所谓皇甫误我即此人也此公故有道术然传不过据碑志谀墓之辞耳陆务观西游録尝过其居殊有轩轾语姚平仲朱仙事大有纪之者絶类锺离云房若此夜功成即不终裹马革亦当于通侯甲第五欲瓮中淹杀苏养直事葢别有纪之者非赵所张饰第尝见一小说忘其名云苏晩年病殆得丹药以起与洪庆善云云后竟以老病终亦无所为元日欢饮达旦披衣曳杖出门驰而立化事也养直少有文行眉山长公尝为作研铭太阳太阴女几诸仙此稍晦其辞耳列仙传记之葢容成素女之术也如楞严经所称坚固而不休息者天地间自有此理亦自有此事第不可为训耳
　　
　　钩弋夫人奇女也为武帝所识孕十四月而产昭帝燕齐方伎之余士尚好言之若以为仙则梦呓耳
　　
　　传以麻姑为王方平妺尤可笑此事惟颜鲁公所撰坛记一见之何尝有兄弟语
　　
　　紫素元君传所载任生事疑即传奇所称封生也韩太华为韩安国妹贰师将军之妇得道在易迁宫中若贰师妇则以巫蛊僇矣意化不在事后耶安国老死者三十年而贰师始贵当是最稚妹耳
　　
