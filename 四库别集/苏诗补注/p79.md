<!-- { "loadSidebar": true } -->
　　芙蓉仙人旧游处【公自注石曼卿也】苍藤翠壁初无路戯将桃核裹黄泥石间散掷如风雨坐令空山作锦绣倚天照海花无数花间石室可容车流苏宝葢窥灵宇何年霹雳起神物玉棺飞出王乔墓当时醉卧动千日至今石缝余糟醑【一本作山者讹】人一去五十年花老室空谁作主手植数松今偃葢苍髯白甲低琼户我来取酒酹先生后车仍载胡琴女一声氷铁散岩谷海为澜翻松为舞尔来心赏复何人持节中醉无伍独临断岸呼日出红波碧巘相吞吐径寻我语觅余声拄杖彭铿叩铜鼓长篇小字逺相寄一唱三叹神凄楚江风海雨入牙颊似听石室胡琴语我今老病不出门海山岩洞知何许门外桃花自开落牀头酒瓮生尘土前年开阁放栁枝今年洗心归【诸本作叅】佛祖梦中旧事时一笑坐觉俯仰成今古愿君不用刻此诗东海桑田真旦暮
　　蔡景繁【抚州旧志蔡承禧字景繁临川人嘉祐二年进士熈宁中由御史出为淮南转运施氏原注景繁时为淮南转运副使置司楚州楚与海州之朐山相对一苇可杭此叚新刻本删去今补録】海州石室【太平寰宇记春秋郯国地西汉之东海郡也东魏曰海州朐山在城南石棚山即朐山东北岭巨石覆岩上下如室可容数十人名胜志石室一名锦岩】芙蓉仙人【宋史文苑传石延年字曼卿幽州人后家于宋为文劲健于诗最工六一诗话曼卿自少以诗酒豪放自得气貌伟然诗格竒峭又工于书体兼顔栁曼卿卒后故人有见之者恍惚如梦中言我今为仙鬼也所主芙蓉城欲呼故人往游不得忽然骑一驴去如飞】江风海雨【皮日休渔具诗序吟鲁望之诗想其致则江风海雨槭槭生齿牙间】
　　橄防
　　纷纷青子落红盐正味森森苦且严待得微【一作余】甘囘齿颊巳输崖蜜十分甜
　　橄防【叚公路北戸録橄防子八九月熟广志有大如鸡子者髙凉有银坑橄防子细长味美于他郡产者江隣几杂志橄防木卉花如樗】青子落红盐【广志橄防木髙不可梯但刻其根方数寸许入盐其中子皆落矣诗话总龟王直方诗话皆同江隣几杂志则云将采其实剥其皮以姜汁涂之则尽落胡仔苕溪渔隐丛话辨之曰余在岭南七年见土人采橄防未尝以盐檫树身只以梯采之或以杖击之东坡语葢自别出小説也诸説不同録以备考】崖蜜【程大昌演繁露云蜂之酿蜜即峻崖悬寘其巢是名崖蜜南宋人戴植云崖蜜与橄防对説非蜂蜜也南海志崖蜜子小而黄殻薄味甘増城恵阳山中有之虽不知其与樱桃为一物与否要其类也朱翌猗觉寮杂记东坡橄防诗云云王立之诗话以为崖蜜樱桃也出金楼子不知坡意正谓蜜尔言余者味甘有余非果中余甘也立之见余甘为果遂以崖蜜为樱桃杜诗云崖蜜亦易求又云崖蜜松花熟皆蜂蜜之蜜也然则崖蜜岂专是樱桃赵与时宾退録东坡又有诗云崖蜜助甘冷山姜发芳辛制地黄法当用姜与蜜而用樱桃可乎】
　　东坡
　　雨洗东坡月色清市人行尽野人行莫嫌荦确坡头路自爱铿然曵杖声
　　生日王郎以诗见庆次其韵并寄茶二十一片
　　折扬新曲万人趋独和先生于蒍于但信椟藏终自售岂知盌脱本无橅朅从氷叟来游宦肯伴仙亦号儒棠棣并为天下士芙蓉曾到海【一作水】边郛不嫌雾谷霾松柏终恐虹梁荷栋桴髙论无穷如锯屑小诗有味似连珠感君生日遥称夀祝我余年老不枯未办报君青玉案建溪新饼截云腴
　　氷叟【用晋书乐广事王子立为子由壻时从子由于髙安故云施氏原注引王沈传者讹】棠棣【谓王郎之兄子髙弟子敏】芙蓉【先生在湖州有与王郎昆仲绕城观荷花诗此句即指此事施氏原注引芙蓉城与王子立无渉为辨正】
　　柏石图诗【并引】
　　陈公弼家藏柏石图其子慥季常传宝之东坡居士作诗以为之铭
　　柏生两石间天命本如此虽云生之艰与石相终始韩子俯仰人但爱平地美土膏杂粪壤成坏几何耳君看此槎牙岂有可移理苍龙转玉骨黒虎抱金柅画师亦可人使我毛髪起当年落笔意正欲讥韩子
　　陈公弼【名希亮眉之青神人天圣八年进士歴守凤翔至太常少卿赠工部侍郎子四人忱恪恂慥宋史及先生本集皆有传】金柅【易系于金柅】
　　慎按先生自黄州以后无与季常赠答诗据外集此首疑在黄时作施氏原本编元祐还朝后者误今移此
　　和秦太虚梅花
　　西湖处士骨应槁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲闇竹外一枝斜更好孤山山下醉眠处防缀裙腰纷不扫万里春随逐客来十年花送佳人老去年花开我巳病今年对花还草草不知风雨巻春归收拾余香还畀昊
　　西湖处士【指林逋也】裙腰【白居易诗草緑裙腰一道斜】
　　【诗人玉屑云东坡吟梅诗竹外一枝斜更好语虽平易颇得梅之幽独闲静之处凡诗人咏物虽平淡巧丽不同要能以随意造语为工】
　　附秦太虚原作【淮海集题云和黄法曹忆建溪梅花同参寥赋】
　　海陵参军不枯槁醉忆梅花愁絶倒为怜一树傍寒溪花水多情自相恼清泪斑斑知有恨恨春相逢苦不早甘心结子待君来洗雨梳风为谁好谁云广平心似铁不惜珠玑与挥扫月没参横画角哀暗香消尽令人老天分四时不相贷孤芳转盻同衰草要须健歩逺移归乱揷繁华向晴昊【王直方诗话少游此诗初无妙处不知坡所爱者何语和者数四余独爱坡两句云江头千树春欲暗竹外一枝斜更好后必有辨之者】
　　附子由次韵
　　病夫毛骨日凋槁愁见米盐惟醉倒忽传骚客赋寒梅感物伤春同懊恼江边不识朔风劲墙头亦有南枝早未开素质夜先明半落清香春更好邻家少妇学闲媚靓妆惟有长眉扫孤芳已与飞霰竞结子仍先百花老苦遭横笛乱飞英不见游人醉芳草可怜物性空自知羞作繁华助芒昊附黄鲁直次韵【山谷集题云花光仲仁出秦苏诗巻两国士不可复见开巻絶叹因花光为我作梅数枝及画烟外逺山追少游韵记巻末】
　　梦蜨真人貌黄槁篱落逢花须醉倒雅闻花光能画梅更乞一枝洗烦恼扶持爱梅説道理自许牛头叅已蚤长眠橘洲风雨寒今日梅开向谁好何况东坡成古丘不复龙蛇看挥扫我向湖南更岭南系船来近花光老叹息斯人不可见喜我未学霜前草写尽南枝与北枝更作千峰倚晴昊再和潜师
　　化工未议苏羣槁先向寒梅一倾倒江南无雪春瘴生为散氷花除热恼风清月落无人见洗妆自趁霜钟早惟有飞来双白鹭玉羽琼枝鬬清好吴山道人心似水眼净尘空无可扫故将妙语寄多情横机欲试东坡老东坡习气除未尽时复长篇书小草且撼长条餐落英忍饥未拟穷呼昊
　　除热恼【翻译名义梵言胡苏多此云除一切郁蒸热恼】
　　附参寥原作【参寥集题云次韵少游和子理梅花】
　　朔风萧萧方振槁雪压茅斋欲欹倒门前谁送一枝梅问讯山僧少病恼强将笔力为君写丽句已输何逊蚤碧桃丹杏空自妍嚼蕋嗅香无此好先生擕酒傍玉丛醉里雄辞惊电扫东溪不见谪仙人江路还逄少陵老我虽不饮为诗牵不惜山衣同借草要须陶令揷花归醉卧春风轶轩昊附子由次韵
　　怜君古木依岩槁西江饮尽须弥倒野花幽草亦何为崄韵髙篇空自恼万防浮溪輙长叹一枝过岭仍夸蚤拾香不忍游尘汚嚼蕋更怜真味好道人遇物心有得瓦竹相缘自扫谁知真妄了不妨令我至今思琏老妙明精觉昔未识但向闲窗看诗草浮云起时鸟四飞毕竟安能乱清昊海棠
　　东风嬝嬝【一作渺渺】泛崇光香雾霏霏【一作空蒙】月转廊只恐夜深花睡去髙【一作故】烧银【一作髙】烛照红妆
　　【冷斋夜话先生尝作大字如掌书此诗似是晚年笔扎与集本不同者嫋嫋作渺渺霏霏作空蒙墨迹旧藏秦少师伯阳家后归林右司子长】
　　次韵曹九章见赠
　　蘧瑗知非我所师流年已似手中蓍正平独肯从文举中散何曾靳孝尼卖剑买牛真欲老得钱沽酒更无疑鸡豚异日为同社应有千篇唱和诗
　　曹九章【名焕子由壻也见本集下巻范忠宣集中有和浮光曹九章大夫诗按本集杂记记神清洞事云曹焕游嵩山中途遇道士盘礴石上揖曰汝非苏辙之壻曹焕乎】手中蓍【干凿度蓍一百嵗方生四十九茎足承天地数圣人采之而用四十九运天地之数】
　　慎按此诗起二句当是元丰甲子作先生丙子生至甲子年四十九故用蘧伯玉事及周易系辞语施氏原本讹编自徐移湖巻中今改正
　　上巳日与二三子擕酒出游随所见輙作数句明日集之为诗故辞无伦次
　　薄云霏霏不成雨杖藜晓入千花坞柯丘海棠吾有诗独笑深林谁敢侮三杯夘酒人径醉一枕春眠【一作睡】日亭午竹间老人不读书留我闭门谁教汝出檐藂枳十围大写真素壁千蛟舞东坡作塘今几尺擕酒一劳农工苦却寻流水出东门坏垣古堑花无主卧开桃李为谁妍对立防防相媚妩开尊借草劝行路不惜春衫汚泥土褰裳共过春草亭扣门却入韩家圃辘轳绳断井深碧秋千挂索人何所映帘空复小桃枝乞浆不见雁门女南上【别本作山者讹】古台临断岸雪阵翻空迷仰俯故人餽我玉叶羮火冷烟消谁为煮崎岖束緼下荒径娅姹隔花闻好语更随落影尽余尊却傍孤城得僧宇主人劝我洗足眠倒牀不必闻钟鼓明朝门外泥一尺始悟三更雨如许平生所向无一遂兹游何事天不阻固知我友不终穷岂弟君子神所予
　　柯丘【名胜志柯丘在赤壁髙寒亭之东】春草亭【名胜志春草亭在黄州东门外齐安志门外有春草亭故基是也】玉叶羮【本集杂记云歩出城东入何氏韩氏园遂置酒竹隂下有刘唐年主簿者餽油煎饼其名为甚酥味极美】
　　慎按年谱公于元丰甲子四月奉量移汝州之命是年上巳犹未离黄州也观其自记云定慧院东小山有海棠一株每嵗开时必为置酒已五醉其下矣今年复与参寥及二三子访焉元丰七年三月初二日也此叚正记上巳出游与诗相合施氏原本讹编此诗于六年正月之后殊失位置今改正
　　刘监仓家煎米粉作饼子余云为甚酥潘邠老家造逡廵酒余饮之云莫作醋错着水来否后数日擕家饮郊外因作小诗戏刘公求之
　　野饮花间百物无杖头惟挂一葫芦巳倾潘子错着水更觅君家为甚酥
　　刘监仓【名唐年时为黄州主簿注见上首】潘邠老【张文潜宛丘集中潘大临文集序云大临字邠老故闽人后家黄州尝举于有司无知其才而力振之于困者后客死于蕲春潘子真诗话潘邠老唐太仆卿季荀之后衢之曾孙鲠之子寓居齐安得句法于东坡年未五十殁】
　　慎按此诗与前首皆同时所作施氏原注载遗诗巻中今移编于此
　　和参寥
　　芥舟只合在防堂纸帐心期老孟光不道山人今忽去晓啼处月茫茫
　　附参寥原作【参寥集题云留别雪堂呈子瞻】
　　防杖南来寄雪堂眼看花絮又风光主人今是天涯客明日孤帆下淼茫
　　慎按先生居黄参寥自杭来访既将别矣意其未行之先适闻汝州之命而不遽发遂与同游庐山至九江始别此二诗乃在黄唱和之什施氏补注载续补下巻今移此


　　苏诗补注巻二十二
　　钦定四库全书
　　苏诗补注巻二十三　翰林院编修查慎行撰古今体诗四十四首【元丰甲子四月离黄州五月至筠七月过金陵作】别黄州
