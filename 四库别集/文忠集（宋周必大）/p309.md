<!-- { "loadSidebar": true } -->
　　某顿首辱书喜承夏暑字民底绩翕受多祉先徳潜懿意虽不敢失寔然惧骫骳不足行逺寄示副墨不胜悚感様式有古意单君佳士篆自工也葛纻中兴颂浯溪碑鳗线过荷宠恵李西台书偶收得墨迹数轴适卧病再旬未愈尚稽一言考工记三复叹仰俞新淦亦尝攷证谓其属皆散在五官中亦是一説然岂若因其文类而析之为工也振济自来极难如来谕则均无贫人甚善甚善暑中无可寄逺土织克丝二疋画扇十柄谩徃余兾保爱以需荣改不宣
　　陈徳卿【淳熙十二年】
　　某顿首启洊勤翰喜承履况集福长书伟丽申以文编凡可寓谦勤而致诚意者无所不用其至虽涂之人亦当曲从况托乡枌之好乎左右所求又非甚高不过欲一二书觅荐剡耳此而固拒岂近人情所以迟迟未能轻发者正以监司帅臣岁有文字三数纸而求者常不下数十人举者之难甚于求者盖既有故旧又有办职事人又有亲戚对易者其以中都之势逼而取之乃一端耳若监司帅臣偶是相知则或从或违尚无利害万一孟浪强而不从彼此宁免懐疑乎幸左右到官未久愿少需之且如鄱阳彭丞亦乡人也近尝亲至此告以曲折而归自某靣上言之只二贤者自要文字十纸而相参台谏侍从故旧又不知其几何果可一一取必否此甚易知所以缕缕布闻者縁道逺劳烦专人承听亦未易办非如珠玊可得于咳唾间是以不觉占吏喋喋耳属感风已旬日势犹未己欲取佳篇赓和一二不能向热万万保重不宣
　　胡长彦【淳熙十二年】
　　某顿首拜启比方遣状并纳石刻兹复拜墨妙殊深佩刻秋暑恭惟尊万福某衰病久当剧任常惧颠沛以沗所生毎临初度感怅増切岂谓长者敦笃契好嵗贻杰作今兹中和之説上自六经下至汉唐包括殆无遗者正使盛年苦学未易臻此孰谓年开九秩乃尔精博用是占寿考之祥则千二百岁何疑焉念无以酬厚况辄致忱祷如此庐陵比困旱歉上自择赵守徃苏疲甿果不负知人之明甚休甚休
　　同辉【淳熙十二年】
　　某悚息再拜辱书喜承履况清福眷聚吉庆某头童齿豁久合归休益冒恩荣将何以称一味忧愧而已故人宜规而颂虽佩爱予然非所望也毒热可畏水乡少过从不妨赋咏于茂林修竹间东坡云无事此静坐一日是两日窃计所得皆倍于我岂止嵗月闲忙耶何时入都尚图晤语未间保重不宣
　　彭泽周宰【朋来　淳熙十三年】
　　某顿首启去腊尝辱书况既冗且病而走介又不待报遂成因循愧企常徃来于心也暑雨不审履况何如有民有社足行所学今幸非渊明之时正当励梁公事业耳长牋文采甚竒钦叹无己未由再晤万万保爱以俟识擢不宣
　　贑县叶丞【才老　淳熙十三年】
　　某顿首家兄史君眼高一世素谨许可毎书来道足下学问贤徳累数十言虽未识靣而求益之心已切忽辱书况贰以长牋欣感不可名也秋暑履况复何如次韵蒙求精切博洽非独逺过李瀚如王令亦当敬避下风转示朝士无不咨美今既版行自应与学者共之甚休甚休何时晤语警发浅陋临风怅望余几善爱不宣
　　邵武张簿【防　淳熙十四年】
　　某悚息辱三月所恵书喜承别后起居佳胜内之议论外之方维见教谆谆累数千言连日披读不能去手非以先东莱师友之谊今石湖舅甥之好其孰肯不鄙而教之如此之周也毎惟叨谕过分心虽劳而力弗胜恐卒负士友所期望而益重风俗之弊是以朝夕羞愧未知所以自解徒有感刻不忘于中姑此道谢余冀加爱
　　成都路王钤干【闻礼　淳熙十四年】
　　某悚息启辱六月书况喜承幕府雍容坐膺多祉某叨尘过分日切兢惧荐贤乃第一义其如孤迹不为众论所与王弱翁軰适以累之耳折估为六十州之害亦尝深思救之之防粗得其説正縁独力无助有唱莫应未容改为奈何左右虽职清事简然协赞制阃其功非簿书期防可比但古今是非难信又接乎耳者止出乎士大夫之爱憎所谓民之真毁誉何由可闻更蕲熟讲此外万万保爱
　　南陵郭宰【嶤　淳熙十四年】
　　某悚息启辱九月书且审履况多裕至慰补欠足彰敏手亦有顽民妄状陈诉刑部初拟送提刑司委官体究常谕以恐长小人之势别令勘当然不可不大为之防盖作邑诚未易耳豫章帖极佳匆匆姑此布复余冀以时保爱
　　俞宰【庭椿　绍熙元年】
　　某悚息启去秋经从叠荷迂顾行色匆匆殊恨不欵归而杜门无从奉记方切倾向好音来暨喜承履况集福周礼六官譌误毎以为疑今读复古编谓毎官皆六十厘正甚详其论司徒尤善昔韩退之在西掖颇久而外集仅存崔羣除户侍一制首云地官之职邦教是先其末仅有择才经赋一句唐户部专掌财赋而退之自有先后之序殆与左右议论合非深于经者不足以与此又世妇当为一官环人义不主围皆前人未尝及者开发多矣稍凉当以数语附其后目前非独炎热叵堪兼腹疾半月余尚未全愈极为疲惫未暇致思也欧帖甚妙但治平四年三月两诏乃神庙亲札是嵗正月英宗已上仙未逾年故未改元宜亟正之恐摹印渐广耳稍安别奉记条惟加爱不宣
　　十有四省去年字霸古魄字更无可疑唐君碑盖何从得之便可添入跋语中
　　周行可【绍熙元年】
　　某启数勤迂顾得奉谈笑极以慰幸即刻起居何如诗传博取诸儒之説以合经防用力至矣连日细读开发为多佳篇长短句又皆规模前軰未尝苟作既从于湖又识南轩定自不凡也不腆酒馔聊代靣晤余冀保爱不宣
　　黄日新【绍熙元年】
　　某启逺蒙相过宠恵长书极论师友之谊自非志勤学富孰能及此愧某无以称也附图通鉴韵语积二十余年之力使千三百余年治乱兴衰聚于一编自博而约以便观览是书若成学者将愿见而不可得乃反皇皇然预求当世名儒为序为跋以发扬之抑何谦也某老誖废学安敢辄附名诸公之后而诲谕谆勤当有以报详观足下所次韵语自云以通鉴节要为主然后即史以着其始末大槩为温公纂是书以广帝学故其事备其帙繁退而思与天下后世韦布同之故举其纲撮其要其説美矣然今所谓自序者既有神考宠以冠序之语又有退居独乐园取旧编削繁芜之文按公当裕陵上賔之两月即入为门下侍郎于时尚未用庙号也其后拜相薨于位岂尝再归读书堂耶若谓在元丰中居洛时则初未奉讳安得谓之神考设使节要先成序文后作亦当略言其故奈何全不及之抵牾如此非文正亲节甚明朱公元晦知而不言盖期足下进于道而不在乎书也元晦又谓诸图不可及自可孤行其待足下至矣它日成编敢不敬题其后匆匆奉此或未行尚图靣叙不宣
　　赵蕃【绍熙元年】
　　某悚息启辱书翰欣审别后履况集福某老病不才岂能当藩翰之寄已力控免矣家兄封示近作叹服弥甚徐子笔力超迈一第何足取莫可劝其且留意举业以绍世科然后竟此事否前軰虽欧阳公犹未免如此也陈明叔之子尝薄周旋之属两月来疮疡为祟两手犹甚执笔良艰占吏草草惟冀保爱不宣某悚息启昌甫监庙从事乡友
　　又
　　某悚息启比覩因任之报方切赞善便中得首春华翰喜承履多福古诗愈竒缅懐刘张潘殊以怅然某强顔忽忽累月行当自弛归理荒径它无足言长沙比极窘匮非到此不知向来从容之源流大扺各是趣了目前不恤后日其于甲令则有所不问某方反是遂费支吾深言又似拒四方之宾客因来谕略及之他日防靣方可白也冬春大暖遂苦赤目全不能作字値芮宰端便畧此占谢余惟顺令頥养不宣
　　太和赵宰【师奭　绍兴二年】
　　某悚息启承近问欣审邑政已成履况集福红药名醖并辱佳恵遂无头慵举眼懒开之叹何感如之徐明叔篆深有骑省家法掲之县宇可谓壮观徐又尝题临江之清江台近岁张安国书而易之毎为太息去年属潘守询访偶得之入石遂为江西二絶矣匆匆姑此叙谢余冀保爱以需识擢不宣
　　清湘相宰【炤】
　　某悚息启自顷复状老病杜门无由嗣音方此驰企辱恵问喜审官况安适彭守深恤其去士大夫有意为民者多矣徃徃才力有限施设之际鲜如本指幸得此君又不能满任造物殊难晓也承下车一考有半漕已荐闻行庆奨擢所谕备悉偶仓台喜昔有见攻之嫌他防难及之恐防语渉啇量耳高眀能加亮否未由防晤临风依向秋暑万万保啬人还布复不宣
　　刘棠仲【贙　绍熙二年】
　　某悚息稍间起居何如朋酒聊助昆仲燕集才华敏妙固不必乞巧也故事扇知是青氊旧物屡欲印去适九夏雨凉未果遣今虽清秋而酷暑异常辄徃十柄或可用至八月耳他俟靣承
　　彭清卿【叔夏　绍熙五年】
　　某顿首昨日荷垂顾经昔起居佳胜前屡得新诗固深叹服兹縁徙居蒙以百韵为贶学广辞健歩骤前哲非流軰所能髣髴愧不肖无以称惟当逢人説项斯耳专此为谢不宣
　　开先师序【绍熙二年】
　　某启曩幸欵言间违倾企辱书欣审戒体轻安二颂句中有眼殊深叹服所愧老谬不足以当之耳前秋到山中颇惜瀑小今春雨雪有余飞流溅沫极天下之壮观徒形梦想而已石刻佳茗并荷垂寄川附子二十枚聊致药笼笑留为幸余希保爱不宣
　　又
　　某拜手辱书喜承戒体清安坐夏今几士想甚有学道之人见性之説何不领畧此岂俗儒所能办乎殿记已收张无尽大悟大彻纵横妙用何可当如某不过排比纸上语有何见解幸頼濡颁华翰以传耳安乐茶百缶分饷至感南安焦溪及此间传担各二十饼既是熟茶多啜无害也怱怱姑此布复余希为众加爱不宣
　　又
　　某拜手逺辱书翰欣审戒体清安示谕去住任縁期于无愧未尝介懐此正平日用工夫防今乃得力甚善宝岩虽愧乏倾不妨结縁如在圆通时也某自闲退不敢先发时官书有来即答之耳安乐茶荷分贶闽乳十斤谩徃余希厚爱不宣
　　无锡呉宰猎
　　某悚息启暌异岁月浩然毎懐剧谈辄以怅望防缄逺暨喜承防刃恢然官况安适某老病不才自合退休圣恩洊至谊难固避朅来士乡想钦夫之余风思文潜之遗事既不容复见矣庶几贤者可以晤语则又逰宦他邦无由欵承此情怏怏可想而知也长牋辞意高妙当珍藏以为永好属祷雨未应忧愧中略此叙谢余惟为逺业珍爱即俟晋用不宣
　　又【绍熙五年春】
　　某悚息拜启别日滋久倾企良深音驿不能频致更以为愧春元甫届缅惟道与时亨倍拥如川之祉某以衰残理繁剧可谓不自量而强所短岂料幸逃殿罚俯仰三腊微诸贤有以掩覆之何以及此今防上恩徙镇借此且为归计安敢希昼綉之荣耶辞庙二文颇述鄙意别纸録去烦呈似南强平父也冯教授举状垂成而职司未入手乃公廷劳以为言不敢效近世姑用虚言塞责详具南强书中更望相与实图利之旅遣记草草余惟为逺业珍厚以俟晋迁道大袖诗送别深以为感不宣
　　湘隂林宰【采　绍熙三年】
　　某悚息启辱恵问喜审官况安适湛氏自贻伊戚初缓而后急者亦随其理势何容心焉过烦道谢只以为愧民治固愿从简但彼或无辜拘系之类至令亲戚有辞安得不下县取索盖当官能平气尽心者寡矣若州邵便追人相扰则是据信偏辞不过具因依催结絶无谓移送十无一二况诸司日日打骂州府岂敢必其无辞耶内有果是无理邑中眀与辨析差人解州当加惩革穷治以警妄诉庶几两得未审雅意如何治盗方欲奉闻见此商议不知移寨还旧处已了毕否匆匆姑此布复余希厚爱不宣
