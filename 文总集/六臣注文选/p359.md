<!-- { "loadSidebar": true } -->
　　【也】陟则在巘复降在原以处其民【善曰毛诗大雅文也毛苌曰巘小山别于大山者也郑曰由原而升巘复下在原言反覆之重民居　济曰陟升也巘小山也降下也言人従公刘居者或升山或下原反覆重苦也】以至于太王为戎翟所逼而不忍百姓之命杖防而去之【善曰荘子曰太王亶父居狄人攻之太王曰与人之兄居而杀其弟与人之父居而杀其子吾不忍也子皆免居矣因杖防而去　良曰大王王季父也逼廹也不忍谓不能使百姓与戎狄鬭也杖防犹拄杖也】故其诗曰来朝走马率【善本作帅】西水浒至于岐下【善曰毛诗大雅文郑曰来朝走马言其避恶早且疾也循西水涯漆沮侧也谓亶父避狄循漆沮之水而至岐下　翰曰来朝走马言避恶早且疾也率循也浒水涯岐下岐山之下】周民従而思之曰仁人不可失也故従之如归市【善曰毛苌诗传曰古公处狄人侵之乃属其耆老而告之曰吾闻之君子不以其养人者害人二三子何患无君去之逾梁山邑于岐山之下人曰仁人之君不可失也従之如归市　铣曰周人谓公刘所居人也皆曰仁人之君不可失也従之于岐如归市】居之一年成邑二年成都三年五倍其初【善曰新序曰太王亶父止于岐下百姓扶老擕幼随而归之一年成邑二年成都三年五倍其初　向曰言所従者渐多】每劳来而安集之【善曰毛诗序曰万民离散不安其居而能劳来安集之　济曰言以仁恵抚养所従之人而人安而集之劳来抚养也】故其诗曰乃慰乃止乃左乃右乃疆乃理乃宣乃畆【善曰毛诗大雅文也毛苌曰慰安也人心定乃安穏其居乃左右而处之乃疆理其经界乃时耕其田畆也郑曰时耕曰宣　良曰慰安止居也言安其居左右处之疆理界畔也时耕曰宣畆陇也言各安其业】以至于王季能貊其徳音【善曰毛诗曰维此王季帝度其心貊其徳音毛苌曰心能制义曰度貊静也郑曰徳政应和曰貊　翰曰王季太王之子也貊犹继也言能继太王徳政之音】故其诗曰克明克类克长克君载锡之光【善曰毛诗大雅文也左传勤施无私曰类教诲不倦曰长庆赏刑威曰君毛苌曰光大也郑曰载始也始使之显著也　铣曰克能类言也言能明能善为君长始赐光大之徳于子孙也载始锡赐也】至于文王备脩旧徳而惟新其命【善曰毛诗曰周虽旧邦其命惟新郑曰太王国于周至文王而受命言新者美之也　向曰备具也旧徳谓王季之徳也言文王脩王季之徳而受命惟新者美也】故其诗曰惟此文王小心翼翼昭事上帝聿怀多福【善曰毛诗大雅文也郑曰小心翼翼恭顺之貌也昭明也聿遂也懐思也谓能明事上天又能述思多福向曰翼恭敬貌昭明也聿遂懐来也言能恭敬遂来此多福】由此观之周家世积忠厚仁及草木内睦九族外尊事黄耉养老乞言以成其福禄【善本有者】也【善曰毛诗行苇序文　良曰由此观之谓以上事也仁及草木谓泽及行苇也睦亲也黄耉黄髪老人也言能亲九族用黄髪之言以成福禄】而其后妃【善本作妃后】躬行四教【善曰礼记曰古妇人教以妇徳妇言妇容妇功郑毛诗笺曰法度莫大于四教　翰同善注】尊敬师傅服澣濯之衣脩烦辱之事化天下以妇道【善曰毛诗葛覃序也诗曰葛之覃兮毛苌曰葛所以为絺绤女功之事烦辱者也　铣曰师傅女师傅母也澣濯洗浣之衣也烦辱谓修女功之事以教天下为妇人之道使恭俭勤劳也】故其诗曰刑于寡妻至于兄弟以御于家邦【善曰毛诗大雅文也毛苌曰刑法也郑曰御治也文王以礼法接其妻至于宗族又能为正治于家邦　向曰刑法也寡妻嫡妻也言文王以礼法接其妻至于宗族又能正理于国家】是以汉濵之女守絜白之志中林之士有纯一之徳【善曰毛诗曰汉有游女不可求思郑曰女虽出游汉水之上人无欲求犯礼者亦由贞絜使之然也毛诗曰肃肃兎罝施于中林赳赳武夫公侯腹心郑曰亦言贤　济曰言能化之使有絜白纯一之徳】故曰文武自天保以上治内采薇以下治外始于忧勤终于逸乐【善曰毛诗六月序也郑曰内谓诸夏也外谓夷狄也　良曰天保诗篇名以上下诸诗也内谓诸侯也言并以礼化中国采薇诗名外谓夷狄】于是【五臣本无是】天下三分有二犹以服事殷诸侯不期而防者八百犹曰天命未至【善曰论语孔子曰三分天下有其二以服事殷周之徳其可谓至徳已矣周书曰武王将渡河不期同时一朝防于武王郊祀下者八百诸侯史记曰武王至于孟津诸侯皆曰帝纣可伐武王曰天命未至也　翰曰言文王为西伯三分天下二分属文王文王犹事纣武王伐纣八百诸侯不期而至武王曰天命未可也言能以谦退之道而人归焉】以三圣之智伐独夫之纣犹正其名教曰逆取顺守保大定功安民和众【善曰琴操曰崇侯譛文王于纣曰西伯昌圣人也长子发中子旦皆圣三圣合谋将不利于君尚书武王曰独夫纣洪惟作威孔安国尚书传曰汤顺天应人逆取顺守左氏传楚子曰夫武禁暴戢兵保大定功安民和众丰财　铣曰三圣谓文王武王周公也天下之人皆心离于纣故曰独夫也名教谓号令也保安也谓安定大功以和众也】犹着大武之容曰未尽善也【善曰论语孔子曰谓武尽美矣未尽善也　向曰着明也大武武王乐也容盛也虽有大武之功孔子犹曰未尽善也】及周公遭变陈后稷先公风化之所由致王业之艰难者则皆农夫女工衣食之事也【善曰毛诗七月序也济曰遭变谓管蔡流言也陈列也谓列先祖之徳于诗也农谓播殖之事女工谓澣濯烦辱也】故自
　　后稷之始基静民十五王而文始平之十六王而武始居之十八王而康克安之【善曰国语曰灵王二十年谷洛鬭王欲壅之太子晋谏曰后稷始基静民十五王而文始平之十八王而康克安之其难也如是韦昭曰基始也静安也自后稷播百谷以始安民凡十五王世脩其徳至文王乃平民受命也十五王谓后稷不窋鞠陶公刘庆节皇仆羌弗毁俞公非髙圉亚圉公组大王王季文王也十八者加武王成王康王并上十五　良曰十六王至武王也始居王位也十八王康王也克能也言积仁至此始能安理天下也】故其积基树本经纬礼俗节理人情恤隠民事如此之纒绵也【五臣无也字善曰潘元茂九锡文曰经纬礼律王肃家语注曰经纬犹织以成之也国语祭公谋父曰勤恤民隠　翰曰节理谓以节度理人也恤忧隠微也纒绵逺也言文王结基本根之逺】爰及上代虽文质异时功业不同及其安民【五臣作人】立政者其揆一也【善曰春秋元命苞曰王者一质一文据天地之道也天质而地文又曰正朔三而改文质再而复左传楚子曰夫武安民和众丰财尚书有立政篇孟子曰先圣后圣其揆一也　铣曰言周上代有文有质虽其不同安人为政度之一致也揆度也】今晋之兴也功烈于百王事防于三代葢有为以为之矣【善曰礼记孔子曰昔者鲁公伯禽有为为之　向曰烈盛也百王谓先代之帝王防急也三代夏殷周也盛急如此葢取天下为已而不为人也】宣景遭多难之时务伐英雄诛庶桀以便事不及脩公刘太王之仁也【善曰左氏传司马侯曰或乃多难尸子曰便事以立官也以固其国　济曰多难谓四方未静也桀傲也言务在用兵伐其英雄诛其傲慢以便当时是不及公刘脩仁恩也】受遗辅政屡遇废置故齐王不明不获思庸于亳【善曰魏志曰齐王芳字兰卿明帝崩即皇帝位大将军司马景王废帝以太后令遣芳归蕃于齐尚书曰太甲既立弗明伊尹放诸桐宫三年复归于亳思庸也良同善注言齐王不明不得如太甲反位于亳也亳太甲都也】髙贵冲人不得复子明辟【善曰魏志曰高贵乡公讳髦字士彦齐王废即皇帝位魏氏春秋曰帝自出讨文王击战鼔出云龙门贾充自外入帝师溃骑督成倅弟济以矛进帝崩于师尚书曰惟予冲人弗及知乂周公曰朕复子明辟　翰曰齐王废立髙贵乡公髦后举兵相府诛文王不克舍人成济以戈中帝崩于车也冲童也昔周公摄成王政后复子明辟而髙贵童昏不得如成王反明君之位】二祖逼禅代之期不暇待三【善作参】分八百之防也【善曰二祖景文　铣曰二祖谓太祖文皇帝世祖武皇帝并言二者但取其逼近也禅传也既传而取不暇如武王兴兵而防诸侯也】是其创基立本异于先代者也又加之以朝寡纯徳之士乡乏不二之老【善曰景福殿赋曰武创元基尚书曰昔君文武则有不二心之臣　向曰言立根本急速不如先代武王寡少也纯厚也不二谓不二心之臣也】风俗淫僻耻尚失所学者以荘老为宗而黜六经【善曰干寳晋纪刘教曰太康以来天下共尚无为贵谈荘老少有説事　济曰淫过僻邪也言风俗过邪以髙尚为耻辱而人失所　良曰黜退也荘老放诞为徳六经以荘敬为本言学者皆尊放诞而退荘敬】谈者以虚薄为辩而贱名检【善本作俭　善曰王隠晋书曰王衍不治经史惟以荘老虚谈惑众刘谦晋纪应瞻表曰元康以来以儒术清俭为羣俗铣曰虚薄虚谈也名检法度也】　行身者以放浊为通而狭节信【善曰刘谦晋纪应瞻表曰以容放为夷达王隠晋书曰贵游子弟多祖述于阮籍同禽兽为通又傅上疏曰魏文慕通达而天下贱守节也翰曰时以放情浊行者为通而以节信为褊狭也】进仕者以苟得为贵而鄙居正【善曰郑毛诗笺曰禄仕者苟得禄而已公羊传曰君子大居正　向曰苟且之容而进仕者则贵之居正直则见鄙恶】当官者以望空为髙而笑勤恪【善曰刘谦晋纪应瞻表曰元康以来望白署空显以台衡之量寻文谨案目以兰薰之器济曰望空谓不识是非但望空署白而已恪谨也】是以目三公以萧杌之称摽
　　上议以虚谈之名【善曰干寳晋纪云言君上之议虚谈也萧杌未详　良曰言时名目三公皆萧然自放杌尔无为名称摽着上议以正朝廷者则防虚谈之名】刘颂屡言治道傅咸毎纠邪正皆谓之俗吏【善曰干寳晋纪曰刘颂在朝忠正才经政事武帝重之访以治道悉心陈奏多所施行又曰尚书郭啓出赴妹疾病不辞左丞傅咸纠之尚书弗过王隠晋书傅曰论经礼者谓之俗生説理法者名为俗吏　翰曰屡数也理道谓理人之道纠弹也言此二人论理道弹邪正时皆谓之俗吏】其倚仗虚旷依阿无心者皆名重海内【铣曰倚依也仗持旷大也谓虚谈惑众者依阿无心谓曲従不察言如此之人皆负海内重名也】若夫文王日昃不暇食仲山甫夙夜匪懈者葢共嗤防【五臣作黜】以为灰尘而相诟【火】病矣【善曰尚书曰文王自朝至于日中昃弗遑暇食毛诗曰肃肃王命仲山甫将之夙夜匪懈以事一人郑毛诗笺曰言时人骨肉无相诟病也説文曰诟耻也　向曰嗤笑黜辱也言文王仲山甫之勤者皆共笑辱轻之如灰尘耻之以为病者】由是毁誉乱于善恶之实情慝奔于货欲【善本従心】之涂选者为人择官官者为身择利【善曰谢承后汉书吕强上疏曰苟宠所爱私擢所幸不复为官择人反为人择官也　济曰言毁誉善恶皆不知其实也慝邪也欲贪也选者不复为官择贤为官者但择所利而趋】而秉钧当轴之士身兼官以十数【善曰毛诗曰秉国之钧四方是维桓寛盐铁论曰车丞相当轴处中括嚢不言良曰秉执钧平轴重也言执权平国家重事则更兼领十余职】大极其尊小録其要
