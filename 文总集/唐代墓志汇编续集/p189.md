<!-- { "loadSidebar": true } -->
天降精兮岳降神，诲唐圣兮绍七人。游蓬莱兮阊阖，文清宫兮晖四真。枢北极兮钮南荆，密中黄兮叩君陈。作内献兮作外良，功登退兮名不泯。□琴素涯谁宅兹，我有佳城遗壤邻。
（录自《隋唐五代墓志汇编》陕西卷第四册）
№长庆０１０
【盖】
大唐故李府君墓志铭
【志文】
大唐故朝议郎行慈州长史赐绯鱼袋陇西李府君墓志铭并序登仕郎前守右领军卫兵曹参军吴弘简撰将仕郎试太常寺奉礼郎张守之书并篆府君讳霸，字寿，出於陇西，而源流於周，而纂继於唐，繁茂於时，累代簪组。而先门典临州，而悬车卜闲，燕乐於郢川。而後数代居郢。府君继之而居焉。
祖忻，银青光禄大夫、临州刺史；父温，金紫光禄大夫、洋州别驾；行有闻而官有序，潜立纲纪，不为辙迹，皆可尚也。公自岁敦儒，而弱冠学剑，每自谓不能以文字折腰，而孜孜蹑常迹。遂从仕於临洮，授职阅谋，举直措□。而所胥无不理，所置无不服。而拥旄嘉其能而闻於上。贞元初，始授将仕郎、守左卫率府兵曹参军。金百炼而龙泉乃神，爵久縻而名实益著。禁卫之选，代难其人。遂授右神策军押衙。元和元年，改陇州司功参军。京毂多途，愚智纷杂，非至察无以辨其类，非至公无以防其奸。公冰素皎然，人所推让，及选其用，安辞以烦。乃授外巡使，不日月间，又加兵马功德使。元和十年，转慈州司马。长庆二年，拜慈州长史。命官列职，杖信输忠，其勤公家，夙夜不懈。而功闻劳止，疠气微侵，不康其身退以求理。翠主以官逾三命，利扌一军，必宜徇情，方俟大用。而侵淫不豫，绵历发时，履善无休，不与斯疾。以长庆三年十一月廿八日终於义宁里之私第，享龄六十六。材方展而寿有期，位末高而禄将绝。虽间出其特而景福不臻，其孰能显於世矣。公娶於清河张氏，封东平郡君。夫人左羽林军大将军邕之女也。姻联戚里，训立闺门，不事容华，每勤丝，始去笄而好合，终鸣凤而追飞，壮志花颜，同欢并命。而兰销玉折，未历星周。夫人则先公春正月十日而殁，亦既葬焉。育二女二男：长适杨而次适陈，而杨陈当有儒素风，早列於命官。男长曰君感，朝请郎，试恩王府参军；次曰だ，前衡王府参军。执亲之丧，疏未陈，而重丁天罚，崩泣无依，身病体羸，杖而後起。询於龟筮，日月有期。以长庆四年二月十日将葬於长安县龙首原承平乡张杜村。异封同域，时未会而礼亦毕矣。见请铭於不敏，录其闻见而志之。其铭曰：
逝川东注兮而不可息，哲人西迈兮而有终极。封马鬣兮植松楸，宅龙首兮而瘗孤直，悲夫！往不可追，今成古昔。
（录自《考古与义物》一九九一年第四期）
№长庆０１１
【盖】
无。
【志文】
砖。
唐故朱府君夫人范氏合墓铭公讳□和，广平人也。其先祖考，终□不书。公少好□□，礼□备身，不□□名，优游自适。何期□□不仁，歼我贤哲，以长庆四年二月十日殁於扬州江都县市北之旅舍，享年五十有八。夫人钱塘范氏，人□，妇道母仪，不幸於去岁十月九日先公而殁。嗣子三人：长德方；次德文；次□□。孝难及根於性情，乃以其月十九日，□于五乍之先茔，礼也。恐陵谷迁改，谨记铭曰：
积善□应，□□云□，生同□□，死玄堂。□□□矣，□□□□，千秋万岁，□□□□。
（录自一九九二年《扬州文博》总五期）
№长庆０１２
【盖】
无。
【志文】
首缺。
□□则持而载维寺务将隳□□□□□□□□□品力未倦於发蒙，而相望诸。
天心己□□□□□□元年十二月二日，因假疾之弥留，结跏坐而□□，春秋七十有二，夏腊五十余三。噫戏呜呼！尘俗徒伤於无依，解脱自遗其有漏。弟子僧常顺、贞素、开义、弘政、义、常贞、谈义等廿余人，同怀训导之恩，共起层山之塔，以四年五月六日，於本寺西北二里，僧俗千计，送归其所。盖门人□礼□师与业旧知也，虽缁儒各贯，乍服异而礼殊；□禅观同途，终道叶而心契。今者挹遗芳而雪涕，泣尽一哀；运拙思以含毫，词希百中。徘徊感慕，刊石铭之。词曰：天降灵瑞，锺於我师，孤高性立，惠敏神资。传心殖本，寅去破疑，三乘既达，初地将移。奄归寂兮言有遗，企先师兮页维，神怡怡兮自往，人＊＊兮徒悲。虑陵谷之迁变，崇层塔以峨危断真石兮纪德，将万代兮□斯。
前岚州静乐县尉兼太常寺奉礼郎宋埙撰专勾当门人僧惠悟、政顺。
长庆四年五月十九日比丘全一书（录自《隋唐五代墓志汇编》山西卷第一册）
№长庆０１３
【盖】
臧府君墓志铭
【志文】
唐故朝议郎试太仆寺丞上护军臧府君墓志铭并序府君讳暹，字其先，东苋郡人也。父竦，儒素承家，翼善传世，安时利物，行义先躬，流庆无私，茂勋有继。府君体貌纯朴，懿性贞实，不以门阴求仕，以经常为常。每行善以修身，克温柔以廉节。外则忠於朋友，内则义让为先。是谓孝从心来，性自天至。不幸遘疾，即以长庆四年岁次甲辰七月戊申十七日甲子，终於扬州江阳县会义里之私第，享年六十有五。夫人钜鹿魏氏。有男三人：长，次揆，小练，并卜期宅兆，以其月廿九日窆於嘉宁乡五乍村之原，礼也。恐陵谷迁变，故刻贞石纪德。乃为铭曰：
垅树风凄，秋宵月苦，一闭佳城，宛然今古。
（录自《隋唐五代墓志汇编》江苏山东卷第一册）
№长庆０１４
【盖】
失。
【志文】
唐故太原王府君及卢夫人墓志铭并序府君讳昙，字海云，□□□序，弘之金柯也。曾祖□，祖奉，公则奉之□子也。立性挺拔，克协忠义，其於省正也；矜矜耿洁；其於克信也，荡荡和风。绪□泽□，明於伐木之声；孝行继宗，闻於南陔之美。□绛州人也。乐於周洛之风，高闲隐□，不仕□门。□以岩薮逾适，乃坐云水为欢。斯者府君之志也。春秋七十七，元和十五年正月廿六日，卒於河南里之私第矣。其年殡於先茔，礼也。夫人范阳卢氏，禀气坤成，形崇巽位。三从□著，规矩以合仪；四德早闻，诗书以及礼。师训□功，嫔於君子。即管晋中人也。享年七十七，四年七月十八日终。
於戏！命之修短有矣夫。今以执徐岁为阳月乙酉日，葬於洛阳县北五里邙山之侧，礼也。嗣子守方，孝女一娘，哀哀殒绝，切切断肠。贯□□□，孝能竭力。
虑□年代将远，陵谷变移，以刻石记时，而不朽。其铭曰：
□□北邙，双剑永藏。翩翩丹，涂刍引傍。陇云重□□□，松贾郁兮苍苍。恐陵谷兮有变，刊石铭兮□芳。
（录自《隋唐五代墓志汇编》洛阳卷第十二册）
№长庆０１５
【盖】
大唐故刘君墓志之铭
【志文】
唐故昭义征马军百人将云麾将军试殿中监彭城刘君墓志铭并叙维唐中兴，长庆四祀，月旅仲夏，昭义征马军百人将云麾将军殿中监彭城刘君讳秀珍，时之不幸，以其月之七日，疾终於柳管之官舍，春秋四十。呜呼！惟公之先，自帝陶唐氏光宅天下，有裔子刘累，为帝御龙，而兴其祚。洎汉承赤帝之运，而斩白蛇，四百余年，光昭大业，子孙承庆，以及烈祖。□德祖冫合，以高时不仕，乐道外名，以至家君，以上略全。才授征马军兵马副使，官美左千牛卫上将军、检校太子詹事。爰及先太君之宜室，载诞贞良，而有三嗣：长曰秀运，禄贵逮亲，官至左武卫兵曹参军；仲曰秀珍，武毅昭时，为皇云摩将军、殿中监；季曰秀林，先公而亡。初公之始自效忠也，遇恒阳不顺，王命出征，公乃杖剑辕门，投身节制，材雄致果，立效成师。故得官美云麾，位崇中监。奈何天命不，弃事而终。於戏！詹事以勤王报国，累□戎麾；公能以忠孝真克从，十年随侍。
或推锋阵上，破虏军前，始期供济艰难，同夫休戚；岂命之不与，奄忽先殂。悲夫！詹事以天属爱深，骨肉情至，幽明遽间，痛悼难胜。乃命长嗣秀运、幼孙重子十郎、幼女妃子九儿等，奉君灵榇，权窆於南和善霞之原，乃择吉辰，营归旅榇，卜以十月廿二日归安於上党城西南临泉乡三里九龙岗从祖妣之大茔，礼也。
呜呼哀哉！乃为铭曰：
帝尧之祚，汉室之宗，思贞立事，克大门风。克大伊何？方伸武力，何忽中年？遽罹凶慝。惜哉严训，痛矣仁兄，爰谋贞石，以篆兹铭。
（录自《隋唐五代墓志汇编》山西卷第一册）
№长庆０１６
【盖】
失。
【志文】
唐故右监门卫胄曹参军故夫人京兆韦氏墓铭扶风马文同述夫人讳楚和，京兆杜陵人，工部侍郎、太府卿、同中书门下三品弘敏四代侄孙，参安定郡军事震之孙，光禄卿、宋郑虢三州刺史屺之季女，监察御史楚材之妹。聪雅日成，动合礼范，居膝下以孝爱，奉兄姊以柔顺，抚甥侄以慈忠，由是著淑问於宗族姻党间。年廿五，长庆二年二月归於我。以卑婉事夫族，以宽正驭群下，以道义扶□龀。予初未仕，夫人解之曰：尝闻读小说矣。春秋之时，以棣□□高陋巷无位，非颜子乎？颜子贤乎哉！予尝屡空。又解之曰：尝闻读马迁书矣。夫子既殁，结驷相上，弊屦不耻，非原宪乎？原宪贤乎哉！予昵於退，宴於道，贫焉不愠，贱焉不愠，非夫人辅焉。其明年，愀然曰：思视其家，有异於常。
□之将□能。予方调选，遂与之俱。既之京，遂遘疾。又明年（下泐）之感，将抵邓，止夫人於京，以示医，自谓微恙，（下泐）之别□。呜！天地不仁，善为无报，岁在甲辰，（下泐）焉。春秋廿有七，纳吉问名者，凡五载，捧苹供（下泐）仁而不寿，六姻伤感。逾年二月己卯，其子源（下泐）人之丧至自南阳，壬辰殡於偃师先舅（下泐）北，礼也。铭曰：
雒食之东，首阳之原，于嗟哲明，先□□□。
（录自《隋唐五代墓志汇编》洛阳卷第十三册）

●宝历
№宝历００１
【盖】
大唐故董府君墓志铭
【志文】
