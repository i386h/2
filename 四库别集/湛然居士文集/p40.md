<!-- { "loadSidebar": true } -->
　　秋，天下大旱蝗。上问公以御之之术。公曰：「今年租赋乞权行倚阁。」上曰：「恐国用不足。」公曰：「仓库现在可支十年。」许之。初籍天下户，得一百四万，至是逃亡者十四五，而赋仍旧，天下病之。公奏除逃户三十五万，民赖以安。燕京刘忽笃马者，阴结权贵，以银五十万两扑买天下差发；涉猎发丁者，以银二十五万两扑买天下系官廊房地基水利猪鸡；刘庭玉者，以银五万两扑买燕京酒课；又有回鹘以银一百万两扑买天下盐课，至有扑买天下河泊桥梁渡口者。公曰：「此皆奸人欺下罔上，为害甚大。」咸奏罢之。尝曰：「兴一利不若除一害，生一事不若减一事，人必以班超之言盖平平耳，千古之下自有定论。」 【神道碑。】 
　　己亥， 【十一年。】 五十岁。（公元一二三九年）
　　上素嗜酒，晚年尤甚，日与诸大臣酣饮。公数谏不听，乃持酒槽之金口曰：「此铁为酒所蚀，尚致如此，况人之五脏有不损耶？」上悦，赐以金帛，仍敕左右日进酒三锺而止。时四方无虞，上颇怠于政事，奸邪得以乘间而入。初公自庚寅年定课税所额，每岁银一万锭。及河南既下，户口滋息，增至二万二千锭。而回鹘译史安天合至自汴梁，倒身事公，以求进用。公虽加奖借，终不能满望，即奔诣镇海，百计行间， 【案双溪醉隐集六瓮山茔域诗序尊大夫居台省，竟为伴食所沮，曾不得行其道之万一。伴食亦谓镇海也。】 首引回鹘奥都剌合蛮扑买课税增至四万四千锭。公曰：「虽取四十四万亦可得，不过严设法禁，阴夺民利耳。民穷为盗，非国之福。」而近侍左右皆为所■〈口舀〉，上亦颇惑众议，欲令试行之。公反复争论，声色俱厉。上曰：「汝欲鬬搏耶？」公力不能夺，乃太息曰：「扑买之利既兴，必有蹑迹而篡其后者，民之穷困将自此始。于是政出多门矣。」公正色立朝，不为少屈，欲以身殉天下，每陈国家利病生民休戚，辞气恳切，孜孜不已。上曰：「汝又欲为百姓哭耶？」然待公加重。 【神道碑。】 
　　庚子， 【十二年。】 五十一岁。（公元一二四○年）
　　国初盗贼充斥，商贾不能行，则下令凡有失盗去处，周岁不获正贼，令本路民户代偿其物，前后积累动以万计。又所在官吏取借回鹘债银，其年则倍之，次年则并息又倍之，谓之羊羔利。积而不已，往往破家散族，至以妻子为质，然终不能偿。公为请于上，悉以官银代还，凡七万六千锭。仍奏定今后不以岁月远近，子本相侔，更不生息，遂为定制。 【神道碑。案碑系于丙申，据元史太宗纪当在此年。】 
　　系年诗：赠刘阳门 【跋云：「庚子之冬，阳门刘满将行索诗，以此赠之，赏其能治也。暴官猾吏岂不媿哉。」下署玉泉。此诗真迹今藏武进袁氏。】 
　　辛丑， 【十三年。】 五十二岁。（公元一二四一年）
　　春二月，上疾笃脉绝。皇后不知所以，召公问之。公曰：「今朝廷用非其人，天下罪囚必多冤枉，故天变屡见，宜大赦天下。」因引宋景公荧惑退舍之事以为证。后亟欲行之。公曰：「非君命不可。」顷之，上少苏，后以为奏。上不能言，颔之而已。赦发，脉复生。冬十一月，上勿药已久，公以太一数推之，奏不宜畋猎。左右皆曰：「若不骑射，何以为乐！」猎五日而崩。 【神道碑。】 
　　壬寅， 【皇后乃马真氏称制元年。】 五十三岁。（公元一二四二年）
　　癸卯， 【二年。】 五十四岁。（公元一二四三年）
　　后以储嗣问公。公曰：「此非外姓臣所得议，自有先帝遗诏在，遵之则社稷幸甚。」 【神道碑。】 夏五月，荧惑犯房。公奏曰：「当有惊扰，然讫无事。」居无何，朝廷用兵，事起仓卒，后遂令授甲选腹心，至欲西迁以避之。公曰：「朝廷天下根本，根本一摇，天下将乱。臣观天道必无患也。」后数日乃定。 【本传。案：时皇叔斡赤斤引兵趋和林。】 奥都剌合蛮方以货取朝政，执政者亦皆阿附，惟惮公沮其事，则以银五万两赂公。公不受，事有不便于民者，辄中止之。时后已称制，则以御宝空纸付奥都剌合蛮，令从意书填。公奏曰：「天下先帝之天下，典章号令自先帝出。必欲如此，臣不敢奉诏。」寻复有旨奥都剌合蛮奏准事理，令史若不书填则断其手。公曰：「军国之事，先帝悉委老臣，令史何与焉！事若合理，自是遵行；若不合理，死且不避，况断手乎！」因厉声曰：「老臣事太祖、太宗三十余年，固不负于国家，皇后亦不能以无罪杀臣。」后虽怨其忤己，亦以先朝勋旧，曲加敬惮焉。 【神道碑。】 是岁，夫人苏氏卒。
　　甲辰， 【三年。】 五十五岁。（公元一二四四年）
　　夏五月十有四日，公薨。 【案：太宗纪及本传皆云甲辰夏五月薨。神道碑上叙癸卯年事。下即云公以其年五月十四日薨，似以公卒年在癸卯，与元史不合。然遗山撰文献神道碑曰「癸卯秋八月，中令君使谓好问」云云，则癸卯八月公尚无恙。河汾诸老诗集一，麻革中书大丞相挽词下注甲辰五月十四日，并与公享年五十五岁合，则元史是而神道碑误也。】 蒙古诸人哭之如丧其亲戚，绝音乐者数日。天下士大夫莫不涕泣相吊。以中统二年十月二十日葬于玉泉东瓮山之阳，从遗命也。 【案双溪醉隐集六瓮山茔域诗序尊大人领省茔域在燕都，面北一舍，西至玉泉五里，实曰瓮山，寝园居在，昊天罔极。禅寺之右正寝，去隧东北百余步。】 以漆水国夫人苏氏祔。先娶梁氏，以兵乱隔绝，殁于河南之方城。生子铉，监开平仓卒。 【案铉卒年无考，当远在公卒后。双溪醉隐集三有壬子秋日客舍纪事因寄家兄诗。考壬子为宪宗二年，在公卒后八年，而开平府之名命于中统元年，则铉之卒当在中统元年之后，至元五年以前。公卒后以铸袭公位，领中书省，亦用蒙古重少子之俗，非其时铉已前卒也。】 苏氏，东坡先生四世孙威州刺史公弼之女，生子铸，为中书左丞相。 【案元史附公传。】 孙男十一人：曰希征，曰希勃，曰希亮， 【元史有传。】 曰希宽，曰希素，曰希周，曰希光，曰希逸， 【案元史云淮东宣慰使。】 曰希□，曰希□，曰希□。 【案元史以为皆铸子。程雪楼文集九秦国文靖公神道碑，女一，适荆湖北道宣慰副使耶律希图，中书左丞相铸之子也，是失名三人中其一名希图。】 女孙五人。 【神道碑。】 
　　癸卯春，苏夫人卒，公使子铸奉其丧归燕京，殡于玉泉山东五里之瓮山。 【案双溪醉隐集六，有护先妣国夫人丧南行奉别尊大人领省诗云：「重重门户无人到，深闭桃花一院春。」则以春杪南行也。遗山集四十有中令耶律公祭先妣国夫人文云：「维大朝癸卯岁八月乙巳朔五日己酉，哀子某谨以家奠，敢昭告于先妣国夫人苏氏之灵」云云，此代文实双溪作而题中令耶律公，盖后来追记。因双溪嗣公领中书省，故题云中令也。又案公墓本在颐和园内，修园时徙于园门之西。】 并葬伯兄辨才、仲兄善才于义州弘政县先茔。命铸招元好问至燕京属撰文献神道碑并两兄墓志铭。
　　（王忠悫公遗书内编）

　　○三、耶律文正公年谱余记 
　　王国维　撰
　　金史耶律文献传及遗山所撰文献神道碑、元史公传及宋周臣所撰神道碑，皆不着乡贯。唯公子铸双溪醉隐集注云：「予家辽上后家医无闾。」四库总目据之以补史阙。案文献及公二兄辨才、善才皆葬义州弘政县，医无闾山正在其东北。然公家自文献以后久居燕京，而公诗中多忆闾山之作，如和薛伯通韵云：「闾山旧隐天涯远，梦里思归梦亦难。」 【文集一。】 送王君玉云：「安东幸有闾山月，万顷松风万山雪。」 【文集二。】 和移剌子春见寄第五首云：「他年归去无相弃，同到闾山旧隐居。」寄景贤第三首云：「十载残躯游瀚海，积年归梦绕闾山。」 【以上文集三。】 和人韵第一首云：「年来痛忆闾山景，月照茅亭水一围。」 【文集四。】 和冲霄韵第四首云：「无恙闾峯三百寺，遨游吟啸老余生。」 【文集五。】 和武善夫韵第一首云：「何时致政闾山去，三径依然松菊寒。」 【文集七。】 次韵黄华和同年九日诗第五首云：「洛阳失金谷，闾山有别野。」 【文集九。】 谢西方器之赠阮杖云：「抱桐扶杖闾山巅，举觞笑咏秋风边。」继武善夫韵云：「北阙欲辞新凤阁，东州元有旧闾山。」鼓琴云：「湛然有幽居，祇在闾山阴。」送侄九龄行云：「闾山自有当年月，一舸西风赋式微。」 【以上文集十。】 信之和余酬贾非熊三字韵见寄因再赓元韵以复之第四首云：「旧隐医闾白霫南，故山佳处好停骖。」 【文集十四。】 语意皆明指辽东之医无闾。然其继孟云卿韵云：「归欤奚待鬓双皤，无恙闾山耸岌峨。万壑松风思仰峤，千岩烟雨忆平坡。」 【文集九。】 案仰峤、平坡皆燕京名剎， 【仰峤今仰山，平坡即翠微山香界寺。】 则闾山亦当谓西山，而谓之闾山者，当时或有所避忌，故为谩语也。公生长燕京，似无隐闾山之事，然则集中闾山皆作西山观可也。
　　文献食邑东平，金史与神道碑均不载。公送侄了真行诗云：「吾兄继世禄，袭封食东平。」 【文集十。】 是东平与公家亦有因缘。东平有鱼山亦谓之吾山，汉武瓠子歌所谓「功无已时兮吾山平」者也。公诗中亦多说吾山。和移剌继先韵云：「尚记吾山旧隐居，松风萧瑟松花落。」又云：「吾山佳处归休乎，鹿逸平林鱼纵壑。」 【文集一。】 继刘搏霄韵云：「不得吾山卧翠霞，西行行徧海之涯。」和武善夫韵云：「遥忆吾山归未得，故人书简怨东阳。」 【以上文集七。】 次韵黄华和同年九日诗第四首云：「当年别吾山，曾与黄华期。」 【文集九。】 又吾山吟云：「吾山吾山予将归。」 【文集十一。】 然公诗中用吾山与闾山同意，亦指西山。如和竹林一禅师韵云：「苍生未济归何益，一见吾山一度羞。」 【文集四。】 此诗编于还燕和吴德明之后，盖亦归燕京时所作，此读诗者不当以辞害志也。
