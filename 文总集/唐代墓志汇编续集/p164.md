<!-- { "loadSidebar": true } -->
其年三月十三日，□□还□□□□□□□□□□□□□夫人姓辅氏，讳真□，其先扶风人，□□□之时□□晋□□□□避地而为辅氏。夫人则魏□□□之□□唐处上河之□女也。年及笄，总归於□□持□恍□□□□□□□□□待宾客，妇德弘懿，母仪克明，以十六年而府君幽晦□□□□之以昼哭，敬姜之贤也。三十八□夫人抚育幼□□□之以义方，大家之德也。呜呼！以大和六年三月十九日终於私第，遐龄八十有四。令子二人：长曰岳，次曰邑，□章凤姿，名重□□，为礼乐之□□，□邦家之＊绅，并泣血□□□□精□，以其年六月廿九日□□□夫人舆柩合葬於府君之西茔，尽饰终之礼也。恐岁纪□□，□野更变，刊之贞石，铭以傅芳。词曰：
萧萧兮佳城□郁，薤露既□兮悲歌愈出，合兮永黄沙，埏燧重缄兮长辞白日。□□□焉，往何能述。族侄将仕郎姚召述（录自《隋唐五代墓志汇编》江苏山东卷第一册）
№贞元０３３
【盖】
失。
【志文】
故江陵郡太君高氏墓志大唐故明威将军守左清道率府率杨公夫人江陵郡太君高氏即朔方营田副使试太常卿献诚之长女也。夫人性操淳和，容止柔顺。幼能逊悌，长奉母仪。德行著闻，礼则昭哲。年廿二乃归於杨氏之门。恭行妇道，琴瑟克谐。承顺安颜，孝敬怡色。闺门肃睦，亲戚雍和。唯长一男，是丧君子。孀居四十余载。有恨不同偕老，怵惕过於岁时。抚孤，不易松筠之节。呜呼！死生有命，修短何常。人寿百龄，各有定分。以贞元十一年正月十五日终於布政里之私第，时年六十有七。
亦以其年二月廿二日合於京兆万年县崇义乡南姚村。嗣子神威军使押衙前朔方节度先锋十将同讨击副使奉天定难功臣定远将军守左金吾卫大将军同正上柱国平林郡王食实封五十户光宪，哀同高柴之泣血，孝等桑虞之茹藿。感恩罔极，叩地号天，欲报无阶，悲哀请志。铭曰：
禀质天资，节操神契。雍雍容仪，肃肃自励。勤恳家门，铃键无替。妇德彰闻，母道昭克。抚孤孀居，守志不忒。义既斯崇，人其可则。年过耳顺，俄归夜台。死生之道，古往今来。悲风惨忉，愁云徘徊。传流德行，永叹尘埃。
（录自《隋唐五代墓志汇编》陕西卷第二册）
№贞元０３４
【盖】
大唐故萧府君墓志铭
【志文】
唐故朝散大夫行太子洗马上柱国萧公墓志铭并序　银青光禄大夫行尚书兵部侍郎汉阳县开国男韩章撰　通直郎守太府寺丞杜沔书维贞元十一祀秋七月二日，有唐太子洗马萧公终於京师怀远里之私第，享年六十有八。呜呼哀哉！朝廷悼焉，朋友伤焉，此有以见公之经德秉彝之至矣。公讳季江，字季江，其先兰陵人也。肇源自远，绵庆则深。世有明哲，时归令范。
曾祖文岳，皇庐州别驾。祖延昌，皇太子文学。父良绍，皇左清道率。咸以名迹见称於代。公少秉殊操，不群於物，聪明颖悟，尤善玄言。王於历代之典谟，先儒之奥旨，可以补於王化，酌於人伦者，罔不该综焉。弱冠以道举出身。天宝十三载，属玄宗思和至化，徵召贤良。亲自临轩，用加策试。公时应洞晓玄经举，与独孤郎声动寰中，名高朝右。虽古之晁错、公孙和之射策，又何逾焉。信为盛矣。寻以贼臣肇乱，遂流寓於汉中。因授梁州功曹参军，非其所好。洎皇舆返正，又授京兆府咸阳县尉，累转兴平县丞。大历二年复应茂才异行举，策入高等。制授长安县尉。自後累居京剧，三掾神州，出入府庭垂载，所至皆以勤恪廉慎称，信可谓时之良才矣。逮满岁，调补太子司议郎。久之，又迁太子洗马。虽居散位，竟不屑怀。当朝名公，屡有推荐，谓宜登践右职，式允佥谐。景命不融，遽随运往。不其悲欤！即以其年八月十二日迁窆於万年县毕原，礼也。夫人清河崔氏，以柔懿之德，虔奉母仪。恨结终天，痛深昼哭。公无子。今所执丧主祭昔皆出於夫人焉。哀戚之中，又足哀矣。顾惟□敏，见斯文。爰纪徽音，庶传终古。铭曰：
天与盛才兮而不登显位，神资明德兮而不遂雅志。嗟矣昊苍，惜哉名器。终焉不偶，没复无嗣。孀妇主丧，亲朋陨泪。谁忍生人之酷，孰知天地之意。
（录自《隋唐五代墓志汇编》陕西卷第二册）
№贞元０３５
【盖】
失。
【志文】
陇西李公墓铭并序惟唐贞元乙亥岁建戌月＊生有四日，陇西李浼道终，春秋卅。曾祖毅，唐京兆仲山府左果毅。生王父应期，皇博王府谘议参军。生烈考乔，官至陈州司马。
公则司马之季子也。义与信，和与仁，皆锺於躬，其实不忒。公今年夏六月，乘舟南迈，秋八月而复。欲以广其业，欲以崇其德。而天夺其志，则公之奄息也。
公子之孺女之□唯公之长兄前苏州参军涓，居天伦之丧，加於人一等矣。繁廿而冠，卅而夭，成人之道十年矣。孰谓有其德，有其才，而无其寿，而无真位。悲夫！则以是月廿七日辛酉，行窀穸之事於苏州吴县灵岩乡之原，爰得厥所。乃为铭以志之。其词云：
有美一人，如如璋。天不＊遗，曾是泯亡。如山斯倾，如石斯陨。五常四制，存而不泯。日之夕矣，风雨载来，悄焉二孤。如慕如疑，于嗟硕人，永闭於斯。
（录自《隋唐五代墓志汇编》陕西卷第二册）
№贞元０３６
【盖】
失。
【志文】
故太原府太谷县尉元君墓志铭并序　乡贡进士元＊撰河南元君讳重华，字长卿，其先出自後魏昭成之穆。锺德十五代而流庆於公焉。高祖西台侍郎大士，大士生太子家令寺丞逖，逖生蜀州司兵参军占，占生仪王府骑曹参军氵位。皆鲠直不回，清规守节，侍郎有蹇谔之志，忠也；家令有介然之誉，直也；蜀州脊於一位，骑曹足於一官。仕翠而德尊，才大而不展，古之有也。公即骑曹之长子，宦至太谷尉。廉察不苛，闻於长上。有西台之忠，家令之直，而位兼蜀州、骑曹。悲夫！公凛凛若霜松倚涧，秋隼励天，耸干而飞梢云，挺翮而迅征百万。彼聆风矫首者，孰不企予之踵哉。居无□，以贞元十一年遇疠疚，终於潭州之私馆。干摧翼折，因见天道之不私也。嗣子祝融，甫年三岁。夫人河东裴氏，抚孤痛激，闻者为之欷。即以其年十一月十六日归葬於京兆府万年县洪原乡邑阳里少陵之原，礼也。＊以从叔之子，昔被深眷，收泣清思，敢旌善道。词曰：
天道广运，在物无私，阴风扇野，玉树折枝。彼岵之云，翳苍离披，陟望不见，掩泣涟ㄝ。太虚寂寥，万有同归，精灵可，永闭泉扉。
（录自《隋唐五代墓志汇编》陕西卷第四册）
№贞元０３７
【盖】
失。
【志文】
唐故昭武校尉延州金明府折冲上柱国武君墓志铭并序君讳龙宾，字，其先沛郡人也。十代祖晋阳公给，以河汾沃壤，唐叔旧都，地既膏腴，人多杞梓，乃命子孙迁居文水。后远祖从官，遂附版籍于太谷之邑。
去大历初年，以长子兴博览经典，或好武艺，洎乎漳水寻师，乃职佐侯之幕，于是移家潞子之国上党县焉。其累代衣冠，备在家傅，难可详矣。曾祖方，皇大中大夫、棣州刺史，追封南平郡王，食邑五千户；大周祚胤，继体承祧，列授分忧，荣勋王家。祖敬道，皇赠朝散大夫、沁州刺史、追封宣城郡王，食邑五千户；积善余庆，锡土封王，令德孔彰，光传嗣。父隐，皇高道不仕；长揖王侯，漱石山水。开元初，三辟不起。时人方之巢由。君即徵君之第三子也。弱不好弄，志习礼经，每读史见忠臣之事君，孝子之养父母，莫不吟讽之，覆喟然而叹矣。
与朋友交则信义不渝，敦睦亲姻乃恭让□美。永泰二年，河东节度使辛相公奏授延州金明府折冲、上柱国。常谓人曰：文武不坠，先王格言。余於宦情，不能辱身降志。养□草泽，余之愿焉。长子兴，州曲周县镇遏□□将、云麾将军、守左金吾术大将军、试殿中监、上柱国，次子迥，幼而聪敏，长又多能，讨论经典，乃朋侪共推，攻乎书判，同官岂可因年而语矣。十九明经擢第，廿七授汝州鲁山县主簿。长女出家，法名□寂，精勤戒律，讲读花严。君即园林逸性，持诵大乘，岂其善因无徵，天不＊遗，呜呼！死生闻命，谁能免诸，以贞元十二年六月十六日遘疾，去绥德坊私第，享年七十八。夫人杜氏，京兆名族，母仪垂则，中馈无亏，兴元元年闰十月十二日遇疾，先夫而卒。至贞元三年，嗣子进、兴等，建立茔兆，龟筮协从，九月廿三日，殡於潞府城西南五里岗原，礼也。令嗣子进、兴等□罹茶毒，泣血哀号，攀慕穷罔拯之天，擗踊无殒身之地。恭择□□，□□□茔，人谋神谋，卜吉筮吉，即以其年十一月廿七日而葬焉。其□也：北眺城池，西临漳水，虽即天覆地载，虑恐陵谷变移，遂刊石为铭而志之。其词曰：
家传令德，代袭弓裘，叹神灵兮□□，悲逝水兮难留。森森松贾，切切□□，□哭□兮慈颜永诀，泉户闭兮万古千秋。
（录自《隋唐五代墓志汇编》山西卷第一册）
№贞元０３８
【盖】
大唐故李府君墓志铭
【志文】
唐故奉天定难功臣游骑将军守左金吾卫大将军员外置同正员试光禄卿赐紫金鱼袋李公墓志铭并序公讳秀琮，字思忠，族望陇西人也。公岐嶷成性，忠贞立身，亦有文德，又有武功。代美於人，英英达仕。以公之才，三朝侍卫。何期积善无徵，吴天不予。
梦二竖於膏肓，觉五神而将失。逝水潜注，奄罗栋折。呜呼！以贞元十一年秋八月一日终於辅兴里之私第，享年七十有一。郡君夫人朱氏，四德闲和，三从自禀。
锺积善之庆，承累仁之悔。慈惠敬顺，动为女师。柔情令仪，若自天受。俄而寝疾，药救无。先我李公而逝。即以十二年景子岁孟春之月旬有六日卜其宅兆，合葬於京兆长安龙首乡之礼也。嗣子曰璨，次子曰悦，号天叩地，泣血绝浆。
哭动无时，哀切逾礼。实恐山河改易，陵谷迁移，＊镌贞石，乃为词曰：
李公堂堂，文而有信。其义不忒，其风益震。孝亲竭力，恭而能慎。伏事三朝，功高数仞。其一。帝城之西，张杜之北。春风满野，愁云无极。白日朝辞，长归夜域。亲故垂泪，嗣子悲忆。痛慈去，无见期，万岁千秋瘗荆棘。
（录自《隋唐五代墓志汇编》陕西卷第二册）
№贞元０３９
【盖】
唐故武宁房府君墓记
【志文】
