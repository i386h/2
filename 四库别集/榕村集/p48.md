<!-- { "loadSidebar": true } -->
　　古礼之坏久矣其渐有因其本有根虽有贤人君子讨论而服行之然所谓不尊不信则久而莫之从也固宜况乎复古之难而变今之不易则凡所讨论而仅存者亦多贤人君子区区饩羊之意自其身不能尽行而望人之从而行之尤不可得也礼莫重于祭而大宗小宗之法不讲者且数千年夫无大宗小宗之法则源远末离无所统摄分不定而情不属虽有仪节之详将安用之是以乡异俗家异法有身列荐绅士类而迷妄苟简至于犯分悖本而不自知呜呼其随俗而安之乎抑区区讲论行其宜于今者而不甚远于圣人之意庶几存古道之什一于千百也岁乙巳家庙始成先君子将率族人修岁事焉于是讲其礼曰此古所谓大宗者也当有明时族中先辈长者尝攷古而立宗子矣然而有数难者古者无禄则不祭故庶人荐而已所谓礼不下庶人是也其时卿大夫家非世官则世禄皆朝廷赐也而宗子主之故得以其禄祭今皆无之则宗子无禄也奈何犹备大夫士之礼以祭父为大夫子为士其祭犹不敢以大夫况庶人乎难者一也古者宗子为朝廷所立故其人为一家之宗而必于礼法今则有樵采负贩使之拜俯兴伏茫然不省知者矣而奈何备盛礼以将之难者二也凡为宗子者以其为族人之所尊重冠昬丧祭必主焉故祖宗之神于焉凭依今则轻而贱之者已素一旦被以衣冠对越祖宗人情不属而鬼神不附难者三也是故世变风移礼以义起今人家子孙贵者不定其为宗支也则不得拘支子不祭之文而惟断以无禄不祭之法且近世褒赠祖先固不择宗支授之褒赠之所加则祭祀之所及揆以王法人情无可疑者虽然古之遗不可弃也葢缁布冠之废久矣而冠礼初加用之中霤之号远矣而五祀之名沿之説者曰不忘古也宗子之法先王所以尊祖敬宗聨属天下之深意今虽废讵知来者之不复兴乎是故使禄于朝者执爵奠献而设宗子之位参焉其祝告曰主祭孙某宗孙某葢权以古今之宜势不得不出于此也寒家族人极众既有始祖之庙则又将使合族均劳而伸其敬于是又有直祭孙者其位亦参于主祭孙宗孙之末而祝告并及之此余家庙见行之礼然也难者曰宗孙亦贵而爵位下于支子则奈何曰稍相亚者则先宗子远相悬者则先支子也其家而适无贵者则奈何曰无贵者则无禄矣不可备祭礼也虽有祭田而非世禄必也杀其牲豆畧其仪节彷佛乎古之士礼稍优于庶人而已或者尚可免于僭妄之咎乎其主祭则以何人曰使有衣衿而行辈长者为之或并无则以宗子也凡前所讲者皆为大宗也若小宗之礼则在今日尤有至难者葢既祀其四亲则必以高祖之嫡长为小宗而其弊无异于前大宗之所云矣然始祖不祧而四亲迭祧其事体不同一也今士大夫家始祖多有庙而四亲无庙各祭于其家而已其事体不同二也故人家之祭四亲莫不高曽祖同而父异或高曽同而祖父异高同而曽祖父异泯泯棼棼已非复古者小宗之旧矣此则余家未能正之姑且狥俗无可奈何然犹高之忌日则就高之宗子而拜焉曽之忌日则就曽之宗子而拜焉要之大宗不立则小宗益无所附丽而据依虽有宋大儒程马张朱诸贤固未尝极论于此故曰至难也然则为今日之礼者何如曰古礼不可复则存其意焉而已始祖四亲于古固不得人人而祭自伊川程子之説曰人本乎祖始祖皆当祭也服制及于高曽则祭享亦如之四亲皆可推也此固所以因世变顺人情而为后世折衷然以程朱所行考之朱子则不敢祭其始祖曰疑于僭伊川遗命乃有夺宗之言谓已之官法得立庙也然则大宗小宗之祭自二贤行之而后学益疑于所从夫大贤言行将为万世法岂其有偏见私意哉以愚度之朱子避乱而侨居于闽其族人远在婺女故朱子不敢独祭其始祖以安于礼借使当日聚族而居而其族人已设有祖庙如今人之为者朱子岂得废之而不祭哉吾知其必从伊川之説无疑矣伊川之夺宗学者尤惑焉曰侯师圣之言而非伊川之意然自唐以来官尊者法乃立庙立庙自伊川则必以伊川主祭故曰夺宗也但不知所谓庙者大宗乎小宗乎如大宗也则惟伊川生存乃得主祭若其子孙为无禄人则亦不得世其祭矣以理揆之必也其小宗也葢四亲之庙自己立之则子孙尤可以世其祭以终于已此亦所谓古未之有而可以义起者也故于今而斟酌二贤之意则始祖之庙如愚前所云者葢庶几焉何则谓之始祖则其子孙众多必有法应立庙而可以主祭者矣且既踞不祧之位则其庙固始祖有也有之则不可废故其子孙得更迭以其禄祭无所嫌也若四亲则亲尽迭祧而庙非一人之庙高祖之祭及其元孙以下则废之矣故祭不常则庙亦不常必使法应立庙者立焉而使其子孙犹得以主其祭迄于已之祧而止如伊川之説固亦变中之正也犹以为疑则亦参以愚大宗之説立庙者主祭而仍设小宗宗子之位奠献祝告同之其亦可矣若乃五世之中无应立庙之人而其势不可聚则各备士庶之礼以奉其四亲而亦当于高曽祖之忌日各就其宗子之家而先展拜焉庶几古人之意未尽湮没而可以待夫后世之作者
　　小宗家祭礼畧
　　古者宗法之行宗子祭其亲庙自天子而下降杀以两葢大夫仅及于曽适士仅及于祖而已伊川程氏祭礼欲令上下通得祭其高曽祖祢为四亲庙以谓祭法由服制而起今丧服及于高祖则祭亦宜及之实得人情之安王岩叟称其有制礼作乐之具非虚语也然祭四亲者亦止于宗子而已五服以内之支庶则固有事于宗子之家非家立庙而人为祭也然古者无田则不祭祭用生者之禄是祭祀必大夫士而后具明矣古所谓宗子者皆世官世禄者也今贵逹者未必宗子而宗子或夷于氓隶宗子之分与禄既不足以配其四亲而支子有爵俸者反绌于不祭之文而不得伸其追逺之爱如此则程朱之礼又穷故曰三王殊世不相袭礼今之礼僣乱极矣后圣有作虽复縁时损益可也非天子不议礼吾人身为大夫士行之于家去其僭妄紊乱甚害理者而已吾家大宗之礼又当别论以四亲言之我于先人为宗子而祖以上则非揆之于法得奉祢祀而已然小宗之法今世亦不行吾家旧所通行又皆不论宗支轮年直祀吾分既足干祫上及高曽又恐将来之官不能常与直祀者之祭食君之禄以丰于昵恐非先人之志故今所奉祀竝立四亲幸今聚族祖里伯叔每嵗直祀高曽祖者吾咸与焉然退而修四时之事亦必竝设高曽祖考之位而申祝献焉非僭且渎实则准以情分而有所不容已也吾家大宗时祭旧止春秋其奉祀祖考者则否止于清明七月等俗祭而已吾思古人合诸天道春禘秋尝乐以迎来哀以送徃葢春秋之义大矣惕恻怆之心自近者始不当于远祖独行之也若欲以清明七月俗节当之则清明为春暮七月为秋始迎来太迟送徃太骤亦失礼经之意今欲定于二分之月别卜日为春秋祭而清明七月则循俗荐馔焚楮如家礼俗节之祭而已况家礼尚有四时之祭皆用仲月今春秋而外有冬节荐鲜可当冬夏二祭其礼稍杀于春秋可也又记曰君子有终身之丧忌日之谓也故祭为吉礼而忌则丧之余也今俗废春秋吉祭而反于忌日饮酒食肉谓之受胙吉凶溷杂非人情殆不可用今逢忌日亦当稽朱子家礼及语类所载变冠服不饮酒食肉终日不宴亲賔志有所至乃近于正生忌则不然礼稍杀而情稍舒可也墓祭原起于奠后土之神为祖考托体于此嵗祭焉所以报也今祭墓者丰于所亲于土神辄如食其臧获而已简嫚之极必干神怒故今定墓祭牲馔祖考与土神同奠献则依家礼先祖考而后土神自内而外非尊卑之等也此数者皆大节目苟失礼意不可不正其余如元旦五月节中秋重阳节此等皆可不拘丰俭循俗行之所谓事死如事生节序变迁皆寓不忍忘亲之意
　　时祭春秋用羊豕冬夏或一羊一豕祢忌日及生忌日俱用羊豕高曽祖忌日用牲馔生忌日用牲果元旦清明七月除夕用牲馔端午中秋用果酒或一馔俱角黍月饼之类墓祭祖考土神俱用特羊或特豕俗祭礼皆陈馔酾酒于祖考之前并进汤饭已毕然后主人酹酒于地而毕亲宾以次拜而遂彻不思酬酒于地之义谓何以谓求魄于隂则当求之而至庶几享之不当于神具醉饱之后而后求之也今当奉数馔于神前便行祭献之礼寕可亲宾迭拜而进馔未终不可羮饭既成而祭酒方始葢古礼之复也有渐今时俗趋简未能骤行三献之繁或堂事狭隘亲宾至有早晩又未能齐同行列以正迭拜之失故只得主人先行读祝降献之礼正其始终而已其有行列参差迟迟戾止则自既灌而徃者吾亦末如之何若夫酒冷饭残以须亲宾之至而后降献则断断乎其不可也
　　近代多用寒食上坟然稽之古义庙者神之所栖墓者魄之所藏也春与阳气俱来则神之伸而庙祭宜殷秋乘隂气而徃则魄之归而墓祭为宜然八月方行时祭恐或人事物力不能兼举古人报土功以建亥之月今定以十月扫墓庶为得之
　　直祭非古也然今欲均劳逸且使祖考诸子孙妇皆知苹蘩之义而皆于宗子之家行之亦未为失
　　五祀礼畧
　　古者惟大夫祭五祀然则五祀之祭士庶葢不得而兼之也然今虽编氓之家醮祭天地祷祀河岳尊神僣妄无所不至则家祭五祀乃得其宜而反于五祀之祭简嫚媟防付之妇人奴婢而已是古者必大夫而后得行之祀典今则士庶人之所不屑必拟夫古天子诸侯之祭然后用之俗之悖谬越礼莫此为甚故有家者于祭五祀不可不讲也上古穴居野处凿其最中之处以通明而雨亦溜焉故曰中霤以其最中是以为一家之主后代易以宫室而仍袭中霤之号不忘古也其在于今则当之者梁脊是已居一家之中为一家之主其神属土古者士大夫之家门皆南向户皆东向葢东西阳也南北隂也堂之门自外而入偶而属隂室之户自内而出竒而属阳也惟天子之室左右有房则左右中间皆宜有户故在诗曰筑室百堵西南其户言西南者着天子所独也其东户则大夫以下所同不必言也大夫士之制西室东房房向北主妇所居即所谓北堂诗曰焉得蘐草言树之背是也室户向东主席在西牖之下诗曰于以用之宗室牖下是也葢古者门户竝祭户阳门隂今作室者率以门为美观至于东西两傍出入之处亦不设户隂盛阳衰岂其所宜考以五行之内冬宜祭井然月令其祀行而不及井者葢古者数家同井不能家有之故易以行或以行为门外軷祭之处恐非也冬乃收藏之时岂宜为出行之祭葢两阶之下屏之中间有行焉雨集则水所注今俗呼天井是已故以代井祭也如家有井者则必祭井无疑五祀之祭今世简畧已极考之古义则必躬必亲不可委之妇人婢仆乃合礼意惟灶神之祭妇人可摄行之而使厨者执事门户井神之祭子弟可摄行之而使司门者汲水者执事中霤最尊主人在家则必身亲而使子弟执事可也祭五祀之时月令有明文矣今俗祭土神用二月政木尅土伤之时祀灶神以八月又金盛火衰之皆失其理也今定依古礼二月祭户五月祭灶六月祭土神八月祭门十一月祭井其礼用牲鱼五奠献如家祭之礼
　　乐律
