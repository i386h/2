<!-- { "loadSidebar": true } -->
　　天姿之美笃实居一焉有笃实之资其学儒也守心专而一立志诚而确故于道易入无通敏才辩之失其习吏也执法尚亷平临事务精密故于律令不侮无苛酷憸邪之病虽儒吏非一辙使一时称君子号善人而无少怍于天君是则天所赋已所得者无异焉澶渊宋士先英姿峻整卓然颀然无妄语无妄交其笃实之君子欤幼习吏得法令于心洪武初试县吏于长垣百里爱之越三年升吏开州行益立名益着法令益熟砥砺亷隅而不沽名府选吏首为所拔大名河朔上郡地广人众视他府事为繁伙士先得赞画之道上下咸识其笃实故于一言一行信而不疑是能刑不至于滥工不至于偏财赋不至于少差可谓善于持法者矣戊午秋以国制九载考成同吏于府者白居用既介滑税李西斋征予序复驰书以请则士先笃实与人交益可见矣矧予与士先不忘宗盟之好又甞一识风采又以前辈礼于予序可辞乎呜呼国家用贤无间吏儒一艺片善之长必起而面受职正懐材抱艺入仕之秋也岂宜以吏役为卑而自退乎昔王吉以郡吏举孝亷为郎官赵广汉以郡吏举茂才为平凖令严延年以郡吏选补御史椽以至为谏大夫为郡太守为闗内侯亦惟行事如何尔士先往矣朝廷必抡其材而擢之居官临政不易所守念餬口甑尘者于食兼味之时念巢居露寝者于处广厦之际又何患功名事业不逮古人哉俾笃实之资无愧于天笃实之名益补于人矣士先勉之
　　
　　送国子陈邦达还京序
　　
　　镐京辟雍周制也周礼一书巨细备举独不载养士之官岂周人之所以养士者不系于饩廪之末欤和平血气有舞勺舞象之习培植见闻有礼乐诗书之教至于从容礼仪又有干戈射御之学焉故夫长育作成之道亦后学之所当知也成周而下论学莫盛于汉唐临雍拜老执经问难汉明帝也大召明儒增广生员唐太宗也择师分教则未有闻焉圣天子既家六合大开辟雍起鸿儒为学官百辟羣僚之子咸入焉又歴选天下郡县之学俊秀通经者不限其员同胄子而教养之则髙出汉唐者可识矣洪武乙夘诏宰臣校文国子老成端正学博经通者分教天下俾郡县广其生徒而立学焉其千载之一时乎仙居陈邦达以春秋考居前列葢春秋乃制事之权衡揆道之模范则邦达之学藴诸中者未易测也既立师道于滑每以幼学之士所当先者教之或道以发其蒙或正以养其蒙焉丁巳冬奉召南还则朝廷殊擢显用葢有不可得而辞者以邦达之学之材观之植大勲扩壮图若鸿鹄奋翼而风迫之无滞于霄汉也可卜矣俾他日衣冠之士望风采而论曰此教养于辟雍者此优游于春秋者
　　
　　唐音缉释序
　　
　　诗人立言虽吟咏性情其述事多索古喻今或感今思古其冩景则所歴山川原隰风土人物之异所见则昆虫草木风云月露之殊各萃于诗至于诗人居台阁列朝廷者所歴所见莫非城观宫阙之雄典章文物之美器械车马之壮华夷会同之盛殆非山林所歴所见可概论也然诗之体有赋有比有兴观体可得而见诗之音清浊髙下疾徐疏数之节与夫世之治乱国之存亡审音可得而考若夫事之所述景之所写非博极羣书穷搜百家未易析其事辨其景也诗岂易观哉唐虞赓歌三百篇之权舆其来逺矣汉魏而下诗载文选选之后莫盛于唐唐三百年诗之音几变矣文章与时髙下信哉襄城杨伯谦诗好唐集若干巻以备诸体仍分盛中晚为三世道升降声文之成安得不随之而变也总名曰唐音既镂梓天下学诗而嗜唐者争售而读之可谓选唐之冠乎丹阳颜先生润卿幼勤学老益嗜学穷经以探圣心玩史以验时变义理精彻古今得失咸该贯而发挥于后也有见闻每论著其说以成一家之言箧而藏之来求者不隠也至正戊子始见唐音取而读之喜其诸体备足为学式恒观不厌乃考事与景缉而编之乃六载而稿始脱焉葢使观者知某事出某代某景在某地也其引经援史据传摭记训觧注释略无遗阙间有正其误辨其疑者厚哉先生之存心也深有功于唐人之诗又有补于唐音之选也其凡例详録巻首嗣子予容以先生命请序于讷讷未识先生闻其名则旧矣是用弗辞呜呼传注训诂之学后之不可略也六经亦赖传注而明传注不作则经多间断残缺孰得而知之矧唐人之诗有不可明哉读唐音缉释者因诗以验考缉之是否因考缉以遡作诗之本原诗不难读矣然则先生嘉惠后学之徳当与唐音相为始终讵可量耶至正甲午夏六月
　　
　　送张文炳同知绍兴府序
　　
　　皇明混纷裂而一海宇首设郡县官以生民休戚是寄官虽有正佐员不求备惟务得人尔视前代杂沓旷职散冗失职者岂不有霄壤哉呜呼一代政治之兴可谓得其要矣洪武五年诏天下以贤能荐贡于朝抡选材可治郡者授职材有大小则职有轻重未甞妄授一人焉荐士中得髙阳张文炳授以大名通判大名河朔列郡也土广民庶较邻郡为加重侯赋性刚而明秉心贞而恕守已洁而和持法平以直知劳来安辑之方故民受赐感徳者不一二也既报政复摄官朝廷考绩丙辰夏迁升同知绍兴府事同知之名于古未有自秦罢侯置守始设郡丞之职汉歴唐因革不一或称别驾司马或号通佐治中名殊职不殊也同知近代始设人亦多以别驾称葢从刺史行部别乗一乗得名焉或又谓别驾与刺史同宣王化职岂轻也哉因考歴代魏元忠在洛州治号严明皇甫无逸徙益州所至亷介陆象先为政尚仁恕姚元崇敷政务简肃由郡佐位宰相至三公者代不乏人也郡县之职岂曰徒劳人尔昔汉宣帝有言与朕共理天下者其惟良二千石乎唐太宗尝曰朕惟治人之本莫重刺史载在史册言固善矣曷若帝舜之言咨十有二牧曰食哉惟时柔逺能迩敦徳允元而难任人此五者乃万世牧民之大法也圣天子梦寐求贤宵旰图治直将致天下于比屋可封之俗比隆尧舜三代而后已区区汉唐郡县之事岂真足以为侯语哉侯惟体九重思治之心行一郡兴仁之政教之诗书导之礼乐俾有以知生财之道存逺罪之心然后亷耻可兴风俗可厚庶无负同宣王化之重职也滑大名之属县也诸君仲仁治滑之循良也故为侯所重仲仁感侯所知请予文为饯予与侯虽无半面雅知侯之政则非一日矣又敢以唐虞牧民之事望于侯也若夫寻剡溪清兴挹鉴湖髙风访兰亭遗趾登苎罗探禹穴此又敷政有暇之余事耳于是乎书
　　
　　送府吏韩良谦之大名序
　　
　　自叔虞封为唐侯子燮改国曰晋后徙曲沃桓叔子万食邑于韩因氏焉春秋之厥下而非汉之信晋之伯康隋之擒虎唐之愈宋之琦南渡之世忠或为中军尉或为国士勲臣为从祀之贤为名相为中兴将刑名法术者不论氏固逺矣代不乏人其散居天下以韩为氏者皆遗芳余裔也浚人韩君良谦殆亦遥遥华胄者乎君性慷慨嗜学文法律令吏于滑者凡三年时以干吏称滑为大名属邑府嘉其干乃擢吏将发轫训导于君景文来请曰良谦尝有志以吏作基而图逺大功业为国家报也夫逺大是图宁无道焉愿先生赐序以引翼之可乎景文斯言也言可信也乃为序曰燕有人焉驾车而欲游秦也不求其尝游秦者问途出燕蓟过齐鲁入宋转蔡渡淮而南复渡江焉至于临安问其人则呉也更信而行之渡浙江望会稽则入于越而秦益逺矣行久而车敝思归而途穷茫茫然卒无所依此无他不壮其车不知至秦之途故尔若燕人有问途者吾必告曰出蓟门过卢沟登黄金台望恒岳俯易水渡滹沱经大陆访赵丛台寻铜雀遗趾拜殷太师比干之庙入覃懐问神禹遗迹乃渡孟津吊古北邙山停车洛中求黍离故宫云台遗像迤逦而西观中流砥柱出函谷闗读秦赵渑池会碑问汉武望思台于野老揖杨震墓入潼闗登华岳则胸次开豁眼界髙逺既非闾阎之龌龊又非复呉下之阿蒙矣然后登骊山入华清润身沐徳于温泉不几乎秦欤今观人之欲游秦者不一二也未必皆有车有车而患不至秦者吾不信矣良谦将以吏作基而图其逺大功业者类于欲游秦而有车者也车有矣抑不知圆其葢欤方其轸欤华其毂欤又不知壮其轮辐欤新其輗軏欤深究之得无犹有缺然者必具之而后可行焉果能以道圆其葢以义方其轸以礼乐华其毂以志节壮其轮辐以事业新其輗軏车轻路广载脂载牵声辚辚而如轾如轩若王良造父为之先后也茍能若是秦逺乎哉岐丰兴平之地咸在目中矣良谦逺大之志既坚而不渝吾亦载酒具殽观良谦至秦为国家得人一贺
　　
　　送府吏白居用序
　　
　　榱桷之材未足以胜栋梁用杯盂之器未足以喻鼎鼐量葢材器固有小大未可安于小而不圗其大也榱桷之材小养之则可大杯盂之器小扩之则可大夫榱桷之材岂拘拘于小哉滋之以雨露重之以培植今日之小他年之大可卜矣若风霜摧之斧斤伐之虽欲全其榱桷之材不可得也杯盂之器亦岂屑屑于小哉范模之不足镕铸之不工虽欲扩其杯盂之器亦不可得也若火天地以为炉扇阴阳以为炭金精融熠铜液■〈火霍〉■〈火蒦〉昭其度神其功虽鼎鼐之重亦不难至焉惟人也亦然材小也可养之器小也可扩之由小至大其用可以为栋梁其量可以为鼎鼐矣白君居用幼读书兵革中逃难觧散始习吏由浚而迁滑复就县吏三年以干用称君之材之器甚有可观焉百里之邑屈为榱桷屈为杯盂而材与器未伸也自兹以往升藩阃入栢台登兰省惟养其材扩其器者何如尔果能以道义为雨露而滋养以礼乐为灌溉而培植不诱于物以伤其挺然之生不悦于邪以害其荣然之本则榱桷之材日茂岁盛栋梁之用可以期矣岂惟材乎器亦然也范之以良心公道模之以鋭志直节守之坚如首山铜抱之刚如昆吾金亷耻以陶镕节俭以煅炼杯盂之器日充时拓鼎鼐之量可以至矣滑之大夫士所以他日望于居用者以材言不以榱桷而以栋梁以器言不以杯盂而以鼎鼐居用懐材蓄器不假外求惟自珍重惟自勉励耳武伯威不逺百里驰书来请序伯威契家生也故序而不辞洪武丙辰八月五日序
　　
　　理学须知序
　　
　　周道衰学校之政废战国胶扰圣学不絶如线秦汉而下失其传焉为儒者惟知训诂为事而不知复求圣人之意以推眀夫性命之理也是以正道害于异端斯文晦于邪说孰絶之孰继之又孰开示学者使有循求以入于圣人之道也濓洛诸子者出推原性命之理于是道学之传复续于千载之下学者既有以知夫前日之为陋矣考亭朱子继之性命之理愈见明于世也程子曰性即理也朱子曰天者理而已矣夫理之为理岂不易见乎而理学不明者受异端之害邪说之诬可哀也矣近世纂述者有理学提纲一书于理学似为有助而于辨异端辟邪说未及焉昆阳杨行可忧世之心笃明理之志坚辑理学须知若干巻始以明天人性命之理终以广异端邪说之辨引经摭传分类析条非至正至当之论不载故于明理学也其说备辟邪说也其考详诚理学不可废之书也窃为之喻理学天下之大道正路也异端邪说则偏州下邑之他岐曲径也理学不明则大道正路塞矣异端不辨邪说不辟则他岐曲径行焉是书一出则断他岐絶曲径而大道正路灿然通行于天下矣魏县丞林莹斋行可之髙弟也求序镂梓故为之书
　　
　　嵊山宋氏族谱序
　　
