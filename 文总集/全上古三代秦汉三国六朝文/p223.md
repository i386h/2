<!-- { "loadSidebar": true } -->
　　鲜卑隔在漠北，犬羊为群，无君长之帅，庐落之居，而天性贪暴，不拘信义，故数犯障塞，且无宁岁。吏民创禁，不与交关。唯至互市，乃来靡服。苟欲中国珍货，非为畏威怀德。计获事足，旋踵为害。是以朝家外而不内，盖为此也。往者匈奴反叛，度辽将军马续、乌桓校尉王元发鲜卑五千余骑，又武威太守赵冲亦率鲜卑征讨叛羌。斩获丑虏，既不足言，而鲜卑越溢，多为不法。裁以军令，则忿戾作乱；制御小缓，则陆掠残害。劫居人，钞商旅，敢人牛羊，略人兵马。得赏既多，不肯去，复欲以物买铁。边将不听，便取缣帛，聚欲烧之。边将恐怖，畏其反叛，辞谢抚顺，无故拒违。今狡寇未殄，而羌为臣害，如或致悔，其可追乎！臣愚以为可募陇西羌胡守善不叛者，简其精勇，多其牢赏。太守李参，沈静有谋，必能奖厉，得其死力。当思渐消之略，不可仓卒望也。（《后汉·应劭传》，又略见《艺文类聚》六十六引《汉名臣奏》）
　　◇鲜卑胡市议
　　太尉属应劭等议，以为鲜卑隔在漠北，犬羊为群，无君长帅，庐落之居，又其天性贪而无信，故自汉兴于兹，数犯障塞，且无宁岁。吏民创禁，不与交关。唯至胡市，乃成靡服。非畏威怀德，实玩中国珍异之故耳。（《艺文类聚》六十五引《汉名臣奏》）
　　◇追驳尚书陈忠活尹次史玉议
　　《尚书》称：「天秩有礼，五服五章哉。天讨有罪，五刑五用哉。」而孙卿亦云：「凡制刑之本，将以禁暴恶，且惩其末也。凡爵列、官秩、赏庆、刑威，皆以类相从，使当其实也。」若德不副位，能不称官，赏不酬功，刑不应罪，不祥莫大焉。杀人者死，伤人者刑，此百王之定制，有法之成科。高祖入关，虽尚约法，然杀人者死，亦无宽降。夫时化则刑重，时乱则刑轻。《书》曰：「刑罚时轻时重。」此之谓也。今次、玉公以清时释其私憾，阻兵安忍，僵尸道路。朝恩在宽，幸至冬狱，而初、军愚狷，妄自投毙。昔召忽亲死子纠之难，而孔子曰：「经于沟渎，人莫之知。」朝氏之父非错刻峻，遂能自陨其命，班固亦云：「不如赵母指括以全其宗。」传曰：「仆妾感慨而致死者，非能义勇，顾无虑耳。」夫刑罚威狱，以类天之震耀杀戮也。温慈和惠，以放天之生殖长育也。是故春一草枯则为灾，秋一木华亦为异。今杀无罪之初、军，而活当死之次、玉，其为枯华，不亦然乎？陈忠不详制刑之本，而信一时之仁，遂广引八议求生之端。夫亲故贤能功贵勤宾，岂有次、玉当罪之科哉？若乃小大以情，原心定罪，此为求生，非谓代死可以生也。败法乱政，悔其可追。（《后汉·应劭传》）
　　◇旧名讳议
　　周穆王名满，晋厉公名州满，是同名不讳。（《春秋》成十年《正义》。案：《集解》及成十八年《经》作「州蒲」，盖六朝本相承写误。）
　　◇营陵令到官移书申约吏民
　　到闻此俗，旧多淫祀，靡财妨农，长乱积惑，其侈可忿，其愚可愍。昔仲尼不许子路之祷，晋悼不解桑林之崇。死生有命，吉凶由人。哀哉黔黎，渐染迷谬，岂乐也哉，莫之征耳。今条下禁，申约吏民，为陈利害。其有犯者，便收朝廷。若私遗脱，弥弥不纪，主者髡截，叹无及已。城阳景王，县甚尊之。惟王弱冠，内侍帷幄。吕氏恣睢，将危汉室，独见先识，权发酒令，抑邪扶正，忠义洪毅，其歆祀，礼亦宜之。至干架乘，烹杀倡优，男女杂错，是何谓也？三边分，师老器弊，朝廷旰食，百姓嚣然。礼兴在有，年饥则损。自今听岁再祀，备物而已，不得杀牛，远迎他唱，赋会宗落，造设纷华。方廉察之，明为身计，而复亻赞失，罚与上同，明除见处，勿后中觉。（《风俗通》九）
　　◇风俗通义序
　　昔仲尼汉而微言阙，七十子丧而大义乖。重遭战国，约从连横，好恶殊心，真伪纷争。故《春秋》分为五，《诗》分为四，《易》有数家之传。并以诸子百家之言，纷然淆乱，莫知所从。汉兴，儒者竞（一本作「兴」）复，比谊会意，为之章句，家有五六，皆析文便辞，弥以驰远。缀文之士，杂袭龙鳞，训注说难，转相陵高，积如丘山，可谓繁富者矣。而至于俗间行语，众所共传，积非习贯，莫能原察。今王室大坏，九州幅裂，乱靡有定，生民无几。私惧后进益以迷昧，聊以不才，举尔所知，方以类聚，凡三十一卷，谓之《风俗通义》。言通于流俗之过谬，而事该之于义理也。风者，天气有寒暖，地形有险易，水泉有美恶，草木有刚柔也。俗者，含血之类，像之而生，故言语歌讴异声，鼓舞动作殊形，或直或邪，或善或淫也。圣人作而均齐之，咸归于正，圣人废则还其本俗。《尚书》：「天子巡狩，至于岱宗，觐诸侯，见百年，命大师陈诗，以观民风俗。」《孝经》曰：「移风易俗，莫善于乐。」传曰：「百里不同风，千里不同俗，户异政，人殊服。」由此言之，为政之要，辩风正俗，最其上也。周、秦常以岁八月遣轩之使，采异代方言之，还奏籍之，藏于秘室。及嬴氏之亡，遗脱漏弃，无见之者。蜀人严君平有千余言，林闾翁孺才有梗概之法。扬雄好之，天下孝廉、卫卒交会，周章质问，以次注续，二十七年，尔乃治正，凡九千字。其所发明，犹未若《尔雅》之闳丽也，张竦以为悬诸日月不刊之书。予实顽暗，无能述演，岂敢比隆于斯人哉！顾惟述作之功，故聊光启之耳。昔客为齐王画者，王问画孰最难，孰最易。曰：「犬马最难，鬼魅最易。犬马旦暮在人之前，不类不可，类之故难；鬼魅无形，无形者不见，不见故易。」今俗语虽云浮浅，然贤愚所共咨论，有似犬马，其为难矣。并综事宜于今者。孔子称「幸苟有过，人必知之」，俾诸明哲，幸详览焉。（《风俗通》元刻本）

卷三十四
◎应劭（二）
　　◇汉官仪上
　　太傅，古官也。周成王时，康叔为之。高后元年，初用王陵，金印紫绶，八年省。哀帝元寿二年复置，位在三公上。世祖中兴，特遣使者备礼，征故密令卓茂，策曰：（案：《北堂书钞》引作「卓茂甲申策书」）「前密令卓茂，束身自修，执节纯固」（案《北堂书钞》引有「前密令」下十三字，无下文「夫士」二字。又「束身」作「束发」）夫士诚能为人所不能为，名冠天下，当受天下重赏。故武王诛纣，封比干之墓，表商容之闾。今以茂为太傅（案：《文选·任彦升〈为范尚书部封侯表〉》注引作「特擢盛德南阳卓茂为太傅」），封宣德侯。」（《北堂书钞·设官部》，《艺文类聚·职官部》，《太平御览·职官部》。案：此条引俱作应劭《汉官》，唯《文选》注引作《汉官仪》。下文凡言《汉官》者，上皆有「应劭」二字。）
　　傅者，覆也。（《续汉·百官志一》补注）
　　明帝甲辰策书曰：「高密侯邓禹，元功之首，其以禹为太傅。」（《北堂书钞·设官部》。案；此条引作「汉官」。）
　　和帝丁酉策书曰：「故故尉邓彪，元功之族，三让高，海内归仁，为群贤首，其以彪为太傅（案：《北堂书钞》、《初学记》、《艺文类聚》俱引作「太尉」），录尚书事。百官总己以听，庶得专位内之事。」（《北堂书钞·设官部》，《初学记·职官部》，《艺文类聚·职官部》，《太平御览·职官部》两引）
　　殇帝策曰：「张禹三世在位，黄发罔愆，忠孝弥笃，其以禹为太傅，录尚书事。百官总己以听。」（《北堂书钞·设官部》两引）
　　冲帝丁酉策书曰：「舅氏辅翼股肱，三公国之桢干，朝廷取正，以成断金。太尉赵峻，三世掌典机衡（案：《太平御览》引作「枢衡」），有匪石不二之心；大司农李固，公族之苗，忠直不回，有史鱼之风。今以峻为太傅，因为太尉，与大将军冀参录尚书事。」（《北堂书钞·设官部》两引，《初学记·职官部》，《艺文类聚·职官部》两引，《太平御览·职官部》两引）
　　灵帝策书曰：「故太尉陈蕃，忠亮蹇谔，有不吐茹之节；司徒胡广，德允元，五世从政。今以蕃为太傅，与广参录尚书事。」（《艺文类聚·职官部》，《太平御览·职官部》）
　　太师，太傅，太保，皆古官也。（《初学记·职官部》）
　　太师，古官也。平帝元年，孔光以太傅见授，诏太师无朝，十日一赐餐，赐灵寿杖，省中施坐置几。太师入省中用杖，自是而□。（《续汉·百官志一》补注。案：三公，太师在太傅前，后汉省太师、太保，唯置太傅。今改列于后。又案：此条末「□」，今本作「阙」字，乃校者所记，而后来误入正文也。今订正）
　　孝平皇帝元始元年，太后诏曰：「太师光，今年老有疾。俟大臣，惟国之重。《书》曰：『无遗老成。』国之将兴，尊师重傅。其令太师无朝，十日一赐餐，赐以灵寿杖。黄门令为太师于省中施坐置几。太师入省用杖焉。」（《北堂书钞·设官部》，《初学记·职官部》，《太平御览·职官部》）
　　平帝元始元年，孔光以太师见授。太后诏曰：「太师先圣之后，道术通明。（案：《北堂书钞》又引作「先师之子，德行纯淑」），宜居四辅职，训导帝躬（《北堂书钞·设官部》，《初学记·职官部》）
　　太保，古官也。保，养也。（《北堂书钞·设官部》，《艺文类聚·职官部》，《太平御览·职官部》）
　　太尉，秦官也。武帝更名大司马。（《后汉书·光武纪》注。案：《通典·职官》云：「应劭《汉官》谓太尉为周官，非也。」与此异。）
　　武帝元狩四年，置大司马，以冠将军之号，而无印绶。（《北堂书钞·设官部》）
　　元狩六年，罢太尉，法周制置司马。时议者以为汉军有官候、千人、司马，故如「大」为大司马，所以别异大小司马之号。（《续汉·百官志一》补注）
　　三司之职，司马主兵。汉承秦曰太尉。武帝改曰大司马，无印绶，官兼加而已。世祖改曰太尉。（《太平御览·职官部》。案；引作《汉官序》。）
