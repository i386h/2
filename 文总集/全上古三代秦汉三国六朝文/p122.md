<!-- { "loadSidebar": true } -->
　　故圣主必待贤臣而弘功业，俊士亦俟明主以显其德。上下俱欲，欢然交欣，千载壹合，论说无疑，翼乎如鸿毛过顺风，沛乎如巨鱼纵大壑。其得意若此，则胡禁不止？曷令不行？化溢四表，横被无穷，遐夷贡献，万祥毕溱。是以圣主不遍窥望而视已明，不单顷耳而听已聪；恩从祥风翱，德与和气游，太平之责塞，优游之望得；遵游自然之势，恬淡无为之场，休征自至，寿考无疆，雍容垂拱，永永万年，何必偃诎信若彭祖，嘘呼吸如侨、松，眇然绝俗离世哉！《诗》云「济济多士，文王以宁」，盖信乎其以宁也。（《汉书·王褒传》、《文选》、《艺文类聚》二十。）
　　◇甘泉宫颂
　　甘泉山，天下显敞之名处也。前接大荆，后临北极，左抚仁乡，右望素域。其宫室也，仍山截而为观，攘抗岸以为阶，壅波澜而鳞坻，驰道列以曲远。览除阁之丽靡，觉堂殿之巍巍。径落莫以差错，编玳瑁之文棍。镂螭龙以造牖，采云气以为楣。神星罗於题鄂，虹往往而绕榱。缦倏忽其无垠，意能了之者谁？窃想圣主之优游，时娱神而款纵。坐凤皇之堂，听和鸾之弄。临麒麟之域，验符瑞之贡。咏中和之歌，读太平之颂。（《艺文类聚》六十二。）
　　十分未升其一，增惶惧而目眩，若播岸而临坑，登木末以窥泉。（《文选·魏都赋》注引王褒《甘泉赋》，疑「赋」乃「颂」之误。）
　　◇碧鸡颂
　　持节使者王褒谨拜南崖，敬移金精神马，缥碧之鸡。（《水经注》作「缥缥碧鸡」，《文选》注作「票彡票彡碧鸡」。）处南之荒，深豁回谷。非土之乡，归来归来。汉德无疆，廉平唐虞。泽配三皇，黄龙见兮白虎仁，归来可以为伦。归来翔兮，何事南荒。（《后汉·西南夷传》、《水经·淹水注》、《文选》刘峻《广绝交论》注。）
　　◇僮约
　　蜀郡王子渊，以事到湔，止寡妇杨惠舍，惠有夫时奴，名便了。子渊倩奴行酤酒，便了拽大杖，上夫冢岭曰：「大夫买便了时，但要守家，不要为他人男子酤酒。」子渊大怒曰：「奴宁欲卖耶？」惠曰：「奴大忤人，人无欲者。」子渊即决买券云云，奴复曰：「欲使，皆上券，不上券，便了不能为也。」子渊曰：「诺。」
　　券文曰：神爵三年正月十五日，资中男子王子渊，从成都安志里女子杨惠买亡夫时户下髯奴便了。决贾万五千，奴当从百役使，不得有二言。晨起早扫，食了洗涤，居当穿臼缚帚，截竿凿斗，浚渠缚落，锄园斫陌，杜埤地，刻大枷，屈竹作杷，削治鹿卢。出入不得骑马载车，其坐大呶，下床振头。捶钩刈刍，结苇躐纟卢，汲水络，入佐且莫，织履作粗，黏雀张鸟，结网捕鱼，缴雁弹凫，登山射鹿，入水捕龟。后园纵养雁鹜百馀，驱逐鸱鸟，持梢牧猪，种姜养芋，长育豚驹，粪除堂庑。喂食马牛，鼓四起坐，夜半益刍。二月春分，被堤杜疆，落桑皮棕，种瓜作瓠。别落披葱，焚槎发芋，垄集破封，日中早й，鸡鸣起舂。调治马户，兼落三重。舍中有客，提壶行酤。汲水作，涤杯整桉，园中拔蒜，断苏切脯。筑肉霍芋，脍鱼い鳖，烹茶尽具，已而盖藏。关门塞窦喂猪纵犬。勿与邻里争斗，奴但当饭豆饮水，不得嗜酒，欲饮美酒，唯得染唇渍口，不得倾盂覆斗。不得辰出夜入，交关侔偶。舍后有树，当裁作船，上至江州，下到湔主，为府椽求用钱。推访垩贩棕索，绵亭买席，往来都洛。当为妇女求脂泽，贩於小市，归都担，转出旁蹉。牵犬贩鹅、武都买荼，杨氏檐荷，往市聚，慎护奸偷。入市不得夷蹲旁卧，恶言丑骂，多作刀矛，持入益州，货易羊牛，奴自教精慧，不得痴愚。持斧入山，断柔裁辕。若有馀残，当作俎几木屐，及犬彘盘。焚薪作炭，石石薄岸，治舍盖屋，削青代牍。日暮欲归，当送干柴两三束。四月当披，九月当获，十月收豆，麦窖芋，南安拾栗采橘，持车载辏，多取蒲苎，益作绳索。雨堕无所为，当编蒋织簿，种植桃李，梨柿柘桑，三丈一树。八尺为行，果类相从，纵横相当，果熟收敛，不得吮尝。犬吠当起，惊告邻里。枨门柱户，上楼击鼓。荷盾曳矛，还落三周，勤心疾作，不得遨游。奴老力索，种莞织席。事讫休息，当舂一石，夜半无事，浣衣当白。若有私钱，主给宾客，奴不得有奸私，事事当关白。奴不听教，当笞一百。
　　读券文适讫，词穷咋索，仡仡叩头，两手自搏，目泪下落。鼻涕长一尺，审如王大夫言，不如早归黄土陌，丘蚓钻额，早知当尔，为王大人酤酒，真不敢作恶。（《艺文类聚》三十五、《初学记》十九、《御览》五百九十八、九百九十六、《古文苑》。）
　　◇责须髯奴辞
　　我观人须，长而复黑。冉弱而调，离离若缘坡之竹，郁郁若春田之苗，因风拂靡，随身飘。尔乃附以丰颐，表以蛾眉，发以素颜，呈以妍姿，约之以绌线，润之以芳脂，莘莘翼翼，靡靡绥绥，振之发曜，黝若元之垂。於是摇鬓奋髭，则论说虞唐，鼓髟者动鬣，则研核否臧。内有环形，外阖宫商，相如以之都雅，颛孙以之堂堂。岂若子髯既乱且赭，枯槁秃瘁，劬劳辛苦，汗垢流离，污秽泥土，伧嗫穰扌需，（音「而」）与尘为侣。无素颜可依，无丰颐可怙。动则困於灭，静则窘於囚虏。薄命为髭，正著子颐为身不能疵其四体，为智不能御其形骸。癞须瘦面，常如死灰，曾不如犬羊之毛尾，狐狸之毫厘，为子须者，不亦难哉。（《初学记》十九，又见《古文苑》，以为黄香作。）
　　◎严遵
　　遵字君平，蜀郡人，卖卜成都市，有《道德指归》十一卷。
　　◇道德指归说目
　　《庄子》曰：昔者老子之作也，变化所由，道德为母。效经列首，天地为象，《上经》配天，《下经》配地，阴道八，阳道九，以阴行阳，故七十有二首。以阳行阴，故分为上下。以五行八，故《上经》四十而更始。以四行八，故《下经》三十有二而终矣。阳道奇，阴道偶，故《上经》先而《下经》后。阳道大，阴道小，故《上经》众而《下经》寡。阳道左，阴道右，故《上经》覆来，《下经》覆往。反覆相过，沦为一形。冥冥混混，道为中主。重符列验，以见端绪。《下经》为门，《上经》为户，智者见其经效，则通乎天地之数。阴阳之纪，夫妇之配，父子之亲，君臣之义，万物敷矣。（《秘册汇函》本）
　　◇座右铭
　　夫疾行不能遁影，大音不能掩响，默然托荫，则影响无因。常体卑弱，则祸患无萌。口舌者，祸福之门，灭身之斧。言语者，天命之属，形骸之部。出失则患入，言失则亡身。是以圣人当言而怀，发言而忧，如赴水火，履危临深，有不得已，当而后言。嗜欲者，溃腹之矛。货利者，丧身之仇。嫉妒者，亡躯之害。谗佞者，刎颈之兵。残酷者，绝世之殃。陷害者，灭嗣之场。淫戏者，殚家之堑。嗜酒者，穷馁之薮。忠孝者，富贵之门。节俭者，不竭之源。吾日三省，传告后嗣，万世勿遗。（□□□□）

卷四十三
◎王尊
　　尊字子赣，涿郡高阳人。少为狱小史，给事太守府，除补书佐，暑守属监狱，久之称病去，复召署守治狱，为郡决曹史。举幽州从事，补辽西盐官长。初元中举直言，迁虢令，转守槐里，兼行美阳令事。以高第擢安定太守，免。起为护羌转校尉，免。起为令，迁益州刺史，除东平相，免为庶人。竟宁初补大将军军司马，擢司隶校尉。成帝即位，左迁高陵令，以病免，徵为谏大夫，守京辅都尉，迁光禄大夫、京兆尹，免。河平中为徐州刺史，迁东郡太守。
　　◇劾奏匡衡
　　丞相衡、御史大夫谭位三公，典五常九德，以总方略，壹统类，广教化，美风俗为职。知中书谒者令显等专权擅势，大作威福，纵恣不制，无所畏忌，为海内患害，不以时白奏行罚，而阿谀曲从，附下罔上，怀邪迷国，无大臣辅政之义，皆不道，在赦令前。赦后，衡、谭举奏显，不自陈不忠之罪，而反扬著先帝任用倾覆之徒，妄言百官畏之，甚於主上。卑君尊臣，非所宜称，失大臣体。又正月行幸曲台，临飨罢卫士，衡与中二千石大鸿胪赏等会坐殿门下，衡南向，赏等西向。衡更为赏布东向席，起立延赏坐，私语如食顷。衡知行临，百官共职，万众会聚，而设不正之席，使下坐上，相比为小惠於公门之下，动不中礼，乱朝廷爵秩之位。衡又使官大奴入殿中，问行起居，还言漏上十四刻行临到，衡安坐，不变色改容。无怵惕肃敬之心，骄慢不谨。皆不敬。」（《汉书·王尊传》，又略见《匡衡传》。）
　　◇行县还上奏事
　　强不陵弱，各得其所，宽大之政行，和平之气通。（《汉书·王尊传》）
　　◇安定太守告属县教
　　令长丞尉奉法守城，为民父母，抑强扶弱，宣恩广泽，甚劳苦矣。太守以今日至府，愿诸君卿勉力正身以率下。故行贪鄙，能变更者与为治。明慎所职，毋以身试法。（《汉书·王尊传》）
　　◇又敕掾功曹教
　　掾功曹各自厉，助太守为治。其不中用，趣自避退，毋久妨贤。夫羽翮不修，则不可以致千里；内不理，无以整外。府丞悉署吏行能，分别白之。贤为上，毋以富。贾人百万，不足与计事。昔孔子治鲁，七日诛少正卯，今太守视事已一月矣，五官掾张辅怀虎狼之心，贪污不轨，一郡之钱，尽入辅家，然适足以葬矣。今将辅送狱，直符史诣ト下，从太守受其事。丞戒之戒之！相随入狱矣！」（《汉书·王尊传》）
　　◎耿寿昌
　　寿昌，五凤中为大司农中丞，赐爵关内侯。
　　◇奏籴三辅等郡谷
　　故事，岁漕关东谷四百万斛以给京师，用卒六万人。宜籴三辅、弘农、河东、上党、太原郡谷足供京师，可以省关东漕卒过半。（《汉书·食货志》上）
　　◇白筑常平仓。
　　令边郡皆筑仓，以谷贱时增其贾而籴，以利农；谷贵时减贾而粜，名曰常平仓。（《汉书·食货志》）
　　◎王商
　　商字子威，涿郡蠡吾广望乡人，宣帝舅武之子。甘露二年袭封乐昌侯。历太子中庶子诸曹侍，中中郎将。元帝时至右将军光禄大夫。成帝即位，徙左将军。建始末代匡衡为丞相。河平四年，为王凤所陷，免。卒，谥曰戾侯。
　　◇徙南北郊议
