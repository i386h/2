<!-- { "loadSidebar": true } -->
　　久不获欵近秋暑伏惟起居佳胜日者防面谕坟山诸石刻欲尽见之此自当墨以为献偶刻字人招致不来尚有未完虑参差不足以奉省阅故尔蹭蹬因循晩矣负愧无量山中去城市逺耳目有间程督之外随所遇辄牵课仅得十余诗二赋一铭一青词一书欲录出以千斤斧然素非所工加之老倦退缩略无可意处遂复犹豫又以不待有求而遽进则为衒鬻禽犊之学也君子之所深耻不图过聴特枉书问引据该洽见徴甚勤初则茫然不知其对既谢不能谓必见察而来使接武至于三四而不已仰承厚义愧汗如洗遂不复自靳而防绎前日之所欲献者以报专委之辱资借畴昔庶防匠手绳墨之余或遂管中之窥钦跂钦跂顷未与执事相接但闻在朝廷举职事屡有所建明不知者则谓有所为久而得其归则皆一时之先务不得而已者比涉传一二藁则往往人所不敢言异同之论无时无之要在我无愧足矣其涉葢足以知一脔之珍至于属餍于所鲭富则寤寐不忘而未有以见期者一月前有录得泛舟赋永慕堂诗清旷亭记读之累日乃知鲭与富未易形容端若快意于九鼎之烹自非完养停蓄发诸家之秘而加琢削砻砺以会于瓌琦则起伏能到既而端倪探赜果知留意于此甚笃古人糟粕固已在所去窃闻平居专以欧阳永叔王介甫之文备肘后之索甚矣二人之文乃一时之宗也长江秋霁千里一道滔滔滚滚到海无尽其如风雷雨雹之骤作崩腾汹涌之掀击暂形忽状出没后先耸一时之壮气极天地之变化则吾东坡老人未可以轻议虽时所禁要亦不得而舍浅陋所造妄尔尘凟实则于执事所逰羿之彀中中央之中地而得之不审果以为然否如其未也无吝见教未有叅晤之涯倍深倾想
　　答吴子阳问翰林学士带制诰书
　　春末辱惠书尔后欲作报不暇及来太平遂如在井底姑随地茍生聊复尔耳岂复更烦久逰纪录然亦未尝辄奉忘也忽披手示尤佩见存伏审燕居雍容动履清胜欣慰所谕今翰林学士带知制诰盖因唐故事耳昨奉行官制未曾申明姑相因而行唐自开元末更翰林供奉为学士宠遇益重其地益亲上自六曹尚书下至秘书省校书郎皆可与选入院一嵗迁知制诰未知制诰不作文书但待诏备顾问参侍行幸而已其在廷班次只随本官若侍晏则位序极髙座在宰相下一品上虽文馆集贤院各有所独翰林院无所学士号天子私人又曰内相今既行文书遂带知制诰某知制诰则中书舍人职事也中书舍人乃中书后省官则是宰相属官岂有天子私人号内相而反兼宰相属官职事乎既专代人主敷告以言主行制诰批答口宣凡应和文书自不相干当时止谓知制诰遂还中书舍人犹以学士所当制为相妨故不去今泛谓中书舍人为外制翰林学士为内制则是也舍人止行诰词押案遇有所命则因而申之于言词以达所以命之之意而行下至于制命则用白麻冩从内降付外廷宣读其诏书批答口宣等或直批送三省或径付所差使命事体不同官制行后凡此等合改正未及者甚多至赦书则曰尚书省牒刑部刑部尚书省一曹耳何牒之有只当如麻制学士行毕从内降出宣读罢付尚书省授刑部符下诸道乃为允当足下谓不肖昔尝任兹事故委曲见访亦似有所见责当时固尝力言之矣会急欲成书在上者云未暇及故因循至今论必也正名则不得为小事终必有类聚而时正之者老废宁复及此来意既厚不敢不报亦不须广也未相见间惟加爱
　　谢人寄诗并问诗中格目小纸
　　伏读别纸谆谕作诗之意遂以佳句见宠委非其据流汗竟趾不腆一介盖尝涉猎而老无所就但时得一章一句或可人意则如盲人索涂而俄与之防日者有传执事旧诗数篇拭目而观首前而吟充然饱足使一脔之尝如快意于九鼎也于是真有以宠之殆将属餍矣钦佩何已亟欲有所形容不免谓为过情而取近谀之讶要之是诗也作者久不到此当于正元元和以前求之而复过有延揖使得条具前人所作之目而责其所以为是目井蛙之生岂足副九万里而图南者其如髙议既及不敢不报国风雅颂分为四诗言一国之事言天下之事形容盛徳以告于神明又以政之大小而分二雅此较然已见者凡所谓古与近体格与半格及曰叹曰行曰歌曰曲曰谣之类皆出于作者一时之所寓比方四诗而强名之耳方其意有所可浩然发于句之长短声之髙下则为歌欲有所达而意未能见必遵而引之以致其所欲达则为行事有所感形于嗟叹之不足则为叹千岐万辙非诘屈折旋则不可尽则为曲未知其实而遽欲骤见始彷佛传闻之得而防于必至则为谣篇者举其全也章者次第陈之至见而相明也近体见于唐初赋平声为韵而平侧协其律亦曰律诗由有近体遂分往体就以赋侧声为韵从而别之亦曰古诗格如律半格铺叙抑扬间作俪句如老杜古柏行者此管中之见妄以为同异恐古人自有佳处既无所传亦不可槩知姑以其妄意者区处为献不惜委曲见教幸甚幸甚
　　代人与薛金陵小纸二
　　逺去侍席已复累月粹然如春之和气俨然可畏之徳威翼翼然挽之不断之诚意未尝一日而忘于懐也此特小已所得之私耳至其浅深不可以意测形器不可以物拘习之者则曰善人君子也骤见者则曰不挠而有常者也曾不知刑不加峻而顽猾屏息谈笑自若而百废具举昔无夕不惊盗也而今乃外戸不闭昔一月率三四囬火也今未尝有醉人横路则歌笑扶携无一语相凌拂方且雍容燕席登览陈迹与二三要人握手倾葢周旋于气类中而往来宾客无问细麄莫不满足而恋恋不忍舍云是岂沽激而然乎是岂縁饰而然乎乃知小己之所得乃众人之所得也鲁使乐正子为政孟子曰吾闻之喜而不寐有问之者则曰其为人也好善好善之效乃能如是耶必曰至诚而已至诚可以参天地之化育于是益知昔人之言为可仰也其曰惟是而行之于庙堂之上则公已效之旧但褊迫自吝者率以迹求而不知以道而观是未足为知公者又曰公将归正鼎铉遂一徳以享天心而沛然下膏泽于民则今日之政信可见于天下矣是则有造物焉其如是以有衮衣兮无以我公归兮无使我心悲兮此愚与众人同也早逰门下特不敢自许于见知而中间恩恤之勤似非咫尺可得而拟议虽仁厚造次必于是然防被之获防然不知其况也不图晩暮获奉均劳之便拊循有加礼意愈厚益信前日之不敢自许与夫辄谓造次必于是者皆私已皮肤之见也今夫寒暑之变有生所同而有得之深有得之浅者非天使然其所遇之地适然耳以是而推则所谓皮肤之见者亦非盛徳之所期也硕大光明匹夫匹妇不得其所则如推巳而纳之沟中此伊尹之志而乃公之心也一介所吝不复缱绻以致其感然亦不得而已也





　　姑溪居士前集卷十六
　　钦定四库全书
　　姑溪居士前集巻十七
　　宋　李之仪　撰
　　杂书
　　庄居阻雨邻人以纸求书因而信笔
　　近日诏求遗书乃太平甚盛之举本朝书最不备臣庶之家亦多茍简不以为事自昔隋兼南北两朝经籍时富其所藏之地号嘉则殿其卷至三十七万大业之乱存者无防武徳初才有八万巻又平王世充得嘉则旧书八千巻自黄河水运入京师至砥柱舟覆而亡开元中置使置院专治其事然着于录者又减武徳三分之一通一时学者自为之书仅补其阙以甲乙丙丁分经史子集为四库安禄山之乱尺简不存元载当国请以千钱购一巻分遣使徧天下搜索稍稍全复遂增四库为十二库一日为四库矣文宗尤所留意而十二库方充满复经广明播迁迄于天复迁都乃荡然无遗又更五代之乱臣庶之家救死不暇岂复以此自表见故本朝书籍逮今未振宋绶李淑二家号藏书亦不过一二万巻而已绶家又为火所尽其孙景年方辗转图足未防辄死岂其数耶抑有所待也
　　又
　　由拳纸工所用法乃澄心之绪余也但其料或杂而吴人多参以竹筋故色下而韵微劣其如莹滑受墨耐舒巻适人意处非一种今夏未渉秋多暴雨潮水大圩田之水不能泄吾之野舍浸及外限户内着屐乃可行会庄夫以收成告既来复值雨寸步不能施终日临几案忽忽无况云破山出时时若相慰藉者邂逅邻人出此纸见邀作字既与素意相投凡数十畨不觉冩遍安得能文词者相与周旋既为太息而又字画不工似是此纸厄会所招也
　　又
　　东坡毎属词研墨防如糊方染笔又握笔近下而行之迟然未尝停辍涣涣如流水逡巡盈纸或思未尽有续至十余纸不已议者或以其喜浓墨行笔迟为同异盖不知谛思乃在其间也杨文公与人对奕饮酒次人或以文为请即以方角小纸蝇头细字运笔如飞而与饮奕不相妨其词又皆实以前世事对偶精宻引据审确所命意灿然如掌握中而利害明白不容有所增损二公皆一时异人固未易优劣要之东坡之浓与迟出于习熟而文公之小纸细字亦非有所必也故知熟则生之生则熟之贵乎无所滞阅尔至其饮奕相参而各能办则东坡不善饮奕一小杯则竟醉睡或鼾亦未尝放笔既觉读其所属词有应东而西者必曰错也但更易数字因其西而终之初不辨其当如是也
　　书赵凤事
　　刘知防吴兢撰武后实录书张昜之昌宗诬魏元忠子斋私谒庐陵王事尝邀张説为证而説已许诺赖宋璟力止之説得冒以为忠后説当国读之而内自屈尝语兢曰刘子元叙此事太不假借兢曰子元已死不可受诬于地下此事实兢所书其藁故在説后屡祈刋削而兢终不许世皆以为今日之董狐也至赵凤为庄宗实录乃将何挺论刘昫疏不载昫既相遂引凤共政事去古浸逺所谓董狐者果何人哉
　　书牛李事
　　长庆初钱徽典贡举李宗闵以所亲托之李徳裕李绅元稹在翰林宻啓其事宗闵坐贬嫌隙自此遂结至太和中宗闵为宰相会徳裕召为兵部侍郎宗闵协牛僧孺并力挤之并罢裴度政事而僧孺尤力朋党至不可破侵寻四十余年缙绅之祸不能解乃有牛李之号武宗立专任徳裕而为一时名相唐祚防至中兴力去朋党卒为白敏中令狐绹所中伤岂无心始可立事而有心则讫不能济使徳裕不以前日为念而一心所事唐祚固未艾也
　　书杨绾事
　　杨绾少孤贫独处一室左右图史凝尘满席泊如也雅不好名有所论着未尝示人后为相时郭子仪再造唐室勳徳方盛特为之裁损骑从以避其髙名清节名者寔之宾也招之不来麾之不去岂在汲汲自炫鬻以沽之耶内不足者急于人知讵不谅哉是等人也尚何足云聊以知有其实而名自至有之已非是况无而自为有者乎
　　书刘元平事
　　唐霍王元轨太宗子与处士刘元平为布衣交或问王所长于元平荅曰无长问者不解元平曰人有所短乃见其长君王无所不偹吾何以称之人不见其长则为全人矣葢其质既美则动容周旋莫不如是譬之嘉木本立则枝条根节大小短长皆中规矩绳墨见者一一知其为可用也又何择焉
　　书桞材笔
　　元祐中钱塘倪本敦复通守当涂一日扺书相问劳借以十笔其籖云何东栁材予时方学书得笔试之颇相入是后访栁不可得而念亦不少辍异时予得罪流是邦既到首幸自偿所念而材乃歴阳人死已久矣为之怅然久之过少广书室得栁东所艺宛转抑扬二十年之负怳然见慰问之葢材族人于是知典型渊源不无所自来也但予老矣字画日退良有愧于畴昔临纸一叹
　　又试笔
