<!-- { "loadSidebar": true } -->
　　郁离子曰呜呼天下之乱也天亦无如之何矣夫天下之物动者植者足者翼者毛者保者如也沸如也菶如也森如也出出而不穷连连而不絶莫非天之生也则天之好生亦尽其力矣尽其力以生之又尽其力以殱之不亦劳且病哉其生也非一朝而其殱也在顷刻天若能如之何而为之则亦不诚甚矣
　　楚令尹病内结区霿得秦医而愈乃言于王令国人有疾不得之他医无何楚大疫凡疾之之秦医者皆死于是国人悉往齐求医令尹怒将执之子良曰不可夫人之病而服药也为其能救已也是故辛螫涩苦之齐碱砭熨灼之毒莫不忍而受之为其苦短而乐长也今秦医之为方也不师古人而以臆谓岐伯俞跗为不足法谓素问难经为不足究也故其所用无非搜泄酷毒之物钩吻防喉之草荤心晕脑入口如锋胷肠刮割弥日达夕肝胆决裂故病去而身从之不如死之速也吾闻之择祸莫若轻人之情也今令尹不求诸草茅之言而图利其所爱其若天道何吾得死于楚国幸也
　　郁离子曰膏粱可以易豆羮狐貉可以夺緼絮民情之常也是故膏粱不足豆羮可也狐貉不足緼絮可也野鸟系于笼中而驯者以食也笼中之不如山薮入其宠者知之有童子侧木檠而设食以诱鼠多获鼠一夕逸其一遂不复获鼠今使持槲叶之衣麦麫之饼而招于市曰舍尔室捐而服而来与我共此则虽其子亦走而避矣是故不情之事大人不为之
　　楚王好祥有献白乌白鸜鹆木连理者羣臣皆贺荀卿不来王召而谓之曰寡人不佞幸赖先君之遗徳羣臣辑睦四鄙无事鬼神鍳格而降之祥大夫独不喜焉愿闻其故荀卿对曰臣少尝受教于师矣王之所谓祥者非臣之所谓祥也臣闻王者之祥有三圣人为上丰年次之鳯凰麒麟为下而可以为祥可以为妖者不与焉故凢物之殊形诡色而无益于民用者皆可以谓之祥可以谓之妖者也是故先王之思治其国也见一物之非常必省其政以为祥与则必自省曰吾何徳以来之若果有之则益勉其未至无则反躬自励畏其僣也畏其易福而为祸也以为妖与则必自省曰吾何戾以致之若果有之不待旦而改之无则夙夜祗惕检视听之所不及畏其蔽也畏其有隠慝而人莫之知也夫如是故祥不空来而妖虚其应今三闾大夫放死于湘鄢郢夷陵皆举于秦耕夫牧子莫不荷戈以拒秦老弱餽饷水旱相仍饥馑无蓄虽有鳯凰麒麟日集于郊无补楚国之罅漏而况于易色之鸟乱常之木乎王如不省楚国危矣王不寤茍卿乃退处兰陵楚遂不振以亡齐伐燕用田子之谋通往来禁侵掠释其俘而吊其民燕人皆争归之矣燕王患之苏厉曰齐王非能行仁义者必有人教之也臣知齐王急近功而多猜不能安受教其将士又皆贪不能长受禁请以计中之乃隂使人道齐师要降者于途掠其妇人而夺其财于是降者皆畏弗敢进乃使间招亡民亡民首鼠齐将士乆欲掠而惮禁则因民之首鼠而言于王曰燕人叛齐王见降者之弗来也果大信之下令尽收拘降民之家田子谏不听将士因而纵掠燕人遂不复思降齐
　　都离子曰善疑人者人亦疑之善防人者人亦防之善疑人者必不足于信善防人者必不足于智知人之疑已而弗舍者必其有所存也知人之防已而不避者必其有所倚也夫天下之人焉得尽疑而尽防之哉智不足以知贤否信不足以弭欺诈然后睢睢焉惟恐人以我之所以处人者处我也于是不任人而专任已于是谋者隠识者避哲者愚巧者拙廉者匿而圆曲顽鄙之士来矣圆曲顽鄙之士盈于前而疑与防愈急至于术穷而身愤愈悔其防与疑之不足不亦痛哉
　　郁离子曰呜呼吾今而后知以讦为直者之为天下后世害不少也夫天之生人不恒得尧舜禹汤文王以为之君然后及其次焉岂得已哉如汉之高祖唐之太宗所谓间世之英不易得也皆传数百年天下之生赖之以安民物蕃昌蛮夷向风文物典章可观其功不细乃必搜其失而斥之以自夸大使后世之人举以为词曰若是者亦足以受天命一九有则不师其长而效其短是岂非以讦为直者之流害哉或曰史直笔也有其事则直书之天下之公也夫奚讦郁离子曰是儒生之常言而非孔子之训也孔子作春秋为贤者讳故齐桓晋文皆录其功非私之也以其功足以使人慕录其功而不扬其罪虑人之疑之立教之道也故诗书皆孔子所删其于商周之盛王存其颂美而已矣
　　天地之盗第八
　　郁离子曰人天地之盗也天地善生盗之者无禁惟圣人为能知盗执其权用其力攘其功而归诸已非徒发其藏取其物而已也庶人不知焉不能执其权用其力而遏其机逆其气暴夭其生息使天地无所施其功则其出也匮而盗斯穷矣故上古之善盗者莫伏羲神农氏若也惇其典庸其礼操天地之心以作之君则既夺其权而执之矣于是教民以盗其力以为吾用春而种秋而收逐其时而利其生高而宫卑而池水而舟风而防曲取之无遗焉而天地之生愈滋庶民之用愈足故曰惟圣人为能知盗执其权用其力非徒取其物发其藏而已也惟天地之善生而后能容焉非圣人之善盗而各以其所欲取之则物尽而藏竭天地亦无如之何矣是故天地之盗息而人之盗起不极不止也然则何以制之曰遏其人盗而通其为天地之盗斯可矣公仪子谓鲁穆公曰君知圃人之为圃乎沃其壤平其畦通其风日防其水潦而施艺植焉窊隆干湿各随其物产之冝时而树之无有违也蔬成而后撷之相其丰瘠取其多而培其寡不伤其根撷已而溉蔬忘其撷于是庖日充而圃不匮今君之有司取诸民不度知取而不知培之其生几何而入于官者倍焉君之圃匮也已臣窃为君忧之
　　楚使芈叔为尹课上最楚王大悦譝诸朝孙叔敖仰天大笑三噎而三顿楚王不怿曰令尹有不足于寡人与盍教之而廷耻寡人窃为令君不取也孙叔敖对曰臣之里人有洿池以为利者呉行人过楚见其鱼鼈之牣也谓之曰我善渔臣之里人喜为之具罔罟舟檝资其行则趋而之其池曰我于是乎渔臣之里人蹙然曰吾惟子能取江湖之鱼以益我也若是则吾固有之矣而焉用子为哉今楚国之民莫非王民矣芈叔之尹申也不闻有令政以来邻国之民而多取诸王之固有以最其课是剜王之股以啗王也则王之左右皆能之矣不惟是夫也今王朝羣臣而譝之羣臣不佞由是而度王心则相率而慕效之以为敌国驱是社稷之忧也楚王曰善哉乃黜芈叔下令国中曰下邑之大夫有效芈叔剥吾民以最课者服上刑楚人大悦三年而伯诸侯艾大夫曰民不可使佚也民佚则不可使也故曰有事以勤之则易治矣郁离子曰是术也非先王之道也先王之使民也义而公时而度同其欲不隠其情故民之从之也如手足之从心而奚恃于术乎今子之民知畏而不知慕知免而不知竞而子之所用者无非掊克之吏所行者无非朝四暮三之术也子以为人不知之而不知人皆知之也故子以是施诸民民亦以是应诸子上下之情交隠矣子徒见其貎之合而不知其中之离也见其外而不察其心者也故自喜以是为得计而不思恶劳欲逸人志所同是故先王之养民也聚其所欲而勿施其所恶今子反之庸非罔乎上罔下则不亲下罔上则不孙不孙不亲乱之蕴也诗云彼其之子邦之司直子为司直乃不循先王之旧章而以罔教仆实不敢与闻大夫虽慙弗能改也
　　郁离子谓艾大夫曰子以为以力毒人而人不言怨者其畏威也乎懐徳也乎大夫曰亦畏威而已矣郁离子曰吾始以为夫子莫之知也而今而后知夫子非莫之知也夫子以钩距擿民隠罗其财以供公非得已也夫子之心人知之也而夫子之所任则非能以夫子之心为心者也是以民免而弗子懐也诗云小东大东杼轴其空又曰东人之子职劳不来西人之子粲粲衣服舟人之子熊罴是裘私人之子百僚是试今兹备矣而民不言是怨不在口而在腹也诗云中心藏之何日忘之若药之在礟未有火以发之也夫子而今知之矣能无虞乎
　　韩非子为政于韩且十年韩贵人死于法者无完家于是韩多旷官王谓公叔曰寡人欲用人而韩之羣臣举无足官者若之何哉公叔对曰王知夫种树乎臣家国东郊世业种树树之材者松柟栝栢可以为栋梁种之必三五十年而后成其下者为柽栁朴樕种之则生不过为薪故以日计之则栋梁之利缓而薪之利速以嵗计之则薪之利一而栋梁之利百臣俱种之世享其利是以富甲于韩国臣邻之窭叟急慕而思効之植松栝不能三年不待其成而輙伐之以为常仅足以朝夕食无余也今君之用人也不待其老成至于不克负荷而輙以法戕之栋梁之材竭矣一朝而屋壊臣恐束薪不足以支之也
　　郁离子曰虎之力于人不啻倍也虎利其爪牙而人无之又倍其力焉则人之食于虎也无怪矣然虎之食人不恒见而虎之皮人常寝处之何哉虎用力人用智虎自用其爪牙而人用物故力之用一而智之用百爪牙之用各一而物之用百以一敌百虽猛不必胜故人之为虎食者有智与物而不能用者也是故天下之用力而不用智与自用而不用人者皆虎之类也其为人获而寝处其皮也何足怪哉
　　省敌第九
　　郁离子曰善战者省敌不善战者益敌省敌者昌益敌者亡夫欲取人之国则彼国之人皆我敌也故善省敌者不使人我敌汤武之所以无敌者以我之敌敌敌也惟天下至仁为能以我之敌敌敌是故敌不敌而天下服
　　郁离子曰水赴壑鸟赴林蝇赴臭不驱而自至者也而奚以召之哉利者众之所逐名者众之所争而德者众之所归也是皆足以聚天下者也故聚天下者其犹的乎夫的也者众矢之所射众志之所集也尧舜以仁义为的而天下之善聚焉收天下之所争逐者为之均之不使其争逐也及其至也九州来同四夷乡风穆穆雍雍以入于其的之中桀纣以淫欲为的而天下之不善聚焉收天下之所争逐者私诸其人及其穷也诸侯百姓相与操弓注矢的其躬而射之是故不能仁义而为天下的者祸也故秦之未帝也天下莫彊焉及其吞六国而一位号不过再世匹夫呼而与之争天下并起和之莫不以秦为辤者的所在也陈涉先起而先亡以其先自王以为秦兵之的也故曰不为事先动而輙随者不为的而已矣昔者秦攻韩上党上党之守冯亭以上党归于赵赵人受之是以有长平之败赵国几亡夫秦之所欲取者上党也兵之所加不选其韩与赵也惟上党之所在耳介山之草木何罪而焚乎子推之所在也是故辞祸有道辞其的而已矣
　　秦恶楚而善于齐王翦帅师伐楚田璆谓齐王曰盍救诸齐王曰秦王与吾交善而救楚是絶秦也邹克曰楚非秦敌也必亡不如起师以助秦犹可以为德而固其交田璆曰不然秦虎狼也天下之彊国六秦已取其四所存者齐与楚耳譬如摘果先近而后远其所未取者力未至也其能终留之乎今秦岂诚恶楚而爱齐也齐楚若合犹足以敌秦以地言之则楚近而齐远远交而近攻秦之宿计也故将伐楚先善齐以絶其援然后专其力于楚楚亡齐其能独存乎谚有之曰攅矢而折之不若分而折之之易也此秦之已效计也楚国朝亡齐必夕亡秦果灭楚而遂伐齐灭之
