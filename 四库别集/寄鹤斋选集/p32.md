<!-- { "loadSidebar": true } -->
　　八月十九日，粤军提督方友生、总兵周寿昌等战法人于郎甲，败绩。八月二十二日，广西统军苏元春大战法人于谅江府陆岸县，连日克捷，将备赏賫有差。初，广西军自七月中出关，由谅山省进至北宁省谅江府，法人时有兵来攻。迨本月十八日，水陆并举，大攻船头屯地——船头为北宁谅山水陆总汇；管带李群突阵，为枪炮击回。元春搴旗督军再进，总兵陈嘉、副将苏元瑞继之；十九日，法军败退。二十日，复进，复败。二十一日，陈嘉独率一军力进攻之，督带李应章、陈世华、黄云高各营并进，击沈寇艇，夺获开花大炮。寇军大败，阵毙法将尼立意，法士卒多死；我军管带邱柄阵亡，李应桢重伤。二十二日，再战，寇走。潘鼎新奏入，得旨：『苏元春以孤军当劲敌，殊堪嘉许』！彭玉麟、张之洞亦电军前祝慰。九月，苏元春、陈嘉复战法寇于纸作杜，胜之。十月，唐炯、徐延旭槛送至京，吏议处斩；李鸿章、左宗棠、丁宝桢申救乞恩，严斥不许。张佩纶、何如璋，严谴，戍边。十一月，云南统军丁槐合景军唐景崧、黑旗军刘永福攻法人于宣光，大捷；岑毓英进临洮府，诏奖之。初，八月云南军出河口至保胜，会刘永福，邀同进军；多方推诿。及张之洞奏遣唐景崧成军出牧马，带东饷二万往助永福，且许为奏功；始踊跃起。及是，三路进攻，法军迎战大败，委弃马匹、军器，走入城；大军遂进据山西之临洮府。滇帅、粤督以闻，遂颁赏赉，谕即进攻山西省城。而是月王德榜战法军于丰谷不支，乞援于苏元春；不至，遂大败。及法军急攻苏军于船头，苏军退谷松，王德榜军亦不援；苏军溃退威埔，遂失谷松——谷松在屯梅左二十里，隔一岭即谅山省城，谅山大震。潘鼎新劾王德榜耗饷数十万，不克一战、屡调不至；革职。鼎新亦刚愎自用，忮克有名将帅，尤忌冯子材；惟苏元春本湖南提督，为所部带来，故独袒之。鼎新将以德榜所部归元春辖；彭玉麟亟电奏德榜可用，令戴罪军前自效。廷谕前广西提督冯子材帮办广西军务；时子材以病告退，张之洞亲至其家礼之，为之治饷、治装。十二月二十九日，法以大队自松谷攻入谅山省，陷之；时永福亦败于宣光，景崧等退驻牧马。光绪十一年正月初九日，寇遂攻入镇南关，桂军将提督杨玉科战殁、总兵董履高重伤，诸军多溃；惟元春所部及陈嘉六营尚完，退驻幕府。潘鼎新退驻海村，朝命革职，令戴罪立功；以李秉衡护广西巡抚、苏元春帮办军务。十一日，法寇轰毁镇南关，去；于关外十里文渊州筑炮台，为坚守谅山计，广西全省大震。龙州为全军后路，商民惊徙，游勇肆掠；逃军难民，蔽江而下。先是，冯子材暨右江总兵王孝祺于十二月先后抵龙；募军未足，孝祺先率数营驰出关，而谅已溃。子材原有八营在东路防钦、廉州，仅带中军两营来；元旦闻警，赴南关，与孝祺截收溃勇，一面调八营赴关。潘鼎新告以守关不须其军，遂以所部折回。初九日，南关急，复檄西援；则子材十二日得信来，寇已于十一日焚关去矣。子材素有威惠，为桂、越人心所向。既至，众心安；遂于关内十里之关前隘，跨东西岭间督所部筑墙掘濠，长三里余。令桂军养锐，自以所部萃军守之——萃军者，冯子材号萃亭也；令王孝祺军屯其后半里许，为犄角。当是时，苏元春毅新军、陈嘉镇南军屯幕府，在关前隘之后五里；蒋宗汉广武军、方友升亲军屯凭祥，在幕府后二十里；潘鼎新鼎军屯海村，在幕府后六十里；魏纲鄂军艾瓦，防艽封，在关西百里——艽封为越之长定府；王德榜定边军屯油隘，专备抄截兼防入关旁路，在凭祥前关外东三十里；李秉衡在后路龙州备饷，独冯子材与王孝祺广军两枝当前敌中路。时闻寇将由钦、廉攻南宁，断桂军后路。而潘鼎新屡电彭玉麟，谓冯军不得力，可调往东防。彭玉麟不谓然，而信子材能任大局，电询去留；子材谓「关前吃紧，难离」。彭公因令子材专守关，自顾钦、廉路。彭公为中兴名臣，湘中宿将；张之洞督粤，自以不娴军旅，凡军务皆推而下之。而军中奏报，彭公亦一任张督主稿。彭公力顾大势，陆路自广东外，兼顾滇、桂、越中；海防自钦、廉、琼州、广州外，兼及闽、浙。张之洞兼济黑旗军，用能使战士奋起图功。自李鸿章、刘铭传辈莫不以危词入告，惟彭玉麟与左宗棠刚强不挠，未尝以危险之情耸枢府；闾阎安堵，众军倚若长城。光绪十一年二月朔，法寇由扣波袭艽封，将攻牧马；绕出南关以北，且断马盛治、唐景崧两军归路——时景崧已进窥太原、永福复进兵宣光矣。冯子材先谍知，遣五营扼扣波；而苏元春、魏纲军趋艽封，寇惊溃，获其军火、禽象，禽数人。初二日，来争扣波败，遂无西犯意，而扬言将以初八、九日犯关。子材料必于初七日礼拜一出兵；时寇已大集，子材决计先发制敌，乃于初五夜率孝祺军出关。翼日，破其二垒，作士气而还。初七日，法果尽起谅山众，并力入关，直扑关前隘长墙，攻广军营垒；冯子材誓众曰：『寇再入关，何面目见粤民』！王孝祺以淮军为龙州军民诟病，愤而起。法军以开花炮队循东西巅向下击，而枪队直扑中路；以真法兵七千居前、黑兵三千继之，西贡洋匪、教匪、客匪合万余以次进。炮声震天，远闻八十里外，枪弹积阵前寸余；我军死战，多伤亡。东岭五垒未成，为敌踞其三。王孝祺率小队抄敌后仰攻，敌稍却；日暮，而移中路之苏元春援军至，合兵力战至夜。是日，王德榜军自油隘出，夹击踞文渊之对山，与敌鏖战数时；德榜愤于鼎新严劾不公，与子材同声气，战殊奋。忽见敌运粮仗至，亟追逐，夺其驮马无数；法饷、械遂不得入关。翌晨，复大战，贼益众、炮益紧。子材居中，元春助之；孝祺当右，陈嘉、蒋宗汉当左路——即东岭。炮极剧，子材与诸将约：有退者皆诛之；各路设卡，截杀逃者，子材、孝祺各刃退卒数十。寇致死薄长墙，或越入；子材年将七旬，短衣草屦，持矛率两子相荣、相华大呼，跃出长墙搏战，将士齐开栅门涌出。诸军睹子材如此，无不感奋。关外游勇、客民千余闻子材亲出阵，亦争埋根行首，乘利狙击；冯军扣波五营自关外西路来，击其背。于是诸军合力死斗，短兵、火器、枪炮杂进。王孝祺部将潘瀛撄敌锋，袒臂裸体冲入阵，故王君所部伤亡尤多。陈嘉争东岭三垒，蒋宗汉继之；七上、七下，陈嘉四伤不退。至夕，王孝祺既击败西路寇，则由西岭抄敌后，助陈嘉；王德榜亦自关外夹击东岭背。是日，德榜出甫谷待敌，援贼至，率队冲断。部将萧德龙、张春发夺勇击杀法将，众奔；夺获枪弹、炮子、面饼、番银五十余载。德榜遂自外夹击东岭，合陈嘉夺回三垒。法寇鏖战二日，弹尽援绝；顷刻间炮声、枪声顿息，遂大溃。我军任意斩杀，寇翻岩越涧窜，遗弃大炮、枪械、军旗满地；歼真法兵千余、黑兵盈千。教匪、洋匪、客匪或死或逃，擒虏数百；斩法酋自六纯至二、三纯数十。法提督尼忌理亚伤毙，遂出关二十里而还。是日，天气独晴霁，冯子材、王孝祺身畔屡落开花炮子，不发。初十月，冯子材率十营出关，攻文渊州，法寇望风逃；追杀其红袍法酋，克文渊。初，法寇败艽封，戕越官长定知府少子；兹复迁怒文渊知州，刳其腹。十二日，我军三路攻谅山——谅有对河北岸驱驴墟，垒甚固；王德榜攻杀其六纯法酋，犹不溃。王孝祺军至，部将潘濂执旗先登，克之；法并守谅城。十三日，冯子材军杨瑞山、刘汝寄等潜渡河，攻克之；获其军仗、器用、饷面山积。诸军大至，法悉众遁；我楚军、桂军追剿中路，广军、鄂军追西路。十五日，陈嘉攻谷松，寇犹悍；王德榜力援，毙其酋，克之。冯子材追至观音桥，破其巢。即日克屯梅——屯梅，谅山省之长庆府也；斩二纯、三纯法酋，生擒五纯法酋一，遂进克拉木、破郎甲——廊甲，北宁省之谅江府也。王孝祺进军鬼门关。诸军连日搜剿法兵极多，尽复去年官军所驻越地。北宁省城法人逃溃大半，城内李扬才等约迎官军。越之北宁总督黄廷经合各路二万余人，立忠义五大团，建冯军旗号，供粮米，作乡导；在越法人尽惊扰无措。二月既望，大捷闻于朝；彭玉麟奏冯子材功第一，诸将士授官、懋赏有加。法报至巴黎，法国大震；东西各国俱耸动，到处图绘谅山大胜战况于剧场。法自拿破仑第三后，未有如此次之大败，举国嗟怨；即黜外部大臣花利忌，介英人总税务司赫德乞和于天津李鸿章。
