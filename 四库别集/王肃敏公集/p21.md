<!-- { "loadSidebar": true } -->
　　昔迈自京邑重与朋故辞行行指荒甸迫路难为期三霜转蓬藿一麾沧海湄即事既超旷奔顿亦已疲玉闼丹华流紫阁彤云披妙思补王衮大道恊帝师愧我浊水途日暮迷去蹊岂不惮崄艰空然伤明夷悲风振林壑鸿鴈来已迟企念云中仙容徽如在斯笛响感自切弦促意弥凄申我南江调报君燕台辞

　　○寄仲默

　　翩翩水中鳬友者鹜与鸧风波忽间之流落不得将步出北郭门北望欝苍茫君通清切禁双阙夹文昌日月会亨途风云何悠扬被服紫霞褕文彩相辉煌佩之璚华钩明德灿同行缀以明月珠容华宛清扬相去日以疏相念日以长我欲从子游河水深无梁凿井贵得泉握兰愿得香明义倘不亏永言继斯章

　　○寄贾祭酒鸣和

　　神龙一何异旷然凌九天之子我所希雅丽从昔年穆穆古文学皎若春花妍明信光贤籍大道排灵??全皇猷亮知已弘济复何言哲匠斤成风拙薄生咎愆顾惭负宿志喟尔伤世川窃禄依蛮陬濡足谁为援怀贞讵易夺省疚乃无患已矣四海心咄唶坐自烦险艰道相济?阔义弥宣感激昔贤轨投分申兹篇

　　○咏古三首

　　皇帏趋高步金阙振朱缨功烈盖四海气槩申兹生亢九固多患隐忧相见凌嗟彼百丈柯化为肤寸茎回睇所荣乐浮云厥以轻驾言景先达迟暮垂神灵严子隐沦客庞公亦沉冥岂不怜勋伐逸调性所成从卜昧其智劳耕完其形鸿鹄入廖天毕弋空复情逝者如可作高轨恊我征
　　凤鸟失故林蛟龙瀹注潢地步乃拘迫神气岂不扬怀慨有余悲感激热中膓处高执其危乘华炫其先等然计势分弗念道所将光武下严陵赤足同匡床周公蕴忠圣吐哺延贞良井蛙坐自局终以所见妨嗟哉失路予畴能挹其芳
　　晶晶天上云耀日美且都终风起林薄吹落天一隅人生百年内光景复何殊嗟尔暮华子气貌日以敷得失中交战百忧攒其躯物化一瞬息俛仰一何愚曾参歌清商曳屦出门涂颜子日屡空其乐不可逾悠悠百代间德音企人徒

　　○嘉兴遇孟望之饮酒

　　江雨纔过江水齐苹花芦叶暗江堤最怜白鹭沙边凈不信黄鹂柳外迷近侍几人还落泊旅游随处有羁栖风光难拟开怀日莫惜相逢醉似泥

　　○孙氏园宴集题卷 【 有序】

　　孙太史贞父居松城东、有园亭花竹甚雅丽、可客游赏、暇日招诸郡僚会集、出前太守喻公、别驾侯公昔会游卷命客继作、嗟于。侯公西归。喻公长已。园池宛然。而主人高兴。不减畴昔。览者宁无今昔之感。况余飘沦转徒之人。而于邑悲怆。又其甚者乎。不可不作也。乃题长句归之。

　　○松江留别吴宿威太守

　　文章同榜官同寀兄弟情亲岂偶然此日兰舟陪泛月旧时騘马并朝天常攀美政钦良牧久切孤标让大贤谁忍别君千万里锦江沧海各风烟

　　○春日游览近郭山水四首

　　华春已随处逸兴若游仙忽到苍岩下闲听万壑泉折麻思远道濯耳仰高贤胜事双溪曲重来听采莲

　　又

　　宰邑无多术推心近物情弦歌难造次耕稼足生成吾道岂希世素怀羞务名城南好山水常拟踏春行

　　又

　　逐客勿多叹今成佳丽游山藏吴子国江拥谢公楼飘洒紫霞赏风流白纻讴不湏问幽缅烟水即沧洲

　　又

　　近山奇绝处萧洒此攀跻已历翠微尽真堪隐遁栖瀑泉喧上界竹树暗中溪日暝下山去苍茫路欲迷

　　○山亭

　　野色聊登望江春艳草亭孤花依岸发乔木出云青酒德从贤圣琴心合杳冥虽然彭泽宰幽意满郊埛

　　○将进酒

　　东风吹春花满香。金堂翠壁琉璃光。主人开宴会众客。直湏一醉倾千觞。请客且勿哗。听我缓声歌。人生剧奔电。空然羡丹砂。丹砂炼尽日仍暮。蓬莱仙人在何处。况兹富贵不可求。明日风云暗前路。君不见天上光华云五色。俄然变为双白虹。东大洋海波山立。秋风忽转沙田蓬。杰丈吠尧尧倒行。厄父反遭蟅虎惊。齐中鳖跛岂足道。东山狼跋安为灵。屈原孤忠贯白日。精魂下缕江中石。湘流恨去无还。青草年年洞庭色。乐生感激燕王辞。东下齐城如指挥。时忽变兮龙为蛇。丈夫仍作逋逃儿。人间万事东流水。古来贤圣皆如此。莫道文章自有神。定应难换凉州史。分曹赌五百长命行千廵梁王最爱免园夜山公惯醉襄阳春金尊绿波动明月。清歌玉笛飞梁尘。请君为乐湏及时。桃花已落杨花飞。嵩山苍苍古帝灭。空言陛下千万期。

　　○杏边独酌

　　丹杏旧成行睛天锦绣张飞花犹片片缀子已苍苍春日撩石甚官曹有底忙移床复犯酒何啻到羲皇

　　○白鹇

　　白鹇白似雪南国见来新云卧常依石溪飞不染尘依栖深谷里彷佛避秦人为有萧闲性真堪凤鸟臣

　　○寄姚判德辉

　　几年符竹困东山入判京城得暂闲玉甸春风行属县凤池清漏待朝斑文儒自致三公辟逐客无由万里还人事参差芳岁歇桐花啼鳺满吴关

　　○种蔬

　　古人拔园蔬种蔬今岂惑予非相国者盈亩几何值自给盘中味犹贤夺民食春阳散林圃园丁汲深湜风露一何调油油布色泽菜菔佳可烹白葵中具掇岂直养廉助咬根成素德夸哉肉食子宁禁诮我啬

　　○江上杨柳歌

　　扬州城北湖水碧杨州城南江水白江头杨柳愁人心日日飞花送行客岸上吴娥朝浣沙良人出塞未还家杨花荡入西江水恼乱东风忆锦槎

　　○三五七言

　　吴山高楚水遥明月下幽阁长风涌暮潮东飞伯劳不复返海上素书空见招

　　○观东池捕鱼有作

　　新符摄县来江国、旧履逄春梦直芦、但得汉文腾内诏、何湏陆子注方书、梅芬山阁晖晖暖、??氷泮官塘淰淰虗、剩有篇章堪讽咏不妨春景似樵渔、

　　○晚泊平望

　　微茫日欲暮、弥擢倚江洲、不见苍吾帝、空悲楚泽囚乡关淹旅梦风水足离忧独舸东吴路乾坤一海鸥、

　　○雨睛渡京口

　　皷枻陵渺江江色净如淀宿雨乍澄霁浮虹尚隐见金焦崪中流气候纷可辩长夏欝草卉灵霞变昏旦不染九隅尘颇壮三江观平生沧海心兹游亦堪羡吾道岂匏系世故多龙战伯鸾会稽隐亭伯辽海窜伤哉丹阳篴凄其广陵散时命古有然适性勿深叹

　　○天门山

　　天门峭双阙崪峍迥相对洞擘华阳口石裂方壶背寒云莽空阙秋朝浩夹逝我行属风波狂起飞龙濑三山渺何许孤舟日摇裔空怀招隐篇不逢采真会傲吏恒乖俗逸韵故轻势欝欝佳山水平生有深契骑箕列星遥从龙帝阍翳方将拟抱关何由期归枻

　　○别刘尹良贵

　　与子意不浅襟期忽尒违江湖一相送鹓鹭各分飞世难几时净宦情今已微那堪值摇落风露入秋衣

　　○青山吟

　　江东自古佳山水路出当涂佳丽深遥峦沓嶂不可越怀古聊作青山吟青山峩峩凌紫冥秋天屹立双翠屏瑶华生时九仙下空青泽处千岩灵谢公宅古流烟霞黄金楼观僧为家长庚无光太白死石坛荒冢空桃花文章白日烛海岳精灵黑夜飞龙蛇吁嗟贤豪皆已矣凤游龙变须臾尒世涂扰扰可怜生我欲藏身玉壶里

　　○送何浩

　　斯文曾下榻世路忽重逄予已斩华厌君犹剑气雄黄金谁赎骏白首日飘蓬不作清时吏何由振古风

　　○董漕厅述怀

　　江南寔名区兹邦穪富丽白粲贡天府黄金壮国势顾岂英达才佐漕主会计时复检官守颇亦劳智慧达术亮天人安世首康济凋敝生冦乱承平突氛翳献纳者谁子望阙日流涕远游期蹈海耽荣未拂袂青云何超缅畏途久留滞嗟哉东方生巧宦日侍帝

　　○遣兴

　　宰邑今收录危心庶少降土风人画一山水世无双省稼时行野观祲或遡江却惭邹鲁学礼乐大为邦

　　○宿周山人南池

　　瞑投山际馆饭罢月中行为生枫杉影因留池沼情莲花心不染秋水梦俱清问我中宵意谢公春草生

　　○仙人篇

　　仙人好楼居乃在太华峯举手谢世人天命良易终 【 一解】 易终复难延蓬蓬沙中草一与本根绝飘扬万里道 【 二觧】 年人谒玉帝日侍玉帝傍魑魅不敢近为乐殊未央 【 三解】 人生不自惜贪财好姬姜让子非金石颜华日苍黄 【 四解】 路逄赤松子乞尒灵砂丸焂忽变形貌提携升天关 【 五解】 天上何所有日月光离离明河与天长繁星不成晖 【 六解】

　　○煌煌京洛行

　　白石磷磷白水渐渐大臣以法小臣以廉 【 一解】 日行中天浮云蔽之不烛尒形焉知尒私 【 二解】 负扆托孤二叔流言雷风变作忠诚乃全 【 三解】 夷吾射钧小白不疑兵车九合足为我师 【 四解】 永安顾命葛公誓死教之自取岂其知已 【 五解】 祸有所偏祸有所几逃燕奔赵反以利齐 【 六解】 虞庭明良被之赓歌我心写兮受福不那 【 七解】 煌煌帝京万祀不改敷此明德极于四海 【 八解】

　　○寄远夫二首

　　同是花封宰参差滞两乡鴈回秦地少云隔楚山长莫厌勤民隐休闲注药方　圣明求治切早晚诏循良
　　素书常不达江海思漫漫共说虞翻屈谁怜范叔寒地偏忧化枳天远恐惊鸾世事每如此休歌行路难

　　○从军行

　　仆本幽并儿从军戊陇底烽火入临洮提戈救西鄙一箭落双鵰胡人齐啮指夺却燕支山饮马伊吾水归来朝明堂策勋百十起赏赐千万余引赴明光里不缘破胡功谁识汉天子

　　○长安道

　　玉騧雪花白影影千明珠金鞭拂翠幰豪杀平阳奴明月照玉沟喧喧帝城趍九门严夜漏谁怕执金吾

　　○侠客行

　　少小负侠气长剑游五陵袅袅珊瑚鞭马色如流星酒酣夜呼卢一掷千金轻报雠不辞难杀人同草茎烽火照甘泉从师远横行转战入龙沙三箭阴山平斫杀左贤王珠袍不血腥功成奏金阙逃籍反藏名羞彼绵蕝儿长揖窃公卿

　　○长城行

　　请君试促昆鸡弦弹我古瑟长城篇此曲一奏一转悲泪下迸作东流泉六国之灭如土崩祖龙虎视天下雄惟有獯胡尚侵侮便欲筑城遶海东筑城日以高士卒日以疲白骨无人收游魂何时归堑山烟谷地灵苦三户抽丁楚人怒匈奴披猖不可防枉使秦人半成土沙丘龙死威已徂鬼蜮窃起专龙符欺天矫诏拥雅子谁道亡秦是北胡望夷宫中鹿为马泗上真人取天下咸阳一炬秦土焦长城高高何为者区中朝代如番掌塞上年年筑亭障华马池东沙碛深胡骑奔腾日来往

　　○昆陵驿闻渔歌有作

　　秋风季子国独舸谢公游凉野多睛景寒江自稳流世人学狡兔吾道付沙鸥忽听沧浪咏遥心到十洲

　　○丹阳

　　南国自多趣况临江岛浔迎丹一鴈起掠浦片云沉逸调在山水达人无古今不缘临海作谁识谢公心

　　○淮阴赠孟天祥

　　未尽南游路仍多北望心楚山侵暮碧淮水及秋深忽遇冥鸿友聊为沧海吟几时重握手临别更沾襟

　　○彭城歌

