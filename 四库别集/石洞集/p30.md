<!-- { "loadSidebar": true } -->
　　知县未任则先谕曰疋马至县不敢以勤百姓里长三人乃自来予伺当道不食其菱过峡江不啜其茶岂为是謭謭屑屑哉深拒之也闻里长业雇舆人即偿二十两一钱八分又闻饮舆人酒人五分凡四十五人计二两二钱五分偿之又闻买幨帏重十四两五钱两七分计一两一分五厘偿之偿总二十三两四钱四分五厘闻迎时人率七钱县三十里三七二十一两较原率已浮二两四钱四分五厘偿即令散犹有告所散不满其所率者岂非三人欺上而侵下乎其俱来告吾将罪三人且给其不满者 

　　里役 

　　里长者里之长也有司不长之故长者不乐为计丁应日以免为幸一戸徃役多十数人少不下数人前后相嫁有司苦于穷诘盖上下俱病矣知县奉高皇帝令催办勾摄二事耳纲银外毫发不敢侵扰此长者所知也无畏戸推择二人当之岁周而止吾识其貌吾识其年以与从事日给人四分一岁二人不过二十八两八钱通本戸与甲首戸成丁民米之登册者科之私丁助官丁官员生员俱免既出役钱即俾处休再科者罚家给一张使知令意 
　　予为此文盖里甲两利至计也纲银之法岂不甚良美哉但令善谀则不敢守好货则不能守纲不守则里长附益里长附益则晨鼠暮虎而甲首贫苦知县将任知纲惟祭门置酒止耳预戒里长毋来迎当疋马至县里长乃自来余俟当道不食其菱过峡江不啜其茶偿道里费二十三两四钱四分五厘较其所率浮二两四钱四分五厘故事知县出里长奉餐僦舍予两赴省闱两却之以事趋大府赍百钱宿僧舍数日尚余归岁时无馈元旦里长请为令易绶不许迎春东郊限于纲竟不花矣黄大夫曰里长惧迎春如向时方醵金而今罢即如属者御史不知不肖过而奬予勤劳里长计四两二钱以酬有可为地靡不为之又时上官皆方正未尝循故事有所奉大较如此壹何省也尝寄家人书曰安得伯采为惠安里长哉伯采予侄今岁应役故谑之矣虽然能节尔财不能废尔役催办勾摄令固然也长当择人不宜数更其说具谕文夫以十数家父兄子弟数十百人甘食安坐而使彼枵腹于公则予见其势之不可故称其廪多至四分或谓彼自役耳父兄子弟固自有议何至令鳃鳃然为画嗟夫予不为画终不枵腹明矣所以鳃鳃然者不特虞其腹枵又恐其捬人之背搤之吭而夺之食也然甲首岂无忘其昔罢而安于今逸者乎或啧啧望予曰胡为乎使予食里长戸丁岂无幸其今逸而虑其后罢者乎或啧啧望予曰胡为乎专使彼为里长里长不知其食之不哇而恨其咽之不饫者有之亦啧啧而望予曰胡为乎岁役一身而日食几分哉嗟夫予众人之母也举而望予固当然邑之东南以海为池彼地之力固亦有不足也余惟惧有里长欲咽甲首不可或设其说以愚之谓官阳以食里长而阴干没之者夫食在于长不与于官章章矣尔民岂可尽愚乎但余不得不为之防又鳃鳃然画之谓甲首知其戸丁米几何不知一甲丁米几何则知一日当食里长几何不知其岁当食里长几何也故通计一岁两人之食而定着各戸之数又较其都而上下其食大都乃四分中杀一下又杀一又下者又杀其五厘各给一楮家谕晓之庶人在官其禄有差盖自昔然矣尔尚复望乎或谓斯法今诚幸甚万一他日纲银不守又案日而诛其食是利而孽随之也自今日始嗟夫其在人乎其在人乎尧舜之法曷能世守而勿失窃之则为厉阶故曰侯之门仁义存仁义之道篡窃之资也彼欲杀人岂必皆白刃哉固见有杀人以酒食者酒食固养生之需也知县惧里长之若此伤甲首之若彼故述行事条法意明切着之俾得以览观焉 

　　请父老 

　　知县欲与父老共治惠安得某都某其延请而来七日期会亲民堂 

　　再请父老 

　　知县欲与父老共治惠安以是月七日期会亲民堂躬为燕劳与之更始父老乃有弃予者是知县不德也自愧自责固请而来十八日会 

　　谕父老 

　　余观令甲耆老之设岂不至重者哉耆老轻而约正立约正立而保长存一羊十牧无全羊矣故令兼之且令耆老复求约正是舍二三而求一四也今日虽贤何如张敞鲍宣幸自爱 

　　谕里子弟 

　　令秩七品耳邑多方岳大臣年四十耳邑多黄髪虽有志圣贤之道寡过未能也邑多贤者皆以父母事令恂恂下之何以故尊朝廷也令遵祖宗制使都中推择高年者为父老即为约正里中子弟乃桀然骜之谤毁抗格以疑众乱政则是令不足事而朝廷不足遵也且耆老向皆避令不肯与令共事强而起今乃訾訾尔乎若摘其瑕则令罪过如猬毛集当秉耒耜退耕罗浮之下尚能披服拱手俨然居士民上哉而况里中之推择之也里人惧耆老引避来迄留良苦其毋辞去里中皆听约束违者有咎耆老亦宜正身以服其众 

　　再请父老 

　　知县莅任三年敎化未敷生理未遂是予责实未至父老之言之善尚未尽施行也八日置酒亲民堂其悉来会予将申之 

　　奬父老 

　　余行保甲所以尊朝廷明令匪直举古人遗法也父老多弗举举者三人是知余心而可共理矣命里长具酒币至尔家旌焉以为各都倡也 

　　召作佛事者 

　　知县到任二十日礼敎未敷致百姓居丧而作佛事罪在知县即取幡幢鬼■〈鬼畾〉铃铎等焚毁孝子僧众来听讲小学一章 

　　召百姓讲皇极 

　　厚俗竞祠醮曰祈福为民造福非知县乎陆子静曾为荆门民讲皇极父老子弟俱赴予为讲之 

　　示寺僧 

　　知县平日常游宿僧房常从僧乞食今居官僧为里长不可不谨饮食自具违者有罚 

　　禁庭燎 

　　庭燎之役古盖有之未知出于白徒否嗟乎民乎里役之矣徭役之矣兵役之矣驿役之矣无不役之矣与民休息非令谁可每日视事恒至夜分已列燎于庭毋至有大祭祀大宾客吾且图之 

　　示采戸 

　　采戸镫戸古无是役吾方与民休息不特一人而已所告当免第何不自告今日犹有三尺童子不能自白于县令之庭者乎 

　　谕百姓 

　　知县平生惟听古先圣贤之言妻孥之言不听僮仆之言不听吏胥之言不听台隶之言不听言皆不听合古先圣贤茕独之夫不敢虐也况上者乎不合高明之家不敢畏也况下者乎家门之内则斩斩矣百姓毋为吏胥辈诳 

　　又 

　　余以尚絅名斋盖欲敬信于不动不言不赏不怒而民劝民威也今审册声色大矣成我惟二三子 

　　立约 

　　偶读上蔡谢氏语有可法者或问为政如何谢子曰吾为县立信以示之始事烦信立今则简矣凡胥禀吾令者中为之约而言不再期至而事未集治其罪不纵所以示吾信也以后胥史簿书里长蹑寻过吾约者罪 

　　编徭 

　　去年编徭有示初到惧民不我信也及编从夜达旦日高舂未盥咸叹其均今不复示第恐书筭者诳尔吾为轻差及吾因尔当轻而轻彼则曰吾力矣徒取尔贿吾戆即贵人豪家不听岂于此辈听之可谅 

　　谕隶 

　　隶虽十又六人更迭出凡出呵者二人从者一人逺道倍张盖一人执策二人毋缤纷纚属烦苦我也 

　　止送隶 

　　知县固陋少见罗一峯论杨东里卖皂隶事慨慕之焉故事隶十六人如数役之食岁人七两二钱给如数不敢徒役惧其害人吾无辞以罪之也故送隶者不受 

　　迎春 

　　月令季冬出土牛以送寒气孟春迎春于东郊今制迎春之日有司迎土牛执彩杖撃者三盖出之也令止此矣迎而戏之撃而毁之非制也知县如制 

　　祈雨 

　　春莫矣不雨是知县不德适见于天也藁席素食缓刑涤寃省责矣凡我有众亦皆斋从侵晨徒步诣坛场祷庶神怜我降以甘澍都鼓用牲于社如政书 

　　止讼 

　　知县欲民得输其情米盐判决孔子曰听讼吾犹人也必也使无讼乎予甚自愧可忍则忍毋烦有司 

　　又 

　　知县虽不敢酷暑则酷矣即吾冠带犹梏桎况梏桎乎吾民幸自爱非万不得已毋遽来告 

　　崇武上粮 

　　览籍斗级银三两耳役者三四十倍岂特以徒为必得之罪哉亦监者苦之也如此安怪其侵里长吾率从人不苦斗级斗级不得复于里长有侵粮入里长自槩毋尖毋跌违者罪之 

　　又 

　　闻徃粮至收不即收散不即散监者若干守者若干从者若干一石常费三斗吾革其弊入粮十石凡羡三石入粮百石羡三十石亦十三之利也速完速完毋自失利 

　　又 

　　倪寛课殿于负租阳城考下于拙政知县征粮百姓输挽不絶于道积于庭者穷日夜不能入岂非好义者哉岁莫予将返至者不能使困于道未来其且安焉 

　　催征 

　　人有适千里者日行百里十日可至九日宴安一日奔走鲜不毙矣里长毋至一日乃趋也 

　　毁淫祠 

　　高皇帝都立申明亭使长老坐而听其是非直枉佐令又皆立社稷厉坛以报以祈以归游魂使民甘食其土无逢菑害盖于幽明之际备矣亭坛废令自以喜怒为理刑罚不中民无所措手足风雨不时五榖不登横死者厉于其间故民相率听于非鬼惠安广轮厪八十里淫祠至五百五十有一噫何多也头会箕敛酾酒推牛迎新庆诞设斋建醮或至舞鬼掉舟乐神会首不能具则出息以充之为位头者世而袖手蚕食其内病不得药死不得塟甚至男女庞杂有不可道者矣知县伤之下令堕毁遵裕陵改建社学二百二十有一余则以建坛亭愚民或托风水愿输金助营建费乞留又或诡言自改社学实欲为他日淫鬼地又或移象私寝迁奉先之座居之民家十九鬼域长老奉令从事或腾谤言谓以私为去留徃徃畏讥恐知县旦夕且去仇怨罪累不免故今朞月未见其可昔苍梧吴公令吾粤顺徳壊淫祠为书院使者计竹木斤两罪之至于下狱况长老乎奉职无状知县不敢爱其死又不欲为长老累谨条去留废置使卒持下都长老第督甲总里正等案条而行毁者期五日册报巫祝归农建者两旬而完要在因故易举嗟夫吾于去留废置审矣仍抗是不有知县听从其言也必拏治之承行者并罪 

　　建亭坛社学移父老 

　　知县欲各都立申明亭一社学一社稷坛一厉坛一淫祠无论大小不在祀典尽毁之久未讫事惴惴于簿书期会之间知县则俗念为吏最无状一旦罢去空抱此懐即死不瞑文到一日父老即会里正甲总尽毁淫祠丈其广狭大小以闻匿者迟者父老罢免里正甲总重罪或宜为学或宜为亭或仍或新或析或留并注其下坛则择地高敞材亦取诸淫祠期旬告成迟者如前之罚知县时循阡陌问民疾苦即而考焉 

　　建社学下儒士陈堉 

　　知县欲令各都会处建社一区社必有学学必有堂前为塾后为寝又有仓以备积贮有亭以居父老其各聚落为学随地逺近儒士陈堉等慨慷好义堪督工直出于官役出于乡木石取之淫祠不堪改社学者不足官给之堉等其督各役趋事撙节勤敏如治其家 

　　修坛庙下老人 

　　知县吏于兹土有社稷人民之寄坛壊即修载于令甲至严重也山川坛稍完社稷厉坛厨库无所宰宿之房不庀外无环堵羊豕直至其下乂城隍庙不蔽风雨各都如制修举而在县者不称何以奉牲帛而妥神灵哉速度其工 

　　命里长修坛 

　　本县遵洪武礼制都立社稷厉坛令直年里长为首至日率钱具祭春社清明将至坛有壊者预修如政书行礼后里长上役辄修以为常 
