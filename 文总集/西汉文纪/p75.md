<!-- { "loadSidebar": true } -->
　　雍别朔方河水悠悠北辟獯鬻南界泾流画兹朔土正直幽方自昔何为莫敢不来贡莫敢不来王周穆遐征犬戎不享爰貊伊徳侵玩上国宣王命将攘之泾北宗周罔职日用爽蹉既不俎豆又不干戈犬戎作乱毙于骊阿太上曜徳其次曜兵徳兵俱颠靡不悴荒牧臣司并敢告轨纲【貊一作邈】
　　交州牧箴
　　交州荒裔水与天际越裳是南荒国之外爰自开辟不羁不绊周公摄祚白雉是献眧王陵迟周室是乱越裳絶贡荆楚逆叛四国内侵蚕食周室臻于季赧遂入灭亡大汉受命中国兼该南海之宇圣武是恢稍稍受羁遂臻黄支杭海三万来牵其犀盛不可不忧隆不可不惧顾瞻陵迟而忘其规摹亡国多逸豫而存国多难泉竭中虚池竭频干牧臣司交敢告执宪
　　润州牧箴【初学记作扬雄大谬此已云呉晋六代宋人有辨】
　　洋洋润州江川秀逺蒋庙钟山孙陵曲衍江寜之邑楚曰金陵呉晋梁宋六代都兴
　　光禄勲箴【汉书百官表郎中令秦官掌宫殿掖门户武帝太初元年更名光禄勲属官有大夫郎谒者大夫掌议论郎掌守门户谒者掌宾赞受事】
　　经兆宫室画为中外廊殿门闼限以禁界国有周卫民有藩篱各有攸保守以不岐昔在夏殷桀纣淫湎持牛之饮门户荒乱郎虽执防谒者参差殿中成市或鼓或鞞忘其廊庙而聚夫逋逃四方多罪载号载呶内不可不省外不可不清徳人立朝议士克庭禄臣司光敢告执经
　　卫尉箴【卫尉秦官掌宫门卫屯兵属官有司马卫士旅贲三令丞】
　　茫茫上天崇髙其居设置山险画为防御重垠累垓以难不律阙为城卫以待暴卒国有以固民有以内各保其守永脩不败维昔庶僚官得其人荷戈而歌中外以坚齐桓怵惕宿卫不饬门非其人户废其职曹子摽劒遂成其诈轲挟匕首而卫人不寤二世妄宿败于望夷阎乐矫搜防者不维尉臣司卫敢告执维【垠一作限民作人饬作敕】太仆箴【太仆秦官掌舆马应劭曰周穆王所置也书序穆王命伯冏为周太仆正】
　　肃肃太仆车马是供锵锵和鸾驾彼时龙昔在上帝巡狩四宅王用三驱前禽是射纣作不令武王征殷檀车孔夏四騵孔昕仆夫执鞗载骍载骃我舆云安我马惟闲虽驰虽驱匪逸匪愆昔在淫羿驰骋忘归景公千驷而淫于齐诗好牡马牧于坰野辇车就牧而诗人兴鲁廐焚问人仲尼厚丑孟子葢恶夫廐多肥马而野有饿殕仆臣司驾敢告执皁
　　廷尉箴【廷尉秦官掌刑辟景帝更名大理复为廷尉】
　　天降五刑惟夏之绩乱兹平民不回不辟昔在蚩尤爰作淫刑延于苖民夏氏不寜穆王耄荒甫侯伊谋五刑训天周以阜基厥后陵迟上帝不觚周轻其制秦繁其辜五刑纷纷靡遏靡止防贼满山刑者半道昔唐虞象刑天民是全纣作炮烙坠民于渊故有国者无云何谓是刖是劓无云何害是剥是剖惟虐惟杀人莫予柰殷以刑颠秦以酷败狱臣司理敢告执谒【夏氏一作天下剥作割】
　　大鸿胪箴【典客秦官掌诸侯归义蛮夷武帝更名大鸿胪】
　　荡荡唐虞经通垓极陶陶百王天工人力画为上下罗条百职人有材能寮有级差迁能授官各有攸宜主以不废官以不隳昔在三代二季不蠲秽徳慢道署非其人人失其材职反其官寀寮荒耄国政如漫文不可武武不可文大小上下不可夺伦鸿臣司爵敢告在隣【罗条一作该罗】
　　宗正箴【宗正秦官掌亲属周武王之时彤伯为宗伯】
　　巍巍帝尧钦亲九族经哲宗伯礼有攸训属有攸籍各有育子世以不错昔在夏时太康不恭有仍二女五子家降晋献悖统宋宣乱序齐桓不而忘其宗绪周讥戎女鲁喜子同髙作秦祟而扶苏被凶宗庙荒墟魂灵靡附伯臣司宗敢告执主【育一作裔】
　　大司农箴【治粟内史秦官掌谷货景帝更名大农令武帝更名大司农属官有太仓均输平凖都内籍田五令丞】
　　时惟大农爰司金谷自京徂荒粒民是斛肇自厥初实施惟食厥僚后稷有无迁易实均实赢惟都作程防求衣食厥民攸生上稽二帝下阅三王什一而征为民作常逺近贡篚百姓不忘帝王之盛咸在农殖季周烂漫而东作不敕膏腴不获庶物并荒府藏单虚靡积靡仓陵迟衰微姬卒以痒秦收大半二世不瘳泣血之末海内无聊农臣司均敢告执繇【百姓一作曰则】
　　少府箴【少府秦官掌山海池泽之税以给供养】
　　实实少府奉养是供纪经九品臣子攸同海内币帑祁祁如云家有孝子官有忠臣共僚率旧圣则越遵民以不扰国以不烦昔在帝季癸辛之世酒池糟隄而象箸以噬至于耽乐流湎而妲妹作祟共寮不御不恢夏殷丧其国康而卒以陵迟嗜不可不察欲不可不图未尝失之于约常失于奢府臣司共敢告执觚
　　执金吾箴【中尉秦官掌徼循京师武帝更名执金吾应劭曰吾御也执金革以御非常顔师古曰金吾鸟名也主辟不祥职主先导执此鸟之象因以名官】
　　温温唐虞重袭纯孰经表九徳张设武官以御贼如虎有牙如鹰有爪国以自固兽以自保牙爪葸葸动作宜时用之不理实反生灾秦政暴戾播其威虐亡其仁义而思其残酷猛不可重任威不可独行尧咨虞舜惟思是尚吾臣司金敢告执璜【思当作钦】
　　将作大匠箴【将作少府秦官掌治宫室景帝更名将作大匠】
　　侃侃将作经构宫室墙以御风宇以蔽日寒暑攸除鸟鼠攸去王有宫殿民有宅居昔在帝世茅茨土阶夏卑宫观在彼沟洫桀作瑶台纣为璇室人力不堪而帝业不卒诗咏宣王由俭改奢观丰上六大屋小家春秋讥刺书彼泉台两观雉门而鲁以不恢或作长府而闵子不仁秦筑骊阿嬴姓以防故人君无云我贵榱题是遂母云我富淫作极游在彼墙屋而忘其国戮作臣司匠敢告执猷
　　城门校尉箴【城门校尉掌京师城门屯兵有司马十二城门】
　　幽幽山川径塞九路盘石唐芒袭险重固国有城沟家有析柜各有攸坚民以不虞徳懐其内险难其外王公设险而承以盘葢昔在上世有殷有夏癸辛不徳而设夫险阻汤武爰征而莫遏莫御作君之危不可徳少而城沟伊保不可徳希而城沟是依唐虞长徳而四海永懐秦恢长城而天下畔乖尉臣司城敢告侍阶
　　上林苑令箴【武帝初置水衡都尉掌上林苑属官有上林令丞】
　　茫茫大田芃芃作谷山有征陆野有林麓夷原汚薮禽兽攸伏鱼鼈以时蒭荛咸殖国以殷富民以家给昔在帝羿共田径游弧矢是尚而射夫封猪不顾于愆卒遇后忧是以田获三驱不可过差麀鹿攸伏不如徳至衡臣司虞敢告执指【征一作陉】
　　司空箴【古者虞书伯禹作司空马融曰主司空士以居民】
　　普彼坤灵侔天作则分制五服划为万国乃立地官空惟是职茫茫九州都鄙盈区纲以羣牧缀以方侯烈烈隽乂翼翼王臣臣当其官官宜其人九一之政七赋以均昔在季叶班禄遗贤掊克充朝而象恭滔天匪人斯力匪政斯敕流货市宠而苞苴是鬻王路斯浮孰不倾覆空臣司土敢告在侧
　　太常箴【初学记作崔骃奉常秦官掌宗庙礼仪景帝更名太常师古曰太常王者之旗画日月焉礼官奉持之故曰奉常后改太常尊大之义也】
　　翼翼太常实为宗伯穆穆灵只寝庙奕奕称秩元祀班于羣神我祀既只我粢孔蠲匪愆匪忒公尸攸宜弗祈弗求惟徳之报不矫不诬庶无罪悔昔在成汤葛为不吊弃礼慢祖夔子不祀楚师是虏鲁人跻僖臧文不寤文隳太室桓纳郜赂灾降二宫用诰不祧故圣人在位无曰我贵慢行繁祭无曰我才轻身恃巫东邻之牺牛不如西邻麦鱼秦殒望夷隠毙钟巫常臣司宗敢告执书【愆一作公尸作君子】
　　尚书箴【汉官仪尚书唐虞官也龙作纳言诗云仲山甫王之喉舌秦改称尚书汉亦尊此官典机宻也】
　　皇皇圣哲允敕百工命作斋栗龙为纳言是机是密出入朕命王之喉舌献善宣美而谗说是折我视云明我聴云聪载夙载夜惟允惟恭故君子在室出言如风动于民人涣其大号而万国平信春秋讥漏言易称不密则失臣兑吉其和防吝其频书称其明申申厥邻昔秦尚权诈官非其人符玺窃发而扶苏陨身一奸愆命七庙为墟威福同门牀上维辜书臣司命敢告侍隅博士箴【博士秦官掌通古今秩比六百石员多至数十人武帝置五经博士】
　　洋洋三代典礼是脩画为辟雍国有学校侯有泮宫各有攸教徳用不陵昔在文王经启其轨勗于徳音而思皇多士多士作桢惟周以寜国人兴让虞芮质成公刘挹行潦酒浊乱斯清官操其业士执其经昔圣人之绥俗莫美于施化故孔子观夫大学而知为王之易易大舜南面无为而袵席平还师阶级之间三苖以懐秦作无道斩决天纪漫彼王迹而抗夫术士诗书是泯家言是守俎豆不陈而颠其社稷故仲尼不对问陈而胡簋是遵原伯非学而闵子知周之不振儒臣司典敢告在宾
　　太史令箴【太平御览】
　　昔在太古爰初肇记天地之纪重黎是司降及唐虞乃命羲和钦若昊天百政攸宜夏帝不慎羲和不令湎时乱日帝旅爰征庶寮至殷唯天为难夏氏黩徳而明神不蠲
　　太乐令箴【北堂书钞】
　　笙磬既同钟鼓羽籥周序神人协于万国
　　大官令箴
　　时惟膳夫实司王饔祈【阙】庶羞口实是供羣物百品八珍清触以御宾客以膳于王【太平御览　李善文选注国三老箴负乘覆餗奸冦侏张　司命箴普彼坤灵侔天作制】
　　酒箴【雄为黄门郎作酒箴以讽谏成帝其文为酒客难法度士譬之于物○陈遵初与张竦俱京兆史遵三为二千石竦亦为丹阳太守苦身自约遵耆酒放意自恣大喜雄酒箴尝谓竦吾与尔犹是矣官爵功名不减于子而差独乐顾不优邪竦曰人各有性子欲为我亦不能吾而效子亦败矣虽然吾常道也】
　　子犹缾矣观缾之居居井之眉处髙临深动常近危酒醪不入口臧水满懐不得左右牵于纆徽一旦车碍为瓽所轠身提黄泉骨肉为泥自用如此不如鸱夷鸱夷滑稽腹大如壶尽日盛酒人复借酤常为国器托于属车出入两宫经营公家繇是言之酒何过乎
　　连珠【艺文类聚○傅叙连珠兴于后汉班固贾逵傅毅三人受诏作案此则前汉已有之而体式为异】
　　臣闻明君取士贵拔众之所遗忠臣荐善不废格之所排是以岩穴无隠而侧陋章显也
　　又【太平御览】
　　臣闻天下三乐焉阴阳和调四时不忒年丰物遂无有夭折灾害不生兵戎不作天下之乐也圣明在上禄不遗贤罚不偏罪君子小人各处其位众人之乐也吏不茍暴役赋不重财力不伤安土乐业民之乐也乱则反焉故有三忧
　　元后诔【王莽簒汉改国为新用符命铜璧文尊元后为新室文母太皇太后建国五年崩莽诏大夫扬雄作诔】
　　新室文母太后崩天下哀痛号哭涕泗思慕功徳咸上柩诔之铭曰
