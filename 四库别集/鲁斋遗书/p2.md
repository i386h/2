<!-- { "loadSidebar": true } -->
　　自古及今天下国家惟有个三纲五常君知君道臣知臣道则君臣各得其所矣父知父道子知子道则父子各得其所矣夫知夫道妇知妇道则夫妇各得其所矣三者既正则他事皆可为之此或未正则其变故有不可测知者又奚暇他为也
　　正伦理笃恩义家人之道也人之处家在骨肉父子之间大抵以情胜理以恩夺义惟刚正之人则能不以私爱失其正理故家人卦大要以刚为善
　　兄弟同受父母一气所生骨肉之至亲者也今人不明义理悖逆天性生虽同胞情同吴越居虽同室迹如路人以至计分毫之利而弃絶至恩信妻子之言而结为死怨岂知兄弟之义哉
　　凡取友必须趋向正当切磋琢磨有益于已者若乃邪僻卑污与夫柔佞不情相诱为非者谨勿近之
　　凡在朋侪中切戒自满惟虚故能受满则无所容人不我告则止于此耳不能日益也故一人之见不足以兼十人我能取之十人是兼十人之能矣取之不已至于百人千人则在我者可量也哉
　　凡求益之道在于能受尽言或议论经防有见不到或撰文字有所未工以至凡在巳者或有未善人能为我尽言之我则致恭尽礼虚心而纳之果有可从则终身服膺而不失其或不可从则退而自省也
　　讲究经防须是将正本反复诵读求圣人立言指意务于经内自有所得若反复诵读至于二三十遍以至于五六十遍求其意义不得然后以古注证之古经训释不明未可通晓方攷诸家解义择其当者取一家之説以为定论不可泛泛莫知所适从也
　　诵经习史须是专志屏弃外物非有父母师长之命不可因他而辍
　　阅子史必须有所折衷六经语孟乃子史之折衷也譬如法家之有律令格式赏功罸罪合于律令格式者为当不合于律令格式者为不当诸子百家之言合于六经语孟者为是不合于六经语孟者为非以此夷考古之人而去取之鲜有失矣
　　阅史必且专意于一家其余悉屏去候阅一史毕歴歴黙记然后别取一史而阅之如此有常不数年诸史可以备记苟一史未了又杂以他史纷然交错于前则终日不能得其要领又必读左传当叅以史记读史记当防以前汉书盖阅史全要有法不可不知
　　看史书当先看其人之大节然后看其细行善则效之恶则以为戒焉所以为吾躬行之益徒记其事而诵其书非所谓学也
　　凡立论必求事之所在理果如何不当驰骋文笔如程试文字揑合抑扬且如论性説孟子却缴得荀子道性恶又缴得杨子道善恶混又缴出性分三品之説如此等文字皆文士驰骋笔端如防士説客不求真是只要以利害惑人若果真见是非之所在只当主张孟子不当説许多相缴之语
　　宋文章近理者多然得实理者亦少世所谓弥近理而大乱真宋文章多有之读者直须明着眼目
　　论古今文字曰二程朱子不説作文但説明德新民明明德是学问中大节目此处明得三纲五常九法立君臣父子井然有条此文之大者细而至于衣服饮食起居洒扫应对亦皆当于文理今将一世精力专意于文铺叙转换极其工巧则其于所当文者阙漏多矣今者能文之士道尧舜周孔曽孟之言如出诸其口由之以责其实则霄壤矣使其无意于文由圣人之言求圣人之心则其所得亦必有可观者文章之为害害于道优孟学孙叔敖楚王以为真叔敖也是宁可责以叔敖之事文士与优孟何异上世圣人何尝有意于文彼其德性聪明声自为律身自为度岂后世小人笔端所能模仿德性中发出不期文而自文所谓出言有章止在于事物之间其节文详备后人极力为之有所不及可知无圣人之心为圣人之事不能也
　　读魏晋唐以来诸人文字其放旷不覊诚可喜身心即时便得快活但须思虑究竟是如何果能终身为乐乎果能不隳先业而泽及子孙乎天地间人各有职分性分之所固有者不可自冺也职分之所当为者不可荒慢也人而慢人之职虽曰饱食暖衣安乐终身亦志士仁人之所不取也故昔人谓之幸民凡无检束无法度艶丽不覊诸文字皆不可读大能移人性情圣人以义理诲人力挽之不能回而此等语一见之入骨髓使人情志不可收拾从善如登从恶如崩古语有之可不慎乎
　　或论凡人为诗文出于何而能若是曰出于性诗文只是礼部韵中字已能排得成章葢心之明德使然也不独诗文凡事排得着次第大而君臣父子小而盐米细事总谓之文以其合宜又谓之义以其可以日用常行又谓之道文也义也道也只是一般
　　阳货以不仁不智劫圣人圣人应得甚闲暇若他人或以卑逊取辱或以刚直取祸或不能御其勃然之势必不得停当圣人则辞逊而不卑道存而不亢或曰孟子遭此如何曰必露精神
　　老氏言道德仁义礼智与吾儒全别故其为教大异多隠伏退缩不肯光明正大做得去吾道大公至正以天下公道大义行之故其法度森然明以示人虽然三代以前人忠厚笃实必不如老氏所説老氏衰世之书也其流必变诈刻薄知老氏之所长复知老氏之所短可也后世浇薄不如三代笃实或可以老氏济之如文帝子房之所为是也
　　老氏以道德仁义皆失然后至于礼礼为忠信之薄而乱之首又谓以智治国国之贼不以智治国国之福孟子曰智之实知斯二者弗去是也又谓禹之行水行其所无事非老氏所见之智也孟子开口便説仁义葢不可须臾离也道指鸿荒之世又谓上德不德皆所见之异不必槩举
　　庄子好将来大见趋及义理粗浅处彻説得不知大小无边际缄縢得深密教人窥测不着读此等书便须大着眼目与看破休教被他瞒了引了
　　五帝之禅三代之继皆数然也其间有如尧舜有子之不肖变也尧舜能通之以揖逊而不能使已之无丹朱商均汤武遇君之无道变也汤武能通之以征伐而不能使夏商之无桀纣圣人遇变而通之亦惟达于自然之数一毫之巳私无与也
　　春秋上下二百余年其间人材有一节一行之可称者固难以指而数若夫宏硕之器明敏之识端实之行正大之议论未尝不相望于世今试举其材美之著者言之如齐之鲍叔管仲晋之舅犯先轸郤克赵衰宋之华元楚之子文蒍贾秦之百里奚郑之子产吴之季札此数辈者皆足以尊主而庇民皆足以捍灾而制变皆足以继絶世兴治平若较之三代王佐之才固未可同日语若求之汉唐全盛之际未见出其右者
　　高祖自有取天下才量如推车子须是自推得六七分别人扶领二三分虽陡峻处都行得若全推不得全仰别人平地上也行不得况陡险乎诸功臣但辅翼之也蹑足不悟后大害事
　　方楚汉争雄之时能使沛公激发天下之大机括者谁欤三老董公説之以三军素服共诛楚之弑义帝者顺德逆德之辞昭然与日月争光人心稍知义者其从顺去逆已如此决择矣董公之説又岂萧何文墨议论之比以子房号为军师帷幄之间亦未见有此大计当时仗义而东西天下为之响应者董公力也
　　不问利害只求义理孔明见得真当时只以复汉讨贼为当然至于成败利钝非臣之明所能逆覩也归之天而已只得如此做便是圣贤之心常人则必计其成败利害也
　　民生有欲无主乃乱上天眷命作之君师必予之聪明刚断之资重厚包容之量使首出庶物表正万邦此葢天以至难任之非予之可安之地而娱之也尧舜以来圣帝明王莫不兢兢业业小心畏慎日昃不暇未明求衣诚知天之所畀至难之任初不可以易心处也知其为难而以难处则难或可易不知为难而以易处则他日之难有不可为者矣孔子谓人之言曰为君难为臣不易则其説所由来也逺矣
　　为人君止于仁天地之心仁而已矣
　　凡人之情敬慎于忧危惰慢于暇豫惟圣人不如此尧舜只兢兢业业无已时忧危暇豫处之如一一日二日万几何得惰慢程子谓慎独可以致王道初未然之徐而思之不如此不能行王道葢功夫有间断故也以太宗之英明犹于此不能如两汉文帝光武敬慎终身然圣学不足以成就之惜哉
　　有家有国所以立适嗣无所争者出于无为而分定故也如走兔在野人竞逐之积兔在市过而不顾此之谓分定
　　臣子执威权未有无祸者岂惟人事在天道亦不许夫月阴魄也借日为光与日相逺则光盛犹臣逺于君则声名大威权重与日相近则光微愈近愈微臣道阴道理当如此大臣在君侧而擅权此危道也古人举善荐贤不敢自名欲恩泽出于君也刑人亦然恩威岂可使出于已使人知恩威出于已是生多少怨敌其危亡可立待也故月星皆借日以为光及近日却失其光此理殊可玩索
　　孔子曰政寛则民慢慢则紏之以猛猛则民残残则施之以寛寛以济猛猛以济寛政是以和斯不易之常道也
　　革人之非不可革其事要常先革其心其心既革其事有不言而自革者也
　　凡天伦如父子兄弟夫妇长幼礼应如法不可妄意増损简易者略之细密者过之皆非也礼者人事之仪则天理之节文圣人之于仪则节文乃所以当然者不可易也
　　礼只是个敬之节文不可令人后来有悔心亦不可使巳有悔心故曰巳辞者犹可受巳与者不可夺馈献亦然
　　圣人感人心天下和平圣人和顺积于中发之为礼乐礼乐之本在是古人所以作乐寓情性风化于其中非为钟鼓之铿鍧也小雅尽废四夷交侵礼坏乐崩不能固结人心人心无所系属元气虚损邪气乘之以入三百篇古乐章也与后世乐章大异尤足见古人敦本业厚人伦念念在是未尝流于邪僻也伤人伦之废哀刑政之苛礼乐废故也
　　先王设学校飬育人材以济天下之用及其弊也科目之法愈严密而士之进于此者愈巧以至编摩字様期于必中上之人不以人材待天下之士下之人应此者亦岂仁人君子之用心也哉虽得之何益于用上下相待其弊如此欲使生灵蒙福其可得乎先王设学校后世亦设学校但不知先王何为而设也上所以教人人所以为学皆本于天理民彛无他教也无异学也学则三代共之皆所以明人伦也司徒之职教以人伦而已凡不本于人伦皆非所以为教树之君以立政谨此教也作之师以立教教以此也先王皆本于人心之所固有不强以其所无有故人易从而风俗美非后世所谓学所谓教也文公小学四书次第本末甚备有王者起必须取法
　　任用人材兴作事功自巳巳有一定之见然不可独用巳意则排沮者必多吾事败矣稽于众取诸人以为善然后可尧之禅舜也以圣人见圣人不待三载之久而后知也当一见便知之然而不敢以巳之见便以天位付之必也宾于四门纳于大麓厯试诸艰使天下之人共知之四岳十二牧共推之若不出于尧之意也然后居天位理天职人无间言后世称圣后之任用人材立事功者皆独出巳意宪宗淮蔡功成而裴中立不得安于朝矣况大于此者乎
　　天下之务固不胜其繁也然其大要在用人立法而已古人谓得士者昌自用则小意正如此夫贤者识治之体知事之要与庸人相悬隔葢十百而千万也布之周行百职具举然人之贤否未能灼知其详固不敢用或已知其孰为君子孰为小人复畏首畏尾患得患失坐视其弊而不能进退之徒曰知人而已
　　生民休戚系于用人之当否用得其人则民赖其利用失其人则民被其害自古论治道者必以用人为先务用既得人则其所谓善政者始可得而行之以善人行善政其于为治也何有
