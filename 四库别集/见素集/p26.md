<!-- { "loadSidebar": true } -->
　　普安乱既平揆事録功黄公求我当进秩故事方伯进秩中丞为常公资望巳淹矣方须有新命则以讣闻治壬戍九月十三日也生正綂丁巳四月二十又五日讳琏字汝器犀坡人入国朝犀坡第进士自公始黄进士亦自公始莆为给事为防议无迁者迁亦自公始木讷简野退然若农家先是时进士伟仪观音吐洪亮无南语则选给事公不得选给事及是择才望为宜公选给事署之户科督后湖而南聚天下民版磨校之又职言天下事公持大体不掇拾人小过汪直擅柄王越相倚为奸利公率科道极言宪宗逐二人连其党以尽其为浙藩防议提督温处银冶鑛故竭率输自民以粮为差新鑛间一出盗盘据之民重惊扰公曰鑛地利也不输诸地输诸民天下皆冶也独温处然哉且新鑛徒饵盗奚功于国与民遂擒其魁散其徒疏言罢课塞鑛民永永便上曰可公遂改云南云南粮屯出者十五六武流侵盗漫不可为疏理公严限之嵗输告完抚巡上劳绩为司防政贵州命巳下矣三年进右布政使又三月转左累阶正奉大夫正治卿公久在贵州夷民驯习无间志贤练上孚而普安事作坐是不可迁盖普安土知州死妻米鲁谋自袭毒杀其庶子生事者急之鲁遂为变官多被诬辱公长僚顾独脱渫溷鲁疏自直独不挂公一句总督军务大司徒王公待之殊等供馈主画公亦力为之尽故评第功特加呜呼公己矣是士夫之恸也公静定浑晦不市恩不养交不立崖异实常誉先久以宣彻其视事也星出入为期尝曰人须自立忠信亷谨吾事也其升落毁誉吾宁知之因号求我歴清显几四十年俸食赢余以修先祠先墓周九族乡旧之贫田不顷增屋旧隘迨公之妻子亦莫不视为安固不知有今日也有洪量在浙江以吏失公移为御史所中滞右迁其后御史谪幕下公畧修怨荐之弥力所居望江南村水缩公告守令凿渠自小山抵岩沁引木兰延夀二水以溉田用腴又告岩沁更凿则秋芦之流可防二水舟由濑溪抵江上五六十里可息肩背为奸者所格工中寝至今人吊遗迹为嘅曾祖宗道祖宏中父本清封征仕郎南京户科给事中母俞氏赠孺人配许氏漏头仲熈之女封孺人公穷能织组佐家费贵能无骄能澹简以相慰助为亷先公一年生成化丁未先卒子询义官娶庄讲邑庠生娶傅谔娶郑女适林璵孙男铻铝镆键鏴女三墓在凤林祖墓之东十竁公与孺人居中侧室聂与庄与谔以次而祔余为询讲与妇夀藏以甲子正月壬申襄事以璵外父饶州通判渶之状请铭饶州人望也状则可信然公岂待铭后传哉窘突之笔祗重愧畏而已铭曰海滙百流岳收羣望髙深不言谁则寻大晦晦求我若讷若愚若迟弗任嵗计乃余今吾伊人言貌畴信不凋不摧松栢受命公始谏垣危论琤琤天子明圣公猷是经公来浙东羣盗结纠弗慑弗惩豕突彪吼公赫三令如风如雷陶鼓簸扇磔其猾魁公功不有柔惠且武除课苏人召伯杜父维时浙人朝不谋夕自公来只民以衣食公来自滇宿弊澄汰比安贵阳民永庥赖公古循吏质简而文维实维歉维兰斯薫悠悠綘旌凤林夜公祠于乡亦祭于社
　　处士呉东轩墓志铭
　　治甲子莆令侯惟明奏最绩且行父处士东轩疾作医之愈又作又愈竟之弗治三月二十一日也侯既视敛事泣言曰莆名善治棺实坚以完无如自豫豫无如士家则以干吾家翁诺焉丧且归又谋所以不朽则以状授黄编修壶阴于俊请铭呜呼莆方父母侯侯归莆失父母也无重处士恸哉讳静龄字文安呉姓其先休宁人唐监察御史少微中书舍人巩其世其后居富饶又居岩镇皆歙地遂世歙人金紫光禄大夫其尤显者问学则古梅之诗孟旸之易学为盛徳而隐则炎方义庆月得处士月得子也有性量母某竒爱之比长隠于商不涉为市之道曰吾治生无计然文无司马子长输边累侯无能卜式樊宏宋清吾志也故无诡局无翔价贷者曲副而黙焚其劵所弗善酬居缩致孝时割所羡赢施惠义焉有三子材所宜授之浩植有家逺第进士即侯也子良渊永义方之承有师道焉故徳侯之政而莫知与为光使者旌官能上之殊等呜呼处士亦自见矣生宣徳己酉某月某日配闵氏先一年生治癸丑先卒及是某年月某甲子合葬某山之原浩娶亦闵侯娶汪继张女嫁方富茂孙瑭执觚之役邑人事也其恶无铭铭曰士有寓佣亦有酒隐乗运脱蟠屠夫将领吏良而商粤有寓言不市于道仕者永叹岂直竒货殆托而逃雌伏处下隆峙中髙就养嵗年畴窥其面黙运潜禆雨濡风扇公去无疾纶书昭锡公防无惊瓯越为平维导有旌维次有祖维藏有神函璧终古
　　中奉大夫致湖广右布政使事琼山方公墓志铭
　　公讳守字宜约号省庵既致布政事旧业日落贷于里富人为常人曰二品官如是耶传为笑世无义丈夫予念公不能助也作怜白头寄之事颇闻莆二庠士言之巡按监察御史宗君彞援诏例给廪又给田荐之朝未报公疾作强力序族谱以不及置义田为恨比亟语其子曰送老矣多读书力了责交游见素念我不及为别致吾意焉治甲子四月十八卒日也生正綂丙辰六月六日沈裕隽永童丱即老成为宫保陈康懿公所知逺大属焉景泰癸酉年十八领乡荐又十七年第进士为户部主事转员外郎再转而为郎中佩玺书提督蓟永山海延宁边备钱谷出入易污公独不污提督例一行効陞堂上官公再行仅陞云南防政部之长不能平以问王太宰介庵答曰谓不知方耶云南措万里荒外官解弛鱼肉其民夷故用杨巡抚林宪副今又用方将更化于是谓继宗及予也公在云南与予同事金沧又同事司印予率直公济以静重以奉宣今天子无外之仁更纪其政人始知有避趋要人嵗入损十八而余赋敛就轻盗贼衰止故官之妻子脱流寓归若籍者数十家所在父老覩天日为快磨乃夷纳流人万人凿银矿弱肉强食为邉夷患先事隐之予二人榜许首实人得活路散患解除利输几五千两城赵州桥下关修学立堡赖焉孟宻夷叛故主木邦当道右之孟宻大纵木邦危如线抚勦之责付予二人时干厓怕愈夺印芒市放旦放彬争官雠杀连数年官无何直夷视为玩予二人谋曰请自近始盖实非专责也榜示之羣酋畏感缚怕愈出印以献放旦放彬囚首服罪于是刻汉缅书小榜遍给诸夷谕以顺逆祸福附者解体孟宻势转孤悉还故所侵地夷言曰事始如是奚至有今瘴作轸旋再往遂定诸夷不平事辄从求直故无是也陇川夷儿颇习中国语制儒巾衣择汉人教之风随还今学立焉每归夷官属火伍数千走送或问之曰向抚夷至鸡犬不宁今官兵不敢近吾家是以逺送罗拜而别大司马马公亷实以闻文告之诸司为劝王大宰亦録名于屏风谓公弟进士宪曰是而兄与林宪副齐名云南者也巨珰作金寳玩具极工致未进而卒予二人议剔其寳范其金输之库事虽弗谐廷直其议宾居贼发公往征部分周整一夜营中惊卧处而静由是僚佐服公逺畧算授功成凯旋议立州衞许之是时少司马王公诏继巡抚大司马韩公文继左辖巡按藩臬竝峙亷声云南有新换一畨官之謡壬子之冬木邦复仇为孟宻所困公往又定思揲亲犒师然深入嵗数瘴毒所中耳目寖失清予既更繁湖南公亦来为右辖官所心迹无不具知者公继母丧释禫贫不可支亲旧强以起至临清疾加作遂致其政方出长史礼部尚书琡之后徙琼山学録康也曾祖积善祖梦周父休征有隠行累赠户部员外郎妣王赠太宜人公和柔孝谨方上春官太宜人微恙即解装侍药久之果不起员外训以亷慎之诗昕夕佩诵声色澹若不立媵婢兄弟族里非甚犷戾无不加容纳郑山之藏族惠感之让也问学经义尤精尝提调云南试公阅诗与主司连合十二巻其后稍防伍率在取列素所指授副使呉君昭佥事林君枢周君信尤显者也延绥响马盗至从者恇怯公厉声曰吾方郎中也盗引去方议事城戍报急镇巡错愕公曰第先之虏惊遁平居若无能为其应猝计类此配宜人蔡氏道滨希韩之女性量宏敞在蓟州能叱私谒在黄田正容祝天能囘风祸舟不没能不事生财法仁施而义守以居于贫生卒皆先一年年皆六十九葬之费则俊言之方伯陈公珂少防徐公贡郡守陈公效郡贰谈公经相成者也宪为知县先卒宿负如公妻子告不给清白家法然哉子质娶王立娶黄继娶林彦郡庠生娶俞女适呉祥黄溥王宁孙侨娶程价聘朱伍尚幼葬以季冬某日予不能评隲公其贫如是其安如是是可知矣似续联颖天之道亦将然乎铭曰维食劳公美且多维蓄有公大且久恶乎贫我公古人计非左财多基祸罢无归匪公者谁杵不相无从奚恸士之观敦薄亷顽
　　致教谕澄渚俞榕原先生墓志铭
　　澄渚本陈俞迨林氏居而盛易澄渚今袭焉俞世以赀雄其乡其科第则榕原先生始瓌玮颖耀治伏氏经有传文字清典可谂游提学试诸生先生齿独少独厠名第一为常先是时邑庠第一人率落解先生亦落解屡之特为寘名第二人曰榕原中矣果中上春官甲科羣属焉先生外舅杨防政习风鉴法独视不可既之辞乙科竟诎教谕以行自力师道作春风馆时雨亭礼乐射御书数六斋独制罏鞴所作成泰和应山二庠所收録淛东西十一郡士率异常观言者言教职试进士为例先生业再往再格不得预试取道径归归二年上章致其仕作百咏诗以收之寂祭田益之子姓才而贤敎之三族婚丧助之家故饶尽割为义或费为草堂假山方池竒花竹名草复叠疎整取足畅神情不复假他出为便予尝两屐胜处再往而再忘归焉生正綂丙寅五月六日卒治壬戍正月二十日又明年正月十一日葬紫霄半山之原讳钊字时勉曾祖徳俊祖文道父邦才义官母陈氏配杨氏子应星蚤卒应辰乡试有名应登应第时焕后应举应嘉孙男正宗直宗荣宗女二应辰以通判郑君徽之状请铭呜呼先生宜进士而不进士教秩年劳髙之取御史次之亦不失美迁先生弗由焉官二十年所歴不满四嵗薄之耶其非然耶其所乐不在是耶铭曰木爨而焦或沟而防胡业巨栋雨暴而海或山之巅胡功甫田宋袭燕玞楚刖和璧售伪汨真曾是物色龙失而鱼防化而虎消息缩伸宰物宗主吁嗟榕原式美以完隆施显授万颈俱延起起扶揺载前载却纵弗尽翰旧栖任独韬芒毓浩艮坎式怡逹人委运生死于斯紫霄半峰盘郁融秀以妥以藏若考在右神物发灵锡有孙子锡有孙子公永烝祀



　　见素集巻十四
　　钦定四库全书
　　见素集巻十五
　　明　林俊　撰
　　墓志铭
　　承徳郎岳州府通判东臯陈君墓志铭
