<!-- { "loadSidebar": true } -->
　　廵按福建监察御史臣刘　谨题为遵明诏荐举地方人才以备录用事奉都察院廵按福建六千九百五十五号勘合札付准吏部咨该本部题伏覩诏书内一款大小文职官员凡致仕闲住为民充军但不系考察及犯枉法赃私者吏部逐一查开奏请充军者放回原籍为民为民者与冠带闲住闲住者与致仕中间如有才识年力尚堪任使曾经举荐者许一体遇缺推用其有以养病违限革职者若违限未久姑与叙用钦此钦遵本部看得人才虽称难得舍短取长自足一世之用相应通行议拟合候命下本部移咨都察院转行各该抚按衙门不拘听调致仕给假养病闲住为民查系才力尚堪公论允惬者各许遵诏奏荐等因题奉钦依移咨备札到臣臣恭奉诏旨会同提督军务兼廵抚福建地方都察院右副都御史殷　虚心愽访公举所知除原任户部尚书终养回籍马森宿德重望负经邦济世之才原任应天廵抚右佥都御史听勘回籍陈道基劲节芳猷抱先忧后乐之志已经奉旨遇缺推用外访得原任南京太仆寺少卿听调回籍朱天球操持端洁问学宏深初仕留曹砥节见推于郎署历官名服敷文振誉于儒绅既超资而迁冏卿爰听调而投簪组闭户著书终岁不窥乎城市屏居乐道一字不入于公庭宅无华屋禔身愈励冰操食鲜积储养志力供甘旨年力尚堪驱策清修真可廉顽原任广东按察司副使养病回籍陈纪端严之度耿亮之操试宰而治行独优遗爱尚存于鄞邑持宪而风裁逾厉直声久着于台中剔历外藩则展采宣劳随事建精白之治周旋岭海则饬兵督饷所在敷安攘之猷始因侍养以疏归继则庐居而守制慕亲念笃舆评推克孝之纯用世才优士类切移忠之望原任贵州布政司参政终养回籍张英性度渊沉才猷练达中州揽辔纪纲振而坐镇强藩岭海观兵筹划详而顿消氛沴既因母老遂尔陈情谢却纷华足迹久绝尘于公府剧谈时务经纶可贲饰乎王猷充养益纯明扬有待以上三臣俱系才力尚堪公论允惬曾经荐举者诚为圣世之遗逸足备清朝之任使遽尔弃捐不无可惜如蒙伏乞勑下吏部再加查访如果臣等所言非谬将朱天球等量资叙用庶野无遗贤而新政益为有光矣缘系遵明诏荐举地方人才以备录用事理为此具本谨题请旨 

　　○保留给由官员疏 

　　廵按福建监察御史臣刘　谨题为保留给由官员事据福建布政司经历司呈奉本司札付蒙廵按福建监察御史杜　批据漳州府经历司呈承本府照会准本府同知罗拱辰关称本职年四十四岁广西柳州府马平县人由举人初授广东高州府吴川县儒学教谕升浙江处州府松阳县知县嘉靖三十二年八月内升浙江按察司佥事三十五年三月内降直隶真定府通判未任升直隶松江府海防同知又转两淮运同支俸加服仍管理松江海防三十九年丁母忧回籍守制隆庆三年四月内补除漳州府同知兼管海防本年十月初三日到任扣至隆庆六年九月初二日连闰历俸三十六个月考满例应给由等因批布政司查报依蒙行据该府申称查得本官的于隆庆三年十月初三日到任扣至六年九月初二日止连闰历俸三十六个月三年考满并无违碍具结申报到司看得漳州边海要郡乏人干理相应题请保留在任供职等因呈报到臣卷查先奉都察院勘合札付准吏部咨该本部题为酌议考课之法以肃吏治事内开在外官员除方面府佐照旧赴京有事地方照旧保留等因又奉本院勘合札付准吏部咨该本部题为恳乞圣明定立考核规则以便遵守事内开抚按官奏留方面府佐例该奏缴牌册者先令带俸管事本部再加考核候双月引奏之时另本题请就彼复职等因俱题奉钦依通行钦遵外今据前因又准提督军务兼廵抚福建地方都察院右副都御史殷　揭为议留府佐给由官员以重海防事内开同知罗拱辰三年考满缘由已经题请将罗拱辰留任供职行过事迹备造牌册奏缴仍乞圣明俯念本官历年已深劳绩久着量升俸级俾其专理海防事务等因到臣该臣查议得漳州府同知罗拱辰操持无玷备御有功力既优于佐郡才尤长于治赋兹当给由例应起送但该府地当滨海要冲春汛正资协理相应保留免其赴部伏乞皇上轸念遐方俯从臣议勑下该部再加查核将本官容留在任管事其任内行过事迹备造牌册差人赍缴惟复仍照廵抚右副都御史殷　原题施行庶本官益知激励而地方有攸赖矣缘系保留给由官员事理为此具本谨题请旨 

　　廵按福建监察御史臣刘　谨题为保留给由官员事据福建布政司经历司呈奉本司札付蒙臣批呈行据福州府申称查得本府同知张敏德见年四十四岁江西吉安府万安县人由进士于隆庆四年三月初九日到任扣该万暦元年二月初八日止连闰计历俸三十六个月三年考满任内并无公私过名等项违碍备造事迹文册并具本府官吏及同僚官各结状备申到司覆查得本官历任三年已满勘结无碍例应给由但该府省会剧郡本官职专海防似难遽离相应题请容留在任供职攒造牌册差人赍送赴部等因呈详到臣卷查先奉都察院勘合札付准吏部咨该本部题为酌议考课之法以肃吏治事内开在外官员除方面府佐照旧赴京有事地方照旧保留等因又奉本院勘合札付准吏部咨该本部题为恳乞圣明定立考核规则以便遵守事内开抚按官奏留方面府佐例该奏缴牌册者先令带俸管事本部再加考核候双月引奏之时另本题请就彼复职等因俱题奉钦依通行钦遵外续据福州府经历司呈详前事批行布政司查报去后今据前因该臣查议得福州府同知张敏德性资温粹才识通明督海防而劳瘁居多功已见于明试历坎坷而淬励愈笃志不阻于因循兹当考满例应给由但该府当省会之冲本官有海防之责况广寇纷纷报警分理委难缺人相应保留免其赴部伏乞勑下该部再加查核容留本官在任管其任内行过事迹备造牌册差人赍缴庶本官益知激励而地方有攸赖矣缘系保留给由官员事理为此具本谨题请旨 

　　○入贡夷船疏 

　　廵按福建监察御史臣刘　谨题为入贡夷船事据福建都司经历司呈奉本司札付据市舶提举司等衙门各申报琉球国中山王世子尚永特遣正议大夫郑宪同长史郑禄使者马顺路都通事梁照通事林世昌等坐驾海船二只装载方物前来进贡谢恩等因据此卷查先奉都察院勘合札付准礼部咨该本部题为议处外国进贡事看得琉球国朝贡年例既该大明会典所载及成化年间勑旨每二年一次进贡以后不系该贡年分及称补贡名色违例入贡者就便阻回永为遵守因等节奉圣旨是钦此钦遵外今据报到随该本司会同布按二司并廵视海道议得万历元年系是该国贡期会案呈委本司都事罗宝布政司副理问黄楷按察司知事何献荣并市舶提举司提举胥铉带同土通事郑煜等前到夷船处所公同译审得琉球国中山王世子尚永差来都通事梁照通事林世昌等结称万历元年例当贡期特遣照等与正议大夫郑宪长史郑禄使者马顺路等坐驾海船二只赍捧表笺装载方物进贡谢恩等情尤恐不的着令执出本国印信符交照验相同别无违诈等因备抄到司又该本司掌印署都指挥佥事徐尚明会同布政司左布政使万思谦按察司按察使邹善廵视海道副使陶幼学覆查明白具呈到臣看得万历元年系是琉球国应贡之年今该国特遣正议大夫郑宪长史郑禄使者马顺路等前来进贡谢恩既经会委都事等官罗宝等译审别无违诈除照例委官封■〈舟者〉接引进港至闽县高惠里河口厂地方湾泊所进马匹方物会鎜毕日备开的数另行具题外缘系入贡夷船事理为此具本谨具题知 

　　○三乞终养等疏 

