<!-- { "loadSidebar": true } -->
将百步，庭瑞谢曰：“叨蒙盛饮，感惠已极，何敢再劳远送，请此止步。”
同年中一长者曰：“我等相送，反劳状元等步行。不如止步，但请状元兄弟登鞍。”于是，众皆揖逊，庭、兰只得上马，欠身一揖而去。众同年亦各回寓。
却说建章奔丧归家，于路无分昼夜，赶到家中，将近门首，遂呼天而哭。及入门时，但见满门亲眷，乃奴婢辈，一堂尽白。见了建章，一齐哀泣，哭声大震。建章跪拜灵前，伏地痛哭，眼中流血。众人扶起，潜入孝帐。只见堂上两副灵柩，大惊。
未及开言，众泣曰：“老夫人亦于前三日逝矣。”建章闻言，仰面而倒，昏绝于地。众人救起，徐徐方醒。以头冲柩上，几番气绝，众人救住劝解。
建章大哭曰：“父母年迈，不能朝夕奉养。乃远离膝下，自图功名。今父母双亡，不孝之罪，何能苟免。”言讫大哭，又昏倒于地。众人扶到床上，哀惨已极。时府尊率满城官员，俱来吊丧，不见建章谢宾。
府尊曰：“闻公子得中探花，今已回府，如何不见？”
其仆叩头泣曰：“公子自京归，因伤大老爷身故，于路受尽奔苦，到家又见老夫人去世，遂闷绝于地，仆等救醒，哀惨太甚，今已四日，水浆不进，卧于床上，只有一口气，亦恐不能久矣。”知府闻言，感其孝心，遂率各官，至其榻前相劝。
建章瞑目曰：“谁在此？”
仆答曰：“府大老爷，与满城官员，在此吊丧。”建章闻言，一跃而起，见府尊立于床前，慌忙跪下叩头。
知府扶起，慰之曰：“探花宜自惜，无过伤矣。”
建章泣曰：“父母年迈，不能定省寒温；父母临丧，不能自守礼制；府尊至而不迎；吊客来而不接。不孝不敬之罪，实弥苍天。”
知府劝曰：“父母之丧，谁能免乎？探花不可过伤，切宜自珍。”众官亦劝，建章只得点头。各官辞出，建章掩面哭送。各官别去，建章又扶于柩上痛哭。亲友苦劝，始略进饮食。于是，将择日治丧。
忽又有二少年，素服而来，后有随人，手捧祭仪。建章在孝帐内，觑见二人，乃庭瑞兄弟也。因居丧，不便出迎。庭瑞令摆开祭仪，遂与兰英在灵前礼拜。庭瑞自读祭文曰：
维年月日，张庭瑞暨弟兰，谨具牲仪，致祭于方翁老大人之灵前，曰：呜呼，方翁不幸数终。浮生若梦，渺渺一空。人岂不伤，我心实痛。翁如有灵，享我一尊。吊翁盛德，远布福泽。君为嗟惨，民为断肠。吊翁治家，教子有方。名传天下，才胜群英。想翁当年，凡谋有节。哭翁辞世，伏地流血。报国以忠，治民以德。幽为鬼神，正气永赫。呜呼痛哉，伏为尚飨。
读毕乃起，建章叩头谢宾。庭瑞扶起，共入孝帐内。谈及数语，内堂席已安排，遂请庭瑞、兰英饮酒。建章相陪，各言别后之情。
酒过数巡，庭瑞起身曰：“弟在九江雇船到此。今船湾在朱子内等候。当此顺风，不能久留。就此告辞，数月后进京，再来造府。”
建章留之不住，只得送至门首，乃曰：“弟制服在身，不敢远送，望勿见罪。”
庭瑞曰：“是何言也，孰不知礼。”言讫，一揖而出。来到船上，即刻开船。顺风而上，往吉安而来。自是，建章在家，择日治丧，自此谨守服制。
再说何大姑在家，自从打发庭瑞、兰英，进京去后，家中虽然富厚，亦觉冷落，乃往妹家居住。妹夫夏松，甚是礼敬，其妹终日，相与笑谈。妹因无子，亦有忧思。屡劝其夫娶妾，夏松只是不从。大姑亦每用好言劝解。
一日，张家仆来禀大姑，曰：“家中报子到了，报姑娘中了会元，大相公中了第三名。”大姑大喜，乃作书，令执事之仆，打发报子去讫。
过半月，又有仆来来，曰：“家中又有报子到，报大相公中了状元，姑娘中了榜眼。”大姑闻得喜报，乃辞过妹夫，即起身归家。其妹同来贺喜，姊姐同驾一车，仆从随后。比及到家，多以金银，打发报子去了。
又过一月，忽报状元回府。时大姑正与妹妹，在房中闲坐，闻得此报，即与妹同出中堂。但见满堂旗帜，庭端、兰英立于堂上。见了母亲，遂跪拜于地。大姑扶起，命拜二姑。二姑忙欲答礼，被大姑捉住，受了四拜。庭、兰拜毕，大姑命坐于侧，细问京都之事。庭瑞乃将福建巡抚上表，及父亲含冤之故，言与母知。
大姑闻言，不胜忿怒，曰：“我在梦中十余年矣。近在尔姨娘家归来，始知宏贼那厮，家产尽绝，原来如此，恨未生食其肉耳。今蒙福建巡抚，与尔父报仇。此等大德，即当往谢之，且得祭尔父之灵。”庭瑞点首应诺。
兰英又曰：“今父亲蒙皇上，敕封为天下都城隍，各省有诏颁行。”
大姑曰：“以尔父之德，为城隍，于职无愧。然圣上之恩，难以报效耳。”庭瑞又将建章得中探花，及其父母双亡，一一说了。
大姑曰：“彼既无父母，须要他到此招亲。”
二姑曰：“此言是也。只是他现在居丧，且待他满了孝服，作书请他便了。”大姑点首应诺。当下择日祭祖，房族人等，为之竖旗挂匾，忙了半月。
于是，庭瑞与兰英，同往福建。不一日，到了省城，令仆具帖，入巡抚衙内。刘忠在内衙，见了状元、榜眼名帖，随步出头门迎接，与庭、兰揖让不过，挽手同进暖阁。到了后堂，庭瑞与兰英，便纳头下拜。正是：
兄妹同谢德，父子共沾恩。
未知刘忠如何，且看下回分解。
第十二回　祭城隍刘张三结盟
接圣旨兄妹两承恩
话说刘忠迎接庭瑞、兰英至私衙，庭、兰倒身下拜。刘忠忙扶起，逊坐于客位。
乃曰：“殿元先生兄弟到此，弟实难解。请问光降敝衙，有何见意？”
庭瑞曰：“大人忘却白圭乎？”
忠曰：“白圭已解进京师，状元何以知之？”
庭、兰泣曰：“授大人白圭者，学生之先父也。大人所戮者，先父之仇人也。大人为先父报仇，真乃重生之父母也。因在朝，立于班中，帝将白圭出示诸臣，是以知先父之冤矣。”言讫，以手试泪。
忠曰：“原来愚所梦者，乃状元父也。虽然受害于宏贼，今贼已被弟所杀，则令先君之恨已泄矣，又何伤哉？且令先君，又受皇上敕封，为天下都城隍。今圣像现在此间，弟明日与状元，同往致祭如何？”
庭瑞曰：“感大人巍巍之德，已无可报效。若再劳大人，先君亦恐不安矣。”
忠曰：“城隍乃我境内之主，礼所当祭也。倘状元不弃，愿结为兄弟。”
庭瑞与兰英曰：“若大人见爱，得常侍左右，故所愿也。”刘忠大喜。三人遂于衙内，嘱告天地，愿结为生死之交。刘忠年二十居长，庭瑞十六次之，兰英居三。于是，设酒欢饮，至晚方撤席。兰醉先寝。刘忠邀庭瑞，至书房闲散。庭乃暗将兰英男装之故，对刘忠说知。
忠曰：“原来妹妹如此奇绝，真可敬也。既已名扬天下，宜早隐身退避。若再如此，恐主上察知，反为不美。”
庭曰：“兄言是也。但此事尊嫂处，亦不可言，惟弟与兄知之耳。”二人谈至半夜方寝。
明日清晨，忠出令箭一支，令阖署文武，至城隍庙祭祀。先使人牵牛羊马匹，至庙前俟候。忠却与庭瑞、兰英，三人乘轿，望城隍庙而来。比及到时，阖署官员俱在庙前俟候。忠即命宰杀牛羊马匹，献于殿上，然后奏乐。忠与庭、兰，致祭于殿上。
庭端俯伏告曰：“儿等无知，以至爹爹含冤负屈。幸爹爹自显威灵，得蒙忠兄报仇。今忠兄不弃，愿与儿等，结为兄弟。儿等不胜感德，伏望爹爹冥鉴此心。”
祭毕，各官俱挨次行礼。既毕，忠谓各官曰：“列公暂回衙署，午刻，概请到院上饮酒。”众皆应诺而退。
忠等三人回衙，即使人设席于花厅。至午刻，各文武俱到院上。忠使人请入花厅，文东武西，依次坐定。忠、庭、兰三人，陪坐于末位。未及举杯，先令花亭中，焚异美之香，奏和平之乐。百鸟皆来，翩翻花下。众欣然而饮。酒行数巡，忠起身于各官之前敬酒，众皆失色，似有不安之状。
忠曰：“今日之酒，为我结义而设，乃义酒也，无论名爵，以长者为尊，诸公各宜欢饮一醉。”众官不得已，乃饮其所敬。少时，庭瑞、兰英各起敬酒。直饮至日落西山，各官俱已沉醉，礼节暂乱，忘其尊卑。
庭瑞饮酒乐甚，舞掌而歌曰：
微躯五尺兮，
何所不容。
潜心圣学兮，
渊源无穷。
忆昔寒窗兮，
谁为知己。
喜今畅饮兮，
满坐豪雄。
歌罢，众皆大笑。于是，众文官诗兴　然，各咏新诗。西边武官，冷落无趣。周总兵奋然起曰：“状元以文为乐，我亦当以武为扬。”言讫，拔从人佩剑，戏舞于亭前，各武官皆拔剑相助。霎时，花园中但见剑光万道，众人齐声称善。舞罢，复就席畅饮，至更尽方散。
是晚，刘忠与庭瑞共榻。
庭瑞将解衣就寝，忠问曰：“贤弟娶否？”庭不答，浑然泪下。
忠不解，忙问曰：“是何意也？”
庭瑞拭泪曰：“弟去岁自庐山归，在吴江，遇一女子，名曰菊英。其女年貌，与弟相当，其才则胜弟十倍矣，乃湖南巡抚之女也。曾与弟联诗订约，至今不闻消息，是以伤心耳。”
忠曰：“贤弟若以此女为心，恐终有负贤弟矣。”
庭瑞曰：“兄何以见之？”
忠曰：“愚在京时，闻杨巡抚为人，刚极而后柔。若知此事，必不相容。此女若守贤弟之约，有死而已，复何望焉。愚有一妹，与贤弟同年，名秀英，亦颇有才名，胸中学问，不在愚兄之下。虽贤弟意中美人，亦未必如此。愚兄作书回家，为贤弟说合。贤弟以为如何？”
庭端泣曰：“弟与兄今日之盟也，犹与菊英昔日之盟也。弃旧迎新，弟所不为矣。若天缘有分，自然可以成配。倘被父不容，此女料不负我。或为父所逼，必就死地。如其死，我当守之以义，决不复娶也。”
忠曰：“愚闻仁义虽重，忠孝为先。贤弟既读书，岂不知不孝有三，无后为大乎！贤弟欲守义，愚亦不夺贤弟之义，若此女得为贤弟配，愿使舍妹居侧室。”
庭瑞曰：“令妹何可为人妾？”
忠曰：“决无不可。”庭乃允从。是晚二人共寝。明日早起，忠入内将此事，告其妻李氏。
李氏起对曰：“姑娘终身大事，上有公婆，岂容丈夫主持，况为人妾耶？”
忠曰：“非尔所知。吾料杨巡抚，不能容女，女必死矣。”
李氏曰：“恐不应君料奈何？不如趁早悔言为妙。”忠不听，乃作书令人送回家中。书中之意，言与状元结盟，及将妹子许配状元之故。
却说庭瑞与兰英歇住数日，遂欲起身。
忠留之曰：“贤弟既与愚结盟，便是一家。相聚未几，便匆匆欲去，何也？”
庭瑞曰：“弟出京时，主上面谕，祭祖之后，即要进京。今弟在家已久，不敢再留。就此告辞，少不得即要进京，弟与兄后聚有期矣。”
