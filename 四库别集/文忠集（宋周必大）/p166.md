<!-- { "loadSidebar": true } -->
　　再覧来章具孚至意惟云阳奉玉本躬致于精禋则宣室受厘尚何嫌于専乡乃侈乾坤之况用为父母之先顾方自乐于冲虚兹用力辞于称谓而劳顿警跸勤动搢绅必欲加巍巍荡荡之名盖将致尊尊亲亲之谊实我家之盛典度载籍之前闻使绵区形孝治之风而信史纪圣人之行勉抑执谦之志良深溢美之惭
　　淳二年
　　皇帝帅羣臣请徳夀宫恭请加上夀圣明慈太上皇后尊号第一牋【闰九月七日表文内翰王淮撰】
　　臣【御名】伏为光尧夀圣宪天体道太上皇帝圣夀无疆来年七十谨帅羣臣诣徳夀宫恭请加上夀圣明慈太上皇后尊号者君尊如天既夀名之两得坤称乎母宜位号之俱崇虽云臣子之至情时乃华夷之通愿臣【御名】诚惶诚惧顿首顿首臣若稽治古欣慕隆周惟太姒徽音御家邦而有法则文王美化行江汉以无邪此思齐所以形大雅之篇而汉广所以播二南之咏何幸我家之亲见增光往籍之攸闻恭惟夀圣明慈太上皇后殿下道备河洲祥渭涘賛仁夀跻民之化同圣神运徳之休遡日为明孰非临照寳慈与俭庸格和平兹为冠古以超今何但由中而及外万有千嵗遹观阃范之弥新三十六宫咸谓号荣之未称方上帝眷无疆之厯肆严君延有永之年将丕阐于髙明盍并隆于持载且汉之未央长乐岂常同奉于玉巵如唐之永正元和曾不对陈于寳册孰若具非常之庆是宜增甚盛之称齐圣广渊彰成汤之内助炽昌耆艾应夀母之嘉名臣不胜大愿恭请加上尊号曰夀圣齐明广慈太上皇后伏望特屈谦光勉従众志居域中而大者四庶兼形髙厚之功王天下而乐者三冀长奉庭闱之养谨奉牋陈请以闻臣诚惶诚惧顿首顿首谨言
　　皇帝帅羣臣诣徳夀宫恭请加上光尧夀圣宪天体道太上皇帝尊号第二表【闰九月十七日】
　　臣【御名】言近帅羣臣上表恭请加上尊号曰光尧夀圣宪天体道性仁诚徳经武纬文太上皇帝伏奉答诰未赐俞允者修千二百嵗而为皇时甫周于七帙观五三六而建号庆允属于防亲事冠古今喜均家国谓俞音之亟下何谦柄之犹持率吁羣心洊干睿听臣【御名】诚惶诚惧顿首顿首臣闻仁由乎性斯能博施以无为徳本乎诚乃可健行而不息经武故一怒而安天下纬文故七旬而格有苖伟哉四事之兼展矣百王之冠飞英声而腾茂实当陈汉家掌故之仪因夀厯而播鸿名更迈唐帝应干之册恭惟光尧夀圣宪天体道太上皇帝陛下心潜溥博身济艰难方垂衣而视天民乃褰裳而陋神器享国获寅恭之报延年昭安乐之功春秋何止于八千甲子正逾于四百视陶唐巽位之载固可万斯小周室卜年之期徒能十此允谓生民之未有岂特古来之所稀匪衍徽称孰彰荣遇非不知功成弗处道广难名縦益千言于崇尊乎何有矧加八字在扬厉以尤疎然而神天之佑不可虚华夏之心不可遏伏望沛然出令许以涓休设黄麾于大庭镂白玉之新牒上徳不徳以有徳祈勉副于舆情大书特书不一书将继脩于庆礼谨再奉表陈请以闻臣【御名】诚惶诚恐顿首顿首谨言
　　徳夀宫答
　　皇帝请加尊号第二表允诰
　　封章狎至钦爱交隆粤绍兴内禅之初已肇称于盛礼暨乾道躬郊之后复申讲于庆仪幸天畀于夀康获日安于荣养俾耆而艾受祉既多若圣与仁则吾岂敢乃辑廷绅之议洊勤法驾之临喜父母之年可知观天人之际允答谓方衍无穷之筭顾难辞甚盛之名虽益羙多两喜之言义当固避然荣懐尚一人之庆理实相因其顺众心以光孝治
　　皇帝加上夀圣太上皇后玉册文
　　维乾道七年嵗次辛夘正月丙子皇帝臣【御名】谨稽首再拜言曰臣闻君子三乐以父母为先而王天下不与焉伊上古以降厯选乎列辟笃于事亲虞徳以盛勤于问安周厯斯过然则重华协帝飨国永年成比屋之封基二南之化又何以加于孝乎岂不力鲜而功隆治迩而效逺哉臣以末之质夙奉温凊抚育教诲底于有成实惟我父慈母爱之恩自陟帝位于今九载勤于邦无盘防之暇俭于家遵澣濯之志王政兴焉徳教刑焉亦惟父慈母爱之功也属者景初至载秩元祀奉祼圭而先祖听奠瑄玉而神示格繁厘浃于缙綎大赉徧于华夏穰穰臣何力哉揆厥所元亦惟父慈母爱之徳也夫天地裕于万物万物无裕于天地况我夀圣太上皇后避功于十乱得道于少广冲虚澹泊従黄帝于大庭之馆明识慈范岂昧陋所能称賛乎然而三神之欢不可恝也臣妾之望不可觖也今鸿名显号加于尧父则我圣母曷可后已是用章明具庆率吁众心惓惓不胜大愿谨奉玉册金寳上尊号曰夀圣明慈太上皇后伏惟殿下含章而亨得一而寜诞受帝祉永膺令名舒太隂之华嫓放勲之明躬老氏之慈对如天之福亿万斯年保我子孙臣【御名】诚懽诚忭稽首再拜谨言
　　太上皇后生辰功徳表疏
　　乾道七年
　　皇帝进奉夀圣眀慈太上皇后生辰功徳疏【八月二十一日】
　　右伏以气清西颢上应太隂之精瑞启东朝下符八月之筭延祝方增之夀亶惟最妙之縁夀圣眀慈太上皇后伏愿博厚顺干辉光遡日链女娲之石功常补于皇天熟金母之桃宴屡观于阆苑臣无任恳祷之至谨进
　　贺表
　　臣【御名】言伏以八十年而符贵女之兴久储祥于魏万千嵗而歌夀母之颂弥衍庆于鲁邦梦月应期溥天胥恱臣【御名】诚懽诚忭顿首顿首恭惟夀圣眀慈太上皇后殿下躬行清净性守谦仁御家而嗣徽音方具佐文王之圣得道而坐少广孰能穷西母之年臣并奉亲懽忻逢诞序动鼓钟于长乐何惭汉家为夀之仪响环佩于后宫更迈唐室奉觞之礼臣【御名】诚懽诚忭顿首顿首谨言
　　淳三年
　　皇帝进奉夀圣齐眀广慈太上皇后生辰功徳疏
　　右伏以道妙难名斯能久视坤元至静乃合无疆只诵寳书益延鸿筭【尊号】太上皇后殿下伏愿冲虚获报慈爱储祥厚徳有容永为万物之母脩龄莫计宻賛长生之君
　　贺表
　　伏以钟正秋之颢气固宜履位于长秋播夀母之徽音是必齐龄于西母载逢诞庆弥切懽悰【中贺】恭惟【尊号】太上皇后殿下功济乾元徳隆坤载首春展礼方增六字之名弥月纪祥更上万年之斚喜气内充于宫掖和声外达于华夷臣幸防自天多仪冠古仰承父母欣侍膳之安荣俯暨子孙奉含饴之欢乐
　　淳五年
　　皇帝进奉夀圣齐明广慈太上皇后生辰功徳疏
　　右伏以爽气中分独得太隂之正祥光下集允符圣母之生恭即琳房载繙琼笈【尊号】太上皇后伏愿頥神黄老迈徳姜任年亿万而无穷常奉光尧之乐秋八千而有永更同王母之时
　　贺表
　　伏以仲夏仲秋正浃九旬之日事天事地载称万夀之觞于古罕偕乃今创见【中贺】恭惟【尊号】太上皇后殿下母仪端静壸政穆宣坤厚无疆嫓乾元之纯粹月华有耀齐日驭之光明诞序斯临绵区胥恱臣防趋椒壁敬祝椿龄入户青云常记庆都之嘉瑞承盘玉露永资汉殿之长生
　　淳六年
　　皇帝进奉夀圣齐明广慈太上皇后生辰功徳疏
　　右伏以金茎露湑钟颢气于慈闱琳馆秋清繙秘文于蔵室恭凭胜事仰賛脩龄【尊号】太上皇后伏愿清净无为含洪元吉身居昆阆同金母之长生化洽家邦偕周王之曼夀
　　贺表
　　伏以日夜平分适中于秋籥羲娥迭运同防于夀星参集休祥来符诞庆【中贺】恭惟【尊号】太上皇后殿下徳方而静寳俭与慈胥宇如姜賛亶父始谋之际嗣徽维姒对文王安乐之时应地无疆降年有永臣钦逢令旦宻侍慈顔讲宫中之仪愿敬遵于汉事膺天下之养祈永佐于尧仁
　　赦文
　　淳二年
　　太上皇帝庆夀赦文首词【十二月十七日】
　　门下太极之功不宰其可賛者两仪之生大明之照无疆所能推者千嵗之至钦惟圣父诞保我家二百余载而中天定神器于欹侧艰虞之始三十六年而宅位授朕师于康彊暇豫之时上穹绵有永之年下土洽无爲之化兴言菲质日侍慈闱竭幅之富而未足伸至养之诚极尊羙之称而未足表难名之徳兹载新于嵗律庸展庆于耆龄前殿奉巵企髙皇而踵武大安进膳迈贞观以弥文锵金奏以充庭俨臣工而在列和气遄周于宇宙盛容创见于古今仍内奉于母仪庸备单于子道爲酒以介眉夀具膺纯嘏之常立春而下寛书更广庶民之福可大赦天下
　　尾词
　　于戱建无穷之基则享无穷之乐命方仆于万年有非常之事则侈非常之休恩盍推于四海矧羣黎百姓夙依于覆育而耆老大夫咸自于甄陶今而仁夀之同跻必也安荣之共保谅尔有邦之众知予锡类之心
　　淳三年
　　郊祀大礼赦文首词【十一月八日】
　　门下朕闻柴望修而格艺祖舜朝推肆之恩禋祭备而享先王周室着保邦之典皆所以对三灵之眷顾成四海之时雍粤惟躬日奉慈训兢兢行道积十五载之勤劳翼翼小心副亿万人之爱戴荷两仪之助顺加列圣之流光邦有荣懐父母之年方永物无疵疠华夷之众举安既底小康敢稽大报乃初阳之复载陈合祭之仪始朝真宫念庆源之逺矣随祼太室思祖烈而僾然俨玊路以安行被衮龙而肆祀坛塲珪币防勿饰上下神示防勿钦黍稷非香傥治馨之或感牲牷不废尚民力之俱存雅声谐六变之音和气备四时之荐精诚昭达景况骈臻斋居逢天日之曣温望拜仰月星之眀润繄帝临之显著非朕徳之克堪首归胙于君亲旋均厘于臣庶言念幅之至广深虞岸狱之末清一夫向隅岂忘于不乐百姓有过每切于在予溥施荡涤之仁诞受厖鸿之祉可大赦天下
　　尾词
　　于戱天向有道事之者敢以虚文民懐有仁抚之者在乎实惠更頼班朝文武分土循良或励翼于中或布宣于外使祭泽速传邮之命而恩言非挂壁之书庶承右序之休寝格丕平之运
　　青城奏劄
　　臣适防宣谕天气甚佳因奏自来赦文例是前期具草无由概见感格今欲于其中增入四句具述晴霁庶防四方万里咸知陛下至诚动天之意恭奉圣训令添入谨録进呈如得允当乞令本院一面咨报中书门下省施行所有宣读大本即更不须改易伏乞睿照十一月十一日奉御寳批依
　　淳六年
　　明堂大礼赦文首词【九月十二日】
　　门下朕绍承基绪获典神天上循列圣之规日奉慈皇之训宵衣旰食敢暇逸于分隂菲饮卑宫期阜蕃于率土頼隠显之交助庆家邦之永寜亲夀弥长有衍万年之歴民生咸遂无违九叙之歌田畴屡丰邉鄙不耸忱念一纯之报习占三嵗之祥顾累躬泰畤之禋独未备緫章之飨维周成宗祀洛中陟配于文王维汉武合祠汶上推严于髙帝皆用亲郊之礼具殚尊祖之诚于铄本朝若稽前代俶经路寝有皇佑之彛仪徧秩羣神有绍兴之近制不愆于素可举而行穆卜季秋之良肇称新礼之盛祓殊庭而朝荐假清庙以祼将三引先驱建太常而乗玉辂羣工显相被衮冕而执镇圭燎烟升而精意通和乐奏而灵斿沛两仪奠位于以合袪二后在天兹焉并侑环九筵而暇食薄四海以和来扁榜大书前罄严恭之志祺祥免奏后虞满假之心盖饬躬弗惮于予勤而敛福推恩而民锡甫竣事爰霈湛恩嘉与多方共迎景况可大赦天下
　　尾词
　　于戏天地以好生为徳朕克懋于灵承祖宗以博爱为仁朕允懐于时宪咨亮采恵畴之佐暨秉文经武之臣协图康济之功裒对休嘉之泽
　　文忠集卷一百一
　　钦定四库全书
　　文忠集卷一百二【玉堂类藁二】
　　宋　周必大　撰
　　麻制一
