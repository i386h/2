<!-- { "loadSidebar": true } -->
　　世祖皇帝时大臣官员俱曽全见眀万厯泰昌天启崇祯时大臣官员及旧内监亦曽有及见者朕凢事留心询问故于前朝诸事知之甚悉御极以来尝思事多变易皆难预定惟寛平公正因时制宜一切不预执己见夫子云寛则得众信则人任焉朕宵旰忧勤无刻不以民生为念凢政事利必推求其故近见天下钱粮各省皆有亏空陜西尤甚其所以致此者皆有根源盖自用兵以来大兵经行督抚及地方官惟期过伊地方便可毕事因资助马匹盘费衣服食物甚多仓卒间取自何处无可设法则必那用库帑及撤兵时又给各兵马匹银两即如自藏回来之将军以下兵丁沿途所得反多于正项是以各官捐助兵饷动輙万金人但知取用而已此等银两出自何项并无一人问及也至捐纳一项大臣官员并未交银而空取实收者甚多不但朕知之甚明尔诸大臣亦所共知也官之亏空钱粮者俱已题叅离任其亏空银两追比不得新任官又不代完此项银两终无着落故用兵之地歴年钱粮奏销朕悉从寛缓正为此也前荡平三逆原任布政司徐惺所用兵饷至四十余年尚不能清完朕念皆系军需那用将未完银两俱从寛免盖寛缓则州县力舒上可不悮国帑下可不病民力去年陜西督抚题叅亏空各官奏请将此亏空银两追出以充兵饷后追比不得伊等无可奈何廵抚噶什图宻奏欲加通省火耗以完亏空此折朕若批发便谓朕令加徴若不批发又谓已曽奏眀定例私派之罪甚重火耗一项特以州县官供应甚繁差使过多故于正项之外略加些微以助常俸所不足原属私事若公然如其所请聼之加添则必致与正项一例将肆无忌惮矣所以将噶什图奏折申饬批发第陜省督抚既不能追比亏空又不敢请拨钱粮倘有要军机焉能不致迟悮朕因交与议政大臣议覆动户部库帑五十万两觧送也又如赈饥一事自应于夏麦无收之后散赈方于百姓有益今各省每于三四月间或遇氷雹或雨泽愆期即借此以为青黄不接具题请赈揑销仓谷及至五六月时民间乏食而仓中已籽粒无存矣且今年陜省奏称地震朽烂仓粮夫地震何至粮朽此皆州县借端开销耳今各省虽各有亏空而陜省尤属要特传集尔等至朕前面谕近日噶什图所奏亏空钱粮一折交与九卿詹事科道阅毕一并确议具奏康熙六十一年十月初二日
　　谕内阁九卿等
　　览所奏皆过于实事朕以冲龄即位頼
　　世祖章皇帝入关以来深仁厚泽建不防之业至今八十年太平有自来矣朕自防读书每览前代帝王忿懥忧患累其内几务纷纭劳其外年嵗不久景祚不长者未尝不拊膺长叹朕凉徳亦不过如此幸得运逾花甲嵗登古稀须眉皆白气血衰惫当此之际翼翼小心惟恐善后之策不能预料保泰图安夙夜氷兢况今西陲用兵士卒暴露转运罢敝民生乏食物价腾贵正宜君臣同寅恊恭奠万姓于将来自古庆贺多者后人不取况亦何益乎朕自六十余年正旦之外未尝受庆惟六十夀时三月十八日进表行礼今卿等所请无庸多议康熙六十一年十月二十六日
　　诏
　　恩诏
　　朕五十余年上畏下惧以敬以诚覃思上理且以一心对越
　　上帝未尝瞬息稍懈頼
　　昊穹之孚祐
　　祖宗之防庇迩来国家蓄积有余民间年嵗颇丰朕以凉徳勉思
　　列圣体天顺公虑患操心敷景运于休期洪基业于光显夙夜氷兢宵旰靡遑屈指春秋今届六旬矣览自秦汉以下称帝者一百九十有三享祚绵长无如朕之乆者朕之虚薄良深歉仄何敢少有倦怠有负孜孜图治之初心况在位乆者始勤终忽往往不能垂令名于后所以干惕之怀弥殷深危之念愈切兼之承平嵗乆幅员日广户口渐増风俗益薄朕与臣隣夙夜在兹以刚健中正惇大成裕谦尊有终持盈保泰犹恐未能岂自满假少有逸豫朕以天下为心天下当亦体朕之各矢荩诚皆敦孝敬型仁讲让守己奉公务勤职业官僚胥劝人士奋兴使遐迩之均被小大之咸周以享升平之福此非朕之徳乃
　　天地
　　祖宗之赐今朕式慰中外臣民之请博考典礼大沛膏泽用称朕跻世于仁夀之至意所应行事例开列于后于戯锡民以福为皇极得夀之徴御众以寛乃万国咸宁之本布告天下咸使闻知康熙五十二年三月十八日
　　遗诏
　　从来帝王之治天下未尝不以敬
　　天法
　　祖为首务敬
　　天法
　　祖之实在柔逺能迩休养苍生共四海之利为利一天下之心为心保邦于未危致治于未乱夙夜孜孜寤寐不忘为乆逺之国计庻乎近之今朕年届七旬在位六十一年实頼
　　天地
　　宗社之黙佑非朕凉徳之所致也歴观史册自黄帝甲子迄今四千三百五十余年共三百一帝如朕在位之久者甚少朕临御至二十年时不敢逆料至三十年三十年时不敢逆料至四十年今已六十一年矣尚书洪范所载一曰夀二曰富三曰康宁四曰攸好徳五曰考终命五福以考终命列于第五者诚以其难得故也今朕年已登耆富有四海子孙百五十余人天下安乐朕之福亦云厚矣即或有不虞心亦泰然念自御极以来虽不敢自谓能移风易俗家给人足上拟三代眀圣之主而欲致海宇升平人民乐业孜孜汲汲小心敬慎夙夜不遑未尝少懈数十年来殚心竭力有如一日此岂仅劳苦二字所能该括耶前代帝王或享年不永史论概以为酒色所致此皆书生好为讥评虽纯全尽羙之君亦必抉摘瑕疵朕今为前代帝王剖白言之盖由天下事繁不胜劳惫之所致也诸葛亮云鞠躬尽瘁死而后已为人臣者惟诸葛亮能如此耳若帝王仔肩甚重无可旁诿岂臣下所可比拟臣下可仕则仕可止则止年老致政而归抱子弄孙犹得优防自适为君者勤劬一生了无休息之日如舜虽称无为而治然身殁于苍梧禹乘四载胼手胝足终于防稽似此皆勤劳政事廵行周歴不遑宁处岂可谓之崇尚无为清净自持乎易遯卦六爻未尝言及人主之事可见人主原无偃息之地可以退藏鞠躬尽瘁诚谓此也自古得天下之正莫如我朝
　　太祖
　　太宗初无取天下之心尝兵及京城诸大臣咸云当取太宗皇帝曰明与我国素非和好今欲取之甚易但念系中国之主不忍取也后流贼李自成攻破京城崇祯自缢臣民相率来迎乃剪防闯防入承大统稽查典礼安葬崇祯昔汉髙祖系泗上亭长明太祖一皇觉寺僧项羽起兵攻秦而天下卒归于汉元末陈友谅等蜂起而天下卒归于明我朝承袭
　　先烈应
　　天顺人抚有区宇以此见乱臣贼子无非为真主驱除也凢帝王自有天命应享夀考者不能使之不享夀考应享太平者不能使之不享太平朕自防读书于古今道理粗能通晓又年力盛时能弯十五力弓发十三把箭用兵临戎之事皆所优为然平生未尝妄杀一人平定三藩扫清漠北皆出一心运筹户部帑金非用师赈饥未尝妄费谓皆小民脂膏故也所有廵狩行宫不施采绘每处所费不过一二万金较之河工嵗费三百余万尚不及百分之一昔梁武帝亦创业英雄后至耄年为侯景所逼遂有台城之祸隋文帝亦开创之主不能预知其子炀帝之恶卒致不克令终皆由辨之不早也朕之子孙百有余人朕年已七十诸王大臣官员军民以及防古人等无不爱惜朕年迈之人今虽以夀终朕亦愉恱至
　　太祖皇帝之子礼亲王饶余王之子孙现今俱各安全朕身后尔等若能恊心保全朕亦欣然安逝雍亲王皇四子【世宗宪皇帝庙讳】人品贵重深肖朕躬必能克承大统着继朕登基即皇帝位即遵典制持服二十七日释服布告中外咸使闻知康熙六十一年十一月十三日













　　圣祖仁皇帝御制文第四集巻二十
　　钦定四库全书
　　圣祖仁皇帝御制文第四集巻二十一目録
　　论
　　理学论
　　先天后天论
　　同声相应论
　　序
　　性理精义序
　　朱子全书序
　　歴代年表序






　　钦定四库全书
　　圣祖仁皇帝御制文第四集巻二十一
　　论
　　理学论
　　夫理语大乾坤莫能载语小乾坤莫能破散之万物归于一中无过不及日用平常见于事物者谓之理天命而有性率性而有道此性命之自然也圣人修之明之推之教之不齐者齐之太过者抑之皆循乎天道而尽已之性非格物致知穷其理之至当者即理在前而不识也自宋儒起而有理学之名至于朱子能扩而充之方为理眀道偹后人虽杂出议论总不能破万古之正理所以学者当于致知格物中循序渐进不可躐等有一事必有一事之理有一物必有一物之理从此推去自有所得求之而失于过不得其理也求之而失于不及亦不得其理也惟一中即是无私无私而后得其理之正也乎
　　先天后天论
　　说卦云天地定位山泽通气雷风相薄水火不相射此伏羲之卦也万物出乎震震东方也以下乃文王之卦也未分先天后天之防至宋邵子方有其説亦不能尽传自汉至眀觧易者不止数百家持论纷纭各以已见为是邵子惟精于数故数有本程子明于理故理有据独朱子挺然违众断邵氏为是兼占兼数兼理所以六百年行之无亦未尝分剖先后天之卦后儒各立门户彼此批驳寻毛求疵终无确见夫易者经天纬地无所不包大而性命小而隠微变化无穷神妙莫测宋儒有云老子得易之体孟子得易之用吾思得易之体者私其已也得易之用者公其理也所传不同所授亦异且论先后天理法象自然之妙先天干南而后天西北先天坤北而后天西南先天离东坎西而后天离南坎北或取诸卦体或取诸卦画或取爻象或取方位后人精于数者往往以数配卦河洛总数乃天地之自然凡有数者无不脗合所以至小至微皆可假借于天地之自然有所不及也专论理者以理配卦凡刚柔公私皆归卦爻而不问数象之渊源后之学者亦随其所好而习之所以不明未画卦之前大意繋辞云君子所居而安者易之序也所乐而玩者爻之辞也居则观其象而玩其辞动则观其变而玩其占是以自天祐之吉无不利朱子云自伏羲以上皆无文字只有图画防宜深玩圣贤深意必求卦画求之卦画必有由来又见宋儒云眀于易者不言易其中又一层深意不能解也朕素读书留心经史实为治道非比书生议论是非寻章摘句之用也故有此论勉强而作愧不文焉
　　同声相应论
　　易文云同声相应同气相求虽释乾卦九五而实无所不包也分而论之则云之从龙风之从虎就燥流湿各以类推之极之于出言至善千里应之出言不善千里违之此九五九二之当位圣人以此知同音之由也至于五音六律互相为生古人考其中声之实有彼此和同其声相应自有天然至易且明处而近世不能得而详也吾论同声则曰自黄钟之宫损益至尽阳律隂吕各得其生反而还之隔八应之此为同声也以甲乙之和则又谓黄钟之和于五倍之下也扩而充之声之相应非人力之所能也若有意于同则理之不能同者如孟子所言物不能齐至于理之同者则有天地隂阳刚柔消长之道存焉故不待同而音自同不待人之作为而自有应故曰同声相应若非至理之必应则作巧日拙之诮不能免也
　　序
　　性理精义序
