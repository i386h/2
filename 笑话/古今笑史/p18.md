<!-- { "loadSidebar": true } -->
《挑灯集异》云：无锡一人同客啜茶。见一婢抱一幼儿出，其人即弃茶拱立。客问故，曰：“所抱乃梅窗家叔也。”然则孩提亦有号矣。
印章
天顺间，锦衣门达甚得上宠。有桂廷珪为达门客，乃私镌印章云“锦衣西席”。后有甘棠为洗马江朝宗婿，而棠亦有印章云“翰苑东床”。一时传赏，可为的对。
 
癖嗜部第九
子犹曰：耳目口体之情，大致相似也。盖自“水厄”可畏，“酪奴”不尊，而茶冤矣。故先茶而饮以欢之，而食以充之，而寝以息之，于是乎书画金石以清其玩，吟讽讴歌以畅其怀，博奕田猎以逞其欲，花木竹石以写其趣。迨香水杂陈，内外毕具，而坐客之谈谐其可少乎？凡此非富贵不办，而佞佛布施，正为生生世世富贵地耳。然而天授既殊，情缘亦异，盈缩爱憎，自然之歧也。蝍且甘带，鸱鸦嗜鼠，甲弃乙收，孰正唐、陆哭笑之是非？集《癖嗜》第九。
茶
王濛好茶，人至辄饮之。士大夫甚以为苦。每欲住候，必云：“今日有水厄。”
王肃喜茗，一饮一斗，人号“漏卮。”
卢廷璧嗜茶成癖，号“茶庵”。尝蓄元僧讵可庭茶具十事，时具衣冠拜之。
耽饮
毕卓为吏部郎。比舍郎酿酒熟，卓因醉夜至其瓮间取饮。主者谓是盗，执而缚之，已知为吏部郎，方释焉。
刘伶病酒，渴甚，从妇求酒。妻捐酒毁器，涕泣谏曰：“君过饮，非摄生之道，必宜断之。”伶曰：“善！吾不能自禁，唯当誓鬼神耳。便可具酒肉。”妇从之。伶跪而誓曰：“天生刘伶，以酒为名，一饮一斛，五斗解酲。妇人之言，慎不可听！”仍饮酒御肉，颓然复醉。
鸿胪卿孔群好酒。尝与亲旧书云：“今年田得七百斛秫米，不了曲糵事。”王丞相劝使节饮，曰：“不见酒家覆瓿布，日月靡烂？”群曰：“不尔，不见糟肉乃更堪久？”
杜邠饮食洪博，既饱即寝。人谏非摄生之道。杜曰：“君不见布袋盛米，放倒即慢？”语意同此。
郑泉字文渊，陈郡人，仕吴，官至太中大夫。临卒，语同辈曰：“必葬我陶家之侧，庶百年之后，化而为土，幸见取为酒壶，实获我心矣！”
艾子好饮，一日大饮而哕。门人密袖猪脏置哕中，指示曰：“凡人具五脏，今公因饮而出一脏矣，其何以生？”艾子熟视，笑曰：“唐三藏尚活，况四耶？”
汝南王琎取云梦石甃，泛春渠以畜酒，作金银龟鱼浮沉其中，为酌酒具。自称“酿王”兼“曲部尚书”。
亭州李氏种菊数百本，通县莫敌。人称为“菊帝”。“菊帝”好对“酿王”。
善饮
大司马彭公泽，善饮。偶访郭武定勋，问侯：“今年酿若何？”郭曰：“小胜。”且曰：“幸尚早，能小尝否？”曰：“可。”延之侧室，尚不肯脱衣，曰：“主人不堪酬酢。”郭曰：“适有张秀才，量似可，然何足以当巨公？”彭笑曰：“不妨，请见之。”使侍坐，取两银舟相对，鲑炙蔬果，以渐罗列。酒十余行，解带褫衣，曰：“进部尚可迟也！”属有微雪，又十余行，曰；“部幸鲜事，可无进矣！”轰对无算。至暮，摹其腹曰：“酒太甘，当以烧酒送之。”张谢不任。乃命取前酒沃张，而自举烧酒复十觥，始去。
曾公棨伟仪雄干，善饮啖，人莫测其量。张英国辅欲试之，密使人围其腹作纸俑，置厅事后。乃邀公饮，如其饮器注俑中。竟日，俑已溢，别注瓮中，又溢。公神色不动。夜半具舆从送归第，属使者善侍之，意公必醉。公归，亟呼家人设酒劳舆隶。公取觞，复大酌。隶皆醉去，公方就寝。
食宪章
段文昌丞相精馔事，第中庖所榜曰“炼珍堂”，在途号“行珍馆”。自编《食经》五十卷，时称为“食宪章”。
措大言志
东坡云：有二措大，相与言志。一曰：“我平生不足，惟饭与睡耳。他日得志，当饱吃饭了便睡，睡了又吃饭。”一云：“若我吃了又吃，何暇复睡！”
善啖
山涛酒后哺啜，折筯不休。
《癸辛杂志》：赵相温叔健啖。致仕日，召一士人同食，各啖若干。临别，士人腰间有声，疑其腹裂，问之，云：“平生苦饥，以带束之。适蒙赐饱，不觉带断，非有他也。”宋太祖赐文知州食事同。
《归田录》：张齐贤每食，肥肉数斤。尝小恶，欲服天寿院黑神丸。常人服不过一丸，公命以五七两为一大剂，夹以胡饼而啖之。及罢相，知安州，与客食。厨吏置一大桶，窃视所食，如其物投桶中。至暮满桶。
元退处士年逾七十，无齿，咀嚼愈壮。常曰：“今始知齿之妨物！”
江阴侯孙名铁舍者，腹大善啖，平生未尝自见其足。永乐间，至京乞恩。太宗命光禄寺茶饭，计食六十斤。谢恩，拜不能起，命两卫士挟之。因不得袭荫。后家不给，食馒头，又食煨茄，俱成箩以充饥。
王弇州《朝野异闻》
徐相存斋提学江西时，道遇毛尚书伯温舟。谒之，语小洽。毛曰：“公得无饥否？”即呼具小点心来。侍者捧大漆盘四，其二盘装炙鹅，鹅皆大脔，其二盘装馒头，如碗大者各五十许。又不置箸，以手掇之，二银碗飞酒。长啜大嚼，傍若无人。徐虽不能多食，而少年勇于酒，互举无算。至暮，欢然别曰：“公大器也！”迨毛下安南还，华亭亦副八座矣。毛食兼数人。尝主湖广鹿鸣宴，诸生七十五人，人陪二大白，不醉。
秦晋诸公多长大，善饮啖。王端毅公恕，年九十余，每辰起进食，牛羊犬豕肉或鸡凫之类三十碗，碗可一二斤，熟菜一大碗，面饼二盘，各堆高箸许，清酒三大碗，碗可盛二升。饮啖至尽，起，摩腹徐行，周还约二里所，复坐读书，以为恒。至九十三，一日食减三碗，面省可一盘，亭午而逝。杨襄毅公博，每啖面一瓯，辄两举筯，凡十六举筯，而罄八瓯。大虏深入，人人惴恐。公时在部覆疏，遣问甫毕，食肥肉三斤许，包子三十，酒数升，辄大睡，鼻息如雷。人服其器量。其后阳城王太宰国光、蒲州王大司马崇古，皆长七尺余，啖尤伟。太宰切白肉作大脔，犹以为薄，夹进之。一进必百脔，饮必三斗。大醉后苦热，不能升公座。啖巨柿四十，顷刻都尽。
王令赐绂言：其乡有令张者，善饮啖，居恒不能快意。一日邻有驴毙，其值轻，张使买之，烹适熟，而女弟之婿至，亦以善啖名。邀使共饮。婿知为驴肉也，辞以饭后。俄顷肉至，凡两大盘，盘各可十余斤，胡饼各百余，蒜葱醯酱各具。用手撮之，顷刻俱尽。视婿啖得半而止，笑曰：“果饭后耶？何孱也！为汝代之。”即以手掇啖复尽。举浊酒两斗许，起拊腹曰：“今日始得一饱。”宗戚间有呼张饭者，必先延之别室，面与肉如式。而后出。与客酬酢，尚兼数人。不然，怒，竟去矣。每烹肉，不令过熟，曰：“过熟安用我脾为？”指其腹：“此不堪一大釜耶？”
嘉靖间，河南有亓副使者，官山东，分巡海右，亦以善饮啖闻。尝按部至莱州，而怒其邑令，叱供馈出。莱守，其乡入，知内厨之不足供也，入白：“有北面一斗，侑以肉十斤，酒一瓿，不知可用否？亓曰：“佳耳。”既闭门，进宿食啖之，不饱。使宰夫以守所馈面肉作水角，亟熟亟进，不能供。悉出隶人佐之。不移晷，与酒俱尽。次日，谢守曰：“微公，几为若敖之馁矣！”又一日，宴于乡荐绅家。其家善事馔，亓醉饱甚畅。归忽曰：“肉虽多，不使胜食气，如何？”问：“厨有余米否？”量之得五升，悉使作饭。啖至尽，而后就枕。
吾家兄名世芳者，仕至广东提学副使。其啖肉食，可立尽十余器。每进杨梅、樱桃、柑橘，必以十斤为度，而不见核之吐。人或怪之，笑日：“更吐核，得几许？”
王翰林钰，魁岸美姿，善饮啗。自云“平生唯三饱”。尝归家，外家享之，极水陆之腴；其使朝鲜，啖刍豢，皆肴蒸体；史成，宴奉天殿，上知其善啖，尽撤御膳赐之。后有不合，拂衣归。既家渐匮，乃炙螺蛳，烧紫茄配饭，亦必满一锅。
嘉定人王全，以气豪一乡，徒步创娄塘镇，人称之。每食，以一猪首、一鹅佐饭，尚不能饱。偶饥，过其弟，煮白鸡子四十食之，云；“仅能小支胃口而已。使置腹中，当何所着？”
余及见许孝廉备我，亦善啖。尝往妻家称寿，留酌。许呼饿。妻之母曰：“他物未熟，室中有冷结面，少加盐醯，或可点心耳。”许遽入室，不待盐醋，便撮食三筛都尽，比客至，无面，乃更造之。体绝肥，尝暑月睡熟，腹下压死一蜈蚣，长数寸。
徐肺沈脾
徐晦嗜酒，日沉湎而不伤。沈傅师善餐，可兼四五人馔，恒无患。杨嗣复戏曰：“徐家肺，沈家脾，大是安稳。”
瓜齑
韩龙图贽，山东人。乡俗好以酱渍瓜啖之，谓之瓜齑。韩为河北都漕，驻大名府，诸军营多鬻此物。韩谓曰：“某营者最佳，某营者次之。”赵阅道笑曰：‘欧阳永叔尝撰《花谱》，蔡君谟亦着《荔枝谱》，今须请韩龙图撰《瓜齑谱》矣！”
脯腊
《云仙散录》：卢记室多作脯腊。夏月，委人于十步内，扇上涂饧以猎蝇。时人呼为“猎蝇记室。”

啖梅
范汪至能啖梅。有人献一斛奁，须臾啖尽。
食性异常
《南史》：刘邕爱食疮痂，以为味似鳆鱼。尝诣孟灵休，孟先患疚疮，痂落床上。邕取食之，孟大惊，痂未落者，悉褫取饴邕。邕去，孟与何勗书曰：“刘邕向顾见啖，遂举体流血。”南康国吏二百余人，不问有罪无罪，递与鞭，疮痂常以给膳。
唐权长孺好嗜人爪。将自广陵赴阙，郡公饯饮于禅院。有狂士蒋传者，于健步及诸佣保处得爪甚多，以纸裹，候长孺酒酣，进之，曰：“侍御远行，有少佳味奉献。”长孺捧视，欣然如获千金，馋涎流吻，连撮啖之，甚惬思欲。
周舒州刺史张怀肃，好服人精。唐左司郎中任正名，亦有此病。国初僧泐季泽，喜粪中芝麻，杂米煮粥食之。验马都尉赵辉，食女人阴津月水。南京内官秦力强，喜食胎衣。南京国子祭酒刘俊，喜食蚯蚓。
剑南节度鲜于叔明，好食臭虫。时人谓之蟠虫。每散衙（旧版无衙字），令人采拾得三五升，即浮于微热水上以泄其气。候气尽，以酥及五味熬之，卷饼而食，云“其味甚佳”。
《狯园》云；荆沣之间，有一异人，着七梁冠，身衣锦绣，状甚奇古，腹如斗大，须长尺余，好饮，不谷食，人皆呼为“醉叟”。相随唯一子弟，手携竹篮，篮中贮干蜈蚣及一切毒虫。问其故，答曰：“天寒赖以佐酒。”市中儿争觅虫以献，皆擘而生嚼之。其虫之细小者，辄浸杯中，顷之与酒俱尽，蜈蚣长五六寸者，则夹杂以松柏叶，去其钳，生置口中。赤爪狰狞，蜿蜒须髯之际，观者惊怖，异人饮啖似有盈味。尝云：“蝎味最美，惜南方所无。蜈蚣亦佳味，又次于蝎。蜘蛛则小者为贵。诸虫唯蚁不可多食，多食闷人。”
好睡
夏侯隐登山渡水，亦闭目美睡。人谓“睡仙”。
