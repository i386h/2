<!-- { "loadSidebar": true } -->
　　昆山徐尚书原一初得王子敬保母甎志予往观焉验是宋嘉泰间拓本经羣贤鉴定鄱阳姜尧章尤赏之连书十一跋于后尚书以晋石墨难得出白金十镒易之是日同观者慈谿姜宸英西溟晋江黄虞稷俞邰秀水沈廷文元衡也志出于嘉泰壬戌钱清王畿获之会稽山樵樵人获之黄閍兴宁中保母地也按保母之名见礼内则郑司农谓安其居处者仪礼丧服缌麻三月为乳母子夏传曰何以缌也以名服也郑注以为飬子者有它故贱者代之慈已盖慈母必父之妾保母乳母以贱者代母或自有所从之夫子敬云归王氏匪主右军而言可知巳黄閍不见于施宿张淏二志尔雅閍谓之门閍祊同庙门亦巷门也甎出土时已断为四归于畿又断为五合而搨之宜有裂纹而仍若不断者信夫搨手之良非今工匠所能及也归徳安世凤撰墨林快事诋其字不佳语不伦然尧章精于书法其于禊帖綘帖评骘不爽谓是本有七美与兰亭序不少异且言必大令自刻倾倒至矣又云有人刻别本以乱真然则安君所见毋乃别本拙恶者乎予惟尧章之言是信语尚书宝藏之毋为豪者所夺可尔
　　梁始兴安成二王墓碑跋
　　康熙辛酉江南试士旣毕为摄山之游出郭道经黄城村梁侍中司徒骠骑将军始兴忠武王憺墓在焉王太祖第十一子都督荆湘等六州军事有惠政州民歌之所云始兴王民之爹是已薨于普通三年碑辞侍中徐勉撰贝义渊书又东北甘家巷梁赠侍中司空安成康王秀墓在焉王太祖第七子以中衞将军领宗正卿寻都督郢司霍三州军事迁雍梁等四州军事亦多惠政天监十七年薨于竟陵归丧京师故吏谯郡夏侯亶表请立碑诏许之于是名士游王门者东海王僧孺呉郡陆倕彭城刘孝绰河东裴子野各制其文今存碑二其一全泐惟孝绰一碑结衔石上可辨书之者亦贝义渊也二王同母俱以孝悌闻于时又皆好文安成招刘孝标撰类苑始兴降意接士尝与賔客连榻而坐史臣合传比于汉之河间东平其葬也兆基匪逺虽宰木已尽而麟辟邪赑屃犹存第穹碑将仆势不能支椎拓之工莫敢措手观者亦惮于久立也昔欧阳子着集古録于萧梁止收智藏法师一碑而此二碑在建康都会之区汴京承平日度石尚坚立顾反遗之何与义渊爵里未详广韵注贝氏不载姓源郑樵姓氏略于贝氏则引宋登科记有常州贝宝明永嘉方日升补注黄公绍韵会引千家姓韵谱云贝氏望清河古有贝独坐晋有术士贝灵该不及义渊罗泌国名纪谓贝氏吴越多此姓本诸左传郥氏按春秋传昭公十九年楚子之在蔡也郥阳封人之女奔之生太子建杜预注郥阳蔡邑二十三年传称楚太子之母在郥召吴人而啓之冬十月吴太子诸樊入郥杜预注郥郥阳也定公十三年传称齐侯衞侯次于垂葭实郥氏杜预注垂葭改名郥氏髙平钜野县西南有郥亭然说文玉篇类篇俱无郥字第有郹字今南北国子监本悉更郹为郥不典孰甚焉惟唐长安所镌石经仍作郹字足以正其误矣予念六代刊石之文南朝更为难得爰取孝绰文并手摸始兴碑残字书之册而识其末
　　茅山许长史旧馆碑跋
　　陶隐居书许长史谧旧馆碑拓本观于烂谿潘氏隐居以工草隶闻见于史传尝与梁武帝论书连章累牍载诸法书要録袁昂书评谓如吴兴小儿形容虽未成长而骨体甚骏快窦臮赋则云髙爽密自然排阖今翫是碑笔与手会信昔贤之言不诬碑立于梁普通三年至唐大歴十三年中山刘明素以文字将湮重加洗刻使原碑而在骏快髙爽当更倍此矣
　　魏鲁郡太守张猛龙碑跋
　　右魏鲁郡太守张猛龙碑建自正光三年其得列孔林者以当日有兴起学校之功也吾于是乎有感孔子之道若日月然万物宜无不向照乃或叛而之佛老何与盖诛赏者治世之权圣人者是非所从出也春秋之作所以诛乱臣贼子者至矣天下之人非者尝多是者尝少惧无逃于圣人之诛独佛老以无所可否之言畅其清浄寂灭之防为恒情所乐闻而圣人者乱世之所恶也元魏之俗事佛尤甚斩山以为窟范金以为像九层之台万金之液竭民力事之及其旣成靡不刊石勒铭以纪功徳斯时也又安知有圣人之道哉猛龙为西平武公轨八世孙方晋之朝士崇尚庄老独武公在凉州征胄子五百人立学校春秋行乡射礼而猛龙克循祖父之教修圣人之学于举世不为之时使讲习之音再闻于阙里噫可传也予留大同问拓拔氏故都观所凿佛宫穹碑巨碣已无存者而斯碑在孔氏之庭歴千年不壊虽更歴千年知莫有徙而去之者此予所为感也呜呼为政之君子可以知所务矣
　　魏李仲璇修孔子庙碑跋
　　右曲阜县修孔子庙碑魏兖州刺史李仲璇撰文并书孝静帝兴和三年十二月立石杏坛之下碑尚完好杂大小篆分隶于正书中盖自太武始光间初造新字千余颁之逺迩以为楷式一时风尚乖别此江著作式所云世易风移文字改变俗学鄙习炫惑于时者也曩覩太原风峪髙齐时镌石柱佛经亦多类是斯亦穿凿失伦矣仲璇魏书有传自兖州还除将作大匠卒赠骠骑大将军仪同三司青州刺史
　　北齐少林寺碑防
　　右碑北齐后主武平元年正月立于嵩山少林寺文本正书杂用大小篆八分法北朝碑多类此书家嫌其乖劣然以拙笔见古与后代专逞姿媚者不同也碑后列劝化主邑师邑子都维那忠正北面像主□主多人中有张黄头马黄头按北史游雅小字黄头则黄头命名亦当时习俗然尔□主揆之以义当属斋字但说文玉篇汗简等书皆无之吾不敢知也曹上舍仲经好古金石文特装界为册跋其尾焉
　　宇文周华岳颂跋
　　后周华岳颂立于武帝天和二年在今华阴县西金天王庙中碑于题后结衔曰使持节骠骑大将军开府仪同三司大都督司宗治内史临淄县开国公万纽于瑾造此文车骑大将军仪同三司县伯大夫赵兴郡守白石县开国男南阳赵文渊字徳本奉勅书万纽于瑾者唐瑾也为燕公于谨器重白文帝言瑾学行兼修愿与之同姓结为兄弟文帝乃赐姓万纽于氏庭罗子孙行弟侄之敬时瑾已位开府矣进爵临淄县伯周制封郡县五等爵者皆加开国授大将军开府仪同者并加使持节大都督其曰司宗者武帝保定四年更礼部称司宗也复姓古有之三字姓始于代北魏书官氏志载有勿忸于氏纽作忸勿疑万字之譌赐此姓者洛阳则于谨猗氏则樊深匪特唐瑾也文渊于大统十年追论立义功封白石县男邑二百戸迁县伯下大夫加仪同三司天和元年露寝成以题牓功増邑二百戸北史更渊曰深避唐髙祖讳也史称其楷隶雅有钟王之则今观是碑殆非虚誉云
　　后周幽州刺史赠少保豆卢恩碑跋
　　右周少保豆卢恩碑康熙岁戊子观于稼堂潘氏书屋恩本前燕支庶姓慕容氏与兄同州刺史封楚国公赠太保宁先后立功碑云恩字永恩北史后周书俱阙其名止书其字永恩附见宁传惜也后幅漫漶不能卒读矣宇文建国用苏绰卢辩辈议礼諡法不轻假人即宗子维藩弗隐恶徳如晋公护曰荡齐王宪曰炀衞王直毕王贤曰刺赵王招曰僣陈王纯曰惑越王盛曰野代王达曰奰纪王康曰厉而豆卢兄弟或易名以昭或易名以敬诚厚幸矣稼堂曰昭乎哉予之言也曷书之于是乎书
　　眞定府龙藏寺隋碑跋
　　眞定府治东龙兴寺隋龙藏寺故址也寺剙于开皇六年恒州刺史鄂国公金城王孝立石齐开府长兼行防军九门张公礼撰文恒州齐亡后入于周周又亡入于隋而公礼仍书齐官君子不忘其故国于称名见之矣流传宋太祖曽幸其地寺重建于干德元年龙兴之额所由更也然欧阳子着集古録称龙藏寺已废遗碑在常山府署之门则嘉祐间碑犹在寺外也今入门有殿殿北阁五层广九楹崇十有三丈中奉观世音像髙七丈三尺臂四十有二土人目为大佛寺碑亦具存而终南山释道宣撰神州寺塔録铺叙佛像顾不及焉何哉若夫隋之碑存于今者寡矣装界而藏诸也可
　　题伪刻李衞公告西岳文
　　王侯将相时至则居之虽豪杰之士不能预信于平日也刘季起沛上众推择可为沛令者萧曹等皆文吏自爱恐事不就尽让季当其时安能必后之相季封鄼平阳哉刘伯温羁管绍兴感愤至欲自杀又尝为石抹宜孙所用初未有佐命之思而或谓其在西湖望见云物曰后十年有帝者出吾当佐之殆妄也世传李衞公未遇为文告西岳神意在取天下次则择主而仕若微时预以帝王自许者然考之史衞公初仕隋为殿内直长寻为马邑丞唐髙祖击突厥衞公察其有非常志乃自鎻上急变新旧唐书所载略同可谓不知天命之尤者亦安得于未遇时逆知为唐佐命出入将相乎其事虽见李肇国史补而告文不知何人所作其云斩大王之头焚其庙宇此岂衞公之言昧者从而刻之石按欧阳赵氏所録皆无之盖近代伪者为之真妄男子也
　　潘氏家藏晋唐小楷册跋
　　右晋唐小楷一十六种共一册旧藏新安毕侍郎懋康家吾友潘次耕得之出以见示次耕博访金石文一一装界得此遂为翠墨之冠审视再三字比近时摹勒者差小又纸墨一色窃疑淳化帖外如大观淳熙潭绛鼎汝等帖足本已亡侍郎偶得其一尔然楷法已略备试用张懐瓘法估之不啻直千缗也




　　曝书亭巻四十八
　　钦定四库全书
　　曝书亭集巻四十九
　　翰林院检讨朱彞尊撰
　　唐太宗晋祠碑铭跋
　　唐太宗自晋祠兴师定天下贞观二十一年七月御制碑文及铭勒石于叔虞祠东隅碑隂列长孙无忌萧瑀李勣张亮李道宗杨师道马周衔名后人覆之以亭而庸工以字画上石稍浅遂刻而深之帝尝自述作书之法惟求骨力骨力既得形势自生不意为庸工改凿而骨力形势俱失矣予尝五至祠下辄摩挲是碑览古兴懐集少陵野老诗句文章千古事社稷一戎衣书于亭柱冨平李因笃子德见而赏其工因遗书与予定交于其归也拓铭一本赠之而书其后
　　圣教序跋
　　钟山纪檗子客于燕壬子八月过其寓斋观宋搨圣教序旧为吾里项子京家蔵上有张澂跋尾澂字如莹建炎中官尚书右丞周益公称其驰声翰墨位望既崇人欲其尺牍不可得今观其书法果入格且叹此册纸墨絶妙当知为南渡以前物矣子京蓄书画甲天下巻尾必估其价析产时按所书以遗诸子见者以为不爽铢两焉甲寅春檗子俶装南还相对潞河酒防索予题识复以他本较其钩画要未若此本之善
　　唐骑都尉李君碑跋
　　同里曹生仲经嗜金石文手拓同州李君碑示予纸墨精善对之眼明碑未详书者姓氏观其峻利秀逸非王知敬殷仲容不能造诣及此李君讳文字纬东汉以后字必以两字称一字者罕矣载于唐书房龄字乔顔师古字籀李众字师李琇字琇张巡字巡郭曜字曜宇文审字审李恢字祚李条字坚窦思仁字恕张义方字仪此外不多见也
　　唐郭君碑跋
　　右郭君碑在汾阳县北七十里予于丙午秋经郭社村行沟中仰见土冈之上碑额微露环冈数里乃登读其文皆骈俪语首二行剥裂君之名字门世与撰文者皆阙焉其知为郭君者借有额存也碑立于干封二年中有云挥霜钺而斩老生盖从太宗攻霍邑者按旧唐书宋老生弃马投堑甲士斩之新唐书则称为刘基所杀温大雅创业起居注又云老生攀绳上城军头卢君谔所部人跳跃及而斩之世咸不知挥刃者之为郭君而君之名以石裂终不传可惜也
　　跋唐明征君碑
