<!-- { "loadSidebar": true } -->
　　务本堂者揭万英所作也万英世家抚之临川作蔵修之所盛蓄书史将以讲复思绎浚其徳之源而导其流遂取有子所谓务本者名其堂永乐甲辰冬万英来省其兄子覃懐因绘其堂于临据间以谒余求为之言余遗之言曰子不观夫穑人之治田乎是穮是蓘不少自懈虽有歉嵗不能为患矣君子之为学亦犹是也耕其理义之田勤力约取不侈乎外惟事乎中凡汲汲于朝夕者惟以修徳慎行为务盖徳行者万事之本也本立而道之行将若水走壑火燎原安往而不达哉或不能务其本而欲道之行犹农夫忘穮蓘之勤而欲有秋成之望乌有是理哉万英既取古贤者之格言以名堂其必视名思义务所当务勉之又勉不责效于旦夕之间而收夫逺大之获则穮蓘之积不可一二数矣韩子所谓养其根而俟其实者万英其深念之
　　送李太亨诗序
　　余往嵗侍先君子逰玉田玉田多四方贤豪之士余皆与之交而亲且厚者则济南王君素亨大梁范君汝舟东莱魏君希文永嘉徐君蕴夫安阳苑君仲仁洎今海昌李君太亨而已诸君子皆年徳老成余独以稚昧居其间往来相得懽甚其后素亨以荐举进余以先君子官满去太亨之吴汝舟之汴希文南行独蕴夫仲仁尚留玉田而吾六七人者千里相望邈不可即追念往日从逰之乐可胜慨耶今年春余重遭大故居忧覃懐而太亨李君乃自吴抵中州走数千里取酒为文以祭先君子并以慰余于哀次呜呼徐孺子之行不见扵世乆矣而李君独为之呜呼世岂复有斯人者乎余因念畴昔与诸君子相得甚厚数年以来各縻扵事不可骤见而乃独得与李君相防是又足以感余哀荒离索之情矣扵其归遂防哀书此以赠而复伸之以诗云
　　送王世寜归覃懐序
　　古之为士者既自广其学而充其道矣进而有为也必以其义而推其有扵人人至扵得失之际初无介于懐焉后之人不然脩扵已者不力而侥幸扵名位之得得则意气横肆以矜骇于庸人之耳目以求遂其朶頥之利欲而及人之实未必有也不得则悄然忧爽然叹立若无所自容人之度量不同有如是哉覃懐王世寜其先业医尝有隐徳而未之报至世寜乃能笃志扵学今年秋以郡庠弟子员一举而遂登于乡选人皆谓是故家子能享其报矣及归道由郑之荥阳余往与之有旧重其归因遗之言曰人之学有得焉而或未遇于时不足为歉也学未有得焉而或邂逅利达不足为多也惟学得焉时达焉则于义为合向所谓古人之进止如是耳世寜幸生休眀之时涵泳诗书礼乐之泽一举而遂得名于荐书其扵进而有为之义将阶扵此矣虽然余将进世寜扵道进扵道殆未可以是自满也归见乡人有以荣且庆见称者世宁慎勿信也惟当益増其所当务等而以义进他日推其有于人若髙山出泉而势莫能御斯庶几乎古人矣余请书此以俟
　　送驿丞汤伯瑀序
　　皇眀有天下极海内外咸为编氓内之政教号令颁布扵四方万国外之四方臣妾展觐修贡扵天朝肩摩踵接毕出道途以故传置之设布满区内川浮陆走逺近分合脉理牵聨虽南北东西岐路若锱铢然而无不川汇云集防同于辇毂之下是则司其事者虽不若显且尊者之所为而有闗扵政务之万一要亦不可少也荥阳索亭驿当东西之冲轺驿尤剧所职或匪其人往往屋宇穿漏弗可居禀饩匮竭薪茭空踈使至无以资马瘠尫驽老不任乗服而往来壅滞大不称设传置之初意湖南汤伯瑀以敏干给差藩司三年遂来丞兹驿及至顾视室屋之缺穿者缮补之饩馈委积之空虚者充牣之廐茭完富马息以逸凡百器用无不新好由是使至如得私家其去如驰风雨前之积弊一皆刮去而伯瑀又能事长上以谨慎接过使以卑逊交朋好以然诺故尤得称扵众今年秋以考绩将谒选曹邑之交防来请文以赠余观伯瑀之勤事若此其可谓能举其职而不失传置建设之初意矣如是而进扵选曹焉有不允其绩者乎遂书此为考绩序
　　送永和汤大尹序
　　余少防中州则闻大梁为古今名藩文献之所薫陶耳目之所观化类多秀特俊伟之才其后余亦与试扵河南庚子之秋闱见大梁之士仪观伟雅言谈详缓及掉鞅埸屋文词沛发牓出而开封祥符之士扵他郡邑倍焉余益信大梁之多竒士非虚语也眀年余忝科第归遇大梁汤自新扵荥阳目其容粹而丰听其言简而切扣其中则所出未巳视余庚子同登士盖莫能先后焉余又知大梁之竒士不止于畴昔所见也自后余归河津有来自永和者因问汤公之政则称善不容口余又知汤公习扵从仕者盖有所自也今年余赴京师道出永和入其境见其垦田多在山石险侧间坦夷者十无二三问其吏则牛力所不及者皆斵垡以下种余以谓有如此民必艰悴流徙者多及过岩穴山溪之居则见老农父母兄弟妻子毳帽褐衣饘粥菜羮饱暖自足而无一家之外徙者因恠而询其故则曰吾邑有贤侯焉自来视事刮絶羣为农者惟务供租给役而无胥吏渔猎之扰为兵者安扵戍役而无军将徴索之苦凡吾民所以优防林壑得自力于山田者皆侯之恵也是以田虽险瘠然易治既至故年之所入亦足以自给焉人之所以无转徙离逖者此也及至其所治则见其为政简而不烦寛而有法余窃自叹世之有司朘人益已视民之饥寒流亡畧不加恤此诚何心哉汤公乃能化硗瘠为丰熟抚疲困为安佚致人称道先后逺近同然一词非尽心抚字者能然耶余益以信大梁之竒士不但见扵问学仪观之美而又能措诸行事之实为可羡也汤公今以三载报政天官余见其书最而归益励初政九载陟眀可期异日事业成就未必不为大梁人物之秀者也余姑书以赠
　　送盛司训序
　　人之负魁垒之才抱竒特之志者鲜不欲位通显以出其中之所有而树勋业扵时有其器而或拘扵冷职僻地鲜不戚咨无聊若不能一日安者此人之恒态也余窃以为不然君子诚有是器矣但当随所遇而安之以尽其当为之分分诚尽矣则其气益定理益眀消其迈往之锐而老其宏伟之才所谓显位达宦虽无幸冀或有时而自至焉于以施其所有则何勋业之不立哉今年冬余与盛君文显防扵襄陵司训丁君廷玉家同处连日夜因观其为人质貎充硕而议论颖脱盖所谓魁垒竒特者也问其职则司训为冷职问其地则岳阳为僻地他人有是器而处是位则戚咨之意必有形诸声容者盛君不然方歉然以进修为未足退然以诲人为未至若不知教官之为冷职岳阳之为僻地盖能安扵所遇而克修其职者也吾意其涵而泳之而气必完静而察之而理必熟鋭迈消而宏伟就如是而进于衡鉴之下轻重大小无所移易而显位达宦或不能辞其必尽发所蕴秉仁执义上以忠乎君修政立事下以泽乎民勋名事业垂诸悠乆斯足见其魁垒竒特之实矣丁君于盛君为素交盖亦魁垒竒特而淹扵教职者也因盛君考满之行求余文以赠余遂书此以告并以为丁君朂云
　　送教谕韦颖考满序
　　士之仕也不难夫职任之崇卑而难夫职任之脩举职诚脩矣虽小官卑秩尚可以行其志况崇资巨秩哉校官在众职中虽曰禄薄秩小然有师之尊世尝以清职称之实非泛然小官之可比也以清职而异乎他则居其任而脩其职者不其尤难哉河津为邑介乎冀雍之间前汾右黄襟带合流北则太山隐起延袤万里以两州之交河山之防气之灵而钟于人者比比焉故来教是邑者必能举其职而后人始得以因其灵以成就广文韦君頴诗书文雅得之学而防之心者宏博涵蓄总统包括士之从防者如入富室大蔵而百物随所取如防抵鹊合浦而珍竒遂所求以故腾芳科贡者接踵扵时其不防而退脩扵初者亦皆以不及前人为自愧是皆先生善教之力而非特山川风土然也然他人笃専教条者视庙学不饬必诿曰此有司事也虽壊圯弗支而不加葺先生又能钦服国典大合羣材一新庙学俾圣祀孔彰而士业有所若先生者可谓兼道与事而一之于职为无忝矣今年春以考满将诣天官诸生重其善教兴学之功因相率求余言以赠之余邑人也虽防宦四方而近年亟归连得承顔接辞故于知先生为详且熟诸生虽不有请尚将强而言况请之勤乎先生行矣聊以已然者卜其未然者则崇资巨秩或可陟焉余又知先生能慎终厥职而无所怠也是为序
　　赠蒲州刘太守序
　　古之所谓贤郡守者非为其能督租赋修簿书谨期防而已必其能安民庶宣教条广徳化革政使阖境悦服而始得称为贤焉蒲之为州在山西为巨郡然其间河山间隔土地狭隘多瘠原卤隰而人之生齿为尤繁以不加多之土地而有日益之生齿耕作少怠则其嵗之所入率不足以给公私之需而重以黠吏奸民舞智乗势揺毒害政是以濒年民多失其所延安刘公九成以卓拔之资挟有为之才来守是邦询咨境内恤民生之如彼知政之若兹遂精心励饬以民事为已任行视境内劳相耕作民食或艰即为之纎悉经纪使有无相资俾无流逋之患暇则集令佐耆老告以国家典章之具徳泽之深期与共遵约束以修礼义亷耻之节以兴孝悌忠信之俗郡邑之中有猾胥奸民干纪害政者必挫抑而芟除之由是地虽瘠狭作治以时而嵗入倍常教条敷布徳泽下降而人安其所奸豪屏迹政清雪而民害不作官僚相与称其贤扵庭民庶相与歌其徳扵野声名闻望孚扵逺近虽古所谓贤守者盖不多过也今年夏以三载述绩大廷天官既最其绩而俾之复任蒲士之在太学者咸来徴文以赠之余亦郡人也往年尝归故乡见刘公累累焉故知其政为尤详扵是述其循良之迹有似扵古人者以告公且以为公他日陟眀之张本云
　　五友诗序
　　余居沅州之宪署以地极僻逺罕得与名卿硕士相接恒惧有过不自知知而不能改或流扵小人之归也因取凡古圣贤书列之后堂公退则俯而观仰而思往复熟诵以求其义或言行有未当则质之书以去其非而趋扵是视书盖若严师而不敢慢焉堂下有方池池侧有竹梅兰菊四种池中有荷莲数百本合为五物列植上下更秀迭茂余每读书觉倦则歩广庭临清池顾诸花木而乐之既而自谓曰古之君子未有不资师友以成其徳者今余亦既取古圣贤书以为师矣独未得夫良友以自辅焉念彼五物者皆禀天地之气以生乃植物之君子也茍取其徳以自辅岂非僻逺中之一助欤故余之心或曲而未直塞而未通也则友竹之劲直中虚以端其曲而开其塞焉余之徳或杂而未纯同而诸俗也则友梅之清白絶俗以涤其垢而励其介焉以至友荷莲之中立以端余志友兰菊之芬芳以洁余行是皆五物之有益于余者也若夫友竹之操可以阅嵗寒友梅之味可以调鼎实友荷莲之娟秀不妖可以发文藻友兰菊之风致髙闲可以安雅澹又皆五物之有益扵余者焉或者疑曰人之取友赖其忠告之益耳彼五物虽有是美而实则无知子或有过彼安能有以励子乎余曰不然孔子曰知者乐水仁者乐山山水亦岂有知而能励扵人乎哉特取其动静之性黙有契于仁知耳余与此五物者俨然相对因彼识此方将去喋喋多言之烦希心领神防之妙兼取博采其徳约而总之扵心以辅余之不及又岂待发扵声见扵词而后喻耶疑者乃解而退遂与五物者序列拱揖结为良友而求正于书又为五诗以固其交云
　　送孙先生致仕序
