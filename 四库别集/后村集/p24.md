<!-- { "loadSidebar": true } -->
　　溪　河汉防分练星辰淡布萤　毎令夫结友不为子求官【挽齐国长公主】　山形无地接寺界与波分【金山】　山风来虎啸江雨过龙腥之类殊不草草盖逐字逐句铢铢而较者决不足为大家数而前辈号大家数者亦未尝不留意于句律也
　　苏子美歌行雄放于圣俞昂藏不羁如其为人及蟠屈为呉体则极平夷妥帖絶句云别院深深夏簟清石榴开遍透明树隂满地日卓午梦觉流莺时一声又云春隂垂野草青青时有幽花一树明晚泊孤舟古祠下满川风雨看潮生极似韦苏州垂虹亭观中秋月云佛氏解为银色界仙家多住玉华宫极工而世惟咏其上一聮金饼彩虹之句何也山蝉带响穿疎户野蔓蟠青入破窻亦佳句
　　子美送李生云李生以病废东入徂徕峯志气尚突兀形骸已龙钟男儿生世间有如絶壑松悮为风雷伤不与匠石逢哀哉千尺干摧朽似秋蓬此诗悲壮之甚李生何如人足以当之窃意子美自谓也
　　雁湖注半山归肠一夜绕钟山之句引韩昌黎诗肠胃绕万象非也孙坚母怀姙坚梦肠出绕呉阊门半山本此见呉志和王贤良诗云世论妄以虫疑冰注虽引庄子但出处无疑字意公别有所本后读卢鸿嵩山十志有疑冰之语又唐彦谦中秋诗云露净不容豹隠冰寒却恐夏虫疑乃知唐人已屡用之矣
　　半山挽裕陵云玉暗蛟龙蛰金寒雁鹜飞挽呉春卿云曲突非无騐方穿有不行链字斵对无遗巧
　　刘原父咏春草云春草绵绵不可名水边原上乱抽荣似嫌车马繁华处才入城门便不生贡父絶句云青苔满地初晴后緑树无人昼梦余惟有南风旧相识迳开门户又翻书皆有元和意度不似本朝人诗
　　刘贡父咏史云自古边功縁底事多因嬖幸欲封侯不如直与黄金印惜取沙塲万髑髅往往指王韶及李宪辈
　　唐人曹松亦云凭君莫话封侯事一将功成万骨枯王逢原暑旱苦热云清风无力屠得热落日着翅飞上山人固已惧江海竭天岂不惜河汉亁昆仑之高有积雪蓬莱之逺常遗寒不能手提天下往何忍身去逰其间其骨气老苍识度高逺如此岂得不为荆公所推富公由并州入相外廷至于举笏相贺王逢原独云要须待见成尧舜未敢轻浮作颂声所见髙于石徂徕一等矣荅孙莘老云生无人媿宁非乐死有天知岂待名其固穷自守亦士之髙致也
　　王逢原闻雁云万里波涛九秋后五更风雨一灯旁不待着雁字而题见矣
　　滕白题汶川村舍云种茶岩接红霞坞灌稻泉生白石根皤腹老翁头似雪海棠花底戏儿孙可入图畵坡诗略如昌黎有汗漫者有典严者有丽缛者有简淡者翕张开阖千变万态盖自以其气魄力量为之然非本色也它人无许大气魄力量恐不可学和陶之作如海东青西极马一瞬千里了不为韵束缚
　　陈洙书御史台壁云清朝无事谏章疎窃禄经年卧直庐惆怅平生不如梦春来三度到溪居与荆公三年衣染禁城尘抚事茫然愧古人明月沧波江万顷扁舟长载梦中身之作暗合
　　唐子西诸文皆髙不独诗也其出稍晚使及坡门当不在秦晁之下集中有闻坡贬惠州诗云元气脱形数运动天地内东坡未离人岂比元气大天地不能容伸舒辄有碍低头不能仰闭口焉敢欬东坡坦率老局促应难耐何当与道俱逍遥天地外此诗甚佳状得出砚田无恶嵗酒国有长春草木疑灵药渔樵或异人花开不旋踵草薙复齐腰团扇侵时令方书遣昼长问学兼儒释交防半士农国计中宵切家书隔嵗通闗河先垄逺天地小臣孤山静似太古日长如小年皆唐子西惠州诗也曲尽南州景物略无迁谪悲酸之态七言如身杂蜑中谁是我食除蛇外总随乡骥子能吟青玉案木兰堪战黒山头亦甚工
　　后人取前作翻腾勘辨有工于前作者唐子西过田横墓云沧溟无际何妨死却死东郊未耿光乃反退之祭文之意此诗必有谓不独为横发
　　元祐后诗人迭起一种则波澜富而句律疎一种则煅炼精而情性逺要之不出苏黄二体而已及简斋出始以老杜为师墨梅之类尚是少作建炎以后避地湖峤行路万里诗益竒壮元日云后饮屠苏惊已老长乗舴艋竟安归除夕云多事鬓毛随节换尽情灯火向人明记宣靖事云东南鬼火成何事终待边烽作诤臣【谓方腊不能为患直待北兵耳】岳阳楼云登临呉蜀横分地徙倚湖山欲暮时又云乾坤万事集双鬓臣子一谪今五年闻徳音云自古安危闗政事随时忧喜到渔樵五言云泊舟华容县湖水终夜明凄然不能寐左右菰蒲声穷途事多违胜处心亦惊三更萤火閙万里天河横腐儒忧平世况复值甲兵终然无寸防白发满头生造次不忘忧爱以简严扫繁缛以雄浑代尖巧第其品格故当在诸家之上
　　徐师川闻捷云时时传破敌日日问脩门又云诸公宜努力荆棘已千村陈简斋感事云风断黄龙府云移白鹭洲菊花纷四野作意为谁秋颇逼老杜
　　宣靖之祸自灭辽取燕始韩子苍挽中山韩帅云金絮盟犹在灰钉事已新语妙而意婉上句指韩下句指童蔡作诗法当如此
　　崔徳符诗幽丽髙逺了不蹈袭盖用功最深者观鱼云小鱼喜亲人可钓亦可网大鱼自有神隠见谁能量老禅虽无心施食不肯尝时于千寻底霍见如龙章桃花云如何一朽株孕此千亿花虽云行且防明嵗亦再华岂如世上人一老不复佳过湖云谁见诗颠颠发时鄱阳湖里月明知无人为觅昭华管自卷秋芦片叶吹皆精诣可吟讽
　　江端友字子我邻几之孙靖康间以布衣召用同时诗人感慨北狩南渡之作多矣子我云楚欲图周鼎汤犹系夏台又云比年荧惑犯南斗何日燕人祭北门事的切而语回互
　　江子我咏象云仓舒只用儿童计亦自能知尔重轻盖用王内翰元之讥玩张相齐贤之语但含蓄而不刻露尔
　　朱希真七言如几许少年春欲夏一畨梦事緑催红过时不语莺解事怕客深藏鱼见机人间万事老无味天下四时秋最悲五言如翦茅编鹤屋节米聚鸡粮灯昏防窥砚雨急犬穿篱皆警策不蹈袭
　　前辈记朱新仲舍人天气未佳宜且住风涛如此亦安归之聮取其自然不烦斲削然新仲此等句尚多如招郭侯饮云此时老子兴不浅旦日将军幸早临如何以报之青玉案我姑酌彼黄金罍凡引用前人语皆蟠屈排奡使之妥帖他句如满地落花春病酒一明月夜登楼相亲多谢风标子可欵岂无潇洒侯何从可觅秋消息忽有先锋到白头如水篆行科斗林幽啭画眉若不经思而俱出人意表读杜诗云纵之逼论剑收之入檀弓尤前人所未发也
　　刘屛山题李忠愍集云二帝防尘方幸塞六臣奉玺更朝梁叙当时事忠愤悲壮尹少稷闻魏齐入寇云酬功不惜赏千布送死惟堪缚一驴足与前句相上下先朝上元驾御端门示与民同乐之意而已宣和间灯尤盛至于骑年连月警跸夜出尹少稷靖康元夕诗云景龙只是当时路不见金钱打着人刘屏山亦云凄凉但有云头见曽照当时步辇归皆记向来期门之事汴都角妓郜六李师师多见前辈杂记郜即蔡奴也元丰中命待诏崔白图其貎入禁中师师著名宣和入至掖庭顷见郑左司子敬云汪端明家有李师师传欲借抄不果刘屏山诗云辇毂繁华事可伤师师垂老过湖湘缕衣檀板无顔色一曲当年动帝王亦前人感慨杜秋娘梨园弟子之类
　　茶山种竹云余子不足数此君何可无上句虽非竹事不觉牵强茘枝云絶知髙韵倾珧柱未觉丰肌病玉环上下句皆切又妙于融化送别云不堪相背处何况独归时行役云一寸客亭烛数声村舍鸡絶似唐人绍兴初金归我河南识者知和约之不坚乆钱氏之后自中原迁奉三世丧柩窆于越上诸公皆为哀挽茶山独云摸金千骑去埋玉几人归可谓妙于用事余为袁守项容孙被召过袁自言其先世坟城在沙寺者皆已迁公安国愈蹙矣士大夫得无感慨乎
　　王嘉叟侍郎栁色知春浅钟声觉寺深避虎连村静分鱼一市腥之句甚佳
　　初以盐钞僧牒籴军储夏均父诗云坐食今添几支遁煮盐那得百羊反本之论也
　　士大夫当离乱时有幸有不幸者简斋云浮世身难料危途计易非东莱云后死翻为累偷生未有期诵之皆可悲慨
　　赵忠简当国以近臣荐起处士刘致中至则赵去秦代之矣刘报罢归尹少稷柬之云徒然五侍从不办一书生史相力荐放翁赐第其去国自是台评然王景文乃云直翁自了平生事不了山隂陆务观放翁见诗亦笑云我字务观乃去声如何把作平声押了
　　陆放翁少时调官临安得句云小楼一夜聴春雨深巷明朝卖杏花传入禁中思陵称赏由是知名
　　古人好对偶被放翁用尽　箝纸尾摸牀棱　烈士壮心狂奴故态　生希李广名飞将死慕刘伶赠醉侯下泽乗车上方请剑　酒宁剰欠寻常债剑不虚施细碎仇　空虚腹垒块胷　爱山入骨髓嗜酒在膏盲手版肩舆　鬼子天公　贵人自作宣明面老子曽闻正始音　牀头周易架上汉书　温巻热官　醉学究病维摩　无事饮不平鸣　乞米帖借车诗　麴道士楮先生　土偶天公　长劒拄頥短衣掩胫　已得丹换骨肯求香返魂　子午谷丁夘桥　洛阳二顷光范三书　酒圣钱愚　茶七盌稷三升　一弹指三折肱天女散花麻姑掷米　玉麈尾金褭蹄　虎头鸡肋金鸦觜玉辘轳　客至难令三握髪佛来仅可小低头百衲琴双钩帖　藏经阁帖　维摩病説法虞卿穷
　　著书　读书十纸上树千回　风汉醉侯　见虎犹攘臂逢狐肯叩头　天爱酒地埋忧　一齿落二毛侵痴顽老矍铄翁　曲肱纵理　竹郎木客　百钱挂杖一锸随身　百瓮虀两囤枣　錬炭劳薪　铜臭饭香记书身大似椰子忍事瘿生如瓠壶笑尔辈爱吾庐僧坐夏士防秋　麈尾清谈蝇头细字　岩下电雾
　　中花　唐夹寨楚成臯　剑南集八十五巻八千五百首别集七巻不预焉似此者不可殚举姑记一二于此近嵗诗人杂博者堆队仗空疎者窘材料出竒者费捜索缚律者少变化惟放翁记问足以贯通力量足以驱使才思足以发越气魄足以陵暴南渡而后故当为一大宗末年云客从谢事归时散诗到无人爱处工又云外物不移方是学俗人犹爱未为诗则皮毛落尽矣旧读杨诚斋絶句云饱喜饥嗔笑杀侬鳯皇未必胜狙公幸逃暮四朝三外犹在桐花竹实中不晓所谓晩始悟其防意此是江东漕奉祠归之作也鳯虽不聴命于狙公然犹待桐花竹实而饱以花实况祠廪也欲并祠廪扫空之尔未几遂请挂冠
　　诚斋挽张魏公云出昼民犹望回军敌尚疑只十个字而道尽魏公一生其得人心且为敌所畏与夫罢相解都督时事皆在里许然读者都草草看了
　　今人不能道语被诚斋道尽　宿草春风又新阡去嵗无　江水夜韶乐海棠春贵妃　橘中招绮夏处屏休文【东宫生日】　晋殿呉宫犹碧草王亭谢馆尽黄鹂　春归便肯平平过须做桐花一信寒　东风染得千红紫曽有西风半防香　年年不带看花眼不是愁中即病中　升平不在箫韶里只在诸村打稻声　六朝未可轻嘲谤王谢诸贤不偶然　山根玉泉仰面飞飞出山顶却下驰自从庐阜防双练至今银湾干两支雷声惊裂龙伯眼雪防溅湿姮娥衣寄言苏二李十二莫愁瀑布无新诗【题潄玉亭】　羲和梦破欲启行紫金毕逋啼一声声从天上落人世千村万落鸡争鸣素娥西征未归去簸弄银盘浣风露一丸玉弹东飞来打落桂林雪毛谁将红锦幕半天赤光绛气贯山川须臾却驾丹砂毂推上寒空辗苍玉诗翁已行十里强羲和早起道无双【羲娥謡】　子云到老不晓事不信人间有许由【钓台】
