<!-- { "loadSidebar": true } -->
　　弘治壬戌重九前一日致仕新会贰尹林君叔方初度之晨也葢至是君之寿已跻古稀矣是日君之子乡贡进士与韶率二弟击牲酾酒祭告先祠以答其敷佑之休退而毕会乡缙绅之交游于君者以侈其寿康之乐君少尝多病艰于劳事及是举酒觞客登降俯仰强健过少壮日众咸啧啧叹赏以为君之暮齿充养有道而然亦髙寿之征也遂相与赋诗为寿而命予序之或谓予曰林氏一门世有耉老盖有寿种也自吾耳目所见闻者言之若君之曾大父元税使公寿终八十二大父赠春坊谕徳兼翰林修撰谦斋先生及世父太常少卿兼翰林学士赠礼部侍郎澹轩先生俱寿终八十七世父古愚翁寿终七十七父晚晦翁寿终八十一今其伯兄东谷翁寿己七十九从兄中书君寿亦七十二而君之寿又满七十他日所至皆未可涯也非有寿种曷能然予曰是固然矣然洪范叙五福必以攸好徳为言则徳之云者又岂非获寿之本乎林氏之徳言税使公逺不及知然观谦斋之质直忠信表仪邦族澹轩之清文粹行表仪朝着葢莫非税使公之徳庆所锺也古愚晚晦及东谷皆守分循理为乡善士不沗于谦斋中书及君皆奉公守职克世其学不忝于澹轩一门祖孙父子兄弟徳善之懿熏为太和其所以同跻寿域而兼全诸福盖有不期而然者矣予窃以为寿之有种者实本于徳之有种也抑予又闻君自新会致事归邑人赠之言谓其清戎伍而隠没之弊除督粮储而出纳之蠧革尝主邑政抚字有方而操履不茍则君之徳又有以及于民而为民之所乐矣诗曰乐只君子遐不眉寿请以是为君今日之颂又曰以引以翼寿考维祺以介景福请以是为君方来之祝并系以诗曰王母骖鸾下太荒广成骑鹤参翱翔来向林家忠孝堂手持玉斚斟琼浆荐以肉芝旨且香共寿哦松老仙郎君家作善天降祥一门盛事不可当灵椿堂上春无疆桂子阶前秋正芳从今呼吸日月光蟠桃结实取次尝直看凤雏毛羽长飞上阿阁鸣朝阳天禄荣分食太仓皇恩宠被颁龙章年年此日瑶池觞群仙结伴同徜徉
　　
　　送平海卫学司训谢先生满考之京序
　　
　　古之君子出而建勲植业于时者率皆文武兼备之士若周之尹吉甫以文武之徳成薄伐玁狁之功唐之裴晋公宋之韩忠献范文正皆出将入相成讨叛之绩非若后世之士岐文武为两途而不能相通者也肆我朝列圣相承重熙累洽而欲介胄之士皆从事于文爰命天下诸卫各建学立师凡卫僚之适子悉受业于学以俟承袭其庶子以及军士之俊秀者悉令着録于学以教养之学成得循府州县学之例科举应贡列于庶僚以固我国家万年太平之基甚盛典也平海卫学乃永乐辛丑从本卫指挥同知王公茂之请始建学设博士弟子员天顺间复从莆人宋教谕叔昭之请许以莆民之旁近者附名于学其后以言者例许军士充贡如州学之制继又以言者例许月给廪饩不分军民生但较其艺能之优者补之充贡亦如之至是学之政令悉如州学之制矣弘治乙卯司训谢先生来莅学事上遵累朝所降制令下循提学所立教条行之以勤而持之以慎守之以严而济之以寛九载之间学政修举科目得人视昔有加其学虽濵海一隅而文物之盛葢与中州一大郡之学等矣初先生戾学时以王公首请建学其功不可无纪特立石刻文以示永久今其献绩之京也王公之孙昊方握印章率其僚属请文于予以为行赠予喜王公祖孙能相继以致重于学而先生又知所重而能相与以有成也因书此以复所请若夫陟明之典圣朝自有常制予不复赘先生名琚字伯珍广之东筦人以春秋着録邑庠贡春官试优等而拜是职云
　　
　　送侍御杨君左迁广西藩省照磨序
　　
　　晋江杨君思明以成化甲申进士拜南京江南道监察御史越三年仲昭以罪自翰林来评事大理因纳交焉君为人醇厚恭谨平居无事温然春风和气之袭人至义激于中则秋霜烈日凛乎不可犯欧阳子所谓气刚色仁者君其有之去年秋因星彗之变君率同官上疏请黜南京诸大臣之骫法蠧政者语甚直用是人多睚眦之相与侦伺君之过兾以快其私己而果以事中君逮至京师将寘重法赖天子明圣察君靡大愆乃出君为广西布政司照磨既拜命便道过南京挈其家以行时故人僚友咸祖饯江东门外因相与叹惜谓朝廷得士如君当道者正宜扶持培植俾謇謇谔谔为天子司直之臣顾乃倾挤屏斥置之散地譬犹夜光可以照乘而以弹鸦干将可以断蛟而以割鸡为国家爱惜人材者果宜如是耶君笑曰是非知我者也君子居是官则思尽是职职茍未尽则心有不安矣向吾为御史也凡生民之利病政事之得失君子小人之用舍皆所当言举天下之责而丛于一身吾寝食不安惴惴焉惟不胜其职是惧岂若今为照磨责轻而职易称吾心忻然若重负之既释为愈乎于是闻者莫不叹君之言为知道而预卜其它日所至未可量也遂相与洗盏更酌以为君寿既醉有起而歌者曰兰可以佩兮春雪痱之木可以栋兮秋风摧之昊天明明兮彼独忍欺又有和之者则曰春雪有时而晞兮兰载芳只秋风有时而息兮木载荣只昊天明明兮不逺伊迩因相顾大笑命仲昭执笔书之以赠其行
　　
　　壮游诗序
　　
　　予友方君子亨学既成挟其艺以较于羣士吾党之知君者莫不期其夺弧而先登也何抱璞三献而知己弗遇人方有司是尤而君独慨然曰吾之业未充吾未有以博其见闻耳于是益肆力于学今年春复以严君之命来省其伯兄子大君于扬之兴化且将以收天下之见闻而发舒其志气恢宏其文章也榖旦既差爰命仆夫笥书赢粮泝闽溪访武夷歴鹅湖走江浙观胥江之怒涛登鳯凰山吊宋之故宫载酒西湖酹岳武穆之墓北道姑蘓慨想泰伯虞仲之至徳延陵季子之髙风遂出孟渎济维扬以抵兴化咏池塘之春草挹荆树之清芬犹以为未也复泛髙邮浮大江以探金陵之胜访六朝之遗踪入都城仰观宗庙宫阙之壮且丽歴覧廪蔵苑囿之富且大接其缙绅文物之盛其豪杰议论之伟凡天下之竒闻壮观皆得之于此矣兹将别去祠部主事林君汝和率缙绅大夫赋诗以壮其游而以首简见属曩予家食时纳交于子大君甚宻君亦不予愚往来相好也观其为人倜傥豪迈发于文章华来飘逸亦类其为人别五六年而始邂逅于兹见其辞气韵度醇雅缜宻视畴昔不侔道所问学出其文章亦敛华就实竒气蔚然予甚爱之是虽其天资之美有过人者而兹游亦不为无所助也昔之壮于游者无如司马子长平生足迹半天下其文之峭拔纡郁则得于龙门九疑奔放渊深则得于大江长淮吊沅湘之忠魂则其文感愤而悲激观大梁丰沛争战之墟则其文沉雄而凌厉想齐鲁之遗风瞻泰岳之尊安则其文典重温雅有正人君子之仪是其所以竒于文者以游故也君之游其亦子长之游欤他日闻吾莆中文章有西汉之风者未必非君也于一第之捷乌足言哉君之伯父东轩先生扬秋涛于学海揽夕秀于词林直泝秦汉而上魏晋以来不论也君归试以所得者质之亦必为君击节矣
　　
　　送佥宪李君廷建之任浙江序
　　
　　宣徳正统间家君子分教安成仲昭寔生于学官之寓舍及家君子九载满秩去时已七八岁矣故安成大夫士凡遇仲昭率以乡■〈尚阝〉子弟视之而仲昭于安成大夫士亦未有不瞻风采聆绪言者也成化乙酉冬仲昭偕计吏上京师获拜少宗伯李先生于春官之署先生赐之坐问家君子之起居甚悉其故旧情意蔼如也及丙戌春幸举进士为庶吉士复与先生之子廷章同年同官廷章遇仲昭视他人特厚其情意盖不异于先生也既而仲昭官翰林以罪斥评事南京大理先生从子廷建君适为陜西道监察御史御史评事皆执法之司也故得朝夕继见君恒于稠人广众中亟称家君子之为人观其情意又不异于廷章也当是时窃观少宗伯先生之为人文章学问可以黼黻皇猷笙簧治道乃于未耄之年遽奉身而退譬犹瑶林琼树璀璨耀日而尘氛埃壒凛不可犯葢杰特人也继而观廷章华采秀发譬犹幽兰芳桂翘英扬芬克世其业者也又继而观廷建君温厚闿鬯譬犹丽日和风见其可亲而不可疎克昌其家学者也然而拜少宗伯先生甫数月遽请老而别交廷章未二载而仲昭南迁复相与为别廷建君盍簮曽未几何今以大臣推荐擢浙江按察司佥事又将别焉呜呼老成重望不得时亲炙以示典刑故人良友不得日会晤以聆诲益其何能无介然于懐耶廷建君将之任其同官诸君子命仲昭为文赠之君平日行己居官彰彰在人耳目仲昭之言不足为重轻也特序平生辱爱于君之父子兄弟者书以归之以道仲昭之私云
　　
　　大理司务陶公挽诗序
　　
　　南京大理司务南城陶公卒于官缙绅大夫之知公者咸赋诗挽之其子钰持以求予序予于公之没重有感焉序乌可辞忆景泰辛未先兄御史登进士第于公之族弟御史公为同年交最宻予时方垂髫获拜于先兄之寓馆踰年先兄不幸以疾终御史公哭之恸又二年奉命按闽振肃之余以先兄故首诣弊庐二子而存问焉予时方着録郡庠亦以故人稚弟屡进见辱教爱良多既而复命还朝以上疏按权奸忤旨出知山东单县未几亦以疾终予闻而哭之及予歌鹿鸣再上京师先兄故人亦时有存问者然求如御史公情意恳笃葢寥寥焉予于是益叹御史公之不易得每一遇其乡人輙询其家以致予拳拳景慕之意始知御史公未第时尝受学于公之门也意御史公之为人若此其所得于公之薫陶渐染者必深恒以未识荆为恨去年春予以罪自翰林迁南京同官于大理始纳交焉公为人勤慎谦和与人交破崖岸彻城府其情意蔼如也予因追思御史公之为人而以公之徳性验之信乎其有得于薫陶渐染之深也尝窃以为御史公不可复见得见如公者朝夕相聚首以聆诲益于心亦少慰矣孰意公遽弃予而逝哉呜呼予受知于御史公未十数年而遽哭之及受知于公未踰年而又哭之人生几何所知遇者几何而凋谢之易乃若此其于情何如耶此予于公之没所以重有感也遂因缙绅大夫挽公之诗而序之以道予哀且以泄予景慕御史公之私云公讳靖字子立御史公讳复字士亨皆晋大尉威公侃之后也
　　
　　天海别意诗序
　　
