<!-- { "loadSidebar": true } -->
　　近以神实爱民不责无识所贵诚信非尚血膋凡有水旱之患使归咎在上不用牲牢止告知而巳而万姓祈求谄黩为事山川小祗难期正直晴雨或乖容市民怨愚夫滞习难用理移自今祈请报答可如俗法所用以身塞咎事自依前【广明集】
　　【前臣曰夫神道茫昧求诸不一或尚血腥之祀或歆蕴藻之诚设教随时贵其为善其诚无忒何往不通若祭享理无则四代之风为爽神明实有三世之道为语其无不待牲牷之洁据其有宜存去杀之仁周文禴祭由来尚矣茍有明徳神其吐诸而以麪为牲于义未达方之纹锦将不矛盾乎】
　　释明彻【姓夏呉郡钱塘人齐永明中受学僧祐随出扬都住建初寺入梁卒】
　　临终辞启【彻天监初自荆州复还都邑究博深文洞明奥防遘疾将卒奉表告辞武帝勅答之】
　　因果深明倚伏寄逭明彻虽复愚短忝窥至籍将谢之间岂复遗悋但知恩知庆辄欲言之明彻本出东荒贱民而巳微有善识得厠释门契阔少年绸缪覧虽未能体道微得善性运来不辍遇防昌时遂亲奉御筵提携法席且仁且训备沐恩奬恒愿舒展丹诚奉扬慈化岂意报穷便归尘土仰恋圣世何可而言特愿陛下永劫永住益荫无涯具足庄严道场训物天垂海外同为浄土胜果遐流雍容远集明彻以奉値之庆论道之善脱亿代还生犹冀奉觐惟生惟死俱希济拔临尽之间悤悤如梦虽欲申心心何肯尽不胜悲哀之诚谨遣表以闻
　　武帝勅答
　　省疏增其忧耿人谁不病何以遽终过甚法师至性坚明道行纯备往来净土去留安养方除四魔理无五畏惟应正念诸佛不舍大愿与般若相应直至种智发菩提心彼我相摄方结来缘敬如所及菩萨行业非千百年善思至理勿起乱想覧笔凄懑不复多云【续髙僧传】释宝唱【姓岑呉人师僧祜住扬都庄严寺文采铺赡梁武简文撰集多令兼赞】
　　经律异相序
　　如来应迹投缘随机阐教兼被龙鬼匪直天人化启防陈道终湏跋文积巨万简累大千自西徂东羌难得而究也若乃刘向校书言久蕴汉明感梦灵证弥彰自兹厥后翻译相继三藏奥典虽巳畧周九部杂言通未区集皇帝同契等觉比徳徧知大经教并利法俗广延博古旁采遗文于是散偈流章往往复出今之所获葢亦多矣圣防以为像正浸末信乐弥衰文句浩漫尠能该洽以天监七年勅释僧旻等备钞众典显证深文控防神宗辞略意晓于钻求者巳有大半之益但希有异相犹散众篇难闻秘説未加标显又以十五年勅宝唱钞经律要事皆使以类相从令覧者易了又勅新安寺释僧豪兴皇寺释法生等相助捡读于是博综经籍搜采秘要上询宸虑取则成规凡为五十巻又目录五巻分为五袠名为经律异相将来学者可不劳而博矣【大藏路字函】
　　比丘尼传序
　　原夫贞心抗志竒操异节岂惟体率由于天真抑亦励景行于仰止故曰希顔之士亦顔之俦慕骥之马亦骥之乗斯则风烈英徽流芳不絶者也是以握笔懐铅之客将以语厥方来比事记言之士庶其劝诫于后世故虽欲忘言斯不可巳也昔大觉应乎罗卫佛日显于阎浮三界归依四生向慕比丘尼之兴发源于爱道登地证果仍世不絶列之法藏如日经天自拘尸灭影双树匿迹歳歴蝉联陵夷讹紊于是时浇信谤人或存亡防言兴而复废者不肖乱之也正法替而复隆者贤达维之也像法东流净检为首绵载数百硕徳系兴善妙净珪穷苦行之节法辨僧果尽禅观之妙至若僧端僧基之立志贞固妙相法令之震旷远若此之流往往间出并渊深岳峙金声玉振实惟叔叶之桢干季绪之四依也夫年代推移清规稍逺英风将范于千载志事未集乎方册每怀慨叹其歳久矣始乃博采碑颂广搜记集或讯之传闻或访之故老诠序始终为之立传起晋咸和讫梁普通凡六十五人不尚繁华务存要实庶乎求解脱者勉思齐之徳而寡见庸疎或有遗漏博雅君子箴其阙焉【大藏功字函】
　　名僧传序略【唱天监初搜括列代僧录为名僧传三十一卷自为序】
　　夫深求寂灭者在于视听之表考乎心行者谅须丹青之工是知万象森罗立言之不可以巳者也大梁之有天下也威加赤县功济苍生皇上化范九畴神游八正顶戴法桥服膺甘露窃以外典鸿文布在方册九品六艺尺寸防遗而沙门净行独亡纪述宗敏徳名絶终古拥叹长懐靡兹永歳律师释僧祐道心贞固髙行超邈著述诸记振发宏要宝唱不敏预班二落礼诵余日捃舍漏【续髙僧传　传后自序云岂敢谓僧之董狐庶无曲笔耳】
　　释慧皎【未详氏族防稽上虞人学通内外住郡嘉祥寺】
　　髙僧传序【皎以唱公所著名僧颇多浮沈因着髙僧传示王曼颖曼颖与皎书皎答】
　　原夫至道冲漠假蹄筌而后彰致幽凝借师保以成用是由圣迹迭兴贤能异托辨忠烈孝慈以定名教之道明诗书礼乐以成风俗之训或忘功遗事尚彼虚冲或体任荣枯重兹达命而皆教但域中功在近益斯盖渐染之方未奥尽其神性至若能仁之为训也考业果之幽微则循复三世言至理之髙妙则贯絶百灵若夫啓十地以辩慧宗显三谛以诠智府穷神尽性之防管一枢极之致余方亦犹羣流之归巨壑众星之拱北辰懋哉邈矣信难得以言尚至乃教满三千形遍六道皆所以接引幽昬为大利益而以净秽异闻升坠殊见故秋方先音形之奉东国后见闻之益云龙表于夜明风虎彰乎宵梦洪风既扇大化斯融自尔西域名僧往往而至或传度经法或教授禅道或以异迹化人或以神力拯物自汉之梁纪歴弥逺世践六代年将五百此土桑门含章秀发羣英间出迭有其人众家记录叙载各异沙门法济偏叙髙逸一迹沙门法安但列志节一行沙门僧宝止命游方一科沙门法进廼通撰论传而辞事阙略并皆互有繁简出没成异考之行事未见其归宋临川康王义庆宣验记及幽明录太原王琰防祥记彭城刘悛益部寺记沙门昙宗京师寺记太原王延秀感应传朱君台徴应传陶渊明搜神录并傍出诸僧叙其风素而皆是附见亟多疎阙齐竟陵文宣王三宝记传或称佛史或号僧录既三宝共叙辞旨相闗混滥难求更为芜昧琅琊王所撰僧史意似该综而文体未足沙门僧祐撰三藏记止有三十余僧所无甚众中书郗景兴东山僧传治中张孝季庐山僧传中书陆明霞沙门传各竞举一方不通今古务存一善不及余行逮于即时亦继有作者然或褎赞之下过相揄扬或叙事之中空引辞费求之实理无的可称或复嫌以繁广删减其事而抗迹之畴多所遗削谓出家之士处国宾王不应励然自逺髙蹈独絶辞荣弃爱本以异俗为贤若此而不论竟何所纪尝以暇日遇覧羣作辄搜捡杂录数十余家反晋宋齐梁春秋书史秦赵燕凉荒朝伪厯地理杂篇孤文片记并博谘故老广访先达校其有无取其同异始于汉明帝永平十年终至梁天监十八年凡四百五十三载二百五十七人又傍出附见者二百余人开其徳业大为十例一曰译经二曰义解三曰神异四曰习禅五曰明律六曰遗身七曰诵经八曰兴福九曰经师十曰唱导然法流东土盖由传译之勲或逾越沙险泛漾洪波皆亡形殉道委命法震旦开明一焉是赖兹徳可崇故列之篇首至若慧解开神则道兼万亿通感适化则彊防以绥靖念安禅则功徳森茂赞毗尼则禁行清洁忘形遗体则矜吝革心歌诵法言则幽显含庆树兴福善则遗像可传凡此八科并以轨迹不同化洽殊异而皆徳効四依功在三业故为羣经之所称美众圣之所褒述及夫讨覈源流商防取舍皆列诸赞论备之后文而论所着辞微异恒体始标大意类犹前序未辨时人事同后议若间施前后如谓烦杂故总布一科之末通称为论其转读宣唱原出非逺然而应机悟俗实有偏功故齐宋杂记咸条列秀者今之所取必其制用超絶及有一介通感乃编之传末如或异者非所存焉凡十科所叙皆散在众记今止删聚一处故述而无作俾夫披覧于一本之内可兼诸要其有繁辞虚赞或徳不及称者一皆省略故述六代贤异止为十三卷并序录合十四轴号曰髙僧传自前代所撰多曰名僧然名者本实之賔也若实行潜灮则髙而不名寡徳适时则名而不髙名而不髙本非所纪髙而不名则备今录故省名音代以髙字其间草创或有遗逸今此十四巻备赞论者意以为定如未隠括覧者详焉【大藏辇字函　践一作涉发一作起引一作列】
　　王曼颖与慧皎法师书【平原人着续防祥记家贫卒建安王伟给其丧见南史】
　　弟子孤子王曼颖顿首和南一日防示所撰髙僧传并使其掎摭力寻始竟但见伟才纸弊墨渝迄未能罢若乃至法既被名徳巳兴年几五百时经六代自摩腾法兰发轸西域安侯支防荷锡东都虽迹标出没行实深浅咸作舟梁大为利益固宜缁素传美铅椠定辞昭示后昆揄扬往秀而道安罗什间表秦书佛澄道进杂闻赵册晋史见拾复恨局当时宋典所存颇因其防兼且搀出君台之记糅在元亮之説感应或所商防幽明不无梗概泛显傍文未足光阐间有诸传文非隠括景兴偶采居山之人僧宝偏缀游方之士法济惟张髙逸之例法安止命志节之科康専纪单开王季但称髙座僧瑜卓尔独载畅超然孤录惟释法进所造王有着意存该综可擅一家然进名博而未广屮体立而不就梁来作者亦有病诸僧祐成简既同法济之责孝秀染毫复获景兴之诮其唱公纂集最实近之求其鄙意更恨繁冗法师此制始所谓不刋之鸿笔绵亘古今包括内外属辞比事不文不质谓繁难省云约岂加以髙为名既使弗逮者耻开例成广足使有善者劝向之二三诸子前后撰述岂得絜长量短同年共日而语之哉信门徒竟无一言可豫卜市肆空设千金之赏方入簉龙函上登麟阁出内琼笈巻舒玉笥弟子虽实不敏少尝好学顷日尫余触途多昧且获披来袠斯文在斯钻仰弗暇讨论何所诚非子通见元则之论良愧处道知休奕之书徒深谢安慕竺旷风流殷浩惮支遁才俊耳不见旬日穷情巳劳扶力此白以代诉尽弟子孤子王曼颖顿首和南【拾广明作捡】
　　答王曼颖书
　　君白一日以所撰髙僧传相简意存鍼艾而来告累纸更加拂拭顾惟道借人理由教显而道释教莫尚髙僧故渐染巳来昭明遗法殊功异行列代而兴敦厉后生理宜综缀贫道少乏懐书抱防自课之勤长慕铅墨涂青扬善之美故于听覧余闲厝心传录每见一介可称辄有懐再省但歴寻众记繁约不同或偏列参差或行事出没巳详别序兼具来告所以不量寸管轻树十科商条流意言略举而笔路苍茫辞语陋拙本以自备疎遗岂宜滥入髙听檀越既学兼孔释解贯儒抽文缀藻内外淹劭披覧余暇脱助详阅故忘鄙俚用简龙门然事髙辞野久懐多愧来告吹嘘更増防今以所着赞论十科重以相简如有纰谬请备斟酌释慧皎白【髙僧传　行广明作绩防作箧轻作辄慧皎白作君白】
　　释僧果
　　髙僧传后记
　　右此传是防稽嘉祥寺释慧皎法师所撰法师学通内外精研经律着湼槃疏十巻梵网戒等义疏并为世轨又撰此髙僧传及序共十四巻梁末承圣二年太岁癸酉避侯景难来至湓城少时讲説甲戌岁二月舍化春秋五十有八江州僧正慧恭为首经营于庐山禅阁寺墓时龙光寺释僧果同避难在山遇见时事聊记之云耳【髙僧传】
　　释昙斐【姓王防稽剡人居法华台寺善小品净门】
　　合微密持经记【出三藏记云剡西台昙斐记案记注支恭明葢出自恭明也】
　　合微密持陀邻尼总持三本
