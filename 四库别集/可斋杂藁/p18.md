<!-- { "loadSidebar": true } -->
　　庙朝授任一时重边琐之科幕府缀员千里玷江城之寄佩隆知之至厚揆绵力以奚堪祗事凌兢扪心激烈眷乃巴丘之垒丽于楚泽之隈偏安一方素恃山川之险承平百载未尝军旅之闻是虽近失于藩篱谓可逺稽于规画迨观形势缅想古今湖湘在其南此则明彻募舰碎皎舟之所荆峡出其北此则僧辩偃旗烧侯栅之方东蔽沔鄂则鲁肃尝于此置万人之屯西顾鼎澧则陶侃尝于此掩五溪之寇信如此地宜付若人况今唇齿之畴依尤赖咽喉之聮络苇杭相望毋云春水之已生桑防未移当戒秋风之不逺奚为推择轻畀缪庸如某者鐡砚违心铅刀误手笔花不润早孤射防之盟檄草甚芜漫作从军之赋霜雪薄未秋之髩风波摧如水之心慨念驱驰几濒险阻平沙列阵备更劎外之闗河落日孤军犹记岘邉之城郭逮淮头之奔走复夏口之往还寄薄命于鸿毛脱重围于虎口周旋四塞终始十年白髪垂垂正切思亲之念丹衷耿耿惟勤报主之忠敢图过聴于非才尚俾强顔而为役豺方当道蚊曷负山虽未忘怀乡去国如文正之嗟然自昔出幕持麾乃少陵之羡此恩所在一息亦知恭惟某官淇澳武公磻溪尚父临大事制大变应万务之几防明公道守公心集众贤之忠益济艰难之局面翕归静定之工夫披郡国之舆图洞究中外迩遐之势置人物于夹袋不遗长短小大之才故凡抱一艺之能咸俾备四方之役致如防琐亦与布宣某敢不衔荷丘山恪恭朝夕防风寒者数处愿申儆于封圻芘天下以万间惟依归于陶冶
　　谢台谏
　　执右弭于边城莫陪时议分左符于江国误被上恩侥逾殊溢于私心吹奬亶由于公论属方祗役敢后修辞乃眷巴丘实据天险北控荆峡而西扼鼎澧东蔽沔鄂而南接湖湘慨想六朝徒有英雄之迹承平百载未尝军旅之闻自虢虞唇齿之既亡而吴蜀咽喉之所系如兹重地可付庸人如某者鐡砚违心铅刀误手黾勉户门之逼已徘徊篱落之傍人几屐平生阅厯西风之局千帆过眼栖迟上水之船凄怆烟芜雕零蒲栁嵗冉冉兮将去心耿耿者徒存望舍下之白云久拟闲居之赋对楼头之黑月空成出塞之吟不图误聴于非才尚俾强顔于此役苇杭相望曽日戒之茫然桑防未移且秋期之至矣若为恃赖有依归恭惟某官学者泰山国之元气亲结龙墀之简注载新骑省之威仪陈善闭邪振朝廷之纲纪扬清激浊持人物之权衡知粗材尝厯于险艰谓小垒或堪于委寄遂叨推择猥与布宣某敢不寅奉箴常申严封守中流舣楫深虞数处之防风广厦栖巢终赖万间之芘雨
　　兵郎江东漕兼督参谢平章
　　材馆畴咨秉大钧而播物郎闱假宠将隆指以参筹顾负乘之非长爰循墙而防避强顔交戍矫首知归以诸道刺史之分转输为急中兴督府之建僚属靡轻矧朝迹之兼荣匪时材而罔畀魏公用蜀赵开专领于计权叶相临江雍国实参于兵画凡大勳之共济皆伟望之素孚孰谓庸流乃堪并任如某者凋零坠绪竒蹇防官足迹所之厯疆邮而殆徧头颅如许怅嵗月之空磨自忧患之薰心已功名之絶念属驰边檄起赞戎旃骃骆驱驰继辱使华之遣貔貅出入敢辞王事之劳惭无横草之功愿毕寝苫之制讵期大造未弃孤踪决狱不知几何复当钱糓之问军旅之学未已仍陪俎豆之陈况令鸡省之升班益重鹈梁之兴刺侥逾溢分感愧填膺恭惟某官相汉巨臣师周大老黄阁几年清风万古建昔人未有之勲庸洪钧一气寿域八方流斯世无穷之福泽緫握枢机之柄从容帷幄之谋讲兵食之大经坐致三军之给足急贤才之先务未尝一士之遐遗遂俾尘劳亦归器使某敢不激昂素志衔载洪私通江淮表里之津当恪恭于厥职广天地始终之造尚对越于宏庥
　　谢督相
　　位隆上宰建新府以督师班陟外兵缀旧僚而将漕当多士功名之共赴而四方观听之云初小已奚为大钧首播既循墙而防避敢敛版以知皈以部使者之设官转输为急大督府之列属画诺攸资况序进于省漕复宠升于朝着中兴而后建置靡常魏公用蜀之时则赵开主其计叶相临江之际则雍国佐其谋是皆伟人克赞前烈然亦未闻于兼任岂容俯畀于非才如某者袜线短能斗筲小器一行作吏老嵗月于征鞍千里依人视家山如传舍临书慨叹抚铗悲怜比缀幕以佐戎与执櫜而从事曽防毫髪仰答甄镕政惟马分之穷思遂鸥盟之适属黄阁肇登于硕辅而青氊未弃于陈人给餽饷于闗中曷资竒画求文武于幕下孰匪名流顾横草以何功俾握兰而在列人物盛鱼鳞之集化工先蛇足之成白羽传麾仍问边淮之列戍青丝揽辔聊夸江左之诸公顶至踵以受恩口语心而曷报恭惟某官勲在王室德格天心冠三阶符采以色明握万里舆图而掌运相麻初播士夫交庆以举觞公衮盍归天子与思于当馈持变通之心法以经世纳偏陂于皇极以待人陜西主召陜东主周兼二相保厘之寄洛北曰温洛南曰石无一士罗致之遗遂俾疎庸仍叨简防某敢不镂铭新徳砥砺初心竭驽钝之驰驱报鸿厐之覆育赞筹帷幄一防文墨议论之长秉轴庙堂尚备钱谷甲兵之问
　　淮西总领谢平章
　　东台将漕已慙聮骃骆之华左户陞班遽俾给貔貅之饷辞再三而弗获职共二以奚堪祗事之初归恩有自惟固圉安边之要无如理兵足食之谋江淮财赋之渊虽传于古庙堂钱谷之问莫切于今北顾未寛西饷尤窘补疮剜肉良医之所寒心血指汗顔巧匠为之束手况搤吭而或夺其食且掣肘而欲善其书杯水救薪岂能苏涸筹沙作米安足疗饥命令有所难加事力至于俱困使贾生亲见必形哀痛之言纵刘晏复生亦无趣办之术如某者一寒寡与五技易穷半世驱驰笑头颅之已老连年忧患觉心志之尽凋初无袜线之长荐辱辔丝之遣莫通骊驾愿续鸥盟岂期列戍于地官乃俾给师于天堑碁当坏局岂拙着之能施路有覆车矧前鉴之不逺冒焉承命奚所逃愆非化地力赐于主盟而公朝略加于假借乏兴必矣图报谓何恭惟某官三代真儒两朝元老断朝廷之大议谋谟动中于事机緫军国之重权念虑旁周于边琐知兵储之非易顾人物之甚难以某久在兵间颇谙利害谓某曩亲父训粗识源流遂俾庸材猥叨烦使某敢不誓殚驽力期称鸿私望泰阶六符之躔所愿宻依于覆帱赐中流一壶之力尚祈亟拯于艰难
　　谢督相
　　上辅董师国用尽归于宰制外郎庇职兵储实系于倚毗恍成命之莫回抚防躬而难称恩深槖籥感极轮囷越自南渡四总之攸分皆谓西饷一司之独裕属更多故大坏前规师徒调度凡费几金敖廥空虚几无余粟士安盐防之法契钞虗存筹昌斛籴之规斗升难责楮币莫知其通变米艘多失于经常犹炊沙何能以作糜而捧漏讵堪于沃釡使洛阳处士将哀痛以深忧非江左名贤岂清谈之可辨如某者迹寒寡援分薄多艰有曲谨小廉仅克周旋于榘矱无髙见伟论可以动寤于搢绅自忧患之熏心已功名之絶念逮叨使辔猥缀郎闱由知已之未酬难奉身而遽退不图庙堂钱谷之问取诸幕府文书之间既令越俎于旧官仍且吹竽于下客顾惟驽力曷副鸿恩前车之戒未遥后爨之忧孔亟疾深腠理正扁鹊之寒心愧切汗顔将屠牛之贻笑再三莫避共二曷胜恭惟某官社稷元勲岩廊奠宰开拓乾坤之力量整齐华夏之规模提周旅之雷霆万里翕为之响应沛商民之霖雨四方共企于汉瞻广捜小大之人才济艰难之事防以某久陪履舄备厯戎行谓某尝学箕裘俾承世职致令庸缪叨被选抡某敢不恪守初心觊酬大徳抚百姓给餽饷亦当承汉相之留闗携诸吏上峥嵘所愿侍晋公之向阙









　　可斋杂藁巻九
　　钦定四库全书
　　可斋杂藁巻十　　　　　宋　李曾伯　撰啓
　　除广西帅谢丞相
　　槐庭播物揭公道以宏开桂筦抡才起陈人于久废循墙靡徇入境是共佩埏埴之恩荣肃颖而声谢惟今西广乃古南交延袤封壤二十五州控引蛮方几千余里当皇祐弭寇备勤余狄之经营至淳熈承平相继范张之镇静大槩自渡江之后未尝为戍岭之防财计则转而上供军籍亦从而内省倐然近嵗忧及逺人驩言兽蹄之道可通畴谓马腹之鞭不及迨天之未隂雨贵及是时如人之防风寒不止数处幸寛上顾宜属重臣如某者百拙奚堪一愚寡与半生疆场驱驰虽罄于臣忠连嵗邱樊耕凿具知于帝力髀肉生而老将至皮毛落而骨仅存嗟人情甚于含沙顾世味已如嚼蜡曲怜小已独赖大钧丞相数言将军宻回上听朝臣不可光禄力屏羣言方当风霜摧折之余再有天日开明之望旧氊尽复新綍沓颁壁府图书陞之华选琳宫香火宠以殊荣已幸获为全人讵敢萌夫妄想忽拜九霄之雨露俾临五瘴之山川昕诏有严暑行岂惮百年松垅昔称上冢之荣万里梅花获继宜人之赋感鸿恩其甚至揆驽力以奚胜冒尔祗承慊然报称恭惟某官立生民极为帝者师奉八柄以驭臣运此槖籥钧陶之妙不一而弃士付之权衡尺度之公凡御屏间记之人皆夹袋捜扬之数肆求循吏将惠逺民不啻闻片言之善若决江河直欲使八荒之域如在畿甸察某昔素无于大过知某尚可勉于后图遂使疎庸仍叨柬拔某敢不洗心奉职毕力酬恩如钱糓甲兵未敢渎庙堂之问惟忠信笃敬庶期行蛮貊之邦
　　谢参政
　　岩廊播物不一以弃人岭峤抡材俾十连而作帅服龙光之抆拭佩鸿造之作成领篆云初奏缄敢后惟今西广乃古南交延袤封境二十五州控引蛮方几千余里当皇祐弭寇备勤余狄之经营至淳熈承平相继范张之镇静大概自渡江之后未尝为戍岭之防财计则转而上供军籍亦从而内省倐然近嵗忧及逺人驩言兽蹄之道可通畴谓马腹之鞭不及千虑而得可一宁过绸缪四隅而备其三讵容疎略其于此际可付非才如某者已试罔功至懦不武驱驰半世平生对越者此心忧患中年生意凋零而如髪结草莫知于报国食芹徒抱于爱君敢意休明未忍摈絶俯念皮毛之剥落尽还面目之本来特畀祠官已叨宸宠载峻西清之直遽分南服之权昕诏有严暑行敢惮上冢拜松楸之旧及郊覩岩洞之竒不谓衰龄乃获继骖鸾之赋祗惭绵力恐将重骑之讥如痿人虽起于刀圭而驽驾惧颠于辔防孰为之地我有此天恭惟某官命代真儒熈朝硕辅下丞相之一等佐天子之万几建大政兴泰平千载可占于今日跻吾民纳仁寿八荒无间于同云维持公论之主盟培植人才之气脉成已成物几同茅茹之彚升使过使功不忍邱樊之终弃遂令衰朽载玷宠荣某敢不惟既乃心恪恭厥职如忠信笃敬之行蛮貊虽不敏愿学焉倘甲兵钱糓之问庙堂防大赐弗及此
　　谢侍从
