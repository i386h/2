<!-- { "loadSidebar": true } -->
　　琼楼藐层云絶栋天风寒阿谁吹玉龙哀响落云间挿羽欲相从百尺那可攀脉脉隔绮窓欲语两俱难当年古铜人夜半失露盘露寒湿如水见者为悲酸谁能铸铁关镵石为肠肝已夫巳矣夫无言付长叹
　　贫女伤莫年有泪不可挹秦川五色锦半世劳独织织花空过眼新故总尘迹抚机悲歳年顔貌非故夕妾心比锦丝丝长恨无极綉衾双鸳鸯抱此欲谁适沃桑叹黄陨尚肯赋梅实悠悠世上儿何处堪食息
　　何年铸铜柱请为问伏波蓟子去不逺金狄谁再摩世变落莾吾意成蹉跎盗跖饫肝脍孔圣厄弦歌祸福吾欲问当世无史鮀问夭天匪髙秪恐民听讹形骸天委质性命天委和吾固闻诸天如何复如何
　　用侄炜之山行韵
　　惜花急晨游起坐旦未逹骑马去踏花朝雨马蹄滑落花委尘泥花香在罗袜猗兰覔余春牡丹迟未发游子何时归使我幽愤豁目断囬雁书遥遥楚天阔
　　诫子
　　鲁语诲时习商书称时敏一字该二义学者盍重省又日新其徳成汤常自儆三月不违仁顔子独深领今日或因循明日澡即新前月或断续此月复即仁圣贤惜分隂于此犹兢兢学者能用力其名曰兢辰人有一大时一去不复仍十五入大学明徳与新民二十曰弱冠既冠责成人勤怠只数年贤愚系终身过此为失时人不再青春譬之农力穑春耕而夏耘耕耘苟失时无复望秋成父母上俱存兄弟下无故饱食无用心白日任虗度防壮老复至一朝忽仄顾对人语不了握笔书輙误龙鳞映犬豕面目可増恶哀哉复哀哉追悔已迟暮及此尚可图勉旃须早悟
　　题林同舍初心诗集
　　与君别一世忽见疑梦境感往双泪悬华髪各垂领青灯对白酒相朂敦暮景别后诗逾佳朗歌竟夜永
　　赠徐教谕爱兰
　　朝采水中芹莫采水中茆采采不盈掬意不在寸草顾瞻尔子衿忧思郁中抱濯江暴秋阳岂不日杲杲杲杲虽丽天寒荄易枯槁君来升文堂钟鼓试击考轰霆起羣蛰沈淖赖雪澡以中养不中寛慈以为寳惟皇均降衷三代此直道迪教敦民彜端拜谢师造
　　歌行
　　赠天台遇仙翁
　　天台华顶飞丹霞飞梁絶壁仙人家刘郎归去不复返千年药径生蠙蛙老翁家住山谷口入山往往逢青华授之长生不死药山头采采札与砂炼养火鼎成黄芽日虀蔓菁饭胡麻方瞳丹颊生鼎花犹为人世忧龙蛇下游汗漫周八遐手持药管青牛车更资易数余齿牙占歩祸福百不差朅来访我一舍蜗剧谈世事长吁嗟我语君君试听劝君不用六十四卦推天星但愿得君肘后之丹经普度百万亿生灵君不见安期生李少君一匕神楼生羽翎入无间升苍防造物虽有数不能囿无形人人絶粒餐琼英免堕巅崖受苦辛
　　和寄可庵卢教谕
　　可庵卜筑夀藏于家山之麓蛟峯山房南峯伯仲来游擕壶荷锸相与赋诗真一时盛集也濳斋何某不得与新丘之乐乃赓载歌以自附于四先生之后云
　　平生浪说齐谐志杞国有天惊堕地不周摧折天柱倾咄咄古今真恠事元气不死桥运兴千古日月长悬奔照见可庵一片心脾真硉兀挥斥八极游天根两眼痴蟇不能食坐观蝡动自形色独吸泠风饮沆瀣去向南溟六月息不学神仙慕安期陶濳旷达其庶几卜筑前窀从与老太行世路从顚危桓魋石椁嘻未达昭陵玉匣荒丘垤东门树槚四时青独对青山问明月孤山梅逋仙一去唤不囬三迳竹空怀二仲人如玉处士松世无郑老遗髙风何如及今收拾千岩万壑秀飞廉道前丰隆后美人服薜带女萝自起傞傞舞长袖得时为鸣鳯失时为卧龙且问君王乞三峯百年三万六千日倐忽起灭天际虹散髪披襟任坦率时浇磊磈斟寒碧眼髙一世四海空婢膝奴顔死人役君不见乌栖曲白纻歌长绳不系白日梭时耶命耶将奈何前有香山翁后有洛阳老嘉防不数逢千载谁复道蛟翁此来游三珠烱相照凭谁画作五老图着我坐隅添一笑
　　赠徐霞锦
　　昔日山隂老魏仙丹成飞去三千年倒影灭没不可得谁驾玉犬骖云軿当年从事君家祖独向炉边得丹谱刀圭入口羽翰生至今去作羣仙父丹砂散地无人收聚作丹霞如锦毬腾腾五采狎猎起夜半精光冲斗牛问君从事适孙子浑家住坐丹霞里夜窥璇玑落星躔昼负丹囊踏山水有时卖易挂白钱醉卧圯桥堕双履问君何事落人间谪业巳尽当复还人间处处风雨恶不如归去蓬莱山山上朝霞犹可餐
　　汾阳徐祥英还家
　　君不见当年原上武陵家有人随水覔桃花桃花未落君归去到得重来无覔处又不见石室山中一局棊有谁采樵不知归斧柯烂尽俗縁起归到人间长孙子君今采药入山中一笑相逢樽酒同鸟啼花落隔人世不知世上谁雌雄令威千年化作鹤回头犹念旧城郭城郭虽故人民非归去归去遄髙飞
　　赠星学叶氷壶
　　祝融掷火驱六龙火轮吐焰烧长空彤云挂树凝翠歇九根灼烂红炉中黒莵喘啸风不起紫蛟嗔卧潜幽宫燕然山髙倚絶壁下有凌隂厚千尺阿谁琢雪开琼花贮向玉壶寒照骨层氷底下浴蚕虫口吐茧丝成五色氷姿入火热不焦那识人间烁金石苍生病暍死道途左拥右扇唤不苏愿化氷蚕作氷茧上天下地成氷壶
　　得雨行
　　至元壬午秋夏之交弥数旬不雨建徳尹卜侯彦才谒乌龙山湫祷焉七月七日澍雨前邦侯紫阳方虚谷赋诗歌咏青溪野人何某属闻其事从而和之辞曰
　　万井泉枯民徙市谁碾火轮烧海底蛇医堕瓮鞭弗灵丰隆困卧屏翳死天驱鬼格啄黔氓神龙蓄雨不敢行万树翠干禾赤熛田田兆坼纵横卜侯闵雨无处祷下问三老及五更为言乌龙有圣水絶顶一如鉴平寻常澍雨多芳沼颇怪年来云气少有时掣电现光怪或见盘空形攫矫猩鼯藜藿人不经侯往愿乞水一瓶得水入城甫三日一夕载雨来江亭生来不识此山状见说人行蹑云上殷雷下界婴儿声培塿千峯那可望山髙地逈生神灵莫嫌潴水才盆盎鬃头一滴落人间平地鲸鲵生巨浪世事春花与秋叶野马红尘云起灭龙山万古龙常存年年幻变生鳞鬛敛藏神用濳幽宫畜眼草草那识龙贤侯异政今鲁恭此心直与神龙通吁嗟疲民隔天日那值歳祲十六七麦烂蚕死谷复饥沟壑委填忧旦夕及今雨足稻粱红预期一饱龡豳风龙不有功归我公公不复有归太空谁解作颂美形容发微抉眇声金舂老我击壤歌山中瓣香敬为曽南丰
　　饭牛歌为胡子徽作
　　朝饭牛饭牛原上草夜饭牛饭牛霜下藁草香藁软牛饱肥黄犊跳梁犍卧噍烟蓑雨笠犊鼻禈髫龀饭牛今巳老有时扣角苦劳碌人世触蛮等双角古今名利成战塲不似倒骑牛背乐君不见齐甯戚长夜饭牛歌白石漫漫待旦骭衣单待旦未明何嗟及又不见百里奚未遇时未遇饭牛人不知平生爵禄不入心何故要秦五羊皮老翁牵牛傍流水水不饮牛宁洗耳入去山中深更深芦管一声千古意乾坤旦暮不曽知那问人间荣辱事
　　和卢可庵教谕鼓歌
　　崇牙枞枞贲鼓逢逢始作之以荆衡底贡之新革试叩之以巴蜀故产之孤桐雷震一声草木拆蠖信其屈龙起蛰天地防合万物苏阳气宣声隂屏迹蒙瞍一鼔歌辟雍始与斯民发童防大胥再鼓徴学士复与学者开天聪当其俎豆前陈甫掖山立缀兆序位登降终日吾故鼓之以相礼所以作尔之强力乃若冠盖孔孟佩服程朱鸡鸣而起亦歩亦趋吾故鼓之以戒晨所以觉尔之迷途至若理欲昏明义利白黒夕惕不谨日省何益吾故鼓之以谨昏所以使尔非心之必斥呜呼鼓人軄废周礼湮方叔入汉鼔收声举世瞆瞆呼不应千载孔堂丝竹音镗然一鼔惊雷霆撼动天地众耳醒昌黎老死石鼓裂愧我才薄争奈此鼓文
　　蛟龙歌
　　蛟峯先生以猩猩歌鸡雏吟二章见寄所以兴起人心维持世教甚切切也其发明比兴巳无余蕴后有作者无能再出新意矣今輙以蛟龙歌答赋猩猩歌希有鸟吟答赋鸡雏吟前章以昭蛟峯先生之心后章以广可庵老子之意
　　生物具角齿毎毎与物抗蹈穽虎以刚触籓羊以壮世间恠物有蛟龙三百六十防之长神灵出嘘吸变化互来往布爪层云兴鼓鬐歘电放无欲不受刘累驯假形岂被叶公诳时飞则飞潜则潜所以随时知得丧莫道鱼虾性不灵相依喣沫岂敢嗔江濆鳣鲸久失水闻此鼓舞咸相亲世无刑醢受时非法网秦然匪借余防安能逃世人亡象齿与革亡猩血与唇有身即有患谁能无其身安得此身化为云随龙上下云无心
　　希有鸟吟
　　穹壤纷众羽固有仁不仁鸮凤虽异性同为隂阳根惟彼希有鸟于禽集大成力可振海岳翂翐似无能鲲鹏侈变化比予尔何曽羣鷇偃下风举受翼卵恩万里不足飞千载始一鸣逺之不可疏即之不可亲地维缺不震天柱拆不惊安得以宠辱而能累其身世固有大物天地间气生卑卑局耳目夫谁识其真道大固难同安能抗世情何如任毁誉徜然忘我人不谐众人口而谐万世心
　　愚石歌
　　大块初分生恠石曽与不周山作骨山崩地缺天柱摧片石耆姿转竒崛娲皇炼石补天工化作五星成五色地下为石天上星顽质变化生神灵一朝天狼齧蚀五星陨陨石宋野犹有光晶荧何人夜负入海屿错杂昆吾无覔处中间块石独嵚住在锦溪溪上浒石润可以砚石文可以屏赑屭或刳鼎亷栗或劖铭不然云母与紫英否则丹砂和空青尔材于用百不适空有千尺髙棱层暴流没马不加减霜降石出不加増火不焦水不凝刻桐扣不鸣饮羽射不惊世间至智不能化而我安敢逃愚名人闻愚恶闻智喜君谓我愚真知已筑室招子愿结交更请栁溪作愚记我笑巳愚君更愚世有两愚适相值江流东去夕阳西千古相看只如此当年三品不防头况被旁人鞭得起
　　芸窓集画图
　　天马不生韩干死崔白翎毛落蒿里虎头妙笔夜通灵主爵郎中羞画史杨君画眼空四海賸把金奁贮竒诡榆关牧马边草秋一骑一纵骅与驑阿谁青騘嚼金勒防剑奔逐髯怒虬提弓空捍鸣镝尽尘沙马耳风飕飕筼筜谷中一梢出冷蕋相看氷雪骨葵花二色空争妍没骨丹青翰水墨猿猱两两雄顾雌獐防伎伎母趂儿水禽并下照秋水足踏枯荷浸莲漪人间清景能几许野马战塲祗尺咫芸窓一幅水沉烟俛仰乾坤千古意
　　赠梅谷髙士
　　去年无方老瞿昙授我云门一劄禅今年羽衣梅谷仙丹法葛翁口谈无方是兄仲梅谷误堕凡胎投母腹岂非江郎三石人两石飞来化双玉君今一字透锋机札断三关鬼莫窥掇取珠入蓬阙自携灵母养婴儿寒山梨枣霜中熟碧莲池边结茅屋蛾眉白髪两潇踈夜抱寒蟾成独宿相逢丹鼎问金砂笑灌玉泉餐紫霞昆仑瑶树渺何许辽海白鹤还归家归去无方问何其为说此行奇更奇
　　和南山弟虎图行
　　髙堂突兀生崇冈于莵眼电牙磨霜古言市虎人不信谁信挟一来座傍众犬僵仆儿辈走猛士腰弩成蹶张老翁卒见亦惊恠便欲骑取叅西皇乾坤戾气产尤物谁为驱雷入神笔古树萧萧风刁刁隂崖幽幽云墨墨横行屭赑不畏人防子庭除成穴窟蓝田饮羽惊夜行今乃捋须当白日画图画虎心自知触目或疑犹喘息世间多少涪村民毛爪未完心巳易
　　赠方云卿地理
　　金仙顶门一只眼五眼通神识无限云卿留得眼一只眼力最髙人不识眼里青囊一巻经照破山川无遁形口谈祸福句句验人谓先生真鬼灵自言好眼与人别当年点得白龟睛上血龟存双眼我双眼两眼精明光雷掣有时采珠撼龙宫有时捋须探虎穴独眼独眼真地仙一角灵犀妙莫传谁知一眼二眼化千眼笑杀时师空眼穿
　　观慈乌反哺
