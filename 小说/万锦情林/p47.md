<!-- { "loadSidebar": true } -->
　　莲失色曰："如是哉，如是哉！只此可作一番话本。非一心一口，何由一词一意？得君子如此，不负平生。今当以二词为一阕，名曰《同心结》。"生曰："是则然矣。月下止吾二人，眼前意卿一决。"莲佯笑曰："今夕止谈风月，醉翁之意不在酒，面后心事，束之高阁可也。"生曰："半榻旅情，一腔苦思，无剖诉，忧心如酲。今俯降玉颜，赛郭翰仙女，大慰祈望多矣。月白风清，畅怀可意，能念我之孤零而见怜，亦苦尽甘来之惠也。"莲曰："吾无七宝枕，奈何？"生曰："会合分离，在此一举，毋作宽宽话。"莲执手曰："会久矣，思切矣，两相信深矣，恶风波经历矣，得事君子，愿亦遂矣。遇亦幸矣，千怨万怨尽除矣！假未结发之真夫妇也，少生携二，当以一个字了余生，夫复何言！"因倚身生怀，生欲强之，同至迎春轩中。莲曰："如斯而已乎。君子未室，下妾未嫁，怨旷两生，情投事引，粗容鄙质，固不敢有辞于君子，但星月盗欢，终为野合，倘乐聚未几，朝吴暮越，则乐昌镜破，延平剑分，纵君子有书中之玉，妾当为泉下之尘，是可虑也。历观古今之情胜者，惟娱目前，不思身后，故往往扇丑扬污，他美莫赎。妾与君子足称一世佳配，焉忍遽自轻之！"生曰："将奈之何？"莲曰："求我庶士，迨其谓之。幸君子不弃，浼一伐柯，订为婚好，庶得以白首相随，殆愈于偷香窃玉多多也。妾见熟矣，岂君子见不及此乎？"生曰："吾饮迷魂汤，不食益智粽，故昏昏至此。浼媒诚非绝德，求亲亦非犯禁，向所谓退而结网者，此与？异日下玉镜之台，坦东床之腹，则今虽生与蛮夷居，日与魑魅游，依依然百千万日所不辞也。但择婿在尊翁，聘妇由吾父，二人虽同心，恐未免成龃龉耳。"莲曰："上苍配合，尺寸不爽。且为子择妇得妾焉，何患君家见弃？为女择婿得君子焉，何患吾父有辞？但所虑者，数与福分耳。然心已许君子，身岂有二三，君子详之。媒妁固非妾所浼也。"生曰："谋事在人，成事在天。然据吾所见之数，以度所遇之缘，以验将来之福，则料在必谐。进谒吾师，适逢佳句，一也；游学逢旧，不期又遇，二也；耿子起妒，已值远行，三也；年齿相若，默契同心，四也。至于事之必成，则注定已久，曾向梅姐露其端，而未与卿卿说其详耳。"
　　莲喜问其故。生曰："吾初春谒吾师之前一日，凤巢谷有知微翁，精数术，吾投问之，许我'佳配'二字，又曰'觅莲得拳藕'。故向一见卿于梅下而已动心，今再见卿于池侧而即留意，岂知前后所见即是一名。故荷亭之匾吾即名曰'觅莲'，以应前数；所谓得藕之藕，盖必佳偶之偶也。不然，卿固深闺艳女也，无故而相窥，则视生为何等轻薄子哉！"莲曰："信有是，则相如当北面，文君甘下风，吾二人之数，岂偶然也。"因共至觅莲亭上以瞻是匾并《西江月》词。二人凭栏倚肩而坐，虽牛女之夕不减也。莲曰："今夕何夕，巧笑之，其啸也歌，如此邂逅何！相思之债，今日可勾，姻媾之好，今宵亲订，百岁千朝，幸无轻弃。恐蛟龙得云雨，终非池中物，异日富贵，无忘今日在池亭上也。"生曰："卿可为深虑矣，天下岂有负人一春子哉！"莲曰："今夜视昨夜，心事霄壤，第不知后夜视今夜何如耳。"各各相视而笑。莲曰："礼之至严者，男女也。妾与君子略无夙昔之好，而吟风咏月，至倾腹吐心，是礼外之情也。吾二人行事，何异墙花露柳哉！"生曰："不然。情之至重者，男女也。生与卿卿已有半年之会，而守信抱负，绝寸瑕点辱，是情中之礼也。吾二人心事，则如青天白日矣。"
　　又携手共至假山，以宣春间不谐之郁。时团月在空，皎皎如昼。生细观莲，抚其肌体，莹然冰姿，湛然月质，深自庆曰："无福也难招也。知微翁预占我为喜事福人，岂应在卿身上乎？钝口拙舌，敢申一赞，实非虚誉，卿以为何如？"
　　娇滴滴，月下芳卿。笑欣欣，自可人情，两山淡淡，双水澄澄。软软柳腰弄弱，小小莲步徐行。绿扰扰宫妆妆云挽，微喷喷檀口香生；浓艳艳脸如桃被，柔滑滑肤似脂凝；纱袖笼尖尖嫩笋，一种种露出轻盈。诗句兮灿灿，歌韵兮清清。天造就齐齐整整，袅袅婷婷。真真的苎萝堪并，端不数崔氏莺莺。呵，今日里谆谆盟约，何日是意融融、乐陶陶，遂一钩新月带三星。
　　莲曰："嘉奖太过，恐盛扬之下，其实难副，深自愧也。"
　　时爱童睡醒，夜已过半，久不见生，探步莲外，适逢素梅于外，二人各言其故，大笑不已。童曰："孙刘二人终非好相识也，私期暗约，已及数月，不为城阙奇逢，必为丘中乐事矣。"梅曰："莲娘贤女子也，刘君真君子也。大德不逾，乌有苟行？两为才炫，少露锋芒，久有积心，觅期望罄，必相与步月清谈。试往寻之，休得惊恐。"童目梅曰："半帘良夜风和月，一对青年我共伊。乐时乐地，无以逾此，愿以其所有易其所无，而了所未了，何如？"梅曰："且不了罢。"童曰："吾不对句，还我便罢。"曰："何对？"曰："守桂官。培桂轩前逢桂姐，得其所哉。"梅应曰："爱莲子，觅莲亭上哄莲娘，不可道也。"童曰："好对。同往何如？"梅曰："不便。"
　　童行未数十步，二人背月而来。生问曰："何至此？"童曰："睡醒无聊，偶成《西江月》词，会中无以为乐，敢弄斧班门，以助一笑。"莲蹑生足，曰："去。"生曰："听，无伤也。"童嘻然曰：
　　东舍多情才子，西邻有意佳人，看来何等热亲亲，恩爱一言难尽。　　不见不胜萦挂，乍逢乍觉欢欣。可怜未遂洞房春，常把诗词伟信。
　　莲笑曰："强将之手无弱兵。昔有弄臣，今有弄童，童殆在之匹矣。"生曰："童比得素梅否？年幼未谙调情，吾常岑寂也。"莲曰："何为有此语？"曰："吾得于假睡中。"莲定睛不语，瞟地而笑，不与生别，径去。去与童返，称莲之真见厚情。
　　莲至，求门不得。梅曰："为莲娘逾垣而相从，故我闭门而不纳。"莲曰："两贤岂相厄哉？"梅放手，曰："适刘君携手而同行，何乃过门而不入也？"乃又拱手曰："今夜亲遇盗跖，入宝山，学伶俐，岑寂之债勾完否？"莲以实告，曰："此事惟我能之，亦惟刘君子能之。身亲经历，始信汝向日之言不我诳也。然吾极恼假睡者。"梅沉思曰："何谓？"曰："窃听人言。"曰："非假寝，何由得真言？"莲曰："何以对人言之？"曰："可与言而言，表莲娘独寤寐之真情耳。"后生得莲约，不能自举。
　　忽一日，守朴翁至，语及通家有话，情义恳切。命童取酌，饮于荷亭。生指女室，问翁曰："吾数日见一女于隔池，前日又睹二女于隔窗，仪容秀雅，气象闲都，得大家风范，何与吾丈同园，而且不限彼此也？"翁笑曰："看得何如？君欲得之否？"生曰："焉敢望此。"翁命守桂："至吾书房匣中，取写就启来。"启至，乃守朴翁奉生父者。翁持启谓生曰："此吾邻孙氏女。其父，前日会中沧渊公，少吾一岁，为至交者。无妻儿，止一慧女，故付产于我，就吾室居，已及五载。是女德色双全，写作两妙，尝自矢不配凡子，是以高门望族求婚未获，吾子得此佳配，所谓君子好逑也。因未禀命尊翁，未敢擅举。明日宜结婚姻，当达是启，以为撮合山。"生喜甚，且感且谢，曰："知微翁验矣。"
　　次日，翁遣人至生家。生父特定至守朴翁家恳媒，乃知生父与莲父为同庠友，昔同交游者也。守朴翁即过孙氏议，誉生为佳坦。而莲之母舅乐水公适有书至，莲父与守朴翁共观之：
　　承命遍阅多士，无可为甥女配。吾徒刘一春，人中隽也，百长俱备，一跃可期。执斧者至，即可慨诺。玉润冰清，缘分甚雅。智生顿首。
　　二人执此书大笑，二媒不约而同，益信婚姻之数定矣。莲父曰："此生，金石君子也，小女多缘，倚此玉树，附此松柏，有何他辞。"
　　莲父名士龙，号沧渊，曾补庠生，雅好山水，不干仕进，行乐二十余年，自访友吟酌之外，别无营心。家资素厚，而止得莲。初，莲之母善相，对莲父曰："吾女怀生颇异，当颖敏出群，后必有放达之才。才充则性逸，然少心昂然，幼貌端庄，逸中有检，万无一虑。且夫主必贵，因夫贵及可预喜者，恨吾不及见之。尔得所依，生女胜生男矣。"后母丧，沧渊尝为女卜婿，屡对赵乐水曰："吾欲觅一快婿，以托终身。若得才郎雅称斯女，余无计也。"及守朴翁偕乐水书至，故欣然从之，即订择日行礼。莲曰："天岂从人愿乎！"梅曰："二人花前月下，万约千期，月下花前，千期万约，都为干热，而媒氏片言寸柬，即成终身姻契，信哉'娶妻如之何，匪媒则不得'也。"笑成三五七言：
　　月之前，花之下。
　　用尽两家心，说了千般话。
　　冰人双脚系红丝，天河早愿银桥跨。
　　莲喜，奉生书曰：
　　妾自觌君子，情窦丝牵，言句不法，热中无能自持。盖自幼失仪，蹈此丑相。反躬沉思，汗颜丑貌，过蒙不贱，屡暗惠私诚，要盟星月。妾恐寒盟，贻哂君子，是用眷眷切虑，寤寐永叹，若坠深谷。幸自天作，得侍频繁，俾数时花月情，假诺成真，眉睫耀喜，寤寐增荣。自此向时夙恨灰散，前日无聊之句，不屑睹矣。快中草布，素梅即刻可遣回。外象牙香筒一对，玳瑁笔屏一面，不足珍，供文几一玩。惧酷吏欺人，万千宝贵，宝贵万千。妾莲敛衽拜。
　　又细字书曰：
　　据有定配，此柬实为赘词。喜不自胜，聊以志喜。笔札有罪。
　　生得书，曰："莲娘心多，欲汝即回。吾与汝今有瓜葛亲亲之情，幸叙不妨。"梅曰："人苦不知足，既得莲娘，复欲外生根业耶？守志不终，恐宋玉、长卿笑人，莲娘候久起疑矣，姐夫不惧哉？"生即复书：
　　重佩卿爱，仰奇无涯，笔舌难谢。追思唱酬，得只言片句，如宝和璧隋珠，自揣犹以逾越抱愧，敢望金石月盟，俯缔丝萝而不鄙予？又荷云笺，心口书词飞示，客窗得此，如病渴怀嚼清冰，令人心骨透爽，冷然解恨。梅姐不敢久留，谨以琥珀珠二枚、水晶镇纸一座奉答。前坠金钗，陪我岑寂之思，甚不忍忘，谨附如璧上。余情欲露者，弗惮梅姐再往复。春生再顿首。
