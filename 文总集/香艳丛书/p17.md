<!-- { "loadSidebar": true } -->
　　腰间所积菩提水，泻向红莲一叶中。（《古今诗话》） 
　　王魁遇桂英于莱州北市深巷，桂英酌酒求诗于魁。魁时下第，桂英曰：“君但为学，四时所须，吾为办之。”由是魁朝去暮来。逾年，有诏求贤，桂为办西游之用。将行，往州北海神庙盟曰：“吾与桂英誓不相负。若生离异，神当击之。”魁后唱第为天下第一。魁父约崔氏为亲，授徐州佥判。桂英不之知，乃喜曰：“徐去此不远，当使人迎我矣。”遣仆持书。魁方坐厅决事，大怒，叱书不受。桂英曰：“魁负我如此，当以死报之。”挥刀自刎。魁在南部试院，有人自烛下出，乃桂英也。魁曰：“汝果无恙乎？”桂英曰：“君轻恩薄义，负誓渝盟，使我至此。”魁曰：“我之罪也。为汝饭僧诵佛书，多焚币钱，舍我可乎？”桂英曰：“得君之命即止，不知其它。”后魁竟死。（《摭遗》） 
 
　　补侍儿小名录　宋　汝阴王铚　撰 

　　建康小史曹着，见庐山夫人。夫人命女婉出与着相见，女欣然。命婢琼枝，令取琴出，婉抚琴而歌曰：“登庐山兮郁嵯峨，唏阳风兮排紫霞。欣良运兮畅云柯，口云龙兮乐太和。”琴歌既毕，婉便回去。（《祖台志怪》） 
　　袁真在豫州，遣女妓纪陵，送郭、薛、马三妓，与桓宣武。马遂生桓南郡。（《续搜神记》） 
　　齐惠公妾萧同叔子生子，弃之。有狸乳而鹯覆之，取而养之，字曰“无野”，是为顷公，代有齐国。（《搜神记》） 
　　宋何恢为广州刺史，有妓曰张耀华，美而有宠。将之任，要权贵阮佃夫饮，设乐。佃夫见耀华悦之，频求于恢。恢曰：“恢可得，此人不可得也。”佃夫怒，拂衣出户曰：“惜指失掌。”遂讽有司，以公事弹恢坐免。（《南史》） 
　　霍去病父仲孺，河东人，以县吏给事平阳侯家，与侍女卫小儿私通，生去病。仲孺史毕归家，娶妇生光，因绝不相闻。久之，去病为骠骑大将军，击匈叔，道出河东。河东太守郊迎至平阳传舍，遗吏迎，仲孺趋入拜谒。将军迎拜，因跪曰：“去病不早知为大人遗体也。”仲孺叩头曰：“老臣得托命将军，此天力也。”去病为仲孺大买田宅奴婢而去。（《戚苑》） 
　　晋贾后召愍怀太子入朝，置于别室，遣婢陈舜赐太子酒三升。太子辞而不能饮。舜逼之曰不孝也。天赐汝酒而不饮，中有恶物耶？太子不得已强饮，遂大醉。又令小婢承福以纸笔授太子使书之曰：“陛下不自了，吾当入了之。”字半不成，后补成之，呈帝废太子。 
　　孙绰《韩非灵语》责李中书曰：“建元元年六月，余家婢辟邪夜眠，如梦呓语半时，云：‘忽有一老公着黄练裙巾，身短衣长，甚自矜厉。瞑目切齿云：吾是刑名先生韩非弟子，李光日心吾业，综心吾书云云。’”（《孙绰集》） 
　　晋泰始二年，使使持节、兼五官中郎将、宗正丞司马恢。拜崇阳园妾李琰为修华，王宣为修容，徐琰为修仪，吴淑为婕妤，赵珽为充华。十年，使太常洛阳令司马启拜采女胡方为贵嫔，又使御史中丞、太子舍人司马诞拜采女刘琼为淑妃，臧耀为淑媛，赵祭为修容，陈秀为修容。咸宁三年，拜美人左嫔为修仪邢兰为婕妤，朱姜为容华。（《晋起居注》） 
　　宋元凶劭姊东阳公主，应阁婢王鹦鹉。（《南史》） 
　　魏文帝宫中侍女，所绝宠者，有莫琼树、薛夜来、陈尚衣、段巧笑四人。（崔豹《古今注》） 
　　唐进士段何，太和八年赁居卧病。有四人负金碧从二青衣，一云髻，一半髻，皆绝色。说谕再三，何终不应。乃以红笺题诗一篇，置何楼上而去。其诗云：“乐广清赢经几年，妊娘相托不论钱。轻盈妙质归何处，惆怅碧楼红玉钿。”书迹柔媚，亦无姓名，纸末惟书一“我”字。何自此疾日退。（《河东记》） 
　　南阳张不疑，开成四年应宏词，寓京师，以钱六万置青衣鸦鬟垂耳曰“春条”，善书。音旨清婉，有所指使，无不惬适。又潜为小诗曰： 
　　幽室鏁妖艳，无人兰蕙芳。 
　　春风三十载，不尽罗衣香。 
不疑素礼门徒，尊师者谓不疑曰：“郎君有邪气”，不疑令作法。春条扑然作声，视之一朽冥器耳。背上题曰：“春条”。其衣服若蝉壳然。（《博异志》） 
　　武德中，曹惠为江州参军。官舍佛堂中有二木偶人，长尺余，工饰甚巧。因持归与侍儿戏，稚儿食。木偶引手请之，惠间曰：“尔何时物？颇能作怪。”曰：“轻素与轻红，是宣城谢太守家备偶。”且曰：“庐山神要索轻素等为舞姬久矣。请命画工，赐以粉黛。”惠令工人为饰之，轻素笑曰：“此度非论舞妓，亦当为彼夫人矣。”（《幽怪录》） 
　　崔紫云，兵部李尚书乐妓，词华清峭，眉目端丽。李公罢镇北都为尹东洛时，方家妓盛列，诸府有宴，台官不赴。杜紫微时为分司御史，过公有宴，故留南行一位待之，为访诸妓并归北行三重而坐。宴将醉，杜公轻骑而来，连引三觥，顾北行。回顾主人曰：“尝闻有能咏《紫云篇》者，今日方知名不虚得。傥垂一惠，无以加焉。”诸妓皆回头掩笑。杜作诗曰： 
　　华堂今日绮筵开，谁召分司御史来？ 
　　忽发狂言惊满座，三重粉面一时回。 
诗罢，升车亸鞚而归。李公寻以紫云送赠之，紫云临行献诗曰： 
　　从来学得斐然词，不料霜台御史知。 
　　愁见便教随命去，恋恩肠断出门时。 
　　窦梁宾，夷门人，词华容态皆可观。进士卢东表念其才藻，缘而缘之。尝为《喜东表及第》诗云： 
　　晓妆初罢眼初瞤，小玉惊人踏破裙。 
　　手把红笺书一纸，上头名字有郎君。 
又有《雨中看牡丹》诗： 
　　东风未放晓泥干，红药花开不耐寒。 
　　待得天晴花已老，不如携手雨中看。 
　　程洛宾，长水人，为京北参军李华所录。自安史乱，常分飞南北。华后为江州牧，登庾楼，见中流棹，有鼓胡琴者，李丧色而言曰：“振弦者宛如故旧。”令问之，乃岳阳郡民王氏之舟，询其操弦者，是所录侍人也。王氏寻令把四弦而至，李转加凄楚，问其姓，对云：“是陇西李氏，父曾为京掾。自禄山之乱，父仓皇剑外，母程氏乃流落襄阳。父母俱有才学，所著篇章，常记心口。”因讲数篇，乃李公往年亲制，泫然流涕。且问洛宾所在，投弦再拜，呜咽而对曰：“已为他室矣。”李叹曰：“是知父子之性，虽间而亲。骨肉之情，不期而会。”便令归宅，揖王君别求淑姬。赍弊诣洛宾使回，洛宾寄诗曰： 
　　鱼雁回时写报音，难凭坐蘖数年心。 
　　虽然情断沙咤后，争奈平生怨恨深。（已上《女舞图》） 
　　唐右司郎中冯翊乔知之，有美妾曰振玉，知之为之不婚。武承嗣借以教诸姬，遂留不还。知之作《绿珠怨》诗以寄之，碧玉赴井死。承嗣得诗于裙带大怒，讽酷吏，罗告族诛之。 
　　贞元中进士贾全虚者，黜于春官。春深，临御沟而坐，忽见一花流至全虚之前，以手接之，香馥颇异，旁连数叶。上有诗一首，笔迹纤丽，言词幽怨。诗曰： 
　　一入深宫里，无由得见春。 
　　题诗花叶上，寄与接流人。 
全虚得之，悲想其人，涕泗交坠，不能离沟上。街史颇疑其事，白金吾奏其实，德宗亦为感动，令中人细询之，乃于翠筠宫奉恩院王才人养女凤儿者。诘其由。云：“初从母学《文选》、《初学记》，及慕陈后主孔贵嫔为诗。几日前，临水折花，偶为宫思。今败露，死无所逃。”德宗为之恻然，召全虚授金吾卫兵曹，以凤儿赐之，车载其院资，皆赐全虚焉。 
　　经行寺僧行蕴洒扫堂殿，见所画女人姿颜冶，戏曰：“世间女人得如此者，我必作妻。”其夕有款扉者，莲花娘子来。从一侍婢，妖姿丽质，妙绝人伦。莲花顾侍婢曰：“露仙，可准备帏帐。” 
　　天水赵旭家于广陵，梦一青衣，挑笑窗牖间。及觉，忽有清香满室，有一女子年可十四五，容范旷代，笑曰：“吾天上青童，久居清禁，时有世念，帝罚下人间，感配于君子。”时叩柱清歌曰：“白云飘飘星汉斜，独行窈窕浮云车。”（《通幽记》） 
　　唐韦讽家于汝颍间，遣小童理草锄地，忽有人发，锄渐深渐多，而不乱。讽异之，即掘深尺许，乃一妇人，肌肤容色，俨然如生。再拜言曰：“某是郎君之祖女奴，名曰丽质，娘子嫉妒，生埋此园中。” 
　　开元中，有士人从洛阳道，见一女子，容服鲜丽，泣谓曰：“已非人，昆明池神之女，嫁剑阁神之子。夫妇不和，无由得白父母，入欲送书一封耳。”士人问其处，女曰：“池西有斜柳树，君可叩之。若呼‘阿青’，当有人从水中出。”士人入京，便送书池上，果有此树，叩之，频唤“阿青”。俄见幼婢从水中出，得书甚喜。曰：“久不得小娘子消息。”延士人入，谓曰：“君后日可暂至此。”如期，果有女子从水中出，手持珍珠一笥，笑以授士人云。（已上《会昌解颐集》） 
　　赵王镕命马或使于燕，刘守光命韩定辞馆之。时燕之酒妓转转者，一代名姝无比，韩之所眷也。每当酒席，马频目之。韩曰：“昔文公分季隗干赵衰，伯符辍小乔于公瑾，盖惟名色，可奉名人。所虑倡妇，不胜贤者顾瞩，愿垂一咏，故得奉之。”或即命笔授毫，文不停缀，作转转之赋，其首曰：“玳筵既启，雅乐斯陈；雾卷罗幕，花攒锦茵。有西园之上客，命南国之佳人。貌逞婵娟，纵玉韵而倾国；步随缥纱，蹴罗袜以生尘。”或载以归。（刘崇远《耳目记》） 
　　穆员称其丽云善歌，听之使人醉者醒，醒者醉，悲者乐，乐者悲，声音能移人为工。（《穆员集》） 
　　柳条，女奴也。成都米市桥，伪蜀时有柳条家酒肆，盖当时皆以当垆者为名。柳条偶得患，沉绵经岁，俟死而已。有一道士常来贯酒，柳条每加勤奉，乃留丹数粒，柳条初服一粒，疾起能食。再服能行，终食充盛如初。（《成都古今记》） 
　　元公镇南海日，疽发于鬓，气息惴然，忽有一少年道士，直来床前，谓元曰：“本师知公病，遣某将少膏药来，可传之。”元公宠姬，号静君，收药贴之，至暮而愈。失道士所在。（《刘公嘉话录》） 
　　韦洵美先辈，开平岁及第，受邺都从事辟焉，乃挈所宠素娥行。罗绍威闻其姝丽，才达临河，令女使赍二百疋及生饩而露意焉。洵美无所容足，遂令妆束更衣修缄献之。素娥姓崔氏，亦大梁良家子，善谐谑笔札和泪作诗曰： 
　　妾闭闲房君路歧，妾心君恨两依依。 
　　魂神倘遇巫娥伴，犹逐朝云暮雨归。 
