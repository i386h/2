<!-- { "loadSidebar": true } -->
微波不摇江，纤云不行天。我来倚杖立，天水相澄鲜。平远望不尽，日落自生烟。梅
花耿独立，雪树明前川。好风吹我衣，春色已粲然。东村闻酒美，买醉上渔船。
宿龙华山中寂然无一人方丈前梅花盛开月下独观至中夜
梅花如高人，枯槁道愈尊。君看在空谷，岂比倚市门。我来整冠佩，洁斋三沐熏。亦
思醉其下，燕恐渎君。敬抱绿绮琴，玄酒挹古樽。月明流水闲，一洗世浊昏。摸写香与
影，计君已厌闻。老我少杰思，尚喜非陈言。
次韵张季长正字梅花
倚桥临水似催诗，戏伴鹅黄上柳丝。万里西湖惊断梦，二年东阁忆幽期。插瓶直欲连
全树，簪帽凭谁拣好枝。一味凄凉君勿叹，平生初不愿春知。
次韵季长见示
倚遍南楼十二栏，长歌相属寓悲欢。空怀铁马横戈意，未试冰河堕指寒。成败极知无
定势，是非元自要徐观。中原阻绝王师老，那敢山林一枕安。
广都道中呈季长
天上石渠郎，能来伴楚狂。风霜朝并辔，灯火夜连床。江水不胜绿，梅花无赖香。剧
谈那得住，出处要平章。
看梅归马上戏作五首
平明南出笮桥门，走马归来趁未昏。渐老更知闲有味，一冬强半在梅村。
又
本为梅花判痛饮，却嗅梅香消宿酲。日欲落时始上马，青羊宫前闻发更。
又
一点不杂桃李春，一水隔断车马尘。恨不来为清夜饮，月中香露湿乌巾。
又
江路疏篱已过清，月中霜冷若为情。不如折向金壶贮，画烛银灯看到明。
又
江郊车马满斜晖，争趁南城未阖扉。要识梅花无尽藏，人人襟袖带香归。
别后寄季长
俗子俗到骨，一揖已溷人。不知此曹面，何处得许尘。我非作崖堑，汝自不可亲。道
途逢使君，令我生精神。顿增江山丽，更觉风月新。对床得晤语，倾倒夜达晨。亟起忘缚
绔，小醉或堕巾。缭出锦城南，问讯江梅春。煎茶憩野店，唤船截烟津。凄凉吊废苑，萧
散夸闲身。暮归度略彴，月出水鳞鳞。思君去已远，此会何由频。
中夜对月小酌
今夕复何夕，素月流清辉。徘徊入我堂，化作白玉墀。栖鸟满高树，空庭结烟霏。可
怜如许景，早眠人不知。我幸与周旋，一醉那得辞。整我接巾，斟我翡翠卮。
清愁不可耐，三嗅梅花枝。
客愁
骑马出门无所诣，端居正尔客愁侵。苍颜白发入衰境，黄卷青灯空苦心。天下极知须
隽杰，书生何恨死山林。消磨未尽胸中事，梁甫时时尚一吟。
诗酒
酒隐凌晨醉，诗狂彻旦歌。悯怜蜗左角，嘲笑螘南柯。风月随长笛，江湖入短蓑。平
生会心处，最向漆园多。
道室夜意
寒泉潄酒醒，午夜诵仙经。茶鼎声号蚓，香盘火度萤。斋心守玄牝，闭目得黄宁。寄
语山中友，因人送茯苓。
道室晨起
纸帐晨光透，山炉宿火燃。鸡鸣犹喔喔，鸦起已翩翩。形槁寒岩木，心凝古涧泉。何
须更临镜，断是一癯仙。
城南王氏庄寻梅
涸池积槁叶，茆屋围疏篱。可怜庭中梅，开尽无人知。寂莫终自香，孤贞见幽姿。雪
点满绿苔，零落尚尔奇。我来不须晴，微雨正相宜。临风雨愁绝，日暮倚筇枝。
游万里桥南刘氏小园
佳园寂无人，满地梅花香。闲来曳拄杖，腊月日已长。朱桥架江面，栏影摇波光。奇
哉小垂虹，梦破鲈鱼乡。汀鹭一点白，烟柳千丝黄。便欲唤钓舟，散发歌沧浪。可怜隔岸
人，车马日夜忙。我归门复掩，寂历挂斜阳。
过笮桥道中龙祠小留
江边龙庙何年作，白浪花中插朱阁。朝暾渐上宿雾收，春气已动晨霜薄。我来倚栏一
怅然，芦花满空如柳绵。安得身为双白鹭，飞上滩头却飞去。
道上见梅花
载酒房湖风日美，探梅喜折一枝新。今朝忽向街头见，万萼千跗俗却春。
倚楼
减尽朱颜白发新，高楼徙倚默伤神。未酬马上功名愿，已是人间老大身。太史周南方
卧疾，拾遗剑外又逢春。一杯且为江山醉，百万呼卢迹已陈。
寄王季夷
平生吾子最知心，巴陇飘零岁月侵。万里喜闻身尚健，五更惟有梦相寻。插花意气狂
如昨，中酒情怀病至今。共约暮年须强饭，天台庐阜要登临。
丁酉除夕
浮生过五十，光景如飞鸿。寒暑俯仰间，四序忽已终。殊方感飘泊，晚境嗟龙钟。桃
符与爆竹，懒复随儿童。不寐非守岁，燕坐夜过中。气定神自凝，海日何瞳目龙。岂惟三彭
逃，坐觉六入空。徂年勿惆怅，阅世方无穷。
正月二日晨出大东门是日府公宴移忠院
成都春事早，开岁已暄妍。火监尾传杯后，遨头出郭前。争门金马要袅，满野绣辎车并。白
发花边醉，何妨似少年。
小饮落梅下戏作送梅一首
零落梅花不自由，断肠容易付东流。与人又作经年别，问月应知此夜愁。已是狂风卷
平野，更禁横笛起危楼。何时小雪山阴路，处处寻香系钓舟。
立春
鬓毛萧飒寸心灰，生怕新年节物催。幸是身闲朝睡美，忽闻鼓吹打春回。
初春出游戏作
绿窗百舌唤春眠，问柳寻花意已便。京洛化衣无梦去，邯郸观伎有诗传。铜壶阁下闲
欹帽，石镜坊前戏坠鞭。酒隐人间君勿诮，定胜山泽作臞仙。
初春遣兴三首
烂熟思来怕热官，退飞心地喜轻安。栖鱼正可取熊掌，食肉何须知马肝。放眼柳梢初
暗动，褪花梅子已微酸。典衣剩作江头醉，莫谓天涯苦鲜欢。
又
大隐悠悠未弃官，俸钱虽薄却心安。人方得意矜蜗角，天岂使予为鼠肝。佳日剧棋忘
旅恨，短衣驰射压儒酸。小桃杨柳争时节，载酒江头罄一欢。
又
白发凄凉故史官，十年身不到长安。即今天末吊形影，何日上前倾肺肝。孤愤书成词
激烈，五噫歌罢意辛酸。此怀欲说无人共，安得相携素所欢。
予年十六始识叶晦叔于西湖上后二十七年晦叔之弟声叔来
为临邛守相遇于成都晦叔没久矣访其遗文略无在者乃赋此诗
故人零落久山丘，谁记京华第一流。曹霸挥毫空万马，庖丁投刃解千牛。相逢梦境何
劳记，追想清言未免愁。雷电取将遗稿尽，他年虚有茂陵求。
初春探花有作
灯山昨梦叹匆匆，便恐新春过眼空。千缕未摇官柳绿，一梢初放海棠红。金羁络马闲
游处，彩笔题诗半醉中。流落天涯何足道，年年常策探花功。
游诸葛武侯书台
沔阳道中草离离，卧龙往矣空遗祠。当时典午称猾贼，气丧不敢当王师。定军山前寒
食路，至今人祠丞相墓。松风想像梁甫吟，尚忆幡然答三顾。出师一表千载无，远比管乐
盖有馀。世上俗儒宁办此，高台当日读何书。
观花
我游西川醉千场，万花成围柳著行。红锦地衣舞霓裳，翠裙绣袂天宝妆。清歌一发无
留觞，枭枭馀声萦杏梁。黄金络马照路光，自护羃观海棠。搜奇选胜日夜忙，不惟燕宫
碧鸡坊。暮归奚奴负锦囊，路人争看放翁狂。
张园观海棠
朝阳照城楼，春容极明媚。走马蜀锦园，名花动人意。严妆汉宫晓，一笑初破睡。定
知夜宴欢，酒入妖骨醉。低鬟羞不语，困眼娇欲闭。虽艳无俗姿，太息真富贵。结束吾方
归，此别知几岁。黄昏廉纤雨，千点裛红泪。
月夕
醉从东郭归，散发临前楹。呼僮净埽地，勿使黦月明。庭空卧松影，檐迥送铎声。钟
断心境寂，露下毛发清。出门碧雾台，九陌无人行。坐令锦官城，化作白玉京。
夜饮即事
天涯久客我何堪，聊喜灯前得纵谈。磊落金盘荐糖蟹，纤柔玉指破霜柑。烛围宝马人
将起，花坠纱巾酒正酣。更作茶瓯清绝梦，小窗横幅画江南。
夜宴赏海棠醉书
便便痴腹本来宽，不是天涯强作欢。燕子归来新社雨，海棠开后却春寒。醉夸落纸诗
千首，歌费缠头锦百端。深院不闻传夜漏，忽惊蜡泪已堆盘。
二月十六日赏海棠
常年春半花事竟，今年春半花始盛。衰翁不减少年狂，走马直与飞蝶竞。妍华有露洗
愈明，纤弱无风摇不定。莫放飘零作红雨，剩看倩笑临妆锦。溪梅枯槁堕岩谷，山杏轻浮
真妾媵。欲夸绝艳不胜说，纵欠浓香何足病。华灯银烛摇花光，翠杓金船豪酒兴。夜阑感
事独凄然，繁枝空折谁堪赠。
即席
解鞅名园眼倍明，殷勤翠袖劝飞觥。海棠红杏欲无色，蛱蝶黄鹂俱有情。去日不留春
渐老，归舟已具客将行。倦游短鬓无多绿，生怕尊前唱渭城。
东归有日书怀
万里桥边白版扉，三年高卧谢尘革几。半窗竹影棋僧去，满棹苹风钓伴归。看镜已添新
雪鬓，听鸡重拂旧朝衣。故人零落今无几，华表空悲老令威。
眉州披风榭拜东坡先生遗像
蜿蜒回顾山有情，平铺十里江无声。孕奇蓄秀当此地，郁然千载诗书城。高台老仙谁
所写，仰视眉宇寒峥嵘。百年醉魂吹不醒，飘飘风袖筇枝横。尔来逢迎厌俗子，龙章凤姿
我眼明。北扉南海均梦耳，谪堕本自白玉京。惜哉画史未造极，不作散发骑长鲸。故乡归
来要有日，安得春江变酒从公倾。
诗集卷十一百二十八首
访青神尉廨借景亭盖山谷先生旧游也
造朝下白帝，吊古游青神。城头三间屋，聊得岸我巾。元祐太史公，世宁有斯人。瘴
烟侵玉骨，老作宜州民。至今杖屦地，来者犹酸辛。密竹翦已空，乔木亦半薪。陂池独渺
然，中有鸥鹭驯。人生能自足，一尉可终身。三叹下城去，捩柂春江津。
舟过玉津
玻璃江上送残春，叠鼓催马风过玉津。蜀苑莺花初破梦，巴山风月又关身。幅巾久已忘
朝帻，短剑惟思隐市尘。莫倚诸公容此老，西曹那许吐车茵。
叙州三首
画船冲雨入戎州，缥缈山横杜若洲。须信时平边堠静，传烽夜夜到西楼。
又
文章何罪触雷霆，风雨南谿自醉醒。八十年间遗老尽，坏堂无壁草青青。
又
楚柂吴樯又远游，浣花行乐梦西州。千寻铁锁还堪恨，空锁长江不锁愁。
泸州使君岩在城南一里深三丈有泉出其左音中律吕
木龙岩相距亦里许黄太史所尝游憩也
云间刁斗过边州，沙际丘亭舣客舟。涨水方忧三峡碔，短筇犹作两岩游。蛟龙矫矫拿
云起，琴筑泠泠绕榻流。未死人生谁料得，会来携客试茶瓯。
南定楼遇急雨
行遍梁州到益州，今年又作度泸游。江山重复争供眼，风雨纵横乱入楼。人语朱离逢
峒獠，棹歌欸乃下吴舟。天涯住稳归心懒，登览茫然却欲愁。
夜泊合江县月中小舟谒西凉王祠
悬瀑雪飞舞，奇峰玉嶙峋。摇碎一江月，来谒西凉神。我虽不识神，知是山水人。不
敢持笏来，裋褐整幅巾。出我囊中香，羞我南谿苹。杯湛玻璃春，盘横水精鳞。出门意惝
怳，烟波浩无津。安得结茆地，与神永为邻。
风顺舟行甚疾戏书
昔者远戍南山边，军中无事酒如川。呼卢喝雉连暮夜，击兔伐狐穷岁年。壮士春芜卧
白骨，老夫晨镜悲华颠。可怜使气尚未减，打鼓顺流千斛船。
舟中对月
百壶载酒游凌云，醉中挥袖别故人。依依向我不忍别，谁似峨嵋半轮月。月窥船窗挂
