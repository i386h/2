<!-- { "loadSidebar": true } -->
    华龛绀殿，玉砌金基。三身贞像，十地真仪。雕琢工妙，彩绘师奇。慈风适畅，惠日融辉。飘荡恒□，照临愁悲。九幽解脱，六趣超离。法雨沾洒，甘露霏微。资福无量，功德难涯。
    大唐天成四年太岁己丑十月日记。（《金石苑》二）

    ○敕赐光福地碑
    南州列刹，西浙称雄。鹫岭开基，地拓乌陀之古迹；甍彻汉，天连青琐之遗宫。昭明屹构乎报恩，昌国峥嵘乎永福，高并则夹持两戌，孤悬乃特扌延馀村。法护伽蓝，晋周团营威震；形图阿堵，梁僧繇绘像辉腾。远溯六代之宏规，近觏三朝之画壁，巍乎瞻仰，翕尔皈依。顷罗数属劫灰，福延净土，风霜剥础，几回玉斗周天，瓦砾堆，空想金绳界地，翳丛林之炳若，鞠茂草以凄其。恭遇皇唐幸兴梵遇（缺八字）於西昆；白马驮经，乾竹秘传於南那。法轮日转，昙舍星罗。仙李垂英，周柱现函三之玉相；优罗结蒂，汉庭飞丈六之金身。顾兹遐陬，均沾洪造。禅宿住持黄蘖，契缘辅弼裴公，定力圆通，慧光方便。上乘洞彻，叙湛寂於毗卢；象教流行，示庄严於法界。乃经乃始，既美既完。曩罄家资，舍宅而真如鼎建；今宣朝敕，赐颜而光福涣颁。作镇一隅，永图千课。（《湖州府志》）

    ○本愿寺铜钟铭碑阴
    皇唐开元十七年，此寺都维那慧仙□□厥谟□寺众及邑□清信士等，同□□方，为国敬造神金之钟，以十九年二月八日铸成。其秋七月上旬，钟楼亦就□廿六年□□景寅春三月十□日□碑方建。凡诸布施，并刊□□□以为不朽，而传来□也。（《常山贞石志》九）

    ○化度寺僧海禅方坟碣
    大唐化度寺故僧海禅师，年六十有六，俗姓刘，绥州上县人也。永徽五年十一月八日卒於禅众，以显庆二年四月八日於信行禅师所起方坟焉。显庆二年岁次二月廿五日癸未书。（《十二砚斋金石录》）

    ○唐造像碣
    （上缺）救沈溺於爱（缺）功德，孰能预於此。今有果毅（缺）基等跋涉砂碛，效节边垂，（缺）云，积悲心於万里；交河泪下，忽□思于百年，遂鸠集合营，敬造（缺）□并尊像等，剞劂雕彖（缺）人（缺九字）艺（缺）营主（缺九字）仵（缺）迂忠叶（缺九字）元盖（缺）立义叶（缺九字）明德（缺）司兵刘（缺）司田王（缺）众（缺八字）觉道（缺）天（缺五字）日（缺）（《西域水道记》三）
    按：此碑有武后所制字，当为天授中刻。
    ●卷六十四

    ☆阙名（十二）

    ○大唐故齐府功曹参军尹君墓志
    君讳贞，字善幹，京兆人也。岳灵降祉，勤王之绩已宣；神气凝精，大道之风斯阐。长源派其余烈，盛德蕴其家声。七世祖景，魏侍中；祖游洛，随观城令；献纳九重，貂蝉光於七叶；弦歌百里，政绩最於一同。君早擅英声，夙摽令望，志存夷简，性尚恬虚，淡矣无为，萧然物表。但以时逢昌运，官不遗才，遂礼盛九征，荣高五聘。贞观初，乃应齐府辟，屈节於功曹参军。俄而辞疾去官，从其所好。於是栖身庑下，晦迹尘中，开通德之门，居全节之里。搢绅攸仰，遐迩挹其雌黄；雅俗所归，中外酌其淳素。君心存爱敬，情笃友於，事不愿从，遂缠痼疾；时不我与，以至弥留。悲夫！天地不依，与善无效。长生之药，祈王母而莫从；反魂之香，想汉皇其何远。粤以廿年五月十四日卒於家，春秋六十有五。伤哉！摧领袖於人物，坠模楷於乡闾，遂使里閈相悲，远近同恨。呜呼！文鱼旦跃，空见於衔哀；绿笋晨抽，徒闻於凄恸。荒凉原野，寂寞阶庭，无复池台之游，遽瞻松槚之列。其月廿九日，殡於终南山，礼也。前对莲峰，冠紫微而独秀；还瞻魏阙，干青云而直上。左临元灞，右望浊泾，萦带郊原，沃荡云日，实神游之胜地也。既而灵輀肃路，祖奠凝庭，长风晓哀，鸣笳夕引，薤歌凄而入汉，素盖飘以抟空，白马徘徊，朱旒委郁，掩松扃於文石，窆玉质於白楸。恐舟壑之屡迁，惧市朝之数变，故勒铭於泉户，庶休烈之永传。其词曰：
    灵岳降神，翔云入候。九列既显，五千方授。功高前古，德流遗胃。世济不殒，惟灵挺出。兰薰雪映，金声玉质。情深孝友，性敦闲逸。屈节从命，委质名藩。匪荣黻冕，养疾丘园。光华掩谢，令问空存。白绋敛维，华軿解驭。佳城永郁，夜台何曙。贞石既刊，芳尘是著。（石刻。《关中石刻文字新编》三）

    ○大唐故荆州松资县令汤府君妻伤氏墓志铭（并序）
    夫人姓伤氏，讳大妃，京兆鄠县人也。其先受氏於伤琳，得姓於汤武。父薄俱，随怀远公、成州刺史。夫人即刺史之长女也。幼而贞洁，少而明敏，年才二八，即适汤氏之门。卷耳之行早闻，昏定之文先注。以大唐永徽二年正月四日卒於醴泉里第，春秋八十有二。行路悲叹，亲识流泪。即以其年正月十五月葬於长安县严村之左。乃为铭曰：
    贤哉哲妇，孝矣难同。长埋玉体，永坠花红。孟母之本，令姬之宗。如何元鸟，丧此名龙。（石刻）

    ○唐故王君墓志铭（并序）
    公讳赞，字相，并州太原人也。妫镜长明，流五弦而清八表；巢姜启瑞，光四履而轥三贤。是知积善资於灵根，谅腾芳於方叶。唯公丘园晦迹，邻濮水之高踪；严肆韬英，追下帷之逸轨。孤标物外，负绝俗之姿，包逸群之量。天长地久，人□盈虚，隙驷难留，藏舟易远，晋膏沉，秦使虚归，齐腠缠疴，卢人远迹。公禀寿有期，延於大渐，於大唐永徽三年四月二日终於邻德里。夫人姬氏，资上德之淳休，禀中和之灵粹，承八百之余庆，系三五之元宗，阐四德之清风，含七隆於丹羽，参芽女而并驾，与陵母而齐驱。宜享遐龄，永隆景福，岂其遘疾，暨乎大渐。西山五色，空闻魏後之词；东谷十技，终阙楚臣之术。总章元年九月五日终於长安里第。贞夙奉□规，幼承柔训，诚单地义，孝尽天经，觌春露而光哀，感寒泉而迥绝。粤以其年九月廿八日，合祔於芒山平乐乡之原，礼也。丹旆扬飙，指芜城而响切；灵輀肃驾，望蒿里而栖凉。入龙剑於邢峤，掩鸾镜於滕室，虑陵谷之俄迁，差海田之遽贸，式题贞石，永赞芳猷。其铭曰：
    千龄挺秀，万叶飞荣。五弦流化，八表腾清。维公禀质，理照韬形。损之又损，辞□工盈。（其一）
    德超终古，光泽无疆。公荣天邑，积□余芳。夫人贞则，闺风自扬。四德弥厉，六行克彰。（其二）
    二龙邢〖峤〗，双鸾滕室。万古留名，三年白日。乌思含悲，松表荡栗。勒芳贞石，天壤永毕。（其三）（石刻。《芒洛冢墓遗文》上）

    ○大唐蜀王故西阁祭酒萧公墓志
    公讳胜，字元寂，东海兰陵人。梁中宗宣皇帝之孙，太尉安平王周柱国岩之第十三子也。丰谷雕云，腾三杰於星汉；金陵王气，轶五马於天枝。爰自绮年，已膺茅社，封为宜阳侯。俄而青盖云归，咸阳起布衣之叹；农声不陨，高辛（缺五字）随授散骑郎，皇朝为上轻车都尉、蜀王西ト祭酒。□□质虚元，立操贞白，学综书府，文蔼词林，钅啬铢珪纨，脱落尘滓，□物我於临濠，照空有於虚室。龙宫之旨，无以（缺五字）之□，自足符其想，信圻岸之金碧，为羽毛之麟凤。然而过鸟忽惊，悲鼠藤之何促；隙驹俄谢，怨驹俄谢，怨鹤林之已空。春秋七十有四，永徽二年八月十五日遘疾，薨於万年县之崇义里。即以其年岁次辛亥八月壬戌朔廿三日甲申，窆於万年县宁乡凤栖之原。呜呼哀哉！山可移兮日难系，海成田兮川而逝，因宝宇於穷泉，振芳声於来裔。其词曰：
    楚国琴响，秦时故侯。寂寥下位，栖迟一丘。情涵水月，心泛虚舟。持莲淤尽，援桂芳留。人事超忽，生涯浮脆。溢露销津，翻霜霣蒂。夕阴先下，泉扃早闭。长夜不追，悠然来际。（石刻。《绩语堂碑录》乙）

    ○大唐太子左卫杜长史故妻薛氏墓志铭（并序）
    夫人讳瑶华，河东人也。绵宗贵烈，叠照搢绅之林；胜躅殊声，累冠高华之秀。并光惇史，咸振甿谣，近懿今芳，可得而略。曾祖胃，大量卿、刑部尚书、内阳文公；祖献，工部侍郎、泉、资、定、陇四州刺史，赠供州都督、内阳穆公；父元嘏，通事舍人、朝散大夫行益州晋源令；或材梃国桢，或誉标时彦，英明相缵，璁珩代袭。夫人诞灵鸿族，育彩琼田，幼资神颖，长而懿淑。太子左卫长史上轻车都尉京兆杜延基藉望清华，声芳宇县，求我令德，宜其室家。夫人展礼惟勤，荐虔诚於藻；承夫思顺，终克谐於琴瑟。羡柔芳於懿戚，溢惠雀於中闺。蔼蔼嘉声，杂红兰而洒馥；亭亭洁操，鉴皓月以分晖。既而朝露易侵，惨沈疴之遽积；隙光遄从，怆宵簟之俄空。以显庆二年十一月十二日遘疾卒，时年廿六。粤以三年岁躔戊午十二月一日己酉，安措於少陵之南原。想音容之未遐，叹居诸之骤易，感人神之方广，痛显晦之悠隔，嗟凤去而声销，怅鸾沉而影寂，阅殊美於柔翰，寄余哀於贞石。其铭曰：
    舄奕高门，蝉联遐祉。虹圭交映，文轩叠轨。效功垂德，飞芳擅美。照灼清猷，纷纶缃史。（其一）
    余庆是袭，载诞淑灵。温仪粹行，玉丽兰馨。动容中轨，敷辞有经。浃华邦族，饫美闺庭。（其二）
    始晖朝景，行悲夜壑。月掩娥沈，星潜婺落。露凋芳秀，霜摧艳萼。潘悼已深，荀伤可度。（其三）
    灵轩夙驾，素幌晨空。霜涂咽泣，晓免锵风。幽扃杳蔼，寒野蒙笼。千秋已矣，蓄恨何穷。（其四）（石刻）

    ○大唐故驸马都尉卫尉少卿息豆卢君墓志铭（并序）
