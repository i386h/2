<!-- { "loadSidebar": true } -->
　　嘉靖庚子余友陈子约之以宪职督学于梁即捐馆淇上归衬越中时太史唐子应徳以上书失防免官祠郎熊子叔抑以奉职忤意承谴二子者不逺数千里渍絮酒以入踊望繐帐以出涕抚藐孤于素室搜遗草于名山而后相与别去余方倚庐未果从迈尝移之诗而悲焉亡何唐子删定其述造若干巻乃就荆令某登梓而以序属余申之曰昔先士安假宠于太冲子独无意哉余不能辞序曰夫圣王耀徳志士殉名是以神龙骧首幽云景蒸寒蝉发声凉飚始冽当其生利见之辰适司鸣之防履好文之朝遇同时之主凡含经之生缀辞之士孰非摛菁掞藻以纬国华者哉嵗在己丑天子覃侧席之慕相君有开阁之风乃緤组讳艺彯缨味道契协埙箎言郁兰茝彬彬乎号为得人而海内向风矣枚朔丘马迭晋于汉庭陈刘应徐同升于魏室坐论岂足多乎是时也侍防登歌则家追大雅从防第颂则户起新声一字之工闻竒而倾耳片言之巧覩缛而跃心纸价腾踊于都门箫谱浸淫于禁掖若陈子者方龄于终童比才于贾生雕章绮合藻思罗开顾英跱一时尤艺苑之选也然而好恶易更盛衰频复不逮之隙搆见之衅成斯长沙之役徃而金马不容于陆沉矣陈子于是稍戢锋颖卒就绳检犹且寄兴于山川发愤于嵗月周爰于驰驱宣情于羁旅述造益工岂曰在外无竒哉流盻之间不十余年而向之契协埙箎者邈为参商言郁兰茝者析为萍梗子竟长逝化为异物良晤怆迹于南皮零落伤心于北海盖谓此矣今考诵其遗编早铸四杰晩镕二张遒轸于平原睎驾于康乐丽于防燕充于入洛隽永于浮湘备于吴越瓯闽间展可传以不朽异乎湮没无称者矣柰何湛思棼于吏牒迅翮摧于崄路雄才顿于促景荣名乖于中夀使鳯池未褫曜灵假年究其所底宁止是乎此运命之奥萧刘所以互论而董史所以同悲也唐子谅余之言哉因占为序并系诗于末简
　　梦泽集序【皇甫汸】
　　梦泽集者齐安王君之作也君名廷陈字稚钦号梦泽子因以名集云父南墩公济孝庙时登壬戌进士为吏部郎生君颖慧絶伦髫龄即能缀文殆由性灵非假师授黄童世谓无双倚相时称能读咸楚产也君实似之吏部公爱之甚常云王氏千里驹复见此子矣甫冠举于乡越丁丑试春官俱为礼经第一廷对擢髙第选为庶吉士与东浙汪子应轸江子晖闗中马子汝骥许子宗鲁任丘邝子灏大梁林子时曹子嘉西蜀余子承勋楚顔子木暨君并摛藻掞天敷华纬国得人之盛彬彬首是科矣江子为文钩猎秘襍以古文竒事指既闳眇语复聱牙令读者谬根霓至莫能句隠口汗顔而罢王君每有所造辄大呌以眎人曰有能増损一字者愿以千金为赌恐吕览金卒莫可得也又好为讥评由是人多阳服而隂憾之矣嵗余解馆拜为吏科给事中值毅皇帝将南狩在廷羣臣咸諌止之章奏日盈于公车不独言责也王君乃激众诣阙下上书宰相熊峯石公典司馆教危言沮之曰倘祸叵测老夫力莫汝庇也旦赋乌母謡大署玉堂之壁语侵石公公为大慙其纵诞多此类先是忌者以馆中讥评语浸淫闻于政府政府衔之书上果讽吏部出补州郡吏竟得裕州夫脂韦磬折不习其容讼牒填委又非所好至则治尚严棘不畏强御法行贵戚有鹰撃之风谒御史不为少贬乃晞附权势文搆衅稔遂使钟仪系冠于楚囚邹阳按剑于梁狱悲乎今上嗣位湛恩汪濊虚纳曲贷诸子稍稍晋复君独诖网摈弃顔子婴祸尤烈至使患同党禁而荣异彚征去均渊坠而进乖薪积世共惜之自后一纪而余忝己丑进士识昆仑山人于都门山人者张诗也雅善诸子间与余道梦泽事因闻其详余亦滥有时名诸子引与缔交未尝不延颈想见王君也况负才使气亦与同病寻以触忤权贵頼天子寛仁谪为黄州理官是役也不以左迁为恨而以得继蘓长公为荣不以赤壁为乐而以得见梦泽子为幸下车亡何乃乗雪造其庐时君足迹久不入公府余置自外员居由别馆君亦不惜造余乍奉半面驩若平生接以杯酒申以赠章辞载集中夫王氏业绍青箱官聨朱绂为楚世家君又令其子暨弟若侄从余防嗟乎君何白首于众而倾盖于余余亦胡为在众欲杀而在君独怜也顔子虽清扬未觏而芳讯亦数相闻矣君屏居几二十载释恋于爵服娱志于琴书覃思古人専精作者屡勤剡荐耻赴弓招观其上顾中丞陈监察书若嵇康之絶山宰及寄余懋昭舒国裳二劄即杨恽之报防宗其节槩可想见矣君方敛英戢锐防谦履坦不以才华傲物而以道术诱人使早年砥行能然可优防以取卿相然未能宣耿介发孤愤如晩嵗所底也固知书成于去赵赋就于还卭人爵荣名岂有既乎终不以彼易此也夫楚多才之邦而辞赋之薮也屈原见诋于上官宋玉防诟于登徒祢衡被害于曹瞒然其志则争光于日月而其言则等敝于霄壤矣君亦奚媿哉是集也乐府古诗潘陆齐轨下拟隂何五七言律沈杜比肩叅之卢骆文效左氏国语而兼骋班马书类东京尺牍而雄视崔蔡足以不朽矣凡诗赋十一巻文六巻共十七巻成一家言旧刻于家塾季弟廷瞻刻于淮阳侄同道又刻于吴中而吴板益精矣
　　五岳黄山人集序【皇甫汸】
　　山人讳省曽字勉之黄氏季子也苖裔汝南叶繁江左武徳由提戈防爵奉议以射防发科乃知易学起乎将军刑书于司法矣倬彼先考维我舅氏镪积既饶赢贻悉满山人幼在纨袴雅尚坟典每叹曰昔谓黄童无双今安知有二哉遂散金罄槖购缃充架覃精艺藻郁志儒林糟粕城旦之书寤寐竹帛之业一经口诵允为心极旁通柱下流览埤官左史尚其能读东方讵云足用子政谢其愽极中郎慙乎该综于是文恪公鉴以伟器新建伯期以千里乔司马申倒屣之接霍少宰垂推毂之奬渔石唐公造次晤语即敦久要空同李氏未奉半面先投书谒递斯而下鸿公钜卿咸以交知山人为荣否则为憾详见自传事多不载山人虽迹晦丘中而声驰海表矣乃与仲氏晞轨二俊并驾一时师资友于商榷公是力追古则尽涤时趋忌者诋为别立门户而不悟失之径庭矣既而仲氏以明易举南畿第一山人屡黜乃弃去更治诗亦擢置第一循例计偕登台展骏都人钦迟朝列虚左噫歌累月观止而返然薄玩轩冕耽情山水欲长逰名岳托慕向生因号五岳山人嵗在戊戌谢南宫之招缔西湖之赏与豫阳田子穷探歴览更唱迭和赋诗成帙增价艺苑视攀龙鳞税若蝉翼士益以此贤之至夫使者行部守令下车莫不籍其人伦访以政事虽名在诸生而礼隆上客舌妙谈锋腹韫经笥向如应叩泄若县河聴者膝前靡不心醉自是问字之樽日陈于座上在浚之旄云烂于戸外山人肺病倦逰思甘寂绎我贵之防达名亲之累不为家省鬻书自给深居却扫専意述造乃叙颂髙士以寄志焉迨夫晩嵗絶恋区中结友方外马迁习道于黄子许询叅梵于支林故其诗往往娱康乐之清晖屏渊眀之喧缅景纯之仙逰契摩诘之禅理兼以苞蓄既富探汲不竭譬黄襍组而缛彩炫目金石叠奏而英韶盈耳璠璵并俪而世觏其寳椒兰俱熏而人挹其芳思剧沉幽语罕仍袭凡象外难摹之景必铸以新范虽目前尘琐之态亦縁以华辞宿搆非工食时为敏今品味全集赋颂凖乎骚经诗歌本之古选兴寄备乎开元序说叅之二京碑诔酌之六代语苑祖乎充衡连珠合于平原客问拟于韩传玉畧覈于河上典録昉诸越裳是故镜理者取为蓍龟愽物者资为武库储说者窜为累绳缀辞者采为筌饵又以才猷经世数值违时故鸣以不平言由孤愤年才半百奄陨大命讵不痛哉黄集总为百巻部以十千手自铨勒藏之箧中厥嗣姬水授肖诸童乌属草方于文考捐彼负郭夀此遗编嗟乎雕论足传知徐生之不朽鳯毛早秀慨荀令之犹存余与山人有中表之戚号为相知故序次不诬云尔
　　徐廸功外集序【皇甫汸】
　　徐氏迪功集六巻为君手自定正空同李子刻于豫章或曰李子稍芟损之其说出于少谷郑子自今观之徐集独综菁英莫可瑕纇非其佳秽自得去取过严乎家兄山居搜逸稿于元子伯虬乃叹曰丹以素掩华兰以薫夺气顾变态不穷岂形质夐絶者哉遂选而刻之题曰外集勒为二巻昔人谓长门上林殆非一家之言洛神池鴈便成二体之作若夫窥苦心于初构究条理于终篇推广厥致无害并存矧操龙泉以议割持夜光而论照即千载端拜旷若神对孰谓后世无相知定吾文者耶尝考论徳之间李何诸子追述大雅取裁风人一时艺林作者响臻同好景附咸足驰骋海内而徐君亦独歩江左矣然而意见枘凿造诣堂室耻凌好胜诋诃生焉君兼尚虚守寂寞禄位不显声称亦防毛嫱虽艳不悦于凡鸟阳春诚丽寡和于巴人李子未化之谈家兄知难之叹可合而观矣今或未辨音节罕闲兴寄剽缀靡辞诡于风雅俗方贵耳羣起吠声辟爝火之燔其能争光于日月乎此君山知经之必传中郎抱论衡而秘玩者也诗之品藻二序详焉余故不多评云
　　何翰林集序【皇甫汸】
　　何君元朗尝撰缀诗文累万言辑成名曰何翰林集系之官也学宪莫君序而传之间以眎司勲氏余为嗟赏久之盖君自绮嵗从经师逰即厌弃时义耽嗜古文博综九流研味四始兼抱济物思効一官试诸生间辄防异等竟以数竒蹶于取第惜哉宰相察其才强之起家拜南京翰林孔目地既清华职复闲散俾克覃志著作贤哉相君贾生不为不遇矣先是吾乡文徴仲氏亦以推择待诏金马门后十余年而蔡九逵氏继为南孔目娴于文辞日与上公钜卿交声闻籍甚世传南馆集云后二十余年而何君继之二君徳学颇相埒蔡性迂立遌风流醖借何殆过之夫陪都者古所谓秣陵建业也表以钟阜环以大江地称壮丽俗号繁华君雅好山水故乐居之每自解曰今我守茂陵之园索长安之米亦足陆沉乎然非所好卒上书自免设劳以讼牒屈以手版当不俟六百满而邴生行三径荒而陶令去矣何君亦古之勇退者哉君虽谢秩犹眷恋石城将营别业及桑梓荡于海波柘林残于烽火遂懐避兵之图益坚卜居之志杜甫草堂开于潭水罗含精舎寄之江陵加以谈若悬河识同藻鉴或咨访政治或诠析名理君为扬榷古今指陈坚白车骑填门履綦沓座南国人伦更达有道西京遗事复见慿虚其暇日也狎梵侣以探结胜流而觞咏每一篇出匪但艺苑翕推而闾巷递诵凤馆咏昌龄之句鸡林售居易之篇曷让焉君又妙解音律晩畜声伎樽罍倾于北海丝竹理于后堂躬自倚歌尤长顾曲江左余风不在兹乎昔相如不与公卿托疾倦逰陈思耻事翰墨上防求试诵君馆中言懐乞休得请诸诗可以槩见至与王左辅赵中丞二书使秉麾当局勲烈亦岂少哉由是知寄兴非逺而鞶帨其辞持论不洪而枝叶其说以此言诗与文失之千里矣莫君深于艺者谓君文法刘向马迁诗本苏李而近体出髙岑间评覈良确矣仲氏叔皮由进士为郎聫缨南署亦拙官工文方之求防云夫华亭自机云而下往徃有兄弟齐名者二包长谢两范嗣兴灵淑诞祥信不爽哉
　　徐文敏公集序【皇甫汸】
