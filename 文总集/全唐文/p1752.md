<!-- { "loadSidebar": true } -->
    俊，元和十五年官户部侍郎判度支。
    ○请令本州定税额奏
    淄青、兖海、郓曹等三道，及氵殷蔡申光等州，勘定两税钱物斛斗等，奉今年正月二十二日敕。前件州郡，久陷贼廷，将定差科，切在均一。宜令度支郎中赵佶专往，与所在观察使刺史审实勘定闻奏。伏以道路遥远，准旨条夏税六月一日起徵，若待使回覆奏，即蚕桑已过，徵税失时，制使或临，又颇劳扰。伏请各委本州刺史，审量物力，约旧配额，比类邻州徵税轻重，及土地物产厚薄，定两税钱物斛斗类，并具送上都及留州刺史等额，分析闻奏。务使平允，不得令已後致有申论。
    ●卷七百二十六
    ☆崔嘏
    嘏字乾锡，举进士。复以制策历邢州刺史，改考功郎中，擢中书舍人。李德裕斥为崖州司户，坐书制不深切，贬端州刺史。
    ○授令狐定右散骑常侍制
    敕。前西川节度副使令狐定。夫言语侍从之臣，朝夕论思献纳，必求明诚端厚，文而不佻者，以备吾之顾问。今以定业茂儒素，道光缙绅。恬於晋取之机，郁有贞方之誉。践历华贯，周旋正途。佐台席而筹画居多，登副车而声猷甚畅。从知既久，毕志方归。嘉其委质之诚，宠以附蝉之贵。阮貂换酒，潘直逢秋。既荣高阁之居，亦有达人之美。勉思清切，以遂优游。可依前件。
    ○授崔等给事中等制
    敕。琐闱冠三省之高，奉常列九寺之右。凡所选擢，必俟才贤。惟尔以宾筵雅度，早践霜台；俦以正殿雄词，超升省署。文雅当於题柱，列郡洽於褰帷。迭居贰尹之雄，并处亚卿之列。而皆本以明敏，发为文学。玉在涅而不缁，金投火而弥劲。眷言久次，是用迁升。我有丝纶，期汝论驳；我有金石，资尔谐和。无忝官常，自贻公让。可给事中，俦可太常少卿。
    ○授李方右谏议大夫等制
    敕。居谏纳之地，副铨综之司，致予聪明，适彼伦要。自非端方正直之士，检身御众之才，则何以输及ニ之忠诚，奉提衡之藻鉴。尔等皆擢秀瑶林，飞华桂苑，早登俊造，共许清贞。入宪府而自竦孤标，历文昌而更光列宿。分符茂绩，远继於龚、黄视草雄词，旧推於贾、马。是用擢居右省，陟彼首曹。尔宜徵五谏之司，佐三铨之任无疑逆耳，必在精心。勉服宠光，益扬善价。可依前件。
    ○授姚勖右谏议大夫等制
    敕。朕高居穆清，端拱思理，尚虑旒纩，蔽吾聪明。故精求谏纳之臣，投我药石之语。而天官正郎，地连藻镜，职佐铨衡，必资明干之才，以副经通之目。以勖端方雅厚，正以操心；以简求和易周旋，敏於临事。而皆富文奥学，早升俊造之科；利用长才，累处重难之任。是用擢於粉署，置在禁垣。升自外郎，膺兹首选。尔其详求五谏，左右三铨。勉思及ニ之忠，更致提衡之美。勖可右谏议大夫，简求可吏部郎中。
    ○授李讷中书舍人李言大理少卿制
    敕。礼部郎中知制诰李讷等。彰施帝载，润色王猷，朝出乎九重，夕驰於四表。必资其金相玉立之器，怀其腾蛟吐凤之才，以发挥人文，流布天泽。而皋繇作士，谟明以赞至理；定国持刑，公平而昌後嗣。使匹妇无霜之叹，遐离束湿之冤。阴阳气和，手足可措。必在乎理狱之官，明慎用刑，哀矜守法。今讷言等皆以器能犀利，文彩光华。演纶推倚马之工，剖竹著悬鱼之化。以兹迁擢，谁曰不然。勉吾右文恤刑之意也。讷可守中书舍人，言可大理少卿。
    ○授裴谂中书舍人制
    敕。居禁密之地，闻善则迁；当演纶之工，有劳斯陟。此所以光吾侍从，荣彼缙绅。翰林学士司封郎中知制诰裴谂，家承茂勋，自有膻行。早袭弓裘之业，克隆堂构之基。间澹自居，嚣浮不染。自擢居内署，掌兹制命，谨密无旷，馨香有闻。问对备见其一心，敏捷共推其七步。况藏孙有後，且闻得凤之音；枚乘多才，雅蓄雕龙之妙。爰因满岁，授以正名。尔宜思宏用以致君，励精诚而正己。慎尔闻见，奉吾周旋。无彰温树之名，克保词林之美。可依前件。
    ○授裴谂知制诰制
    敕。传曰：“功德於人者，其後必大。”尔烈考，勤劳王家。出有平寇之功，入有致君之志。式多令嗣，以承清基。惟尔谂生而有文，弱不好美。中蕴明敏，外涵清和。蔼然君子之风，蔚有贤人之操。自擢升翰苑，入侍禁闱，勋必知机，静而适道。大玉之韵，清越以长；小山之姿，贞芳自茂。是用资其粉泽，演我丝纶。斧藻方耀於凤衔，挥洒更期於鸿笔。式光帝载，无郁王猷。可依前件。
    ○授崔瑶等起居郎制
    敕。载笔赤墀之下，掌礼曲台之中。注记行而铅椠是资，褒贬当而缙绅知惧。顾兹所职，岂易其人。而擢备宫僚，亦为佳选。以瑶贞规素履，绍克俭之家风；以碣秀质清门，承定倾之祖德；以瞻雄词丽藻，蹑珠履於宾筵；以景表退迹安时，寄霜华於宪署。我之自得，尔亦荐闻。各膺宠擢之荣，自有□霄之路。可依前件。
    ○授裴谂司封郎中依前充职制
    敕。台郎望美，词凶地高。粲列宿之辉华，参起草之宥密。自非风仪玉立，器宇川停。ゼ天之雄文，蕴掷地之清韵，则不足以膺我妙选，为时美谈。翰林学士考功员外郎裴谂，袭庆于门，腾芳戴席。端庄抱吉士之操，谨默得贤人之风。灼若春华，皎如瑞素。自擢居文囿，参侍瑶墀，进对益见其周详，词旨不离於雅厚。是宜仍金銮之旧职，荣粉署之新恩。保乃休光，更流芬馥。可依前件。
    ○授萧邺翰林学士制
    敕。监察御史萧邺。吾内有宰辅，重德作为股肱；外有侯伯，虎臣用寄藩翰。至於参我密命，立於内庭，即必取其器识宏深，文翰遒丽，动能持正，静必居中。指温树而不言，付虚襟而无隐。此所以选翰林学士之意也。前此数者，邺皆有之。是用拔於群伦，置在亲近，勉尔端行，副吾精求。可依前件。
    ○授宇文临翰林学士制二首
    敕。吾方以文化天下，期於太和。故左右侍从之臣，词林宥密之地，必求其性识宏茂，文藻遒丽，以备顾问，以参周旋。闻尔清直无徒，雅厚自处，富有天爵，蔚为词人。是用辍自仪曹，置於翰苑。惟端静可以承渥泽，惟敬慎可以期远图。资尔令猷，副我殊选。可守本官充翰林学士。
    ○其二
    敕。礼部郎中宇文临。吾外有辅臣，以匡大化；中有股肱，以总枢机。而发挥丝纶，参侍顾问，司我耳目，广予腹心，惟是柬求，擢居近密。以尔词赋清才，璋雅韵。抱孤贞以适性，竦端介以操持。处众流之中，不为自异；居慎独之际，克念无私。由是选自文昌，升於翰苑。尔宜一心以奉职，勤百虑以省躬。勿怠疏远，副吾恩顾。可守本官充翰林学士。
    ○授沈询翰林学士制
    敕。右拾遗集贤殿直学士沈询。参宥密之命，处侍从之地，居可以备选用於他年，动可以承顾问於此日。不独取文翰遒丽之才，亦必求孤贞雅厚之士。惟乃祖在建中初，以懿文奥学，司我元良。乃父当元和中，以清规茂行，典我文诰。能流积善之风，锺尔挺生之秀。是用思彼前德，擢於後来。置在禁闱，光我词苑。尔宜勤其身以劳夙夜，宏其用以新志业。无俾枚皋严助之流，独承荣於汉帝，况职当视草，官列谏垣，宜思及ニ之忠，更润演纶之美。可守本官充翰林学士。
    ○授崔蠡尚书左丞制
    敕。提六联之纪纲，总一台之枢要。自非才识兼茂，风标峻整，则何以统摄群吏，肃清众官？前天平军节度使崔蠡，轩裳积庆，文学藻身。黄锺涵待扣之音，青萍蓄善割之利。早分列宿，独膺题柱之荣；入践禁闱，共许演纶之美。累居重任，亟换名藩。贡籍铨衡，必登於藻鉴；观风驭众，益显其长才。廉车扇恺悌之仁，将席蕴韬钤之略。情惟恋阙，志在推贤，词必由衷，事多馀美。顾我任才之意，当尔受代之辰。言念前劳，载加新命。尔其莹秦台以分美恶，操汉律以检尤违。必俟端标，用分曲影。可依前件。
    ○授卢宏宣工部尚书制
    敕。朕嗣膺宝位，继统洪业。思与藩方大臣，披其□雾。况中外递迁，劳逸更处。当用才之日，急病是思；及求旧之时，任贤斯切。而中台为政理之本，冬卿亦统任之基。方藉旧僚，以裨新政。前易定节度使卢宏宣，自蓟门陷戎，尔以旧族，迁于洛京。惟是冠昏丧祭之仪，礼让敬恭之则，推於四姓，耀此一门。而能自以文业吏师，驰驱当代。历践华显，载茂休嘉，累登齐坛，常领京邑。功有成效，人无间言。及罢将军之麾幢，解刺史之印绶，来朝绛阙，益见丹诚。是宜正彼六联，升于八座。曳文昌之履，通秘殿之香。更增北斗之光辉，或重南宫之喉舌。承我休命，尔其敬哉。
    ○授卢懿吏部郎中制
    敕。河南少尹卢懿，总天下之缺员，必先阅於吏曹郎，然後达於铨官。自非神机颖利，识用周密，则不得备於斯选也。以尔词锋绚练，门绪清华。儒席许其温恭，士林推其端厚。自分曹洛，贰尹三川，澹於趋进之途，郁彼静专之操。晦迹而嚣浮自远，长鸣而风雨不渝。是用徵还首曹，荣以题柱。必能佐持衡之重任，联藻鉴之清辉。勉服官常，无孤所举。可依前件。
    ○授韦博司勋郎中等制
    敕。韦博等。顷以边城命将，肇建麾幢。当警尘未息之时，及烽火尚明之日。故於粉署，妙选星郎。欲以赞充国屯田之谋，佐武贤备戎之术。既而宾筵有耀，幕昼已多。荐居於沙漠之中，茇舍於戎旌之下。亦既劳绩，亟更岁寒。念其裹革之诚，更复握兰之美。而焕本以文学，傅之吏能。克践正途，久司宗┙。今以三农务急，九扈才难。宜迁丞副之荣，用陟亚卿之列。无忘素履，各服新恩。可依前件。
    ○授冯韬司封员外郎等制
    敕。分列宿之位，应覆被之荣。入可以封还诏书，出可以分领符竹。优游於粉署之内，谈笑於锦帐之前。苟非清才，不在斯选。以韬文章炳焕，独步词科。以同靖门胄光华，深通圣典。荆玉韬含章之美，霜钟蓄待扣之音。是用升彼名曹，擢於芸阁。文昌之地，职业非轻。式伫弥纶，更期迁陟。韬可司封员外郎，同靖可金部员外郎。
    ○授宇文临礼部员外郎制
