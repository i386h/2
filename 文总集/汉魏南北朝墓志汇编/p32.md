<!-- { "loadSidebar": true } -->
【铭文】魏故比丘尼统慈庆墓志铭」尼俗姓王氏，字锺儿，太原祁人，宕渠太守更象之女也。禀气淑真，资」神休烈，理怀贞粹，志识宽远。故温敏之度，发自龆华；而柔顺之规，迈」于成德矣。年廿有四，适故豫州主簿行南顿太守恒农杨兴宗。谐襟」外族，执礼中馈，女功之事既缉，妇则之仪惟允。于时宗父坦之出宰长社，率家从职，爰寓豫州。值玄瓠镇将汝南人常珍奇据城反叛，以」应外寇。王师致讨，掠没奚官，遂为恭宗景穆皇帝昭仪斛律氏躬」所养恤，共文昭皇太后有若同生。太和中，固求出家，即居紫禁。尼」之素行，爰协上下，秉是纯心，弥贯终始。由是忍辱精进，德尚法流，仁」和恭懿，行冠椒列。侍护先帝于弱立之辰，保卫圣躬于载诞之」日。虽劬劳密勿，未尝懈其心；力衰年暮，莫敢辞其事。寔亦直道之所」依归，慈诚之所感结也。正光五年尼之春秋八十有六，四月三日忽」遘时疹，出居外寺。其月廿七日，车驾躬临省视，自旦达暮，亲监药」剂。逮于大渐，余气将绝，犹献遗言，以赞政道。五月庚戍朔七日丙辰」迁神于昭仪寺。皇上伤悼，乃垂手诏曰：尼历奉五朝，崇重」三帝，英名耆老，法门宿齿。并复东华兆建之日，朕躬诞育之初，每被」恩敕，委付侍守。昨以晡时忽致殒逝，朕躬悲悼，用惕于怀。可给葬具，」一依别敕。中给事中王绍鉴督丧事，赠物一千五百段。又追赠比丘」尼统。以十八日窆于洛阳北芒之山。乃命史臣作铭志之。其词曰：」道性虽寂，淳气未离，冲凝异揆，缁素同规。于昭淑敏，寔粹光仪，如云」出岫，若月临池。契阔家艰，屯亶世故，信命安时，初睽末遇。孤影易彯，」穷昏难曙，投迹四禅，邀诚六渡。直心既亮，练行斯敦，洞窥非想，玄照」无言。注荷眷渥，兹负隆恩，空嗟落晷，徒勖告存。停壑不久，徂舟无舍，」气阻安般，神疲旦夜。延伫翠仪，淹留銮驾，灭彩还机，夷襟从化。悲缠」四众，悼结两宫，哀数加厚，窆礼增崇。泉幽閟景，陇首栖风，扬名述始，」勒石追终。征虏将军中散大夫领中书舍人常景文。李宁民书。北京图书馆藏拓
【志盖】阙
【铭文】大魏正光五年岁次甲辰七月己酉朔廿」五日癸酉故兰仓令孙府君浮图之铭记。」君姓孙，名辽，定州人也。绵绪太原，分流乐」安，爵土有因，遂居巨鹿焉。君禀业冲明，惠」性天聪，少怀凈行，长而弥洁，悟三有之元」常，体四趣之沉溺，洞达苦空，超鉴十相。是」以童丱之年，信心三宝，厥龄十八，禁酒断」肉，修斋持戒，心无染缚，善能开化，方便导」物。闻其善者，欣若己身，见其恶者，引出火」宅。又不以支节之痛，示其元我之念，遂烧」两指，尽身供养。至于经行业道之处，必舍」离亲爱，敦崇在内，托心禅定，永乐道场。至」延昌年中，属皇上宣帝褒简旧臣，即拜」前县，辞不获免，俯仰从任。善于治方，敷扬」恩泽，化均鲁恭，德侔西门。名振关左，限过」将代，百姓爱仰，率土恋慕，若夫慈父。还京」数年，仍懃道业，将登显位，以彰庸绩。春」秋六十七，前件年日，寝疾三朝，卒于京师，」权殡此处。有子显就、灵凤、子冲等追述亡」考精诚之功，敬造浮图一?，置于墓所。」愿令事与须弥等寿，理与日月齐明，永流」懿迩，式传不朽。乃作铭曰：」一仪无像，四天传则，灵剎开神，梵堂启或。」伊我君公，秉心渊默，深睹正真，妙达通塞。」淹回圣迩，寝息神光，裁辩权实，离析旧章。」十尘外遣，五阴内忘，蒸斯沉溺，作彼舟航。」出宿一鳏，遄临百里，秋蝗远飞，春翚近止。清凈未倚，简率谁拟，方觐弥陀，遽沦蒙汜。」浴余小子，末命将沦，构兹宝塔，缀此遗尘。」崇功去劫，树善来因，舟●虽改，永□天人。北京图书馆藏拓
【志盖】阙
【铭文】魏故使持节假黄钺侍中太师领司徒都督中外诸军事彭城武宣王妃李氏墓志铭」亡祖讳宝，使持节侍中镇西大将军开府仪同三司并州刺史炖煌宣公。」亡父讳冲，司空清渊文穆公。」夫人荧阳郑氏。父德玄，字文通，宋散骑常侍，魏使持节冠军将军豫州刺史阳武靖侯。」兄延●，今持节督光州诸军事左将军光州刺史清渊县开国侯。」亡弟休纂，故太子舍人。」弟延考，今太尉外兵参军。」姊长妃，适故使持节镇北将军相州刺史文恭子荧阳郑道昭。」姊伸王，适故司徒主簿荧阳郑洪建。」姊令妃，适故使持节抚军青州刺史文子范阳卢道裕。」妹稚妃，适前轻车将军尚书郎中朝阳伯清河崔勖。」妹稚华，适今太尉参军事河南元季海。」子子讷，字令言，今彭城郡王。妃陇西李氏，父休纂。」子子攸，字彦达，今中书侍郎武城县开国公。」子子正，字休度，今霸城县开国公。」女楚华，今光城县主，适故光禄大夫长乐郡开国公长乐冯颢。父诞，故使持节侍中司徒长乐元」公。」女季望，今安阳乡主，适今员外散骑侍郎清渊世子陇西李彧，父延寔。」妃讳媛华，陇西狄道县都乡和风里人。远冑高阳，遥源姬水，蕴无名于柱下，播奇功于塞上。及大」据河洛，光启霸功，道迈一匡，爵踰八命。仪同勋着西垂，司空名盖东夏。故已宠侔五公，事邻画一。」妃体贞明之质，禀淑令之姿，幼志有成，率由非奖。爰初设帨，及此方笄，播彩公宫，摛光牖下。及有」行将远，中谷时盈，瞻彼惟鸠，移天作合，河洲未比其德，琴瑟岂况其和。闺庭整峻，言不越阃。」武宣出统戎马，入总机权，百揆一人，万务由己，声绩允着，朝野嗟称。岂独外行所招，盖亦内德之」助。及崩城结涕，朝哭攒悲，藐尔诸孤，实凭训诱。诞此三良，形兹四国，无事断机，弗劳屡徙，而日就」月将，并标声价，齐名三虎，迈响八龙。妃既善母仪，兼闲妇德，三从有问，四教无违。帝宗仰其风流，」素族钦其盛轨。方当追蹝上古，准的来今，享万锺之殊荣，尽色养之深愿。而倚伏难思，斯心未展，」遽等流川，奄如过客。以正光五年岁次甲辰正月癸未朔十五日丁酉薨于第。春秋卌有二。」二宫贻怆，疏亲轸悲，若以小大相方，故亦事兼无律。其年秋八月六日甲申合葬武宣王陵。乃作」铭曰：」惟斗垂精，惟枢播灵，比肩世秀，闲出民英。八元腾实，三吏飞声，岂伊髦俊，亦降贤明。四行必修，六」礼无忒，立言成范，动容作则。望水齐智，瞻星比德，远彼公宫，来嫔邦国。王鵙比旦，鴶鵴兴燕，功毗」下武，勋格皇天。於昭中饋，宅後光先，陸離組佩，照耀簪?。介兹简简，膺此穰穰，爰诞三胤，玉闰金」箱。德音秩秩，车服光光，颁圭锡社，且公且王。必祀迈种，母仪列蕃，邢茅凡蒋，夏清冬温。节高名贵，」道盛身尊，奄如悲谷，忽去高门。哀结未央，涕流长乐，物彩爰备，声明聿作。宛宛游鱼，团团飞鹤，眷」然城辇，长归冥漠。周附于毕，任合自鲁，追远慎终，千龄载睹。且驯毚菟，将繁宿莽，春兰秋菊，无绝」终古。北京图书馆藏拓
【志盖】阙
【铭文】魏故使持节散骑常侍安南将军都官尚书冀州刺史元公墓志铭」亡祖显祖献文皇帝。」亡父假黄钺侍中太师领司徒都督中外诸军事彭城武宣王。」公讳子直，字方言，河南洛阳都乡光里人也。高峰本于极天，长源迈于带地，至于」经纶辅赞之业，文武将相之姿，送往事居之勋，与存与亡之绩，故巳播在民谣，详」之众口，锺鼓日宣，丹青且蔚。若其孝友温恭之操，拔得乎心，月旦飞驰之声，求之」于己。爰始从宦，除散骑郎。出入九重，去来三等。既而璧门载伫，凤沼旷官，寤寐所」求，非公焉寄。仍转中书侍郎。复以貂冕清闰，〔
注〕切问俟才，往谢紫泥，来事青琐。迁通」直常侍。喉唇任重，匪易其人。公以誉美帝宗，声高近侍，执戟之选，与能斯在。复转」黄门侍郎。」先王练石断螯，功格区宇，虽身随物化，而事与名存。朝庭永言盛烈，义深追远，取」则邢茅，大启真定。开国县公，食邑一千户。公以荣非己致，赏实先勋，瞻彼遗薪，崩」心泫目。寻加冠军将军，仍居门下。梁山重阻，黑水遐长，实号峨眉，是称石穴，陵履」三峡，控带二江。刁斗夜惊，权烽昼起，西夏之任，兹焉特委。乃除持节督梁州诸军」事本将军梁州刺史。于是播兹简惠，饰是戎昭，政乎讼理，岁阜民和，吠犬希声，阶」庭虚寂。及解任还都，归轩东首，吏民泣慕，老幼相嗟。公纵容博爱，雅好人流，接席」分庭，谈赏无倦。会」太妃遘疾，大渐弥留，药食先?，行不正履。既而脱然靡验，并走无征，礼踰绝浆，慕」深泣血，永怀风树之不静，长悲欲报之匪从。虽气序贸迁，扶而未起，朝露奄臻，严」霜溘萃。正光五年四月十二日薨于第。有识嗟伤，不知凄感。有诏追赠使持节」散骑常侍安南将军都官尚书冀州刺史，谥曰穆公。日月不居，窀穸奄至。以其年」八月己卯朔六日甲申窆于长陵之东北。其词曰：」赫赫皇魏，天保攸定，蔼蔼帝绪，本枝兼盛。有美夫君，实邦之令，盘石斯昌，孰云匪」竞。周文负斧，八子开封，太师当国，亦有丕庸。司勋追赏，锡宇攸同，俾侯如鲁，为」光为龙。丝纶告倦，执戟云疲，唯梁请牧，连率是縻。化行江汉，仁声载驰，华阳俗易，」黑水风移。福极参差，惑寿惑夭，自古虽死，在君何早。生涂未半，百龄犹眇，大夜方」昏，泉门讵晓。北京图书馆藏拓
　　〔注〕闰，当为闺字之讹。
【志盖】阙
【铭文】傅母宫大监杜法真者，黄如人也。忠孝发」自弱龄，广平起于龆●。年有五十，奉身紫」掖，何知遇于先朝，被顾问于今上。性姓宽」闲，世有行焉。历住虽清，非其愿也，遂隐疏」下邦，养身洛阳。天乎不淑，梁木摧倾。春秋」六十有六，殒于洛阳。儿息涕恋，攀车结慕，」朝野衔衣，西顾长悲。以大魏正光五年十」月三日空于首阳之阴。乃作铭曰：」芒芒造化，攸攸自然，影随形变，向逐声迁。」再清流美，惟圣惟贤，严霜夏坠，芝兰早玄。」骐驎弗乘，徒枉世鞭，白杨代向，青松负烟。」魂兮永逝，名举风旋。北京图书馆藏拓
【志盖】阙
