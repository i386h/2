<!-- { "loadSidebar": true } -->
　　庐陵识靣恍若一星衡阜向风忽传双鲤获审竹符之宠已临桂水之阳某官擢秀贤科蜚声朝路尚纡宏业来试小邦地错蛮猺爰借安边之畧民罹军赋更资出牧之仁复仰体于尧文亟缵修于商序子衿无刺城阙同归侯斾有光藻芹交采顾此拔豪之拙何增揭榜之华窃揆惟良克勤宣化永言先民之事业必传至学之本源问居不吾知子路未逃于莞尔称以其君伯夷吾犹贬于怫然惟明道正谊不萌功利之心则致君泽民可格唐虞之治是乃成均之首善摅为稷下之远猷某文乏自嬉教无私淑独喜聆于高谊因寄语于诸生虎卧龙跳勿贵临池之习金相玉质徯观乐泮之风詹觌未縁倾驰徒切愿言珍衞以俟宠休
　　答高参议启
　　钦诵旦评传闻风防未快青天之覩忽惊明月之投自省迂愚何当眷属某官望高东土誉重南金文副质以彬彬行顾言而慥慥蓬壶仙籍方开碧海之津梁莲幕賔筵自适青油之谈笑湛情怀于止水阅富贵于浮云逖傃清规孰量远歩某用惭明效舍负素餐华髪渐生宁复倚楼而看镜尘缨未濯方将枕石而潄流尚余蒿目之忧不怠缁衣之好披瞻正阻向往良勤当三阳交泰之昌时寔五福类升之吉防愿调寝馈早被诏除
　　答朱盐启
　　桐江假守尝倾舶趠之风衡阜侨居値揽轺轩之辔披瞻未遂跂仰为劳某官廸德醇明受材肃给蜚声夷路序绩昌时畴望寔之交孚付咨询之重寄惟五岭重湖之南北如三湘九郡之封疆醝旅纵横荈商隐屏比屋但资于食饮大农深责于缗钱几许官僚徯循公而刺举猗嗟闾里赖赋政以澄清想使指之敷宣慰舆情之属望功比临淮之李名参折槛之游遂被宠灵益摅器业某迂愚无用疾病相萦藏拙投闲粗适山林之性通名筦记未遑竿牍之修先枉飞文可量愧汗亢阳滋久微雨初残愿厚寝兴少符颂祝
　　答刘帅启【甲子】
　　伏审光膺宸綍荣畀藩维除目初传已耸士林之观轺车既下大归民物之心一面得人三湘增重某官圭璋粹质冠冕胜流早追吏部之高踪笃于文行远继曲江之称首各有度程省户羽仪曲台緜蕝议论必期于尊主持循不茍于随时威凤鸣冈允彰瑞应明珠照乗信曰寳臣宜升禁宻之司益庆忠嘉之告尚烦详试以察外庸清议毕归贵名愈白某差池一羽俯仰七年蓬艾卑飞自适鹪鹩之趣云霄高跨方观騕褭之游幸此侨居防于德宇敢图谦厚先枉贲文益知久要之未忘惟是永藏之为好
　　答孙判监启
　　伏以荆台故国夙闻耆旧之推衡阜侨居晚幸光尘之奉悬衣自结冷突谁黔虽达者之能堪岂善人之宜尔永怀先子好贤如缁衣矧有里仁赴义若饥渴因期出力薄助置锥作是念言既弥年所分华岳之半眞仰愧于希夷寄草堂之赀仅免惭于录事尚虞凂冐或取麾诃某官劲气凌霜孤操耸壑学练熈朝之典故行追前辈之风流小试边城誉即腾于襦袴倦游末路身早挂于衣冠远不离羣清而容物卜陶庐之三径甘颜巷于一瓢耻同攘臂以受薪宁自曲肱而饮水义当难处必辞货财之金礼或可从岂非道交之餽遂防虚受以询众诚顾何力之有焉辱赠言而过矣枕流潄石平生已慕于子荆为黍杀鸡继此愿从于荷蓧
　　答韩谏罢岁旦往来启
　　伏奉诲函约停苛礼惟高情之所觉契卑悃之每怀良以病质支离野情疎放猿狙冠服挂思効于逄萌鼷鼠车舆悬欲睎于广德既先后适投闲之愿尚往来讲交际之仪效官曹朴遫于泥涂比市利登趋于龙断观人且愧处已何堪只合藜杖葛巾弗期而遇东阡北陌乗兴即行未妨金玉之寳隣雅称烟霞之道侣虽防名眞率难追西洛之遗风而游曰逍遥请畅南华之高论三阳交泰万寳更新愿绥福以鼎来亟承恩而晋接
　　答崇安詹令启【丙寅】
　　伏审铜章初绾已择刚辰玉轸乍调深符舆诵某官茂资天禀美业世传早知从政之方爰被承流之寄推心及物谅期闾里于安平积善在身行启津途于远大念有维桑之敬方图染楮之仪先枉飞文尤深愧抱
　　答江令贺冬启
　　竹起英风既騐微阳之应日迎脩晷方崇亚嵗之仪某官天赋通才世推能吏学该百氏深穷述作之源气盖万人旁达弛张之畧尚淹骥足来试牛刀宜对令辰亟膺殊奬时承庆问倍切感悰
　　答赵守贺年启
　　王春建正寳厯授民柳色槐烟寅饯余寒之气椒花栢叶钦崇嗣岁之仪某官天清流朝绅隽望累分忧寄名简在于上心式听欢謡德允谐于民望乗兹谷旦宜对宠光某滞迹乡关驰诚賔戺辱庆函之俯逮怀愧颂之交深
　　答邓倅柞启【丁卯】
　　昨者抗章有请引疾告休天帱寛宏畀孱生之后福山樊閴寂涵化日之余辉某材甚液樠器惟瓠落少习词章之技徒以干名壮求忠孝之端讵能充实顾叨逾而厚矣论功效以阙然矧迫疲羸寖颓荣望挂衣冠于神武非慕昔人狎鸥鹭于沧洲姑从野性某官掞文而励行履信而资忠取友必端自致切磨之益与人为善更推题品之公远示好音有懐归歩抢榆鷃翼宜戢伏于一枝击海鹏程盍鶱翔于万里愿愼保頥之节式膺宠目之颁
　　答化州周守启
　　某久钦雅望未縁夙雾之披正堕炎陬那有清风之濯薰慈所轸华翰见贻诵味以还感铭难喻某渉道蹇浅防荣叨逾进不能发策吐奇効忠嘉而致主退不能知非补过希明哲以保身终朝之禠夺既行二纪之愆尤斯信圣恩寛大未忍诛夷要服荒遐尚容省察御魑是职茹蛊何辞平日交游箝口姓名之道暮年形影灰心赠答之篇踽踽晨昏茫茫寝饭非徒弃物允是畸人敢谓某官高谊鎭浮至仁敦厚垂爱闵于炎凉之外通殷勤于隔濶之间织锦成章被粪墙而岂称和銮中齐驾驽蹇以非宜窃承分符近比邻壤氓庶已嗟于来暮藩宣尤急于惟良岂但枯鳞渐渍九河之润要观逸足腾骧千里之衢愿厚节宣以酧瞻贶
　　自便谢政府及中司启
　　青蝇止棘远投魑魍之羣白骨成人俄戴乾坤之赐并还资秩安处丘园某识昧通方器非受大虽循途而平进奈得数之多奇逢时斯行岂有心于党附不可则止冀无染于悔尤焉能贵身而贱名讵比隐居而求志囘省昨梦尘劳半生西掖南宫持槖摠经于八月严陵潇岸分符并计于三年自余寝饭之辰皆是退闲之日逮廪粟之弗继知赐环之愈遥芝草山中希风绮季桃花源内接武刘郎不虞贵肆之遐踪终挂贱拘之宻网飞鸢跕处秋艸黄时渴肺生尘屡跰跹而鉴井愁城对酒从酩酊以逃禅相彼炎荒允宜罪放户牖尽蛛蝥之世界枕衾皆蝼蚁之经行钩吻丛罗人能采用蛊蛾翾舞食辄猜防大冬或至于袗絺长夏有时而附火病须谒鬼俗不贵医俟以岁年之多淹兹恶弱之气不必膏污于斧锧固将反掩于累梩茍非圣明辅以耆哲孰矜怜其寃横俾尽涤其疵瑕曾是摧頽有此侥幸某官秉心公亮执德寛宏既揽时髦俾咸输其功用又矜沉屈使各遂其飞潜上臣之勲业方兴多士之归依初合致兹丘壑亦在门阑某病以衰侵心随力退开结庐之三径于以怡颜甘在巷之一箪求其乐地誓坚晚节少答隆私某官中丞秉心端亮廸德公方奋由直道以受当阳之知尽逐羣奸克胜执法之寄乌集府而不去凤鸣冈而屡闻倾否有功既力扶于大厦得人无竞方兼引于众材稍淹风宪之司遂正钧衡之拜益摅素业永固皇基【上下同前】




　　斐然集巻七
　　钦定四库全书
　　斐然集巻八
　　宋　胡寅　撰
　　代范伯达谢及第启
　　金扉雷动辨色造廷寳幄云垂胪传赐第惭非出类何以防休尝谓圣学失传人心就坏雕虫篆刻深有似于俳优发策决科初无闗于理乱重以功利之邪说蔑然道德之遗风四维不张六籍仅在弃毛锥而说剑自庆遭时均博塞以亡羊莫知溺志上主尊贤重道匿武觌文表章拨乱之书修举兴衰之政虽羽檄交驰之际不废国章于糊名愼选之余更颁制举思皇多士罔伏嘉言而某学植未敷词江弗广少时鼓箧趋世辙以多迷壮歳抠衣仰师门而甚峻顾粗闻于謦欬烦深发于蔽防独抱遗经曾靡一词之措有怀至养尚希三釜之荣偶与计偕遂逃省下惩公孙之阿世自罄丹衷非董子之潜心曷酬清问忽叨科目有腼面颜事虽傥来恩寔有自某官忠扶大业志慕先贤致君泽民夙负阿衡之愧耻吐哺握髪躬行姬旦之勤劳言念愚衷滥跻龙坂品题不茍士争觊于一言眄睐特温价遂增于十倍致兹庸懦亦被采收某敢不勉所不能趋其未至念难穷之实学誓当人百而已千戒易惑之虚荣讵敢枉寻而直尺庶几有立仰副异恩
　　代人贺陶帅启
　　方隅报政亟疏出綍之恩都防畴庸就易介圭之宠凡叨庥廕举切欢愉某官惇大而裕和清明而易直九流贯学论必极于持平六德裕身行每先于推恕一昨轩翔膴仕炳焕羣英腾美誉以造朝奋嘉言而动听台郎盛选方观表着之仪宰士要司继阐弥纶之绪圣治惜才而详试哲人尊已而遐心一佩左符甚淹舆诵再临边愈茂旦评果膺西顾之简求改畀南邦之楷式矧江左上流之宏烈有荆州外屏之前徽奕世增光维公济美允咸听瞩全系弛张大纛高牙千里初依于良翰追锋急召九重行陟于泰阶某朴遫无堪斗升是恋巍巍龙坂尝有幸而获登踽踽鳬趋乃无因而自进永言踪迹欣在帡幪
　　代季父上湖北王帅启
　　言念智効一官将旌麾之下地遥七泽方亲鞍马之勤当先布于腹心爰谨修于竿牍伏念某箕裘末胄薪槱材挟策读书望圣门而蹇歩叨恩筮仕遵宦路以卑飞縁伯兄擅儒学之宗防师相敦朋游之好顾未忘于微贱乃屡辱于提撕岳鎭灵祠防奉三年之香火侯藩盛幕就更两路之驰驱家食未几官期甫及方策磨于驽钝罄趋走于严明某官识洞戎韬智深义府凿门制胜尝高玉帐之功卧鼓养威尚蕴金城之略辍宿衞徼廵之重寄资抚循牧养之宏才授以中权畀之全楚万井并喧于来暮九重方注于惟良氓俗阜财载洽南薰之化边庭彻警用寛西顾之忧遂设坛塲式颁旄钺充国练四夷之事更切倚毗班超享万里之封寔悬瞻颂某裹粮诹日襆被首程兼欣悚以装怀仰寛仁而托庇归依斯切敷述奚殚
　　代人贺刘盐启
　　伏审光宠制检陞畀使华除目初腾早耸列城之听先驺伊迩益喧载路之謡矧在庇庥曷胜瞻抃某官望隆国寳名著朝绅襟防中和处刚柔而兼济器能开敏施左右以具宜况乃胄出名卿业高济美忠心义气凛有家传直节孤标蔼为世范于以识典刑之旧岂徒称吏道之师故牛刀之刃常新暂烦剧邑而骥足之才乍展旋屈舆题甫及期已颁芝诏褰帷问俗杖节观风出心计之绪余仰资调度付台评之公正允赖激扬茂寔既昭宠灵斯焕指青云之布武登紫闼以奋庸克瑞圣时用绳祖烈某零丁坠緖冗凡材奉香火于明祠仅同蠖屈候旌麾于达道徒效鳬趋辄修竿牍之仪少叙帡幪之愿
　　代人贺范漕启
　　伏审外计告功中纶涣渥尚畀输将之任益观刺举之能凡托帡幪实深庆赖某官疏通而缜宻整肃而裕和世服簪绅练达熈朝之典故家传诗礼歩趋前辈之风流饬吏方以儒雅之优行仁术以政材之敏早由简拔累付澄清将四路之光华日新贤业处十年之烜赫人诵谦劳眷此三湘尝纡六辔虎威余凛固无待于施为龙节再来重有孚于观听第恐诏除之驶不容旬序之稽身在日边遂摅宏蕴泉流地上宁究远猷某备数祠官依栖德宇喜既常情之倍礼宜削牍之恭尘凟是虞鉴容为幸
　　代人贺晏宪启
