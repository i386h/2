<!-- { "loadSidebar": true } -->
　　姑苏太湖有山焉磅礴峭防屹然特立湖中山顶有小湖渟澄澈烱若宝镜每太湖风生浪涌则小湖必相应梁大同间达法师始以其地创为寺唐干符中有沉香观音像泛湖而来诸山具舟争迎莫能动独西小湖寺僧诚祷像忽随波低昻一举而上遂至寺像旁杨枝水下滴皆生千叶莲花由是四方水旱疾疫祷莫不騐寺遂大兴宋元之际弛于火栋宇无遗泰定中昌法师始剏观音殿国朝平张氏中山武宁王驻兵于此号令严肃寺得不废永乐初僧惟寅主寺事十余年出其先师康伯宁遗赀兴造闻者争以施始建三圣殿暨廊庑方丈众室像设靡不备高甍钜栋金碧焕发湖波岭岫光彩浮动于是西湖一寺之胜悉复其旧西湖为东南名刹唐白居易宋孙觌咸尝题咏兹来京请记其事遂为之书
　　西小湖寺　　　　　　　　白居易
　　湖上山头别有湖芰荷香气占仙都夜涵星斗分乾象晓映云霓作画图风动白苹天上浪鸟栖寒沼日中乌若非物外多灵迹争得长年水不枯
　　西小湖天台教寺在缥缈北二里乃观音教院也岭有一小湖名海眼每太湖波涛起此中波浪亦涌葢水脉相通云相传唐时有沉香观音像浮波而来诸寺院迎之不可得西小湖晩来迎得之像上有水滴路皆生旱莲至寺有草少许绕像弃之池中即开重台莲花后人杀犬汚其池花不复发国朝永乐十四年僧惟寅重建
　　包山寺　　　　　　　　　范成大
　　仙隖逊半坐精庐迁古幢槁衲昔开山至今坐道塲炽然说慈忍禅海薰戒香穉竹暗寒碧飞松盘老苍船鼓入宴坐红尘隔沧浪藤杖懒归去共倚蒲团牀
　　同前　　　　　　　　　　徐震休
　　屋下清泉屋上山薜萝深处扣禅关寻僧欲问三生话使我能偷半日闲雁没浦云秋色外鹤归庭树夕阳间人生为惜懽逰少石壁题诗记徃年
　　过包山寺赠旭东明　　　　杜琼
　　东明八十守枯禅不出包山已数年闻道我来门口坐两人扶掖下山颠
　　包山寺　　　　　　　　　王宠
　　百岭自回合天开宝树林云藏灵影曳风竹涧泉吟白石参龙象青山习道心网罗空缱绻吾意在高深
　　宿法华寺　　　　　　　　王鏊
　　法华我曾来悬厓纵飞步长松高参天修竹乱无数北冈瞰空濶风防在其下横隂绍千山厯厯皆可睹蓬莱亦咫尺神仙在何处安得乘长风飘然从此渡
　　坐法华后石上望逺寄王元徳
　　午烟孤起碧山厓瓦室参差日影斜只隔盈盈衣带水不知何处是君家
　　法华寺在金铎山之岭
　　与陆无蹇宿资庆寺　　　　蔡羽
　　空壁闻啼鸟云深冷石房春随落花去人自采茶忙叶暗翻经室泉虚防易牀陆郎谿壑主假榻久何妨资庆寺在涵村之阳
　　访翠峰寺和乐天韵　　　　李弥大
　　山浮羣玉碧空沉万倾光涵几许深梵刹楼台嘘气蜃洞天日月浴丹金秋林结緑流连赏春隖藏红次第吟拟泛一舟追范蠡从来世味不关心
　　题翠峰寺　　　　　　　　范成大
　　来从第九天橘社系归船借问翠峰路谁参雪窦禅应真庭下木说法井中泉公案新翻出诸方一任传
　　寄翠峰寺敏仲谦　　　　　释子贤
　　敏公遥住洞庭西咫尺烟波路欲迷落日断霞山叠叠扬舲鼓枻风凄凄鱼龙出没随潮上橘柚参差压树低东崦人家更清絶也思来此作幽栖
　　入翠峰寺　　　　　　　　呉寛
　　步转危峰路豁然梅花丛里见青天春泥不涴登山屐又过长松啜冷泉
　　题翠峰寺　　　　　　　　呉鸣翰
　　野服乗春到梵宫上方佳境似崆峒藤萝翠扫千峰雪薝卜香传一殿风闲听磬声知定起静依潭影觉情空清时未许投簪绂此意还应问逺公
　　游翠峰寺【雪窦道场】　　　　　　徐祯卿
　　香灯闲照古堂虚日午桐隂上井迟尝橘客求藏瓮法煑茶僧乞啜泉诗聴经犹剩当年鹿好事谁摹宿草碑陈迹半销何处问令人空忆翠峰师
　　谢呉东涧惠悟道泉　　　　呉寛
　　试茶曽忆廿年前抱瓮倾来味宛然踏雪故穿东涧屐迎风遥附太湖船题诗寥落懐诸友悟道分明见老禅自媿无能为水记遍将名品与人传
　　和　　　　　　　　　　　　沈周
　　彭亨一器置堂前思此泠泠久缺然借取白云朝幙瓮载兼明月夜同船小分东涧聊知味大吸西江亦喻禅纱帽笼头烟绕鬓煎茶有法是卢传
　　酌悟道泉　　　　　　　　　王宠
　　名泉真乳穴滴滴渗云肤白石支丹鼎青山调水符灵仙飡玉法人世独醒徒长啸千林竹清风来五湖翠峰禅寺在莫厘峰之隂唐将军席温舍宅置苏州志云宋初明觉显禅师住兹山说法时有龙出井罗汉亦隠树而聴寺有悟道泉
　　兴福寺记　　　　　　　　　吴寛
　　吴地多水其最钜者曰太湖太湖中多山其最钜者曰洞庭洞庭为山周可百五十里中有穴相传禹藏治水符于此因名其东十里又一山相距而差小其胜略等人称东洞庭以别之当波涛浩渺间两山对峙郁然苍翠俨如畵图殆道家所谓蓬莱方丈者民环山而居善植果木世擅其利而屋宇闾巷聨络映带忽不知其为山林也其尤胜处往往有佛寺据之成化十五年二月既望予与兵部李公为东洞庭之防自岱心吴氏肩舆行十里许入俞隖得寺曰兴福主僧恩复出迓客延登其后小阁是时梅花方盛开弥望如白云崕谷莫辨山有九隖九隖之水合流循寺门而行松根石罅水声防防意甚乐之予既留诗而去未几北来京师车马尘埃间未尝不思东洞庭之防之乐也一日有僧叩门来谒予熟其貎则昔者复公之徒也其言曰兴福寺久矣甚恨无文字刻石可考往者幸辱逰览惟终畀之此智勤所以来者予尝爱其寺据山水深逺处殊为幽僻宜学佛者居其徒嵗食田园所入可以自足而予所接如复如勤辈又皆恭谨能守戒律称学佛者予何爱一言不为之记耶寺建于梁天监二年传有于将军者所舍宅故在山之麓始居者曰清禅师至唐迁于此嵗久兴废皆莫能知可知者废于国初而深谷邃公复兴之二传仍废而僧亦絶矣景泰间今复公始自其山法海寺从里人之请而来凡建门堂殿阁数十楹而佛像咸具葢智勤实相其事而成之是为记
　　兴福寺山居记　　　　　　王鏊
　　浮屠氏之道有合乎吾儒之所谓静何也达摩西来传佛语心心或挠焉则安得而寂或淆焉则安得而清或翳焉则安得而明是故亦有资乎静也静斯定矣慧矣然后惟其所之静亦动也动亦静也洞庭有湖山之胜而恒患于偪狭所谓俞隖者窈然而深坦然而夷长松参天竒花异果纷峙罗列而兴福寺又据其胜占其幽勤上人又择其巉絶之处作山居焉旦暮焚修终年蔬食年且九十而貎如少壮者非有得于静耶若吾人之所治者由静而安而虑而得其素讲也頋扰扰焉日驰乎外非名则利有若勤之静且専乎是不能无媿于彼也然吾有问焉若勤之静惺惺然専一之中其有所主乎其无所主乎有所主则倚无所主则荡则所谓静而定者其亦难乎故因其居之成为记诸壁而因以问之
　　兴福寺小憇　　　　　　　吴寛
　　九隖寒泉一涧流遥从木末望山头春风未扫禅林雪更为梅花半日留
　　兴福寺在俞隖之南梁天监二年于将军舍宅建清禅师开山国朝成化中僧智勤重修
　　灵源寺　　　　　　　　　叶颙
　　散花丈室静焚香小小云龛稳胜牀须信定中还有定莫言方外更无方青莲满眼非真色白月流金只慧光今日相逢陪软语尘縁俗虑一时忘
　　同前
　　碧螺峰下灵源寺草木无多屋半荒一自先生来卜筑山云山雾尽文章
　　宿灵源寺　　　　　　　　徐祯卿
　　江城岁晩欲回舟山寺擕衾作夜逰爱月不妨寒步影防冠防觉露濡头蒲团对语僧围烛菊宴分题客咏秋怪是思清还废寝钟声为破小堂幽
　　灵源寺在碧螺峰下
　　逰能仁弥勒二寺
　　古殿秋荒落晩曛叩门先怕鹿惊羣灵池石乱金龙隠梵磬声清石洞闻逰客到稀尘裹鉢高僧化后鹤哀云【饭石禅师旧居于此】幽懐未吐烦君问何日禅牀许见分
　　能仁寺在长圻岭之东弥勒寺在饭石峰下
　　宿华严寺　　　　　　　　王鏊
　　归来每向招提宿心若闲云着处安已到家山无去住偶闻尘世有悲欢烟霞自可通禅观草木还应识宰官少小来逰今白发几回欲去更盘桓
　　华严寺在翠峰之阳
　　饭法海寺　　　　　　　　吴寛
　　行尽松杉岭渐平日高深谷喜新晴山栖饭罢浑无事独倚危防聴水声
　　法海寺在莫厘峯之阳
　　三峰寺庄田记　　　　　　曹熈
　　三峰古刹也四面皆平湖遥岑屏列空际山屹乎其中孤絶而巧世人名为小蓬莱以其与人境隔也钟鼓三百年风月三万六千顷胜槩甲于吴中清高之士往往萃焉由是二时之供常苦不继朝营暮求出者劳力居者劳心不知清净之为乐移念虑于米盐细故者多矣上人惠因者欣然有卫道计乃罄囊中物转鬻长生田为善士倡此邦之人争割巳以助成之得田百畆者视嵗乏之数而仅充焉使同堂大徳开单转鉢不必乞诸长舍城中而能具足圆满岂不美欤夫田百畆有限福利无邉嵗月有期斋供无尽食轮既转道心益坚推原所自乌能无纪耶噫事莫难于有始而上人倡之事尤难于有终而善信继之是田也无时而巳是福也亦无时而已西方之圣人教行于中国果且如是而已乎果且不如是巳乎
　　三峯寺在三山唐咸通十三年僧真铨开山
　　徐氏袭庆庵重修记　　　　徐有贞
　　礼不墓祭墓而为之享祠礼乎曰礼无之也其义则有取焉先王之世卿大夫士之祭有庙士庶人之祭有寝固无事乎墓祭也汉立原庙后世因之而卿大夫士庶始有为祠以享于墓者其于礼则逺矣然原其为心则固有孝子顺孙追逺报本之意焉君子于此其可深非之耶光福徐氏吴之望族也家于邓尉之阳而墓于其山之隂以昭穆而数之者余十世焉国初季清之曾大父建宁司训良辅始建享祠于墓左春秋合族而祭即今之袭庆庵是也庵之建距今葢七十余年而日就隳圮季清顾之叹曰先祖之祠子孙坐视其废吾罪多矣遂请于族汝航而新之其祭享之仪一循良辅之规焉季清乃具始末谒予请记以示子孙呜呼季清其贤矣哉世之不肖子孙借先世之业而莫之能振观祖父坟墓有如路傍之废塜荆榛不剪狐不驱薪其树而货其田曾无感慼于中亦独何心哉观于季清之拳拳以奉祠为意而惟恐弗逮其顺悖岂不逺乎君子于是乎有以贤夫季清也虽然予犹有所告于季清古之所谓孝子顺孙者以其克继承乎父祖之志也乃曾祖之为是庵而以袭庆名之固将以贻庆于尔子孙而冀之世继其志焉耳易曰积善之家必有余庆是庆之致必以积善也善不积庆何由而致季清于是孜孜焉以善继之乃子乃孙又孜孜焉以善继之则天之福善必世祐之徐氏之庆其可量乎是为记
　　袭庆庵在邓尉山北
　　题善惠庵八咏　　　　　　刘溥
　　潜心堂
　　松堂坐来久脉脉夜方永明月上寒城不照塔轮影
　　览胜桥
　　修梁拟虎谿野色分南北逰人来复去羣峯耸寒碧
　　緑云轩
　　羃羃昼隂合重重凉影浮清风吹不散洒然孤磬秋
　　翠涛林
　　潮音出东海风洒松梢夕聴耳久无闻喧来讵忘寂
　　白莲治
　　水花涵玉香苦心惬幽素入社方有戒不着窥鱼鹭
　　紫兰室
　　一室大如斗中有万古春罣罥终为累毕竟许谁纫
