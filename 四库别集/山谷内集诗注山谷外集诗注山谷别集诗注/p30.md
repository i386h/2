<!-- { "loadSidebar": true } -->
　　平生饮酒不尽味五鼎餽肉如嚼蜡【选诗宾饮不尽觞孟子曰缪公之于子思也亟问亟餽鼎肉子思不悦楞严经曰当横陈时味如嚼蜡】我醉欲眠便遣客三年窥墙亦靣壁【南史陶潜传曰潜若先醉便语客云我醉欲眠卿可去宋玉登徒子好色赋曰此女登墙窥臣三年至今未许也传灯録逹磨寓正嵩山少林寺靣壁而坐终日黙然此借用】空余小来翰墨松烟兔颍傍明牕【选诗粲粲翰墨鲍照飞白书铭曰沾此瑶液染彼松烟兔頴见韩退之毛頴传】偶随儿戏洒墨汁众人许在崔杜行【汉书周亚夫传文帝曰乡者霸上棘门如儿戏耳卢仝示添丁云忽来案上翻墨汁涂抹诗书如老鵶按王子年拾遗记曰浮提国献神通善书二人出肘间金壶壶中有墨汁如淳漆洒地及石皆成篆頴科斗之字罗叔景赵元嗣者与张伯英并时见称于西州而矜巧自与众颇惑之故伯英自称上比崔杜不足下方罗赵有余崔谓崔瑗杜谓杜度晋书王羲之传自称我书比钟繇当坑行比张芝草犹当鴈行也老杜诗沈鲍得同行】晚学长沙小三昧幻出万物真成狂【国史补曰长沙僧怀素自言得草圣三昧传灯録毗婆尸佛偈曰身从无相中受生犹如幻出诸形像】龙蛇起陆雷破柱自喜竒观绕绳牀【隂符经曰地发杀机龙蛇起陆世说曰夏侯太初尝倚柱读书时暴雨霹雳破所倚柱衣服焦然神色不变读书如故此并借用以言草书之变熊墨薮云蔡邕得用笔法大呌欢喜晋书刘毅传尝聚樗蒲掷雉大喜褰衣才牀呌太白作怀素草书歌曰吾师醉后倚绳牀须臾扫尽数千行】家人骂笑宁有道汚染黄素败粉墙【书断曰张芝字伯英性好书凡家之衣帛皆书而后练北史卢同传勲簿对奏案若相应者即于黄素楷书大字任华怀素草书歌曰粉壁摇晴光素屏凝晓霜待师挥洒兮不可忘】诚不如南邻席明府蛛网鎻砚蜗书梁【席君葢京师医者与山谷寓舎相邻山谷书帖中所谓席三即其人也文选左太冲诗南邻击钟磬汉书龚遂传曰明府且止愿有所白文选张景阳诗曰蜘蛛网四屋杜牧之诗蜗涎蠧画梁老杜诗虫书玉佩鲜】懐中探丸起九死才术颇似汉太仓【汉尹赏传曰相与探丸为弹此借用楚辞曰虽九死其犹未悔史记扁鹊传曰越人非能生死人也此自当生者越人能使之起尔太仓公淳于意受公乘阳庆禁方为人治病决死生多验】感君诗句唤梦觉邯郸初未熟黄梁【唤梦觉熟黄梁并见前注】身如朝露无牢强翫此白驹过隙光【汉书苏武传曰人生如朝露何久自苦如此维摩经曰是身如芭蕉中无有坚遗教经曰世实危脆无牢强者栁子厚书曰前过三十七年与瞬息无异后所得者其不足把翫亦巳审矣】从此永明书百巻自公退食一炉香【传灯録杭州永明寺知觉禅师延夀着宗镜録一百卷其序曰举一心为宗照万法如镜编联古制之深义撮畧寳藏之圆铨云云羔羊诗曰自公退食传灯録守安禅师颂曰南台静坐一炉香亘日凝然万虑忘】
　　谢景叔惠冬笋雍酥水梨三物
　　玉人怜我长蔬食走送厨珍自不尝【晋书卫玠传见者以为玉人老杜诗鸣鞭走送烦渔父又诗御厨丝络送八珍此借用鲁论曰不敢尝】秦牛肥腻酥胜雪汉苑甘泉梨得霜【秦牛谓旄牛也见汉书西南夷传三秦记曰汉武帝御宿园有大梨如五升瓶落地则破名含消梨老杜诗红梨迥得霜】氷底斵春生笋束豹文解箨馔寒玉【退之咏笋诗看皮虎豹存选诗云初篁包緑箨乐天诗声声丽曲敲寒玉老杜诗分明馔玉恩左思吴都赋云矜其宴居则珠服玉馔】见他桃李忆故园嚵獠应残绕牕竹【古今诗话唐人诗曰见他桃李树思忆故园春山谷此诗旧本云惠文緑箨包一束园丁破冻取寒玉坚氷封节春未回不怕南风吹作竹葢用乐天食笋诗且食勿踟蹰南风吹作竹之意】
　　再答景叔
　　女三为粲当献王三珍同盘乃得尝【国语周语曰三女奔密康公公母曰必致之王夫粲美物也众以美物归女而何徳以堪之周礼曰献贤能之书于王世说桓公曰同盘时尚不相助况复危难此借用其字薛能诗赖有诗情合得甞】甘泉下浇藜苋肠今我诗句挟风霜【并见前注】小人食珍敢取足都城一万炊白玉【左传曰愿以小人之腹为君子之心属餍而巳礼记曰庶人无故不食珍前汉食货志曰钱金以钜万计皆取足大农退之答元稹书曰勤巳取足炊玉见前注】赐钱千万民犹饥雪后排檐冻银竹【实録元祐二年十二月乙酉以大雪寒出钱百万令开封府赐贫民亦见苏子由奏议大白诗白映寒山森森似银竹】
　　次韵防复和答所寄
　　海南海北梦不到会合乃非人力能【退之送李正字序曰虽十年幸而集处得燕而举一觞此天也非人力也孟子曰非人之所能为也】地褊未堪长袖舞夜寒空对短檠灯【汉书长沙定王传注曰景帝后二年诸王来朝有诏史前称夀歌舞定王但张褏小举手左右笑其拙上怪问之对曰臣国小地狭不足回旋史记范雎传赞曰长袖善舞退之有短檠歌言书生寒苦之状也】相看鬓髪时窥镜曽共诗书更曲肱作个生涯终未是故山松长到天藤【言其未能归隐文选谢灵运诗故山日巳逺】
　　寄上叔父夷仲三首
　　少年有功翰墨林中嵗作吏防陆沉【选诗寄词翰墨林陆沉见前注】庖丁解牛妙世故监市履狶知民心【解牛言其游刃有余地也见庄子晋书桓石秀传谢安访以世务嘿然不答或问之石秀曰世事此公所谓吾尚何言哉文选潘正叔迎大驾诗曰世故尚未夷庄子曰正获之问于监市履狶也每下愈况注云狶大豕也监市之履豕以知其肥瘦者愈履其难肥之处愈知豕肥之要此借用言知民之肥脊也】万里书来儿女瘦十月山行氷雪深梦魂和月绕秦陇汉节落毛何处寻【扬文公谈苑载菩萨蛮词有月和残梦园之句汉书苏武传杖汉节牧羊卧起操持节旄尽落蔡琰胡笳曰生死不相知兮何处寻】艰难闻道有归音部曲霜行璧月沉【汉书李广传曰无部曲行陈南史张贵妃传璧月夜夜满】王春正月调玉烛使星万里朝天心【春秋书春王正月杜预注曰周王之正月也玉烛见前注后汉李郃传和帝遣二使到益部投候馆吏李郃舎郃问二君发京师时知朝廷二使耶问何以知之郃指星云前有二星向并州分野】颇令山海藏国用乃见县官恤民深【汉书吴王濞赞曰擅山海之利韩诗外传曰王者藏于天下按汉昭帝时贤良文学愿罢盐鐡无与民争利桑羊以为家人有寳器尚犹柙而藏之况天地之山海乎文学曰人庶藏于家诸侯藏于国天子藏于海内是以王者不蓄下藏于人礼记曰冢宰制国用县官谓天子见汉书霍光传注】经心陇蜀封疆守必有人材备访寻【晋书谢道韫传尝讥谢学殖不进曰为尘雾经心为天分有限耶又退之书曰前古之兴亡未尝不经于心史记天官书曰中国山川其维首在陇蜀】
　　闗寒塞雪欲嗣音燕鴈拂天河鲤沉【老杜诗天寒闗塞深诗曰子宁不嗣音燕鴈用苏武事见前注老杜诗长歌燕鴈灯前落东都赋曰旌旗拂天河鲤用文选古诗呼童烹鲤鱼中有尺素书之意诗曰岂其食鱼必河之鲤】百书不如一见靣防日归来两慰心【终上句之意汉书赵充国传曰百闻不如一见世传退之与大颠帖曰所示广大深迥如此读来一百遍不如亲靣而对之诗曰以慰我心】弓刀陌上望行色儿女灯前语夜深【退之送郑尚书序曰府帅必戎服左握刀右属弓矢帕首袴鞾迎于郊古乐府有陌上桑庄子曰车马有行色老杜诗厨人语夜阑退之诗悄悄深夜语】更怀父子东归得手种江头栁十寻【汉书疏广传谓兄子受曰岂如父子相随出闗归老故乡晋书桓温传见少时所种栁皆已十围慨然曰木犹如此人何以堪沈懐逺南越志曰宋昌县有棘竹长十寻】















　　山谷内集诗注巻八
　　钦定四库全书
　　山谷内集诗注巻九　　　宋　黄庭坚　撰
　　任　渊　注
　　考试局与孙元忠慱士竹间对夜闻元忠诵书声调悲壮戏作竹枝歌三章和之【刘禹锡竹枝词引曰余来建平里中儿聫歌竹枝吹笛撃鼔以赴节含思宛转有淇濮之艶昔屈原居沅湘其民迎神词多鄙陋乃为作九歌故余亦作竹枝词九篇】
　　南读书声吾伊北见月歌竹枝【古乐府东飞伯劳歌曰南北牖挂月光乐录曰诸调曲皆有词有声词者其歌诗也声者若羊吾夷伊那何之类也近世郭茂倩编乐府于相和歌词叙引中亦载此语】我家白髪问乌鹊他家红妆占蛛丝【山谷太夫人于时无恙故东坡试院中诗有云羡君懐中防橘红西京杂记陆生云干鹊噪而行人至蜘蛛结而百事喜老杜诗浪传乌鹊喜深负脊令诗】
　　屋山啼鸟儿当归玉钗罥蛛郎马嘶去时灯火正月半阶前雪消萱草齐【退之寄卢仝诗每骑屋山下窥瞰蜀志姜维传注孙盛杂记曰维得母书令求当归老杜诗萤鉴丝帷彻蛛丝罥鬓长丽情集鸎鸎诗杨巨源诗曰清润潘郎玉不如中庭蕙草雪消初】勃姑夫妇喜相唤街头雪泥即渐干已放游丝高百尺不应桃李尚春寒【欧阳公诗病识隂晴似勃姑又曰天雨止鸠呼妇还鸣且喜老杜诗街头酒债常苦贵庾信燕歌行曰洛阳游丝百丈连黄河春冰千片穿又云数尺游丝即横路】
　　观伯时画马
　　仪鸾供帐饕虱行翰林湿薪爆竹声风帘官烛泪纵横【上三句言供拟之寒陋也供帐敝壊卒徒以为卧供故有贪饕之虱行于其间国朝防要曰仪鸾司在拱宸门外嘉平坊掌奉供帐之事翰林司在大寕门内掌供御酒茗汤果及游幸宴防内外筵设神异经日山燥畏爆竹声后汉巴祗与客暗坐不然官烛李商隠诗曰风帘残烛隔霜清老杜诗曰四座泪纵横】木穿石槃未渠透坐不遨令人瘦贫马百藖逢一豆【言锁宿甚乆出院未有期鬰鬰自苦如贫马之得瘦真诰曰太极老君与傅先生木鑚使穿一石盘厚五尺许积四十七年而石穿遂得神丹庭燎诗注曰夜未央犹言夜未渠央也音义曰渠音其遽反元次山诗曰岂欲皁枥中争食籺与藖自注云籺糠中可食者下没反牛马食余草节曰藖下谏反按集韵藖音何间反莝余草也又侯橺反】眼明见此玉花骢径思着鞭随诗翁城西野桃寻小红【老杜诗吾与汝曹俱眼明又丹引曰先帝天马玉花骢画工如山貌不同一本作五花骢按老杜高都防骢马行曰五花散作云满身晋书刘琨传曰常恐祖生先吾着鞭诗翁谓东坡老杜诗防注桃花舒小红】
　　题伯时画揩痒虎
　　猛虎肉醉初醒时揩磨苛痒风助威【俗言虎食狗则醉礼记内则曰疾痛苛痒注云苛疥也退之画记马有痒磨树者】枯楠未觉草先低木末应有行人知【老杜有枯楠诗乐府敕勒歌曰风吹草低见牛羊老杜诗我行已水濵我仆犹木末此诗谓行人居高见风生草低因觉其有虎也】
　　题伯时画观鱼僧
　　横波一网腥城市日暮江空烟水寒【退之诗长网横江遮紫鳞欧阳公作苏子美墓志载御史刘元瑜语曰为相公一网打尽】当时万事心已死犹恐鱼作故时看【列子曰同斋三月心死形废山谷跋此画为沙畏影图按传灯録沙宗一大师姓谢氏幼好重钓年甫三十忽慕出尘乃弃钓舟落髪后得法于雪峰】
　　题伯时画顿尘马
