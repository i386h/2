<!-- { "loadSidebar": true } -->
　　命词宠章后先叠至门庭之盛鲜与为俪如是凡十年而公始殁古之洪范传凡谓五福者庶几其悉有之吴中之人皆知侍讲之孝养其亲顾不知公之劝饬指诲所以勉侍讲于成者惓惓备至葢讫暮年而后能尽食其报也公讳慧隆字子京藓书其别号也先世自常熟迁于府城故今为吴县人曽祖宪祖天秩并赠布政使司右参政考国维万厯辛丑进士歴任贵州右参政而殁尝平蛮冦安邦彦之乱功载前史妣苏氏徐氏皆恭人生母齐氏公为诸生不尚虚名亦不屑屑章句行文不属稾顷刻数千言可就诸老儒皆逊避之当胜国之末公愀然意有所不惬輙弃去举子业惟以课督侍讲为务于是延予友宋子既庭舘于家是时既庭方与公之弟子长先生以文章雄吴下名声相埒予既善既庭而予季南賮复受业其门数人者晨夕侍讲读书之舍数用文学相淬砺公每肃予辈入必具酒炙示殷勤未尝以丈人行自抗也嗣后侍讲学益进闻望亦益重四方钜公贵人及知名之士舟车造门者相望公必率侍讲迓劳其间身自备賔主之礼其遇单寒者则折节慰藉尤有加焉虽甚烦费亦不怠以中止故侍讲讫成通儒而最后遂受
　　天子非常之知特简之以魁多士皆公善教其子致之也侍讲既第亲故动色相贺公不色喜诒书戒之曰若何以不愧科名惟安分不躁进勤学不旷职则忠孝俱在是矣侍讲内艰服阕公趋之入朝侍讲念公老矣故为事迁延其期公大愠曰忠即孝也方
　　国家多事岂若从容内顾时乎立遣治以行久之侍讲又将请告祝公七十夀公复诒书报之曰吾彊徤善饭毋庸若归养为也葢其始终勉励侍讲者若此然则公之优游暮年以忘其老以遂其志食侍讲孝养之报而享有此五福者夫岂偶然哉公性坦直不设城府数好周人之急虽名为贵公子而弱冠孤露即能以一身榰柱其间屡思慕参政公悉叙次歴官政绩走数千里外请祀于闽于浙于黔吴人至今称公孝云公享年七十积封至奉直大夫翰林院修撰加二级配王宜人文恪公鏊五世孙也先公七年卒前礼部尚书宛平王敬哉先生铭其墓子男一人彤即侍讲也女子子一人适诸生顾瑞书孙男一人祖龄尚幼孙女七人皆配名族宜人之葬也墓在吴县邓尉山之麓至是奉公柩往合焉实康熈十六年十二月某日也予自病假归里杜门无賔客公独再诣予苕蕐书屋握手劳问如平生欢且辱有奬借之语故侍讲属予铭予不敢辞铭曰
　　溯缪之兴由东汉晋代有显闻爰及参政参政剙迹实于吴门服勤王事以啓后人公载其美播之堂之如彼鹓鸾宜奋而飞不在于躬在其哲嗣章服煌煌安受帝祉维绩之丰维报之隆藏是室夀考令终
　　广西布政使司左参政分守桂平道徐先生墓志铭
　　康熈十有六年三月贵阳徐宁庵先生卒于江宁之寓舍讣至吴门门人沈某汪某既各为位以哭其年九月将卜葬蔡家山之先茔诸门人前期防葬江宁孤时成拜且泣曰襄事有日矣维是墓隧之石既具而其辞未立其何以不朽先君而释诸孤之罪戾于无穷乎既又告琬曰吾子尤以文学为先君所知是吾子之责也琬固让不获始敢序先生族里官次治行之实为志而继之以铭先生讳某字致公宁庵其别号也先世居彭城明初有从征贵州者以军功世授千夫长遂家焉曽祖廸吉祖讲平原学教谕考卿伯累官四川布政使司右参议先生少聪頴参议公用御史廵按山西归陈其车服器玩于庭直可千金召先生视之曰此稽古之效也孺子欲之乎先生稍一寓目若不屑意也参议公益竒爱先生稍长闭戸力学博知古今不专尚经生业参议公为御史时始挈家侨于南京即今之江宁府也公间一归视其家先生必侍侧凡议论闻见得诸家庭尤多江宁宿儒前进皆折辈行与交前明崇祯中举贵州乡试逾十五年举顺治己丑进士选内翰林庶吉士授秘书院检讨充乙未防试同考官出为河南按察司副使管理河道迁广西左参政分守桂平道未之任而河南廵按御史以私憾衔先生遂为所中至落职而总河与廵抚者争上防直其寃甫得白防江南奏销案起以非辜被株累者凡数万人先生与焉于是不复言出矣先生在翰林数论事且请译大学衍义进讲
　　天子器而重之欲试以吏事适有内外参用之
　　防遂擢先生治河是时文学侍从之臣出为外僚如先生比者未久輙复召用至卿贰贵显而先生竟不复召是后
　　世祖晏驾遂坎以终此可为先生惜者也当先生之治河也河决方急悉屛去驺从或乘小舸或防单骑日夜奔走数十百里往来防视虽大风疾雨不少止有劳先生者先生慨然曰职分宜然吾敢爱一躯使吾民飘流荡析乎为人敏决所持策多出他人上每秋冬之间下令开濬某所修筑某所众初不喻也既而卒赖以无败事于是始大服守职公廉不以一钱入私橐先是河工嵗费至白金累数十万民间供役率骚然烦怨先生严于估计调发一切诸宿弊悉格不行虽豪猾吏亦相顾缩手不敢为欺所上奏销册嵗不过数千金间兴大工亦减旧费什之八九而功力雄固倍于往时吏民赴役无敢后期者上官始犹以儒者易先生既旁睨其所为遂相倚如左右手葢无不叹先生之才之足恃而知其学之通于世用也故既中廵按御史防卒相与力争而白之先生性醇谨与人交无疾言遽色晩嵗益务为沉深人莫能闚其际家居十余年未尝以事干谒有司官于江宁者几莫识先生面素食补衣怡然自适也享年六十有七配刘孺人子男三人长时成江宁附学生次时亮时敏孙女二人皆幼先生始宦京师与同年曹厚庵先生友善所以切劘底厉甚至其学研极性命而尤详求经世有用之术琬初第时谒先生于邸舍请问为学之要先生曰昔孔子于易乾卦即发明诚之一言以是传诸曽子则曰诚意曽子传诸子思以讫孟子则又皆曰诚身诚其可终身行者乎又问求诚从何始先生曰先儒有言自不妄语始琬至今诵之不敢忘然则充先生之学使得与曹先生皆大显于
　　朝左推右挽其勲业规模当何如也顾曹先生既蚤殁而先生亦位与学不副不能大究其所施设其见诸官政者厪厪绪余而巳如琬所叙是也此非先生之不幸而实可为
　　国家惜者也琬厠门墙之末二十余年矣气昏质驽既不足以尽达先生之蕴虽数用文字见役于人然笔力衰薾又不足以发幽阐微而暴扬先生所学于当世宜其执笔逡廵而有愧心也夫乃作铭曰
　　诚以持巳诚以事君先生之学先儒是遵宜公与卿而卒不振德则多有惟命之屯大江之浒牛首之侧土厚水深卜墨食永藏于兹不崩不蚀俾而子孙世逢其吉
　　朝议大夫江南布政使司参议分守苏松常道加三级方公墓志铭
　　康熈十六年冬分守苏松常道参议方公以疾殁于位阖治闻者自士大夫以下至于委巷老稚无不恸哭失声及明年春丧行遮道号呼拜送者数十里不絶公子共枢既免丧以事至吴舟过阊胥两门父老争招携往观或太息泣下相告曰见公子犹见我公也其明年公子复至聚观如初其泣下者亦如初嗟乎公何以得此于民哉葢吴人入
　　本朝以来甫脱兵火即旱潦疾疠之灾无嵗不有十室九空萧然愁叹而为有司者不思覆露拊循之术方剙兴大役以朘其生而摧其力独公用清静无事为治顺民之欲与之休息故舆颂悉归于公予尝论之吴人所患如病羸者然神耗气衰虽峻补犹虞其不任况可益以苦寒刻削之剂乎是宜节其起居调其衣服饮食然后可以稍延公能得此意以治民民既翕然悦服而又惜其设施未竟也傥天假之龄俾得建牙开府于江淮之间以宣布
　　朝廷德化不当大有造于吾吴与然则公之殁也岂惟公之不幸直吴人之不幸已公讳国栋字干霄别自号艾贤先世居浙之德清后徙顺天明太师文端公从哲从子也六世祖允及髙祖华曾祖天叙皆赠少师吏部尚书中极殿大学士祖希哲县学生私諡恬节先生考士淳以文端公廕歴官至饶州太守公读书明敏过人十嵗善属文顺治初与伯兄皆以诸生举于乡伯兄既掇进士而公连不得志于礼闱遂授蠡县教谕迁国子监助教进博士丁饶州公艰服阕补故官迁刑部江南司主事歴云南司员外郎福建司郎中出为广东按察司佥事分廵海北道巨寇邓耀盘踞海岛中时时出没剽掠为雷廉患公请诸制府集兵三千分五路以行而躬总其节制继又虑贼之他跳也急檄邻道及安南国王各出兵分搤要害耀遂受擒招徕余党所全活数千人廉人争感公德刻主于名宦祠生尸祝焉迁整饬宁武兵备参议久之以裁缺改分守苏松常道公屡官监司率在兵戈俶扰中更事多矣及涖苏苏居江浙舟车之冲视他道尤剧而又值
　　王师有事于闽粤羽书旁午刍茭糗粮之需猝不及办有司皆惴恐公素具成筭从容指挥咸中窾军兴赖以无乏而民间晏然若不知有兵者未几而采木之役起疾驱入宜兴深山中昼夜督视以劳遘疾而归逾三月殁是嵗十一月某日也享年五十有七公颀然长身问学淹雅工诗喜书而于奕尤入能品与人交不翕翕热亦不落落凉虽接布衣下士未尝有疾言傲色歴官三十余年补衣粝饭絶无声色蒱饮之好约束胥吏往往皆重足立而抚视士民则蔼然具有恩意尤耿介自守不为祸福利害所摇终其身如一也雷廉诸富人被贼诬后先株连下狱公察其寃力争于制府前悉脱其械而出之诸富人念无以报裒白金数千两夀公公大骇曰吾悯若无辜耳若奈何以此汚我卒却不受中朝贵人遣幸伶入吴伶故吴中无赖子里人屏不齿者也至是怙势恣为奸利有司以贵人故争折节下之至与揖让行钧礼公独不少屈伶又以非法干请亦不聼或劝公盍稍委曲为一官计乎卒峻拒不可伶大怒去然亦不能毫毛有加于公也由此声望益大重丧归之次年卜葬于大兴县方家庄祖茔之次元配贾恭人前卒遂祔葬焉子男一人辰即共枢例监生娶徐氏侧室叶孺人出也女一人殇贾恭人出也共枢好学而有文所娶为太仆卿武进徐君某女故数往还吴中其始至也实来征铭且曰知公者莫子若也予惟前此请告十年适当公治吴时公尝以微言动予曰何以教之予正色曰昔汉杜密家居每多所陈托而刘季林以闭门埽轨称清髙士颇为密所讥评然党事之兴季林竟免使君将使某为密乎抑宁为季林也公笑而颔之故其相知最深不可以不铭铭曰
　　鼎鼎钜族文端基之硕儒循吏惟公继之公未来吴吴人惶惶及公至止歌舞康庄仁以矜物廉以律躬活千人者后必有封吴人思公瞻望公子余庆绵绵是续是似
　　湖广湖南布政使于公墓志铭
