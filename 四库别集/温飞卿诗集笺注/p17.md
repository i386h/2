<!-- { "loadSidebar": true } -->
　　逸足皆先路【蜀志厐通曰陆子可谓驽马有逸足之力屈原离骚乗骐骥以驰骋兮来吾导夫先路】穷郊独向隅【韩诗外传众或满堂而饮酒有人向隅悲泣则一堂皆为之不乐】顽童逃广柳【补汉书季布楚人任侠有名项籍使将兵数窘汉王项籍灭髙祖购求季布千金布匿濮阳周氏乃髠钳布置广柳车中与其家僮数十人之鲁朱家所卖之郑氏曰作大柳衣车若周礼丧车也晋灼曰载以丧车欲人不知也○嗣立案飞卿本名岐吴兴沈徽云温曾于江淮为亲表槚楚由是改名顽童句似指此】羸马卧平芜【杜甫诗懐古视平芜】黄巻嗟谁问【补旧唐书狄仁杰传儿童时门人有被害者县吏就诘之众皆接对仁杰坚坐读书曰黄巻之中圣贤备在犹不能接对何暇偶俗吏而见责耶】朱偶自娱【补乐记清庙之瑟朱而疏越】鹿鸣皆缀士【诗呦呦鹿鸣补乐府杂录宴羣臣即奏鹿鸣三曲详见下潘岳闲居赋名缀下士】雌伏竟非夫【世说赵温居常叹曰大丈夫当雄飞安能雌伏左传彘子曰闻敌强而退非夫也】采地荒遗野【刑法志因官食地曰采地尚书既乃遯于荒野】爰田失故都【原注予先祖国朝公相晋阳佐命食采于并汾也○补左传晋于是乎作爰田离骚又何懐乎故乡】亾羊犹博簺【音塞庄子臧与谷二人相与牧羊而俱亾其羊问臧奚事则挟防读书问谷奚事则博簺以游二人者事业不同其于亾羊均也】牧马倦呼卢【补晋书慕容寳与韩黄李根等樗蒱誓之曰世云樗蒱有神若富贵可期频得三卢于是三掷尽卢寳拜而受赐程大昌演緐露凡投子者五皆现黑则其名卢在樗蒱为最髙之采四黑一白其采名雉比卢降一等自此而降白黑相杂每每不同】奕世参周禄【补国语祭公谋父曰奕世载德周禄见孟子】承家学鲁儒【易开国承家庄子以鲁国而儒者一人耳】功庸留劒舄【周礼民功曰庸周迁舆服杂事上公九命则劒履上殿储君礼均羣后宜劒舄升殿】铭戒在盘盂【补七畧盘盂书者其传言孔甲为之孔甲黄帝之史也书盘中为诫法】经济懐良画【补李兴诸葛亮表闾文孰若吾侯良筹妙画】行藏识逺图【补左传荣成伯曰逺图者忠也谢灵运述祖德诗逺图因事止】未能鸣楚玉【国语王孙圉聘于晋定公飨之赵简子鸣玉以相】空欲握隋珠【补淮南子隋侯之珠髙诱注隋侯见大蛇伤断以药傅而涂之后蛇于大江中衔珠以报之因曰隋侯之珠曹植与杨德祖书人人自以为握灵蛇之珠】定为鱼缘木【见孟子】曾因兔守株【韩非子宋有耕者兔走触株折颡死因释耕守株冀复得兔】五车堆缥帙【庄子惠施多方其书五车补徐陵玉台新咏序方当开兹缥帙】三径阖绳枢【陶潜归去来辞三径就荒贾谊过秦论陈涉瓮牖绳枢之子】适与羣英集【文子智过万人谓之英】将期善价沽【见论语】叶龙图夭矫【嗣立案庄子叶公好龙室屋雕文尽以冩龙于是天龙闻而下之窥头于牖拖尾于堂叶公见之弃而退走失其魂魄五色无主是叶公非好真龙也好夫似龙而非龙也】燕鼠笑胡卢【嗣立案阚子宋之愚人得燕石于梧台之侧藏之以为大寳周客闻而观焉主人斋七日端冕服以发寳革匮十重贵一袭客见俛而掩口卢胡而笑曰此特燕石也其与瓦甓不殊主人大怒曰商贾之言医匠之心藏之愈固守之愈谨战国策应侯曰郑人谓玉之未理者为璞周人谓鼠之未腊者为璞周人懐璞过郑问贾者欲贾璞乎郑贾曰欲之出其璞示之乃鼠也因谢而不取】赋分知前定【补欧阳建诗穷达有定分】寒心畏厚诬【补汉邹阳传孝文皇帝据闗入立寒心销志左传郑贾人曰吾小人不可以厚诬君子】蹑尘追庆忌【补吴越春秋吴王曰庆忌筋骨果劲走追奔兽手接飞鸟骨腾肉飞拊膝数百里吾尝追之于江驷马驰不及吴都赋捷若庆忌注庆忌吴王僚之子也】操劒学班输【补淮南子鲁般古之巧人髙诱注公输班也王充论衡鲁般刻木为鸢飞三日不下为母作木车木人为御机闗一发遂去不还】文囿陪多士【范蔚宗乐游应诏诗文囿降照临诗济济多士】神州试大巫【神州注见下陈琳答张綋书足下与子布在彼所谓小巫见大巫神气尽矣】对虽希古瑟【见论语】名亦滥吁【一作吹】竽【原注予去秋试京兆荐名居其副○韩非子齐宣王好竽吹竽者三百人皆食禄南郭先生不知竽滥食禄于三百人中宣王薨后王立曰寡人好竽欲一一吹之南郭乃遁】正使猜奔竞【补晋诸公赞人人望名求者奔竞】何尝计有无【庄子太初有无无有无有】镏惔虚访觅【镏古文刘通补晋书刘惔字真长沛国相人雅善言理简文帝初作相与王蒙竝为谈客俱防上宾礼时孙盛作易象妙于见形论帝使殷浩难之不能屈帝曰使真长来故应有以制之乃命迎惔盛素敬服惔及至便与抗答辞甚简至盛理遂屈一座拊掌大笑咸称美之】王霸竟揶揄【后汉书王霸字元伯颍阳人从光武在蓟王郎移檄购光武霸至市中募人以击郎市人大笑举手揶揄之霸慙而还注揶揄手相笑也】市义虚焚券【战国防冯暖为孟尝君客収债之薛烧其劵报曰窃以为君市义】闗讥谩弃繻【汉书终军入闗闗吏与军繻军问以此奚为吏曰为复传还当以合符军曰大丈夫西游终不复传还弃繻而去】至言今信矣【汉书贾山言治乱之道借秦为喻名曰至言】微尚亦悲夫【补谢灵运诗伊余秉微尚】白雪调歌响【宋玉对楚王问客有歌于郢中者其为阳春白雪国中属而和者数十人】清风乐舞雩【见论语】胁肩难黾俛【汉吴王濞传胁肩累足】搔首易嗟吁【诗搔首踟蹰】角胜非能者【补吴志韦曜传今当角力中原以定强弱】推贤见射乎【见论语】兕觥增恐悚【诗兕觥其觩】杯水失锱铢【庄子置杯水于坳堂之上说文六絫为铢六铢为锱补陆倕新刻漏铭箭异锱铢】粉垜收丹采【补唐六典兵部员外郎掌贡举有二科一曰平射一曰武射其试用有七一曰射长垜】金髇隠仆姑【补李白诗双鸧并落连飞髇注髇呼交切音虓飞髇鸣镝也左传乗丘之役公以金仆姑射南宫长万注金仆姑矢名】垂櫜羞尽爵【左传伍举知其有备也请垂櫜而入礼记君子之饮酒也一爵而色洒如二爵而言言三爵而油油以退补吴志诸葛亮传张昭无辞遂为尽爵】扬觯辱弯弧【礼记知悼子卒平公饮酒曰寡人亦有过焉酌而饮寡人杜篑洗而扬觯补班固幽通赋管弯弧欲毙雠兮储作后而成已】虎拙休言画【马援戒子书学杜季良不得陷为天下轻薄子所谓画虎不成反类狗也】龙希莫学屠【庄子朱伻漫学屠龙于支离益】转蓬随欵段【淮南子见飞蓬转而知为车马援传乗下泽车御款段马使乡里称善人足矣注款段言形段迟缓也】耘艸辟墁【莫干反】垆受业乡名郑【嗣立案后汉书郑字康成北海髙密人游学十余年乃归乡里学徒相随数百千人国相孔融深敬于屣履造门告髙密县为特立一乡曰郑公乡】藏机谷号愚【寰宇记愚公谷在临淄县西二十五里嗣立案说苑齐桓公猎逐鹿入山谷中见父老问此何谷曰愚公谷畜牸牛子大卖之买驹少年曰牛不能生马遂持驹去旁人闻以为愚因以之名谷庾信赋名为野人之家是谓愚公之谷】质文精等贯琴筑韵相须筑室连中野【诗筑室百堵易葬之中野】诛茅接上腴【屈原卜居宁诛鉏艸茅以力耕乎庾信赋诛茅宋玉之宅补西都赋华实之毛则九州之上腴焉】苇花纶【一作编】虎落【尔雅苇丑芀荆楚嵗时记正旦县索苇补汉鼂错传为中周虎落郑氏曰若今时竹虎也师古曰以竹篾相连遮落之也何逊诗虎落夜方寝】松瘿鬭栾栌【庾信枯树赋戴瘿藏瘤广雅曲枅曰栾说文栌柱上枅也】静语鸎相对闲眠鹤浪俱橤多劳蝶翅【古今注蛱蝶翅多粉以芳时飞集花间】香酷坠蠭须【杜甫诗花橤上蠭须】芳艸迷三岛【三岛即海上三山详巻一】澂波似五湖【澂古澄字五湖详巻五】跃鱼翻藻荇【见巻八】愁鹭睡葭芦【见巻四】暝渚藏鸂鷘【补临海异物志鸂鷘水鸟毛有五采色食短狐其在溪中无毒气】幽屏卧鹧鸪【异物志鸟像雌雉名鹧鸪其志懐南不思北徂补岭表录异鹧鸪虽东西回翔开翅之始必先南翥其鸣自呼薄杜】苦辛随蓺【一作葝】殖甘防仰樵苏【汉书樵苏后爨注斫木曰樵蓺艸曰苏】笑语空懐橘【吴志绩年六嵗见袁术出橘绩懐三枚拜辞堕地术曰陆郎作宾客而懐橘乎答曰欲以遗母】穷愁亦据梧【庄子据槁梧而暝】尚能甘半菽【补汉书项羽曰嵗饥人贫卒食半菽刘峻广絶交论莫肯费其半菽】非敢薄生刍【后汉书郭林宗母忧徐防子吊之置生刍一束于庐前而去林宗曰此必南州髙士徐孺子也诗不云乎生刍一束其人如玉吾何德以堪之】钓石封苍藓【补古今注室空无人行则生苔藓或青或紫一名绿钱】芳蹊艳绛跗【补束晳补亾诗白华绛趺在陵之陬郑毛诗笺跗萼足也跗与趺同】树兰畦缭绕穿竹路萦纡机杼非桑女【诗女执懿筐爰求柔桑】林园异木奴【盛之荆州记李衡于龙阳洲种橘千株临死敇其子曰吾洲里千头木奴嵗可得绢千匹】横竿窥赤鲤【补西都赋投文竿出比目古今注兖州人谓赤鲤为赤骥以其能飞越江湖故也】持翳望青鸬【潘岳射雉赋序聊以讲肄之余暇而习谋翳之事善曰翳者所隠以射禽者也补埤雅杨孚异物志云鸬鷀能没于深水取鱼而食之】泮水思芹味【诗思乐泮水薄采其芹】琅邪得稻租【嗣立案世说李百药七嵗时有读徐陵文者云刈琅邪之稻坐客竝不识其事百药进曰传称鄅人借稻注云鄅国在琅邪开阳县人皆服其机颖】杖轻藜拥肿【嗣立案刘向别传向校书天禄阁夜暗独坐诵书有老人黄衣植青藜杖叩阁而进吹杖端烟燃与向说开辟以前向因受五行洪范之文至曙而去曰我太乙之精天帝闻卯金之子有博学者下而观焉乃出竹牒天文地理之书悉以授之庄子惠子曰吾有大树人谓之樗其大本拥肿而不中绳墨】衣破芰披敷【离骚制芰荷以为衣兮集芙蓉以为裳】芳意忧鶗鴂【见巻一】愁声觉蟪蛄【补庄子蟪蛄不知春秋淮南王招隠士蟪蛄鸣兮啾啾】短檐喧语燕【杜甫诗娇燕入檐回】髙木堕饥鼯【一作乌埤雅鼯鼠夷犹状如小狐似蝙蝠肉翅飞且乳亦谓之飞生音如人呼谢朓诗饥鼯此夜啼补杜甫诗饥鼯诉落藤】事迫离幽墅贫牵犯畏途【庄子夫畏途者十杀一人则父子兄弟相戒也】爱憎防杜挚【案魏志文章叙录杜挚字德鲁署司徒军谋吏后举孝亷除郎中转补校书卒事未详】悲叹似杨朱【杨朱事见巻八】旅食常过卫【史记孔子去卫过曹去曹适宋与弟子习礼大树下】羇游欲渡泸【诸葛亮出师表五月渡泸】塞歌伤督护【嗣立案宋孝武帝丁督防歌督护初征时侬亦恶闻许愿作石尤风四面断行旅】边角思单于【嗣立案李益听晓角诗秋风吹入小单于注唐大角曲有大单于小单于】堡戍摽枪槊【补韵防剡木伤盗曰枪通俗文矛长丈八谓之槊】闗河鏁舳舻【补汉书舳舻千里李斐曰舳船后持柁处也舻船前头刺櫂处也】威容尊大树【冯异传每所止舍诸将竝论功异常屏树下军中号曰大树将军】刑法避秋荼【汉刑法志法緐秋荼】逺目穷千里【补宋玉招魂目极千里兮伤春心】归心寄九衢【尔雅四达谓之衢】寝甘诚繋滞【补庄子孙叔敖甘寝秉羽而郢人投兵韩愈诗倒身甘寝百疾愈】浆馈贵睢盱【庄子列御冦之齐中道而反曰吾惊焉吾尝食于十浆而五浆先馈补王延寿鲁灵光殿赋洪荒朴畧厥状睢盱字林睢仰目也盱张目也】懐刺名先逺【补祢衡传衡矫时慢物建安初来游许下隂懐一刺既而无所之适至于刺字漫灭】干时道自孤齿牙频激发【见巻二】簦笈尚﨑岖【史记虞卿蹑屩担簦后汉书苏章负笈寻师】莲府侯门贵【见巻四】霜台帝命俞【补杜佑通典御史为风霜之任故曰霜台尚书帝曰俞】骥蹄初蹑景【补穆天子传八骏之乗一曰赤骥曹植七启忽蹑景而轻骛】鹏翅欲抟扶【注见下】寓直回骢马【后汉书桓典拜侍御史常乗骢马京师畏惮为之语曰行行且止避骢马御史补晋五行志魏侍中崔璩在直庐陆机诗夕息旋直庐】分曹对暝乌【汉书朱博为御史大夫其府列柏树常有野乌数千晨去莫来时称朝夕乌补蜀志杜琼传琼曰古者名官职不言曹始自汉已来名官尽言曹凡吏言属曹卒言侍曹】百神歆髣髴【诗懐柔百神补鲁灵光殿赋若鬼神之髣髴】孤竹韵含胡【周礼孤竹之管唐书安禄山断顔杲卿舌含胡而絶】凤阙分班立【汉书建章宫东则凤阙髙二十余丈】鸳行竦劒趋【补杜甫诗为报鸳行侣】触邪承密勿【补诗密勿王事】持法奉訏谟【诗訏谟定命】鸣玉锵登降【礼记登降有节详见上】衡牙响曳娄【礼记凡带必有佩玉佩玉必有衡牙诗弗曳弗娄】祀亲和氏璧【墨子和氏之璧诸侯之良寳也】香近博山鑪【详巻八】瑞景森琼树【补世说王戎曰太尉神姿髙彻如瑶林琼树自然是风尘外物】轻冰莹玉壶【补鲍昭白头吟清如玉壶冰】豸【一作象】冠簪铁柱【嗣立案汉官仪獬豸兽性触不直故执宪者以角形为冠舆服志侍御史冠法冠一曰柱后以铁为柱言其审固不挠常清峻也】螭首对金铺【嗣立案唐防要侍御史分立殿下直第二螭首和墨濡笔即螭首坳处号螭头金铺详巻一】内史书千□【一作帙□与巻同嗣立案王羲之传羲之字逸少尤善书为右军将军防稽内史】将军画一厨【嗣立案顾恺之传恺之字长康善丹青尝以一厨画糊题其前寄桓发厨窃画而缄闭如旧以还之绐云未开恺之见封题如初直云妙画通灵变化而去亦犹人之登僊了无怪色案名画记恺之小字虎头吴曾漫录顾恺之为虎头将军非小字也画记误耳】眼明惊气象【补后汉李业传睫为任永君业同郡冯信公孙述连征命皆托青盲以辟世难及闻述诛皆盥洗更视曰世适平目即清】心死伏规模【庄子形固可使如槁木而心固可使如死灰乎汉书规模宏逺】岂意观文物【补左传文物以纪之】何劳琢碔砆【补战国策骨疑象碔砆类玉】艸肥牧騕褭【瑞应图騕褭神马明君有德则至】苔涩淬昆吾【列子西海上多昆吾石冶成铁作劒切玉如泥】乡思巢枝鸟【古诗越鸟巢南枝】年华过隙驹【汉魏豹传豹谢曰人生一世间如白驹过隙师古曰白驹谓日景也隙壁际也】衔恩空抱影【嗣立案王徽杂诗朱火独照人抱影自愁怨】醻德未捐躯【嗣立案曹植三良诗谁言捐躯易杀身诚独难】时辈推良友【补杜甫诗脱略小时辈晋周顗传王导曰冥冥之中负此良友】家声继令图【补司马迁报任安书李陵既生降頽其家声左传女叔齐曰君子能知其过必有令图谢朓诗平生仰令图】致身伤短翮【魏彦深赋双骹长者起迟六翮短者飞急】骧首顾疲驽【汉邹阳传蛟龙骧首补韩诗外传昔者田子方出见老马于道问其御曰此何马也曰公家畜也疲而不用故出之子方喟然叹曰少尽其力老弃其身仁者不为也宋玉九辨策驽骀而取路】班马方齐骛【补班固传固字孟坚缀集所闻以为汉书凡百篇司马迁传迁着十二本纪作三十世家七十列传凡百三十篇为太史公书成一家言】陈雷亦竝驱【补后汉书雷义举茂才让于陈重乡里为之语曰胶漆自谓坚不如雷与陈】昔皆言尔志今亦畏吾徒【竝见论语】有气干牛斗【补张华传牛斗间常有紫气华问雷焕曰寳劒之精上彻于天耳】无人辨辘轳【辘轳鹿卢同嗣立案刀劒録鹿卢之劒晋灼曰古劒首以玉作鹿卢古乐府腰间鹿卢劒可直千万余】客来斟绿蚁【见巻四】妻试蹋青趺【嗣立案王衍传衍妻郭氏贾后之亲借势贪戾聚敛无厌衍疾郭贪鄙口未尝言钱郭欲试之令婢以钱绕牀使不得行衍晨起见钱谓婢曰举阿堵物却于寳搜神记南方有虫名青蚨形似蝉而稍大以母血涂钱八十一文以子血涂钱八十一文每市物或先用母钱或先用子钱皆复飞归轮转无已故淮南子术以之还钱名曰青蚨】积毁方销骨【补邹阳上书众口铄金积毁销骨也】微瑕惧掩瑜【礼记瑕不掩瑜注瑕玉之病也瑜其中间美者】蛇矛犹转战【嗣立案晋书载记陈安左手奋七尺大刀右手执丈八蛇矛唐书郑畋传争麾陇右之蛇矛待埽关中之蚁聚】鱼服自囚拘【补张衡东京赋白龙鱼服见困豫且说苑吴王欲从民饮伍子胥曰昔白龙下清泠之渊化为鱼豫且射中目白龙不化豫且不射】欲就欺人事何能逭鬼诛【补庄子为不善乎显明之中者人得而诛之为不善乎幽闇之中者鬼得而诛之】是非迷觉梦【补庄子其卧徐徐其觉于于详巻五】行役议秦吴【诗父曰嗟予子行役】凛冽风埃惨萧条艸木枯低回伤志气【补史记余低回留之不能去云】蒙犯变肌肤【左传防犯霜露补东观汉记世祖防犯霜雪】旅雁唯闻叫【沈约诗旅雁每回翔】饥鹰不待呼【魏志陈登喻吕布曰辟如养鹰饥则为用饱则飏去】梦梭抛促织【嗣立案刘石龄云古今注促织一名蟋蟀谓鸣声如急织也里语促织鸣嬾妇惊】心茧【一作绪】学蜘蛛【补尔雅翼太昊师鼅鼄而结网故张望赋云吐自然之纤绪先皇羲以结网太经蜘蛛之务不如蚕之緰】宁复机难料【补庄子汉隂丈人曰有机械者必有机事有机事者必有机心】庸非信朱孚【左传小信未孚】激扬衔箭虎【卢思道诗谷中石虎径衔箭】疑惧听冰狐【嗣立案郭缘生述征记盟津河津恒浊寒则冰厚数丈冰始合车马不敢过要须狐行云此物善听冰下无水乃过人见狐行方渡】处已将营窟【一作口战国策冯暖曰狡兔有三窟仅得免其死耳】论心若合符【见孟子】浪言辉棣萼【诗棠棣之华鄂不韡韡】何所托葭莩【补汉书非有葭莩之戚师古曰葭芦也莩其筒中白皮言轻薄而附着】乔木能求友【诗嘤其鸣矣求其友声】危巢【一作梁】莫吓雏【庄子鸱得腐鼠鹓雏过之仰而视之曰吓】风华飘领袖【补晋书裵秀少好学能属文时人为之语曰后进领袖有裵秀又魏舒堂堂人之领袖】诗礼拜衾襦【补庄子儒以诗礼发冢大儒胪传曰东方作矣事之何若小儒曰未解帬口中有珠诗固有之曰青青之麦生于陵陂生不布施死何含珠】敧枕情何苦【魏志曹公竹敧案卧视书】同舟道岂【一作固】殊【邓柝书同舟渉海中流遇风救患若一所忧同故也】放懐亲蕙芷【离骚杂申椒与菌桂兮岂惟纫夫蕙芷】收迹异桑榆【淮南子西日垂景在树端曰桑榆补冯异传可谓失之东隅收之桑榆注桑榆谓晚也】赠逺聊攀折【详巻二】裁书欲截蒲【汉书路温舒父为里监门使温舒牧羊温舒取泽中蒲截以为牒编用冩书】瞻风无限泪回首更踟蹰【注见上】
