<!-- { "loadSidebar": true } -->
　　仙儒昔日巻龟殻蛤蜊自可洗愁顔【淮南子曰卢敖游乎北海至防毂之上见处士者方巻龟殻而食蛤蜊敖与之语处士嚣然笑曰子中州之人不疑而逺至此汉史司马相如曰列仙之儒居山泽之间形容甚】不比二螯风味好那堪把酒对西山【荀子曰蟹六跪而二螯退之诗我来无一事把酒对南山此言西山谓武昌】
　　又借前韵见意
　　招潮庾恶无永味海镜纤毫只强顔想见霜脐当大嚼梦囘雪压摩围山【海物异名记曰蟹之小者每潮欲来出穴举螯迎之名招潮子文选郭景纯江赋曰玉跳海月土石华注引海水土物志曰海月大如镜白色正圆常死海边其柱如搔头大中食曹子建书曰过屠门而大嚼虽不得肉贵且快意此诗末句谓往在黔南雪中县□时甞作霜蠏之想如昔人思尊鲈也】
　　次韵文潜立春日三絶句
　　然今日望欧梅已发黄州首更囘试问淮南风月主新年桃李为谁开【王羲之帖云当今人物然山谷此诗在黄州所作葢东坡旧谪之地东坡举进士时欧阳文忠公梅圣俞爱其文置之异等后在黄州甞有帖云江山风月本无常主问者便是主人此引用以属文潜老杜诗西江首独回乐天诗村杏野桃繁似雪行人不醉为谁开】
　　谁怜旧日青钱选不立春风玉笋班【唐书张荐传祖鷟能文员半千称鷟文词犹青铜钱万选万中时号青钱学士文潜旧为起居舍人郑谷九日寄张超居诗曰浑无酒泛金英菊谩道官居玉笋班按北梦言曰唐末朝士中有人物者时号玉笋班又外郎班清不杂亦号玉笋班者也】传得黄州新句法老夫端欲把降幡【黄州句法亦谓东坡老杜诗佳句法如何长安薛氏有皇甫湜手帖云郓堂时髙古风敢树降旗谓退之谿堂诗也又孙樵与王霜书曰诚谓足下怪于文方举降旗且大夸朋从间退之元和圣徳颂曰降幡夜竪柱牧之诗拟把一麾江海去】
　　江山也似随春动花栁真成触眼新清浊尽湏归瓮蚁吉凶更莫问波臣【老杜诗天边梅桞树相见几囬新清浊酒用徐邈事见前注屈原卜居曰往见太卜詹尹詹尹乃端防拂龟屈原曰此孰吉孰凶何去何从荘子曰周顾视车辙中有鲋鱼焉周问之对曰我东海之波臣也此借用以言龟葢庄子乂载宋元君梦□为清江使故尔】
　　再次前韵
　　春工调物似盐梅一一根中生意囘风日安排催嵗换丹青次第与花开【盐梅见书説命晋书殷仲文传曰此树婆娑生意尽矣乐天诗曰果参杂种千枝次第开】
　　久狎渔樵作往还晓风宫殿梦催班邻娃似与春争道酥滴花枝防剪幡【老杜诗万里狎樵渔又诗他乡惟表弟还往莫辞□文选顔延年诗万古陈往还史记荆轲传鲁勾践与荆轲博争道又汉书吴王濞传吴太子侍皇太子饮博争道不恭此借用犹言争胜也元绛春帖子词曰幡字玲珑玉花房防滴酥续翰林志立春赐镂银饰防胜之物】
　　酒有全功笔有神可将心付白头新春盘一任人争席莫道前衔是近臣【乐天诗曰湛湛樽中酒有功不自代文选阮元瑜书曰喜得全功老杜诗下笔如有神又诗春日春盘细生菜争席见前注乐天诗十年不改旧官衘老杜诗宜居汉近臣】











　　山谷内集诗注巻十七
　　钦定四库全书
　　山谷内集诗注巻十八　　宋　黄庭坚　撰
　　任　渊　注
　　梦中和觞字韵【并序】
　　崇寜二年正月己丑梦东坡先生于寒溪西山之间予诵寄元明觞字韵诗数篇东坡笑曰公诗更进于曩时因和予一篇语意清竒予击节赏叹东坡亦自喜于九曲岭道中连诵数过遂得之
　　天教兄弟各异方不使新年对举觞【退之送李正字序曰得燕而举一觞此天也非人力也文选李陵答苏武书曰异方之乐祗令人悲又刘琨书云时复相与举觞对膝】作云作手翻覆得马失马心清凉【老杜诗翻手作云覆手雨纷纷轻薄何湏数淮南子曰近塞上之人有善术者马无故亡而入胡人皆吊之其父曰此何遽不为福乎居数月其马将胡骏马而归人皆贺之其父曰何遽不能为祸乎富良马其子好骑堕而折其髀人皆吊之其父曰何遽不为福乎居一年胡人入塞丁壮死者十九此独以跛之故父子相保仙人遏末曲曰独来勿与竞事过心清凉】何处胡椒八百斛谁家金钗十二行【唐书元载传籍其家胡椒至八百石乐府梁武帝河中之水歌曰河中之水向东流洛阳女儿名莫愁头上金钗十二行足下丝履五文章盖言其首餙之盛尔而白乐天酬牛思黯戏赠诗有钟乳三千两金钗十二行之句注言思黯之妓颇多与乐府意异云】一丘一壑可曵尾三沐三舋取刳肠【晋书谢鲲传或问论者以君方庾亮何如答曰端委庙堂使百僚准则鲲不如亮一丘一壑自谓过之曵尾见前注齐语曰庄公束缚管仲以予齐使齐使受之而退比至三舋三浴之桓公亲迎之于郊注云以香涂身曰舋亦或谓薫此借用以言堕于世网也按史记防传宋元王二年江使神使于河渔者豫且得之元王刑白雉骊羊以血灌于坛中史以刀剥之横其腹庄子曰神知能七十二钻而无遗防而不能避刳肠之患】
　　次韵吴可权题余干县白云亭【余干今隶饶州】
　　曩谁筑孤亭胜日有感遇永懐刘随州因榜白云句遗老不能谈嵗月忽成屡绿阴斤斧尽华屋风雨仆【胜日见卫玠传其前注文选江淹拟卢谌诗曰羁旅去旧乡感遇喻琴瑟唐书陈子昻传为感遇诗三十八章文选陆机辨亡论曰招揽遗老唐人刘长卿字文房尝为随州刺史其集有云同姜濬题裴式微余干东齐亭诗八韵其首章四句云世事终成梦生涯欲半过白云心己矣沧海意如何曹子建诗生存华屋处零落归山丘】吴侯七闽英宰县有真趣【七闽见前注谓福建也退之诗出宰山水县选诗悠悠蕴真趣】歌解民愠根节去吏蠧【鲁论曰子之武城闻弦歌之声注云子游为武城宰帝王世纪曰舜弹五琴歌南风诗曰南风之薫兮可以解吾民之愠兮退之郓州溪堂诗曰孰为邦蝥节根之螟又祭马总文曰去其螟蠧】材收佛宫余工有子来助【灵台诗曰经始勿亟庶民子来】厦成燕雀贺水满凫鴈翥【淮南子曰大厦成而燕雀相贺文选沈休文诗曰白水满春塘旅雁毎廻翔刘公干诗曰方塘含白水中有鳬与雁曹子建七啓曰翔尔鸿翥濈然鳬没】四海名士来一笑佳客聚【老杜宴歴下亭诗曰海右此亭古济南名士多】云兴碧山留防清江去斯湏成苍狗皆道不如故【云之或留或去其状如山与江也老杜诗天上浮云似白衣斯湏改变如苍狗古乐府曰持缣来比素新人不如故】至人观万物谁有安立处【万物虗幻皆如浮云之无根也传灯録天台语曰至人以是独照能为万物之主圆觉经曰见闻觉知无处安立】寄语吴令君但遣糟牀注【老杜诗頼知禾黍收巳觉糟牀注】
　　次韵廖明略同吴明府白云亭宴集【廖正一字明略安陆人元祐中召试馆职东坡大竒之俄除正字绍圣初贬信州玉山监税有诗文号曰白云集白云亭在饶州余于县】
　　江静明花竹山空响管【谢朓诗澄江净如练老杜诗山扉花竹幽后汉书皇甫规等賛曰谷静山空古乐府孔稚圭白纻歌曰山虗弓响彻汉书曰钟鼓管之音未衰】风生学士尘云绕令君筵【学士谓廖明畧令君谓吴明府太白诗山闲明镜转云绕画屏移又云作诗掉我惊逸兴白云绕笔牕前飞】百越余生聚三吴逺接连【舆地记曰饶州余干县即干越之地汉书贾谊过秦论南取百越之地地理志臣瓉注曰自交趾至防稽七八千里百越杂处各有种姓通典曰吴郡与吴兴丹阳为三吴左传伍员曰越十年生聚而十年教训退之诗周楚仍连接老杜诗野水春来更接连】庖霜刀落绘执玉酒明船【上句旧作鲙鲂刀落雪韩孟城南聮句曰庖霜鲙鲜鲫曲礼曰执玉不趋船谓玉酒船老杜诗月朗自明船此借用】叶县飞来舄壶公谪处天【上句以属吴下句以属廖选诗王乔飞鳬舄按后汉王乔传显宗世为叶令每月朔尝自县诣台帝令太史伺望之言其临至辄有双鳬从东南飞来于是鳬至举罗张之但得一只履焉则所赐尚书官属履也又费长房传曰市中有老翁卖药悬一壶于肆翁乃与长房俱入壶中惟见玉堂严丽防酒甘肴盈衍其中太白诗壶中别有日月天】酌时多谑舞短更成姸【汉书盖寛饶曰毋多酌我左太冲吴都赋云鄱阳谑盖取诗所谓善戏谑兮不为虐兮之意鄱阳今饶州陶岳零陵记曰长沙王发于上前自为短舞人笑其拙选诗曰皎防不成姸】惟我孤登览观诗未究宣空余五字赏文似两京然【谓观明畧诗未能究景物之详然叹赏其五字律如两汉苏李曹刘之作也汉书儒林传序曰小吏浅闻未能究宣后汉书张衡传拟班固两都作二京赋孟子曰夫道若大路然】医是肱三折官当嵗九迁【肱三折见前注言经忧患之多退之上张仆射书曰一嵗九迁其官】老夫防镜罢衰白敢争先【老杜诗勲业频防镜又诗衰白已光辉】
　　病来十日不举酒二首
　　病来十日不举酒回施青春与后生满袖东风惬人意见君诗与字俱清【王羲之帖云官奴小女玉润病来十余日了不令民知回施盖用佛家语杨凝式诗无限欢娱荣乐事一时回施少年人刘禹锡诗分付莺花与后生老杜诗幽意忽不惬】病来十日不举酒独卧南牀春草生承君折送袁家紫令我兴发郎官清【南史谢恵连族兄灵运尝于永嘉西堂思诗忽梦见恵连即得池塘生春草袁家紫当是牡丹名郎官清盖酒名国史补云酒则京城之郎官清】
　　题小景扇
　　草色青青栁色黄桃花零落杏花香春风不解吹愁却春日偏能惹恨长【文选古诗青青河畔草太白诗栁色黄金嫩】
　　鄂州南楼书事四首
　　四顾山光接水光凭栏十里芰荷香清风明月无人管并作南楼一味凉【庄子曰为之四顾为之踌躇常建诗山光悦鸟性退之诗曲江荷花盖十里太平广记鬼诗明月清风良宵防同欧阳公诗惟有清秋一味凉】
　　畵阁传觞容十客透风透月两明轩南楼槃礴三百尺天上云居不足言【文选郭璞江赋曰荆门閟竦而槃礴李善注曰广大貌退之诗火烧水转扫地空突兀便髙三百尺江南谚曰天上云居地上归宗盖云居在山之絶顶旧属洪州今属南康军】势压湖南可长雄胸吞云梦略从容北船未尝覩巨丽复阁重楼天际逢【前汉鲍宣传曰上党少豪俊易长雄退之祭鳄鱼文亦曰争为长雄胸吞云梦见前注子虚赋曰君未覩夫巨丽也文选景福殿赋曰复阁重闱谢朓诗天际识归舟】
　　武昌参佐幕中畵我亦来追六月凉老子平生殊不浅诸君少住对胡牀【武昌盖用庾亮事见前注世説注刘谓陶侃曰吾昔为羊太傅参佐文选谢宣逺诗曰婉婉幕中畵后汉仲长统传曰濯清水追凉风老杜诗忆昔好追凉故绕池边树】
　　南楼畵阁观方公悦二小诗戯次韵
　　十年华屋网蛛尘大斾重来一日新五鳯楼前脩造手个中余刃亦精神【华屋见前注张协杂诗曰蜘蛛网四屋杨文公谈苑曰韩浦韩洎咸有词学洎意尝轻浦谓人曰吾兄为文譬绳枢草舍吾之为文是造五鳯楼手庄子曰恢恢然其于游刃必有余地者矣】
　　重山复氷绕深幽不见髙贤独倚楼手拂壁间留恨句凌波微步有人愁【老杜诗不见髙人王右丞又诗行藏独倚楼洛神赋曰凌波微步罗袜生尘李太白乐府云有人楼上愁】
　　庭坚以去嵗九月至鄂登南楼叹其制作之美成长句久欲寄逺因循至今书呈公悦
