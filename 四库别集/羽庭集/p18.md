<!-- { "loadSidebar": true } -->
　　至治间灵秘山息庵兹公尝梦得文殊寳珠于是释典宗防大通笺注维摩经三卷甚深妙义亦江淹梦笔罗含吞羽之意也湛堂公赴召取以奏进古鼎公制为疏引极元公书之贤叟天岸二公又乐成之将锓梓以传既不果而诸公皆物故后四十二年为至正壬寅之嵗弟子兴上人毕其师志持墨迹来求语余谓维摩诘所説数万言三十二菩萨解义真一大藏闗键为道徳筌蹄何待重下注脚然岂直不刋之典耶故书偈曰如是我观诸佛子曾共灵山一防闻操戈更入维摩室同证如来不二门
　　跋浙东佥宪刘彦常航海传
　　余尝一再拜命皆为海道防御漕运官既涉舟楫出没风涛于灵妃神火之事屡亲见之而凡漕舟之值险将覆溺者祷叩如响卒获免因观张光弼氏传宗人彦常君航海之事毋足为怪者昔跛男子娄师徳未贵时尝渡江袁客师相其能济合舟人垂死之命后位至宰相今彦常涉海遇难获神鬼之助得援者十有二人岂亦或类于师徳乎彦常操履笃实寛裕有容厚徳君子也为省郎为江东佥宪为御史台幕职皆有令闻兹来按治浙东出示此卷余固以师徳之位期之于他日矣至正癸卯闰月天台刘仁本跋
　　跋省斋记
　　翰林承防河东张公为天台董君作省斋记辞严义正绰有箴规吾观子舆在孔门以三者日省忠于人谋信于交友与传受习熟故卒悟一贯之防今董君以希曾命名而因以省命斋其知所自治矣传曰顔何人哉希之则是吾于曾亦云然同郡刘仁本书
　　跋富郑公与韩魏公手帖
　　窃观此帖叹古人不可及而人有希古人之意者则亦古人焉耳已富韩二公为宋治世名臣若韩公之盛业不居求出外郡富公犹拳拳以天下苍生再起期之二公之审出处为不可及矣数百年后墨迹在人间者孰不珍爱而秘藏之今大参危公既得而复畀其子孙以着二公相与之懿其忠厚乎曾谓古今人不同调也耶至正癸夘初夏天台刘仁本志
　　跋家刋定武兰亭帖后
　　茧纸玉石久已化去后来墨本摹刻者殆数百家展转相尚徒事矜衒且复诡秘黄山谷云书家晚得定武本葢髣髴存古人笔意斯言甚当余尝以戎事过山阴兵燹之余古迹不可复得遂于余姚州秘图湖上作续兰亭会补晋人所缺诗篇访得此本刻之则又存定武之髣髴而差胜于他者尔匪求其异也学者谂诸至正壬寅夏天台刘仁本志
　　跋黄氏夫人贞节传
　　至正丙戌嵗余吏闽海尝梦弟徳载为前母姨夫人夏氏题门榜余诮其书不谨弟掷笔曰请兄自为之是时夫人适黄丈已寡居守节廿余年曾以梦告其子有猷后十年始得有司举明部使者考实上于朝又二年为丁酉嵗廷署余江浙省左右司都事命下适与夫人旌宠之檄同在九月三日也州之官若吏率其父老子弟以十二月六日立绰楔于宅里会分省遣余往视遂偕御史赵琬齐掲名衔于扁右追忆前梦为之竦然噫感应之理显微无间人有懿行天实相之所以朕兆先见于十数载前者葢益坚夫人之志也今夫人年逾六袠康健安适子有猷为省理问官有奬为郡博士怡愉色养顾非天之报欤因读李经略所述贞节传辄用志焉
　　传
　　一笑居士传
　　居士姓张氏名昱光弼其字也世为江右庐陵人性直亮胷襟坦夷丰度出人表涉猎经传子史为文章诗歌绰有古风嗜酒爱賔客尊俎笑谈终日无厌应事酧酢决机敏捷故当乱世王侯将相争罗致之居士度终不可脱强受辟而出尝一命为江南江北庸田经厯再命为海北帅阃经厯为湖广省员外郎及为江浙省员外郎皆非其志也牒□文法勾稽朱墨悉厌为之暇日独与山水琴书从事居常谈性命仁义道徳之学时人咸谓其迂濶于事情以故发谋出意卒不与俗合而后来言与事之验者十八九居士叹曰世方混浊断断乎不可以有为也已于是婆娑夷犹放情逸乐芒鞵藜杖葛巾野服或浩歌长啸或酒酣谑笑无世累惟适之从人有问之事者但一笑而已周流淮浙湖湘间在安庆时与来钱塘多所交游日以畅饮文字相娱乐而未尝出口及时事两寓地人皆扁其室为一笑尔后钱塘遭变失其故宅寻得敝居湫陋不治亦复以一笑顔之抑有取虎溪之三笑与夫幽栖碧山笑而不答之意也欤刘子云世衰道微人心趋下权谋术数从横夸诈见用于世取功名富贵纷拏杂糅者皆是也居士乃欲志于道徳以立身忘人之势固不纵诡随不脗流俗特立独行全身保节则宜寓形宇宙寄傲一笑间也一笑之顷至乐存焉传曰乐然后笑人不厌其笑居士之谓乎
　　李荣贵传
　　荣贵字茂之性孝倜傥年三十居江陵府城中江陵今为中兴路至正十有二年正月红巾贼乱城陷荣贵负母郑去城东七十里三汊逃避既至匿母薮泽中复出求其骨肉道遇贼被执逼以还城时隣之萧普四者言于贼酋谓荣贵为中书省宣使荣祖弟是为官军即擒诣贼前置诸杻械刼以锋刃裹以绛帛又帕其首令鼓噪从行荣贵强项不屈瞪目视贼骂曰国家何负于汝汝何谓者而为冦逆一旦天兵勦捕汝将何逃贼恶闻其语批其颊殴其体骂愈急度终不可屈杀之剖腹刳心荣贵骂声含糊不絶而死是年夏五月四川平章公统兵至其地贼溃城复其兄荣富获普四送于官官讯其语得实杀普四以徇事闻于朝表其门曰忠义死节之门论曰荆湖乱起冦兵猖獗连十数城守臣备将武夫壮士匿身亡去比比皆然至有纳地献降委身事逆甘心不悔而慷慨死节乃独见于闾巷之匹夫如李荣贵者忠烈之气凛然若生宁不媿当时之有官君子哉孔子云三军可夺帅也匹夫不可夺志也信有矣夫
　　郑节妇汤氏节孝传
　　汤氏名某永嘉郡平阳邑白沙里人海道运粮千夫长某女也幽静有仪及笄而归同乡右族郑瑞瑞之先闽人五季时徙居儒立里自瑞祖武徳君以上世授五品漕运官汤生三子而瑞蚤世时年二十有七日夜号泣屡絶乃苏鞠诸孤厉苦行以礼自防誓死无他暨诸孤稍长尝曰妾未亡人生不能与郑为理顾夫死而殒其家声是不天也当力教诸子以似以续庶诗礼之泽不坠妾得以见夫君于地下矣遂延择名师训迪诸子果有成在重慈下大父姑陈年登九袠汤侍养极甘防朔望具冠帔从舅姑率妯娌罗拜堂下退又适舅姑所如前仪虽大寒暑不废姑死继姑黄氏晚年多病奉药食益弗懈既而大父姑与舅姑相踵以殁防在堂忽邻灾燎将及汤一切不顾其家业独与子绕棺悲恸吁天愿身与俱焚火止过别舍人谓其孝感乃悉鬻奁具私帑营竁穴诸子奉襄事一遵古仪礼又平日好施赒急睦亲和其三党食指数百内外无间辞寡居三十载迨今年五十有六霜露晏如子曥旭曦皆能孝养其乡达大理丘君子言然因嘉吾郡之有淑行也遂传其事论曰妇夫亡守节礼也俗衰风靡行露日微世禄之家鲜克由礼若汤氏者能持妇道其贞吉哉拊棺止燎诚孝所感当与汉蔡顺嫓美并称也
　　夏永庆传
　　东汉会稽上虞孝女曹娥自沈于江抱父尸以出后邑令度尚为文诔而庙祠之照映简册至今闻者兴起四明去曹江仅五六舍至大四年夏夏氏子永庆涉千仞渊行万里外为国家转漕粟值父溺能奋身入水载父以浮得免而已力不支遂委死波涛中贤乎哉事颇与曹娥类前太史危公称其一死而忠孝备者得矣独不知能上而着之国典否当时有司不能为度尚者迨今阙然悲夫永庆未有子且无兄弟父后生弟怡今为海道漕运万夫长佩虎符以子禋嗣永庆庸非天报之欤后五十一年为至正二十二年冬十月天台刘仁本识













