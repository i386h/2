<!-- { "loadSidebar": true } -->
　　日日出东门步寻东城游城门抱关卒笑我此何求我亦无所求驾言写我忧意适忽忘返路穷乃归休悬知百嵗后父老説故侯古来贤达人此路谁不由百年寓华屋千载归山丘何事羊公子不肯过西州
　　东门抱关【汉书萧望之署小院东门侯王仲翁顾谓望之日不肯碌碌反抱关为公诗借用此事】西州【金陵杂志西州昔丹阳尹治也防稽王道子领扬州其居第在东偏时号东府故号此为西州】
　　【慎按苕溪渔隐丛话载东坡曰吾诗云日日出东门步寻东城游城门抱关卒问我何所求我亦无所求驾言写我忧章子厚谓参寥曰前步而后驾何其上下纷纷也仆闻之曰吾以尻为舆以神为马何碍上下乎参寥曰子瞻文过有理似孙子荆所以枕流欲洗其耳似之也】
　　南堂五首
　　江上西山半隐堤此邦台馆一时西南堂独有西南向卧看千帆落浅溪
　　西山【即武昌之樊山也注详前】南堂【先生诗中有两南堂一在黄州一在惠州】
　　暮年眼力嗟犹在多病颠毛却未华故作明窗书小字更开幽室养丹砂
　　他时夜雨【一作雨后】困移牀坐厌愁声防客肠一听南堂新瓦响似闻东坞小荷香
　　山家为割千房蜜稚子新畦五亩蔬更有南堂堪着客【别本作处者非】不忧门外故人车
　　割蜜【杜甫诗风落收松子天寒割蜜房】门外车【史记陈平传以席为门门外多长者车辙】
　　扫地焚香闭阁眠簟纹如【一作似】水帐如烟客来梦觉知何处挂起西窗浪接天
　　帐如烟【海録碎事路岩有蚊防一顶如碧烟轻密人以为鲛绡○王直方诗话邢敦夫云东坡此诗尝题予扇山谷初读以为刘梦得所作】
　　附子由次韵五首【栾城集题云次韵子瞻临臯新葺南堂】
　　江声六月撼长堤雪岭千重过屋西一叶轩昂方断渡南堂萧散梦寒溪
　　旅食三年巳是家堂成非陋亦非华何方道士知人意授与炉中一粒砂
　　北牖清风正满牀东坡野菜漫充肠华池自有醍醐味丈室仍闻薝卜香
　　隣人渐熟容賖酒故客新留为种蔬住稳不论归有日船通何患出无车
　　客去知公醉欲眠酒醒寒月堕江烟牀头复有三升蜜贫困相资恐是天
　　次韵子由种杉竹
　　吏散庭空雀噪檐闭门独宿夜厌厌似闻梨枣同时种应与杉篁刻日添糟麴有神熏不醉雪霜夸健巧相沾先生坐待清隂满空使人人叹滞淹
　　杉篁【陆龟防诗杉篁左右供余清】
　　附子由原作【栾城集题云予初到筠即于酒务庭中种竹四丛杉二本及今三年二物皆茂秋八月洗竹培杉偶赋短篇呈同官】
　　种竹成丛杉出檐三年慰我病厌厌剪除乱叶风初好封殖孤根笋自添髙节不知尘土辱坚姿试待雪霜沾属君留取障斜日仍记当年此滞淹孔毅父妻挽词
　　结褵记初欢同穴期晚嵗择夫得温峤生子胜王济髙风相賔友古义仍兄弟从君吏隐中穷达初不计云何抱沈疾俯仰便一世幽隂凄房栊芳泽在巾袂百年纵得满此路行亦逝那将有限身长泻无益涕君文照今古不比山石脆当观千字诔宁用百金瘗
　　初秋寄子由
　　百川日夜逝物我相随去惟有宿昔心依然守故处忆在怀远驿闭门秋暑中藜羮对书史挥汗与子同西风忽凄厉落叶穿户牖子起寻裌衣感叹执我手朱顔不可恃此语君莫【一作弗】疑别离恐不免功名定难期当时已凄断况此两衰老失途既难追学道恨不蚤买田秋已议筑室春当成雪堂风雨夜已作对牀声
　　怀逺驿【孟元老东京梦华録诸蕃国朝贡使多在怀逺驿按先生初赴举与子由同寓于此】附子由次韵
　　少年躭世味徘徊不能去老来悟前非尚愧昔游处君才最髙峙鹤行鸡羣中我虽非君对顾以兄弟同结髪皆读书明月入我牖从横万余巻临纸但挥手学成竟无用掩巻空自疑却寻故山友重赴幽居期秋风送余热冉冉如人老衣裘当及时田庐亦湏早种竹竹生笋种稻稻亦成浩歌归来曲曲终有遗声
　　和黄鲁直食笋
　　饱食有残肉饥食无余菜纷然生喜怒似被狙公卖尔来谁独觉凛凛白下宰【公自注太和古白下也时鲁直知吉州太和县】一饭在家僧至乐甘不坏多生味蠧简食笋乃余债萧然映樽爼未肯杂菘【一本作松者讹】芥君看霜雪姿童稚巳耿介胡为遭暴横三嗅不忍嘬朝来忽解箨势廹风雷噫尚可饷三闾饭筒纒五采
　　独觉【大论云独觉出无佛世观外因缘无师自悟】白下【南史梁天监二年陈覇先屯南康遣杜僧明筑城于白口名胜志白下驿建自隋时在太和县东门外近驿有白口城太平寰宇记吉州太和县汉为庐陵县隋改太和唐贞元三年移归白下驿西即今理也黄山谷年谱元丰三年授吉州太和县在任凡四年食笋诗元丰六年作】一饭在家僧【名胜志元丰中鲁直令太和尝出东郊劝农归登快阁隐卧梦饭鲊鱼及觉犹在口也起散歩竹林中见一老妪哭墓下前置饭鲊试询之则曰只有此女死若干年矣讯其日月即庭坚所生之辰因自赞曰似僧有髪似俗无尘作梦中梦见身外身】余债【楞严经偿其宿债】
　　附黄鲁直原作
　　洛下斑竹笋花时压鲑菜一束酬千钱棹头不肯卖我来白下聚此族富庖宰茧栗载地翻觳觫触墙坏入中厨如偿食竹债甘菹和菌耳辛膳胹姜芥烹鵞杂股掌炮鼈乱裙介小儿哇不美防壤有余嘬可贵生于少古来食共噫尚想髙将军五溪无人采
　　闻子由为郡寮所捃恐当去官
　　少学不为身宿志固有在虽然敢自必用舍置度外天初若相我发迹造大岂敢负所付捐躯欲投防宁知事大缪举歩得狼狈我巳无可言堕甑难追悔子虽仅自免鸡肋安足赖低回畏罪罟黾勉敢言退若人疑或使为子得微罪时哉归去来共抱【一作把】东坡耒
　　次韵王巩南迁初归二首
　　问君谪南賔野葛食几尺逢人瘴髪黄入市胡眼碧三年不易过坐睨倚天壁归来貌如故妙语仍破镝那能废诗酒亦未妨禅寂愿为尚书郎还赐上方舄
　　王巩【宋史本传轼得罪巩亦窜宾州数嵗得还豪气不少挫后歴宗正丞】野葛【猗觉寮杂记引岭表録异记云野葛俗呼为胡蔓蔓生如兰香光而厚置生菜中毒人用羊血解羊食之肥大嵇含南方草木状云冶葛毒草也寘毒者多以生蔬进之有蕹菜者南方之奇蔬以汁滴冶葛苗立时萎死世传魏武噉冶葛至一尺云先食此菜据此野亦作冶】
　　江家旧池台修竹围一尺归来万事非惟见秦淮碧平生痛饮处遗墨鸦栖壁西来故父客金印杂鸣镝三槐老更茂花絮春寂寂中微未可料家庙藏赤舄
　　秦淮碧【金陵志秦始皇望金陵有天子气使赭衣凿断地脉故曰秦淮水有二源一出句容华山一出溧水东庐山合流入方山埭经石头城入江刘禹锡江总宅诗南朝词臣北朝客归来惟见秦淮碧池台竹树五亩余至今人道江家宅名胜志梁江总居清溪旁园林第宅冠于一时】父客【史记张耳传外黄女亡其夫去抵父客汉书吴王濞传周亚夫问父绛侯客】三槐【宋史王旦传父祐事太祖太宗为名臣又多隂徳尝手植三槐于庭曰吾后世必有为三公者此其所以志也】中微【史记楚世家其后中微或在中国或在蛮夷】
　　附子由作
　　同罪南迁惊最逺乘流北下喜先归谓言一笑秋风后却顾千山驿路非岭外云烟随梦逺江边鱼蟹为人肥还家嫁女都无事卧读诗书昼掩扉孔毅父以诗戒饮酒问买田且乞墨竹次其韵
　　酒中真复有何好孟生虽贤未闻道醉时万虑一扫空醒后纷纷如宿草十年揩洗见真妄石女无儿焦谷槁此身何异贮酒瓶满辄予人空自倒武昌痛饮岂吾意性不违人遭客恼君家长松十亩隂借我一庵聊洗心我田方寸耕不尽何用百顷糜千金枕书熟睡呼不起好学怜君工杂拟且将墨竹换新诗润色何须待东里杂拟【江淹有杂拟诗】石女无儿【翻译名义集扇题罗此云石女无男女根故慎按此题清江集失原作】
　　任师中挽词
　　大任刚烈世无有疾恶如风朱伯厚小任温毅老更文聪明慈爱小冯君两任才行不须説畴昔并友吾先人相看半作晨星没可怜太白配【一作与】残月大任先去冡未干小任相继呼不还强寄一樽生死别樽中有泪酒应酸贵贱贤愚同尽耳君家不尽縁贤子人间得丧了无凴只有天公终可倚
　　大任小任【东都事畧任孜字遵圣其弟伋字师中亦知名当时所谓大任小任者也余详前】贤子【师中之子名大防字仲微见淮海集墓表中又施氏原注师中之孙名谅字子谅年十四冠乡书登髙第为龙图直学士修国史曽孙希夷字伯起图南字伯厚皆踵世科云云则师中不独有子而其后代有文人可补史传之缺新刻删去今补録】
　　子由作二颂颂石台长老问公手写莲经字如黒蚁且诵万遍胁不至席二十余年予亦作二首
　　眼前扰扰黒蚍蜉口角霏霏白唾珠要识吾师无碍处试将烧却看瞠无
　　眼睛心地两虚圆胁不沾牀二十年谁信吾师非不睡睡蛇巳死得安眠
　　问公【成都吴氏子弃俗出家手书法华经虽老而精进不倦详见栾城集】
　　附子由原作二首
　　法达曽经见老卢半生勤苦一朝虚心通口诵方无碍笑把吴鸾细字书【自注蜀中经藏往往有古仙人吴采鸾细书经巻精妙可爱】
　　蒲团布衲一绳牀心地虚明睡自忘长伴空中月天子东方行道到西方
　　邓忠臣母周氏挽词
　　微生真草木无处谢天力慈顔如春风不见桃李实古今抱此恨有志俯仰失公子岂先知战战常惜日吾君日月照委曲到肝鬲哀哉人子心吾何爱一邑家庭拜前后粲然发笑色岂比黄壤下焚瘗千金璧若人道德人视此亦戏剧聊偿曽闵意遽与仙佛寂孤累卧江渚永望坟墓隔作诗相楚挽感动泪再滴
　　邓忠臣【施氏原注邓忠臣字齐思第进士以工于赋颂为秘书省正字忧去再入舘出倅瀛州后为礼部考功郎秘书少监有诗十二巻名玉池集此叚原注所有新刻删去为补録】一邑【曾子固元丰类藳中有邓忠臣母周氏封县太君制词又按王介甫集周氏封永寿县君诗中所云一邑即永寿也】徐君猷挽词
　　一舸南游遂不归清江赤壁照人悲请看行路无从涕尽是当年不忍欺雪后独来栽栁处竹间行复采茶时山城散尽尊前客旧恨新愁只自知
　　【慎按施氏原注谓君猷终于黄州王明清挥麈録亦云然予考本集代巢元修所作遗爱亭记云东海徐君猷以朝散郎知黄州每嵗之春与子瞻游安国寺饮酒于竹间亭公既去郡寺僧请名子瞻名之曰遗爱据此则君猷之没在去黄州以后非终于黄也但其去郡后踪迹无可考耳】
　　洗儿戏作
　　人家生子望聪明我被聪明误一生但愿生儿愚且鲁无灾无难到公卿
　　慎按此诗施氏原本载遗诗巻中今据外集移编诗中有玩世疾俗之意当是生干儿时所作故附于此
　　和蔡景繁海州石室
