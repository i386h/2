<!-- { "loadSidebar": true } -->
　　门下夫山结川融皆予之防县蚕衣租食悉我之黎元惨舒虽繋于阴阳覆焘岂殊于逺迩自顷中原搔扰遐裔阻难或王泽不流或国章靡及念兹黔首系【一作昌疑】我皇风聿求养理之仁兼借镇宁之略访于执事果得能臣武安军节度湖南观察处置使特进检校右仆射食邑三百户周岳黄石传符丰城得劔倜傥挺义夫之节纵横抱名将之才擐甲执兵阃外以雄豪见许絶分少江东以信义相推严武备而不喜战争颁吏术而每先恩惠遂致尘清四鄙农劝三时乡闾阜安卒乗雄富是用畴其懿绩仗以英谋辍乳哺于赋鸱之乡壮藩垣于获象之郡尔其克膺重寄更茂嘉猷必令岭峤蛮陬钦我之风化无使黄金翠羽累尔之清亷然后马援威声孟尝介防茍能砺操谅可齐名仍推【疑】百越之封俾进三槐之秩恩不虚受尔其钦哉可检校司空充岭南道节度使余并如故
　　授陈佩广州节度使制
　　门下涨海奥区番禺巨屏雄藩夷之寳货冠吴越之繁华茍非令人难着清节列圣睠念必求贤良故宋璟播美于前李勉垂芳于后朕初君临防县方以武定藩维独命卿往镇兹土而崇龟果以清净为理讴謡日闻固追咏于夷齐岂慙名于宋李代其任者不亦难乎爰求勲旧之间别得英竒之士左军都指挥使前静江军节度使开府仪同三司检校司徒平章事頴川食邑三千户实封一百户陈佩雄姿岳耸俊气鹰扬家传忠孝之风代袭韬钤之术爱士卒而更逾吴起敬君子而不让张飞位以功髙名由义振先皇帝荐臻难运再新侯封挺身于版荡之中竭力于阽危之际或警廵于西蜀或侍从于南梁殄岐阳兵火之灾尔功居最戡京国宗祧之难尔効复多皎防忠诚贯黄河而不浊坚贞壮节冐烈火而宁焚虽卫鼎铭勲韩坛受律未临列土岂答丰功是命殿彼大邦授其峻秩仍示优崇之防再兼台衮之荣于戯吴隠之昔号清亷英声未冺马伏波尝推功业厥迹犹存茍能视糠粃于翠羽明珠张纪律于遐陬异俗吴马之政今古宁殊无使璟勉崇龟独夸于前哲也勉服丕训无替令猷可检校太保同平章事充岭南道节度使余并如故
　　授李筹卢龙节度使制
　　门下召奭旧邦燕昭故国其地广而要其俗劲而雄傥非英伟之才孰控临戎之任询于执政爰有良臣具官李筹刜钟利噐搆厦宏材负颇牧之威名蕴闗张之节槩夙明军志妙【一作预】揣敌情训戎兼务于诗书养士必加于觞豆日者咸推友悌实卒元戎屡叅必胜之谋常賛在和之义泊专庶务益洽羣情貔貅仰爱日之恩疆场頼仁风【一作长城】之固是用宠其龙节荣被鸰原俾登韩信之坛仍进王祥之秩尔其禀我王度振乃家声推信义以睦邻封谨法令以威蕃落武有备而不用士使乐而不骄四者聿脩七徳斯在服我明训厥惟钦哉可检校太保幽州大都督府长史卢龙军节度使余并如故
　　授周岳湖南节度使制
　　门下荆渚怀仁陶侃昔尝再理颍川思乂黄霸于是重临茍狥人情何伤国体而况干戈乆试宵旰为忧将苏涂炭之灾俾复旌旄之任询于执政佥曰嘉谋具官周岳早洞武经兼通政术尝镇湘中之地克扬阃外之威执纪律以不逾播讴謡而甚远拊封弥谨述职惟勤垂竹帛之功名委旌幢之贵宠【一作寻垂竹帛之功方委旌幢之贵】而遽因疑间遂致迁移适五岭之遐荒夺重湘之奥壤乃使军戎愤悱黎庶怨咨烟尘不絶于累年疮痍偏伤于一境旋闻军吏之众耆老之徒咸诣防戎借留贤帅遭权臣之拥遏致明命之稽延今我朝政惟新庶事思理雪尔肺肠之愤申予雨露之恩俾殿旧邦用谐众志尔其速苏凋瘵无念仇雠戢矛防之连营劝农桑于列郡布予惠泽服我徽章茂继前勲永膺重寄可依前检校司徒武安军节度使余并如故
　　授张鐇彰义军节度使制
　　门下陇阴重地泾上雄藩励控帯甲之徒资防塞和戎之略爰自动知邉事夙练兵机加以制彼西陲屏于中夏愽采舆人之论果闻良帅之才爰降命书式谐众欲具官张鐇雷霆劲气雕鹗竒姿秉孝爱以承家挺忠直而事主玉钤金匮弟兄咸继于孙吴雪岭萧闗蕃虏逺怀于颇牧矧示令委殿于是邦着勲烈于两朝耀威名于一纪训兵积粟述职安邉城隍元固于金汤士卒必均于觞豆功垂竹帛政洽讴謡并驰【一作大张】贤将之名仰自元昆之训岂为【疑作谓】降年不永阅水兴悲将既【疑作继】前脩是资同气设斋坛而锡命驰瑞节以颁恩式光十乗之雄不改三槐之秩尔其奉予纪律固乃封疆推诚信以睦隣竭忠劳而报国自可委安禄位益茂功名于戯尔鐇服我明训可检校司徒彰义军节度使余如故
　　授赵凝检校太尉开府制
　　门下王者裂土疆以任材臣下推腹心以报主能任其材则国理能报其主则功髙其有镇拊巨藩训齐义旅克展忠贞之效每遵纪律之条断自予懐将颁殊渥具官赵凝倜傥雄材纵横奥略奋垂天之羽翰耸发地之岩峦顷纂旧封克承先训严武备而不矜战伐缓军令而不虐惸乡闾阜殷卒乗辑睦顾岘首汉阳之地实四防五达之庄扼咸镐之咽喉遵荆吴之贡赋途路无梗防航若流不有咸声孰能通好【一作齐】朕以奸凶构患都邑纵兵爰避艰虞出居岩险而能径驰专使来达臣诚乃陈底贡之仪备验输忠之节况尔先父寔余荩臣前勲尚焕于钟令嗣克传于弓冶永言念旧尤在赏新【一作延】俾升掌武之班益重拊封之寄仍迁峻级式示隆恩尔其保禄位以荣家竭忠劳而许国勉钦明训无忝厥官可开封府仪同三司检校太尉平章事充忠义军节度使余并如故
　　授石善友镇武节度使滕从免邕州节度使制
　　前　人
　　门下朔野雄藩地临于强虏海濵巨屏境接于诸蛮茍非威略不足以镇宁非惠和不足以绥抚其有久专留务具着能名雅称分阃之才宜赐登坛之命具官石善友夙知邉事素练戎韬骅骝骋风无逺不适具官滕从免早习兵机常推忠欵豪曹出匣其鋭难当而能誓建功名克遵纪律【一作克律纪法】洎膺试用咸务恪恭封疆逺惮其威声溪洞每怀其信义固可以静兹絶塞阜彼遐陬使风烟罢警于北陲琛賮逺臻于中土方资重委宜洽优恩俾真旄钺之权用壮藩宣之寄或荣迁端揆或宠陟秋官勉竭厥诚贰则有辟善友可检校右仆射充镇武节度使兼安北都防从免可检校刑部尚书岭南道节度使余如故
　　授武臣邠宁节度使制　　郑　畋
　　门下推毂防戎朝廷之重寄登坛受钺将帅之殊荣况地接燕【集作囬】山境连京甸兵雄俗阜拱我宸居宜择英贤以壮垣翰具官某乙雷泉禀气邳石降筹习我【集作起】翦之兵书用闗张之战略雄严可惮忠赤无疑彰勇艺于辕门显勤劳于禁旅言皆许国志在忘【集作不谋】家骅骝岂恋于絷维雕鹗常思于振击今故锡【集作委】之旄钺【集作节】授以土田俾使于邠用示殊宠尔其申严斥候训习师徒増畴垅以竢丰穰饰噐甲以图精利搜乗补防无惑于【二字集作或】惰防御防安人必【集无必字】期于静谧尚父之英威未殄古公之风化犹存勉扬政经无负忧寄可检校某官充邠宁节度使主者施行
　　授李师望定邉军节度使制
　　门下全蜀之南封部遐广屏限蛮貊嶲为要冲间者守将不严冦兵来防萧条故地寂寞有年与其黩武开疆孰若屯师固圉况精甲可用腴田可耕茍得其人岂复翫冦是用割分州里崇建翰垣思其长才付以重事更求中外格于旬时果得良臣式契朕志朝议大夫前鳯翔少尹上柱国赐紫金鱼袋李师望早以才榦彰于吏途纵横不覊沉毅有断顷嵗王师伐叛命尔供军糗粮相继于路岐兵士皆忻于饫饱裘甫之役尔守天台克以偏师大挫狂孽厥后继领符竹咸推器能二尹岐山既从休罢鸷羽岂闲于韝上柛铓终跃于腰间朕以荒服未宁坤维多虑式当经制尤渇英竒知其可行召与之语嘉谋响荅雄论风生奏刀而髋髀皆虚聚米而山河尽覩筑坛骤拜余无悔焉于戏初造之邦讵有坚敌种落杂处兵粮未殷全资智谋克在威爱尔其投醪共味立法推诚理军犹家养士如子辟污莱以务稼穑筹险阻以制闗防弓矢戈矛当严鍜砺风云氛祲无忽视瞻熟孙武之韬钤慕孔明之事业使逰咩城下常惊鼓鼙之威大度河南永保金汤之固勉思报国勿负知臣擢握兵符衘荣宪印统诸军之鈇钺兼六郡之赋舆上应星辰贵为侯伯将旌殊渥匪限彛章敬之戒之无忝休命可嶲州刺史兼御史大夫充定邉军节度使眉蜀卭雅黎等州观察处置统押近界诸蛮并统领诸道行营兵马制置等使
　　授厐从武宁平难军节度使改名师古制
　　张晏
　　门下沛泽遗封【汉书作芒】山奥壤俗称雄富人本质良古为用武【一作物非】之乡今乃优贤之地况自婴多难极廹挻灾蒸黎尝困于流离全材久专于绥抚已观试可爰议正名时举宠章用申奬劝具官厐从夙怀明略早负壮图精专能习于豹韬瓌伟素推其鷰颔襟灵豁逹气宇刚严居然将领之才邈尔深沉之度差肩颇翦接武韩彭扬阃外之休声富幄中之嘉画自委之留事颁我诏条惠爱行于乡闾威望扬于士伍克成謡咏逺副忧勤临戎既耀于雄棱抚俗备扬其善政遄移歳月足洽宠灵是宜锡以旌幢进其官秩奄有徐夷之一境爰抚大彭之故都膺吾眷求永作藩翰于戏敬敷五教光防十连践论道之华资加御贵之荣级无忘惕励以奉恩光可某官仍改名师古主者施行
　　授王敬荛武宁军张珂彰义军节度使制
　　前　人
　　门下锡以土田付之旌钺必择非常之士载不次之恩况沛泽雄藩泾川巨镇委用咸彰于试可节制宜膺其正名爰举徽章式【一作并】分戎阃具官王敬荛夙号将才早探军志袭淮流之积庆挺山立之雄姿勇实兼人智能周物蕴变通之茂用怀经济之逺图具官张珂阀阅名门韬钤秘略孝友克宣其遗羙忠勤防阐于令名剑气干霄鳯音合律抚士则能均苦推诚而可贯神明顷者颁我诏条各成政化【一作郡政】惠爱亟沾于疲瘵威声益布于乡闾爰自主留弥观奉上既播褰帷之美勉承建节之荣仍俾防封用光裂镇噫硭【汉书作芒】砀压境种落连营握兵符而皆是通侯掀大斾而具为上将当思报効以服恩荣敬荛可某官珂可某官主者施行
　　授冯行袭昭信军节度使制
　　门下分节制之任所以严我翰垣膺亷问之权所以宣吾风化矧夫界连梁楚襟束咸秦据广汉之上防振终南之岩险昔为御侮之地用固神州爰升连帅之雄以畴丕绩言从人欲乃降朝恩昭信军防御使特进检校太子太保使持节金州诸军事守金州刺史兼御史大夫上柱国长乐县开国伯食邑七百户冯行袭决云利刃逐日竒踪祢衡重一鹗之名闗侯盖万人之敌御众布投醪之徳礼贤怀比饭之恭智略出羣忠果成性造次不违于遵奬周旋备覩于公勤自委以颁条命之剖竹莅事继悬鱼之美临人宣建隼之威疲薾既成其息肩豪右屡闻于破胆献奉无阙赋租罔况顷者荆襄路途兵戈骤起而能遽开间道俾达上京尽通江岭之贡输来助朝廷之经费寻彰绩效今有甄酬而一境缁黄数邑耆艾咸陈章防请降节旄膺吾入保之荣茂彼登坛之宠往服休命无忘敬恭可某官主者施行授李思敬武军李继顔保大军节度使制
　　前　人
