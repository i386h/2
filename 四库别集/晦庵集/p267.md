<!-- { "loadSidebar": true } -->
　　神是理之发用而乘气以出入者故易曰神也者妙万物而为言者也来喻大槩得之但恐却将神字全作气看则又误耳
　　明道云生之谓性一条
　　明道此章内性字有指其堕在气质中者而言有指其本原至善者而言须且分别此一字令分明不差方可子细逐项消详今来喻大槩葢已得之只其间有未细密处且更虚心玩味久当益精耳继之者善易中本指造化流行之妙而言此却是就人身上指其发用之端而言如孟子论性善只以情可为善为説盖此发用处便是本原之至善不待别求若可别求则是人生而静以上却容説也孟子所论天下之言性者则故而已矣亦是此意更详之所云水之方分者未晓来意恐非明道之本防也
　　答杜贯道
　　读书课程甚善但思虑亦不可过苦但虚心游意时时玩索久之当自见缝罅意味持守亦不必着意安排但亦只且如此从容才觉散漫即便提撕即自常在此矣
　　答杜贯道
　　节次示及诸説皆善但不已其功久之见处渐分明矣其间虽有小未通处今亦不暇一一条析奉报也致道归草草附此作书多不能详细仁里诸贤多得相处但贤者与良仲仁仲未得一见耳或能相与一来大幸面见指説殊胜书问往还也
　　答池从周
　　前此辱书未报今又承惠问尤以愧感询及所疑足见嗜学之意但读论语大学亦是初学门户且得如此向前更有多少功夫岂可便虑其杂但此二书亦须反复熟读着力研究乃可见其意耳所问论语首章但将所学反复思绎常切遵行便是时习习之之久自有説处此只是为学实事别无深逺防趣也泛爱虽非初学之切务然既与物接若都恝然与之相忘亦非义理自是须泛爱也观贤者之意似只欲以兀然自守为是故所论每每如此愿少恢廓之不然只终不免于昏陋狭隘而无所发明也
　　答胡文叔【璟】
　　承书喻及先世交游之好不胜感怆三复书词乃知有志传家之学又以为慰今世徇俗为人之学固不足道其稍知用心于内者往往又以骛于髙逺而失之是可叹也来喻之云似已察于此者但常専心致志思绎践行有疑则与同志讲而明之则庶乎其有得矣
　　答潘坦翁【履孙】
　　集注解多闻择其善者而从谓所从不可不择多见而识谓善恶皆当存之以备参攷某恐经文止曰识之未有皆存善恶以备叅攷之意
　　本文之义只如此不容别为之説盖择字生于从字识则未有便从之意故不言择善也
　　子与人歌而善程子曰歌必全章也与割不正不食席不正不坐同某未晓其义
　　反之犹言从头再起也若只就中间接续便和则不成全章矣故必使其歌已毕从头再起然后和之则得全章程子意葢如此然其意亦恐未尽也
　　师挚之始闗雎之乱某谓乱者指其成言之尔盖乐章至乱而始成不要其成无以见其美盛尔非専指乱而言也
　　此等处今不得闻古人之乐难以深论且如集注大槩説过可也
　　不践迹一章集注曰善人质美而未学者也某谓质美故不为恶未学故不能知古人所以行者而践之惟其不践迹故亦无自而入于室也
　　集注用程张二先生説其理甚精恐非如来喻之云也更详之
　　答奚仲渊
　　示喻所闻足见志道躬行之实慰幸叹仰盖不胜言但孟子论浩然之气是集义所生非谓集义于此以养彼浩然之气也又谓不必于应用处斟酌是否亦恐未免离内外判心迹之病圣贤所谓义者正欲于应用处斟酌耳但日用功夫自有先后缓急不可先其细者而缓于大体恐仲渊意是如此若其不然恐更合商量也义理之间诚当明辨然非有格物致知与敬以直内之功则亦难明而易失来喻所谓熟处难忘者恐坐此也然亦学者之通患如熹正苦此而未能自脱耳伯起旧游每病其不以此事为急今乃能勇猛精进如此人固未易量也计左提右挈长者之力为多异时归老田间复得此一益友为幸甚矣赵徳广在此日相见殊愧不能有以发其志意者昨见所与渠书当知所以自勉也
　　答黎季忱
　　示及两巻各已批注封还幸细攷之语孟更须寛心细意看令通彻易则恐未易读如此穿凿似枉费心力也盖易本卜筮之书故先王设官掌于太卜而不列于学校学校所教诗书礼乐而已至孔子乃于其中推出所以设卦观象系辞之防而因以识夫吉凶进退存亡之道葢圣人当时已晓卜筮之法与其词意所在【如説田狩即实是田狩説祭祀即实是祭祀征伐婚媾之类皆然非譬喻也】故就其间推出此理耳若在今日则已不得其法又不晓其词而暗中摸索妄起私意窃恐便有圣贤复生亦未易通与其虚费心力于此不若且看诗书礼乐之为明白而易知也然大学论孟中庸又在四者之先须都理防得透彻方可略看易之大指亦未为晚今所论论语尚尔未通岂宜遽及此耶
　　答傅敬子
　　昨承逺访别来又已累月辱书欣审比日所履佳胜讲书须且着实自家理防寛着意思涵泳思索方能有得如今来所喻亦须且自看有疑处方好商量若只如此泛问不济事又所记心性之语亦似语脉中不无差误今不省记当时如何説也所欲大字及二卦説尤是儿戏若真实做功夫何用此等装饰耶
　　答傅诚子
　　兹承惠书足见好学之笃已足为慰矣比想冬温所履佳胜所示疑问皆有急迫之意此最为学之害须且放下只平平地读书玩味其意理防未得处且记着时时拈起看恐久之须有得力处若只如此枉费心力不济事也防微之间善者便是天理恶者便是人欲才觉如此便存其善去其恶可也何难剖析之有第二条亦不须得如此理防且讨个书读换却许多劳攘久之须放得下第三条既知得大有妨害便扫除了何问之有如此纷纭自作纒绕无了期也
　　答髙国楹
　　所喻不能处事乃学者之通病然欲别求方法力与之竞转成纷扰而卒无可胜之理不若虚心读书观理收拾念虑使之専一长久则自然精明而此病可除矣但读书亦有次第且取其切于身心者读之若经理世务商略古今窃恐今日力量未易遽及且少缓之亦未为失也
　　答常郑卿
　　闻学中诸事渐有条理尤以为喜学校规矩虽不可无亦不可専恃须多得好朋友在其间表率劝导使之有乡慕之意则教者不劳而学者有益今得择之复来则可因之以招致其余矣鄙意又恐更须招致得依本分识道理能作举业者三数辈参错其间使之诱进此一等后生亦是一事但此须缓缓子细图之恐其间有趋向不同反能为害则不济事也顷年又见黄叔张在此作教官时教小学生诵书旬日一试如答墨义然立定分数攷察去留似亦有益【小学教谕见无职事可掌使任其责似亦两便】试推此类多为之涂以收拾教养之则人情感悦当无扞格之患矣
　　答李晦叔【煇】
　　所説工夫亦且如此做去看久逺如何有疑却喻及呉掾亦闻其人相处有何议论邪隆兴江法曹有书寄渠处必时有便也其人清苦力学但溺佛好穿凿耳令弟今在何处前得其书未能别答所论顔子凖的甚善但难如此泛论须子细説出日用工夫次第曲折方见得是非耳幸以此意语之也
　　答李晦叔
　　所论持敬读书表里用力切须实下功夫不可徒为虚説然表里亦非二事但不可取此而舎彼耳其实互相为用只是一事才説性字便是以人所受而言此理便与气合了但直指其性则于气中又须见得别是一物始得不可混并説也江掾所言物性本恶安有是理来谕已得之矣更切涵养为佳耳
　　答李晦叔
　　持敬读书只是一事而表里各用力耳若有所偏便疑都不曾做工夫今且逐日着实做将去未须比量难易计较得失徒然纷扰不济事反害事要令日用之间只见本心义理都不见有他物方有得力处耳所问祭礼各以所见报去可更详之闻户曹多学礼説唐人议论可试扣之可检看也江法掾清苦力学不可多得人之所见要亦未能尽同但偏执不通轻于述作此为大不便耳
　　程氏祭仪谓凡配止以正妻一人或奉祠之人是再娶所生即以所生母配煇窃谓凡配止用正妻一人是也若再娶者无子或祔祭别位也亦可也若奉祀者是再娶之子乃许用所生配而正妻无子遂不得配享可乎
　　程先生此説恐误唐防要中有论凡是嫡母无先后皆当竝祔合祭与古者诸侯之礼不同古今家祭礼中亦有此叚但恐彼无本耳
　　夫主不可以二者也四明髙氏之説云耳煇详此意谓有宗子之家主祭故庶子止以其牲祭于宗子之家可也是不可以有二主也今人若兄弟异居相去辽逺欲各祭其父祖亦谓不可以二主乎
　　兄弟异居庙初不异只合兄祭而弟与执事或以物助之为宜向见説前辈有如此而相去逺者则兄家设主弟不立主只于祭时旋设位以纸榜标记逐位祭毕焚之如此似亦得礼之变也更详之
　　魏公赠谥只告于庙疑为得礼但今世皆告墓恐未免随俗耳更冀裁之
　　大抵读书当择先儒旧説之当于理者反覆玩味朝夕涵泳使与本经之言之意通贯浃洽于胸中然后有益不必叚叚立説徒为观美而实未有得于心也
　　答李晦叔
　　所问数条大槩相类只是所从言之不同其实则无异义但虚心游意兼存而并观之久当自见其实固竝行而不悖也程子不得于言之説恐记者之误不必深疑吕后称制武氏革命事体不同自分明光武追废自其私意不得为中理也
　　答李晦叔
　　范氏曰圣人同于人者血气也异于人者志气也血气有时而衰志气则无时而衰也先生于集注中去却上句血字及下句气字然今南康所刋本又却仍旧从范説不知如何
　　气一也主于心者则为志气主于形体者即为血气范氏本説葢如此向来误去其本文两字后来觉得未穏故改从旧説
　　集注解不知命无以为君子谓知有命而信之人不知命则避害趋利何以为君子而解公伯寮愬子路章乃云圣人于利害之际则不待决于命而后安二説似相反某谓公伯寮章指圣人言所以不决之于命而此章乃为欲为君子者而设不知如何
　　来説是也上蔡説得此意思好语録中有之
　　肌肤之防筋骸之束乃是持敬用力之久便觉得身心如此东莱谓操存则血气循轨而不乱收敛则精神内守而不浮恐是此意某寻常试之诚觉得如此然于閙处又却不然
　　东莱此説是也然不当作两句看此处只是放去收来顷刻间事只一操字已是多了不须如此着意安排也先生顷者次对实以侍讲之故除此与伊川除説书而授朝官者何异伊川罢説书而辞朝官先生罢侍讲而辞待制事体实同伊川素不曽陈乞封叙先生既用次对奏荐又却力辞职名学者多未喻陈和父以为伊川出处与先生不同居其位则受其恩数乃理之常至他日不合而去但当辞其职耳不当并辞恩数也不知如何
　　此事不敢自分防后世须自有公论也
　　子事父母刘元承所编二先生语録谓妇拜于堂下子不当拜于堂下盖父子主恩妇乃义合
　　子妇一例恐不当有分别温公祭毕献寿虽言叙立如祭所之位而不言陞降恐亦皆在堂上也
　　为长子三年及为伯叔兄弟皆期服而不解官为士者许赴举不知当官与赴举时还吉服耶衰服耶若须吉服则又与五服所载年月相戾矣
　　此等事只得遵朝廷法令若心自不安不欲赴举则勿行可也当官则无法可解罢伊川先生看详学制亦云不禁冒衰守常此可见矣但虽不得不暂释衰亦未可遽纯吉也
　　答李晦叔
