<!-- { "loadSidebar": true } -->
　　钦定四库全书　　　　　集部六
　　念庵文集目録　　　　　别集类五【明】
　　巻一
　　策
　　表
　　疏
　　巻二
　　书
　　巻三
　　书
　　巻四
　　书
　　巻五
　　记
　　巻六
　　杂著
　　巻七
　　论
　　巻八
　　铨着
　　巻九
　　传
　　巻十
　　説
　　辨
　　箴
　　铭
　　跋
　　赞
　　巻十一
　　序
　　巻十二
　　谱序
　　巻十三
　　行状
　　巻十四
　　墓表
　　巻十五
　　墓志铭
　　巻十六
　　墓志铭
　　巻十七
　　祭文
　　巻十八
　　梁文
　　巻十九
　　古诗
　　巻二十
　　排律
　　絶句
　　巻二十一
　　五言律
　　巻二十二
　　七言律
　　【臣】等谨案念庵文集二十二巻明罗洪先撰洪先字达夫吉水人嘉靖己丑进士第一人官至左春坊赞善隆庆初赠光禄寺少卿諡文恭洪先不及见王守仁而受学于其乡人李中中之学出于杨珠故其説仍以良知为宗后作守仁年谱乃自称曰门人不免讲学门户之习其学惟静观本体亦究不免于入禅然人品髙洁严嵩欲荐之而不得则可谓凤翔千仞者矣其集初刻于抚州再刻于应天最后诸门人编为此本而门人胡直序之称其学凡三变文亦因之初效李梦阳既而厌之乃从唐顺之等相讲磨晩乃自行己意其答友人书取譬于水谓古之人有能文者必其中有自得实见斯道之流行无所不在虽欲不为波涛湍澜之类不可得斯亦有见之言也此本为雍正癸夘其六世孙继洪等重刻洪先之裔乃名洪理不可晓岂误解不逮事则不讳耶乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　念庵文集原序
　　文者圣人不得已而用之是故文非圣人不能柄也自孟氏没道术大裂文王孔子之文湮阏不着百氏襍出窜窃工巧而文柄遂旁落于能言者之家近代儒者所着若易通西铭若定性书易传序彼能言者无容喙矣降是则不免于萎薾而近俚彼其视之不引而去则曰此文之别种此岂细故哉道术不一而枝末之析太繁也且语道果谁昉乎虞书不云道心惟防既曰道心则外心求之者未可以语道也既曰惟防则枝末承之者未可以识心也故语道莫善于一莫不善于析方其析之唯恐不至而不知萎薾近俚之言讽若抟沙彼杰然好言者且唾之矣恶能使绎而行之孟子曰言近而指逺者善言也守约而施愽者善道也夫唯不约是以不近此道术之益裂文柄之益落盖交相厉也此亦儒者之过也国家自治正徳以前栋道之儒不嫺于文柄文之士不究于道盖亦不免于交厉之失唯白沙阳明二公之为道也岿然独得于本心之防故其言不下带指逺辞逹有非能言之士所防念庵先生生兼江陕之秀挺出二公之后年甫十三己慕为古文比十五遂憗然以斯道为任方良知之学之既流也髙者凭几寂照而曰在是矣其次则或认识解气机为良知之流行先生始尝惑之既而悔曰惟无欲而后入防惟防而后知无不良今皆以欲机合防体将求道心不可得也故既壮之后其学一主无欲所举主静归寂辨荅数千言要皆不逾其防力践之二十余年然后廓然大悟沛然真得始自信于不惑之地所着异端论盖其徴也其教学者恒取证于静无动有之语乆之徳与年偕迈矣则曰是未始有夫存与不存者又焉有夫动静之有无寂感之先后盖致防而一上逹天徳非肤学者能测也尝试窥之先生之学凢三变而文亦因之先生少学文仿李空同弃之曰是未见端委者既入宫竂又与唐荆川赵浚谷相讲磨大放于文乆之语直曰吾无意为之矣移荅友人取辟于水曰古之人有能之者必其中有自得实见斯道之流行无所不在虽欲不为波涛湍澜之类不可得也以是知先生之于文所谓一以贯之者也夫子曰文不在兹直于先生亦云文若干巻旧刻诸抚又刻南畿咸漏而泛先生病之邑前令王君少方将营刻以内召未果今令蘓君诚斋以先生生平力于道匪徒力文宜慎择语学者彚编以相警发监司施君华江闻曰先生之文孰非道也宜并刻之乃徴吏部曽君见防偕及门士分校语学各体其他酬应诸杂著綂凢若干巻蘓君属直序其端直惭从游之久既未闻道又焉知文乃为着其崖略后之诵绎有知文柄必出道术则二三君子之嘉惠斯文功不矣悲夫先生之道未逮大行然见诸家邦徴诸遐迩皭然而经乎世明物察伦尽性逹命咸出无欲之体可以考尧舜孔孟不缪质天地鬼神不疑百世俟圣人不惑者也奚俟直云

　　钦定四库全书
　　念庵文集巻一
　　明　罗洪先　撰
　　策
　　殿试策【嘉靖己丑科】
　　皇帝制曰朕惟治天下之道不可槩举其大者在乎知人安民二者而已夫知人则哲必能官而任之安民则惠必使匹夫匹妇各得其所虽然尧舜尚于此犹难夫岂后世所能及也朕本藩服仰承天命入奉大统朝夕战兢不遑宁处何自即位以来灾变频仍旱潦相继歳复一歳无处无之生民流亡朕甚恐惧此非朕官非其人以虐民欤或贤与不肖进退倒置欤或劝惩之典失其宜欤抑为我选任者失公平之道欤夫天听自我民听天视自我民视非民不聊生而天垂深戒者如此何欤至于内有盗贼之扰外有疆埸之患此亦以为民之害者民为邦本而使饥寒困苦流离死亡至于如此邦欲安得乎朕虽存保邦安民之念求其所以实无一得朕欲俾灾沴潜消民生安堵盗贼息邉方靖财充而食足不知如之何可以臻此特进尔多士于廷尔多士明于王道有日矣且目覩时艰岂无真识的见以匡我者当悉心吐露推衍所以于篇朕当勉为亲览焉勿謟勿惮勿泛勿畧庶副朕意嘉靖八年三月十五日
　　华盖殿读巻奉御批学正有见言谠而意必忠宜擢之
