<!-- { "loadSidebar": true } -->
　　自平宫中吕大一収珠南海千余日近供生犀翡翠稀复恐征戍干戈宻蛮溪豪族小动揺世封刺史非时朝蓬莱殿里诸主将才如伏波不得骄【东坡志林杜子美诗云自平宫中吕大一世莫晓其义而妄者至以为唐时有自平宫偶读宗寔録有宫中吕大一叛于岭南杜诗盖云自平宫中吕大一故下文有南海収珠之句见书不广而以意改文字鲜不为人所笑也鹤曰按旧史广徳元年冬宦官广州市舶使吕大一逐刺史张沐而反又按唐志岭南道厥贡金银孔雀犀象洙曰时溪洞蛮酋归顺者皆世授刺史师曰汉马援为伏波将军】
　　久雨期王将军不至
　　天雨萧萧滞茅屋空山无以慰幽独锐头将军来何迟令我心中苦不足数看黄雾乱云时聼严风折乔木泉源泠泠杂猿泥泞漠漠饥鸿鹄岁暮穷隂耿未巳人生防靣难再得忆尔腰下铁丝箭射杀林中雪色鹿前者坐皮因问毛知子歴险人马劳异兽如飞星宿落应不碍苍山髙安得突骑只五千崒然眉骨皆尔曹走平乱世相催促一豁明主正鬰陶忆昔范増碎玉斗来使吴兵着白袍昏昏阊阖闭氛祲十月荆南雷怒号【洙曰汉髙祖见项羽于鸿门间行趋防上留张良以玉斗献范増増防剑撞而碎之梦弼曰南史侯景令东吴兵尽着白袍自为营阵赵曰阊阖吴门名也】
　　虎牙行【公自注虎牙滩名也萧铣僭江陵日屯兵于此后常为屯戍之地】
　　秋风歘吸吹南国天地惨惨无顔色洞庭扬波江汉廻虎牙铜柱皆倾侧巫峡隂岑朔汉气峯峦窅窕溪谷黒杜鹃不来猿狖寒山幽忧雪霜逼楚老长嗟忆炎瘴三尺角弓两斛力【谓秋风筋劲也】壁立石城横塞起金错旌竿满云直渔阳突骑猎青丘犬戎鎻甲闻丹极八荒十年防盗贼征戍诛求寡妻哭逺客中宵泪霑臆【洙曰铜柱滩名在涪陵青丘内地属洛阳鹤曰闻字一作围八荒十年防盗贼上疑有脱句】
　　写懐二首
　　劳生共乾坤何处异风俗冉冉自趋竞行行见覊束无贵贱不悲无富贫亦足万古一骸骨邻家递歌哭鄙夫到巫峡三岁如转烛全命甘留滞忘情任荣辱朝班及暮齿日给还脱粟编蓬石城东采药山北谷用心霜雪间不必条蔓緑非闗故安排曽是顺幽独逹士如直小人似钩曲曲直吾不知负暄樵牧【写得甚恨○赵曰朝班公自叙尝为朝官也鹤曰按虎牙行云壁立石城横塞起观舞剑噐行云瞿唐石城草萧瑟则石城乃防州地名也洙曰谢灵运诗居常以待终处顺故安排后汉童謡云直如死道邉曲如钩封公侯】
　　夜深坐南轩明月照我膝惊风翻河汉梁栋巳出日羣生各一宿飞动自俦匹吾亦驱其儿营营为私实天寒行旅稀岁暮日月疾荣名忽中人世乱如虮虱古者三皇前满腹志愿毕胡为有结绳防此胶与漆祸首燧人氏厉阶董狐笔君看灯烛张转使飞蛾蜜放神八极外俛仰俱萧瑟终契如徃还得匪合仙术【洙曰宋玉九辩薄寒之中人中竹仲切梦弼曰燧人氏始鑚木取火炮生为熟董狐古之良史也书法不隠洙曰燧人火化而争欲之心生董狐直笔而是非之端起故以为祸首厉阶也终契如徃还一作终然契如真】
　　观公孙大娘弟子舞剑噐行
　　大歴二年十月十九日防州别驾元特宅见临颍李十二娘舞剑噐壮其蔚跂问其所师曰余公孙大娘弟子也开元三载余尚童稚记于郾城观公孙氏舞剑噐浑脱浏漓顿挫独出冠时自髙头宜春梨园二伎坊内人洎外供奉晓是舞者圣文神武皇帝初公孙一人而巳玉貌绣衣况余白首今兹弟子亦匪盛顔既辨其由来知波澜莫二抚事慷慨聊为剑噐行昔者吴人张旭善草书书帖数常于邺县见公孙大娘舞西河剑噐自此草书长进豪荡感激即公孙可知矣【子美以诗为散语故意多顿促此序引张颠草书隠暎颇逹情态非公不闻此妙】
　　昔有佳人公孙氏一舞剑噐动四方观者如山色沮防天地为之久低昂防如羿射九日落矫如羣帝骖龙翔来如雷霆収震怒罢如江海凝清光【名状得意○収字谓其犹隠隠有声也但舞一剑若谓其如雷如霆则非矣】绛唇珠袖两寂寞晚有弟子传芬芳临颍美人在白帝妙舞此曲神扬扬与余问答既有以感时抚事憎惋伤先帝侍女八千入公孙剑噐初第一五十年间似反掌风尘澒洞昏王室梨园弟子散如烟女乐余姿映寒日金粟堆南木巳拱瞿唐石城草萧瑟玳筵急管曲复终乐极哀来月东出老夫不知其所徃足茧荒山转愁疾【浓至惨黯如野笛中断闻者犹不堪也○郑曰防音鹄灼也洙曰淮南子尧时十日并出尧令羿射中九日日鸟皆死堕其羽翼梦弼曰临颍县属许州洙曰唐纪宗亲拜五陵至睿宗桥陵见金粟山冈有龙盘鳯翥之势谓侍臣曰吾千秋万歳后冝葬此左传尔墓之木拱矣赵曰足茧足胝如茧也】
　　有叹【公自注传蜀官军自围普遂】
　　壮心乆零落白首寄人间天下兵常闘江东客未还【自蜀归皆可言江东】穷猿号雨雪老马望闗山武徳开元际苍生岂重攀【洙曰武徳髙祖年号开元明皇年号】
　　寒雨朝行视园树
　　柴门拥树向千株丹橘黄甘此地无江上今朝云雨歇篱中秀色画屏纡桃蹊李径年虽故栀子红椒艶色殊鏁石藤梢元自落倚天松骨见来枯林香出实垂将尽叶蔕辞枝不重苏爱日恩光防借贷清霜杀气得忧虞衰顔动覔藜牀坐缓步仍须竹杖扶散骑未知云阁处啼猿僻在楚山隅【洙曰晋潘岳秋兴赋余以太尉掾寓直于散骑之省髙阁连云阳景罕曜夙兴夜寝匪遑底寜于是慨然而赋】
　　白鳬行
　　君不见黄鹄髙于五尺童化为白鳬似老翁【谣体】故畦遗穗已荡尽天寒岁暮波涛中鳞介腥膻素不食终日忍饥西复东鲁门鶢鶋亦蹭蹬闻道如今犹避风【梦弼曰国语海鸟鶢鶋止于鲁东门外展禽曰今兹海其有灾乎夫广州之鸟兽常知避其灾是歳海多大风】
　　冬至
　　年年至日长为客忽忽穷愁泥杀人江上形容吾独老天涯风俗自相亲杖藜雪后临丹壑鸣玉朝来散紫宸心折此时无一寸路迷何处见三秦【洙曰汉书项羽三分闗中王秦三降将章邯为雍王都废丘司马欣为塞王都栎阳董翳为翟王都髙奴故曰三秦】
　　舍弟观赴蓝田取妻子到江陵喜寄三首
　　汝迎妻子逹荆州消息真传解我忧鸿雁影来连峡内鹡鸰飞急到沙头峣闗险路今虚逺禹凿寒江正穏流朱绂即当随防鹢青春不假报黄牛【希曰沙头亦地名在江陵修可曰汉书峣闗注在洛北蓝田之南今以观赴故云洙曰郭璞江赋巴东之峡夏后疏凿】
　　马度秦山云正深北来肌骨苦寒侵他乡就我生春色故国移居见客心欢剧提携如意舞喜多行坐白头吟廵檐索共梅花笑冷蘂疎枝半不禁【洙曰欢剧一作剰欲王戎好如意舞文君作白头吟】
　　庾信罗含俱有宅春来秋去作谁家短墙若在从残草乔木如存可假花【此若在如存皆书札语】卜筑应同蒋诩径为园湏似邵平比年病酒开涓滴【甚真】弟劝兄酧何怨嗟【黄曰庾信因侯景之乱自建康遁归江陵居宋玉故宅在城北三里罗含为桓温别驾以廨舍喧扰于江陵城西三里小洲上立茅屋而居洙曰三辅决録蒋诩舍中竹下开三径惟羊仲求仲从之游汉书邵平故秦东陵侯贫种长安城东】
　　别李义
　　神尧十八子十七王其门道国洎舒国实惟亲弟昆中外贵贱殊余亦忝诸孙丈人嗣王业之子白玉温道国继徳业请从丈人论丈人领宗卿肃穆古制敦先朝纳谏诤直气横乾坤子建文章壮河间经术存温克冨诗礼骨清虑不喧洗然遇知巳谈论淮湖奔忆昔初见时小绣芳荪长成忽防靣慰我久疾魂三峡春冬交江山云雾昏正冝且聚集恨此当离樽莫怪执杯迟我衰涕唾烦重问子何之西上岷江源愿子少干谒蜀都足戎轩误失将帅意不如亲故防少年早归来梅花已飞翻努力慎风水岂惟数盘飱猛虎卧在岸蛟螭出无痕王子自爱惜老夫困石根生别古所嗟发声为尔吞【鲍曰髙祖二十三子道王元庆舒王元名卫懐王覇楚哀王智云先薨太子建成巢王元吉以事诛除籍故此止言十八子而太宗有天下十七子封王也赵曰中外贵贱殊余亦忝诸孙详诗意李义当是道国之裔孙而公则道国后裔之外孙也丈人又指李义之父尝为宗正卿马曰古制敦谓敦厚宗族也洙曰曹植字子建魏文帝弟也河间献王徳汉景帝子也赵曰贾谊过秦论寒者利裋褐注云小也】
　　送髙司直寻封阆州
　　丹雀衔书来暮栖何乡树骅骝事天子辛苦在道路司直非冗官荒山甚无趣借问泛舟人胡为入云雾与子姻娅间既亲亦有故万里长江邉邂逅一相遇长卿消渇再公干沉绵屡清谈慰老夫开巻得佳句时见文章士欣然淡情素伏枕闻别离畴能忍漂寓良防苦短促溪行水奔注熊罴咆空林防子慎驰骛西谒巴中侯艰险如跬步主人不世才先帝常特顾防为天军佐崇大王法度淮海生清风南翁尚思慕公宫造广厦木石乃无数初闻伐松栢犹卧天一柱我病书不成成字读亦误为我问故人劳心练征戍【赵曰尚书中曰赤雀丹书入丰止于昌前昌拜稽首受之列子周穆王驾八骏之乗右服骅骝驱驰千里鹤曰司直大理寺官也洙曰汉司马长卿病渇魏刘公干诗余婴沉痼疾窜身清漳濵巴中指阆州主人谓巴中侯也希曰汉天文志有羽林天军唐兵志则有天武健儿神武天骑其以此为天军耶赵曰言淮海则必尝官于扬州等处也希曰南翁即如项羽传所谓南公也赵曰左传构其公宫犹卧天一柱则因以美封阆州也神异经昆仑有铜柱其髙入天所谓天柱也故人即是指封阆州】
　　锦树行
　　今日苦短昨日休嵗云暮矣增离忧霜凋碧树作锦树万壑东逝无停留荒戍之城石色古东郭老人住青丘飞书白帝营斗粟琴瑟几杖柴门幽青草萋萋尽枯死天骥跛足随牦牛自古圣贤多薄命奸雄恶少封公侯故国三年一消息终南渭水寒悠悠五陵豪贵反颠倒乡里小儿狐白裘生男堕地要膂力生女富贵倾邦国莫愁父母少黄金天下风尘儿亦得【防后语言多乱杂有适当然者当通前后看○梦弼曰青牛亦地名而非内地属洛阳者赵曰牦牛蛮中牛也郑曰牦陵之切又莫褒切生女本又作一生】
　　白帝城楼
　　江度寒山阁城髙絶塞楼翠屏冝晚对白谷防深游急急能鸣雁轻轻不夜鸥夷陵春色起渐拟放扁舟【梦弼曰夷陵峡州也】
　　夜宿西阁晓呈元二十一曹长
　　城暗更筹急楼髙雨雪防稍通绡幕霁逺带玉绳稀门鹊晨光起樯乌宿处非寒江流甚细有意待人归【赵曰绡缣也谓天霁之色薄如绡洙曰玉绳星名谢晖诗云玉绳低建章希曰樯乌谓船樯上刻为乌形以占风也】
　　西阁口号呈元二十一
　　山木抱云稠寒空绕上头雪崖才变石风幔不依楼社稷堪流涕安危在运筹看君话王室感动几销忧
　　寄从孙崇简
　　嗟峨白帝城东西南有龙湫北虎溪【起亦髙】吾孙骑曹不记马业学尸乡多养鸡厐公隠时尽室去武陵春树他人迷与汝邻居未相失近身药裹酒长携牧叟樵童亦无頼莫令斩断青云梯【修可曰世说王子猷为桓冲骑曹参军桓问曰卿署何曹答曰不知何曹时见牵马来似是马曹又问所管几马曰不知马何由知数又问马比死多少曰未知生焉知死刘向列仙传祝鸡翁洛人也居尸乡北山下养鸡千余头皆有名字】
　　奉送卿二翁统节度镇军还江陵【鹤曰卿二翁姓崔乃公舅氏】
