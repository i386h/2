<!-- { "loadSidebar": true } -->
　　嗟嗟千岁姿不比明堂蒿肤裁三韩扇液制中山醪皮毛剥落尽流转到松糕髯龙脱赤鳞三日浴波涛玉兔持玉杵捣此玄霜膏文章有杂碎肪泽滋煎熬殷勤小方饼裁以鞍山刀味甘剖萍实色殷煎樱桃辽阳富冬葅盘餐穷溪毛巧谋一饱地虀粉不我逃腹中十八公笑汝真老饕未忘口腹累尚似贤蒸羔真味苦硬老家风大孤高聊将酥蜜供调戏引儿曹多生根尘习隽永胜珍庖一舌有多智无乃绵蕞劳人闲无正味嗜好随所遭安能知许事为君续离骚 

　　○霜叶 

　　天工设色绘云屏山光擘破烟岚青夕阳闪闪见鸦起晚风萧萧吹客醒林闲老僧倚瘦藤一枝秋水冷金瓶日暮千嵓秋影里纷纷吹落读残经 

　　○游紫霞山 

　　共联尘外镳薄游西山寺夕照返河山秋容满天地霜风失故绿颜色少姿媚黄花似吾衰红叶如人醉病来不举酒意得同此味累然似空尊酒尽同弃置 

　　○题大令冠军帖 

　　君不见长安城中永寍里玉轴牙签散城市流传人间知几姓墨蠹老蛟蟠不死怪君何处得此本上有大令冠军字呜呼真赝久不辨咄咄逼人皆卫李至今湻化二王帖多是唐人所临硬黄纸想当盘礴下笔时睥睨九原呼欲起以灯取影见面腼心知不言识形似长沙无人吴郡亡后来作者不到此何必更问当年谁吾言久矣经平子 【黄山云怀素所临】 

　　○人日游西山寺观谢章壁画山水 

　　萧寺荒堂三五间谢章满壁画江山天涯霜雪少春意一日携酒开心颜饥禽穿窗啄官粟岁久刓墙樵指秃山僧送客不关门寒云夜夜飞来宿 

　　○仿李长吉击球行 

　　锦鞯珠络四百蹄绣胸嵌花双狻猊分曹入场鼓声作月趁流星马前落侧身下臂疾鸟回霹雳一声龙门开玉鞭咲击金镫响绿鞲齐出黄金枝临阶下马坐广亭玉盘行酒跪输朋苍头上马抱黄帕一点红尘夕阳下 

　　○岁暮言怀 

　　岁晏多北风塞向卧南壁龟纹羃纸帐规以安我室宇宙岂不宽盘礴入容膝窗明读易朝月冷谈道夕风筝偶成韵一笑付终日严城传夜柝曾是非戌役惊飙动河汉原野旷萧瑟积阴荡寒气厯厯星斗白龙钟感岁换留滞眇天北怀昔独悲辛乾坤同寥阒 

　　○冬至 

　　小时逢冬至夜半叩邻里及今老无事却呼童稚起坐深朋友敬甚矣吾衰矣笄女将及人吾衰固其理行年四十二始有此儿子未知贤与愚怀抱差可喜严冬霁霜雪风日稍清美一醉忘其家颓然枕棐几 

　　○重九登会禅寺冷翠轩 

　　北风吹倒磨云峯凛然双角蟠白龙边城雪花大如席黄花红叶谁为容会禅西轩作重九登高望远开心胸烟岚卷尽暮山碧冷云万里迷玄鸿山北花猪大如马割鲜饮食如长虹酒酣起舞望西寺乌惊踏雪摧长松天低日落望不尽一径何处来樵踪君不见七金山下打围处貂裘风帽寒蒙茸跑风骏马下平野迎霜老兔咻榛丛归来得隽托朋友临风一饮轻千锺欢余胜地两萧瑟百年聚散如飞蓬明朝却望登眺处城中唯见白云封 

　　○题东坡睂子石砚诗真迹 

　　东坡袖里平原手忠义胸藏笔发之世俗卧笔取妍媚书意乃似东邻施何曾梦见麒麟儿天骨不似驽骀肥倾囊倒轴精妙乃如此世闲惟有睂子石砚吾家诗 

　　○风琴堂 

　　我家琴写风入松君家风琴惟隐几月明天籁自宫商何处安排君十指风动龙吟不自知无弦底处觅成亏世闲真乐类如此但恐此声非此耳 

　　○听雪轩 

　　冰花吐琅玕窗外留半月萧然煮茶兴似倩此君说玉龙卧无力时送窗纸湿夜久沈无声风枝堕残屑 

　　○游崆峒山 

　　圆方相涵浩无穷巨细长短相形中至人遗形立于独直与天地相始终不离汾水见姑射心知何处非崆峒惜哉小智闻道晚强以耳目寻遗踪去城三十里而远其下闻道轩辕宫缘云一径羊角上忽得平壤罗诸峯悄然坐我白茅室目所未击神已通青山为身涧水舌宾主相对森谈锋是中无问亦无答一堕观听真盲聋何人得意乃忘象岂必日月推屯蒙参云亭西山更好下视落日低金容归来秀色艳睂颊梦驾万里西飞鸿 

　　○题杨秘监画马 

　　杨侯诗人寓于画后身韩干前身霸骅骝万匹落人间一纸千金不当价曾貌先帝麝香骢纸上飞出天池龙至今画史比良乐一洗万古凡马空时手画皮叹奇迹二百年来无此笔艰难常恨少神驹掩图独抱龙媒泣 

　　○灵岩寺 

　　泰山天下山方山屹相对何时巨鳌趾中断神斧快遂令齐与鲁划若中作界阳坡青磝磝阴崖白硙硙众峯如环城盘盘一都会一径入灵岩十里行竽籁飞泉何处来石梁纳高派金碧閟精蓝未到气先迈钟鱼集万指陈迹向千载何人僧伽藜入壁了无碍铁君岂知道证此身不坏异类服猛逸草木动光怪信知像教力超越范围外年来笔墨废政坐耳目隘不行万里脚恐负三生债济南山水窟岩寺风烟最乞我一把茅飞身入图画 

　　○江岸舣舟图 

　　远村树如荠近岸舟如月孤舟泊沙尾危樯见木末前山景色佳日暮凉风发时有渡头人萧萧吹素发 

　　○香山飞泉亭 

　　霜风吹林林叶干泉声落日毛骨寒道人清晓倚阑干自汲清泉扫红叶一庵冬住白云端 

　　○东坡赤壁图 

　　连山盘武昌古木参云稠诛茅东坡下门前江水流永怀百世士老气葢九州岛平生忠义心云涛一扁舟笛声何处来唤月下船头掬此月中水簸弄人闲秋荡摇波中山光中失林丘古今一俯仰共尽随蚍蜉孙曹何足吊我自造物游尚怜风月好解与耳目谋归来玉堂梦清影寒悠悠一顾能几何鹘巢奄不留遗像不忍挂尚恐儿辈羞俨然袖双手妙赋疑可求何时谪仙人骑鹤下瀛洲相期游八表一洗区中愁 

　　○伯时画九歌 

　　楚乡桂子落纷纷江头日暮天无云烟浓草远望不尽翩翩吹下云中君九歌九曲送迎神还将歌曲事灵均一声吹入汨罗去千古秋风愁杀人 

　　○仿张志和西塞二首 

　　一叶黄飞一叶舟半竿落日半江秋青草渡白苹洲归路月明山上头 
　　白头波上白头人黄叶渡西黄叶村山几朵酒盈尊落日西风送到门 

　　○杨秘监秋江捕鱼图 

　　山苍苍江茫茫鸟飞不尽吴天长潮平涨落洲渚出秋风几舍鲈鱼乡渔郎聚鱼鸣两桨轻罾触破青山浪修鳞出水玉参差晚日摇光金荡漾长林无声枫叶丹清波不动江水寒谁令此图落尘土乃是杨侯造化之笔端我披此图四十载老去而今重见画空留名字落人间当日题诗几人在渔人走利士走名得失与鱼相重轻笑把纶竿渺沧海浩歌直欲脍长鲸 

　　○支遁相马图 

　　支郎天机深世故一马中向来蔬笋气寓物一洗空眼前无骐骥远目送归鸿僧中有良乐万里籋云风 

　　○仿摩诘独坐幽篁里 

　　独坐幽林下谈玄复观易西日半衔峯返照林间石石上多古苔山花间红碧花落人不知山空水流出 

　　○送李按察十首 

　　豫章蔽牛马郢匠斧以斯太阿断犀象补鞋不如锥君子识其大不为流俗移青云自兹始功业当及时 
　　全齐十万户绣衣付儒臣往时佩犊者今日扶犂人潜鱼游清波脱兔思荒榛贤哉渤海守盗贼皆吾民 
　　汉儒事章句去道利乃倍桓谭谓子云此事今独乃岱岳小天下齐鲁复何在会当登日观一目了沧海 
　　好酒无深巷急足无善迹一伪丧百诚中和为士则泽中一寸镜解引万里色往时王广道山东化遗德 
　　堂堂竹溪翁如天有五星篆籀深汉魏文章仿六经后生翫华藻骫骳媲白青善哉刘与李斯文见典刑 
　　西方有佳人贻我白玉管吹之和八风元气生虚窾翩翩两青鸟云是王母遣天长道路阔音信何由展 
　　皎皎霜雪练寒女机中出织成天吴凤被之臧获质如何穷乡士九月犹絺绤不见王逸宾抱穷守空室 
　　君侯下车日百城风凛如公余一炷香溪山奉晏居治要无多言所贵一字虚所以曹相国不读城旦书 
　　本心如水镜功名时翳之少焉尘累尽万象复在兹水冷知天寒弦高觉柱危世无斋心友谁知此襟期 
　　二豪角谈锋气涌胸中山达士兀无言双手缩袖间理胜是非遣道在禽鱼闲回也真不愚高风藐难扳 

　　○春水行 

　　光春宫外春水生鴽鹅飞下寒犹轻绿衣探使一鞭信春风写入鸣鞘声龙旗晓日迎天仗小队长围圆月样忽闻迭鼓一声飞轻纹触破桃花浪内家最爱海东青锦鞲掣臂翻青冥晴空一击雪花堕连延十里风毛腥初得头鹅夸得隽一骑星驰荐陵寝欢声沸入万年觞琼毛散上千官鬓不才无力答阳春羞作长杨侍从臣闲与老农歌帝力欢呼一曲太平人 

　　○涿郡先主庙二首 

　　炎烬终四百海飞羣雄奔蛟龙离旧隐豺虎瞰中原仗义公天下岂料中山孙间关拒赤壁颠沛乞荆门刘郎非娇客肯市一女恩譬如鞲上鹰既饱则飞翻山阳公安在洒泪西南坤区区一隅地鼎立争雄尊灭魏壮图屈窥吴遗恨存呜呼永安宫慷慨临终言老瞒安足雄死面腼奸魂仁与不仁耳成败何必论天乎未厌汉河洛不足吞盗子复为盗丕乎犹子元等为一亡国善恶终不谖 
　　当时五丈桑墙头摇羽葆草木尚有情人心不如草缅怀车葢翁三顾隆中老乾坤一草庐鼎足事已了艰危奉命际流涕出师表一时会风云千古事苹藻野农复何知尚说官家好筳卜传神语瓦釜荐行潦泸水耕余村范阳行处道天留西日迟地狭东风早风霜惨燕雁岁月愁蜀鸟亦复梁父吟尘埃惊潦倒 

　　○扈从行 

　　马翻翻车辘辘尘土难分真面目年年扈从春水行裁染春山波漾绿锦鞯珠勒大羽箭少年将军面如玉车中小妇听鸣鞭遥认飞尘郎马足朝随鼓声起暮逐旗尾宿乐事从今相继躅圣皇岁岁万几暇春水围鹅秋射鹿 

　　○从帅府谒太清宫 

　　层宫枕苍陂地迥风日冷旌旗隐复见原陆互驰骋悠悠尘外趣窅窅壶中境山川蒸淑气草木閟清景周疆有楚宋汉隶列钟鼎尚矣千岁桧荒哉九龙井怀奇目以击契冥心独省悲欢万古促赏晤一日永清波■〈火蒦〉鱼尾落照頳牛领天寒鹰隼击水落鸿雁影白日照征夫青天入渔艇洗兵江汉清兹焉事幽屏 

　　○游醉翁亭 

　　一径入幽谷磴迂景更延阳光时翳竹石色写冷泉不见琅琊寺心知白云边残僧恋幽景断臂初非禅岁暮少风雪回禄稍擅权海内有此亭夺去寍非天中有不坏者断碑犹宛然逋民半吴越过客多幽燕树根落断崖聊挂从军鞭鸟嗁空落日野色愁寒烟月上人归尽山空水溅溅 

　　○阳冰篆 

　　护书如护儿救燎如救饥可咲亦可怜似高还似痴为此阳冰篆法传丞相斯长楸蹙骐骥快剑斫蛟螭瑚琏祖庙器衮冕岩廊姿夜光含圭角春水变华滋观物独写妙苦心人得知入石疑无笔妙处君独窥庐陵千载人叹此尤崛奇一旦随灰烬世疑峄山肥成坏固有数惜哉徒尔为永成吾不预既坏那可追当其将坏闲万一神护持一物尚不忍其余可类推乃知放麑翁仁心不吾欺 

　　○送墨李道士元老 

