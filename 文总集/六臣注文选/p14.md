<!-- { "loadSidebar": true } -->
　　安处先生于是似不能言者怃【武】然有间【综曰有间谓有顷之问也先生闻公子称西京奢泰之事心怪其所贵者谓违礼失道故愕然有顷乃能言　善曰安犹乌也处处也言何处有此先生盖虚假之论语曰孔子似不能言者孟子曰夷子怃然为间赵岐曰怃然犹怅然　向曰大辩若讷　良曰怃然犹黙然先生怪公子盛称西京奢丽无度故黙然有顷将陈东京之事】乃莞【善作萖】尔而笑曰若客所谓末学肤受贵耳而贱目者也【综曰萖尔舒张面目之貌也末学谓不经根本肤受谓皮肤之不经于心胷贵耳谓东京先生笑公子以西京为贵以东为贱也　善曰论语曰莞尔而笑又曰肤受之愬桓子新论曰世咸尊古卑今贵所闻贱所见　铣曰莞尔小笑貌　济曰若客谓公子也为末学近所受肤薄】茍有胸而无心不能节之以礼【综曰茍犹诚也言賔诚信胷臆之所闻而心不能以礼节度其可否也　善曰韩诗曰鄙野之人僻陋无心也论语曰不以礼节之贾逵国语注曰节制也】宜其陋今而荣古矣【综曰言人不能以礼节度其事情者固宜薄陋今日之事而以此所闻古事为荣贵　善曰夫尊古而卑今学者之流也　向曰古谓西京今谓东京言公子外虽有胸内实无心所以不能识礼经之节制若此之用心诚宜以彼西京奢侈为荣以我东京俭约为陋】由余以西戎孤臣而悝【苦囘】穆公于宫室如之何其以温故【五臣有而字】知新研覈【胡格】是非近于此惑【五臣有也字　综曰如奈也覈实也研审也先生言由余但西戎孤陋之臣耳尚知非秦宫室之大如何公子雅好博古温故知新之德当审实事理之是非而反惑于此事论语曰温故知新可以为师矣王襃责髯奴曰研覈否臧　善曰史记曰由余本晋人亡入西戎相戎王使来聘秦观秦之强弱穆公示以宫室引之登三休之台由余曰臣国土阶三尺茅茨不剪寡君犹谓作之者劳居之者淫此台若鬼为之则神劳矣使人为之则人亦劳矣于是穆公大慙郑礼记注曰凡穆或作缪悝犹嘲也　翰曰言由余西戎孤陋臣也尚能嘲穆公之奢泰如何公子有温故知新研覈是非之资而反近惑于此】周姬之末不能厥政政用多僻始于宫隣卒于金虎【综曰姬周姓也末谓幽厉二主周末世之王多邪僻之政也邻近也谓幽王近于宫室惑于襃姒卒有祸败也金虎西方白虎神王金金白也　善曰应劭汉官仪曰不制之臣相与比周比周者宫隣金虎宫隣金虎言小人在位比周相进与君为隣贪求之徳坚若金谗谤之言恶若虎也　良曰言周之末年不能行政政多邪僻宫君也始自幽厉二王小人在位与君子为隣坚若金恶若虎卒以此亡】嬴氏搏【附】翼择肉西邑【综曰羸秦姓也周书曰无为虎搏翼将飞入邑择人而食也搏翼谓着翼也搏与附同　翰曰谓据西邑之险择诸侯而攻之】是时也七雄并争竞相髙以奢丽【综曰七雄谓韩魏燕赵齐楚秦也争谓各强盛而竞相髙以奢溢将为国好不复顾于礼法　善曰荅賔戏曰七雄虓阚史记张释之曰秦以苛察相髙尚书曰弊俗奢丽】楚筑章华于前赵建丛台于后【综曰左氏传曰楚子成章华之台于干谿一朝叛之于前在春秋之时史记赵武灵王起丛台太子围之三月于后在六国之时　善曰邹阳上书曰全赵之时武力鼎士袨服丛台之下臣瓉曰在邯郸城内】秦政利觜长距终得擅塲思专其侈以莫已若【五臣有也字　综曰言秦以天下为大塲喻七雄为鬬鸡利觜长距者终擅一塲也史记曰秦始皇秦防王子名政説文曰擅专也莫无也若如也言始皇所以思専擅其奢侈者以天下之君无如于我也　向曰言始皇甲兵猛鋭竟灭六国专有天下思为奢丽无如已者】乃构阿房【傍】起甘泉【综曰三辅故亊秦始皇上林苑中作离宫别观一百四十六所不足以为大防羣臣二世胡亥起阿房殿东西三里南北三百步下可建五丈旗在山之阿故号阿房也廿泉山名也战国策范雎曰秦北有甘泉宫谓其下有甘泉水因以名之　善曰史记曰始皇作前殿阿房东西五百步南北五十丈上可以坐万人下可以建五丈旗又曰始皇自极庙道通郦山作甘泉前殿】结云阁冠【五臣作观】南山【综曰结连也云阁阁名也髙如云故言云三辅故事曰秦二世胡亥起云阁欲与山齐冠覆也南山终南在长安南济曰二世起云阁欲与南山齐又起观于南山巅也】征税尽人力殚然后收以
　　太半之赋威以参【三】夷之刑【综曰言征税之赋尽于奢泰之用天下之力尽于长城与宫室也殚尽也汉书伍被曰秦作阿房宫收太半之赋韦昭曰凡数三分有二为太半言秦造宫室奢丽费用不足乃复收其太半之赋百姓赋税不得者诛其三族汉书曰秦用商鞅之法造参夷之诛参三也谓灭三族　善曰郑礼记注曰征税也毛苌诗传曰税敛也　翰曰夷杀也】其遇民也若薙【士帝】氏之芟【所衔】草既蕴崇之又行火焉【综曰遇逢遇也周礼有薙氏掌山泽芟除草菅毛诗载芟载柞左传周任有言曰若农夫之务去草芟夷蕴崇之杜预曰芟杀蕴积也崇聚也言秦始皇酷虐百姓如芟草积而放火　向曰薙氏掌除草蕴崇积聚而又烧之秦之虐民有类于此】惵惵【徒颊】黔首岂徒局【局】髙天蹐【籍】厚地而已哉乃救死于其颈【综曰史记曰秦皇更名民曰黔首谓黒头无知也局蹐恐惧之貌毛诗曰谓天盖髙不敢不局局伛偻也谓地盖厚不敢不蹐蹐累足也谓此时之民非徒局髙天蹐厚地而已乃昼夜畏死其颈　善曰岂非也老子曰圣人在天下惵惵焉国语单襄公曰兵在其颈不可久也铣曰惵惵众惧貌黔首人也局伛偻蹐轻足行也言黔首震惧岂但畏天地伛偻轻行而已恐秦法戮之】敺【五臣作驱】以就役唯【五臣作惟】力是视【综曰谓不复知民有缓急与饥寒唯趋敺令作力而已　善曰左传曰除君之恶唯力是视言所观者唯力是求余无所顾也】百姓不能忍是用息肩于大汉而欣戴髙祖【综曰忍堪也言秦天下之民若担重物不得休息今来归汉得息肩膊　善曰左传郑成公疾子驷请息肩于晋杜预曰以负担喻也国语祭公谋父曰商王大恶庶民不忍欣戴武王贾逵曰戴奉也　济曰百姓不能忍秦之苦若担重而行昼夜不息及汉乃舍皆欢欣戴荷髙祖之徳】髙祖膺箓受图顺天行诛杖朱旗而建大号【综曰膺箓谓当五胜之箓受图卯金刀之语顺天谓顺天命而起又悟神姥之言举朱旗而大呼天下之英雄与其定事也　善曰春秋命歴引曰五徳之运徴符合应箓次相代周易曰顺乎天汉书髙祖立为沛公旗帜皆赤故曰朱周易曰涣汗其大号郑曰号令也　济曰膺当也箓五胜之箓图河图大号大发号令也】所推必亡所存必固【综曰言髙祖所推击者使之亡所存者使之坚固　善曰尚书曰推亡固存邦乃其昌　铣曰诸侯无道者则亡之存道者则固之】扫项军于垓下绁子婴于轵【五臣作枳】涂【音度叶韵　综曰扫除也项项羽也垓地名汉王围项羽于垓下羽闻四面有楚歌乃与数百骑走髙祖使灌婴追之斩羽东城绁犹系也子婴秦子婴也　善曰史记曰秦王子婴乘素车白马系颈以组降于轵道旁也苏林曰轵亭名在长安城东十三里轵音纸】因秦宫室据其府库作洛之制我则未暇【综曰因仍也据就也府库谓官吏所止为府车马器械所居曰库也作洛谓造洛邑也我我髙祖也谓天下新造草创不暇改作如礼制也】是以西匠营宫目翫阿房【傍】规摹【莫胡】逾溢不度【入】不臧损之又损然尚过于周堂观者狭而谓之陋帝已讥其泰而弗【五臣作不】康【综曰西匠谓秦之旧匠也目视也翫习也阿房宫名汉书曰梧齐侯阳城人名延为少府作长乐未央宫也规图也逾越也溢过也度法也臧善也谓西匠所图越过不得礼法皆言不善也损减也言髙祖虽数损减其制度犹过于周家之堂观视陋小也康安也言观者习见秦之夸丽覩今日之减小皆以为陋然髙祖犹已讥其泰而不安也谓七年冬上自将击韩王信萧丞相留长安营起未央宫立东阙前殿武库太仓髙祖见其壮丽怒曰何修宫室之过也　善曰声类曰摹法也老子曰损之又损之以至于无为　良曰西匠西人为匠也髙祖既西都秦中复使西人营理宫室西人尝翫阿房之逾溢过度不善虽使抑损尚过周宫观者谓之狭陋髙祖尚以为奢泰而不可安】且髙既受命建家造我区夏矣【综曰髙髙祖也区区域也夏华夏也言髙祖受上天之命建立国家制造区夏　善曰毛诗曰文王受命作周郑曰受天命以王天下尚书盘庚曰永建乃家用肇造我区夏】文又躬自菲薄治致升平之德【综曰文文帝也躬自菲薄谓俭约汉书文帝欲作露台召匠计直百金曰吾奉先帝宫室常恐太奢何用台为故文景之际号为升平升平谓国太平也　善曰禹菲薄饮食孝经钩命决曰明王用孝升平致誉】武有大啓土宇纪禅肃然之功【综曰武武帝也汉书武纪曰定越地为南海七郡北置朔方等五郡故云大啓土宇啓开也纪记也肃敬也谓登封泰山升禅肃然　善曰尚书曰建邦啓土毛诗曰大啓尔宇　济曰登泰山升禅肃然以纪其功】宣重【直用】威以抚和戎狄呼韩来享【综曰宣宣帝也汉书宣纪曰呼韩邪单于欵五原塞愿奉国珍毛诗曰自彼氐羌莫敢不来享享献也抚安也戎狄呼韩并国名左传曰子教寡人和戎狄言宣帝能和戎狄铣曰呼韩单于愿奉国寳也】咸用纪宗存主飨祀不辍【综曰咸皆也纪録也宗太】
