<!-- { "loadSidebar": true } -->
　　大兽小兽各有攸处敦弓洁矢随利而行爰俾迹人职斯厉禁用舍必由其令左右无乃失宜苟封毒而重伤虽省括而何狩况今物遂蕃茂政和钟律四灵杂制百瑞同休彼何人斯亏我王化禁之可也多诉奚为
　　金吾不供畋矢判
　　金吾申不供畋矢冬狩有阙
　　对
　　制国之用【一作义】必嵗之杪量大小而用地审丰耗以视年鸠化为鹰见草木之摇落豺既祭兽设罻罗而以渔然后顺时出游因隙校猎俾虞人以入泽阅车徒而展事昆虫未蛰无以火田麛卵不伤动必讨叛金吾申上田矢不供职司其忧冬狩虑阙然寛则得众敏则有功合供虽则不供恐阙固应未阙若官曹立限送者违程于理难容请从严断
　　兽判
　　山有徒抟杀兽者请赏州之所不与使科州违式不伏
　　对
　　赋受不同勇怯殊迹瞻彼徒抟罕能为之眷乎伤【一作摄】生吾所不与何者啓足贻训尝不爱于遗躯履尾有言翻见矜于扼猛抚事虽殊爱已除横诚则利人州司执文切同胶柱使科违式所谓合宜
　　捕兽判
　　设穽获取兽而误陷人按罪不伏
　　对
　　山有猛兽林木不伐择肉而食已假喻于秦君在物为患实有同于周处所以防氏张弧设其穽获冀【疑】蹊在足李陵无忧于垂饵槛穽摇尾张衡絶言于翼人之误陷罪亦何加且啓塞从时古今明凖若鹰隼未击设者诚则匪彛如鸿鴈已飞陷人岂可有讼两端斯按一言可蔽
　　捕鸟防获豹判
　　甲捕鸟防获豹以为有异送官求赏所由科罪
　　对
　　网罟结防见彼取禽之道雄雌共穴闻于导渭之山甲雅志平生盘于是习利有攸往毎懐驰骋之娱适我愿兮仍持采捕之术既寻峦而讨谷遂乗幽而歴险罻罗未亘傍掩西岭之岩雾雨潜栖并获南山之兽然体君子之变虽符彖象入虞人之羁盖无竒异瞻言赏典或恐难从乃眷刑科寜宜滥罚
　　采捕判
　　甲采捕为业断溪路之木不殊夜行者过乃推蹶科故为罪诉云暗中不审
　　对
　　为利殊途生人各业或豺已祭兽罻罗方设或獭未祭鱼津梁仍禁惟甲情闲采捕志乐畋游即鹿于林渉﨑岖之险道将禽伐木横结屈之荒途所以尽巢穴之羽毛穷栖宿之飞走竟嵗趋末弥年弃本相彼夜行不遑宵处河倾左界扪暗树以求溪月映前峯度幽溪而失路倚行招谴推蹶贻灾断之者虽则不殊触之者有同非意不利攸往是妨行迈欲罪故为良难与夺览薄言之诉援【一作采】不审之词法贵在寛庶从非滥
　　观鱼判
　　同州刺史矢渔而观之御史纠弹辞曰农隙以讲事仰处分
　　对
　　爰整车徒用陈搜狩辨其贵贱习以威仪将七徳而聿脩在三时而无害眷言刺史殊昧礼经在施政以庇人无闻去兽苟徇情而畧地空见观渔且鲁隠如棠僖伯称諌有穷游洛虞人献箴从皂之贱司诚当失位轻公候之重任实曰旷官理合缄言岂宜文过请从绣衣之紏勿听彤襜之辞
　　取鱼判
　　有人取渔轻车重马或告非法诉有古义
　　对
　　彼何人斯渔以为事结庐逃境吟泽畔之风烟垂竿振緍尽河邉之嵗月唑严陵之矶石芳饵长悬入尚父之蟠溪游鳞或跃始虗徐以在藻亦沉浄以逺莲临川之羡不忘入肆之求何逺殊野客之来献匪曰犹贤类诗人之游梁方闻起讼或告非法未见其宜采川樵山实庶人之攸利轻车重马合古义其何伤















　　文苑英华卷五百三十九
　　钦定四库全书
　　文苑英华卷五百四十　　宋　李昉等　编卤簿刻漏印鉴枕钩门十三道
　　差羊车判一道　　　　好长鸣判一道
　　引漏水判一道　　　　得亡印判一道
　　获古镜判一道　　　　斫街树瘿造枕判一道
　　造削判一道　　　　　削金判一道
　　好钩判一道　　　　　皮判一道
　　戒丰判一道　　　　　私制九章判一道衣狸制判一道
　　差羊车判
　　丁被差羊车小吏辞曰籍小年髙
　　对
　　国章攸着人命是悬莫匪黎甿咸凭版籍设令齿貌则长其如名不逾二十朝之大夫既不登于鴈行十五府之小吏亦何取于羊车徒有诉于髙年终无补于兹日理宜小冠趋事短服骏奔陪晋后之行宫爰纡御女从衞君之过市长观王人语事不阙于奉公论职岂卑于陈力过为辞费殊谓不然
　　好长鸣判
　　子弟好长鸣隣告是过声
　　对
　　文物有章威仪以等式昭邦典将紏礼容鼜鼓戒宵发五通于神警金钲节旅齐七歩于军气由是吹豳击土载享原田奏角鸣鼙爰威【疑】卤簿盖偏伍之为用诚子弟之能学籥章且诵古典犹施于乐言长鸣好为今日飜抵于隣告过声本防于建国吹节何伤于习常肇此刑书终贻灭趾能拾功録过无或噬肤金矢尚艰锾罚奚诘
　　引漏水判
　　得甲引漏水于衡渠之下乙告违法甲云是金龙口吐转注入渠法司以为虚妄科不应为不伏
　　对
　　七曜成文二仪不测圣人造理璿衡有用为鲁侯之金鐻脗合鬼神窥汉史之铜浑有探造化圭撮不谬玉节斯调昼夜必尽其防天地莫逃其筭登台视朔覩云物之必书拂琯移灰识权衡之有度惟甲名当典刻职在挈壶望朱鴈之在时见金龙之吐水雨雾时降波结霜盘之中晷刻相仍流泄衡渠之下在金徒之昧职征玉典而可刑不应为而匪为甲无过也不应告而輙告乙有罪焉请从罚杖之科以明抱箭之士
　　得亡印判
　　丙拾得亡印而用科罪不伏
　　对
　　车书混同圣徳汪濊朝无刻印路不拾遗谪夫主司遂敢亡失灵廻顾疑曵尾于途中神散无依遽韬形于私室丙也行用实谓乱常湏寘霜科以惩日拙
　　获古镜判
　　甲游嵩山获古镜文彩极异陈于县县宰因窥拏忽破甲诉阙进令科诬罔
　　对
　　君子効官岂轻举措下民编户湏任指挥甲于维嵩得之古镜宛转盘龙自多符彩翩翻鳷鹊是懐纳用先皇铜印宜照舞鸾旋临玉掌坐如半月昔年挂竹应宠全形今日飜菱唯防碎影裂非因坠是则难诬破不原击欲尤谁过【一作尤谁过愆】但空桑之理尚且移人歴阳之都犹闻化鼈况时经厯代固不可量物罕保常能无自损难为照胆理可缄心仍敢浮词尚论阙进事同慙豕累匪厚顔何得牵迷公为嫁祸令科其妄终非慎罚
　　斫街树瘿造枕判
　　人有告木竒斫街树瘿云拟将造枕进金吾劾之
　　对
　　通衢四防竒树众欝布夏叶以成帷耸云柯而似盖日来月往鸟剥虫穿或拥肿而不材未施功于匠石或轮囷而载瘿疑见题于杜预相彼木竒心防草窃挥雪锋而斯就抵霜简而何逃事有可通情或宜恕按以刑典恐多违于献芹原其情志夫何妨于进枕枕虽未造诚即可嘉伊此木竒造进生于意表欲伸刍议赏罚懵于愚衷请更研根以寛抑曲
　　造削判
　　丙居鲁造削迁郑而不良所由科罪诉云非地气
　　对
　　圣人丰功明着能事作程无资于苦窳为度必禁于回邪俾夫粤镈燕函人能为也宋斤鲁削气得良焉丙工人居肆事业鑪开夜火已流朱雀之辉灶发晨烟将视赤龙之术所以洗削之妙精竒于土风迁徙之殊理暌于分地郑刀岂同于鲁削难以厚诬周令将入于汉刑实乖中典观乎独断未息群疑请寛书牍之辞谓审悬衡之要
　　削金判
　　甲为削金居其三或纠之曰欲新而无穷也不伏断罪
　　对
　　精钢既链噐用爰或贼斯一鼓或征乎九金俾人兴行其利则博瞻彼甲也居无异闻四人各业夙承于良冶百工居事史列于周官而运思无穷成能有则光如濯雪岂徒阳剑之竒思逸言泉遂入青编之用虽用之日乆若新发于硎妙符铅锡之宜不假磨砻之助或人相纠深谓无稽而我有辞当从不滥
　　好钩判
　　睦州刺史齐顗好钩广招巧工有能为钩者赏金五镒新安县主簿钱本造钩杀其二子衅之以致于顗从顗索赏顗不与云盖是常钩凭何索赏本乃抱钩泣呼其子名钩遂飞着父背刺史科妖妄罪不伏云有节【疑作前】闻
　　对
　　齐顗承荣梓阙作镇桐庐化洽循良行闻棨防情惟竒古方欲好钩未宣邵伯之风且效吴王之躅钱本雕镌擅羙冶铸标能尽思侔于宋弓穷神等于越剑纎形孕玉疑悬秦女之楼曲影分钩不若任公之钓于斯杀子何谢燔妻既极巧工言邀重赏彼则识非辨物怪辽豕之从来此乃道渉幽通惜吴鸿之枉逝钟心之痛才结着背之应斯彰虽频防于前闻终取惊于即事刺史学殊该博情惧妖讹莫酬吕相之金先寡【疑】陶公之璧初闻或疑孟浪当察理合推防何者防犊恩深将雏调切自可慕兹携剑聊追五月之欢岂得同彼衅钩遽夭百年之命既亏天性湏寘霜科请归丛棘之曹速按鞭桐之罪
　　皮判
　　鲍人恃财信之而枉一方急有司防其不任人云举直错诸枉者平急者正何患乎不任
　　对
　　周礼是视鲍人为韦树之列司成乎致用在革则虎豹斯别为鞹乃犬羊不分眷也云时载理其职将以察其所以观其所由引之而伸厚薄斯在信之而枉缓急自明或令雀弁之仪其服奚设鸟涧之政取佩寜堪非为合度之资招其不任之责将议其失犹或有辞称使枉者能平当亦化恶为善更请阅实然定攸宜
　　戒丰判
　　施道安有诫丰人给之是不祥物遂命弃之因取以告县
　　对
　　恶盈好谦天人同道物致用噐象攸明作必有孚服以为度有而不珍越人何减于章甫贵而见薄楚国谁信于方晖人之无良巧言斯搆殊魏瓠之竒质何生濩落之嫌异班扇之恩情徒假弃捐之阻且言行之表信徳之符或人给之行可知矣窃物为誉信其谓何愚以见疑施氏有诮于蒙瞽取为已有告人当坐于诈欺虽谓可珍得而送县赏则及尔【一作宜及】刑其舍诸废赏则无劝将来置刑则有惩同恶名噐不假斯之谓与
　　私制九章判
　　乙私制九章重等
　　对
　　车服以庸衣裳在笥岂宜鹬冠好聚不可繁缨以朝司服为官制章程而有数司仪辨等顾礼命而无违陈之公朝则斯皇可赋作之私室将有害而家既越人常且非君命妄从重等敢此轻然工歌遄死之诗士寘不应之罚合于至当谁曰不宜
　　衣貍制判
　　或人衣貍制有司　云不称其服
　　对
　　车服以庸威仪有节各得其所无相夺伦战者先登昔尝闻于貍制或人匪服今颇同于鹬冠苟慢经以背常固速尤以贻咎身之灾也妖实人兴刑其恤哉理在无舍















　　文苑英华卷五百四十
　　钦定四库全书
　　文苑英华卷五百四十一　宋　李昉等　编军令门上十九道
　　执铙失位次判一道　　挈壶挈辔不供判一道
　　载稻判一道　　　　　誓戒判一道
　　请侯降者判一道　　　不受敌判一道
　　先登判一道　　　　　斩将后殿判一道战胜作彛器判一道　　克狄拏来判一道获五甲首判一道　　　爲将失礼判一道旋凯献俘判一道　　　献防称其伐判一道
　　还生口判一道　　　　获俘衣之判一道单醪投河判一道　　　受敌人药判一道将不迎制书判一道
　　执铙失位次判
　　公司马执铙或告失位诉云不爽疾徐之节也
　　对
　　分命庻官各供所职有厥居守无相夺伦师贞丈人或曜威而振旅政成司马将作气而利用则击皷其镗执铙以节苟逺【疑作表】盈竭无乖疾徐类援枹而可嘉何动而能拟或其失位讼匪有孚我则辩明诉乃无咎
　　挈壶挈辔不供判
