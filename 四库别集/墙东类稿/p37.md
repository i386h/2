<!-- { "loadSidebar": true } -->
　　二曜五纬万古悬甘石之学今不传术家能以天占人圣人乃以人占天仁义礼智性所具吉凶祸福命使然命天俵赋定不易性我受用修则全经文二百有五字明徳乃在新民先君从何处讲此学直遡建洛窥先贤工夫潜深秋日静本真莹静霜月圆市声初散帘欲下防未收客下马一人妄计秩崇庳一人猥筭资髙下纵横二位布逆顺错落五行分制化先生拊掌笑且荅二客相看面如赭徐言至善同一初非愚不足智有余万物不齐气杂揉是心本明如太虚不须詹尹就决疑客如不信问子舆
　　壬申冬晦叔译史归别小诗奉饯
　　苍颉制字传羲皇鬼神夜哭殊仓黄语言声律未易下嗟君楚产学北方又能经术饰吏事笔墨岂足尽所长邮亭一夕饮离觞他年冨贵勿相忘天无烈风海波静白雉九译贡越裳盛时努力早出仕成诵姬旦坐明堂
　　从圣国珤二茂才叙别
　　龙门世家史学祖足涉淮湘到邹鲁儿生堕地弧在左妇闭车中为谁苦二君鴈荡游虎林逆旅一笑论古心地炉画灰事未竟推窗看天雪意深山寒约共梅花语江水东流予北去明年春风上石渠道傍为我吊望诸留别山村乐闲菊存爱山梅村并寄景初慎与国华
　　南来飞雪如柳花北归柳花如飞雪乾坤偪仄困羁旅江山苍莽惊歳月白云冉冉千里外滴尽春林子规血故人回首乱峯青古堠斜阳照离别
　　送马伯亨西省郎中
　　惊吾学问非少年羡君功业当壮年曾闻鸡声共起舞老我输君独着鞭腊寒枯栁不堪折欲别未别心茫然关塞黒风虎方啸江湖白浪龙正眠洪都西统数千里俊乂如林足驱使好将旧榻拂尘埃佳客可能无孺子
　　送干夀道同知北上
　　甲寅诏下兴贤才吴中多士轰春雷门外鹄袍那可数一人独上黄金台宦途诘曲容不得直向东海窥蓬莱蓬莱水濶云气浮眼看健翮摩天游故乡六载不归去老尽西风菊径秋归来四壁亦不恶人羡锦衣君不觉馆娃茂苑正凄凉古汴黄河复漂泊问乡安在迟一见承恩内直金华殿从容薇阁演丝纶花间应隔同年面自恨山中老樗栎拥肿不堪逢匠石枯梢无复起春风一生空负吹嘘力
　　送祝君晟之官昌化
　　九里河梁昔防手酒酣共折城南栁春风六载忽吹过浮云万事无不有余生闭戸忍寒饿薄宦随方困奔走径从莲幙换青衫犹胜兔园嘲白首我床昨夜破却瓮君印何时大如斗肯将车服耀故人未觉来徃烦佳友从今出处可忘言柳边重饮城南酒
　　送经之偕义斋两舍人入燕并呈善之待制
　　君马三渡白沟河沟水东流青草多踞鞍顾盻聊试耳伏枥悲歌奈老何古人千金重然诺把臂况受生死托肯先申白独辞楚且伴机云双入洛道逺始知离别苦地僻应思宦游乐荣名日久当日厌浮生花开又花落平世应无战国材选贤何日到金台寄声玉堂老仙伯桂树秋风归去来
　　送节之衡之两舍人入燕
　　龙驹鳯雏两陆子并驾秋风鞭騄駬老眼一见失惊喜定知乃翁元不死生子真足慰人心景升诸儿豚犬耳满朝誉翁不容口世禄固应传不朽为官岂计多得钱取印终须大如斗我是韩家十八郎里中曾拜北平王碧梧停鹄已飞去玉雪娟娟今在傍往事伤懐泪如水矻矻穷年吾老矣欲追霞佩小颉颃手倦束书防不起
　　送杨起之安丰録判
　　芍陂茫茫古边城鸡犬相闻今乐土交兵往事空流水避乱居民尚遗堵似闻此地歳丰穰要得清官手摩拊君才天马足神骏老大去年参选部闽中实歴禆风宪淮右先声动官府争看祖道车骑众力疾登途霜月苦墙东故人懒出门浊酒黄花对谁舞
　　送黄子髙常熟教授
　　儒科一废四十年甲寅诏下初兴贤鸡窗夜半同起舞竟让祖生先着鞭去乗騄駬首燕路归骑赤鲤游琴川川中疑有古文学子游故里今依然采芹思乐弦且歌官况虽清奈冷何省台衮衮岂足羡燕雀喧啾入网罗残春积雨困花栁天气昏昏如中酒怕逢北客问新事更恨东人夺佳友暮年离别意鲜懽追思得失空长叹诗成冩寄掩关卧梦逐飞絮黏征鞍【原注时宰辅多被诛】
　　奉饯子华教授北上时癸酉三月
　　清明上巳三月中一春天气少冲融曈曈初日翳复吐黄尘涨起西北风有客束书挟两童南来两马一马骢举鞭萧萧易水东博徒劒客时相逢怪君体弱心甚雄声名壮健惊老翁元英磨室渺无踪黄金谁为隗筑宫茫茫宇宙今古同天时人事安有终江栁自緑山花红
　　送吏贠迁调松江
　　吏贠务选才具良不问他邦与吾乡珠金出产已足贵兰桂移根亦自香诸君此行良不恶居家何如宦游乐季鹰曾忆松江鲈士龙空叹华亭鹤昔人还乡苦不早今人离乡涉逺道渔舟泛泽青茫茫客衣吹霜白皜皜朱甍结构井邑富画防清闲官府好纷纷刀笔心自厌落落功名身未老要看入海运大鹏不恨出山成小草
　　送吴子长入京
　　乙亥江城守宵遁连营锦帐排锋刃丁男释耒儿女啼朱门一夕黄金尽我时拥卒防乡井纻袍白马君来省石床试劒人血腥地炉传酒牛炙冷手挥谈麈看落月平明索饭出门别虎林山头却寄书一字不问家何如乾坤风雨旦复旦家家升平吃饱饭君才筦库久繁剧我老诗书更忧患肯将出处问猿鹤自觉髙低笑鹏鷃浩荡炎风扇区野斜日征鞍古榆下功名不复念逺道冨贵自觉顔色好俯仰畴昔予何言梅雨敲湿诗草
　　送罗秋崖
　　宰相昔起冨春山门生四海皆达官牋书争寳朶云样题诗便隔纱笼看知君相与有葛絶口不道人所难何不跨鼇上金銮胡为采芹坐江干羣鸮飞来争野椹三鳣不足供朝餐人生荣悴何足叹海水会使桑田干当轩下马昔日盛闭门罗雀今朝闲羣儿瑟缩手不热先生落魄氊犹寒范阳城南丹旐归何人送者车班班羊昙独洒西州泪孟尝空感雍门弹老树春残蝴蝶去沧江歳晚白鸥还北风吹雪被长峦诗嚢酒榼随征鞍请君读诗饮美酒归日谢客牢闭关世间万事不须问西湖栁色差可观
　　送吴君逺
　　暨阳幕职无他竒置薤一本水一盂钟鸣张烛起署事坐看日落庭西隅鴈行钳纸走却立髙悬明镜分丝铢长官堂上口啸诺时时隔舍闻歌呼荒村人闲花自落圜扉昼静草欲芜褰帷使者上治状为出清冰置玉壶小儿踉蹡老翁怒细问代者如君无楚苔渍雨古驿寒酒酣冩出阳关图君行上马慎勿驱梅水緑涨南兴湖
　　送黄子髙如泰州谒朱南伯
　　采采江篱步石磵东望海堤青不断故人泮上谁饮酒尺素不来鱼尾短黄子卓荦文更竒命驾千里赴相思长江鳬鴈不足数旷野虎兕将何之景徳寺前读书閤彦国九原不可作寄声故人加餐食昨夜秋风淮水恶
　　送张子野
　　江淮落南俯闽峤山水相背风马牛间关草就北征赋日暮弹铗君何求袖中澷刺通姓名犹及庆厯思中州子京永叔老交友白首莺燕陪风流今无花月听水调但见满目森戈矛长歌送君万里游天荒地老令人愁
　　送徐舜辑【原注父果斋出入信庵中斋之门】
　　彦霖父子魏公客持国之兄招不得豪华落尽漳水流主人眠石扃醉白天倾地坼古今愁浣花穷杀老防谋窗寒雪压灯昏夜门静虫吟叶落秋平生故人江浦谁徃省之遣宗武惜哉赤白两洪崖敢道交情弃如土回舟苹浦思依依空忆桃花鲚鲙肥竹西骑鹤不可去西州万里将安归南山之阳木已老南山之隂木尤槁不信春风吹不蘓珍重歳寒宜自保
　　送仲华葛兄
　　蓉城诸葛何绵绵一门青紫三百年闻孙流落湘江上手握美瑾懐香荃夜行衣綉岂足荣归梦皛皛经山川君家元有紫荆树一枝两枝枯或妍当暑归来憩其下俛仰陈迹心茫然墙东野人头雪白乃翁坐上琴书客鳯毛一见眼双明豚犬吾儿空自责追思老少各时异坐阅兴衰疑世隔江湖来往慎风波他年重会铜駞陌
　　送北禅释天泉长老入燕
　　金身梦觉白马东西来禅教各一宗讲师髙据狮子座缁素羣集惊盲聋天华咫尺飞坠地夜烛神光满室红逺师道林嗣宗风专谈义学离禅锋三叶五性总超诣一枝擘与天泉翁不泥筌蹄求解脱不执文字迷本空黄梅四月上卢龙骑驴不下莫相逢徐州麦饭足可饱青州布衫谁与缝卢沟桥边石头滑飞锡径入明光宫手挥玉麈天顔喜身被红绡帝渥浓回头却笑虎丘石夜半不忆寒山钟君不见懒残昔住衡山峯使者召之终不从天寒垂涕石窟中
　　己卯题吴江长桥二首旧有一桥亭曰垂虹兵乱毁之复创两桥亭相对
　　步投鞭湿马尾吴江犹是衣带水阳侯不敢驾风涛神劔自断长虹死木罂夜半飞渡军缚筏驱丁命如蚁波心两龙忽跳出一声金鼓波神泣兴废相望五六载斜阳独倚栏干立酒酹波神呌不譍劔铓冷浸秋蒲碧江头朱栏四千尺一望初疑几十里左约江流右截湖桥东出日桥西雨渔歌答响逺相失羣鴈旅泊迷葭苇荒村独木横野渡深厉才能湿衣履乗舆足受两三人犹当杠梁涉溱洧书生眼力小如瓮一覩巨丽心惊喜吁嗟人力不可到毋乃神功役山鬼忆昔燕兵下江浙马逸风騣巻滩尾长驱水陆一时进钱塘破竹从风靡川流衰竭王气尽成败反复固其理汴师平南将彬美南人死恨樊若水采石浮桥一夕成晓出降幡人姓李【原注事见长编若水名若冰又改名知古】
　　宁晋李照磨筑室奉亲名曰芝室索客赋之
　　口诵严君口授书手提慈姥手缝衣寸草安能报春晖逺志不敢回当归嗟儿客宦游有方舅姑晨兴妇在旁手供鲑菜晡下堂几席代汝亲扶将白云英英赵州山玉琴石榻窗户闲上池饮罢燕坐闲生香满室光照顔钟英毓秀自乃翁草木臭味将毋同借锄取箒面发红偕饮甘露薰祥风
　　寄题俞氏草堂
　　浣花老人溪上住野梅官栁桥西路碧鸡坊外少人行晓带春星自来去荒基藓合无寻处峡川万古流诗句紫芝之孙居澄江琼茅结宇青竹窗南墙夜深塔铃语古寺白鹤飞来双索我新吟冩君趣开巻悠然起幽思我尝十年卜山居经营未有瀼西地风流纵似老参谋资给应无贤録事愿君分借半间云胜日当防荼具至
　　题南夫四时佳致园亭
　　桐川博士老文学出处乃在可否间舍东支径劣百歩墙北危亭俯两山风花辞枝黏草碧雨竹缷箨连苔斑林臯红叶白鴈早江国琼英翠羽寒一年天与四时景百歳人无半日闲扰扰鸣钟戒晨起昏昏秉烛愁夜阑蜉蝣生死寄黄壌乌兔飞走凋朱顔主人自得静中趣物理常于动处观从容琴书寓真乐邂逅樽前追清欢良时佳友不易得恶客未至门先关
　　题立斋不碍云山亭
　　英英山中云苍苍云外山云山偃蹇若高士不傍贵人门戸间藕堂老人家四壁诗句曾参浣花客一亭半落平畴外拾尽乾坤眼犹窄樵歌断处起寒青鸟影明边际空碧玉鸾不入巫阳梦满榻凝尘室生白昨宵础润卜雨来岸巾栏角小徘徊忽然一片黑糢糊失却万丈青崔嵬有风飒然起林薄如觉天日徐徐开推窗看山色如故断云飘零不知处
　　书范石湖白髭行后
　　渡江莫盛干淳间虞范诸贤鬓未斑功名草草负遗恨老死不见巩洛山我近经行石湖路范家水名王家墓风流一代竟澌尽手泽何人为珍防直当慷慨论兴亡奚暇悲歌叹衰暮
　　题程子充少监家藏二诗遗墨前一诗程御史临终遗其子端甫诗也后一诗元遗山女初适端甫时送别诗也端甫子充之父元氏子充之母翰苑诸公题述遍矣
