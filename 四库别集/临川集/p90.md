<!-- { "loadSidebar": true } -->
　　某启：承已筑武胜，又讨定生羌，甚善。闻郢成珂等诸酋，皆聚所部防招，恩威所加，于此可见矣。然久使暴露，能无劳费？恐非所以慰悦众心，令见内附之利。谓宜喻成珂等放散其众，量领精壮人马防招，随宜犒劳，使悉怀惠，城成之后，更加厚赏。人少则赏不费财，赐厚则众乐为用。不知果当如此否？请更详酌。荡除强梗，必有谷可获以供军，有地可募人以为弓箭手。特恐新募，未便得力。若募选秦凤、泾原旧人投换，仍许其家人刺手承占本名，官土人员节级更与转资，即素教之兵，足以镇服初附。事难遥度，心所谓然，聊试言之尔。诸当条奏，想不惮烦。露次劳苦，为时自爱。不宣。

　　【三】

　　某启：得书喻以御寇之方。上固欲公毋涉难冒险，以百全取胜，如所喻甚善，甚善。方今熙河所急，在修守备，严戒诸将，勿轻举动。武人多欲以讨杀取功为事，诚如此而不禁，则一方忧未艾也。窃谓公厚以恩信抚属羌，察其材者，收之为用。今多以钱粟养戍卒，乃适足备属羌为变，而未有以事秉常、董毡也。诚能使属羌为我用，则非特无内患，亦宜赖其力以乘外寇矣。自古以好坑杀人致畔，以能抚养收其用，皆公所览见。且王师以仁义为本，岂宜以多杀敛怨耶？喻及青唐既与诸族作怨，后无复合，理固然也。然则近董毡诸族事定之后，以兵威临之而宥其罪，使讨贼自赎，随加厚赏，彼亦宜遂为我用，无复与贼合矣。与讨而驱之，使坚附贼为我患，利害不侔也。事固有攻彼而取此者服，诚能挫董毡，则诸羌自服，安所事讨哉？又闻属羌经讨者，既亡蓄积，又废耕作，后无以自存，安得不屯聚为寇，以梗商旅往来？如募之力役及伐材之类，因以活之，宜有可为，幸留意念恤。边事难遥度，想公自有定计，意所及，尝试言之。春暄，为国自爱。不宣。

　　【四】

　　某启：久不得来问，思仰可知。木征内附，熙河无复可虞矣。唯当省冗费，理财谷，为经久之计而已。上以公功信积著，虚怀委任，疆埸之事，非复异论所能摇沮。公当展意，思有以报上，馀无可疑者也。某久旷职事，加以疲不能自支，幸蒙恩怜，得释重负。然相去弥远，不胜。唯为国自爱，幸甚，不宣。

　　【与赵Ι书】

　　某启：议者多言遽欲开纳西人，则示之以弱，彼更倔强。以事情料之，殆不如此。以我众大，当彼寡小，我尚疲弊厌兵，即彼偷欲得和可知。我深闭固距，使彼不得安息，则彼上下忿惧，并力一心，致死于我，此彼所以能倔强也。我明示开纳，则彼孰敢违众首议欲为倔强者？就令有敢如此，则彼举国皆将德我而怨彼，孰肯为之致死？此所以怒我而怠寇也。老子曰：“抗兵相加，哀者胜矣。”此之谓也。至于开纳之后，与之约和，乃不可遽，遽则彼将骄而易我。盖明示开纳，所以怠其众而纾吾患；徐与之议，所以示之难而坚其约。圣上恐龙图未喻此指，故令以书具道前降指挥。如西人有文字，词理恭顺，即与收接闻奏。宜即明示界上，使我吏民与彼举国皆知朝廷之意。

　　【回苏子瞻简】

　　某启：承诲喻累幅，知尚盘桓江北，俯仰逾月，岂胜感怅。得秦君诗，手不能舍，叶致远适见，亦以为清新妩丽，与鲍、谢似之。不知公意如何？馀卷正冒眩尚妨细读，尝鼎一脔，旨可知也。公奇秦君，数口之不置，吾又获诗，手之不舍。然闻秦君尝学至言妙道，无乃笑我与公嗜好过乎？未相见，跋涉自爱，书不宣悉。

　　【与陈和叔内翰简】

　　某启：今日承以券致馈，喻令来取。与和叔交游三十年，岂敢复相求于末度！然人道所以相交际，亦宜粗有礼，非苟以豢养为利而已。是以不敢拜贶，窃恐此非公指。然久客于此，每以烦费公帑为惭，自是台无馈，不亦善乎？馀留面叙。不宣。

　　【答许朝议书】

　　某启：连得诲示，岂胜感慰！岁暮冱寒，想比日安佳。顷在朝廷观公议法，每求所以生之，想今为州，亦用此意。公寿考康宁，子孙蕃衍，当以此也。咫尺思一相见，情何有已？唯冀良食自爱，永绥福履。不宣。

　　【答蔡天启书】

　　某启：近附书，想达。比日安否如何？何时南来？日以企伫。得书说同生基以色立，诚如是也。所谓犹如野马，熠熠清扰者，日光入隙所见是也。众生以识精冰，合此而成身。众生为想所阴，不依日光，则不能见。想阴既尽，心光发宣，则不假日光，了了见此。此即所谓见同生基也。未即会晤，为道自爱，数以书见及。尊教授想比日安佳，未及为书。

　　【与参政王禹玉书二】

　　某启：越宿，伏惟台候万福。某久尸宰事，每念无以塞责，而比者忧患之馀，衰疹浸加，自惟身事，漫不省察。持此谋国，其能无所旷废，以称主上任用之意乎？况自春以来，求解职事，至于四五，今则疾病日甚，必无复任事之理。仰恃契眷，谓宜少敦僚友之义，曲为开陈，使得早遂所欲，而不宜迪上见留，以重某逋慢之罪也。区区之怀，言不能尽，惟望深赐矜怜而已。不宣。

　　【二】

　　某启：继蒙赐临，传喻圣训，彷徨躇，无所容措。某羁孤无助，遭值大圣，独排众毁，付以宰事，苟利于国，岂辞糜殒？顾自念行不足以悦众，而怨怒实积于亲贵之尤；智不足以知人，而险讠皮常出于交游之厚。且据势重而任事久，有盈满之忧；意气衰而精力弊，有旷失之惧。历观前世大臣，如此而不知自弛，乃能终不累国者，盖未有也。此某所以不敢逃逋慢之诛，欲及罪戾未积，得优游里闾，为圣时知止不殆之臣，庶几天下后世，于上拔擢任使，无所讥议。伏惟明公方佐佑大政，上为朝廷公论，下及僚友私计，谓宜少垂念虑，特赐敷陈。某既不获通章表，所恃在明公一言而已。心之精微，书不能传，惟加悯察，幸甚。不宣。

　　【答曾子固书】

　　某启：久以疾不为问，岂胜向往！前书疑子固于读经有所不暇，故语及之。连得书，疑某所谓经者佛经也，而教之以佛经之乱俗。某但言读经，则何以别于中国圣人之经？子固读吾书每如此，亦某所以疑子固于读经有所不暇也。然世之不见全经久矣，读经而已。则不足以知经。故某自百家诸子之书，至于《难经》、《素问》、《本草》诸小说，无所不读。农夫女工，无所不问。然后于经为能知其大体而无疑。盖后世学者，与先王之时异矣，不如是，不足以尽圣人故也。扬雄虽为不好非圣人之书，然于墨、晏、邹、庄、申、韩亦何所不读。彼致其知而后读，以有所去取，故异学不能乱也。惟其不能乱，故能有所去取者，所以明吾道而已。子固视吾所知，为尚可以异学乱之者乎？非知我也。方今乱俗不在于佛，乃在于学士大夫沉没利欲，以言相尚，不知自治而已。子固以为如何？苦寒，比日侍奉万福。自爱。 
　

　




　

　
●卷七十四
◎书
　　【上相府书】

　　某闻古者极治之时，君臣施道以业天下之民，匹夫匹妇有不与其泽者，为之焦然耻而忧之。瞽聋、侏儒，亦各得以其材，食之有司。其诚心之所化，至于牛羊之践，不忍不仁于草木，今《行苇》之诗是也。况于所得士大夫也哉？此其所以上下辑睦而称极治之时也。伏惟阁下方以古之道施天下，而某之不肖，幸以此时窃官于朝，受命佐州，宜竭罢驽之力，毕思虑，治百姓，以副吾君吾相于设官任材、休息元元之意，不宜以私上，而自近于不敏之诛。抑其势有可言，则亦阁下之所宜怜者。某少失先人，今大母春秋高，宜就养于家之日久矣。徒以内外数十口，无田园以托一日之命，而取食不腆之禄，以至于今不能也。今去而野处，念自废于苟贱不廉之地，然后有以共裘葛，具鱼菽，而免于事亲之忧，则恐内伤先人之明，而外以累君子养完人材之德。濡忍以不去，又义之所不敢出也。故辄上书阙下，愿殡先人之丘冢，自托于库，以终犬马之养焉。伏惟阁下观古之所以材瞽聋、侏儒之道，览《行苇》之仁，怜士有好修之意者，不穷之于无所据以伤其操，使老者得养，而养者虽愚无能，无报盛德，于以广仁孝之政，而曲成士大夫为子孙之谊，是亦君子不宜得已者也。黩默冒威尊，不任皇恐之至。

　　【上富相公书】

　　某不肖，当朝廷选用才能、修立法度之时，不以罪废而蒙器使，此其幸固已多矣。某窃自度，守一州尚不足以胜任，任有大于一州者，固知其不胜也。自被使江东，夙夜震恐，思得脱去，非独为私计，凡以此也。三司判官，尤朝廷所选择，出则被使漕运，而金谷之事，某生平所不习，此所以蒙恩反侧而不敢冒也。惟不肖常得出入门下，蒙眷遇为不浅矣。平居不敢具书以勤左右之观省，幸缘恩惠所及，敢布其私心。诚望阁下哀其忠诚，载赐一州，处幽闲之区，寂寞之滨。其于治民，非敢谓能也，庶几地闲事少，夙夜悉心力，易以塞责，而免于官谤也。若夫私养之势，不便于京师，固尝屡以闻朝廷，而熟于左右者之听矣。今兹蒙恩厚、赐禄多，岂宜复言私计不便乎？虽然，所辞者才力所不能，而所愿犹未安理分也。亦冀阁下哀之。

　　【上曾参政书】

