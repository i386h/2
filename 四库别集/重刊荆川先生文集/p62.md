<!-- { "loadSidebar": true } -->
　　嘉靖十有三年知常州府臣槚奏臣属邑无锡无锡诸生栋等若干人父老廉等若干人诣臣言杨氏妇守节事甚具臣闻守令以兴教化美风俗为职也臣谨以杨氏妇守节事上闻者妇故邑人俞晖之妻邑人杨复之女自少从父叔识字通书史大指归晖六年而晖卒妇痛衋几死及葬俞氏墓故在惠山会风雨不能舟妇匍匐即路以身翼棺哭且走踯躅泥石间观者皆欷歔有泣者凡十许里乃抵墓所以克葬事自晖死时妇始二十有八岁二子长者始五岁舅姑且老矣而晖故儒家无宿赀可藉于是姻党怜之欲夺其志而前时晖且死犹强起书雪操冰心四字与妇诀妇粘之寝壁坐卧瞻焉至是指而谓其二子曰而父知余心矣余即死敢二乎则又指二子而谓其人曰余所以忍死者为此而已不然余何爱焉婣党谅其志遂绝口不复言也居常内外女婣宴好绝不往来曰我孀也宜然至老犹然姑尝末疾踰屡岁汤药祷祈拭扫温扇至于颒盥栉沐扶抱吮摩抑搔便液之事必自亲之一不以属仆人二子稍长亲授句读后虽巳就师每夜归必篝灯火与相对以助其勤时时称说晖之音容嗜好及其蹈履与其所志焉而不遂以待其后者几以朂二子且使识勿忘也今二子皆强学有立其一为乡试举人曰宪其一为诸生曰寰者也臣谨按杨氏妇有不二之贞有抚孤之义宜旌妇今年及五十岁矣于旌格应臣槚昩死奏制曰下礼部礼部臣请命廵按御史核实御史臣蕙奏臣槚言不妄礼部臣覆奏　制报曰如令于是礼部下常州府给钱立绰楔遂如令后四年而宪举进士孺人从宪于京师病卒反柩于无锡将葬宪诣余请曰子其为宪母书墓隧之碑匪敢曰以嘉惠宪母其以对天子之宠命而章守臣之不蔽善也不亦可乎余既以许宪因自念尝读汉史黄霸传霸为相课郡国计吏以郡国有孝子弟弟贞妇顺孙者为一辈先上殿而张敞非之以谓此无益于廉贪贞忒之行而适足以导伪长谩霸敞皆世所指才吏其相反何也夫有善而不见褒赏谓之匿褒赏不当其善谓之诬匿且诬其敝也均今　国家表崇节义之意至慎重也而草野委巷之间力不能自达则或不列于褒赏其列于褒赏者参舆人之论乃或十一异同焉以古较今不甚远乃知敞之言于汉要未为过余家武进往来无锡间问其邑人邑人之贤俞母者相属也私论之与公褒可谓参合然则守臣槚之为此举也其可以当黄霸之赏而免于张敞之讥矣乎余以是具载其文且为之铭曰于皇有明风轨是敦贞妇弟弟孝子顺孙有一于此　帝罔不闻大者祠祀小者树门岁之甲午守臣槚言杨女俞妇孀三十年维居之艰维节之完维　帝曰咨朕其试哉爰命廵吏其核以来御史蕙对守言不妄维　帝曰咨朕心所贶乃按甲令乃表厥宅呜呼岂一人之为来者是式 

　　○王母缪孺人墓志铭 

　　余同年信阳王养之至京师携其兄所纂次其母缪孺人之行请余铭诸其墓余尝往来信阳时孺人没未久乡人多有能道孺人事者余闻而善之又尝会养之之兄及侄之为州学弟子者皆秀而有文盖征孺人之能教也遂许之铭而养之又言为其卜墓地时颇有奇恠始得二地堪舆师不能择疑不决者久之忽一夕孺人梦若有告曰某形者吉蛇形者不吉觉而语诸子诸子骇之问堪舆师堪舆师初亦不知其为某形某形也复至其地熟视之则某地果某形某地果蛇形一如梦中语乃徙某形者竟吉呜呼圣人不语恠若此者何说耶则传中所称牛眠而马嘶者其皆可信矣乎孺人信阳缪君讳家之女王君讳虎仲威之妻孺人嫁于仲威若干年而仲威先卒是时诸孤六人其幼者四人尚髫龀也孺人恐坠门户督诸子稍长者使服田贾治生产不得游荡择其幼而敏者教之读书而日课其程每漏下五鼓亲叩寝户使就灯火后诸子皆长大娶妇诸孙且斩斩孺人亦老且衰矣犹教之不弛于景时有不率教者虽斑白必加诮让或至鞭笞之不贷其严如此性素慧好听古书列传谈说理道者惟恐不得闻至于里巷不雅之语惟恐闻之能薄饮食诸子有进重肉者辄不食至奉宾客未尝不丰洁劳于治家能拓其业至于周恤贫匮为粥以食馑于岁者虽费无所惜此孺人之行其子所自为叙与余所闻于乡人者大率近之矣孺人卒于嘉靖十有一年某月日年八十有七子男六鉴镇钦钥镐锐钥州学生锐余同年进士也今为武昌令锐初调崇明令以海道险不能迎养为忧孺人曰地之夷险惟君所命汝弟安之况有汝诸兄奉我汝母以我故阻抑其志且此未必非福也曾无戚容后锐以能调曲周又调安邑孺人闻之曰当益慎其官则可亦竟无喜颜故锐数为令多以能称孺人教之也女二人与子某皆先孺人卒孙男十七人某某皆州学生初余既许之铭久未有以应也后余家居而锐为武昌令遣使来速铭乃克为之孺人葬以某年月日合于仲威君之兆故孺人所梦处也铭曰有崇斯坟神所惎也山鬼获门辟魑魅也气如春温君子憩也生以为婚死不离也荫彼后昆永无匮也 

　　○蔡母邹孺人墓志铭 

　　蔡生瀛丧其母邹孺人将葬请铭于余因泣而言曰嗟乎吾母之生也备尝艰苦而不获享一日之逸吾母之殡且葬也仅于敛形无以厚其终而恔于心此昔人之所为痛心而自伤其贫者也瀛也柰何既而曰吾母虽欝于生前庶几可彰于身后虽葬不能备礼庶几可藉此一片石而贻吾母以不朽也惟先生幸哀怜之初生尝学于予予固喜生之贫而有志也于是许生为铭其母取生所为状而叙之云邹孺人者无锡邹君廷章之女蔡君元际之妻邑庠生瀛之母蔡君虽大族然赀故贫君又倜傥不事畜藏囊箧屡空然而左缀右缉如补敝衣仅而获完者以孺人为之经营黾勉于其内也生瀛学古为儒不以贫故堕坏其业而陨获其志以孺人为之母而教督之也孺人父卒母华孺人独寡居使华孺人无子而有子以孺人为之女而迎之使就养于蔡也蔡君前所娶华孺人既殁而所遗子女无母而有母者以孺人为之后母而长养婚嫁之使与已子女同也孺人之为妇也如夫有干蛊之勤焉为女也如子有终养之孝焉为后母也如母有鸣鸠之均焉而享年止于四十有七不克与夫子偕老啜菽饮水之奉亦不克食报于其子于戏此瀛之所以重为悲痛而必求余铭者也孺人子女孙云云卒以嘉靖年月日葬以明年月日合于茅塘华孺人之兆礼也铭曰妇德含章弗耀厥美曷铭孺人吾识其子作铭者谁维太史氏铭如可灭石亦可毁 

　　○贺氏孙杨二妻墓志铭 【 代父作】 

　　孙孺人者大学生贺君汝勉之妻而杨孺人者汝勉之继妻也孙孺人卒本正德庚辰七月四日而杨孺人卒于嘉靖辛卯七月八日至是为嘉靖丁酉十一月二十一日始同葬于先茔之次其地曰官坝而汝勉因以二孺人之铭来请于余余有女嫁于贺而汝勉之女又妻于余甥余女与甥往往能道二孺人之行而况乡进士姜君为之状可信也乃不辞而许之孙孺人父承事郎讳堂杨孺人父承仕郎讳昺孙贺皆丹阳巨族而杨之族亦望于无锡故二孺人相继归于贺氏有朱陈之睦焉而二孺人者又皆柔惠婉娩克媲厥美盖若生于一家而非二姓之女偶然以聚为一人之妇者初汝勉未有子是时汝勉与孙孺人年尚少可以有待而孺人已为汝勉置侧室且日夜冀其有子甚于自冀其有子也及病且死犹惓惓以贺氏无子为意而属其妾曰汝无子吾不瞑矣又属其女曰妾幸有子汝同胞也汝善视之其望深而虑远如平常时而不自知其身之悲也孙孺人既没而侧室果有子其后杨孺人自有子与女矣杨孺人抚侧室之子如孤孺人之志而均之于已子不曰吾子嫡也杨孺人嫁孙所遗二女悉其装以遣之不曰留以嫁吾女也此凡妇人之所难而二孺人能之其操行大畧相同而孙既无子杨有子矣又夭孙年止三十有七杨年止二十有七又皆不幸早世呜呼此汝勉之所以悲恸而必求予铭之使二孺人有传也虽然顾予不文其能使孺人有传耶汝勉子二人杨孺人生一子九岁而夭其一曰某聘何氏侧室刘出也为杨孺人所抚者而其母故孙孺人所置也女三其二嫁杨锐周书皆孙出而锐者余甥也其一尚幼杨出也为之铭曰其生也不相识而死其同宅以宁厥魄其死也不偕行而葬其同铭垂厥声 

　　○杨母唐孺人墓志铭 

　　唐孺人者余大父给事中曾可公之女余父永州知府有怀翁之姊余顺之之姑知冠县晋斋公讳溢之妇太学生东墅君讳墉之妻给事公与知县公同年也故孺人以字于杨孺人性孝而惠少从给事公于官给事公卒孺人从其母周孺人与弟有怀翁扶榇归毁而呕血几不可药积数年乃止及归东墅而东墅嫡母金与生母潘孺人事之两得其心中岁姑金与东墅君相继卒孺人茕茕遭两丧哀恸积痞而痼晚年又遭叔父丧恸而又病病少间痞又作遂不起嘉靖壬寅八月初四日也年六十有三自孺人始嫁时杨氏门户方盛舅姑皆无恙家事一不以关孺人而衣食饶给周孺人又甚爱其女欲数见之孺人不数月辄一来每来必月留乃去既去则我馈遗问讯之使日不绝于路孺人亦数相报以为常当是时孺人不知为妇之劳而晏然有为女之乐后周孺人既没舅知县公亦物故东墅与其兄析产东墅又少读书不善治生则家日落于曩时孺人上奉寡姑下厘家务井臼蚕绩必自掺之而亦不能如曩之饶给也后东墅又死其子又析产为四则家又益落自周孺人之没而孺人独与其弟妇相际则岁乃一来其后又独与其诸侄妇相际也或四三岁乃一来其馈遗问讯之使其数与疏亦率如其来之数孺人往来母家既稀阔诸子又各自谋生或携妻子往田庐治田或往赘于妇家孺人更悄然寡居而黾勉有无至老且病或不自休也盖孺人所历于夫家与母家凡三世而三变呜呼此可以知人世之感矣有怀翁与孺人最友爱孺人病且死而有怀翁适官永州以是病不及候其药没不及凭其尸病则侄顺之往候其药没则侄正之往凭其尸而以讣于永州初孺人送弟往永州泣之甚曰吾其不及见吾弟乎至是竟死且死谓诸子曰汝诸兄弟幸辑睦吾不恨矣呜呼诸子其终奉孺人之教以周旋乎诸子勉之诸子者锐鎜鐈鉷也鎜太学生鐈鉷郡诸生贺氏周氏邹氏沈氏其妇也邹妇先孺人七月而卒遂与孺人同时以葬邹于诸妇中最孝故其卒也孺人哭之极哀遂以病女一嫁郡诸生蒋瑫孙男五葬以十二月十五日墓在袁塘之原合于东墅君之兆将葬壻瑫既为之状而顺之乃铭曰夫竁其中旁有令妇孺人归此其永不朽 

　　○吴母唐孺人墓志铭 

