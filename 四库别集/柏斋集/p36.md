<!-- { "loadSidebar": true } -->
　　送方士六首 

　　先生覃懐来复向覃懐去怅望难久留离魂杳烟树 
　　忆昔读书舍寄在蓬莱宫长松挂海月短草留春风 
　　同窻四五人肝胆如一身虽存经济志亦与云萝亲 
　　先生时来过谈笑共抵掌赤水涉波澜玄珠讥象罔 
　　别来三年余相思空寄书死者不可见生者犹离居 
　　归时见故人为问平安否紫气映冥鸿夜夜频回首 

　　鹤舟 

　　君家有鹤舟泛泛江中流停桡丹鳯山鼓枻紫麟洲欲济沈溺人撑到鳯池头世事不可意归棹难久留我家有虚舟飘飘河内浮东风亦漂荡邂逅暂夷犹常恐波浪生命与蛟龙谋子去我所羡我留君不忧解缆未忍别题诗记绸缪再会未可必相忆商声讴 

　　赠方矫亭 

　　末世重功名古人崇道义趋向一以殊此取则彼弃孰知方寸中本是经纶地卓哉矫亭君盛徳愚所庇再拜治心篇贤圣可同志 

　　和暑中韵 

　　把酒对同心推窻见庭树大化恒寂寥枯荣自来去 

　　○七言古诗 

　　楚昭王图 

　　阖闾甲戈中宵起雷鼓喧轰震千里桔槔火照楚王宫仓皇逃避浮江水中流风起生白波鼋鼍出没蛟龙多小船重载惧沈溺君王泪下双滂沱王弟王妃并王子疏者下船谁可使君王手扯介弟衣储宫相逐慈闱死嗟嗟薄俗不堪陈兄弟何如妻子亲忽见画图惊往事小诗吟罢倍伤神 

　　琴溪宅分韵得纪字 

　　国子先生前太史大暑开筵梵宫里南风生凉差可喜况有氷浆浸寒李饮酣执盏逡巡起一语相期誓终始诸公尽是天下士瀛海散仙安足拟人生百年风过耳愿竭丹心报天子名垂万古无泥滓莫笑狂歌同下里四美二难聊用纪 

　　○五言絶句 

　　钱生坟前八景（今录其七） 

　　巉然千仞峯宛似九苞鸟神游乗兴时骑上青云表 
　　右鳯山翥云 

　　恠石如秋隼凌空势欲飞英贤神采异彷佛见光辉 
　　右鹞石横秋 

　　九峯如列戟拱立墓门前见说簪缨后功名继祖先 
　　右九华列戟 

　　溪水如环带分明束墓腰追思游衍日曳履过危桥 
　　右双溪环带 

　　秋月映秋波清彻世无比犹似见亲心泪洒枫湖水 
　　右枫湖浸月 

　　英魂招不起应在此徜徉红绿波相映真成锦绣乡 
　　右芙蕖簇锦 

　　芦花秋似雪掩映钓鱼舟先世嬉游处经过泪暗流 
　　右芦花喷雪 

　　○七言絶句 

　　过却金馆 

　　却金本是寻常事凛凛清风只至今若使仕途贪者少夷齐名姓亦消沈 

　　赠星士 

　　杏坛寂寂罕言命沧海茫茫空问津今日见君谈甲子守株翻却是髙人 

　　玉华山 

　　故乡王屋比瀛州足迹中年未一游玉华岭南千万里几时飞舄到峯头 

　　送陈琴川 

　　此别重逢未有期东西相望漫相思一编管见聊持赠披阅应同对面时 

　　杂画九首 

　　稚子江边携水去野人云外采樵归闲亭昼永红尘净坐看幽禽自在飞 
　　洞箫吹彻大江风回首曹刘事业空赤壁仙翁竟何处青山依旧月明中 
　　直道难容今古同江边谁识玉堂公万言书在人人读惆怅相看是画中 
　　争名争利笑人忙白水青林且退藏想是雄心消未尽却来棋上鬬存亡 
　　两地相思见面难暂将微物寄平安亲朋问我年来事闲看渔翁把钓竿 
　　三鸟不知是何鸟相向飞鸣不肯休劝尔早寻髙树宿萧萧芦苇不禁秋 
　　平川烟草自萋萋南北东西路不迷牛饱心闲无外事扬鞭笑指晚山低 
　　夜深惟恐蛟龙鬬急早仓皇负网归莫道江湖能逺害人生随处要知几 
　　独坐江楼思渺然晚云散尽月当天同心相访须相见不比山阴雪后船 

　　懐陆子渊 

　　共谁虚室细谈玄东望江云意渺然忆昔少年今老矣不堪吟对菊花天 

　　赵子昻鳜图 

　　曾闻鱼藻颂皇都见说杭城殿阁芜却想王孙挥笔处也应回首念西湖 

　　梅雪巻二首 

　　榾柮烟消纸帐温梅花雪影共黄昏兴来我欲闲相访分付奚童莫掩门 
　　梅花开放雪花飞矮屋斜穿一径微松顶忽闻玄鹤唳主人扶杖夜深归 

　　次邹谦之除夜韵 

　　为惜佳时暂举杯春光闻道来年回凭谁细话真消息起向前轩翫蚤梅 

　　○五言律诗 

　　送秦世观宣府督粮 

　　晓日都门道春风送客行转轮明主托规戒故人情政事忙多错嫌疑谤易生至诚能动物元不在声名 

　　送张仲修河东巡盐 

　　河东盐课事军国用斯存锦绮商人富青騘使者尊沟渠怜赤子霄汉隔金门无限忧时意临岐不尽论 

　　送杨太常归省 

　　卿寺迁乔久家山入梦频暂辞黄阁老归慰白头亲道路无多虑将迎有故人圣朝须佐理莫恋锦江春 

　　送穆司成之南监 

　　南京根本地司业范模官今日须君往他年作鉴看文章回古道风俗障狂澜惆怅临岐处天时渐渐寒 

　　归鴈次孟望之韵 

　　何处堪惆怅归鸿嘹唳音闗山千里路光景四时心影入春风静声传画阁深冥冥霄汉上罗网莫相寻 

　　酬孟望之次韵 

　　忆昔梁园会怜君意气投云霄方并辔风浪复同舟黄屋空回首清樽且解忧贾生如晓事应不吊湘流 

　　吊林缵妻死节 

　　一醮期偕老殉夫遂杀身闺门怜弱质髙节见斯人月照鸳帷冷苔封马鬛新彛伦闗政体谁为奏枫宸 

　　挽谢木斋 

　　四海文章伯三朝柱石臣林泉谋养浩山岳恸归神门下依仁久天涯洒泪新束刍无路奠肠断浙江滨 

　　题杨宪长家手巻二首 

　　万里青云路先生次第行山川频按节夷夏尽知名令肃豺狼避恩深草树荣犹思补丹扆驱马向神京 
　　右云程万里 

　　黄甲蜚英俊乌台早致身澄清曾揽辔忠鲠独埋轮勲业追前辈风声起后人九原松柏冷相望欲伤神 
　　右激浊扬清 

　　题侯氏忠义录 

　　海内传忠义侯君世徳长鼓盆居静室挥劔死封疆祠柏凌霜翠亭梅带雪香台山南望处彷佛见辉光 

　　和郭杏东除夜韵二首 

　　除夜围儿女髙堂隔老亲本无经世策空作去乡人勋业看吾友蹉跎叹此身家山并仕路来往自嫌频 
　　岁序如流水滔滔不肯休青灯相对坐浊酒蹔扳留身世将安适才疎拙自谋梅花开雪里笑尔不知愁 

　　元旦次蒲汀韵二首 

　　身事怜衰白羇栖感岁年云霞占晓日花柳媚晴川家逺书难得鸿归信欲传髙台频极目风景故依然 
　　风物开新岁闗山念逺游慈闱三载别宦邸一身留诗酒聊乘兴烟花岂解愁目穷飞鸟外魂断仲宣楼 

　　人日 

　　岁事卜阴晴朝来雾气清天开熈皥象风度笑歌声丰稔传乡国繁华记帝城客居无好况愁减为苍生 

　　次韵挽陈虚庵二首 

　　虚庵今已矣东望一伤心情爱三秋月刚凝百炼金犹悬徐孺榻谁和伯牙琴欲写循良传翻嫌职掌侵 
　　见说毘陵守无如公最贤化行风偃草心静月当天士颂真君子民歌大有年熈熈并皥皥史笔恐难传 

　　送左都颜先生入京 

　　圣主坐明堂霜台振纪纲老臣膺简命南国倍辉光已觉豺狼遯遥看鳯鸟翔离筵回首处秋思正茫茫 

　　类庵宅 

　　洞天何处好清爱水晶宫宗伯开华宴羣仙醉碧筒蔗凝金椀露花动翠帘风岂必浮沧海瀛洲在此中 

　　敝宅分题得观音梅水 

　　逺映观音阁梅花烟水寒暗香盈断浦疎影落轻澜漱玉声相应和羮子半酸瀛洲何异此登眺共凭栏 

　　挽西郊宋处士夫妇 

　　诗酒陶元亮潇条住逺垧伤哉新冢白愁对旧山青同穴怜双璧传家在一经笑谈春满座人共相仪刑 

　　次杏东元宵韵二首 

　　帝城元夜盛灯火画堂深节序同南北人情变古今山河怜晚霁花栁怯春阴笑语喧儿女翻伤老大心 
　　灯火逢元夜萍蓬叹索居感时知我老得句遣儿书酒少愁难破年衰恨有余团团天上月几见缺如梳 

　　次对雪韵二首 

　　夜雪深过尺春城碍出游且斟浇闷酒休上望乡楼齿发真堪念声名不用流行当谢明主归去故山头 
　　感时惊雨雪抚已惜精神镜里容非旧天涯岁又新愁来便枕簟客至强冠巾聚散思今昔相看意更亲 

　　○七言律诗 

　　四月八日午门赐宴次秉衡韵 

　　节惊蓂荚问元初浴佛传来贝叶书龙陛玉音催赐宴鳯楼琼席坐连裾抗章有志同韩愈献赋无才似子虚不是圣明重异教欲将竒恠骇吾儒 

　　宗藩孝行 

　　玉树分枝帝室亲昭然诚孝冠羣伦寸心哀慕穷天地永夜悲号动鬼神髙冢松楸频洒泪名园桃李谩生春凭谁写入丹青传大播遗风起后人 

　　王教之端册业 

　　慈闱髙行并南山文母徽音尚可攀孝子誊书驰驿骑圣君闻奏动天颜玉阶遣使纶音重金殿承恩羽扇间莫道寻常内家事帝王风化正相闗 

　　送李守正归棠邑省亲 

　　宦途邂逅与君同又见归旌逐断鸿东观月明清梦逺北堂春好寿颜红沧溟汗漫鱼龙水平野萧条草木风忠孝此行真两尽天涯极目思无穷 

　　癸亥杂诗八首 

　　出谷莺啼杨栁丝客边风景似年时西山冻释抽新草上苑春归入故枝心念旧游频眺望梦回残月倍相思催朝无奈鸡鸣早又逐羣英过鳯池 
　　故园门巷枕黄河散乱牛羊草满坡两岸夕阳行客棹一犁春雨老农蓑拨醅酒熟尊颜醉击缶声喧稚子歌一别天涯几芳草梦回茅屋月明多 
　　黄金台畔太行隈千里风光一日回白马渡迷芳草合紫金坛迥曙烟开笙歌到处留人醉车马谁家上冢来坐想旧游真似梦野花黄蝶徧蒿莱 
　　盘谷燕川二月寒马头溪水隔天坛黄茅踏遍幽人径白石烧成道士丹风暖野禽朝对语月明松鹤夜交欢采真拟结峯头屋引领西南尽日看 
　　十里云霞锁洞天灵踪千古尚依然老君池水深春雨黄帝松阴暗晓烟盘谷断碑芳草外玉川茅屋野花前别来胜景应如昨归去繁霜惧满颠 
　　目穷郊野遍芳菲清晓登楼转夕晖风撼上阶花影乱雨滋穿土草芽肥采芝商岭人何处种菊浔阳事已非同学故人偏自得海鸥沙际共忘机 
　　闻道商山老紫芝百年短景不胜悲红尘满眼空怜我青史流芳竟属谁杖化葛陂龙去逺笙闻缑岭鹤来迟王孙草绿烟汀晩独倚危栏自咏诗 
　　青春回首思悠悠王屋山髙沁水流观国念存空倚剑思乡魂断独登楼悲呜夜月笼中鹤泛滥春波海上鸥寂寂桑榆敛残照丽谯吹角使人愁 

　　追挽王户部 

　　马鬛西风吹野蒿襄城南望梦魂劳趋尘不及瞻犀表继踵空怜识鳯毛玄武挂冠头正黑青云倚剑志犹髙是谁写入巢由传不说勋名在户曹 

　　追挽复斋王宪副 

　　清新曾读复斋诗眉宇居然见紫芝翰苑鸟台怜往事青蝇白璧恨当时平原草满鸰飞急孤冢苔荒鹤吊迟我欲招魂歌楚些乾坤浩渺不胜悲 

　　望泰陵次序庵韵 

　　玄扄一自掩重闗惆怅龙髯不再攀绛节定应归帝所翠华无复到尘寰乱峯残照玄猿哭衰草寒烟石兽闲载笔小臣凝望久玉楼瑶殿倚空山 

