<!-- { "loadSidebar": true } -->
    当司应受事推勘等，台中旧例，及兴元元年十月四日御史大夫崔纵重奏，取侍御史、殿中侍御史各二人，共成四推，犹以东西推为名。又各分京城诸司及道州府，为东西之限。只日则台院受事，双日则殿院受事，其中一人有故，则同推便知者。伏以所分诸司及府州，为限己定，事若并至，无例均分。剧者则推鞫难精，闲者则吏能莫试。今请不以东西为限，亦不以取只日、双日受事，但请依旧请四推，御史令轮环受事，周而复始。如此则才用俱展，劳逸必均。其馀应缘推事，须有约勒，若一一闻奏，虑烦圣听。敕下後，请随事条流。（《唐会要》六十二）
    ☆薛平
    《全唐文》六百九十三有传。
    ○禁掠卖新罗人口奏
    应有海贼讠玄掠新罗良口，将到当管登、莱州界及缘海诸道，卖为奴婢者。伏以新罗国虽是外夷，常禀正朔，朝贡不绝，与内地无殊。其百姓良□等，常被海贼掠卖，於理实难。先有制敕禁断，缘当管久陷贼中，承前沿守法度。自收复已来，道路无阻，递相贩鬻，其弊尤深。伏乞特降明敕，起今已後，缘海诸道，应有上件贼讠玄卖新罗国良人等，一切禁断。请所在观察使严加捉搦，如有违犯，便准法断。（《唐会要》八十六）
    ☆高元裕
    《全唐文》六百九十四有传。
    ○丞郎拜食先牒台司奏
    伏以近日丞郎以上官，未就食之前，时有称疾，便请先出。请自今合候对官遇延英开日，有事要与宰臣商量者，即请拜食後先出，仍事须前牒台司。或年齿衰迟，不任每度就食者，量许三度仗下後先出。其馀官不在此限。如违，请每月终一度具名闻奏。（《唐会要》二十五）
    ☆李夷简
    《全唐文》六百九十四有传。
    ○宪宗称祖奏
    王者祖有功，宗有德。大行皇帝戡剪寇逆，累有武功，庙号合称祖。陛下宜当决在宸断，无信龌龊书生也。（《唐会要》十五）
    ○弹奏举选限内请朝参奏
    准贞元十二年四月中丞王颜、元和元年三月中丞武元衡奏，兵部、吏部、礼部、侍郎官，每年举选限内，不奉朝参。又今年所造选格，不详敕文，复请明日朝参，臣合弹奏。（《唐会要》二十四）
    ○访察诸道不法奏
    诸使诸州有两税外杂率，及违格敕不法事，请诸道盐铁转运度支巡院访察，状报台司，以凭闻奏。（《册府》五百十六）
    ☆李绅
    《全唐文》六百九十四有传。
    ○唐故试太常寺奉礼郎赵郡李府君墓志文
    府君讳继，字兴嗣，晋陵府君之长子，先夫人裴氏出也。府君娶博陵崔纬之女。君享寿六十一，以元和四年三□日终于常州无锡县寓居，葬于□□□□之阳。至十一年秋七月廿有□日，弟绅启奉归于长安白鹿原，陪祔王父郫县府君茔之後七十六步。冬十一月庚寅，封树毕事。呜呼！先兄有文学信义，不幸无位，天何不仁，又绝其嗣。有二女，一已有行，其幼犹室。呜呼！绅远自淮南赴秦□□呼天泪血，而东之诸侯，咸为具事，远□□□。所可恨者，崔嫂以信丁巫神，不护灵旐，可为痛哉！敢志於石，用告幽壤。谨志。
    博陵不义不顺，不奔不护，明神有知，终不得祔。（石刻。《八琼室金石补正》六十九、《关中石刻文字存逸考》四、《唐代墓志汇编元和九四》）
    ☆李德裕
    《全唐文》六百九十六有传。
    ○奏回鹘事宜状
    右臣等见杨观说，缘回鹘赤心下兵马，多散在山北，恐与奚、契丹、室韦同邀截可汗，所以未敢远去。今因华封回舆，望赐仲武诏，令差明辨识事宜军将，至奚、契丹等部落，谕以朝旨。缘回鹘曾忠效，又因残破，归附国家，朝廷事体，须有存恤，令奚、契丹等与其同力，讨除赤心下散卒。遣可汗渐出汉界，免有滞留。如蒙允许，望付翰林约此意撰诏，兼诏克恭，未审。（影宋本《会昌一品集》）
    ○请发陈许军马状
    右臣等商量，贼中人心，久合自变，犹恐顾望河朔，旬月偷安。陈许累有战功，军声甚振；王宰年力方壮，才略可称。委之征行，必有殊效，非惟破贼稹之胆，足以坚镇魏之心。倘有先声，必当自溃。望诏王宰，自拣当军马步精兵，除合留在镇外，并取河阳、相卫路，直抵磁州。其在镇兵马，委行敏权知，仍差干事判官一人留务。未审。会昌三年八月十一日。（同上）
    ○赐王宰诏意
    用兵之难，在於过险，既收要害，便合成功。故出并陉而赵师虏，过成皋而吴寇殄，得略阳而陇坻服，入大岘而广固平。近则破鹿头而翦蜀，克郾城而定蔡。卿初取天井，大振威声，皆谓计日而取泽州，指期而擒刘稹。顿兵危坂，已涉二时，日费殆过於千金，途隘有逾於九折，士不宿饱，人己告劳。在朝公卿，继陈谠论，皆云卿之血属，质在贼中，此珍之常情，固当无隐。昔乐羊食子，文侯见疑，爱既及於懿亲，义岂後於君上。若虑危害晏实，未忍急攻，但卿披诚，朕必深恕，即当与卿移镇，必使两全。如能大义灭亲，至诚体国，舍尔所爱，建兹殊勋，继先王钟鼎之荣，传子孙带砺之庆，即须厌塞公议，早覆妖巢。朕之报卿，必异群帅。暑潦将至，农事已兴，偃武息人，固难淹久，深思朕意，勿更食言。又知卿比留支兵，守备万善，既分武力，尤费机谋。今授刘沔河阳，日临寇境，俾为声援，常据要冲。卿既进攻，必无後虑，勉当协力，副朕至怀。（同上）
    ○答侍郎十九弟书
    天地穷人，物情所弃，虽有骨肉，亦无音书，平生旧知，无复吊问。阁老至仁念旧，再降专人，兼赐衣服、器物、茶药至多，开缄发纸，涕咽难胜。大海之中，无人拯恤，资储荡尽，家事一空，百口嗷然，往往绝食，块独穷悴，终日苦饥。唯恨垂没之年，须作馁而之鬼。十月末，伏枕七旬，药物陈裛，又无医人，委命信天，幸而自活。闰十一月二十日，从表兄崖州司户众军同正李德裕状侍郎十九第。（洪迈《容齐续笔》一）
    ○遗段少常成式书
    自到崖州，幸且顽健，居人多养鸡，往往飞入官舍，今且作祝鸡翁尔。谨状。（《北梦琐言》）
    ☆李渤
    《全唐文》七百十二有传。
    ○创置理匦使奏
    伏准实应元年五月刺，给事中韩赏、中书舍八杨绾同充理匦使。其时，二人奏大理评事虑翰充判官。又准《六典》，匦使常以御史中丞及侍御史为之。台中人吏强斡，首列百司，明刺特并入匦，实同创置。其官吏手力、食料、纸笔，委本司条流间奏。（《唐会要》五十五）
    ☆李听
    《全唐文》七百十三有传。
    ○募马备边奏
    请於准南、忠武、武宁等道防秋兵中，取三千人衣赐月粮，赐当道自召募一千五百人马骁勇者，以备边。仍令五十人为一社，每一马死，社人共补之，马永无无阙。（《唐会要》七十二）
    ☆胡季良
    《全唐文》七百十三有传。
    ○方山实幢赞（并序）
    义不□国，非忠也；福不普缘，非教也；会昌□□年，立幢大居士陈君曰常进，□处居家，不□三界（缺四字）晋□生灵□僧白僧岳，内闵菩萨，外现声是，建立实幢，福延成性，以此教救善住□远八□入菩提之门，今以净愿，立存存之□诚，□致□□之福也。良工周氏□□立石沓花台，势矗梵史，只□户叨成也。赞曰：
    文殊取经，大帝宏教。文德武功，惟忠惟孝。开张修相，阐冂门要。龙华□期，□福□妙。（石刻）
    ○德本寺碑
    〈按：此文见陶宗仪《古刻丛钞》，题胡季良。谈《吴兴志》亦云：“《德本寺碑》胡季良撰。”与《全唐文》九百九十阙名之文，大略相同，惟“立君”之“立”，《丛钞》作“丘”，“必无其迹”之“无”《丛钞》作“垂”，“达於所亡”之“亡”，《丛钞》作“止”，“落涧”上，《丛钞》有“同”字，“永躅”下，《丛钞》有“其石路兴石桥之名，相次不朽”二句，馀皆同，所据当别一本。今存其目，文不录。〉
    ☆柳公权
    《全唐文》七百十三有传。
    ○尊殴卑议
    尊殴卑，非斗也。且其子在，以妻而戮其母，非教也。（《南部新书》壬）
    ○笔偈
    圆如锥，捺如凿。只得入，不得却。义是一毛，出即不堪用。（同上丁）
    ○圣慈帖
    圣慈允许守官，稍减罪责，犹深忧惧。续冀面言，不一一。诚恳呈卅第处十四日，即空。
    ○伏审帖
    伏审帖姊姊八月定发，第兴廿八第同从行，逭闻不胜抃跃。今日元七来，望第速到极也。愿在路咨问，不停滞，幸甚。未即展辖，尚增恨恨，不一一。公权呈廿三第、廿六第、廿八第、卅第处。卅一第意不殊，前要小楷，后使送往。空。
    ○赤箭帖
    奉荣示，承已上讫，惟增庆悦，下情但多欣惬。垂情问以所要，悚荷难任。偿有赤简，时寄及三五两，以扶衰病，便是厚惠。不具，公权状白。
    ○辱问帖
    辱问，却道及碑本，兼虚奖逾涯，但深反侧。因见赵张，如虚奖之说为缘饰也，幸甚不具，公权呈。（并《淳化阁帖》四）
    ○时新帖
    爪一颗，时新，第一割而尝之，味又甘好，以表汝之孝也。明后至，彼不悉耶？告世四娘省。（《汝帖》）
    ○年衰帖
    公权年衰才劣，昨蒙恩放出翰林，守以闲冷，亲情嘱托，谁肯为乡应，惟深察。公权敬白。（同上。宋拓《兰亭续贴》）
    ○兰亭帖
    张兰亭诗，兼公权续得者，亦付上，伏维检领入箧。除冀面话，不次。十一日，公权状上给事阁老间下。青褾辄换却旧者，谨空。（《兰亭续帖》）
    ○题王太令送梨帖
    因太宗书卷首，见此两行十字，遂连此卷末，若珠还合浦，剑入延平。大和二年三月十日，司封员外郎柳公权记。（《三希堂帖》）
    ○谢人惠笔书
    近蒙奇笔，虽毫管甚佳，而出锋太短，伤于劲硬。所要优柔，出锋须长，择毫须细，管不在大，副切须齐。副齐则波撆有凭，管小则运动省力，毛细则点画无失，锋长则洪润自由。顷年曾得舒州青练笔，指挥教示，颇有灵性。後有管小锋长者，望惠一一，即为妙矣。（《天中记》）
    ☆吴皋
    皋，宪、穆间台史。（按：当为卢坦官监察时。御史台令史有谓台史，即今所谓属吏者。疑非。）
