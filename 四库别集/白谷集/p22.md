<!-- { "loadSidebar": true } -->
　　奏为微臣迫欲报主已至地方奈两耳竟废不能闻言何以受事又拂戾舆情已见其端展转无计不得不据实哀鸣仰祈圣明勅部速议斥更以无致贻悞事臣负恩溺职罪孽深重自三月二十三日于通州感患失聪了不闻声今已一月有半前月二十三日臣方席藁候议忽接部咨知臣复儌皇上使过洪恩催赴保督新任臣跪读明纶感激思奋不暇深维始终谬谓臣年未衰暮或可调养料理渐需痊可既具疏谢恩刻期赴任固臣区区犬马报主之私也孰意两耳既废跬步难行一至地方始知不可旦夕容留如不及早驰请斥更以至躭延时日虚负重寄臣虽死不偿责矣臣方过都之时臣同乡亲友宦于京邸者视臣于郊闗之外见臣狼狈之状皆为掩泣日暮抵芦沟桥会分监臣武俊以督修城工在彼邀臣一饭凡所问讯慰劳之言臣俱不能听惟令书役私记而已及行近涿州该州知州呉同春及卫辅营将官温良等出郭相迎突值舆前臣不知为谁氏茫无以应左右以手指画臣都不省一时惭愤无地自容比至城署举炮迫近臣舆止见火光迸发亦不之闻也臣在通州尚有一日偶闻炮声兹殆以惭愤之故锢蔽更加于前矣迨入署于各将吏俱未延见闭门独坐泫然泣下既就榻涙犹涔涔盈枕也次日抵定兴谕令左右于该县官吏接见皆豫开一帖投臣始能辨识比该县知县王赐玺接见之后原役偶离臣所突有易州道臣刘在朝因便道就见遣差官大声喊禀无如臣何旁役不得已乃代为传免谢之而去已得中军官李国政小帖始悉其故臣于是惭愤益甚几不欲生及进该道入见留坐少顷该道有所语亦惟令书役于其去后书冩呈臣次日至安肃县又次日至保定府凡有将吏接见非报帖不能知闻凡有事体声说非开冩不能裁示臣时觉环臣左右殆无一不揶揄臣而姗笑之者臣之惭愤愈不可言臣因思臣方新莅于将吏叅谒之末节不能支吾已无以肃体示观若臣任事之后诸所经画非稽阅兵马即清核钱粮与夫劝惩将吏诸重务乃臣出入内外俱不得不借听于报帖假手于开冩就中藏奸启弊宁有纪极若欲左右之人体臣充耳不相愚弄此万万必无之事然即令若辈守法无他亦必不能禁所属将吏之借口其何以保无后言使羣然慑服乎臣因候印未至偃坐一室前思后想无一而可即臣才力果堪而听而不闻岂得尚言才力即使三五月可愈而保督之事岂可躭阁三五月况臣伎俩已竭又废病难痊縁是煎忧之过烦燥增剧两日已来并水火结濇头目晕眩手足时作麻木延医吕国宾诊视谓心肾不交肝经火燥故尔气闭声收葢縁累年劳役受病已深且恐转生他症殊非药饵可能旦夕取效臣窃维保督新设责任何等重大上厪宸虑何等殷切乃于一刻千金之时而容以两耳无闻之人尸位贻悞乎其宜仰请斥更无容再计乃臣方拟缮疏沥陈而初七日夜已有匿帖粘臣署前云军民哑总督聋虽有苦情谁陈九重又闻各巷口及各衙门亦粘有此帖旋经揭毁则臣之不孚众望拂戾军民已见其端然使臣力或可勉即人言奚恤乃臣愦愦若此安能稍图寸效以谢兹悠悠之口又乌得不早自裁决也用是泣血哀鸣冐死驰奏至于臣罪原应罢斥蒙圣明寛宥趣令复任实出臣之望外今臣既不能复任督事自应仍行褫革庶国法明而臣心亦可自惬非臣所敢辞也若夫堪任保督者以臣愚计之实不乏人皇上勑该部广求公举天下之人自足供天下之用何至于今日而叹乏才乎以臣所知如原任兵部侍郎张福臻作令临颍不捐公私创造砖城百雉屹然祗今豫寇纷纭临颍独获安堵皆福臻之贻也又如登抚杨文岳气定神闲遇事迎解前者守徳守临以及援登俱先期遄赴便宜即行具见逺畧而沈雄温湛妙有张弛殊不易及向臣曾以文岳及东抚颜继祖并举之枢部臣于继祖犹知之镇抚之前若文岳则臣信宿清源时亲见其遇卒能暇处纷不乱圆应无方所不胜心折者也臣耳目固陋其自二臣而外所不及知不能举者何限苐在该部之亷访推用耳伏祈皇上勅令该部务为新设重镇推举贤能仰请简用俾其星驰受事早奠岩疆力振初局念臣已经聋耳且不能闻属官之言身何能胜地方之任又怜臣抚秦剿御三年入援驰驱六月积劳婴病万非得已及臣印勅俱未领到无可交代允臣即去俾早获回籍调理又与臣老病之母早获相依一日倘不遽填沟壑惟有偕山樵野牧共祝圣寿于亿万斯年矣臣无任悚息待命之至为此谨奏崇祯十二年五月初九日具奏十三日奉旨孙传庭特任练兵何得輙以病诿着即遵旨刻期料理不许延误取罪仍着兵部查明速奏

　　再请斥革疏

　　奏为微臣幸邀寛政恭谢天恩并再陈聋废及病苦迫切情状万乞圣明慨赐矜怜急行斥革另简才能蚤为料理免悞封疆大计事臣自五月初六日抵保定因两耳聋废万难受事具有微臣迫欲报主已至地方奈两耳竟废不能闻言何以受事又拂戾舆情已见其端展转无计不得不据实哀鸣仰祈圣明勅部速议斥更以无致贻悞一疏于初九日拜发去后初十日准兵部咨该本部题为功罪闗封疆之重威福系朝廷之权歴数失机列为五案祈皇上立伸国宪垂玩逗之大戒以巩治安之新图事臣奉旨实降五级照旧管事臣跪诵明纶不胜感激不胜惶悚除恭设香案望阙叩头谢恩外窃念臣承局虽残矢心原实苐智勇俱困之日残局委属难收矧庸蹇无似之人实心何能自白负愆殊重伏罪何辞乃谬蒙廷议曲原特荷圣恩薄创此臣于稽首称谢之余所不禁感激涕零者也惟是应斥获留臣之际会诚竒虽生犹死臣之婴疾最苦乃今不但虽生犹死且又垂死难生矣臣自前疏拜后枯坐一室咄咄书空僮仆书掾皆视臣若无物或诟谇于门屏之外或构斗于厅事之上臣如在梦寐间有解事者密帖告臣即于帖后求臣勿加穷诘臣忿不能忍呼羣役亲讯之而彼此执笔互推臣竟莫悉其故反致误责陜西携来稿书一名而羣役相顾散去已乃知所责者非其罪也臣孑然一身别无亲属相从可以代臣体察禁饬然即有亲属亦止能体察禁饬于门之内已耳门之外何以代也臣乃知天之废臣以至于此臣真虽生犹死矣又不意复感一症将无生理臣因医官吕国宾之言谓臣耳受恙繇肝火燥发且中有积痰恐转成别症连服清痰之剂未有微效至十二日早起忽觉胸膈如有一物直抵喉间咽之不下咯之不出及以匙箸引之则有血块如核与顽痰相纒不解愈引愈多该医及仆辈相视惶骇谓不急图谢事静养性命之忧且在旦夕不但听不闻声而已臣为怃然者久之因思臣之性命亦何足惜惟是臣母衰年独臣一子臣向在秦切欲请告尘皇上睿听者屡矣苐以疆事迁延至今倘臣或有他臣母暮景为可怜耳然此终属臣之私情亦非臣所敢言也臣所不能不急急陈者则以臣既两耳无闻必不能卧理保督之事而保督之事又断不可时刻躭延惟祈皇上如臣前疏将臣速赐斥革另简贤能星驰抵镇早为料理俾抽练重务毋致躭迟臣或死或不死而犹之死总非臣所计也使非臣病废万难受事保督之事又万难顷刻躭迟臣前疏犹未奉旨安敢复有琐渎伏祈圣明立赐施行臣无任激切待命之至为此谨奏崇祯十二年五月十四日具奏二十一日奉旨孙传庭已有旨了该部知道

　　奏缴督师符验闗防兼报抚秦存积银两疏

　　奏为敬缴微臣前任督师符验闗防兼报抚秦任内存积锾站银两事臣前任督剿原领勅剑旗牌已于四月十九日具疏进缴讫其闗防因查核官兵支过行盐并候部文扣算功赏臣已奏明俟事竣同符验并缴今行盐文册臣已行令各镇将径报理饷主事李光宥查核功赏臣已销筭奏报所有闗防暨符验相应并缴至保督闗防据塘官王燝于五月十二日赍至时臣业已病废请斥未敢开动其准到部文及行各衙门文移凡闗抽练事务者臣俱用督师闗防转行至二十一日接邸报臣蒙恩革任行查臣即于公署恭设香案叩头谢恩讫至二十六日接邸报新督已推登莱巡抚杨文岳奉有俞旨登莱原在督属闻命即可受事臣随将保督闗防于六月初二日差旗鼓守备杨豹率官承吏书罗国用等六员名赍送新督臣讫有节次准到部咨二十九件并行过及各镇道投到文巻不及一扛檄发保定府呈送其卫巩二营兵马已行井陉易州二道遵照部题责原管官训练应交新督臣稽阅臣于本月初九日自保定扶病移驻易州听候查奏再臣原任秦抚叨转今官节改四任俱于行间拜命其巡抚复命事宜臣曾于恊理谢恩疏中奏明俟恊理事竣补行秦抚自臣以前七易其人而无一好去者故歴十三年未有一复命之抚臣独臣得幸升例应复命今亦以病废蒙罢不敢补行矣惟是一切钱粮臣仍期移会今抚臣丁启睿销算明白奏报至臣抚秦三年禁讼寛罚任内赃赎无多除凑买战马打造军器及括充赏犒外未甞以一锾入私橐有臣摘发凤岐驿递私派等弊各赃赎并臣行潼闗京兆岐阳等驿站马立法官应除省民间私幇无算而在官正项站银各州县俱有节省悉在该州县存积但未彚确总数向各州县有申文至臣报充公费者臣皆严批拒之未动一分二项合之约三万余两臣在秦之日悉以分檄布政司西安府收贮以充本地军饷用备军饷之不敷今原巻与各项钱粮册簿俱于获鹿失毁经承吏书亦被擒杀然俱经臣屡次批驳原委数目自可稽考臣已屡檄司府取造清册俟至日臣虽废处田间亦必核确报闻亦臣已离地方不忘敝笱之区区也臣自填抚危秦苦心拮据措饷则实实使无饷而有饷只清屯一项计三年共得折色银四十五万余两本色米麦豆约五万石措兵则实实使无兵而有兵清出屯兵一万二千人练就边兵五千人即作太平之役总兵曹变蛟勇推独冠而所得力者半系臣标御敌则实实使全秦十载不结之大寇数战荡平就中有名渠首如闯王蝎子块张妙手混天星过天星大天王米闯将刘秉义火熖班就地飞整齐王瓦背乙条龙镇天王一朶云皆属臣殱抚臣屡蒙皇上实心任事劳怨不辞大捷竒捷方畧劳苦体国筹边之褒不一而足甚且以臣风示海内俾各省抚臣皆以臣真心实事为法乃臣之已蒙鉴知于皇上者止此清屯足饷练兵御敌之数事其臣朝夕砥砺及诸禆益地方未经奏报而可以为海内嚆矢者臣未敢一一自明顾后来未有不为圣明洞烛者即此锾站二项臣原拟于复命时一并奏报然非因文册失逸吏书被杀恐后来隔手经承或致隠混臣业留之地方即以完臣始终为秦之一念亦不敢自矜苦节仰渎圣明也为此谨奏崇祯十二年六月初八日具奏十七日奉旨该部知道

　　奏请查结疏

