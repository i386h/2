<!-- { "loadSidebar": true } -->
　　左光禄大夫守尚书左丞苏某恭覧太宗皇帝淳化中赐知州御前厯子亲书三十一字迨今八十余年笔势飞动翰墨如新对之歆然孰不悚厉昔汉光武以手迹赐郡国一札十行细书成文故自临邦宰邑者竞能其官唐明皇除令长亦以勅书训厉谓之令长新戒当时郡县号为得人其犹载于金石之刻或见于诗人之咏歌以为太平之源由此其致犹未若神功恤民之勤为之精择守长亲书翰墨以遣之得其赐者超越前代规橅闳逺垂于无穷守臣奉之以为大训不其伟欤
　　题胡考甫书华严经
　　大方广佛华严经本叙云佛为大心众生说一乗道纯眞境界超絶权假当念相应即成正觉名虽十防指归一贯通利者刹那见性泥文者多刼迷涂自晋至唐三经繙演其书乃完凢十万正字揔百千妙颂要言奥义包括万殊前代名流留心探索则有论钞賛图开示末学入法界门大行于时予熈寕中赴东阳守道桐江失舟弟息及甥三人不救追悼不巳因作毗卢文殊普贤三像以荐夭横通经义者以为正合教意今考父大夫服太夫人之防三年斋洁书此经全部八十巻字皆端楷功巳圆成仰报劬劳隂助冥福其勤至矣非特见孝子精诚之意抑可示导门诱掖之劝因览巨轴賛叹不巳因假翰墨题于入法界品之篇末云元祐七年二月初七日丹阳苏某谨志
　　题青溪图
　　予庆厯四年领邑江宁六月驰漕牒之贵池适遇天章滕公过郡磐桓新居都官曽公退居州第相期为弄水之防者数四临青溪望诸山以琴碁销暑笑言甚适迨今五十年矣而未尝再到公诩画图曲尽幽致言念嵗月推迁二贤墓木巳拱而老朽岿然覩物思人不觉感懐因识巻末
　　题送光序
　　光论书法犹释氏心印发于心源成于了悟非口手可传此诚知书者然当时名称如此而独不闻于后世笔迹絶少传者岂唐人能书者多如光辈湮没无闻不知防何人耶观诸公称誉之言盖非常常僧流也
　　题滩院记
　　唐人多善书者题楷行草往往各尽其妙渉五代而字体衰矣独杨公凝式号得笔法洛中碑志石刻官寺僧舍多其题识至今尚存校之一时墨迹固不类矣伯镇所临中滩浴室记是其书撰文格虽不甚髙而词气宏赡犹有唐人之风范亦可嘉也
　　题应之诗
　　应之江表名僧能文章善楷南唐升元保大间为内供奉中主后主书体与之相类当时碑刻多其冩者至今尽存惟江寕府保寕寺四注金刚经兼备众体尤为精笔此诗乃其眞迹也苏某题
　　题张籍墨迹
　　张籍书世罕传者予顷游歴阳见僧寺有收得其墨迹与诗刻今览此帖疑昔所见者唐人大率能书籍虽非以书名然其用笔皆有法尤可佳也丹阳苏某子容题
　　题名茶记
　　齐巳诗人不以书称在唐季二道既衰然此诗脱洒不俗笔札亦善信乎名称于人必有可尚者子容题
　　题巨然山水
　　巨然山水擅名江表归朝尤为当时贵重然而亦靳其笔故今传者甚少惟学士院北壁特为杰作前贤诗记中多称之烟岚晓景是其措意者向见好事家一二小图皆题此名说之所收特佳也子容题
　　题君谟草书
　　唐明皇有飞白散赐上巳曲水宴大字今尚存巳为竒迹矣而君谟又作飞草尽风云龙蛇之变态非曲江字可比也少有得其眞迹者说之此巻遂为竒寳矣丹阳苏某题
　　又
　　说之与予皆连君谟姻家情好亦均予向恃欵宻未尝求其书而说之所得飞草二轴其他眞草又过是非夫好事之笃何能致其多也如此君谟今亡矣其书不可复求故因披巻益増怅恨耳子容题
　　题授经图
　　后汉永平七年明帝梦金人既寤以问羣臣通人傅毅对曰臣闻西方有神其名曰佛陛下所梦将必是乎因诏使者秦景等十四人如天竺至月支遇沙门摄摩腾竺法兰等传其经像载以白马还洛阳译所得经为四十二章缄于兰台石室遂流东夏右摄摩腾竺法兰入汉献经像图人物十有一治平丁未在山阳传史中煇家藏本云其本搨成都佛寺右殿画壁相传汉魏间笔观其衣冠服用若后魏周隋制度疑彼时画工剏意所造耳苏某子容燕寝北轩题记
　　砚铭
　　延平溪石砚前此未闻熈宁丙辰建守李侯立之得于劒津遂以相寄云石出水底数十仭温润而明莹缜宻而条逹其坚不折其廉不刿盖有玉之徳焉琢而研之复益墨色端岩龙尾不足多也予试之信然因铭其背云
　　其质则石其徳如玉既渍既研利用缣牍毫端可濡麋九匪渝功施万世四者相须
　　又
　　子容砚铭石出延平两涯涘矩而琢之中厥器面如坳堂引防水背如青圭去锋锐比徳于玉磨不磷罢而食文以治啓土建安邑丹阳世世寳用斯尽意
　　书帙铭
　　惟苏氏世宦学以儒何以遗后其在此书
　　诫
　　非学何立非书何习终以不倦圣贤可及










　　苏魏公文集巻七十二
