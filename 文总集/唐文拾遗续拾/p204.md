<!-- { "loadSidebar": true } -->
    夫膺天诞圣，应运披图，未有无殊常之征，而无□特之兆者。分日□□□□□月魄以腾辉，星律□□□表庆，此皆明于史传，不接见闻。唯先主姓刘氏，讳备，字玄德，涿郡人也。端启奇桑，言符法驾，遗芳尚在，传异无穷，景帝之金枝，靖王之玉叶，□□□□蜀国中兴，世以陆亭失侯而家涿鹿，后因三访谋臣而获卧龙。祖父雄，父弘，世仕州郡孝廉，官至东郡范阳令。先主少孤，其母贩履织席为业。□□□南角有桑生，高王丈余，遥望憧憧如小车盖，往来瞻瞩，咸谓当出贵人。时先主与宗中小儿戏于树下，自言：“吾必当乘此羽葆盖车。”及长大，意气不群，形像出众，人皆奇怪，共许绝伦。不乐披寻，□便驰骋，既留心于音乐，仍致意于衣装，身长七尺五寸，垂臂下膝，顾自见耳。少言语，善接人，负不羁之才，富宽和之誉，荐历艰计，方叶霸图。至建安廿六年四月，即帝位于成都武担山之南。章武三年夏四月，升遐于永安宫，时年六十三，谥曰昭烈皇帝。洎乎南征北伐，时屯运泰，载之志记，略而不书。以冠剑□□□陵，祠宇崇于故里，甘皇后配享于神座之中，诸妃嫔图形于旒扆之后。孔明、孝直，股肱皆列于东厢；关羽、张飞，爪牙悉标于西庑。威生户牖，武耀庭除。北□向高仙之台，常连紫气；东窥海神之庙，远让清风。当外境之要冲，为郊原之胜概。春祈冬赛，非独功并于舜词；选异搜奇，抑亦事同于禹迹。今则百堵俱作，一夫不劳，殿宇精严，□□□必于神□肃□之者自以□永为涿水之光辉，常作燕南之壮观。昔以为无庙名，人皆□呼姓讳，而久创之牌额，用以晓示□蒙，若以昭烈之题，又虑不详，故实□蜀主之庙。所贵易革俗风，皆因创制之良规，敢漏佥度之妙道。其于军州寮使，文武官□，具载于文，期于不朽。时唐乾宁四年九月五日。（石刻）

    ☆王雍
    雍，□□中潍阳人。

    ○□□□题名
    潍阳王雍圣钦、郎中李惇义行之，自邠并驾，投馆庆寿，将期于新平、宜禄境上，阅视危磴，以通行役。因获四览山川气象之雄，而旅怀吟酌，有释羁恨。时忽云晦雨作，禽鸟尽栖，殿阁半空，上下阒然，信市□而不□山（下缺）（石刻）

    ☆杨宏
    宏，唐末将仕郎守大安府大安县尉。

    ○重修三郎君庙碑
    泰山岩岩，镇兹东土，宗长列岳，峻极于天。天降明神，而（缺）天齐王，即其主也；郎君，即王之子也。别有庙宇画丹（缺）之音，变化无穷，阴最不测，年代浸远，灵异弥彰。周环（缺）藻悦之文，塑像图形，乞灵徼福，未有不如响之应声者，（缺）难，遂罄俸钱，建立碑碣，怪异事迹，无不具载。顷岁以（缺）石文字，错乱靡灭，不可复知。近有工人追琢翠眠，访寻（缺）申使府请词，以纪其事。留后仆射琅琊王公，乐善好文，稽古博雅，久安禄位，（缺）宠光，初临是邦，方思葺理，才闻其事，欣然慰怀，上欲副圣君敬神明之心，下乃资生民祈恩福之意，遂令虚薄（缺）
    （上缺）群岳之长，东贷之雄，天孙建阙，（下缺）。（《山左金石志》十四）

    ☆高讽
    讽，天祐中节度巡官朝请郎检校尚书□部员外郎侍御史柱国赐绯鱼袋。

    ○太师中书公北平王再修文宣王庙院记
    若夫厥初生人，人不能自治，必维天降圣而治之，则太始太素之古，将□兴起而莫之知。洎乎容成大庭，义皇□□之世（缺六字）之上以虚静恬淡治其下，下以抱质悦天奉其祀。及历唐虞，时更三代，当淳离朴散□□乐刑罚而治之。至周道中微，乾纲不振，皇灵屡□，论侵伐为横流，怀谲诡为常道，君臣父子之礼惫，（缺一字）人五霸之政缺，暴乱无象，群雄力争，万□分（缺一字）王□□□。由是天降宣圣，拯斯坠典，（缺二字）时艰，难挥至教，体合造化，道均覆载，弘用不极，仰之弥高，与天地合其德；照洞无际，智周万物，有（缺一字）必鉴，无得而逾，与日月合其明；抱春生夏长之仁，定阳开阴闭之纪，正五气，分三统，与四时合其序；索隐洞冥，知微知章，变化无方，玄览无始，与鬼神合其吉凶，有德无位，志在垂训，立百王之□轨，为千载之士师，遇此周衰，载扬鲁道，宏敷黄礼，显正国风，故入其国，其教可知也。行《诗》教则温柔敦厚，行《书》教则疏通知远，行《乐》教则广博易良，行《易》教则絜静精微，行《礼》教则恭俭庄敬，行《春秋》教则属辞比事，是知（缺一字）上（缺二字）圣德实为教父，所以和君臣，顺父子，定人伦，莫上于儒。且历代王者，唯蒸尝之礼，则绝之，独以素王区宇之内，声教□在，莫不备俎豆腥熟，气臭而不绝享荐焉。则天地□长久，则知至德，三子之言明矣。
    是时也，复遇守文笃，中原荡析，钟皇运之百六，值四海之寻（缺二字）道纷纭，□武（缺一字）炽，礼乐由是道污，儒宫又滋枳棘。属今遇太师令公太原公，应辰纬之纯精，禀□□之秀气，天骨特异，研道知机，太史群书，罔有不（缺二字）宜恺悌，教行礼乐，宽惠足以爱人，贞正足以威暴，逊让足以协比，德操足以垂范，人洽其（缺二字）降大和，德教充塞，功敷动植。固出□歧洽颖之秀，即德及□福也；驰素翼霜毛之产，即德及飞走也；八风不奸，十雨顺晷即德合覆焘也；其将必忠，士必锐，即德及军旅也；耕者击壤，（缺一字）者行歌，即德及黎献也。况仁被昆虫，泽覃幽显，不可备得而称焉，盖少明其大略也。值比四郊多垒，痡毒元元，天未悔祸，人崩厥角。余以堤封不耸，邑里底寻，非我公独以诗书礼乐化人成俗，则何以见兴儒导训，变风变雅，当俶扰之运，行邹鲁之道，俾乡党之间，复（缺二字）之风焉。且以先师庙，昔日大中岁，范阳卢公仗铖东山，因命再葺。以今之去范最公，又六十顾时虽未久，而摧朽攸深。今所余者，唯列序旧基，修廊遗堵矣。公曰：“昔者夫子救乱世，拯颓纲，垂五典，显七教，敦忠孝，博文行，为人灵之大训，于今治国之道，昭昭乎为化之本（缺二字）使夫子之寝庙，不能庇于燥湿，即何以行其道？忘其本，能无愧乎”于是乃命步军都虞侯王超，经营僝土，揆时度费，集剞厥刂，积楩楠，匠石□□，□役毕萃。乃于天祐十三年七月十九日，始修正殿，取规大壮，绮栋交耸，绣桷横飞，藻梲沉沉，璇题钓钓，焕乎华构，肃然清庙。所以火藻龙章，备若鲁堂之貌；桓珪穀璧，如沂水之贤。栋宇轮奂，象设咸备，誾誾列侍，翼翼有容。次葺三礼堂，览之见历代礼备矣。次创斋院，以为释菜三献修斋之所。次修学院，及特建进书堂，览之见历代礼备矣。次创斋院，及特建讲书堂，以俟近思切问之士。次列长廊广室，以止青衿横经之子。然犹于范阳公前所制置之外，复添建堂室至多，则夫子之庙宇大备矣。
    时未周星，百工咸华。夫如是，其圣人受命，贤人济时，□立儒之教唯圣人，行儒之教惟贤人，即魏之文侯，汉之文翁，豫章之学台，南郡之（缺二字），皆于治平之代，师儒行教，岂比我公当茫茫九服幅裂豆分，属兹多难，光扬丕训，启迪文教，而行夫子之道化人，修夫子之宫劝学者哉！校斯盛美，复冠前史；顾惟鸿□，允昭永代。讽幸参幕吏，实愧闻，奉命纪石，以旌不朽。时天祐十五年岁次戊寅四月癸卯朔廿一日癸亥建。（石刻）

    ☆罗衮
    《全唐文》八百二十八有传。

    ○栉门铭（有序）
    前惟王者之义，无所不正，或得贤以反国。既作《枕》《杖》二铭以风，复念时人歉于自修，卒违善及祸，或侈满不能长嗣，因亦铭诸栉、铭诸门以劝。
    ◎栉铭
    而有发，旦旦思理。有心焉，有身焉，胡不如是？
    ◎门铭
    金枢玉键何足牢，止盈修德后必昌。（《邛州志》）

    ☆张昭
    《全唐文》八百六十四有传。

    ○题窦巩诗后
    巩嗫嚅，诗一何神妙。恨此少，不见其集，《联珠》之最也。戊戌岁中元前一日，夷门旅舍书，潜夫。（《窦氏联珠集》）（按：戊戌岁为晋高祖天福三年。）

    ☆韩建
    《拾遗》卷四十六有传。

    ○辞揣摩时政得失告谕藩镇奏
    昔先皇帝幸蜀都之日，陈敬瑄守镇锦城，过恃宠私，多所参预，所以远方观听，物论諠然。臣岂敢遵彼覆车，同其滥吹。至于堤防道路，拱卫乘舆，夙夜在心，是臣之职。（《册府》）

    ☆王仲父
    仲父，梁乾化中人。

    ○小蓬莱题名
    壬申秋社日，主簿颜志道、尉杨子章，同观主张义之到是峪，水声寒玉，山色迷霭，深得仁智之趣，观夕阳忘归。是日济北王仲父题。（《山左金石志》十四）

    ☆利郃
    郃，后梁端州琐史。

    ○清泉禅院钟款文
    第子节度左押衙充府墙池内外副指挥使并都教练使银青光禄大夫检校尚书右仆身使持节端州诸军事守端州刺史御史大夫上柱国利郃，去天复二年十月廿三日，铸造洪钟壹口重壹阡斤，于清泉禅院供养，永乞爵位高迁，家眷宁谧。此时设斋庆赞讫，久未得题号。今专差匠人周匡往镌字，开平五年六月三日重记（《广东通志》）

    ☆蔡曙
    曙，梁贞明中同禧观察判官朝议郎检校尚书兵部郎中兼御史中丞柱国赐紫金鱼袋。

    ○新修南溪池亭及九龙庙等记
    沙海之北，漆沮之阴，有地外阜而中坳，对山百近郭，广狭所□□顷有余，囊括百物之容，崛起形胜之质，藏奇隐怪，实天设焉。按梁载言《十道志》云：“氨冯翊县东南八里有泉，九穴同流。”即此处也。唐咸通中，太守王公龟为理之暇，以其遥瞰莲岳，葺亭而名之。庚子年，大寇犯关，遂至烬灭。
