<!-- { "loadSidebar": true } -->
　　君王有意诛骄虏椎碎铜山铸铜虎【縯汉文帝二年初与郡守铜虎符第一至第五国家当发兵遣使者至郡合符符合乃听受之以代古之牙璋从简易也次公铜山邓通所铸钱处】聨翩三十七将军走马西来各开府【次公先生诗案熈寕八年四月十一日轼作诗送刘述轼为是时朝廷遣使诸路防检军噐及置三十七将军试将为今上有意征讨北敌以讥朝廷及置将官张皇不便也桞子厚诗云汉家三十六将军东方雷动横阵云】南山伐木作车轴东海取鼍漫战皷汗流奔走谁敢后恐乏军兴污资斧【次公易得其资斧】保甲连村团未遍方田讼牒纷如雨尔来手实降新书抉剔根株穷脉缕诏书恻怛信忠厚吏能浅薄空劳苦【次公诗案又云自南山伐木作车轴至吏能浅薄空劳苦此讥讽法令屡变事日繁多吏不能办集】平生学问止流俗众里笙竽谁比数【縯齐宣王好竽必三百人齐吹东郭先生不知竽而滥于三百人以吹竽食禄】忽令独奏鳯将雏【次公按吴竞乐府古题要云鳯将雏汉世乐曲名也】仓卒欲吹那得谱况复连年苦饥馑剥齧草木啖泥土今年雨雪颇应时又报蝗虫生翅股忧来洗盏欲强醉寂寞虚斋卧空甒公厨十日不生烟更望红裾踏筵舞【次公诗案又云自况复连年苦饥馑至更望红裾踏歌舞招云近日斋厨案然可笑言近来饥荒飞蝗蔽天以讥朝廷行法事多阙失又言酒食无备公厨萧索以讥讽朝廷减削公使钱太甚公事既冗早蝗又甚贰政巨蕃尚如此窘廹耳】故人屡寄山中信只有当归无别语【縯姜维天水人旣归蜀得母书令求当归维曰但有逺志不在当归厚吴志太史慈传曹公闻慈名遗慈书以箧封之发省无所道而但贮当师援罗公远寄宗以蜀当归】方将雀防偷太仓【縯退之诗家请官供不报答无异雀防偷太仓】未肯衣冠挂神武【厚陶景脱朝服挂神武门上表辞禄】吴兴文人真得道平曰立朝非小补自从四方冠葢閙归作二浙湖山主【次公诗案又云以识执政近日提举所至苛碎生事可怪故刘述乞官归湖州】高踪已自杂渔钓大隐何曾弃簮组【縯王康琚反招隐诗大隐隐朝市小隐隐薮泽】去年相从殊未足问道已许谈其粗逝将弃官往卒业【次公庄子卒业于夫子】俗縁未尽那得覩公家只在霅溪上上有白云如白羽应怜进退苦皇皇更把安心教初祖【縯传灯録慧可问逹磨曰诸佛法印可得闻乎师曰诸佛法印匪从人得可曰我心未寜乞师与安师日将心来与汝安曰覔心了不可得师曰吾与汝安心竟】
　　寄吕穆仲寺丞
　　孤山寺下水侵门毎到先看醉墨痕楚相未忘谈笑是【縯史记楚相孙叔敖病且死属其子曰我死汝必贫困若往见优孟数年其子穷困负薪逢优孟曰我孙叔敖之子也优孟曰若无逺有所之即为孙叔敖衣冠抵掌谈笑歳余象孙叔敖楚庄王大惊以为叔敖复生也欲以为相优孟曰妇言慎无为楚相如孙叔敖为相尽忠今死子无立锥之地于是庄王召孙叔敖子封之寝丘】中郎不见典型存【抗有伶人善学吕举措酷似别后常令作之以为笑厚后汉孔融与蔡邕善邕卒后有虎贲士貌类邕融每酒食引与同坐曰虽无老成人尚有典型】君先去踏尘埃陌我亦来防桑枣村回首西湖真一梦灰心双鬓更休论【援唐裴度诗灰心縁忍事双鬓为论兵】
　　寄黎眉州【尧卿名醇字希声庆厯六年贾黯牓及第熈寜八年以尚书屯田郎中知眉州】
　　胶西高处望西川应在孤云落照边瓦屋寒堆春雪后峨眉翠扫雨余天【次公瓦屋在雅州荣经县峨眉在嘉州】治经方笑春秋学【縯王荆公不好春秋目之曰破烂朝报】好士今无六一贤【君以春秋受知欧阳文忠公公自号六一居士】且待渊眀赋归去共将诗酒趂流年
　　代书答梁先
　　此身与世真悠悠苍顔华发谁汝留强名太守古徐州忘归不如楚沐猴【厚韩生説项羽都关中羽懐思东归曰富贵不归故乡如衣绣夜行韩生曰人谓楚人沐猴而冠果然】鲁人岂独不知丘【縯鲁人不知孔子曰此吾东家丘也】借蹸夫子无罪尤【厚庄子杀夫子者无罪借夫子者无集】异哉梁子清而修不远千里而从游了然正色悬双眸世之所驰子独不一经通眀传节侯【援韦贤諡节侯通经歴位丞相子成复以明经厯位丞相邹鲁谚曰遗子金满籝不如教一经】小楷清絶规模欧【梁生学欧阳公书】我衰废学懒且媮畏见问事贾长头【縯后汉贾逵自为儿童尝在太学不通人问事身长八尺二寸诸儒为之语曰问事不休贾长头】别来红叶黄花秋夜梦见之起坐愁遗我駮石盆与瓯黑质白章声琳球谓言山石生涧沟追琢尚可王公羞【縯左传茍有明信涧溪沼沚之毛可荐于鬼神可羞于王公】感子佳意能无酬反将木瓜报珍投学如富贵在博収仰取俯拾无遗筹道大如天不可求修其可见致其幽愿子笃实慎勿浮发愤忘食乐忘忧
　　次韵舒教授寄李公择
　　草书絶妙吾所兄真书小字犹抗衡【縯王羲之曰我书比钟繇当抗衡比张芝草犹当鴈行也】论文作诗俱不敌看君谈笑収降旌去年逾月方出昼为君剧饮几濡首【次公易未济上九象曰饮酒濡首亦不知节也】今年过我虽少留寂寞陶濳方止酒【此行公择病酒多不饮縯陶濳有止酒诗见本集】别时流涕揽君须悬知此懽堕空虚松下纵横余屐齿门前轣辘想君车怪君一身都是徳近之清润沦肌骨细思还有可恨时不许蓝桥见倾国【公择有婢名云英屡欲出不果縯传竒裴航遇云翘夫人作诗以逹意夫人答诗云一饮琼浆百感生霜捣盖见云英蓝桥便是神仙窟何必﨑岖上玉京后航过蓝桥覩女子名云英遂成姻得道】
　　作诗寄王晋卿忽忆前年寒食北城之游走笔为此诗
　　北城寒食烟火防落花胡蝶作团飞王孙出游乐忘归门前骢马紫金鞿吹笙帐底烟霏霏行人举头谁敢睎扣门狂客君不麾更遣倾城出翠帏【厚柳子厚诗翠帏双巻出倾城】书生老眼省见稀画图但觉周昉肥【縯周昉善画美人极精妙然多失之肥】别来春物已再菲西望不见红曰围何时东山歌采薇【次公东山东征之诗也采薇三章皆言曰归曰归】把盏一听金缕衣
　　罢徐州往南京马上走笔寄子由五首
　　吏民莫扳援歌管莫凄咽吾生如寄耳寜独为此别别离处处有悲恼縁爱结而我本无恩此涕谁为设纷纷等儿戏鞭遭割截【縯姚崇罢荆州牧所乗马鞭民皆截留之】道边双石人几见太守发有知当觧笑抚掌冠缨絶【次公史记滑稽传楚文发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶】
　　父老何自来花枝袅长红【尧卿方俗送官罢任以花枝挂防谓之长红】洗盏拜马前请寿使君公前年无使君鱼鼈化儿童举鞭谢父老正坐使君穷穷人命分恶所向招灾凶水来非吾过去亦非吾功
　　古汴从西来迎我向南京东流入淮泗送我东南行蹔别还复见依然有余情春雨涨微波一夜到彭城过我黄楼下朱栏照飞甍可怜洪上石谁听月中声
　　前来过南京麦老樱桃熟今来旧游处樱麦半黄緑嵗月如宿昔人事防反覆青衫老从事【次公言子由也时子由从张安道佥书南京判官】坐穏生髀肉【縯蜀志先主在荆州牧刘表座上起如厠慨然流涕还坐表怪问之曰平常身不离鞍髀肉皆消今不复骑髀里肉生日月若驰老将至矣而功业不建是以悲耳】聨翩阅三守迎送如转毂归耕何时决田舍我已卜
　　卜田向何许石佛山南路【厚石佛山在眉州眉山县之南】下有尔家川千畦种秔稌山泉宅龙蜃【信民物类相感志蜃龙也状如螭龙如池井间有则吐气为雨今呉山隂井泉不竭者盖有焉】平地流膏乳异时亩一金【子仁东方朔曰丰镐之间号为土膏其价畆一金】近欲为逃户逝将觧簮绂卖劒买牛具故山岂不怀废宅上蒿橹【次公蒿蓬蒿也橹字集韵云木自生也】便恐桐乡人长祠仲卿墓【縯前汉朱邑字仲卿少时为桐乡啬夫遇民有恩吏民敬爱焉后以治行第一人为大司农病且死属其子曰我为桐乡吏其民爱我必葬我桐乡后世子孙奉尝我不如桐郷民及死其子葬之桐乡西郭外民果共为邑立祠嵗时祠祭不絶】
　　过淮三首赠景山兼寄子由
　　好在长淮水十年三往来功名真已矣归计亦悠哉今日风怜客【尧祖唐施肩吾及第过扬子江诗曰今日歩春草复来经此道江神也世情为我风色好】平时浪作堆晩来洪泽口捍索响如雷
　　过淮山渐好松桧亦苍然霭霭藏孤寺泠泠出细泉故人真吏隐【次公汝南先贤传郑钦吏隐于蚁陂之阳】小槛带岩偏却望临淮市东风笑语传
　　回首濉阳幕簿书高没人何时桐栢水【縯桐栢山在唐州桐栢县淮水所出】一洗庾公尘【厚王遇西风以扇障靣曰元规尘污人】此去渐佳境独游长惨神待君诗百首来写浙西春
　　仆去杭五年吴中仍嵗大饥疫故人往往逝去闻湖上僧舍不复往日繁丽独净慈本长老学者益盛作此诗寄之
　　来往三吴一梦间故人半作冢累然【次公丁令威云城郭如故人民非何不学仙冢累累】独依旧社传真法要与遗民度厄年赵叟近闻还印绶【縯谓资政赵公抃致政得谢】竺翁先已返林泉【次公竺翁指言浄慈本长老也】何时防杖相携去任性逍遥不学禅
　　次韵和刘贡父登黄楼见寄并寄子由二首
　　青派连淮上黄楼冠海隅【次公青派即清河也其水从青州来与淮防于徐】此诗尤伟丽夫子计魁梧【刘为人短少縯前汉张良传赞曰闻张良之为智勇以为其貌魁梧竒伟反若妇人女子】世俗轻瑚琏巾箱袭武夫坐令乘传遽【縯传遽使车之急也】奔走为储须【厚储须谓军储军须】邂逅我已失登临谁与俱贫贪仓氏粟【次公汉王嘉传有仓氏庾氏】身听冶家橅【援抚与模同庄子以造化为大冶】防合难前定归休试后圗腴田未可买穷鬼却须呼【本欲买田于泗上近已不遂矣縯退之作送穷丈云三揖穷鬼而送之】二水何年到双洪不受舻【次公二水指徐州盖汴泗交流为二水矣公自徐徙知胡州则去二水为远双洪未详所在岂言徐州有百歩洪乃其一耶】至今清夜梦飞辔防天吴【厚山海经朝旸谷神曰天吴是为水伯】
　　与子皆去国十年天一隅数竒逢恶嵗【縯李广从卫青击匃奴青隂受上防以广数竒母令当单干】讣拙集枯梧【縯国语优施谓里克妻曰主孟啗我我教兹暇豫事乃歌曰暇豫之吾吾不如乌乌人皆集于菀已独集于拈注集止也菀茂木貌】好士余刘表【厚表为荆州刺史爱民养士学士归者千数】穷交忆灌夫【援前汉窦婴失势诸公引去惟灌夫独留故二人相为引重】不矜持汉节【縯蘓武留匃奴中仗汉节牧羊海上】犹许揽桓须【厚晋书谢安有构防之嫌帝尝召桓伊抚筝而歌怨诗声节慷慨安泣下起捋其须曰使君于此不凡】清句金丝合高楼雪月俱吟哦出新意指画想前橅【子由初赴南京送之出东门登城上览山川之胜云此地可作楼观于是始有改筑之意】自写千言意新裁六幅图【近以绢自写子由黄楼赋为六幅图甚妙】传看一坐耸劝着尺书呼莫使骚人怨东流不到吴【此诗寄子由】
　　今年正月十四日与子由别于陈州五月子由复至齐安未至以诗迎之
