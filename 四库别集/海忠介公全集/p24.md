<!-- { "loadSidebar": true } -->
　　瑞顿首敬与乡士夫亲友诸先生约贺太府莅琼禁妇女出街市行走买卖初约开列二欵男指男之生理女指女之生理严正剀切俗吏所不肯为者澹庵公毅然为之地方何幸地方何幸琼俗转陋为雅此亦一机会也我辈少加意焉用为乡人倡率有以济官法之所不及而焕然礼别之俗矣今特与诸亲友士夫辈约各有妇女无论老幼各要一一遵行本府约束其差使往来亲友家及资生大小买卖各以男子充之妇女止做门内工不外出各有亲友转相劝谕诗人之称妇德曰幽闲贞一行走买卖妇女亦各闺中使用人也此等人往来闺中耳闻目见风声气习可以言幽闲贞一乎此等事我辈自为严肃闺门计也府官爱我我辈当与共成其爱八月朔三日瑞顿首具

　　○复王闻源参政

　　君子不免为人间世仕人之事谓荣其身谓肥其家也哉琼人谓科第有人徒先乡人而害台端独则不然有子有父今二十年矣饥日大参闽政又宁复有异事乡里之人致有异说耶达可行于天下而后行之大参其兆乡之人与焉敢豫为贺绸缪远意暂托回使言谢小刻六册呈览就有道而正之意也统祈鉴亮

　　○复廵按龚怀川

　　芦陵邂逅至今神采器度犹如见之以过可化以绥可来区区东粤下及禽鱼草木有沾被矣地方何幸地方何幸天下惟患无其志有志如翁其人又以代天廵守之权济而行之尚有不尽之分无能满慰一方之望有之耶十府云霓可预为贺古人有慱访之说又有五听之法五听所以为慱访详也先民有言询于蒭荛访之而其人止是属官止托查盘官访之详而非慱然此特明照中不及分数十而有一不足为翁言者笔至姑及之瑞平生有济世之念而人不与庚午告归展布万分无能及一此非怨天尤人之念终已一生止此还天不能不自为歉也区区泉石有梦不在周公忽覩云章魄营犹动孟子谓广土众民君子欲之中定四海君子之乐有此施为之本怀以故有此乐欲之情色天下惟俗见久之能遮蔽人本然之明俗说纷纭立有根脚者亦或牵之而去苟其不然性分天地感之而应决江河矣事有俟人言而后可行有不俟人言行而无不当者今何人哉唐以声诗取士三百年之中杜审言天下之狂也反席未安之前尚自不见代人之恨今请以台翁当之瑞临楮惓惓无任

　　○复总督凌洋山

　　罗旁为门庭之冦二百年矣开府至公乃能使之入我版图一鼓而擒永绝其害诗云方叔元老克壮其猷盖必如此而后可云猷之壮也日者湾中窃有大亿于公自今言之可谓能中愚者一得所恨学疏才窘有司贺文惟公运用之妙揄扬万分无得其一为歉为歉误蒙垂惠稽首升受惭感并之差官回谨致谢私附转上琼人不幸三次大举不遇如公其人尺寸无得正尊疏中捐其险以与贼之谓贼今日亦杀之矣报尽未尽之贼兵退而归大征何用夫黎岐中处而州县环之天下事有易于琼州事者乎部议及丘文庄要将五指山开十字路廊庙之上亦有心公之心者矣今日得如先年涂兵备名棐者其人不请一兵指日指月版图黎岐初非难事何也威之也化之也蚕食之也可县可所即县之所之如今日罗旁事也天下事不可无故发难端亦不可当几自失其会瑞桑梓切情并附告

　　○复总督殷石汀

　　哀苦中本府赉到华翰生废弃山林无交于人久矣门人乃能不我遐弃绸缪礼意过越于人感何可言尽耶琼崖事以二三年言门下云果若文移似亦非尽诬妄也第日月间又有清澜麻锡之变突如其来官兵就縳麾下洗海大兵巳追及之穷冦又旋帆北上虽未大加剿灭彼狂奔迯窜日无安所则觧散可计或亦可以称晏然于潮惠间矣门下文武吉甫为地方了此一事海滨何幸何幸肃启付本府转致谢私哀苦昏迷不能歼悉事变机要其大槩则如此矣惟台照杀伐抚绥并举不遗尤幸

　　○寄慱白大尹林仲和

　　北都一面未几时而泉石安吾身矣知子慱白之行乃黄生来任感恩之日先夜升刑曹主事入梦吾无心也何以来之回思子平日节槩痴人说梦尚是鸿渐于干而已无足为异有此人事有此天机夫岂偶然之故哉日月之间料必有验今吏部止是一个资格这资格格了许多贤者不得出头格了许多不贤者使不退步诚如极地之说然吾人出处之小系国家气运之大有握其几不必在念所恨山修海阻不得朝夕唱和视是今日割鸡之功可否伊吕小试之事庄子曰轩冕者物之傥来也寄也今人以寄为累毁誉得丧官阶所系我心随之做官累心做官何用仲和试验之念头如动是何景象比之不动此念时分何若自知之矣圣贤无问时之达不达尽其在我自在无限受用此正庄子寄在乐不为荒寄去未尝不乐之谓何大小高下迁不迁足言哉区区所望仲和不过如此而巳　祖宗初原无资格吏部无端作俑而行不知遵何训令沿袭不改岁贡五迁六迁之官乃进士出门卑而不受之职进寸进尺借之口曰今日三途并用矣吏部局人也我亦随吏部之鄙而鄙吾心耶不可也不可也子官七品尚非与尔邻里时节远来绢段不得已受之矣余未开封付回人返璧新刻奉览并照入

　　○复陵水大尹吴秋塘

　　执事龚黄卓鲁辈人也生以谢客少闻外事近方得之二任参论其贤如公无复可疑者矣所恨原非能文之人矢辞措意揄扬万分无得其一执事方且歉然不满于是实为退托宁非中所自许尚不止是德盛心下有大焉者乎仰羡仰羡俸诵七议锡崖公谓林道干突至公应之裕如以事有条理致许即此而观宁非胸中之区画素定故应之也而区画见乎诚体此何行不得而穷之学也承惠仗旋谨此附谢瑞每私念昔人谓伊吕之道得县亦可小试区区有望又不止曰一官今日令终有俶而巳统祈台鉴不一

　　○复廵按龚怀川

　　区区凡自上府而来者必问新院行事日严峻而风采有加人人同言又云亦自有宽处虽严而不为刻惟士惟民喜色欢心百来年一人而巳来翰称同寅谓之过当传闻二司近日皆不得私自取与酒席之小亦有限而不得为过无乃此其人有不便为之言欤我辈行事当自信之以吾心之理若必俗人之言转移吾事是虽或无关系之小而机之所至败大多矣二谕今人久迷不知公发端言之恰是圣贤正当道理恰是国家正当法度而又舒锡崖持正不私唐敬亭发声征色与公行之无乃德星会聚士子反正一大机会耶士民望公如望父母落月满梁生亦时时在念台从果于何日慰此人心先年亦有按院到琼相传以为勘事而非正差若提学则正德间宋端仪二次案考各州县皆亲发落渡海虽险仔细看量天色万无一失其亦有之乃民间轻身冐利之人而非官府中之事道府同有阻言是亦过慎之意不可信为行止琼生员每三年方得一考又多是先行府官截取有赏无退士无惩戒以故人才寥落科第不多今日得比甘肃事例琼人之幸也不然明公倡先题请能使提学如公一年一至亦可惟公酌之今天下事尚是从头差到底我辈止是从中做起中起不差犹可但恐中起亦差耳执事中起不差能保其终不至差耶廵按令行禁止一省事无所不可士君子得行其志宰相居中不及此官可使事权不在巳之日有今日有权不为之悔哉直巳而行无复顾忌是在今日区区见并附告 

　　○复廵按龚怀川

　　承惠初行条约读之读之未见有此等文字也圣贤政事士子类能言之非无此等文字无此等文字之中风流酝藉也流之胸腑躬行心得天下有言之如是无能行之者乎一十七疑巽与之中有法存焉法语之中有巽存焉见者能无悦听者能无从乎用是者十府乡井今见生意舞忭累日其不尽什然于中者事大而急又今下官人人犯者条约止言其廉不详其不廉之大一一为禁发端之初士夫礼际是虽沿袭之旧然百姓未见赐也独此先之此处厚一分母乃百姓身上亦薄去一分耶尊约及续示三端原本存顾諟每欵具开端一语疏巳见于下呈览山人爱莫为助公以他山之石视之幸矣

　　○启户部正堂郭一泉

　　前至南都日承教良多至今感荷感荷然尚恨以事在苏松不得日侍左右如愿想必在来春正月年间也粮觧因有觧户苦被各衙门人掯索蔡知府改差官觧北觧亦然百姓如出水火各府县有申请者生已令通如蔡知府议行矣近有官觧贵部苦以银不足秤此误听各衙门胥吏之言耳我辈奉　命而官将于衙门左右之人利将于闾阎百姓利公今日破旧担当利民题目人心同然日后得援今日之例江南受有无尽之福矣区区咨恳于此之故利民利左右惟公别之

　　○启户部正堂刘清渠右堂陈洛南

　　禄米改折得公主张题覆小民得存五六万米倍常喜跃生与有地方之责何感如之何感如之今年水荒甚是异常先以题灾在先九月十月复遭渰没府县亦不复再报是以改析分数小民皆以为灾数过之而有折少之恨今米价日增一日迯流刼夺势所不免二三月间又不知何处取米木今议兴工赈济乞留米二十余万石盖不特吴淞江当浚亦不得巳而弭其乱也此事甚是苦恼生每思及此寝食不安限千里阻隔不得与公面谈所以也二十余万石不过京军一月支银而已事无难行而可以救江南千百万人之命祈公力为主张速赐题覆不胜幸甚

　　○复按院张惺宇

　　领教祭赠本当迟迟良是约在二月初一日出不再秦渎近南都诸公谓陆路夫马短少陆非如水一舟而载事可一定生原疑之巳如命夫单外量加之矣若舟行夫则有余裕生一向南北行不及此数非以已不能而难之人止为惜此糜费耳承谕了见执事心无彼此事求同济虽生亦宁有各自为异之心耶惟执事谅之酌之而已事行已定恐不必再加也尊差回谨此奉复百凡统希鉴照不宣

　　○复分守道王用吾

　　泉石间报有贵人书使空谷足音诚有不胜跫然之喜者也何幸何幸再及开缄捧读诵之玩之则又百姓地方拳拳在念有真切之情有真切之辞此其今时交接中所易得有者乎喜复何如今天下坏矣不特不蒙做官人之福而又反当做官人之害正以徒有其言鹦鹉从人有其言未必有其心也即言见心有如翁其人者生可无一言以为复乎今时视做官为戏场事口曰认真而心实不然昧没本心此其一也其中似是之非袭古之谬又且日群群然见矣居之不疑妨民病国可不扼腕而叹者又非可以一言尽也敬以先刻八册居官职分大槩散见于其中者呈览瑜矣或亦不免于瑕有之乎高明幸自择之续集完刻日容再致使人回谨此附意诸所不及者祈台鉴统旁及之

　　○奉王尧山

　　龆齓相与以来如兄如弟一别十年彼此不得一通音问为歉为歉继闻得贡入京用为喜慰然岁岁月月徒尔跂望兄不行之故阻滞之由未备闻也生旧岁七月内得祭告南差从前阔怀或可少遂老母北上生又仅至五羊而转事之不能恰恰如意如此令人怅恨柰何奈何万里间可少通一二纸笔而已兹因便特此申候诸不及一一者统祈台照

　　○奉王忠铭翰林检讨

　　生以事村行及归而公渡海北上矣区区别怀至今为歉北来人谓公试官事毕即当经筵进讲启心沃心虽藉之言语文字之末然大行其志卜于是矣塩梅廊庙霖雨天下指日于公属之忻慰忻慰雷上舍行谨此申候天眷方新慎为调爕以慰天下之望又万里外拳拳意也吾琼年荒盗起百凡比前一二年急促为甚台照所及一吹嘘之而事或不同矣何如何如不宣

　　海忠介公全集卷之五

