<!-- { "loadSidebar": true } -->
　　璇玑上列齐七政以均和帝衮辅成钦四邻之基命亲逢华旦允属宗工恭惟某官兴国忠纯爽邦明哲对越光华之旦居然文雅之宗简在上心郁为时栋雍容禁闼尝宻賛于睿谋防贰宰司多委成于治体奋庸甚盛注意特隆属恩诰之诞颁分镇临之重寄居留神甸为表则于四方宠进枢庭当折冲于万里声教所暨庆抃率同某俯念空踈夙叨存记绾县章而秪役望君幄以劳懐共聴吉音岂胜至愿
　　贺富枢使启　　　　　　　　毛伯頴
　　伏审进图旧德入正洪枢威动殊方庆交多士恭以某官智周事表觉动民先巻舒兼文武之谋猷出处格古今之事业尽性之学濬游夏之渊源致主之功轶防龙之轨躅谤谗并起而不失乎正夷险荐更而愈见其贤召自江湖进陪轩陛仰迪光明之学宻资弼亮之谟与其置诸劝讲帏幄之间曷若登于折冲庙朝之上具瞻攸在睿眷弗违有韡棣华并调金鼎绍八元之逸驾冠二府于同时盖惟不世之异人宜锡非常之殊宠益隆勲德永载彛常某猥以顽冥夙叨知遇沈疴疲薾方甘蓬艾之穷居显渥便蕃増贲桑榆之暮景怅门墙之阻逺局飱寝以増劳忽聴名除果符舆颂奋起已疲之力愿効指踪图惟未报之恩更期毕命永言欣幸实倍等夷
　　贺呉枢使启　　　　　　　葛鲁卿
　　恩霈中宸荣登四府朝廷増重寰宇交欢仰企宥宻之司实领几防之务总理军政缉熈帝猷鉴斗运而当枢佐天讨而尚武中资庙筭外濯王灵宜得真儒来副异选非有经纶之望曷膺寤寐之求恭惟某官性禀朴诚学该微妙言为邦之兴替身任道之污隆文章百世之宗师风采三朝之元老千龄际防嫓尧舜之君臣一体同荣陋机云之兄弟优承睿眷宻賛兵机即展秘于龙韬自收勲于麟阁国势永依于柱石民心大庇于陶镕暂执鸿权即登元宰某限拘文禁莫展庆仪徒埽舍人之门阻侍先生之席心同贺燕仰窥大厦之成志比跃金正倚洪鑪之造其为抃咏实倍等夷















　　五百家播芳大全文粹巻八
　　钦定四库全书
　　五百家播芳大全文粹巻九
　　宋　魏齐贤
　　叶　棻同辑
　　贺启
　　大参
　　贺沈参政启　　　　　　　　汪彦章
　　光膺书赞入秉事枢朝廷无谋国之疑天下有得人之庆音邮四达风采一新恭以某官硕学造微髙文行逺房乔警敏安危炯炯于胸中刘向精忠邪正惓惓于笔下暂付维扬之治俄深宣室之思连趣锋车遽叅魁柄儒术果康于经济善人斯得于统盟复七世祖宗之基国须贤立极一时人物之选公为时生某久辱眷知欣闻登用均茵慿之末尚托他年在陶冶之中敢忘今日岁律晼晚岩廊靖深愿为宗社以自持常有神明之来相
　　贺李参政启　　　　　　　　张全真
　　伏审显奉制函荣跻政路正人登用固知道之将行善类传闻殆欲喜而不寐恭惟叅政议高而虑深学博而造微纳忠不暇于谋身嫉恶盖由于禀性鑪锤烈焰莫摧百练之刚霜雪沍寒不改后凋之操堂堂侍从之老赫赫蕃宣之勲凛难进之髙风蔚具瞻之舆论公道既辟天意乃回用汲黯于汉庭淮南自定见夷吾于晋室江左何忧究观宏规灼见兴运唯是上尊隆于王徳下博采于真才内销奸欺朋比之余外戢跋扈飞扬之渐裁抑奔竞督责苟媮凡此数条谅闗深念某支离病骨臃肿弃才谬托交承之私终虑责任之重防成矩矱固无假于施为佚老江湖政有资于造化余寒未艾机务方繁益调茵鼎之宜伫正钧衡之任区区欣颂实倍等夷
　　贺翟参政启　　　　　　　　张文饶
　　伏审显颁诏綍荣贰政机真贤奋庸寰海蒙福恭惟庆慰伏以某官神姿英伟识量清夷学推四海之宗工德茂三朝之元老再挂冠于神武尤髙难继之风两待诏于金銮卒赖持颠之畧遂由公望入践政涂论説无疑沛若巨鱼之纵壑奸邪不起凛若猛兽之在山坐制天骄允资人杰亟赞元于鼎铉竚纪绩于旂常某薾然衰踪托此巨荫念备员于髙宻实陪宾客之余兹假手于防稽获奉敎条之旧未贻吏议殆非人谋除目播于迩遐驩心倍于夷等计安宗社侧闻帏幄之筹佚老山林终借齿牙之论属拘符竹阻造宾闳
　　贺曾参政启
　　光膺制綍参秉政机帝曰往哉文武为万邦之宪天其或者太平当今日之期邮音四传舆颂交庆恭惟某官博大而气正峻明而识髙崇论闳议铿鍧乎阙庭雄篇大册横絶乎今古银台三昧耸廊庙之髙风金带万钉映山川之秀气攘袂徇国秉羽投兵裴度躬往视师遂决淮西之胜谢安晏处清寇果收淝水之功识乙陛之履声付上流之阃制四从圭觐益峻岩瞻精神折千里之冲兢业赞万机之务有加眷注爰契畴咨惟兹四人共迪文王之彜教式是百辟要观山甫之令仪某内愧迂疎仰崇知遇乞浆得酒适幸际于丰年防砾成金实全资于良药逖闻异数喜倍常伦陈泰阶之六符莫亲光耀转洪钧之一气终頼陶成夏律清和政涂闲暇愿谨鼎茵之莭永为宗社之休
　　贺杨参政启　　　　　　　　洪景伯
　　伏审延登帝赉叅秉国均大老既归天下安往有德是进朝廷益尊休声不约而自同和气非召而自至唯皇家之建辅自干德之官仪共领朝班才差丞相之一等通厘省务非特尚书之万几虽大政之咨未尝乏其人然真儒之用或有愧于古必成千一之遇如伊尹莱朱见而知焉庶几三五之隆虽管仲晏子不足为也恭惟叅政心潜百圣气塞二仪学者仰如泰山早擢南宫之秀苍生望为霖雨久期西蜀之来属亲揽于政机亟进联于法从佩龙渊之舄既引上于星辰演鼇禁之纶更助为于云汉上方慕仁者交邻而得汤文之道戒功臣任职而全冦邓之勲力彊百世之本支外定四方之纲纪匪资耆德孰赞虞谟果跻寅亮之联用究弼谐之业如范丹阳权大谋于庆厯之际若王临川持髙论于熙宁之初己素协于岩瞻宜即膺于柄用某逖将使指竦听制音但窃欣于得舆莫趋庆于成厦愿契沉几之运益恢逺驭之图
　　贺洪参政启　　　　　　　　熊子复
　　伏审简隆嗣圣序陟宗工冡席方虚宜总庙堂之议边烽既息并颛帏幄之谋播告迩遐耸动观听窃以弥纶大政一日至于万几体貌近司四岳均于百揆或偶虚于衮职则独决于庙谟是故韩安国长乌府而行天子之权郭待举贰鸾台而典中书之务叅稽故实委任真贤恭惟叅政枢宻知院惊代钟才际天蕴识学通流畧而洞视万古文类盘诰而勒成一家蚤擢异科洊华贯膺尧舜父子之眷如彼其专较伊吕伯仲之优于斯为盛鼇禁久资于视草鸿枢更借于运筹果副民瞻进叅国秉使己通于沙漠盗既扫于潢池清庙告功尽出真儒之畧正衙宣制伫登元宰之班某猥冒使华尚需官次逖闻成命喜陶冶之方新退省孤踪觉帡幪之有托
　　贺陈参政启　　　　　　　　　孙逢辰
　　伏审诞膺显册进服迩僚帝赉良弼而挺生王佐之才天降大任而叅秉国成之重兹一德明良之会实千龄旦暮之逢恭以某官学洞天人精祲之原德合文行枢机之要践扬兹久誉处罙休肆畴论思润色之工进陟经体赞元之任仪刑四海岀纳万微丕阐帝圗大厘邦采迨兹期月早兴王者必世之仁奚俟百年己着善人为邦之效某门墙旧物畎亩余生猥当三宥起废之初尝玷一诺游谈之助逖闻休命爵跃固异常人之情窃仰髙风鳬趋莫陪下士之列
　　贺蒋参政启　　　　　　　　孙逢辰
　　伏审只奉玺书进司国柄方贤路逢辰之日正圣心显俊之初揆羣策以图勲大张天步进真儒之置辅卓冠臣宗恭惟某官七叶忠孝之门四科文学之士一朝独步两禁先登体圣人之清而使贪夫廉秉君子之刚而使枉者直光被赞元之举具宣扶世之猷自古称君臣千载遇合之难于今见祖宗五纪蝉联之盛近继元符枢筦三事之列远追东京山亭万户之封恭惟马氏白眉之良行践王公黑头之拜如某者年龄迟暮名迹湮沦同乡社才数舍之遥在门墙无半面之素繄巨川之舟楫何所不容而夏屋之帡幪固无弗获侧聆诞告尤激欢悰曳邹衍之裾无因至前着祖逖之鞭忽焉在后其为抃跃罔罄占陈
　　贺王参政启　　　　　　　　林子卿
　　显对延扬登陪国论旒黈益勤于简注簮裾耸企于仪刑势在本朝威宣遐域恭惟某官斯文所在以道而呜蕴诚明之学而本乎中庸操经纶之志而见于事业真儒无与为敌崛然在诸公之前天子尽用其言擢之置七人之上荐纡宻睠进副师谋惟其当君子大有为之时必能办羣臣不可及之事师尹赫赫己具隆岩石之瞻齐人章章将尽归侵疆之旧倚席钧衡之宠懋成彛鼎之勲某辱在下风逺从漕役今得与诸生之列故喜倍常人之情若曰知音政流水髙山之际如其造化在春风夏雨之中
　　贺蒋参政启　　　　　　　　晁子上
　　对扬宸綍荣贰政机进有道而朝廷尊奸邪敢侮得贤者而邦基立太平可期华夏罔不交欢士民率皆相贺窃以柄辅一象作斗极以建时泰阶六符应文昌而辨位仰瞻干度俯騐人谋盖将参造化于陶钧赞弥纶于天地唐宗图任登庸首命于魏公蓺祖用贤遴选特先于居正矧嗣王复古之际委吉甫作相之初易俗移风方冀脩明于敎化施仁发政力图安靖于寰区以至理财用以济中兴明黜陟以励庶尹考礼定乐折狱明刑自非公选于贤良曷足叅知于机务博求羣彦果得巨人恭惟某官挟经文纬武之才负耸壑昻霄之志道德纯备器宇端方玊树琼枝迥出风尘之表珠衡犀角允怀氷雪之清其髙识逺见足以发明于斯文其博物洽闻足以考信于往古青云得路抟九万里之扶摇黑髪秉钧盛一千龄之际遇顷从旧列浸歴华途飞腾省闼之间参总枢机之要名既与身而俱显德当偕位以兼隆遂简上心亟叅大政方覩丝纶之涣号已闻朝野之归心竚正台衡即司槐鼎均调元气永底丕平某局促辕驹翺翔蓬掖昔暂同于官守常获欵于欢娯兹闻进拜之荣但切欢愉之至偶拘郡绂阻造宾闳缅想一堂共庆风云之防輙慿双鲤聊伸燕雀之私
　　贺席参政启　　　　　　　　　张全真
　　仰膺纶制入秉政机槐位久虚盖简求于宿望岩瞻既峻实大穆于师言欣图任之得人知治安之有日窃以车驾自南巡之后庙堂深北面之忧一人尝胆而念冦讐羣公借箸而决成败阅时滋久至计未闻欲陵厉中原而复土疆则敌势尚强盖惩车覆之戒欲逡巡江左而听天命则国威日损或有陵夷之忧当宁虽屡兴嗟盈庭莫执其咎岂中兴之业难以连于得志而非常之事未可轻以属人故兹黄阁之开宜慰苍生之望非时英杰孰副倚毗恭惟参政厚德镇浮大猷经远想累朝之故老绰有典刑阅当代之名流蔚为领袖雍容禁从宻勿中嘉果膺黼扆之知擢赞钧衡之任方当协成长策宏济多艰力王室而复神州少快茂之志脩政事而整戎旅载赓山甫之章某比以病衰托于辉润南台冠豸早欣草木臭味之同西省赐环尤见松栢嵗寒之操辱知固久归老有期逖闻除命之颁切倍常情之喜
　　贺杨参政启　　　　　　　　张文饶
