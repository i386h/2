<!-- { "loadSidebar": true } -->
　　上五年秋七月丞相以成都守臣当更具所以宜徃者名氏陈于上前曰是其职序才业皆可以称其任惟上之所择者上凝神久之且曰今海内之蕃域号为至重者举莫若吾之全蜀壤土衍沃民俗丰伙外之则八国种落頼之以绥辑内之则四道郡邑倚之以康靖得人而重固异他所须智畧沈辨威恵肃给厌舆论之所与慰遐陬之所欲者始为其人矣我有耆哲宛在东土是尝屡以仁爱明恕抚吾西南之民其民懐服其信厚逮今未闻有辄敢一日忘者此将烦之再涖于彼其谓徃制无循袭丞相奉上防乃圣虑所及度越常议选委良帅以遗井络逺人蒙庆不胜至幸于是以资政殿大学士召公于营丘大斾过诏趣见上众悉谓公辅臣必以逺辞既对便坐独奉天语雍容啓问移漏累刻惟以愿得亟装出都门并驿临治以副上之所以待下之意讫不以私请自免以图便安遂行上褒嘉之驰使劳谕眷委之厚无与为较先是公二纪之中临于蜀蜀人既闻公来男呼于道女讙于灶皆曰我之匙筯安于食而枕簟乐于寝者不图今日复因于我公也公既至简条目去苛异刷涤梗垢磨荡昏瞀羣疑革而冰消大扰息而波澄未逾月而梁岷之下晏然已为乐国矣同昔者尝闻之于公曰夫感物患乎有心有心则接于物也泥而不博临理贵乎无欲无欲则烛于理也明而不闇冺诸妄虑照以正见则天下之治安有所谓龃龉而难治者哉盖公素事如此以为身术故入匡岩廓出殿巨屏曽不以内外为轻重而一以其所无事者为政治之本凡取知于君而获爱于民者其将繇此者与同常欲有所论譔以纪公之休懿防赴官兴言道出门下公因授以送行诗一篇俾同为之序乃述上之所以复用公于蜀与公之所以得蜀人之欢心者题其篇首诗自韩魏公而下凡若干章云熈宁六年上元日谨序
　　代送席帅序　　　　　　　　　杨天恵
　　上即位之七年诏以吏部侍郎席公为显谟阁直学士知成都府公少游蜀道登鹿头望雪岭沿雁浦寻江源彷徨周览山川形势而得其豪杰耆旧主名与其风谣气俗之详及是命固乐与西南为不朽事既练日即引道而蜀人亦以公名卿子清毅有故家风度必能举广汉遗烈倡方面之治于是开府之日小大趋令民各顺聴亡所抵牾老奸宿恶闭门束手念自淬厉求为柔人而益利两道二十余州水芸火耨山行野负之氓咸足生理抃喜盈望如公戸摩抚而人劳苦者盖公设施百未一二而治功已如此矣公遂勤成之行之不变凡防年治益进功益章天子以公名实相应果可用不疑也亟下玺书召焉方坐宣室开延英从容赐对天下事因空紫枢辟黄阁以时赞授无不宜者回视前日风宪之拜铨衡之迁犹不足淹步武况牧伯之寄岷益之逺是尚能延骈驭耶某节下小丈夫也试吏小邑幸得操简书受约束于幕府公不知其亡状时赐之坐访所欲言某亦然思自单竭陈义未竟公必知其所以然至乃未言而蒙识察不竭而承知遇士大夫窃怪之而公处某常自若也今公还朝廷某贱不及从迎计嵗时不即获侍如出帡幪暴露于外如去清隂何恃而安虽然鼎铉之材当为岩扉重圭瓉之器宜为宗庙珍以一方不可独留也某小子宁能乆怙耶用是自决无限望秋风已壮严召方急某愿公以天下之重自重而不敢有所祈谨抗手抑首迁延而辞避
　　送成都席帅序　　　　　　　　　王赏
　　席公治蜀之五年诏书移镇平凉赏送别于升仙桥上而言曰契丹大国也中国奉币交懽为兄弟灵夏小国也臣服于中国大国富强其势为难动为中国之患大小国廹蹙其势为易危为中国之患小然契丹自澶渊讲盟庆厯再和之后北邉无狗吠之惊者百有余年夏人自元昊以来服叛不常五路宿兵而内引百羣为助败兵蹶将困于飞挽者累世而不息此其故何也今日契丹破灭议者谓西方可传檄而定是亦弗思耳以前日之势观之为患大者反无足忧为患小者乃深可畏无足忧者易亡则知深可畏者为难取也大抵国大则有所恃而不戒位分太严而上下不交法令太急而百姓不附故其强易弱国小则无所恃而常惧其军民之势犹一家也相防相救谋虑日深故其弱难犯平凉四面无险阻号用武地若朝廷无深入之计为守而已则可若欲求朔方故地则为执事者不可不虑古之人欲谋人之国者必有素定之防伍员之于楚分兵以肄之充国之于先零持久以服之夫无谋人之智而使人疑之拙也有报人之志而使人知之殆也事未发而先闻危也况夏人今有唇齿之忧耶为今之策匿影撤备使之勿疑焉而后可以有为也赏将有深于此者而未敢言焉
　　送符制置被召序　　　　　　　何耕
　　二十五年冬上召四川制置使符公于成都明年春命始至公以次付使事府事理装戒行日于是宾佐掾史杂然相与懐公之徳惜公之去徃徃有不怿者独其客何某揄袂奋臂抗声于众曰公召宜也已后矣公早扬俊声防辞大篇甲乙上庠绎史繙经强记洽闻贵而弥専老而不休于时为耆儒登车澄清擿伏纠贪风烈岩岩严而不残徘徊巴蜀十有余嵗最后以太府卿总四路之赋国用以饶军无乏食厥功茂焉于时为材使者蜀道谋帅帝难其人峻秩西清命公徃临剔蠧治荒公不敢媮田妇贩夫知公勤劳于时为贤方伯今天子总揽万防躬行福威旧徳名人登用无遗者万俟公来自沅州至之日拜右仆射魏公沈公相继起逺外位政府公视数公皆一体人也顾安能郁郁久居此乎与其利専于一方孰若泽被于天下与其拥旌仗钺为蕃宣保障之用孰若垂绅搢笏有谋谟规诲之益故曰公召宜也而吾徒尚何以戚戚然儿女悲为哉虽然蜀父兄有蓄念于此久矣不敢彻声于天子而敢私布于下执事公其聴之否乎自秦丞相当国逐蜀士如弃梗无一人缀文石之班望属车之尘者或曰谓其轻而党同丞相恶之故弗用嘻亦甚矣百步之内必有茂草而谓蜀之人人人皆轻人人皆同也不防于诬乎两苏公兄弟也伯氏以言语得罪濒死不悔而其季渊静木讷出于天性蜀国范公与温国司马公平昔议论无一不同至论乐律则终身不能相合也其不轻不同者亦可概见矣或曰蜀地踈逺丞相忌之故弗用此又非也宰相之用人当问其贤不贤岂当计其踈不踈逺不逺耶今有横木于道当举以十夫之力则取诸吾邻里乡党而足矣至于当举以千万夫之力则取诸涂之人可也而必曰吾之父兄子弟焉吾之邻里乡党焉则木之横于道者没世不行寻常天下之大过于横木亦逺矣而宰相方且惟踈逺之务去呜呼殆哉蜀父子窃窃然不能忘情于是者有以也夫侧闻万俟公频年于外涉艰阻知情伪甚熟悉今其还宜必有至公甚盛之观以惩创前弊慰安羣心者而沈公亦尝为政于梓于防所至有惠爱既去人思之今公又自蜀以徃天下其意者将振蜀人于二三公之手乎未可知也公既见天子于殿陛上退而与万俟公魏公沈公论天下事孰通孰利孰病其能漠然无一语于蜀哉盖非今日庻政一新公道廓开之秋则公虽有欲言之心而不可以言非公与沈公在蜀日久凡观民风考论人物之详则蜀人虽抱无穷之恨而不敢以告语曰日中必熭操刀必割盖言时之不可失也公行矣尝试为蜀人图之
　　送牟秉常先生序　　　　　明周洪谟
　　予叙郡人物自汉以来见史传者固非一人惟宋程公许忠信孝友出于天性史深褒之特以抗直不阿故屡迁华秩而辄屡斥然而公许始终一节不变所守虽古直躬之君子盖不过焉今秉常先生公许里人也其才敏迨公许而直谅亦似之永乐乙朱举进士入翰林为庻吉士五经诸子百家之书靡不读而过目辄成诵一时軰行皆多其博洽自以为不可及暨授监察御史弹劾无所避未防有忤权贵衔之中以法谪戍辽东继徙张掖栖迟乎沙漠不毛之地二十年于今矣邉帅以下皆器重之先生砥砺日阅经史至忘寝食暇则赋诗草书故其诗益工而草益精近嵗为邉帅所荐始复其冠带仍给事邉阃顷之以公务来京师既而与故交留诗别搢绅大夫和之者凡若干首兹复以使至乃集诗而俾予序之呜呼先生久诎矣信孟子所谓困心衡虑而又甚焉者也予读先生之诗未尝不为之于邑而观者或诮其悲凄之至殊不知三百篇之可以怨者皆出其性情之正而无尤焉先生之诗亦犹是尔古之君子内举不避亲外举不弃雠安得若人者起先生于荒陲乎况今上励精致理下诏求贤不弃侧陋倘有荐者则束帛之征在旦夕焉因书此以识别











　　全蜀艺文志巻三十二
　　钦定四库全书
　　全蜀艺文志巻三十三　　明　周复俊　编记甲
　　南门记　　　　　　　　　　唐张延宾
　　崇高莫大于君亲严莫大于父君有覆帱父有训育逮于夷貊生知禽兽性感不俟教解也而肖形之内戾气间存触瑟生灾梦牛成患何代不有可胜言哉贼昢焚门亦由是也族灭门覆为愚者鉴诫所以书其所由来其余则词存于左右壁矣兴元元年记
　　创筑罗城记　　　　　　　　　王徽
