<!-- { "loadSidebar": true } -->
　　正月扼，诏礼部给度牒千，付东京等路体量振济司募人入粟。二月，司农卿王孝先言：“振济之余，军粮匮竭。”又送伴北使张元方等还言：“相、滑等州饥民众多，仓廪空虚。”辙见范纯仁、郑雍议曰：“此事岂可不令上知？”二人皆不欲，曰：“侍郎何以为计？却恐上问及。”辙曰：“虽未知所出，然当令上知之。昔真宗初即位，李沆为相，每以四方水旱盗贼闻奏。参知政事王旦谓沆曰：‘今天下幸无事，不宜以细事挠上听。’沆曰：‘人主年少，当令闻四方艰难。不尔，侈心一生，无如之何！吾老不及见，此参政异日忧也。’”纯仁曰：“善。”刘奉世曰：“诚宜先白，若上先言，极不便。”既而，纯仁奏：“近日张元方自河朔来，言流民甚众。”辙曰：“元方言，相州见养流民四万余人，通利军一万余人，滑州二千余人。然军中月粮止支一年，其余尽令坐仓。盖耸廪已空矣，恐别生事。”上曰：“为之奈何？”辙曰：“滑州已支山陵余粮万石，与之可以支持两月耳。兼京东振济司准备应副。又京粮食太多，提刑司又太多，已令安抚转运司再相度矣。俟见得去著，更议应副，又京城振济应副备至，然省仓军粮止有二年五月备。臣曾令王孝先具的实数子在此。”上曰：“何其寡备至此？”辙曰：“非一日之故，盖累年官卖米太多。去年臣与吕大防商量，限市价九十已上乃出粜。今为饥馑止卖六十，盖不得已也。熙宁初，臣在条例司窃见是年有九年以下粮。”上曰：“须九年乃可。”辙曰：“九年未易遽置，但陛下常以为意，慎事惜费，令三五年间有三五年备，亦渐可也。臣之愚意以为朝廷新经大丧，继以饥馑匮乏，若灾止如此尚可，万一更水旱，何以继之？方今正是君臣恐惧修省之日，不可不知耳。”丁未，以户部尚书李清臣为中书侍郎，兵部尚书邓温伯为尚书右丞。二人久在外，不得志，遂以元丰事激怒上意，清臣尤力。己酉，葬宣仁圣烈皇后于永厚陵。辙有挽词二首。己未，虞主庙。三月乙亥，左仆射吕大防罢为观文殿大学士、知颍昌府。乙酉，上御集英殿策试进士，李清臣撰策题即为邪说，以扇惑群听。辙上疏曰：“伏见御试策题，历诋近岁行事，有欲复熙宁、元丰故事之意。臣备位执政，不敢不言。然臣窃料陛下本无此心，其必有人妄意陛下牵于父子之恩，不复深究是非，远虑安危，故劝陛下复行此事。此所谓小人之爱君，取快于一时，非忠臣之爱君，以安社稷为悦者也。臣窃见神宗皇帝以天纵之才，行大有为之志，其所施设度越前古，盖有百世而不可改者也。臣请为陛下指陈其略：先帝在位近二十年，而终身不受尊号；裁损宗室，恩止袒免，减朝廷无穷之费；出卖坊场，雇募衙前，免民间破家之患；罢黜诸科诵数之学，训练诸将慵惰之兵；置寄禄之官，复六曹之旧；严重禄之法，禁交谒之私；行浅攻之策以制西戎，收六色之钱以宽杂役。凡如此类，皆先帝之睿算，有利无害。而元以来，上下奉行，未尝失坠者也。至于他事有失当，何世无之？父作之于前，子救之于后，前后相济，此则圣人之孝也。汉武帝外事四夷，内兴宫室，财用匮竭，于是修盐铁、榷酤、均输之政，民不堪命，几至大乱。昭帝委任霍光，罢去烦苛，汉室乃定。光武、显宗以察为明，以谶决事。天下恐惧，人怀不安。章帝即位，深鉴其失，代之以宽，恺悌之政，后世称焉。及我本朝，真宗皇帝右文偃革，号称太平，群臣因其极盛为天书之说。及章献明肃太后临御，揽大臣之议，藏书梓宫，以泯其迹。仁宗听政，亦绝口不言，天下至今韪之。英宗皇帝自藩邸入继，大臣过计，创濮庙之议，朝廷为之汹汹者数年。及先帝嗣位，或请复举其事，寝而不答，遂以安靖。夫以汉昭、章之贤，与吾仁宗、神宗之圣，岂其薄于孝敬而轻事变易也哉！盖有不得不以庙社为重故也。是以子孙既获孝敬之实，而父祖不失圣明之称。此真明君之所务，不可与流俗议也。臣不胜区区愿陛下反复臣言，慎勿轻事改易，若轻变九年已行之事，擢任累岁不用之人。人怀私忿，而以先帝为词，则大事去矣。”奏入，不报。再以札子面论之，上不悦，曰：“人臣言事何所害？但卿昨日以札子奏谓机事不可宣于外，请秘而不出。今日乃对众陈之，且引汉武帝以上比先帝，引喻甚失当。”辙曰：“汉武帝明主也。”上曰：“卿所奏言：汉武帝外事四夷，内兴宫室，立盐铁、榷酤、均输之法。其意止谓武帝穷兵黩武，末年下哀痛之诏，岂明主也？”范纯仁进曰：“武帝雄材大略，史无贬词，况辙所论事与时也，非论人也。”上意稍解。辙退，上奏：“今者偶因政事，怀有所见辄欲倾尽以报知遇。而天资暗冥，不达机务，论事失当，冒犯天威，不敢自安。伏乞圣慈，怜臣不识忌讳，出于至愚，少宽刑诛，特赐屏逐，以允公议。”李、邓从而媒蘖之。丁酉，除端明殿学士、知汝州。告辞略曰：“文学风节，天下所闻。擢任大臣，本出朕心，事有可否，固宜指陈。而言或过中，引义非是，朕虽曲为含忍，在尔自亦难安。原诚终是爱君，薄责尚期改过。”上批：“苏辙引用汉武故事比拟先帝，事体失当。所进入词语，不著事实。朕进退大臣，非率易也，盖义不得已。可止以本官知汝州。仍别撰词进入。”制曰：“朕以眇躬上承烈考之绪，夙夜祗饬，惧无以丕扬休功，实赖左右辅弼之臣，克承厥志。其或身在此地，倡为奸言，怫于众闻，朕不敢赦。大中大夫、守门下侍郎苏辙，顷被选擢，与闻事机，义当协恭以辅初政，而乃忘体国之义，徇习非之私。始则密奏以指陈，终于宣言以眩听。至引汉武上方先朝，欲以穷奢黩武之资，加之经德秉哲之主。言而及此，其心谓何？宜解东台之官，出守列郡之寄。尚为宽典，姑务省循。可特授依前大中大夫、知汝州。”四月壬戌，辙至汝州，有谢上表。是日，以提举杭州洞霄宫章为尚书左仆射、兼门下侍郎。右仆射范纯仁罢为观文殿大学士、知颍昌府。丁卯，有《谢雨文》，有《汝州杨文公诗石记》。五月癸卯，侍御史虞策、殿中侍御史来之邵、井亮采言：“辙近以论事失当，责守汝州。而吴安诗草制有‘风节天下所闻’及‘原诚本于爱君’之语，命词乖剌如此，质之公议，难逭典刑。”又监察御史郭知章言：“安诗行苏辙诰，重轻止徇于私情，褒贬不归于公议，不加黜责，何以惩戒？”诏安诗罢起居郎。乙巳，虞策言“大中大夫、知汝州苏辙引汉武帝比先朝，止守近郡，请远谪以惩其咎。”上曰：“已谪矣，可止也。”乙丑，有《龙兴寺吴画殿记》。六月甲戌，右正言上官均言：“近具札子，论奏前宰臣吕大防、门下侍郎苏辙，擅权欺君，窃弄威福，及前御史中丞李之纯等，朋邪诬罔，同恶相济。乞明正典刑，以服中外。既及旬浃，未蒙施行。臣以为人主之所以临制天下，为腹心之臣者莫重于执政，为耳目之官者莫重于谏官，审诏诰、慎出纳者莫重于舍人、给事。吕大防、苏辙擅操国柄，不畏公议，引用柔邪之臣如李之纯辈，充塞要路，以固宠禄。又以张耒、秦观撰次国史，曲明大防辈改变法度之功。是以人主赏罚私其好恶，其罪一也。同时执政如胡宗愈、许将、刘挚、苏颂，皆以与吕大防、苏辙议论异同。辙阴论谏官、御史死力排击，卒皆斥罢。敢以奸谋转移陛下腹心之臣，易于反掌，其罪二也。李之纯顷在成都，与吕大防相善。大防秉政，引用之纯为侍御，又除知开封府。之纯尹京无状，又府舍遗火延烧殆尽，法当谴责，反挟私爱，擢为御史中丞。杨畏、虞策、来之邵等皆任为谏官、御史。是四人者，倾险柔邪，嗜利无耻，其所弹击者皆受大防、苏辙密谕。或附会风指，以济其欲。是以天下耳目之官，佐其喜怒，以涂蔽朝廷之视听，其罪三也。舍人主出制命，给事中主行封驳，命令有未善、差除有未当，皆许缴驳。如范祖禹、乔执中、吴安诗、吕希纯四人者，皆附会吕大防、苏辙好恶，随意上下，不惜公论。其所缴驳者，皆大防、苏辙之所恶；其所掩蔽者，皆大防、苏辙之所爱。是以天子掌诰命出纳之臣，济其好恶，其罪四也。吕大防自为执政以至宰相，凡八九年，最为岁久。苏辙执政虽止三、四年，而强很徇私尤甚。如隳坏先帝役法、官制、学校科举之制，士民失业，弃先帝经画塞徼要害之地，招西戎侵侮边陲之患，至今未弭。其罪五也。吕大防、苏辙身为大臣，义当竭忠尽公，以辅佐人主。乃便辟柔佞，阴结宦官陈衍，伺探宫禁密旨，以固宠禄。其罪六也。大防、苏辙同恶相济，固非一日。李之纯、杨畏、虞策、来之邵为朝廷耳目，曾不纠察，反阴相党附，以图进用。御史黄庆基、董敦逸愤发弹奏苏辙等专权之罪，罢斥为转运判官。李之纯、杨畏、来之邵希附轼、辙等，反指庆基、敦逸以为诬陷忠良，不当除监司，遂谪守军垒。陛下既亲机务，洞分邪正，轼、辙既已斥罢，来之邵辈方始奏论其朋邪罔上，趋时附势，情状明白，众所共知，非臣之私言臆度也。李之纯既已罢免尚书，谪守单州。今杨畏尚为礼部侍郎，来之邵为侍御史，虞策为起居郎，乔执中为给事中，范祖禹、吕希纯虽出守外郡，皆尚除待制。罪同罚异，此中外之所未喻也。议者以为李之纯柔懦无能，迨为中丞，其所附吕大防、苏辙指意弹击，皆杨畏、来之邵朝夕说喻，胁持为之。二子奸险过于之纯，之纯既已斥谪，而二人尚居清要，哆然自得，曾不愧避。臣闻治国之要，莫先于辩邪正；欲辨邪正，莫若验之以事。今杨畏辈，邪险之情皆已明验，若不加斥远方，俾安要近，则是邪正兼容，忠佞杂处，蠹败国政，理之必然。窃观陛下自亲机务，收还权会，大防、苏辙党人十已去八九，然杨畏等六人尚居清要，未快士论。伏望陛下考察吕大防、苏辙擅权欺君、奸邪不忠之罪，推究杨畏等朋邪害正，趋时反复之恶，谴责黜免，明正典刑，以示天下。”制曰：“事君者有犯勿欺，所以尽为臣之节；无礼必逐，岂容逃慢上之诛？大中大夫、知汝州苏辙父子兄弟，挟机权变诈之学，惊愚惑众。辙昔以贤良方正对策于庭，专斥上躬，固有愚志。有司言辙怀奸不忠如汉谷永，宜在罢黜。我仁祖优容，特命以官。在神考时，献书纵言时事，召见询访，使与讨论，与轼大倡丑言，未尝加罪。仰惟二圣厚恩，宜何以报？垂帘之初，老奸擅国，置在言路，肆诋先朝，以君父为仇，无复臣子之义。愎忮深险，出其天资；援引狷浮，盗窃名器；专恣可否，畴敢谁何！至与大防中分国柄，罔上则合谋取胜；徇私则立党相倾，排嫉忠良，眩乱风俗。既洞察险讠皮，犹肆诞谩。假设虚词，规喧朝听。比虽薄责，未厌公言。继览奏封，交疏恶状。维尔自废忠顺之道，而予务全终始之恩。再屈刑章，尚假民社，往自循省，毋速后愆。可特降左朝议大夫、知袁州。”七月丁巳，三省言：“近闻朝廷以吕大防、刘挚、苏辙落职降官，黜知小郡。臣始以谓陛下慈厚，不欲尽言，姑示薄责而已。今睹制词，在大防则曰：‘睥睨两宫，呼吸群助，诬累慈训，包藏祸心。’在刘挚则曰：‘诬诋圣考，愚视朕躬，窥伺禁省，密为离间。’在辙则曰：‘老奸擅国，肆诋先朝，以君父为仇，无臣子之义。’既及此矣，则罪重谪轻，情法相远。伏望更加详酌，以正其罪。”监察御史周秩言：“朝廷议吕大防、刘挚落职，降苏辙三官，知小郡。臣愚窃以为未也。大防等罪尚可以为民师帅乎？然大防与挚始谪，姑易地再施行犹可也。辙之谪已再三矣，而止于降官，则不若未谪。而更容臣等极论之也。臣愚谓大防等罪不在苏辙之下，大防、挚、辙是皆言之而又行之者也。盖大防等所言、所行，皆害先朝之事，彼得罪于先朝，而轻论之，它日有得罪于陛下者，而重论之，于义安乎？吕惠卿以沮难司马光，罪至散官安置，则为人臣宁犯人主，勿犯权臣为得计也。且挚与辙讥斥先朝，不减于轼，大防又用轼之所谋所言，而得罪轻于苏轼，天下必以为非。”诏：“司马光、吕公著，各追所赠官并谥告及追所赐神道碑额。降授左朝议大夫、知随州吕大防守本官、行秘书监，分司南京，郢州居住；降授左朝议大夫、知黄州刘挚守本官、试光禄卿，分司南京，蕲州居住；降授左朝议大夫、知袁州辙守本官、试少府监，分司南京，筠州居住。”辙在郡有异政，既罢去，父老送者皆呜咽流涕，数十里不绝。八月，过真州，有《阻风》诗。行至江州彭泽县，被筠州之命。九月癸亥，至筠。有谢表。二年乙亥
