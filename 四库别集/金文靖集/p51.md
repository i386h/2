<!-- { "loadSidebar": true } -->
　　古之所谓贤守令者以其能顺民之情不生事以挠之故政平事理著绩循良至今犹班班可数而称也予友姚伯起氏慈祥乐易为束鹿者六七年而民甚安之安之之道葢亦顺焉不挠之而已夫民易治也而令又与民相亲也后世无善治之吏不与民亲则又反其所好而厉之往往绩用弗成以至于坏名灾已者职此之由耳予来北京几十年守令以贤明著称者甚不多见独深州得故人萧伯辰于束鹿得吾伯起焉深与束鹿相距宻迩其人称道二公之善者如出一口然迹其所以为治亦无大相逺者于戏使天下之为守令者皆如二公之贤民其有不治者哉伯起来报政将复还其邑学士杨公率能赋者作诗为饯而属予一言予素知伯起故乐道其善而并及于深州且以为守令者之风劝也
　　书墨妙巻后
　　西昌刘士皆氏以四川按察佥事得代还京师乃求一时朝士之名能书者各书古人诗词萃为一巻而题之曰墨妙今改调河南将行复来征予言以识末简夫天下之物有可以爱玩嗜好不至于沉溺贾祸者惟翰墨为然而昔东坡犹以为戒谓不可以留意若留意于此则亦足以为病士皆脱洒超迈其笃好于此必能得其乐而无所病焉政事之隙时一展而玩之想故人于天上岂不重停云之感而有无穷之思者乎巻中所书予未暇有所评品然皆各臻其妙使在后日观之此亦为难得矣士皆尚爱重之
　　跋
　　防定武兰亭
　　兰亭模写多失真以致真赝难辨余平生所阅石刻者无虑数十惟定武本尚存古意然见于世者甚少此本以为元大德间临安唐师善所藏而赵文敏公题识其下文敏以为纸墨佳拓本工世所不易得者诚为确论矣因丘敬常持此求题故书其后如此
　　防周氏所藏先世遗墨巻
　　右手书一通元吉州路总管周公耐轩之笔也公在宋之季以神童科显名当时仕至吉州刺史元有天下复两拜总管吉之人在其时得不荼毒者公之力也故公之大节虽不着而郡之父老至于今德之于乎公其可谓仁人矣公博学洽闻勤于著述文章翰墨兼致其美此书公五世孙秉昻所藏秉昻之子忱今复以进士为秋官属故家文献葢有足征者矣秉昻来京师间以求予言念前辈之既逺想流风于异代不觉为之慨然于是书以归之以俟知公者尚有征焉
　　友兰轩防
　　古之人取于友也尚矣夫子曰以文会友以友辅仁孟子曰友也者友其德也又曰一乡之善士斯友一乡之善士一国之善士斯友一国之善士天下之善士斯友天下之善士以友天下之善士为未足又尚论古之人然则君子学以明道以成其德者其可无友乎淦之玉笥有士人罗孟载笃志于学其取友也不出于乡于国于天下而乃在于家庭之间其友非父子兄弟而独有慕于兰者何哉岂非以兰比德君子固尚之与抑以兰居深谷处幽独而不竞可以养德与抑以其清操雅韵高洁不汚而可以砺操与孟载于是数者必深得之矣夫岂友之云乎葢不日而与之俱化矣俟余他日谒告南归舣舟玉峡之滨尚当造孟载轩中相与赋诗酌酒鼓猗兰之曲和沣浦之歌为三友之会不知可乎否也姑书此以俟
　　防黄氏敎仪后
　　予友东莱黄公福始以经术发身事我太祖高皇帝为卫幕陞贰工部煜然有声逮太宗皇帝入正大统遂擢公北京行部尚书未几命往镇南交公鞠躬尽瘁勤劳夙夜抚辑绥徕无一毫弗尽者由是交人德公如父母而勳烈闻望遂着于天下当仁皇嗣统以公久劳于外特遣人驿召还京改工部尚书且命兼长官寮比年朝廷以交人反侧复命公往镇抚之将行命其子琮读书于南京郡庠因疏为敎仪以训之琮服膺弗敢防复以公手笔装潢为巻持以请予识其下方公之为敎总七百余言其目有七首之为学修已治家之道次之以待人接物之方又次之以服用食饮之节其言切实而简当凿凿乎若布帛粟菽不可一日而无者于乎公可谓善敎其子矣虽古义方之训复何以加焉琮尚勉之惟日孜孜因其言以究其理因其事以力于行宻察于幽微致谨于操持内外交修终始一致庶几贤人君子之域可企而及矣琮尚勉之予日望子尚有以复我哉
　　世美堂防
　　余尝观古豪杰士乘时奋兴以其智力佐主定天下靖祸乱小者身致爵禄之富大者勲名彛鼎之重莫不欲传之子孙俾世守之不替然或身殁之余或易世之后已陵夷不振至于门祚倾覆者有之此余于合肥王氏不能不为之嘉叹焉王氏之先有曰玉与其弟瑛俱以忠勇事我太祖高皇帝戮力效谋东征西讨屡建竒勲丰爵厚禄荣于其躬天章宠锡光耀阀阅英武奋扬卓冠当时真可谓杰特不常者矣而瑛之后则有若迪以承之迪之后则有若谦以继之六七十年之间王氏之祖孙父子兄弟袭圭累组绳绳相继如源泉之注愈逺而不竭亦何其盛哉今谦移镇于温练达武事能举于其职则所谓世济其美者于斯堂有光矣呜呼为王氏后之人尚益体先世之勤劳兢兢业业恒以失坠为戒而思保守之不易则其流庆所及尚可涯涘哉因谦征言遂书以归之
　　防呉氏家乘后
　　右呉氏家乘一编元处士伯纯甫之所集其裔湖广参政某之所重録也呉氏以族望于南昌曰北山自其鼻祖太师仪国公居厚以相业显于宋歴元迄今诗书德业之传衣冠文物之懿数百年来愈逺而愈盛江右故家大族若呉氏者葢不多见也今观是集所载首于褒贤阁记则仪国为武康节度时之所作也其次继之以序铭志等作则皆有宋诸名公或为述其奕世名堂之义或载其先代德业之实旧家文献粲然可征于戏盛矣伯纯甫集録时乡先达胡霆桂先生尝序以锓诸梓以永其传不幸中遭兵燹漫灭散轶某惧其久而不足征遂托其乡友中书舎人王仲叙重録之以藏于家其用心之勤可知矣夫莫为于前虽美弗彰莫继于后虽盛莫传呉氏之先仪国尚矣其承借于后者固未始乏人今某以经术致身屡参藩阃绰着声称所以绍仪国之烈以为呉氏之尤者安知不在今日乎吾见是集益将续书而不替矣某之后人尚其世世宝藏而笃念之哉
　　防萧氏族谱后
　　君子之所以重其谱者葢所以敬其先而重其所出也族之有谱虽衰世之事而亦少寓宗法之意故后世赖之庐陵之曲山萧氏其先为湖南人五代时有文昌者避马氏之乱始来居庐陵今翰林修撰时中距文昌十有三世葢已五百年于此矣谱有干有坤者葢本于文昌之五世孙廷珣廷珦兄弟各以其子孙系于二大之后今时中出于干则为廷珣之裔也廷珣之子麟为仁化令者尝修缉家谱其后亡轶十不存八九至时中之考乐存先生乃掇其遗亡补其缺略于是世次之先后族属之踈戚子孙之传叙始粲然备见于其间而所谓旧谱者至是复完而无恙矣时中间以示予而复求一言以识之予故推本其先与其祖考致重斯谱之意以告其后之人俾于是有以敬其先而重其所出而不至于轻忽废坠则其诗书福泽之美子孙科目之盛将由是而益光显矣诗曰毋念尔祖聿修厥德吾于萧氏尚深有望焉
　　防勤礼堂巻后
　　为政不可以无礼礼以定民志而一风俗也孔子曰齐之以礼又曰上好礼则民易使礼散在于事物之间而行之则在于人君子行礼以导民非本于勤未见其效之有成也余友萧君云高为安吉令在职三载孜孜不怠示民以礼而秩然有其序上下之间无鬬争凌暴之风非勤于礼者其能若是哉萧君尚朂之他日以良吏书于史册必以安吉为首称余当执笔以俟
　　表
　　百官贺册立皇太子表
　　伏以天命维新隆万年之宝运皇储肇建光列圣之宏谟中外交欢臣民均戴恭惟皇帝陛下天地之大日月之明文武圣神同符于尧舜刚健中正敬承于祖宗广德敎于华夷霈鸿恩于逺迩明彰至理茂启鸿图隆太平于邦家建元良于储副盛礼涣颁于宝命前星炳耀于青宫上允协于天心下永符于人望所以承宗社神灵之统所以系海宇臣民之心福庆于国家衍太平于万世臣某等欣逢盛事喜切中心外顺内安仰皇明之如日河清海晏祝圣夀以齐天
　　百官贺皇太子笺
　　伏以宝运隆兴衍皇图于万世重明丽正表储位于东朝逺迩腾欢神人交庆敬惟皇太子殿下天日之表龙鳯之姿躬膺册命之荣昭受元良之寄宗社所重永属于继承华夷之心咸深于欢戴臣某等幸兹遭遇实切抃欣日月光华仰前星之炳耀乾坤清泰祝睿算以隆长
　　命妇贺皇后笺
　　伏以天佑大明茂隆宝祚皇储正位永固邦家敬惟【阙】端一诚荘慈仁寛裕柔顺协坤仪之美肃雍着
　　内政之成斯以闗睢之和茂彰麟趾之瑞储宫肇建得四海之欢心宗社隆安重万年之邦本妾某氏等均切欣愉谨伸庆贺祝皇图于永世祈睿算以千秋
　　贺嘉禾表
　　伏以帝德承天盛世肇开于景运至仁育物万方表瑞于丰年喜溢神人欢腾中外恭惟皇帝陛下道隆尧舜圣协禹汤广大如天包六合而无外博厚配地普万国以皆春感和气之冲融致休祯之屡应维兹东甸地接神京庆令节于三秋来嘉禾于九日金茎濯露耀光采于彤庭玉穗揺风布馥芬于紫殿匪以备粢盛之荐实乃见仁卉之蕃共瞻同頴之竒快覩盈车之秀斯圣神之感格致寰宇之丰穰生民咸乐于生成天下同臻于熙皥臣某等躬逢上瑞诚切抃欢日月照临赞皇图于一统乾坤悠久祝圣夀于万年
　　贺平防表
　　伏以帝德广运万方咸囿于仁恩圣武骏扬羣丑莫逃于天宪斯以成功之速皆原睿算之神中外均欢神人交庆恭惟皇帝陛下圣神文武睿知聪明道合唐虞德业经纬乎天地治隆汤武事功卓冠于古今凡居覆载之间悉在照临之下惟兹不靖屡扰边氓肆动天威肃驰虎旅将士用命奋发于雷霆宵小潜形莫逃于斧钺戮凶渠而不释执丑类以咸来讯馘获俘男女耄倪之载路连云拥雾马牛辎重之入闗滦河万里以长清沙漠一尘之不作兹皆本于宸算用永靖于边隅隆宗社之尊安衍治平之福庆臣某等恭逢盛事喜切中心海晏河清仰神功于永世天长地久颂圣夀于万年
　　谢追封三代表为安逺栁升作
　　伏以皇明启运溥惠泽于羣生帝命诞敷锡褒封于三世蒙恩深厚感戴奚胜恭惟皇帝陛下睿智聪明圣神文武功高列代化被万方一德格天体无为而致治重华协帝建有极以锡民是以致天下于泰山之安而措宗社于磐石之固也伏念臣升才质猥陋智识凡庸昔备戎行薄殚勤力幸际风云之会忝膺封爵之荣防典载加尚不防于先世恩光下逮复显被于幽明若斯异数之颁实出非常之赐春生泉壤喜溢门庭深天地之仁永逺子孙之宝臣升敢不懋勤夙夜罄竭鄙愚俯摅葵藿之诚少效涓埃之报望天顔于咫尺莫展寸忱颂圣夀于万年敬伸三祝
　　追封谢表为应城伯孙享作
　　伏以圣德深防典特隆于今日宝章焜燿推恩复逮于先臣喜溢幽明岂胜感戴恭惟皇帝陛下道高尧舜功冠禹汤敛福锡民被八表而无外法天图治协万国以咸宁同臻熙皥之仁均被生成之赐伏念臣父岩昔侍藩邸幸备使令继靖奸凶获殚微力论功行赏金书特荷于褒封竭虑摅诚白首尚怀于报称讵意溘先于朝露载蒙申锡于荣恩顾兹异数之颁实出非常之命永逺子孙之至宝恢阀阅之辉光臣敢不勉効劳勤继承先志益图补报上答君亲日月九重瞻天顔于咫尺乾坤一统祝圣夀于万年
　　铭
　　聚奎堂铭【有序】
