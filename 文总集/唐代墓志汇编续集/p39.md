<!-- { "loadSidebar": true } -->
朝多莽、卓之臣，野聚吴、陈之寇。化及包藏祸乱，作孽浸以稽天；居人多被胁从，构逆倾於扫地。公执心忠固，无易岁寒；劲草贞松，有均其志。及紫宫沦覆，白刃交驰，犹冒艰虞，克全终始。陪奉萧后，远届黎阳。委万死於豺狼，殉一生於犬马。后既密怀窜北，公实未议图南。事起仓忙，忽阻随从。龙城而断路，亻素龟洛以迷方。泣乱缠许伯之哀，临歧坠阮宗之涕。方乃上觇东井，思谒龙颜之君；而近越北邙，奄遭蜂□之寇。庶奉纂尧之化，反婴暴楚之＊。王充得公，甚见优礼。公迹虽是与，而心实背之。徒以鼓柝严扃，望长安而远日；形留神竦，蔽昏朝而坐雾。太宗长驱七萃，迥出三秦。公即骤拔危城，远投圣德。窜影风崤之路，方疑云旗之门。既荷萧王之坦怀，弥叶成侯之真识，蒙拜护军府校尉，仍知进马供奉。昔处伪庭，空耻烂羊之号；逮参英邸，便荣市骏之恩。于时始定镐京，且图河洛。克摧青犊之孽，必俟朱龙之乘。公既甄明五驭，洞该九逸，故得恭承象策，佩浃鸿私。陪百战於戎场，仰八阵之英略。或扶危汴渚，迈都护之循舟；或赴难戏亭，譬舞阳之持盾。既而戡翦垓下，廓清海截，畴之以玉帛，贲之以簪裾。每事谦，累蒙赏叹。武德九年，除殿中省尚乘直长。贞观元年，加授轻车都尉，寻迁员外散骑侍郎、行尚乘直长。参荣五省，分华六尚。连云之阁，已构美於潘材；名天之马，复飞声於汉枥。以公望实，兼斯任委。寻以爪牙是重，腹心攸。典司熊卒，总五校以腾英，作卫龙扃，统八屯而列要。乃转右骁卫宜□府右别将，俄迁明威将军、守右屯卫永乐府折冲都尉。十七年，奉使吐谷浑。
浑人越自湟渚，朝宗贯渭之都；公即祗奉纶言，宣劳罗川之域。骛斯征节，光彼使星。既洽蕃情，颇怡圣虑。十八年，从幸洛阳宫。仍属乌夷恃，狼顾不宾。
即从龙麾，恭闻豹略。有敕令统百骑，以参六军。公乃鬻勇前驱，争鸣剿寇。既成功於拉朽，且命赏以畴庸，即以勋授右监门中郎将，累加上柱国。廿一年，从幸灵武。廿三年，又从幸翠微宫。夙奉金勺，恒参玉太。委质滋永，忠谅益深。竭信武之确诚，逢汉高之重眄。俄而宫舆晚出，钟鼓辍音。崆峒之驾莫追，羽卫之仪如在。乃援刀截耳，流血被身。擗地崩心，殆将殒灭。求之臣节，无以过也。皇上纂膺凤历，光启鸿基。乃卷勋贤，式超名级。除云麾将军、行右监门十郎将，累迁左监门将军。显庆二年，又转右监门将军，寻奉敕别检校腾骥厩，兼知陇右左十四监等牧马事。阊阖洞开，即绾千门之禁；骅骝骋步，仍统十闲之重。属仙闾望幸，诏跸言巡。朝万国於云亭，合百神於岱屺。告成既毕，大赍有加。乾封元年，拜清河县开国子，食邑四百户。芝渥缄玺，俯流换汗之班；茅井疏封，广洽亲宾之伍。至其年冬，又拜左监门大将军。惟天列位，即显将军之名；惟帝分司，仍开骠骑之职。因非望华人杰，道蔼时英；何以克荷崇班，光膺厚秩。
寻以公事去职，俄起为右监门大将军，勋、封如故。虽怀数马之慎，月略图龟之文。以薄领见诬，遂滥婴非罪。而宪司丹笔，或未尽於幽微；明主玄鉴，方乃收其理夺。屏私室，遽升宠授。汉忠表誉，有悦王常之心；霸亭言游，无惭醉尉之语。方冀威边静难，莫逾老臣，而积恙浸龄，旋惊梦坚。罕遇西岩之药，终埋东岭之魂。粤以咸亨元年五月廿四日遘疾，薨於九成宫之第，春秋八十有一。天子情深震悼，衤遂有加。诏赐陪葬昭陵，资给务令优厚。易名考行，谧曰恭公。
仍赠使持节、都督凉甘肃伊沙瓜番七州诸军事，凉州刺史。饰终光盛，宠赠哀荣。
其生也若浮，奄沦辉於虞谷；其死兮傥识，庶有奉於桥山。夫人吴兴郡君，吴兴姚氏，即周上开府仪同三司、长寿公僧垣之曾孙，隋蜀王司马最之系，秘书学土俭之女也。传芳八桂，发秀三枝。袭龟组以连华，润虹而成性。披图镜史，自禀训於班庭；懿范贞规，且作楷於梁室。遭家不造，夙罹闵凶，飘沦七尺之躯，固守三从之节。逮鸡鸣恩德，凤兆宜家。作俪金夫，是彰玉质。钟有隋之版荡，处伪郑之危亡。叶赞将军，攀奉霸府。克宣内助，永建高名。僖负羁之妻，未足侔其智识；柏谷长之妇，讵可埒其贤明。太宗俯降殊恩，尝经召问。奉酬天旨，深有嘉焉。因锡赐珍苹，荣生里，庶谓和琴和瑟，共齐偕老之期；而将乐将安，翻轸窠予之叹。以贞观廿二年七月廿七日终于玉华宫之馆舍，时年五十有五。
蒙赙物优，仍降使吊问。惟公浑金表器，璞玉仪形。事主唯罄一心，许友无缄二诺。不祈荣以苟合，直弦之论攸归；不忤物以干时，虚舟之怀谅属。策名自久，经夷险而弗渝，历职居多，挺清勤而弥固。用能上简天听，下允人伦。□无择言，自标蹊李之德；心无伐善，终留坐树之名。既此良材，复斯高援。佩阑珠菊，等茂均芳。而罕驻日车，同悲风烛。曩兴嗟於先後，今遂混於彭殇。两鹤栖松，忽分枝而坠影；双鸳集梓，终合垄而依魂。粤以咸亨元年龙集庚午十一月庚子朔十日己酉合葬於醴泉县安乐乡，礼也。青乌授兆，白马临坟。亻素郊门而迥引，委甲第而长分。旌韬雾而惨色，笳含风而怆闻。黯矣穷泉夜，愁哉荒垄云。齐尘壤兮永毕，独祁连兮表勋。呜呼哀哉。有子嗣宗等陟屺岵而无见，思顾复其何已。
诉苍苍而感绝，悲去去而安心。傥陵谷之或迁，庶家声之可纪。敬纂徽烈，乃为铭曰：
玉岗西峙，金峰北连，旁临渥泽，直望灵川。神骏是产，英髦在旃，华宗弈弈，昌绪绵绵。弼谐恒代，匡赞伊＊，云缨递袭，星弁仍传。载诞猗人，挺然秀出，鸿飞骋志，鹤声召质。宇量深沉，智谋洋溢，王良展妙，养由效术。想援据鞍，慕超投笔，夙招人誉，方隆天秩。搏飚未远，视遄惊，时锺道丧，运拒流横。原追走鹿，海激奔鲸，流离寇境，契阔凶兵。迥弃昏孽，骤款皇明，一参藩邸，载荷恩荣。武帐夕陪。文＊晓侍，分司禁闼，历绾戎位。入总龙媒，出光凤使，便繁左右，密勿宫次。清畏知天，勤无选地，奉帝惟五，扪心靡二。复纡良袂，作偶贤裾。方金铣鋈，比玉琳琼。艺华纂组，德茂庭宁。匡夫叶计，名立功书。金墉且拔，石还疏。言欢皋难，遽隔川鱼。始怆帷空，长悲剑双。忽辞昭景，共归幽穸。魂自成双，年无满百。雾昏松坠，霜凝草陌。谁先谁後，何今何昔。独有清徽，空留玄石。
（西安昭陵博物馆藏石）
№咸亨００６
【盖】
失。
【志文】
大唐故唐州慈丘县令李君墓志铭并序峻岱称宗，由处群山之上；长河颂德，为居众流之首。然则□灵所贵，□唯士大夫乎！公讳释，字元楷，赵郡赞皇人，魏本郡太守、兰台大监李凤升之曾孙也。祖讳道宗，魏驸马都尉、冠军将军、平阳郡太守；考讳全寿，隋侍御史；并识量清雅，风姿皎润，望总三绝，婚苞四海。在齐在魏，□取□门；自周自隋，莫京高族。郑翼谈为贯玉，崔明指曰编金。盖由累叶姻亲，表裹相承不绝；积代人物，内外连枝有绪。公幼挺奇质，早著□声，□令问於缙绅，扇凯风於气类。
文华博识，既无愧於曹张；利物知人，亦□惭於婴□。以武德之岁，孝廉被举，射策甲科，擢富平县尉，韩随州司户、和、庆二州录事参军，迁唐州慈丘县令，宽猛相济，匪藉弦韦；风雨顺□，无劳扣请。吏不敢诈，人不忍欺。靡宿草以德风，暖凝寒以爱日。□□□政，不待匝旬；胜去之方，讵延期月。接迎士望，陈榻不悬；期遇银璜，孔□□满。汝南许至，恋不得还；界休郭往，留不能去。礼贤变俗，其如是乎！岂期灰吹玉，漏催金箭，弥留不获，卒於任所，春秋五十三。百姓□碑，二岘山之堕泪；士女致祭，两同乡之立祠。给递归还，以咸亨元年岁次庚午十一月庚午朔十三日壬午，葬於房子县北卅里。公夫人博陵郡人，魏龙将军县侯崔季鸾之六代孙也。祖讳瑜，隋郑州参军事；考讳年，大唐淄州录参军，皆尺度恢远，轨仪卓拔。夫人节义法度，□专美於前油；柔顺清宛，胡独光於往素。宪章管诫，依倚史箴。勤倦不见於颜，喜怒不形於色。瑟琴之日，遵曹家之礼；霜厘之後，存孟母之训。俨坐终朝，不以义沈易则；敛膝弥夜，不以更阑改容。其义温，其辞雅，不洪笑，不大言。六亲慕其闺范，九族敬其＊戒。
鞫育孤幼，咸见成长於乎。夜台之龄，春秋六十有四。今□移天合葬，存亡之规毕矣。恐芳尘并灭，勒此泉铭。其辞曰：
昂昂邑宰，时号人龙；风仪万仞，门庆千重；温如美玉，懔若贞松。其一。
显显夫人，天骨之绪；妇德远立，母训遐举；恭比鸿妻，孝侔曹女。其二。□□难久，薤露易曦；白日双别，黄泉两归；长铭立石，永闭泉扉。
（周绍良藏拓本）
№咸亨００７
【盖】
孙君之铭
【志文】
唐故南康公国尉孙君墓志君讳玄则，字元象，其尤乐安人也。祖长迁，隋清德乡长，父建，皇朝蓬州安固县令。君践其余祉，起家太庙斋郎。任满十周，希成九仞。龙津骇峭，多辟暴鳃之流；鸟道惊飚，翻蹑退飞之侣。於是九重易远，尺木难阶，随命屈申，任南康公国尉。虽＊亻免从事，常怀一郁之心；耿介就□，□抱支离之疾。是以不平损寿，失志伤年，春秋五十有五，终於私室。以咸亨元年岁次庚午十一月庚子朔廿一日庚申葬於清河东二十里信城乡崇仁里之旧兆。天地久而人道役，气序推而年代深，万古无归，百龄何遽？愁阴起＊，哀吹生郊，拱树行森，蔓草将列高岸为谷，巨海成田，故砺石标名，庶斯铨不泯。呜呼哀哉！（录自《隋唐五代墓志汇编》河北卷第一册）
№咸亨００８
【盖】
失。
【志文】
唐故蓬州安固县令孙君墓志之铭君讳建，字立德，其先乐安人也。远祖赞，侯城侯，子孙因家之矣，今隶清河县焉。曾祖乾仁，齐代齐州临邑县令：祖侯城、县中正。父长迁，隋清德乡长。
君隋大业八年被举辽西郡书佐，皇朝燕州都督府法曹参军、上骑都尉、朝散郎、蓬州安固县令。贞观八年七月终，咸亨元年十一月葬於清河东之旧茔。其铭曰：
家风载穆，君其承裕，素丝洁已，白清句。翰苑怡神，词林赏趣，学优登仕，膺时济务。齐礼导德，轻徭薄赋，威若秋霜，仁犹春煦。敬养寡弱，存恤孤＊，云逐吟兴，风随啸赴。人道行尽，里崖不驻，俄景西驰，逝川东骛。蒿里谁赏，竹林乖遇，地户幽扃，泉门潜注。霜凝＊草，风凄垄树，野旷屯云，郊荒结雾。日月还往，寒暑驰驱，芳名贞石，乾元并喻。
（录自《隋唐五代墓志汇编》河北卷第一册）
№咸亨００９
【盖】
　无。
【志文】
砖。朱书。
