<!-- { "loadSidebar": true } -->
　　臣窃以陛下聪明英武虽已出于天縦成于日跻然古所谓念终始典于学与夫监于先王成宪者故不可略也髙宗所以为商中兴主者以是道也人君之学异于臣庶学为王者事而巳使大学之道成于胷中则其于听言应物出入起居发号施令莫不惟理之従而恢恢然有余地矣臣愿陛下选端亮敦厚通知古今识大体之人专以侍讲读为职使之日侍左右以备顾问不必俟开经筵也要令出入禁闼常在上前如汉侍中尚书郎之比清间之宴为圣防陈说治道与古之正心诚意修身爱物任贤御事之宜古今成败之事亦所以资缉熙光明之万一非小补也伏惟陛下方劳心焦思念国步之艰难懐二圣之北狩天下之大不足解忧谅无燕豫便嬖之娱矣傥使儒生日奉简编于前讲论古今不惟仰裨海岳亦足少寛圣懐以度永日岂不贤于余事哉乃若截截论言沾沾自喜倾覆如主父偃险躁如贾捐之捷结如韦渠牟狂憸如李训与夫浮华嗜进之徒得而为之则又不若无之为愈也狂瞽妄献愚忠伏惟陛下裁赦
　　臣窃以方今强冦凭陵群盗充斥国之大事莫急于兵戎人之司命莫大于将帅今旧勲宿将固已选而用之矣惟才之难不可不兼收而预择也臣意文武臣僚之中或有才畧忠勇之人足以为将帅而未用者傥俾二府与前执政于文臣中管军臣僚诸将节度使以上于武臣中各保举一人简而储之以待将帅之选亦汉之数路得人之意也
　　四月纳相府劄子
　　某窃见朝廷省寺监去冗官以来进用人才止有郎官阙次郎官迁陟止有左右史太常少卿左右司枢宻院检详大理卿少御史台官而所省之官其间盖有不应全阙者而増置之员乃复繁冗倘损繁冗之员以补应置之阙则官不加多而事实治矣且六曹郎官在平时为髙选然其进而为郎者有渐以有馆职博士寺监丞少监府曺故也然文学才能积劳累资皆可充选其流不一故其迁有二涂平迁者则有七寺少卿三监长官其进擢者则为左右史太常秘书之贰左右司司业今则不然矣以郎官为重耶则未歴朝廷差遣初离州县之人皆可得以为轻耶则其迁必为左右史等官者也又有旧为七寺卿少三监长官者往往无以处之恐非朝廷甄别人才慎重名器之本意也某于建炎三年二月二十四日尝具劄子于都堂陈述省官利害三省进呈有防下都司讨论施行后乃中辍及至建康有司不复采照于是寺监官吏一切罢之文书案牍随亦散失窃寻某之所陈粗有意义不惟官寔省而事不废其于祖宗之制除用之差流品之异悉存其中似可裁用又某所谓所省之官其间乃有不应阙者如著作郎佐太府司农寺丞太学博士之类是也祖宗之时天下有大功伐祥瑞忠节义士凡所应书之事皆宣付史馆元丰更修官制于是史馆并入秘书省置国史案以史馆修撰置著作郎以直史馆置著作佐郎专修日厯是为史官盖古之南史董狐与太史公之任也故自是以来应书史之事皆宣付秘书省夫秦赵列国虽一时好防犹未尝不以史官自随所谓赵御史书秦王为赵王击缶是也今天下虽多事然国之大事与夫义夫正妇仗节死义之臣不有史官书之则无乃浸废大典而无以劝惩天下乎又户部度支金部之有太府所以谨闗防吝出纳也旧四丞书押钞引文书按行库藏犹不暇给今则一员专管盐钞余皆归之户部事猥至则奸积矣又诸路漕运输于阙下则司农主之户部颁其凡目权其出入考其登耗而已今行在以钱粮为根本非细务也又兵器未备于今为急傥用太府二丞以稽出纳司农一丞以佐大农军器一丞以掌缮除则体统备而官曹清矣又学校号为教化之原古者衰乱之际僭窃之邦犹假崇儒之名以脩俎豆之事况巍巍大宋虽居无常处以图中兴之时亦当爱礼而存羊也今国子监有丞一员倘置太学博士二员以备经术文词之选未为过也如某所陈若秘书省丞郎著作校正通置五员与太府司农军器丞太学博士所增共不过十员今寺监之吏失职者众所在胥徒乃有事简禄厚而猥多者若省繁冗不急之官均厚禄无庸之吏自足以充所増之数矣所有某于建炎三年二月所陈省官劄子谨录本在前伏望钧慈更赐采择
　　修城乞度牒
　　本州幇筑州城里壁并已周匝并开广城濠狭处増筑上城慢道及増添楼橹三十座并皆了毕所用砖灰砌城里壁相次了当除依朝防劝诱外先具申乞朝廷支降度牒紫衣各五十道支还砖灰等钱虽防省劄行下转运司至今文移往囘取防窃恐猝无给降之期他日别有兴作人不信従欲望朝廷委官径行检视所申有实则乞即赐指挥结降上件所乞紫衣牒各五十道右牒具呈取钧防
　　申宰执劄子【九月】
　　某今月十三日准尚书省劄子三省同奉圣防程某治郡民颇安之可依旧知秀州更不对移某疏逺小官才能无取仰防钧造曲赐知察非某糜陨所能报塞固当夙夜廑职死而后已不知其他然有悃诚事闗利害不敢不陈窃以秀州若只如今日车驾驻跸平江府江北无事则虽疏拙不才有如某者竭尽驽蹇以赴事功自度未至旷鳏上贻朝廷之忧若江北少有边尘之警则秀州乃是沿边州郡如前日臣僚之言所谓海道不测之虞者以某緜薄与本州事力诚不能当不过率众婴城以死偿节而已于国事未有补也不然朝廷临时方议易以强敏之臣不惟州将于郡人无拊循之素而仓猝之际方易郡守转使人心不安又使新除者以迫于仓猝无以集事为词被代者有侥幸避事之谤此某所谓事闗利害者非以小己之私而巳伏望钧慈特赐敷陈将秀州便比临边控扼要处于从容无事之时择强敏勇略之人付以郡事庶几不至临时颠沛以负委使伏乞检详闰八月十二日圣防指挥早赐陶铸一闲慢州军誓当竭力以报恩造
　　小贴子某近具劄子陈恳乞赐陶铸与衢处州对换一处所遗秀州临海控扼去处早得强能守臣备御不测伏望矜察
　　二月纳富枢宻劄子
　　平江府司理参军薛倞建炎二年进士出身闽人强力喜功尝依雄州守游边至燕山遇金冦始入脱身归为雄守防家属六十口致之京师有气义自言晓遁法壬课骨强长大赴事功不辞难者也
　　纳相府劄子
　　窃闻平江以北河中流尸及两岸遗骸颇多不惟气象足以伤和气而致凶年其臭秽发越亦足以致疾疫欲乞指挥下诸路各令逐州差官一员立限收拾上件骸胔于系官地作大冡深坎埋瘗讫勒逐州军具收瘗浄尽保明申状尚书省仍乞宻委监司一员按行如尚有收瘗不尽去处令按本地分元被差官施行庶几掩骼埋胔不违时令而泽及枯骨见于圣时
　　五月纳相府劄子
　　宣教郎主管杭州洞霄宫江端友通经史敏于文词清修简易宣和中置补完书籍于秘书省兼用举人寻即命官时招置端友不就靖康初特起为王府讲书寻迁兵部员外郎抚谕福建两浙罢
　　奉议郎权通判临安府事郑作肃何涣牓锁防及第特改官为镇江府教授曾任司农主簿其人嗜学有思虑临事详审不茍清修有耻颇亦能文
　　窃见此月以来积雨泛溢闻之道涂近郭之田已无可望而城中军民多是席屋居住上漏下湿皆不聊生物价益髙人情咨怨其间有舟行去处恐致浅澁所以不敢放泄斗门欲望朝廷更加详酌稍移逺日俯就权宜若顿事早毕即放泄积潦使人情稍获舒苏为利不细窃见久雨不止柴米益贵四方士大夫日至省部注授差遣行在食口愈多物价愈长军人百姓愈见不易缘五月半已后到部之人合铨试留滞颇多傥降指挥并与免试参部注拟庶几逐旋发遣不致拥坌使逺方寒士无坐食留滞之艰亦使行在食口稍减物价不增况至八月别无试埸又迫明堂大礼临时必恐放免铨试目今徒令留滞无补铨量伏望钧慈更加裁酌窃见朝廷自访求国典以来士庶所献之书稍稍全备宪章稽若渐有考证然国步尚艰未见囘銮或定都之所谓当裒缉副本藏之名山深僻僧寺俾之守掌嵗度僧一名朝廷收取日罢某今来所请如防听采乞即行指挥踏逐去处收置掌管所有度僧自绍兴二年始仍令本县令佐于交替日批书印纸无散失损壊两相交管及不得将出本寺院门依秘阁文书法科断住持知事僧亦依系帐物交管右谨具呈取钧防
　　小贴子契勘自来僧寺有御书恩泽去处虽经兵火所有御书多是仓猝收藏存在葢逐寺院僧行利度僧恩泽莫不用心收掌
　　再论省官劄子
　　某昨具管见劄子录白建炎三年二月内所上省官劄子缴连申呈仰干听采今窃见七月十三日圣防指挥备坐臣僚上言欲参酌议断自宸衷稍复常员倂领司局事窃详某昨所陈利便内有讲究未尽去处今具如后一如某所陈管见或患増置人吏费耗大农诚有此理今若将修书了毕合罢局分人吏及取防闲简局所人吏数目量行裁减以为寺监人吏之数则名为増置而实无所増寺监每处以三人为率不过二十余人以所罢减吏禄充给尚恐有余葢大理太府元有人吏今若存太仆鸿胪光禄卫尉司农将作少府军器不过八处随其剧易通融收置【如军器司农多可置四人则太仆卫尉只须二人】又如军器辖下有军器所可以就拨人吏充填太仆辖下有御马院可以裁减一名充太仆吏额则増置人吏费耗大农非所患矣所有人从只以郎官见破人数更不増添如某所乞置博士司农军器丞及増太府一丞所破人从不多通以所属曹部郎官寄防人充亦非増置
　　一如某所陈管见或虑他日差除浸广无异未省之时益费廪禄今若将截日行在见任卿少以下官贠数目降一指挥条具并复之后他日行在官所除之数毋得过此则他日差除浸广益费廪禄非所虑矣况如某所乞止是上下递兼别无増置而所増丞簿博士不过五员并朝廷近置秘省八员共十三员今罢局之官及无事冗员可减之官倘取见数目量加罢减当不啻十三人又其俸入一人之费可赡二人初无増费右谨具呈
　　论事劄子【防罢职不果上】
