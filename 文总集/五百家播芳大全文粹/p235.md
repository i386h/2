<!-- { "loadSidebar": true } -->
　　祭亲家文
　　惟灵之生妇徳着兮柔淑且慧妄怨恶兮贤哉主馈克内助兮敬长恤孤宗姻誉兮既肥其家而锡祚兮振振绳绳繁而庶兮宜耆而艾何朝露兮彼苍者天而太苦兮胡其不仁夺之遽兮如昼而夜抑定数兮伊令仲子予女女兮粤与外孙而许娶兮再世婚姻嗟莫顾兮追怀感伤曷云喻兮载以清酤肴馔具兮伊礼之薄尽其愫兮呜呼灵兮莫予吐兮
　　祭朱时发亲家文　　　　　　陈了翁
　　呜呼昔防静海于今六年君防丧归我以窜迁迨隔三江惧无还日天子仁圣复令我归离台之时未得君讣单舸北来犹冀复晤白沙之传初信且疑今知果矣孰知我悲君老苦学趋一而专富而能贫内无间言寂莫能仁为方外师志者于仁孰得而疵仁则宜寿胡不期耄天所促延人奚可考君于世味澹乎其归苦乐寿夭存殁岂移淮江阻修奠不以时情发于词君其鉴之呜呼尚享
　　祭姊夫李提举文　　　　　陈了翁
　　呜呼昔我先君爱钟令女择所宜从以归于子子昔悼亡我方居忧痛在手足涕不能收季妹继适今能几时子既殒矣孰知我悲我非明哲触祸固宜子亦放废一斥不归穷达死生所遭各异海波之水东逝而已数极而化亦又奚伤君子之道死也不亡呜呼尚享
　　祭包氏妺出殡文　　　　　　孙仲益
　　呜呼哀哉某政和初与呉氏妺侍先妣太淑人将吾妹归于同县之包氏大家胜衣冠者数十百指而夫君裒然独秀蔚为宗庙瑚琏之器后四十年而呉氏病殁于京师又四年太淑人感疾而逝中更丧乱死生契濶而包氏尊章亦已下世独吾妺克相其夫兮男冠女婚持门户之寄谓当寿考百年与君子偕老兮云胡不病而遽蜕呜呼哀哉追数存殁兮阅一瞬而三纪嗟兮岿然独存兮只影随而卧起始结防而践其行兮又窽莫而送之死郁万感以中集兮溢两背其洗如手足情所钟兮此身殁而后已魂扬绋以来归兮歆余豆觞之薄祭呜呼哀哉伏惟尚享
　　祭妺夫祝天惠文　　　　　　赵承之
　　昔我叔父少失其配垒然二女谁怙谁恃先君鞠之盖犹出已伯长且贤以配君子好学发愤方少而刚在穷不恤屡举于乡而辄不偶布衣儒冠以至白首后生纷纷或登而先昔也纳履公而自贤先生皤然志节弥厉奔走四方以至于死呜呼哀哉某兄弟幼孤且愚先生教之读以诗书获防荐绅则维公赐我图报之而乃如此呜呼哀哉相公平生举白呼卢忆公畴昔慷慨捋须涕泣陈觞叙诀梓里犹有诸孤敢不终始呜呼哀哉尚享
　　祭李甥文　　　　　　　　　陈了翁
　　吾与乃翁俱为窜人我来万里与鬼为邻瘴毒之乡朝不保夕谓必与汝平生永隔吾衰既久汝方妙年孰谓汝也而弃我先唯吾二家世接姻眷汝母及汝吾妺吾倩我取熊堂天实使之乃翁南迁亦岂人为仲取高第既得而夺汝性孝友知汝惙惙左右就养不营其私随泊湖外五年于兹不得汝书今两嵗矣形阻心亲不隔万里信自北来吾心蛩然云胡不淑乃以讣传我初论事既捐其生杜门待尽符到奉行家如风舸任其浮沉势不能保岂无爱心死者归也汝既归矣吾虽未归俟命而已汝生不幸汝死不亡千载之后闻者叹伤呜呼哀哉尚享
　　朋旧
　　祭张季清文　　　　　　　　吕伯恭
　　呜呼防于师友之间敛然自持岂无其人舍业而归耳目改前移养铄夺而不失其初心者葢亦寡矣子之在吾门也侃侃和饬执经不怠于是时犹未知其为独异也自我不见于今五年有来自西者皆道子于兄弟无违言于闾里无遗行安常谨礼不受变于俗吾方喜于得子逮此暇日将过子之庐而子则死矣呜呼庠序之籍日増而务实之士不加益一觞之恸岂独为故旧之情而已哉尚享
　　祭邢邦杰文
　　越絶之区学者方兴一门孝友旧推诸邢内外交映韡韡嘤嘤人之可愿于此而并猗左提右挈纷前导而后承实霜雹于春阳久此乐而莫能喟予慼于伤弓骇音于鹡鸰陶近忧其未慗集遐感而相仍理镜湖之桂楫践前诺于嵗更访旧闻于故老采新益于友朋怆独逢于仲氏同此哀于折肱呜呼尚享
　　祭于悦道文
　　呜呼自子东书从予逰于明招八年于兹矣每见每进笔端津津如春木之向荣意其前途盖未艾也我来自山而子死问至折屐失声犹幸风传之或误也畴昔之夜子语我身名未立予故疑其色不舒亦以为是适然耳庸讵知一再旬之后乃大出于所忧之外耶流光悠悠两川东下命也奈何付此杯酒呜呼哀哉尚享
　　祭潘子皋文
　　名塲利区爵标埶的稚奔耄驰百年一日仁宅义路道源性渊有能用力一日百年之子之才之识之操万里首途遽以病告意长数短获歉殖丰寸心防然恃此以终有亲未报有弟未立有养未充有志未毕合是数者属之吾徒矢口而言言发不渝里门相望伯仲叔季责以抚存亦孔之易道学之责乔岳髙丘母或不胜重遗子羞呜呼哀哉尚享
　　祭陈耀卿文
　　呜呼菁菁艺圃羣植并区夭寿丰悴一本万殊以子之年方苞方旉岷山导江遹观厥初病不复兴叹惊吾徒游从之义具此俎壶
　　祭呉晦叔文　　　　　　　　张敬夫
　　呜呼惟君早登五峯之门即捐进取之习从事于义理今几二十年思虑益亲操履益固而其晓悉人情通练世事持之以忠信行之以周密盖有用之实才而进学之良资也岂谓一旦止于斯耶某与君论心为日亦久切磋讲究友谊金石讣音来传泣下莫止嗟呼任道之艰而同志益落此予之所悲且忧也官守所拘未能徃哭一奠遣致言不复文呜呼哀哉尚享
　　祭李先生文　　　　　　　　朱晦翁
　　道丧千载两程勃兴有的其绪龟山是承龟山之南道则与俱有觉其徒望门以趋惟时豫章传得其宗一箪一瓢凛然髙风猗欤先生早自得师身世两忘唯道是资情义造约穷极幽微冻解氷释发于天机干端坤倪鬼秘神彰风霆之变日月之光爰暨山川草木昆虫人伦之正王道之中一以贯之其外无余缕析毫差其分则殊体用混员隠显昭融万变并酬浮云太空仁孝友弟洒落诚明清通和乐展也大成婆娑丘林世莫我知优哉防哉卒嵗以嬉逮其季年徳盛道尊有来抠衣发其蔽昏侯伯闻风拥彗以迎大本大经是度是程税驾云初讲议有端疾病乘之医穷技殚呜呼先生而止于斯命之不融谁实尸之合散屈伸消息满虚廓然大公与化为徒古今一息曷计短长物我一身孰为穷通嗟唯圣学不絶如线先生得之既厚以全进未获施退未及传殉身以没孰云非天某也小生丱角趋拜共惟先生实共源訚訚侃侃敛袵推先氷壸秋月谓公则然施及后人敢渝斯志从游十年诱掖谆至春山朝荣秋堂夜空即事即理无幽不穷相思日深见励弥切蹇步方休鞭绳已掣安车暑行过我衡门返斾相遭凉秋已分某于此时适有命召问所宜言反覆教诏最后有言吾子勉之凡兹众理子所自知奉以周旋幸不失坠归装朝严讣音夕至失声长号泪落悬泉何意斯言而诀终天病不举扶殁不饭含奔赴后人死有余憾仪刑永隔卒业无期坠绪茫茫孰知我悲伏哭柩前奉奠以贽不防者存鉴此诚意
　　祭王深甫文　　　　　　　　王介甫
　　嗟嗟深甫真弃我而先乎孰谓深甫之壮以死而吾可以长年乎虽吾昔日执子之手归言子之所为实受命于吾母曰如此人乃与为友吾母知子过于予初终子成德多吾不如呜呼天乎既丧吾母又夺吾友虽不即死吾何能久搏胸一恸心摧志休泣涕为文以荐食酒嗟嗟深甫乎尚知否
　　祭李元叔文　　　　　　　　黄鲁直
　　呜呼元叔之义世不可少赴人急难秋阳皦皦奉亲色难慈友诸少家人洁齐门巷洒扫筑室聚书延聘师表青青子佩如鱼游沼凡厥富室干没纷扰君常晏然万钟忽杪寿母令妻升堂宴笑慈以防甘歌舞姝妙里人欣欣皆谓之好摄提季夏舍有鵩鸟屛药治归竟夜无晓邑人奔走上下是祷人亦有言盖棺事了生荣死哀谁谓君夭我迁黔戎形影相吊衣我食我岁使交道立僰望楚山复江绕属辞羞奠气结天杪平生不昩尚享馨醥呜呼哀哉
　　祭刘凝之文
　　呜呼公乎知谋足以御困刚毅足以行可独清足以轨物自胜足以立我兀者造而归全谅无地以栖祸方燕及于来仍阅门户之嵯峩忽厌俗而去仙违白日而蜕卧亡吾党之一鉴哀楚望之倾陊伊曩时之倦防实肮脏而坎轲遂投劾于颍尾置嫔息于寒饿来胥疏于江湖讫有屋于春簸执盈虚以化物取众弃而致伙间江疃之有秋上橘柚之嵗课开亭观之百楹孳緑竹之万个衷余力之不试故优裕于菑播防几杖以徜徉乐知识之来过味厐公之幽禅观有物于石火嵗三会于涒滩讫初志其不挫维欧阳之文章发髙唱而无和配公名而成三何巧舌之能破齿髪疎而恋嫪坐衰气而不果载铭旌而来归遗稚子以危货彼闻公之清风亦何面以承唾初不肖之及门辈诸孙之孩懦公慈祥而岂弟获闻教而侍坐欷嵗晚而升堂见虞主而泪堕湛樽酒其傥尝列羣悲于楚些呜呼尚享
　　祭李彦深文　　　　　　　　黄鲁直
　　呜呼彦深荜路泥涂贤于驷马之驾席门风雨安于数仞之堂体狐貉之温而不耻緼袍坏絮知膏梁之味而不厌脱粟寒浆终一世而扼穷内不疚其何伤维相知之不早始倾盖于汝阳披蓁丛之锁碎见紫兰之孤芳沉深而敏学易简而庭方邻非仁而不觌粟非义而不尝遇人情之难堪既催折而愈刚号饥寒之满屋仰归鸿之南翔拥羣书而寤叹擅荣观于文章论若人之岂弟谓百岁而康强忽静寤而不觉问归来兮未央去亲戚兮朋友即万鬼而为乡呜呼虞氏之不为政久矣士不厌于糟糠载固穷以轨世鲁人至今传其惠康身与蝼蚁共尽名与日月争光我观古而视今信吾友之不亡所以发书而掩泪不忍痴孤与早孀妇弱女而教男定子宅于南山之冈有谢公之知子固特达于珪璋在吾侪之可力尚始终而就将哀哉月之徂秋悲风号于土囊托千里而羞奠肴具洁而酒香思曩时之笑语同饮食之淋浪列樗蒲之花烛呼五白而绕床倘神圣之不昩以斯文而举觞呜呼哀哉尚享
　　祭邓鯾之文　　　　　　　　陈了翁
　　呜呼鯾之冥冥鸿也箪瓢自足藐鼎钟也宜止则止艮其穷也有物有常家雍雍也彼臧彼否黙而容也孰喜孰怒寂乎中也盥而不荐志在颙也射已之鹄审其固也弃彼所争不与同也包摄无间介而通也其积弥高不自穹也其割弥利饱磨礲也志道则士耕则农也斋戒其年愿普丰也洛口之别再星终也我御魑魅不吾攻也众侮而逝来益恭也孰不信彼独由衷也火势炎烈坚不容也流分漫趍必东也诗来了斋手自封也馨积吾笥气兰芬也读而味之馁可充也岁寒不易挺挺松也还里胥乐愿未从也故不少延弃我终也隠几坐逝没不穷也不器其有获岂登也傛瞷乃迹悯不逢也卒以嵗计孰帡幪也人生流寓犹波篷也谷无停响随彼閧也众耳瞆瞆聴独聪也问兮闻乎示以聋也生死不贰归其宫也儒耶佛耶一视融也呜呼尚享
　　祭梅卿叔文　　　　　　　　黄泰之
　　惟灵慷慨正直得于天资庄静夷雅夐出流辈种学积文优防乎圣贤之域砥节砺行周旋乎规矩之内奉亲长着孝友之风饬子弟有义方之诲繄厥徳之纯备宜享龄之未艾胡六旬而甫及乃一疾而遽蜕莫能语造化于小儿殆将任劳逸于大块某等怡愉骨肉缱绻爱情茶瓯酒盏日聚时防感佳节之过眼怅音容之何在惨黄花而无色对西风而一酹嗟物是以人非觉肝裂而肠碎饮此恨于终天想英灵之不昩呜呼尚享
　　祭徐宗卿文　　　　　　　　吕伯恭
