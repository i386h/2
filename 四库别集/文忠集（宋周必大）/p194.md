<!-- { "loadSidebar": true } -->
　　维淳熈三年嵗次丙申十一月壬寅朔十二日癸丑孝曽孙嗣皇帝臣【御名】敢昭告于太祖启运立极英武睿文神徳圣功至明大孝皇帝伏以苍箓肇基功推后稷三分有二徳在文武既配彼天亦配上帝惟我艺祖功徳兼隆创业垂统有光在昔【阙】嵗郊祀对越神祗子孙保光敢不骏惠卜年过厯期迈有周谨以制币牺齐粢盛庶品偹成熈事侑神作主尚飨
　　郊祀大礼太宗配享册文
　　维淳熈三年嵗次丙申十一月壬寅朔十二日癸丑嗣皇帝臣【御名】敢昭告于太宗至仁应道神功圣徳文武睿烈大明广孝皇帝伏以资生资始覆载难名丕显丕承谟烈可纪于乎二后肇造我家中坛合祀乆矣并侑兹迎日至载蒇上仪金石昭融牺牲博硕神哉虞亿是飨是宜垂休无穷以介景福谨以制币牺齐粢盛庶品备成熈事侑神作主尚飨
　　淳熈六年
　　明堂大礼朝献景灵宫圣祖天尊大帝册文
　　淳熈六年嵗次己亥九月丙辰朔十四日己巳嗣皇帝臣【御名】谨再拜稽首上启圣祖上灵髙道九天司命保生天尊大帝伏以肇启真绪源深流长显承休符锡祚无极施及凉昧纂承丕圗明堂孔阳将举礼典言趋秘宇祗荐令芳既开其先必裕乃后敢忘励翼永绍渊宗谨言
　　前一日朝献太庙祖宗帝后册文
　　维淳熈六年嵗次己亥九月丙辰朔十五日庚午孝曾孙嗣皇帝臣【御名】敢昭告于祖宗帝后伏以三嵗亲祠我家盛礼内循菲徳祗遹彛章穆卜季秋肇禋阳舘先期假庙备饬斋诚羣工骏犇以职来助郁尊灌鬯乐舞振庭对越在天淳熈用介谨以嘉玉量币一元大武柔毛刚鬛明粢芗合芗萁嘉蔬嘉荐式陈明荐尚飨前一日朝享太庙别庙懿节皇后册文
　　维淳熈六年嵗次己亥九月丙辰朔十五日庚午孝子嗣皇帝臣【御名】敢昭告于皇妣懿节皇后邢氏伏以十乱之功独尊文母宾空虽乆遗范故存卜嵗习祥礼行世室临祼别庙僾然懐思笙镛绎纯笾豆丰洁歆时孝享垂佑家邦谨以【下同前】
　　明堂祭享昊天上帝册文
　　维淳熈六年嵗次己亥九月丙辰朔十六日辛未嗣天子臣【御名】敢昭告于昊天上帝伏以惟皇无私临下有赫亲徳飨道聪明自民惕惟菲躬祗荷眷佑五修郊报浃宇乂安载稽旧章俶讲宗祀物难仰称诚或居歆迄用康年敢忘寅畏谨以玉帛牺齐粢盛庶品肃展禋祀式昭诚钦太祖启运立极英武睿文神徳圣功至明大孝皇帝太宗至仁应道神功圣徳文武睿烈大明广孝皇帝配神作主尚飨
　　国书
　　乾道六年十月答金国贺防庆节【使耶律子敬副张仅言】
　　逺驰使传申讲邦仪记载育之初辰特逹嘉贶坚无穷之永好用敷羣生式循厚意之临奚喻感悰之切气钟寒律福介时和
　　乾道六年十一月遣使贺来年正旦【使吕正已副辛坚之】
　　賛阳布徳天囬万宇之春讲信亲仁【阙】结两朝之好旅陈礼币临遣使车既因物以见诚亦顺时而善颂兾绥纯嘏永底泰和
　　乾道七年正月答贺正旦【使富察愿副韩　钢】
　　斗柄东回诞布始和之令星轺北至载通修睦之懽书语温然币仪腆甚方益隆于世好知丕拥于春祺欣感交懐喻言靡究
　　乾道七年正月遣使贺生辰【使赵　雄副赵伯骕】
　　景淑三春式届诞弥之节寿先五福敢伸善颂之诚预遣使轺逺持庆币用祝后天之筭兾延卜世之期共庇黎元永坚盟好
　　乾道七年十月答贺防庆节【使乌凌噶天锡副李文蔚】
　　三冬纪孟适临载诞之期两国交欢方重益亲之义逺勤信使宠畀庆仪味词意之加隆激感悰而弥厚寒威协序吉履增休
　　乾道八年正月遣使贺生辰【使翟　绂副祖士粲】
　　履初吉于季春素传令节开殊祥于甲观兹记诞辰方交阜于羣生宜丕延于多祉肃驰使传防致夀仪惟颂咏之弥勤非喻言之可防
　　淳熈二年十月答贺防庆节【使完顔僖副卢　玑】
　　阳月应期记菲凉之载育亲仁修睦勤使介以俱来肆形盟好之言偹致寿祺之祝情词至厚仪物兼丰在感臆以増深岂缄书之能防
　　淳熈二年十一月遣使贺来年正旦【使谢廓然副黄夷行】
　　乾坤交泰熈和气于春防南北通欢跻庶民于夀域逺驰信使防致庆仪兾臻视履之祥庸对发生之序颂言斯至敷述奚殚
　　淳熈三年正月答贺正旦【使完顔治副髙运国】
　　嵗序载新允协夏时之正民生交阜共欣春物之荣已逺致于庆仪乃专勤于华使披缄书之甚厚阅礼币之维丰感篆弥深愿言曷防
　　淳熈三年十一月遣使贺来年正旦【使阎苍舒副李可乆】
　　行夏之时方肇新于嵗律受天之祜宜丕集于春祺饬遣使人肃将礼币庸展泰享之庆益坚邻好之修颂咏居多喻言曷防
　　淳熈四年正月答贺正旦
　　正月日大宋皇帝谨奉书于大金应天兴祚钦文广武仁徳圣孝皇帝阙下新元肇纪庆万物之发生旧好益坚嘉羣黎之康阜逺劳信使宠贶华缄既备及于春祺复旅陈于礼币钦纫勤渠之意良深感怿之情今正旦使副回谨专奉书陈谢不宣
　　淳熈四年十一月答贺防庆节【使完顔忠副曹士元】
　　时属上冬日临载育勤使华于万里缔盟好于亿年况以缄书申之篚币惟庆仪之甚腆知眷意之加隆其在感蔵曷胜敷叙
　　淳熈四年十一月遣使贺来年正旦
　　十一月日大宋皇帝谨奉书于大金应天兴祚钦文广武仁徳圣孝皇帝阙下乐嵗载新庆三阳之交泰欢盟弥固与万物以皆春饬遣轺车肃持菲币兾缉熈于繁祉共康乂于黎元颂咏良深敷陈罔既今差翰林学士朝请大夫知制诰兼侍读普寜郡开国侯食邑一千户食实封一百户赐金紫鱼袋钱良臣严州观察使知閤门事兼客省四方舘事永丰县开国伯食邑七百户延玺充贺正旦国信使副有少礼物具诸别幅谨专奉书不宣
　　淳熈五年正月答贺正旦
　　二仪交泰厯颁嵗序之元万彚向荣人遂春之乐逺纡使传申缔欢盟昭厚意于缄书粲多仪于信币其为感怿未易敷陈
　　淳熈五年正月遣使贺生辰
　　某月日大宋皇帝谨奉书于大金尊号皇帝阙下月纪季春属光风之转蕙日临初吉应飞电之绕枢祗遣使旜兴陈庆币永兾万年之筭常通两国之欢颂咏惟勤指陈莫喻今差朝散大夫试礼部尚书信安郡开国侯食邑一千户食实封一百户赐金紫鱼袋赵思某州观察使知閤门事兼客省四方舘事某县开国伯食邑七百户郑槐充贺生辰国信使副有少礼物具诸别幅谨专奉书不宣
　　淳熈六年正月遣使贺生辰
　　春华正茂畅和气于芳辰诞序载临对休符于令旦肃驰使传备展庆仪兾万夀之丕延底羣生之交阜兹为颂咏岂易敷陈今差龙圗阁学士朝散大夫提举祐神观兼侍讲清化郡开国侯食邑一千户食实封一百户赐紫金鱼袋钱冲之潭州观察使知閤门事兼客省四方舘事泰寜县开国伯食邑七百户刘咨充贺生辰国信使副有少礼物具诸别幅谨专奉书不宣
　　致贺并宣答词
　　乾道六年
　　郊祀大礼毕端诚殿受贺内侍答管军词
　　有制气应黄钟礼行紫畤頼尔摠提于七萃俾予祗肃于一纯既迄严禋乃旋斋幄礼成之庆与卿同之
　　閤门宣答枢宻词
　　有制于庙于郊有严躬祀如防如式无媿祝辞頼枢机显相之功拜穹昊博临之贶【下同前】
　　枢宻宣答宰臣词
　　有制朕亲驾竹宫钦修柴燎繄上公之协賛率多士以骏奔天地居歆人神咸喜
　　防正门肆赦閤门宣答宰臣词
　　有制阳陔践豆已成飨帝之能端阙旋衡遂广配天之泽敷锡之庆与卿等同之
　　乾道七年
　　加上太上皇帝尊号册寳行礼毕皇帝致词贺太上皇帝【正月】
　　皇帝臣稽首言伏惟光尧夀圣宪天体道太上皇帝陛下茂对春元载膺荣号二仪并贶万夀无疆
　　侍中承防宣答
　　光尧夀圣宪天体道太上皇帝圣防皇帝翕受汉厘懋昭舜孝自欣之子勉对隆名
　　皇帝致词贺太上皇后
　　皇帝臣稽首言伏惟夀圣明慈太上皇后博厚承天辉光遡日隆名并受薄海同欢
　　内侍承防宣对
　　夀圣明慈太上皇后圣防皇帝储休郊庙归美庭闱力避无从静言有愧
　　太傅率文武百僚称贺太上皇帝词
　　具官臣某等稽首言伏惟光尧寿圣宪天体道太上皇帝陛下律应丕天名增太极彰元后事亲之事符封人祝圣之心
　　侍中承防宣答
　　光尧夀圣宪天体道太上皇帝圣防廹于勤请益此徽称礼冠古初庆均家国
　　皇太子受册毕班首文武百僚称贺皇帝词【三月二十三日】
　　臣某等言伏惟皇帝陛下干健无穷离明有助防辰授册浃宇均懽臣等幸列班聨尤深庆忭
　　侍中承防宣答
　　朕惟懐永图豫建太子亿寜方夏巩固宗祧典礼备成与卿等同庆
　　淳熈二年
　　加上太上皇帝尊号册寳行礼毕皇帝致词贺太上皇帝【十一月】
　　皇帝臣【御名】稽首言伏惟尊号太上皇帝陛下夀同天永名与日新典册扬辉华夷頼庆
　　左丞相承防宣答
　　尊号太上皇帝圣防皇帝迎阳展采牒荣亲何幸吾身屡亲盛事
　　皇帝致词贺太上皇后
　　皇帝臣【御名】稽首言伏惟尊号太上皇后殿下辅佐父慈恢隆母道载铺懿铄允协嘉祥
　　内侍承防宣答
　　尊号太上皇后圣防皇帝诚心备着荣号频加盛典之成慈懐以怿
　　皇太子率文武百僚致词称贺太上皇帝
　　皇太子臣某等稽首言伏惟尊号太上皇帝陛下承天之佑益延安乐之年迎日之长载受铺张之册邦家大庆臣庶同欢
　　左丞相承防宣答
　　仪物充廷簪绅在列名虽予得庆则汝同
　　皇帝诣徳寿宫庆寿致词贺太上皇帝【十二月十七日】
　　皇帝臣【御名】稽首言天佑君亲锡兹难老惟春之吉年徳加新臣【御名】与羣臣等不胜大庆谨上千万嵗夀
　　侍中承防宣答
　　酌此春醪介予眉夀家邦盛事允防慈懐与皇帝并百僚内外同庆
　　淳熈三年
　　皇后受册毕内命妇称贺词语【十月】
　　伏覩授册枫宸流徽椒极懽均六寝美继二南恭惟皇后殿下慈恵俭勤柔明庄裕诞膺金玺増焕玉衣妾等幸比贯鱼获陪贺燕愿益遵扵嫔则庶永頼于母仪
　　外命妇称贺词语
　　伏覩壸仪内正王化外基地道有光人心胥恱恭惟皇后殿下伣天表异梦月开祥乆佐圣明俶膺典册妾等并依持载欣预荣观昔闻恭俭于母家今见化成于妇道
　　郊祀大礼毕端诚殿称贺枢宻宣答皇太子以下词
　　有制朕辑古盛仪躬郊吉事惟储副谨贰觞之献惟臣邻陪肆祝之恭上帝博临百神受职礼成之庆与卿同之
　　閤门宣答枢宻已下词
　　有制登泰畤以展仪甫成钜典即甘泉而受贺爰举旧章有嘉枢近之臣实致斋明之助礼成之庆与卿等同之
　　内侍宣答管军词
　　有制一纯二精载秩钦柴之祀千乘万骑备观扈跸之劳旅贺于庭益嘉乃志礼成之庆与卿同之
　　郊祀大礼毕登门肆赦称贺宣答皇太子以下词
　　有制坛饬紫宫备成禋礼楼登丹鳯丕锡湛恩坐令夷夏之民均被乾坤之贶若时大庆与卿等同之
　　淳熈四年
　　进呈仁宗皇帝玉牒徽宗皇帝实録今上皇帝玉牒毕宣答提举官已下词
　　有制一朝大典纂述有年逮兹奏篇足以传逺礼成之庆与卿同之
　　淳熈六年
　　明堂大礼毕皇帝诣徳夀宫上夀饮福致词贺太上皇帝
