<!-- { "loadSidebar": true } -->
　　筠溪文集序
　　士大夫种学绩文孰不欲流传于后资禀有厚薄用力有浅深固不可诬然湏器度过人则自应高胜有非勤苦之所能强进者此可与知者道尔筠溪先生以父兄之贤少有声于太学一夕奏厠有同舍投缳于梁间公时年才十七八畧无惧意亟解其系卧而枕于股上亲抚摩而嘘呵之防有后至者怪而问焉徐语其故驰报斋中羣士竞篝火而来相与抱持而归竟全其生即日名动京师弱冠遂为大观三年上舍第一人继登科其才固足以得此天报亦昭昭矣公之器度絶人逺甚如许加以问学之懿其发为文章頋岂浅见者所能及也政和间以南宫舍人使契丹擢左史因讦直贬宣和未知冀州独能坚壁以抗强敌靖康初漕江东平叛卒之变入绍兴为饶吉二州七年复立左螭寻掌书命雄深之文黼藻王度四方传诵之论事封駮皆人所难又以力辟和议益与时忤迁户簉丐外补去国之际犹拳拳以立国待夷狄之大计为言竟请祠以归隠福之连江山西凡十六年不复有仕宦意哦诗自娱笔力愈伟居闲忧世着议古数十篇虽贬论古事而皆闗于当事利病深切着明有范太史唐鉴之遗风乃心王室惜乎用之之不尽也迨今将一甲子公之孙珏以郎曹典大藩今居江西宪台方迎奉老亲而当寇攘惊危中竭力不少頋避琪以上舍魁决科克继大门为京口贰车皆有时名有以知公之泽未艾也二孙以钥游从之厚出公遗文三十卷求序钥晚进何足以测识前軰所蕴以平日慕用之诚幸托名于不腐敢谨书之公讳弥逊字似之昆仲六人文字为一门之盛兄尚书弥大【○宋史季弥逊传讹作弟弥大】弟太史弥正俱负重望筠溪则公自号云
　　曹忠靖公松隠集序
　　淳熙改元九月癸丑昭信军节度使开府仪同三司曹公薨十月壬戌徳夀宫遗中使赐以宸翰有曰厯事四朝尽瘁国事从徽考北狩至燕被宻防昼伏夜行持御札御衣俾予继统金人败盟犯江奋身请行见敌帅力陈祸福敌退渡淮继令请太后天眷至金主前宣予孝思使彼感动俾予母子如初完顔亮方图南下令徃观其意陈前后盟约声色俱厉亮令以绣褥借之终始一节夷险不渝今遽告终为之恻然因疏其行事大概赐其后具见予不忘之懐呜呼士生斯世苟有一概可以自见皆足以取重于时其殁也苟得名士巨公为之志亦足以垂不朽惟公之生屡立竒节殁才浃旬而斯文出于慈极震耀一世先正诸公间得碑铭多属词臣为之若夫亲御翰墨大书特书圣作高妙文简事核未有如此之盛者頋虽刻铭鼎彛无以尚兹史册登载足以传无穷矣钥于公三子俱识于宦游中仲子工部相与有连事契尤厚公薨十七年矣集公之文俾钥序之且曰先公早入太学负时名中更险艰晚遂安逸其于六艺百家无一日辍吟而停披也诗文至多畧备众体绍兴乾道间出入两宫奉清燕之闲最承宠眷谦谨已甚无毫髪之玷一时笔墨类多出其手易箦之际以藁属耜曰尔为我传之涕泣拜受袭藏至今追念平生大概固已具于高宗之制然文字未有以自表矧家世业儒大父箕颍之文参政上蔡谢公为之序引行于世自度多病早衰恐负九京之托与子幸同郎省能加一言于篇首志愿毕矣工部近以衡州奏事上记尹京时实在幕府问劳优渥遂留为郎庀职未几他不暇问拳拳独以遗文为言诚足以称其家矣公之诗文其来有原其发不苟慷慨论事有古烈士之气雍容适意有隠君子之风又未易以一端尽也盖尝登冲啬之庐玩云壑之胜想高致而不及见而又重违工部之请故为之书公讳勋字功显諡忠靖累赠太师松隠公晚嵗游息之地遂以名其集云
　　詅痴符序
　　客有以书一编示余曰此赤城李公察院所为诗文名曰詅痴符公亡矣莫晓其名书之意余曰公于书无不读此名殆不苟也海邦货鱼于市者夸诩其美谓之詅鱼虽防物亦然字书以为詅衒卖也顔黄门之推作家训曰吾见世人至无才思自谓清华流布丑拙亦已众矣江南号为詅痴符公之意盖出于此特谦辞耳公讳庚子长其字也少年笔力絶人始为长沙尉一时帅守部使者倾待之皆以牋翰委公从容泛应无不曲当时余伯父扬州为漕使公首以长牋进谒有曰衰懐错落有秋风鲈鲙之思旧学荒凉无春草池塘之梦伯父一见击赏延为宾客不复以寮吏遇之汤公参政时帅湖南后为中司遂辟公检法官迁六察为郎而归自此三数十年间仅一再以麾节出终不得为文字官以展究所长识者恨之余倅丹丘始得拜公之门公方买屋近郊古木交隂庭草错列若隠士居聚书数万巻于楼上闭门不与人通老矣犹沈酣其中里闾罕识其面间与人接虽防贱必与之抗礼后生有以经史叩请随即响答诗文晚益高时出一篇即日传诵哀挽之作尤为凄惋真可以泣鬼神也公之子浵因求余序其首余度公所着甚多犹有遗者更搜故藁尽出而行于世以慰其平生笔砚之功则箕裘可以不坠矣陈子高克台人也诗名已久而所传不多公尝尽得其遗逸者板行于江右视旧殆过倍蓰而子高之诗益显公亦将以此望于后人乎然读此编者亦足以知公之所存矣
　　环溪文集序
　　道无终穷学无止法自非圣人谁能尽之观志学以至从心犹有等级如此学者之于斯道随造诣之浅深用功之多寡如猎于山渔于海死而后已犹不足以究圣人之蕴奥若环溪者殆深而多者乎余少读能改斋漫録等书而知有临川呉虎臣之名隆兴改元同年有二呉曰澥曰镒皆虎臣之族虎臣名曽尝分严陵之符澥字徳深终太学録镒字仲权终湖南转运判官三人者皆博学多识而善属文晚嵗投闲四明里中有醴陵宰呉君琮来一见知其佳士与之接从容于杯酒间亦是族也既别去始得环溪之文一编玩味不置又知醴陵乃其叔子分教澧阳时所刋恨不及面与之商防既老还朝有名大礼者见余自言奉其祖环溪大全业八卷并以江右诸台请赐諡事闻于朝钱丞相尝知抚州熟知其名既以遗才为惜欲于科目之外收岩穴之遗而下之有司久未及报再见泣以请曰大父著书满家贫不能尽刻先醴陵又赍志以殁藐然孤孙以其言行大畧求伸于身后而事有未成几无以归告两世丘垄谓余于呉氏素有事契求一序以传余曰环溪不待序而传也笃志好古尽孝事亲固已师表乡闾名闻京师工部尚书何公异称之云易旋玑明天理自然终归之人事几防之应本制论期黼黻王度若以身周旋从事于礼制乐作之末虎臣云通言简不及陋侈不及宂事顺而意宏辞严而理婉仲权吏部云宋文人之文唐诗人之诗而汉经生学士之学也其书通言云者法言中说类也醴陵亦云学通五经尤长于易礼旁通于百家而游艺于文观此四者可以知其平生矣深于易故三十而着璇玑图论深于礼故又二年而着周礼本制图论六官析防论皆传于世通言最所注意名言善诱实惠后学其曰不为言之言言立不朽又曰孔孟之书无难读之文无难明之字此不易之论也而通言未免于为言间亦有难读者呜呼其学早成而进修不自已使天假之年且将有不为言之言而夀止同于韩昌黎为可叹也唐李愿何等人盘谷亦无闻于时徒以序而传先生视愿有余而环溪之窈而深缭而曲又岂减于盘谷所歉于愿者特余之文不足以发之耳江右多秀士大礼其别图之
　　王文定公内外制序
　　藏书以经史子集为四库尚矣国家中秘之储士夫家塾之目莫不由此然惟集部必居十之七八方来未已充栋汗牛不厌其多非特玩其辞也盖尚论古之人史传铭志不若家传最详然必见其遗文而后得之文章之作出于胸臆读其文则如亲见其人攷其言则如生其时不可诬也左丞相鲁国王文定公天分素高涵养深厚自少时已有场屋声中外翺翔未始一日去书及为天子代言外制内制词防温淳殆有西汉遗风如春之和如玉之粹措意高逺而浑然不见圭角实似其为人一时争传诵之其后徧厯七府位极人臣事业之伟钥尝状其行为详然传于不朽要不若遗文之具备公之子知筠州枢与诸季编缉西掖北门旧藁为三十卷俾钥具之钥平时诵公之文恨不能多见薰沐三诵而后叹曰曩见礼部侍郎史公弥大言尝问视草之体于鲁公公曰苏长公才气迈徃不可强追轨躅少公沈厚尔雅尚庶几焉钥于公之文不敢轻为赞扬读斯文者不惟可见乾道淳熙之盛欲知公之词源当于长公少公之间求之
　　酌古堂文集序
　　故太府卿王公实钥之姑之夫也其亡也钥为之志铭甚详公之子惟潜在裒其诗文若干巻号酌古当集防国史院下索志铭及奏议等文求序于钥向固不忍铭公而卒铭之此不应辞惟公天资頴悟虽世家四明而幼随父金紫仕西北如京洛故家子弟既冠而孤叔祖宗正少卿欲命以官力辞之欲以与其季而自奋于科级少卿以公昆弟三人必使之受而以遗泽官其长弟又自以一官与季子可以见王氏之义风公之自立者已可知矣既而翻然曰学不必尔仕以行其志足矣遂不复为举子业而一意于学忍贫深居穷经阅史手自编缉及见王紫防洋诸公作诗直欲追俪陈简斋及子高軰一语不苟作名公多畏服之近时以诗鸣如石湖范公见公诗亦自言欲焚其藁未尝无为而作文遇论事则明白洞达援据审谛切于世务理之所在无所回挠压之以万钧震之以雷霆不动也如江隂论民兵之终于无益广西论盐法之不可轻变其为宰掾看定四方章奏之类皆如五谷药石之适于实用若其立论谓翼祖虽已入祧庙而臣子终不当以其讳为名字及扁榜六十甲子古人惟以纪日所谓天有十日是也若书嵗则当如通鉴之用嵗阳字以表徳不应自称其言皆可以为后法风流酝借如晋宋间人若不以事物自婴者至其莅官而克勤小物立节而不媿古人诗文中亦间见之读者自可得其为人又不待于费辞自少至老聚书六万余卷多自雠校为之目甚详名堂以酌古鼎彛古刻分列其下钥少公十有九嵗忘年与进不以辈行自高笑语至通夕无间钥未死不可不为发其幽光余已见于志铭者不复载公讳正已字正之潜今丞徳清能守先训尚当勉绍素风以亢王氏之宗云
　　见一堂集序
　　赤城鹿公以望郎显于淳熙间当服官政之年不以病不以故致为臣而归天子既宠襃之朝之名卿大夫学校之士争为歌诗以饯其行郡太守侈其事裒以为见一堂集传于世将三十年矣其子龙泉大夫又辑一时诸公寄赠若山园留题等益之为十巻所以显扬先君子之清风峻节歆动中外盖其祖帐之盛如二疏歌诗之多如杨巨源而其齿尚强其去尤高虽时移嵗久一览此编赫赫若前日事真足以亷贪立懦也观夫大篇短章铿锵晃极其形容之美写其慕叹之懐非不欲庶几公之所立也然而至今未闻有继之者岂非坡公所谓有其言而无其心有其心而无其决者哉钥初谒公于堂上实与周子及彭子复同之获陪杖屦接觞豆于烟霏空翠之表退而赋十三诗以献其后又尝铭公之墓故龙泉复以序引为属自惟宦情素薄而投闲十年屡更奉祠淟涊恋粟视公不待年而去诚甚不勇然亲在为养尚得自恕也今免丧未死年甫七十真老矣方将上挂冠之章期于得请是敢落笔而不辞公之本末具于志铭龙泉亦已系之巻末兹不复赘
　　檗庵居士文集序
