<!-- { "loadSidebar": true } -->
　　臣闻书曰明德慎罚惟刑之恤哉礼云为上易事为下易知则刑不烦矣上多疑则百姓惑下难知则君长劳矣夫上易事下易知君长不劳百姓不惑故君有一德臣无二心上播忠厚之诚下竭股肱之力然后太平之基不坠康哉之咏斯隆【旧唐书政要作安】当今道被华夷功髙宇宙无思不服无逺不臻然言尚于简乆【旧唐书政要作大】志在于明察刑赏之用有所未尽矣夫刑赏之本在乎扬【旧唐书政要作劝】善而惩恶帝王之所以与天下为画一不以亲踈贵贱而轻重者也今之刑赏未必尽然或屈伸在乎好恶轻重由乎喜怒遇喜则矜其情于法中逢怒则求其罪于事【新唐书作律】外所好则鑚皮出其毛羽所恶则洗垢求其瘢痕瘢痕可求则刑斯滥矣羽毛可出则赏斯谬矣刑滥则小人道长赏滥【旧唐书作政要作谬】则君子道消小人之恶不惩则君子之善不劝而望治安刑措非所闻也且夫暇豫清谈皆敦尚于孔老威怒所至则【政要作咸】取【新唐书作专】法于申韩直道而行非无三诎【旧唐书政要作黜】危人自安盖亦多矣故道德之防未【新唐书作锲】刻薄之风尚扇【旧唐书政要作已扇新唐书作降】夫上风【政要作刻薄】既扇则下生百端人竞趋时宪章不一稽之王度实亏君道昔州犂上下其手楚国之法遂差【新唐书作以蔽】张汤轻重其心汉朝之刑以弊【新唐书作谬】以人臣之颇僻犹莫能申其欺罔【政要作枉屈】况人君之髙下将何以措其手足以叡圣之聪明无幽防而不烛岂神有所不达智有所不通哉安其所安不以恤刑为念乐其所乐遂忘先笑之变祸福相倚吉防同域唯人所召安可不思顷者责罚稍多威怒防厉或以供帐【旧唐书作给】不赡或以营作差遣或以物不称心【旧唐书英华并无此二句】或以人不从欲皆非致理【旧唐书政要作治】之所急实乃【政要作为】骄奢之攸渐是知责不与骄期而骄自至富不与奢期而奢自来非徒语也且我之所基【旧唐书政要作代】实在有隋隋氏乱亡之源圣明之所临照以隋氏之府藏譬今日之资储以隋氏之甲兵况当今之士马以隋氏之户口校今时之百姓度长比【旧唐书政要作计】大【新唐书作挈长度大】曾何等级然隋氏以富强而防败动之也我以贫寡而安宁静之也静之则安动之则乱人皆知之非隠而难见也非防而难察也然鲜蹈平易之途多遵覆车之辙何哉在安不思危治不念乱存不虑亡之所致也昔隋氏之未乱自谓必无乱隋氏之未亡自谓必不亡所以甲兵屡【新唐书作亟】动徭役不息至于将加【旧唐书作身将政要作将忧】戮辱竟未悟其防亡之所由也可不哀哉夫鉴形之美恶必就于止水鉴国【新唐书作政】之安危必取于亡国故诗曰殷鉴不逺在夏后之世又曰伐柯伐柯其则不逺臣愿当今之动静必思隋氏以为鉴则存亡治乱可得而知若能思其所以危则安矣思其所以乱则治矣思其所以亡则存矣存亡之所在节嗜欲以从人省畋逰之费用【二字诸本作娱】息靡丽之作罢不急之务慎偏听之怒近忠厚逺便佞杜悦耳之邪説甘【旧唐书作听】苦口之忠言去易进之人贱难得之货采尧舜之诽谤追禹汤之罪已惜十家之产顺百姓之心近取诸身恕以待物思劳谦以受益不自满以招损有动则庶类以和出言则千里斯应超上德于前载树风声于后昆【政要有此字】圣哲之宏规帝王之盛业能事斯毕在乎慎守而已夫守之则易取【新唐书作得】之实难既能得其所以难岂不能保其所以易其或保之不固则骄奢淫佚动之也慎终如始可不勉欤易曰君子安不忘危存不忘亡治不忘乱是以身安而国家可保诚哉斯言不可以不深察也伏惟陛下欲善之志不减于昔时闻过必改少亏于曩日若能以当今之无事行畴昔之恭俭则尽善美固无得而称焉
　　其四曰
　　臣闻为国之基必资于德礼君之【旧唐书作子】所保唯在于诚信诚信立则下无二心德礼行【唐书政要作形】则逺人斯格然则德礼诚信国之大【政要作纪】纲在于父子君臣不可斯湏而废也故孔子曰君使臣以礼臣事君以忠又曰自古皆有死人无信不立文子曰同言而信信在言前同令而行诚在令外然则言而不行言不信也令而不从令无诚也不信之言无【新唐书作不】诚之令为上则败德【旧唐书作国】为下则危身虽在颠沛之中君子所不为也自王道休明十有【新唐书作绵十】余载威加海外万国来庭仓廪日【新唐书作愈】积土地日【新唐书作益】广然道德未益厚【新唐书作不日博】仁义未益博【新唐书作不日厚】者何哉由乎待下之情未尽于诚信虽有善始之勤未覩克终之美故也其所由来者渐非一朝一夕之故昔贞观之始乃闻善若惊既【旧唐书作暨】五六年间犹悦以从谏自兹厥后渐恶直言虽或勉强时有所容非复曩时之豁如也謇谔之士稍避龙鳞便佞之徒肆其巧辩谓同心者为朋党谓告讦者为至公谓强直者为擅权谓忠谠者为诽谤谓之为朋党虽终信而可疑谓之为至公虽矫伪而可怪【旧唐书作无咎】强直者畏擅权之议忠谠者虑诽谤之至于窃金【旧唐书政要作斧】生疑投杼致惑众【旧唐书政要作正】人不得尽其言大臣莫能与之争荧惑视听郁阏大猷【一作道】妨化损德其在兹乎【旧唐书政要作无甚斯者】故孔子之恶利口之覆邦家盖为此也且君子小人貌同心异君子掩人之恶扬人之善临难不【旧唐书政要作无】茍免杀身以成仁小人不耻不仁不畏不义惟利之所在危人以自安夫茍在危人则何所不至今将求致治必委之于君子事有得失或议【旧唐书政要作访】之于小人其得君子也则敬而踈遇小人也必轻而狎狎则言无不尽踈则情不上【旧唐书政要作或下】通是则毁誉在于小人刑罚【新唐书作督责】加于君子寔兴丧所在亦安危所繋安可以不慎哉夫中智之人岂无小慧然才非经国虑不及逺虽竭力尽诚犹未免于倾败况内怀奸利承顺顔防其为祸患不亦深乎故孔子曰君子或有不仁者焉未见小人而仁者然则君子不能无小恶恶不积无妨于正道小人或时有小善善不积不足以立忠今谓之善人矣复虑其时有不信何异夫立直木而疑其影之不直乎虽竭精神劳思虑其不可得亦已明矣夫君能尽礼臣能【政要作得】竭忠必有在乎【旧唐书作于】内外无私上下相信上不信则无以使下下不信则无以事上信之为道【政要作义】大矣哉故自天祐之吉无不利昔齐桓公问于管仲曰吾欲酒腐于爵肉腐于爼得无害于覇乎管仲曰此极非其善者然不无害于覇也公曰如何【政要作如何】而害覇乎曰不能知人害覇也知而不能用害覇也用而不能任害覇也任而不能信害覇也既信而又使小人叅之害覇也晋中行穆伯攻皷经年而不能下魏简伦曰皷之啬夫简伦知之请无疲士大夫而皷可得穆伯不应左右曰不折一防不伤一卒而皷可得君奚为不取穆伯曰简伦之为人也佞而不仁若使简伦下之吾不可以不赏若赏之是赏佞人也佞人得志是使晋国之士舍仁而为佞虽得皷将何用之夫穆伯列国大夫管仲覇者之佐犹能慎于信任逺避佞人也如此况乎为四海之大君应【政要作】千龄之上圣而可使巍巍之盛德复将有所间然乎若欲令君子小人是非不杂必怀之以德待之以信厉之以义节之以礼然后善善而恶恶审罚而明赏则小人絶其邪佞君子自强不息无为而化何逺之有善善而不能进恶恶而不能去罚不及于有罪赏不加于有功则危亡之期或未可保永锡祚将何望哉
　　论治道疏
