<!-- { "loadSidebar": true } -->
　　莫岿匪山有玉斯贵莫匪渊有珠斯媚人而不学其何身之能贲
　　頥斋
　　内外交养动静以时归而求之无舎尔之灵龟
　　兊斋
　　二水交润而乐生焉相得则乐惟人亦然吁盍相与浚其泉源而逹之川乎
　　益斋
　　石有火击之则明矿有金淘之则精其求益于而躬毋替斯铭
　　井斋
　　毋羸尔瓶毋短尔绠掘九仞而弃之吁其可忍也欤
　　晋斋
　　一尘足以揜镜之明一翳足以损目之睛去过之不勇何咎徳之不明
　　鼎斋
　　衣之将敝必求更之徳之不新而乃安之吁盍亦先所重而后所轻乎
　　殖轩铭
　　殖乎徳其久也斯获殖乎学其成也防觉惟孝惟友曰义与仁为吾殖之本根培之溉之务滋于厥身身忿外欲吝容骄色为吾殖之蟊贼夷之薙之毋害我稼穑行有余力乃艺文园惰农自安胡取禾三百防昼斯宵斯真积力久厥报维何自今以始嵗其有
　　笔铭
　　在平世则防功龟图在乱世则效劳麟史今圣明时维君子使毋曲以枉民生毋谄以事权贵书谏纸则犯而不欺厘史册则直而不讳设不遇时巻而懐之南山可移茂林之草不可为
　　端砚铭
　　砚则必端之求友则不端之取甚至于外无润身之容中无介石之守见此石君亦顔之厚
　　镜铭
　　胷中正眸子了然则其览汝也貎恱神闲胷中不正眸子眊焉则其览汝也顔如渥丹是则汝为吾之畏友岂但正吾之衣冠
　　几铭
　　发愤忘食劳且不息向晦见汝我心以怿呜呼使其梦见周公则将矢辞以责曰我昔待旦思施四事子何人斯怡然熟寐其何辞以对
　　跋陈君保作喆藏赵忠定公帖
　　右赵忠定与兴国判官林井伯君帖凡二十七纸今藏于其壻陈君保作喆家某与君保仲兄袁州教授为丁丑同年因谒而得寓目焉如为其先君子求墓表于陈正献公则以泉壤不朽之荣为无物可谕之感至孝也如帅蜀日谓三边幸无事然心念所及不敢不竭是非毁誉色色有之独念上恩至厚当思补报不复敢为身谋至忠也如帅福州日遇旱则曰宁以一身受此众苦遇火则曰诚无顔靣可见百姓至仁也至于崇儒重道之盛心班班见于行玉字金间尤可敬仰招致晦翁累书及之必欲得正献一诺而后屈晦翁一来其拳拳于晦翁若此艾轩卒以书吊兴国则以情如骨肉义兼师友至有邦国殄瘁之叹其拳拳于艾轩又如此兴国时尚韦布公与之交如敌已速其至三山则有何惜不见过之讶有一好文字欲得同观之约前軰所谓公之求士急于士之求公者葢于此见之呜呼章缝未遇时望王公如天人惟恐其不见招招必往而兴国君能为公不可致之客亦今世絶无而仅有者矣丁丑腊臞轩王某敬跋
　　温叔拟进指挥令至都堂分析温叔既拟进又奏曰恐狂生愈肆怪悖若罪之则适成其名不如天覆海涵置之不问上然之文公得免或谓温叔谏止忠定怂惥之力居多则知二公同心协力责难于君歴两朝如一日也庆元党籍固多君子亦有粗能自立于一时后来失友落节如黄子由軰者多矣时惟忠定公与文公血诚至公忠贯日月修名姱节如玉无瑕覧其遗墨想其典刑千载之下凛凛如生当时蝇营狗茍如曹蜍李志軰使人欲唾其面则吾曹盍知所择矣
　　漳倅到任告先圣文
　　某学古而迂身谋甚左一第廿年方书六考贵岂不欲耻非其道富不可求从吾所好圣谟洋洋惟知充蹈拜庙之辰敢以必告
　　告灵着王文
　　某闻王威名如日杲杲今拜祠庭不敢私祷时事多难天步未妥川陕淮襄方罹兵火内地虽善安岂可保惟臣忧边寸心如捣王于此时宜相天兆不独着其灵于闽南自当昭其烈于江左
　　告灵防妃文
　　某日于家庭防奉香火此来佐州敢申私祷微臣忧国寸心如捣身其康强家可以保晚得一男方离襁褓子其承家父可以老富贵倘来耻非其道神之相之正直是好
　　六野堂赋【并序为林佀之作】
　　野有二义焉自野人礼乐言之则质朴无文谓之野自同人于野言之则广大无间谓之野要之皆古君子事也亲友紫洋林君佀之博雅好修榜其堂以六野以曰山曰郊曰田曰景曰兴之野与人之野而六之自序其目余嘉其居今世而行古道为之赋以广之
　　山色兮苍苍郊原兮茫茫田畴髙下兮稻熟秔香景物周遭兮竒卉脩篁野兴之来无极兮烟霞云月相射而流光有美一人幅巾道服弹琴著书兮友五者以相羊榜其堂以六野兮意甚真而味长彼李愿之盘谷兮与子羙之草堂吾欲鞭吾骖以从之兮耿千载其相望一日盘礴乎君子之六野兮宛与二子参翺翔荷屋兮药房芰衣兮蕙纕晞发兮朝阳濯缨兮沧浪时趣于文兮牺尊青黄君独从野人之礼乐兮外被褐而内珪璋人习于险兮羊肠太行君独于野以同人兮心太虚而履康庄世翻云而覆雨兮君独为徐公之有常世偭矩而背绳兮君独为元子之恶圆而好方吾不意阅盆盎而见罍兮厌喧啾而闻凤凰惟世道之否泰兮闗斯人之行藏傥苍生命未穷兮当宏此道于八荒返顽刬伪兮追还乎朴素之乡含和饮醇兮荡涤乎忌刻之场穷则以野善其身兮如养生者之珍稻粱达则以野捄斯世兮如大医之治膏肓此野之为义其大兮吾所以乐为之平章
　　爱方亭赋【为郑伯吕逢辰宗丞作】
　　环闽州兮多竒山品方山兮为第一如玉笥兮列洞天如金匮兮出石室有羙人兮爱山日流览兮鲜碧结数楹兮为亭题爱方兮为额客见亭名恍然动色爰问主人于义胡得子昔立朝匪有言责匦奏囊封披写忠赤唐突庙堂觝排宫戚持凿纳枘以水投石有圆而卿立乎君侧嫉子之方肆为蜂螫子胡不削之以为圆犹有爱方之痼疾主人曰嘻请对以臆时有汚隆道无伸屈出处何常以方为的猗欤大哉方之为物庄士端人灵墨神式王咸举之为救司之幡曼倩执之为止幸竪之防朱云仗之为斩佞臣之劒秀实出之为击逆贼之笏今予此山真大竒特如幡开张如防严直如劒横陈如笏端植此吾取之以名堂不避乎人之吾嫉王子闻而状之曰惟刚故方不可挠而为绕指之柔惟直故方不可屈而为枉寻之尺彼时人之好圆犹四肢之无骨议政兮模味道之棱作史兮曲魏收之笔献张禹之蓍兮神其欺握孔光之杖兮弱无力佞者依凴巧者鑚刺突梯兮如脂如韦反覆兮为鬼为蜮使其足斯堂而面斯山宁不甲其顔而芒其脊嗟我狂生久矣废斥家虽无爱方之亭心已有爱方之癖流俗兮滔滔书空兮咄咄何当浮湘水兮问讯道乡之台过南都兮物色元城之壁抱此方兮终身濒九殒兮不怵乱曰守初节兮非艰全晩节兮良独难坚万仞兮壁立保孤标兮嵗寒一生无愧兮方寸地千载流芳兮方册间要使方山之爱主人兮亦如主人之爱方山
　　爱贤堂赋【为叔正甫作】
　　臞轩一日倦于酬酢扫几焚香解衣盘礴乍尔欠伸谁欤剥啄闯扉而视倒屣而跃则吾叔正甫手携爱贤之篇谓得之于故橐诘堂之所以名则曰人皆爱珠玉我爱子孙贤之诗乃前修之所乐今从而赋吾堂非吾子而谁托臞轩作而言曰传不云乎惟圣知圣惟贤知贤况知之而又爱之不贤者必不能然经不云乎人之有技好之若已他人之贤且好之况为吾之孙子今吾叔也世腻之不嗜生产之不营曰吾有书可读兮足以藐南面之百城曰吾有子可教兮足以贱黄金之满籯挟吾所有之二乐以居吾堂兮彼区区者曽足为吾之重轻若乃髹几兮昼净银缸兮夜荧课羣儿之吾伊咀六艺之精英大儿引喙而髙吟兮如唳天之鹤小儿调舌而学诵兮如出谷之莺吾倾耳聴之兮若不胫而造圃不翼而翔蓬瀛抑余闻之人之有生其欲逐逐食欲肥甘衣欲华缛暑櫺欲凉寒馆欲燠至于爱子孙之贤则又人之大欲然或鸮兮鹓鶵或龙驹兮牛犊纷八品之参差虽造物者安得人人而餍属则亦如彼何哉惟自求于多福故曰太上种徳其次种木又其次种谷木仅十年之需谷才一年之蓄惟徳则享之而不穷酌之而不涸吾门旧有三槐其大如屋本之以孝友兮可以厚栽培泽之以诗书兮可以深灌沃不寻之以斧斤兮纵之以樵牧淮水之流兮未干文正之芳兮可续如以吾之言为然则吾叔也异夫人之痴叔
　　蚊赋
　　暑风始至天宇将昏玉虫甫挂于明缸银蟾突出于游云有喧于室有哄于门讴如乱雅之俚曲噪于不整之溃军睨而视之徐而聴之则藐乎小哉其为蚊也于戱尤物之生有徒是繁大而猛者则豺豹狼兕防貘麖麈小而黠者则蝮蛇蛭蝎蝍蛆蠭蠜彼惟肆恶于川陆兮避之则易汝独入于堂奥兮去之也难彼触之而后毒人兮其罪犹可贷汝求人而中伤兮其情不可原吾尝观诗人之伤防至援苍蝇而为比蝇惟声之可憎汝又兼之利觜吾欲改止棘之章独以汝为防夫之刺葢自古之小人多不利于君子将圣兮防毁于叔孙大贤兮见沮于臧氏管蔡二叔兮流言于国之硕肤骊戚二姬兮欲摇乎君之冡嗣子椒之间行兮恶草可掩乎芳兰歌奴之潜入兮白羽或移乎秋气腹有劒兮伺人之可乘笑有刀兮袭人之不备葢此曹生则为嚣嚣嗷嗷之人兮死则为缉缉翩翩之鬼炙手附热其故态兮故多出于炎天隂邪秽汚其旧染兮故每生于湿地或被人以痏疮兮如长庆三杨之流或进身以纎巧兮如熙宁十鑚之类吠尧之犬兮同声相呼食月之蟇兮同恶相比是何天宇之不肃清使汝得以陆梁跳踯而为祟也王子平曰嫉恶如仇展转不寐我心百忧在床下者必焚之以艾火集帏中者必驱之以膏油欲吾心之属餍罄汝族之防刘或曰不然疾之已甚者乱之端犯而不挍者徳之盛靡昏不明靡乱不靖维其忍之秉心无兢东方明矣乃时之定王子唯唯静坐以聴




　　钦定四库全书
　　臞轩集巻十一　　　　　　宋　王迈　撰墓志铭
　　莆阳方梅叔墓志铭
