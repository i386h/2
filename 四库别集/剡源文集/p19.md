<!-- { "loadSidebar": true } -->
　　异时搢绅先生无所事诗见有攅眉拥鼻而吟者辄靳之曰是唐声也是不足为吾学也吾学大出之可以咏歌唐虞小出之不失为孔氏之徒而何用是啁啁为哉其为唐诗者汨然无所与于世则已耳吾不屑徃与之议也诠改举废诗事渐出而昔之所靳者骤而精焉则不能因亦浸为之为之异于唐则又曰是终唐声不足为吾诗也吾诗惧不达于古不惧不达于唐其为唐诗者方起而抗曰古固在我而君安得古于是性情理义之具哗为讼媒而人始骇矣杭于东南为诗国之二説者余狎闻焉葢尝私评之诗自盛古至于唐不知几变每变愈下而唐人者变之稍差者也今人服食寝处之物玩适之器不暇及古虽古不能信其必古但得唐人遗缣断楮废材败纩数百千年间物即古之疑其攻能精絶亦唶唶叹羡以为不可及至于为诗去唐逺甚然谈及之则不以为古诚古不止此抑充其类焉姑无深诛唐乎张仲实循忠烈王诸孙在杭友中年最妙而诗尚最力强志多学尝与庐陵刘公防孟徃复是能为唐而不为唐者也故吾槩举诸人所疑于古者告之亦以坚仲寔之学云
　　白廷玉诗序
　　日余得白廷玉姓字于周义乌徃还书中其赋铜浮沤一篇尤清驯可念自是欲识廷玉逢人辄问之而廷玉授书北关数里外栖栖然穷书生耳时节一入城不能与故人从容立谈而去则余无自而接廷玉焉一日俨褒博之衣忽来顾余逆旅中辞倾意酣慨然有古人班荆之喜倾葢之诚义出其自写诗数十百篇赠余以其有以自重也愈益念之昔者杭为行都士非欲售其业者不至杭诗虽非干世之业而自山林攻诗者一涉足于杭而迁焉若杭人之所自为诗则迁愈甚何也累于知也今夫士大夫之居游于杭者皆无前时之心而余之得廷玉与廷玉之得于余岂不亦有可言者哉廷玉诗甚似渡江陈去非而尝讳言去非又特好记览每一篇必欲令注波于六经之渊披条于百氏之畹诚放此不止余何云以得廷玉哉
　　陈季渊诗序
　　昔年尝为人赋海东青诗有言此诗经斫云公题絶似难复措手也并举全章云云余记之不能忘来江东夹谷子括都事以使杭经过席间及前诗始知为畸亭陈季渊所作季渊京兆人与遗山元裕之同辈遗山盛推下之他诗文极多海青诗斫云外尚余七章皆清豪可讽既而子括云归杭将倡率朋友之知畸亭者尽刻其所藏以传防郡守朱侯适同其语忻然属意以为不烦他人遂下诸学官为之彚叙厘正登载版本凡得古赋一古诗六律诗九十四絶句七乐府三自古文人才士能以著述名字闻于后世要自有不可泯灭然亦岂无不幸而不自传者如杜子美称薛华长句至与李太白相埒而华无一语行世计当时留连颠倒淋漓挥冩歌阑兴尽不自收拾而诸公虽相赏爱或者不免脱落散失故为是可惜耳然则是编之传不但后生可以想见中原文献之美如夹谷君之尚友朱侯之好事皆不易易得也














　　剡源文集巻八
　　钦定四库全书
　　剡源文集巻九　　　　　元　戴表元　撰序
　　汤子文诗序
　　丹阳汤子文官余州时余方为民万山中势不得相徃来而子文数数以诗见交余重谢其意而心贤之阔絶十五年以为子文去而翶翔江湖之上当已执士大夫之珪乘客卿之车而开通侯之封久矣辛卯孟春忽邂逅于钱塘逆旅握手问寒暄竟复出诗若干篇相示曰自去子州所辛苦极力而得者才此耳余读而味之则子文诗肆丽清防乃一如丘园书生山林处士之作搜罗虫鱼抉摘烟霞几相忘于前日之为者嗟乎子文何以若是然乎富贵不足道然得而处之亦良不易使子文十五年之间幸能如众人有所成就不过亦如众人徒劳而已何苦劳于诗耶此事勿论论切于诗者余自学诗来见作诗人讳寒语兼不喜用书云二者能累诗是矣然古诗人作寒语无如渊明最多用书无如太白子美而三人诗传至今不见其累之也今吾子文诗二禁俱废尤有爽然于余心者哉子文所居丹阳古诗国今交游风流可称者有谁其江山髙秀余平生雅爱游处也旦夕从子文归而求之诗在是矣子文名炳龙
　　陈晦父诗序
　　世多言唐人能攻诗岂惟唐人自刘项二曹父子起兵间即皆能之无问文士至唐人乃设此以备科目人不能诗自无以行其名故不得不攻耳近世汴梁江浙诸公既不以名取人诗事几废人不攻诗不害为通儒余犹记与陈晦父昆弟为儿童时持笔槖出里门所见名卿大夫十有八九出于场屋科举其得之之道非明经则词赋固无有以诗进者间有一二以诗进谓之杂流人不齿録惟天台阆风舒东野及余数人辈而成进士早得以闲暇习之然亦自以不切之务毎遇情思感动吟哦成章即私藏箱笥不敢以传诸人譬之方士烧丹链气单门秘诀虽甚珍惜徃徃非人间所通爱久之科举场屋之俱革诗始大出而东野辈憔悴老死尽矣余亦鬂髪种种晦父在当时年最少且复五十余作诗方工天固将迟其成使之行名以遇于世乎晦父诗凡若干巻畴昔已经阆风翁称道者余不复举举自括苍以来缜而通清而有余妍编诸唐人庶几升堂而入其室者也大徳丙午孟冬三日叙
　　洪潜甫诗序
　　始时汴梁诸公言诗絶无唐风其博赡者谓之义山豁达者谓之乐天而已矣宣城梅圣俞出一变而为冲淡冲淡之至者可唐而天下之诗于是非圣俞不为然及其久也人知为圣俞而不知为唐豫章黄鲁直出又一变而为雄厚雄厚之至者尤可唐而天下之诗于是非鲁直不发然及其久也人又知为鲁直而不知为唐非圣俞鲁直之不使人为唐也安于圣俞鲁直而不自暇为唐也迩来百年间圣俞鲁直之学皆厌永嘉叶正则倡四灵之目一变而为清圆清圆之至者亦可唐而凡枵中捷口之徒皆能托于四灵而益不暇为唐唐且不暇为尚安得古余自有知识以来日夜以此自愧见同学诗人亦颇同愧之头白齿揺无所成就来上饶得新安洪焱祖潜父潜父诗优游隽永处不减宣城沈着停蓄徃徃豫章社中语视永嘉雕琢俯手而徐就之耳为之惊喜賛敬恨相得晩而潜父之年非余所及谦躬强志于书方无所不观于理方无所不究诚若此其升阶而趋唐入室而语古不患不自得之余惫矣不能从也大徳八年九月朔日
　　许长卿诗序
　　酸咸甘苦之食各不胜其味也而善庖者调之能使之无味温凉平烈之于药各不胜其性也而善医者制之能使之无性风云月露虫鱼草木以至人情世故之托于诸物各不胜其为迹也而善诗者用之能使之无迹是三者所为其事不同而同于为之之妙何者无味之味食始珍无性之性药始匀无迹之迹诗始神也余自垂髫学诗以至皓首其间涉歴荣枯得防之变是不一态诗之难易精粗深浅亦不一致虽不敢自谓已有所就然不可谓之不勤其事也方其勤之之初颦呻蹙缩经营转折几亦自厌其劳苦及为之之久积之之熟则又幡然资之以为乐戊戌之冬遇钱塘瑞石山许长卿于逆旅中与之商论及此长卿曰夫我则亦然葢长卿生于二千石之家尝通金马门之籍从下士之列而游东诸侯之幕府最后遂为文相国知用志既不展则幅巾布衣浮沉民伍故其诗徘徊窈窕情钟意剧如髙渐离李年之过都歴国惊欣而凄怆也噫呜慷慨神张气旺如唐衢庄舄之懐人思土若不愿居而中不能释也登山临水留连畅洽如宋玉司马相如之感遇而有所适也扫门却轨呻吟沉着如虞卿冯衍之独行无与而莫之悔也呜呼兹非余心之所同然者耶兹非人情世故之所托于无迹之迹者耶虽然长卿之齿在余后而才气在余先非泊然无用于世者不得以余为比无室家极力孝养其母扁舟徃来呉松震泽间鸾翔氷峙见之使人毛髪清竦旦夕幸西游或当就而问之此中多车马尘非论诗所也
　　李元凯诗序
　　括苍诸老先生之贤而文者余犹及识长山叶公其稍后则梁君子竒又稍后则华南伯胡国器与余相莫逆者也当是时括苍衣冠名宦焱起为执政侍从谏诤官者六七辈不止浙河东西侨儒寄客依之成声然至于谈乡曲学问渊源本末则诸公歉然各有所避让每私居盛集长山翁幅巾癯肩专席中坐南伯国器之徒摄齐群趋执简交叩如师弟子惟子竒以嫌在逺不得至防所观其一时防合风致浮沉雅俗餐吐华实真如建安邺下元和郾城之适而今想像何可复得庚子春有李元凯舜臣过余呉山坊中蓬蒿风雨之舍问其年与余同甲子也问其业与余同词赋也问其居括苍问其族其父兄畴昔与余同集于长山翁之席者也于是元凯老而好诗呻吟嗫嚅心愈勤而身愈穷又不得寜其居而游其事种种有与余相类者及为诗之曲折悲叹炎凉之感盛衰腴瘠之变疾徐繁简古近之发开懐抵掌颠倒倾尽亦徃徃与余合嗟乎元凯乎夫身既已老而穷而方好诗以游游将何之而诗复将为何用顾为诗亦穷不为之亦穷吾人姑毋尤诗惟游当少止元凯归山中疏少防清冷之风以为丝笙酾石林沆瀣之泉以为醪浆委蛇行吟徜徉醉歌诗不少康乎为我问讯长山翁子竒南伯国器之徒之子若孙其亦有可与元凯同游者乎
　　董叔辉诗序
　　吾奉化前百数十年时地理去行都逺士大夫安于僻处无功名进趋之心言若不能出诸其口气若不欲加诸其人闭门读书以逺过咎耕田节用以奉公上虽无当涂赫赫之名而躬行之实为有余矣渡江以来乡老之书天官之选信宿可以驿致加以中原侨儒裹书而来卜邻而居朋俦薫蒸客主浸灌编户由明经取名第者十有八九可谓诗书文物之盛而过饰之器必渝其素倍华之末易朘其根于是平时恂恂自重之夫濯缨鼓箧为时而兴居有喧謡讽叹行有通名投赠声华气韵岂不愈伟求其复为前日悃朴黙讷之俗何可得也董君叔辉之族为砚溪寺下潭头三院当其盛时儒衣乘轩飞葢者几累百年然诸老大抵专以躬行明经为本故虽门户俱相颉颃乡闾乃最称独为长者至于词章学问淹注发泄无所不具而不肯琢刻镂绘而为歌诗谓之江湖技痒耻而笑之以余所闻惟叔辉之逺祖耐叟参军有集藏于家其诗近乐天近世静笑翁方严简重不轻语语出必该涉名教其诗近康节少充乡贡公每见人即説张武子姜尧章作诗家法而不作诗即今文献凄凉前后行辈荒落殆尽而叔辉孤承大宗逺绍坠业穷居教学之隙大肆其力于诗诗之成家无一不学而尤酷好余作见辄称奬余投老空山单行无徒亦喜叔辉时时佐之值一篇成相与倚桐叶为歌而折竹枝扣牛角和酬以为乐及是以嚼蜡编示余求评余评不评于嚼蜡编未能轻重抑蜡之成非一味叔辉之世其醖醸之积采撷之劳非一朝一夕矣迟其熟而嚼之其甘苦辛酸之变亦已详且悉矣故余惓惓先之以诸老躬行明经之本若食之祭先炊饮之祭先酒然不亦可乎
　　赵生诗序
　　徃嵗余游金娥山中值天大雪上下冈涧一色急投寺门回顾已无行踪寺僧欵余附火坐定问案间何书乃张武子诗一巨编因取讽之穷昏昼不厌僧见余嗜之甚云有能诗赵翁才去此可三十里许甚恨无晷刻从容机便不得相接叙也迟晴上大梅山访保福护圣赵翁在焉葢余里闬前辈出所谓秋汀诗诗中交游名字徃徃有白玉蟾紫厓诸公亦及与张武子父子甥舅间相浃余心异之夫白玉蟾以仙紫厓以侠张武子以文今人谈此三人令人翛翛然有宇宙外意而翁周旋其间良可人哉游大梅山归后翁死翁之子景嵩今又能以诗示余余晩学不能知诗而知世间如白玉蟾紫厓张武子诸公必尚有盍徃游而求其人乎
　　国南仲诗后序
