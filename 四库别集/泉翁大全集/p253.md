<!-- { "loadSidebar": true } -->
　　　鄙见谓毁誉者，爱憎之常情。死生者，聚散之常理。知此，则处之各顺其常，而心自安矣！人惟罹之而不加察，故誉则不胜其忻，毁则不胜其戚，不知原无加损也。父母兄弟之丧，妻妾儿女之没，哀之情也；然或有时而过，而遂因以伤其生，不知生死者数，理之恒无而有，有而无者也。吾痛夫吾尚困于是而未之脱然也。 
　　
　　答曰：「须知无加损者何物。若未见得这物，只在躯壳上起念，是以不能不动于毁誉死生也。若见得，则死生毁誉元不相乾涉，其要只在体认。」 
　　
　　　鄙见谓本朝薛文清纯正清毅，亦一时之伟儒矣！其推尊许鲁斋者甚至，于吴先生草庐则未见如何。要之许与吴不害其为同，而心术隐微之间，与其事业德性之际，容亦有少异者，然非后人所敢轻论也。虽然，鲁斋劝元，谓天生孔子，所以代天教人，自是元遂知尊敬吾儒。只此一事，其功已自弘博矣！况其没也，朝野痛悼，以为斯民之不幸乎？则其人品不俟评矣！先生谓如何？ 
　　
　　答曰：「许、吴出处不同，鲁斋笃实，草庐更聪明过于鲁斋。要之，悟入亦要聪明见识，非聪明睿智不足以达天德，极在涵养。」 
　　
　　　鄙见谓梁武帝寿年最高，世俗以为奉佛之效，不知乃梁武自奉俭素中来耳！故尝谓人亦不可不俭素。盖俭素则气清而神完，寿之道也！然亦有不俭素而寿，与虽尝俭素而不寿者，此又理之变耳！[君]子道常不道变也。未知是否？ 
　　
　　答曰：「学贵闻道，如闻道，则虽八珍九鼎，己无与焉；不闻道，则虽长年如武帝何益？素俭如武帝何益？气清神完何益？古今僧佛持戒入定者多矣，其不知道一也，岂但武帝哉！」 
　　
　　　鄙见谓人之恒情，责己不如责人之详，信贤不如信谤之笃，此其故何哉？愿夫子明以告我。 
　　
　　答曰：「皆出于私耳！私故刻而?。若心公者，见人有过，闻人说人之过，惕然如疾痛在身，何忍口道而耳闻之乎！」 
　　
　　　鄙见谓圣贤之所学，理性情而已。天下之性情理，则天下平矣！典章刑政之类，可不必复用。然天下之人不能皆圣贤也，于是乎始有五教、五刑、五礼、六乐等制出矣！圣人不得已而为之者也，未知是否？ 
　　
　　答曰：「所云：『圣贤之学，理性情而已。』一句甚好，但谓天下之性情理，可无典章刑政之类，似未安。盖圣人典章刑政之设，乃所以理天下之性情也，舍此则又何所从理乎！」 
　　
　　　鄙见谓中国之有夷狄，理自如此，大段无如自治。夫惟自治，而后可以为御戎上策。考亭亦尝谓「其本不在边鄙而在朝廷，其实不在兵食而在纲纪」，至言矣！然所谓在朝廷、在纪纲，正自治云耳。曰不在兵食、不在边鄙，谓不专恃乎此。先生以为如何？ 
　　
　　答曰：「边鄙、朝廷、兵食、纪纲，均之不可偏废。孔、孟论治亦自切实，足食、足兵，而后民信；五亩之宅、百亩之田，然后可[申]庠序之教。兵食岂可后乎？」 
　　
　　　鄙见谓老子、荀子、庄子、列子、杨子、文中子，世所谓六子者也。今其书固在，虽其流品各异，非圣贤至正之比，然天地间道理本自广大，况言亦无微可略，从而究之，亦格物之一事。故考亭尝评庄子为大秀才，因取其「嗜欲深天机浅」之言，而先儒亦谓老子得易之体，如此类甚多。至于文中子之续经希孔，事虽类妄，亦似有志。此愚所以不敢自隐而必以告先生也。先生谓如何？ 
　　
　　答曰：「道只是一个道，更无二道，二之者皆异端也，虽[异端]之言，时有一句[二]句偶中者，其大指则亦无取。吾道[自]足，何事旁求？至谓老子得易之体，尤无义理，此是康节不见道处，岂有得体而无用者？体用一原，此不易之论也，更不须惑志。」 
　　
　　　鄙见谓人生必先有性命，而后可以为人，然知之者鲜矣！故尝谓人能真知性之本体，则无时、无处、无事、无物，皆有以见其流行不息之妙，而未尝有二。譬之人知水之本体，则不问大而江淮河汉，小而沟渠池塘，同一水而已矣！观水之一，则知性之一，此崇庆年来所意见者，不知何如？ 
　　
　　答曰：「性即心之生理，即人之生理。若顷刻失之，则顷刻非人矣！须是实见得，则活泼泼地。若强探力索，即非实见也。其要在勿忘、勿助之间，可深体认之。」 
　　
　　　鄙见谓古者寓兵于农，此法、此意俱善。后世析兵农而二之，于是乎兵民始两困矣！然后世破坏古法，不独兵农，但据所见言耳。崇庆甲申在云中备官守巡，尝见边兵最贫且苦，马既多死，无复补养，食且多缺，不复运输，加之统[御者]又从而巧取之，而欲国威宣、边鄙宁，如之何其可得也？盖尝叹息无已，而力不能救。上下方且因循，日就颓靡，遂成不可破之疾。恐诸边类然。呜呼！此亦吾儒济用之学所不可忘情者也。先生谓如何？ 
　　
　　答曰：「三代之政出于一，所以治；后世之政出于二，所以不治。三代之学出于一，所以明；后世之学出于二，所以不明。吾观于治理学问，无一而非合一矣！岂独兵农也哉！所见良是。」 
　　
　　　鄙见谓易有太极，言造化变易之中而有至极之理。夫惟此理至极，是以天地万物万化万变因而生焉。濂溪更加无极二字，涉于费辞矣！及观考亭以「上天之载，无声无臭」释之，又若未尝以其说为病者，则虽与孔子所谓太极之言，两存可也。先生谓其说或为道家流所附，愚切疑之。敢请！ 
　　
　　答曰：「太极者，言其理之至极也，理又何形？理既无形，何须无极，若以太极为有形之物，则加无极可也；若谓无形，加之何用？此理甚明。」 
　　
　　　鄙见谓同年吕仲木以十三事自劾，出判解州，读书尽职，育蒙格俗，日见充裕，嚣然自乐，无异在史馆时，其学之有得者乎！昔者庆也尝见先生告仲木曰：「明德者通，进德者弘。」仲木果几此矣！敢不为门下庆。[庆近]以书投仲木，有「直己守道者，士之经；乐天知命者，圣之实；持盈以谦者，德之盛；遇险而顺者，仁之成」等语，仲木亦滥以其言为[近理]，然而欲自寡其过，未也。因虑人生非隆师取友，终恐无成耳。南望建康，西望三晋，实劳我心。惟先生时复教之。 
　　
　　答曰：「仲木别后困处解州，处困而亨，进德之地必有新德，非复旧仲木矣！但吾累有书，未见报，不知进修之次第何如耳！学以涵养为主，以变化为贵，以闻道为至。」 
　　
　　　鄙见谓天降时雨，山川出云，亦可以见天地交之理。盖天雨则阳乘阴而下于地，地出云则阴乘阳而升诸天。夫天地交者，二气和也，其道通也。若乃天气上升，地气下降，则闭塞而成冬矣！否之道也。惟人亦然，本乎天者上，则气有升升之理；本乎地者下，则血有降降之理。养生者谓心火欲下，肾水欲上，其亦何可谓无稽者哉！然恐推是说而流于异也。 
　　
　　答曰：「天地间只有『感应』二字，有相为感应者，有自感自应者，是以有屈伸消长之理生焉，是谓道，如云雨升降亦其一也。外家各窃一端以为说，然公私大不侔矣！学在知言。」 
　　
　　　鄙见谓天地间理气而已！薛文清谓理气不可分先后，尝伫立庭阶，仰见太空浮云往来流动如水，倏忽万状，因窃会造化之妙，机缄未尝有一息之停，此庄生所谓野马野马者与！百姓则日用而不知，囿于气也，胶于形也，然其理即此而在矣！故理气不可分先后也。先生谓何如？ 
　　
　　答曰：「理气亦是合一，故易曰：『形而上者谓之道，形而下者谓之器。』同一个形字，便可见其合一。孟子曰：『形色天性也。』甚为直截，后儒说得太分别了，所以愈流于支离。」 
　　
　　　鄙见谓宋太祖以仁厚立国，精神命脉在能用文武上居多。观其闻窦仪辨镜之后，谓宰相须用读书人，自是遂注向儒臣矣！观貂裘赐全彬而将士感泣，自是遂杯酒释兵权矣！三百年来作兴鼓舞，谁谓有过此者？呜呼！是宜乎大臣得一文山，大将得一武穆，周、程、朱、张诸君子不俟论矣！ 
　　
　　答曰：「宰相要知学，宰相知学，则君与天下臣民皆知学，道德一，风俗同，何治不可成也！文山恐于圣学未通，观其用兵如此，虽做了宰相，未知成就如何？将亦不可不知学，将而知学，则六军之士皆知学，知学则知亲上死长之道矣！孟子之论有根原。」 
　　
　　　鄙见谓白沙先生有言：「人生具七尺之躯，除此心、此理之外，无可贵矣！」真至言哉！夫以人之所以异乎禽兽，参乎天地，赞乎化育，合乎鬼神，同乎日月，岂不以其有此具故耶？不然，失其良心，丧其天理，动为物累，惟欲之循，真一块血肉而已，几何其不与禽兽同也，而又安在其贵乎？故曰：白沙先生之言，至言也。 
　　
　　答曰：「真是至言，吾契玩味至此，常常将来猛省，则自有必为之志矣！」 
　　
　　　鄙见谓学者力行为急，故尝申言，以为知得一丈，不若行得一尺。程子尝谓门人：「诸贤只是学某言。」大哉至矣！吾见世之聪慧者操笔为文，学汉、魏便类汉、魏，学离骚、左传便类离骚、左传，而扣其践履实用，则概乎其未之尽也，卒亦何所贵哉！此所谓学之言语者也。愚亦病此，因自警。 
　　
　　答曰：「吾子知警省如此，则识见又长一格价矣！可喜！可喜！然力行固急，致知尤急。说命曰：『王忱不艰。』大学：『知止而后有定、静、安、虑。』忱者，知也；知止，知也；定、静、安、虑，行也。中庸学、问、思、(办)[辨]四者然后尽知之功，笃行一而已矣！可见知急乎行，知之至，则行自不费力。予尝曰：『天包乎地，知通乎行。』通乎行而知者，圣学之始终也。知行并进，如车两轮。」 
　　
　　　鄙见谓良医治疾，必知疾之所因。大匠用木，必知材之所宜。君相理国用人，苟推是以往，其几矣乎！然实有望于今日焉！ 
　　
　　答曰：「予前所谓君要知学者如此。」 
　　
　　　鄙见谓心之虚灵通乎昼夜，见天理无一息之停，如人于日用接人应事，固皆此心主之，至于夜之有梦，其所经涉履历，常变无恒，或见闻出于素所未有，此非心神主之，何以不昧如此？以此知人心通乎昼夜，即见天理无一息之停。人能昼夜操存，时时省察，无少间断，其亦养心之要与体认天理之功乎！未知是否？ 
　　
　　答曰：「如是体认涵养，令有诸己。不然，则是说话与意见而已矣！幸深潜默识。至祝！至祝！」 
　　
