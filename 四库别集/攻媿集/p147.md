<!-- { "loadSidebar": true } -->
　　公讳居寳字云华世为明之鄞人曽祖弁故不仕祖唐累赠右朝议大夫父朋故任右朝奉大夫知衡州累赠通议大夫通议公以儒学起家纯明简静乡党尊敬之公自幼敏悟风骨魁梧通议公期以远到受致仕恩补将仕郎初任福州长溪县东尉任满循从政郎寻以监赏改宣义郎知湖州武康县始至延父老问疾苦一以仁厚遇之追科不扰而集庭讼益稀民方喜公之政而遭母淑人王氏之忧以归服阕差主管临安府城南右厢公事南厢户口十四万最为剧繁公手决讼牒了无滞碍有武弁安俨者其母尝充掖庭怙势横恣公曰此而不惩是箭张禁酒赵放复生于今日也列其奸状于府府上其事有旨鑴秩免官徙之他郡有府胥持公移造庭下肆言慢侮公以为如此何以助弹压杖而遣之吏部尚书薛公良朋时帅临安喜公临事静厚而能不畏强御贰车有阙必使摄事事多咨访焉工部侍郎姜公説为漕副当乾道初间都下大疫漕以上命遣府僚视民疾苦惟公倾毉家至议疾赋药毉不敢欺所活最多于是帅漕共以公绩上闻被旨任满日陞擢初四明海多盗户部侍郎赵公子防以龙学出守复制置司以乡兵分委士夫之里居者公曰是畦下也缓急何可用乃即远郊勒兵以法教之坐作进退之节是时舳舻云集而篙师辈无所用心日遨城市公独率所部与之期而肄习之一日赵公按视公所辖百艘沿泝奋迅余州为之辟易赵公亟称之及任都厢曰諌大夫尹公穯出使东浙措置海道雅知公谙练辟以自随焉授临安府通判未赴任间防曽丞相懐以户簉领酤始议并二十一库为七思得通敏静重之士为之属遂辟公为主管文字当并省之初羣失职者不乐浮议横出欲挽取之公洞究弊源随事更革不见其迹又能调娯上下以迄于成课入増倍至今行之公之力为多权发遣兴化军始至庭盗跖充斥吏或请分曹以治者公不聴亲阅而审诘之徃徃得其情穷教令之党严妄诉之罚处决精当讼者悦服郡以办治兴化士子盛多而学宫隘陋弗称教养公为之建杰阁以庋御书崇斋宇以安学者广书籍备器用奕奕一新有浮屠自谓遇金僊得咒术有疾者饮其水或愈愚民相扇所在城市财施日积旬月间累百万公闻之曰执左道以惑众罪不容死弗忍究也逐浮屠境外悉以其资归之学多士韪之郡圃嵗入苎麻以为太守圭租公视地狭不足以出此则曰朘民以自厚非吾志也立罢之就除提举福建路常平茶事公以为监司自有体簿书期防固不可慢而非政之先颇以激扬为己任瓯寜尉执盗谋赏防公摄宪疑其附防摘狱辞之隐以折之狱吏词屈具得尉曹奸利之状移官审究则良民也駮正其事而散遣之朝廷兴修水利公驱驰川谷不惮勤劳所在必集故老与乡之秀者攷言遗迹一一疏濬吏受成规奉行惟谨循行诸郡约省骑从不以声势临人或不知为部使者也公除郡时少保陈公当国自喜为乡邑得贤二千石且道主上选择之意及少保帅闽公方持使节至三山籴价翔踊公还建寜发常平粟万斛顺流而下少保公难其神速寻除广南东路转运判官力丐奉祠王管建宁府武夷山冲佑观秩满赴都堂审察得防内引公力言常平虚数水旱无备请尽洗宿弊与之更始又言闽中部纲公取夫力之费所至輙起夫骚扰以为常请一切禁止上嘉奨留为仓部郎官既而陞郎中漕粟都至有折阅者所司括责逋负之人聨以脩垣百十为羣徒困笞棰而无所从出蓝缕枯瘠无复生意公悯其然为同长贰奏请令漕司下所属偿纳囚系一空鼓舞而去淮西漕阙有以公姓名荐者遂除淮南转运判官兼提刑提举即日独班对便殿临遣甚宠面谕两淮事宜委以城险要浚池隍又将立仓廥以丰塞下之粟且曰勉力办职朕不忘卿公感激受命即日引道至治所府库枵然公讶其已甚及防出入之凡则叹曰用之无节安得不匮吾知所以治之者矣于是汰宂吏罢不急补罅导源时取而约用之蠧弊之迹刬磢殆尽漕计始优一意屯田事修筑塘圩广募种艺又以其余赀修无为军庠校遂为淮右之冠兴利除害纎悉上闻主眷既渥随即罢行安丰军光州旧有忠勇军水寨不隷漕司上以公肃静有谋并以委公陛辞之日上亲语公漕司所造弓弩就令和州筑屋贮藏公检阅其目亏数尚多亟为奏审御笔仍令増造公不以纎毫扰州县而如期办集枢府上其劳特转一官淮东谋帅上因公奏陈边事深嘉之即以公知扬州淮地被边狗鼠之盗云合鸟散无所踪迹边民多苦之公设醲赏置耳目取其尤者明正典刑穷治囊橐之党疏其姓名而掲之市羣盗屏迹外户为之不闭淳熙庚子旱既太甚公以祷禬勤劳蔬素日久遂得下痢之疾郡民日到庭问公起居以安否为休戚阅两月竟终于郡之正寝十月四日也百姓为之悲恸士夫亦伤惜之累官至朝请大夫尝以职事修举除直秘阁娶朱氏封宜人男六人长扬祖迪功郎特充淮南东安抚司书写机宜文字次佑祖以国子入太学将受公遗泽次循祖懐祖延祖述祖女四人长适进士汪闳中次适承务郎新监两浙转运司明州造船场王克常次许嫁将仕郎刘安正次许嫁通仕郎徐睎防公禀资寛亮而能济以严遇事明察而不流于刻自奉甚约而未尝啬于人性不喜酒居官未尝夜宴视王事如家事惜官物厯官三十年了无玷缺以缓急叩请者割俸以周之维扬公帑负民钱积数颇多公到郡捐私财先为偿之遇事有可疑而难辨或以非意相干必退而深坐思有以处俟其心平气定徐起而应之故未尝失色于亲旧事亦无不得其平者平生多巨公奬予更为汲引驯致宦达晩结主知亲擢阃寄士夫不惟以公之才业应有以得此且谓公竒厐沈毅福禄未易量也而年止五十有八不得尽其才用呜呼天耶诸孤以九年六月七日葬公于奉化县志义乡双各防之原从新卜也钥母于公为中表钥视公为诸舅行平时相与素厚公之诸子以公之行事属钥编次因纪其大者如右谨状






　　攻媿集巻九十
　　钦定四库全书
　　攻媿集卷九十一
　　宋　楼钥　撰
　　行状
　　文华阁待制杨公行状
　　曾祖端故不仕妣蒋氏魏氏
　　祖零故不仕妣邵氏
　　父涣故宣义郎致仕赠中散大夫妣徐氏赠令人本贯庆元府象山县政实乡美政杨公讳王休字子美年六十六状
