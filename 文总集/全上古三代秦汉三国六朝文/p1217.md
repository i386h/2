<!-- { "loadSidebar": true } -->
　　高祖革礼成治，遗泽在民。世宗纂承丕业，圣德昭远。朕以冲孺，属当宝图，洪基至重，若履冰薄。王公百辟，群牧庶官，皆受遇先朝，宠荣自昔，宜各勉崇，共康世道，戮力竭诚，以匡辅不逮。其有怀道丘园、昧迹板筑、山栖谷饮、舒卷从时者，宜广戋帛，缉和鼎饪。有能谠言直谏、济世益时者，在所以闻，当待以不次之位。孝子顺孙、义夫节妇，表其门闾，以彰厥美。高年孤独不能自存者，赡以粟帛。若因饥失业、天属流离，或卖鬻男女以为仆隶者，各听归还。比冀方未肃，徐城寇扰，将统久劳，士卒疲弊，并遣抚慰，赐以衣马。缘边州镇，固捍之劳，朔方酋庶，北面所委，亦令劳赍，以副其心。其有先朝旧事寝而不举、顷来便习不依轨式者，并可疏闻，当加览裁。若益时利治、不拘常制者，自依别例。其明相申约，称朕意焉。（《魏书·孝明纪》。皇太后亲览万机，诏云云。）
　　◇忧旱诏（熙平元年五月）
　　炎旱积辰，苗稼萎悴，比虽微澍，犹未沾洽，晚种不纳，企望忧劳，在予之责，思自兢厉。尚书可厘恤狱犴，察其淹枉，简量轻重，随事以闻，无使一人怨嗟，增伤和气。土木作役，权皆休罢，劝农省务，肆力田畴。庶嘉泽近降，丰年可必。（《魏书·孝明纪》）
　　◇催遣傅竖眼救益州诏（熙平元年五月）
　　比敕傅竖眼倍道兼行，而犹未达，可更遣尚书郎堪干者一人驰驿催遣，庶令拔彼倒悬，救兹危急。（《魏书·元法僧传》）
　　◇帝王坟陵勿听耕稼诏（熙平元年八月）
　　先贤列圣，道冠生民，仁风盛德，焕乎图史。暨历数永终，迹随物变，陵遂沓蔼，鞠为茂草，古帝诸陵，多见践藉。可明敕所在，诸有帝王坟陵，四面各五十步勿听耕稼。（《魏书·孝明纪》）
　　◇报高昌王麴嘉求内徙诏（熙平初）
　　卿地隔关山，境接荒漠，频请朝援，徙国内迁。虽来诚可嘉，即于理未怙。何者？彼之毗庶是汉魏遗黎，自晋氏不纲，因难播越，成家立国，世积已久。恶徙重迁，人怀恋旧，今若动之，恐异同之变，爰在肘腋，不得便如来表。（《魏书·高昌国传》）
　　◇报任城王澄今古钱通用诏（熙平初）
　　钱行已久，今东尚有事，且依旧用。（《魏书·食货志》）
　　◇复战没兵士诏（熙平二年五月）
　　扬州硖石、荆山、新淮、ガ城兵士战没者，追给敛财，复一房五年；若无妻子，复其家一人二年。身被三疮，赏一阶；虽一疮而四体废落者亦同此赏。（《魏书·孝明纪》）
　　◇戚族在叙诏（熙平二年八月）
　　皇魏开基，道迈周汉，蝉连二都，德盛百祀，虽帝胤蕃衍，亲贤并茂。而犹沉屈素履，巾褐衡门，非所谓广命戚族，翼屏王室者也。今可依世近远，叙之列位。（《魏书·孝明纪》）
　　◇月望亲听讼诏（熙平二年九月）
　　察讼理冤，实维政首，躬亲听览，民信所由。比日谅暗之中，治纲未振，狱犴繁广，嗟诉骤闻，虽曰司存，每多诬壅，曾是寡德，实深矜慨。自今月望，当暂出城，亲纳滞枉。主者可宣诸近远，咸使闻知。（《魏书·孝明纪》）
　　◇北京未迁者听仍停诏（熙平二年十月）
　　北京根旧，帝业所基，南迁二纪，犹有留住。怀本乐故，未能自遣，若未迁者，悉可听其仍停，安堵永业。门才术艺、应于时求者，自别徵引，不在斯例。周之子孙，汉之刘族，遍于海内，咸致蕃衍，岂拘南北千里而已哉。（《魏书·孝明纪》）
　　◇给老民郡县板诏（神龟元年正月）
　　朕冲昧抚运，政道未康，民之疾苦，弗遑纪恤，夙宵矜慨，鉴寐深怀，眷彼百龄，悼兹六极。京畿百年以上给大郡板，九十以上给小郡板，八十以上给大县板，七十以上给小县板；诸州百姓，百岁以上给小郡板，九十以上给上县板，八十以上给中县板；鳏寡孤独不能自存者，给粟五斛、帛二匹。（《魏书·孝明纪》）
　　◇轻囚减等诏（神龟元年八月癸丑朔）
　　朕冲昧纂历，未闲政道，皇太后殷忧在疚，始览万几。故狱犴淹枉，百姓冤弊，言念繁刑，思存降省，京师见囚，殊死以下可悉减一等。（《魏书·孝明纪》）
　　◇居丧不从役诏（神龟元年）
　　顷年以来，戎车频动，服制未终，夺哀从役。罔极之痛弗申，鞠育之恩靡报，非所谓敦崇至道者也。自今虽金革之事，皆不得请起居丧。（《魏书·孝明纪》）
　　◇崇宪太后服诏（神龟元年九月）
　　崇宪皇太后，德协坤仪，徵符月晷，方融壶化，奄至崩殂。朕幼集荼蓼，夙凭德训，及戡定难，是赖谟谋。夫礼沿情制，义循事立，可特为齐衰三月，以伸追仰之心。（《魏书·礼志》四、《通典》八十。）
　　◇旌异卢元礼妻李氏诏（神龟元年）
　　孔子称毁不灭性，盖为其废养绝类也，李既非嫡子，而孝不胜哀，虽乖依就，而志厉义远，若不加旌异，则无劝引浇浮。可追号曰「贞孝女宗」，易其里为孝德里，标李卢二门，以敦风俗。（《魏书·列女卢元礼妻李氏传》）
　　◇乾脯山以西为九原诏（神龟元年十二月）
　　民生有终，下归兆域，京邑隐赈，口盈亿万，贵贱攸凭，未有定所，为民父母，尤宜存恤。今制乾脯山以西，拟为九原。（《魏书·孝明纪》）
　　◇皇太后称诏诏（神龟二年一月）
　　朕以冲眇，纂承宝位，夙夜惟寅，若涉渊海。赖皇太后慈仁，被以夙训。自临朝践极，岁将半纪，天平地成，四海宁。天道高远，巍巍难名，犹以挹自居，称号弗备，非所以崇奉坤元，允协亿兆者也。宜遵旧典，称诏宇内，以副黎元元之望。（《魏书·孝明纪》）
　　◇改葬文昭高太后诏（神龟二年正月）
　　文昭皇太后德协坤仪，美符文姒，作合高祖，实诞英圣，而夙世沦晖，孤茔弗。先帝孝感自衷，迁奉未遂，永言哀恨，义结幽明。废吕尊薄，礼伸汉代。（《魏书·孝文昭后高氏传》）
　　◇又诏
　　文昭皇太后尊配高祖，庙定号，促令迁奉，自终及始，太后当主，可更上尊号称太皇太后，以同汉晋之典，正姑妇之礼。庙号如旧。文昭，迁灵榇于长陵兆西北六十步。（《魏书·孝文昭后高氏传》）
　　◇雩祈诏（神龟二年二月）
　　农要之月，时泽弗应，嘉谷未纳，三麦枯悴。德之无感，叹惧兼怀。可敕内外，依旧雩祈，率从祀典。察狱理冤，掩埋骼。冀瀛之境，往经寇暴，死者既多，白骨横道，可遣专令收葬。赈穷恤寡，救疾存老，准访前式，务令周备。（《魏书·孝明纪》）
　　◇答萧宝夤诏（神龟二年夏）
　　礼乐之事，盖非常人所明，可如所奏。（《魏书·乐志》）
　　◇处决刘辉事诏（神龟中）
　　容妃、慧猛恕死，髡鞭付宫，馀如奏。（《魏书·刑罚志》、《通典》一百六十七。兰陵公主驸马都尉刘辉，坐与河阴县民张智寿妹容妃、陈庆和妹慧猛奸乱，殴主伤胎。辉惧罪逃亡。初下处奏，容妃、慧猛各入死刑，智寿、庆和并以知情不加防限，处以流坐。诏云云。）
　　◇又诏
　　辉悖法乱理，罪不可纵。厚赏悬募，必望擒获。容妃、慧猛，与辉私乱，因此耽惑，主致非常。此而不诛，将何惩肃！且已醮之女，不应坐及昆弟，但智寿、庆和，知妹奸情，初不防御，招引刘辉，共成淫丑，败风秽化，理深其罚，特敕门下结狱，不拘恒司，岂得一同常例，以为通准。且古有诏狱，宁复一归大理。而尚书治本，纳言所属。弗究悖理之浅深，不详损化之多少，违彼义途，苟存执宪，殊乖任寄，深合罪责。崔纂可免郎，都坐尚书，悉夺禄一时。（《魏书·刑罚志》。门下处奏刘辉事，诏如奏。尚书三公郎中崔纂执不下。尚书元修义、右仆射游肇各奏请更议诏云云。又见《通典》一百六十七。）
　　◇释奠诏（正光元年正月）
　　建国纬民，立教为本，尊师崇道，兹典自昔。来岁仲阳，节和气润，释奠孔颜，乃其时也。有司可豫缮国学，图饰圣贤，置官简牲，择吉备礼。（《魏书·孝明纪》）
　　◇旱灾申囚枉滥诏（正光元年五月辛巳）
　　朕以寡薄，运膺宝图，虽未明求衣，惕惧终日，而暗昧多阙，炎旱为灾，在予之愧，无忘寝食。今刑狱繁多，囹圄尚积，宜敷仁惠，以济斯民。八座可推鞠见囚，务申枉滥。（《魏书·孝明纪》）
　　◇旱灾理冤狱诏（正光元年五月癸未）
　　攘灾招应，修政为本，民乃神主，实宜率先。刺史守令与朕共治天下，宜哀矜勿喜，视民如伤。况今炎旱历时，万姓雕弊，而不抚恤穷冤，理决庶狱。可严敕州郡，善加绥隐，务尽聪明，加之祗肃，必使事允人神，时致灵应。其赋役不便于民者，具以状闻，便当蠲罢。（《魏书·孝明纪》）
　　◇封阿那瑰为蠕蠕王诏（正光元年十一月）
　　蠕蠕世雄朔方，擅制漠裔，邻通上国，百有馀载。自神鼎南底，累纪于兹，虔贡虽违，边燧静怠，凭心象魏，潜款弥纯。今其主阿那瑰属离时难，邦分亲析，万里远驰，庇命有道。悲同申、伍，忠孝足矜。方存兴灭之师，以隆继绝之举，宜且优以宾礼，期之立功，疏爵祚土，大启河岳，可封朔方郡开国公、蠕蠕王，食邑一千户，锡以衣冕，加以轺车，禄恤仪卫，同乎戚蕃。（《魏书·孝明纪》）
　　◇答张普惠谏送阿那环还国诏（正光元年十二月）
　　夫穷鸟归人，尚或兴恻，况那瑰婴祸流离，远来依庇，在情在国，何容弗矜。且纳亡兴丧，有国大义，皇魏堂堂，宁废斯德。后主乱亡，似当非谬，此送彼迎，想无拒战。国义宜表，朝算已决，卿深诚厚虑，朕用嘉戢。但此段机略，不获相从，脱后不逮，勿惮匡言。（《魏书·张普惠传》。诏遣杨钧送蠕蠕主阿那瑰还国，普惠上疏谏云云。诏答。）
　　◇护送阿那瑰还国诏（正光元年十二月）
　　蠕蠕王阿那瑰，遭离寇祸，远来投庇，邦分众析，犹无定主，而永怀北风，思还绥集。启疏情切，良用愍然。夫存亡恤败，自古通典。可差国使及彼前后三介，与阿那瑰相随；并敕怀朔都督，简锐骑二千，躬自率护，送达境首，令观机招纳。若彼候迎，宜锡筐篚车马之属，务使优隆，礼饯而返；如不容受，任听还阙。其行装资遣，付尚书量给。（《魏书·孝明纪》）
　　◇得蠕蠕使者牒诏（正光二年二月）
　　旧经蠕蠕使者牒云，具仁往喻婆罗门迎阿那瑰复藩之意。婆罗门殊自骄慢，无逊避之心，责具仁礼敬，具仁执节不屈。婆罗门遣文官莫何去汾、俟斤丘升头六人将兵二千随具仁迎阿那瑰。（《魏书·蠕蠕传》）
　　◇优礼江阳王继诏（正光二年四月）
