<!-- { "loadSidebar": true } -->
　　[或]问曰：「曷谓治？」甘泉子曰：「鬼道微，人道显。」「曷谓乱？」曰：「人[道微]，鬼道显。昔者黄帝命重黎，绝地天通，鳏寡无盖。[夫鳏]寡无盖，其人显也乎！绝地天通，其鬼微也乎！斯治也，[常]见於有道之国。」曰：「今之世也，孰当之？」曰：「维顺德乎！吾闻之，邓子侯毁淫祠凡四百，赭其宫，沈其像，是故人皆知听於鬼者之为惑矣。非鬼道之微乎！化其材，士学有舍，里正有居，听事有严，节义有劝。是故人皆知听於人[者]之为孚矣。非人道之显乎！鬼微人显，故邪说不兴；[邪说]不兴，故大道昭明；大道昭明，故风俗纯美；风俗纯美，故和气可致；和气可致，故[祥瑞]可格。斯义也，虽推之[天]下可也。侯将考绩之京，访甘泉子於烟霞。甘泉子言之曰：「吾闻其语矣，吾见其人矣。行当有大任，赞天子以兴理者，非兹也耶！」居樵诸子歌之以备时雅。据嘉靖八年本补字 
　　
　　叙遵道录 
　　
　　夫遵道何为者也？遵明道也。明道兄弟之学，孔、孟之正脉也。合内外、彻上下而一之者也。今夫为朱、陆之辨者赜矣，或失则外，或失则内，或失则上，或失则下，吾弗敢遵焉尔。是故履天下之大道，而决天下之至赜者，莫大乎中正，中正者，救偏之极致也。述遵道。正德己卯春三月望，在大科书院。 
　　
　　北山流韵集序 
　　
　　杨子拜告於甘泉子曰：「鸣也，弗肖弗灵，承於先，惟我伯氏北山。其承先志，私淑於石翁之学，与某先生，某先生励志於草庵，静坐以求，讲习以游，乐以休休。甲子，使骥也拜子於归云。丁丑，骥也以鸣也拜子於墓所。戊寅，鸣也获从子於西樵以有闻，伯氏之遗也。鸣何敢忘？」又曰：「潮之学。惟我伯氏是倡。伯氏卒，而南村游，南村游而海涯孤，道之厄也。」甘泉子曰：「嘻！贤哉北山！惜哉北山！使北山子而无死，学其有成乎，惟予有觏，觏则有订。舍翁之初，求翁之暮，去子之[静，定]我之定，定则一，一则动静无二，而於道几矣。呜呼！使北山子而无死，斯道其可兴乎！惟予有勖，勖则有众，众则力。一人行之，十人掖之，掖[故]力，力则成习，其於斯道之兴，可几矣。」杨子曰：「鸣也闻[之]，爱其人者，必思其所嗜，爱其所遗，若有闻乎其謦欬之声。北山旧有图画诗翰联其状，将集而帙之，以示不忘。惟子识之。」甘泉子曰：「岂直不忘！尔识之，使潮之士，诵其诗，读其书，以知其人，莫不兴起，其不忘也孰大焉！」己卯三月二十一日据嘉靖八年本补字 
　　
　　杨贞母太夫人八秩寿诞诗序 
　　
　　惟正德己卯三月己丑，为都宪杨公贞母太夫人周悬帨之辰，肇跻上寿。都宪公以两广重寄，不得戏彩寿於建安。有狄公望云之思，王事靡盬之叹，三察院毛君、潘君、伍君思以纾公之情，因藩臬郡守，谋所以为寿之说於史若水曰：「惟贞则可以寿乎？」水曰：「贞则尽妇，尽妇斯可以寿矣。」诸君曰：「然则太夫人少归太仆，未期而孀。指日自矢，不负所天，昭受休命，表厥宅里，斯不亦贞矣乎！」又曰：「惟仁则可以寿乎？」水曰：「仁则尽母，尽母斯可以寿矣。」诸君曰：「然则太夫人保育遗腹，以及於成。爱而知劳，严而克慈，斯不亦仁矣乎！」又曰：「惟孝则可以寿乎？」水曰：「厥孝不匮，锡於尔类，是谓敬先，敬先斯可以寿矣。」诸君曰：「然则太夫人阐文敏之懿，忠贞重光，克成家规，不坠厥德，斯不亦孝矣乎！是宜颂三德，进觞以为太夫人寿，斯其至矣乎？」曰：「然。然而未也，太夫人用能成其子之仁，俾都宪公之仁，能好能恶，殄兹大寇，保厘於多众，辑宁海宇，泽被於南服，是则可以为太夫人寿矣。」「斯其至矣乎？」曰：「然。然而未也，太夫人用能成其子之孝，俾都宪公克绍家声，壮国之猷，继太仆之志，以光於文敏，垂休鼎彝，是则可以为太夫人寿矣。是宜祝二成之美，进觞以为家国庆，为士夫、为民庶庆。」於是三察院各为诗歌，以赞嘉祉，以介眉寿，且曰：「国史明得失之迹，盖诗法也。」乃於水乎属序焉！ 
　　
　　溟峤尘清诗序 
　　
　　溟峤尘清，褒宪大夫汪公也，何褒尔？兀?子曰：「汪大夫前以招安盗珠之众，乘长波，破巨浪，灭金章之寇，降获者千余，而海波不扬，不谓之尘清乎？」曰：「请闻其再。」兀?子曰：「汪大夫后以土、汉之兵，当从化之贼，破坚下险，俘斩者千余，而野燧不生，不谓之尘清乎？」甘泉子曰：「呜呼！美哉！噫嘻！伟哉！予遁於荒，予罔知，吾原其始乎！予偃乎遐，予罔闻，吾征其终乎！」曰：「曷谓始？」曰：「始者，汪大夫两分岭南之巡，人曰：『狱清而刑理。』夫刑也者，小兵也。吾以其小信其大焉尔。」曰：「曷谓终？」曰：「汪大夫后以宁贼之变，倡义气，要众兵，以应阳明勤王之举。乃号乃跳，弗寝弗食，时为汪公。夫勤王也者，大兵也。吾以其大信其小焉尔。夫小大始终之道，其[致]一也，是故予荒罔知，吾知其始矣；予遐罔闻，吾闻其终矣。」兀?子乃倡长歌，歌其事焉。风人继而和之。己卯九月 
　　
　　赠王君用仪还京诗序 
　　
　　用仪王子世雅於甘泉子。见於西樵，奇之；再见於穗石，益奇之；三见於禺山之馆，益益奇之。王子盖朴而敏。夫气质之生也，朴者必不敏，敏者必不朴，朴而不敏则野，敏而不朴则流；流之胜也害智，野之胜也害仁；是故益奇王子有智仁之质也。夫朴近仁矣，敏近智矣；朴而不野，敏而不流，吾尝求士於天下，特吾乡中行之难也哉？易曰：「仁者见之谓之仁，智者见之谓之智，故君子之道鲜矣。」兼智仁而有之，谓之有德，王子勖之。王子行矣，其往将大用矣。居天下之广居，而普济天下，存乎仁；久哲保身，而兼照万物，存乎智；智以藏之，仁以显之，存乎德行；有诸身，成其德行者，莫大乎学问；王子勖之。王子弗勖，其何以光乎前文人？於是风人唱而和之，永勿忘。 
　　
　　送杨少默序 
　　
　　杨少默游烟霞一载，将归潮，诣於甘泉子。甘泉子曰：「呜呼！杨子，一尔心，毋支离尔学矣。」「曷谓支离？」曰：「或偏则外，或偏则内，二之皆支离也。人知偏外者之支离矣，而未知偏内者之为支离。偏外故忘本，忘本则迹；偏内故 恶物，恶物则寂。二者皆支离之疚也。离也者，离也，贰而贰之也，是故致一则一矣。君子之学，内外合一，动静合几，体用合原，物我合体。内外合一者德，动静合几者神，体用合原者道，物我合体者性。尧曰『执中』，舜、禹曰『精一』，禹传之汤，汤以传之文、武、周公，周公传之孔子，曰『一贯』。孔子传之颜氏，曰『博约』。是故内外动静一矣。体用物我一矣。孔、颜之后，离而二之者渐矣。千有余年而后有周、程，故程子曰『一原』，曰『无间』。周、程之后，离而二之者甚矣。呜呼！一之者其谁乎？是故内外分而动静判，动静判而体用离，体用离而物我间。夫天之生物，一本也。夫道，一本者也，知不二本。又何有於内外？故一之而后可以入道，道无二也。」或曰：「杨子於子之言契矣，闻内外体用物我之合一矣，执事斯敬矣，骎骎乎而之道矣。吾子犹谆谆乎支离之戒，何居？」甘泉子曰：「傲慢游淫之戒，犹谆谆乎大圣也，何居？龟山之於程子也，晦翁之於延平也，犹不能无惑於离索之后矣，何居？夫适道者，不贰其途，虽万里可至焉；中道而贰之，则虽十里其能至之哉？呜呼！杨子，一尔心，无贰尔途矣。」 
　　
　　赠郑道士启范还闽序 
　　
　　莆阳郑子，少而敏而达，少而敏而达必骄，少敏达而不骄，必有实以自胜，自胜者必不求人益，有以自胜而求益，则必虚而有大受。郑子於甘泉子，访於樵，言必起，坐必侧，行不避潦，跽不避航，不求益哉？郑子曰：「吾敢求焉，吾求小异於乡之人而已矣。」甘泉子曰：「子其毋让焉！毋曰：『吾且少异於乡人而已矣。』」郑子曰：「唯唯！」甘泉子曰：「子其必至於圣人而后已也。」郑子亦曰：「吾乃今必求至於圣人而后已也。」甘泉子曰：「唯唯！」问圣。曰：「敬。」问敬。曰：「一。」问一。曰：「无二。无二则无事矣，无事则天，天则神。是故自胜之谓至贵，大受之谓至富，克一之谓至安，无事之谓至乐。夫四至者，非由外求也。郑子归而求之，而由人乎哉！」 
　　
　　东征武成序 
　　
　　惟十有四年，民兴胥咨，曰：「惟天降割於广氓。群盗斥斥，聚啸山谷，掳我妻拏，掠我财资，糜我骨肉。徂兹太保郭公，将征复沮，遂迄於兹。天乎奈何！」毛侍御以闻，皇帝曰：「俞哉！惟尔抚镇镇巡，尔其徂征，奋乃果毅，克厥成功，以耀予武。」遂以从事。都宪杨公适至，曰：「予职惟罔弗督、弗饷弗调，予惟弗武。」总兵抚宁侯朱公继至，则曰：「予惟兵戎之事，其罔弗统。予若弗率，惟予弗武。」总镇太监王公又后至，则又曰：「予惟罔弗镇，予不钦厥成，予惟弗武。」於是馘於都府曰「允」，总府亦曰「允」，兵府亦曰「允」。俘於都府曰「宜其杀」，总府、兵府亦曰「杀」。都府曰「罚」，二府亦曰「罚」。三公协心，以底於成。广西苍梧道宋君、杨君以命於汪同府，同府以介於罗司训，因何县尹告史若水於西樵曰：「愿有庆，庆以文。」若水曰：「如其成，如其大成，可庆也。夫捕盗者如捕鹿然，有发纵者，有追逐者，有踦之者，有角之者，有获之者，有烹之者，有始之者，有终之者，有伤肤者，有完躯者，有劳事者，有安享者。其心其力虽不同，其有功於鹿一也。则吾於诸公平寇之功，又奚敢择焉耳。然而广氓之德之亦已多矣。水不佞，用述广氓之德，推同府诸公之义以为庆，播德威焉。」 
　　
　　送方直养归齐云诗序 
　　
