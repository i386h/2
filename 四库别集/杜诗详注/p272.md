<!-- { "loadSidebar": true } -->
　　老病思明主乾坤入苦吟秋风茅屋句春日杜鹃心诗史孤忠在文星万古沉祗应忆李白到海去相寻【据四明杨徳周所考杜公祠堂凡有数处夫唐代诗人何啻千辈独少陵忠义之气足以感发人心故足迹所经之地千年祠宇今古留传此诗人之另辟乾坤者自成都夔州耒阳外又存四祠并记于后　方舆胜覧云工部有祠在江原县邑宰赵抃建昔杜公依高适寓此　鄜州学孔庙防门祀子美禄山之乱子美避兵三川肃宗立复自鄜州奔行在故有是祠又杜甫祠在成县治仪门左唐天寳末闗辅饥乱甫以华州司功弃官之秦州寓居同谷躬负薪拾橡栗以自给有同谷七歌　思贤楼在剑阁水门上画张孟阳李太白杜子美柳子厚像　剑州文熖堂记曰剑门题诗以太白子美为重世未有并记之者防从李防预壁所得所赐阜陵御书蜀道难又从李长史得赵忠定汝愚大书剑门诗因建祠刻二诗诗侧榜其堂曰文熖取韩退之诗语也】
　　读杜拾遗老瓦盆戏作　　　　　洪希文
　　此翁坦率性长享瓮头春觞客终頽玉倾人注银干戈尘世泪风月草堂身赖尔有苏郑情亲不厌贫【杜诗早嵗与苏郑痛饮情相亲　杜诗有面米春松醪春白香山杭州诗青旗沽酒趁梨花则杭俗有梨花春旧矣可补杜注所未及】
　　题杜甫麻鞵见天子图　　　　　钱惟善
　　四郊多垒未还乡又别潼闗谒鳯翔九庙君臣同避难十年弟妹各殊方中兴百战洗兵甲万里一身愁虎狼寂寞当时穷独叟按图懐古恨茫茫
　　九日感懐【至正戊戌】　　　　　　　叶　颙
　　悠悠江影雁南飞黄菊飘香蜨满枝斜日西风彭泽酒殊方异国杜陵诗烟峦惨澹山林暮霜叶萧疎草木悲醉后不思时节异半欹乌防任风吹
　　杜少陵春游曲　　　　　　　　郑允端
　　何处寻芳防蹇驴典衣买酒出城西都观里桃千树黄四娘家花满溪【正淑乃郑清之五世孙女有病中吟云伏枕南窻下徒吟老杜诗此闺秀之学杜者】
　　玉山草堂【借杜集诗题为顾仲瑛作也】　　　　杨维桢
　　爱汝玉山草堂好草堂最好是西枝浣花杜陵锦官里载酒山简高阳池花间语燕春常在竹里清樽晚更移无奈道人狂太甚时看红袖冩乌丝
　　夜闻谢太史读李杜诗　　【此下皆明人】高　启
　　前歌蜀道难后歌偪仄行商声激烈出破屋林鸟夜起隣人惊我愁寂寞正欲眠听此起坐心茫然高歌隔舍与相和双泪迸落青灯前李供奉杜拾遗当时流落俱堪悲严公欲杀力士怒白首江海长忧饥二公高才且如此君今谓我将何为
　　祭杜子美文【洪武癸酉年作】　　　　　　朱　椿【蜀献王】
　　先生距今之世数百余年而成都草堂之名至今日而犹传予尝纵观乎万里桥之西浣花溪之边寻草堂之故址黯衰草兮寒烟是以不能无所感也于是命工构堂辟地一防扁旧名于其上庶几过者仰慕乎先贤然人之所传者先生之遗编也而予之所羡者葢以先生一饭之顷而忠君爱国之惓惓虽其出巫峡下湘川固不恋恋于此而先生之精神犹水之在地无所往而不在焉爰矢词于翰墨冩予心之悁悁临风酾酒尚其来旃
　　【蜀记梵安寺乃杜甫旧宅在浣花溪去城十里大厯中节度使崔宁妻任氏亦居之后舍为寺都人为之立庙于其中每嵗四月十九凡三日众遨游于兹宋元祐庚午间丞相吕大防镇成都作草堂于先生之旧址明初蜀王分藩于此复为构堂致祭贤王韵事可为后世法矣】
　　秦州　　　　　　　　　　　　王　袆
　　水积从天降山连与蜀通遗碑李广宅废寺隗嚣宫度陇迟回际游秦感慨中长怜少陵老曾此叹途穷
　　论诗　　　　　　　　　　　　方孝孺
　　举世皆宗李杜诗不知李杜又宗谁能探风雅无穷意始是乾坤絶妙辞
　　【太白诗言大雅乆不作王风委蔓草少陵诗言别裁伪体亲风雅转益多师是汝师知二公皆得力于风雅者此诗云李杜宗谁而继之以能探风雅此极推崇二公语非谓其不及古人也】
　　题耒阳祠堂　　　　　　　　　解　缙
　　蔡伦池上雾如纸杜老祠前秋日黄为问靴洲江上水流船三日到衡阳
　　頥庵祭酒寄读杜诗一章奉和　　黄润玉
　　先生观杜诗洞晓其中趣顾兹藜藿肠焉识菽粟味乾坤初未交风云本难际自匪假声诗乌能吐忠义高歌动千言曲庇非一类区区稷契心绰绰廊庙器胡为月下乌却绕风前树鱼龙方混争鸿雁若相避虽致杜鹃词曷駈野狐媚间闗蜀道行凄恻巫峡泪累然防家厖困苦伏枥骥康衢本平夷大雅惜颠坠斯文既云亡吾道安所寄浩浩三百篇寥寥千万世惟公得其传作者奚足继公诗天寳间落日山横翠
　　白沙论诗　　　　　　　　　　陈献章
　　子美诗之圣尧夫更别传后来操翰者二妙少能全【康节先生天挺人豪包造化于胸中拓古今于眼际其撃壌集一编浩气雄思真足一空前后然就诗格而论还是宋人一终与唐风分道而驰】
　　题杜拾遗像　　　　　　　　　谢应芳
　　国破家何在穷途更莫年七歌同谷里再拜杜鹃前戎马长安满骑驴短褐穿画图憔悴色犹足见忧天
　　泛舟浣花东阜　　　　　　　　杨　慎
　　风檐水槛含清晖月閠夏五暑气防山中薜荔幽人带池上芰荷游子衣双鱼六马惯识曲青蛉白鸥皆忘机扬雄阁不寂寞杜甫草堂天下稀
　　百花潭送人之楚【杜诗百花潭北即沧浪】
　　沧浪潭水照潭花无頼家家恼杜家不数潘安河内县堪留卫玠洛阳车晴烟翡翠兰苕湿凉鸳鸯荇藻斜五两行穿巴峡树百壶先泛楚江槎
　　习池　　　　　　　　　　　　温　新
　　昔闻少陵咏今过习家池下马穿幽径新杨满地垂青荷元自荩碧水暗通溪漫有山翁兴何由醉似泥【三四似对非对因首聫对起故次聫参差谓之偷春格杜集中亦有之】
　　出剑门　　　　　　　　　　　杨兴宗
　　呕哑鸣舻下长川万疉青只眼前山鹧啄残红杏粉杜鹃啼破緑杨烟梦回蜀栈云千片醉枕巴江月一船物色谁分杜陵老风骚牢落剑南天
　　杜员外述贬　　　　　　　　　王世贞
　　昔我游山东高李相先后豪鹰搏青防所撃无不取斵句必老苍骊珠恋吾手西入咸阳城落魄鲜所偶驼锦青貂裘半为酒家有时来异援出三赋天子售泚笔中书堂公卿尽回首虮虱脱洗沐毛羽出抖擞清华文昌步磊落国士耦欃枪亘北极荧惑趋南斗哥舒小竖子弃我潼闗守万乗儵蒙尘羣公但奔走呜呼上帝仁苍茫意愈厚马嵬剪阴孽朔方建阳纽桓桓汉阴公玉玺主亲受制曰相国琯汝往馘羣丑戎车实闲饬骄将违指授遂令陈涛士义血漂杵臼天威震莫测左右奋申救甫也一小臣上书戒求旧孤忠报社稷余分推朋友幸免左伯诛仍寛马迁咎优游上州佐零落一野叟雪压履下趾风欺衣前肘饥寒自切骨虚名在人口穷途往念至迟暮新恩负千载与百年茫茫付杯酒
　　和前题　　　　　　　　　　　盛时泰
　　自予来巴州得继昔贤后游覧锦官城功名奚所取溪边一草堂缚茅自吾手賔朋虽众多性情无所偶醉来赋新诗豪荡不复有建安与西京肯为人轻售骑驴自暮归秋风甘白首面目虽巳黎精神日抖擞丈夫抱经济进则夔龙偶思以拯苍生勲庸高北斗肯为升斗粟易我平生守朝夕贵人前奴顔效奔走皇天有深仁慈贬意诚厚昨游孔明祠眼见柏纹纽扶汉岂不劳三分帝所受下视曹与孙心术一何丑觊觎窃神器不出汉廷授一时忠义人粉身向虀臼譬彼大厦颠一木焉能救我今濩落来所頼惟亲旧君王恩未酬交结得朋友于以栖余龄没齿亦何咎所存喘息在居然共田叟饥寒良切身履穿还露肘在处与冷汁聊以充吾口意气干云霄自知未为负岂为活斯须所贪在杯酒
　　游杜工部草堂　　　　　　　　陈文烛
　　驱车出郭外来泛浣花溪青郊縁江路乃在成都西孤舟系水槛上有杜甫祠振衣一下拜思君防乱离兵戈正满眼卜居聊茅茨严武怜才者而有草堂赀故人况高适细酌哦新诗苍松带幽色寒林半成桤忠贞贯草木不减初移时数椽未零落千载谁心期禁愁取蜀酒临风不自持信美非乡国万里同牵思
　　浣花溪纳凉
　　朱夏多炎暑束带发长叹偶坐浣溪水溪水生余寒况有阴江竹清风吹羽翰杜陵亦苦热高咏江之干澄江如石镜白云如雪山雪山层氷好不及使君滩倚槛一舒啸归路斜阳残
　　同李修撰高大行饮浣花草堂
　　金闺彦客到沙头老杜高名日月浮扫迳百花香自好题桥万里景偏幽太平闗塞无戎马水槛城中有白鸥却忆咏歌曾涕泪何如陶谢共登楼
　　周公瑕为予书浣花草亭碑寄谢
　　浣花溪头半竿竹溪上诛茅数椽屋故人为我题丰碑故人草圣真堪读平生飘零忆杜甫感慨论文仍吊古百花吹散溪水红参天独树经风鸟鸣高枝月满地似共山灵爱碑字徘徊若问草堂赀可嗔当年王録事
　　梦杜少陵作　　　　　　　　　王嗣奭
　　青莲号诗仙我翁号诗圣仙如出世人轩然逺泥泞在世而出世圣也斯最盛诗祖三百篇我翁嫡孙子诗豪立如林双鞬视翁指嗟予伦壤虫何縁梦见翁草堂留古色檐花落轻红典衣易斗酒雄谈凌霄虹觉来謦欬在山寺鸣晨钟起牀讶余辉初旭破昏蒙翁今在何所脉脉精灵通贱质若顽石未谂堪磨砻
　　浣花草堂二首
　　益都胜地浣花溪水竹沙村好杖藜筑舎累年差得穏防心多景不胜题身羇夔梓神空到舟下荆衡意转迷今日草堂长作主达人应悟死生齐
　　诗圣神交盖有年到来追想一凄然浮云转盼失苍狗古帝游魂空杜鹃背郭堂成辞郭去惊人句好任人传黄精未必生毛羽名不刋时骨是仙
　　忆昔【余尝梦访少陵于浣花草堂典衣沽酒对酌谈诗三十年往矣临老入蜀兹梦是践草堂距涪千里以赴勘始至数也奚尤噫神交诗圣获登草堂拜瞻遗像虽罹轗轲未为非幸也】
　　忆昔攻诗梦少陵草堂疎豁罥寒藤典衣沽酒欢相引短述长吟愧未能居在市廛仍半虎止非樊棘转多蝇白头入蜀因公误公困穷愁我亦应
　　咏杜　　　　　　　　　【本朝人列后】魏裔介
　　老杜才名髙万丈谁云删后更无诗此岂人力之所为山川风雨发其姿玲珑刋尽琅环秘饥寒迫出竒崛词文章自不闗花鸟性命深沉乃出之亦知不祥造物忌原非富贵饮啄资但快狂歌啄三尺安问令名垂来兹
　　读杜子美诗
　　古作多蔚跂兹编实云圣盥手展缥帙肃然起恭敬世人诵公诗撷芳资游泳我诵见公心楷模性情正救琯虽云非其意实孤劲一踬不复收骅骝终逺屏有语不忘君怆怛忠爱盛飘泊蚕丛间櫹槮长镵柄路阻豺虎多身傍干戈横灿灿浣花词磊磊夔州咏百年歌独苦斯语泪如迸放舟夷陵后潦倒春华竞天困万古胸抒发鸿蒙性陶冶不可穷世秉词伯政读之浃数旬高斋风并既哭复还歌枕籍以为命斯人竟巳矣惄焉心如怲
　　读李太白诗
　　三谢与鲍庾江左称独步大白更絶尘汗血如飞兎掷笔振金石有文悬瀑布万象罗胸中百代生指顾是气曰浩然不只为章句沉香亭畔词讽谏有防趣奴视高将军才人讵能慕羽翮落九天挂席逐烟雾留滞东鲁云蹭蹬采石路我思汾阳王再衍晋阳祚云谁识此人青莲慧眼故无知功未酬夜郎竟逺戍璘也实惷愚偶而被笼笯龙章与鳯姿岂若争食鹜古今称谪仙斯言良不误黄金如可成须并子美铸
