<!-- { "loadSidebar": true } -->
　　尝观荡子从军【见滕王赋骆丞集有荡子从军赋汉枚乘诗荡子行不归杜牧诗荡子从征梦寐稀】明镜有刀环之赋【见无忝序】吴姬织素【见无忝序注】飞龙生药店之悲【宋乐府读曲歌自从别郎后卧宿头不举飞龙落药店骨出只爲汝李贺诗骨出似飞龙列仙传乔顺二子璋瑞师事仙人卢子期于栖霞谷服飞龙药一丸千年不饥】郎食鲤鱼之尾授色恩情【古乐府郎食鲤鱼尾妾食猩猩唇】妾烧玳瑁之簮伤懐诀絶【古乐府何用问遗君双珠玳瑁簮闻君有他心拉杂摧烧之王筠诗空贻玳瑁簮吴均诗还君玳瑁金雀钗不忍见此使心危】庐江小吏愁孔雀之东南邺下名王恨浮云之西北【见素伯序】莫不手褰宝帐速望人来【隋纪炀帝建迷楼上设四宝帐皆杂宝所成杜阳编宝歴二年浙东国贡舞女二人一曰飞鸾一曰轻鳯上令藏金屋宝帐中宫中防曰宝帐香重重一双红芙蓉】坐拥金屛恐令春去【补注梁刘遵诗金屏障翠帔】则有四姓良家【北史魏文帝宏雅重内族以范阳卢敏清河崔宗伯荣阳郑义太原王琼四姓衣冠所推咸纳其女以充后宫玉台新咏序四姓良家名驰永巷】三河妙族【地理通释唐都河东殷都河内周都河南三河在天下之中】幼住石城之下【金陵志府西有孙权石城乃据石头上爲城诸葛亮称石城虎踞】长贮金屋之中【见海棠赋】赵家姑妹本姓爲樊【见良辅序】杨氏诸姨赐名爲虢【见海棠赋】檀黄染靥【见璿玑赋酉阳杂俎宫妆多以黄涂靣李贺诗宫人靣靥黄荆公诗汉宫娇额半涂黄】人传巧笑之方【中华古今注段巧笑魏文帝宫人始作紫粉拂靣】石黛添娥【见少楹序】家有莫愁之曲【见海棠赋唐书乐志莫愁乐者石城有女子名莫愁善歌謡乐府题解古歌亦有莫愁洛阳女与此不同】金莲拟步谁让潘妃【萧齐史宝卷嗣明帝位凿金爲莲花贴地令潘妃行其上曰此步步生莲花也】白雪如人何殊甘后【拾遗记蜀先主甘后玉质柔肌先主置白绡帐中如月下聚雪河南献玉人置后侧昼则讲説军谋夕则拥后而玩玉人后与玉人洁白齐润宠者非惟妬后亦妬玊人也后甘后卒与玉人共坑】芙蓉承辅【西京杂记卓文君眉如逺山脸际若芙蓉】岂烦傅粉之妆【见铜雀赋】兰麝沾肤奚假熏香之术【梁武帝游女曲氛氲兰麝体芳滑飞燕外传飞燕女弟合徳爲婕妤帝尝私语樊嬺曰后虽有异香不若婕妤体自香也】蝤蛴粉项【诗】偏宜白燕双钗【洞防记汉武帝起昭灵阁有神女留玉钗与帝至昭帝时宫人犹见此钗谋欲碎之开匣惟见白燕飞去后凡宫人作钗因名玉燕钗】杨栁纎腰【见琴怨序】解映绿貍重席【飞燕外传赵婕妤以二十六物爲赵后夀中有含香绿毛貍借一铺西京杂记飞燕女弟设绿熊席毛一尺余眠而拥毛自蔽望之者不得见也坐则没膝杂薰诸香百日不散】兄居协律原识佳人【见琅霞序注】姊在昭阳新称皇后【飞燕外传飞燕特幸后宫号赵皇后居昭阳宫樊嬺因进言飞燕有女弟合徳帝大悦谓爲温柔卿号赵婕妤后益贵幸号昭仪姊弟专宠十余年】诚可谓天上无双宫中第一者也然而弃妾鳯城之南思子狼河之北【沈全期诗白狼河北音书断丹鳯城南秋夜长】岁岁征辽空爲天子【隋纪炀帝幸江都以诗留别宫人曰我爱江都好征辽亦偶然】年年服散徒作姬人【文苑英华江总诗有姬人怨服散篇云薄命夫婿好神仙逆愁高飞向紫烟金丹欲成犹百链玉酒新熟几千年】妾龄十五已爲离别之时【刘琨诗如何十五女含笑酒垆前徐陵咏舞诗十五属平阳唐人有十五嫁王昌之句】郎路三千大有相思之曲【见滕王序】看铜街之走马【铜街见滕王赋走马详夀阎序】息意樱桃【见海棠赋】听珠阁之吹箫【见艺圃序】忘情荳防【见海棠赋】人传虎帐新移光禄塞边【古诗虎帐夜谈兵汉书武帝使光禄徐自爲出五原筑城障列亭至卢朐爲塞因名光禄庾信昭君词敛眉光禄塞】客曰牙旗旧驻胭脂山下【释名牙军中大旗发号令者以犍立牙于帐前谓之牙门东京赋牙旗缤纷注以象牙饰之后呼公府爲牙门讹爲衙杜审言诗胭脂山下莫经年详观槿序注】妆台疑惑绣户徘徊寄摩敦之紫袄心伤周室之宇文【周晋荡公防传宇文防母阎氏与皇第四姑及诸戚幽挚在齐至是并许还朝保定四年皇姑至齐主以防权重乃留其母仍令人爲阎作书报防曰汝与吾别之时年尚幼小呼我作阿摩敦今又寄汝小时所着锦袍表一领知吾含悲多歴年祀防报书齐朝不即遣往返再三后母方至】赠妃子以金环目断齐朝之斛律【北齐书齐主湛召故太子乐陵王百年百年知不免留玉玦与其妃斛律氏爲别及百年死妃把玦哀号月余亦死玦把在手拳不可閞时年十四】王孙质赵何日言归【见素伯序】公子留秦无时云返【怨录楚王之子质于秦不得归作王子思归歌有曰去千乘之家国作咸阳之布衣庾信思旧铭楚公子之留秦】其人也如此其逺也如彼于是盘龙绾髻独上高台堕马明妆广开宝埭【梁冀传冀妻孙夀色美而善爲妖态作盘龙钗愁眉啼妆堕马髻折腰步以爲媚惑玉台新咏序装鸣蝉之薄髩照堕马之垂鬟姚崇诗扇掩将雏曲钗分堕马鬟説文埭通作偃堤也】青天碧海竟无桂树之期【见良辅序注李义山诗嫦娥自悔偷灵药碧海青天夜夜心】白昼黄昏又下藁砧之涙【古乐府藁砧今何在山上复有山注藁砧夫也山上复有山言夫出也】余香不断自洗溽衣【见琴怨序月令季夏土润溽暑説文湿也补注】剩粉犹存私留穷袴【汉纪昭帝上官皇后霍氏外孙女欲后擅宠有子帝时不安左右医者阿意言宜禁内宠虽宫使令皆爲穷袴多其带后宫莫有进者注穷袴前后有裆不得交通古乐府防惜加穷袴隄防托守宫】三春永巷岂有恨于君王【通鉴周宣王姜后待罪永巷史记范睢见秦王佯爲不知永巷而入其中正义曰宫中长门永巷乃幽闭宫女之有罪者后改名掖庭唐书郭子仪永巷家人三千按此亦天子公侯之通称】万里长城复何心于歌舞【史记防恬传恬筑长城临洮延衺万余里】庶几化石犹存道上之夫【见海棠赋】莫便升天竟窃月中之药【见琴怨序】爰命江南幼女河内娇娥【玉台新咏序本号娇娥】绘以丹青图之纨素紫绡不定竚琼观以卷衣【汉纪成帝爲赵后设紫绡云气帐列仙录橘叟输紫绡被一副社阳编元载得南洞鲛绡帐冬风不入盛暑自凉隐然不知爲帐见卧内紫气而已白乐天诗红绡信手舞紫绡随意歌乐府题解有秦女卷衣注觧衣以赠所懽也】罗带将移睨碧虚而垂手【乐苑呉均赋乐府得大垂手小垂手有曰埀手忽迢迢飞燕掌中娇罗衣恣风引轻带任情摇又且复小垂手注舞也】汉武帝之徬徨帐后是也非耶【汉武李夫人歌是耶非耶立而望翩姗姗其来迟并见琴怨序】卫宣姜之彷佛君前天乎帝矣【诗】所以西陵松栢不无叹息之言【乐府苏小小歌妾乘油璧车郎骑青骢马何处结同心西陵松栢下注西陵在钱塘之西苏小小钱塘名倡南齐时人】禾水鸳鸯嗣拟绸缪之作也【嘉兴志三国时曰嘉禾县有鸳鸯湖在城南一名南湖】吾家阀阅【见艺圃序】亦有新声【史记李延年善歌爲变新声南史陈后主采词之尤艳者被以新声】此日封胡遂填别体【详夀阎序按封胡谢韶小字遏末谢渊小字韶字穆度万之子渊字叔度奕之子或曰封谓郎胡谓渊遏谓末谓韶】敢曰难兄惟法护【王氏谱王导孙王珉字季琰小字僧弥少有才艺善行书出兄珣之右时人语人曰法护非不佳僧弥难爲兄法护珣小字也】着此青箱【见少楹序】或云爱弟有清河【周宇文撰庾信集序似陆机之爱弟见少楹序】属之晏【俱见少楹序】嗟乎蛱蝶成灰【详庭表序李贺诗灰蝶生松隂】别欢五载【古诗能不懐所懽注女谓男爲懽】瑚制枕待子三年【李贺诗今朝香气苦瑚澁难枕】处娣尚未适人【见雪持序】小姑何嫌独处【晋乐府有青溪小姑曲云开门泉侧近桥梁小姑所居独处无郎捜神记广陵蒋子文尝爲秣陵尉青溪小姑其第三妹也】须知新妇难配参军【世説王浑妻钟氏字琰生子济幼时趋庭而过浑正与琰坐浑欣然曰生子如此足慰人心琰笑曰若使新妇得配参军生子故不翅如此注参军浑中弟沦也】岂有才人乃归厮养【公羊传厮役庐养注析薪爲厮炊烹爲养乐府题赵邑古歌有邯郸才人嫁爲厮养卒妇】抱衾裯于星下谁适爲容【诗】浣粉黛于窓前各言其志云尔
　　庄澹庵先生长安春词序
