<!-- { "loadSidebar": true } -->
    问：天生蒸庶，树之司牧，立化成俗，阐教宏风。譬玺印之抑涂，若盘盂之置水。隆各随所齿，方圆在其所制。夏后尚忠之政，固以率服万邦；殷人先敬之道，亦足仪型百姓。亟从革变，靡定沿袭，所贵虽殊，同归於，先圣设法，将不徒然。厥意如何，伫问诠释。
    ○策贤良问五道第二道
    问：夫杂用霸道，不纯德教。是非稽古，何以称强？权宜一切，宁可垂训。其理隐微，其说安取？且设官分职，非贤不任，知人则哲，惟帝难之。良由言行相违，名实乖舛，情态难睹，兰艾莫分，藻镜铨衡，若其混糅，如何审综？察兹优劣，八观之术，往彦所陈，七缪之邮，非无前说。澄汰糠比，其可必陈。何谓七缪？宜具条录，勿致阙遗。又西京课吏，其法何以？邺洛考功，众议孰得？且公卿已下，员禄素定，量其间剧，职务才举。而散官一色，多乏器干，纵非鄙弱，则有疵瑕。至於衔命诸方，承旨出使，按察抚劳，络绎相趋。若差职事之人，则於官曹阙废，如其专遣冗散，又致前涂亏失，彼此难周，未能通允，欲施何法，使得兼济？又二代寮き，大数几何？用官详备，遣人可观，准望圣朝，繁省何若？自秦及汉，掌外使者何人？当涂典午，出邦畿者何职？书传所说，可得而言？职达化方，久应商略，既无碍滞，悉俟敷陈。
    ○策贤良问五道第三道
    问：洁已以进，陈诸往册，平康正直，彰乎前训，修身励操，俱曰可称。摄职当官，何者尤切？必能兼善，其利溥哉，互有所长，宜甄先後。今既举兹二事，欲委共康，广扇清风，大矫流俗，施行条教，可用率下，使人怀水玉之心，家有素丝之节。轨物昭范，伫观表仪。若在姬周，号称多士，嬴氏居位，亦有贤人。谁修廉洁之道？孰当正直之举？爰及雨汉魏晋已来，历载遐长，廉直众矣。其间尤异，凡有几人？必须具列姓名，分条事迹。无或非当，意状殊违，先古有言，惟德作。既充廉洁之选，又应正直之科，诚宜追踪曩人，尚想同志，并驱前烈。诚可比肩。仰企高山，谁者弗逮。当仁不让，宁假谦。近取诸身，岂或涯分。无而为有，是则非廉，虚美雷同，又乖正直。兼兹学植，理必该通，原始要终，当尽宏博。
    ○策贤良问五道第四道
    问：学以从政，昔贤令则。博文强识，君子所尚。结升朝，敷衽受职。开物成务，率由兹道。是以登高能赋，可列大夫；试讽籀篇，乃得为史。然而算祀悠邈，载籍实繁，钻仰虽多，罕能择练。今将少论古昔，庶异见闻，勿用浮辞，当陈指要。九流七略，题目何施？八体六书，名义焉在？三皇五帝，诸说不同。列次分区，谁者为允？翠妫元扈，临之而安得？绿纯黄玉，所表其奚事？阴康骊畜，行序孰当？封钜大填，胡宁游处？彤鱼昌仆，出何典诰？穷蝉声望，厥类惟何？管仲文锦，既丑何贵？子产深炼，实厚何俾？周鼎所存，识者几物？齐钟所衅，卒用何牲？罢绌诸侯，何名三十六都？贬将相，何谓三十二人？至如象叶之精乎弃日，木鸡之巧乎异端，著於简牒，何所沮劝？学综古今，想宜究悉，一二显析，无惮米盐。
    ○策贤良问五道第五道
    问：八政所先，食货居首；万商之业，市井为利。菽粟稻粱，饥馑足以充口；布帛丝纩，寒暑足以蔽形。生灵所资，莫此为急。爰及室宇器械，同出五材，皆禀造化之功，取者得供其用。而龟贝之属，何故为宝？竞取而多，谁所创意？钱币之作，本以何施？亿兆赖其何功？政教得其何助？若夫九府之法，於何贸迁？三官所统，又何典掌？未知乘时趋利，济益深浅，起伪生奸，有何亏败？九府之名，欲知其九，三官之号，何等为三？宜各指陈，务令可晓。子绀称贵，文饰何如？赤仄殊形，以何间错？又卖谷极贱，则农夫劬劳而不给；籴价翔踊，则工商窘乏而难振。为政之道，患在不均。设法筹算，去其太甚。使夫荷锸拥耒，阡陌之用获饶；作工通财，仓禀之储不匮，又籴三舍一起自何人？以母权子，云谁所建？各申何法？厥利焉如？今欲修之，孰可孰不可？亦宜辨说，不可暧昧。佐时经国，此亦一隅。既膺斯举，何所兴让？聊动翰墨，岂申馀勇？
    ○为留守群官谢恩诏表
    臣某等言：守太常少卿崔敦礼至京师，俯降神笔，曲垂诲奖，祗奉欣戴，伏深跃。臣等详观史策，历选前王，损益相承，质文递变，遗风馀烈，昭然可观。自尧舜之後，殷周已降，政道春杂，淳风斯寝，干戈日用，丧乱宏多，悠悠千载，莫能澄廓。况乎有隋失德，区宇分离，九鼎凫飞，八鱼烂。圆首方足，俱委骸於原野；实排虚，同取毙於凶毒。乱极则治，命实有归。河清启期，天祚攸底。陛下独运神武，援手濡足，陶甄庶类，屈已忘劳。日月之所照临，天地之所覆载，皆受更生之赐，俱荷裁成之力。加以留情庶政，昧旦丕显，扫涤烦苛。澄清礼乐，远迈开辟之功，牢笼帝王之表。时和岁稔玉烛遐被，嘉祉灵贶，金英自臻。朱明炎暑，聊因多暇，回鸾跸，巡幸甘泉，伏承摄卫攸宜，圣躬万福。下情庆幸，率土咸赖。臣等材质康陋，谬荷超擢，俯循薄劣，惧不克堪。谨当夙夜战兢，自相勖励，竭心罄力，以酬鸿造。使百僚率职，仰副天心；四方勉，俱称慈泽。臣无任。
    ○论薛子□等表
    臣师古言：伏见宣敕、别将薛子□、窦善卫二人，释禁引见，此实陛下圣德宽仁，垂恩宥过，固非愚虑，所能测量。然臣之区区窃有管见，犬马微志，不敢隐默。臣闻杀生威权，帝王之所执，而宪章法律，臣下之所奉。子□等身居五品，足知禁令，捕获罪人，已就拘执，计其本犯，又非死刑，遂乃违法恣心，擅行杀戮，是无惮也。诈云格杀，表奏求赏。是罔冒也。陛下付法司推穷，事须归实，而递相枝蔓，希冀恩泽，挟伪干真。是要君也。自古节义之人，亦有让死之事，皆为临危遇厄，事不获已，爱敬君亲，亡身弃命。岂如子□等明白故犯？怀诈藏奸，朋党比周，违经乱法，於义无所取，於礼无所劝，其罪不可恕，其源不可开。且法司之体，职当察狱，义无纵滥，不得阿容。二人虽则让辜，王司须定实罪。不言杀人之道，何者合坐？专述相让之辞，以为盛美。亦非守职务据正法也。若使二人皆承，则不知罪之所在，如其二人并讳，复欲何以断之？臣闻愚者之言，圣人择焉，脱有可采，伏愿许察。轻尘听览，伏增战栗。
    ○论封建表
    臣师古言：臣伏闻前年陛下亲发圣虑，将降明敕，博问卿士，议欲封建，斯诚天机独悟，妙策深远，既合事宜，实惟治要。然而议者不一，各执异端。或欲追法殷周，远遵上古，天下之地，尽为封国，庶姓群官，皆锡茅社。或云凋弊之後，人稀土旷，封建之事，并未可行。此皆不臻至理，两失其中。何者？今古异俗。文质不同，不可空采虚名，以乖实效。若即废罢州县，分为列国，无功而受封爵，庶姓而专臣吏，非直於理不合，亦自制度难成。至於磐石之基，实资藩屏，皇枝帝子，维城是寄。伏以汉祖拨乱，惩艾前失，大启九国，杂行霸道，规模宏远，历祚延长。近代浇浮，不树宗子，虽有王侯之号，了无藩辅之实。故易为倾动。颠而不扶。前哲往贤，论之已备。臣愚以为当今之要，莫如量其远近，分置王国，均其户邑，强弱相济，画野分疆，不得过大。间以州县，杂错而居，互相维持，永无倾夺。使各守其境，而不能为非。协力同心，则足扶京室。阶下然後命分诸子，各就封之，为置官僚，皆一省选用。法令之外，不得擅作威刑。朝贡礼仪，具为条式。一定此制，万世永久。则狂狡绝暴慢之心，本朝无怵惕之虑。臣辄献愚管，伏听采择。尘黩非宜，退增战惧。惶恐谨言。
    ○议明堂制度表
    明堂之制，陛下已发德音，久令详议。但以学者专固，人人异言，损益不同，是非莫定。臣愚以为五帝之後，两汉以前，高下方圆，皆不相袭。惟在陛下圣情创造，即为大唐明堂，足以传於万代，何必论户牖之多少，疑阶庭之广狭？若恣儒者互说一端，久无断决，徒稽盛礼。昔汉武欲草封禅仪，博望诸生，所说不同，莫知孰是。惟御史大夫倪宽劝上自定制度，遂成登封之礼。臣之愚诚，亦望陛下斟酌繁省，自为节文，不可谦让，以淹大典。
    ○请撰王会图奏
    昔周武王之时，天下太平，远国归款，周史乃集其事，为王会篇。今万国来朝，至如此辈章服，实可图写，今请撰为王会图。
    ○封禅议
