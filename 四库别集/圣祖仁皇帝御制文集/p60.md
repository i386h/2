<!-- { "loadSidebar": true } -->
　　东南为财赋重地朕时加轸念频岁以来虽在边塞用兵之际未尝不早夜殷殷睠怀寛恤兹以中外升平特事巡省并阅河工比至江南亲察民间饶瘠之状见淮南北地方叠罹水患深用恻然已经屡蠲屡赈仍命截留漕粮减价平粜其余各州县固市肆安辑耕凿恬熙而额赋浩繁民生拮据歴年逋负积算日増合行江苏巡抚安徽巡抚所属旧欠带征钱粮计及百万念小民方供新税复急旧逋物力维艰势难兼办里井既多催科之扰官吏复滋叅罚之烦应沛特恩槩行蠲豁除康熙三十三年恩诏内已经赦免外其三十四五六年奏销未完民欠一应地丁钱粮米豆麦杂税尔部行文该督抚察明俱着免征务饬有司悉心奉行俾使穷檐蔀屋均霑实惠如有已征在官诡称民欠希图侵蚀肥已者一经发觉定从重治罪朕身处宫禁与巡歴方隅无非孳孳民事但使闾阎丰足则国家裨益良多以此不惜蠲除频敷德泽凡厥官吏军民宜咸知朕意尔部即遵谕行特谕康熙三十八年三月十三日
　　谕吏部
　　朕以勤求民隐阅视河工特举銮舆巡省一切供御之费皆自内庭储偫不下烦于有司而经过山东江南地方各官备办夫船等项効力殊属勤劳此等官员有因公诖误罚俸住俸降俸降级革职留任者着察明悉从寛免尔部即遵谕行康熙三十八年三月十九日
　　谕吏户兵三部
　　朕睠念东南民生风俗特行巡省兼以黄淮为患亲阅河工比巡歴堤堰详加相度以疏导修筑之法指授河臣刻期兴作随南渉江表徧察民依顷至苏州府驻跸有浙江文武官吏及在籍官员迎谒于行在言浙民望幸之心至殷且切合词谆恳不啻再三朕勉狥舆情扬旌前发以三月十九日啓行自出京师以来一切供御之需皆出储备其沿途日用令该衙门照各地方时价采办一无所累于民如有官吏借名科派致扰闾阎者察实以军法从事地方大小文武官员与扈从官员借称亲旧私相餽遗与受之人及扈从大小官员随从人等有横行生事者一并军法从事凡经过地方百姓各安生业皆如常时务令廛无废市陇不辍耕毋得遑遽引避方今正届农时所过田亩勿令践踏其军民人等怀挟私怨受人指使擅于驻跸处所輙行告讦者一槩严禁不准仍照冲突仪仗例严加治罪尔部即传谕扈从大小官员人等倂行该督抚于各府州县城市乡村徧张告示悉行晓谕务令亿兆通知以副朕体恤惠爱至意特谕康熙三十八年三月十九日
　　谕户部
　　朕因淮扬地方数被水患躬临巡省目击田庐渰没之苦深加轸恤既截留漕粮以济民生仍蠲除积欠以纾民困其昨岁淮扬两属被灾钱粮曽经该督抚具题部议照例减免三分今念百姓糊口维艰安能办赋应破常格用沛特恩淮扬府属海州山阳安东盐城扬州府属高邮泰州江都兴化宝应九州县并淮安大河二衞康熙三十七年未完地丁漕项等银一十九万有竒米麦十一万石有竒着全与蠲免尔部行文该督抚即饬各州县张示晓谕务体朕悯恻羣黎之至意俾穷乡僻壤均霑实惠如有不肖官吏私征侵蚀者察出定治重罪特谕康熙三十八年三月二十二日
　　谕刑部
　　朕巡视东南行次浙省因官吏军民依恋诚恳特留跸数日以慰喁喁奏请之情独念获罪人犯身淹刑狱一干法网无由自新兹乘舆经临恻然矜悯用沛好生之泽聿示格外之仁该省各属地方有罪犯现在监禁者除十恶等真正死罪及诏欵不赦等罪与官吏犯赃不宥外其余自三十八年三月二十六日以前死罪以下已结未结悉着寛释夫省刑宥罪者朝廷之殊恩守身奉法者小民之常分必使黎庶向风咸知寡过期称朕孳孳敎育羣生至意可行文该督抚徧传所属张示晓谕尔部即遵谕行特谕康熙三十八年三月二十六日
　　谕吏部
　　朕顷自江南巡歴浙省沿途供御悉经储备不以纎毫取办闾阎而地方官料理夫船等项一无缺悮殊属勤劳此等官员有因公诖误罚俸住俸降俸降级革职留任者着察明悉从寛免尔部即遵谕行特谕康熙三十八年三月二十六日
　　谕户部
　　朕以省方问俗巡歴三呉比至浙省见缘路农桑固徧陇亩而地有肥硗时有丰歉歴年正供钱粮因输纳维艰致多逋负虽已准分年带征而新旧之赋取给于一时恐力作之民终难于兼办应通行蠲豁以庥泽除康熙三十三年以前恩诏赦免外其三十四五六年奏销未完民欠地丁钱粮米豆麦杂税着一槩免征尔部行文该督抚责令有司悉心奉行务俾均霑实惠如有官吏以完作欠诡词侵蚀者察出定从重治罪夫朝廷频赐田租所以优恤民力诚使闾里之间人敦本业家有余储则藏富在民朕深嘉赖可传示官吏军民人等令咸知悉尔部即遵谕行特谕康熙三十八年三月二十六日
　　谕户礼二部
　　朕子育黎元勤求治理日孜孜以施德泽厚民生为急务而江浙二省尤东南要地朕时切轸念比岁以来蠲豁田赋赈济凶荒有请必行无灾不防虽漕项钱粮向未蠲免者亦曽特防蠲免爱养之道备极周详庶几民生日益康阜用是乘舆时迈于视河事竣巡歴江浙咨访民间情形见淮扬一路既困潦灾而他所过州县察其耕获之盈虚市廛之赢绌视十年以前实为不及此皆由地方有司奉行不善不能使实惠及民所以小民虽怀爱戴之诚而朝廷恩泽卒未下究朕目击厪懐亟思拯防截留漕粮寛免积欠另有谕防惟各盐差关差向因军需繁费于正额外令在差官员以所私得赢余交纳充用今思各官孰肯自捐私槖势必仍行苛取商瘠民困均坐此着将加増银两一槩停罢以纾商民之累其两淮盐课康熙三十六年曽加増四十万两今恐商人办课维艰有渐致匮乏者着减去二十万两此外有应行应革事宜朕还都以后仍加商确次第举行该督抚藩臬皆地方大吏亦着悉心体访凡有可为民兴利除害者作速勘实陈奏严革杂派禁止刁讼然后胥吏不能作奸良民得以安业傥官吏有悖防妄行者许商民首告该督抚察出即行叅奏朕视民如伤惟恐一夫不获其所兹值海防升平兵革不事正当与民休息之时故特涣沛德音减征寛税以为闾阎留有余之力万一嗣后别有急需或不得已而稍议加増想在小民亦能共谅朕怀输将之恐后也至于江南浙江人文称盛入学名数前已酌定増额今着于府学大学中学小学各増五名举行一次以示奨励人才至意尔部即遵谕行特谕康熙三十八年四月初二日
　　谕户部
　　朕巡幸江南遍察地方疾苦深知民间生计艰难故将通省积欠钱粮尽行蠲免所过州县有被灾甚重者俱经拯济务俾得所兹闻凤阳府属去岁潦灾甚重是用破格加恩以示优恤康熙三十七年该府属寿州泗州亳州凤阳临淮怀远五河虹县防城盱眙灵璧十一州县并泗州一衞未完地丁漕项等银米着一槩免征尔部行文该督抚即饬该地方有司张示晓谕令穷乡僻壤咸悉朝廷曲轸灾黎之至意如有不肖官吏悖防私征使百姓不沾实惠者察出定治重罪尔部即遵谕行特谕康熙三十八年四月十六日
　　谕户部
　　朕巡省民生风俗南至于江浙兹以返跸行经山东缘途延见父老谘询农事幸今岁雨旸时若二麦继登小民可以无忧粒食但前年被灾泰安等二十七州县生计尚未丰盈宜更加恩休养所有康熙三十六年未完地丁银米俱着免征其三十七年应征钱粮原因灾伤令于三十八年完纳今念一岁之内并输二岁之租恐物力艰难未能兼办着分作三年带征以示寛恤尔部移文该抚转饬有司眀白张示务使穷乡僻壤均沾实惠以无负朝廷曲轸民依至意傥有不肖官吏私征侵蚀致上泽不下及者察出定治重罪尔部即遵谕行特谕康熙三十八年五月初六日
　　谕内阁九卿詹事科道
　　朕南巡至浙江见百姓生计大不如前歴年来屡将旧欠钱粮尽行豁免其被灾地方槩行赈济恩泽屡加在百姓应比往年丰足今反不及从前富庶皆因府州县官剥削人民多派侵取餽送上司或有沽名不受餽送而因事借端索取更甚凡有防小易结应审之事牵连多人迟延索诈者甚多此等情由在京官员亦有所闻而九卿科道无有不知其督抚不将此等情厘剔察叅反将行贿官员荐举廉正官员纠劾以致民生失所殊失朕爱养元元之至意且畿辅近地因朕不时巡察直隷地方竟无私派侵取情弊故人不知有私派之苦其各省督抚若体朕爱民至意实力奉行或有不肖劣员若科道不畏人不狥情察访纠叅则有司何敢复行私派侵取今作何令吏治澄清万民乐业共享太平熙皥之治尔部防同确议具奏特谕康熙三十八年五月十八日
　　谕戸部
　　朕思小民生计惟农亩是赖必年谷收成斯衣食无缺淮扬所属海州等州县衞接年河流浸漫田庐编氓艰于粒食朕心深切轸念已将康熙三十八年钱粮俱行蠲免今春南巡目覩民间疾苦恐致失所复将康熙三十七年未完钱粮尽与豁除谕令所司将沿河堤岸坚固修筑乃修防未竣夏秋又致冲决田庐尽没水中特命该抚往驻被灾地方动支积贮米谷并将漕粮截留亲行赈给今念清口河流未通民田仍遭淹没耕获无从百姓饘粥尚且艰难来年租赋安能输办着将这被灾海州山阳安东盐城大河衞高邮泰州江都兴化宝应等州县衞康熙三十九年地丁银米等项及漕粮漕项银两尽行蠲免尔部速令该督抚通行晓谕务俾均霑实惠以副朕拯防灾黎至意如有不肖官役朦混侵冐仍行私征者该督抚严察指叅从重治罪尔部即遵谕行特谕康熙三十八年十一月初五日
　　谕户部
　　朕君临天下抚驭兆人无日不以休养生息为念嘉与元元共图丰乐蠲租赐复时切于怀故从前于直各省权其缓急先后频涣恩施今海宇升平四方无事欲使普天率土咸登阜饶惟湖南地方素称鱼米之乡比年虽年谷顺成而民间犹未尽充裕是用格外加恩以绥黎庶所有康熙三十九年湖南通省地丁杂税等项钱粮着一槩蠲免尔部移文该督抚令徧饬所属实心奉行家谕户晓务俾深山穷谷均霑朝廷德惠以副朕爱民如子至意傥或借端征派泽不下究事觉定行从重治罪尔部即遵谕行特谕康熙三十八年十一月初八日
　　谕吏部
　　凡奉差遣官员理宜恪慎洁己办理公务事竣即遄旋复命庶不负委任之意嗣后如巡盐税审事察荒及一应差遣并部委各项官员傥有沿途骚扰需索绕道妄行或公务已毕仍逗留地方借端生事恣意乱行或将所带笔帖式拨什库人等私自遣往他处督抚系简任封疆大臣着即指名叅奏以凭究治如督抚瞻狥容隐不行纠叅事情发觉将督抚一并议处尔部即遵谕行特谕康熙三十八年十二月初九日
　　谕户部
　　淮扬等处百姓频年罹于水灾未宁干止朕心时切轸念比岁以来多方优恤蠲免赈给靡不举行去年春朕亲履河干目击小民田庐皆被渰没灾黎艰于粒食益为悯恻于懐爰命地方官按户赈济又将截留漕粮发赈平粜俾得赡养上下两隄岸前虽屡发帑金修筑迄无裨益去年二月面谕河工诸臣速行修治至今尚无成效复遴选廷臣同往经理无非轸懐民瘼欲令黄运两河隄岸速成斯民早安生业耳念水患一日不除则百姓一日不得耕种用是深以为虑着将今年漕粮截留二十万石存贮淮扬地方备用尔部即遵谕行特谕康熙三十九年三月初二日
　　谕户部
