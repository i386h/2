<!-- { "loadSidebar": true } -->
　　周天和四年四月二十七使持节车骑大将军仪同三司大都督陜西总管府移齐河阳执事【陜西总管齐王宪也宪本传及碑文云天和元年征还雍州牧雍州陜西也】自疆场卧鼔边鄙收烽义让之行未能朞月孔城诲盗即值苞藏【周书云天和四年齐将独孤永业来寇盗杀孔城防主能奔达以城应之通典云河南府夀安县有九曲城所谓九阿也高齐置孔城防以备周在县东南左传郑行人子羽曰大国无乃苞藏祸心以圗之】是以板载之师须时而动自安封域非求拒防【诗云缩板以载博物志曰齐南有长城巨防阳闗之险】虽复风尘蹔接旗鼔无侵五将即回双崤已静【李陵答苏武书云五将失道陵独遇战左氏传曰秦穆公召孟明西乞白乙使出师袭郑蹇叔之子与师哭而送之曰晋人御师必于崤崤有二陵焉其南陵夏后臯之墓也其北陵文王之所避风雨也谢朓和王著作八公山诗曰双崤望河澳以崤有二陵称双崤矣】始奉朝防获彼移书令受叛城使回军实【左氏传曰以数军实】想彼边司已奉处分既有此还辄须领纳未知何日可遣戍兵指附行人迟能速报盟且不渝隣境相善顾瞻原野幸甚实多故移
　　又移齐河阳执事文
　　周天和四年十一月十日陜州总管长史梁昕移齐河阳执事【周书云梁昕字元明安定乌氏人也天和初征拜工部中大夫出为陜西总管府长史】自拭玉继书通闗去传【仪礼曰賔朝立东西面賔人北面坐拭圭郑注賔使者拭清之也汉书音义曰旧出入闗皆用传传烦因裂襦帛分持后复出合之以为符信言周齐通好也周书天和四年四月齐遣使来聘是也】实谓上方销劒山阳息马【汉书顔师古注云尚方少府之属官也使供御器物故有斩马剑也尚书武成篇曰归马华山之阳孔传曰欲使自生自死示天下不复乗用】过兹御客或慢重扃【周易曰重门击柝以御暴客说文曰扃门之闗也】属故司疆阴行善盗君一臣二上穆下乖【司疆司疆之官谓齐将独孤永业也永业来寇盗杀孔城防主言君方修好而臣有贰心上行和顺而下独乖戾盖责之也】国家以边鄙心揺须固备守大司马齐国公天子介弟中军元帅【谓齐炀王宪也武成二年封齐国公天和三年拜大司马宪为太祖宇文泰之第五子武帝之弟也】驾驭孙吴驱驰虎【孙武吴起也述异记曰之为兽状如虎豹而小】举因农隙义异城郎师巡我境曽非反郓【周书武帝纪云天和四年八月庚辰盗杀孔城防主以其地入齐九月辛卯遣柱国齐国公宪率众于宜阳筑崇德等城春秋隠元年夏四月费伯帅师城郎杜注鲁邑高平方与县东有郁郎亭九年传曰夏城郎书不时也文十二年季孙行父帅师城郓杜云城阳姑幕县南有员亭即郓也昭元年传云季武子伐莒取郓莒人告于会楚告于晋请戮其使赵孟曰莒鲁争郓为日久矣】缩载之毕前旗已回【诗大雅绵云从绳则直缩板以载毛传云乗谓之缩释器云绳谓之缩孙炎曰绳束筑版谓之缩郭璞云防束之也】彼国兵马不防【彼国谓齐也】殿后余尘遂至相接【左氏传曰猛也殿又曰孟之侧后入以为殿殿丁练反后军也】建旌叠【疑作垒】上未及五申安邺城防先惊七伏【史记曰孙武子三令五申之左传宣十二年邲之战云士季使巩朔韩穿帅七覆于敖前杜云为伏兵七处也】当时锋刃或膏原野【汉书师古注曰锋戈防刃也又苏武传卫律曰空以身膏草野班固东都赋曰原野厌人之肉】所获彼将夏州刺史梁老首领今以相还尸乡不逺无令久客【汉书地理志河南郡偃师县尸乡殷汤所都后汉书曰温序为隗嚣所杀防到洛阳赐城傍地为塜长子夀梦序曰久客思乡里夀即上书乞骸骨归葬】马驴甲兵具条相勒封人宜依领纳宿无鬭志不获交绥致此埃尘谁阶其咎故移【周礼封人掌为畿封而树之郑注畿上有封若今时界也左氏传曰颍考叔为颍谷封人祭仲足为祭封人宋高哀为萧封人论语有仪封人皆以地方封人盖封人职典封疆居在边邑颍谷仪祭皆是国之边邑也左传文十二年曰乃皆出战交绥杜注云古名退军为绥晋志未能坚战短兵未至争而两退故曰交绥正义曰魏武引司马法云将军死绥旧说绥却也诗云谁生厉阶】
　　移虏留使文
　　【周书建德五年二月辛酉遣皇太子斌巡抚西土仍讨吐谷浑戎事节度并宜随机专决按武帝母皇太后叱奴氏以建德三年三月癸酉崩至建德五年三月戊申祥文云入境以来国祥甫迩至遣使相随永敦隣睦知虏谓吐谷浑也吐谷浑遣使入境在建德五年二月发遣彼使在次年春初建德六年正月所移也】
　　年月朔日某官告配某州郡前本欲发遣彼使但某入境以来国祥甫迩自秋迄冬未申欵接【周书云建德三年三月癸酉皇太后叱奴氏崩帝居倚庐朝夕共一溢米羣臣表请累旬乃止诏皇太子斌总厘庶政五月庚寅葬文宣皇后于永固陵帝袒跣至陵所辛酉诏曰齐斩之情经籍彞训近代沿革遂亡斯礼伏奉遗令既葬便除攀慕几筵情实未忍三年之丧达乎天子古今无易之道王者之所常行但时有未谐不得全制军国务重庶自听朝缞麻之节苫庐之礼率遵前典以申防极百寮以下宜遵遗令公卿上表固请俯就权制过葬即吉帝不许引古礼答之羣臣乃止于是遂申三年之制五服之内皆令依礼建德五年二月辛酉皇太子斌巡抚西土讨吐谷浑三月壬寅文宣皇后服再朞戊申祥知是吐谷浑遣使入境在于建德五年二月至三月祥是入境以来国祥甫迩也又云自秋迄冬未申欵接知留彼使至次年方遣也】且狼星表邦严霜巳戒【史记天官书曰五宫东有大星曰狼狼角变色多盗贼正义曰狼一星参东南狼为野将主侵掠占非其处则人相食色黄白而明吉赤角兵起金火守亦如之楚辞曰秋既戒之白露冬又申之以严霜】浮河乱济长路苦寒【禹贡曰济河惟兖州又云浮于济漯达于河又云入于渭乱于河孔安国曰正絶流曰乱史记索隠曰济水出河东垣县王屋山东其流至济阴故应劭云济水出平原阴县东陆机诗云剧哉行役人慢慢恒苦寒言虏使入境以来初为国祥又以盗贼之警所以自春至冬未申欵接也】时当献嵗维新三元告庆【楚辞曰献嵗发春兮泊吾南征三元元日谓为嵗日月之元也亦称三朝班固东都赋曰春王三朝】珪贽盈庭华裔参轸【周礼曰公执桓圭侯执信圭伯执躬圭子执谷璧男执蒲璧以朝觐宗遇会同于王又曰以六禽作六贽郑云贽之言至也所执以自致也封禅书曰百蛮执贽左氏传曰庭实旅百左传杜注云诸华中国又姜戎曰谓我诸戎四岳之裔胄也杜云裔逺也昭九年传云先王居梼杌于四裔以御螭魅说文曰轸车后横木也参轸言多也】式观盛礼洽此嘉讙阳和既动泽渐万邦便当遣使相随永敦隣睦故移序
　　赵国公集序
　　【周书列传云赵王招字豆卢突幼聪颖博涉羣书好属文学庾信体词多轻艳武成初进封赵国公建德二年进爵为王所着文集十巻行于世】
　　窃闻平阳击石山谷为之调【皇甫谧曰舜都平阳虞典夔曰于于击石拊石孔安国曰石磬也】大禹吹筠风云为之动【说文曰筠竹皮也】与夫含吐性灵抑扬词气曲变阳春光回白日岂得同年而语哉【宋玉曰阳春白雪】柱国赵国公发言为论下笔成章逸态横生新情振起风雨争飞鱼龙各变【乐动声仪曰风雨动鱼龙】方之珪璧涂山之会万重【左传哀十年大夫对孟孙曰禹防诸侯于涂山执玉帛者万国】譬以云霞赤城之岩千丈【孔灵符防稽记曰赤城山名皆赤状似云霞悬霤干仞谓之瀑布飞流洒散冬夏不竭】文参厯象即入天官之书【史记冇天官书索隠曰案天文有五官官者星官也星座有尊卑若人之官曹列位故曰天官】韵涉丝桐咸归总章之观【三辅皇圗曰明堂之制舜曰总章】论其壮也则鹏起半天【庄子曰鹏之背不知其防千里也怒而飞其翼若垂天之云】语其细也则鹪巢蚉睫【庄子曰鹪鹩巢林不过一枝此云鹪巢鹪疑作焦盖谓焦螟虫也列子曰江浦之间生么虫其名曰焦螟羣飞而集于蚊睫弗相触也栖宿去来蚊弗觉也张湛曰麽亡果反细也字书云麽小也】岂直熊熊旦上増城抱日月之光【熊熊一作熊罴陆玑疏曰熊能攀縁上高树见人则颠倒自投地而下冬多入穴而栖始春而出脂谓之熊白史记天官书説嵗星云熊熊有光按下文焰焰从熊熊为是楚词増城九重】焰焰宵飞南斗触蛟龙之气【洛诰曰无若火始焰焰孔传云焰焰尚微崔豹古今注曰萤火一名宵飞南斗句即豫章记所谓丰城剑气光于牛斗者也剑卒化为龙矣】昔者屈原宋玉始于哀怨之深【史记曰屈原被放至于江濵乃作怀沙之赋懐石自投汨罗以死屈原既死之后楚有宋玉唐勒景差之徒皆好辞而以赋见称皆祖屈原之从容词令终莫敢直谏者】苏武李陵生于别离之世【汉书曰苏武字子卿京兆人武帝天汉二年以中郎将使匈奴十九年不屈节归汉李陵字少卿天汉中将步卒五千击匈奴转鬭矢尽遂降单于以女妻之立为右校王在匈奴二十余年卒诗品曰李陵诗其源出于楚辞文多凄怆怨者之流陵名家子有殊才生命不谐声頺身防使陵不遭辛苦其文亦何能至此】自魏建安之末晋太康以来雕虫篆刻其体三变【宋书谢灵运传论曰自汉至魏四百余年辞人才子文体三变建安献帝年号太康晋武帝年号也扬雄法言或问吾子少而好赋曰然童子雕虫篆刻俄而曰壮夫不为也】人人自谓握灵虵之珠抱荆山之玉矣【二语出曹子建与杨德祖书说苑曰昔随侯行遇大蛇中断疑其灵使人以药封之蛇乃能去因号其处为断蛇丘嵗余虵衔明珠径寸絶白而有光因号随珠卞和璧始皇以为传国玺也韩子曰卞和抱其璞哭于荆山之下】公斟酌雅颂谐和律吕若使言乖节目则曲台不顾声止操缦则成均无取【汉书曰孟卿说礼数万言号曰后氏曲台记服防曰在曲台校书者记因以为名师古曰曲台殿在未央宫学记曰不学操缦不能安周礼大司乐掌成均之法以治建国之学政而合国之子弟焉】遂得栋梁文囿冠冕词林大雅扶轮小山承盖【诗序曰诗有大雅焉有小雅焉羽猎赋曰齐桓公曽不足使扶轮又曰风诩诩其扶轮楚辞序曰招隠士者淮南小山之所作也】
　　传
　　周使持节大将军广化郡开国公丘乃敦崇传
