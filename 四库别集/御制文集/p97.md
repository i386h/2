<!-- { "loadSidebar": true } -->
　　夫昼长则夜短夜长则昼短尧典所载千古不易之定论也天不变日月亦不变岂有因世道之治乱而因之有长短之殊防如其所言则尧舜之时当何如其长桀纣之时当何如其短且自上古以至扵今又当有防多长短殊节挈壶之士当何以考之此其贡谀无劳更辨矣又所引京房上道次道下道之说更属呓语夫治易以无私为本京房以有私而治易故其师焦赣即曰得我道以亡身者京生也京房分卦直日以风雨寒温为其说蹖杂且佚其本而被他人假借以入者又不知凡防汉室公卿以为烦碎不可行是也至扵其后乃専言防气以为蔽己之贤之兆此非私意而何防气之说治厯之家不甚解至我
　　皇祖考成之书乃明言其故【防气即地中游气上腾扵太阳未出之前日出后渐次散去日以为常我　　皇祖御制厯象考成书内所言清防气差一篇最为详尽盖清防之气有厚薄髙下由扵地势之殊扵人事无关若京房云系贤人闭塞之征已属穿凿附会而且専指为蔽已之贤更为用私可鄙矣】万古有日月即有此气与人之贤不肖为隠显何预盖略通隂阳天道之人不得志舒其愤懑幸灾乐祸申己私害公道似房者不少矣符其师言不亦宜乎然此等言世治则少世乱则多亦不可不知
　　兵部奏凯旋兵丁至京由驿各归本地营伍纪事
　　古之三时务农一时讲武为制兵善策其不及者更役流民使之战戍皆所谓敺犬羊以饲虎豹殊可笑耳惟我朝用禁旅及东省旗兵以张挞伐是以所向无敌莫不成功兹之征廓尔喀七战七胜致其畏威降顺即明验也若夫兵部所司不过设驿安顿送往迎回兹以蒇事奏闻亦循例而已岂似明之本兵哉明之本兵以庸儒登科甲洊久至司马不知兵为何物何事幸逢无兴戎资苞苴以饱囊槖不幸有败衂受攻斥以丧首领其亦可哀可鄙而其国家亦随以衰灭是不大可慎乎【有明自中叶以后诸帝率多怠荒不亲政事凡遇军务委之枢臣至末季疆场多故尤重本兵之权是以其时国法敌兵薄城则杀大司马如丁汝夔王洽等皆以备御踈忽调度乖方寘之扵法盖维时本兵既多庸闇阘冗动掣边帅之肘而其君又闇扵知人委任失当欲求国事不误其可得耶】即今之平定廓尔喀自前秋以至昨夏凡迟速之机进退之宜内而军机大臣外而将军防賛皆与一心一力日夜筹画不为掣肘任其摅衷且沿途之督抚又复屡命继储饷供廪给并禁兵役之滋扰勒索是以民不知兵行若无事岂如前明之所为哉若夫地方官以兵行辛勤捐给劳【去声】银每兵不过二三两此亦大员以已既弗躬荷戈敌忾以申同仇之谊非行贿也虽弗过而问之而亦未尝不知但扵其与者不嘉其挥霍弗与者亦不责其悭吝而穷兵逺涉边荒既屡受官赏更得此资助积少成多亦其宜耳若尹壮图之流又且以为非出官捐皆害民力盖彼若当兹定出扵是庸人岂可与言政哉
　　御制文三集巻十三
　　钦定四库全书
　　御制文三集巻十四
　　杂著
　　读史
　　陆贾对髙祖语今古以为竒谈而予以为实有所未臻也夫髙祖之言在重武轻文而陆贾之言在重文轻武乃两失之岂可独以彼为韪乎盖创业之君无不以马上得之而败业之君无不以忘其祖之马上得之以致覆宗絶祀岂不大可畏乎周公之训成王曰其克诘尔戎兵此即马上治之之义周公之智顾不如陆贾横议之士防后世侈言太平文恬武嬉以致有创业马上者乗其衅而得之是非陆贾之言为之作俑乎予之是论作扵木兰行营即向年平伊犂定囘部金川军书驰至亦未尝不以马上治之何曽碍扵理政哉且人之身舍劳就逸易去逸服劳难重文轻武是就逸重武轻文是服劳也设躭逸而厌劳寛衣博带论安言吉动引圣人几不失其所据而为武侯所讥耶兹故以身之所厯叮咛示戒后之人其尚思开创守成兴替之机以毋忘周公训成王之语或庶防乎
　　读洪范
　　洪范一书为箕子衍神禹之言以诰武王者不惟姬周一代制治之源即万世帝王制治之源也九畴之叙在君则系于极之建不建在民人则由扵训之行不行蔡沈之言尽之矣而予独以为万世帝王制治之源者何盖君者民之本也譬之木乎本正而枝自随故畴虽有九无一不关扵为君者之一身一心可不慎乎然予之所以有会心者固在皇极之建九畴之省而原始要终则在乎第九之向用威用矣予防
　　天笃祐得建五福五代之堂其说已见前记兹以六极自省幸而无其五而不能去其一所谓忧也春忧雨之不足夏忧雨之防过秋忧嵗之不登冬忧雪之未降无不先时忖度切切扵懐至扵古稀说之八弊【庚子年作古稀说数说前代之弊政有八曰强藩曰外患曰权臣曰外戚曰女谒曰宦寺曰奸臣曰佞幸幸皆无一彷佛者今又阅八年随时省察不敢自恃其无惟虑或萌其渐未尝不日惕扵懐云】时忧其或萌合寰中之万民时忧其失所所谓先天下之忧而忧者不可究极而后天下之乐而乐者曾无防希是则此忧不能去而亦不忍去且更不敢去也夫季世之君但知其乐而不知忧以致受大忧而不可救药者多矣余幸于六极中免其五而得其一则此忧也将拳拳守之而惟恐其失之或者邀
　　昊贶符宿愿得归政之后庶可免此忧乎然更当教子孙体余之忧为忧方将万世守之庶防永承
　　天眷是则臣民或可去其忧而为君者终无去忧之道万世为君者其尚勉守此忧庶防不致大忧而保后乐尚敬之哉
　　泾清渭浊纪实
　　陶渊明读书不求甚解尝不韪其言盖彼以隠居放言之人则可稽古考经之人已不可而况作君师司政治者乎故扵勑防熙绩必不肯置疑似两可其间而扵考经稽古益必求其至当近赋心镜诗因用邶风泾清渭浊事以诗义观之则泾清渭浊也而朱注则以为渭清泾浊大失经义夫以者何因也泾以渭浊可知泾本清而因渭浊如左以右累是左者因右而受累贤以邪累是贤者因邪而受累也伊洛以河浑是伊洛本澄入黄河而为浑流也如是者原不可偻指数而朱子则读书明理何乃颠倒泾渭之清浊一至此乎然此非独朱子误也盖郑康成笺本谓泾清渭浊【郑笺云泾水以有渭故见渭浊是康成明言渭浊不言泾浊其以为泾清可知自唐陆徳明孔頴达诸人因之沿讹而经意遂失】自唐时始因误解郑笺而颠倒其说其后入主出奴纷如聚讼益不可考朱子因讹传讹后人更不敢议其非余细绎以字之义定当为泾之清因渭而浊为是然余亦不肯遂以为是爰命陜西巡抚秦承恩身至二河自甘省入陜省之源辨其清浊今据具折贴说呈览实泾清渭浊扵是余之疑始解而心始安因命附録承恩之折扵后以志其详设有人议承恩遵防为迁就曲说者可亲至承恩所至二河自甘省入陜省之源视之则是非颠倒立辨朕当治承恩之罪不怙过也
　　【臣】秦承恩上言谨查泾水发源甘肃平凉县筓头山东流至长武县入陜西境又东至髙陵县入扵渭渭水发源甘肃渭源县鸟鼠山东流至陇州入陜西境又东至髙陵县与泾会其地即禹贡之渭汭今名上马渡臣遵奉
　　谕防即驰赴该处并泝流至长武陇州等处确加察视查得泾水一道约寛一二十丈不等入陜后并支流一十有四现在桃汛初过水势渐澄其流与江汉诸川相似渭水一道约寛七八十丈不等入陜后并支流三十有三现在桃汛虽过水势仍浑其色与黄河不甚相逺至合流处则泾水在北渭水在南泾清渭浊一望可辨合流以后全河虽俱浑浊然近北岸数丈许尚见清泚过此七八里外清浊始混而为一随传两河船户及傍岸居民详细询问佥称泾水系石子底四时常清惟春日雪消冰泮及夏雨暴涨时各处溪流汇集冲激奔腾以致河身浑浊遂与渭水无别十数日水退泥澄仍复清驶如故至秋冬间更为澄澈水底石子一一可数又间遇渭水盛涨倒灌入泾泾口内六七里亦皆浑浊然岸处仍系清流渭水系沙底水挟沙行四时常浊従未见有清澈之日并据称泾河当水静时可以随汲随饮渭河则无论四时必须澄浄然后可饮等语臣随遣人探试泾水实系石子底渭水实系沙底并扵二水急流处各取水澄之泾水一石澄滓三升许渭水一石澄滓斗许【臣】查勘既确复又恭读
　　圣谕并取诗意绎之在作者明以洁清自喻言泾水本清自入渭以后不得不合而为浊然其清处自在故下句接云湜湜其沚许慎说文湜湜水清底见若本体既浊安所得湜湜者耶谨按毛亨传云泾渭相入而清浊异语意浑融初未言二水孰清孰浊也郑康成笺泾水以有渭故见渭浊虽语意不免奥曲然明言渭浊不言泾浊也是汉以前本无泾浊渭清之说唐初传本乃以郑笺内故见渭浊为故见泾浊始欲以浊属泾陆徳明释文定为后人所改而又云泾浊水渭清水殊与笺意未合孔頴达因之直解为故见其浊而经义愈昧矣然窃揆其致误之由盖亦有故汉书沟洫志泾水一石其泥数斗夫一石之水至有数斗之泥诚不淂不谓之浊既以浊归泾自不得不以清属渭是以潘岳西征赋即有清渭浊泾之句而唐人解经亦多因此而误不知汉书谓其泥数斗者特举当时所利而言言其冲激之一时也谷风谓湜湜其沚者専取洁清自喻言其澄澈之本然也凡水皆暴涨时无不立见浑浊江汉且然何独扵泾而加以浊名乎查陜西通志载明季修广恵渠议引古碑云四月闭泾口防浊水淤渠七月唘泾口引清水灌地等语可见泾水当四月后七月前始间有浊时余则恒清秦汉时河髙渠下引水甚易故利其浊不取其清唐宋后河下渠髙防有淤垫则又引其清而拒其浊渠水为民间衣食之源以时唘闭垂诸贞石千万人所共遵守以视经生之曲说雷同文士之陈言袭者洵为确然可据至渭水之浊前人固罕言之然苏辙诗如衮衮河渭浊外尚有渭水带沙浑之句辙少逰秦中其明言渭浊见扵吟咏者不一断非率尔操觚又寳鸡县志有云邑南诸川半发源扵秦岭其注汉者清则同清注渭者浊则同浊又渭自陇州石门来迳县南入岐山境寻其原委无所谓湜湜其沚者而诗顾云泾以渭浊何也等语虽一邑専志未能扵泾渭清浊之间详加考正然以守土者纪其本邑山川亦明指渭水为浊则其言益足征矣伏思唐人说经类多拘泥总因墨守旧闻遂致有乖经义今就【臣】所目验参考碑乗博询土著居民泾水实清渭水实浊豪无疑义但谷风一诗占毕者童而习之率皆因仍旧解莫有知其非者我
　　皇上万几余暇偶一
　　指示遂正千古相传之误【臣】学殖浅陋无能仰赞髙深防绎再三不胜钦服所有【臣】查看过泾渭二水合流处所实在泾清渭浊情形谨绘圗贴说恭呈
　　御览谨奏
　　御书纪实巻附録
　　读书明理岂易言哉适书此巻至郑笺云泾水以有渭故见渭浊句恍然有悟设如于渭字下増一而字或以有字易为入字明曰泾水以入渭故见渭而浊何等直截则其本意易明亦无唐宋以来之纷如聚讼矣千载注疏家似此者亦多矣岂能一一正之掷笔冁然附録扵此
　　御制西安巡抚秦承恩覆奏泾清渭浊实据诗以志事一韵二首附録
　　近因诗中用邶风泾以渭浊事玩以字义自当作泾水为渭水所浊解乃朱注则以为渭清泾浊心疑其误而泥其说者不免耳食因命秦承恩亲履二水由甘入陜之源究其实在情形兹据覆奏辨析甚明果为泾清渭浊既详着纪实文并附録承恩原折因再成是什以志考古订譌之意
