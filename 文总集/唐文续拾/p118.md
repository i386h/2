<!-- { "loadSidebar": true } -->
    ○玉牒特创嘉名奏
    窃以圣唐玉牒，与史册并驱，立号建名，期于不朽。伏乞付宰臣商量，於玉牒之上，特创嘉名，以光帝籍。（《唐会要》六十五）
    ☆崔郸
    郸，第进士。累除刑部郎中，迁吏部侍郎。由宣歙观察使，入为太常卿。文宗末，改中书侍郎。终淮南节度。
    ○旌陈五代同爨奏
    溧阳县百姓陈，五代同爨，请蠲除赋税，旌表门闾。（《册府》一百四十）
    ☆滕向
    向，大和三年以右庶子致仕。
    ○乞给券奏
    伏蒙天恩致仕，今欲归乡，家在浙东，道途遇远。官参四品，伏乞行给婺州己来券，庶使衰羸获安，光荣乡里。（《唐会要》六十七）
    ☆吕贞俭
    贞俭，开成中进士。
    ○陈少公亡太赍蒋氏墓志铭（并序）
    夫人族本乐安郡，郓府节度押衙兼御史中丞裕十七代孙。派流远裔，簪绂相承。祖肴，皇虔州赣县尉。父政，好游山水，志考诣文，弃业从途，终于虔州。夫人即公之第四女也。少而孤露，育于母手，每思其亲，常哀咽不食而竟夕，繇是亲戚咸哀而异之。性直寡言，喜怒未常见於色。及笄岁，嫔于陈氏。性仁温孝，能奉舅姑，於娣姒之间，偏沐抚爱。姑常谓之曰：“蒋氏新妇解吾意，每所动用，皆合吾心。”此乃妇德也。有子二人，一男一女。女出侍江家。男季端，娶故徐州彭城县尉刘氏第三女也。有孙四人，长孙师贞，次孙宫十、李老、金娘等。自夫人於开成五年六月中旬卧疾伏枕，至今春渐将逾殛，知大期向终，顾为其男曰：“吾气力顿衰，殆将不起。夫礼节廉让，汝粗知也，吾终之後，汝主奉农业局，当谨节温勤，无至哀毁，此即吾瞑目无忧。”子遗此示，向卯而终，享龄六十九矣。以其年春二月十三日甲寅，宁神卜兆于江阳县嘉宁乡北五乍之平原，礼也。呜呼！泉扃一奄，邈于千古，萧萧松柏，烟伴愁云，孤魂，路乖亲戚。嗣子季端，恐陵谷千变，乃克石纪铭。其词云尔：
    其一曰：漠漠春云，归无处所。悠悠大川，贤愚一路。人人德行，奄忽朝露。刻石记铭，以永千古。其二曰：恍恍魂游逝水，森森坟耸荒川。望愁云兮气绝，号叫声咽空原。会是元年二月十三日记。（石刻。《唐代墓志汇编?会昌一》）
    ☆赵博齐
    博齐，大和间人，自署嵩阳隐土。
    ○大唐故朝议郎河南储登封县令上柱国赐绯鱼袋崔公墓志铭（并序）
    忠信笃敬，天爵也，渊默诚悫者有之；卿相禄位，人爵也，运机□□者得之。至於志意修而骄富贵，道义重则轻王侯，由是论之，人与天一何远哉，今见之於崔公矣。公讳蕃，字师工，魏郡博陵人也。自食菜受氏，世有明哲，子玉以座右显，季由屏风著，或以《春秋》笔削自任，或以嫉恶鹰隼兴谣，後魏定姓，氏簇为第一。风流炽焰，以至公大王父元隐，皇朝比部员外郎；王父讠甫，华州司法参军；父氵，少府监，赠散骑常侍；皆以肖重称美，首冠士流。於戏！侯王不系其本根，凤雏必生於丹穴，公即右貂之仲子也。早以门荫补崇文馆学生，试经高第，授华州参军。历摄诸曹，若纱更练，方辩才适用也。次授郑县主簿，未上遘内艰，色惨神伤，泣饮而哀，衣裳外除，犹杖而起。久之，方调授郑县尉。不乐烦剧，辞疾就选，授左金吾卫录事参军。兰□清，联获殊最，以政治修举，为楼烦陈公所辟，为监牧使判官，奏大理评事。公勤绩著，群牧孳息，转大理司直兼殿中侍御史。陈公改迁，又为後使郭公邀留，奏殿中侍御史，迁监牧副使。骅骝驵骏，服御称旨，特加章服，以报勋劳，朱绂煌煌，益光宠命。郭公以称望弥重，非外□所堪，上表荐闻，除河南府仓曹参军。秩满，调集天官，又以才出流，记名宰府，众谓此时必居廊署。执政失鉴，除登封县令，咸共冤叹，公独欣然。之官二旬，遂至颠殒。大和癸场面岁闰七月三日，启手足焉，享年五十有九。夫仁者必得其名，必得其寿，宰辅不至，耆传尚遥，稽验前志，一何爽也。
    公率性闲暇，襟抱澄旷，弱不好弄，乐道遗荣，自幼至长，不易其操。德宗韦贤妃，公之从母也，恩荣重沓，□□□光，竟以冲退，不受其荣。家贫位卑，断可识矣。娶河南于氏，有子二人。长曰阎约，挽郎出身。次曰阎六，岁与名齐，戏罢辄啼，伤心何极。有女□人，长适太原王氏，馀未及笄，皆泣血呼天，行路哀叹。季弟著，检校太仆少卿□州别驾，手足情重，洒泪盈襟，抚孤奉榇，以其年十一月八日，归葬于京兆□□县宁安乡曲，先茔也。博齐与公少相狎，长相爱，芝焚蕙叹，吾□□□用感生平，泣而铭曰：
    孔周之剑，不能煞人。光含冰雪，闭匣生尘。上稽往古，艺绝无邻（缺六字）今辰。岳岳登封，深怀至仁。垂髫启手，不丧其真。道非偶运，不执□□。身为帝戚，且复居贫。冲谦抑退，安此沉沦。绪传万祀，孰不书绅。少陵原畔，万木无春。唯馀令德，终天不泯。（石刻。《八琼室金石补正》七十二、《唐代墓志汇编?大和六四）
    ●卷三十
    ☆余球
    球，会昌中人。
    ○五大夫市新桥记
    夫山岳降灵，非大圣无由开化；适化所有，非释教无以导心。於是会稽东不远七十里，有大泽曰虞江，江之东南廿里有草市，粤五大夫，在凤山南面。山则连环朝仰，如君臣相挹有序，冠纟免虽异，人莫能测。本因焦氏立茔於此，孝感上圣，而为名焉。故其地也，聚天下之民，鬻天下之货，市之南岗则德兴村，大云寺置庄於兹市之北新江路，路通於市。则黄山河，古人以彳勺之将接，行旅为不滞之由，缘不壮不丽，危而且险，或游童牧竖，登陟於此，多误断坠堕，以父母兄弟□噫相仆，为民所病。
    时大云寺僧常雅公，本吴郡富春孙氏，因宦徙居金华焉。上人少小聪慧，知释教之可归，岁从缁，心若冰镜，戒全鹅珠，穷阿难之妙音，洞迦叶之微旨。既见我皇帝乾元启运，布德维新，遂乃发心慕缘，造兹桥二所。其桥上临星斗，下跨洪流，资万世之妙因，旌千秋之胜善。时有前溧水尉彭城刘公皋，发心造斯胜幢，其议□卓立南岸，用彰永福（缺）。太子岳牧县宰父□师僧，十室长幼，资其冥福，使亿劫著善，为行旅揭厉，逃炎送饯，赏玩怡神者哉！时廉使李公仁风远扇，卧牧百城；邑大夫王公术过烹鲜，轸嵇琴於棠树。□丞公簿尉诸公，有仇香之异能，同梅真之惠化。并州县职吏，及市内尊幼，四村檀越，并八龙兄弟，三虎子孙，其植胜因，同祟广福。会昌三年岁在渊献月属无射二十有九日建。
    □唐会昌三年建此幢，至五年八月奉敕毁寺，其幢随例亦毁。至大路即位元年，佛法重兴，至四年庚午岁秋七月九日，前宣州溧水尉刘皋，与当信十等，同募缘而再建立於五夫桥南，□丹ぬ周圆，伏虑代□□□，後人不晓，遂克金石，聊□□□。廉使李□、令常□□□主簿罗□、尉李□、郑□□□□□将郑□勾当陈继宗、冯招。（《越中金石记》）
    ☆于
    ，京兆人，会员中乡贡进士，字子漪，终泗州判官。
    ○唐故河中府永乐县丞韦府君妻陇西李夫人墓志铭（并叙）
    夫人李姓，敦煌远孙。曾祖承家，皇越王府司马；祖庭，皇朝散大夫太子典膳郎；父衮，皇虔州剌史赐紫金鱼袋。夫人即衮之第二女。生河东柳氏，嫁京兆韦敏。敏先夫人而殁。夫人为女淑，为妇干，奉释仰道，虽缁衣黄冠，不能嘉也。谐六亲，奉公敬，假假然不摇其仪，レ幼指卑，入则躬善。夫之前媲，有女有男，抚育煦暖，虽熟知审识者，亦不辨其异出也。四十五年称未亡人，计生活於郊屋，荆扉瓦牖，食糠羹藿，眉不戚涩，怡怡然若居朝市食香脆也。开成四年代八月廿二日，无不适，□叠足如寐，没于京兆储云阳县龙云卿之旧第，享年六十六。邻里乡党，恸若已属。用会昌五年正月廿四日，葬于兴平县茂陵乡肺浮原。接先夫人适韦门，韦敏第三娶，是不早。夫人已无有出。韦前室男曰通，娶李氏，官及成都新繁尉；女曰婉，妻荥阳郑氏，皆前夫人而终。通之子嗣实、茂实，皆顺而孝，悲奉葬贝，已得兆时，祈外兄郑茂卿请识墓於京兆于。於郑之亲，亦郑於直之类也。是为铭曰：
    嘻夫人，生有云，女良族，妇德门。折有仪，揉不纷，道释，了无昏，无厥家，法可尊。呜呼兮，复其魂，邃安兮，定有坟。（石刻。《八琼室金石补正》七四）
    ☆王俦
    俦，会昌中试左骁卫兵曹参军、前延州防御衙推。
    ○唐故宣功参军钜鹿魏君夫人赵氏墓志铭（并序）
    公讳邈，字仲方。《世本》云：秦改魏为钜鹿郡也。後徙家于山南，今则洋州兴道人也。昔周建侯王，是称盘石，国命良相，谥曰文贞。公自枝派初分，导自洪源之注；兰荪并振，时为铨藻之芳。祖宾，父朝隐，皆敦儒术，谅识弘深，高乐轩林，自求野逸。公孝达参闵，学茂游夏，禀志孤贞，洁行端操。顷因入仕，多为台鼎、廉察之知，累以德艺精粹，开於天庭。始奏授怀州参军，次选授果州司户参军，次任婺州司功参军，次任宣州司功参军。凡历四郡，皆以直道佐理，惠洽优人，官赖其能，民受其福，以兹树善既至，必获神休。岂谓天丧贞良，倏延荒瘵，乃针石靡效，冥龄益乖，奄忽俄然，尽为松贾，是则逝波湮没而不还，风烛泯光於残夜。以元和九年十月十三日，不禄於任，寿年五十有五。即十年四月，护归京兆，窆于万年县洪固乡北韦村北原也。夫人天水赵氏，考皇任婺州长史升之仲女也。少习师保，内则素彰，懿淑茂仪，柔顺芳婉，而乃失翼凌虚，亡舟涉济，孟母彼美，敬姜谓欤？以会昌四年冬，偶婴微疾，殆累旬，冬笋冰鱼，日无不至。十一月十五，遂殁於延州丰林县之私第，享年七十有五。
