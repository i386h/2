<!-- { "loadSidebar": true } -->
　　某启近于録事叅军杜延昌处伏见公秋月遥想洛城十韵之作曲中之妙传乎郢客之声天下之珍得自隋侯之掌凤鸣六吕龙文九光骇属竒观相趋动色若乃政理余隙翺翔多暇临八水之髙秋企三河之上国衣冠济济入青琐而歩丹墀车马諠諠下铜衢而赴金谷人物仙舟之会风尘侠窟之逰莫不属想心目托情謡咏九廻灵府遥驰雨露之郊千里神畿近接风云之思雕文将锦綉同羙恵气与芝兰等馥用逈秦肆悬轻吕氏之金持入周京即贵洛阳之纸足使两都賔主羞谈翰墨二陆兄弟耻论词赋死者可作贾生为入室之徒来者难诬潘子得扶轮之地某学异通敏才非沉欝刀笔为吏趋驰之嵗月已多黼藻成文雅颂之风流尚缺平原从者终慙入楚之逰阙里门人空积后陈之叹徒以夙承光彩早延提拂曾将薄伎见知思以庸音自効輙忘固陋敢有和歌登卞肆而论寳入夔门而抚节拟托非伦揣摩增谨启
　　谢皇太子玉华山宫铭赋启　许敬宗
　　臣敬宗行成季辅等启昨晩内坊丞王君徳奉宣令赉臣等玉华山宫铭赋二本拜承恩贶骇抃交懐跪翫清辞早河溢目伏惟殿下天资学府道贯生知绚发词林若春华之丽韶景漪清碧海譬秋水之澹晨霞仙鹤和吟慙八音于雅韵神龙缛彩谢五色于雕文绮布天庭云生石砌理含贞防雅逹谷处之端趣极幽闲妙尽嵓居之体烟松合翠露桂分红察彼殊形翻然共色究写真之奥防擅体物之穷神若乃汉月钩空乍临珠箔石苔垂髪或映荘帷莫不理超词表意生文外自余清防触类竒新成若神化之工光乎性道之制盖由基天挺裕纂圣凝离故能迈古超前纳卿云于度内逾俦絶侣括启诵于胷中臣等忝荷殊私曲防垂示见所未见情百恒情无任鳬藻之懐谨上启陈谢谨启
　　上从舅侍御启　　　　　　王　勃
　　某启一昨弟勋至奉命以宪台诗十首垂示气横霜署彩洞云扃綉衣兼藻肆之华白简控机之奥仙騘在驭践文路而驱神獬冠临下望词林而直指某质惟茅艾名隔缙绅虚霑自出之荣每愧诸甥之列恩华曲被诲诱傍临识谢知音荣深覩奥虞韶忽奏听律吕而忘疲楚匣遥开仰光芒而不暇昔孔融之逢元礼罕覩髙文王粲之谒伯喈终慙懿戚援今企古议徳畴恩荷栗兼储【疑】悲欣两集但才非酷似攀宅相而多慙慕切如存临渭阳而増感不胜荷戴屏营之至
　　和闺情诗启　　　　　　　骆賔王
　　賔王启学士袁庆隆奉宣教防垂示闺情诗并序跪发珠韬伏膺玉札类西秦之镜照澈心灵同南指之车导引【集作发】迷误窃惟诗之兴作兆基防古唐歌虞咏始载典谟商颂周雅方陈金石其后言志縁情二京斯盛含毫沥思魏晋弥繁布在缣简差可商畧李都尉鸳鸯之辞纒绵巧妙班媫妤霜雪之句发越清廻平子桂林理在文外伯喈翠鸟意尽行间河朔词人王刘为称首洛阳才子潘左为先觉若乃子建之牢笼羣彦士衡之籍甚一【集作当】时并文苑之羽仪诗人之镜爰逮江左謡咏【集作讴謡】不辍非有神骨仙才【集作材】专事风道意顔谢特挺牋辞典丽【英华作顔谢欝为丽则恐非】自兹已降声律稍精其间沿改莫能正本天纵明睿卓尔不羣听新声鄙师涓之作闻古乐笑文侯之睡以封鲁之才追自卫之迹兹雅奏抑彼滛哇澄五际之原攷四始之固可以用之邦国厚此人伦俯屈髙调聊同下俚【集作里】然思入态巧文随手变雅调慙其曼声延年愧其新曲走以不敏谬防提汲谨抽词奉和轻以上呈未近咏謌伏深羞悚【集作悚恧】谨启
　　谢河东公和诗启　　　　　李商隠
　　商隠启某前因暇日出次西溪既惜斜阳聊裁短什盖以徘徊胜境顾慕佳辰为荒草以怨王孙借羙人以喻君子思将玳瑁为逸少装书愿把瑚与徐陵驾【一作架】笔褎然而作曾无足观不知谁何仰逹尊重果烦属和弥复惊【集作兢】惶某曾读隋书见杨越公地处亲贤才兼文武每舒锦綉必播管弦当时与之握手言情披襟得侣者惟薛道衡一人而已及观其唱和乃数百篇力钧声同徳隣义比彼若陈葛天氏之舞此必引穆天子之歌彼若言太华三峯此必曰浔阳九派神功古迹皆应物无疲地理人名亦争承不缺后来酬唱罕继声尘尝以斯风望于匠岂知今日属在所天坐席行衣分为七覆烟花鱼鸟置作五衡【集作冲】讵能狎晋之盟实见取鄫之易不以衅皷恵莫大焉恐惧欣荣投错无地来日专冀谒谢伏惟鉴察谨启
　　献侍郎钜鹿公启
　　某启今月某日舎弟新及第进士羲叟处伏见侍郎所制春闱于牓后寄呈在朝同年兼简新及第诸先辈五言四韵诗一首夫黄备防【集作彩】者绣之用清越为乐者玉之竒固以虑合机运清俗累陟降于四始之际优游于六义之中窃计前时承荣内署栢台侍宴熊管从畋式以风骚仰陪天籁动沛中之旧老骇汾水之佳人非首义于论思实终篇于润色光传乐録道焕诗家况属词之工言志为最自鲁毛兆轨苏李扬声代有遗音时无絶响虽古今异制而律吕同归我朝已来此道尤盛皆防于偏巧罕或兼材枕石潄流则尚于枯槁寂寞之句攀鳞附翼则先于骄奢艳佚之篇推李杜则怨刺居多效沈宋则绮靡为甚至于秉无私之刀尺立莫测之门墙自非托于降神安可定夫众制伏惟閤下借其余力廓此大中足使同僚尽懐博我不知学者谁可起予某比兴非工颛防有素然早闻长者之论夙托词人之末淹翔下位欣托知音抃贺【集作賛】之诚翰墨无寄况乎仲氏实预诸生荣沾洙泗之风髙列偃商之位仰惟厚徳愿沐余辉輙罄鄙词上攀清唱闻郢中之白雪媿列千人比齐日之黄门慙非八斗【集作斗米】干冒尊重伏用兢惶其诗五言四首谨封如右【集作别】
　　上文章启上
　　上薛令文章启　　　　　　陈子昻
　　某启一昨恭承显命垂索拙文祗奉恩荣心魂若厉幸甚幸甚某闻洪钟在听不足论击缶之音太牢斯烹安可荐羮藜之味然则文章薄技固弃于髙贤刀笔小能不容于先逹岂非大人君子以为道徳之薄哉某猥以【二字集作实】鄙能未窥作者斐然狂简虽有劳人之歌怅尔咏懐曾无阮籍之思徒恨迹荒滛丽名防俳优长为童子之羣无望壮夫之列岂圗曲防劳奨躬奉徳音以小人之浅才承令君之嘉恵岂不幸甚岂不幸甚伏惟君侯星云挺【集作诞】秀金玉【集作火】间成衣冠礼乐范仪朝野致明君于尧舜皇极允谐当重寄于周【集作阿】衡中阶叶泰非夫聦明愽逹体变知机如其仁如其仁方当防俊赏竒使拾遗补阙坐开黄阁髙视赤松然后与稷契夔龙比功论徳岂徒萧曹魏邴屑屑区区而已哉某实细人过防大【集作知】遇顾循防薄何敢只承谨当毕力竭诚防驽磨钝期効忠以报徳奉知己以周旋文章小能何足观者不任感荷之至
　　上恩光曲歌词启　　　　　许敬宗
　　某启少傅龄奉宣令防垂使撰恩光曲词六言四章章八韵谨率愚管宣述睿懐自惟浅陋深惧不允【一作惧允不合】窃寻乐府雅歌多皆不用六字近代有三台倾杯乐等艶曲之例始用六言今故杂以号字稍欲存于古体起草适毕未敢为定防假不获面启对封藁本上呈可不知宜伏听后命谨启
　　上武侍极启二首　　　　　王　勃
　　某启某闻螭掩耀光销【一作生】赤堇之芒白鹤催辉影灭青胡之寳由是紫氛霄耿指牛汉而忘归丹水神迷道【一作蹈】骊泉而罔悔其有龙文已逺轻圗剸兕之功鱼目滥持自疑灵虵之色循荣览分朝闻夕可君侯缔华椒阁席宠芝扃粲貂冕于金轩藻章于玉署月开鸾镜懐精鉴以分形霜湛虬钟蕴希声而待物吞九溟于笔海若控牛涔抗五岳于词峯如临蚁垤驰魂雾谷忻逢紫岫之英驿思霞丘伫接青田之响某北岩曲艺东臯下节攀翰苑而思齐傃文风而立至迹疲千里未陪丹毂之逰叶契三英尚隔黄衣之梦谨凭洪贷輙録旧文轻敢上呈列之如右涓波有托望日谷以驰诚钟皷无施伏雷门而假息谨启
　　二
　　某启一昨不縁媒绍轻承盼饰只宠相惊俯仰无地何则循方极尚亏风雨之间抚翼濡鳞犹失江湖之上况乎九天鹏术一代龙门荣枯舛致山川在目而可以追腾白日忘言于咫尺之书干突青云投迹于寻常之境徒以北林增秀弱翰知归东壑流谦纎鳍未己神交道合君侯昭片善之荣千载一时下走得长鸣之所是用谬凭髙奬曲撰芜音游海无际过雷自詟虽黄金激愤指秦路而方穷苍璧慙恩伏焦原而未逺谨启
　　上李常伯启
　　某启某闻杞林腾秀羽族知归旸谷流谦波臣有托然则朝光八圣尚欣牧竖之词道济五残未隔舆人之诵谨凭斯义輙呈宸逰东岳颂一首当仁不让下走无慙于自媒闻善若惊明公岂难于知我龙门髙逺黄道而无阶爵里既投呌丹阍而有地伏愿蹔停左右曲流国士之恩广进刍荛俯息樵夫之议轻陈径防退用彷徨
　　上皇甫常伯启二首
　　某启一昨奉命令写新对台防及前后旧文谨凭国士之恩敢进舆人之颂窃以龙镳就路驽骏相悬鹊镜临春妍媸自逺亦有飞霜匝地兰萧防共尽之悲烈火埋冈玉石抱俱焚之惨然则知音罕嗣流水空存至寳不同荆山有泪君侯饰扬刍议提奬芜词白圭成再见之荣黄金定一言之重鹏飚既接仰云迳而将趋龙阪可登指星台而有望循襟佩徳抚事知恩山岳有轻河汉无极谨启
　　二
　　某启自恭陈薄伎只奉话言咳唾成恩盼睐为饰征夫撃节方思孤竹之风壮士寒心实有长杨之作谨凭严命轻呈乾元殿颂一首将冀导江至海常以笔札见知南馆西园遂与簮缨为伍徳虽无尽攀骥尾而方遥生也有涯比鸿毛而非重谨启
　　上吏部裴侍郎启
