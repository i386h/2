<!-- { "loadSidebar": true } -->
　　锦衣仓北六朝之山色千堆【见乐序补序】骠骑桁南万古之江流一幅【晋史成帝沿淮设航二十四有竹格桁票骑桁舟阳桁等名】猘儿去后大有新亭【晋纪桓温来朝谢安王坦之迎千新亭温大陈兵卫延见朝士坦之流汗沾衣倒执手板按温小名猘儿金陵志新亭在府南俯瞰江渚】燕子飞时还存空巷【见少楹序及玉岩序】则有彩毫公子【见看奕赋】粉署郎官【见园次序注】续汉上之题襟【补注】效机中之织锦【见璿玑赋】衙香薫罢只愿笺愁椽烛烧余惟圗制恨玉玲珑小阁滴粉搓酥【词评晓风残月栁三变滴粉搓酥左与言】红菡萏山荘啼花怨鸟更值公叔华宗相君贵胄常栖莲幕【见紫序】别署竹坨杜紫薇掌书记之日艳体偏多【唐书武帝时杜祐孙名牧字牧之号为小杜以别杜甫牧生平不拘小节诗情豪迈多艳体尝客牛竒章幕为书记后为睦州刺史豪右屏迹号紫薇太守终中书舎人】韩君平知制诰之年宫词不少【详梧月词序】醉卧凤凰桥上曽翻十院琵琶【杭州志凤凰山南宋建都尝环入内苑有凤皇桥十院补注】狂游鸡鹿塞边【窦宪传宪为车骑将军出朔方鸡鹿塞与北单于战于稽落山大破之登燕然山刻石记汉威徳诏班固为铭】惯聴一军筚篥【见天章序】书之粉壁谱在罗裙况复柘湖既咸籍同居【吴地志华亭南有湖周五千一百一十九顷中有小山生柘树故湖山皆以柘名按柘湖非一处咸籍见祖徳赋注】秋锦亦机云不别【补注按机云见祖徳赋】共説陇西才地有谪皆仙【见三芝序舆志汉陇西郡唐陇右道今巩昌府】俱夸家令门风无腰不瘦【详逸斋序齐书沈约为太子家令】金防则临风对拓感激沈雄【见无忝序】玉笙则带月交吹淋漓顿挫【见闻后录李文饶曲云仙女董双成桂殿夜凉吹玉笙万户千门空月眀】僰僮破闷诉万里之飘零【眀田汝成炎檄纪僰人在汉为犍为郡唐为于矢部盖南诏东鄙也】燕女寻欢序十年之沦落溺人必笑姑流浪扵酒旗戯皷之间【溺人见天篆序】亡子思归长嚄唶扵残月晓风之下【庾信哀江南赋咸阳布衣非独思归亡子见皇士序栁三变词今宵酒醒何处杨栁外晓风晓月按嚄唶见雪持】畴能恵我定遘知音假曰华予【屈原山鬼萹嵗既晏兮孰华予】宁无好事【见憺园赋】扵是拈来犀管匣用琉璃【见园次序注】劈得蛮笺【见三芝序】装成玳瑁【见天篆序】地则钱塘檇李家山只两郡之间【杭州志秦属防稽东汉属吴陈曰钱塘隋曰杭州春秋扵越败吴于檇李按檇李城今在嘉兴府西南地】词如白石梅溪风格轶群贤而上【词集宋姜防字尧章有白日词宋史王十朋字龄乐清人着有梅溪集髙宗时廷对第一】厘为一巻约有六家従此井华汲处都吟栁永之章【宋栁永传永字耆卿有乐章集九巻叶少蕴云尝见一西夏归朝官云凡有井水饮处能歌栁词】自今纨帕贻来半织元稹之曲【补注】属有陈琳【见无忝序】寄言龚遂【见二斋序】仆也红牙顾误【见良辅序】雅自托扵伶官【诗集注贤者不得志托于伶官】绣幔填词长见呵扵禅客【补注】铜官玉女【详梧月序】邑居不百里而遥小令长謡【见鸿客序】巻帙实千篇有羡倘仅専言浙右诸公固是无双如其旁及江东作者何妨有七聊资谐幸恕清狂
　　曹实庵咏物词序【按十咏一隗嚣官甆杯一灌婴庙瓦砚一延陵季子劒一未央宫铜奁一朱碧山银槎一司马相如玉印一长平遗镞一大食甆茶杯一鱼苔牋一龙髯】
　　霜凋魏帐月中之剰瓦何多【见铜雀赋】水咽秦闗地上之残城不少【陇水歌陇头流水鸣声呜咽遥望秦川肝肠断絶注在闗西陇川】天若有情天宁不老【李贺诗天若有情天亦老】石如无恨石岂能言【左传石言于晋魏榆晋侯问师旷云石何故言对曰石不能言或凭焉不然民聴滥也臣闻作事不时怨讟渎动扵人则有非言之物而言】铜驼觳觫恒逢秋至以偏啼【见滕王赋及看奕赋】银雁沙惯遇天隂而必出【详徐母序按沙杨慎曰披张貎】山当雨后易结修眉【见皇士序】竹到江边都斑细眼【见憺园赋】溯夫皇始以来代有不平之事千年闗塞来往精灵【传毅舞赋释精灵之所束】万古江山凭陵鬼物【左传郑王子伯骈告于晋曰冯陵我城郭】縦复人称恨甚事奈愁何江淹工愀怆之辞【见尺牍序】鲍照擅苍凉之赋【见瀛台序诗品鲍照一作昭仕宋为临海王参军诗源于张景阳及茂先叹其才秀人防故取堙当代】正恐世阅世以成川年复年而作谷捧黎阳之土堙此何穷【东观汉纪邓训故吏知训好青泥封书従黎阳歩推鹿车过易阳载青泥一襆至上谷遗训庾信诗故人倘书札黎阳土足封后汉纪朱浮与彭宠书曰河濵之人捧土塞孟津多见其不知量也按黎阳山在大名府】积函谷之泥封来不尽【东观汉纪隗嚣将王元説嚣背汉曰元请一九泥为大王封函谷闗】然而劔锋尽缺总为旁观【广异记有农夫耕地得剑贾胡售以百万约明旦取之农夫夜归庭中有石偶以劒指之石遂中断诘旦贾胡载镪至视之叹曰剑光已尽不复买矣此名破山剑惟可一用吾欲持之破寳山耳】壶口新残只因细故【见紫序】青史则防畨刘项诚然与我何堪【详彭太翁唘世説桓温曰人何以堪详万栁唘注】黄河则满地袁曹遑曰于卿奚事【袁绍传田典説绍曰与公争天下者曹操也庾信伤心赋地鼎沸于袁曹世説桓谓王大服曰犯我家讳何预卿事】或虾蟆陵上暮年红袖所闲谈【国史补旧説董仲舒墓门人至皆下马谓之下马陵语讹为虾蟆陵】或鹳雀楼前故老白头之夜话【见天章序】或武担过客【见庭表序】曽看石镜扵成都【扬雄蜀记蜀王妃于成都作石镜一枚径二丈髙五尺以表其墓】或盩厔居民【见子厚序】偶得铜盘扵渭水【见滕王赋】苟非目击即属亲闻【荘子田子方篇仲尼见温伯雪子曰若夫人者目击而道存矣】事皆磊砢以魁竒兴自颠狂而感激槌床絶呌蛟螭夭矫扵胸中【见三芝序】踞案横书蝌蚪盘旋扵腕下【见憺园赋】谁能鬱鬱长束防扵七言四韵之间对此茫茫【见滕王赋】姑放浪扵减字偷声之下【词谱词有减字偷声调按木兰花五十字减字木兰花四十四字】吟成十首事足千秋赵眀诚金石之録逊此华文【宋书赵明诚同妻李易安善藏古有金石録】郭农山海之萹惭斯丽制【见天篆序】呜呼烟霾天水嚣官既蔓草千堆【见琅霞序巩昌志秦属陇西郡汉曰天水魏秦州汉书隗嚣成纪人素豪侠为上将军名震西川据陇西后归光武杜诗秦州城北寺传为隗嚣宫】浪打章门灌庙亦残阳一片【见滕王赋】悲哉季札劔影徒青【吴世家季子聘鲁过徐徐君　季札劒札心知之为使上国未献及使还至徐徐君已死解劒系徐君冢树而去】逝矣刘郎奁痕尚紫【列仙传汉眀帝永平中刘晨与阮肇入天台山见二女止宿后至家子孙已七世按上注指未央铜奁非刘晨】银槎泛斗难追博望之勲名【见无忝序及孝威序】彩笔凌云空羡马卿之词赋【史记相如既奏大人之颂武帝大恱飘飘有凌云之气似逰天地之间意】何况长平绣镞恨血全红【长平见翼王序绣镞见玉岩序】大食氷甆愁云半黒【杜诗集有大食刀歌注大食西方国名九域志舜奔苍梧山山有九峯常有愁云浮罩莫辨陵寝所在按宋牧仲得茶杯曰大食氷甆也实庵因填此词】织成鱼素粘海气以犹腥【见瀛台序注】掣得龙髯皷天风而倍怒【见孝威序九域志黄帝骑龙上天小臣攀龙髯龙髯防堕黄帝弓乃抱其弓而号因名其地曰鼎湖弓曰鸟号】岂非譆譆出出【左传或呌于宋太庙曰嘻嘻出出后鸟乌于亳社如曰嘻嘻注火妖也】诺臯之所未收【见素伯序】怪怪竒竒【国语申生之仆人曰竒生怪怪生无常】齐谐之所不载者哉【见素伯序】仆毎怪夫时人词则呵为小道倘非杰作畴雪斯言以彼流连小物之懐无非淘洗前朝之恨人言燕市实悲歌慷慨之塲【见渭仁序】我识曹君是文采风流之裔【杜甫曹霸丹青引将军魏武之子孙又曰英雄割据虽已矣文采风流今尚存】狂歌飒沓【见渭仁序】聊凭凤纸以填来【见尺牍序】老兴淋漓亟命鸾笙为谱去【见滕王赋李诗双吹紫鸾防】
　　钱寳汾词序
　　五陵烟月最説长安三辅笙箫【五陵三辅见渭仁序】尤推鄠杜【见鹰垂序】县名盩厔【见子厚序】楼前多织锦之妻【见璿玑赋】殿是馺娑【见铜雀赋】阙下有横鞭之客【见天章序】扵是貂蝉年少【见半茧赋】金粉仙郎【见铜雀赋及楚鸿赋】卫叔寳之体不胜绮罗【晋书王丞相见卫洗马曰居然有嬴形虽复终调畅若不堪罗绮西京赋似不胜乎罗绮】王夷甫之手讵离珠玉【见黄门序王衍传衍为元城令终日清谈而县务亦理毎捉玉柄麈尾扵手同巴衍従兄戎尝曰衍神姿髙彻如琼林瑶树云】时则栁衣染緑茘带垂青【三峯集李固言行栁下闻弹指声固言问之应曰吾栁神九烈君已用栁汁染子衣矣果得蓝袍当以枣餻祠我后果传胪第一楚词薜茘为带】鸣筝而过公主之园挟瑟而上将军之第【补注】台前故仗见南苑之参差【仪卫志仗劒防总名唐制殿下兵卫曰仗汉旧仪始皇上林苑在渭南后因名南苑杜诗忆昔霓旌过南苑大政记眀南苑方一百六十里中有按鹰台二海子皆元之旧也】阁下传餐【见璇玑赋】望西山之葱鬱【见闺秀序】李峤为秋雁之吟【唐书李峤字巨山少时梦人餽双笔自是有文名与杜审言等为文章四友天寳末眀皇乗月登花蕚楼有进李峤水调者曰山川满目泪沾衣富贵荣华能防时不见祗今汾水上年年惟有秋雁飞帝凄然曰峤真才子也是年幸蜀登白卫岭又歌是诗悲不自胜】王维有红豆之作【见素伯序】写之玳瑁【见天篆序】知才子之情多【见海棠赋】谱以箜篌【见鹰垂序】騐佳人之巧笑【诗】而蛾眉善怨【诗】时懐故里之莺花蝉髩工啼【见琅霞序】恒忆防时之娣姒云中射雁偏怆晨风花后钓鱼常悲流水絶忆嵇康之鍜【见半茧赋】惯思张翰之鲈【见九日序】是则栁郎中小令丽句虽多【见浙西序详金天石序】牛给事新声愁端不少者矣【牛防传牛防字松卿王建镇蜀辟判官后复仕蜀为给事中有词行世】仆类楚狂【见井叔序】偶来燕市【见渭仁序】一声河满怜司马之青衫【教坊记开元中沧州歌者临刑进河满子一曲以赎死剧谈录武宗孟才人毎于御前歌河满子一曲闻者莫不涕零后宫车宴驾才人自缢张祐诗却为一声河满子下泉须吊孟才人】三曡阳闗羡尚书之红杏【王维诗劝君更尽一杯酒西出阳闗无故人诗话唐人送别毎唱渭城朝雨之什其法下三句皆重唱故曰三曡或曰先唱七言后除上二字唱五言又除上四字唱三言一步急一步故云三曡也又唐诗有梁州歌第一曡则二曡者犹今第一只曲耳诗话宋祈字子京称小宋往见张子野曰欲见云破月来花弄影郎中子野屏后呼曰得非红杏枝头春意閙尚书耶】不揣题词之赠矧当判袂之时逐秋风而竟去余是愁人望眀月以相思君真健者【见无忝序】
　　金天石吴日千词稿序
