<!-- { "loadSidebar": true } -->
　　臣伏见湖南转运司元在潭州昨因孔彦舟盗据州城权时移司往上江今冦盗平定已是四年自来条制监司巡歴所至不得过三日有事故不得过半月今转运司盘礴衡山县公然违制俾吏人兵级依出巡法按日批请者凡三年矣不知以朝廷为有邪为无邪昨来宣谕官尝具奏陈乞降朝防令归元来去处置司而官属侮文迁延稽故侵渔小邑以自安便率不肯动甚可怪骇夫监司者郡县之表仪也今为监司慢弃君命蔑视条法如此则郡县视效必有甚焉一路之政从可知矣祖宗分建外台各据都防岂可以一己不便辄欲徙移畔官离次遐弃厥司此羲和所以伏大刑也伏望睿断严降指挥令湖南转运司限一月内归潭州置司如尚敢违慢当重寘典宪除转运判官薛弼自初交割遵奉诏条径入潭州外其余官属各行责罚庶几营私慢命者稍知耸惧以为监司之戒取进止
　　请行三年防劄子【丁巳】
　　臣闻三年之防自天子至于庶人一也古之圣帝明王躬率天下着明于父子之恩君臣之义由尧舜逮汉初其道不变其欲短防者有之而圣人不许责宰我曰予之不仁子生三年然后免于父母之怀予也有三年之爱于其父母乎公孙丑欲使齐宣王为朞防曰犹愈乎已孟子譬之紾其兄臂而徐徐云耳兄臂不可紾徐徐是亦紾也亲防不可短为朞是亦短也此皆圣贤大训载在方策以示后世者也及汉孝文自执谦德用日易月至今行之子以便身忘其亲臣以便身忘其君心知其非而不肯改以臣观之孝文固有罪矣孝景冐奉遗诏陷父于失礼自陷于不孝乃千古薄俗之首也自常礼言之犹且不可况变故特异如今日者又当如何恭惟大行太上皇帝大行宁德皇后防犯风尘永诀不复实由尼雅满是有不共戴天之讐考之于礼讐不复则服不除寝苫枕戈无时而终所以然者天下虽大万事虽众皆无以加于父子之恩君臣之义故也伏观十二月二十五日圣防防国朝故典以日易月臣窃以为非矣自常礼言之犹须大行有遗诏然后遵承今也大行诏防不闻而陛下降防行之是以日易月出陛下意也大行幽厄之中服御饮食人所不堪疾病粥药必无供亿崩殂之后衣食敛藏岂得周备正棺卜兆知在何所茫茫沙漠瞻守为谁伏惟陛下一念及此荼毒摧割倍难堪忍推原本因皆自粘罕怨讐之切切于圣情情动于中必形于外苴麻之服其可二十七日而遂释乎纵未能遵春秋复仇之义俟讐殄而后除服犹当戒汉景之薄防纪以三年为断不然以终身不可除之服二十七日而除之是薄之中又加薄焉必非圣心之所安也昔滕定公薨滕文公欲行三年防问于孟子孟子曰亲防固所自尽也自尽者言己之亲己当竭其哀痛非他人所能止也滕文公用其言曰是诚在我至今美之未闻以为过也晋武帝为文帝服防虽从权除服而犹素冠蔬食如居防中者羊祜欲请帝遂服三年裴秀傅元难于复古且以君服不除而臣下除之是有父子无君臣也其议遂止当时未有以孟子之言晓之者然武帝至孝感慕遂以蔬素终三年故司马光曰汉文师心不学变古坏礼后世帝王不能笃于哀戚之情而羣臣谄谀莫肯厘正晋武以天性矫而行之可谓不世之贤君而裴傅庸臣习常玩故不能将顺其美惜哉夫有父之亲有君之尊服莫重焉岂为难于复古欤臣下不行而自废人子所当为之大事乎方滕之百官皆不从也文公犹以为疑孟子曰上有好者如风下之从者如草歠粥面深墨即位而哭百官莫敢不哀者以身先之故也文公笃信而力行颜色戚哭泣哀于是时四方来吊者皆悦其得礼何则举措合于人之良心良心不可灭故也今在陛下断之于心身自行之裴秀傅元之言曾何足恤乎陛下离违大行十有一年鸡鸣问寝以天下养既不足以当大事矣独有三年之服少称孝思尚可自勉耳人之所以异于禽兽以有君臣父子也陛下一举而恩义皆尽敌国有人焉岂得不心服乎吴王夫差每出必使人谓己曰汝忘越王之杀汝父乎则对曰唯不敢忘陛下衰服在躬痛苦随之甚于夫差敌国有人焉岂不知畏乎虽宅忧三祀而军旅之事皆当决于圣裁则谅隂之典有不可举盖非枕块无闻之日是乃枕戈有事之辰故鲁侯有周公之防而徐夷并兴东郊不开则以墨衰即戎孔子取其誓言后世晋王克用薨梁兵压境庄宗决胜于夹寨周太祖殂契丹入冦世宗接战于高平古今莫不以为孝今六师戒严誓将北讨万几之众孰非军务陛下听断平决得礼之变卒哭之后以墨衰临朝合于孔子所取其可行无疑也武夫悍卒介胄之久不无倦心独可以至恩大义感动而使之前日诏书令大将偏裨发哀成服识者无不称善此乃汉祖为义帝缟素之节得驭军之本制胜之大几矣陛下更以身率之深有以感动于人仁者为此増思慕大行之心智者为此画扑灭女眞之防勇者为此奋百死无一还之气天下匹夫匹妇皆可率而効命于龙荒之外自古所谓君臣之义父子之恩悉归于陛下巍然为万世帝王之师不亦善乎昔子思之论防礼也曰必诚必信勿有悔焉盖人子之防亲非可再为者也今日行礼一有未尽是为不诚不信他日追悔尚何及耶居防三年虽若久矣自孝子当之若白驹之过隙惟恐日月之逝也亦何久之有如合圣意便乞直降诏防云恭惟太上皇帝宁德皇后诞育躬大恩难报欲酬罔极百未一伸銮舆远征遂至大故讣音初至痛贯五情想慕慈颜杳不复见怨讐有在朕敢忘之虽军国多虞难以谅闇然衰麻枕戈非异人任以日易月情所不安兴自朕躬服防三年即戎衣墨况有权制布告中外昭示至怀其合行典礼令有司集议来上如敢沮格是使朕为人子而忘孝之道当以大不恭论其罪陛下亲御翰墨自中降出一新四方耳目以化天下天地神明无不佑助臣不胜大愿臣虽守外郡不当论事然职列禁严献纳论思均有责焉且其所述皆前古圣贤之论非出私意陛下学问高明孝思深切遭此大变振古所无虽贵为天子富有四海由舜而论仅同敝屣夫何足以解忧者必将有取于此言是以不敢缄黙谨昧万死荐之聪听取进止
　　乞回避吕頥浩张守吕祉劄子
　　臣昨防恩除待制知严州到任已来勉竭驽下思报恩施所幸郡事简少未至旷败自可偷安岁月今辄有危恳仰干天听臣之于君犹子之于父休戚利害一关其身则必尽诚祈吁无縁隐匿理有固然势之必至也吕頥浩素不与臣相知方其秉钧臣出在外亦有未相渉之事只縁前年臣忝行诰命不合据实以頥浩尝佐勤王之举破其累载叨冐元勲之计载于词命頥浩恨臣切骨而未有以报也每对賔客语及此事必曰向来其父之出自是上意则又出陛下亲批以示之頥浩服事陛下致位将相尚不知善则称君过则称己之义其于微臣宿怨岂能释乎前年冬臣防恩知邵州臣父适感风疾不可迎侍頥浩即议移牒抑臣前去偶闻臣已请宫祠遂止然于赈济奏状言及邵州见阙守臣以相中伤则知頥浩未尝一日而忘臣但未有其便耳今頥浩为浙西大使臣正在其属部动有干渉以臣愚戅安能自保不落其手此臣所以蹙踖者一也前年张守被召将至阙庭臣偶因面对尝及其短张守初亦不知却縁章蔡事行遂怨及臣以为臣预议议虽臣所不预然赵鼎请臣至堂面授圣防令臣撰进诏意臣本不敢退思中书舍人撰诏亦有故事遂拟以进守等踪迹来由既非学士所撰定是臣之所为积此二事其怨固当今守复叅大政必将变更已行之令为章惇蔡卞雪寃复置宣仁圣烈太后于有过之地批根事始加以罪辟此臣所以蹙踖者二也臣与吕祉同乡同年素无嫌隙祗是争进见忌遂相倾挤前年冬赵霈周葵相继击臣皆是吕祉画谋臣既罢职祉大得意及陛下记录臣有与近郡圣防祉尚游说政府令除臣筠州则知祉心恶臣在近今闻其献议纳说求进益甚遏人扬己必悉其力则素所不快有如臣者岂能免乎此臣所以蹙踖者三也况此严州去行阙宻迩人所争欲而臣危根铩羽易摧难庇褊心疾恶多仇少与眇然自视当赫赫之三怒若非投诚陛下何计以免祸辱之及重念臣再违轩陛又易三年多士流传谓臣颇防圣心简记臣虽无取岂不愿他日再依日月之末光然危机在前诚恐蹈犯以负陛下平日收拾之意用是不能自已披沥肝胆冐凟威颜使臣少避頥浩则乞对移徽婺一处使臣少避守祉则乞除臣宫观一任但荷保全无所不可虽同草芥之至贱且非木石之无知防当捐躯图报万一取进止贴黄臣闻臣不宻则失身今臣此章如防天慈矜念乞因大臣奏事之际只自圣慈特有处分不赐降出免使臣重为人所侧目臣不胜沥恳
　　又臣性质愚甚粗知向学慕古人责己远怨之方亦无记恨頥浩守祉之意只欲敛迹避祸而已伏乞圣察
　　戊午上殿劄子
　　臣闻善建室者必立基故作舍道旁则三年不成善奕棋者必布势故举棋不定则不胜其偶为天下国家犹建室与仇敌争胜如奕棋而无成谋其可乎陛下总师履极十有二年中原之祸益深生民之力益困中兴绩效茫然未立夫以圣学日跻恭俭克己临朝向久明习国家事可谓谊主矣然为其事而无其功岂不曰计画未尝前定故欤人主之职莫大乎论相人才政事皆由相而后举今十有二年之间易相至于九人贤者用未及尽忧谗畏祸而已去不肖者持禄怀宠坐待黜免而后行昨日所用之贤才明日指为邪佞者有矣今日所行之善政他日以为误国者有矣朝廷无不改之令臣下无久任之功军士无坚守之心百姓无固结之志持此而欲中兴岂不犹充饥以画饼利渉以土舟者乎宰相不职而更用贤才当也数不职数更用昔人所谓误岂可数毋乃陛下知人之哲亦有愧于古耶夫此九相者其操术智虑必不尽同求其同而用之又将疑其为朋党求其不同而用之正犹病者用医一以为寒一以为热一进温补一专导利务为不同以茍免而病者亦毙矣然则国家何利焉坐此之故奔竞恣睢惟利是从而仕风愈坏或和或战俄怯俄勇而军律益隳改更纷错前后乖违而政事益不修举措既烦财用横费而民生益不乐夫此四者国恃以存今而若此虽月行一美诏时建一善事佥言称荐收召一君子交章论列罢退一小人祗为无益而已浅士短识久诵中兴智者寒心方忧极若不及时大有变革改纪国政以趋事功而因陋就简日复一日至于智者无以善后之时正使良平复生不能为陛下计矣昔光武中兴东晋南渡其所措置务适时宜于旧法亦不尽循事虽不同同归于治伏望陛下慨然远览诏两府大臣及侍从台谏官条具今日立国之大计经久可行之务损益因革之宜各令展尽底蕴于十日内画一具奏陛下留神省览断自圣裁若大臣议绌则叅用侍从台谏之言若论思疏駮不当则专守庙堂之防仍集百执议于都堂众心佥同三占从二定为国论以次施行从此者向用爵赏违此者威用刑罚加以岁年力行固守庶几经纶有叙用听式孚可冀中兴之效不然虽人材众多文法良是而大计不定犹丹楹刻桷轮奂翚飞于浮沙之上水至则荡然矣虽卒武兵利若可御敌而胜势不立犹坐分客主局合龙蛇而一枰之上无有生眼亦不待战罢计子而后知其败也今敌据汴京士气恐慑重敛岁久民心已离惟陛下早图之若揖逊救焚徐行拯溺臣不知所税驾矣取进止
　　乞宫观劄子
