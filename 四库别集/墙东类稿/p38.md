<!-- { "loadSidebar": true } -->
　　教子惟欲谄嫁女惟欲官床屏触头乃翁怒文书衔袖媒姥谩痴人一笑可絶倒古训相传良独难大夫有愧程监察上谷敢望元遗山易箦微言尚典刑出门别语重丁宁子无橐装与寳劔女无綉褥与金屏各赠骊珠五十六藏在肺腑为深铭梓乔俯仰俱莫及冰玉清润尤相形水衡使者直而温遗山宅相监察孙禔身务学承先志范世传家示格言正大去今八十年流风遗俗犹有存谁能题诗墓栢下使两仙翁起九原
　　甲申春张菊存游洞霄诸公饯诗盈轴越明年余过故都补行巻之末
　　春申下邑荒江濵有眼不识钱塘春朅来南北两高峯乍见西施真美人晓妆浓淡看不足誓结鹑衣老湖曲安知湖曲有髙人如此仙姿尚嫌俗别寻大涤登天柱气压羣峯三十六归来书牕风雨夕潜听三竺山灵哭睠言玉局老飞仙摩娑铜狄今几年神蛟飞防亦何有金堂玉室空茫然天风吹醒丹泉酒碧桃津逺人回首石上禽余捣药声絶怜无诀授长生今年却被山灵笑依旧湖堤拾芳草
　　题金陵海月潮巻
　　太隂朔望有盈亏海外随之互消长夜半秦淮涌月来一轮却挂钟山上山中那得有潮音尊师鼻息如雷响题尹存庵行巻尹居贾门下链金败后流落海南依陈文二公寓庐陵中齐须溪赠之记铭甚善复回杭州道过索诗
　　钱塘筑坞高于郿黄金铸成九鼎移木棉羇魂招不得方士入海从安期庐陵二老当时在翰墨光芒透纸背尔后空闻化鹤归我今欲见啼防拜长安市上重经过逢人问是伯休那劝君且寻遂初赋人家国事竟如何
　　题分宜谢草庐行巻
　　袁曹官渡争雌雄荆州侨寄大耳翁涕流髀肉消不尽试与元直游隆中隆中自有躬耕者布衣抱膝茅檐下从容一曲梁甫吟不觉将军三枉驾室中屏人才数语跨荆包益成鼎峙南阳陌上龙出云永安宫中鱼得水古今成败真邮传英杰千年不一见识防端由品藻公位置无嫌草茅贱山中谢客江烟昏谁防行巻到柴门手披康乐草庐赋知是兰庭佳子孙春塘栁禽成昨梦炎兴相业更谁论洞庭三江风浪奔鲸鱼出没相吐吞何为四方归来些山堂鹤怨能移文
　　题张南山庆九十诗巻【原注丙寅六月余年七十五矣】
　　翁今百歳少十年我少公年二十五天与翁龄百二十我已化作原头土延年防得饮食乐损夀多应作诗苦梅开傥获登公堂一醉犹能戴花舞儿孙拍手向我语公漆防须贝齐齿降原陟巘步如飞饱饭何曾饮人乳梦中犹记前朝事二老相逢必欢喜
　　题王复初所藏子昻临禊帖
　　昭陵玉函出人间开平经今四百年永和逺距贞观先俛仰陈迹俱可怜古人学书如学仙笔锋谁入之水晶宫里佳公子风流翰墨皆天然我评逸少非真逸史载深谋并絶识独留茧纸博千金似是艺成能掩徳名士由来赝逼真书空咄咄彼何人遗才流落稽山下修竹娟娟万古春
　　题登瀛图
　　世传阎公学士图意象旷雅难形模山僧临本持索句展巻复掩空长吁秦王功高塞宇宙搜揽豪隽供驰驱内懐矛甲伺同气外示闲暇躭文儒临城开馆构杰阁坐见瀛海移西都分畨夕宿无厌倦珍膳日给何丰腴天光下照天策府煌煌星象经天衢房乔夜半进危计平明一矢惊临湖羣贤崛起辅贞观亦有淹滞如顔苏惜哉燕翼谋未善祥麟接武容妖狐殿阶置笏怒未解田舍收麦言何防策名书府真有腼空与老姥扶天枢贵人一代骨已朽史笔千载心犹诛阎公絶艺今亦无长安落日明榛芜
　　跋明皇贵妃并马图
　　声残玉笛梨花月笑指骊泉浴香雪宣来天驷玉花骢醉僛金勒揺东风阿环并辔微相顾一防芳心倩莺诉五溪老奴侍鞍侧招揺先入华清路行幸东西春复秋那知忧乐两相酬朝元警跸犹清道胡马长嘶出蓟幽猿声霜冷巴山晓锦袜遗香清渺南内凄凉稀进御海云空濶蓬莱小泪湿花容春雨余纵有丹青画不如跋赵太祖与韩王蹴踘太宗石守信楚昭辅党进环而观之
　　紫微垣近一小星作戯敢与太阳敌诸将旁观信雄武不逃书记收兵策开封府尹真天人受譛朱崖疑老臣幸自宫中启金匮忍使涪陵竟陨身
　　题万户府瑞麦图
　　河中之野木连理文人作颂何所美鲤湖之水莲双葩史臣纪异不足夸木叶饥来岂堪食莲花逺观空有色由来上瑞是丰年芙蓉池外麦连天一茎三穗攒秀颖好事军中万口传阅武堂成政多暇刀劔不如牛犊价老农噉饭看升平竒祥异产从天下香饵先收夏陇云雪匙可卜秋田稼絶怜西蜀杜参谋困饥空懐当世忧崆峒麦熟无人获且问王师休未休
　　题刘晦卿月楼图并饯秋闱之行仍不犯月楼字
　　君不见刘越石晋阳铁骑围城急一声长啸震山谷抛弓散走羣儿泣又不见庾元规武昌僚佐相追随坐据胡床夜笑语不知宾主竟为谁枕戈待旦成何事终譲着鞭先士稚况复西风尘汚人茂宏举扇思还第嗟嗟二子逢世乱误长清谈空致患争如今夕倚阑人一生饱吃升平饭百城桴鼔夜不鸣万里山川秋愈明黄鹤孤飞白鸥睡卷帘露气下三更初听笛声何激烈再听书声更清越素娥宻约无人知今秋丹桂来先折
　　题金君泽家山飞云图
　　吴姿楚态谁使然白石齿齿山姢娟孤云欲断不断处中有万斛潇湘烟黄榆日晚长洲路木叶山头几风雨一声寒鴈江南书萱草灵椿觧相语觧相语君应知山风猎猎游子衣毕逋有待何当归
　　应昌路驿傍有古松一榦生十八枝为斧所伤江西胡生图以示州长官命余作诗
　　卢龙迤北道应昌八月飞雪六月霜隂风萧飒百草僵牛羊陇坂狐兔冈破邮古庙人鬼静傍植巨木百尺强孤根绵绵蛰幽土枝榦直上凌穹苍何年堂堂十八公防朝侍立冠剑长中有二公能死节张许崛强存睢阳余生幸或逃斤斧逺地何由选栋梁西江行客苦好事一见擕之袖里藏摩挲老眼识竒怪兴作万里神苍茫寒斋无复丁生梦腹内惟闻葵藿香
　　唐人洗马图
　　君不见雀鼠谷抵介休壁马甲不解王不食又不见泰山马色别为羣东封望之如锦云英雄角力多相值嬖幸承恩思自媚不辞汗血千里劳驱死尘沙那得避何如落日清水湾骅骝独步春草闲圉人袒肩没两踝控辔欲上未上间静观物理坐叹息玉花惨淡何人笔少陵野老最善评弟子曾入将军室
　　跋牧马图
　　平原浅陂水草甘美枯梢吹风日落尘起物色祁连山前路又似逾关渡陇水一人解鞍枕欲睡一人褶袴手仰指一人持辔却回头万马攅蹄行复止饮者啮者各自然驰者忽在立者前驹而幼者随壮者浴者出没晴波川风騣雪尾不受鞭并驱逐者如争先须防两骑独殿后戎笠持兵相格鬬老羝挟乳自成羣牧羝人逺傍无救何人丹青手摸冩防礴胷中有全马陆子作诗配駉野千古传流好事者
　　栽桑
　　细听邻妇低眉説年年育蚕苦无叶山童执筐入市卖一称百钱犹未惬更兼春雨土寒忍见蚕饥头戢戢买丝织绢输官外空借隣机闲一月阿姑卒歳无繻袴小儿露骭风吹裂今时县官清且明课民务本令必行担桑赪肩荷锄去青青布种环郊城明年家养一百箔巷响缲车楝花落满笼新丝白雪香听赛蚕官鼓声乐
　　赋烧笋竹字韵
　　先生朝槃厌苜蓿笋味得全差胜肉苍头扫地犀角出赤焰腾烟龙尾秃土膏渐竭外欲枯火防温酒已熟拨灰可惜衣残锦解箨犹怜肤跃玉青青无日长儿孙草草为人供口腹卢家丞相蒸葫芦石家无人煑豆粥去毛留顶有何好捣韭作虀空自速不如野人工食淡自办行厨入脩竹句里曾防玉版禅胷中会着筼筜谷主人不问不须嗔昨夜西风响林屋
　　竹鹤窥棊雪字韵
　　秦马投鞭江可竭别墅从容谋已决兰堦小儿呼与棊敌手不觉平时劣青冈鹤唳走先声捷书上床屐齿拆局中胜负俄今古身后功名谩豪杰何如山中静相对风度幽篁韵清絶林深有客遇神机柯烂无人传妙诀白头老姥独解事化作仙禽欲饶舌石枰落子忽惊飞五月骊山啄残雪




　　钦定四库全书
　　墙东类稿卷十七　　　　元　陆文圭　撰五言律诗
　　四月八日偕张菊村邓匪石洪乐闲逰城西诸寺以山髙水长分韵得长字
　　门外青山寺西行半里强童分泉茗洁僧供饭蔬香地僻红尘静心闲白日长少年余气习棋酒愧疎狂
　　春雨叹
　　山城春强半雨脚乱如麻润麦还伤麦催花又落花闲来忧嵗事老去惜年华卧听空檐滴应无梦到家
　　骤雨
　　绛帐虗堂设檐牙雨骤倾已过惊蛰日未听虫声向晩飞蚊出偏工傍耳鸣山灵戯穷士邀喝夜相迎
　　立冬
　　旱久何当雨秋深渐入冬黄花犹带露红叶已随风边思吹寒角村歌相晚舂篱门日髙卧衰懒愧无功
　　夏港道中
　　微暖背曝日轻寒面受风人行官路侧鹊起野田中细草陈根绿疎林病叶红故人云水隔来往愧衰翁
　　髙邮寳应道中
　　长淮昔战争废地少人耕野壁三家市官亭十里程田夫时识字水鸟不知名薄暮宿何处孤云又一城
　　客中度嵗
　　厯遍青徐路东风送入京车中守残嵗道上拜新正椒酒今谁献桃符旧未更故园梅正发不见玉峥嵘
　　喜雨上理同知
　　苍苍虽莫测诚意尽能回履草穿云去炉香带雨来神龙如有喜旱魃不成灾四野车声歇懽声却似雷
　　贽王容溪
　　劲竹持髙节余花表晩香一瓢顔子巷六籍郑公乡后学师珪行先天发寳藏空擕经世具独立暮山苍
　　和宋春卿寄诗韵二首
　　练江诗酒社聚散十年春君作并州客身为绛县人一牛甘送老五马未全贫出处嗟殊异相思意却真壮防不知倦老境怕逢春自分无知己何堪从避人飞花空有恨巢燕不嫌贫独忆延陵客风流似季真
　　和谊斋惠诗
　　鸮室徒劳甚鸠居柰拙何田园空嵗晩梅栁得春多径合思除蔓墉髙许附萝呼儿净扫地恐有故人过
　　和心囦雷雨地震诗
　　天公恶作剧翻手变炎凉海运三山动江髙数尺彊震雷惊失七漏雨苦移床不虑填沟壑真成老更狂
　　奉和子华秋懐四首
　　九日秋懐恶那禁暑气隆苦吟愁作祟多病药无功有客来相访扄门弗为通怕谈当世事遗患及孩童况值艰难日那当老病身后生欺旧辈俗吏笑髙人易扫张超雾难清庾亮尘盐梅正相得鼎鼐盍调新痛饮消愁酒愁城未肯降隂风吹北户斜日上西牕艰食悬禾亩苛征及苇江何曽入官府深愧鹿门厐得志瘳民瘼何期与愿违青灯疎简册黄土汚征衣道路嗟于役山川赋式微秋风动鲈兴应不践危机
　　和唐人闲字韵诗巻
　　鼎鼎百年内何由一日闲冲冠无怒髪揽镜已苍顔未易桴浮海应难屐上山春逢甲子雨愁听溜潺潺
　　赠防士艾介翁
　　三江懐故国七泽吊孤臣有客诗招隠何心赋问钧明时无弃士晩节少全人防子归何日农工已及春丁酉春识庆上人于钱塘邓君善之索余同赋孝僧诗余请以二十字尽记其实既成善之喜而书之不知何人持去后二年上人访余江上复书以遗之
　　襁褓已离乳干戈复异居闗河行欲尽母子遂如初卓行先贤传前縁释氏书悲欢知己极讃咏欲何如
　　赠潘道士祈雨
　　日者旱太甚天乎祷有诸震雷惊破柱骤雨喜随车精意通无间神功敛不居鲁侯眀徳颂好接有年书
　　送刘青璧湖北道按察
　　飘然南去客使者趣扬舲白帝秋云滑黄牛暮雨腥寻诗行楚甸问酒宿巴汀北道人多朴无词到讼庭
　　送班同知
　　専城镇西土世禄食南方纨袴洗余习簮缨袭旧芳髙风仰乔木遗爱指甘棠他日循良传应留姓字香
　　送杨伯可赴省
