<!-- { "loadSidebar": true } -->
　　公讳陵字延仲处州龙泉人曾祖惟一祖仅皆潜德不仕考士元以公贵累赠朝议大夫妣鲍氏周氏吴氏皆赠令人公少孤力学为进士业防行三舎法由州县学升选每冠一乡里闾荣之及大比别试复先多士名动一时遂擢政和二年上舎第调池州司法防军改庐州学教授秩满改颍昌府学教授两郡士爱服誉公如一以选为辟廱直学辟廱罢除太学正以称职闻就迁博士而官长挟私忿不欲公就职以公论学术异同谮之执政罢知庐州舒城县未行执政悟其枉除太常寺主簿不赴靖康元年由秘书郎迁尚书比部员外郎上即位扈从扬州连进右司员外郎太常少卿建炎三年春寇骑奔突朝廷仪物委弃无余公皇遽中取九庙神主奉以渡江俄迁起居郎甫浃日拜中书舎人因论遣大臣宣抚陜蜀任太专非是既忤乃自引去除徽猷待制提举亳州明道宫寻又夺职居数月复除待制知临安府六月召还西掖迁尚书户部侍郎八月因转对言自古以才难使人不当求备惟记其功忘其过取其所长弃其所短才斯不乏又云多难之时朝廷缓急无可使者独不闻举魏尚于狱中卒能却匈奴起张敞于亡命卒能弭盗贼责功补过在昔有之愿明诏宰执于罪累中选择贤能量付以事勿因一眚废其终身仍诏台谏为国爱才听其自効茍非误国勿复以言庶使人人皆得自新恊济中兴之业上说命榜之朝堂已而言者力诋之遂罢以朝请郎提举临安府洞霄宫绍兴元年就加右文殿修撰明年又复徽猷阁待制三年除知广州兼广南东路经略安抚使积官朝散大夫五年秋以请提举江州太平观而公已属疾未及去郡以九月甲申卒于所寓之僧舎享年五十有五郡人为之罢市天子悯焉赠公中大夫公娶上官氏左中大夫恢之女柔明有贤行封令人子四人奎壁壄圭皆承务郎公生而多囏卓然能自成立卒为闻人遭遇圣主周旋要近器质方正不以险夷易其操自官太学至为侍从三以论议黜而气不少衰士大夫以为难尝陛对进言今日国势危如缀旒敌势强盛盗贼充斥此人所共忧者姑置未论事有深可虑者四可恃者一大驾时巡未有驻跸之地贤人逺遁皆无经世之心兵柄分于下而将不和政权去于上而国益弱所恃以仅存者人心未厌而已又因灾异应诏上奏云今庙堂之上无擅命之臣惟将帅之权太盛宫阃之内无女谒之私惟宦寺之习未革盗贼之众杀戮长吏残虐编民朝廷苟且例许招安未几皆叛反堕贼计军兴以来既结保甲又改巡社既招弓手又募民兵追呼急于星火割剥侵于肌骨民力竭矣而犹求焉此灾异之原也又论国家承平日久纯以文治其极矣忠不足故俗多诞谩质不足故俗多华侈虽更变乱其风未革愿一新之为修政之本其他所论尚多皆直指时病切中事情晓然有济物之实惜其言之不尽用也公性资开敏而智虑絶人遇事剖析如流平居众论有疑必待公以决当烦临剧处之裕如临安方敌众剽焚之后井邑荡尽公至躬率僚吏于瓦砾灰烬间建置官府收瘗暴骨招徕遗民拊循安集一以诚意约束戍兵毋敢侵扰于是人稍奠居南海比丧连帅军府不治公初视事摘法掾吏干没市舶物直数千万缗奸赃屏息郡当海货所聚税入不赀监者积习为奸贪纵自如至有八仙之目公察其弊更定税例令槩损十三揭之通衢且俾商贾自书其数而算增三倍异时帅臣私用诸司钱帛以至互讼公括先所降度僧牒并获积年隠陷成物其数甚多悉以付囬易又凖市直日籴诸司军米别贮之或郡廪不继则以借给须尽拨租税还之输米若钱各从民便仍损运载之费半与之军民皆悦由是帅司用度丰足尽偿移用宿负而所藏尚山积先是惠州有狂男子聚众数千僭名号作乱朝廷责帅司收捕公初入境密委叛人曾衮令以功赎罪不旬日擒之官吏请奏功公曰讨贼帅职也唯补曾衮承信郎而已江西叛卒元通犯境公遣南海尉魏逢使臣董鼒招抚之即聴命寨于城外无几何江西遣兵至通遁趋惠州追兵及之与战不利人情震恐公复遣鼒追通囬防朝廷用其所请韩京为广东钤辖乃以通付京寻坐他事诛逺近始安广人德公相与饭僧作佛事三夕以祝公寿又刻石颂公示不忘公公博学敏于文辞简洁俊健如其为人典行外制得王言体有文集十巻藏于家诸孤卜以八年秋七月丙午葬公于龙泉县之龙泉乡大洋山之原从先茔先期得徽州使君吴伟明元昭状公阀阅行治以来请铭崈礼昔以辟廱生识公及官太学入东西省皆踵公武后沗贰卿又同班缀而元昭亦尝与公同僚俱相好也其知公为均元昭谓公学问之精博趋操之端方议论之疏通政事之明练与其出处进退之节皆可书且以其孤之意见属顾义不得辞乃次其语而系之铭曰
　　季本姬姓胄两出在鲁曰友吴曰札子孙蕃布各枝叶均为季氏异南北公家龙泉实瓯越于吴为近失其牒名字延陵盖其别要以前人厉志节官登禁省非不达以言触罪及三黜侍从献纳吾所职虽时弗谐论可屈去临南海任方伯惠利其人著名迹仁而不寿理莫诘然叹息此遗直令妻孝子克自力百舎扶丧返先域镵其大节诏窀穸我铭不防无愧色




　　钦定四库全书
　　北海集巻三十六　　　　宋　綦崇礼　撰杂著
　　知绍兴府诸庙祈雨文
　　禹庙
　　此邦湖泽之利寖失其旧雨旸之节归命于天小有过差则南畆之人号呼束手而无所用其力是以水旱之请每勤有神之听而神之贶施在所答焉而无倦也自去秋积雨害田田损十二三而民寡盖藏早已艰食待兹一稔情则可知乃由中夏以来闵雨至今先熟之禾既秀而槁谷价翔踊民食愈艰骄阳如焚逺连旁郡天子为之焦劳于上诏书恻怛戒饬甚周郡县之吏所以恐惧奔走祈哀羣望而不知为渎也惟王昔平水土六府三事允治万世永赖圣功大矣殁食此邦长庇斯民忍视其急不为动心乎某前遣属僚既尝有请恭承明诏复趋祠下伏愿出其灵蠁呼叱神龙霑为甘霖救此灾变下以慰疲民嗷嗷之望上以解圣天子旰食之忧而郡县之吏亦得以寛其责王之赐也敢重以请尚飨
　　秦望山灵恵侯庙
　　维神夙以利泽享有爵号民所疾苦神宜图之前遣县僚既常有请载恭明诏祷于祠下伏愿出其灵蠁呼吸云雷霈为甘霖救此旱虐【下同前】
　　南镇庙
　　维神作镇于南实压兹土民所瞻仰利泽随之恭承明诏祷于山下伏愿出其肤寸鼓以雷霆霈为甘霖救此旱虐下以慰疲民嗸嗸之望上以解明天子旰食之忧而郡县之吏亦得以寛其责神之赐也敢望所报尚飨
　　伯益臯陶庙
　　维神继圣以贤克从庙祠民所疾苦神宜图之恭承明诏祷于祠下伏愿【下同前】
　　马太守庙
　　维神功惠此方没见庙祀民所疾苦当宜图之【下同前】
　　越王庙
　　维王功霸此方没而庙食于民若其疾苦王宜图之【下同前】
　　舜帝庙
　　维帝以圣绍尧以功传禹道德之盛万世所师至神无方庙祀于此民所疾苦帝宜图之【云云】伏愿黙相上帝指防神龙【下同前】
　　祭范丞相文
　　维绍兴六年歳次丙辰九月丙寅朔十七日壬午检校少傅庆逺军节度使提举江州太平观郭仲荀检校少傅泸州军节度使充中太一宫使钱忱宝文阁学士左承议郎提举江州太平观綦某右中大夫充徽猷阁待制提举江州太平观卢知源随州观察使前提举江州太平观张思正等谨以清酌庶羞之奠致祭于丞相观文殿学士高平范公之灵呜呼天生异人意其甚囏待用于世决非偶然既钟杰材而俾相国盍假之年以究多绩寒乡下里乃克生公器度不凡自其儿童妙龄射策名震四海壮歳登庸仪形一代亦既用矣若有以为天乎难谌而止于斯呜呼靖康之元公任諌诤犯顔无讳冀囬上聴今皇识之曰此爱君求于艰难延秉国钧面命词臣玉色怡豫汝善制草予得贤辅公怀感激自尽不疑佥谋是用旧典是稽运物无心无偏无党合其异同一此刑赏遇才则进见可则行百工任职万事得平敌侵淮濆谓我避敌公伐其谋不战自北寇犯江淛豺狼纵横指授大将妖氛载清祸乱稍夷人心小定镇安中外邦基克正逮公去位以迄于今皇纲不坠前功可寻盛年壮烈一跌未复庶几公归胡夺之速呜呼天台赤城公所留居寄情丘壑争席樵渔间守永嘉及朞去职如还故乡对客欢适岂期小疾奄至膏肓中台遽折一鉴遂亡龙华兰若山水竒秀公所甚爱蓝舆时扣公性超悟临终不迷谁谓窀穸乃此其归挹公雅量懐公厚德迩惊逺疑孰不嗟戚矧百姻族庇廕其谁伤感途巷执绋累累凡我文武夙被钧播列奠过车涕泗交堕尚飨
　　祭知台州胡端明文
　　维绍兴十有二年歳次壬戌正月朔日宝文阁学士左朝散郎提举江州太平观綦某徽猷阁直学士左朝请大夫提举江州太平观李擢随州观察使提举江州太平观张思正等谨以清酌庶羞之奠致祭于故知府尚书端明已懋兄之灵惟公抱负纯诚蹈履吉德寛裕有容柔惠且直太傅中庸征东清白禀乎天资匪由外饰晋陵门阀实冠南国名卿巨儒相望赫奕公又继之为世矜式荐取词科飞腾俊域乃登侍从周旋帝侧代言西台给事左掖三入禁林再位常伯羽仪朝廷光华典册露门劝讲从容启廸陈善纳忠岂专防绎崔琳仲舒事该今昔懐素无量时推博硕济时戡难繄公之力帝亦知之靡施不克顾瞻钧衡将有显陟公厌承明恳求闲适屈临海邦于焉偃息版舆就养公志则怿静治朞年民安盗息外淹一州人望未斁谓当遄归奋庸熈绩暴疾乘之朝不及夕老成云亡有识所惜呜呼哀哉某等顷接清班联行并植道同志合淡然莫逆间阔几时再见顔色车骑临存迎门倒舄抵掌笑谈洞见肝膈更唱迭和盈于翰墨俯仰之间遂成陈迹思正迟暮退居视公匪敌猥承泛爱欢如旧识杯酒流行屡陪燕席謦欬如在音容遽隔呜呼哀哉昔公之来朱幡畵防稚耋懽呼光动阡陌今公之归丹旐素羃徒御凄凉奄就窀穸祸福无常变故叵测谓仁者寿天理何啬公薄世荣晚耽禅寂死生之理固已自得我辈懐贤寜免伤恻寓辞奠觞寄哀何极尚飨
　　追荐文
　　伏以禁门入侍尝膺持槖以同朝祠馆便居获际剖符而出守喜依仁之有托每叙旧以交欢岂期旦暮之间遽叹幽明之隔人之不淑天果何知曷纾写于悲情苐庄严于梵福伏愿知府尚书端明不昧尘障皆空以平生悟佛之因证今日超凡之果高名贵位絶余累于他生正念真观永归依于此道谨疏
　　金人残破江淛杀戮生灵募僧道作道塲祭文【建炎四年六月十一日】
　　维建炎四年歳次庚戌六月某朔某日皇帝遣某官致祭于金人残破江淛杀戮军民朕以眇躬托于士民之上属兹艰运播越靡寜天未悔祸强敌深入延及江浙莫御其锋坐视元元肝脑涂地闾阎城郭所过皆墟陷汝无辜由朕不德为民父母深所痛心已令州县之官徃集缁黄之侣防依圣教俯荐幽魂漠有知歆此觞酹尚飨
　　中元荐亡牒
　　一剪金风适尊者救亲之日十分碧月正太山荐福之秋愿乗无上之功特指徃生之路个中顿悟寜拘地狱天堂直下本空说甚菩捉烦恼
　　跋道乡先生帖
