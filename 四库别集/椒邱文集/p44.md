<!-- { "loadSidebar": true } -->
　　新建李京春氏好脩之士也尝铭其燕居之斋曰梅雪盖梅取其贞雪取其白也予嘉京春好尚与世俗异乃为赋之其辞曰
　　夫何美人之好脩兮逺兹垢以自清辟崇轩以息游兮表梅雪以为名雪以况昭质之弗亏兮梅以况其姱节服贞白以自嘉兮蹈前脩之为则昔美人之既有知兮恒汲汲乎脩能厌桃李之娇媚兮又何羡乎美人之姿态惟兹梅为可贵兮钟造化之冲和向北风而合韵兮粲的皪之琼葩惟兹雪之可喜兮信皎洁其不污白皑皑以遐积兮变埃为珣玗方仲冬之凝沍兮狂飚凛以戒寒元云郁以四塞兮雪花交下其漫漫松筠惨以改色兮又况荏弱之荃兰当众芳之摇落兮惟兹梅之不然吐素华之濯濯兮欲与六出而争妍美人退而斋居兮啓南牕以遐瞩怅百卉之既萎兮睠梅雪之如玉芳菲菲以袭人兮光防防其目诵广平之妍辞兮赓郢客之妙曲感贞白之若兹兮忽有契其中情聊假物以自况兮掲华扁于轩櫺维梅之贞兮犹吾节之不移也维雪之白兮犹吾志之不缁也羌朝夕于此斋兮信芳洁之不忘茍予行之靡忒兮不见是亦何伤欸时俗之昧昧兮胡好尚其独异値桃李为庭实兮采芙蓉以为佩惟溺志于纷华兮委兹梅而弗睇爱江上之清风兮悦山中之白云惟光景之流连兮曽兹雪之足云何美人之耿介兮乃独为此度也夫岂矫世以自异兮惟好脩之故也先民有言兮名不可以虚作茍矫名而无实兮顾身心亦何获中情信其贞白兮斯行成而名彰朂诸兹志尚兮耿百世犹有光
　　闇然轩赋
　　宪副丰城游先生名其藏脩之轩曰闇然盖志于圣贤为己之学也予尝从事于斯而未有得焉因先生名轩有慨于中为赋之以申其义云
　　繄末俗之徇外兮绚繁饰以自扬何美人之练要兮挹至道而深藏美人禀兹懿质兮又重之以好脩追洙泗之遐轨兮航濂溪之絶流日孜孜而靡懈兮期先哲之与俦曰君子求诸己兮兹前圣之格言温恭濬哲兮舜徳所以为元回也如愚兮夫子屡叹其贤曽氏之传得其宗兮日勤勤乎三省迨圣孙之绍其绪亦曰衣锦而尚防服圣人之明训兮指羣哲以作程潄诗书之芳润兮啐道徳之精英愳充实之未至兮夫何慕乎修名元缟为冠兮大练为衣贝锦在其中兮文采其陆离太羮在俎兮元酒在樽孰云淡泊兮乃至味之攸存朱弦疏越兮世寘瑱而莫予听一倡而三叹兮有韶濩之遗声相珣玗之在璞兮气如虹而外扬骊珠濳于九渊兮吐青荧之耿光万善衍溢于吾躬兮肆闇然而日章嗟众人之贸贸兮何文肆而□中枵然而若盈兮躬处约而为泰制芰荷之绿衣兮被芙蓉之朱裳驾华辀之焕烂兮佩寳璐之琅琅凤旍缤其翾飞兮弦匏奏而铿锵华文炜其可美兮羌无实而日亡叹予生之佗傺兮志古人之所服文质疏内兮每见嗤于流俗方世俗之矜衒兮又孰揆予之中情予不能改此度以徇时兮将合矩矱于颜曽幸美人之耿介兮夙与予而目成解佩兰以赠予兮又重之以芳盟曰彼儒服而市心兮夫焉可与适道志乎古必违乎今兮又何必谐乎世好坚汝志而毋惑兮庶任重而逺到惧予力之莫任兮爱此言之不可忘念余齿之未衰兮愿从美人以相羊虑此志之不固兮爰抒情而成章
　　钩勒竹赋
　　南谷先生好竹其友金本清氏以所作钩勒竹赠之盖竹有君子之徳先生好之其中必有契焉椒邱子因推其意而赋之其词曰
　　夫何美人之清修兮秉姱节以为常所好在乎同徳兮岂羣葩之能当驾飚轮而遐览兮乃夷犹乎潇湘芳草薆其溢目兮纷迎秋而凋伤爰有贞筠兮冰玉其标挺宿莽而独立兮凌霰雪而不凋虽同族于草木兮顾殊质于夭乔承雨露于天际兮苍玉莹其婵娟回风飘拂兮扬凤羽之翩跹迅雷奋乎九地兮迸龙孙之斩然感美人之永叹兮载移植于崇轩嗟众芳之总总兮何变化之不常彼幽兰之旖旎兮羌无实而容长申椒訚訚其芳烈兮糅萧艾而不香荃蕙化为茅兮况辛夷与昌阳览众芳之若兹兮叹兹筠之可钦澹容与于春阳兮类富贵而不淫厯元冬而一色兮若处忧患之不易其心中虚如有所受兮外直而不倚虽歳序之逓迁兮肯随俗而委靡何众人之殊尚兮竞树桃李于门墙菉葹果何物兮亦杂莳乎都房曽不知兹筠之可嘉兮独凌厉于严霜委厥美以徇时兮非兹筠之所志也保晚节于歳寒兮庶比徳于君子也繄凤池之仙客兮夙与美人其同调挥毫以肖厥像兮神造追乎文赵蛟螭纷其攫拏兮瑚盘错而交柯金刀铁钮不足喻其壮兮森若剑戟之相摩凉飚生于座隅兮明月娟娟而在户恍淇澳于渭濵兮抚贞姿而延竚乱曰羣葩葳蕤迎秋而萎兮猗猗贞筠隆寒不衰兮直如史鱼清比伯夷兮置以为像爰肖厥仪兮保兹姱节歳晏为期兮
　　石钟山赋
　　彭蠡之口有石钟山焉苏文忠公辨之详矣士大夫喜幽寻而乐胜选者莫不游焉景泰六年春三月予与今夏官郎中王君尚忠俱以进士奉使江南尚忠家湖口邀予舣舟絶壁之下以访其所以谓石钟者水石相激响若洪钟始信昔贤之言不诬也因为赋之后十有二年尚忠出示旧稿俾重书之因叹予学之不进而悼胜游之难再也乃删其辞以归之云
　　乙亥之歳暮春之夕予与王子泛舟澄湖舣于絶壁援危藤登悬崖以访昔贤之遗迹于时天和气清江空月明鱼龙咸伏波涛不惊纵予目以遐览舒怀古之幽情但见怪石嵳峩防嶫防磥峥嵘奇形异状不可殚名或如凤如螭欲蟠欲飞或如鬼如兽将行将骤岩防霮防拂蓝扑黛穴罅呀欱云歕雷异哉石乎盖造物者之所胚胎也俄而防云生于庐阜长风来乎太空驱涛拥濑吼鲸跃龙爰有洪声发于水中殷殷喤喤如游舜庭而听镛钟之撞锵锵鍧鍧如入周庙而闻无射之声填兮若雷飒兮若雨又如却至使楚而金奏作于下予乃恍然而惊悄然而思问王子曰是何声耶岂灵鼇奋首而三山頽耶抑海若惊起而号风雷耶无乃共工氏触不周而天柱摧耶胡为乎有是声也王子笑曰子不知耶是所谓石钟者也昔者郦元言之而不详李勃访之而失实东坡居士泛舟江上以求之而后众论定于一也予曰石之为物块乎其形未与水遇不闻其鸣水之为物湛乎其清未与石鬬若尝有声彼涵乎清越窽坎镗鎝之音果出于水耶亦出于石耶王子曰不然夫水之性动石之性静动静相摩厥声以应水之质柔石之质刚柔刚相荡厥声以彰是非水之声也亦非石之声也水石相搏而声出焉此石钟之所以名也夫峭壁岩岩钟之铣角也悬萝袅袅钟之旋虫也丹崖翠壑钟之簨簴也惊涛骇浪钟之撞杵也是钟也盖天地为炉万物为铜阴阳为炭造化为工齐侯不得铭其绩而鳬氏无所与其功也嗟夫洪水横流巨浸稽天象罔出而侮人螭蜃过而垂涎民其鱼矣尚何钟之听焉今吾与子脱介鳞而弁冠去沮洳而宫室泛兰舟以遨游听水乐以自适揆厥所元伊谁之力耶于是相与徜徉眺望咨嗟感激已而云消风止浪平响息水天相映莹然澄碧返而登舟呼酒相酢乃鼓枻而歌曰驾吾舟兮泛长江冯夷起舞兮酌我以羽觞侑以嘉乐兮鼓钟喤喤慨念上古时浊流汤汤孰致平成兮孰理怀襄愿铭此钟兮纪神功千秋万歳兮永不忘
　　秋兰赋
　　金君文逺晋陵之隐君子也于物无所好顾独爱兰盖其情性有合焉耳尝得画兰一巻曲尽露叶春茎之妙文逺寳而藏之其从子秋官主事和之出以示予予为推其意而赋之其词曰
　　予昔好此芳草兮歳逾迈而不衰步予马于楚畹兮弭予棹乎澧之湄登芳臯以骋望兮渺予心之顾怀萧艾靡其极目兮宿草莽莽以纷披睠兹兰之旖旎兮屏山谷以自藏芳菲菲而袭予兮羌居蔽而闻章濯湛露以自洁兮泛光风而逺扬虽寂寥乎山阿兮岂以无人而不芳感予心而长喟兮爰移植乎都房饰雕槛以固防兮恐廻风之飘飏驱蜂蝶以逺屏兮恐芳蕋之见凌何所独无芳草兮胡睠睠而怀兹念绿叶而素茎兮夐异乎杜蘅与江蓠憺容与而独秀兮肖君子之幽贞也芬郁郁而逺闻兮犹吾徳之馨也人之心不与吾同兮胡好恶其独异户服艾以自好兮纫萹薄以为佩菉葹薆其盈室兮顾谓秋兰为不芳茍中情之贞姱兮不吾知其何伤苦灵均之好脩兮每惓惓于荃兰与众草而为伍兮发素王之悲叹固予异乎众好兮矧兹幽独之可愿期与子而为友兮敦久要而弗谖委厥美以从俗兮匪余情之所安肖子像以为仪兮矢共保乎歳寒重曰睠彼佳卉擅国香兮防独处廓聊自芳兮姱而不淫可充纕兮不采而佩庸何伤兮置以为像无异乎夷之清兮
　　衍庆堂赋
　　湖南方伯吴公扁其所居之堂曰衍庆昭先徳也盖公之髙祖崇本翁以仁厚肇厥家而曽祖清逸翁祖静庵翁考怡靖翁世有令徳以培其基储休委祉大发于公此堂之所以名也予以公为同寮故推其名堂之意而赋之其词曰
　　夫何穹堂之将将兮据吴山之幽胜掲华扁于前荣兮昭先世之休庆维兹堂之宏建兮既考极而相方工师殚其智巧兮矧抡材之孔良木兰为榱兮文杏焕其为梁砻文磶以居楹兮炼蜃以塓其垣墙楶棁粲乎山与藻兮丹雘炜其有光桂树阴阴以承宇兮荃蕙旖旎而含芳泉防防而循除兮三秀猗猗而效祥匪徒宗戚之燕集兮祖考于焉而烝尝嗟斯堂之肇造兮实先世之所贻彼延陵之宏博兮乃庆源之由开崇本遘时孔艰兮秉恭俭以作则清逸恂恂惠和兮亦允蹈乎先徳静庵怀瑾握瑜兮维先猷之践脩怡靖憺以贞闲兮抚松菊而夷犹皇天无私阿兮睠积善而敷祐茍或啬于其躬兮休祉式丰于其胄肆美人之挺生兮钟海岳之灵秀日磨淬而好脩兮期光前而裕后振六翮以上征兮戾天衢而髙翥始防名于大廷兮荐扬声于粉署防大政于西蜀兮颂声蔼其载路陟南纪之雄藩兮政与阳和其同布羌休显之臻兹兮由先泽之汪洋感缔造之孔艰兮吾其敢忘于构堂维兹堂之宏敞兮匪暇豫以自逸也念先庆之流衍兮思不忘于继述也览涛江之溶防兮思先泽之悠长也兰茝纷其充庭兮恍先徳之遗芳也积善有庆兮圣垂训于大易孰无施而有报兮孰不种而有获于公髙其门闾兮知后嗣之必昌晋公迈种厥徳兮树三槐以为征天道不爽兮谅今昔以同然维嗣徳之有人兮斯庆泽之益延乱曰瞻彼髙堂何言言兮徳以为基礼为藩兮趾美承芳罔或愆兮世载令闻云来婵嫣兮
　　和归去来辞题王司马休庵
　　休庵者大司马王公归休之室也公国之重臣职典邦政圣天子之所倚毗而天下士大夫所望以兴道致治者也顾以夙夜在公忧勤致恙数上章求去位优诏不允而公请之益坚乃得解政暂归乌乎卓哉世之名位与公等者不少勋烈如公者盖亦有焉至于当国家倚任之时而秉急流勇退之节者求诸古今盖不多得也乃今于公见之昔陶渊明解官而归作归去来辞以见志千载之下颂其辞想其人景仰而不已公之风节视渊明盖无愧焉乔新仰公之盛徳久矣第以地分悬絶未尝敢一谒公之门今公之归休是庵也不得已于言故取归去来辞和之以道公归休之乐又以见公之风节足以继美于昔人也其辞曰
