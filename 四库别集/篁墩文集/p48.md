<!-- { "loadSidebar": true } -->
　　古之逹者于植物中多好竹以自标置或居之而以为可友或无之则以为俗而不可医盖竹诚有可好者至其所适之处则惟静者知之迨中世不然虽有竹而莫知其可好也莫知其可好则有俟其长而戕之课园丁之利以甘鼎爼供器用其不知竹也甚矣若吾汪时春氏则又不然时春家竹甚盛结竹窝其间每掩扉谢客啸傲终日挹清风于溽暑之候而莫知其炎抚劲节于雪虐之际而莫知其寒苍翠之色足以清目琮琤之声足以清耳嗒然虚心足以相契有不知竹之为君君之为竹者因题其居曰竹窝静趣一日过南山竹院请曰夫子素有癖于竹者其为我记之予不觉辴然谓曰夫竹一也其何与于人而受其好恶哉惟人之性静躁不同而趣亦异故静者以为可友而其趣也长清竹之遇也躁者以为可物而其趣也长下竹之烖也由是观之植物且然而况人乎哉时春于是其所适之趣将有不求人之知而求知于竹焉者矣竹亦将幸其遇之有合而以时春为已归矣虽然静之为趣不可宣也宣而名之安知不有哂之者曰竹有何好而公等乃好之若此其酷哉吾又恐古之以竹相标置者亦且有不免于今之譊譊者矣而况我辈乎予于时春有内外兄弟之好而其大父尚古先生博学励行隠不乐仕惟鸣琴咏诗适趣于恬澹靖逸之境故时春得诸家庭而却纷华守儒素其所好遂与予同如此好天良夕当策杖携壶径造竹所击琅玕之节歌淇澳之章与子订岁寒之约于此君为永好焉何如时春起谢曰可哉是为记

　　怀德堂记

　　德者人之所得于天而具于心散于万事怀之则为福弃之则为盭然有已徳焉有先徳焉有嗣徳焉皆不可不怀之也怀之何如亦独于已徳而思以进于先徳而思以绍于嗣徳而思以启则庶几为福而不为盭焉尔乎吾邑查以华氏于所居之北构堂为进修之所名之曰怀徳属予为记予考查氏谱其先自歙黄墩徙休寜瑞芝坊至讳文征者仕南唐为工部尚书谥宣公生五子其长元方仕至殿中侍御史生道为宋龙图阁待制以孝闻其次元规生陶为秘书少监陶生拱之歴官尚书职方郎中兼权中书舍人传十三世至惟聡有子三曰徳轩怡轩介轩鼎足以立为乡善人而思静翁者尤以齿徳名则介轩之元孙以华之考也自尚书至以华凡二十有二世上而祖考有以基其始中而一身有以承其绪下而子孙有以绵其业于无穷者孰非斯徳之相为流通也哉宜其名堂以怀徳而常目不忘之也诗云毋念尔祖聿修厥徳言徳之出乎先者又云予怀明徳不大声以色言徳之出乎已者又云欲报之徳昊天罔极言徳之启乎嗣者盖圣言之昭晰炳焕若此而查氏有焉岂非贤哉查氏之后登斯堂瞻斯扁仰而窥焉念祖徳之可绳退而处焉患已徳之弗称勉勉孳孳惟日不足则福日臻盭日逺则查氏之族益盛而斯堂之名益暴将俾怀义者慕懐利者警岂不大有益于风教哉以华出衣缨诗礼之胄而笃于孝友之行予嘉其志之知所本也遂书记其堂

　　务本堂记

　　祁门程村之族曰宏者以叔大父事予尝请记其家之务本堂予病未能也休寜孔道宏毎以事还徃必过予请焉将再朞矣而予疾少间乃克语之曰务本之义美矣大矣惜予不足以发而又不能终嘿于吾子也自天子以至庶人皆以修身为本身一修而百行从之人岂可不知乎本之为务哉务之云何亦独曰重其所重急其所急如此而已夫徳本艺末吾徳之务焉徳成而艺可为也义本利末吾义之务焉义举而利安所逃乎彼轻其所重缓其所急惟艺之业而利之求是皆所谓不知本者思能有所立于世而号为吉人良士乌可得哉如积土之基愈大则山可成如培木之根愈厚则材可兾然则程之族人与后之子孙登斯堂绎斯名勤勤焉尚徳秉义以修其身所以副名堂之意而为程氏之望者将不在于斯乎徳艺有贵贱之分义利有君子小人之辨其几甚微其科甚严而不知本之为务可乎吾告子不踰此矣程村之先与予同出梁将军忠壮公之后忠壮传十二世曰逍遥公纂其曽孙百之始自歙篁墩迁开化白沙北原百之孙琬则程村始迁祖也琬三世孙寿当宋时为贵溪学官始以儒发身而廸其人寿五世孙天禄始入田于頥真道院以奉其先之祀类皆知所为务本者天禄七世孙存徳则宏之曽祖也其族益盛祖汝靖丁家之变能拓其先业不替益隆父彦祯思力学亢宗不幸早世母李氏守节以终事载实録而宏美器宇敦行义能孝其亲事其叔彦禄如父与其四弟甚友诲其三子甚力视务本之名则其志可知他日以才谞入仕籍当不忝其世云

　　留春轩记

　　中世以来乡里之自好者新其居率制佳号大书以颜之盖出于铭座之遗或以为未足至请于君子识之歌之发其义焉则又近于考室之颂虽名之者若袭识而歌者若赘然人之自淑与君子之所望于其人以为善则寜有已哉休寜叶君志道世处城北尝一新其室堂有轩而挹萝山之胜环植花竹蓊郁葱蒨芬香袭人君坐而乐之题曰留春识而歌之者盖多矣君复请于予予于君居同邑相还徃不能辞则告之曰人之所得乎天以有生者仁也而仁之徳在天为元于时为春见于经者可知也然庭草之留傍花随柳之乐知其为春而加之意者寡矣君乃取而专之乎一轩孰不以为囏哉顾予窃有进于君者且君之燕处乎是宾礼乎是子孙之承养乎是家人之奔走乎是其亦将有所思以求副乎斯名者乎使吾身之所得乎天者和而不盭所资乎宾友者睦而不争所教诏乎子孙者顺而不悖所服从乎家人者辑而不哗煦然以养陶然以乐则将鬯之为五福薫之为百祥而所谓春者庶乎其有得矣有得乎春则求仁之道不外此矣夫留有二义焉本其身言之则有弗去之义本其后言之则有贻谋之义能存诸身而弗去则有所贻以为其后之谋者必逺昔龎公之于子孙称人皆遗之危已独遗之安仁固所谓安宅者欤温公称积金积书不足遗子孙而以积徳为久计留春固所谓积徳者欤矧君壮年拾遗金不受而归其人乡闾莫不髙其行今七十余矣貌泽神腴类有道者两子皆克家而诸孙亦多秀颕为诸生叶氏之盛其兆于斯轩之名而弗爽乎予尝登君之轩爱其有城市山林之胜为留终日然多病之余才謭词絮不能如古之善颂者稍自附于铭座之义用以副君之请焉

　　篁墩文集巻十七

　　●钦定四库全书

　　篁墩文集卷十八

　　（明）程敏政 撰

　　○记

　　徽州府婺源县重建庙学记

　　徽之婺源儒学重建庙学成学之师生相与走不佞请记以诏来者谢不敢当请益坚则敛衽复曰自虞周建学逮今余三千年矣学记一篇尚见戴氏后世之纪学事者孰加此哉徒见赘尔自尧舜以至孔颜又至周程而文公朱子生婺源道化所渐比于邹鲁后世之课学本者孰加此哉徒取僣尔虽然生朱子之乡而复其遗规亦不敢不竭所闻为吾人诵之夫上之育才与士羣居而受之师者何学哉程子有言言学便以道为志言人便以圣为志今之人有志于学圣者孰不谓之妄乎然亦弗思尔士之希圣犹射之向的其中否存乎人恶有舍的而从事于射者哉太极肇而两仪分五气布人眇然得之以生者而圣人者独可参天地何也尽其性也人失其性而后视所谓圣者不啻天渊然则上之育才与士所以自养者舍性何以哉夫性之徳具于心心之为物也易放而其要括之一言曰学学之为术也易舛而其要括之一言曰敬心非若异端之扫幻即空者也必具乎寂感学非若俗儒之洽物守陋者也必兼乎博约敬非若异端之一于摄念俗儒之工于稽狚者也必贯乎动静凡此皆以复吾之性而敬也者圣学始终之枢纽乎推而极之积而不已则其体天徳其用王道用有小大而吾之所养者殆无施不可也自尧舜以至孔颜又至于周子其所谓学者盖如此乃吾穷圣性之原究心学之妙而归宿于一敬则程子发之朱子阐焉实有功于圣门而有大惠于来学者也生朱子之乡而为师者以教为弟子者以学其志之所存亦将有出于斯焉否乎执所业以应上之求者无阂也反躬践实加之意而得失利害不挠焉庶乎此道之不孤而学校之兴为有益哉避赘之嫌而不告人以老生之常谈惧僣之罪而不勉人以希圣之大志自暴自弃者也儒宫鼎新共学伊始窃愿与吾党之士乐成而究心焉若其学之兴仆自宋以逮皇明具有记其仆则多以回禄之变莫甚今兹今兹所建者大成殿十二楹戟门二十八楹两庑五十楹神厨宰牲房二十四楹在西明伦堂十二楹门屋二十八楹两斋四十楹在东三贤堂会馔堂藏书阁射圃亭师生廨舍及诸庖廪祭器次第就绪缭以髙墉悉用砖石以备不虞肇工于弘治辛亥某月某日讫工于是岁某月某日主兹役者提调学政监察御史王公鉴之知府李公延寿承委者同知甘公昭而通判王公惟哲推官李公珍皆协力焉府检校杨君忠绩溪知县髙君梁继署婺源咸与有劳今知县事常君济亦作兴是念而前丞李君应锺今丞石君俊主簿曹君亮则受分委者也奨助相成者清理戎务监察御史吕公某县人按察司副使汪公进知府汪公奎通判孙公冠暨义民陈原方等五人而乡贡进士汪嵩王寿暨耆民汪思立等七人典其出纳尤谨用底于成请记者教谕姚君志仁训导潘君绍朱君贞贞盖文公十世孙以特奏来职教事兼奉祠云

　　竹南书舍记

　　流塘去予南山不一二里而近予毎行溪上见西南山蔚然深秀有竹林髙出若一岛然人辄相指曰此詹氏世居也恒欲一径造看竹不果已而识其彦曰贵存中存中喜问学尤善为古近体诗因相还徃佳时良日命车出游若断石村古城岩诸胜处率在流塘上下必存中与俱倦则必望流塘抵宿酒酣论诗意甚乐也一日存中指其屋后山上竹曰此植尝毁而益茂仆于众卉中独爱之近为屋数椽山麓谓其在竹之南也以竹南书舍名之仆乐游建阳毎瞻礼考亭遗址窅然有髙山景行之思而建阳书产也益购古今圗籍以归置斯舍中展卷而长吟则此君之声戞然不已者若我和焉掩卷而况思则此君之心洞然中虚者若我契焉盖仆之有得于竹者如此幸夫子记之一言予曰不能也惟我先世发迹篁墩而南山竹院子熟憇者近复得北山别墅竹益蕃而吾曽不能吐一词以重此君乃欲为子记竹南之居乎存中曰是有说焉盖闻之人情多不暇于故常而有得于新见夫子无靳也则告之曰古之人有取于物者岂徒充玩而已哉将藉以为辅尔夫竹节劲直而不屈色青而不艶故比徳于君子若其用之可贵则小足以备器物大足以供简书调律吕非他草木可比子之隠于此也读书求志而不思其用之在将来者当何如是未为有得于竹者存中曰不然人之所为有立于世者亦各循其分而已仆生于斯长于斯其见诸用者孝弟之外何所事其行耕渔之外何所事其业哉若吾竹之不生于市朝而生于山林与山林士结岁寒之好而不渝者其迹一也夫子谓之何哉予不觉抚掌曰姑试子尔虽然子喜为诗者也他日当结诗垒于竹南刳新箨之粉临风击节与诸君子为存中赋之

　　耕读记

