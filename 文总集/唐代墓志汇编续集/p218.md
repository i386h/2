<!-- { "loadSidebar": true } -->
祖讳表，考讳，并祯德天生，业惟神纵，云霄畅志，学富□高，节烈光前，英声盖代，不就禄荣，著称颇远。累代因官，胤之於此，以魏州馆陶县西北一十四里遵隐乡尹才村浅□镇城南二百步而为别业，子系□焉。府君气逸风云，量含江海，学艺优博，德行厚纯，辞玄益代，道术济时，教□一□，敦重九族，不以财为宝，而以道为实。诲子以文武礼乐教训之，诫女以典文从德□示之。吐清辩以入神，怀雅素而贯古，为郡邑之楷模，作人伦之规矩，可谓时称□凤，代曰陆龙。
德既备矣，名亦全焉。呜呼！谁谓不虞，祸生匪测，甲子七十有一，以大中元年四月十一日寝疾，卒於私第之。夫人曹氏，名家令族，婉蜕清规，非法不言，秉义而动，幼备女仪，班孟伏德；长闲妇道，姜氏钦风。流轨范以人间，布教道於世上，岂期仁寿不永，殁在君先，春秋六十有八，以会昌四年四月十六日奄息於家。府君叨切文典，礼不鳏□，□娶刘氏夫人，德行昭彰矣，镇其家，克和君子，始终之义备矣。府君嗣子有二：长曰学能，次曰敬友；女二人：长曰一娘，适解氏；次曰三娘，适郭氏；至孝等遭天地之□，□□攀号，泣血绝浆，茹荼食蘖，有终身之忧，无一日之患，俱泻血诚，崇其□□，兴言成应，谋事克谐，施礼俨□，乡邑增愧，以大中四年十一月廿八日礼也。龙剑合而天地终，鸾镜闭而寒暑谢。茔势也：东南两地，枕淇水而通津；西有长冲，应九达之阡陌，北近镇关，距城池之峙堞。此西胜之殊地，居一带之龙腹，栽松植梓，永固长秋焉。
时人议曰：魏氏之子，□济曾□乎？恐田成碧海，水变青山，刊石立铭，田旌泉户。其词曰：
猗欤府君，济济跄跄，神容凛凛，风骨堂堂。荆山玉彩，酆城剑光，用之则行，舍之则藏。道高马□，艺掩曹王，陆家誉美，荀氏称长。谁谓祸生，川逝难量，身虽已殁，名乃唯扬。肃肃夫人，百行规矩，幼为女师，□□□□。何灾不□，进药□□，玉坠穷泉，珠沉厚土。哀哉令子，□泪如雨，汤□□□，□□□□。□□穴兮，□二□；□□□兮，事终万古。
（录自《隋唐五代墓志汇编》河北卷第一册）
№大中０２９
【盖】
失。
【志文】
唐故河中衙前兵马使朱府君合墓志铭并序儒林郎前太常寺协律郎郑＊撰府君讳清□子明枝本陶唐，因名受氏，其後奕叶万□□□流辉，作王室之藩篱，保阃外之雄土，为辅为弼，继有其人：拔虽则鲁国称奇，析槛则汉朝为美。
大□大节，盖出公门，略而言之，不可具载。曾祖讳渐，皇定州唐县丞；祖讳离，皇正议大夫、检校户部郎中、昭义行军司马、魏相等州刺史；列考讳□，皇尚衣奉御；皆以令德，名著当时。公性本深沉，式量弘远，贞方干立，霜雪不屈於寒松；栖心不群，烟霭无侵於皓月。年既方壮，德伏朋从，习武不贵穿杨，勤学无惭积雪。挺然自负，美称充闾。果遇见知，受职中武军，以旌能也。不三五年，改受河中衙前兵马使。公忿气冲激，常恨受指於人，层层於下位，扁舟之志，其在兹乎？遂弃职徙家於邺，放情谷□，垂钓溪，甘原宪之贫，乐颜子之道，留心老氏，知命周书。廿年间，行藏自得。岂期梁木斯坏，人之分欤？公寝疾，大中十年二月七日殁於私第，享年八十。夫人陶氏，即越大夫子皮之後。夫人□识温恭，秉操以德，俭家宜室，淑於六亲，开睢之节再明，曹大家之风复美。上天□亲，唯以德，岂期及辜善人哉。夫人忽缨疾疹，百药治无其徵，先府君六□□及长谢，以大中十年十月十二日於共城县□贤乡皇李村之北原，礼也。有子二人：长曰商，次曰实。长商少习儒墨，抚折名场，词藻璨然，甚有凌霄之势。
以家贫甘□，誉舌亡机，尽孝承颜，甘从小职，加以荼苦泣血，过时既择先□之□，洎用纪陵谷，忝承知养，敢不敬述铭焉。嗟夫哲人，陶唐之系，宗源既长，绳绳之美。余庆不泯，□□□继，生□其德，□□□□，严颜肃肃，家范雍雍，式如金玉，垂胤嗣宗。皇天无亲，唯德是辅，□□□□，□境西流，铭□东土，万古千秋。
（录自《隋唐五代墓志汇编》河南卷第一册）
№大中０３０
【盖】
　唐故夫人吕氏墓志铭
【志文】
唐故夫人吕氏墓志铭并序　翰林待诏朝请大夫行舒州长史上柱国赐绯鱼袋毛伯贞撰并篆侄试左金吾卫兵营参军文广书夫人吕氏，其先望於东平之金乡，今即京兆人也。曾祖讳，祖讳，皆志乐林泉，隐居不仕。烈考讳惠彻，兴县崇节府左果毅都尉，赐绯鱼袋。夫人即果毅第四女也。芳兰狎性，桃李其容，爱自笄，婉＊特异，逮乎出适，窈窕有闻。
於是击归於我洪州都督府司马毛公讳钊为伉俪焉。夫内范聿修，从善专壹。秉班姬之戒，敬以事夫；择孟母之三邻，仁而育子。加以齐眉举案之礼，徒擅□□古人；孝敬舅姑之名，已彰闻於曩日。凡妇工之□能事，夫人莫不备焉。噫乎哉！司马毛公去大和年遽倾逝□也。夫人哀礼遇制，何图积善无凭，忽婴无妄之疾，以大中五年四月二日终於京兆广化里之私第，春秋六十有五。即以其年七月十一日龟筮叶从，迁窆万年县长乐乡之原，近先夫茔侧，礼也。有子三人，咸彰孝敬，长曰向，右金吾街使判官、将仕郎、前守左内率府胄曹参军；次曰克勤，虽公籍有名，未登贵仕；小曰知本，年犹未冠。有女二人长曰适事於内养魏公，次曰娉於东川监军都判官王公。皆祟显之门，名家之子也。至孝等洎遭荼毒，善瘠过哀，敛涕竭情，请述铭记。伯贞幸以夙承先司马仁兄存日，尝沐以亲善见录，备睹嫂之前修。故不揆寡辞，敢扬懿德，於琬琰，用贲幽泉。铭曰：
猗欤夫人，淑德资身。饰容修己，唯善为邻。如莲出水，似镜无尘。祗事贵夫，柔仪不忒。克著家声，名彰内则。岂图赋命，不保延长。华萎露，蝉鬓浸霜。终华於何，长乐之乡。秋风萧飕，陇树苍苍。空余片石，万古称扬。
（录自《隋唐五代墓志汇编》陕西卷第四册）
№大中０３１
【盖】
韩公墓志
【志文】
唐故武成郡韩公夫人傅氏盖墓志铭并序韩氏之迥祖，立汉之功，自荡其威，助彭城而灭楚，公即韩氏之苗裔也。公讳坚，修於君子之道，久慕其名，惟乐幽川之养性，刚柔两备，文武双明，量纳於江海，乡闾之众，实乃为之称哲。奈何上天之不，殂此贤哉！不幸以大中五年正月廿九日终於魏府元城县孝义乡西傅村封固疃之私第，享年八十有九。夫人傅氏，性禀於曹氏之女，在家事父，出事从夫。何图星之频堕，落於屏帷，宝镜双沉，殁於冥路。夫人不幸先公而殪，享年八十一。公有子二人：孟曰茂诚，仲曰茂林，祷天号地，痛割五情，骨肉居摧，伤於心髓，躬□束行，□□睑下；常□之泪，永别辰参，长离暮日，挹恨空庭，邻之寂寞。哀子茂诚、茂林等，生事之以礼，死葬之礼，卜得良晨吉日，遂□於大中六年岁次壬申二月戊戌朔五日去而殡於封固瞳东南贰伯步，即安厝之，礼也。恐後年移改易，山川时变，日月陵迁，故刊石於铭，将为不朽，用之後记。其贤哲之公，命奄清风，魂归逝水，魄丧泉宫。日之无□，月影蒙胧，自丧其贤，祥草潜峰。夫人傅氏，落在冥空，幽幽歧路，悄悄灵通。孤坟萧萧，墓对荒中，永葬田野，天地为同。
（录自《隋唐五代墓志汇编》河北卷第一册）
№大中０３２
【盖】
失。
【志文】
唐郑氏殇女权葬墓记荥阳氏殇女，幼名三清，左监门兵曹则之之孙，婺州金华县丞申之曾孙。其女敏而惠，柔而和，进退有度，动静有节，必谓宜其家而成於他门。呜呼！苗而不秀，因遘疾而不起，至九岁而终，时大中六年夏六月丁未，殁於文城郡之官舍。
後凡一十九日，权於长姊之墓右，近外氏先祖茔也。我家松柏在平阴，岁时拘忌，未卜归兆矣。父慈州刺史倚记。
（录自《洛阳出土历代墓志辑绳》）
№大中０３３
【盖】
失。
【志文】
唐故高阳许府君墓志铭并序　　会稽锺离衮述府君讳贽，字执中，其先高阳人；派分之後，今为润州丹徒县人也。晋汉齐梁，乃至隋唐间，继有名士，冠爵禄礻失，备详於家谍，此略而不书。曾祖　　　，祖□　，父讳方，皆高尚道迹，乐于丘园，终而不仕，府君即处士长子也。
夙承礼训，德茂名扬，幼乃歧疑于常流，长乃纪纲于时辈。书义或仁信之□，行为楷模，动而可则。谓天福善，傅终永龄，何期遘疾，乐石不救，以大中六年七月十日终于望幸乡之私第，享年四。府君凡四娶良偶，初徐氏，生男一人，名元宗；次王氏，生女一人，名傅娘；次■朱氏，育女一人，名定娘。不幸三夫人先府君之终。其继范氏，夙雍妇道，克谐内仪，试女训男，义方德□备矣。嗟乎！府君生有归於德，善有归於终，何期□及中寿而生殒零。以其年闰七月三日，将窆於万春乡阿育王山北原，礼也。恐山谷更圮，代谢时移，命衮为铭，以志於墓。
不敢多让，乃述之。铭曰：
月华清兮松岗秋，露明泫兮风修修；良久奄兮归蒿里，孤坟屹兮立荒丘；泉门兮期何幽？琢贞石兮垂嘉休。
（录自《隋唐五代墓志汇编》江苏山东卷第一册）
№大中０３４
【盖】
失。
【志文】
唐故张夫人墓志铭并序夫人张氏，其先令望清河人也。□及笄，□适事谯郡曹氏之室。曾祖讳光，祖讳和，父讳华。不幸会昌五年十二月廿四日奄殁於世，时年五十有五。夫人□居岁久，蓬首□□，训□笄□□□至而立。呜呼！子□□其□养慈亲，不永龄年，於大中六年八月十日，＊於扬州扬子县风亭之里。男曰师侃，聘扶风马氏；女适彭城刘氏，幼仍在室。夫人春秋五十有九，以其年九月重阳之辰，合当坊敦□之原，礼也。铭曰：
二剑兮同匣，双鸾兮共□，泉户兮永夜，千秋兮□□。
（录自《隋唐五代墓志汇编》江苏山东卷第一册）
№大中０３５
【盖】
失。
【志文】
