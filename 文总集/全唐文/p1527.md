<!-- { "loadSidebar": true } -->
    循修陇树兮，挂剑於兹。所以表徐君之所欲，明季子之不欺。予取予求，昔藏心而可测；一生一死，终弃宝而如遗。盖烈士孤标之节，而神明幽感之时。当其昔结欢娱，从容不阻。孤锋乍拔，密坐之所。彼眷眷於目击，此默默而心许。谅他日而来思，非伊人而谁与。及夫历聘上国，言旋东吴。访旧友，遵旧途。亦当开宝匣，献鹿卢。何阅水兮不待，吊荒埏兮已芜。由是执龙泉而慷慨，望马鬣而踟蹰。想间岁之披云，忽然而在；抚今辰之切玉，视之若无。且曰器可谋新，室宁欺暗。解腰间之善结，仰树杪而延瞰。乃脱白刃，推赤心。耀宿草之煌煌，悬拱木之森森。错落金环，疑夜月而生陇；晶莹霜锷，谓春冰之在林。龙形蜿蜿而未化，蛟枝亭亭而欲寻。解佩义广，脱骖感深。英声遂腾於万国，善价不顾其千金。呜呼！剑之掷也无前，人之行也必果。诚去彼而取此，非祈君之我。无宿诺匹之以庸庸，不食言方之以琐琐。向若蔑元壤，吝青萍。重提携於掌握，轻耿介於心灵。则三尺之中，空腾云而漫漫；重泉之下，将愧色於冥冥。无言者道之宏，不约者信之大。峻节卓以特立，义风纷而繁会。盛矣哉挂剑之名，将万古而不昧。
    ○斗间见剑气赋（以“神物下潜，精光上射”为韵）
    彼玉斗兮，列乎太清；此宝剑兮，埋於丰城。遥天式瞻，谅阑干以成象；厚地斯秘，遂熠龠而腾精。若非五山错秀，六合含英。则何以下藏锋於颖脱，上作气於贞明。昔伊雷氏未占，张公莫访。秘龙渊之奇彩，射斗牛之异状。或雄雄於曲柄之末，或冉冉於斗杓之上。金陵之王气莫齐，函谷之紫气应让。可大可久，乃圣乃神。嗟日月之逾迈，怨土石之湮沦。剑也氤氲，连白榆与紫贝；星焉昭晰，应龟甲与龙鳞。下埋照以煌煌，上和光於历历。何宝锷兮斯隐，在璇玑而必觌。锋惟切玉，处玉匣以逾深；气则决云，每□路而相射。匪舍之则藏，实暗然而章。仰九霄而游目，知百炼之雄。乍灭乍明，有扶於佳气；若离若合，更类於神光。灵气则浮，利用犹郁。当缭绕而荧斗，自表至珍；傥陆离而佩身，宁逢异物。可以察三尺之滞淹，可以见七星之沈潜。石韫玉而腾辉，未专其美；鼎居汾而见气，徒有其占。固宜仰层穹，求外野。延瞰於寰城之里，冥搜於古狱之下。则可以论国都，驱骏马。是知剑气之在斗间，所以求伸於知者。
    ○切玉剑赋（以“天之利刃，切玉如泥”为韵）
    彼神剑兮，出昆吾之溪。既成形而若水，遂切玉以如泥。玉则贞坚，诚龃龉而难入；剑惟利，将脱颖而莫齐。是以从心剖判，应手提携。入水苍之文，乍同夫淬水；破鸡冠之赤，且异乎割鸡。当其瑾瑜外来，球琳毕萃。磨而不磷，用之不匮。以藏乎密地，出匣而宣利。游恢恢之刃，瑕不掩瑜；剖碌碌之形，刃有馀地。是知不贪其宝，不爱其资。苟作砺而斯验，将匿瑕而可遗。异椟之毁焉，斯为过矣；同斗之撞也，於以碎之。璨彼琼华，焕如缕切。匪流血以为害，将凝肪而必截。触可磨之玷，片片冰开；纵不钝之锋，重重瓦裂。应机则断，投刃皆虚。可以断瓒，可以判琼琚。雄雄兮化龙之後，璨璨兮抵鹊之馀。苟在之金，不惭於欧冶；则指瑕之璧，何爱於相如。温润乍分，陆离交烛。於以慰良冶之志，於以窒贪夫之欲。耀而赫奕六金，律刃而荧煌五玉。是知斯剑之用也，按之无下，直之无前。以弗刂钟之声，乍移水碧；以击柱之势，时入山元。星文每临夫韫石，虹气若断於晴天。然则干将所营，风胡所徇。或犀称利，或截鸿所进，未若周王切玉之刃。
    ○照宝镜赋（以“珠宝潜翳，照之必呈”为韵）
    先贤炼金镜之英，照怀宝之精。宝之产兮逾秘，镜之莹兮至明。藏诸土中，虽沈埋而可恨；引於地表，终错落而皆呈。将竭工巧，灼烁坚贞。以通幽为用，以利物为情。岂惟雕盘龙而耀彩，镂飞鹊而增荣。若乃金玉方潜，珠玑未出。或山薮而埋照，或土石而混质。连城之价蔑闻，照乘之光遂失。虽卞和之欲献，我色犹深；虽隋侯之见求，我藏犹密。然後玉匣启，银华溢。用物而不将不迎，随人而无固无必。乃夜入榛芜，旁求瑾瑜。冰彩前射，月华正孤。将善价而无隐，与佳气而相符。在楼台之中，我用无展；当蓝田之下，厥道斯殊。遂使的珠色，朗然合契；皎洁琼华，洞然无翳。时映山元之气，乍透菱花之际。璞由是而成琢，金因之而作砺。是知镜能融朗，宝莫沈潜。彼照胆而必彻，此藏器而莫淹。集璀璨之光，鸾形乍合；腾磨砻之色，虹气斯占。固其涵清明之质，体虚无之道。满堂由是而获珍，厚地讵闻乎藏宝。岂比夫魏宫之所施，秦台之所持。鉴铅华之小者，曷怀异而求之。况有处幽沈，戢光耀。愧无不琢之质，复仰无私之照。
    ○蒲轮赋（以“安车礼贤者”为韵）
    王者崇招隐之礼，作徵贤之车。既斫轮而合度，亦安蒲而用诸。将使邱园共贲，岩穴皆虚。则必旌其重贶，建此大舆。轮合大规，取迈而行陆；蒲兼柔质，取坐以安居。罔覆其轨辙，可历於邱墟。载以归朝，尽是渐鸿之翼；驾而出野，方随系鹤之书。恒翘翘而隐隐，谅求士之本欤。若乃山骋异人，林栖隐者。鸟兽之群方杂，薜萝之衣未舍。或屠钓而忘名，或版筑而在野。耻戋戋之帛，厥礼未崇；笑孑孑之旌，好善犹寡。然後时主侧席，哲匠精研。载脂载辖，既攻既坚。蒲也采陂泽之丛，有车之用。轮也斫阴阳之木，如日之圜。槛槛兮出中朝之礼盛，辚辚兮入外野而光宣。於是经营草泽，蔺轹云烟。瞻其仪无亏乎翼翼，聆其响且异乎阗阗。可以出嘉遁之硕德，可以载傲俗之遗贤。空谷有驹，自尔而方絷；鸣皋者鹤，假我而闻天。岂犹邀申公於是日，徵钓叟於昔年。则知轮之设蒲，岩扃是启。将毗王者之政，先保贤人之体。致万里之安安，成百僚之济济。岂比夫织而为席，表臧孙之不仁；缉以成宫，昭令尹之非礼。方今隽已在官，轮犹未安。旁搜丛桂，远缀幽兰。士不病於迈种，贤尽出於峰峦。是蒲轮之礼也，乃王化之端而已哉。
    ○洗乘石赋（以“王者顺动，有司先成”为韵）
    瑟彼乘石，履於圣王。每寒水而濯色，俾坚容而有常。当宸驾之未严，贞姿或翳；及天步而将践，丽质斯彰。於是五辂载辖，六龙齐首。森天仗而既列，严翠华而已久。隶仆乃言故实是谘，旧章克守。正取彼流恶，涤兹含垢。兢兢乎映金车而鞠躬，翼翼兮汲银瓶而运手。发璀错之色，莓苔染之而不能；注清泠之声，埃集之而何有。皎尔镜彻，烂然冰鲜。承玉趾而增丽，拂衮衣而更妍。磷磷於清浅之波，自惭夺彩；凿凿於激扬之水，莫敢争先。匪琢匪磨，不涅不磷。求韫玉之色彰，候和鸾之声振。成吾皇献替之义，我则如水之投；叶吾皇启沃之心，我则如流之顺。四海是奉，百礼所总。兹石既洁，一人由是而日辉；兹石未，万骑不戒而雷动。君惟展义，官则庀司。将涤瑕而荡秽，在挹彼而注兹。於以昭卜征之候，於以明望幸之期。潺既临，似石磴泻泉之状；流离欲散，有山云润础之姿。有翼有严，既敬既戒。去氵典氵忍之色，由是砥平；吐新鲜之辉，用光时迈。乘石之洗也列《周经》，乘石之履也合《周雅》。内可以访道海内，外可以观风天下。故曰有扁斯石，见於王者。
    ○宣尼宅闻金石丝竹之声赋（以“圣德千祀，发於五音”为韵）
    鲁恭王益宫於孔氏，坏宅於阙里。闻金石丝竹之声，有六律五音之美。清泠始奏，异洞庭之载张；寂寞而来，非钧天之可视。或管或磬，以以祀。徒在庙而见听，岂升堂而足拟。当其摄齐而进，拾级而前。远近犹惑，铿锵始传。式感王心，聘国无劳乎七十；克谐圣域，抠衣始化乎三千。信不击而不考，实元之而又元。惟金也振舂容而无阙，惟竹也象吹嘘而未歇。击石，如荷蒉之初闻；杳杳挥丝，疑孺悲之来谒。所以表正声之感，所以同古乐之发。遐想乎返鲁之年，追思乎在齐之月。回环栋宇，缭绕庭除。惟恍惟惚，如绎如。心方启乃，乐可依於。固将极天而蟠地，岂徒舞兽而跃鱼。徐疾有则，清浊不忒。非审以知政，非作以崇德。藏书之壁，时绎绎而难分；梦奠之楹，乍洋洋而未测。响杂乎鸿鹄，韵调乎宫羽。丝管不形，иね无睹。固可掩歌钟於二四，配茎英於三五。及夫铿尔乐阕，油然思深。睹奥且惊夫盈耳，广居由是而革心。岂不以感上圣之旨，闻至德之音哉。皇家始崇儒礼，莫先褒圣。尊素王之号，广旧宅之敬。傥逸韵之再闻，播乎乐府之盛。
    ○冰蚕赋（以“凝冱之境，成彼奇彩”为韵）
    懿北极之寒劲，有珍蚕之处冰。非柔桑之是食，非幽室之是凭。托彼峨峨，且不资於春煦；抽其曳曳，自有乐於阴凝。既违燥而就湿，知同类而殊能。尔其元律穷，芳岁暮。百谷风壮，群川冰固。游片片之凝光，映重重之积素。十亩之间兮泄泄何劳，六尺之内兮涓涓正冱。既苦寒而不倦，将载绩而是务。观夫如临如履，经之营之。隔皑皑之积冰，吐漠漠之轻丝。朱绿曳而愈出，黼黻成而是资。焕乎有章，岂寒女之能得；超然独处，信夏虫之所疑。淋漓未泮，组织方成。非缲於盆，非悬於井。蚕事登矣，必因之而剖冰；茧税求焉，将取之而越境。岂比夫风戾之所生，岁单之所成。蚕月而方育，蚕器而见营。安能苦其节，履其贞。窥之有战战之色，取之有冲冲之声。匪依树而游，奚感仙而化；不筐而绩，奚假蟹为名。宜乎海人见采，尧帝斯呈。伊蠢蠢之繁委，实生生之殊诡。鼠游冰下，我亦来思；龟生火中，吾乃异彼。况乎雪霜是履，鳞角多奇。若解以东风，或泉鱼而共跃；藏诸北陆，幸凌人之见知。宜乎含章勿改，牵丝有待。傥来献於九重，必相宣於五彩。
    ○浪井赋（以“王者清净则出”为韵）
    冽彼寒井，契於圣王。不因凿以成质，每自浪而呈祥。涌呀呷，鼓灵长。比醴泉之自出，异海水之不扬。吾君是时清八区，肃诸夏。宝出於地，符呈於野。伊井有浪焉，乃瑞之大者。尔其呀豁百寻之表，汹涌重泉之下。状灵涛之潜泄，匪冽风之是假。沦涟不盈，触搏恒惊。窥坎[
