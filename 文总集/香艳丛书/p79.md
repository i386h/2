<!-- { "loadSidebar": true } -->
　　〖赵宜主身轻腰细，若人手执花枝颤颤然。因善踽步行，号为“飞燕”。流寓长安，日习歌舞。后藉阳阿主力得入幸，拜为皇后，宠冠六宫。肉肌盈实，其初承恩时语也。帝尝与后共泛太液池，令所爱侍郎冯无方吹笙。中流风起，后扬袖曰：“仙乎仙乎，去故而就新，宁忘怀乎？”帝曰：“无方为我持后裾。”无方舍笙持后履。久之风霁。后泣曰：“帝恩我，使我仙去不得。”泣数行下，帝愈爱焉。又尝通于宫奴燕赤凤，宫中为作《赤凤来》曲。〗 
　　火德衰，赤凤来，肉肌盈实齿痕在，仙乎飞去宁忘怀。 
　　丰有余，柔无骨，六宫环视都无色。 
　　浴兰室，避风台，燕啄皇孙最可哀。 

　　姊妒我 
　　〖合德，宜主妹。宜主既贵，樊嬺为言于帝，帝遣舍人吕延福以百宝凤毛步辇迎合德，合德谢曰：“非贵人姊召不敢行，愿斩首以报。”延福还奏，嬺为帝取后五采组文以召合德。遂因后以进，帝大悦，号为“温柔乡”。谓嬺曰：“我老是乡矣。”时披香博士淖方成在帝后，唾曰：“此祸水也，灭火必矣。”后封昭仪。昭仪见后，好为儿拜。又尝与后争通燕赤凤，后怒，以杯抵昭仪曰：“鼠子敢啮人乎？”昭仪曰：“穿其衣，见其私足矣，安在啮人乎？”樊嬺扶昭仪为拜后，昭仪拜且泣曰：“姊宁忘长夜苦寒，使合德拥姊背耶。今忍自相搏耶？”后亦泣而罢。帝闻其事，畏后不敢问，以问昭仪。昭仪曰：“姊妒我耳，以汉家火德，故以帝为赤凤。”事隐，后以媚药进帝。帝崩，太后使理其事，遂呕血而死焉。〗 
　　鸾诰惊闻下九重，凤辇百宝宫车从。 
　　不夜珠照玉人两，金霞帐拥双芙蓉。 
　　五采组文姐召妹，姊作贵人妹儿拜。 
　　夫富贵易骄人，何况区区女子辈。 
　　愿相怜，毋相倾。 
　　姊妹本是同根生，穿衣见私何必争。 
　　石华广袖留姊吐，点点滴滴成花朵。 
　　可畏人言水灭火，非妹不知姊死所。 
　　奈何姊妒我。 

　　十八拍 
　　〖蔡文姬，名炎，中郎女也。幼慧，工文词，中郎绝爱之。汉末遭乱，为匈奴左贤王掠去。陷其中数年，生二子，常郁郁不得志，作《胡笳十八拍》。凄怨哀咽，闻者流涕。后曹操念中郎旧谊，遗金赎归，以嫁董祀。《胡笳十八拍》遂流传中国焉。〗 
　　寂寂江山如故，渺渺家园何处？ 
　　梦魂仍逐塞云飞，依稀尚记来时路。 
　　死为汉鬼生胡妇，纵有离愁谁诉？ 
　　何如红泪滴黄沙，洒作秋风秋雨。 

　　江东秀 
　　〖汉末，乔公有二女，皆国色，流寓江东。孙氏兵起，伯符纳大乔，以小乔妻周瑜。未几伯符卒，瑜佐其弟权，破曹军于赤壁，后瑜亦早夭。〗 
　　东吴萃俊物，妙选得孙郎。 
　　辛苦参帷幄，戎服助红妆。 
　　江以南，鼓鼙震。江以北，风雷迅。 
　　大儿伯符小公瑾，可怜铜雀漏春光。 
　　长江水，赤壁火。 
　　八十万曹军，为猿鹤，为虫沙，为灰烬。 
　　幸哉兵一交，伯图定。 
　　惜哉鼎三分，将星殒。 
　　生瑜生亮扼英雄，错恨佳人多薄命。 

　　玉人两 
　　〖蜀甘后，沛人也。玉质柔肌，姿态光艳。先主召入，致白纱帐中。于户外望者，如月下聚雪。时河南献玉人，高三尺，乃取置后侧。曰：“不意我玉人乃有两也。”于是嬖宠者，非惟嫉于后，亦且妒于玉人也。〗 
　　怀璧者奚罪，抱璧者奚泣？ 
　　品而重之，抵兼金之万镒，比佳人兮二而一。 
　　谓玉为人，温润而身。谓人如玉，不雕不琢。 
　　何以失之吴魏得之蜀？ 
　　君不见，枕戈待旦兮，消壮士之髀肉。 
　　玩物丧志兮，乱英雄之心曲。 
　　彼美人兮，安卧帐中兮，何不锄而去之，曰非吾族。 

　　凌波曲 
　　〖甄后，本袁熙妇，魏武破湖北，中郎将世子丕获之，见其美，遂纳焉。魏武闻之，情不怿，曰：“今年杀贼为此奴”，盖亦有意于甄也。后文帝即位，立为后。陈留王子建作《感甄赋》。复以其名不雅，改为《洛神赋》，亦寓意甄云。〗 
　　燃豆萁，釜中泣。乘飞凫，波中立。 
　　有心得，无心失，杀贼今年为此奴。 
　　洛水神交梦有无，父兄子弟争一偶。 
　　独不念，彼亦袁家之新妇。 

　　坠楼哀 
　　〖绿珠姓梁，白州博白县人也。生双羊角山下，美而艳。时石崇为交趾采访使，以真珠三斛致之。珠善吹笛歌舞，崇尝作《懊侬曲》赠焉。赵王伦党孙秀，使人求之，崇不听，秀怒，乃谮崇于伦，族之。兵至，崇顾珠而泣曰：“我今为尔获罪矣。”珠号恸曰：“愿效死于君前。”遽坠楼而死。崇弃东市，时人名其楼曰“绿珠楼”。〗 
　　生珠江，死金谷。 
　　珠沉珠碎季伦族，值得真珠聘三斛。 
　　黛蛾绿，颜色不随人反复。 
　　掌上珠，贵重不共絮飘逐。 
　　燕啄香泥葬落红，片片桃花鬼夜哭。 

　　锦回文 
　　〖苏若兰，名蕙，扶风窦滔妻也。年十六，归于窦滔，滔甚敬之。后滔纳宠姬赵阳台，置之别所。苏求而获焉，苦加捶辱，滔甚恨之。及滔镇襄阳，邀阳台同往。苏往不与偕行，音问遂隔，于是悔恨自伤，织“锦回文”，五采相宣，莹心耀目。其锦纵横八寸，题诗三十余首，计八百余言。颠倒反复，皆成文章，名曰《璇玑图》，一时读者不能尽通。苏笑谓人曰：“徘徊宛转，自成文章，非我家人，莫之能解。”遂发苍头赍送襄阳。滔览锦字，感其情，迎苏至汉南，恩好如初。〗 
　　良人天涯去不返，云山翘首千重巘。 
　　回肠百结织回文，文成不觉玉容减。 
　　一寸丝，丝丝不断皆愁思。 
　　一行字，字字端详皆血泪。 
　　郎留意，颠倒纵横须记。 
　　须记取，糟糠莫使轻相弃。 
　　新人想必胜如花，故园春色多憔悴。 
　　愿郎留意，新故须同视。 

　　西陵歌 
　　〖苏小小，钱塘名妓也。有《西陵歌》，情致移人，脍炙人口。〗 
　　郎乘青骢马，妾乘油壁车。 
　　邂逅西陵路，回风送落霞。 
　　郎情无厚薄，妾情无浅深。 
　　有如西湖水，松柏结同心。 

　　步步莲 
　　〖潘妃名玉儿，齐东昏侯拜为贵妃。尝凿地为金莲花，令妃行其上。曰：“此步步生莲花也。”后梁武入建康，见妃色美，欲纳之。将军王茂谏曰：“亡齐者此物也，不可留。”遂杀之。〗 
　　一步东昏倾，再步梁师入，三步建康失。 
　　为莲花，为禾黍，为荆棘，千秋难辨蹈荒色。 
　　噫吁嘻！ 
　　齐庭有鬼不庙食，先见禁门相喋血。 
　　非关莲步美人迹，试问亡梁又何物？ 

　　女从征 
　　〖木兰姓花氏，北魏人也。时发卒戍边，木兰悯父年老无子，代之行。在边十二年，始得归。同戍之人，竟莫有知其为女子者。〗 
　　军有令，弗可违。 
　　堂有亲，弗可委，健儿生女请勿悲。 
　　为王前驱，代父荷戈，君看女却是门楣。 
　　我闻在昔拓拔扰宇宙，旁午军书风雨骤。 
　　花家有女貌如花，弯弓抽矢停织绣。 
　　金印大如斗，奏凯慰白首。 
　　一身许国全亲两无负， 
　　嗟！彼株守户，老死牖。 
　　生生死死不出妇人手，腐草累累骨已朽。 
　　世无奇男子，雌木兰，谁其偶？ 

　　无愁曲 
　　冯小怜，穆黄花从婢也。因爱衰，以五月五日进之，号为“续命”。慧黠，善弹琵琶，后主爱之，立为淑妃。帝尝与共猎，晋州告急，帝将还，淑妃请更杀一围，帝从其言。及至晋州，城己没矣。作地道攻之，城陷十余步，将士乘势欲入，帝敕且止，召淑妃共观。妃妆点不获时至，周人以木塞城，遂不下。又与并骑观战，陈稍却，妃悕曰：“军败矣。”帝与并奔，师遂溃。时号“无愁天子”。后齐亡，入长安，后主向周武帝乞妃，周武仍赐焉。 
　　春宫传试马，烽火遍郊野。 
　　内人罢回猎，新妆倾城国。 
　　山河百二弃敝屣，琵琶一曲愁亡矣。 
　　吁！ 
　　金莲生步南齐蹶，黄花留蒂北齐灭。 
　　不愿长封归命侯，愿乞小怜老温柔。 
　　家亡国破亦何柔？ 

　　赤树谣 
　　〖陈张贵妃名丽华，发长七尺，光可鉴人。瞻视盼睐，照映左右。后主起临春、结绮、望仙三阁以居之。妃常于阁内靓妆凭槛，宫中望之飘飘若神仙焉。与诸狎客共赋诗，互相赠答，采其尤艳丽者，被以新声，名其曲曰《玉树后庭花》。后隋灭陈，后主与妃共入景阳宫井，因号“胭脂井”。相传后主与妃泪染所致云。〗 
　　汉有阴丽华，文叔思娶妻。 
　　陈有张丽华，后主为选妃。 
　　一终后，一作俘，胭脂井上血模糊。 
　　玉树流光不可诬，得妇不当如是乎？ 
　　呜呼！ 
　　阿嬷空有好头颅，叔宝心肝未全无。 

　　破镜词 
　　〖陈太子舍人徐德言之妻，后主叔宝妹，封乐昌公主。陈将亡，德言知不保，谓曰：“以君之才色，国亡，必入权贵之家，斯永绝矣。倘情缘未断，犹冀相见，宜有信物。”乃破一镜，各执其半。约曰：“他日必以正月望日，卖于都市，可以相访。”及陈亡，其妻果为越公杨素所得，宠嬖殊甚。德言流离至京，遂以正月望日，访于都市。有苍头卖照者，大高其价，人皆笑之。德言直引至其居，言其故，出半照合之，题诗以寄。陈氏得诗，涕泣不食。素知之怆然，即召德言还其妻，仍厚遣之，遂偕归江南以终老焉。〗 
　　七尺菱花八宝妆，美人相对生辉光。 
　　美人一去明月冷，青鸾无复嫦娥影。 
　　最怜奁匣满尘封，犹染当年点泪红。 
　　人生不幸遭离乱，致使圆光剖作半。 
　　镜兮镜兮纵复完，镜中人非昔日颜。 

　　青目鉴 
　　〖杨素守西京日，李靖以布衣献策。素踞胡床而见，靖责之，素改容谢焉。时妓妾罗列，内有执红拂者，负殊色，独目靖。靖既去，而执红拂者临轩问姓名居止，靖具以对。妓诵而去，靖归逆旅。其夜五更，急闻叩门而声低者。靖启视，则紫衣纱帽人杖一囊。问为谁，曰：“杨家红拂妓也。”延入，脱衣去帽再拜，靖惊答之。叩来意，曰：“妾侍杨司空久，阅人多矣，无如君者，来相就耳。”靖曰：“如司空何？”曰：“彼尸居余气，不足畏也。计之详矣，幸无疑焉。”问其姓名，曰：“张。”问其伯仲之次，曰：“最长。”观其肌肤形状，言词气息，真天人也。于是偕与雄服，策马排闼而去。〗 
　　长安古今一棋局，朝奔夜趋多碌碌。 
