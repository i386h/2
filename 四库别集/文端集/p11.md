<!-- { "loadSidebar": true } -->
　　榾柮耐宵长炉头煨芋香窗白非闗雪梅花映草堂草堂天竹当檐树火齐珠光照缣素
　　送王藻如宫赞归省
　　青门数耆旧独有西田翁世泽冠宇内门阀如恒嵩簮绂卧烟霞吐纳皆宗风有时洒翰墨能侔元化功声名与大耋焜燿人寰中乔松防瑶草硕果垂芳丛子孙多贤达雅不乐西东挥手谢轩冕追随厐徳公防子官侍从才誉擅青宫西清铃索间游子各有衷憬彼城上乌岂学云中鸿车马上东门转使予心忡三公输一日何敢惜怱怱愿言承欢暇念旧邮诗筒
　　挽陜西提督陈忠愍公
　　观徳殿西曾侍立蜀中虎将双趋入【公讳福时同陜督王公进寳皆以遴选总兵自蜀召入命射观徳殿予直起居注得与观焉】眉宇英风动阙庭雕弓万石时无匹
　　内殿承恩锡宴频史臣当陛记温纶
　　御筵屡赐金盘食
　　天语琅琅感侍臣陈公作镇古灵州持旄建节当新秋是时海内方宴然风清铃阁闲兠鍪逆氛涨天西南起劔门阻絶连湘水秦陇岷洮借重臣惟公忠勇堪凭委志殱羣盗靖西陲不教花马作潢池方看小丑投戈日恰待逰魂入釡时志酬马革悲何蹙星沈虎帐惊栖鵩军中痛悼舞隂侯举朝感叹来君叔可怜百战垂成功血洒灵武多悲风
　　天子当宁动顔色易名赐爵恩数隆愿得忠魂抚长劔一埽西南欃枪空
　　送曹峨眉同年还江隂省亲
　　京华作客谁最难京华归客谁最欢眼中之人见曹子片帆六月离长安曹子有母不得养惘惘对客常心酸今年尺书上承明乞身南去归江城过我小斋忽狂笑两腋轩举凉风生眉宇已是云中鹤樊笼将别毛羽轻自言十亩江隂宅古树苍藤覆墙碧防阁萧疎竹满窗芳园烂漫花围席愿言将母余何求嘉果新蔬日堪摘曹子雅嗜韩栁文落笔排宕生春云朱弦疏越振遗响淫哇促节空时氛却抱残书涉江水江隂八月莼羮美华髪千茎板舆上竒文一巻荒园里不分吾侪日相见养亲著书让吾子
　　六月十一日座师给谏茌平王公招同年诸子宴集郭外荷亭值雨坐上分得客字
　　夫子宦京华独抱烟霞癖雨霁偶招携相将振短策谢彼车尘喧来就荷亭僻荷亭临水开深栁沼谿碧翠盖翻微凉萧疎动絺绤好雨西山来云气峰腰白雨势逼荷香尽来侵几席须臾转晴霁林外炎曦炙故将烟景好天意娯闲客时艰良防稀佳辰莫轻掷囘首畏红尘坐待山光夕
　　秋夜听络纬声
　　络纬本秋虫棚饮清露粉惭蝴蝶翅艳谢蜉游羽寒怜蛩语阶高怯蝉吟树耻为促织争豪家作金注机杼终夕劳不能成尺素童子爱追寻苦被微声误朝辞豆花丛暮入樊笼固叶何青青时向樊笼哺草虫本微姿跳踯转惊怖吟声久断絶意与儿童忤偶然时一鸣都无向来趣昨夜樊笼开双双一朝去小庭藤影宻叶深不知处转向青葱中相对连朝语咽露餐新凉繁响达昏曙喓喓类苦吟切切如悲诉满耳皆秋声小斋若园圃午梦客初醒听此涤尘虑物性贪所适妙理得深悟徘徊夕阳下斯物良足赋
　　送孙屺瞻学士归省
　　徳清学士住菱湖七载声华满
　　帝都金石千言丹陛上珊瑚百尺紫庭隅紫庭丹陛红云起魏公名唱红云里晓日葳蕤上苑花春风清浅蓬莱水
　　圣人讲学经帏开数许儒臣内殿来阁里陈诗轻沈宋筵前献赋薄邹枚讲僚晓伴封章入起居注史西头立鳯纸光腾殿角云龙缣色映花砖日殿上仙庖出大官侍臣常得奉余欢分来
　　御醴黄金椀赐出宫樱赤玉盘千古君臣重知遇孙绰承恩夸异数珥笔新成射虎歌【屺瞻承　诏作射虎歌】属车屡上甘泉赋南苑秋风万骑屯龙旗嫋嫋不闻喧书生射得林中鹿囘倚雕鞍谢
　　至尊追随予亦来行殿直庐讲幄时相见天香衣袖各分携高阁珠林赐游宴【诏同逰玉皇阁徳夀寺】六军试马晾鹰台特诏儒生欵陪铙吹晩来归毳幕红灯相对咏龙媒【承　诏同作良马诗】最是新秋秋雨歇万防青山如挺笏吟断行宫栁外风看残帐殿云中月方舆此日正升平鋭意崇儒偃甲兵熢燹乍惊卭僰起妖氛忽自夜郎生三年南北军书剧细旃广厦犹前席同君午夜听鸡声觚棱晓入星霜白知君结念在防龙动色琅琅彻
　　九重自是丹心词剀摰敢言春殿语从容羡君鹤髪双亲健
　　圣泽亲恩劳缱绻为听乌啼感至情岂因鲈脍思肥遯手持丹诏谢彤闱身惹炉香着赐衣泉石旧谙逰子处江湖新有侍臣归余石谿边花作圃朱蕚堂前玉为树九天阿阁鳯凰羣暂卧沧洲狎鸥鹭秘阁文章待防毫著书何必向林臯谩言昼锦乡园乐还念宵衣
　　圣主劳
　　送徐方虎编修归省
　　海内徐孺子博雅今儒宗盛名三十年鞺如洪钟赋诗掩鲍谢幽洁如兰丛经史贵穿贯防靡弗穷若陟泰华巅岳渎罗掌中清时发异采天庙陈璜琮释屩跻玉堂高举凌阆风鸿笔为国寳讵止徐陵工
　　至尊坐清燕赐问常从容艺林号多才称徐众所同酷暑试殿廷腕下奔虬龙动色惊宰相高置蓬山峰今年谢承明请急归江东甫为阁上鸾复为云中鸿津门泛呉舠江畔搴芙蓉爱日承余欢板舆方侍从
　　东臯篇寄李芥须
　　吾里自昔多诗豪澹荡磊落推东臯平生嗜洁老成癖等闲若凂嫌吾曹天才排宕兼众妙长歌短句凌风骚净如好女对明镜壮如碧海奔洪涛秀如摩天阆州石快如翦水并州刀落笔竒气横九秋俛视侪辈声啾嘈壮年足迹东南徧十指天际舒防毫琼海珠江归去来功名敝屣轻鸿毛一卧东臯今老矣酒肠诗兴空绨袍拍手犹令四座惊萧疎短髪时频搔日坐柴门望老友瓦盆为客开新醪卧我小亭辄信宿七载不见思郁陶欲谢风尘息倦翮明年秋水乘轻舠愿君善饭使君健相对剧饮双持螯
　　赠东海董生
　　宇内竒观海为最董子收之襟带间推窗夜半看日出赤霞万顷涛如山海市人生不恒见君直视如檐下电旌旗城阙摇空蒙海风吹作云千片自言结屋荒山中苹婆手植千株红梨花如雪间梅李十里烂漫吹香风枯藤竒树无不有春菘秋蕨绿盈亩布袜青鞵老道人十载长斋未除酒吟诗经岁客长安气如沧海翻紫澜颊上髭须老犹壮意中鸥鸟天何寛东来秋色海云黄诗人归卧陆浑荘此时天地风尘客各忆南山旧草堂【董生名樵东海隐者】
　　题四知图为魏环谿先生
　　关西孔子杨伯起四世清徳光前史岳岳千寻絶壑松泠泠百尺寒潭水纠弹内嬖排羣奸正色昌言肃纲纪一笑黄金谢故人但将清白遗孙子吾辈读书何所慕守身爱鼎应如是晩近脂膏最误人吁嗟此义成糠粃环谿先生迈流俗闗西前后真同揆生平亮节逺相师凛凛四知一端耳夙抱忠诚感
　　至尊抗疏常见
　　天顔喜门巷萧然时著书脱粟留賔如素士吾道有守方有为君子不贪先不侈敬借此图为公寿愿以清风受繁祉更爱传家秉与彪三鳣世卜从公始
　　题嘉庄农隐图
　　久欲结一庐当在南山阳去郭数十里亏蔽登崇冈山翠四围合一径穿谿梁其中土膏沃散布诸农荘中央数十亩缭之以短墙一宅置妻子纸阁依茅堂余地恣种植古木罗千章梅桃各一区果蔬各一塲花开接四序烂漫庭阶芳冬煨温室火夏拂水亭凉温室藏晩花水亭防高杨高杨带清池荷芰吹微香倚树间有屋看花必有廊帘前竹万个坐隅书一牀开窗落峰影隔树来谿光邨居皆淳民但知説农桑鸡豚亦有政耕凿亦有常一川稻梁熟八口资为粮夜来机杼声终岁裁为裳新蔬翦樊圃鲜鳞出陂塘饔飱称时足鄙啬庸何伤好友二三来促坐倾壶觞安知末俗漓矫首谈羲皇毕世无外慕通体无俗肠宠辱不能铄忧虞不能戕其俗静而治其人寿而康平泉何足齿蓝田何敢望日坐尘网中此愿空茫茫梁子嘉荘图倐忽陈吾傍委曲肖鄙意呌歗几欲狂囘首眺乡园逺在天一方人生贵所适安得久低昻休哉陶靖节千载谁等量
　　题赵武昔小像
　　高梧防丛菊澹荡铺秋隂片石倚幽草鸣泉激素琴中有冰雪人爱静复躭吟退食常拥书迢遥观古今夙有苍生志金门久陆沈怀抱日绵邈川岳同高深赋诗续古调歴落皆雅音一杯聊在手浊醪还自斟日夕坐秋色梧菊知此心
　　寄木厓
　　当代有诗人萧然隐薖轴蚤年驰盛名晩岁耻干禄天才本高隽经史盈便腹千秋夙相许名山藏敝簏少陵与香山同工还异曲君吟四十年遥遥踵其躅长篇极浏漓短章无局促有笔写胸次何为苦缚束真能学杜白岂在娯尘俗闻君理旧诗篇篇总堪读吟向石经斋天风响寒竹高堂今大耋眉暎贞松绿母子俱闻人海内所瞻瞩人生贵不朽岂在曳鸣玉谁能六十翁霜髭犹啜菽相赠白华篇期君介景福
　　送徐艺初归昆山
　　我闻琼玉峰正当君家楼连理三珠树兹事空千秋謦欬被寰宇宏奨皆风流畴昔握手欢契濶滋繁忧同朝日瞻企春风听鸣驺长公蔚文采眉宇天人俦贻我威鳯篇古调谁能酬鸿寳自希世息翮还沧洲怅惘春明门芳草送华辀
　　哭信臣
　　嗟予束髪初众中识吾子鸾鹤本异姿珪璋有静理眉宇在霄汉清言寡尘滓寒潭何湛湛山岛自竦峙愿言比君心此语差复似登君宅畔楼赠缟从兹始十年走名塲相将执鞭棰堂上各老亲华颠豁衰齿区区人子心愤激深相砥含英复咀华终岁无停晷君才本秀瞻摛文如结绮一日不相见新篇盈数纸丹铅互校讐斯道无坚垒同负秣陵秋泪落秦淮水老亲良苦辛结屋龙眠里山寒送米蔬宵凉赍襆被雪片对茅檐梅花覆庭布袍如枯僧寂寞侵髓岂谓终不达数竒竟如此薄宦来荒城博士斋空圮苜蓿无朝餐宿疾焉能起寄我尺素书悲歌皆变徴徘徊能几时消息传蒿里稚子真可哀慈亲复何倚天问总无凭理数谁能揆追念平生懽故人今已矣悲来戕五中挥涕不能止逺在天一涯无由哭灵几坟边春草生始作安仁诔故人知我心千载恒如是【周子信臣名孚先予同学友能诗文卒于五河学博】
　　题石林临流濯足图
　　振衣千仭冈濯足万里流壮哉左太冲斯语空千秋家山曰龙眠近郭偏能幽灵巗叠苍翠众壑烟光浮悬瀑似飞雪落向千峰头谿中石齿齿太古苔痕留灌木垂清隂水鸟衔文鯈我欲濯缨徃拍手呼浮丘东华万斛尘恐为山灵羞石林作此画雅与予意谋矫首睇云鸿浩气凌沧洲雪肤暎寒泉本是仙人俦素琴横草间弹罢行复讴怀抱极寥廓天地皆浮沤何况我与君身世如蜉蝣栖栖竟何益扰扰将焉求披图各无语对此销繁忧
　　孝仪廷对第一喜而赋此
　　灼灼明月珠垂光照紫庭彲龙匿其寳潜耀居沧溟悠悠十七载龙睡无时醒今年驾洪涛夭矫驱风霆忽令径寸珠天衢缀华星我友虞山客乡举同一经鳯麟毓文彩河岳钟英灵与我频年交相顾如影形长安风雪中蓬户曾偕扄短檠入深夜露白镫逾青书声和鸣鹤激楚呼高防
　　圣主方好贤赐第冠丹屏雏燕乘阆风同时舒防翎【儿瓒同举进士】之子素宁澹结念在千龄荣名以为寳赠子惟徳馨
　　松声万岭篇为木厓母夫人赋
　　长松挺姿冰雪里苍枝团盖烟光紫松涛拂地横九秋谡谡声从高阁起中有仙人鹤髪垂传家仪法真吾师咏雪餐霞八十年朱顔烁灼如瑶芝夫人之母吾老姑延陵世徳生贤姝落笔不肯让班史男儿枉自矜髭须晩年雅志躭禅静晴窗自写维摩影宵来常见佛灯红晓起时闻清磬冷令子名坛盛羽仪能将色养佐含饴间居共赏安仁赋家学争传阿母诗石经堂畔萧萧竹闻道新来森似束桂露方浓兔渐圆红烛锦毺照华屋游子辞家已十年冈陵遥指望江天霜鬓霞裳阁上人听我松声万岭篇
　　八哀诗
