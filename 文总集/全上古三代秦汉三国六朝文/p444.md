<!-- { "loadSidebar": true } -->
　　若夫立德必须贵乎？而幽厉之为天子，不如仲尼之为陪臣也；必须势乎，则王莽、董贤之为三公，不如杨雄、仲舒之阒其门也；必须富乎，则齐景之千驷，不如颜回、原宪之约其身也。其为实乎？则执杓而饮河者，不过满腹，弃室而洒雨者，不过濡身。过此以往，弗能受也；其为名乎？则善恶书于史册，毁誉流于千载，赏罚悬于天道，吉凶灼乎鬼神，固可畏也。将以娱耳目乐心意乎？譬命驾而游五都之市，则天下之货毕陈矣；褰裳而涉汶阳之丘，则天下之稼如云矣；椎纟介而守敖庚海陵之仓，则山坻之积在前矣；披衽而登锺山蓝田之上，则夜光之珍可观矣。夫如是也，为物甚众，为己甚寡，不爱其身，而啬其神，风惊尘起，散而不止，六疾待其前，五刑随其後，利害生其左，攻夺出其右，而自以为见身名之亲疏，分荣辱之客主哉！
　　天地之大德曰生，圣人之大宝曰位，何以守位曰仁，何以正人曰义。故古之王者，盖以一人治天下，不以天下奉一人也；古之仕者，盖以官行其义，不以利冒其官也。古之君子，盖耻得之而弗能治也。不耻能治而弗得也。原乎天人之性，核乎邪正之分，权乎祸福之门，终乎荣辱之算，其昭然矣。故君子舍彼取此，若夫出处不违其时，默语不失其人。天动星回，而长极犹居其所；玑旋轮转，而衡轴犹执其中。既明且哲，以保其身；贻厥孙谋，以燕翼子者，昔吾先友尝从事于斯矣。（《文选》，《艺文类聚》二十一）
　　（案《世说新语·德行篇》注有李康《家戒》。《御览》四百三十引王隐《晋书》，亦载李康《家戒》。「康」乃「秉」字之误。《魏志·李通传》注引王隐《晋书》是「秉」字，秉乃通之孙；《晋书·李重传》，重父景即秉也。今定从《魏志》注，以《家戒》编入晋文。）
　　◎董寻
　　寻，河东人。明帝时为司徒军议掾。
　　◇上书谏明帝
　　臣闻古之直士，尽言于国，不避死亡。故周昌比高祖于桀纣，刘辅譬赵后于人婢，天生忠直，虽白刃沸汤，往而不顾者，诚为时主爱惜天下也。建安以来，野战死亡，或门殚户尽，虽有存者，遗孤老弱，若今宫室狭小，当广大之，犹宜随时，不妨农务，况乃作无益之物，黄龙、凤皇，九龙、承露盘，土山、渊池，此皆圣明之所不兴也。其功参倍于殿舍。三公九卿，侍中尚书，天下至德，皆知非道而不敢言者，以陛下春秋方刚，心畏雷霆。今陛下既尊群臣，显以冠冕，被以文绣，载以华舆，所以异于小人；而使穿方举土，面目垢黑，沾体涂足，衣冠了鸟，毁国之光，以崇无益，甚非谓也。孔子曰：「君使臣以礼，臣事君以忠。」无忠无礼，国何以立？故有君不君，臣不臣，上下不通，心怀郁结，使阴阳不和，灾害屡降，凶恶之徒，因间而起，谁当为陛下尽言事者乎？又谁当干万乘以死为戏乎？臣知言出必死，而臣自比于牛之一毛，生既无益，死亦何损？秉笔流涕，心与世辞。臣有八子，臣死之后，累陛下矣！（《魏志·明帝纪》注，《御览》四百五十三并引《魏略》）
　　◎鱼豢
　　豢为郎中，有《典略》八十九卷。
　　◇以武帝配天议
　　昔后稷以功配天，汉出自尧，不以尧配天，明不绍也。且舜已越数代，武皇肇创洪业，宜以配天，以先后配地。（《通典》四十二，又四十五）
　　◇典略儒宗传序
　　（《魏略》以董遇、贾洪、邯郸淳、薛夏、隗禧、苏林、乐详七人为《儒宗传》。）
　　从初平之元，至建安之末，天下分崩，人怀苟且，纲纪既衰，儒道尤甚。至黄初元年之后，新主乃复始扫除太学之灰炭，补旧石碑之缺坏，备博士之员录，依汉甲乙以考课。申告州郡，有欲学者，皆遣诣太学。太学始开，有子弟数百人。至太和青龙中，中外多事，人怀避就，虽性非解学，多求诣太学。太学诸生有千数，而诸博士率皆粗疏，无以教弟子，弟子本亦避役，竟无能习学，冬来春去，岁岁如是。又虽有精者，而台阁举格太高，加不念统其大义，而问字指墨法点注之间，百人同试，度者未十。是以志学之士，遂复陵迟，而末求浮虚者，各竞逐也。正始中，有诏议圜丘，普延学士。是时郎官及司徒领吏二万馀人，虽复分布，见在京师者尚且万人，而应书与议者略无几人。又是时朝堂公卿以下四百余人，其能操笔者未有十人，多皆相从饱食而退。嗟夫！学业沈陨，乃至于此。是以私心常区区贵乎数公者，各处荒乱之际，而能守志弥敦者也。（《魏志·王肃传》注）
　　◇儒宗传论
　　学之资于人也。其犹蓝之染于素乎！故虽仲尼，犹曰「吾非生而知之者」，况凡品哉！且世人所以不贵学者，必见夫有「诵诗三百而不能专对于四方」故也，余以为是则下科耳，不当顾中庸以上，材质适等，而加之以文乎！今此数贤者，略余之所识也。检其事能，诚不多也。但以守学不辍，乃上为帝皇所嘉，下为国家名儒，非繇学乎，繇是观之，学其胡可以已哉！（《魏志·王肃传》注）
　　◇武诸王传论
　　谚言「贫不学俭，卑不学恭」，非人性分也，势使然耳。此实然之势，信不虚矣。假令太祖防遏植等，在于畴昔，此贤之心，何缘有窥望乎？彰之挟恨，尚无所至。至于植者，乃令杨修以倚注遇害，丁仪以希意族灭，哀夫！余每览植之华采，思若有神。以此推之，太祖之动心，亦良有以也！（《魏志·任城陈萧王传评》注）
　　◇王繁阮陈路传论
　　寻省往者，鲁连、邹阳之徒，援譬引类，以解缔结，诚彼时文辨之隽也。今览王、繁、阮、陈、路诸人前后文旨，亦何昔不若哉？其所以不论者，时世异耳。余又窃怪其不甚见用，以问大鸿胪卿韦仲将。仲将云：「仲宣伤于肥戆，休伯都无格检，元瑜病于体弱，孔璋实自粗疏，文尉性颇忿鸷。」如是彼为，非徒以脂烛自煎麋也。其不高蹈，盖有由矣。然君子不责备于一人，譬之朱漆，虽无桢干，其为光泽亦壮观也。（《魏志·王粲传》注）
　　◇佞幸秦朗、孔桂传论
　　为上者不虚授，处下者不虚受，然后外无《伐檀》之叹，内无「尸素」之刺，雍熙之美著，太平之律显矣。而佞幸之徒，但姑息人主，至乃无德而荣，无功而禄，如是焉得不使中正日，倾邪滋多乎？以武皇帝之慎赏，明皇帝之持法，而犹有若此等人，而况下斯者乎？（《魏志·明帝纪》注）
　　◇许攸、娄圭传论
　　古人有言曰：「得鸟者，罗之一目也；然张一目之罗，终不得鸟矣。鸟能远飞。远飞者，六翮之力也；然无众毛之助，则飞不远矣。」以此推之，大魏之作，虽有功臣，亦未必非兹辈胥附之由也。（《魏志·崔琰传》注）
　　◇勇侠传论
　　（《魏略》以孙宾硕、祀公道、杨河若、鲍出四人为《勇侠传》）
　　昔孔子叹颜回，以为三月不违仁者，盖观其心耳。孰如孙、祝菜色于市里，颠倒于牢狱，据有实事哉？且夫濮阳周氏不敢匿迹，鲁之朱家不问情实，是何也？惧祸之及耳，心不安也。而太史公犹贵其竟脱季布，岂若二贤，厥义多乎？今故远收孙、祝，而近录杨、鲍，既不欲其泯灭，且敦薄俗。至于鲍出，不染礼教，心痛意发，起于自然，迹虽在编户，与笃烈君子何以异乎？若夫杨阿若，少称任侠，长遂蹈义，自西徂东，摧讨逆节，可谓勇力而有仁者也。（《魏志·阎温传》注）
　　◇徐福等传论
　　（《魏略·列传》以徐福、严干、李义、张既、游楚、梁习、赵俨、裴潜、韩宣、黄朗十人共卷。）
　　世称君子之德其犹龙乎？盖以其善变也。昔长安市侩有刘仲始者，一为市吏所辱，乃感激蹋其尺折之，遂行学问，经明行修，流名海内。后以有道徵，不肯就，众人归其高。余以为前世偶有此耳，而今徐、严复参之，若皆非似龙之志也。其何能至于此哉？李推至道，张工度主，韩见识异，黄能拔萃，各著根于石上，而垂阴乎千里，亦未为易也。游翁慷慨，展布腹心，全躯保郡，见延帝王，又放陆生，优游宴戏，亦一实也。梁、赵及裴，虽张杨不足，至于检己，老而益明，亦难能也。（《魏志·裴潜传》注。）
　　◇外夷传论
　　俗以为营廷之鱼，不知江海之大；浮游之物，不知四时之气，是何也？以其所在者小，与其生之短也。余今泛览外夷、大秦诸国，犹尚旷若发蒙矣。况夫邹衍之所推出，大易《太玄》之所测度乎？徒限处牛蹄之涔，又无彭祖之年；无缘托景风以迅游，载以遐观，但劳眺乎三辰，而飞思乎八荒耳。（《魏志·乌丸、鲜卑、东夷传》注）
　　◇张昭传论
　　余曩闻刘荆州尝自作书，欲与孙伯符，以示祢正平。正平蚩之，言「如是，为欲使孙策帐下儿读之邪？将使张子布见乎？」如正平言，以为子布之才高乎？虽然，犹自蕴籍典雅，不可谓之无笔迹也。加闻吴中称谓之仲父。如此，其人信一时之良干，恨其不于嵩岳等资，而乃播殖于会稽。（《吴志·张昭传》注）
　　◎殷褒
　　褒字元祚，为章武太守。有集二卷。
　　◇荐朱俭表
　　盖闻《虞书》非俊无以光帝载，西伯非髦士无以开王业。是故高世之主，必广登命之礼；有为之君，务通贤者之路；所以成大治也。窃见同郡朱俭，字文信，天真清亮，雅性忠笃，纯粹足以激清源，美行足以广风俗；当仁不让，见得思义，疏达之才，强记博闻，飞辞抗论，骆驿奇逸，诚当世之俊异，一时之秀出也。如得毗佐铨衡，翼亮右曹，济济之观，足用华国。（《艺文类聚》五十三）
　　◇戒子书
　　夫道也者，易寻而难穷，易知而难行也。故京房之徒，考步吉凶之变，而不能自见其祸，更为姚平所戒，此道之难知也。省尔之才，不及于房，而吾之言，过于平矣。昔正考父三命滋恭，晏平仲久而敬之；曾颜之徒，有若无，实若虚也。况尔析薪之智，欲弹射世俗，身为谤先，怨祸并集，使吾怀朝父之忧，为范武子所叹，亦非汝之美也。若朝益暮习，先人后己，恂恂如也。则吾闻音而识其曲，食旨而知其甘，永终吾余年矣，复何恨哉？古人有言：「思不出其位。」尔其念之，尔其念之！（《艺文类聚》二十三）
　　◎黄观
　　观，明帝时为郎中。
　　◇上疏谏畜鹿
　　臣深思陛下所以不早取此鹿，诚欲使极蕃息，然后大取，以为军国之用也。然臣窃以为畜鹿但有日耗，终无得多也。（《御览》九百六引《魏名臣奏》。案：《魏志·高柔传》注引《魏名臣奏》以此疏为高柔所上）
　　◇奏事
　　今年麦苗虽好，临熟多雨，而番复偃坏，小麦略尽，惟广麦、大麦，颇得半收耳。（《艺文类聚》八十五）
　　◎虞松
