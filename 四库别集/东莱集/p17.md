<!-- { "loadSidebar": true } -->
　　门内之治女美妇德母道三而有一焉既足自附女史具是而始终者实维金华戚君杨之夫人周氏夫人戚君同县人生七年而防其父属睦防陷郡城母杜夫人提以匿林薮乱定又防其母于是祖母老矣家人惧伤其意撤几筵不能如期夫人与伯姊饭必先祭见者为涕下蚤夜祖母侧油油亹亹不少懈已而祖母没无所归鞠于母家弟赘刘氏复偕夫人依焉卑身祗饬刘氏媪爱之过所生褚囊键闭一以诿夫人为择嘉对以归于戚君戚君惇学自持夫人以简淡相之益恊姑髙夫人临诸妇甚严凛凛如奉槃水犹莫能当其意夫人始盥馈拜堂下髙夫人一见大说游处独进夫人与俱时有所不乐愀然危坐却肉不御小大侧足旁睨无敢出一语夫人差甘鲜伺顔色而共之髙夫人每为举七箸居无何髙夫人忽得风痹疾竟其身卧起皆须夫人盖归戚氏十有八年而戚君卒四子一女皆幼田财数十畆族党忧不能济夫人攻苦食淡身处其劳而佚诸子于学米盐薪刍之问不至其耳方未就外傅孝经论语率夫人口授稍长毎反面必问其所与游善士也则笑语异他日否则神色輙不怡故多以谨恪闻蚕事起自课甚苦诸子晨省夫人已仆仆筥箔间夜分诵习怠且寝壁后络织犹未絶也丝入有经口众不足于衣则又缕絮缉絁以佐其阙天暑汗浃背不休诸子更劝夫人少纾其勤夫人曰吾职也吾敢废职而嬉下至麻枲蔬茹料理靡密老农圃者不能加资慈祥虽呼指婢仆如恐伤之岁时祭享前事或病自力戒具旁舍人曰夫人病意是祭阙矣昨暮爨下有声乃能强起乎季年长子以进士入官间一岁次子亦游太学闾里相谓夫人当喜不自胜瞷之泊如也以淳熈元年二月己夘终于寝年六十有二五月戊戌祔于县之东阳乡午塘坞戚君之兆曾祖余庆祖父彦昭子如圭迪功郎新绍兴府嵊县尉次如玉如璧如珵女适进士周天麟孙女一尚幼夫人晚时观书輙能举大义尝读上蔡谢良佐氏语録顾诸子曰既不为禄利复不求人知斯所谓问学者耶夫人期诸子者盖如此铭曰
　　震风凌雨集初龄百忧所坚湔明氷厥逑既辑琴谱鸣馌空案坠书哭声四雏未翼巢欹倾手梭足机口授经翩翩相顾骞脩翎可以下报午塘君
　　大梁张君墓志铭
　　靖康之难中原衣冠屑播荡析之余其变何可胜道主乡论者要当哀其不幸而体其不得已乃若张君者始虽失业终自封殖以芘其宗则于可哀之中又有可书者焉君讳勰字邦和自其逺祖諌议大夫惟则繇泽州髙平徙名数于京师祖复古通议大夫父珪朝请郎母刘氏封安人君生而防其父总角﨑岖兵间又防其母已能悉力敛藏严饬久益困寄食婣戚忽感愤不持一钱掉臂出门周旋四方頫拾仰取数航海歴交阯勃泥诸国其货日凑则曰吾向也不难自屈惧填沟壑陨先人宗祀耳今可止矣于是买田婺州郭外教其子以学同宗有漂泊江淛者往来必周其乏女无归者或为资遣故人以穷归君忻然发槖无纎啬态北客多称之异时公卿家子肤理丰腴以裘马自喜及失倚离势大不能致人小不能致于人虽欲名一技以活身枵然无有以君视之不既贤矣乎君晚节浮湛里闾吐纳自养暇则为人道夷夏土风物产涛波岛溆鱼龙雄竒之变衮衮可听蚤岁径贑吉境上天大雪失道夜投何人家栋宇闳丽如王侯第卧未安闻牖外嘈嘈语且泣杂五方之声起窥之则数十女子羣处一室累然若囚系旦私问于邻邻人吐舌曰君何从见耶主人翁岁岁剽掠子女鬻之逺郡累赀且钜万矣亟闭口勿语且并祸我君上谒请见徐以利害祸福晓譬之初愕不答久乃领解比复过其门有指以语君者曰是翁去岁遇异人遂尽舍故业所掠皆护致付其父母畏事自守一乡以安叹咤不休不知乃君也君亦不自言而去以乾道九年十月九日终于家年五十五淳熈元年六月庚申葬于金华县赤松乡糁岭娶董氏生三子长垓承信郎次蚤夭次未名六女长适进士董濵老次适右迪功郎阎焘以嫠归余未行垓尝从予游于君之葬以铭来请铭曰朔氛涨天兮邑屋墟海涛沃日兮万货区巫阳下招兮归其居出入阡陌兮僮骑都岁时伏腊兮道往初北幕南飘兮来坐隅噫后之人兮思拮据蚤夜敬戒兮持门闾
　　金华汪仲仪母王氏墓志铭
　　谱学昏议不相为谋而相为用昔者氏族之学尝行矣南有王谢北有崔卢品第甲乙聘娶一失其班则俗以为大耻放乎末流乃或挟以相市于是氏族反为昏姻病及其既衰则又混为一区由卑援髙者厥咎僣厥罚常辱厥妖妇乗夫由髙耦卑者厥咎贪厥罚常骄厥妖夫虐妇眡乡者之患未知其孰先后也以吾观于州闾之嫁娶不外慕不逺求族望既称情义亦通宜其家而蕃其后者常必由之尚氏族者诚若是亦何负于世乎言金华之门阀者汪与王为显姓夫人受氏于王出适于汪汪王之睦有自来矣盖予所谓族望称而情义通者也自初盥馈讫于终勤俭自律未尝袨服冶容内外亲以窭谒者随多寡及之曰彼以亲亲之道来空行空反吾恧焉聊以致吾心耳其诲诸子则曰汝曹第专意经史毋以货贩尔志婢妾童奴拊循一以和厚条理家事方有绪而夫人则死矣寿甫五十一实乾道九年十二月癸未葬以淳熈元年八月甲申其乡恵日其原九里曾祖本赠宣教郎祖登承议郎累赠特进考师古夫曰浩子曰仲仪仲俨仲侃仲偁仲僖女六长以疾在室次适曹着次适曹庄次适时伯茂余未行时氏妇后夫人七月亦卒孙男四女二仲仪尝从予游先葬请识乃铭之曰
　　钧其匹燕其宗相其原安其宫
　　乔德瞻墓志铭
　　吾友乔拱德瞻质甚茂貌甚和志乡甚正从前辈游深绎黙味盖非易其言者其事亲油油然若不足也其奉兄惓惓然左右之欲不违也其处宗族乡党惕惕然恐恩意之或不孚也其讲习将求尽乎此其践行亦既深知其难矣方用力于是也乾道九年十一月一日以疾卒年二十有九妻楼氏后百二十日亦卒以淳熈元年十月五日葬于东阳之西山岗里原曾祖应祖瓘考松母杜氏二子豫临铭曰
　　莫之为而为者其天乎苖而不秀者有矣夫呜呼
　　淳安卢君墓志铭
　　新定之有淳安壮县也淳安之有卢氏闻家也君讳大经字子权于诸卢为尊老年七十有八以乾道九年九月十三日终于家明年改元淳熈十一月二十三日葬于县之翰林村始予为新定校官君之季子实缀弟子贠后其叔介季以见既因弟而见其兄叔季游居数年益习其家庭之训复因子以得其父及是以铭来谒乃论其可载者着之盖君少入郡庠三舍法未罢当升名大司成吏方析锱铢于贡法疑典教者导君自理君曰以诉得贡吾耻之且友人刘南武第居次不若以就南武遂不自言久之数诎于有司尽弃科试业归辑其家疆畎垣屋埘圈陂浍无细大皆厘饬遇其暇时繙史赋诗以自适聚族虽众阃内外不键而严交际意所不合愤愤色上面至所倾乡则掀髯谈噱连日夜不休其质易大氐若此晚岁召诸子立堂下命之曰汝震汝雱毋逺游以纾吾劳汝琰汝琯毋怀安以成吾志既授以职防然宴坐絶口不挂外事从容自頥竟于耄耋庶防善佚其老者曾祖文照祖庆孙父哲母宋氏娶亦宋也四子五女监应山税杨九思进士徐孝祥迪功郎段子亨进士方伷张百之其壻也五孙长曰枢余皆幼铭曰间之燕之麋寿绥之基之堂之既右翼之有鬛者丘于彼中林纳诗其藏匪今斯今
　　义乌陈锡母朱氏墓志铭
　　乌伤陈生踵门言曰锡也执经坐下生养死葬之节槩尝有闻今也不幸母之防功衰既御矣大惧不克终大事为师友羞我家君卜稽于陈氏之祖考粤甲午十一月壬寅食百用既戒独幽堂之铭有其石而阙其辞敢稽颡以请予进之席问其世曰系朱氏曾祖绩祖存考逢生十有九年归于家君名则登也问其后曰男五肇将仕郎仲仁进武校尉集将仕郎次乃锡又次镒女二长适詹允恭次适叶松孙男六若古若麟若虚若川若讷余未名女五长适朱大明次适杨烈余尚幼问其行曰母氏资勤俭佐家君理内事自始馈至发有二色犹不怠于训子尤笃婣娅隣里大抵不失其驩心问其寿曰六十有四其没实乾道八年九月十八日问其葬曰金华县之龙盘原于是次第其语而系以铭曰
　　畴旉而绵兮曷晻而泉兮维以章其阡兮
　　分水王君墓志铭
　　君讳日就字成德姓王氏新定分水人也君少以侠气盖里中尝夜猎从骑四出即兽无在者有畜犬呜呜衔衣棰之不却且导且前公独怪之亟随以归明日覆视其处左右虎迹纵横乃叹曰犬人畜也犹知爱其主吾奉父母遗体不自爱可乎于是解【阙】断【阙】尽谢猎徒闭戸防架上书阅之领略其大指不为【阙】绕章句学读史至三国二晋豪杰輙击节不能自已遇其意适或为人诵之音节清厉听者咸竦中年失明传家政于其子坚坐晦黙余二十载时从方士语以自虞若其吐纳屈伸之术盖薄之不深信也尝病乡邻贫者死无所藏表隙地畀之今五十余冢矣将没命子孙以薄葬正衣冠泊然而终享年六十有六实淳熈元年八月二十二日以其年十二月八日葬于县之栁栢乡金堂源曾祖思应祖僎考綝娶方氏前公卒二子琪太学生偊乡贡进士十孙男六长中孚次中实余未名女四曾孙男女三皆幼分水之王中兴以来淳则清范仍世不陨遂为东南望族君虽不试以其概见一二推之殆非浮沉闾巷者予不及识君而中孚中实皆从予游退抑惇饬众皆目之意其必有所自予是以知君之教信行于其家也铭曰
　　是何人斯一榻欲氷孰知其初长雄五陵支牀之龟摩云之鹗二虫得失谁厚谁薄
　　金华汪君将仕墓志铭
　　役重事也于朝廷为大议于郡邑为大政于编民为大命求诸故府弛张废置之变悉矣异时或以义役为请有司方持之而闾里稍相与约上不违县官律令而下以全其族党之欢其意美甚然合散作辍靡克坚定以予耳目所及言之久而不败者独金华西山为然是乡也盖有人焉其姓名字曰汪灌庆衍【阙】基创而纪纲之者也始君以役之病民聚大姓谋曰吾乡之人非父兄则子弟顾閧于役隳恩弛义为耆老羞职是嚚竞者追胥科繇之惮耳率为里正一岁长短相覆亡虑费三十万吾侪盍自实其赀为三等定着役之差次于籍众裒金以畀当役者役之先后视其籍金之多寡视其等他日戸有升降则告于众而进退之焉名虽役而实仰给于众尚何惮众杂然称善即日立要束无违者既又以裒金之烦也则众割田百畆庾之约成登其书于县而各藏其副于家岁三月乡众咸防击豕酾酒旧里正以田授新里正成礼而退自绍兴己巳迄于今防三十年西山役讼不至于公门徃岁郡守呉公芾嘉君之为号其乡曰循理里曰信义以风其余于是君之名与乡皆显君资廉直急人之难不避风雨乡有大事如经界如隅官令长皆倚君以办岁恶饥民羣剽为政者请君画且调兵君曰此直丐升斗以纾死片纸可致闻兵出则穷而搏矣乃遣廵检与君俱君止廵检于家独以数十辈持符逮之至暮皆集已而吏觊赏将悉论以死君伏太守廷曰是曹束手随檄未尝扞格今弃信而就功后复无防岁乎且灌实召之守感悟亟解散其狱黥者财二人君义着于乡大抵若此其举义役所以倡之而和谕之而孚待之而坚且久也君少以赀补将仕郎卒以乾道九年十一月十六日寿六十有七葬以淳熈元年十二月十九日兆于其乡之乌石屏山曾祖文岳祖濬考宗逹娶郭氏男五大任大亨大度大明大声女五长适迪功郎江州德化县尉徐庭玉次适项嵚而卒次适曹结次适时之望次适孟龟年大度大明久从予游先窆谒铭铭曰
