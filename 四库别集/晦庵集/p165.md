<!-- { "loadSidebar": true } -->
　　子欲居九夷与乗桴浮海同意当时伤道之不行中国之陋实起欲居九夷之念已而不去亦是顺理都无私意君子居之何陋之有言君子所居则化何陋之有或问九夷尚可化何故不化中国曰此是道已不行中国已不化所以起欲居九夷之意化与不化在彼圣人岂得必所居则化理如此耳中国之不化亦怎奈何
　　当时中国未尝不被圣人之化但时君不用不得行其道耳
　　未见其止止是圣人极致处所谓中是也顔子见得中分明只是未到到便是圣人故夫子叹之问吾止也与未见其止同异曰止则一般但用处别未见其止是止于其所止吾止也是于其所不当止而止
　　以上下文考之恐与吾止之止同
　　知以明之仁以守之勇以行之其要在致知知之明非仁以守之则不可以仁守之非勇而行之亦不可三者不可阙一而知为先
　　此说甚善正吾人所当自力也
　　知者不惑仁者不忧勇者不惧择之云此是进德事仁者不忧智者不惑勇者不惧此是成德事先知后仁从外做入由用以至体自明而诚诚之者人之道也先仁后智从里做出由体以及用自诚而明诚者天之道也三句虽同只仁智先后不同便有成德进德之间不可不辨也
　　程先生自分别此两条今如此推说亦详尽也
　　夫子之道忠恕动以天者也由仁义行也诚者天之道也不思而得不勉而中也譬如做梁柱圣人便是尺度了不用尺度才做便揍着他人须用尺度比量大小阔狭方圆后方始揍着
　　此说亦善
　　顔渊死孔子若有财还与之椁否顺之曰不与丧称家之有无顔渊家本无则其无椁乃为得宜孔子若与之椁便是使顔渊失宜孔子必不肯盖椁者可有可无者也若无棺则必与之矣
　　孔子若有财必与顔渊为椁盖朋友有通财之义况孔子之于顔渊视之如子耶所谓丧具称家之有无者但不可以非义他求耳
　　鼔瑟希铿尔舍瑟而作对曰异乎三子者之撰天机自动不知其所以然
　　门人详记曾晳舍瑟之事但欲见其从容不迫洒落自在之意耳若如此言则流于庄列之说矣且人之举动孰非天机之自动耶然亦只此便见曾晳狂处盖所见高而涵养未至也
　　伊川云洒扫应对便是形而上者理无大小故也故君子只在谨独洒扫应对是事所以洒扫应对是理事即理理即事道散在万事那个不是若事上有毫髪蹉过则理上便有间防欠阙故君子直是不放过只在慎独
　　此意甚好但不知无事时当如何耳慎独须贯动静做功夫始得
　　伊川云克己最难故曰中庸不可能也此有必有事焉而勿正之意过犹不及只要恰好
　　克尽已私浑无意必方见得中庸恰好处若未能克己则中庸不可得而道矣此子思明道之意也必有事焉而勿正是言养气之法与此不同
　　言动犹可以礼视听如何以礼且如见恶色闻恶声若不视不听何以知得是恶色恶声知得是恶色恶声便是已听已视了曰此之视听是以心受之若从耳目过如何免得但心不受便是不视不听
　　视听与见闻不同声色接于耳目见闻也视听则耳目从乎声色矣不论心受与不受也
　　在邦无怨在家无怨犹言无可憾者若他人之怨不怨则不敢必天地之大人犹有所憾
　　以文意观之恐是他人之怨
　　出门如见大賔使民如承大祭就体上说己所不欲勿施于人就用上说在邦无怨在家无怨就效处说
　　此说甚好择之疑出门使民已是用处然亦不妨盖此两事只是自家敬其心耳未有施为措置也
　　其言也讱有黙而存之不言而信存乎德行天何言哉四时行焉百物生焉之意或曰说得深了只是箴司马牛多言之失仁者其言也讱此仁者与仁者不忧仁者安仁之仁者不同正与仁者人也义者宜也之仁者一般
　　前说诚太深仁者其言也讱盖心存理着自是不胡说耳后说亦恐未然
　　能言距杨墨者圣人之徒也杨氏为我近乎义墨氏兼爱近乎仁当时人皆以为真仁义也靡然从之未有言距之者若不是见得圣人这邉道理明白如何识得杨墨之非仁义故曰能言距杨墨者亦圣人之徒也
　　出邪则入正出正则入邪两者之间盖不容髪也虽未知道而能言距杨墨者已是心术向正之人所以以圣人之徒许之与春秋讨贼之意同
　　好名之人能让千乗之国苟非其人箪食豆羮见于色顺之云此言过不及也好名之人能让千乗之国过也苟不是这様人箪食豆羮必见于色此不及也二者俱非也择之云好名之人能让千乗之国若非有德之人虽以慕名而能让然于箪食豆羮有时却见于顔色其心本不如是故也正所谓人能碎千金之璧不能无失声于破釡者也
　　两说皆通旧来只如后说然亦尝疑其费力但前说又无甚意味耳请更商确之
　　身不行道不行于妻子使人不以道不能行于妻子言身若不行道则妻子无所取法全无畏惮了然犹可使也若使人不以道则妻子亦不可使矣择之如此说顺之云不行于妻子百事不行不可使亦在其中不能行于妻子却只指使人一事言之
　　顺之说是
　　事亲仁之实从兄义之实盖人之生也莫不知爱其亲及其长也莫不知敬其兄此乃最初一着其他皆从此充去故孟子曰无他达之天下也有子曰君子务本本立而道生孝弟也者其为仁之本欤孟子又谓徐行后长者谓之弟疾行先长者谓之不弟尧舜之道孝弟而已矣岂非事亲仁之实从兄义之实乎
　　仁义只是理事亲从兄乃其事之实也
　　在天为命在人为性无人言命不得无天言性亦不得但言命则主于天言性则主于人耳诚者合内外之道兼性命而为言者也
　　诚者以下语似有病
　　心该诚神备体用故能寂而感感而寂其寂然不动者诚也体也感而遂通者神也用也体用一源显微无间惟心之谓欤
　　此说甚善
　　动而不正不可谓道用而不和不可谓德
　　此两句要在正字和字上
　　在中之义义者理也只是这个理在中者中也在外者和也中者性之体叚和者情之体叚也
　　义字说得太重伊川本意亦似只说体叚云尔和者情之体叚语意未备
　　止于至善至善乃极则扩之曰不然至善者本也万善皆于此乎出
　　至善乃极则
　　思是发用之机君子为善小人为恶那事不从这上出但君子约入里面来小人拖出外面去故曰思者圣功之本而吉凶之机也
　　正当于此谨之君子所以贵慎独也
　　圣人定之以中正仁义而主静所以主静者以其本静静极而动动极复静静也者物之终始也万物始乎静终乎静故圣人主静
　　伊川先生曰动静无端隂阳无始若如此则倚于一偏矣动静理均但静字势重耳此处更宜深玩之
　　动静有终始賔主方其动也动为主静为賔及其静也静为主动却为賔动极而静则动却终静却始静极复动则动却始静却终虽然方其动也静之理未尝不存也及其静也动之理亦未尝不存也
　　择之云此叚甚好但更欠说主静之意
　　防学者之事始之之事也艮成德之事终之之事也
　　周子之意当是如此然于此亦可见主静之意
　　诚敬如何分顺之曰诚字体面大敬字却用力曰伊川曰居处恭执事敬与人忠是彻上彻下语如此敬亦是圣人事曰固是毕竟将敬做诚不得到得诚则恭敬忠皆其蕴也
　　诚是实理圣人之事非专之谓也推此意则与敬字不同自分明矣圣人固未尝不敬如尧钦明舜恭已汤圣敬日跻是也但自是圣人之敬与贤人以下不同耳一隂一阳之谓道隂阳气也所以隂阳道也道也者
　　隂阳之理也
　　此说得之
　　致中和致极也与尽字同致中和便是尽性
　　此说亦是然致字是功夫处有推而极之之意充之书中亦讲此叚然其意亦杂幸并以此示之渠又论慎独意亦未尽大抵独字只是耳目见闻之所不及而心独知之之地耳若谓指心而言而不谓之心盖恐指杀似不然也故君子慎其心是何言耶
　　答石子重
　　口之于味等事其当然者天理也若概谓之理则便只成释氏运水般柴之说
　　不可离恐未有不可得而离之意以下文观之可见此一节当分作两事戒谨不睹恐惧不闻如言听于无声视于无形也是防于未然以全其体谨独是察之于将然以审其几不知高明以为如何
　　此道无时无之然体之则合背之则离也一有离之则当此之时失此之道矣故曰不可须臾离君子所以戒谨不睹恐惧不闻则不敢以须臾离也【所谓以下文观之者如此】小人闲居为不善恶恶不如恶恶臭也必见君子然后着其善好善不如好好色也皆所以自欺而已
　　德无常师主善为师善无常主协于克一此言于天下之德无一定之师惟善是从则凡有善者皆可师也于天下之善无一定之主惟一其心则其所取者无不善矣协犹齐也如所谓协时月
　　答石子重
　　孝弟也者其为仁之本欤是为仁自孝弟始也仁道之大而自孝弟始者以其即爱亲从兄之心习而察则仁矣然而不敢说必无犯上作乱故曰鲜其或有之以其习而不察故有子之言以人人有是心是以为仁患在不察故尔表记曰事君处其位不履其事则乱也谓违君命为乱此所谓犯上者犯顔作乱者违命也
　　孝弟顺德犯上作乱逆德论孝弟却说犯上作乱底事只为是他唤做孝弟恰似小人之中庸也小人而无忌惮也一般君子则不然先理防个根本根本既立道自此生曷惟其已许顺之云其为人也孝弟犹是泛而论之如君子之道夫妇之愚不肖可与知可能行非不孝弟也惟知务之不如君子也然孝弟顺德终是不善之心鲜矣
　　此二说大抵求之过矣鲜只是少圣贤之言大概寛裕不似今人蹙迫便说杀了此章且看伊川说深有意味我不欲人之加诸我吾亦欲无加诸人伊川解曰我不欲人之加诸我也吾亦欲无加诸人仁也施诸己而不愿亦勿施诸人恕也又语録曰施诸己而不愿亦勿施诸人正解此两句又曰我不欲人之加诸我吾亦欲无加诸人恕也近于仁矣然未至于仁也以有欲字耳前以为仁后以为恕而未仁二义不同若以有欲字便以为未仁则我欲仁斯仁至矣亦有欲字不知如何
　　二先生说经如此不同处亦多或是时有先后或是差舛当以义理隐度而取舍之如此说则当以解为正盖其义理最长而亦先生晚年所自着尤可信也欲仁之欲与欲无加诸我之欲文意不同不可以相比更推详之
　　君子所贵乎道者三动容貎斯逺暴慢矣正顔色斯近信矣出辞气斯逺鄙倍矣明道曰动容貎周旋中礼暴慢斯逺正顔色则不妄斯近信矣出辞气正由中出斯逺鄙倍此动容貎正顔色出辞气皆不着力是成德之事斯逺暴慢斯近信逺鄙倍犹云便逺暴慢便近信便逺鄙倍自然如此也伊川曰辞气之出不使至于鄙倍却是就逺字上用工上蔡云动也正也出也君子自牧处又曰要在上三字说不同如何
　　熹详此意当以明道之说为正上蔡之说尤有病克斋记说天下归仁处先本云天下之人亦将无不以仁归之后本云视天下无一物不在吾生物气象之中先后意甚异毕竟天下归仁当如何说
　　初意伊川说后觉未稳改之如此乃吕博士说恐当以后说为正盖所谓伊川说亦止见于外书杂说中容或未必然也
