<!-- { "loadSidebar": true } -->
　　不说李靖回师，且说杜世廉三弟兄收拾宝贝金珠，打点朝京面帝，分付众将宫谨守各处城池，待唐天子有旨到来，再作区处。一月以后，薛仁禹阝、张一奇俱至楚州会齐，带领查讷、尉迟仲贤等勇将百员，军士五千，取路到襄阳府，与李靖相会，一同赴京。不止一日，已到京师。李靖安顿杜世廉一行人在城外，自率尉迟敬德、薛万彻入朝，先到天策府见秦王世民，各道杜世廉等归服之意。秦王大喜，宣至侧殿相见。杜世廉等拜舞毕，秦王道：“三卿在蜀，名闻已久，今归于唐，平生大慰。孤德不如汉高，卿才可匹三杰，共享富贵，毋多疑也。”杜世廉顿首道：“臣等三人，父子相继，镇守西蜀七十余年。齐、周、隋三世屡经变更，未得真主，故权且自守。臣父与林禅师占天象，预知太原已出真主，天命归于殿下，故昔臣父出家分别之时，谆谆晓谕臣等早归大唐，以顺天命。久欲瞻拜天颜，奈无门路。今蒙元帅至蜀，得解甲相投，殿下天恩，宽宥前愆，臣等不胜惶悚。”秦王道：“卿父即杜伏威、薛举、张善相，林禅师即林太空否？”杜世廉道：“是也。”秦王道：“可惜孤无缘，不能一见高明之士。今既出家，卿可知其消息否？”杜世廉道：“臣父叔三人，飘然长往，云游访道，将及十年。臣等差人遍访，并无踪迹，每每挂心未知行藏若何。”秦王道：“卿父皆是才高德迈、功行两全之士，何愁学道不成！明日面圣，奏过父皇，建词封赠，以显其功。”杜世廉等叩首谢恩。 
　　次日，秦王亲率四人和李靖等，早朝见驾。舞蹈已毕，秦王至高祖驾前，备细将杜世廉、张一奇、薛仁禹阝归服之事，和林太空得道坐化，杜伏威等善观天象，命子归唐，仙游情节，一一陈奏。高祖龙颜大忧，赐御宴，授杜世廉为济源侯龙虎将军，薛仁禹阝为遂平侯金吾将军，张一奇为汤阴侯骠骑将军，子孙世袭官爵，各赐锦袍玉带，采段金花。钦差工部官盖造三处府门私第。查讷职授昭勇将军，尉迟仲贤职授安远将军。以下将勇，各各升官赏赉。西蜀各郡州县官员，俱照原职镇守本郡。杜世廉等上表谢恩。唐高祖又敕赐西蜀南平府缙云山下创造殿宇，装塑林澹然、杜伏威、薛举、张善相神像。林澹然敕赠为通玄护法仁明灵圣大禅师，杜伏威赠为正一静教诚德普化真人，薛举赠为正一五显仁德普利真人，张善相赠为正一咸宁淳德普济真人。数月之间，殿宇已成，敕赐匾额，唐高祖亲笔御书三字，名为“禅真宫”。自此远近烧香士女，络绎不绝，最是灵感。百姓祈禳作福者甚多，家家供奉，户户瞻依。至今改为重庆府，缙云山下殿宇旧迹基址犹存。有诗为证： 
　　　　南平西北缙云山，三子成真逝不还。 
　　　　万古千秋遗迹在，至今游客指颓垣。 
　　后来查讷致仕，善终于家，其子查衡袭职。尉迟仲贤因随驾征讨突厥，亡于阵中，赠武平侯，子孙世袭其爵。杜世廉、薛仁禹阝，皆享富贵三十余年，寿至九旬而薨。只有张一奇于贞观十一年，奉旨征剿高丽，舟至鸭绿江。狂风骤起，大浪掀天，战舟将覆，被高丽王部下大将哈都罕儿所获。张一奇义不屈节，自刎而死。唐太宗怜其忠，立祠享祭，赠为郑国公，其子张镛袭授国公之职，后世子孙俱登科甲，直至皇明，依然一大族也。后贤观此，作一词以志感，词名《满江红》。词云： 
　　　　碌碌浮生，囗虚度、一番岁月。祗只为，是非荣辱，令人周折。舌剑 
　　唇枪徒自毙，纷纷蚁阵谁优劣？到头来、未免梦黄粱，空悲切。　　谁打 
　　破，风流穴？谁打散，愁眉结？终有个兴罢、酒阑人歇。明哲知机须及早， 
　　等闲两鬓堆霜雪。君不见、三侠弃职访蓬莱，登金阙。 
