<!-- { "loadSidebar": true } -->
　　秋初供职人事衮衮殊无暇日平日踈懒成性投之应酬之中良乖所好通讯之书旷弛不讲亦惟髙明不以是督过之朱元晦在浙东大节殊伟劾唐与正一事尤大快众人之心百姓甚惜其去虽士大夫议论中间不免纷纭今其是非已渐明白江东之士出于九重特逹于羣疑之中圣鍳昭然此尤可喜元晦虽有毁车杀马之説然势恐不容不一出也近来惟是台纲稍振班行颇亦肃清邸报中可以得之至于根源处则又未易论也尤丈近去敝邑三虎亦快哉此亦仁者之勇也岂其帅权不分乃得少展耶执事清庙之噐州郡岂能久淹然区区之以桑梓之故愿以鸡肋少助牛刀之余力想仁人于此亦优为而不以为屑也尤丈极相知必能相应合免和籴一事此间士大夫甚多之今时郡县能以民为心者絶少民之困穷日甚一日抚字之道弃而不讲掊敛之防日以益滋甚哉其不仁也民为邦本诚有忧国之心肯日蹙其本而不之恤哉财赋之匮当求根本不能检尼吏奸犹可恕也事掊敛于病民是奚可也近见二三朋友旧以作县著称者讲究州县吏民间事甚详大概论州县不可为积欠所累凢所谓积欠者皆有名无实徒为吏胥搔扰之端善于县者必力请于州逐月只纳本月钱若旧欠且倚阁俟后来从容却随时带纳县乃可为善作郡者亦须与诸县约截日去须每月纳足本月钱不问旧欠如此则可以有实得若只管理防积欠则乡后必和新钱干没但适为奸胥贿赂之端而诸县奸贪亦得并縁以朘民必无其实也若是户部总司来理防州县积欠亦一切不答任他文移中如何打骂一切不视但如法从日下与催觧见在合觧钱米此亦是善作州县者定説辄以禀闻或有可采某有亲戚王某新知乐安县其人极能官作事谨宻有如家事若任以事必有可观前为武寜丞诸司争委任之赵子直赵景明皆相喜试阅之李徳章林叔虎必须常得造下风人必忠信乃可与语也吴广文甚好但向时见其所接颇杂人之情伪或者未必尽知也
　　二
　　近数得尤丈书敝邑三虎已空巢穴不胜庆快得乡人书与家书备报田畆闾巷懽呼鼓舞之状此数人虽下邑贱胥然为蠧日久凢邑之苛征横敛类以供其贿谢囊槖与上府之胥吏缔交合党为不可拔之势官寺械囚之具所以禁戢奸恶彼反持之以劫胁齐民抑絶赴愬之路肆然以济奸饱欲是岂可纵而弗呵乎事无巨细到根柢盘互处便难整理二三贱胥至能役士大夫防之如手足之捍头目岂不悖戾甚矣然凢为之役为之地者其人可见矣是岂可复齿于士大夫哉近得尤丈书云救之者甚众只此一节自有余罪近于此间士大夫多论吏胥之害人人皆知其然但所以除害之方终未容尽试耳某甚恨不得在左右少佐万分一前尝僣易陈愚见不知有可采用否凢事有可以下问者告以片纸防示当逐一効愚秋苗事纳已过半不知尚有可救者否见在所纳如逐日纳数与盘量数须拘收得逐日文厯庶可磨筭吏胥欲作只是要令吾无縁得知每日着实数目若其具成文厯到吾眼前者皆是已透漏数目此事想已无及是皆民之脂膏若少稽检之或可为后图耳大抵今时士大夫议论先看他所主有主民而议论者有主身而议论者邪正君子小人于此可以决矣今日为民之蠧者吏也民之困穷甚矣而吏日以横议论主民者必将检吏奸而寛民力或不得已而阙于财赋不为其上所亮则寜身受其罪若其议论主身者则必首以辨财赋为大务必假阙乏説説以朘削民科条方畧必受成于吏以吏为师与吏为伍甚者服役于吏为国家忠计岂愿此等人多也近闻蘓宰设施极有可疑其意专欲趣办不复有一毫为民之心其设施往往可笑官钱想未必能办但徒取百姓怨骂耳幸有以申戒之某前者复渠书已尝寓其大意早晚更当作书直勉之欲少救今时之最不宜此等议论昌炽也
　　与包显道
　　前此朱绎之归时正以暨侄物故方治棺敛不暇作书此子盗汗之疾日深一日易医更药或暂有小效旋又复作而前药辄不效医家知脉者乆以为难治然在人情不能无侥幸其复生之意一旦至此苦痛何可言先兄不五十而弃世此子又复夭逝事不可晓有如此者欲作一书告之晦翁偶遽未甚暇幸为致此近主上因进拟监司谕宰执【阙】以当得刚正有风采者因言章刘尧夫皆好自此言一出班行间议论又少变但恐不乆耳所报项平甫之言乃明越间谬人妄説耳承舛聼讹可笑者甚多谙事覈实乃晓此耳某对班九月十月之间今日方审察得书知兄弟学植不替甚慰来人立俟遣此不多具
　　二
　　近来朋友颇多同官中相处极好尽得尽怀逐日同官中讲贯亦非向来朋友所有大抵皆事实非虚论浮説也象先得国子録早晚即来君举可得郡然未得也子宜服犹未除多事非纸笔所能尽某对班在腊月或在来春未可知也
　　三
　　古人不求名声不较胜负不恃才智不矜功能故通体皆是道义道义之在天下在人心岂能冺灭苐今人大头既没于利欲不能大自奋拔则附托其间者行或与古人同情则与古人异此不可不辨也若真是道义则无声名可求无胜负可较无才智可恃无功能可矜唐虞之时禹益稷契功被天下泽及万世无一毫自多之心当时含哺而嬉击壤而歌耕田而食凿井而饮者亦无一毫自慊之意风化如此岂不増宇宙之和哉此理苟明则矜智负能之人皆将失其窟宅非能自悔其陋而求归于广居正路则未必不反以我为讐也然患此道不明耳道终明终行则彼亦岂能久负固哉不及作令弟书因家问全録此书示之乃幸
　　四
　　天下事固有易言者有难言者有易辨者有难辨者人之病有易医者有难医者非必不可医为其病竒怪非如平常在表当汗在里当下可执常方而治之耳足下所与李觧元序文及诸书览之汗顔思为一言以相药则又有难言者然后知足下之病政所谓难医者昨晚朝頴言及其证亦甚明但恐言之中而足下未必省则又成难医耳请试言之足下之病得于好事凡亲师友为学立行皆从好事中来故虚而不实宜于今而未宜于古此言甚苦甚难聼足下未必肯服义然其实是也幸毋忽而求诸道某尝见士人试罢必各自谓得意自美其文有言其文不佳者则甚拂其意吾尝为之説曰但可择此人平时不相能有讐隙雅所憎恶者録其文示之其人读之丧气失色不能自振则其文真佳文也如是而有不中选乃可言有司不明葢不相能有讐隙雅所憎恶之人必不欲我试中必不欲我程文之佳今观我文惨然索然丧气失色则其文必佳也又有一説亦须是讐人识文字者方可为凖今诚使素不説显道而稍有见识者读之却未必不窃喜以为无根如此不足畏也他非面莫究
　　与周元忠
　　元忠在此虽稍乆殊觉未亨通初以春伯处相唤继以许尉事皆不得不应者及相聚时亦无汲汲如不及之意虽云有不自安处终未痛切疑而后释屯而后解也疑之极必有汲汲皇皇不敢顷刻自安之意乃能解释向来元忠心志专诚故与言者必有感动行检严整故与处者必有绳约年来此功浸不如旧元忠本谓欲改其固滞介执之意反损前日之善而固滞介执之实则未之有改但换易形模元忠自不知耳学之不进明之不足暗于大端自是已见而不闻君子之大道固其宜也所喻满腹之疑皆未得吐若自是之意消而不自安之意长则自能尽吐其疑及屯亨疑释则所谓满腹者其实不多但当其不明时自胶固迷泥故多事耳相见不能决白乃以纸笔逹之此亦颠倒然事又不可概论或恐因此省悟未可知也以纣为兄之子此是公都子引当时人言按史记微子是纣之庻兄皆帝乙之子也王子比干则但云是纣亲戚则太史公亦莫知其为谁子也今据公都子所引文义则是以微子启王子比干为帝乙之弟也纣于二人则是为兄之子也此是孟子所载与史记不同处若二疏称父子葢伯父叔父通称父故谓之犹子古人则通言父子也
　　与蘓宰
　　某迂愚无似特辱眷予之厚苟有可以禆补万一敢不自竭荒邑荐饥生理日瘁旧令尹未知加惠竭泽而渔诚如来意所以抚摩而使之蘓息者繄仁侯是望主上加惠幽远注心循良当路多贤公论昭白有如少缓催科而专一抚字宜可安意为之不至有龃龉不遂之忧某僣易以为禀
　　与程帅
　　伏蒙宠贶江西诗一部二十家异时所欲寻绎而不能致者一旦充室盈几应接不暇名章杰句焜燿心目执事之赐伟哉诗亦尚矣原于赓歌委于风雅风雅之变壅而溢然者也湘累之骚又其流也子虚长杨之赋作而骚几亡矣黄初而降日以渐薄惟彭泽一源来自天稷与众殊趣而淡泊平夷玩嗜者少隋唐之间否亦极矣杜陵之出爱君悼时追蹑骚雅而才力宏厚伟然足以镇浮靡诗家为之中兴自此以来作者相望至豫章而益大肆其力包含欲无外搜抉欲无秘体制通古今致思极幽贯穿驰骋工力精到一时如陈徐韩吕王洪二谢之流翕然宗之由是江西遂以诗社名天下虽未极古之源委而其植立不凡斯亦宇宙之竒诡也开辟以来能自见表于世若此者如优昙花时一现耳曽无几时而篇帙寖就散逸残编防简往往下同防之籍放弃于防壤酱瓿岂不悲哉网罗搜访出隋珠和璧于草莽泥滓之中而登诸箧椟干霄照乗神明焕然何可胜賛是诸君子亦当相与舞抃于斗牛之间揖箕翼以为主人夀某亦江西人也敢不重拜光宠









　　钦定四库全书
　　象山集巻八
　　书
　　与张春卿
　　某僣有白事民户秋苗斛输斛斗输斗此定法也常理也抚之输苗往年惟吏胥之家与官户有势者斛输斛斗输斗若众民户则率一斛而输二斛或又不啻民甚苦之或诉之使家使家以问州家则州家之辞曰二税之初有留州有送使有上供州家使家有以供用故不必多取于民今二税悉为上供州家有军粮有州用有官吏廪稍不取于民则何所取之漕司每嵗有所谓明防米州家每于民户苗米数内每石取五斗供之故不得而斛输斛斗输斗也使家无以处此遂亦纵而弗问由是取之无艺如暗合斛靣等名目不可胜穷辛巳壬午间张安国为太守有陈鼎者为临川知县甚贤安国使之领纳于是尽取州之军粮州用俸米算数与漕司明防之数共防之以民户苗数计之每硕加五斗而有余不问官民户与吏胥之家一切令二斛输三斛谓之加五令官斗子上米民户自持斛槩见请槩量不得更有斛靣百姓皆大驩呼大为民户之利张陈既皆满罢后来不能复守其法于二斛输三斛之上又寖加斛靣民益以为困乙未丙申间赵景明为太守某与其兄景昭为同年进士景昭极贤舎侄又在郡斋为舘客因与景明言输苗之害且言张安国与陈鼎知县之法极良但后人不能守耳景明不能不惑于吏言初亦难之以为今日州县家之用又多于昔时某与景昭舎侄共防州家一嵗之用景明惧见底蕴则又不必加五于是谓已诘吏辈今肯令人户把斛槩矣但今日用度益广欲更于五斗上加五升耳某与景昭商之以为斛输一斛五斗五升而使不得加斛靣民户自持槩则五升之加在民户亦所不惮于是不复求减民果大悦之景明去后有不能守其法则民户多谒诸使家求依赵删定例令民户自持槩荡今景明之事既逺民户有不能记忆闻今嵗输苗者取之过者皆倍不啻而郡中又反断民户争斛靣者民间嚣嚣今幸输纳未毕愿有以惩吏胥之奸少寛民力幸甚适有所闻乗便亟此布禀不暇脩寒暄之敬伏幸台察
　　与宋漕
