<!-- { "loadSidebar": true } -->
　　齐兄机名嗟久荒于乔木与诸任齿幸新托于女萝偶因一语之投遂结二家之好英嗣据床坦腹士器非凡某女举案齐睂姆仪未习订金既定种玉奚烦兹逢纳聘之期敢负论财之愧婚婣采葍已言就于尔居币帛承筐又以将其厚意便蕃所锡肃拜已登
　　囘王氏壻聘启
　　兄弟式相好韡如棣鄂之华男女得及时蕡若夭桃之实正埙篪之共乐宜琴瑟之永谐令弟卓有才名列滕阁三王之次孙女劣无容徳生华亭二陆之间作合自天于归有日宜尔室家之壸厚其筐篚之将何以报之永为好也防言近止迨其吉兮橙橘当时旅百既光于庭实栁梅近腊喜多行见于门防
　　代聘启
　　两家生子得及乎男女之时二人同心实重以婚婣之好巳订百金之诺今陈五两之仪令侄女四徳俱全宜家宜室而某子一经未就学礼学诗既鸣凤之允谐信委禽之非强夭桃灼灼是为亲迎之期采繁祁祁喜有来归之日
　　代袁聘李启
　　泛滥奉髙之器莫振衰宗声名元礼之门敢攀华胄数仗立氷之语始谐差旦之期令爱在室有仪积工于组紃而某侄过庭无诲废业于简编托根望桃李之春徙荫恨桑榆之晚将子无怒愧乏于良媒待我不来果成于后嫁久矣镜台之人老终然杵臼之仙成虽过结发之年幸有齐睂之日赤绳系足信可验于前縁红防纒缸慙莫将于厚意
　　代张聘李启【原注小姨】
　　留賔翦髻贤可佐于尚书对妇画睂才不如于京兆恃通家之宿好谐再世之前縁令侄女姆训婉从礼不愆于内则某男父书粗读教何有于义方幼年悮中于雀屏中嵗暂昏于鸾镜昔参政为薛公之两婿而龙图娶赵氏之九姨曽谓小儿敢希先辈偶仗氷人之语重寻月姊之盟豳女同归正值九月授衣之节鲁人不敏敬陈二年纳币之仪【原注起改云门防多喜知异味之相投江海一生愧长身之已老】
　　代李聘陈启
　　王孙觉贵自惭非李监之家公子出盟安敢望陈人之妇爰仗立氷之请遂谐种玉之縁令爱四徳兼能夙娴姆训某子一经未熟初就师谟卜既叶于飞凰射偶逢于中雀问盟已定纳吉有期陈鴈币之五寻侑鲤鱼之尺素六月徂暑近仙桥驾鹊之秋三星在隅寳扇迎鸾之夕
　　代陈聘徐囘启
　　择聘徐吾犯妹何待委禽卜妻陈敬仲卿将谐鸣凤信两美其必合不三年而有成令弟学士庸敬在兄有似棣华之韡韡某侄女幼孤依母不知桃叶之蓁蓁方将借巧于天孙未免盛言于月老用币必百两深愧于论财及物享多仪谨从而拜赐两家生子乐得男女之及时十月为阳多见门防之喜色今兹纳采何以报琼
　　代李囘陈聘启
　　师友通家敢尚记登龙之旧子孙有国已先开鸣凤之祥睠然二姓之欢殊非一日之雅令嗣允文允武已尽读于父书侄女言徳言容岂足称于女史因久交而愈敬辱前好之不忘逺赐鱼缄旅陈鴈币筐篚之将甚厚琼瑶之报未能聘则为妻聊苹蘩之是奉归而宜室看华实之相辉
　　贺梁介轩婚启
　　兹审年似刘郎婚如崔氏防易悟枯杨之义操琴感飞雉之音妾咏藕花何须媒氏郎骑竹马不记幼时既协凤占即看熊梦乐得淑女求我士迨其今兮疑是老奴未免俗聊复尔耳
　　贺人纳妇启
　　有子克家择日授室富而好礼遥知百两之将贫不以财愧乏万钱之贺顾献芹而何补幸采菲之不遗妇嫁曰归望门阑之喜色客来不速希左右之先容
　　生男有室归子宜家百两盈门窃鄙荆钗之俭三星在户交辉花烛之光某久辱恩知欣逢庆事微芹采献副楮别陈
　　贺人赘壻启
　　兹审令爱孺封吉符鸣鴈仙侣乘鸾男室女家正婚姻之大义君车我笠见故旧之交情谐两家生子之盟为百年偕老之计里闾称叹姻党交欣亲迎则得妻喜见雀屏之壻嘉防以合礼愧非鹿野之賔不腆菲仪具陈副幅
　　囘俞亲家七夕问信
　　某方结奴车而送鬼又逢女之祠星竖子居肓若我何举室困纒绵之疾天孙司巧不余畀终身怀蹇滞之忧顾何人与白以论文忽此日道甫之问讯天上想秋期之近人间望月影之圆先之俪六之文粲然旅百之实谏议缄开于阳羡右军经写于山阴徼神夫以香诧新妇之防饦喜具四美莫报七襄第占鹊喜之声豫卜鸾和之吉臣有大拙自甘长竿犊鼻裈之贫君惠称盟防见绣缛孔雀屏之美
　　贺冬启
　　葭飞六琯苦人事之相催梅寄一枝想江南之无有既七日来复为得舆之喜况二人同心如断金之坚顾囊一钱之不留而家四壁之徒立不腆敢犒从者岂曰以充君庖是谓献芹何图报李去寒食百五日此其时乎待明年第一筹属之子矣更祈茂对以迓方来
　　与王君明贺冬启
　　才夸赋日笑五色之竟迷节届书云喜一阳之又复觉我襟怀之春盎任渠头脑之冬烘莫遽嗟吾道之穷且共祝斯文之夀葭飞琯内已占子月之初爻梅占花头豫卜丁年之佳防
　　送冬节启
　　白雪摧年笑夜行而不止黄云纪节喜阳长于方来此其为君子之亨无以效野人之献伏惟学士抱黄钟之器当缇室之期暂六鹢之退飞终羣龙之接武自伤贫女岂知绣线之添犹望故人或有绨袍之恋
　　谢贺冬启
　　六鹢退飞壮心已矣一阳来复生意茁然缅怀蓉浦之仙人逺饷梅檐之诗客珍馔翦园蔬之味玉尘瀹汤饼之香兮柑载咏于苏诗乞米敢烦于顔帖粲然四美暖此一寒爰肃使以拜嘉并修辞而致祝冬烘错认已迷古赋之日华昼短添长请绣今时之花样
　　答魏教授启【原注时支学粮未得】
　　某抱病既多惟须药物吟愁已极不觉梅花感令节之书云致微勤而献曝初非引玉何意报琼履阳之七方来受物之三为粲然监侯之粟未贷而使者之餽忽来活我以斗升既不免车中之呼畜之如犬马安敢为门外之摽
　　答冬至启
　　影添长线七来复道之亨印启斜封百致旅庭之实维其防矣何以酬之伏惟某官居然硕果之才允矣黄钟之器立节凛氷霜之洁存心秉松栢之坚茂对殊休益孚永好而某叹病怀之萧索感节序之峥嵘竹屋多寒久冷地炉之火梅檐小暖顿回江驿之春
　　谢心囦同年冬节送物问病启
　　与伯符同年所少者非一月往子舆问疾莫逆者无四人嗟天时人事之相催感棣萼梅花而成咏聊尔献野人之曝胡然增驿使之春是谓报琼敢图返璧爱玉体享黄发愿同百嵗之期添弱线动浮灰均纳一阳之庆斐然裁答无任感藏
　　冬至谢子渊兄弟送启
　　已觉年深风送退飞之鹢又惊嵗晩日迎长至之阳吟有檐梅食无瓶粟荷埙篪之伯仲记笔砚之交逰心怜野叟之贫嵗有廪人之餽问子桑而褁饭此意良勤射后羿以弯弓彼顔有腼
　　谢夏君范恵鹅酒麫启
　　君子觏止适我愿兮尊者赐之维其嘉矣幸不拒以訑訑之色又乌用是鶃鶃者为饼饵香来恨无新妇之巧做麫蘖醴作不待稚子之能賖粲物者三感徳惟一簋食毎饱想渠渠容夏屋之中鼎肉可尝敢仆仆辞大门之外
　　谢人惠鸡酒书达而物不至启
　　伏承髙明遥念孤寂赐之双膳先以乗壶偶被饔人之窃更并与从事而乌有不成享也可复许乎啴啴辱逺赐之来咄咄答空函而去聊资捧腹更约论心
　　谢友人惠诗墨启
　　老子作戏未免逢场羣儿不量殆几撼树怒水蟹而不释传市虎以皆惊江生忌王式之来辕固为公孙所目斩颐从敎万段卖攽不直分文或按劒以生疑或弯弓而反射妬能自古好善何人伏惟某人阿阁翔鸾渥洼神骏敛翮睨倦飞之羽神手观汗顔之工方且驱躄浮图为师对丑道士联句手加拂拭力借吹嘘色丝幼妇之词过于褒宠子墨客卿之寳勉以琢磨众好众恶而必能察焉谁毁谁誉而有所试矣动而得谤况无韩愈之虚名意独怜才有感杜陵之髙谊斐然申谢誓以珍藏
　　谢送物启二首
　　八十常珍无望深衣之养九三大耋尚能鼔缶而歌方拟合于朋簪忽逺承于使聘殽核旅庭之百羽毛充庖之三饮膏恨乏于浅斟煮饼旋加于深注侑之以黄绢幼妇之句煜然为绛县老人之光皤皤膂力既愆可吊也而非可贺仆仆问餽亟拜不受之则为不恭
　　扶灵夀杖每笑孔光结老人星曽嗤杜甫但愿生前一杯酒何须身后千载名敢夸多喜之门阑惟餽相邀之泥泞与故人饮自谓中圣人可乎有显者来姑以犒从者而已
　　代囘任送物谢启
　　方旋五马忽惠双鱼有约论心尚未申于契濶开缄见面已先辱于勤渠惊旅庭之实数取之多愧物土之宜一无所有予者伤惠郤之不恭所喜有母以尝羮岂敢对客而卷锦朋友之馈不拜使肃以登玉帛皆君之余我何以报禀酬匡畧感激轮囷















　　墙东类稿巻二
　　钦定四库全书
　　墙东类稿巻三　　　　　元　陆文圭　撰策问
　　制使
　　问春秋王人序于诸侯之上其奉使之始欤然王人微者非有生杀予夺之权也伯主阳推尊之耳汉之部刺史非今之宣慰司与唐之观察非今之亷访按察与太守得人足矣焉用部刺史与刺史得人足矣焉用观察使与部刺史观察使得人足矣又焉用遣使专行与汉元狩六年遣博士等六人分行天下存问鳏寡孤独举独行之君子所举者何人与始元元年遣廷尉王平等五人持节行郡国问民所疾苦地节四年遣使者循行郡国问民所疾苦汉之民何多疾苦与五鳯四年诏以前使使者问民所疾苦复遣丞相御史掾二十四人循行天下举寃狱察擅为苛禁深刻不改者所谓苛刻者指前使者与指郡国之吏与遣使者矣又以御史掾继之岂使者不足任使与唐陈子昻有言出使巡按天下莫如择仁可以恤孤明可以振滞刚不避强御智足以照奸者然后以为使輶轩未动而天下翘然待之矣今宰相奉诏有遣使之名无任使之实徒令百姓治道路送徃迎来不见其益也子昻之言切中时病然当时何时毋乃不可与言而与之言与昔有便宜持节发粟以振贫民者毋乃矫制与昔有埋轮都亭劾大将军者毋乃犯分与昔有登车揽辔慨然有志澄清者何为不免党锢之祸与昔有以御史出使能动摇山岳震惧州县者何为所行不逮所言与诸生援古证今以对勿激勿谀
　　养士
