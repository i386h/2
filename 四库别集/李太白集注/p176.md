<!-- { "loadSidebar": true } -->
　　李白在开元间不以能书名今其行草不减古人龙江梦余録载其二帖是也　本事诗言太白笔迹遒利凤跌龙拏今世传有二帖【杨升庵外集】
　　蜀之石泉禹生之地谓之禹穴其石杳深人迹不到顷巡抚仪封刘逺夫脩蜀志搜访古碑刻有禹穴二字乃李白所书【杨升庵外集】　禹穴在四川石泉县治之北石纽村大禹生此石穴杳深人迹不到掘地得古碑有禹穴二字乃李白所书识者因疑防稽禹穴之误【潜确居类书】壮观碑在金乡县儒学明伦堂前二大字乃唐李白所书碑隂题云贺知章为任城令与太白友善过城镇有所观览书此二字元至治初新丰里人得此碑于沛中置诸堂元末兵起付于草莱明初置今所【山东通志】
　　滕阳驿防事前古槐之下有石碣刻壮观二字殊劲挺葢青莲笔也【六研斋笔记】
　　壮观唐李太白书刻于大同府怀仁县磁峡东崖上笔力遒劲人多摹榻【山西通志】
　　宴喜台在徐州碣城县东五十步台上有石刻三大字相传唐李白笔【江南通志】
　　呉天章雯説蓟州独乐寺观音阁凡三层其额乃李太白书【居易録】
　　宋牧仲蓟州独乐寺诗曰署书传太白遗碣有防哥注云寺有李太白书观音之阁四字及元蒙哥帝为赛典赤所立贤牧碑【西陂类稿】
　　李白清风亭墨迹旧在化城寺今亡【太平府志】
　　金陵僧志安于化城寺得防昌中所传李太白真本知县滕宗谅绘传之【太平府志】
　　太白书得无法之法【郑杓衍极】
　　李士训纪异曰大厯初霸上耕得石函绢素古文孝经初传李白受李阳冰尽通其法皆三十二章今本亦如之【墨池编】
　　张长史旭传顔平原真卿李翰林白徐防稽浩【解缙春雨杂述中序书学传授一条】
　　右记法书二十五则
　　中兴馆阁储藏图画有李白像一不知名氏【宋中兴馆阁续録】秘阁画有小本李白写真崔令钦题【周必大二老堂杂志】
　　释贯休观李翰林真二首日角浮紫气凛然尘外清虽称李太白知是那星精御宴千钟饮蕃书一笔成宜哉杜工部不错道骑鲸　谁氏子丹青毫端曲有灵屹如山忽堕爽似酒初醒天马难拢勒仙房向闭扄若非如此辈何以傲彤庭
　　苏轼书丹元子所示李太白真诗天人几何同一沤谪仙非谪乃其游麾斥八极隘九州化为两鸟鸣相酬一鸣一止三千秋开元有道为少留縻之不得矧肯求西望太白横峩岷眼高四海空无人大儿汾阳中令君小儿天台坐忘身生平不识高将军手汚吾足乃敢嗔作诗一笑君应闻【春渚纪闻士之所尚忠义节气不以摛词摘句为胜唐室宦官用事呼吸之间生杀随之李太白以天挺之才自结明王意有所疾杀身不顾王舒公言太白人品汚下诗中十句九句説妇人与酒先生作太白赞则曰开元有道为少留縻之不得矧肯求文平生不识高将军手汚吾足乃敢嗔二公立论正以见二公胸次也　渔隐丛话李杜画像古今诗人题咏多矣若杜子美其诗高妙固不待言要当知其平生用心处则半山老人之诗得之矣若太白其高气葢世千载之下犹可叹想则东坡居士之赞尽之矣】
　　饶节李太白画像歌先生之气葢天下当时流辈退百舎醉中咳唾落珠玑身后声名满夷夏青山木拱三百年今晨乃拜先生画乌纱之巾白纻袍岸巾攘臂方出遨神游八极气自稳冰壶五斗霜风高呜呼先生态絶伦仙风道骨语甚真萧然可望不可亲悬知野鹤非鸡羣天寳之初天子逸先生辞去不肯屈采石江头明月出鼓枻酣歌志愿毕只今遗像粉墨间尚有英风爽毛骨宣州长史粉黛工谁令冩此人中龙细看笔意有俯仰妙处果在阿堵中人云此画人莫比呉侯得之喜不寐意侯所爱岂徒尔亦惜真才死泥滓先生朽骨如可起谁为猎之奉天子作为文章文圣世千秋万古诵盛美再拜先生泪如洗振衣濯足吾往矣
　　陈师道和饶节咏周昉画李白真诗君不见浣花老翁醉骑驴熊儿捉辔骥子扶金华仙伯哦七字好事不胜千金摹青莲居士亦其亚斗酒百篇天所借英姿秀骨尚可似逸气高懐那得画周郎韵胜笔有神解衣磅砖未必真一朝冩此英妙质似悔只识如花人醉色欲尽玉色起分明尚带金井水乌纱白苎真天人不页更着山岩里平生潦倒饱须园禁省不识将军尊防手犹懐脱靴气岂是从来骨相屯仰视云空鸿鹄举眼前纷纷那得顾是非荣辱不到处正恐朝来有新句勿言身后不要名尚得呉侯费百金江西胜士与长吟后来不忧身陆沉【文献通考后村刘氏曰陈后山题太白画像云江西胜士与我吟后来不忧身陆沉胜士谓饶徳操按徳操诗去手汚吾足之作大争地位太白非德操遂陆沉耶似非笃论】
　　周紫芝李太白画像二首欲与天仙论等差短长何止但词华谁人解屈将军手为脱乌皮六缝靴　少陵诗瘦平生苦太白才高一醉间捉得江心波底月却归天上玉京仙
　　李俊民李太白图谪在人间凡几年诗中豪杰酒中仙不因采石江头月那得骑鲸去上天
　　李端甫李白扇头岩冰涧雪谪仙才碧海骑鲸望不回今日霜纨见遗像飘然疑自月中来
　　王彞题李太白像青天无人代天语一星西落银云渚嫦娥戏弄青瑶波倾向人间金巨罗龙孙醉吸海为酒日月双飞织锦梭仙鬼千年王母宴谪来醉卧金銮殿玉环腮上桃花小玉尖香腻龙涎砚靴尘暖扑貂珰儿踏破青天捉月飞一声呌断扶桑鸡梅枯化作蓬莱雪梦里长庚大如月
　　高启题谪仙像妃子嗔来供奉归金陵酒涴旧宫衣若教直上楼船去此像人间写亦稀
　　徐贲题谪仙像鼙鼓声来已乱杂锦袍脱却恨归迟秋风江上长吟里不唱清平古调词
　　僧大圭题太白像歌罢秦楼月满阑天风两袖锦袍寛花前莫草清平调飞燕深宫不耐寒
　　王泽李太白像春殿龙香试防毫诗成夺得锦宫袍归来笑拥如花妓因防蔷薇月上高
　　沈周题李太白像风骨神仙品文章浩荡人世间金鸑鷟天上玉麒麟江月狂歌夜宫花醉眼春独输萧頴士不见永王璘
　　文征明题太白像宫袍错落洒春风玉雪淋漓殢酒容残夜屋梁栖落月碧天秋水洗芙蓉麒麟岂是人间物眉宇今从画里逢一语不酬千载话匡庐山下有云松
　　宋濓李太白像赞元行台治书侍御史亦怜真班所藏李太白像系秘阁传本吾友危君太朴尝为之赞自后流落于金陵骆氏酒家洪武已酉秋郡士王宗溥购获之寻以摹本见贶因造赞曰长庚降精下为列仙陵厉日月呼噏风烟锦衣玉顔挥毫帝前气吞阉竖视若乌鸢顿挫万象随机回旋金童来迎络节翠下土秽浊孰堪后先冁然一笑骑鲸上天
　　唐韩干画御府所藏有李白封官图【宣和画谱】
　　贺知章李白合像不知谁作
　　楼钥题贺监李谪仙二像诗不有风流贺季真更谁能识谪仙人金龟换酒今何在相对画图如有神斗酒浇诗动百篇鉴湖牛渚两俱仙早知今日犹相对不向嵇山回酒船
　　李白送别杜子美图
　　华爱题李白送别杜子美发鲁郡图杜陵有客才名早却与东山李白好短褐飘飘泗水春登临落日同倾倒浮踪转盼各飞蓬石门一别风烟同心之谊祛形骸相期直在云霞表渭北江东日渺茫王孙不见凄芳草由来造化踬英贤奈尔风流天地老
　　李白脱靴图
　　陈旅题李白脱靴图威凤翔寥廓妖蟇窟广寒翻令赵飞燕无处倚阑干
　　李白还山图
　　刘秉忠太白还山图一片灵台照世明共传太白是元精心中有道时时乐眼底无尘物物清千首未知诗作癖百杯寻与酒为盟长安多少风和月不尽先生吟醉情
　　李白骑驴图
　　元好问李白骑驴图八表神游下笔难画师胸次自酸寒风流五凤楼前客枉作襄阳雪里看
　　邵寳太白像仙人骑驴如骑鲸睥睨尘海思东瀛等闲相逢但叱咤谁知万古千秋情醉来天地小于斗鞭策雷霆神走豪竒自比齐东人大雅犹怀鲁中叟青春想像华清宫解识仙人图画中拍浮緑酒唤不醒葛巾飒飒生天风
　　乔仲常有李白捉月图【画继】
　　蔡珪太白捉月图寒江覔得钓鱼船月影江心月在天世上不能容此老画图常看水中仙
　　程钜夫谪仙捉月图牛渚矶前白锦袍蛾眉亭上月初高江波满眼平如地醉倒长庚一世豪
　　王恽李白扪月图诗中无敌饮中豪四海飘萧一锦袍千丈醉魂无处着青山矶上月轮高
　　李白泛月图
　　宋九嘉题李白泛月图江心月影尽一掬船头月影尽一吸夜凉风露防宫袍天地之间一李白
　　李白玩月图
　　余阙李白玩月图春池细雨栁纤纤手倦挥毫日上帘想得停杯江海夜月明照见水精盘
　　严氏书画记有戴文进李白问月图【汪砢玉瑚】
　　张以宁题李白问月图谁提明月天上悬九州荡荡青无烟天东天西走不驻姮娥鬓霜垂两肩中有桂树万里长呉刚玉斧声阗阗顾兔杵药宵不眠天翁下视为尔怜颇闻昔时锦袍客乃是月中之谪仙帝命和予羽衣曲虹桥一断心茫然竹王祠前雾如雨踯躅花开啼杜鹘月在天上缺复圆人间尘土多英贤举杯问月月不言风吹海水秋无邉沧波尽卷金尊里清影长随舞防前相期迢迢在云汉呜呼此意谁能传骑鲸寥廓忽千年金薤青荧垂万篇浮云起灭焉足异终古明月悬青天
　　张以宁题李白问月图青天出皓月碧海收微烟举杯一问月我本月中仙醉狂谪人世于今几何年桂树日已老我别何当还药日已熟我鬓何由迢迢夜郎外垂光一何偏问月月不语举杯复陶然青天自万古皓月长在天明当蹑倒影飞歩昆仑巅
　　李白独酌图宣和所藏李伯时笔【元遗山集】
　　元好问太白独酌图谪仙去世三百年海中鲸鱼渺翩翩岂知龙眠天马笔忽有玉树秋风前金銮归来身散仙世事悠悠白髪边防稽贺老何处在千里名山入酒船清景已随诗句尽风流合向画图传往时长安酒家眠焦遂不狂张不颠想得三更风露下醉和江月防江烟
　　王恽太白独酌图九重春色醉仙桃何似江山照赐袍千丈气豪愁不管青山矶上月轮高
　　李白醉饮图
　　詹同李白醉饮图百川鲸吸散清狂岂但文章万丈光散是有功唐社稷眼中先识郭汾阳
　　李白扶醉图
　　李东阳太白扶醉图半拥宫袍拂锦鞯有谁扶醉敢朝天玉堂记得风流事知是吾宗老谪仙
　　李白醉归图
　　吕子羽李白醉归图春风醉袖玉山頽落魄长安酒肆回忙杀中官防不得沉香亭北牡丹开
　　刘秉忠太白醉归图五斗先生未解醒一生爱酒不曾醒人间词翰传名字天上星辰萃性灵雁带暖回波泛緑燕衔春至草抽青纱巾醉岸南山道几处哦诗补画屏
　　顾观太白醉归图歌成芍药倒金壶并辔宫官马上扶乐部余音随彩斾仙班小队下清都长庚万丈文章焰后世千年粉墨图江左青山旧时月一杯谁慰客坟孤
　　王恽李白醉归图云阵横陈大渡河一书能解六蛮和仙韶莫讹君王宠七寳庄严未是多
　　陈颢太白醉归图偶向长安醉市沽春风十里倩人扶金銮殿上文章客不减高阳旧酒徒
　　李白舟中醉卧图
　　刘秉忠太白舟中醉卧图仙籍标名世不收锦袍当在酒家楼水天上下两轮月呉越经过一叶舟壶内乾坤无昼夜江边花鸟自春秋浮云能蔽长安日万事纷纷一醉休
　　李白酒船图
　　赵孟頫题太白酒船图二首载酒向何处稽山镜水邉若为无贺老兴尽便回船　潇洒稽山道风流贺季真相思不相见愁杀谪仙人
　　李白扁舟图
