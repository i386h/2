<!-- { "loadSidebar": true } -->
　　董小莲香，貌韶秀，性恬淡，不喜谐笑。画兰师杨龙友法，多藏弆名人墨迹。徐公子一见爱之，赠以五百金，卒不能得其欢。同时有故家子，憔悴风尘，一官潦倒。莲香愿身事之，虽衣布茹素，弗悔也。会隔阂不果。去官之日，莲香饯别于长亭，私以数百金置其橐中，挥鞭竟去，其人不知也。行百里，解装逆旅，白镪累累堕地。莲香之深于情，近日所不可多得者也。 
　　北韦胡兰芬，亦能画兰，初甚劣，余笑曰：“此蒜葫耳，岂九畹香草若是耶？”胡闻大恚，遂专心肄习，不数月，业大进。其颖敏若此。性通脱，待客无生熟，一以诚。客馈以物，感其意，不轻掷。与余相识三年，缠头之外，无所赠贻，而姬待余益厚，视丁娘之十索，盖有间矣。 
　　张慧卿行一，扬州人。自云访戚不遇，遂流落曲中。貌清癯微麻，而态度温柔，不类倡女。能绘梅竹，善弈，工吟咏，自题其稿曰《剪愁吟》。庚午春初，余始识面，友朋闻之，相邀置酒，名遂大噪。已而病，归其家。及于役长安，夜往言别，通宵不寐，赠书画数事。慧卿亦作诗相送，竟凄然挥泪去。辛未复自都门寄书问讯，情词斐亹。今岁访之，云去夏从人出京，至黄村而没。每一念之，辄为肠断。芳魂艳魄，其知耶否耶？余尝赠以楹联云：“慧性解诗评画格，卿情在秋水春云。”慧卿亦字绣珠，赠行诗书于绿笺，字有褚河南法。其一曰： 
　　别君蓟门西，思君灞陵道。 
　　天涯送行人，无情是芳草。 
其二曰： 
　　可惜芳时别，偏逢旧识人。 
　　应怜今日意，泪下湿罗巾。 
其三曰： 
　　使酒休狂态，封侯及早归。 
　　殷勤重属付，莫负少年时。 
其四曰： 
　　军中异苦乐，眠食慎自保。 
　　一语达君知，寄书且宜早。 
时作诗送者七八人，皆以此为真挚也。辛未仲冬，蜀人丁某寄慧卿书，来书曰：“违侍芝辉，瞬经半载，燕台云树，徒怅离居。忆春明结契，晨夕追陪，荷雅意之殷拳，实鄙私之萦感。濒行复蒙惠赠佳什，缠绵悱恻，情见乎词。每一展读，辄为魂销。相见何时，不胜于邑！遥想戎幕宣勤，军中辛苦，惟珍卫起居为请！草檄夜阑，亦曾念及鄙人否？绣虽弱质菲材，素性颇耽笔墨。近时偶有吟咏，然苦无师承，兼以俗冗相逼，终不能潜心学习，故于此道，尚未解悟。画则时时间作，似稍有进境，然亦不足供方家一噱也。贱躯较前颇好，境遇亦复如常。知关爱念，聊以附闻。伏惟惠照，千万珍重！临楮不胜依依。重阳后三日，绣谨白。”慧卿好读相人书，感予意，愿侍笔砚，顾龙钟犹昔，念之惘然。 
　　陈素青，靡颜腻理，齿甚稚，豪迈有爽致。初遇落落漠漠，后称浃洽。好莳花果，入其室，珍葩异花，四时不绝。余尝赠以楹联云：“晓寒蜂抱花心素，春浅莺窥柳眼青。”姬见之称善，谓“雕琢甚工，不愧作者。”后遇淮甸某生，豪华公子也，以千金为之脱籍，擅专房宠云。 
　　湘云姓李，楚南潇湘间人。容华娟丽，涂泽甚工，故齿稍长，望之犹如十八九许。与许上舍最昵，几欲贮之金屋，旋以折阅不果。尝记其房中楹联云：“湘瑟无声睡鹦鹉，云屏生色画鸳鸯。” 
　　吕浣玉，河间人。丰若有余，柔如无骨，纤腰约素。媚眼流波，性尤和易，不愧温其如玉之称。余贻以楹联云：“诗写浣花裁小楮，词翻玉茗拨清弦。”后闻嫁一西贾，为大妇所不容，逐之出，飘蓬断梗，流落天涯，未审其究竟也。 
　　铁佩卿，固铁中之铮铮者也。床前悬一联云：“佩影摇鸾带，卿思寄雁筝。”或谓系其所撰句。佩卿工南曲，尤善鸣筝，故云佩卿。容既倩冶，言词应对，欢妙解人颐。每值当筵奏曲，四弦既调，一座静听，至宛转曲折处，一声数转，浑如新炙莺簧，虽老妓师自叹弗如。后以急病蜕去，可悲已。 
　　余于诸伎中所尤眷者，为丁月卿。曾有啮臂盟，后以事不果，为此生憾事。记曾贻以楹联云：“钗头么凤窥眉月，帘额痴鹦唤墨卿。”丁月卿别有传。 

　　珠江花舫记 
　　粤中艳迹，以珠江为最，风月繁华，尤聚于谷埠。有上中下三档之分。紫洞艇排如雁齿，密若鱼鳞，栉比蝉联，几成衢市，可以信足往来。别有数船，储货出鬻，如或有所缺乏，取携甚便。至夜，月明风清，波平若镜，琉璃灯火，皎洁如昼。所有珠娘，成群结队，晚妆初罢，妖态万方。客至开筵，陈设华焕。先之以弦管嗷嘈，笙箫喧沸，诸校书各逞珠喉，互赓迭唱，脆堪裂帛，响可遏云。歌声既阕，然后入席，珍错杂陈，烹调尽善，即鸭臛鱼羹，亦复别有风味。席撤再唱，绮兴愈浓，往往至星堕月斜，重复入席。斯时侑酒拇战，钏动钗飞，击鼓催花，传觞醉月，倍极其乐。游客至此，无不色授神眩，魂销心死，缠头一掷，动至不赀，两情既稔，三生遂订，鲜有不为丁娘之十索，而能守汉法之三章者。然则紫洞艇中，亦不殊于迷香洞耳。况乎玳梁栖燕，翠盖藏鸳，所以便双宿双飞者，又有因缘艇焉。诚所谓升平之乐事，花月之新闻也。今先矑其尤者于篇。 
　　羊城当秋试之时，士子云集，珠江风景，分外清娱，往游谷埠，问柳寻花者纷如也。梁生，南海人。性倜傥，素以风流自命，于群妓少所许可。一见阿云，极为颠倒，问其所生，向居西樵山麓，钱塘苏小，固属乡亲，因此尤眷爱之，几于形影不离。阿云曹姓，年十有七，明眸善睐，肤若凝脂，殆江淹赋所谓“气柔色靡”者也。颇能识字，解诵诗词，每一掉文，如匡说解颐不数郑家诗婢泥中之对也。梁生赠以词云： 
　　帘前记执纤纤手，堂中细酌盈盈酒。 
　　语软情温，惆怅巫山一段云。 
　　背人特地留侬住，惊风又拂衣衫去。 
　　多闷多愁，万唤千呼不转头。 
又云： 
　　惊春正滞珠江棹，悲秋始返云山道。 
　　此日相逢，疑是飞琼下碧空。 
　　茜裙半掩名花饰，云鬟低亚胭脂赤。 
　　相对多情，只少些儿画不成。 
梁生拟娶之为簉室，出千金为脱乐籍，惟须待场后，鹿鸣宴罢，乃可商之堂上也。二词则已盛传于勾栏中。 
　　汪蟾辉，南海良家女。性温和，吐词隽雅。幼时母授以书，辄能记诵，稍长尤工刺绣，针黹之暇，爱作小诗，颇有风致。及笄，误嫁娼家，深以为恨，然已无可奈何，惟时时背人饮泣而已。姑亦怜其俊慧，俗客造访，概勿与通；遇文人词客，始令接见。即于舫上作小楼半间以居之，窗明几净，法帖奇书，杂陈左右，笙笛筝琶，不屑置也。客至焚香瀹茗，相对清谈，不杂一淫亵语。逢二三知己，必置酒小饮，或飞觞月下，或分韵花前，兴亦不浅。与番禺徐生菊仙情性最浃，几无日不至。常持扇乞诗，生戏题二绝云： 
　　不须弹雀画来工，已得常持素手中。 
　　好向小亭花影里，扑将萤火一星红。 

　　欲锡嘉名定合欢，暑消三伏胜裁纨。 
　　只愁约赴黄昏后，故障娇容不许看。 
既而生父闻之，严加防范，欲寻旧好，莫得其便。汪犹未之知也，以书招之不至，缄诗寄生云： 
　　缄书昨已倩鳞鸿，满拟西窗话旧衷。 
　　不意近来踪迹阔，仍将离恨寄丝桐。 

　　记否当年月下时，双携素手步阶迟。 
　　纵然未订三生约，合向春风折旧枝。 
生读之，感念昔游，寄诗以谢云： 
　　初度相逢尚忆不，嫩凉天气近中秋。 
　　凭栏共玩西楼月，残夜疏帘未下钩。 

　　醉月评花念夙欢，每逢佳日共盘桓。 
　　自怜抱病秋风里，细检刀圭手自丸。 
旋生赴秋试，竟赁其舫为别馆，夙契重温，缠绵臻至。生拟以巨赀啖姑，迎置金屋。想姻缘簿必能为其如意珠也。 
　　阿金，陈姓。姿容清丽，风韵娉婷，待客无生熟，皆极殷勤，以故所欢多作耐久交。艳名噪一时，能唱诸曲，莺声呖呖j中能作变征之音。尤所擅长者，为《夜观星象》、《曹福登仙》、《淮阴归汉》、《鲁智深入寺》，每喜与阿奇对唱，抑扬宛转，酣畅淋漓，无不各征其妙，变化入神。当其发声也，嘉宾满座，肃然静听，虽经千百回不厌也，勾栏中多以“曲圣”呼之，可谓空前绝后矣。旋有北人宦粤者，甚爱其艺，有啮臂盟。罢官后，竟为脱籍，载之北归，擅专房宠焉。 
　　孙姬十五，字阿梅。肌肤白哲，艳夺雪光，面有微麻，不损其媚。姊妹行中，与梦花最称莫逆，每唱必与俱。珠喉一响，可以遏云裂帛。最工者如《百里奚会妻》、《四郎探母》、《白帝城托孤》，声之高下抑扬，几与金石相宣，于梦花可称双绝。梦花尤以色胜，人因以“销魂梦”，“如意花”称之，其颠倒人可知矣。 
　　润娇亦字凤珠，身材窈窕，性格潇洒，双瞳炯然，若翦秋水，亦珠江之尤物也。其唱如《春娥教子》、《何文秀附荐》，音容宛肖，以一人而能兼老生、小生、小旦，顷刻间三变其音，讲声伎者，推为绝调。以是绮筵一开，征召者红笺相属。某太史眷之，赎作小星，谓人曰：“东山丝竹，聊怡我情。”时脱籍之赀，不过八百缗。既归太史，启其笥箧，得三千金，皆粲然白镪也。缠头所积，固属可观。而润娇平日间，绝不一露声色，亦可谓苦心孤诣矣。 
　　彩玉，肇庆人。丰韵婀娜，腰枝轻亚，固一时之秀也。顾容丽而性峭，初见客，面即发頳，绝不能入一游语，客多以《红楼梦》中妙玉目之，谓之曰：“如卿者，真可谓艳如桃李，冷若冰霜者矣。”所唱如《夜困曹府》，最为坛场。潘氏子漱芳，素以佻达称，一见彩玉，赏之不容口，立呼侑觞，自饮无算爵，拇战既北，则令彩玉代，不可则强灌之，须臾彩玉竟醉，而漱芳佯作玉山颓矣，于是同宿姻缘艇上。夜半酒醒，彩玉已纵体入怀。日间同客在座，则庄甚，疑若毫不可以犯干，初不意荡甚也。后潘竟娶之，卒以瘵死。 
　　东有，番禺人，本良家子，误堕风尘，殊非己意。见客不善作酬应语，与之狎，亦不甚拒，但嫣然微笑而已。能唱，高平取级，声情激越，妙响骤发，云生水流。 
　　小青字碧云，濠镜人。善唱《花园跑马》、《柴房相会》，称为河调中宿将。一日余偕罗介卿买醉花舫，苦无当意者，介卿因代为招小青，良久不至，余为吟“日暮碧云合，美人殊未来”句。介卿遥指曰：“此袅袅婷婷者，非小青乎？”余视之，容亦中人。及入座，唱歌殊觉不凡，始知所长者在此不在彼也。 
　　小凤，新会人。年未破瓜，而情芽已露，见客每作飞燕依人，不离肘下。能唱《祭奠项良》，愁状哀情，俱作媚态。余如《李仙附荐》，《打洞结拜》，辄与阿有对歌，并皆佳妙，韵协音谐，聆之忘倦。 
