<!-- { "loadSidebar": true } -->
　　鲈乡子归自天上休于林下户有清风门无俗驾卧白云扵空山听天籁于秋夜时维春暮琴书余暇乃拉客爲石湖之逰聊以乐升平之化于是乎乘画舫挂轻帆开芳尊具盘飱往来乎緑杨芳艸之地夷犹乎碧浪清波之湾陋泛舟之访雪鄙携妓之逰山酒半顾谓客曰水之潴而为湖者世固不少湖之著名于世者人亦共晓如彭蠡洞庭震泽青草非不万顷茫茫千里浩浩然蹈之者身危望之者胆掉不若是湖也规模虽小而有逰观之美气候虽防而有人物之秀【叶】观其一水所滙两界中分北之半为吴邑南之半为松陵西拥横山东望呉门溶溶漾漾渺渺沄沄入夜则月华而星彩当昼则镜明而练纹列屏嶂于羣岫开图画于诸村九夏之林峦拥翠三春之花栁争妍【叶】风月富万家之台榭帆樯渺千里之烟云叶苹花之遂性浴鸥飞鹭之相亲采莲人欸乃于逺近劬书子唔吚于旦昏佞神徼福者贵贱接踵携朋玩景者节序相仍肩舆逰骑之不絶朝钟暮鼔之相闻水际度渔歌兮牧笛谷口依樵担兮耕犁【叶】春醉街头何处胜逰公子晩妆楼上谁家倦绣佳人此其大畧也若夫溪山之美景物之胜则上方矗矗兮台殿重叠茶磨盘盘兮草木葱蒨宴宫仙人二里兮秀接楞伽丹霞桃花二坞兮青连吴岭红蓼渚兮紫薇村观音岩兮吴王井治平寳积兮二寺相角姑苏拜郊兮两台未冺行春越城二桥之雄伟御书绮川二亭之深静鱼城兮酒城殳泾兮彭泾越来溪兮未湮越王城兮半崩李墅新郭兮人多龙断范村莫舍兮家有科名其物则田有嘉谷林有美木水有禽鱼原有雁鹜芍药如杨海棠似菽范村夀栎绮川夀朴磬口之梅佛顶之菊伤荷藕兮梅花蕈吕公茭兮桃枝竹可以适口而充肠可以悦心而娱目其人则夫差之覇呉夀夣之分封抱越仇而思报乃扵此而卧薪【叶】雪檇李之前耻会黄池而争雄可谓能慷慨以立谋隐忍而成功者也夫何狃会稽之得意谓桐梦其佳卜许敌人之行成受美姝与神木起姑苏之髙台乃荒滛而纵欲外伯嚭兮舌如簧内西施兮顔似玉朝弦兮夕管燕歌兮楚曲使国祚兮陵夷忍吾民之鱼肉太子友徒借螳螂以为喻伍子胥空指麋鹿以忠告抑孰知甞胆之决于复讐犹疽囊之终于溃毒是以苏台之歌舞方殷而越溪之兵戈巳逼【叶】亟起视其四封蔑一夫之持矟嗟乎悲夫可为痛哭于是援旧恩以祈哀竟伏剑而瞑目何昔日之雄飞而今时之雌伏使仲雍之祀中絶而泰伯之风可忸盖吉防由人自召非天为之祸福且也览遗迹而怀古可殷监而警俗自是以来寥寥千载怅人物之巳非惟湖山之长在有宋隆兴人才挺生则有文正范公一代人英衔命帝阙气压邉庭二府柄用诚哉股肱文章功业辉辉汗青所以光孝两朝代有科名厯官郡邑循良有声括田令下权要纵横公独违诏烈哉忠贞所以理宗制词有仁人之褒至今为湖上之美称然而丁谓何人亦来经营虽有真宗之诗难逃五鬼之评回视二公不啻井防之偎神凤防粪之污太羮者也惜哉天眷圣朝明良际会则有都司徒之功业许冢宰之声誉朱训导之文章呉同知之诗句莫侍郎与陈知府之勲名盛居密与张南村之髙致至于吾师顺庵以卓行而諡贞孝吾父由庵以进士而膺郡寄御医盛公三朝宠遇之数公者俱列乡贤而祠百世者也其他科目联翩簪缨熀燿或奋身于鹗荐或笔札之擅妙皆石湖秀气之所钟难以枚举而相告客闻此言唯唯诺诺扣舷浩歌洗盏更酌俄而苹末风起西山日落皎皎天上嫦娥动人间之鼔角举百觞而共醉有不尽之余乐呜呼噫嘻人才之生何代无之诵孟子然而无有之句则知是湖也岂无如前数公之鸣于盛时者乎
　　游石湖记　　　　　　　　朱逢吉
　　姑苏之西不一舍而近有石湖可千余顷岸左右皆居人襍植桃栁梅竹其下帀水率蒲荷菱芡之属中涵澄波犹氷鉴然沙鸟飞帆出没徃来无虚时具区横其南良田沃壤绵其东越来溪络其北层峦叠巘环其西背具区行数十里至湖西而止峙为三峰盘旋如盖由山麓抵絶顶可三里晋支遁尝栖其上唐因建梵宇曰楞伽后立浮图岌岌撑太虚若欲飞动前辟小殿列为神像者五自前代时城内外暨村落百余里间男女稚耋当春夏月逺近各相率舟行载酒肴杂乐戯具徒行乘马驴竹兠以壶榼食器自随或登岸以乐神日肩摩迹接毕则宴逰以乐太平逮今如之今年正月余奉诏理水是郡偕呉县判簿济阳江君率民循行田间筑隄防疏壅障遏奔激夙夜从事罔敢怠舟尝过之未暇一登览二月既望行次湖上适以风波遂辍棹登岸君曰今幸农事周水之泊田他乡者巳渐缩惟濵湖敛否莫覩盍相与凭髙览之遂登峰之巅四顾其下田向所谓溺者苍翠覆阡陌井井乃瞩呉西羣山如穹窿灵岩如天平阳山荐福如狮子横山黄山吴山小者离离如青鬟螺髻髙者列翠屏参差出烟树杪湖波莹然在足底殆天啓画图信为逰乐之境余所莫及抵暮寺主僧德啓倒屣出翠防亭延观双冷泉扫榻以宿时治平僧清渭先在坐焚香煮茗相与清话翌日下山复歴诸村墟若木渎若光福若横金及过具区登包山督促成农功于是堤之圯者整頽者立坎者夷水以车力入于湖溪田野渐复故脩禊日舟过湖濵入治平精舍值僧渭松隂中相与尚羊观吴之冽泉及深沙神池泉池所甃石巳撤毁所存潢潦一洼而巳遂纵歩登中第二峰披蓁芜摄衣以上可三百武其颠方整若印故老相传呉王夫差尝即此为祀天之所俗因呼拜郊台外缭崇垣循湖堤坡陀起伏如昔向有寳积寺居其麓今丛荆野蔓悉莽为狐防之墟兴废不常无足慨者独其北第三峰未登翌日老僧净日直其舍后薙荒秽取道丛篁曲折间攀援而上殆数十寻峰顶状如磨故名茶磨山当石窍中出泉一不溢不涸甚清冽可爱峰之北下瞰湖尾潴为莲花陂山之环拱腾蛟翥凤至湖以峙者竒秀萃此止峰诚中冠治平寺独当之峰左则枕湖有二桥联络东曰越城西曰行春其傍有亭宇俯临湖波乃即樵径﨑岖而下入面湖佛祠祠裂巨石凿岩洞幽邃清絶襍树隂翳樛枝交其上岩下泉一池黝碧深百尺许鱼洋洋防其中飞石梁其上逾数仭过此而北岩中立石斵大士像前为小轩尤竒因少憩俄见树杪悬一蛇可三四尺色苍碧初疑为蔓童子以砾掷之輙昻首空中腾及他枝而去老僧以为异云至亭下有刻石湖二字字盈尺其两间玺文一曰御书之寳小字三曰赐成大且有表文乃知宋人范成大当孝宗朝为参政乞归老石湖故有是赐表即其上谢者按苏州志载公以文学政事著名其归于斯园堂亭榭防乐之所非一湖因之以称今遗址漫不可攷独湖北数里山曰天平文正公祠犹存今四百年山林蓊蔚如故所置义庄子孙防其泽未穷是知君子惟道徳为永世之本山水未足云然古明达士防览所至必纪其见闻所以益智识今余老而无学于格物致知之道不敢不勉故记永乐二年甲申春三月五日檇李芝山老樵朱逢吉记
　　御书石湖二大字跋　　　　范成大
　　淳熙八年三月庚戌制书擢臣居守金陵闰六月丁亥朝行在所庚寅辞后殿翼日既望诏锡清燕苑中皇帝亲御翰墨大书石湖二字以赐天纵圣能防艺超絶典则髙古如伏羲画体势竒逸如神禹碑日光云章垂耀缣素环列改观禁籞动色臣惊定喜极不知抃蹈昧死奉觞上千万嵗夀奉寳书以出越五日至石湖藏焉石湖者具区东滙自为一壑号称佳山水臣少长钓防其间结茅种木久巳成趣春秋时吴台其隂越城其阳登临访古往迹具在污莱露蔓千七百余年莫有过而问者今猥以臣故彻闻髙清天光溥临燕及荒野由开辟来未覩斯盛裴度李徳裕皆唐宗臣緑野平泉亦声震当代揆今所防无传焉何物么防独冒宠赫百身万殒莫能负载臣蒲柳早秋仕无补益县官倘晼晩不休奸止足之戒则将上累隆知俯媿初服臣用是惧冀幸少日遂赐骸骨归老湖上宿卫奎璧与山川之神暨猿鹤松桂同在昭回中一介姓名亦因是不朽使后世知臣属厌荣禄得全扵桑榆以无辱君赐则陛下丕显休命不委于草莽庶几报恩之万一臣既摩刻扁牓又被之琬琰以传且附着臣之自叙云
　　圣笔石湖大字歌　　　　　杨万里
　　石湖仙人补天手整顿乾坤屈伸肘迩来化作嬾卧龙咳唾珠玑潄琼玖五云万里天九重玉皇深拱蓬莱宫岂无九虎守阊阖北门半扉当朔风夜令云师敕风伯鞭起卧龙湖底月湖水卷上天中央却锁北门防风雪仙人御风乘防云玉宸殿上朝帝真帝将北斗酌天酒氷桃碧藕脯麒麟传呼玉蜍吸银浦黟霜调氷浇月兔洒成羲画河洛书白璧一双浮雨露石湖二字天上归奎星璧宿落山扉昭回不饰吴苑艸姑苏台前近太防诗人不直一杯水自是渠侬命如纸教人妬杀石湖仙手揽星辰怀袖里
　　又约邻人至石湖　　　　　范成大
　　窈窕﨑岖学种园此生丘壑是前縁隔篱日上浮天水当户山横匝地烟春入葑田芦绽笋雨倾沙防竹垂鞭荒寒未办招君醉且吸湖光当酒泉
　　与周子充侍郎同宿石湖
　　幽香馥蕙帐清梦安且吉萝月堕苍茫松风隐萧瑟晓禽啄且鸣唤我起盥栉钩纳云涛滟滟浴初日金钲忽腾上倒景落书帙佳晴有新课晒种催蓺秫从今不得闲东皋草过膝
　　壬辰三月十八日石湖花下
　　夜饮海棠月朝漱山茶露儒枯木形受用侈如许荆扉隔黄尘谁识花岛路惟有瘦筇枝共饮园中趣林神酿余春政尔美无度葱茏千万重芳意未渠暮风香荐秀色鼎爼谢腥腐虽无稻粱谋扪腹有余饫
　　壬辰七月十六日侵晨石湖路中书事
　　白葛乌纱称老农溪南溪北水车风稻头的皪黏朝露歩入明珠翠网中
　　初归石湖
　　晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认隣翁当时手种斜桥柳无限鸣蜩翠扫空
　　次韵蜀客西归者来过石湖并寄成都旧僚
　　走遍埃尘倦鸟还故乡兀在水云间黄梁饭里梦魂醒青箬笠前身世闲鸥鹭飞来俱玉立松篁岁晚各苍顔岷峨交旧如相问铁锁无扃任客攀
　　次韵同年杨使君同泛石湖舟中见赠
　　客舫中流下人家夹岸看洛花堆锦暖吴藕镂氷寒莫厌清欢暂湏知后防难小诗烦本事任秃彩毫端曲误不须顾客狂当好看日斜双桨急风驶夹衣寒賸説归田乐休歌行路难石湖三万顷何处覔忧端北渚乘风渡西山带雾看袖单嫌翠薄杯浅怯金寒宿雨収全易春酲解却难且留行色住重肯过苏端乾道辛卯嵗三月望夜与周子充内翰泛舟石湖之间夜艾归宿农圃距今淳熙巳亥九年矣余先得归田复以是夕泛湖有怀昔游赋诗纪事
　　石湖花下浮春空忆共仙人同短篷三年半醉吹笛去棹入湿银天镜中鹤鸣唤归斗未没却歩扶疎花底月不知行到碧桃边但见天风吹积雪月圆月缺今几回依旧满湖金碧堆仙人还上玉堂宿合有片时清梦来一笑流光飞电抹嫦娥相对两愁絶桂枝应亦老无花蟾光不须疑鹤发
　　晩归石湖
　　何须车马炫乡关只作归农老圃看梦里曽腰青结佩年来新着惰游冠和烟种竹聊医俗带月闻蛙不在官久矣此心恬不动如今并与此身安
　　午窓遣兴家人谋过石湖
　　云日初収破柱雷小窓坐稳兴悠哉熏炉花气朝酲解茶鼎松风午梦回谢客门兰风动竹惜春时节雨肥梅画船破浪亦一快闻道湖光如酦醅
　　将至石湖道中书事
　　水绿鸥边涨天青雁外晴柳堤随草逺麦陇带桑平白道呉新郭苍烟越故城稍闻鸡犬闹童仆想来迎
　　三月十六日石湖书事三首
