<!-- { "loadSidebar": true } -->
　　论毛里者恩罔极咏风木者恨终天独于太母稍不谓然请代孝子慈孙刻求可以致恨者而未得其端太母先为人妇后为人母既母衔怙翁而复母孔澜子无惭桂孙何愧兰煌煌封诰龙绕凤衔所徼天眷又享大年迩来视孙孙且多男美秀而文拥护膝前回环恃爱作态百般无非以引太母之解颐而侑加餐王母不经见瑶池亦幻传有如太母何必羡仙久而厌尘羽化蹁跹即从子情以索造物岂复置一憾于其闲而衔怙翁苦为摽擗孔澜兄太自烦冤微伤于过殊令人怜即其恸中之恸固知言外之言然前至河东太母为衔怙翁母衔怙翁复为晋人母藉手恩纶已酬至愿近就京邸熟闻太母之抚孔澜快覩孔澜之奉太母惬心嘉会巧凑奇缘夫田园廊庙各有忙闲士庶所不能致者名位之贵显而搢绅所不能兼者骨肉之团圆人闲受享全占实难太母止一身而子父在各天但解切心喜惧谁能缩地河山三公不易一朝诚有味乎其言何因何繇不后不先一堂四世聚首长安盖孔澜兄原以名郎司筦钥而衔怙翁拟以循吏任平反眷属满眼左右盘桓聚顺不啻百日至岂止三以至病而简药没而视含无不亲到无不共看养生继以送死贵显合于团圆略有迟早即难两全事定回思其幸万千虽言外之言莫禁恸中之恸而自恸一番即可自解一番造化无私雨露或偏亦云足矣又何加焉某等孔澜莫逆休戚攸关闻讣之情不胜悼怛而临几之语不作辛酸盖太母之得天最异皋鱼之饮恨可宽言或有当博笑九原 

　　○祭宋怀豫文 

　　呜呼翁之厌世踰二年矣气既归天形当归地佳城已成灵輀将驾凡属亲知咸与执绋自是香山之会少一老茱萸之插少一人乔木世家少一象贤之方躅枌榆乡社少一前辈之仪型曾日月之几何遽沧桑之变易虽然当翁之生即善祝者不能谓其不死迨翁之殁即善毁者不能泯其如生盖奄奄泉下原指见在之人凛凛常生原指千载之气则人之在不在固有别论也翁之在日客常满座酒常满樽气常满堂即醉翁之意原不在酒而看竹之意常在主人也生气淋漓堪傲刦数今虽往矣一登舒啸亭抱膝之吟犹在人耳再上饮光台承露之杯犹沁人肠以至槛边鸥鸟犹写翁之无机心架上图书犹表翁之有别趣翁不依然在乎且也留心继体决策立贤果授简而不忘俱蜚英而未艾尝观云卿兄弟于有意无意之闲做一事必沈吟若以翁在日之做不做为进止交一友必郑重若以翁在日之交不交为去留即或有出于翁时之所未经亦必师其意以为参酌而不敢衡决于闲维之外即简点偶有未周堕落或出不觉而一闻苦口随事转圜长跪几筵自忏自悔以求对翁立贤之本意身外有身死而不死谁谓翁不至今在也因是而有省于祭之义祭称如在非其在乌能使人如在哉故某今日之奉羞以荐无异侍翁之举箸奉醴以荐无异侍翁之称觞陈辞以荐无异侍翁之謦欬又何事以永诀之恸效颦于山阳之闻笛也 

　　●鹿忠节公集卷十三 

　　范阳鹿善继伯顺父着 

　　疏 
　　赞 
　　启 
　　答 

　　◆疏◆ 

　　建胡令芳宇祠疏 
　　建张徐二公祠堂疏 

　　○建胡令芳宇祠疏 

　　窃惟扶舆有正气开晦暝于一方崇报自公心奉明禋于百代事属盛举议协舆情故邑侯胡公千秋眞品当世伟人天于河洛产英雄民向范阳识父母追忆下车之始适当大坏之时锐意担当不辞劳怨才敌八面守空一囊禁衙役之追呼革富民之供应省驿递则一夫一马不作人情宽铺家则一菜一羹必用市价去催头之扰而花户遂免渔侵严盗贼之防而闾阎夜无尨吠肥民瘠己两目欲枯厘弊剔奸寸心几呕均摊以变墩夫之米而安堵千门设处以赈水潦之民而生春万灶问理则耻谈锾赎征收则绝意羡金批决一朝而案无宿事番休诸役而庭有余闲澹泊自甘往来之馈遗尽谢威仪极简经过之鸡犬不惊既矢志于澄清更虚心于采纳培养士气绳督考课之文转移民风申明齐家之律重继绝之义则若敖之鬼不忧除武断之雄则吞舟之鱼不漏至当大节尤见刚肠百折必东一官似叶但欲为地方砥柱何知有身世风波拨乱定倾兆已行于期月批却导窾成可望于三夫谁知萎叹哲人讵意运厄阳九河山莽莽堪悲任事之魂风雨潇潇想见忧民之泪明德远矣生气凛然赤社亿万家传闻父老琴堂二百载仅见神君志未尽酬天不可问然丈夫不朽原非论年直道犹存惟思报德各随力量共事经营谅响应之如云期功成于不日 

　　○建张徐二公祠堂疏 

　　世原有不朽证诸去后之思民自有不忘出于中心之悦孰为召父孰为杜母冯生之众庶堪怜得一张公得一徐公豪杰之施为可想东西去数千里前后隔数十年行乎金容若合符节在张公当纪法凌夷之后使精神一处不到终无天清日霁之期在徐公当财力耗敝之余使运用一处失宜宁有枯润瘁荣之望试捧饮河之腹共集击壤之歌自经界不明并兼得计谁为奸宄绝影乙射甲之文谁为贫甿免地去粮存之害民有以从军避力征谁为严正众擎易举而丁粮减户有以不均成偏苦谁为均齐益寡裒多而徭役平谁寘大猾于法使中猾以下鸟散兽惊谁投黠吏于遐使舞文之雄屏息裹足谁破常格以登民数夺里胥上下之手谁参素行以折两造洞子弟暴赖之情谁积谷七千石以半价平粜谁买牛七十只为穷民代耕谁设处修既坏之城百雉崇而不烦闾左谁焦劳救大祲之岁寸心呕而保此孑遗谁革里长只设法催粮而侵欺绝谁革书手只用吏写算而科敛除流役差银谁革之而善处以集事优免冒滥谁革之而均摊以宽民公差肆磨牙之毒久矣一朝而绝迹乡野谁为之禁官价叹杼轴之空久矣一朝而悉照时估谁为之宽谁折恶珰以卫青衿谁惩邪说以防簧鼓谁悯啼饥之若敖谁旌截耳之令女总之两公实心实事任怨任劳相时而动者节目小异匠心而出者风概大同征粮同不索火耗问理同绝意赎锾吏胥同其防范佐贰同其箝束善善同其若渴恶恶同其若仇衙门内同以为夏日衙门外同以为冬日到任后民同以为得天离任后民同以为失天盖两公见不模棱治非驩虞其约己裕民造福于有象者指屈未尽而其潜移默转造福于无形者意会尤深凡薄感恩重知己之士固自幸亲身见古人即难虑始易乐成之民亦自谓过后思君子念直道原无毁誉有血气莫不尊亲两公品足相当宜以一堂栖同调吾人力求各尽共于义举效深心奉以周旋相为提挈敬于事始略识简端 

　　◆赞◆ 

　　高景逸先生像赞 
　　魁星赞 

　　○高景逸先生像赞 

　　莫谓象非眞先生之神原在象外莫谓象无言先生之意原在言外且非即非离何内何外即外而须眉更外而衣带而冥吾神以为盘礴引吾意以为刻画则先生之辩贤奸如蓍蔡持是非忘利害了死生无芥蔕孰不以为撑柱两闲震耀百代然总于此粗而不足按之须眉离而不相属之衣带而无不一一具在呜呼是东林滴派洙泗正脉子高子之眞任凭吊者之下拜 

　　○魁星赞 

　　有鬼踢斗以字赋形傅会其形未得其情此星一现天下文明斯文未坠有创有承反而求之炯炯莹莹符分赤帝牙建孔庭回乐不改开信未能从何着手淇澳可风而世乃寻之于帖括当之以恩荣本专富贵谬谓功名况于道德久矣沈冥请翻成案告我友朋欲使天下耀采先为此物发蒙 

　　◆启◆ 

　　答李达亭太守启 
　　答王昆璧启 
　　回张诚宇堂翁启 
　　请诸友游海淀小启 
　　范质公窾议序　饯宋献孺小启 
　　答贾民部衔怙启 
　　请左魏诸公子小启 

　　○答李达亭太守启 

　　恭惟台台茂腾声实蔚有典刑共识月斧之精神更仰天球之气韵久幞潜郎之被视草名高今褰刺史之帷依裳惠洽虽云借寇行矣征黄治平不必有赫赫之名肝胆尽从襦袴见殿最自当膺上上之考声华应待玺书增风月平分把麾暂卧于江海云霄直上听履还傍乎星辰某性赋拙疏材仍凋腐冒金花之借发自愧微诚荷覆载之宽容仅从薄谪方循墙而省罪忽洗眼以开函千骑上头何胜芝眉之想双鱼中素惭无玉案之酬己■〈扌弃〉寻社于鸡豚春山秋月坐看匡时之麟凤川楫羹梅瞻恋唯殷敷陈罔极 

　　○答王昆璧启 

　　年台补天巨手障海深心久劳筹策于筦财复试拊循于司土唯兹雄郡幸值名贤争看二千石之得人遥知十万户之禔福骏猷展矣舆论翕然不肖弟契结兰襟有踰骨肉拜违芝宇己易寒暄悠哉念故人几见落月之照屋何以慰远思愿因流风而入怀千里精神爱传系鴈半年心事喜溢烹鱼仪厚锡于琼瑶字深藏于衣袖感余生愧意不尽言雪峭为寒玉摄自爱 

　　○回张诚宇堂翁启 

　　某自去年夏季补任本司代庖踰月即以专擅褫官候命经年因具病情入告并投副奏遂徼俨函奖借踰涯拟华生于铁树挽留过望比日退于阳戈愧且饮冰感而陨涕唯是待罪已久婴病实深所为行之迟迟原避迹之悻悻今既踰岁昨已束装报国有心事徒掷于孟浪涣纶无日疾益重于牢骚仰荷天高地厚之恩敢忘且止第在理穷势极之会岂得更留前疏尚图再封出城拟在二月谨附手奏以代面辞伏冀鉴原可胜衔结禀 

　　○请诸友游海淀小启 

　　怀人言念等一日于三秋逃暑踌躇扳名流于胜地情同氷雪味叶芝兰漫言抗驾竹林不是追踪河朔拂径远看云外影知玉趾之先声洗花近泻镜中波想山灵之改色先一日启 

　　○范质公窾议序　　饯宋献孺小启 

　　君自伸乌鸟情我不洒别离泪杀鸡为黍对酒当歌与其石尤候风何如故人共醉 

　　○答贾民部衔怙启 

　　某启栖乌幕府见日而忆长安射鴈边头窥足而获尺帛八行手捧千里面谈念主忧臣辱之时靡家靡室政彼怠我愤之日惜寸惜分惟相国提阖镇之精神故榆关起三军之气色某初以枢司视草叨承相国属车五柳家园久断行闲之梦一梅驿使忽生塞下之春奖许过情惠贻逾格此盖老伯以相公左右为功人而不知其有愧以王事贤劳待犹子而不知其无庸惟既列肺腑亲何敢辞锦绣段即付刀尺乃服衣裳盖向因元臣而波及全斌之帽自赋续貂今对蘧使而身着范叔之袍永言挟纩伻旋附谢不尽欲言 

　　○请左魏诸公子小启 

　　青旗取义尚云酒不雷同白首论心自谓交非泛滥问是何人之子弟窃比授餐思寻先辈之风流敢为折简宾从类聚坐拟合围 

　　◆答◆ 

　　答满愫丹 

　　○答满愫丹 

　　恭惟台下眷隆金简绩迈铜标天特生晟东西独严保障军惊代李顷刻立变旌旗想草木素惮乎威名故江山不劳于指顾军心冬凛士气春回不肖散发为狂束书自废久荆扉之静掩忽梅驿之遥传感重绨袍愧虚玉案所愿红销烽火声灵震虎豹之关绿映圭茅图画冠麒麟之阁未遑楮悉徒有神驰 

　　●鹿忠节公集卷十四 

　　范阳鹿善继伯顺父着 

　　公移 

　　马房裁革呈堂 
　　酌留金花呈堂 
　　求代题放归呈堂 
　　示诸将 
　　同杜武库乞代题请告呈督师相公 
　　乞代题请告呈堂 
　　议汰麻连关文 
　　议处土米关文 

　　○马房裁革呈堂 

