<!-- { "loadSidebar": true } -->
    吾读子瞻《司马温公行状》《富郑公神道碑》之类，平铺直序，如万斛水银，随地涌出，以为古今未有此体，茫然莫得其涯也。晚读《华严经》，称性而谈，浩如烟海，无所不有，无所不尽，乃喟然而叹曰：“子瞻之文，其有得于此乎？”文而有得于《华严》，则事理法界，开遮涌现，无门庭，无墙壁，无差择，无拟议。世谛文字，固已荡无纤尘，又何自而窥其浅深，议其工拙乎？朱少章云：“东坡未作《胜相经藏》及《大悲阁记》，尝与陈季尝论文曰：‘某独不曾作《华严经》耳。’季尝指鱼冠曰：‘请拟《华严经》颂之。’坡索笔疾书，不易一字。”少章知《鱼冠颂》之为《华严》，而不知他文之皆《华严》也。此非知坡之深者也。苏黄门言少年习制举，与先兄相后先。自黄州已后，乃步步赶不上。其为子瞻行状曰：“公读《庄子》，喟然叹息曰：‘吾昔有见于中，口未能言。今见《庄子》，得吾心矣。’后读释氏书，深悟实相。”参之孔、老，博辩无碍。然则子瞻之文，黄州已前得之于《庄》，黄州已后得之于释。吾所谓有得于《华严》者信也。中唐已前，文之本儒学者，以退之为极则。北宋已后，文之通释教者，以子瞻为极则。《孟子》曰：“孔子之谓集大成。”二子之于文也，其几矣乎？ 

    （题《中州集钞》） 
    元遗山编《中州集》十卷，孟阳手钞其尤隽者若干篇，因为抉レ其篇章句法，指陈其所由来，以示同志者。盖自靖康之难，中国文章载籍，困载入金源，一时豪俊，遂得所师承，咸知规摹两苏，上溯三唐，各成一家之言，备一代之音。而胜国词翰之盛，亦嚆矢于此。孟阳老眼无花，能照见古人心髓，于汗青漫漶、丹粉凋残之后，不独于中州诸老为千载之知己，而后生之有志于斯者，亦可以得师矣。遗山论溪南诗老辛愿曰：“敬之业专而心敏，敢以是非白黑自任。”每读诸人之诗，必为之探源委，发凡例，解络脉，审音节，辨清浊，权轻重。片善不掩，微必指，如老吏断狱，文峻网密，丝毫不相贷。如衲僧得正法眼，征诘开示，几于截断众流。同志中有公鉴而无姑息者，必以敬之为称首。遗山《题中州集后》云：“爱杀溪南辛老子，相从何止十年迟。”遗山上下百年，尚论一代风雅，而独津津于一老，岂徒然哉？吾观孟阳，殆无愧于斯人。而余之言，不能如遗山之推辛老，使天下信而征之，则余之有愧遗山多矣。癸未夏日，书于玉轩。 

    （题《怀麓堂诗钞》） 
    弘、正间，北地李献吉临摹老杜，为槎牙兀傲之词，此訾前人。西涯在馆阁，负盛名，遂为其所掩盖。孟阳生百五十年之后，搜剔西涯诗集，洗刷其眉目，发挥其意匠，于是西涯之诗，复开生面。譬如张文昌两眼不见物已久，一旦眸子清朗，历历见城南旧游，岂非一大快耶？近代诗病，其证凡三变：沿宋、元之窠臼，排章俪句，支缀蹈袭，此弱病也；剽唐、选之余沈，生吞活剥，叫号隳突，此狂病也；搜郊、岛之旁门，蝇声蚓窍，晦昧结忄骨，此鬼病也。救弱病者，必之乎狂；救狂病者，必之乎鬼。传染日深，膏肓之病日甚。孟阳于恶疾沈痼之后，出西涯之诗以疗之曰：“此引年之药物，亦攻毒之箴砭也。”其用心良亦苦矣。孟阳论诗，在近代直是开辟手。举世悠悠，所谓亲见。杨子云禄位容貌，不能动人，其孰从而信之？可一喟也！癸未夏日书。 

    （书李文正公手书《东祀录》略卷后） 
    西涯先生李文正公《东祀录》一卷，在《怀麓堂全集》中。此其手书，以贻太原乔公白岩者。刘司空敬仲藏┑是卷，出以示余。余尝与敬仲评论本朝文章，深推西涯，语焉而未竟也。请因是而略言之。 
    国初之文，以金华、乌伤为宗，诗以青丘、青田为宗。永乐以还，少衰靡矣，至西涯而一振。西涯之文，有伦有脊，不失台阁之体。诗则原本少陵、随州、香山以迨宋之眉山、元之道园，兼综而互出之。弘、正之作者，未能或之先也。李空同后起，力排西涯，以劫持当世，而争黄池之长。中原少俊，交口訾。百有余年，空同之云雾，渐次解驳，后生乃稍知西涯。呜呼唏矣！试取空同之集，汰去其吞剥寻扯，牛牙龃齿者，而空同之面目，犹有存焉者乎？西涯之诗，有少陵，有随州，有香山，有眉山、道园，要其自为西涯者，宛然在也。卷中之诗，虽非其至者，人或狎而易之。不知以端揆大臣，衔君命祀阙里，纪行之篇什，和平尔雅，冠裳佩玉，其体要故当如此。狎而易之者，祗见其不知类而已矣。若近代訾空同者，魈吟鬼啸，其云雾尤甚于空同而不自知也，又乌足以知西涯哉！余将与敬仲别矣。敬仲暇日焚香帘阁，勿著西涯、空同于心眼中，取两家之集，平心易气，旋而观之，以余言为何如？他日幸有以教我也。 

    （题归太仆文集） 
    归熙甫先生文集，昆山、常熟皆有刻；刻本亦皆不能备。而《送陈自然北上序》《送盖邦式序》，则宋人马子才之作，亦误载焉。余与熙甫之孙昌世，互相搜访，得其遗文若干篇，较椠本多十之五，而误者芟去焉。于是熙甫一家之文章粲然矣。熙甫生与王州同时。州世家仕，主盟文坛，海内望走，如玉帛职贡之会，惟恐后时。而熙甫老于场屋，与一二门弟子，端拜雒诵，自相倡叹于荒江虚市之间。尝为人叙其文曰：今之所谓文者，未始为古人之学，苟得一二妄庸人为之巨子，以诋排前人。州笑曰：“妄诚有之，庸则未敢闻命。”熙甫曰：“唯庸故妄，未有妄而不庸者也。”州晚年，颇自悔其少作，亟称熙甫之文，尝赞其画像曰；“风行水上，涣为文章。风定波息，与水相忘。千载有公，继韩欧阳。予岂异趋，久而自伤。”其推服之如此。而又曰：“熙甫志墓文绝佳，惜铭词不古。”推公之意，其必以聱牙诎曲不识字句者为古耶？不独其护前仍在，亦其学问种子，埋藏八识田中，所见一差，终其身而不能改也。如熙甫之《李罗村行状》《赵汝渊墓志》，虽韩、欧复生，何以过此？以熙甫追配唐、宋八大家，其于介甫、子繇，殆有过之无不及也。士生于斯世，尚能知宋、元大家之文，可以与两汉同流，不为俗学所澌灭，熙甫之功，岂不伟哉！传闻熙甫上公车，赁骡车以行。熙甫俨然中坐，后生弟子执书夹侍。嘉定徐宗伯年最少，从容问李空同文云何？因取集中《于肃愍庙碑》以进。熙甫读毕，挥之曰：“文理那得通？”偶拈一帙，得曾子固《书魏郑公传后》，挟册朗诵至五十余过。听者皆欠申欲卧，熙甫沉吟讽咏，犹有余味。宗伯每叹先辈好学深思，不可几及如此。今之君子，有能好熙甫之文如熙甫之于子固者乎？后山一瓣香，吾不忧其无所托矣。癸未中夏日书。 

  
初学集卷八十四 

    ○题跋（二）（记钞本《北盟会编》后） 
    崇祯己巳冬，奴兵薄城下，邸报断绝。越二十日，孤愤幽忧，夜长不寐，翻阅宋人《三朝北盟会编》，偶有感触，辄乙其处，命僮子缮写成帙，厘为三卷。古今以来，可痛可恨，可羞可耻，可观可感，未有甚于此书者也。 
    神宗末年，奴初发难。余以史官里居，思纂缉有宋、元、绍圣朋党之论，以及靖康北狩之事，考其始祸，详其流毒，年经月纬，作为论断，名曰《殷鉴录》，上之于朝，以备乙夜之览。迁延屏弃，书不果就。奴氛益炽，而余亦冉冉老矣。是编之录，其亦犹《殷鉴》之志乎？录始于政和七年丁酉，尽于靖康二年丁未。宣、政末，马定国题酒家壁诗云：“苏黄不作文章伯，童蔡翻为社稷臣。三十年来无定论，到头奸党是何人？”录成点笔一过，又书此诗于跋尾。是冬之小至日，虞山老民钱谦益书。 

    （记月泉吟社） 
    月泉吟社仿锁院试士之法，以丙戌小春月望命题，丁亥正月望日收卷，三月三日揭晓。以《春日田园杂兴》为题，收二千七百三十五卷，选中二百八十名。自第一名罗公福至六十名，赏罗缣深衣布笔墨有差，送诗赏各有小札往复。主其事者，浦阳月泉社，诗盟吴渭清翁。主考谢翱皋羽。其年前至元二十四年也。按胡翰作《谢翱传》，谓其自勾越之越之南鄙，依浦阳江方凤，永康吴思齐亦依凤。三人皆高年，俱客吴氏里中。柳贯作方凤墓志，言浦阳吴明府渭与其伯兄弟，辟家塾，延致先生吴溪上。晚善括苍吴善父、武夷谢皋羽，则知翱传所谓依吴氏以居，盖依渭也。皋羽死，葬睦之白云村。其徒吴贵，买田祀之月泉精舍。贵必渭之子弟也。皋羽以丙戌哭信公于越台，丁亥哭于西台，距信公亡五六年，正吟社考诗之年也。当有宋初亡，黍离板荡之日，遗民旧老，皆依渭以居，渭可谓非常人矣。《西台恸哭记》称友人甲乙若丙。张孟兼之注，以吴思齐、冯桂芳、翁衡实之，而不及渭。诸为皋羽立传者，亦不列渭名。非吟社之刻，则渭几泯没无传。余故表而出之。本朝程克勤辑《宋遗民录》，载王鼎翁、谢皋羽辈，仅十有一人。余所见遗文逸事，吴、越间遗民已不啻数十人，欲网罗之，以补新史之阙，以洗南朝李侍郎之耻。世之君子，其亦与我同此叹惋者乎？癸未初夏日记。 

    （跋汪水云诗） 
    钱塘汪元量，字大有，以善琴事谢后及王昭仪。国亡，随之而北。后为黄冠师南归。其诗见郑明德、陶九成、瞿宗吉所载，仅三四首。夏日晒书，理云间人钞书旧册，得其诗二百二十余首，手写为一帙。《湖州歌》九十八首，《越州歌》二十首，《醉歌》十首，记国亡北徙之事，周详恻怆，可谓诗史。有云：“第二筵开入九重，君王把酒劝三宫。酡酥割罢行酥酪，又进椒盘剥嫩葱。”又云：“客中忽忽又重阳，满酌葡萄当菊觞。谢后已叨新圣旨，谢家田土免输粮。”与郑明德所载“花底传筹杀六更，风吹庭燎灭还明。侍臣写罢降元表，臣妾签名谢道清”。合而观之，紫盖入雒，青衣行酒，岂足痛哉！水云作谢后挽诗曰：“事去千年速，愁来一死迟。”国灭君死，幽兰轩之一烬，讵可以金源为夷狄而易之乎？余欲续吴立夫《桑海馀录》，卒卒未就。读水云诗毕，援笔书之，不觉流涕渍纸。崇祯辛未七夕，牧翁记。 

    （跋王原吉《梧溪集》） 
