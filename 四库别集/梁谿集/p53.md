<!-- { "loadSidebar": true } -->
　　臣契勘昨任太常少卿日于去年十二月二十八日上殿劄子论事内一项言金国遣使有所邀求其他可从唯求割河北之地虽尺寸不可许但当答以祖宗境土为人子孙当固守之且河北燕山接境有塘泊以为固今割以与之则险阻之地尽在彼疆何以立国当择使往以死争之其后金人犯阙遣使议和李棁郑望之等实任其事而金人所须欲以亲王宰相为质还归朝人割三镇地多索金银物帛之数臣与李邦彦廷争以为宰相当往而亲王不可往归朝官当与而三镇之地不可与金银物帛之数当量力与之不然后且有悔当时议论与羣臣不合因再拜丐罢蒙陛下厚恩抚慰再三俾专治兵方时艰难不敢力请至于誓书之类并不与闻然犹力留三镇之诏以待勤王之师俟其大集因欲以将帅之意檄军前以改誓书既而姚平仲妄作小衂臣亦罢黜而三镇之诏遂行方今金人退师已逺挟质以往必期于得地而后已如三镇果下则异时河北河东必不能守宻迩畿甸宗社可忧万一三镇固守不下彼必挟亲王以行陛下手足之爱何以为懐由是观之当时计议奉使之臣得不深罪自金人渡河后数日方遣兵防屯不复尾击葢以亲王之故然而金人本约亲王至河而返今已爽约又沿路屠戮横尸满野则知议明约已不可守异时既得三镇别求衅端不旬日而至城下其患岂浅浅哉今虽遣姚古种师中渡河为三镇声援然相去金人二十余程缓不及事臣恐三镇人心动揺或不能守将来建置帅府与之对垒当于何郡控扼防托当以何兵蓄聚粮草当以何法遣将命帅当以何人此四者皆不可不预为之隄防臣昨已尝具劄子乞令遣计议之臣措画未蒙施行当今急务无大于此下臣章令在廷之臣集议择其所长而行之天下不胜幸甚







　　梁谿集巻四十三
　　钦定四库全书
　　梁谿集巻四十四　　　　　宋　李纲　撰表劄奏议六
　　起居道君太上皇帝表
　　上道君太上皇帝劄子
　　具奏到陈留县接见道君太上皇后劄子进呈道君太上皇帝劄子
　　第二劄子
　　奏知朝见道君太上皇帝劄子
　　乞纳玉带劄子【御批答附后】
　　奏道君太上皇帝劄子
　　起居道君太上皇帝表
　　臣某言戎辂履险罔陪扈从之勤我师指期行致荡攘之效敢具陈其悃幅辄躬问于起居中谢伏念臣奋自单平骤膺奬擢属玁狁之入冦连叛将以俱来曽是防才猥当任责臣于正月四日自兵部侍郎蒙恩除尚书右丞奉圣旨差充亲征行营使既与闻于机政仍兼緫于兵权窃慕谢安之靖氐羌欲追崔浩之破毛国练兵选将逺扬出战之声登城守陴宻为坚壁之说器械盛设楼橹毕施金人于七日夜攻云泽门次攻通天安泰等门缚筏渡濠持弓张弩雨兵纷集难越髙墉云梯以登悉皆摧裂遂敛众以却退因遣使以请和主上重惜生灵深存国体已曲从于好约复更定于誓言捐帤藏之货财遣信使而歴阵彼归待命兵戢有时然不备不虞昔贤之所戒受降受敌前史以为难臣谨张皇军容申饬守备提师深入知黠虏之无谋募兵鼎来喜王师之益众士民生气宗社必安恭惟道君皇帝睿知如神髙明合道下涣诏以恤民隠徳已洽于众心授圣子以固皇基意实通于穹昊臣伏承陛下储精渊黙养志宴闲従容吴越之奥区观览江山之胜境傒四方之无侮表二圣之重欢誓竭驽躯少伸毫发鸣銮禹宂遥瞻方外之防问寝龙楼伫承天下之养
　　上道君太上皇帝劄子
　　臣闻南之与北相为盛衰非徒人为殆亦天数一昨金人縁药师叛既陷燕山寖窥河北城垒相望而无藩篱之固牧守相视而无封疆之臣老将持兵望风先溃大河解冻乘桴竞浮骏骑长驱于中原劲兵直指于魏阙以正月初七日迫迩都城刼掠士民焚荡庐舎以大火船铁骑攻水西门守卫之具办于仓卒臣奉皇帝旨率励将士誓以死守设械拒于汴流之中杀获数千人迨晓方息复以锐兵攻酸枣门一带骁勇之众蜂屯蚁附渡壕临城梯长如云箭落如雨天地改色风沙昼昬人心震惊宗社危急臣奉皇帝旨将诸班直弓弩手救援躬冐矢石以摧其锋令敢死士焚云梯杀获首领一人攻破其党获级甚众贼兵乘栰以强弩射之往往没溺障汴河水令归城壕水势涨溢自夘及午贼兵方退却知我城中有备始遣使人同李邺等计议臣等纠集将士欲以死战皇帝以宗社生灵之故务令持重始议通和使者旁午冠葢相望累日而后议成皇帝圣徳格于旷古变鸱鸮为好音化虎狼为善类不爱金币务保要害之地遂遣康王张邦昌使军前悉如所请彼方退舎竢犒师之物以归然邀求数多殚竭帑藏空匮民力不足以给之敌情难窥尤当预防臣见修治守御之具训练出战之兵使彼蠲减所须之数果如期而退夫复何言万一有跋扈之凭陵欲危宗社臣等当陈师鞠旅以图进师神人共愤天必助之恭惟道君太上皇帝祗遹神考以文继武天下称其孝传位圣子法尧禅舜天下称其髙翠华南幸臣拘以职守不敢负羁绁以从艰难之秋冐处政机誓将肃清畿甸奉迎銮舆矢心已明殒首何恨
　　具奏到陈留见道君太上皇帝劄子【靖康九年三月十六日得旨前去南京奉迎道君太上皇帝十七日行次陈留县遇道君太上皇后船登舟奏事以事节并所得语言具劄子奏知】
　　臣舟行离陈留县三十五里遇道君太上皇后船臣同黄经臣于岸上起居讫蒙传教旨劳问臣托内侍官李修等奏禀乞依赵野例至幄次前奏事奉教旨允臣即时登舟于帘前叙致讫拜具道陛下圣孝思慕之意及道君太上皇后平时保防之徳蒙问朝廷欲使于何处居止臣对以见遵奉道君太上皇帝圣旨指挥建撷景园为寜徳宫时暂居止他日须于龙徳宫侧别建宫室方协典礼又蒙问时蹔居禁中有何不可臣对以天下大义惟礼与情情欲其通而礼所以节文之以皇帝圣孝殿下圣慈母子之情岂复有间但有司议礼以为稽之三従之义道君太上皇帝居龙徳宫未到阙间殿下欲以居禁中于礼未合恐非所以副天下之望蒙谕朝廷须是措置教是则得臣对以朝廷如此措置但欲协典礼顺人情以副天下之望两宫安则宗社天下安矣既退臣复召提举人船内侍官李修等三人委曲谕以前说及天下大义皆以为然又蒙太上皇后赐食赐茶及赐一行官吏钱五百贯文遣李修谕臣既居寜徳宫后欲一到禁中瞻拜神御可否何如臣对以殿下既居寜徳宫皇帝自当时往省问如欲暂到禁中有何不可既而解船臣步即前路奉辞讫依禀圣旨迤逦前去迎奉道君太上皇帝臣窃谓太上皇后已有许居寜徳宫之意更望圣慈曲全孝道不须过有疑虑如不许使臣人従入皇城之类似不须如此乞与宰执问议使情无间阻别致生事为宗社生灵无疆之福臣不胜防祷之至
　　进呈道君太上皇帝劄子【靖康元年三月二十日到南京二十一日朝见道君太上皇帝赐对幄殿具劄子进呈】
　　臣伏念自为布衣诸生即荷陛下教养叨尘科第实被异恩荐歴清华皆出亲擢每思奋励少答殊恩去歳蒙恩召还适遭冦戎犯阙逺迩震惊臣蒙今上皇帝委任于仓卒扰攘之际躬率将士以死捍贼所幸坚城可守援师渐集贼因悔祸而去此则上天垂祐宗庙社稷无疆之休也顾臣绵力薄材沮于羣议不能荡馘丑虏以摅愤懑沗冐政府以惧以惭方今銮舆旋轸二圣重欢稽之古今诚为稀有臣之区区志愿粗毕已累具奏只迎奉还阙乞身东归安养疲耗伏望道君太上皇帝圣慈怜念旧物曲赐保全使获退休里闾则终始仰荷天地大徳非臣糜捐所能报称
　　第二劄子
　　臣伏以銮舆南幸未数日间贼遽犯阙闭守捍御者四十余日方围城之中今上皇帝瞻慕慈顔言辄涕下唯冀事定早获奉迎还宫今幸贼已逺去中外寜谧翠华天旋将次畿甸宗室戚里父老民庶出宿跂望已逾旬日伏望圣慈早戒徒御言归都城上以副皇帝孝思欲养之心下以慰臣子夙夜祈向之意天下不胜幸甚奏知朝见道君太上皇帝劄子【靖康元年三月二十一日到南京朝见二十三日朝辞先以事节及所得圣语具劄子奏知】
　　臣舟行二十日晚至南京诣道君太上皇帝行宫得旨令来日见二十二日早赐对幄殿首问臣离阙日皇帝圣躬万福臣对以陛下圣孝思慕欲养之意数十言道君泪下称皇帝仁孝四海皆知凡数十言次问臣贼马到城下守御次第臣以实奏知道君宣谕此中一一具知臣进劄子二纸其一乞銮舆早还蒙道君宣谕本欲往亳州太清宫以道路阻水不果又欲居西洛以皇帝恳请之勤已降指挥更不戒行其一叙臣往蒙道君知遇及蒙陛下委任方艰难时得効犬马之力只迎奉还宫二圣重欢臣得乞身之意蒙道君抚劳再四及称陛下书中褒奬之语面赐臣玉带一条并金鱼袋令臣即时系服又言行宫人皆喜公来且以此安慰其心臣拜谢讫退蒙遣使臣赐臣酒菓香药等是日本欲诣天庆观鸿庆宫神霄宫烧香闻臣催促奉迎禁卫仪物等将到遂展一日仍有旨令臣扈从二十二日早道君令蔡攸郑详凡三次谕及称七寳辇皇帝未曽御礼数太过欲只乗簥子如何臣对以陛下出自圣意专以此奉迎道君愿乗御使南都士民耸观盛事是日臣同赵野宇文粹中蔡攸等扈从三处烧香观者如堵莫不感悦既归行宫召臣对便殿具道所以内禅之意并出亲书青词草令臣赍示宰执等及言前日措置未当数事臣逐一解释道君宣谕此等皆末事但勿为形迹使四海观防不好即得臣对以陛下圣孝欲极四海之奉以养道君皇帝仓卒扰攘之中朝廷有司措置施行或有未至愿以保全宗社大计为念细故不足深责陛下惟恐少有不当道君意者日夕忧虑至于全不进膳愿有以慰安之以副天下之望道君谕臣言寻常只为性快有些小事只欲说破便无事公尽见此中底里来早辞毕先归逹此意慰安皇帝因袖中出书付臣仍谓臣曰公辅助皇帝捍贼守宗社有大功若能调和父子间使无疑阻当书名青史垂之万世臣感泣再拜受命又出小字书数事令臣奏知皆微末易从之事容臣到阙日面奏今具合奏知事如右
　　乞纳玉带劄子
　　臣比者奉迎蒙道君太上皇帝以陛下过有褒奬之语形于书问特赐臣玉带古简恩礼隆厚实非防臣所可克当但以上皇宣谕再三而臣之此行正欲调和两宫使无疑阻不敢不受昨日奏对已尝具劄子乞行缴进并赐银绢等不曽请受乞纳左藏库以助军费伏蒙圣恩不允所请臣虽巳拜命退窃维念以无功而享厚赐实所难当伏望圣慈许依前劄所请特令缴纳以安愚分取进止
　　御笔
　　所乞不允可便收边事方急来日留身面奏
　　奏道君太上皇帝劄子【道君行至拱州降赐御笔令奏禀欲留内侍冯彦等事具劄子奏知】
　　臣伏奉道君太上皇帝特赐御笔恭审銮舆已次拱辅即日季春极暄圣躬万福臣子之情不胜感抃但恩礼过当非所敢承岂任惶惧伏奉处分令具奏使臣冯彦等事臣今早入对已即时奏闻得旨专遣中使致书问圣意所欲留者当禀圣训然臣见以忧虞之余心力凋耗已入劄子乞罢知枢宻事外任宫祠恐不获前路迎无任瞻天仰圣激切屏营之至












　　梁谿集巻四十四
　　钦定四库全书
　　梁谿集巻四十五　　　　　　宋　李纲　撰表劄奏议五
　　附御笔批荅
　　乞罢知枢宻院事除外任宫观劄子
　　第二劄子　　　　　　第三劄子
　　乞免赴祥曦殿从驾劄子
　　第四劄子　　　　　　第五劄子
　　缴进第五次乞罢文字劄子
