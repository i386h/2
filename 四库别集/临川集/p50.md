<!-- { "loadSidebar": true } -->
　　敕：昔周人藏上古之书以为大训，而孔子《春秋》，天子之事也。盖夫讨论一代之善恶，而撰次以法度之文章，非夫通儒达才，有识足以知先王，不欺足以信后世，则孰能托《尚书》、《春秋》之义，勒成大典，而称吾属任之指乎？以尔具官某，有该通之材，有纯洁之操，辩论深博，溢于文辞。论思禁林，时议惟允。则夫案善恶见闻之实，断是非去取之疑，人之所难，宜以命尔。尔其精思熟考，自勉以古之良史，毋袭近世比事属辞之失，使来者无所考稽。可。

　　【右司谏赵礼部员外郎兼侍御史知杂事制】

　　敕某：朕置御史以为耳目，非更事久而能自称职，则不以知杂事也。以尔尝任言责，有猷有为，行义之修，士人所誉，故迁郎位。使在此官，悉其诚心，迪上视听。义之与比，时乃显哉。可。

　　【屯田员外郎韩缜改殿中侍御史制】

　　敕某：朕使学士五人举二人以为史，又于二人择取一人，而以汝为之。汝名臣之子，世载荣问，恺悌忠信，学知大方。无蔽于忄佥人，无挠于大吏，无迪上以非先王之典而同乎流俗。时汝称职，往其勉哉。可。

　　【兵部郎中沈立可依前官充三司户部判官制】

　　敕某：擅一道之财，而开阖敛散之，以给县官之费，而又察举吏士之贤不肖，问民之疾苦，与夫入佐三司，而四方之言利者必稽焉，其职事之责等尔。汝以才能屡试，而行义加修，使于东南，岁月久矣。还裨掌计之治，所以慰将命之劳。惟尔博学多闻，固尝知夫百姓与足之义。古人有言曰：“尊其所闻则高明矣，行其所知则光大矣。”可不勉哉。可。

　　【度支员外郎充秘阁校理李大临三司度支判官制】

　　敕某：天下之食货，皆领于三司，故朕常难于置使，而又考慎其属以称之。尔以文学为官，而政事尝有所试，清明敏达，可使治烦。往践厥官，其知所守矣。可。

　　【金部郎中朱寿隆三司盐铁判官制】

　　敕某：取于山海之无穷，以助县官之不给，所以开阖敛散之，不可以无术也。非夫廉辨敏明之吏，孰能任此者乎？尔纯行美材，久于烦使，往共厥服，维是勉哉。可。

　　【度支员外郎李寿朋开封府推官制】

　　敕某：朕布大庆于天下，惟士之有能有为而不获尽者，岂一日而忘哉？尔以政事之材而济之文学，无所避惮，以修厥官，陷于吏议，失职久矣。尹正畿甸，四方所瞻，姑往佐之，以永民誉。可。

　　【殿中丞充集贤校理陆经开封府推官制】

　　敕某：天下无事，休养生息，百年于此。而京师之人众矣，独开封以一尹治之，故朕常慎择材士以为之佐，庶几乎其不劳而治也。尔材茂质美，久于湮厄，而智能弥劭，行义加修。姑使治烦，往其自勉。可。

　　【太常博士充秘阁校理张洞开封府推官制】

　　敕某：开封任重事丛，故常择才士以为之佐。尔以文章学问，列职校雠，出试一州，风绩弥劭。膺此遴选，往其勉哉。可。

　　【左司谏王陶皇子伴读制】

　　敕某：自天子至于士，未有不待学而成者。今朕欲进诸子于学，求可与居者，而大臣以尔为言。尔久在谏工，有闻于世，兹惟慎选，可不勉哉。可。

　　【枢密直学士施昌言知渭州制】

　　敕：夫出河秘文，中严于禁阁；临渭分阃，外肃于戎亭。进陪侍从之联，往膺经略之寄，兹为异数，授受惟艰。具官施某，才劭兼人，问望映世，早摅素蕴，浸阶清涂。南榻计庭，裨赞之功可纪，西厢枢府，论思之效尤彰。洎出总于藩条，且屡制于边琐。事经毕举，政绩用成。宜易余杭之符，就抚氐羌之塞。尔其坐护诸将，善固吾圉。而今而后，无西顾之忧者，ム尔之力。可不勉哉。可。

　　【知制诰沈遘知杭州制】

　　敕：东南奥区，杭越重镇。眷惟师帅之选，属于侍从之良。宜有褒优，式示毗倚。具官某，风姿爽拔，器宇闳深。早登高妙之科，亟跻通显之列。校文东观，典学擅乎多闻；演诰西垣，英辞鼓乎群动。比抗章而请郡，期调膳以奉亲，曾未期年，已闻报政。乃就更于淮海，庶益便于庭闱。载念钱塘之邦，方虚铜虎之守。宜共易俗之命，仍选应宿之资。服我新恩，宠尔故里，与夫引会稽之绂，又相万也。尔惟懋哉。可。

　　【龙图阁直学士知河阳李兑给事中依前龙图阁直学士知邓州制】

　　敕：邓于京西为一都会，提兵以守，常择大吏，且有加命，宠荣其行。具官某，宽和静深，方厚笃实。尝由御史，遂为谏官。延阁侍从之班，方维帅守之任，焯有绩效，见于事为。序于东省之华，寄以南阳之重，按抚吏士，治军牧民。敷宣诏条，镇靖风俗，ム汝能力。往其勉哉。可。

　　【龙图阁直学士李柬之刑部侍郎充集贤院学士判西京留守司御史台制】

　　敕：古之仕者，难进易退。陵夷至于后世，而礼义廉耻几乎息，恬于势利者鲜矣，而苟得躁进者不乏于朝。教之未孚，朕甚患之。顾吾左右亲近之臣，行义合于古之仕者，宜从其志，使在位之贪者，有愧而慕焉。具官某，某名臣之子，能自修敕，出备蕃维之任，入为侍从之官。而乃力辞显荣，退就闲职。别都执宪，地清务简。特峻秋官之秩，仍通丽正之班。吾惟尔嘉，其往居息。可。

　　【知杂王绰吏部郎中直龙图阁知徐州制】

　　敕某：知杂御史于朝廷之士为高选，非精明强直不能称其任也。尔更践多矣，有闻于时，故从远方，召置此位。乃以病告，至于再三。出临大州，进直严阁，又增郎位，以宠尔行。其亦懋哉，往共厥服。可。

　　【集贤校理鞠真卿可光禄寺丞依旧充集贤校理知寿州制】

　　敕某：付之千里之地，能禁暴去悍，拊循鳏寡，使良民有以休息，而吏不敢为侵冤，岂非所谓能者哉？若尔之材，历选于朝，而久试于外，固时之所谓能者，朕所加省而不忘。今夫寿，剧郡也，故徙汝以治之。而稽汝岁功，当得迁位，丞于光禄，其往勉哉。可。

　　【何郯知永兴军制】

　　敕：朕初即位，慎考俊之臣，付之方镇。具官某，廉清质直，敦大详敏。艺文之学，政事之材，左右具宜。以有声绩，作国西屏。雍维大都，镇抚一方，老成是赖。序迁厥位，往牧其人。其劢猷为，以膺任属。可。

　　【潘夙转官知桂州制】

　　敕某：桂于西南，为一都会。蛮夷荒忽，镇抚有宜，故于用人，常慎其选。尔清明敏达，宽博惠和，更事有功，简在朝论。迁序即位，往其勉哉。可。

　　【尚书左丞余靖制】

　　敕：朕有大赉，虽疏逖微细必加焉，况于位序高、任属重，宠章徽数，其可略乎？具官某，政事之材，艺文之学，践更中外，光显有声。济登大官，镇抚荒服，能率厥职，相时休成。衍食序勋，往其祗服。可。

　　【天章阁待制司马光制】

　　敕：陟降左右，司朕躬之阙者，至亲笃信之臣也。邦有大赉，其可以后而忘乎？具官某，政事艺文操行之美，有闻于世，简在朕心。相时明，庀事惟谨。进阶序爵，其往懋哉。可。

　　【尚书户部郎中知制诰张制】

　　敕：朕宗祀先帝，以配昊天，而均福厘于在位，疏远微贱，无遗者矣，又况于侍从之臣乎？具官某，德厚资深，志方行洁。安于义命，为世宝臣。考慎乐礼，相时大事。进阶序爵，其往懋哉。可。

　　【翰林学士知制诰贾黯转官加勋邑制】

　　敕：朕初即位，奉行先帝故事，不敢有废也。具官某，刚毅笃实，闳深博敏，先帝所遗以论思左右者也。其迁厥位，加赐恩典，其往钦哉。可。

　　【翰林学士知制诰权三司使蔡襄转官加食邑制】

　　敕：朕祗若先帝之初，大赉以劳天下。职亲地禁之臣，皆先帝所遗以助朕者也，其可以后而忘哉？具官某，率德秉义，以绥宠禄，主国大计，功昭于时。班命有章，往钦无ル。可。

　　【翰林学士兼侍读学士知制诰充史馆修撰王转官加食邑制】

　　先帝投天下之艰以属朕身，永惟所与济此者，岂非左右之良哉？具官某，秉哲迪义，士民所望，论思润色，有补于时。大赉之恩，外通四海，况于亲近，岂可以忘？往服宠章，愈其慎毖。可。

　　【翰林学士知制诰充史馆修撰范镇转官加勋邑制】

　　敕：朕虽哀恫，永惟付托之重，不敢忘先帝宠绥海内，褒厚群臣之意。具官某，敦大闳博，清明敏达，职亲地密，为国信臣。迁序位等，申之恩典。惟慎厥服，往膺显荣。可。

　　【翰林学士知制诰权知开封府冯京转官加勋邑制】

　　先帝以盛德成功，克终天禄。眇然在疚，永念嗣训。非左右之良，孰与济此哉？具官某，秉哲蹈义，士民所望。尹正京邑，善声流闻。邦有大赉，当由贵始。往膺荣禄，无替厥修。可。

　　【集贤院学士余靖转官加勋邑制】

　　先帝君临天下馀四十年，功德之所及博矣。非文武之士协力中外，何以致此哉？在后之侗，纂修成法，敢忘大赉，以劳众工。具官某，敦大闳深，清明敏达，蕃屏帝室，厥功茂焉。恩典宠章，往其钦服。可。

　　【集贤院学士李柬之转官加勋邑制】

　　先帝弃天下，不及班命以劳群臣。朕继大统，其承厥志。具官某，廉静忠恕，济以详敏，能绍世美，为时名臣。膺服宠章，往其思励。可。

　　【龙图阁直学士给事中吕公弼改工部侍郎制】

　　敕：褒德序功，制为禄位，先帝所以熙庶政也。朕虽在疚，所不敢忘。具官某，保身慎行，旧有荣闻，陟降左右，是为世臣。惠绥西南，风绩尤显。冬官之贰，其往钦哉。可。

　　【待制司马光礼部郎中制】

　　敕：左右侍从之臣，皆先帝所遗以助兴政理者也。有劳可录，朕敢忘哉？具官某，行义信于朝廷，文学称于天下。比更任使，会课当迁，进位二等，以嘉尔绩。尔方以经术入侍，而又兼谏争之官，往其思致厥身，使朕之聪明无所不通，尔亦维有无穷之闻。可。

　　【周沆右谏议大夫制】

　　敕：尧、舜黜陟幽明之法，其详不见于经，盖其考绩之次序，必始于朝廷之贵者。朕率是道，进退百官，故于迩臣，无有私德。以尔具官某，忠厚谨洁，惠和宽博，尝被方维之重任，久参侍从之要官，内外之劳，皆宜有赏。而以称士失实，控于吏议，为郎武部，七岁于兹，著论积功，进位西省。夫职在尽规之地，官又以谏为称，维是将明，往其思勉。可。

　　【右正言知制诰知越州沈遘起居舍人制】

