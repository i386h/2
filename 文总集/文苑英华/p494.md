<!-- { "loadSidebar": true } -->
　　勑昔魏郡十五城独繁阳有异政汉史书之以其为县之才未易得也今我择官忧人之际一朝以难得之才待镒等四子其何如哉将责试功亦宜申命为政如御不可改辙而行为政如农唯在勤思其事无或穷人使为盗也书称以庸本朝旌赏遽以印绶光命之球盖延徐师溥之所举乃为之酬当务其实可依前件
　　授杨范郿县令制
　　勑杨范能以下位伸于上闻谅属驱驰不避繁剧郿大邑也有民人焉勉扬仁风无辱公举可依前件授薛珰新郑县令贾希弼汧源县令李牢麟游县令等制
　　勑薛珰等我闻焦贑之伺奸邪虞诩之推盘错皆屏盗之迹为治县之先盗既不兴县是用保今其时也勉思齐之其于政之善恶人之理乱赏罚甚明足以自择珰得银章无忘兢惕
　　授于荷双流县令制　　　　薛廷珪
　　勑具官某等嗟乎尔荷丞相之子也栖迟府县汨没风尘美荫成蹊孤根委地矧吾戚属兹用轸懐聊效牛刀式遂鸡口顔而下则辕之门吏也自陈去职乆困家食俾佐方州各均禄仕而荷峻其阶序饰以章服吾不能无私于亲亲之道也可依前件
　　授沈正言南郑县令李登赵县令杨守节永乐县令等制
　　勑宣尼荐弟子之能曰由也果于从政乎何有朕惩兵革之后念疲瘵之人富而教之令长为急具官沈正言等或纳图籍于书府或称劳绩于本官皆不因依明自论列执政详验功状昭然皆可谓果矣夫南郑亚赤永乐次畿及晋之赵城皆名邑也俾尔各为之宰冀乎有成呜呼无成果于自谋而殆于从政可依前件
　　授刘廷温华原县令丘景元分水县令制
　　前　人
　　勑华原甸服之重分水呉境之清宰宇至于属僚不可轻往以廷温在官有绩罢退稍乆景元侯表奏举其才能资次命之各勤于职可依前件
　　授李昌伟岐山县令王羣白石县令杜荛曾口县令等制
　　勑昌伟等宣宗皇帝命明法吏删刑书为统类十编尽去繁词而独着元结县令箴其间是于养人之官殷勤深切矣岐山右辅之名邑固所重也而壁之白石邑之曾口委以养人之任岂以僻陋而轻哉以昌伟等勲臣所荐迹其勤効咸可宠嘉用尔大小等众俾其并为令长噫风俗虽异户口虽殊茍无忽于元箴则皆可副吾防矣可依前件
　　授卢蟾富平县令郭諲武宁县令李嗣业曲沃县令冯珙山隂县令等制
　　勑卢蟾等十年兵戈兆人流散朕延执政与百执事问所以聚人之方皆慎选令长而已夫畿赤之富平可谓大邑而洪之武宁绛之曲沃越之山隂亦皆著名者也尔蟾等或称华胄或曰才人华胄以礼譲为本才人以政术为宗而珙尝于佛寺有迁明皇真像避贼火之功可谓忠敬矣以尔四人为县庶可聚吾人乎勉端尔能以称其用可依前件
　　授孔竞隂平县令张标湖州録事叅军王振蓬溪县令等制
　　勑孔竞等或连帅奏请或郡守荐扬或劳绩可称罢免斯乆能自陈列动我听闻宰邑纠曹皆其任也可依前件
　　主簿
　　授髙昌首领守蒲类县主簿制
　　李　峤
　　勑麴福防迹轮台防名防府宜受芝泥之命往叅蒲海之邑可将仕郎守北庭蒲类县主簿
　　授郑枋河中府河西县主簿　白居易
　　勑郑滑州观察推官试太子通事舍人郑枋材【集作名】列士林职叅军府脩身无阙从事有劳既展効于即戎宜试能而补吏俾之纠邑庶有可观可依前件
　　授杨彦奉国县主簿尚殷美万嵗县主簿制
　　刘崇望
　　勑杨彦等主簿之官大要在其勾稽一同百里不亦难乎无言小官而忘干事黜陟劝沮勉自为谋可依前件
　　县尉
　　授侯丕寿州霍丘县尉制　　白居易
　　勑试太常寺奉礼郎翰林侍诏上护军侯丕夫执艺以事上奉诏而处中其于出入谨身夙夜祗命比他局署实倍恭勤既宠之以职名又优之以禄俸盖先劳后食之义也汝其承之可守寿州霍丘县尉依前翰林侍诏勲赐如故
　　魏兖二州所荐田夷吾曹璠二人凖勑试诗日终百首授以所贡郡县尉制
　　前　人
　　勑乃者魏兖二帅以田夷吾曹璠并善属文贡置阙下有司奉报明试以诗五言百篇终日而毕藻思甚敏文理多通贤侯荐延宜有升奬因其所贡郡县各命以官而倚马贡来衣锦归去以文得禄亦足为荣可依前件湖州乌程县尉李忠等授官仍量留等制
　　薛廷珪
　　勑具官某等青社霅溪之守各脩职贡俾尔来朝实冒险艰所宜酬奬有以兼廷评之命而许留于官有以移掌庾之秩而与夫掾临海者皆遂尔昼锦之荣也可依前件
　　授张謩端陵丞李顼虹县主簿裴升新井县尉
　　等制　　　　　　　　　李　磎
　　勑张謩等或园陵摄官属籍吉士宗正以其事迹贡表荐扬裴升等各以去任在官劳绩深自论列情有可依丞簿陵邑各从资序可依前件
　　授宋郁广都尉黄去惑临安县主簿顔温鳯翔文学等制
　　勑太宗文皇帝论学书骨力喻政化根源朕既逹微言则思观真迹又欲广书籍之府以正是非存忠烈之家以励风俗三者皆吾梦想也而宋郁等进献论列有以副焉丞簿文学用酬其意可依前件












　　文苑英华巻四百十五
　　钦定四库全书
　　文苑英华巻四百十六　　宋　李昉等　编封爵
　　封公
　　封右武威衞将军沙咤忠义郕国公制
　　李　峤
　　鸾台清边中道前军总管冠军大将军行右武威衞将军上柱国賔山郡开国公沙咤忠义三韩旧族九种名家夙奉戎麾遂叅文衞蕃夷豕荐虏骑蜂屯频出竒谟屡摧防党昔临鴈塞能覊缚马之妖今拒狼河更翦奔鲸之孽勤功允着诚効克宣宜酧矢石之劳用广山河之赋可封郕国公食邑三千户主者施行
　　封致仕唐休璟宋国公制　　苏　颋
　　门下养老乞言是谓侑礼建侯专国【一作徳】因而有命特进行前尚书仆射同中书门下三品上柱国酒泉郡开国公致仕唐休璟才实王佐行为物范自综理朝纲謩猷揆政文武必济义存简册公忠不回诚亮始终逮子房休事广徳遗荣虽乐在黄金而庆逢苍玉重其行赏孰若优贤宜传带砺益增土宇可进封宋国公食邑三千户余如故主者施行
　　封郭防瓘潞国公兼食邑实封制
　　前　人
　　黄门闻鼓鞞之声者则思夫将帅裂土茅之赋者则念彼勲庸右羽林军大将军兼安西大都防四镇经畧大使上柱国太原郡开国公郭防瓘忠勇超伦智谟絶等决胜千里懐孺子之兵符通知四夷有老臣之戎律往者镇于荒裔独守孤城煑弩而其人益坚引弓而彼众不敌故得爱子染锷名王解辫穹庐扫地而将空沙漠闻风以归附功则茂矣朕实体之宜誓河山开其井邑可进封潞国公食邑三千戸仍赐实封一百户余并如故主者施行
　　封李林甫晋国公牛仙客国公制
　　孙　逖
　　门下劝赏者国之端既着酬庸之典俾彰为善之制中书令李林甫天寳挺生郁为良佐工部尚书同中书门下三品牛仙客国之名器特表忠臣能恊乃心以成大政亟多启沃闻所未闻导以化源驱之仁寿遂令天下人尽知禁断狱数十殆至无刑所以比迹于成康髙歩于文景用人多矣方获我心况知无不为厘革庶务损繁取要无往不通古者褒有徳赏有功今乃法悬不用徳教云洽叶賛之道功则茂焉宜其增封特开井赋林甫可封晋国公仙客可封国公主者施行
　　张均袭封燕国公制
　　门下正议大夫行尚书兵部侍郎上柱国张均传范济羙锡履承荣有搆厦之材为刜钟之利器嗣其先职且歴缙云之司纉乃旧封更开去社之国可袭封燕国公食邑三千户主者施行
　　封侯
　　刘领军封侯诏　　　　　　沈　约
　　门下南国是式事昺兴周原鹿啓土义昭洪汉领军舅亲徳之重朝野式瞻在昔中兴任推心膂哀疚然未堪多难允赖徽猷嗣隆寳业及衅起不虞咫尺宫禁内叅嘉谟外宣戎畧宻勿劬劳诚力备尽宗社克固寔倚髙谟无言不讐无徳不报况忠勲至戚义兼于此者乎宜锡圭裂壌允副佥属可封开国县侯食邑二千户主者施行
　　王亮等封侯诏
　　门下尚书左仆射亮中领军南乡侯南徐州大中正莹守吏部尚书志并时宗民秀徽望允集恊賛朝机彛伦是寄秉文经武任惟腹心方赖嘉谟克弭时难宜防爵建社与国同休亮莹可各封一千五百户开国县侯本官中正如故志封千户开国县侯本官如故主者速施行
　　常僧景等封侯诏
　　门下庐陵王中兵叅军事宣阁将军军主新除右军常僧景车骑江夏王叅军事宣阁将军新除右军中郎将薛元嗣安东庐陵王叅军事振武将军徐元称假宁朔将军庐陵王国侍郎延明主帅殷系宗前军将军宣閤格虎队主马广或气畧强果或志识贞济或忘家奉国诚着夷险方寄戎昭克清时难宜命爵啓土以奬厥劳可封一千户开国县侯本官新除驱使悉如故主者施行
　　封李岫长乐县侯制　　　　孙　逖
　　门下朝议大夫守衞尉少卿上柱国清水县开国伯李岫操清行洁学敏词优克荷教忠之训以成资敬之徳属交神有庆布泽无偏赐级之荣既覃于良相推恩之典宜及于名卿俾增锡土之封用表传籝之业可封长乐县开国侯食邑一千户主者施行
　　授魏慱节度副使守左【一作右】司马知府事长沙县开国子罗绍威检校司徒进封开国侯制
　　钱　珝
　　勑王制之重列爵惟先开国之名彻侯斯贵具官某自河而北地濶兵赋之大实在邺中而又以雄杰之材统临有政尔以忠孝全道副贰其权严训所资美谭甚逺不作威而人自畏能处顺而事必行理戎每賛于公家秉礼无违于私室更广防封之宠以分劝善之章勿怠象贤是为守贵可依前件
　　封伯
　　封申希祖诏　　　　　　　沈　约
　　门下持节督司州诸军事冠军将军司州刺史申希祖志器沉隐才畧开济在昔多难任叅心膂爰及中兴忠款弥着契濶艰虞尽其心力逮獯猃侵斥武节飚腾残防外殄危城独困休庸茂绩朕有嘉焉宜锡茅土以酬勤烈可封开国伯食邑五百户本官如故主者施行
　　封三舍人诏
　　门下辅国将军骁骑将军南髙平太守兼中书通事舍人沈徽孚给事中骁骑将军临淮太守兼中书通事舍人王咺之宁朔将军南濮阳太守兼中书通事舍人裴长穆并以素胄清才服勤禁省契濶劬劳自顷多难军国务殷内叅帷幄外济师旅忠规欵志义感朕心宜锡茅社同莅赏册可封三百户开国县伯本官郡驱使并如故主者速施行
　　封子
　　封徐世标制【一作诏】
　　门下骁骑将军彭城令徐世标才畧贞济志懐义烈忠节内欵勲勤外着御侮折冲任惟心膂顷奸慝潜煽危机骤发夷防弭难实有力焉宜命赏畴庸锡兹土宇可封开国县子食邑三百户
　　封乌薄利归义县开国子制　李　峤
　　鸾台左金吾衞大将军员外置检校源州都督乌薄利家近圆城任隆方岳惠洽藩部功宣朝廷扶津搆虐穴生氛能拒祅防固守臣节逾马韩而献册泛鲸海而申防计议并深忠恳咸到书劳有典方隆将帅之班举善不遗宜拓公侯之宇可左金吾衞大将军员外置同正员仍封归义县开国子食邑一千户主者施行授髙爽果州刺史安友晟宁州刺史仍封武威县开国子加食邑制　　　钱　珝
