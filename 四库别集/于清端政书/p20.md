<!-- { "loadSidebar": true } -->
　　国事伏愿亲王俯念
　　国与民相倚之切以一夫不获曰予之辜一吏不法曰予之咎为保邦致治之本为回
　　天慰
　　祖之实以尊
　　朝廷以服海丑莫是过焉成龙章句腐儒不识治体冒昧渎陈伏乞恕其愚防察其诚恳实地方之大幸也惟亲王采择施行
　　上吴抚台论闽疆事宜
　　成龙山右腐儒未习军旅然谬任闽职已几一载切知生民之涂炭皆由海逆之凭陵此贼一日不灭闽疆一日不宁宪台劳心焦思图报
　　朝廷知遇之特恩拔救闽省之残黎必殱除海逆以底荡平因之殚心筹画以难与虑始之见为一劳永逸之举修理战舰制造军器夏不避暑冬不避寒且浃洽归诚交驩平勃一片苦心未尝一刻忘
　　朝廷也兹战具齐备厉兵秣马择吉兴师将见澄清海宇乂安边疆在指顾间也成龙虽属毦瞆踊跃懽忭庆太平之有日矣然不揣狂瞽为攘外必先安内之议未知有当宪鉴否敢敬陈之
　　一省防根本之地不可不慎也闽民奸诡而好乱多图徼幸为不终朝之计逃兵匿寇窜伏闾左乘便思逞迁民窭夫室家仳离一呼易叛归诚者虽多革心而归农者岂尽化服宪驾南征腹内空虚么魔窥伺实繁有徒虽
　　王师静镇可保无虞而南台种类杂处人心易为煽动倘有小警未免烦宪台阃外之虑此林鼎陈德枫二案似当早为处决以絶观望者也
　　一上游形胜之区不可不固也延建邵武为八闽咽喉米谷所由输运商贾所由流通迩来山寇出没建郡之浦阳崇瓯等县咸受荼毒延邵二郡顺昌光泽均遭侵犯至于杉闗要路民不安枕商旅视为畏途各协守兵惟知按月索饷不知所守何地所防何贼且江纪杨一豹二贼日以归诚为饵而焚掠倍惨宪驾南征彼复何顾忌虽尚将军驻建可恃无恐而延邵之间鞭长不及二竖必更有一畨计算目前古田已藏逆种永安复报寇党顺昌尤沙尚畱燃灰倘有小警又未免烦宪台阃外之虑此顺昌杉闗似宜各设防兵三百名以资守御尤沙似宜分兵数十名以伺衅隙者也
　　一各营分守之兵不可不练也
　　国家养兵期于御侮未有止以迎送往来守汛瞭望空縻粮饷为者近稽兵籍郡有镇守邑有分防星罗碁布如常山之势然细加察核或调赴漳南或撘配水师或分防塘汛在伍之兵实有几何宪驾南征各营必逸豫髙枕惟计饷银之完欠谁复騐弓马之生熟倘有小警在伍之兵寡而未必精在汛之兵呼而未必应又难免宪台阃外之虑似宜为绸缪之计亟加申饬务覈在伍实兵若干名时加操练寡而期精在塘之兵若干名日加稽查呼而期应各成一枝劲兵互相聮络以通声气以资御侮以备调遣者也至于海上形势宪台久已洞悉成龙何敢妄陈戈矛所指势如破竹以纾
　　九重宵旰之忧酬知遇之恩建葢世之竒勲镌功名于鼎钟此成龙之雀跃欲狂者也统祈宪鉴
　　候吴抚台禀
　　宪驾出征为
　　国受劳成龙逸居省防无刻不厪诸怀毎阅南报陟天马屯崇武披草莱翦荆棘驱除游逆安抚降丁为水师先声宪台社稷臣也破海坛越江隂战湄洲泥澳之间真可谓一月三捷矣三月朔日厦门露布除
　　两朝之逋寇建葢世之竒勲从此海不扬波民获宁宇用纾
　　九重南顾之虑成龙喜跃如狂更窃有请焉台湾尚在宜为善后之计或云得其人不足臣得其地不足耕此眉睫事也久之必为厦门忧武侯擒纵之策正在此时铜鼓之威海内咸仰望焉成龙不识时势谬陈一见乞宪裁酌画
　　国家久安长治之图万世将倚赖之矣但宪台冒隂雨触海风昼夜靡宁闻宪体清癯成龙寝食不安区区下情望为
　　朝廷保重綂祈宪鉴
　　上姚制台禀
　　本月初三日捧读宪檄为大计一案以和衷为惓惓是诚大臣之体
　　朝廷之福也成龙老迈迂儒不学无术厯仕二十年纵观古今名贤身任国家大事无不同心协力相济以有成者况闽省之危岌为何如地闽民之残疲为何状也谨将大计一事缘由备陈之部文大计以一月为限期成龙于十月初旬患病吿假而大计贤否髙藩司差役守催成龙以老病列款移司通详则大计重典成龙事不能理也适髙藩司有楚省之议抚台以揭内不便列名十月十九日催成龙议事即以藩篆相付成龙以病辞未允彼时二十五日大计之限满矣二十日催迫任事二十一日受篆二十二日即以大计请命抚台随询主稿之例成龙未经其事即传吏书问云军政乃宪台主稿大计乃抚台主稿也复检查旧案厯厯不爽抚台方谕吏书速行此成龙在坐
　　天日共鉴者也成龙又以地方多事属员为军务所苦且一年之中已被劾八员此番似难过刻乃成龙所力恳者二十三日即开列三员通报以副限内之举是大计缘由厯厯有案可考者也宪台廓达大度敬贤容众同抚台以定海安民为己任是今日闽省之封疆朝廷所倚重士民所待命百官所畏威者宪台抚台也数年来劳
　　朝廷数十万兵马费
　　朝廷数十万金钱全望防师大举以纾
　　朝廷宵旰之忧以解闽民倒悬之苦两宪功名埀于竹帛福防绵于子孙在此一时矣和衷之论宪台盛德事也成龙愚见以吹壎吹篪之谊原无彼此尔我之形和衷之美可并不有也成龙耳聋眼花不似人形龙钟可厌久应在废弃之列何敢与言
　　国家事但防宪台知遇之恩知之何敢不言言之何敢不尽临禀悚切
　　上姚制台议捐济禀
　　泉郡米价腾贵兵民交困防宪台特疏题请捐济救此一方诚饥溺由已之盛心也复奉宪檄设立站运先动宪捐银五千两司道府捐银五千两在省买米五六千石星夜运泉如救焚溺实为
　　朝廷兵民实为
　　朝廷封疆筹画周详成龙奉命竭蹶遵行抚宪幷念泉郡米贵协济难容刻缓谕查延建邵三府从前发饷买米尚有四万石委粮道星往清理督运又恐府县米石一时难清闻饷银四十万将至谕粮道于省饷十五万内畱三万两迅为买米期于无悮急需是抚宪热肠同宪台苦心两地合符也值省防米价亦陡至二两一二钱以外成龙虞在省买米则米价必为兴化之续若候上游米到又难副目前之急随恳抚宪谕借粮道十九年秋粮米令闽县备米一千石侯官县备米二千石成龙凑米二千石俟上游米到陆续补还一时协力办备站运可有头绪也嗣防宪委线副使来省催银买米成龙区区下情有渎陈者省米数日内减至一两有零若经采买势必仍前腾涌省防贸易者众力田者寡嗷嗷待哺将何以济此其可议者一也大兵月折料谷二万石毎石折银六钱五分目前因米谷价贵勒不允折费尽委曲若米价再腾必索本色则每月二万石料谷将何以支其可议者二也各道捐银事属急公谁不乐从但成龙与各道朝夕共事颇悉底里如李粮道陞任苍梧资斧吿窘王驿道陞任南臬尚负债息隐隐在听闻间王运使陞任嘉湖日用亦甚萧索杨学道莅任未久当此三空四尽无不捉襟露肘夙荷宪台矜念至于在外各道成龙未悉知然值军兴浩繁物力吿匮之时一举一动难逃宪鉴若夫各府认捐势必索之属邑私派民间为偷儿窃取之计其可议者三也前防宪恩代解泉饷一万余两因协饷未至久未清还目前司库匮乏成龙苦情不敢上陈大兵毎月折料谷银八千两折草价银二千两月饷银四千两共需银一万四千两东那西补心血呕尽窃思成龙初任粤西令止征地丁银一千二百两次任蜀牧止征地丁银九两再任黄州钱粮径解藩司从不知收放银两成千累万为何事忽遭此火坑苦累欲死此又成龙之不敢议者四也宪台寛洪大度体恤下情成龙敢不披陈肝胆以候裁夺成龙更有请焉泉郡兵马云屯料在省数千石之米真如一杯之水但相时度势或米价稍平清查压欠饷银如数补足则月饷无缺民间积米自出或可绰有裕余也宪台严守一介海内咸知慨然以万金自任无非为此朝廷兵民
　　朝廷封疆成龙岂无人心甘为鄙吝下流惓惓鄙怀惟祈审时度势而已綂乞宪台鉴酌焉
　　【附】八闽藩司紫薇堂一聮
　　累万盈千尽是朝廷正赋倘有侵欺谁替你披枷带锁一丝半粒无非百姓脂膏不加轸惜怎饶得男盗女娼
　　【附】五显岭
　　山到穷时现许多峭壁层崖叹富贵功名何似林禽野鸟
　　路逢狭处经无数行云流水任盘桓谈笑休孤翠竹苍松
　　补遗
　　简讼省刑檄
　　讼狱为民命攸闗听断谳决务合情罪使民无寃然后能使民无犯本司为通省刑名总理法纪专司而简讼省刑载在
　　勅谕所谓刑期无刑
　　圣意即经意也值今时届农忙乱后孑遗方得归农乐业大小衙门俱应停讼现防督抚两院给示晓谕逺近谅已具闻兹除一切民间小忿争角细事槩不许滥准拘审骚扰妨工幷擅拟罪赎婪追外如有闗系重大或由上发事件必虚心平听俾吐真情毋逞严刑以求必得至引用罪名必照律例方称明允倘或上下其手出入任情是为刑罚不中民无所措安望简讼省刑以符功令合亟申饬仰府官吏查照事理即便通饬所属自轻罪细故简刑停讼外其有应行审理及奉发等事务平心剖决应照律者照律应遵例者遵例拟议妥确狱不滋烦本司即以此定考核若有苛酷淫刑草菅民命及徇私卖法巧为轻重者本司径行平反改正仍以舛错与故出入人罪报防决不姑容毋以身先尝法也
　　严戢衙蠧檄
　　衙役犯赃首严
　　功令本司法纪攸司剔蠧除奸尤为急务自下车之始即已畱心体察知八闽地方向来丛奸薮恶咸借衙门为防身之符其积年盘踞公门者为害尤甚葢缘巨猾老奸机深术巧始以甘言微利摅忠献勤而不肖有司遂以心腹相托或为掊克之谋主或作暮夜之传宣猫鼠同心呼应捷于影响由是小民愚者畏其威福狡者借以钻营闾阎脂膏从而吸尽良民蟊贼莫酷于斯况闽地自变乱之余万户凋残岂容复纵此辈贪狼任其吞噬本司细行密访业已亷得其实如采办军输则滥加科派取用夫役则卖富差贫以致词讼为之线索惟利是图是非颠倒者所在有人本应指名立挐蠧处官揭姑念地方遭乱法纪久弛未经剀切申明毋怪冒撄禁网姑已往不究外合亟申饬仰该府官吏即便移行所属防县严谕各役人等知悉务各痛改前非洗心易辙奉公守法保守身家如有怙终不悛者本司三尺具在断不再行寛假官以贪纵揭防蠧以大法重处速宜猛省毋贻噬脐
　　申饬招格檄
　　照得臬司乃刑名总滙招由悉闗
　　题奏重案口供谳语务必简洁至当难容厖杂舛谬毎阅各属申详招由如欵赃之案多有不入原欵问答口供铺叙冗长牵混葛藤赃无指实甚至招冒议照前后矛盾不成招体倘有舛误干系匪小合行颁格通饬备牌仰府嗣后承谳赃欵之案务照格式首列原欵次列前件问答口供后空数行以备本司亲讯标誊招情必期简明毋得繁冗仍移行防县一体恪遵各具遵依报查
　　申饬差扰檄
　　衙蠧肆害法所必诛本司总持风纪首以除蠧安民为事岂容狐辈假威公行无忌此缘该府官吏玩怠从事视
