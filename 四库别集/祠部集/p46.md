<!-- { "loadSidebar": true } -->
　　向从冗役殊负宿心遽应辟书得赴知已始被命而唯喜旋省才而輙忧第遄近闻安及逺畧傥陪堂上之宻议何所建明犹頼幕中之并防乆已详达再虑及此中懐释然矧惟髙明尝辱雅素促装待发将往庇于末光税驾就安即前咨于余论甫交春夏未适暄寒倍顺节宣少副依向
　　上前通判张郎中书
　　某效官小材为邑大府辱存乡曲之爱视若子姓之亲吏事缺疎一切不问公庥掩覆二年于兹适蒙据依旋值代去自严驭之还阙苦孤禽之失枝违离尚新感恋如昨恭惟某官才猷肤敏方格淳修圣世淹回众起潜郎之叹士林企竦伫纾贤业之华
　　代元给事贺判都水监杨待制谏议书
　　伏审进承恩綍陞践严途邸报初传朝伦胥庆恭以某官杰才经世精识际天名重本朝用兼数器出提漕节总山海之输将登贰财闱瞻京师之调度旋纾硕画愈动上知奉十行之诏除跻七谏之班列知谋通裕周水利于庶邦法从凝严直云章于内阁行光台序入鬯辰猷方庇末晖侧闻新命永言竦行曷尽文陈
　　代元给事回澶相瀛定等州禁烟问候书
　　右某启葭律布和桐华发秀过形体意特损书音恭惟某官经世伟才济时钜业出临治屏聊布于寛条入觐宁朝行膺于大任遹丁火禁益介春祺
　　代答澶州李待制书
　　伏念去徳尚新瞻风方剧敢图高谊特徇隆谦饬管记以占音走兵弁而垂贶温辞溢幅厚荷兼怀恭惟某官名重本朝才周数器蚤列谏垣之秘仍跻延阁之华出殿兵藩繄治功之连最入只严召行几政之参闻上为庙朝倍绥燕餗
　　答诸郡知州书
　　葭律布和桐华发秀敢图厚意特枉珍题顺履令辰具绥景福行甄治状入对恩章感颂所深文陈奚悉
　　回贺怀州王大卿书
　　伏审显承恩数増峻官仪伏惟庆尉恭以某官当世杰才为时俊老效治功于已试懋风力以逾强聴讼棠隂载光循吏之目陞华棘位遹正名卿之【阙】
　　诒荣牍永言感忭曷究敷论
　　回苏史馆书
　　试篇甫上书殿旋登逖聴鶱翔倍增钦忭窃以六科延持起之士能直言者在选最高三馆育非常之才为太史者得名尤美某官识际今古学该圣贤厯程有用之资俱践絶优之等英声已满于天下逸轨絶攀于士林岂唯观册府之书以文章为已任必也济治朝之美发怵他人之我先曽叙庆之未能遽占书而首及永言感愧曷究文陈
　　回孙侍讲书
　　伏审拜命紫宸解经朱邸伏惟庆慰圣人方向于儒学敦教天支贤者亲承于诏书进官王府某官识探圣阃名重士林遽被佥谐首当华选应刘接武方劝讲于经文苏晋飞声伫代言于制命猥遗荣牍良戢谦懐
　　回郝太尉书
　　自总计台居有文移之冗莫驰书舍缺谘福履之安特枉教音益铭谦徳恭惟某官忠劳许国材武絶人久试效于塞垣累収名于勲册旋应褒律爰建将衙统禁旅于殿岩方深帝眷本天兵于枢幄行穆朝言伏望上为邦家精调寝餗
　　问候郓州李太尉书
　　笼财北道第日总于计文引领东南遂坐疎于音尺伏惟静班寛诏翕萃厐褫恭以某官伟畧济时纯忠许国挺生勲戚之胄杰出沉雄之才旋建将衙往临帅阃溪堂式燕时宣樽爼之谋海宇所瞻行付枢机之任伏望上为邦任精调寝兴
　　回永兴王龙图书
　　向从烦使久去珍羣方倚重于藩垣遽占书于馆记美辞贲饰之相假厚谊谦怀之两存蔵以为荣歆然感戢伏惟班条有余介福其蕃恭以某官业履纯明气质方劲蚤列谏垣之秘旋陞延阁之华抚一道之兵民暂勤西畧赞万几于神圣行鬯伟谟伏望顺叙自持副时所企
　　回史馆苏学士书
　　伏审给札禁扄飞绥秘馆骞腾此始钦抃逾深窃以在先皇之朝举极谏而得中殊选者无几直太史之笔用试言而遂登此职者尤稀某官抱伟特之杰才蓄闳深之精学髙视当世前无古人奉对以条安危治乱之原策名第一析理以论进退邪正之体占等最优既已布致身之功名行将观报主之美政未容叙庆首辱诒书感愧并怀名言非谕
　　与总管通判而下书
　　叨承辟命误占恩章防大师之临藩兼资绥御引短才而入幕奚补聪明引江海之陋儒暗风云之壮畧第从知已秪负慙顔頼盛府之多贤论兵有素容孤生之窃幸备位其间已促轻装有涯伏谒永言跂抃曷尽名云
　　与诸官书
　　滥膺辟书获从幕府所愧枵然之质将追贤者之游窃天幸以良多接风期而甚迩永言欣企无谕悃诚
　　别少卿书
　　向者为邑河濵寄身节下伏防某寛部官之礼数厚国士之恩怜唯时铭心何日忘徳逮贱子从知于幕府防明公被召于京师念失据依思论感恋门有迓吏势不得以久留路逄还驺业已图于一见旋闻大水骤滀近畿颇感道途之言遂从舟楫之便参差素愿怏怅愚惟万事之博通固一时之杰出当朝廷之大用非公而谁为邦国以自持兹某所祷
　　代赵待制谢延州程宣徽书
　　伏防某官特赐答教并以览先祖庐江集尊篇垂示者大雅与观曷深作者之意遗编増耀足慰孝孙之心恭惟某官社稷宗工山河间气宣风外阃緜地数州乃乗坐镇之余能适行吟之兴畅弥髙之嘉句发既往之幽光以某先祖微命觕占当时弗偶巻生前之事业一肆于诗借殁后之声名特抒厥咏兼传副本逺贶孤生犹韩吏部之序杨公得匪贵人之存志元相国之遇嗣业爱其大父之为文庶掦野史之前芳永与楹书而共秘钦铭欣幸奚尽名言
　　贺唐宻学授左誎议权御史中丞书
　　窃审就膺朝绂进领台网伏惟庆慰恭以某官才贯防深噐函刚实性兼忠义之守学到圣贤之归危言朝忤于九天清议名喧于四海要官厚禄视如一羽之轻大节髙名坐若防山之重屯夷殊致明哲惟均罢笼朔野之财未暖河间之席亟召登于宪府仍临长于谏垣台中之评行开英主之听天下之望复耸诤臣之风矧玷雅游倍欣成命
　　代冯当世定州王尚书问候书
　　阻庇末光逖瞻盛徳以官能以疎短当尹治之浩穰举为寸虑之劳坐致尺书之废伏惟乐班寛诏静镇要邦隂有神明来相禧福恭以某官识凝简厚才贯几深伟业发挥于朝端髙文鼓动于天下屯夷殊致明哲惟均居峻官仪践中台之八座出宣帅畧领全赵之十城行奉召音进光册拜伏望上为宗社精调燕兴
　　代贾魏公贺中书书
　　一阳出地万宝乗时渐萌发毓之仁宜展履长之庆伏以某官位尊台路勲济王涂对日月之休明爕隂阳而顺正适开令序誔拥蕃禧方守别州正疏翘馆莫前为寿第剧驰诚
　　代冯内韩答洋州蔡郎中书
　　伏审治功第最褒典陟明遽正积星之聨益光守土之寄庆音未讲诲牍兹先笃雅眷以逾勤戢丹悰而増剧善邦敷化方抚于遐甿寒籥贯辰倍绥于妙履
　　与北京诸官书
　　某拙直少机濶疎为治越再期而遂去讫大庇之焉依旋从辟于闗中第驰诚于门下秋炎尚炽时祉载蕃仰惟贤业之光已登最状侧听上恩之懋亟服华章瞻颂感铭并深下恳
　　答诸县等贺到任书
　　某素昧戎机缪参帅画才备员于幕府稽论谢于牋函首坠书辞过形礼意谦勤良甚愧荷并深
　　与王廷评太祝书
　　向者尚书开府小子字民防荣侍于亲闱幸屡登于賔阁厯观子舍之贤哲罕出君家之弟昆从辟西来驰诚北望秋炎尚炽时祉载蕃矧素蕴之甚充计华涂之可跂倍绥寝味少副瞻祈
　　代王乐道龙图贺延州陆待制书
　　审即便时已开尊府伏惟庆慰恭以某官性惟忠亮学有本元向桂管之须才分竹符而领帅兼秘殿之论譔重要藩之抚绥谿酋服驯岭表宁戢旋进陞于延阁仍出防于塞垣頼罇爼之前筹付之逺畧寛朝廷之西顾倚若长城教令肇宣兵民胥悦莫遑就庆第剧驰诚代河北都运赵待制贺昭文仆射相公书
　　春秋之一为元肇谨嵗端之起天地之交曰防遹观万物之通恭惟昭文仆射相公六徳谟明千龄感防位剧宰涂之冠礼隆尹石之勲勲力盛而弗居恳蕲身退诏防严而竟起愈使道光上日斯临茂祥攸介吾心驰翘馆迹系外台邈无拜伏之阶第切寿祺之祷
　　集贤相公书
　　恭惟集贤相公秉国大钧代天元縡弥缝衮职之阙调序鼎司之和尧舜吾君拱揖几筵之上伊周诸已仪刑万笏之前开祚膺期对时纳祉某适期漕节阻荐寿觞第瞻黄阁之严曷罄丹函之祝
　　参政欧阳侍郎书
　　恭惟参政侍郎学际圣贤量包公辅文章饰至治之体忠谅简方上之心百度咸新少见贰公之效万几参防尚掩真相之才维日三元具时百福某笼财北道望履髙门徒防庆牍之驰尚阻寿杯之献
　　参政赵侍郎书
　　恭惟参政侍郎朱弦纯音清庙伟器蚤贰中阶之论道适毗上徳之持盈坐厎斯民防大庭赫胥之世力跻至治复开元贞观之风三朔始和百祥备舍某久栖台庇方总利权就庆列以无从列颂言而第剧
　　两制两省及皇亲节度防圆刺史书
　　比者得守故乡冀安病质请从就道屡私悃之上陈讫被温书许请光之入对适临近甸首枉珍函亲徳范以非遥怀感悰而兼剧
　　回省府馆阁书
　　比者祗从召节遐饬朝銮将入觐于朝廷适前临于近服敢图台阁之范逺枉牋函之音展晤有涯欣铭兹剧
　　回陈枢宻书
　　伏审入对清朝还登陪幄载光睿选允穆朝言伏惟某官庄重自持真清不倚蚤与神机之议屡从帅节之行居然伟谋伏有胜算往绥一道虽所系之非轻坐制五兵在签谐而尤重自闻新命适抱旧疴旋易地以云东愧布书之独后首纡诲翰増戢感悰
　　回滑州钤辖王宫苑书
　　故乡乞守方幸便安重客假涂比谐展觌旋成暌隔殊极倾驰承已总于兵钤遽首诒于函讯适临穷腊益保粹襟感祝并怀文陈非谕
　　回北京王宣徽书
　　故乡得守方自适于初心全魏抚封忽相传于舆议岂伊绥御之要可属衰疲之余矧未奉于误恩犹少安于鄙抱庆音遽至已曲叙于交承礼意虽勤敢豫闻于恵贶第深愧感奚尽名言
　　回青州欧阳观文书
　　伏审就易东藩肇开尊府曽庆音之未讲遽荣闻之先临祗服谦怀増铭感臆恭以某官际天蕴识名世生才学造圣贤之归性兼忠义之守更谋谟于二府恳避政几之烦巻康济于一时洊拜条诏之余矧元猷之尚壮宜旧徳之是图仅闻五月之政成行被三篇之册拜
　　回苏省副书
　　向遇北辕克襄大事函封叙慰醪醴致勤兹初变于常仪辱继形于荣诲兼审载驰归鞅复莅财闱顺履春诏益蕃时祉行膺大用倍冀精颐
　　回北京王宣徽书
　　比者叨被恩缗与司留钥曽是久劳之后惧非剧任之宜然善政有条敢蕲于必告而知才相继靡俟于更为伏惟某官道贯将明器函康济早懋元猷之壮累烦逺畧之宣召节促归矧上心之倾伫政钧图旧行王体之谟明即遂瞻承倍深欣颂
　　回集贤相公书
　　自逺台符遹新年籥布书不敷虑浼于髙明占教遽临过形于眷与兼审坐论大政举集蕃禧伏惟某官一徳壮猷三朝元老才兼文武之术身系安危之机伊尹倚衡矧早谟于王体汾阳书考庶永慰于民瞻愿如调防之经以养崇髙之福
　　代元厚之回贺赵团练书
　　窃审给札程文拜恩増秩天伦继美朝论推荣伏惟某官望厚宗藩学探圣阃弗流富贵之习自服诗书之勤遽以名闻旋从试可即环伊之旧列加团练之要班经蕴既摅官荣此始比縁攷艺兹辱贻牋感慰并深敷云匪悉
　　代魏公回陈龙图问书
