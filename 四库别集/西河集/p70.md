<!-- { "loadSidebar": true } -->
　　宸翰忽及山川焕发观之者皆有登临慷慨之思焉予友王君草堂目睹兹胜因之作兰亭孤山二志以备稽考其费编摩成一书已三年矣嵗在己卯恭逢
　　圣驾观河南巡驻跸杭州三月二十五日在籍诸臣朝行在毕防各有
　　进献赋颂册子
　　敇黄门收入而草堂以草莽臣亦得将二志抄誊逐队呈
　　进此真异数为古今史册所罕觏者乃越二日而掌较官属索草堂名甚急迟乆不至值予诣
　　扈垒大学士张公宣予至
　　行在朝门传
　　谕奬劳兼出草堂所
　　进书
　　敇其改行谓既名为志自当先事迹而后题咏况两人之集祗应附后非本志也遂付予转授传
　　谕改去其
　　谕之宛委昭晰至于如此夫草莽微言上邀
　　天睹斯已竒矣乃
　　褒嘉之余重以训迪陋巷穷士一旦被
　　都俞之盛俨若严父师之教弟子此在后世闻之犹感慕向往以为难得而况躬逢其际者也草堂从此可自慰矣方予捧册还草堂时微问其故草堂曰予纂二志时欲仿常璩作刘先主志因以两人世系文字列之在前而既而更名兰亭孤山而仍不之正
　　睿鉴如电霆早已烛及敢不稽首改正以报
　　明诏曩者东瓯初辟　和硕康亲王还师江干防草堂文行之卓蒙赐蟒衣草堂谨閟之箧笥不事焜燿而今复为
　　天子所见知特赐嘉与将成其所着以嬗于不壊一何庆幸尝观草堂所著书尚有四书疏解圣贤儒史朱陆异同并大学孝经诸辨证皆有闗儒术可以嬗后安得尽献诸
　　当宁而为之正之
　　李生试文序
　　李生白山抱卜夏之痛效楚人作哀子词而读而善之请与之游因见其人状貌非凡发言多惊人而尚困有司阻下士之试每见必讶然意者长于古文未必不诎于今文也与及观其试巻然后知伯乐之难逢而盐车之下之所由泣也司衡者日衰矣主者寄其目于人而以肥自利间或借名采访下及寒俊往往滥被之舆台皂隶公乗姑布之子而栾郤之后必不一顾亦安知世间有锦心绣肠下笔如繙花而龙沈蠖屈犹偃蹇有待如白山者耶白山名家子世嬗学海其王祖我存先生以太仆卿为启祯名臣著书数百巻所传乾象舆地礼乐算数诸册为天下宗法而王父工部公早登建礼其闱房诸牍衣被海内今白山起而承之陆平原即不入洛亦安敢谓世徳骏烈必无诵扬况春郊不终蛰也钱先生者白山之九方也怜其才惜其遇梓其所试文以问世然则天下亦尚有知己如先生者矣于其成喜而序之
　　李白山续刻试草序
　　向白山刻试草成爱而序之且以不遇知己为憾乃未几而都运李公知之三试其文于筹商之堂拔取第一又未几而上其名于学使者学使者又知之取民籍第一未已也取商籍又第一夫都运公本侍从名臣初以第一人解南宫而学使对策为胪唱第一以衣鉢言则白山之第一或不仅止此小试而即此小试观之蘓氏子谓淳于髠曰人有卖骏马于市者市不知也伯乐骤见而顾之其价十倍今不既见伯乐乎然则价亦何可量哉续刻成喜而又序之
　　卢树侯诗集序
　　三古诗与文并传汉制科无诗而三唐兼之宋初遵唐制而既而去诗当时争之者如蘓子瞻辈仅曰唐以诗取士而贤人君子未尝乏也其为言止此而已然犹有文也至明则不惟去诗乃于文之外又别有所谓文者而于是诗与文皆亡夫使诗可亡则诗不宜列一经且不宜以此立学官取士夫既以诗立学官取士而谓士不得为诗可乎惜当时议贡举者言不及此若夫文则上自朝庙下逮闾巷凡钟石旌常碑板竹册以至移告质劵柬札簿牒之细皆未之学于是通籍以后悉请召记室明明雇赁而不以为愧曰吾所学无是而已卢子树侯耻其然自趋庭受书以迄出郭负笈为今文为诗为赋为古文为杂文无不其郛而入其奥不为诡随不任朴畧不好务通侻而趋一切其寄托长而譬类广逺灿灿乎质有其文焉予入馆时日步趋西宁先生以为楷橅尝谓髙文典册能为
　　国家职纪载之事者惟先生一人而树侯继起如是汉人以诗传韦氏是也唐之以诗兼文者张蘓父子是也进而三古则不可量矣夫树侯之必不止以今文为世称可知也吾纵不敢以宋后诗文目吾树侯也然又安敢以汉唐所传者为树侯限哉
　　重修北渡桥募序
　　北渡要津也扼南北之隘以导其往来其诸舟车之恃有桥也犹之腹与口之赖有吭也今吭亦稍哽矣从来国有大役则必邦大夫主之邦贤佐之井里小民羣起而趋之走之今邑有贤父母为政而荐绅先生复相助为理亦何患大役之不骤底于成而犹有进者曩者泉州濒海城东洛阳江漂没行路太守蔡襄为建大桥以渡之后所称洛阳桥者是也其时奏请水衡并捐月进又且合平海诸邑而共为匡济然犹官钱居其半募钱居其半今其桥砫尚勒僧众名以示奬劝记载可睹也然则兹役之重有借于募之也夫复何言
　　西泠唱和诗序
　　老不能诗况能读人诗哉顾唱和诗即不然唱和有兴防唱和则于词于韵皆可比絜焉而见其短长夫老年寂寞遇有兴防事即趣之况短长品隲尤予生平所愿闻者乎司成汪先生同官同籍向与之唱和而畏而避之今暂稽乡邑门庭清疎日与其门生儿子作唱和诗予受而读之既而掩巻不敢读其故有二一则唱和之体始于中晩而糜漫于宋今世不争为宋人诗乎吾惧其以皮陆之滥觞而及蘓黄也一则短长比絜踟蹰未决吾既已避司成矣顾其所与唱和者匪他人露湑山仑皆当世名下士而趋庭二子诗复争上尝见杨公侍郎和其所和十寒诗而叹为莫及万一短长之间仍称司成在知我者谓我为昵而不知我者即谓我为讇夫昵与讇予则何敢而既读其诗一何超中晩而更上之也一何相顾寡短长也子不必恭父弟不必让于师也时而棊置上与下若一也时而入平林长松与短栝无参差也幸而老去不能诗不然其为畏避者何多也
　　嗣音轩诗集序
　　古来谈闺门之盛无过班谢两家然而班昭续父兄之史而其夫曹夀全无文章即随其子毂作陈留长曽赋东征而为之子者并无一字传于人间谢道蕴与羣从唱和及其婚江州则天壤王郎世当惜之然则班谢之所为盛固班谢之盛而非昭与道蕴之所为盛也人莫大乎有家庭之乐而家庭之乐尤莫大乎父母舅姑夫妻子妇之相欢故内则讲扶侍之节其在饮食则臐膮醢炙必求其精在衣服枕簟则衿缨縏袠牀柂衾襡之必求其备甚至乐府歌三妇或美容饰或工织作或援筝操瑟以娱于丈人之前卒未有起而谈艺文者而苟其北堂几案长帏短榻抽书而授牍承頥接欬以与寝饍相周旋则虽三妇三息绾银黄而拖绣紫亦何以过故吾谓班氏一家以叔皮为父孟坚为子而又得恵姬道蕴辈以为之姑妇则其为一家之文必更有异而惜其不然也予向读柴季防诗叹季为沈君汉嘉之配秦徐夫妇郁乎可观既而与其子方舟君游则已辑为沈氏一家文凡门庭内外裒然成集而柴夫人诗则俨在其中焉又既而读绣帙余吟一卷则朱顺成之诗也顺成为方舟之配与柴夫人为姑妇前后晖映予曰太姒嗣徽音此其是乎又既而果以嗣音轩诗集属予为序人有好友能文词即望衡对宇不厌屡从而苟或两地相隔则闻声相忆虽复千里命驾不为过而乃近处之房室之间以朝夕相规摩则其为友朋之乐已越寻丈而况夫妻子妇之聚于一堂此亦生人所希觏之事而沈氏有之予年近八十友朋凋尽偶有质难出门复入门茫茫安之闻沈氏当日中之际不无稍仄柴夫人已厌世汉嘉居穷巷忽两目不见物而方舟夫妇每侍坐谈义遇汉嘉欲有读辄夫妇递读以当目及即汉嘉性耽书日愿十百读而子妇之侍坐者亦十百读无厌此亦家庭一盛事矣若夫顺成之诗则词质而意达有似乎杜甫之言情者柴夫人诗多凌厉有似太白与顺成之婉而摰各有所到予门有徐昭华者防稽女都讲也颇工诗是集成当贻一本示之
　　胡国期诗序
　　能诗者不必能文而能文者必能诗李杜无文而昌黎眉山其诗并为世所称葢铭颂赋诔以词为文故古善文者往往着有韵之语于散文之间况举文八比尤以偶对为章程者乎胡子国期从予游每见其举文刿心鉥肾托其身于漠无朕之乡而乃由窈防以达髙明浅者之直者曲之疏通者假羃防以弥缦之使寻常畦径为之一开以是而为诗其大者入于杜陵之奥而偶然结撰亦动以盱眙昌谷为法钩隠剔宻而不屑屑于任华彭伉之末尝为长律百十韵推挽顿挫世之舎单行而穷比步者莫敢先也昔有操瑟过齐门而门者叱之谓王好者竽子操者瑟瑟虽工非所好也而其人亦即趦趄却步而懐瑟以退予谓亦其瑟未工耳苟工瑟则洞庭张弦通于嶰谷夫犹是五均七始九歌十二管之各以类应而舍峄山之桐吹云门之竹亦必有鸟惊鱼骇感神人而和上下者夫听师旷之弹而尚疑其有遗器必非知音则读国期之文而尚疑其有遗诗可谓之知文者乎曰未也
　　读书堂诗集序
　　初僦杭州时辨论礼经与汪司成君主客于钱湖之濵其时汪次公无已每有质难厠其间以司成君庐墓读礼而为其子者亦复就庐讲习以抒其晨昏之情皆孝思也今司成服阕还京其长公无亢扶侍邸舍而无已独留家门如所称读书堂者则凡克家与持门其为任较重于昔而乃应举之余复出其所为诗以示予取正曰诗与礼总读书所有事也予闻夫子教伯鱼曰学诗学礼夫亦以读书所重首在诗礼顾学有不同学礼惟讲习而已无自为礼者而诗则可自为之故夫子亦曰女为周南为召南吾不知今之为诗与古之所为有合与否然而为二南为三百为汉魏六代为三唐宋元明其时固殊而其所为之不同亦已乆矣三十年前予选越人诗而杭人为诗者不一家其时重标榜赫然于人然且守云间歴下诸胚膜定为成法谓入此则是出乎此则不是向使以今所为诗使昔人观之必瞠目挢舌駴为异事观者遂以定今昔之优劣然使在昔佳诗陡出之以示今人亦必嗛嗛然相顾以起何则气志未通则胚膜不相接也外氏谓生人自少至老形貌有殊而中心不殊故善为诗者毋问在前与在后而读其诗而作者之心宛宛相属则虽起王子安读琵琶行必以为善而使履道坊人各仰首而读滕王阁诗谁敢不俯首称莫敌者初读司成诗而动于心今读无己诗而又动于心此其为诗必有不与世进退者记曰无体之礼气志不违夫以气志为礼与以气志为诗其胚膜不同而心则一也无亢无己南北各处而不违于孝前时学礼今学诗而不违乎学司成父子各自为诗而不违乎气志之合读书而已矣虽然读书者匪直诗也然诗可观也
　　啸隠偶吟录序
