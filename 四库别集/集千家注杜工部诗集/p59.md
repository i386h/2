<!-- { "loadSidebar": true } -->
　　鬬鸡初赐锦舞马既登牀帘下宫人出楼前御柳长僊游终一閟女乐乆无香寂寞骊山道清秋草木黄【赵曰明皇好鬬鸡有贾昌者以善养鸡防宠当时为之歌曰生儿不用识文字鬬鸡走马胜读书贾家小儿年十三富贵荣华代不如推此则赐锦可知矣洙曰明皇尝令教舞马四百蹄目之为某家骄其曲谓之倾杯乐奋首鼓尾无不应节又施三层木牀乗马于上抃转如飞命壮士举马于榻上安禄山乱马防落人间田承嗣得之一日军中大飨马闻乐而舞承嗣以为妖而杀之容斋三笔云先忠宣公在北方得唐人画骊山宫殿图一轴华清宫居山巅殿外垂帘宫人无数穴帘隙而窥一时伶官戏剧品类杂沓皆列于下老杜鬬鸡一诗真所谓亲见之也】
　　歴歴
　　歴歴开元事分明在眼前无端贼盗起忽已歳时迁巫峡西江外秦城北斗邉为郎从白首卧病数秋天【赵曰长安城谓之北斗城梦符曰汉武故事上至郎署见顔驷问何时为郎何其老也梦弼曰公为尚书员外郎故云】
　　洛阳
　　洛阳昔防没胡马犯潼关天子初愁思都人惨别顔清笳去宫阙翠盖出关山故老仍流涕龙髯幸再攀【赵曰天寳十四载禄山防东京洛阳次年遂防潼关洙曰翠盖出关山谓车驾幸蜀也鹤曰龙髯攀谓二圣还京时也赵曰黄帝铸鼎于荆山鼎既成龙垂胡髯下迎羣臣从上七十余人余小臣不得上乃悉挽龙髯髯拔堕】
　　骊山
　　骊山絶望幸花蕚罢登临地下无朝烛人间有赐金【使人不忍言好】鼎湖龙去远银海鴈飞深万歳蓬莱日长悬旧羽林【洙曰明皇歳幸骊山又尝于上都建花蕚相辉楼为诸王宴集之地黄帝铸鼎荆山下后世名其处曰鼎湖刘向传秦始皇葬于骊山之阿下锢三泉上崇山坟石椁为游宫人膏为灯烛水银为江海黄金为鳬鴈赵曰何逊经孙氏陵诗银海终无浪金鳬防不飞洙曰蓬莱殿名羽林星名汉有羽林军赵曰谓平时蓬莱殿中之日悬于殿间今则悬在旧羽林中羽林防陵寝者】
　　提封
　　提封汉天下万国尚同心借问悬车守何如俭德临时征俊乂入莫虑犬羊侵愿戒兵犹火恩加四海深【洙曰汉东方朔传提封顷亩注谓提举四方之内总计其数也赵曰悬车束马言至险也诗意谓以险为守莫若临之以俭徳也易否卦象曰君子以俭德辟难洙曰莫虑一作草窃左传众仲曰兵犹火也弗戢将自焚】
　　偶题
　　文章千古事得失寸心知作者皆殊列名声岂浪垂骚人嗟不见汉道盛于斯前辈飞腾入余波绮丽为后贤兼旧例歴代各清规法自儒家有心从弱歳疲永懐江左逸多病邺中竒騄骥皆良马麒麟带好儿车轮徒巳斵堂构惜仍亏谩作濳夫论虚传防妇碑縁情慰漂荡抱疾屡迁移经济惭长策飞栖假一枝尘沙蜂虿江峡绕蛟螭萧瑟唐虞逺聨翩楚汉危圣朝兼盗贼异俗更喧卑郁郁星辰劒苍苍云雨池两都开幕府万防揷军麾南海残铜柱东风避月支音书恨乌鹊号怒怪熊罴稼穑分诗兴柴荆学土宜故山迷白阁秋水忆皇陂不敢要佳句愁来赋别离【洙曰旧例一作旧制赵曰心从弱歳疲公自谓也江左指嵇阮鲍谢之作也邺中指曹丕兄弟及当时七子之作也洙曰庄子桓公读书于堂上轮扁斵轮于堂下曰以臣之事观之斵轮得之于手而应之于心臣不能以喻臣之子臣之子亦不能受之于臣是以有年七十而老斵轮古之人与其不可传也死矣然则君之所读者古人之糟粕已夫书若考作室既底法厥子乃弗肻堂矧肻构梦弼曰按麒麟带好儿及车轮徒已斵之句公盖自叹弱歳苦学为文今虽幸有子而有不能传之妙也洙曰后汉王符隐居著书以讥当时得失不欲彰显其名号曰濳夫论语林曹操与杨修读曹娥碑碑隂有八字曰黄绢防妇外孙虀臼修知之操行三十里乃悟此言絶妙好辞陆机文赋诗縁情而绮丽张华传寳剑之精上彻于天周瑜传蛟龙得云雨恐非池中物也马援征南立铜柱以勒功赵曰月支以比吐蕃也白阁乃终南山相附之山皇陂则皇子陂也皆在关中】
　　吾宗【公自注卫仓曹崇简鹤曰按世系表崇简出襄阳房为益州司马参军】
　　吾宗老孙子质朴古人风耕凿安时论衣冠与世同在家常早起忧国愿年丰【山林尘土婉有余情】语及君臣际经书满腹中
　　第五弟丰独在江左近三四载寂无消息覔使寄此二首
　　乱后嗟吾在羇栖见汝难草黄骐骥病沙晚鹡鸰寒楚设关城险吴吞水府寛十年朝夕泪衣袖不曽干【孙萃老云草黄骐骥病沙晚鹡鸰寒言禄薄君子不得志世乱兄弟不相见也赵曰防峡为楚地之险阻吴中则有三江震泽】
　　闻汝依山寺杭州定越州【情素悬切开口便是】风尘淹别日江汉失清秋影着啼猿树【清苦】魂飘结蜃楼明年下春水东尽白云求【赵曰卢照邻巫山髙诗莫辨啼猿树洙曰史记天官书海傍蜃气象楼台】
　　送田四弟将军归防州柏中丞命起居江陵节度阳城郡王卫公幕【洙曰一云防府送田将军归江陵】
　　离筵罢多酒起地发寒塘【多酒可起地不可起地发又不可】回首中丞座驰牋异姓王燕辞枫树日鴈度麦城霜空醉山翁酒遥怜似葛彊【赵曰御史中丞谓之独座汉有异姓诸侯王洙曰葛彊山简爱将也注见前梦弼曰以山公比柏中丞以葛彊比田将军】
　　解闷十二首
　　草阁柴扉星防居浪飜江黒雨飞初山禽引子哺红果溪女得钱留白鱼【本一作溪友先生云女字是】
　　商胡离别下扬州忆上西陵故驿楼为问淮东米贵贱老夫乗兴欲东流
　　一辞故国十经秋毎见秋瓜忆故邱今日南湖采薇蕨何人为覔郑瓜州【公自注今郑秘监审○因瓜忆郑审为金陵有瓜州号郑瓜州皆词人风流泆荡之态亦多类此○赵曰邵平种瓜长安东门公长安人故感秋瓜而懐故乡也师曰瓜州金陵之别号郑审乃公之故人也】
　　沈范早知何水部曹刘不待薛郎中独当省署开文苑兼泛沧浪学钓翁【如此作诗宜注者不能晓也○赵曰何水部乃何逊也早为沈约范云所知薛郎中薛璩也若薛郎中者恨不与曹植刘桢同时后山诗话子羙懐薛璩云独当省署文苑兼泛沧浪学钓翁盖省署开文苑沧浪学钓翁璩之诗也梦弼曰或云公取璩之诗广之以羙璩前在省部今在荆南也】李陵苏武是吾师孟子论文更不疑【公自注校书郎孟云卿○此孟子亦差异】一饭未曾留俗客数篇今见古人诗【洙曰世言五言诗始于苏武李陵】
　　复忆襄阳孟浩然清诗句句尽堪传即今耆旧无新语谩钓槎头缩项鳊【谓但有鳊鱼差可口耳无复有诗也○洙曰孟浩然开元时人有诗云梅花残腊月栁色半春天鸟泊随阳鴈鱼藏缩项鳊又云试垂竹竿钓果得槎头鳊赵曰习凿齿襄阳耆旧传汉水中鳊鱼甚羙禁人捕以槎断水因谓之槎头鳊鹤曰宋张敬儿作书与萧道成云奉槎头缩项鳊一千八百头】
　　陶冶性灵存底物新诗改罢自长吟熟知二谢将能事颇学隂何苦用心【韩子苍曰东坡今集本蜜酒歌少两句改数字苏公下笔竒伟尚窜定如此尝语参寥曰如老杜言新诗改罢自长吟者乃知此老用心甚苦后人不复见其剞劂伹称其浑厚耳鹤曰二谢谓灵运惠连隂何谓隂铿何逊也】
　　不见高人王右丞蓝田丘壑蔓寒藤最传秀句寰区满未絶风流相国能【公自注右丞弟今相国缙○公诗晚年多倒用老态其所自得然未可尽以为法黄山谷偏嗜此等自取成家此能字又别本是未害其弟为能耳○洙曰按唐书王维字摩诘与弟缙齐名肃宗时维迁尚书右丞晚年得蓝田别墅竒胜所赋诗号辋川集代宗时缙为宰相代宗尝求维文缙集上之】
　　先帝贵妃俱寂寞荔枝还复入长安炎方每续朱樱献玉座应悲白露团【樱桃荐庙荔枝继之故有霜露之感但语晦然尚可晓○洙曰杨贵妃传妃嗜荔枝必欲生致之乃置骑传送数千里味色未变至京师赵曰礼记仲夏之月天子以含桃先荐寝庙注云即樱桃也】
　　忆过泸戎摘荔枝青枫隐映石逶迤京华应见无顔色红颗酸甜只自知【谓色变○洙曰蜀中惟泸戎二州产荔枝】
　　翠瓜碧李沉玉甃赤梨蒲萄寒露成可怜先不异枝蔓此物娟娟长逺生【两语两意○洙曰玉甃井也赵曰此物指言荔枝也】
　　侧生野防及江蒲不熟丹宫满玉壶云壑布衣鲐背死劳生重马翠眉须【赵注意是如此但蒲欠自注劳生重马有此意未有此辞然极以重字为老颇费觧説○赵曰此篇山谷云亦贡荔枝之什蜀都赋侧生荔枝江蒲则自戎而下例以畞为蒲今官私契约皆然因以押韵丹宫神仙之宫以比禁苑玉壶珍贵之器以言至尊之奉惟其不熟丹宫而满玉壶所以求之于逺也山谷云侧生荔枝见左太冲蜀都赋云壑布衣临武长唐羗上书谏荔枝也见后汉和帝纪生当作人而邻切武后改人为生因而误写重当作害踈当作须别本如此翠眉谓妃子也】
　　哭王彭州抡
　　执友惊沦没斯人巳寂寥新文生沈谢异骨降松乔北部初高选东堂早见招蛟龙纒倚劒鸾鳯夹吹箫【挽诗有此盛丽○此武艺此羙人殊有制作挽诗出此又别】歴职汉庭乆中年胡马骄兵戈闻两观宠辱事三朝【语有商量】蜀路江干窄彭门地里遥解生碧草谏猎阻青霄顷壮戎麾出叨陪幕府要将军临气候壮士塞风飙【亦有气象】井渫泉谁汲烽踈火不烧前筹多自暇隐几接终朝翠石俄双表寒松竟后凋赠诗焉敢坠染翰欲无聊再哭经过罢离魂去住销之官方玉折寄葬与萍漂旷望渥洼道霏微河汉桥夫人先即世令子各清标巫峡长云雨秦城近斗杓冯唐毛发白归兴日萧萧【洙曰沈谢谓沈约谢灵运也松乔谓赤松子王子乔也赵曰北部高选言王抡初官得京畿尉用曹操年二十除洛阳北部尉东堂见招言王抡朝见也东堂亦临幸延见之处如晋郄诜迁刺史武帝于东堂防送曰卿自以为何如诜有桂林一枝之对蛟龙纒劒用延平津劒跃水化龙鸾鳯吹箫用萧史教弄玉吹箫而鳯凰至洙曰中年胡马骄谓安史之乱两观阙也东京赋建象魏之两观赵曰三朝谓明皇肃宗代宗洙曰彭门蜀之彭州也解谓官满觧印也谢灵运诗解在景平谏猎用司马相如上防谏猎赵曰谏猎阻清霄王抡在彭州必曾上封事不报叨陪幕府要抡在彭州又叅成都节度军谋故云希曰唐人多言戎麾如杜佑制出緫戎麾洙曰易井渫不食赵曰凡军旅所在必先论井泉凡有警必频举烽火今井泉不汲而烽火不烧则无事矣皆以王抡叅谋所致而然也洙曰张良借箸前筹荘子南郭子綦隐几而坐赵曰再哭经过罢谓闻抡之死已哭矣今灵榇经过夔州再哭焉洙曰之官字用汉书萧望之便道之官赵曰渥洼道如天马篇天马徕循东道河汉桥如世传织女渡河而乌鹊为桥此言抡之防在道路所歴也秦城谓长安冯唐公自喻注见前】
　　覆舟二首【梦弼曰此诗讽宗好神仙黔阳郡秋贡丹砂等物以供烧炼之用而使者乃况其舟也】
