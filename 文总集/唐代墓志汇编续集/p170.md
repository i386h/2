<!-- { "loadSidebar": true } -->
故蔚州刺史张府君夫人李氏墓志铭并序河东观察推官试太常寺协律郎摄监察御史齐孝若撰呜呼，李氏之淑女，张氏之孀妻，大唐贞元十七年四月十日卒於太原福昌里之第。失之当日，侠以夫人高曾之名讳官秩请愚为之书铭。辞之不能，且不得已，则敬从焉。按李氏裔自凉武王顺而下，凡十四代为公侯，为卿大夫。曾祖绍，故丹、郓二州刺史；祖晃，故宋州司士参军；父，故德州录事参军，皆洁廉直方，奉若前训，以之保於厥宗。夫人承之，苦水之流，远派愈清，如木之植，本深益荣。所以淑其德，柔其性，动与仪合，言为妇师。玉容严整，不治於繁饰；象服闲都，不流於俗尚。宗人之教女者则曰：视夫人贤矣；他族之求偶者则曰：若夫人足矣。笄年为故蔚州刺史任所聘，宜其福禄，助於斋祭，凡十七年而使君薨。
未亡者身，偕殁者心，□字遗孤，余无生意，首蓬面垢，气与哭竭，饮食浸衰，奄奄不胜。後二年而终，呜呼哀哉！维十七年秋七月十三日，自太原辇其榇归葬於河南，使君之墓。为後者所以终其孝也。铭曰：
凉之国除，其庆有余。□子孙立，德暨女子。亦用柔克，阀阅之门。鲜或有诸，夫则丧，我神偕往。残息寓身，已如非人。抚其孤，吊影以居，游魂立骨，哀不胜以殁。史官其书。
（录自《隋唐五代墓志汇编》洛阳卷第十二册）
№贞元０６４
【盖】
大唐故崔府君墓志铭
【志文】
唐故洛阳县尉崔府君墓志铭并序从弟河南县尉遂撰府君讳可准，字允中。其先齐之大族，存乎鲁史，厥後徙居，食邑博陵，代为安平人也，而地望素之，洎於汉魏，历於周隋，文章人物，爵而盛矣。君五代祖弘升，隋黄台公，阶升金紫，位及将军，功绩显扬，隋书有傅。高祖处仁，皇朝殿中侍御史，秉乎风宪，如隼在林。曾祖玄泰，徐州司马。司马有德而生显祖礼部郎中。生显考铤。铤任河阴令，居五等之列，振百里之风，而时称焉。
铤生府君。君同□两人，孝友慈仁，睦亲爱下，早孤自励，及长能成。是以经明行修，□举里眩解褐以明经荫第，制授朝散郎，试左卫率府兵曹。诰词曰：雅有干能，精其吏职。其始仕也，有是夫；则可以进，可以立。又调转左清道率府兵曹。时河东节度马侍中以才雄自任，议论虽可，采其吏者，君亦膺之。奏授太原府文水尉。诰有之日，怙危於寇境，济务於官军，兵食用饶，群才之力，不有昭奖，何劝忠劳。又见其绩也。旋调京兆云阳尉。以奖其前功也。秩满据年，复授洛阳。登畿履赤，士族之显著，而况贞固干事，利物合义。洛阳北部，盗贼稍清，系君曾掌贼曹，兼判众务，所以有其声而著其美也。君年五十二，考秩未终，不幸遇疾，以贞元辛巳岁六月二日，终於陶化里私第。以其年七月廿二日，权葬於偃师西大茔侧，礼也。夫人范阳庐氏，先君即世，龟筮不告，未及合。有子一人，当小学之年，未任丧事。而姊兄郑氏主之，哀过其丧，仁姊之志也。以余宗族之鲁卫也，实同其源，见斯文，衔酸而志。其辞曰：
命者性之始也，死者生之终也。有始必终，信哉圣人之言也。呜呼！佳君虽则如是，去何太早。遗孤如寄，断蓬无根。逝水河源，飘□□。□散归云，茫昧长夜。倏忽谁言。
（录自《隋唐五代墓志汇编》洛阳卷第十二册）
№贞元０６５
【盖】
失。
【志文】
唐故赵州林城县令张公夫人荆氏墓志铭并序河内进士常巨川撰并书夫人讳肆，字肆，其先汝南人也。父琼，为左监门卫兵曹参军。夫人即兵曹之长女也。性禀谦冲，体惟雅丽。三月出教，十五继缨。兵曹严命，归於张氏。
爰自质赞，舅姑委心。孝闻乡闾而德冠娣姒矣。有男二人，女五人。当天宝之末，迁林城之酷也。长未冠笄，幼才髫。提携千里，扶从灵榇，克达于泾阳旧里焉。
妇道无亏，母训有则。时称贤淑，不亦可乎。平居无何，尔遘疾。司命夺算，奄从逝水。以贞元十七年六月二十五日丙辰，终於长安之延寿里第，命也，享龄八十有一矣。粤以其年仲秋月旬有二日壬寅殡於长安县龙首乡之北原，礼也。嗣子恩，官至试殿中监，不幸早世；次子沔，前宋州虞城尉。杖丧主奠，哀毁过礼。
感伤邻里，无不涕泗。余非乡人，实预执绋。是用纪事，而虞陵谷。乃刊于石，其词如左：
窈窕成德，逶迤有从。于归张氏，灼灼其容。兰蕙为霜，绮罗谁主。月影空照，川流不祝秋天苍苍，原野茫茫。二瞬千古，于斯永藏。
（录自《隋唐五代墓志汇编》陕西卷第二册）
№贞元０６６
【盖】
失。
【志文】
唐故河南府伊阙县丞卢公墓志铭并序再从弟朝散郎前试太子通事舍人峻撰君讳甫，字甫，其先食菜於卢，因以氏焉，则今之范阳也。自我太公国齐，以至於我五代祖兵、礼、吏尚书容城侯恺，代有其傅，故不书也。尚书生工部侍郎义恭，生卫州刺史少儒，生朝散大夫、晋州司士初庆，生宋州砀山丞，生公。
皆以贻厥子孙，举□於後。公少孤行敏，兄弟相依，孝友传声，德闻於世。繇是租庸使李公以公行恭性笃，解巾奏郑州原武尉。政之有成，俄迁奉县丞，调补荥泽丞，再谐天官怀州司功，又从权衡授伊阙丞。公历职愿直，清畏人知，克俭於家，克勤於礼。寮友称义，亲戚归仁。忽忄吴指马，罔萦荣禄，逍遥自得，燕居丘园，凡二纪矣。於戏！寝疾，以贞元十七年九月十七日终於会节之私第，享年七十有五。夫人陇西李氏，赠户部员外澜之次女，先公而殁。以其年十一月二日合於洛阳县三川乡郭村之原夫人旧茔，礼也。昔岁天步方艰，群盗蚁聚，员外尝宰蕲县，式遏寇虐，边鄙底宁，邑获其安，身获其害。临刃之下，而夫人匍匐，请以身代。呜呼！昊天不＊，遭此鞠凶，虽缇萦请赎罪，皇妻受车裂，则夫人节行过於足矣。悲夫！孝动天地，名冠古今。於是上闻，赠孝昌县君，垂名青史。
前代所录，未之有也。有子一人曰穆。孝过於礼，□荷绍先。峻以群从，素知往行，雪涕纪事，言不能文。其铭曰：
公之立身，孝友集宗，心不苟合，性与道通。一旦兮归真，平生兮守中。哀挽兮长路，亲戚兮送终。惨惨兮古原，＊＊兮悲风。
（录自《洛阳出土历代墓志辑绳》）
№贞元０６７
【盖】
唐故尼律师惠因墓铭
【志文】
唐故静乐寺尼惠因墓志铭并序父开府仪同三司检校左散骑常侍兼御史大夫太仆卿上柱国蔡国公周告撰本姬氏，因朝得姓。秦时封十九代祖邕为汝坟侯，因为汝南人也。曾祖皇开府仪同三司、右屯卫将军、持节凉州已西都统讳悌。祖皇开府仪同三司、河西节度采访等使、兼御史大夫、赠太子太傅、颍国公亻必。父官名具前列。汝承祖宗大庆，盛族子孙，性自善因，童稚慕道，特奉诏度，十一出家，具大小戒一十七夏。法华八轴，昼夜诵持，为法忘躯，因兹成疾。以贞元十八年岁次壬午四月一日丁亥注意归依十方诸佛，枕臂叠足，奄然而终。寂灭之道，修难得之，专意正念，证涅路。呜呼！父子亲眷，痛忉肝心。以其月廿九日乙卯。葬於万年县凤栖原，送终以声闻作赞，香花引行，道俗伤叹，共惜异志。
铭曰：
大族子孙，少为荣贵，天资善性，迥然异志。童子入道，生知佛理，讲便悟言，诵持无已。法华经文，具难思议，启首精习，深植法味。归向正真，得解脱智，圣及凡俗，本愿如是。嗟不考寿，修短定矣，父母眷属，痛彻心髓。香花送终，声闻赞事，刻石泉门，永铭终始。
兄通直郎前行河中府参军汝南县开国男向书（录自《隋唐五代墓志汇编》陕西卷第四册）
№贞元０６８
【盖】
失。
【志文】
唐故陇丙郡辛府君墓志铭雅操柔静，妇礼早着。体德谦顺，道谈徽□。三仪光备，动协人模；玉质仙□，四德胜秀。礼合于则，闺门令首。积善不庆，其锺后哉！以贞十八年八月十九日终於洛阳思恭坊，夫人春秋七十有五。夫人京兆云人也。夫人一子，志孝淳深，居丧尽礼，泣血三年，杖而能起。即以其年壬午之岁仲冬月合十三日，卜瘗于平乐乡邙山之原，礼也。前瞻洛邑，却背重岗，陇昏昏兮藏月，山幽幽兮早霜。千秋万岁，松柏成行。犹恐陵谷颓变，万像荒无，以旌后贤，用刻贞石。其铭曰：
体德势兮不群，身殁兮名存。美誉悲兮无垠，共狐兔兮为邻。六亲想兮酸辛，松振歌兮孤坟。自古有兮生死，修迁往兮常伦。红颜掩于地户，嗟后会兮难陈。
贞元十八年十一月十三日郭氏夫人铭志（录自《隋唐五代墓志汇编》洛阳卷第十二册）
№贞元０６９
【盖】
失。
【志文】
（上泐）参军源府君铭志并序乡贡明经韩敦礼述君讳□□，河南人也。实姬姓承汤之苗裔。暨乎後汉灭而王天下，始封□□焉。曾祖匡度，皇银青光禄大夫、黄州刺史、绛州刺史。玄，吏部员外、司勋郎中。累表荣宠，氵存禄高门，组彰绂冕，华杰蝉联，德辅时君，政而获一，大门郇克。奉诗礼之训，蕴忠和之雅操，美才瞻逸，时望所归。□尘组，义爱恭人，历官有政，清简恒闻。前拜朝散大夫、深、冀等别驾。然而大厦未构，身谢百龄，兆於河南府洛阳县之东平原之上，南临洛水，北背长山。永绍克绥而继弥。故我公家传八座，典郡五州。自我有唐，簪缨秩秩，况材堪济世，德重仁深，行著清名，克施有政，以斋郎出身，仕邢州司士参军。其□为政也，断有＊犀之锋，识辨回邪之诈，察物惩奸，公庭耿耿。惜乎逸足方骋，大劳未艾，退官郑国，旋瞩梁郑干戈，寇戎狂格。於是妖氛才息，而被膏盲所瘵，何图誓不天，从疾瘳矣。享龄六十有七，以贞元十二年正月十五日，终於管城北别业沙城里之私第。
夫人河东卫氏，茂族名家，四德聿修，令闻淑则，笄年奉娉，弱冠为亲，琴瑟克谐，随余数纪。气禀英贤，嗣男三子，长曰季膺，仲曰季庚，少曰季康。一女在室，尚未从人。公乃谢世共弊，友朋无不潜涕。以贞元十八年十一月十九日，安厝於郾师县之西原，从先代之茔，礼也。呜呼！遐龄永寿，擗＊千秋；荒榛长□，逝水东流。萧萧原野，垒垒坟丘，榇随圹奄，魂逐川游。悬窆而具，称家有无。
虑恐桑田代谢，□谷迁移，勒名碣石，恐绍□兹。敦礼辄陈任简，继善常时，早承风德，叨敢铭之，乃刊贞石。词曰：
显允君子，淑贞令名，□智饭慈，公自游生。历代名讳，洋洋诵声。长辞白日，（下泐）启，遂路垣遍。松风夜响，月照孤茔。神魂冥□（下泐）
（录自《隋唐五代墓志汇编》洛阳卷第十二册）
№贞元０７０
【盖】
失。
【志文】
