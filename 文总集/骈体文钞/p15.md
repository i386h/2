<!-- { "loadSidebar": true } -->
茫茫造化，两仪始分。散气流形，既陶既甄。在帝庖牺，肇经天人。爰始夫妇，以及君臣。家道以正，而王猷有伦。妇德尚柔，含章贞吉。婉娩淑慎，正位居室。施衿结缡，虔恭中馈。肃慎尔仪，式瞻清懿。樊姬感庄，不食鲜禽。卫女矫桓，耳忘和音。志厉义高，而二主易心。元熊攀槛，冯媛趋进。夫岂无畏，知死不吝。班妾有辞，割欢同辇。夫岂不怀，防微虑远。道罔隆而不杀，物无盛而不衰。日中则昃，月满则微。崇犹尘积，替若骇机。人咸知饰其容，而莫知饰其性。性之不饰，或愆礼正。斧之藻之，克念作圣。出其言善，千里应之。苟违斯义，同衾以疑。出言如微，而荣辱由兹。勿谓幽昧，灵鉴无象。勿谓元漠，神听无响。无矜尔荣，天道恶盈。无恃尔贵，隆隆者坠。鉴于《小星》，戒彼攸遂。比心《螽斯》，则繁尔类。欢不可以渎，宠不可以专。专实生慢，爱极则迁。致盈必损，理有固然。美者自美，翩以取尤。冶容求好，君子所仇。结恩而绝，职此之由。故日翼翼矜矜，福所以兴。靖恭自思，荣显所期。女史司箴，敢告庶姬。

挚仲洽尚书令箴（《初学》作张华。今从《艺文》作挚虞。）

明明先王，开国承家，作制垂宪。仰观列曜，俯令百官，政用罔僣。昔舜纳大麓，七政以齐。

内成外平，而风雨不迷。山甫翼周，靡刚靡柔。补我衮阙，阐我王猷。王猷允塞，而四海咸体。虽圣虽明，必资良村。无曰我智，官不任能。发言如丝，其出成纶。千里之应，枢机在身。三季道缺，天纲纵替。既无老成，改旧法制。法制不循，不长厥裔。尚臣司台，敢告侍卫。

张孟阳剑阁铭（虽曰铭，其体实箴也。亦是步趋子云。）

岩岩梁山，积石峨峨。远属荆衡，近缀岷嶓。南通邛僰，北达褒斜。狭过彭碣，高逾嵩华。惟蜀之门，作固作镇。是曰剑阁，壁立千仞。穷地之险，极路之峻。世浊则逆，道清斯顺。闭由往汉，开自有晋。秦得百二，并吞诸侯。齐得十二，田生献筹。矧兹狭隘，土之外区。一人荷戟，万夫趑趄。形胜之地，匪亲勿居。昔在武侯，中流而喜。山河之固，见屈吴起。兴实在德，险亦难恃。洞庭孟门，二国不祀。自古迄今，天命匪易。凭阻作昏，鲜不败绩。公孙既灭，刘氏衔璧。覆车之轨，无或重迹。勒铭山阿，敢告梁益。

王子渊皇太子箴（有序）

臣闻教化爰始，咏歌不足；政俗既移，《风》《雅》斯变。伏惟皇明御宇，功均造物，改文为质，斫雕成素。皇太子洊雷居震，明两作离，春夏干戈，秋冬羽籥。叔誉惭五称之对，师旷降四马之恩。窃以太史官箴，《虞书》所诫。永树芳烈，丞相所以垂文；深睹安危，太傅以之陈训。敢自斯义，献箴云尔：

天生蒸民，司牧斯树。咸熙庶积，式昭王度。粤若钦明，丕承宝祚。重纽地维，再匡天步。惠民垂统，元良继体。丽正离晖，惟机天启。令问令望，闻《诗》闻礼。从曰抚军，守曰监国。秋坊通梦，春宫养德。桓荣献书，苟攸观则。元子为士，齿卿命秩。昔在周汉，亲贤保弼。朝服寝门，回车作室。正阳君位，乔枝父道。臣子所崇，忠孝为宝。勿谓居尊，祸福无门。勿谓亲贤，王道无偏。无为虑始，无为事先。损之又损，全之亦全。无往不复，无平不陂。美疢甘言，鲜不为累。则哲惟难，知人未易。居室为善，分阴无弃。亡保其存，危安其位。神听不惑，天妖斯忌。文昌著于前星，秬鬯由于守器。庶僚司箴，敢告阍寺。

卷五 谥诔哀策类扬子云元后诔（叙禅新处，绝微致。）

新室文母太后崩，天下哀痛，号哭涕泗，思慕功德，咸上词诔之。铭曰：

惟我有新室文母圣明皇太后，姓出黄帝，西陵昌意，实生高阳。纯德虞帝，孝闻四方。登陟帝位，禅受伊唐。爰初胙土，陈田至王。营相厥宇，渡河济旁。沙麓之灵，太阴之精。天生圣姿，豫有祥祯。作合于汉，配元生成。孝顺皇姑，承家尚庄。内则纯被，后烈丕光。肇初配元，天命是将。兆征显见，新都黄龙。汉成既终，胤嗣匪生。哀帝承祚，惟离典经。尚是言异，大命俄颠。厥年天陨，大终不盈。文母览之，千载不倾。博选大智，新都宰衡。明圣作佐，与图国艰，以度厄运。征立中山，庶其可济。博采淑女，备其侄娣。亲礼高禖，祈庙嗣继。靡格匪天，靡动匪地。穆穆明明，昭事上帝。弘汉祖考，夙夜匪懈。兴灭继绝，博立侯王。亲睦庶族，昭穆序明。帝致支属，靡有遗荒。咸被祚庆，冀以金火，赤仍有央。勉进大圣，上下兼该。群祥众瑞，正我黄来。火德将灭，惟后于斯。天之所坏，人不敢支。哀平夭折，百姓分离。社宗之愆，终其不全。天命有托，谴在于前。属遭不造，荣极而迁。皇天眷命，黄虞之孙。历世运移，属在圣新。代于汉刘，受祚于天。汉祖承命，赤传于黄。摄帝受禅，立为真皇。允执厥中，以安黎众。汉庙黜废，移定安公。皇皇灵祖，惟若孔臧。降兹珪璧，命服有常。为新帝母，鸿德不忘。钦德伊何，奉命是行。菲薄服食，神祇是崇。尊不虚统，惟垣惟墉。隆循人敬，先民是从。承天祗家，允恭虔恪。丰阜庶卉，旅力不射。恤民于留，不皇诡作。别计十邑，国之是度。还奉于此，以处贫簿。罢苑置县，筑里作宅。以处贫穷，哀此嫠独。起常盈仓，五十万斛。为诸生储，以劝好学。志在黎元，是劳是勤。春巡灞浐，秋臻黄山。夏抚鄠杜，冬恤泾樊。大射飨饮，飞羽之门。绥宥耆幼，不拘妇人。刑女归家，以育贞信。玄冥季冬，搜狩上兰。寅宾出日，东秩旸谷。鸣鸠拂羽，胜降桑木。蚕于茧馆，躬执筐曲。帅导群妾，咸循蚕簇。分茧理丝，女工是敕。遐迩蒙祉，中外禔福。自京逮海，靡不仰德。成类存生，秉天地经。无物不理，无人不宁。尊号文母，与新有成。世奉长寿，摩有堕倾。著德太常，注诸旒旌。呜呼哀哉！以昭鸿名。享国六十，殂落而崩。四海伤怀，擗踊拊心。若丧考妣，遏密八音。呜呼哀哉！万方不胜。德被海表，弥流魂精。去此昭昭，就彼冥冥。忽兮不见，超兮西征。既作下宫，不复故庭。爰缄伊铭。呜呼哀哉！

曹子建文帝诔（《文心雕龙》云：“陈思叨名，体实繁缓。《文皇诔》末，旨言自陈，其乖甚矣。”予谓文之繁缓，诚如所讥，使彦和见江谢之篇，更不知作何挥诋。至其旨言自陈，则思王以同气之亲，积讥谗之愤，述情切至，溢于自然，正可以副言哀之本致，破庸冗之常态。诔必四言，羌无前典，固不得援此为例，亦不宜遽目为乖也。）

惟黄初七年五月七日，大行皇帝崩。呜呼哀哉！于时天震地骇，崩山陨霜。阳精薄景，五纬错行。百姓吁嗟，万国悲伤，若丧考妣，思过慕唐。擗踊郊野，仰想穷苍。佥曰何辜，早世陨丧？呜呼哀哉！悲夫大行，忽焉光灭。永弃万国，云往雨绝。承问慌惚，惽懵哽咽。袖锋抽刃，欲自僵毙。追慕三良，甘心同穴。感彼南风，惟以郁滞。终于偕没，指景自誓。考诸先纪，寻之哲言，生若浮寄，惟德可论。朝闻夕逝，孔志所存。皇虽殪殁，天禄永延。何以述德？表之素旃。何以咏功？宣之管弦。乃作诔曰：

皓皓太素。两仪始分。中和产物，肇有人伦。爰暨三皇，实秉道真。降逮五帝，继以懿纯。三代制作，踵武立勋。季嗣不维，网漏于秦。崩乐灭学，儒坑礼焚。二世而歼，汉氏乃因。弗求古训，嬴政是遵。王纲帝典，阒尔无闻。末光幽昧，道究运迁。乾坤回历，简圣授贤。乃眷大行，属以黎元。龙飞启祚，合契上玄。正行定纪，改号革年。明明赫赫，受命于天。风偃物化，德以礼宣。祥惟圣质，岐嶷幼龄。庶几六典，学不过庭。潜心无妄，亢志青冥。才秀藻朗，如玉之莹。听察无响，瞻睹未形。其刚如金，其贞如琼。如冰之洁，如砥之平。爵功无重，戮违无轻。心镜万机，鉴照下情。思良股肱，嘉昔伊吕。搜扬侧陋，举汤代禹。拔才岩穴，取士蓬户。唯德是萦，弗拘祢祖。宅土之中，道义是图。弗营厥险，六合是虞。齐契其检，导下以纯。恢拓规矩，克绍前人。科条品制，褒贬以因。乘殷之辂，行夏之辰。金根黄屋，翠葆龙鳞。绋冕崇丽，衡紞维新。尊肃礼容，瞩之若神。方牧妙举，钦于恤民。虎将荷节，镇彼四邻。朱旗所剿，九壤被震。畴克不若，孰敢不臣。县旌海表，万里无尘。虏备凶彻，鸟殪江岷。权若涸鱼，干腊矫鳞。肃慎纳贡，越裳效珍。条支绝域，献款内宾。德侪先王，功侔太古。上灵降瑞，黄初俶祜。河龙洛龟，陵波游下。平均应绳，神鸾翔舞。数荚阶除，系风扇暑。皓兽素禽，飞走郊野。神钟宝鼎，形自旧土。云英甘露，瀸涂被宇。灵芝冒沼，朱华荫渚。回回凯风，祁祁甘雨。稼穑丰登，我稷我黍。家佩惠君，户蒙慈父。图致太和，洽德全义。将登泰山，先皇作俪。镌石纪勋，兼录众瑞。方隆封禅，归功天地。宾礼百灵，勋命视规。望祭四岳，燎封奉祡。肃于南郊，宗祀上帝。三牲既供，夏禘秋尝。元侯佐祭，献璧奉璋。鸾舆幽蔼，龙旗太常。爰迄太庙，钟鼓锽锽。颂德咏功，八佾锵锵。皇祖既飨，烈考来享。神具醉止，降兹福祥。天地震荡，大行康之。三辰暗昧，大行光之。皇纮绝维，大行纲之。神器莫统，大行当之。礼乐废弛，大行张之。仁义陆沉，大行扬之。潜龙隐凤，大行翔之。疏狄遐康，大行匡之。在位七载，元功仍举。将永太和，绝迹三五。宜作物师，长为神主。寿终金石，等算东父。如何奄息，摧身后土？俾我茕茕，靡瞻靡顾！嗟嗟皇穹，胡宁忍务？呜呼哀哉！明鉴吉凶，体达存亡。深垂典制，申之嗣皇。圣上虔奉，是顺是将。乃创元宇，基于首阳。拟迹穀林，追尧慕唐。合山同陵，不树不疆。涂车刍灵，珠玉靡藏。百神警侍，来宾幽堂。耕禽田兽，望魂之翔。于是俟大隧之致功兮，练元辰之淑祯。潜华体于梓宫兮，冯正殿以居灵。顾皇嗣之号咷兮，存临者之悲声。悼晏驾之既往兮，感容车之速征。浮飞魂于轻霄兮，就黄墟以藏形。

背三光之昭晰兮，归元宅之冥冥。嗟一往之不返兮，痛閟闼之长扃。咨远臣之眇眇兮，承凶讳以怛惊。心孤绝而靡告兮，纷流涕而交颈。思恩荣以横奔兮，阂阙塞之峣峥。顾衰绖以轻举兮，念关防之我婴。欲高飞而遥憩兮，惮天网之远经。遥投骨于山足兮，报恩养于下庭。慨拊心而自悼兮，惧施重而命轻。嗟微躯之是效兮，甘九死而忘生。几司命之役籍兮，先黄发而陨零。天盖高而察卑兮，冀神明于我听。独郁伊而莫告兮，追顾景而怜形。奏斯文以写思兮，结翰墨以敷诚。呜呼哀哉！

曹子建平阳懿公主诔（含意抑扬，而授辞婉委，此之谓不苟。其模容写貌，则安仁《金鹿》等篇所自出也。）

