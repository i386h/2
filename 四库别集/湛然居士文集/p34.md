<!-- { "loadSidebar": true } -->
　　国初盗贼充斥，商贾不能行，则下令凡有失盗去处，周岁不获正贼，令本路民户代偿其物，前后积累动以万计。及所在官吏取借回鹘债银，其年则倍之，次年则并息又倍之，谓之羊羔利。积而不已，往往破家散族，以至妻子为质，然终不能偿。公为请于上，悉以官银代还，凡七万六千定。仍奏定今后不以岁月远近，子本相侔，更不生息，遂为定制。
　　侍臣脱欢奏选室女，敕中书省发诏行之。公持之不下。上怒，召问其故。公曰：「向所刷室女二十八人尚在燕京，足备后宫使令。而脱欢传旨，又欲徧行选刷，臣恐重扰百姓，欲覆奏陛下耳。」上良久曰：「可。」遂罢之。又欲于汉地拘刷牝马。公言：「汉地所有，茧丝五谷耳，非产马之地。若今日行之，后必为例，是徒扰天下也。」乃从其请。丁酉，汰三教僧道，试经通者给牒受戒，许居寺观；儒人中选者则复其家。公初言「僧道中避役者多，合行选试」，至是始行之。
　　始诸王贵戚皆得自起驿马，而使臣猥多，马悉倒乏，则豪夺民马以乘之，城郭道路，所至骚动。及其到馆，则要索百端，供馈稍缓，辄被棰挞，馆人不能堪。公奏给牌札，仍定饮食分例，其弊始革。因陈时务十策：一曰信赏罚，二曰正名分，三曰给俸禄，四曰封功臣，五曰考殿最，六曰定物力，七曰汰工匠，八曰务农桑，九曰定土贡，十曰置水运。上虽不能尽行，亦时择用焉。
　　回鹘阿散阿迷失告公私用官银一千定。上召问公。公曰：「陛下试详思之，曾有旨用银否？」上曰：「朕亦忆得尝令修盖宫殿用银一千定。」公曰：「是也。」后数日，上坐万安殿，召阿散阿迷失诘之，遂服其诬。太原路课税使副以赃罪闻。上让公曰：「卿言孔子之教可行，儒者皆善人，何故亦有此辈？」公曰：「君父之教，臣子岂欲陷之于不义；而不义者亦时有之。三纲五常之教，有国有家者，莫不由之，如天之有日月星辰也。岂可因一人之有过，使万世常行之道独见废于我朝乎？」上意乃解。
　　戊戌，天下大旱蝗，上问公以御之之术。公曰：「今年租赋乞权行倚阁。」上曰：「恐国用不足。」公曰：「仓库见在，可支十年。」许之。初，籍天下户，得一百四万，至是逃亡者十四五，而赋仍旧，天下病之。公奏除逃户三十五万，民赖以安。燕京刘忽笃马者，阴结权贵，以银五十万两扑买天下差发。涉猎发丁者，以银二十五万两扑买天下系官廊房地基水利猪鸡。刘庭玉者，以银五万两扑买燕京酒课。又有回鹘以银一百万两扑买天下盐课，至有扑买天下河泊桥梁渡口者。公曰：「此皆奸人欺下罔上，为害甚大。」咸奏罢之。尝曰：「兴一利不若除一害，生一事不若减一事。人必以为班超之言盖平平耳，千古之下，自有定论。」
　　上素嗜酒，晚年尤甚，日与诸大臣酣饮。公数谏不听，乃持酒槽之金口曰：「此铁为酒所蚀，尚致如此，况人之五脏，有不损耶？」上悦，赐以金帛，仍敕左右日进酒三锺而止。时四方无虞，上颇怠于政事，奸邪得以乘间而入。
　　初，公自庚寅年定课税，所额每岁银一万定。及河南既下，户口滋息，增至二万二千定。而回鹘译史安天合至自汴梁，倒身事公，以求进用。公虽加奖借，终不能满望。即奔诣镇海，百计行间。首引回鹘奥都剌合蛮扑买课税增至四万四千定。公曰：「虽取四十四万亦可得，不过严设法禁，阴夺民利耳。民穷为盗，非国之福。」而近侍左右皆为所啖，上亦颇惑众议，欲令试行之。公反复争论，声色俱厉。上曰：「汝欲鬬搏耶？」公力不能夺，乃太息曰：「扑买之利既兴，必有蹑迹而篡其后者，民之穷困，将自此始，于是政出多门矣！」公正色立朝，不为少屈，欲以身徇天下，每陈国家利病生民休戚，辞气恳切，孜孜不已。上曰：「汝又欲为百姓哭耶？」然待公加重。公当国日久，每以所得禄赐，分散宗族，未尝私以官爵。或劝以乘时广布枝叶，固本之术也。公曰：「金币资给足以乐生，若假之官守，设有不肖者干违常宪，吾不能废公法而徇私情。且狡兔三穴，吾不为也。」
　　辛丑春二月，上疾笃脉绝。皇后不知所以，召公问之。公曰：「今朝廷用非其人，天下罪囚必多寃枉，故天变屡见。宜大赦天下。」因引宋景公荧惑退舍之事以为证。后亟欲行之。公曰：「非君命不可。」顷之，上少苏，后以为奏。上不能言，颔之而已。赦发，脉复生。冬十一月，上勿药已久，公以太一数推之，奏不宜畋猎。左右皆曰：「若不骑射，何以为乐？」猎五日而崩。癸卯，后以储嗣问公。公曰：「此非外姓臣所当议，自有先帝遗诏在，遵之则社稷甚幸！」
　　奥都剌合蛮方以货取朝政，执政者亦皆阿附。唯惮公诅其事，则以银五万两赂公。公不受，事有不便于民者，辄中止之。时后已称制，则以御宝空纸付奥都剌合蛮，令从意书填。公奏曰：「天下先帝之天下，典章号令自先帝出。必欲如此，臣不敢奉诏。」寻复有旨，奥都剌合蛮奏准事理，令史若不书填则断其手。公曰：「军国之事，先帝悉委老臣，令史何与焉？事若合理，自是遵行；若不合理，死且不避，况断手乎？」因厉声曰：「老臣事太祖、太宗三十余年，固不负于国家，皇后亦不能以无罪杀臣。」后虽怨其忤己，亦以先朝勋旧，曲加敬惮焉。
　　公以其年五月十有四日以疾薨于位，享年五十五。蒙古诸人哭之如丧其亲戚。和林为之罢市，绝音乐者数日。天下士大夫莫不茹泣相吊。以中统二年十月二十日葬于玉泉东壅山之阳，从遗命也。以漆水国夫人苏氏祔。先娶梁氏，以兵乱隔绝，殁于河南之方城。生子铉，监开平仓，卒。苏氏，东坡先生四世孙威州刺史公弼之女，生子铸，今为中书左丞相。孙男十一人，曰希征，曰希勃，曰希亮，曰希宽，曰希素，曰希周，曰希光，曰希逸，曰希□，曰希□，曰希□。女孙五人，适贵族。
　　公天姿英迈，回出人表。虽案牍满前，左酬右答，咸适其当。又能以忠勤自将，尝会计天下九年之赋，毫厘有差，则通宵不寐。平居不妄言笑，疑若简傲，及一被接纳，则和气温温，令人不能忘。平生不治生产，家财未尝问其出入。及其薨也，人有谮之者曰：「公为相二十年，天下贡奉，皆入私门。」后使卫士视之，唯名琴数张，金石遗文数百卷而已。笃于好学，不舍昼夜。尝诫诸子曰：「公务虽多，昼则属官，夜则属私，亦可学也。」其学务为该洽。凡星历、医卜、杂算、内算、音律、儒释、异国之书，无不通究。尝言西域历五星密于中国，乃作麻答把历，盖回鹘历名也。又以日食躔度与中国不同，以大明历浸差故也，乃定文献公所著乙未元历行于世。
　　既葬公七年，今丞相持进士赵衍状以铭见属。国家承大乱之后，天纲绝，地轴折，人理灭，所谓更造夫妇肇有父子者，信有之矣。加以南北之政，每每相戾，其出入用事者又皆诸国之人，言语之不通，趣向之不同，当是之时，而公以一书生孤立于庙堂之上，而欲行其所学，戞戞乎其难哉！幸赖明天子在上，谏行言听，故奋袂直前，力行而不顾。然而其见于设施者十不能二三，而天下之人，固已钧受其赐矣！若此时非公，则人之类又不知其何如耳！铭曰：
　　帝王之兴，辅弼是赖。谁其尸之，不约而会。阿衡返商，尚父归周。风云一旦，竹帛千秋。赤气告祥，龙飞朔野。义师长驱，削平天下。儒服从容，左右弥缝。克諴厥功，惟中令公。令公维何？代掌爕理。太师之孙，文献之子。白璧堂堂，维国之华。帝曰斯人，天赐我家。重明耀离，大命既革。干旋坤转，如再开辟。内外畴咨，付之钧司。吾国吾民，汝翼汝为。公拜稽首，曰敢不力。权舆帝坟，草创人极。郡国相师，以杀为嬉。阴盗赤子，弄兵潢池。涣号一布，捷于风雨。指麾羣雄，圈豹槛虎。贤哲深藏，固拒牢关。潜行公卿，求活草间。随材择用，郁为榱栋。网罗四方，狩麟搜凤。府库填充，粟帛流通。公于是时，萧何关中。台阁讨裁，典章灿焕。公于是时，玄龄贞观。逋俘累累，蔽野僵尸。我燠而寒，我饱而饥。围城惴惴，假息寸晷。我解其缚，我生其死。生息长养，教诲饮食。民到于今，家受其赐。惟天虽高，其监则明。乃祚元子，再秉枢衡。勋在盟府，名昭国史。富贵寿考，哀荣终始。莓莓新阡，浩浩流泉。不朽载传，尚千万年。
　　（四部丛刊本国朝文类卷五十七）


　　○二、耶律文正公年谱 
　　王国维　撰
　　庚戌 【金章宗明昌元年。】 六月二十日，公生。（公元一一九○年）
　　公讳楚材，字晋卿，辽东丹王突欲八世孙。王生燕京留守政事令娄国，留守生将军国隐，将军生太师合鲁，合鲁生太师胡笃，胡笃生定远将军内剌，定远生荣禄大夫、兴平军节度使德元，始归金朝。其弟聿鲁 【案元遗山集二十七尚书右丞耶律公神道碑作族弟。】 生履，兴平鞠以为子，遂为之后，以文章行义受知于世宗，擢翰林待制，再迁礼部侍郎。章宗即位，有定策功，进礼部尚书、参知政事，终于尚书右丞，谥曰文献，即公之考也。 【元文类五十七宋子贞撰公神道碑。】 始娶萧氏，辽贵族，再娶郭氏，岞山世冑之孙，三娶杨氏，名士昙之女。子三人，长曰奉国上将军、武庙署令辨才，次曰龙虎卫上将军、赠工部尚书善才， 【文献神道碑。】 三即公也。公以明昌元年六月二十日生。文献公通术数，尤邃太玄，私谓所亲曰：「吾年六十而得此子，吾家千里驹也，他日必成伟器，且当为异国用。」因取左氏之「楚虽有材，晋实用之」以名字。 【神道碑。】 
　　辛亥， 【二年。】 二岁。（公元一一九一年）
　　夏六月丙午，文献公薨。戊申，权殡于都城南柳村。诏百官会丧。中使宣慰其家，赐钱一百万。秋八月辛巳，车驾临奠，宰相百官陪。赐谥曰文献，赐钱二百万，帛四百匹，重币四十端。九月庚午，葬于义州弘政县东南乡先茔之侧。诏同知临海军节度使营护丧事。 【文献神道碑。案文献之薨，元遗山撰神道碑系于明昌元年，宋周臣撰公神道碑云公三岁而孤，则当在明昌三年，今从金史章宗纪及本传。元史本传及神道碑均不着公乡里。公子铸双溪醉隐集寓历亭诗注云予家辽上后家医无闾，今观文献先茔在义州医无闾山，则公本义州弘政人矣。】 
　　壬子， 【三年。】 三岁。（公元一一九二年）
　　公生三岁，母夫人杨氏诲育备至。 【神道碑。】 
　　癸丑， 【四年。】 四岁。（公元一一九三年）
　　甲寅， 【五年。】 五岁。（公元一一九四年）
