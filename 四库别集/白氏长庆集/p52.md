<!-- { "loadSidebar": true } -->
　　昔防兴化池头送【太和三年春居易授宾客分司东来特侍中于兴化里池上宴送】今许龙门潭上期聚散但慙长见念荣枯安敢道相思功成名遂来虽乆云卧山游去未迟闻説风情筋力在只如初破蔡州时
　　奉和晋公侍中蒙除留守行及洛师感悦发中斐然成咏
　　鸾凤翺翔在寥廓貂蝉潇洒出埃尘致成尧舜升平代收得防龙强健身抛掷功名还史册分张欢乐与交亲商山老皓虽休去终是留侯门下人
　　送刘五司马赴任硖州兼寄崔使君
　　位下才髙多怨天刘兄道胜独恬然贫于杨子两三倍老过荣公六七年笔砚莫抛留压案箪瓢从陋也销钱郡丞自合当优礼何况夷陵太守贤
　　菩提寺上方晚眺
　　楼阁髙低树浅深山光水色暝沉沉嵩烟半巻青绡幕伊浪平铺緑绮衾飞鸟灭时宜极目逺风来处好开襟谁知不离簪缨内长得逍遥自在心
　　杨柳枝词八首
　　六么水调家家唱白雪梅花处处吹古歌旧曲君休听听取新翻杨柳枝
　　陶令门前四五树亚夫营里百千条何佀东都正二月黄金枝映洛阳桥
　　依依嫋嫋复青青勾引春风无限情白雪花繁空扑地緑丝条弱不胜莺
　　红板江桥青酒旗馆娃宫暖日斜时可怜雨歇东风定万树千条各自垂
　　苏州杨柳任君夸更有钱塘胜馆娃若解多情防小小緑杨深处是苏家
　　苏家小女旧知名杨柳风前别有情剥条盘作银环様巻叶吹为玉笛声
　　叶含浓露如啼眼枝嫋轻风似舞腰小树不禁攀折苦乞君留取两三条
　　人言柳叶似愁眉更有愁肠似柳丝柳丝挽断肠牵断彼此应无续得期
　　浪淘沙词六首
　　一泊沙来一泊去一重浪灭一重生相搅相淘无歇日防教山海一时平
　　白浪茫茫与海连平沙浩浩四无边暮去朝来淘不住遂令东海变桑田
　　青草湖中万里程黄梅雨里一人行愁见滩头夜泊处风翻闇浪打舩声
　　借问江潮与海水何似君情与妾心相恨不如潮有信相思始觉海非深
　　海底飞尘终日有山头化石岂无时谁道小郎抛小妇舩头一去没回期
　　随波逐浪到天涯迁客生还有几家却到帝乡重富贵请君莫忘浪淘沙














　　白氏长庆集巻三十一
　　钦定四库全书
　　白氏长庆集巻三十二
　　唐　白居易　撰
　　律诗【凡八十二首】
　　读老子
　　言者不如知者黙此语吾闻于老君若道老君是知者縁何自着五千文
　　读庄子
　　庄生齐物同归一我道同中有不同遂性逍遥虽一致鸾凰终挍胜虵虫
　　读禅经
　　须知诸相皆非相若住无余却有余言下忘言一时了梦中説梦两重虚空花岂得兼求果物焰如何更觅鱼摄动是禅禅是动不禅不动即如如
　　感兴二首
　　吉凶祸福有来由但要深知不要忧只见火光烧润屋不闻风浪覆虚舟名为公器无多取利是身灾合少求虽异匏难不食大都食足早宜休
　　鱼能深入宁忧钓鸟解髙飞岂触罗热处先争炙手去悔时其奈噬脐何樽前诱得猩猩血幕上偷安鷰鷰窠我有一言君记取世间自取苦人多
　　问鹤
　　乌鸢争食雀争窠独立池边风雪多尽日蹋冰翘一足不鸣不动意如何
　　代鹤答
　　鹰爪撄鸡鸡肋折鹘拳蹵鴈鴈头垂何如敛翅水边立飞上云松栖稳枝
　　闲卧有所思二首
　　向夕搴帘卧枕琴微凉入户起开襟偶因明月清风夜忽想迁臣逐客心何处投荒初恐惧谁人绕泽正悲吟始知洛下分司坐一日安闲直万金
　　权门要路是身灾散地闲居少祸胎今日怜君岭南去当时笑我洛中来虫全性命縁无毒木尽天年为不才大抵吉凶多自致李斯一去二疏回
　　喜闲
　　潇洒伊嵩下优游黄绮间未曽一日闷巳得六年闲鱼鸟为徒侣烟霞是往还伴僧禅闭目迎客笑开顔兴发宵游寺慵时昼掩闗夜来风月好悔不宿香山
　　诗酒琴人例多薄命予酷好三事雅当此科而所得已多为幸斯甚偶成狂咏聊写愧懐
　　爱琴爱酒爱诗客多贱多穷多苦辛中散步兵终不贵孟郊张籍过于贫一之巳叹闗于命三者何堪并在身只合飘零随草木谁教凌厉出风尘荣名厚禄二千石乐饮闲游三十春何得无厌时咄咄犹言薄命不如人
　　寄明州于驸马使君三絶句
　　有花有酒有笙歌其奈难逢亲故何近海饶风春足雨白须太守闷时多
　　平阳音乐随都尉留滞三年在浙东吴越声邪无法用莫教偷入管中
　　何郎小妓歌喉好严老呼为一串珠【严尚书与于驸马诗云莫损歌喉一串珠】海味腥咸损声气听看犹得断肠无
　　闲卧
　　薄食当斋戒散班同隐沦佛容为弟子天许作闲人唯置牀临水都无物近身清风散发卧兼不要纱巾春早秋初因时即事兼寄浙东李侍郎
　　春早秋初昼夜长可怜天气好年光和风细动帘帷暖清露微凝枕簟凉下晓眠初减被池边晚坐乍移牀闲从蕙草侵堦緑静任槐花满地黄理曲管弦闻后院熨衣灯火映深房四时新景何人别遥忆多情李侍郎
　　新秋喜凉
　　过得炎蒸月尤宜老病身衣裳朝不润枕簟夜相亲楼月纎纎早波风嫋嫋新光隂与时节先感是诗人
　　初夏闲吟兼呈韦宾客
　　孟夏清和月东都闲散官体中无病痛眼下未饥寒世事闻常闷交游见即欢杯觞留客切妓乐取人寛雪鬓随身老云心着处安此中殊有味试説向君看
　　哭崔二十四常侍【崔好酒放歌忘懐生死知疾不起自为志文】
　　貂冠初别九重门马鬛新封四尺坟薤露歌词非白雪旌铭官爵是浮云伯伦每置随身锸元亮先为自祭文莫道髙风无继者一千年内有崔君
　　奉酬侍中夏中雨后游城南庄见示八韵
　　岛树间林峦云收雨气残四山岚色重五月水声寒老鹤两三只新篁千万竿化成天竺寺移得子陵滩心觉闲弥贵身縁健更欢帝将风后待人作谢公看甪里年虽老髙阳兴未防佳辰不见召争免趂杯盘【来诗云何处趂杯盘】
　　送兖州崔大夫驸马赴镇
　　戚里夸为贤驸马儒家认作好诗人鲁侯不得辜风景沂水年年有暮春
　　少年问
　　少年怪我问如何何事朝朝醉复歌号作乐天应不错忧愁时少乐时多
　　问少年
　　千首诗堆青玉案十分酒写白金盂回头却问诸年少作个狂夫得了无
　　代琵琶弟子谢女师曹供奉寄新调弄谱
　　琵琶师在九重城忽得书来喜且惊一纸展看非旧谱四弦翻出是新声防宾掩抑娇多怨散水玲珑峭更清珠颗泪霑金捍拨红妆弟子不胜情【防宾散水皆新调名】
　　代林园戏赠【裴侍中新修集贤宅成池舘甚盛数往游宴醉归自戏耳】
　　南院今秋游宴少西坊近日往来频假如宰相池亭好作客何如作主人
　　戏答林园
　　岂独西坊来往频偷闲处处作游人衡门虽是栖迟地不可终朝鏁老身
　　重戏赠
　　集贤池馆从他盛履道林亭勿自轻往往归来嫌窄小年年为主莫无情
　　重戏答
　　小水低亭自可亲大池髙馆不闗身林园莫妬裴家好憎故怜新岂是人
　　早秋登天宫寺阁赠诸客
　　天宫阁上醉萧辰丝管闲听酒慢巡为向凉风清景道今朝属我两三人
　　晓上天津桥闲望偶逢卢郎中张员外携酒同倾
　　上阳宫里晓钟后天津桥头残月前空濶境疑非下界飘飖身似在寥天星河隠映初生日楼阁葱茏半出烟此处相逢倾一盏始知地上有神仙
　　八月十五夜同诸客翫月
　　月好共传唯此夜境闲皆道是东都嵩山表里千重雪洛水髙低两颗珠清景难逢宜爱惜白头相劝强欢娱诚知亦有来年防保得晴明强健无
　　对晚开夜合花赠皇甫郎中
　　移晚挍一月花迟过半年红开杪秋日翠合欲昏天白露滴未死凉风吹更鲜后时谁肯顾唯我与君怜
　　醉游平泉
　　狂歌箕踞酒樽前眼不看人面向天洛客最闲唯有我一年四度到平泉
　　题赠平泉韦徴君拾遗
　　箕颍千年后唯君得古风位留丹陛上身入白云中躁静心相背髙低迹不同笼鸡与梁燕不信有冥鸿
　　酬皇甫郎中对新菊花见忆
　　爱菊髙人吟逸韵悲秋病客感衰懐黄花助兴方携酒红叶添愁正满阶居士荤腥今已断仙郎杯杓为谁排愧君相忆东篱下拟废重阳一日斋
　　夜宴醉后留献裴侍中
　　九烛台前十二姝主人留醉甚欢娯翩翻舞袖双飞蝶宛转歌声一索珠坐乆欲醒还酩酊夜深初散又踟蹰南山宾客东山妓此防人间曽有无
　　和韦庻子逺坊赴宴未夜先归之作兼呈裴员外【员外亦爱先逃归】
　　促席留欢日未曛逺坊归思已纷纷无妨按辔行乗月何必逃杯走似云银烛忽抛杨柳曲金鞍潜送石榴裙到时常晚归时早笑乐三分挍一分
　　集贤池答侍中问
　　主人晚入皇城宿问客徘徊何所须池月幸闲无用处今宵能借客游无
　　杨柳枝二十韵【杨柳枝洛下新声也洛之小妓有善歌之者词章音韵听可动人故赋之】
　　小妓携桃叶新歌蹋柳枝妆成剪烛后醉起拂衫时绣履娇行缓花筵笑上迟身轻委回雪罗薄透凝脂笙引簧频暖筝催柱数移乐童翻怨调才子与妍词便想人如树先将发比丝风条摇两带烟叶贴双眉口动樱桃破鬟低翡翠垂枝柔腰嫋娜荑嫩手葳防唳鹤晴呼侣哀猿夜呌儿玉敲音歴歴珠贯字累累袖为收声防钗因赴节遗重重遍头别一一拍心知塞北愁攀折江南苦别离黄遮金谷岸緑映杏园池春惜芳华好秋怜顔色衰取来歌里唱胜向笛中吹曲罢那能别情多不自持纒头无别物一首断肠诗
　　答皇甫十郎中秋深酒熟见忆
　　烟景冷苍茫秋深夜夜霜为思池上酌先觉瓮头香未暇倾巾漉还应染指甞醍醐慙气味琥珀让晶光若许陪歌席须容散道场月终斋戒毕犹及菊花黄
　　老去
　　老去愧妻儿冬来有劝词暖寒从饮酒冲冷少吟诗战胜心还壮斋勤体校羸由来世间法损益合相随
　　送宗实上人游江南
　　忽辞洛下縁何事拟向江南住几时毎过渡头伤问法无妨菩萨是师
　　和同州杨侍郎夸柘枝见寄
　　细吟冯翊使君诗忆作余杭太守时君有一般输我事柘枝看校十年迟
　　冬初酒熟二首
　　霜繁脆庭柳风利剪池荷月色晓弥苦鸟声寒更多秋懐乆寥落冬计又如何一瓮新醅酒萍浮春水波酒熟无来客因成独酌谣人间老黄绮地上散松乔忽忽醒还醉悠悠暮复朝残年多少在尽付此中销
　　送姚杭州赴任因思旧游二首
　　与君细话杭州事为我留心莫等闲闾里固宜勤抚恤楼台亦要数跻攀笙歌缥缈虚空里风月依稀梦想间且喜诗人重管领遥飞一盏贺江山
　　渺渺钱塘路几千想君到后事依然静逢竺寺猨偷橘闲看苏家女采莲故妓数人凭问讯新诗两首倩留传舎人虽健无多兴老校当时八九年
　　寄李相公
　　渐老只谋欢虽贫不要官唯求造化力试为驻春看
　　冬日平泉路晚归
　　山路难行日易斜烟村霜树欲栖鵶夜归不到应闲事热饮三杯即是家
　　利仁北街作
　　草色班班春雨晴利仁坊北面西行踟蹰立马縁何事认得张家歌吹声
　　洛阳堰闲行
　　洛阳堰上新晴日长夏门前欲暮春遇酒即沽逢树歇七年此地作闲人
　　过永宁
　　村杏野桃繁似雪行人不醉为谁开赖逢山县卢明府引我花前劝一杯
　　往年稠桑曽丧白马题诗防壁今来尚存又复感懐更题絶句
