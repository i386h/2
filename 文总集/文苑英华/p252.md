<!-- { "loadSidebar": true } -->
　　走马引　　　　　　　　　张　率
　　良马龙为友玉珂金作覊相去京【一作宛】与洛半骤复平【一作半】驰倐忽而千里光景不及移九方惜未见薛公宁所知敛辔且归去吾畏路旁儿
　　同前　　　　　　　　　　傅　縡
　　騘马表连钱出冀复来燕取用偏开地为歌乃号天权竒意欲逺蹀势难前本珍白玉镫因饰黄金鞭愿酬刍秣宠千里得千年
　　爱妾换马　　　　　　　　张　祜
　　一靣夭桃千里蹄芳【一作娇】姿骏骨价应齐试【一作乍】牵玉勒趋【一作辞】金埒【一作栈】初【一作催】整花钿出绣闺去日岂无霑袖【一作袂】泣别时犹觧【一作归时还有】顿衔嘶婵姢蹀春风暮【一作里】挥手摇鞭杨栁堤











　　文苑英华巻二百九
　　钦定四库全书
　　文苑英华巻二百十　　　宋　李昉等　编乐府十九
　　临髙台八首　　　　　登髙台一首
　　上之回五首　　　　　钓竿篇四首
　　箜篌謡二首　　　　　箜篌引二首
　　公无渡河四首　　　　苦热十二首
　　苦寒六首　　　　　　猛虎行四首
　　临髙台　　　　　　　　梁简文帝
　　髙台半行云望望不可【一作髙不】极草树无参差山河同一色髣髴洛阳道道逺难可【一作别】识玉阶故人情【一作情人】情来苦【一作共】相忆
　　同前　　　　　　　　　　张正见
　　层台迩清汉出逈架重棼飞栋临黄鹤髙牕度白云风前朱幔【一作幌】色霞处绮防分此中多怨曲地逺讵能闻
　　同前　　　　　　　　　　沈　约
　　髙台不可望逺望使人愁连山无断絶河水复悠悠所思竟【一作爱】何在洛阳南陌头可望不可见【一作至】何用觧人愁
　　同前　　　　　　　　　　萧　慤
　　崇台髙百尺逈出望仙宫画棋浮朝气飞梁照晩虹小衫飘雾縠艶粉拂轻红笙吹汶阳篠琴奏峄山桐舞逐飞龙引花随少女风临春今若此极宴岂无穷
　　同前　　　　　　　　　　禇　亮
　　髙台暂俯临飞翼耸轻音浮光随日度漾影逐波深廻瞰周平野开懐畅逺衿【一作襟】独此三休上还伤千里心
　　同前　　　　　　　　　　王　勃
　　临髙台髙台迢遰絶浮埃瑶轩绮构何崔嵬鸾歌凤吹清且哀俯瞰长安道萋萋御沟草斜对甘泉路苍苍茂林树髙台四望同帝乡佳气欝葱葱紫阁丹楼纷照耀璧房锦殿相玲珑东弥长乐观西指未央宫赤城映朝日緑树摇春风旗亭百隧开【一作间】新市甲第千甍分戚里朱轮翠盖不胜春叠树层楹相对起复有青楼大道中绣户文窓雕绮栊锦衣昼不襞罗帷夕未空歌屏朝掩翠妆镜晩窥红为吾安寳髻蛾眉罢花丛狭路尘间黯将暮云开月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿倡家倡家少妇不须颦东园桃李片时春君看旧日髙台处栢梁铜雀尚【一作生】黄尘
　　同前　　　　　　　　　　沈佺期
　　髙台临广陌车马纷相续廻首思旧郷云山乱心曲逺望河流缓周看原野緑向夕林鸟还忧来飞景促
　　同前　　　　　　　　　　王易从
　　汉主事祁连良人在髙阙空台寂已暮愁坐变容髪泛艶春幌风徘徊秋户月可怜军书断空使流芳歇
　　登髙台　　　　　　　　　王僧孺
　　试出金华殿聊登铜雀台九路平如掌【一作砥】千门乗晩【一作洞已】开轩车映日至【一作过】箫管逐风来若非邯郸美便是洛阳才
　　上之回　　　　　　　　　萧　慤
　　发轫城西畴廻舆事北游山寒石道冻叶下故宫秋朔路传清警邉风巻画旒嵗余巡省毕按节【一作拥仗】返皇州
　　同前　　　　　　　　　　陈子良
　　承平重游乐诏跸上之回属车响流水清笳转落梅岭云盖道转巗花映绶开下辇便髙宴何如在瑶台
　　同前　　　　　　　　　　卢照隣
　　回中道路险萧关烽多五营屯右【一作北】地万乗出西河单于拜玉玺天子按雕戈振旅汾川曲秋风横大歌
　　同前　　　　　　　　　　沈佺期
　　制书下阙右天子问回中坛墠经过逺威仪侍从雄黄麾摇昼日青幰曵松风廻望甘泉道龙山隠汉宫
　　同前　　　　　　　　　　李　白
　　三十六离宫楼台与天通阁道歩行月美人愁烟空恩踈宠不及桃李伤春风滛乐意何极金舆向回中万乗出黄道千旗扬防虹前军细栁北后骑甘泉东岂问渭川老宁邀襄野童但慕【一作秋暮】瑶池宴归来乐未穷
　　钓竿篇　　　　　　　　　刘孝绰
　　钓舟彩鹢渔子服氷纨金辖茱萸网银钩翡翠竿促棹【一作敛桡】随水脉急艇渡江湍【一作急浆渡沙湍】湍长自不乱前浦有佳期船交桡【一作棹】影合浦深鱼出迟荷根时触饵菱芒乍罥丝莲度江南手衣渝京兆眉埀竿自有【一作未】乐谁能为太师
　　同前　　　　　　　　　　张正见
　　结宇长江侧垂钓渡【一作钩广】川浔竹竿横翡翠桂髄掷黄金人来戱【一作水】鸟没檝渡岸花沉莲摇见鱼近纶尽觉潭深渭水终须卜沧浪徒自吟空嗟【一作明】芳饵下独见有贪心
　　同前　　　　　　　　　　李巨仁
　　潺湲靣江海滉瀁瞩波澜不惜黄金饵惟怜翡翠竿斜纶控急水定檝下飞湍潭廻风来易川长雾歇难寄言朝市客沧浪徒自安
　　同前　　　　　　　　　　刘孝威
　　试持渚钓暂罢池阳猎翠羽饰长纶藻花装小艓钩利断莼丝防举牵菱叶聊载前鱼童还看后舟妾
　　箜篌謡　　　　　　　　　前　人
　　结交在相得骨肉何必亲甘言无忠实世薄多蘓秦从风暂靡草富贵上升人【一作真】不见髙巅树摧折下为薪岂甘【一作目睹】井中泥时至出作尘
　　同前　　　　　　　　　　李　白
　　攀天莫登龙走山莫骑虎贵贱结交心不移惟有严陵及光武周公称大圣管蔡宁相容汉謡一斗粟不与淮南舂兄弟尚路人【一作行路】吾心安所从他人方寸间山海防千重轻言托朋友对靣九疑多花必早落桃李不如松管鲍乆已亡【一作死】何人继其踪
　　箜篌引【又曰公无渡河】　　　　　　李　贺
　　公乎公乎提【一作携】壶将焉如屈平沉湘不足慕徐衍【一作羡】入海诚为愚公乎公乎牀有筦席盘有鱼北里有贤兄东隣有小姑陇畆油油黍与葫瓦瓶浊醪蚁浮浮黍可食醪可饮公乎公乎其【一作可】奈居被发奔流竟何如贤兄小姑哭呜呜
　　此诗三百三十五巻重出今已削去
　　李凭箜篌引　　　　　　　李　贺
　　吴丝蜀桐张髙秋空白凝云頽不流湘娥啼竹素女愁李慿中国弹箜篌昆山玉碎凤凰呌芙蓉泣露香兰【一作兰香】笑十二门前融冷光二十三动紫篁【一作皇】女娲链石补天处石破天惊逗秋雨夣入神山教神妪老鱼跳波瘦蛟舞吴质不眠倚桂树露脚斜飞湿寒兎
　　公无渡河　　　　　　　　刘孝威
　　请公无渡河河广风威厉樯偃落金乌舟倾没犀枻绀盖空严祠白马徒牲祭衔石伤寡心崩城掩孀袂剑飞犹共水魂沉魄俱逝君为川后臣【一作神】妾作江妃娣
　　同前　　　　　　　　　　张正见
　　金堤分【一作红】锦防白马渡莲舟风严歌响絶浪急【一作涌】榜人愁棹折桃花水防横竹箭流何言沉璧处千载偶阳侯
　　同前　　　　　　　　　　李　白
　　黄河西来决昆仑咆哮万里触龙门波滔天尧咨嗟大禹理百川儿啼不窥家杀湍湮洪流【一作水】九州始蚕麻其害乃去茫然风沙被髪之叟狂而痴清晨径【一作临】流欲奚为旁人不惜妻止之公无渡河苦渡之虎可抟河难冯公果溺死流【一作沉】海湄海湄有长鲸白齿若雪山公乎公乎挂骨于其间箜篌所悲竟不还
　　同前　　　　　　　　　　陈　标
　　隂风飒飒浪花愁半度惊湍半挂舟声尽云天君不住命悬鱼鼈妾同休黛蛾芳脸垂珠泪罗袜香裾赴碧流余魄岂能衔木石独将遗恨付箜篌
　　苦热　　　　　　　　　梁简文帝
　　六龙骛不息三伏啓炎阳寝兴烦几案俯仰倦帷床滂沱汗似瀹【一作铄】霏防风如汤洄池愧生浪兰殿非含霜细帘时半掩轻幌乍横张云斜花影没日落荷心香愿见洪崖井谁【一作讵】怜河朔觞
　　同前　　　　　　　　　　任　昉
　　旭旦烟云巻烈景入东轩倾光望转蕙斜日照西垣既巻蕉梧叶复倾葵藿根重簟无冷气挟石似懐温霡霂类珠缀喘赫状雷奔
　　同前　　　　　　　　　　何　逊
　　昔闻草木燋今覩沙石烂曀曀风逾静曈曈日渐旰习静閟【一作闷】衣巾读书烦几案卧思清露挹【一作浥】坐待髙【一作明】星灿蝙蝠户中飞蠛蠓窓间乱实无河朔饮空有临淄汗遗金自不拾恶木宁无干愿以三伏晨催促九秋换
　　同前　　　　　　　　　　刘孝威
　　日暮苦炎溽迁坐接长廊月丽姮娥影星含织妇光栖禽动夜竹流萤出闇墙香盘糅鲜【一作鳞】粉雕台【一作壶】承蔗浆白羽徒摇幄緑水自周堂弱纨犹觉重纎絺尚【一作向】少凉弄风思汉朔戏雨忆吴王氷术难验赤道漏犹长谁能更吹律还令黍谷凉
　　同前　　　　　　　　　　王　筠
　　日域散朱雰天隅敛青霭飞光焕南陆炎津涌北瀬繁星聚若珠宻云屯似盖月至每开衿风过时觧帯
　　同前【和乐仪同】　　　　　　　　庾　信
　　火井沉荧散炎洲髙焰通鞭石未成雨鸣鸢不起风思为鸾翼扇愿借明光宫临淄迎子礼中散就安丰美酒合【一作含】兰气甘开蜜筒寂寥人事屏还得隠墙东
　　同前　　　　　　　　　　杜　甫
　　七月六日苦炎蒸对食暂飡还不能每愁夜中自足蝎况乃秋后转【一作复】多蝇束帯发狂欲大呌簿书何急来相仍南望青松架短【一作絶】壑安能赤脚踏层氷
　　奉和李大夫同吕评事太行苦热行兼寄院中
　　诸公仍呈王员外　　　　刘长卿
　　迢迢太行路自古称险恶千骑俨欲前羣望如削火云从中起仰视飞乌落汗马卧髙原危旌倚长薄清风何不至赤日方煎铄石露【一作枯】山木燋鳞穷水泉涸九重今旰食万里传明略诸将轩车元凶愁鼎镬何劳短兵接自有长缨防通越事岂难渡泸功末博朝辞羊肠坂夕望贝丘郭漳水斜绕营恒山遥入幕永懐姑苏下因寄建安作白雪和难成沧波意空托陈琳书记好王粲从军乐早晩归汉廷随公【一作君】上麟阁
　　五言酬薛贠外谊苦热行见寄
　　僧皎然
　　六月金数伏兹辰日在庚炎曦烁【一作曝】肌肤毒霭昏性情【一作毒雾昏檐楹】安得奋轻【一作翅】翮迢遥出云征不知天地心如何匠生成火徳烧百卉瑶草不及荣有客当此时忽贻懐中琼捧玩烦衿涤啸歌善【一作美】风生迟君佐元气调使四序平中令霜不祅火余气常贞江南诗骚客休吟苦热行
　　苦热行　　　　　　　　　王　毂
　　祝融南来鞭火龙火旗焰焰烧天红日轮当午凝不去万国如在洪炉中五岳翠干云彩灭阳侯海底愁波竭何当一夕金风发为我扫却天下热
　　同前　　　　　　　　　　僧　鸾
