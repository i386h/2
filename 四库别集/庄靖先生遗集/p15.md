<!-- { "loadSidebar": true } -->
○婆罗门引 【 重阳与元帅窦子温暨众友东城赏菊即席赋】
浮空霁色江涵秋影鴈初飞相逢共遶东篱点检樽前见在人似晓星稀对满山红树叶叶堪题大家露顶任短发被风吹只恐黄花人貌不似年时杯添野水更何用频频望白衣沉醉后携手方归
○清平乐 【 壬申岁六月十四日】
满斟绿醑劝我千金寿不住光阴催老丑三十七年回首镜中白发无多缺壶安用长歌有志封侯万里列仙不柰臞何
○又 【 锦堂寿】
青云得路休叹功名误好在辋川堪画处闻早抽身归去任他千丈风波光阴着酒消磨识破落花浮世笑看金狄摩挲 【 本作抄】
○又 【 闰重九宋翔卿席】
黄花今后纔是秋光暮依旧满城风又雨勾引锦囊诗句东篱尚可重游羡君来往风流莫惜樽前健倒这回节去蜂愁
○又 【 戏赠】
城南归路信马随车去家在白云楼下住帘幙深沉庭户不论天上人闲到头此债须还一枕行云梦觉小楼却似巫山
○南乡子 【 李克绍生朝】
来往亦风流曾伴仙翁衣锦游闻道长平朱紫地西楼依旧人人说故侯能得几春秋未必灵椿老便休自有枝枝丹桂在何忧宝月忙催玉斧修
○又 【 上夫人寿日】
香霭博山炉罗绮森森奉燕居昼锦归来冠葢里当时曾拜金花大国书一旦得双珠阿大中郎喜有余见说上天虽富贵争如平地仙家碧玉壶
○又 【 锦堂寿日】
弓剑不离身唾手功名马上成见说人生为郡乐班春政事如棋局局新熊梦庆佳辰喜动山城击壤民昼锦堂前争献寿留宾尽是蟠桃会上人
○又 【 锦堂碧落寿席】
爽气逼人寒相对溪堂雪后山赖有忘年林下友盘桓都把功名付等闲尽道好休官况在黄柑紫蠏闲天意不随人事改平安愁莫能侵镜里颜
○太常引 【 同知崔仲明生日】
太行千里政声扬问何处是黄堂遗爱几时忘试听取人歌召棠锦衣年少插花跃马休负好风光三万六千场但暮暮朝朝醉乡
○又 【 窦君瑞寿日】
燕山勋烈有余光问丹桂几枝芳阴德后来昌但教子应须义方功名看破黄冠野服林卞道家装何处是仙乡这日月闲中最长
○又 【 刘君祥寿二月十五日】
区区州县肯徒劳谁得似卯金刀一笑醉蟠桃问何处仙山可巢两朝人物积年阴德心力过萧曹门户便须高看今后君家凤毛
○西江月 【 筹堂寿】
落落琼林人物飘飘鹤氅仙风渡江已后见英雄那在悬刀一梦雾恰山中隐豹云还天上从龙太行直枕大河东犹比声名不重
○又 【 裴节使寿字怀诚】
荐疏李夸精鉴（垍）壻佳韦得贤侯（宽）手如霹雳在同州（琰）之不让当时谈薮（頠）但可称为劲草（谞）莫教指作清流（枢）归来绿野任沉浮（度）这个家风耐久（炎）
○又 【 张堂臣寿日】
人比当年杨柳六郎元似莲花渔经猎史是生涯那羡章台走马鲈脍未归风驾斗牛尚客星槎直教三战过崔家伴取赤松林下
○又 【 答亚之】
漠漠烟生碧树溶溶水满芳溪东风吹湿落花泥忙杀营巢燕子百字诗惭我寄一壶酒望君携休将闲事等闲题且把眉头放起
○鹊桥仙 【 段侯寿日】
题桥志气沉碑勋业不在着鞭人后浮云富贵转头空似一梦南柯太守辋川别墅平泉小隐此计地长天久金章还肯换蓑衣买陂塘旋栽杨柳
○又 【 刘君祥寿癸卯二月十五日】
岁方值卯斗方指卯卯月月圆时候大家来把卯时杯共与个卯金为寿一杯寿酒一杯贵酒更有一杯富酒一杯留得贺添丁见积善之家有后
○点绛唇 【 重阳菊间小酌同申元帅等】
秋树风高可怜憔悴门前柳白衣去后闲却持杯手一笑相逢落帽年时友君知否南山如旧人比黄花瘦
○又 【 锦堂寿日】
马上功名射鵰谁似将军手一朝肘后金印悬如斗锦绣山川何似人长久闲中友为君添寿共劝忘怀酒
○又 【 王怀州寿日戊戌十月一日】
横矟将军是他马上男儿事河山表里养就英雄气衣锦归来占尽人间贵功名遂神仙平地学取留侯计
○又 【 冯巨川南斋牡丹】
花恨开迟为花迟后为花恼问花开了却恨花开早人貌年年不似花长好还知道年年人貌却笑花先老
○又 【 酒赠车元帅】
着甚干忙人生只合糟丘老一杯软饱从事齐能到不读离骚恐怕愁难埽春光好醉时便倒何处无芳草
○鹧鸪天 【 吊李克修】
须信人生足别离此情惟有落花知方忧跃马明年事 【 年四十二亡】 忽至黄杨厄闰期 【 乙未七月二十六日闰前】 生有限去何疑骑鲸公子赋成时得从上界真官府百计招魂不肯归
○又 【 和天久雨】
滴滴寒声搅夜眠行云似与楚山连百川到底终归海一水元来不护田□□□□□□□□□□□□□□□□□□□□□□□□□□□□□□□□□□□□□□□□丧乱来来少睡眠□□□榻又留连那堪又下潇潇雨可奈无秋薄薄田□□□□残年眼前戈戟尚森然得他真个风云手不信人间有漏天
庄靖先生遗集卷之七终
●庄靖先生遗集卷之八
序
传
谱
记
◆序
无名老人天游集序
大方集序
锦堂赋诗序
○无名老人天游集序
元阳子一日携无名老人天游集见嘱曰守一自簪冠以来出入玄门中皆老人引度也不敢忘其德今将平日遗稿命工刊行使传于后庶不负平昔谆谆之意愿题其端且为老人光华老人姓陶农家子平水襄陵人父珍母贾氏初母梦青童金盘中献一大果如瓜半黄半红言上仙赐汝无名果也因而娠十三月而生皇统壬戌十一月十三日也性沉静寡欲举动与羣儿异正隆年闲全家避役陕州灵宝县时年方壮有勇力喜谈道虽不读书便解义补县弓箭手县令许子静与语奇之时赠以诗不以常人待也大定壬辰八月十三日随丹阳马祖师过关服勤三年祖师曰此非干汝修行事汝自修行去于是浩然长往随方乞化与苦志赵公为侣每归二人背坐相倚不言不笑人莫能测凡七年忽觉体中屈者伸窒者通神与气非故吾也游戏人世三十余年行步如风一日读太上西升经豁然有省谓同行曰我今还乡去也年前有韶州岳家■〈氵公〉王氏请住庵我已许诺不可食言已而王氏果至迎归所指处到庵索汤沐沐毕振衣入静位留辞世颂俨然而逝春秋八十有六葬于永宁县西时正大丁亥三月初七日也无名之号以其梦欤集中诗颂一百八十三长短句九十一信手拈得如万斛泉源不择地而出皆仙家日用事也七言有造化远离生死外机关超过有无中古木开花春寂寂寒潭浸月夜澄澄但言造化都归妄毕竟阴阳总属私千里暮霞烹绛雪半林明月捣玄霜汞死铅干天地静龙吟虎啸鬼神藏有作有为俱妄想无名无字是真常愿君早悟玄中趣学我优游物外修五言有对客谈黄卷呼童烹紫芝性似山猿独心如野鹤孤颐神春寂寂调息夜绵绵俯仰长春景遨游不夜乡若此等句头头见道无一字闲非烟火食人所能道也中闲舛错讲师祁定之校正观者无憾焉辛丑年七月望日序
○大方集序
争然子者济南人姓郎名志清幼而颖悟举止作高尚事年十二洒落有尘外想求出家父母肯之十四遇一道者见而奇之曰是儿有仙分安得在此语以真理释然有所得自后稍加精进一日忽见重阳真人绘像骇然曰此乃前者所遇之师也冥契相投岂偶然哉于是绝嗜欲屏纷华刻意于道学弱冠侨居澶渊三十一还济上主者诿以玉霄观圆容大师咈然不受遂之益都从者云集师不悦乃渡河逃名于南阳山中去圭角混光尘舍者与之争席矣逍遥云水闲其对景述怀托物见情片言只字沾丐者多简而古峻而洁邃而深无一点俗气葢玄门之星斗欤庚寅岁冬复归澶渊返寂于通真观年五十一师所畜马哀鸣廏下弟子刘志源见而叹曰师已仙矣尚留何为不如淮南之鸡犬乎言讫乃仰而吁俛而默眼光落地不复刍豆矣闻者异之葬于先师灵兆之侧襄事后志源等鸠集生前遗稿刊之于木元阳子纥石烈守一索余序之前后作者赞述详矣言之则赘姑道其大畧云辛丑岁七月朔日序
○锦堂赋诗序
士大夫咏情性写物状不托之诗则托之画故诗中有画画中有诗得之心应之口可以夺造化寓高兴也侯之别墅葺一室曰锦堂时时班春往来于此合亲友而燕之因命画史以春水夏云秋月冬松绘之于壁葢取陶靖节之句也四时之景丛于目前涤烦虑畅幽怀超然与造物者游坐上之兴溢矣侯乃语客曰今夕之宾乐乎但恨对景无言敢请逐题而赋之客曰古人之诗今人之画二者尽矣言之则赘然景与时遇人与景会不嫌冷淡可停杯而待侯乃口占而首唱之时壬寅十一月望日序
◆传
孟氏家传
○孟氏家传 【 孟驾之】
高祖唐牧字尧臣云中人也幼业儒术擢进士第仕辽为太子洗马牛令公见而异之以女妻焉生子彦甫字仲山金运革命荫补品子后以明法中选知西北路招讨司事时有疑狱狱成当弃巿公拒不受命虽怒而迫之莫能夺也后三日得实免死者百余人招讨公执手而谓之曰子之阴德如此其能无报乎可勉之徙宣德州司候登州军事判官享年八十而终二子曰龟曰鹤龟早世鹤字寿父幼聪敏好学手不释卷同进士第出身主汾州西河簿宰宣宁县进阶儒林郎致仕六子曰仁曰义曰礼曰智曰信曰楫女曰蕤曰宾太师张公之甥也仁更名泽民字安宅性敦厚博雅不喜检局与人交豁如也事王父母孝居丧过哀友爱同气乡党称焉父亡母病与妻张氏奉侍温凊顷刻不离命医视药必亲尝之以人肉治羸割左臂肉杂羹中而进之母自是善饮食勿药孝感然也郡守知之欲闻于朝廷母恐孝子之伤生力劝止之年逾三十不就资荫折节读书母罄囊金聚经史以成其志工属文颇为进取计有声于场屋学者从之如林崇庆元年秋魁大同府选辛巳登进士第调河南福昌簿以廉能称中外交辟不就世乱避地于陆浑南山以诗酒自适号云岩老人有著述闻于世壬辰秋九月一日卒于槐林平伊阳令周文炳察判卢某备礼权厝焉累官朝列大夫妻清河县君二子曰琦曰璘女月娥归白登郭文振琦字伯玉游学齐鲁闲贞佑之乱莫知所从璘易名攀鳞字驾之因梦故也自束发从父训不经他师指授十三荐名于京师庚寅擢进士第任陕州州判辟举灵台令入补省掾壬辰京师失守随回军渡北侨居河津癸巳抵平阳行台胡公异礼待之每事咨议焉内省委管句印造经籍事己亥朝廷以近来文风不振分三科诸路选试精业儒人监试刘中以赡于才学皆优其等充本府议事官权宜之职也妻韩氏濮王之后继母韩氏之侄女也二子曰史哙曰桂哥皆幼孟氏姬姓鲁公族孟孙之后保姓受氏于今不绝其闲贲之勇舍之约轲之儒光映百世凛然如生裔孙攀鳞驾之亡其世系自高祖而下得其传焉又惧其湮没以前后事畧托所友而记之意者欲文之碑而志于墓欤或录其实于太史世其家欤状其行于太常议其谥欤将施于蒸彝鼎如古之所谓铭者自成其名欤审如是其志远且大矣其自叙者备矣尚何言哉然有美而不闻于世友之过也故不敢不书以俟来者
◆谱
李氏家谱
○李氏家谱
