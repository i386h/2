<!-- { "loadSidebar": true } -->
　　　　　甘泉子之与九山子友也，自弱冠之前已知其为古道之器矣。或曰：「九山子益友乎？」曰：「然。」或曰：「直乎？」曰：「然。九山子之生心，未尝设町畦也，如其直矣。」或曰：「九山子谅乎？」曰：「然。九山子之生口，未尝出妄语也，如其谅矣。」或曰：「九山子多闻乎？」曰：「然。九山子经书入口成诵也，　　如其多闻矣。」或曰：「古之所谓三益者，九山子其庶几乎？」曰：「然，予所敬也。」己亥夏四月，九山携先师石翁之孙畬来访予於金陵，而馆於新泉者三阅月日，与道旧甚适。於其归也，为之赋三益。 
　　
　　圣人训三益，直谅与多闻。予友九山子，何讵非其伦。同业因伯氏，识君弱冠前。古心称古服，言动夙驯驯。亦同江门游，亦钓楚云春。予昨归沙堤，访我铁江滨。今秋携公孙陈畬也，来浴新泉云。何以养其直？丝毫了不存。何以养其谅？心口无间然。何以养多闻？畜德归渊泉。行矣各努力，相约朱明天。 
　　
　　己亥六月七日与九山诸同志游夹冈义庄 
　　
　　盛夏万物长，阳德极光辉。天道代消长，秋阴变萎蕤，携我众友生，及时出游嬉。天地尚往复，谁能超范围？形骸非我有，爵禄岂我私？逍遥大化□，[何]喜亦何悲？ 
　　
　　荣寿诗赠赵廷评崇信归庆严亲梅月翁 
　　
　　人皆爱世荣，我独爱良贵；人皆爱年寿，我独不如是。良贵在我身，世荣从外致；年寿会有涯，显扬於世世。我昧梅月翁，知之有贤嗣。行道与立身，以亲受多祉。归荐荣寿篇，廷评子赵子。 
　　
　　严陈生叔莘有序 
　　
　　　　　庠生畬叔莘者，我白沙先师之孙也，赋性淳实，称其家儿。昔从予北游而归者，十四五年矣。今夏四月随九山来省予金陵，共语今昔，为之怅然。予深欲其不坠家学，於其归也，严之以诗。 
　　
　　忆昔辛巳冬，治任将趋召。念　师裔宜昌，携尔来北学?。三载妨职事，迄今憾草草。乃考睡乡言，命归侍左右。星霜十五更，相见学如故。令予生大惭，不觉发孤叹。念祖修尔德，否则为不孝。如彼嘉树根，枝叶谁伤耗？赠尔作述箴，归读中庸教。 
　　
　　赠表弟陈谏乡还甘泉洞 
　　
　　新泉亦甘泉，东海即南海。须识两泉源，方知四海水。四海尚且同，人心何彼此？临流饯弟归，静学泉水止。 
　　
　　叶子新疗涞之有效谢之己亥闰七月 
　　
　　吾儿病且懒，懒故志不立。身病尚可疗，志病药难及。下体发虚浮，诊者云热温。旬月再加医，如水投之石。叶生一二剂，病已去六七。再加三五之，根株拔且悉。惟有心志病，懒惰尚如昔。奄奄若懦夫，邪魔作蟊贼。子能为药之，赠子以百镒。 
　　
　　赐故人林南川先生冢子正夫别 
　　
　　而翁我同门，卓焉号先达。一体分殊理，自翁亦足发。我乘飞云车，访翁茶园庐。子年等中军，我始向立余。嗣晤国华寺，题诗见真意。於今四十年，相见如梦寐。我酌为君歌，君为我婆娑。 
　　
　　初九日以神告卜得青霞洞 
　　
　　朱明与青霞，相比为近僯；虾蟆嘘其气，两洞生晴云。青霞朱明后，朱明青霞前；前后一间耳，山脊云平分。天地不爱宝，多藏遗斯人；贪固人所鄙，贪山未为愆。让固为美德，让之恐逆天；乃辟通云路，乃开见日轩。行馆落天华，天厨引天泉；再拜谢神贶，吾兹毕吾年。 
　　
　　奉题席光亭有序 
　　
　　　　　先师白沙先生慕凤凰山之胜，寄题诗，有「借我一席光」之句。水得凤凰山西坡建明诚书院，为席光亭於其上，以奠先生神位，取诗语名曰「席光亭」云。 
　　
　　吾师一席光，从谁借於是。一声凤凰鸣，五色映天地。此光师自光，何与他人事。自性得自天，无借亦无匮。不离一席间，天地万物备。 
　　
　　梁俭庵司徒七十华诞 
　　
　　我闻莘挚言，俭德怀永图。小俭财用节，大俭意必无。愈俭德愈精，精一天为徒。俭翁跻七十，俭化七十遭。祝过百千?，国脉与长悠。 
　　
　　送安子静如山考察左迁 
　　
　　尝闻鲁多贤，岂无知人者？柳下三黜圣，名照千载下。人有区(捐)[损]益，天地同久大。子静安汝止，何健羡悲诧。 
　　
　　走笔代简答庞举人朱明洞 
　　
　　庞公隐鹿门，有人拜末次。朱明隐庞子，五方执经至。朱明於鹿门，境胜无以异。人心有全经，无言注天地。隐显语默时，畴或知其义。世有孔颜徒，可以与於是。明当脱樊笼，与子坐超诣。 
　　
　　走笔赠萧上舍归潮阳 
　　
　　萧生辞观光，归问潮阳路；大路在子心，问人在何处。何处是吾庐？广居在天宇；观光一片心，挂住萧台树。 
　　
　　送刘通政参议转北大理少卿 
　　
　　春冈好春冈，春冈吾爱之。一名为春台，阳德镇熙熙。春生变秋杀，仁义贵兼资。目君去之矣，宁不令人思？廷尉天下平，平心君莫疑。圣主具一德，皋陶在唐虞。 
　　
　　己亥腊月十一、十二日，同职方朱正郎簠、赵副郎伊，连日冒雨雪视卜义阡，小憩同人馆，而同志诸子：王生奉也、盘也、黄生牧也、俞生介也、杨生大中也、涵也、泳也，同具杯酌，同欢乐焉。夫同人者，人人同有之地也，其诗指尚同云。 
　　
　　兹晨凌沧波，昨日发姚坊。仙鹤逐麒麟，高桥度上方。率属至斯里，遵曲来夹冈。冲雪非谩游，卜阡何傍徨？念彼火中人，安得不为伤。圣仁泽枯骨，推之及无疆。息徒同人馆，同志致壶浆。同人风景奇，山水围孤光。万物正归根，归根为春阳。会兹同体理，荡荡见虞唐。 
　　
　　赠宣城掌教陈伯孚迁尹安义 
　　
　　谁是安义者？吾与治安义。郑侨称使民，宣尼谓之惠。安义斯安仁，仁惠民所庇。仁以庇民生，义以宜民利。利成如万物，生聚如天地。天地大父母，君子维恺悌。问之何能然？仁义乃兼至。 
　　
　　赠葛子东应贡北上诗有序 
　　
　　　　　葛生涧子东，维扬之杰也，从予游观光者十五年矣，未尝见其有一过。孝奉母李，惟母之　所欲，与诸弟而顺承之，故五子者，惟涧独贫，(淂)[得]之於沉汝渊云也。不省外事，贮书满楼，次第遍览，亦不尚记以媒科第，其志可识也。嘻，得斯道之门而不疑吾言者，其葛子乎！信予言以倡斯文，起於行窝者，其葛子乎！兹以贡入京而来辞予於金陵也，赠以古诗一章，以致属望之意云。 
　　
　　昔予开观光，葛子自扬至。芙蓉出秋水，神清绝神气。棣萼映堂萱，闾阎称孝弟。挥金辟行窝，昌大斯文地。再荐乃入京，马群空北冀。乐近天子光，九五正当位。众凿混沌余，古锥乃一试。且勿访去华，轻言天下事。 
　　
　　为汪节夫尚和题德馨堂诗 
　　
　　德馨夫何如？明德以为馨。君子贵自昭，虚室生天灵。天地合其德，日月合其明。先君有贻孝，地义与天经。尔德尔自馨，神明游其庭。庚子二月七日 
　　
　　送南京大理寺正赵鲲迁守汉中府 
　　
　　闻鲁多君子，於今一见之。一见雅素心，语默存真机。大笔见心画，方正无斜欹。生心发於政，汉中何足治。使君行无迟，候迎竹马儿。庚子二月望月 
　　
　　谩题赠冼碧山 
　　
　　吾甚爱此山，山石如我心。石纵可以转，中坚谁能侵。山面碧如壁，壁立万仞浔。不有羚羊角，谁能履高深？ 
　　
　　四月二十三日省农上方门，遵河而南，止於夹冈门同人馆，示诸生二首 
　　
　　劳役不为戚，自逸不为休；休戚本同体，稼穑与民谋。我世农家子，莘野岂其俦？受命安民事，我心宁不忧。先时旱妨麦，我心忧忡忡。一雨幸全收，我心乐沨沨。忧乐岂以我？实与人天通。譬如诸子心，翕然何来同。 
　　
　　题嘉善寺住持僧大智画 
　　
　　入山是□樵，出山是人樵；何如不息担？洗足看溪流。 
　　
　　过东义庄感旧而作有序 
　　
　　　　　东义庄者，诸生刘生誉等义举之所建，以守史吏曹恭甫义捐之赡田也。庚子四月二十三日，予以劝农遵河曲，由东而南过之，感史子之高义，捐田二百亩以育新泉学子，且三让誓不易初志焉。他如出谷万石以赈饥民，推煤山以公两邑，皆希世义事也，而人见谓不以为谨德焉，可以观世矣，而赋之刻石於庄壁，以示来学裔云。 
　　
　　遵河过义庄，忆昔史子贤，三以义让业，附郭二顷田。养贤为国桢，有功人不然。又闻溧阳谣，赈饥破什千。焚券公煤山，允殖王所天。有功蒙不韪，养贤以殖氓。贪夫多灭义，反为世人怜。三代直道行，天运亦何愆？嗟亦已焉哉，问天天不言。矢时告来裔，感义同勉旃。
　　
　　泉翁大全文集卷之四十六 
　　
　　文集 
　　
　　门人新兴潘洋校刊 
　　
　　五言绝句诗 
　　
　　中秋三首寄伍宗逊尹彦明 
　　
　　有为常扰扰，无事日休休；江山饱风月，时节忘中秋。佳节闾阎共，清光月十分；共怜盘里芋，谁是赏秋人？残云忽卷开，长空极高洁；偶坐归云楼，何处无明月？ 
　　
　　读刘可大内翰题云轩霍君卷次韵 
　　
　　我屋堪全华，[君轩]半卧云；酒醒云散后，开卷忽逢君。 
　　
　　赠吴世英分教宜兴 
　　
　　夜瓮分江水，春茶煮楚云；为君浇舌本，六籍细条分。 
　　
　　为永顺彭宣慰题四首 
　　
　　　　天章阁 
　　
　　云汉昭宸极，人间一阁张；始知天广大，不外照辰阳。 
　　
　　　　清心亭 
　　
　　心源无一物，何物更能浑？活活天泉在，凭君莫挠源。 
　　
　　　　四贤堂 
　　
　　四贤堂外月，颜色满空梁；千古贤宣慰，中心一瓣香。 
　　
　　　　征边录 
　　
　　谁家重生子？血化剑芒腥；因读征边录，千秋憾武成。 
　　
　　斗潭八景 
　　
　　　　圩上观澜 
　　
　　我本望洋客，观澜得小圩；源头云锁断，山下看何如？ 
　　
　　　　沙头唤渡 
　　
　　且莫渡河去，风吹水倒流；隔沙人不唤，空老济川舟。 
　　
　　　　后溪钓月 
　　
　　钓璜不钓月，钓月不钓璜；夜来得月处，钩丝俱已忘。 
　　
　　　　南陇耕云 
　　
　　耕陇恐破云，云破成离披；纵然[耕]破罢，犹得补山衣。 
　　
　　　　竹屋鸣琴 
　　
　　竹林围翠响，虚室和琴声；丝已不如竹，风戛自然鸣。 
　　
　　　　柳坛对奕 
　　
　　何处柳坛好？柳坛风景多；奕声动前浦，惊鸥飞渡河。 
　　
