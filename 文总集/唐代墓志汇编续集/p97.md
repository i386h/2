<!-- { "loadSidebar": true } -->
惟大唐景云三年岁次壬子正月辛未朔，洛州河南县元望乡怀惠里故散骑常侍华容县开国公绵州刺史孙何师则年六十三，以十二月廿二日丑时卒于洛阳县殖业坊之第。今用景云年正月六日，葬于洛阳城北，去城十五里桑村北三里。其词曰：
神洽贞，良克昌。傅之汤，叶重光。
（千唐志斋藏石）

●太极
№太极００１
【盖】
大唐故于府君墓志铭
【志文】
大唐故朝散大夫泽州晋城县令上柱国于府君墓志铭并序君讳思□，字惟敬，河南洛阳人也。原夫维城表固，导灵派於东周，高门贻荣，翊元功於西汉。问望光乎史诰，勋德昭於锺鼎，故以详诸竹帛，此可略而言也。周太师燕文公即君之五代祖也。曾祖孝武，隋文帝左千牛、安平郡开国公。
祖乾长，唐仓部郎中、平恩县开国男。父善询，唐朝散大夫、行洛州温县令。玉润金声，松滋竹茂，握兰从政，制锦升荣。君承积善之庆，禀中和之德，孝悌天资，忠贞夙著。黄陂万顷，混清浊而汪汪；嵇松千仞，罩风烟而落落。解褐营州都督府参军、衢州司户参军、常州司户参军。参卿碣石，赞职金陵，宽猛相资，恪勤匪懈，讴歌远播，清白升闻。俯降丝纶，除邢州平乡县令。秩终，加朝散大夫，迁泽州晋城县令。祥鸾表术，驯翟怀仁，下车而风化大行，期月而弦歌致理。
所冀扶摇可仰，方整翮於天隅；岂期舟壑潜移，遽沉魂於泉壤。以太极元年四月三日遘疾，终於洛阳县修义里私第，春秋六十有四。粤以其年岁次壬子四月庚子朔十日己酉，权窆於洛阳县北邙原。惟君少秉奇节，□标雅操。行不由径，习子羽之芳猷；动必拘礼，伤颜回之茂躅。嗣子延辉等茹荼永泣，集蓼长怀，扣地无追，□天罔极。敬刊玄琰，式旌芳烈。其铭曰：
高门演庆，阴德贻祥，挺生才子，克构隆堂。缙绅之范，邦□□光，道高驯翟，德迈招蝗。其一。风树难停，尘草易惊，青乌卜兆，白鹤开茔。沉沉玄室，郁郁佳城，德音永，空存令名。其二。
（录自《隋唐五代墓志汇编》洛阳卷第八册）

●延和
№延和００１
【盖】
大唐故邓府君墓志之铭并序
【志文】
大唐故忠武将军右卫率邓府君墓志之铭并序公讳温，字恭，南阳新野人也。轩辕锡系，宗周列土，食菜於邓，因而氏焉。
楚大夫曼，汉司徒禹，盖余庆也。洎有隋灭陈，官族乘运，家於长安，今为长安人也。曾祖，隋任银青光禄大夫、营州刺史，皇朝左庶子兼散骑常侍，迁冀州刺史、临川郡开国公，食邑三千户。祖弘政，隋任左千牛，皇朝通议大夫、新野侯。父惮，皇朝金紫光禄大夫、殿中监、迁雍州长史，除营缮大匠兼尚书左丞、刑部尚书、淮阳郡开国公、上柱国，食邑八百户。食乎旧德，列乎大任，貂蝉近侍，喉舌贵臣，诒厥孙谋，光大其後。公机神俊迈，室宇宏邈，仁而有勇，简而能廉，祖德家风，代济不泯。怀芳善人之室，擢秀君子之林。年十有六，解褐任太子左千牛。金鼎承荣，绮纨筮仕，捧黄离之光景，肃昼阙之威仪。改授邑左果毅都尉，除灌锺府折冲都尉，除金谷府左果毅都尉。杀敌为果，致果为毅。扶风石柱，位总雄夫；洛阳金谷，勋高武卫。除游击将军、淮阴府折冲都尉，寻拜朝散大夫、检校西州都督，加朝议大夫、使持节、都督西州诸军事、西州刺史。
天子再锡，爰服藻文；诸侯五等，方持竹使。克备文武，保界遐荒。除使持节杭州诸军事、杭州刺史。道合循良，林光镇抚，洛县怀德，江始弭怪。除使持节贝州诸军事贝州刺史。三驾朱︶，骤傅瑞，化行河朔，润及京师。除使持节郎督秦州诸军事、秦州刺史。十三州之重，二千石之寄，河塞颂中和之风，秦谷无害群之马。奏课连最，朝廷嘉之。除定远将军、右卫率，加忠武将军。职司环卫，地总戎机，卫率具僚，式严宫禁。方期诸后命，而沮谢中年。呜呼哀哉！以太极元年五月十二日遘疾薨於万年县之安兴里第，春秋五十有六。衣冠仕族，丧德而变容；故吏门主，怀惠而垂泣。即以延和元年岁次壬子七月戌朔十五日壬子迁窆於雍州蓝田县之白鹿原，礼也。位虚列象，殒金精於天上；荣开甫迁，埋玉树於土中。秦山阴幽，缘古相毕。有子为岳，次子如对等，夙践义方，克循孝行，佩趋庭之明训，禀凿楹之遗范。俾扬家业，以述先志，篆乎阴石，乃作铭云：
轩丘乃神，余庆弗论，司徒其往，懿尔后人。献替功著，图书任殷，育兹上德，重光缙绅。弱冠筮仕，少海承春，宝祠岐下，金涧洛渎。式机累授，爪牙倏申，画秦大夏，江甸河浔。蝗迁政洽，俗变风淳，拜命仙禁，棱威武臣。迹流功业，识反玄真，风于送，烟郊是堙。缯鸡兮画月，有夜兮无晨。
（录自《文博》一九九三年第三期）

●先天
№先天００１
【盖】
失。
【志文】
大唐故中大夫上柱国前行莱州昌阳县令常府君（下残）
君讳屯如，字玄真，河内温人。白嬴刘锡土，魏晋开封，弈（下残）□累□，衣簪焕烂，详乎史谍，今可略为言矣。高祖惮，周（下残）上大将军，使持节青、洛二州刺史，柏泉郡开国公，食邑三千户，□原州总管，谥闵公。曾祖建，周开府仪同三司、上大将军、秦州别驾、河内县开国子，食邑三千户。祖雄，隋仓袁府鹰扬郎将，皇左领军左车骑将军。父达，隋文皇帝挽郎，皇朝散大夫、洪州丰城县令、庆州司马。并文武不坠，才贤出，神襟秀朗，英略冠世，翰廉王□□□帝猷。得朱博之盛恩，聘士元之忠鲠。营开细柳，时闾□□，□□重泉，见推王阜。君硕量邃茂，□鉴清远，属天皇大（下泐）乾维阐坤，瑞策天驷，而南转（下泐）解褐朝请郎，行烛州录事（下泐）檀州密云县丞、莱州文登县丞、高捐西（下泐）长无事，加朝议郎，行会州会宁县令，加（下泐）令又加中大夫、莱州昌阳令、上柱国。雷震（下泐）邦清，逾挂服无几，善亏盈之数，怀止足（下泐）粤先天元年岁次壬子九月丁卯朔廿五日（下泐）寝疾，卒於洛阳私第，礼也。
呜呼哀哉！即以（下泐）南北原，礼也。
有子守忠等恨结风树，悲（下泐）崩□思传不朽，刊德贞石，其词曰：
（上泐）乃筮（下泐）人称良吏，无与猗嗟。其采（下泐）英□兮顺（下泐）
泉兮□不流千年，白日兮（下泐）
（录自《隋唐五代墓志汇编》洛阳卷第八册）
№先天００２
【盖】
唐故孟君妻刘墓志
【志文】
大唐故左威卫录事参军事孟府君妻刘氏之铭并序夫人彭城刘氏，左威卫录事平昌孟君之元妃，灵源峻基，大造□汉。曾祖旷，隋莒州刺史；祖宽，隋御正中大夫；龟符宠章，光启堂构。烈考世举，丕承鸿阀，克广厥庸，识皇运肇兴，知灵图允辑，义旗爰始，经纶佐命，天步既康，受敷锡，拜秦州都督府长史，封弘农县开国公，食邑五百户。夫人曾构崇芬，金华琼润，蕙心闲远，兰仪秀发，恭理妇业，幼闻师氏之训；虔礼容，早达公宫之典。强志冀善，爰率肆勤，克明允和，终温且淑。践召南之化，言为时范；咏鹊巢之诗，行成人则。操濯则允於修洁，静瑞则忧於鉴寐。贤明章於内外，隐括备乎无方。长柔嘉，少怀睦，玩不饰，服靡华。道郁乎中而声称徽彻，可谓闺房之令也。初夫人之归孟氏，家方隆盛，作嫔於纪，藐是诸孤。夫人躬省制节，绥宁孝敬，严不伤爱，慈不失威，亲纺绩以竭织之力，服氵濯而昭俭啬之度。恤孤则养发而舍承，博施则推厚而处保翼亮君子，弘宣母仪，洋洋乎有妇人焉。道未可量也。方积忠履顺，冀福善而辅仁；而霜流电飞，遽摧华而灭景。春秋四十有七，以咸亨四年岁次癸酉闰五月乙卯朔三日丁巳，终於长安金城之里第。先天元年岁次壬子十一月丙寅朔七日壬申，迁封於洛阳邙山之北原，礼也。贞龟既契，哀挽行吟，痛潜之仁，嗟神休之伐茂，珠帘启穸，铜马藏山。埋玉镜於淮南，何由顾影；搴灵秀於琼圃，无时返魂。惜＊草之徒芳，知华之不再。敢书彤管，空志玄堂。地久川流，庶将同古。其铭曰：
秉柔位兮蹈阴教，内德茂兮光纯孝。体闲和兮蕙兰仪，穆闺阃兮躬醴＊。考箴训兮扬弘规，璧无瑕兮言匪亏。天不吊兮杳茫，哀不徂兮早岁。夺华滋兮霜雹，埋红粉兮潜翳。生也兮苦浮，营魄兮川流，勒玄石兮山之幽，于嗟松铭兮世悠悠！（录自《洛阳出土历代墓志辑绳》）
№先天００３
【盖】
大唐故赵君公士墓志
【志文】
大唐故骑都尉公士赵君墓志君讳行安，字弘瓒，其先南阳人也。出自帝颛顼之苗胄，有周之别族。君即京兆侯元凤之十二代孙司空公之後。因官秦雍，今为部人也。曾祖宏，隋扬州参军；祖愿，隋秦州长史；考世雄，皇朝左武卫长上；并器包瑚琏，材实栋梁。
七德俱兼，九功咸备。君孝以居家，仁以爱物，行周宗党，义其交邻。往以立德立言之岁，遂乃丁忧，泣血三年，哀虚在疚，俄缠风瘵，于今不痊。忽降鹊衣，冥符暗至，福善无徵，便惊阅水。以先天二年十月二十八日＊于永兴坊第，春秋六十七。以十一月十二日，＊于万年县长乐乡，礼也。嗣子文林郎默寂，哀缠罔极，痛结九泉。冀乎乾道变化，汉水无移，岁序推迁，佳城不窥于白日。式刊贞石，用志幽泉。
（录自《隋唐五代墓志汇编》陕西卷第三册）

●开元
№开元００１
【盖】
大唐故于府君墓志铭
【志文】
唐故平州刺史煦山公于府君墓志并序公讳尚范，字承范，洛阳河南人也。高门□洛，积德□□，□功官族，彰乎国史。曾祖义周，直ト将军、瓜州刺史、建平公；祖宣道，凉州刺史、城安公；父保宁，泸州都督府司马；并勋庸弈载，位望优崇，宇量沉远，波澜深旷。至夫韬钤宏略，理化徽猷，道映今古，声芳图谍。公嵩华诞粹，辰昴降精，玉山秀立，乔松直上。文德皇后玉匣升舆，虞歌下殿，以公令望，擢为挽郎。解褐益州参军、转右屯卫录事少府监主簿、城门郎。誉满朋侪，声华籍甚，宦兼内外，风范攸高。
迁长子、雉山、通泉、昌乐四县令，惠化既驰，仁风载路。武城弦奏，虽屈牛刀；重泉政融，还闻鸾舞。俄授沧州司马、相州长史。屏星遐指，实赖王祥之化；骥足长迈，尤资庞统之术。遂迁平州刺史，封煦山公。东海回车，将景山而齐驾；南阳露冕，对高卿而比德。既而星回日迫，锺鸣漏短，扶孔光之杖，方游户庭；颓宣父之山，奄从风烛。春秋七十有七，载初元年六月六日薨於私第。以开元二年正月二十六日与夫人韦氏、李氏合葬於白鹿原，礼也。公器识弘敏，风鉴端邈，孝彰素里，学擅淹中，龙韬武库，凤翔文苑，人伦准的，四海具瞻，暄寒驰骤，百龄俄顷。呜呼哀哉！乃为铭曰：
