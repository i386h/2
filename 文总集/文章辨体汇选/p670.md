<!-- { "loadSidebar": true } -->
　　狙氏子不得父术而得鸡之性焉其畜养者冠距不举毛羽不彰兀然若无饮啄意洎见敌则他鸡之雄也伺晨则他鸡之先也故谓之天鸡狙氏死传其术于子焉且反先人之道非毛羽彩错觜距铦利者不与其栖无复向时伺晨之俦见敌之勇峩冠高歩饮啄而已吁道之坏矣有是夫

　　文章辨体彚选巻四百二十七

　　●钦定四库全书

　　文章辨体彚选巻四百二十八

　　（明）贺复征 编

　　○说二

　　说玄【宋司马光】

　　余少之时闻玄之名而不获见独观扬子之自序称玄盛矣及班固为传则曰刘歆尝观玄谓雄曰空自苦今学者有禄利然尚不能明易又如玄何吾恐后人用覆酱瓿也雄笑而不应诸儒或讥以为雄非圣人而作经犹春秋吴楚之君僣号称王盖诛絶之罪也固存此言则固之意虽愈于歆亦未谓玄之善如扬子所云也余亦私怪扬子不赞易而别为玄易之道其于天人之藴备矣扬子岂有以加之乃更为一书且不知其焉所用之故亦不谓扬子宜为玄也及长学易苦其幽奥难知以为玄者贤之书校于易则义必浅其文必易夫登高山者必践于块埤适沧海者必沿于江汉故愿先从事于玄以渐而进于易庻几乎其可跂而望也于是求之积年乃得观之初则溟涬漫漶畧不可入乃研精易虑屏人事而读之数十过参以首尾稍得窥其梗槪然后喟然置书叹曰呜呼扬子眞大儒者邪孔子旣没学圣人之道者非扬子而谁孟与荀殆不足拟况其余乎观玄之书昭则极于人幽则尽于神大则包宇宙细则入毛髪合天地人之道以为一刮其根本示人所出胎育万物而兼为之母若地履之而不可竆也若海挹之而不可竭也天下之道虽有善者其蔑以易此矣考之于浑元之初而玄已生察之于当今而玄非不行竆之于天地之末而玄不可亡叩之以万物之情而不漏测之以鬼神之状而不违槩之以六经之言而不悖藉使圣人复生视玄必释然而笑以为得已之心矣乃知玄者所以赞易也非别为书以与易竞也何歆固知之之浅而过之之深也或曰易之法与玄异扬不遵易而自为之制安在其赞易乎且如与易同道则旣有易矣何以玄为曰夫畋者所以为禽也网而得之与弋而得之何以异哉书者所以为道也易网也玄弋也何害不旣网而使弋者为之助乎子之求道亦胶矣且扬子作法言所以准论语作玄所以准易子不废法言而欲废玄不亦惑乎夫法言与论语之道庸有异乎玄之于易亦然大厦将倾一木扶之不若众木扶之之为固也大道将晦一书辩之不若众书辩之之为明也学者能专精于易诚足矣然易天也玄者所以为之阶也子将升天而废其阶乎先儒为玄解者多矣然扬子为文旣多训诂指趣幽邃而玄又其难知者也故余疑先儒之解未能尽契扬子之志世必有能通之者比终且学焉

　　唐说【尹源】

　　世言唐所以亡繇诸侯之强此未极于理夫弱唐者诸侯也唐旣弱矣而久不亡者诸侯维之也燕赵魏首乱唐制专地而治若古之建国此诸侯之雄者然皆恃唐为轻重何则假王命以相制则易而顺唐虽病之亦不得而外焉故河北倾而听命则天下为乱者不能遂其乱河北不顺而变则奸雄或附而起德宗世朱泚李希烈始遂其僣而终败亡者田恱叛于前武俊顺于后也宪宗讨蜀平夏诛蔡夷郓兵连四方而乱不生卒成中兴之功者田氏秉命王承宗归国也武宗将讨刘稹之叛先谕三镇絶其连衡之计而王诛以成如是二百年奸臣逆竖专国命者有之夷将相者有之而不敢窥神器非力不足畏诸侯之势也及广明之后关东无复唐有方镇相侵伐者犹以王室为名及梁祖举河南刘仁恭轻战而败罗氏内附王镕请盟于时河北之事去矣梁人一举而代唐有国诸侯莫能与之争其势然也向使以僖昭之弱乗巢蔡之乱而田承嗣守魏王武俊朱滔据燕赵强相均地相属其势宜莫敢先动况非义举乎如此虽梁主之暴不过取霸于一方耳安能强襌天下故唐之弱者以河北之强也唐之亡者以河北之弱也或曰诸侯强则分天子之势子何议之过乎曰秦隋之势无分于诸侯而亡速于唐何如哉

　　杂说【欧阳修】

　　星陨于地腥矿顽丑化为恶石其昭然在上而万物仰之者精气之聚尔及其毙也瓦砾之不若也人之死骨肉臭腐蝼蚁之食尔其贵乎万物者亦精气也其精气不夺于物则藴而为思虑发而为事业着而为文章昭乎百世之上而仰乎百世之下非如星之精气随其毙而灭也可不贵哉而生也利欲以昏耗之死也臭腐而弃之而惑者方曰足乎利欲所以厚吾身吾于是乎有感

　　稼说【苏轼】

　　曷尝观于富人之稼乎其田美而多其食足而有余其田美而多则可以更休而地力得完其食足而有余则种之常不后时而敛之常及其熟故富人之稼常美少秕而多实久藏而不腐今吾十口之家而共百亩之田寸寸而取之日夜以望之锄耰铚艾相寻于其上者如鱼鳞而地力竭矣种之常不及时而敛之常不待其熟此岂能复有美稼哉古之人其才非有以大过今之人也其平居所以自养而不敢轻用以待其成者闵闵焉如婴儿之望长也弱者养之以至于刚虚者养之以至于充三十而后仕五十而后爵信于久屈之中而用于至足之后流于旣溢之余而发于持满之末此古之人所以大过人而今之君子所以不及也吾少也有志于学不幸而早得与吾子同年吾子之得亦不可谓不早也吾今虽欲自以为不足而众且妄推之矣呜呼吾子其去此而务学也哉博观而约取厚积而薄发吾告子止于此矣子过归京师而问焉有曰辙子由者吾弟也其亦以是语之

　　乌说【苏轼】

　　乌于人最黠伺人音色有异輙去不留虽捷矢巧弹不能得其便也闽中民狃乌性以谓物无不可以性取者则之野挈盂饭楮钱阳哭冡间若祭者然哭竟裂钱弃饭而去乌则争下啄啄尽哭者复立他冡裂钱弃饭如初乌不疑其绐也益鸣争乃至三四皆飞从之稍狎迫于罗因举获其乌焉今夫世之人自谓智足以周身而不知祸从于所伏者几何不见卖于哭者哉其或不知周身之术而以愚触死则其为智犹不若乌之始虚于弹韩非作说难死于秦天下哀其以智死楚人不知说难而谓之沐猴天下哀其以愚死二人者其为愚智则异其于取死则同矣寗武子邦有道则智邦无道则愚观时而动旤可及哉

　　二鱼说【苏轼】

　　河之鱼有豚其名者游于桥间而触其柱不知违去怒其柱之触已也则张颊植鬛怒腹而浮于水久之莫动飞鸢过而攫之磔其腹而食之好游而不知止因游以触物而不知罪已乃妄肆其忿至于磔腹而死可悲也夫【河之鱼】
　　海之鱼有乌贼其名者呴水而水乌戏于岸间惧物之窥已也则呴水以蔽物鸟疑而视之知其鱼也而攫之呜呼徒知自蔽以求全不知灭迹其鱼疑识者之所窥哀哉【海之鱼】

　　说用【曽巩】

　　物有根而殖柯叶而茂芽若穗而实翼而天飞足而陆走喙而鸣息而食啮者其形类多矣非有主于虚空以蕃而息之者欤吾观其用亦宻矣彼使之水而濡火而焚雷而动风霆而鸣雪霜而悴雨露而滋硕则世得而知之矣若其裁之为形散之为声充之为气始终之为死生则非水也火也雷也风霆也雪霜也雨露也所能使为之也世固不可测其所以为也然而万物相得以生是则其用非密耶今夫羣而居缝而衣燧而食筑土石构竹木而庐者其嗜欲众矣彼立之君臣父子夫妇兄弟之序为之衣食饮用之物节之以仪通之以声习之以言束缚之以刑则世皆得而知之矣若其扰之使相亲和之使相恱厚之使相让以不争结之使乐出其死而不顾其私迁之使去于利而就于谊则非序也物也仪也声也气也言也形也所能使为之也世固不测其所以为也然而万民相得以治是则其用亦非密耶吾有以知之矣生而死万物者阴与阳也运于内而莫显于外不可得而竆其妙也世之以水火雷风雪霜雨露而求之者妄也亲而善万人者仁与义也兴于上而阴被于下驯于其心而不可强通于其耳目不可得而识其微也世之侈于仪繁于声音执于器据于文字以力驱而法缚者之求之也愈妄易曰阴阳不测之谓神又曰显诸仁藏诸用善播万物善教万民者为之也

　　史说【张舜牧】

　　马文渊有言人贫当益坚老当益壮贫而坚者虽市里小民尚有之老而壮虽士人未之见也韩退之潮阳之行齿髪衰矣不若少时之志壮也故以封禅之说迎宪宗又曰自今请改事陛下观此言伤哉丈夫之操始非不坚誓于金石凌于雪霜既而怵于死生顾于妻孥罕不回心低首求免一时之难者退之是也退之非求富贵者也畏死尔故善为国者如农圃然初则养育其材勿使之夭折终则将就其美勿使之摧折君臣相成同底于道顾必使之至于尽欢竭忠之地亦何有哉唯乐天则不然知其不可为而一舍之危行而放其言怀巻而同其尘可谓晦而明柔而立者也故终其身而不辱如刘梦得栁子厚辈舎文字语言之外复何有哉

　　太极图说【周敦颐】

　　无极而太极太极动而生阳动极而静静而生阴静极复动一动一静互为其根分阴分阳两仪立焉阳变阴合而生水火木金土五气顺布四时行焉五行一阴阳也阴阳一太极也太极本无极也五行之生也各一其性无极之真二五之精妙合而凝干道成男坤道成女二气交感化生万物万物生生而变化无竆焉唯人也得其秀而最灵形旣生矣神发知矣五性感动而善恶分万事出矣圣人定之以中正仁义而主静立人极焉故圣人与天地合其德日月合其明四时合其序鬼神合其吉凶君子修之吉小人悖之凶故曰立天之道曰阴与阳立地之道曰柔与刚立人之道曰仁与义又曰原始反终故知死生之说大哉易也斯其至矣

　　爱莲说【周敦頥】

　　水陆草木之花可爱者甚蕃晋陶渊明独爱菊自李唐来世人甚爱牡丹予独爱莲之出淤泥而不染濯清涟而不妖中通外直不蔓不枝香逺益清亭亭浄植可逺观而不可亵翫焉予谓菊花之隐逸者也牡丹花之富贵者也莲花之君子者也噫菊之爱陶后鲜有闻莲之爱同予者何人牡丹之爱宜乎众矣

　　葬说【程颐】

　　卜其宅兆卜其地之美恶也非阴阳家所谓祸福者也地之美者则其神灵安其子孙盛若培拥其根而枝叶茂理固然矣地之恶者则反是然则曷谓地之美者土色之光润草木之茂盛乃其验也父祖子孙同气彼安则此安彼危则此危亦其理也而拘忌者惑以择地之方位决日之吉凶不亦泥乎甚者不以奉先为计而专以利后为虑尤非孝子安厝之用心也惟五患者不得不慎须使异日不为道路不为城郭不为沟池不为贵势所夺不为耕犂所及五患旣慎则又凿池必四五丈通石必更穿之防水润也旣葬则以松脂涂棺椁石灰封墓门此其大略也若夫精画则又在审思虑矣其各葬者出不得已后不可迁就同葬矣至于年祀寖逺曽髙不辨亦在尽诚各具棺椁葬之不须假梦寐蓍龟而决也葬之穴尊者居中左昭右穆而次后则或东或西亦左右相对而启穴也出母不合葬亦不合祭弃女还家以殇穴葬之

　　怪说上【石介】

