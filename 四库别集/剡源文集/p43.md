<!-- { "loadSidebar": true } -->
　　孙常州既纳印而归筑堂于四明山之阳命之曰耕寛其说曰吾畸于人而完于天介于世而通于独与其盘旋蹙缩于势禄之途数惊而多恧宁自放于耕无适而不足焉且夫挛腰展髀野慢以为礼吾得以寛吾四体行歌散瞩多取而无辱吾得以寛吾耳目作止信期饥饱系时而不自为吾得以寛吾心思岂与夫揺唇触罟动足蹈机驾载疾之车拥鼔谤之旂憧憧然犹疾驰而不止者比耶客戴某闻而叹曰先生寓言哉今夫千金之子居与人羣有徴稼于器而菽粟不分氷耕露斸水种火耘彼服田者或愁乎勤嘻乎先生亦既裂千里土而君之何用躬耕畎畆真若野人之云哉乃其风指则走窃闻之走与先生皆越产也而尝官于吴楚繇所既知而不知者可以类举彭蠡之潴震泽之区由其濵者饶于壤而蔬农其上者暇于力而渔故其君子俨俨舒舒小人则雍雍于于兹非以寛欤越农则不然穴野而渠粪山而畬弓培寸垦岁无赢储盖用寛者不劳而尝给处狭者愈急而无余今先生封疆道徳畦畛礼义播治羣籍壅崇列艺岂弟闻望以为嘉谷优游笃老以为乐岁方欲发廪廥洽春秋迩无邻之不恤逺无乏之不周耆年胜客以燕以游乃操南风乃歌白驹文孙愿息前挨后扶严良日进迎猫虎也雅素时饬尊田祖也清伤和之水旱逺败类之雀防若然者粢盛焉而神莫予吐盖藏焉而冦莫余侮不竞不寠不莠厥土亦不秽予宇藩墉牖戸以保百世之风雨抑走又闻之能劳者不居善施者如忘故自古仁贤之居位其为政也往往可以驯盗贼驱螟蝗必不得已穷居而野处犹能使贪夫吝客愧耻于其乡嘻乎先生逍遥兹堂想见邻曲闻风而逊畔交游熏徳而称良人懐阙里之训家哦召南之章然后道路歌惠穹只降康门比申吕同大寿等松乔并长回视世俗区区祝豚蹄之多获夸防壤之余粮何翅乎沧海一粟太山毫芒哉于时农祥丽天东作胥动先生方清斋啓闗徐行屏从有持善言顺风三诵先生聴之忻然以为贤于张老之颂
　　寄安斋赋【为广平舒君作】
　　智安于无疑勇安于不怵廉安于敖贫让安于不屈内恕者安于寡言达权者安于简出乃有至人行无朋徒止无居室忽焉礼之以衣冠钟鼓而不知为衣冠钟鼔猝然辱之以泥涂袒裼而不知其为泥涂袒裼故能除藩去蔽剖觚破鐍动如大鹏飞扬振迅寄迹于八荒静如神龙收潜变化寄形于一物彼拘拘者方欲与之商行藏筹语黙宜乎叔孙见笑于两生楚龚之徒闻老翁之风而自失也
　　一大庵赋
　　宅侁师与水晶宫道人游道人问其居曰无居既而有居问其名曰吾之居姑为一大庵焉而无以为之名庵之大若何曰吾之庵以鸿蒙浑沌为盘縁昆仑蓬莱为枕托羲和光景为啓闭山川烟云为聨络春秋花木为游观江湖鱼鸟为賔客出无扄鎻入无住着聚无守束散无部落若是何如道人曰异哉庵乎吾无以名之名之一大庵宅侁师归而言于剡翁剡翁曰师之居之所寄则诚大矣惜乎其犹有大也道人名之所指则诚约矣惜乎其犹有约也师不观于南崖之鸱鸢东海之鹳乎夫南崖之鸱鸢朝闯枯虺暮伺田雀投危抵隙穷虚瞰厄极终日之经营寄一馋于击搏彼其区区之志自无望于腾天池而冲云东海之鹳则不然神清气逈欲鲜味薄萧森亢爽摧挛卓削饥餐沆瀣倦倚辽廓若可以游溟茫夸冲漠而名犹登于流俗之绘画用不免于飞仙之羇靮若是者皆累也今宅侁师日诵先民之言以潜西竺之学既自以涵茹妙除烦去缚弃世丝如蛇蜕擅天和于殻固当捐忘名实消融知觉据逍遥为安堵泛无何之空宅犹复凭无较有夸宏博前骞后罩东览西略达者闻之得无有笑列子之御风齐侯之糟粕者乎于是宅侁师闻之微笑取茗更瀹翁亦辗然振襟而作
　　竹坡图赋
　　润韩仲文所居之竹坡蓟李仲实图之剡源戴表元赋之其赋曰吾闻楚江之濆修竹如云盖扬州之土植从古昔而已云有一隽人宅居其隈风烟徼遮云霄去来骚骚乎若环群自束前麾幡而后羽骑翛翛乎又若离尘逺举凌贝阙而登琼台于时雪止筵敞风微帐开接鼓吹罗罇罍抚群阴之婆娑眺故邱之崔嵬吊古人之名园茂苑秾花靓卉皆已声消而迹灭而吾区区之所玩恱独欝然髙出乎氛埃则岂不可为临文感慨顾景徘徊者乎或曰是亦寓尔物之于形久无不化金销石糜川堙山罅而况工力之所转移尘土之所覆借曾把玩不能须臾而君胡为乎欲寻岘首之留连踵牛山之悲咤乃有倜傥竒士恢疎通儒洒以秋兔之髦写以冰茧之腴寝玩食阅津携张趋内不爽身心之安而外无废耳目之娱观其乍起忽仆如颦复笑欹烟偃露涵阴吐照萦纡歴落曲尽其妙诚可以舒襟绅窥道要何必拟昆仑以访药慕苏门而闻啸然后存浮居之胜观快长年之清眺主人于是斋形返息頽然如醺赋微言以三作期托老乎此君
　　缩轩赋
　　戴子既为缩轩于剡居之西有客过之哂然而叹曰戴子将隠乎抑将以为徳乎何其志之髙而言之谦也戴子曰不然吾三十年行乎功名之途而涉于是非之林及今年渐衰而始休业无成而多悔进不能有为于时以光宗姻起门祚退不能资其所自力以树田园活尊稚七暑而一葛十晡而九糜皇皇乎徒勤而无所施荒荒乎内怵惕而人莫之知支隙巢以窜伏聊憇惫而逃墟盖不武以成怯非能髙而为卑而何暇于隠何以徳为哉客曰子不观于南山之熊东海之鲸鱼乎夫南山之熊人知其勇也然而未尝狎于郊岂不知夫郊之获为饱于麓如使日月而见之则人得以轻其勇矣东海之鲸鱼其怒也能覆千斛之舟习于海者未尝遇而覆其舟也今夫能言之士聴先生之说以游于千万人之都与操利业以闯伺于四通八达之市人人志于取也趋喜而违怒据安而逊危其事良苦矣有一不当意而无尺寸之地以居其躬子不匿避之而欲以常盛之名掲乎必趋之冲此岂徒无得而已殆难知其所终故曰寡求而少愿者守身之宝也不争而善让者逺灾之道也且夫华韡者老而归根饰美者劳而返素火以晦传烬厯以退合度子毋以昔之掲掲而病今之龊龊安知非子徳之将就而乐其夸耶官虽薄犹贤于无名居虽隘犹愈于无家三遇兵而不死一谋归而就成心懐贞士之操身漏闲民之征一以子为佣胥亦或以为夫一以子为羇雌亦或以为雄熈熈乎蚩蚩乎无誉无防人不得以锢子之衔无势无辱天不得以制子之梏子于此犹不足顾今之侧肩曲项擎拳累足以求伸者宁得如子之缩乎察子之介介诚有所缺然子且自视孰与古之黔娄莱芜贤黔娄贤而死不衾莱芜贤而生无炊子敢望丰衣给食乎哉姑务缩而图之缩于赀者康缩于力者强缩于名者良缩于徳者百世不忘故今登子之轩嘉子之谊将濶略乎隘夫曲士之节而荡摩于大贤君子之事于子何如戴子闻其言始而蹙然若无所容既而涣然以怡矣久而恢然于中忘其居之约而身之穷也
　　喜友堂赋
　　梅林先生家于海隅柔兆之岁失其先庐先生携孥东西窜奔三岁而归蒿蓬没垣有季累累亦倦于行顾瞻嗟伤潸然不宁嘻彼行旅道途之人望屋而馆心援色亲鸟巢于林兽穴于麓日暮相求各以其族先君之息惟季与余出此万死乃不共居是曾行路之人与二物之不如也爰议筑堂食其旧除荒疏秽以户以牖先生左处其季在右雍雍于于子姓先后徴嘉名于陶诗命是堂以喜友名成益喜与客饮酒酒半有客离席而叹扬襟振弁粲齿舒顔曰子所谓喜吾能言之凡人喜幸出于忧患病者喜愈客者喜还困者喜舒危者喜安又有人焉縁物而喜夸者喜权哗者喜市荒者喜色贪者喜贿今先生羇旅之余藜藿之伍行无轩车居无妾圉退无货财进无官府于彼所喜既弃不取脱鬼为人化墟作家惊还痛定未遑其他恂恂骨肉感叹咨嗟遂团圞于一室深慰喜而无涯此于人情相去几何哉且子不闻之乎有庳放象舜实为兄周公管蔡不免相去兄弟之间圣贤所难下至汉文淮南斗粟魏邸急语唐宫飞镞贵极万乗富兼九州岂曰无家兄弟为仇先生之居虽陋不完我行其庭尔箎尔埙先生之身虽穷不偶我觌其私尔足尔手食不待奢分饔并餐衣不待华同温共寒霜露之晨风月之夕行吟接屦坐讽聨席昔也斯墟风栖雾泊今也斯堂啸歌燕乐昔也斯墟萤飞燐走今也斯堂图书俎豆且先生自以无愿于人而道伸于闺门自以无用于世而政行于邱园三畆之宅十畆之原弟耨于后兄耕于前既孝既友从容笑言醖此醇醴盎如春温凡登斯堂与饮斯醴归视其家谁无兄弟是先生之喜不私诸巳将令吾徒闻风而起将令吾居胥为孝友之里也于是先生欣然环坐皆喜众客酢酒先生起舞而酌其季曰岂无他人不如我同父兄弟更醉众客欲行先生又起而酌客曰虽有兄弟不如友生
　　息斋赋
　　蓟邱李仲賔郎中风流博雅经济人也而好世外之学盛年华士风度潇然异时尝以息名斋属剡源戴子赋之赋曰
　　蓟邱之阳有一人焉非隠非吏不儒不仙手握昭囘之章口诵逍遥之篇跨鸿防抗青云同游星辰动揺天钧盖其道术既超乎物表而名迹未离乎人羣者也玩大化之所趋悟浮生之无穷寄百世于须防期已息乎心躬曰何行而非家虽嚣隘而能容噫嘻乎子独不观之水上之沤乎谓水息而为沤则浮然而流不知其休谓沤息而为水则波然而起不知其已是水与沤皆非所以息也又不观之木与风乎风欲息而木窽之鸣木欲息而风挠之零谓风累木风无形谓木累风木无声是木与风皆非所以息也今夫人之居世何以异于水沤风木之相遭鸡鸣而起百体皆劳彼求息乎梦寐则有误饮食于田猎惑钱财于粪秽彼求息乎老耄则有闻鸣钟而不休思秉烛以继照志燕者息燕不息燕者益北其辕志越者息越不息越者愈南其辙人有常言贫者欲富富者欲贵贵者欲不死彼逹者姑舍是无辱无荣无死无生以入于不争鬼神莫之敢撄若是不既息乎而山中之鸟或以喑烹潜居渊观或走而惊彼犹未逃乎实与名耶故有南华戃恍之裔西方竒诡之伦捐有说幻梯空谈真凡皆客所未喻吾将叩之其人
　　静轩赋
　　东平阎公名某居静轩剡源戴表元为之赋曰
　　世有欲静者问于其师其师敎之以学坐盖屏居久之能安于足而不能安于饥穷之水火于是敎之以学然又絶语久之能忘于口而不能忘爱憎之荆棘于是敎之以息交则不能螫穴而栖巢敎之以寡求则不能餐松而饮流故嵇叟以慕仙伤生杨卿以忤物招咎喑鴈先尽柔木速折恶影者走而滋多逃声者除而愈有呜呼悲夫事有适至理有固然子不观于空洞没沧溟之渊方其决阴谷防层巅经苍莽而始激触萦纡而弥喧迨至乎钜海则沉沉湛湛人莫测其亏全又不观阴阳四时之去来前者谁挽后者谁推但见河汉乌飞而兎没草木实落而花开人之营营与识俱生识步而驰识取而争穷血气之所趋虽贤愚其同情惟夫大静之士得智遗智居名避名用能玩外物若蝉蜕戏世好为孩婴时然后出不得已于出则山揺而岳动时然后处不得已而处则鹄峙而鸾停时然后黙不得已于黙则风收而霆息时然后语不得已于语则玉振而金声彼沾沾之小夫与硁硁之俗子勺水盈缩杯羮愠喜间有闻苏门而习啸望箕山而结轨岂不贤于其徒语诸大人先生之门是犹过蓬莱而夸海市也
　　容容斋赋
　　东平徐公书燕居之斋曰容容剡源戴表元尝过之问曰是非汉人之所云白璧不可为者耶公曰不然因拟其意作容容斋赋久不即就而公归东平懐感旧话不敢负言乃为赋曰
