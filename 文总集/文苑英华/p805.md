<!-- { "loadSidebar": true } -->
　　臣闻书曰惟上帝不常作善降之百祥作不善降之百殃祸福之来惟人所召应符影响可不惧哉伏惟殿下禀粹重离摛英若木道光储贰誉表元良扫凶祲而邦家以宁賛寳歴而皇祚方永凡在羣品莫不仰頼语成功则巳大矣论盛业则巳崇矣唯当养徳青宫问安紫极去恶除本为善务滋纳忠谠于正人杜浮媚于邪迳逰心经史引接文儒览古今之得失为行事之镜日新其美岂不盛欤近承谄曲之徒私进女色莫非倡荡秽迹可知将入宫闱以为娱乐伤教败礼岂复是过及其出入矜夸恩幸坊曲之间能无漏泄至如荣忝簮笏迹预朝廷稍渉奸私尚为深累况一国之储副万方所瞻奉焉可不自戒且政之兴衰皆由化下自上所及若草随风理在必然不可不慎窃惟后宫命妇员品稍多兼选良人固为淑丽止足之赏【疑】讵假旁求此非殿下之本心直被小人之所误臣实庸鄙智识无闻滥齿荣班谬叅宫相职在规谏冀申裨补若其嘿而自守何以上答圣恩非直尸素之罪人亦当神祗之所谴敢罄愚直以効涓尘伏愿悔巳徃之失知昨非之念色荒之诫惩纵败之言勿近小人无听邪说常恐有失兢惧为心则睿徳被于羣方颂声振于甿俗天垂福祐永保无疆傥防采纳幸甚幸甚谨昧死奉启以闻轻触威严伏待斧钺谨启
　　上东宫启【宗在东宫遣使采女乐就率更寺肄习】贾　曽【景云中为太子舎人】
　　臣闻作乐崇徳以感人神韶夏有容咸英有节妇人媟黩无预其间昔鲁用孔子几致【旧唐书作至】于霸齐人惧之馈以女乐鲁君既受孔子遂行戎有由余兵强国富秦人反间馈之美女戎王耽恱由余乃奔斯则大圣贤君【旧唐书作名贤】疾之巳久良以妇人为乐必务冶容娃姣动心蛊惑防志上行下效滛俗将成败国乱人实由兹起伏惟殿下神武命代文思登庸宇内颙颙瞻仰徳化而渇贤之美未被于甿謡好妓之声或闻于人听岂所以追启诵之徽烈袭尧舜之英风者哉至若监抚余闲宴私多豫后庭妓乐古或有之非以风人为弊犹隠至于所司教习彰示羣寮慢妓滛声实亏睿化伏愿下明【旧唐书作教】令发徳音屛倡优敦雅颂率更女乐并令禁断诸使采召一切皆停则朝野内外皆知殿下放郑逺佞辉光日新凡在含生孰不欣戴谨启





　　文苑英华巻六百五十一
　　钦定四库全书
　　文苑英华巻六百五十二　　宋　李昉等　编劝学
　　上东宫劝学启一首　　上东宫请讲学启一首
　　荐士
　　上桂州李中丞荐卢遵启一首
　　荐韩乂启一首　　　　荐王宁启一首
　　贺官【杂贺附】
　　贺陆相公拜相启一首　贺赵相公拜相启一首贺赵江陵宗儒辟符载启一首
　　贺裴相公破淮西启一首
　　贺门下裴相公启一首
　　贺门下李相公启一首
　　贺中书门下平泽潞启一首
　　贺相国汝南公启一首
　　贺髙相公除荆南启一首
　　劝学
　　上东宫劝学启【宗为太子时】　　　刘　宪
　　臣以今月二十二日侍从外叅亲奉令防令臣勾当所进书随了随进并语臣云当今闲暇正好读书臣自承殿下之好尚私心欢喜不能自胜伏惟天纵神武生知睿诚时与理会固无待勤求然自古及今皆重于学至于光辉盛徳发扬令闻安静身心保宁家国除此之外更无以加常人读书拟干爵禄事湏精熟乃堪试练殿下居副君之位有絶世之才岂假寻章摘句哉盖应略知大意而巳用功甚少为利极多伏愿克成美志无弃暇日上以慰至尊之心下以答庶寮之望幸甚幸甚侍读禇无量经明行脩在朝罕匹是以皇帝简择令侍殿下谓宜时防召问而察其言臣以愚劣忝迹端士区区之诚莫不罄竭谨启
　　上东宫请讲学启【宗为太子时】　　张　说
　　臣某等启臣闻安国家定社稷者武功也经天地纬礼俗者文教也社稷定矣固宁辑于人和礼俗兴焉在刋正于儒范顺考古道率由旧章故周文王之为太子也崇礼不倦魏文帝之在春宫也好古无怠博览史籍激扬令闻取髙前代垂名不朽伏惟皇太子殿下英睿天纵圣敬日跻神算宻发雄威立断廓清氛祲用宁国家兆人由是归徳六合所以推功主鬯青宫固本也分务紫极观政也副羣生之望作累圣之储殿下之于天下可谓不轻矣监国理人可谓至重矣莫不拭目而视清耳而听冀闻异政以裨圣道臣愚伏愿崇太学简明师重道尊儒以养天下之士今礼经残缺学校陵迟歴代经史率多纰缪实殿下阐扬之日刋定之秋伏愿博采文士旌求硕学表正九经刋考三史则圣贤遗范粲然可观况殿下至性神聪留情国体幸以问安之暇应务之余引进文儒详观文典商略前载讨论得失降温顔开谠议则政途理体日以增益继业承祧永垂徳美臣等行业素轻艺能寡薄顾慙端士叨侍宫闱日夜祗惧无以匡辅区区防诚愿効尘露轻进刍鄙庶垂采择临启如失伏用兢惶谨启
　　手令答曰经史脱误事资刋理自非通儒孰详大义侍读等升堂观【集作覩】奥能定阙文今司经崇文皆有旧籍敬承来教即令考序项日以来未暇数【集作接】对何尝少选而忘徳音寻当叙进羣英【集作公】冀闻余论仍令【集作今仍】录留启本以代书绅
　　荐士
　　上桂州李中丞荐卢遵启　　栁宗元
　　某启凡士之当显宠贵剧则其受赐于人也无徳心焉何也彼将曰吾势能得之是以所出者大而其报也必细居穷厄困辱则感槩捧戴万万有加焉是以所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之于中者异也若宗元者可谓穷厄困辱者矣世皆背去顦顇旷野独頼大君子以明智垂仁问讯如平生光耀囚锢若被文绣呜呼世之知止足者鲜矣既受厚遇则又有不巳之求以黩阁下之严威然而亦欲出其感槩捧戴而效其巨者伏惟阁下留意裁择幸甚幸甚伏以外族积徳儒厚以为家风周齐之间兄弟三人咸为帝者师孝仁之誉髙于他门伯舅叔仲咸以孝徳通于鬼神为文士所纪述相国彭城公尝号于天下名其孝以求其类则其后咸宜硕大光宠以充神明之心今乃雕防沦落莫有逹者岂与善之道无可取耶独内弟卢遵其行类诸父静専温雅好礼而信饰以文墨逹于政事今所以闻于閤下者无怍于心无愧于色焉以宗元弃逐枯槁故不求逹仕不务显名而又难乎其进也窃髙閤下之举贤容众故愿委心焉则施泽于遵过于厚赐小人也逺矣以今日之形势而不废其言使遵也有籍名于天官获禄食以奉养用成其志一举而有知恩之地【地集作士】焉可不谓务其巨者乎伏惟试详择焉言而无实罪也其敢逃大谴【七字集作罪其敢逃】进退恐惧不知所裁不宣谨启
　　荐韩乂启　　　　　　　　杜　牧
　　某启昨日所启言韩拾遗事非与韩求衣食救饥寒也御史亦岂为救饥寒之官乎中丞必曰大梁奏取韩以救饥寒何不去夫幕吏乃古之陪臣以人为北面虽布衣无耻之士亦宜访其乐与不乐况有耻【集作道】之君子乎韩以旅寓洛中非不乐汴【集作梁】也不甘不告之请耳韩及第后归越中佐沈公江西宣城府罢唐扶中丞辟于闽中罢府归路由建州妻为元晦同髙祖妹恶晦为人不省之及晦得越乃弃产避之居常州殷俨者仰韩之道自闽寄百缣遗之及门不开书缄而斥去之牧比两府同院但见其亷慎髙絜亦未知其道太和八年自淮南有事至越见韩居【集作君】于境上三畆宅两顷田树钓鱼唯召名僧为侣余房究易嬉嬉然无日不自得也未尝及身名出处之语未尝入公府造请与幕吏宴逰因此不为缙绅所相见礼萧髙二连帅至即日造其庐询以【集作其】政事称先人梓材有文学髙名没于越之府幕故不愿复为越賔及髙至许下厚礼辟之其为人也贞絜芳茂非其人不与逰非其食不敢食萧舎人考功崔员外是趋于韩交者牧复趋于萧崔二君子者即韩之去牧其间不啻容数十人矣亦安得知其贤而言之复不僣乎伏恐中丞谓韩求官以衣食干交朋者中丞初在宪府固宜慎选御史御史固非救饥寒之官某乆承恩知但欲荐贤于盛时虽至浅陋亦知不可以交友饥寒求清秩以干大君子者伏恐【集作虑】未审诚恳故此具陈本末伏惟照察谨启
　　荐王宁启
　　某启前渭南县令王宁前件官实有吏才称于众口年少强力一也遇事必能裁割二也既蕴智能无头角夸诞三也亷直可保四也处于骄将内臣之间必能和同五也今者邉将生事杂虏起戎不忧兵甲唯在馈运某过承恩奬輙敢荐才伏惟取舍之间特赐恕察谨启
　　贺官【杂贺附】
　　贺陆相公拜相启　　　　　吕　颂
　　某启伏见诏书相公拜上台之位寅亮天工登翊王室弼成大化伫致和平叶一人梦卜之求副四海具瞻之望凡在中外孰不庆幸方今圣主文明天下思理兵革不举于兹十年黎元有再安之望戎马有归牧之势夫物应有兆机生其防制动者守乎静求直者端乎表秉钧者慎始而圗其终也相公天实生徳锡我皇家颙颙苍生延首以望蛮夷左袵亦仰无穷某受任遐荒职在邉镇瞻恋欣忭无任下情
　　贺赵相公拜相启
　　某启伏见某月日诏书伏承相公膺启沃之心登辅弼之任人望巳久天意下从休声飚驰浃洽海内凡在士庶不胜庆幸伏以陛下文徳聿脩武功克静祲沴不作升平渐阶正可乗天时以创制因人事以立法天其或者必以相公乗启圣之运致仁寿之期自然百度以贞九流式叙霜露所坠罔不开化蠢动含生皆遂其性致君尧舜何独古人某受命荒服职在天涯瞻望喜跃无任下情
　　贺赵江陵宗儒辟符载启　　栁宗元
　　某启伏闻以武都符载为记室天下立志之士杂然相顾继以叹息知为善者得其归向流言者有所间执直道之所行义风之所扬堂堂焉实在荆山之南矣幸甚幸甚夫以符君之艺术志气为时闻人才位未会盘桓固久中间因縁防在危邦与时偃仰不废其道而为见忌嫉者横致唇吻房给事以髙节特立明之于朝王吏部以清议自任辨之于外然犹小人浮议困在交防凡诸侯之欲得符君者城聮壤接而惑于腾沸环视相让莫敢先举及受署之日则皆开口垂臂怅望悼悔譬之求珠于海而径寸先得则众皆怏然罢去知竒寳之有所归也呜呼巧言难明下流多谤自非大君子出世之气则何望焉瞻望清风若在天外无任感激欣跃之至轻黩陈贺不胜战越不宣谨启
　　贺裴相公破淮西启　　　　元　稹
　　某启伏见当道节度使牒伏承相公生禽吴元济归斩阙下功髙振古事絶称言亿兆讙呼天下幸甚某闻举世非之而心不惑者谓之明羣疑未亡而计先定者谓之智日者天弃淮蔡蓄为污潴五十年间三后垂顾尔元济继为凶妖谓君命可逃以父死为利圣上以睿谟神筭方议剪除羣下守见习闻咸懐阻沮公英猷独运卓立不囬内排疑惑之词外辑异同之旅三军保任一意诛锄投石之卵虽危拒轮之臂犹奋頼閤下忠诚愤激亲自拊廵灵旗一临余沴电扫此所谓俟周公而后淮夷服得元凯而后吴冦平凡在陶甄孰不忻幸况某早趋门馆抃跃尤深僻守遐荒不获随例拜贺无任踊跃徘徊之至
　　贺门下裴相公启　　　　　刘禹锡
