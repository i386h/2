<!-- { "loadSidebar": true } -->
　　周南著美，岐山表灵。叶繁汉室，枝茂晋庭。皎皎夫子，奇特播名。幼有异行，世存风烈。早驰问望，晚怀耿节。颇尚豪雄，升名禁闼。舍爵策熏，允归明哲。辉赫大晋，封豕多故。式扬庙略，克清天步。海滨既折，江淮亦激。汉水作藩，条章斯布。俗哥揆日，人谣何暮。忠贞作相，追踪绛侯。将亭嘉茂，扰掩芳猷。潜光阳甸，返旆吴丘。旧阙虽入，乡路冥浮。从荣制墓，终非昼游。春墟以绿，清淮自流。深沈素，缭绕朱旒。玄堂寂寂，黄泉悠悠。书方易折，家揭难留。镌兹幽石，万代千秋。（碑拓本，案，碑在宜兴孝侯庙，题陆机撰，王羲之书，唐元和六年，义兴县令陈从谏重树，据文有太兴二年语，明非陆机撰，反覆观之，其骄俪对偶，当属旧文，馀则唐入以新修晋书及他说添补，今以旧文当格，其添补文旁注，以别异之。）

　　○九山庙碑

　　九显灵府君者，太华之元子阳九，列名号曰九山府君也。南据嵩岳，北带洛筮。晋元康二年九月太岁在戍。（案，此谓月太岁也，《大典》近刻作太岁庚午，误。）帝遣殿中中郎将关内侯樊广缑氏令王与主簿传演奉宣诏命，兴立庙殿焉。（《水经·洛水》注）

　　○百蛊将军显灵碑

　　将军姓伊氏，讳益，字ㄨ岂攵，帝高阳之第二子伯益者也。晋元康五年七月七日，顺人吴义等建立堂庙，永康元年二月二十日，刻石立颂，赞示後贤。（《水经·洛水》注）

　　○张苍梧碑

　　君讳镇，字义远，吴国吴人。忠恕宽明，简正贞粹，泰安中除苍梧太守，讨王含有功，封兴道县侯。（《世说·排调篇》注，张苍梧是张凭之。）

　　○陆迈碑

　　迈字功高，吴郡人。器识清敏，风检澄峻，累迁振威太守尚书吏部郎。

　　○周阐墓砖文

　　晋升平四年三月四日，太学博士陈留邦雍丘县周墟里周阐字道舒，妻活，晋浔阳太守谯国龙冈县柏逸字茂长小女，父晋安成太守鹰扬男讳蟠字永时。（《涧泉日记》下，法华人发古冢得传，皆有刻字，又岩下放言，法华山发古冢，得一碑刻。）

　　○太社祝文

　　地德普施，惠存无疆，乃建太社，保佑万邦，悠悠四海，咸赖嘉祥。（《宋书·礼志》四，元帝建武元年，又依洛京作二社，其太社之祝云云。）

　　○帝社祝文

　　坤德厚载，王畿是保。乃建帝社，以神地道。明祝惟辰，景福来造。（同上其帝社之祝云云。）

　　○帝冠祝文

　　令月吉日，始加元服。皇帝穆穆，思弘兖职。钦若昊天，六合是式。率遵祖考，永永无极。眉寿惟祺，介兹景福。（《晋书·礼志》下，《宋书·礼志》一，《通典》五十六。）

　　○两足虎文

　　武形有亏，金兽失仪。圣主应天，斯异何为。（《晋书·五行志》中，太康六年，南阳献两足虎，此毛虫之孽，识者为其文言兆乱也。）

　　○题邺城门

　　大事解散暂欲遽，请且归赴时务。昔以义来，今以义去。若复有急更相语。（《晋书·成都王颖传》，留义募将士既久，咸怨旷思归，或有辄去者，乃题邹城门云云，颖知不可留，乃谴之。）
卷一百四十七
前赵
刘渊
渊字元海，新兴匈奴人。左贤王刘豹子，魏末为侍子在洛阳。太康中代父豹为左部帅，拜北部都尉，杨骏辅政，以为建威将军五部大都督，封汉光乡侯。元未坐事免，成都土颖表行宁朔将军，监五部军事。永兴初为冠军，将军封卢奴伯，寻拜北单于，参丞相军事，行至左国城，自称汉王，改元元熙，都离石。永嘉二年僭即皇帝位，国号曰汉，改元永凤，其明年改元河瑞。以晋永嘉四年死，在位七年，谥曰光文皇帝，庙号高祖。

　　○即汉王位下令

　　昔我太祖高皇帝以神武期，廓开大业。太宗孝文皇帝重以明德，升平汉道。世宗孝武皇帝拓土攘夷，地过唐日。中宗孝宣皇帝搜扬俊，多士盈朝。是我祖宗道迈三王，功高五帝，故卜年倍于夏商，卜世过于姬氏。而元成多僻，哀平短祚，贼臣王莽，滔天篡逆。我世祖光武皇帝诞资圣武，恢复鸿基，祀汉配天，不失旧物，俾三光晦而复明。神器幽而复显，显宗孝明皇帝、肃宗孝章皇帝，累叶重晖，炎光再阐。自和安已後，皇纲渐颓，天步艰难，国统频绝。黄巾海沸于九州，群阉毒流于四海，董卓因之，肆其狂勃，曹操父子，凶逆相寻。故孝愍委叶万国，昭烈播越岷蜀，冀否终有泰，旋轸旧京。何图天未悔祸，後帝窘辱。自社稷沦丧，宗庙之不血食，四十年于兹矣。今天诱其衷，悔祸皇汉，使司马氏父子兄弟迭相残灭。黎庶涂炭，靡所控告。孤今猥为群公所推，绍修三祖之业，顾兹暗，战惶靡厝。但以大耻未雪，社稷无主，衔胆栖冰，勉从众议。（《晋书·载纪·刘元海传》，《十六国春秋》一。）

　　○致王弥书

　　以将军有不世之功，超时之德，故有此迎耳，迟望将军之至。孤今亲行将军之馆，辄拂席洗爵，敬待将军。（《晋书·王弥传》，《十六国春秋》九。）
刘粲
粲字士光，刘聪太子，以晋太兴元年嗣伪位，改元汉昌，为其臣靳准所杀，谥曰隐帝。

　　○请杀愍帝表

　　子业若死，民无所望，则不为李矩赵固之用，不攻而自破矣。（《十六国春秋》四，案鸿原书久亡，今本系明屠乔孙项琳之二人汇辑群书，重加编造，其所载文翰，都有所本，然亦有未详出处者，姑录之俟考，後皆放比。）
刘曜(yào)
曜字永明，渊从兄子，历仕至相国都督中外诸军事，以晋太兴元年即伪位，改元光初，其明年改国号曰赵，在位十三年，为石勒所灭。

　　○下令议除汉宗庙改国号

　　盖闻王者之兴，必始祖。我皇家之先，出自夏后，居于北夷，世跨燕朔。光文以汉有天下岁久，恩德结于庶民。故立汉祖宗之庙，以怀民望，昭武因循，遂未悛革。今欲除宗庙，改国号，御以大单于为太祖，亟议以闻。（《十六国春秋》五）

　　○下书追赠崔岳等

　　盖褒德惟旧，圣后之所先，念惠录孤，明王之盛典。是以世祖草创河北，而致封于严尤之孙，魏武勒兵梁宋，追恸于桥公之墓。前新赠大司徒烈愍公崔岳、中书令曹恂、晋阳太守王忠、太子洗马刘绥等。或识朕于童乱之中，或济朕于艰窘之极，言念君子，实伤我心。《诗》不云乎？“中心藏之，何日忘之”，岳汉昌之初，虽有褒赠，属否运之际，礼章莫备。今可赠岳使持节侍中大司徒辽东公，恂大司空南郡公，绥左光禄大夫平昌公，忠镇军将军安平侯，并加散骑常侍。但皆丘墓夷灭，申哀莫由，有司其速班访岳等子孙，授以茅土，称朕意焉。（《晋书·载记·刘曜传》，《十六国春秋》五。）

　　○下书封乔豫和苞

　　二侍中恳恳有古人之风烈矣，可谓社稷之臣也。非二君，朕安闻此言乎？夫以孝明于承平之世，四海无虞之日，尚纳锺离一言，而罢北宫之役，况朕之暗眇，当今极弊，而可不敬从明诲乎？今敕悉停寿陵制度，一遵霸陵之法，诗不云乎？“无言不酬，无德不报”。今封豫安昌子，苞平舆子，并领谏议大夫，可敷告天下，使知区区之朝思闻过也。自今法政有不便于时，不利社稷者，其诣阙极言，勿有所讳。（《晋书·载记·刘曜传》。《十六国春秋》五。）
刘娥
娥字丽华，刘殷女，聪既僭位，召为右贵嫔，寻拜为后，死谥武宣皇后。

　　○手疏启救陈元达

　　伏闻将为妾营殿，今昭德足居，皇仪非急。四海未一，祸难犹繁，动须人力资财，尤宜慎之。廷尉之言，国家大政。夫忠臣之谏，岂为身哉？帝王拒之，亦非顾身也。妾仰谓陛下上寻明君纳谏之昌，下忿暗主距谏之祸，宜赏廷尉以美爵，酬廷尉以列土，如何不惟不纳，而反欲诛之？陛下此怒，由妾而起，廷尉之祸，由妾而招，人怨国疲，咎归于妾，距谏害忠，亦妾之由。自古败国丧家，未始不由妇人者也。妾每览古事，忿之忘食，何意今日，妾自为之。後人之观妾，亦犹妾之视前人也，复何面目仰侍巾栉，请归死此堂，以塞陛下误惑之过。（《晋书·列女·刘聪妻刘氏传》，聪将起皇仪殿，其廷尉陈元达切谏，聪大怒，将斩之，娥在後堂，私敕左右停刑，手疏启云云。又见《十六国春秋》八，与此多异。）
刘易
易，刘聪子，封河间王，为车骑大将军，进太尉，拜太宰，以谏不用忿恚死。

　　○谏用宦官王沈等表

　　臣闻善人者，乾坤之纪，政教之本也。邪佞者，宇宙之螟塍，王化之蟊贼也。故文王以多士基周，桓灵以群阉亡流，国之兴亡，未有不由于此也。自古明王之世，未尝有宦者与政，武、元、安、顺，岂足为故事乎！今王沈等乃处常伯之位，握生死予夺于中，势倾海内，爱憎任之，矫弄诏旨，欺诬日月，内谄陛下，外佞相国，威权之重，侔千人主矣。王公见之骇目，卿宰望尘下车，铨衡迫之，选举不复以实，士以属举，政以贿成，多树奸徒，残毒忠善，知王琰等忠臣，必尽节于陛下，惧其奸萌发露，陷之极刑。陛下不垂三察，猥加诛戮，怨感穹苍，痛入九泉，四海悲惋，贤愚伤惧。沈等皆刀锯之馀，背恩忘义之类，岂能如士人君子感恩展效，以答乾泽也。陛下何故亲近之？何故贵任之？昔齐桓公任易牙而乱，孝怀委黄皓而灭，此皆覆车于前，殷鉴不远。比年地震日蚀，雨血火灾，皆沈等之由。愿陛下割翦凶丑，与政之流，引尚书御史，朝省万机，相国与公卿，五日一入，会议政事，使大臣得极其言，忠臣得逞其意，则众灾自弭，和气呈祥。今遗晋未殄，巴蜀未宾，石勒潜有跨赵魏之志，曹嶷密有王全齐之心，而复以沈等助乱大政，陛下心腹四支，何处无患？复诛巫咸，戮扁鹊，臣恐遂成桓侯膏肓之疾，後虽欲疗之，其如病何！请免沈等官，付有司定罪。（《晋书·载记·刘聪传》，太宰刘易，及大将军刘敷，御史大夫陈元达，金紫光禄太夫王延等诣阙谏云云，聪以表示沈等寝之，又见《十六国春秋》二。）
王弥
弥字子固，东莱人。惠帝末，妖贼刘伯根以为长史。伯根死，刘渊以为镇东大将军青徐二州牧，都督缘海诸军事。寻为司隶校尉，加侍中特进，进征东大将军，封东莱公，後为石勒所杀。

　　○书贺石勒

　　公获苟而用之，何其神妙？使为公左，弥为公右，天下不足定也。（《晋书·王弥传》，勒擒苟，以为左司马，弥谓勒云云，又《载纪·石勒传》，作伪卑辞使谓勒。《十六国春秋》九作乃以书贺勒，又十一作使贺勒。）
陈元达
元达字长宏，後部人。刘渊僭号，征为黄门郎，刘聪时转廷尉，拜御史大夫，以谏不用自杀。

　　○谏起皇仪楼

