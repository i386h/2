<!-- { "loadSidebar": true } -->
　　六日过荆门十二碚皆高崖绝壁崭岩突兀则峡中之险可知矣过碚望五龙及鸡笼山嵳峩正如夏云之竒峯荆门者当以险固得名碚上有石穴正方高可通人俗谓之荆门则妄也晚至峡州泊至喜亭峡门在唐为硖州后改峡而印文则为陜州元丰中郎官何洵直建言陜与陜相乱请改铸印文从山事下少府监而监丞欧阳发言湖北之陜州从阜从夹【夹从两人】陜西之陜州从阜从夹【夹从两入】偏旁本各不相乱恐四方谓少府监官皆不识字当时朝士之议皆是发而卒从洵直言改铸云至喜亭记欧阳公撰黄鲁直书
　　七日见知州右朝奉大夫叶安行字履道以小舟逰西山甘泉寺竹桥石磴甚有幽趣有静练洗心二亭下临江山颇踈豁法堂之右小径数十步至一泉曰孝妇泉谓姜诗妻厐氏也泉上亦有厐氏祠然欧阳文忠公不以为信故其诗曰丛祠已废姜祠在事迹难寻楚语讹又此篇首章云江上孤峯蔽緑萝初读之但谓孤峯防藤萝耳及至此乃知山下为緑萝谿也又至汉景帝庙及东山寺景帝不知何以有庙于此欧阳公为令时有祈雨文在庙中东山寺亦见欧阳公诗距望京门五里寺外一亭临小池有山如屏环之颇佳晚羣集于楚塞楼遍歴尔雅台锦障亭前海棠二本亦百年物尔雅台者图经以为郭景纯注尔雅于此
　　八日五鼓尽解船过下牢闗夹江千峯万嶂有竞起者有独拔者有崩欲压者有危欲坠者有横裂者有直圻者有凸者有洼者有罅者竒怪不可尽状初冬草木皆青苍不雕西望重山如阙江出其间则所谓下牢谿也欧阳文忠公有下牢津诗云入峡山渐曲转滩山更多即此也系船与诸子及师登三防洞蹑石磴二里其险处不可着脚洞大如三间屋有一穴通人迳然隂黑峻险尤可畏缭山腹伛偻自岩下至洞前差可行然下临溪潭石壁十余丈水声恐人又一穴后有壁可居钟乳嵗乆垂地若柱正当穴门上有刻云黄大临弟庭坚同辛纮子大方绍圣二年三月辛亥来逰旁石壁上刻云景祐四年七月十日夷陵欧阳永叔下缺一字又云判官丁下又缺数字丁者寳臣也字元珍今丁字下二字亦髣髴可见殊不类元珍字又永叔但曰夷陵不称令洞外溪上又有一崩石偃仆刻云黄庭坚弟叔向子相侄儆同道人唐履来逰观辛亥旧题如梦中事也建中靖国元年三月庚寅按鲁直初谪黔南以绍圣二年过此嵗在乙亥今云辛亥者误也泊石牌峡石穴中有石如老翁持鱼竿状略无少异九日防雪过扇子峡重山相掩政如屏风扇疑以此得名登虾蟆碚水品所载第四泉是也虾蟆在山麓临江头鼻吻颔绝类而背脊疱处尤逼真造物之巧有如此者自背上深入得一洞穴石色緑润泉泠泠有声自洞出垂虾蟇口鼻间成水帘入江是日极寒岩岭有积雪而洞中温然如春碚洞相对稍西有一峯孤起侵云名天柱峯自此山势稍平然江岸皆大石堆积弥望正如濬渠积土状晚次黄牛庙山复高峻村人来卖茶菜者甚众其中有妇人皆以青斑布帕首然颇白晢语音亦颇正茶则皆如茶枝草叶苦不可入口庙灵感神封嘉应保安侯皆绍兴以来制书也其下即无义滩乱石塞中流望之可畏然舟过乃不甚觉盖操舟之妙也传云神佐夏禹治水有功故食于此门左右各一石马颇卑小以小屋覆之其右马无左耳盖欧阳公所见也庙后丛木似冬青而非莫能名者落叶有黒文类符篆叶叶不同儿軰亦求得数叶欧诗刻石庙中又有张文忠一赞其词曰壮哉黄牛有大神力辇聚巨石百千万亿剑防齿牙磥硊江侧壅激波涛险不可测威胁舟人骇怖失色刲羊酾酒千载庙食张公之意似谓神聚石壅流以胁人求祭飨使人之用心果如此岂能巍然庙食千载乎盖过论也夜舟人来告请无击更鼔云庙后山中多虎闻鼓则出
　　十日早以特豕壶酒祭灵感庙遂行过鹿角虎头史君诸滩水缩已三之二然湍险犹可畏泊城下归州秭归县界也与儿曹步沙上回望正见黄牛峡庙后山如屏风叠嵳峩挿天第四叠上有若牛状其色赤黄前有一人如着帽立者昨日及今早云冒山顶至是始见之因至白沙市慈济院见主僧志坚问地名城下之由云院后有楚故城今尚在因相与访之城在一冈阜之上甚小南北有门前临江水对黄牛峡城西北一山蜿蜒回抱山上有伍子胥庙大抵自荆以西子胥庙至多城下多巧石如灵壁湖口之类
　　十一日过达洞滩滩恶与骨肉皆乗轿陆行过滩滩际多竒石五色粲然可爱亦或有文成物象及符书者犹见黄牛峡庙后山太白诗云三朝上黄牛三暮行太迟三朝又三暮不觉鬓成丝欧阳公云朝朝暮暮见黄牛徒使行人过此愁山高更远望犹见不是黄牛滞客舟盖谚谓朝见黄牛暮见黄牛一朝一暮黄牛如故故二公皆及之欧阳公自荆渚赴夷陵而有下牢三防及虾蟇碚黄牛庙诗者盖在官时来防也故忆夷陵山诗云忆尝祗吏役钜细悉经觏其后又云荒烟下牢戍百仞塞溪潄虾蟇喷水帘甘液胜饮酎亦尝到黄牛泊舟听猨狖也晚泊马肝峡口两山对立脩耸摩天畧如庐山江岸多石百丈萦绊极难廻夜小雨
　　十二日早过东滩入马肝峡石壁高绝处有石下垂如肝故以名峡其傍有狮子岩岩中有一小石蹲踞张頥碧草被之正如一青狮子防泉泠泠自岩中出舟行急不能取尝当亦佳泉也溪上又有一峯孤起秀丽略如小孤舟晚抵新滩登岸宿新安驿夜雪
　　十三日舟上新滩由南岸上及十七八船底为石所损急遣人往拯之仅不至沉然鋭石穿船底牢不可动盖舟人载陶器多所致新滩两岸南曰官漕【平声】北曰龙门龙门水尤湍急多暗石官漕差可行然亦多鋭石故为峡中最险处非轻舟无一物不可上下舟人冐利以至此可为戒云逰江渎北庙庙正临龙门其下石罅中有温泉浅而不涸一村赖之妇人汲水皆背负一全木盎长二尺下有三足至泉旁以杓挹水及八分即倒坐旁石束盎背上而去大抵峡中负物率着背又多妇人不独水也有妇人负酒卖亦如负水状呼买之长跪以献未嫁者率为同心髻高二尺挿银钗至六只后挿大象牙梳如手大
　　十四日留驿中晚以小舟渡江南登山至江渎南庙新脩未毕有一碑前进士曾华旦撰言因山崩石壅成此滩害舟不可计于是着令自十月至二月禁行舟知归州尚书都官员外郎赵诚闻于朝防凿之用工八十日而滩害始去皇祐三年也盖江绝于天圣中至是而复通然滩害至今未能悉去若乗十二月正月水落石尽出时亦可并力尽镵去鋭石然滩上居民皆利于败舟贱卖板木及滞留买卖必揺沮此役否则赂石工以为石不可去须断以必行乃可成又舟之所以败皆失于重载当以大字刻石置驿前则过者必自惩创二者皆不可不讲当以告当路者
　　十五日舟人尽出所载始能挽舟过滩然须修治遂易舟离新滩过白狗峡泊舟兴山口肩舆逰玉虚洞去江岸五里许隔一溪所谓香溪也源出昭君村水味美録于水品色碧如黛呼小舟以渡过溪又至鱼洞门小才袤丈既入则极大可容数百人宏敞壮丽如入大宫殿中有石成幢盖幡旗芝草竹笋仙人龙虎鸟兽之属千状万态莫不逼真其絶异者东石正圆如日西石半规如月予平生所见岩壑无能及者有熈宁中谢师厚岑岩起题名又有陈尧咨所作记叙此洞本末云唐天寳中猎者始得之比归已夜风急不可秉烛炬然月明如昼儿曹与全师皆杖防相从殊不觉崖谷之险也十六日到归州见知州右奉议郎贾选于公通判左朝奉郎陈端彦民瞻馆于报恩光孝寺距城一里许萧然无僧归之为州才三四百家负卧牛山临江前即人鲊壅城中无尺寸土滩声常如暴风雨至隔江有楚王城亦山谷间然地比归州差平楚始封于此山海经夏啓封孟除于丹阳城郭璞注云在秭归县南疑即此也然史记成王封熊绎于丹阳裴骃乃云在枯江县未详孰是
　　十七日羣集于望洋堂玩芳亭亦皆沙石荦确之地贾守云州仓嵗收秋夏二科麦粟粇米共五千余石仅比呉中一千戸耳
　　十八日初得艬船差小然底濶而轻于上滩为便十九日羣集于归乡堂欲以是晚行不果访宋玉宅在秭归县之东今为酒家旧有石刻宋玉宅三字近以郡人避太守家讳去之或遂由此失传可惜也
　　二十日早离归州出巫峡门过天庆观有唐天寳元年碑载明皇梦老子事巴东太守刘瑫所立字画颇清逸碑侧题当时郡官吏胥姓名字亦佳又有周显德中荆南判官孙光宪为知归州高从让所立碑从让盖南平王家子弟光宪亦知名国史有事迹盖五代时归峡皆荆渚也殿前有栢数百年物观下即咤滩乱石无数饭于灵泉寺遂登舟过业滩亦名滩也水落舟轻俄顷遂过
　　二十一日舟中望石门闗仅通一人行天下至险也晚泊巴东县江山雄丽大胜秭归但井邑极于萧条邑中才百余户自令廨而下皆茅茨了无片瓦权县事柹归尉右廸功郎王康年尉兼主簿右廸功郎杜德先来皆蜀人也谒寇莱公祠堂登秋风亭临江山是日重隂防雪天气飂飘复观亭名使人怅然始有流落天涯之叹遂登双栢堂下旧有莱公所植栢今已槁死然南山重复秀丽可爱白云亭则天下幽竒绝境羣山环拥层出间见古木森然往往二三百年物栏外双瀑防石涧中跳珠溅玉冷入人骨其下是为慈溪奔流与江防余自呉入楚行五千余里过十五州亭榭之胜无如白云者而止在县廨聼事之后巴东了无一事为令者可以寝饭于亭中其乐无涯而阙令动輙二三年无肯补者何哉
　　二十二日发巴东山益竒怪有夫子洞者一窦在峭壁絶高处人迹所不可至然髣髴若有栏楯不知所谓夫子者何也过三分泉自山窦中出上两俗云三有年两中熟一或绝流饥馑泊疲石夜雨
　　二十三日过巫山凝真观谒妙用眞人祠即世所谓巫山神女也祠正对巫山峰峦上入霄汉山脚直挿江中议者谓太华衡庐皆无此竒然十二峯者不可悉见所见八九峰惟神女峰最为纎丽竒峭宜为仙真所托祝史云毎八月十五夜月时有丝竹之音往来峯顶上峰顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峰宛如屏障是日天宇晴霁四顾无纎翳惟神女峯上有白云数片如鸾鹤翔舞徘徊乆之不散亦可异也祠旧有乌数百送迎客舟自唐幽州刺史李贻诗已云羣乌幸胙余矣近乾道元年忽不至今绝无一乌不知其故泊清水洞洞极深后门自山后出黮闇水流其中鲜能入者嵗旱祈颇应权知巫山县左文林郎冉徽之尉右廸功郎文庶几来
　　二十四日早抵巫山县在峡中亦壮县也市井胜归峡二郡隔江南陵山极高大有路如线盘屈至絶顶谓之一百八盘盖施州正路黄鲁直诗云一百八盘擕手上至今归梦绕羊肠即谓此也县廨有故铁盆底鋭似半瓮状极坚厚铭在其中盖汉永平中物也缺处铁色光黑如佳漆字画淳质可爱玩有石刻鲁直作盆记大略言建中靖国元年予弟叔向嗣直自涪陵尉摄县事予起戎州来寓县廨此盆旧以种莲余洗涤乃见字云逰楚故离宫俗谓之细腰宫有一池亦当时宫中燕逰之地今堙没略尽矣三面皆荒山南望江山竒丽又有将军墓东晋人也一碑在墓后跌陷入地碑倾前欲压字才半存
　　二十五日晡后至大溪口泊舟出美梨大如升
