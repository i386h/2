<!-- { "loadSidebar": true } -->
　　正谊堂铭
　　三代而下惟汉董仲舒最为醇儒其辅江都易王也告之以正谊明道之语千载之逺人犹诵而法之此无它慕之也长乐有士名时贡其姓亦董氏以文行入选亦充楚王府伴读朝夕执遗经侍王开陈内圣外王之道遂慕仲舒之言取正谊名堂徴予铭铭曰
　　惟仲舒氏其徳之醇其四方之所则效其有间于越秦矧同出于己姓厥初亦一气之分虽派别而枝殊比之异族而尤当亲其所亲亲之伊何正谊是遵赫明命之在目思制事之有伦岂丝髪之敢私察天人之相因廓然大公一归至仁此所以务为匡正鄙其诈力不足称于大君子之门更生之许王佐断不为失而孟坚之著论乃徒致于纠纷有美董生文行孔驯当侍经于帷幄日劘切于典坟茍拾级而渐升又安知不为王傅之尊名若同而实同将何愧乎古人彼峻者堂耸以华棻我铭其楹用代书绅
　　贞白堂铭
　　古君子于治身之道详矣而居室未尝有名近世之士畧于自治至于居室之名则务极其美昭而日月风云雨雪霜露大而江河山岳林泉丘壑细而竹树草卉鸟兽鱼虫凡可以托情而比徳者皆取以为名名则美矣于身何补哉诚能揭仁义道徳之要着之于目而存之于心禁邪而止慝服之以终身而不蹈流俗之弊此不犹得古君子之意乎临川许仲孚笃志嗜古以贞白名其堂盖将矫夫侧媚污浊之弊以治其身是可谓善为学矣其友芒文缜来徴铭铭曰
　　天不贞天柱倾地不贞地轴胜日月不贞乃蚀其明隂阳不贞寒暑僭行况伊人斯敢不贞有不贞者殒厥生天以白物防惑地以白庶物育日月以白四海昭烛隂阳以白民用弗忒人茍弗白为暗为僻彼何人斯敢弗白有弗白者戕身丧徳维许子学孔腴以贞白名堂隅岂铭尔堂将铭尔躯匪徒饰外宜铭诸心矢弗渝尔心之贞为道之枢尔心之白为徳之居勿侧以欹勿湼以污持之永久为圣之徒
　　双椿堂铭
　　三槐名堂预知显融之兆五栁有传式啓肥遯之趣盖縁辞以达志而其文特繁托物以明类而其义最切粤自前古以逮方今指意固殊涂辙则一有若右司都事某君器局凝逺识度迥卓笃爱日之诚隆悦亲之道奉其仲父并于严君建一室之靓深掲双椿以为号气同于祖奚须类我之祝孝推乎亲必尽搆堂之志稽之五伦十起之私阿新思继之晚昭然轨迹莫拟光尘由是美闻流于缙绅永歌传于缃简不鄙狂瞽漫绍徽音其辞曰有双者椿离植于庭脩茎并擢峻叶均青凉雰夕羃灏露晨零材非齐散夀比庄龄美兹华构托以嘉名云聨遥户月澹鲜櫺中有二皓古之夀朋鹤髪齐素台背交升商宣宫奏柏茂松贞厥子能令省署蜚声绛衣执板贤冠埀缨调陈五鼎飬或三牲簪裳生艳州里流荣雅辞振玉丽句雕琼文犀作轴翠琰镌铭礼敦民典孝笃天经名教所系善俗攸兴凡百君子宜鉴宜徴
　　连槐堂铭【有序】
　　人事无与于草木乎孝友之徴古多记之矣草木果符于人事乎则大舜闵曽之行未闻形于草木之祥也然则将何所定欤人之于天体异而气同养吾气以感之寒暑可自我而平日月可自我而明山川可自我而不震惊鸟兽可育四灵可至况草木乎然而有得有不得者变也物随以应者常也变者天之权常者天之经天以经示人而以权教人以圣贤之惪尽为人之道固其职也虽勿报焉可也未至于圣贤而能不悖于道乌可以弗旌乎是权也或因物以着戒或设象以假义又权之教人者也茍逐逐焉而报之仍仍焉而见之智者可以理推愚者可以幸得则不足以为天矣天道之权吾于防稽周氏有徴焉周氏兄弟曰彞兑皆贤而文居新昌彩烟山中事母甚孝入其门少长秩秩有序其气穆然若阳春然乡人称之为孝弟舍傍树槐一章髙尺余岐为二干及肩交合为一左右之枝各三上挺然数尺再合而再交焉于是观者咸叹其异以为彞兑孝友之徴乃以连槐字其堂其友王宗成来京师为之请铭槐之为音近于懐懐者思也所以旌其孝友而教其后人以思也后人视斯槐宁不有思乎其枝岁繁而时茂犹子孙之愈乆而多也子孙虽多其本于祖则一而已犹槐之众枝本于干也呜呼周氏后人视于斯槐孝友之思其能忘乎此天之所以教也乌可以无铭铭曰周氏孝友惪斯植天旌厥槐世希觌巨本数围去地尺岐为双榦挺雄特及肩而交交复副既副羣枝合如织乡氓里耄叹以啧炯哉竒祥古未识吾知化彰尔惪俾尔后嗣思作则枝繁榦别势莫抑同气殊分丽千亿槐枝可连人可析
　　持敬斋铭
　　吏部员外郎翟君大年谓余曰大年顷诖于吏议继蒙有宥预有禄食列于英俊之后追思旧愆未尝不惕然惴栗因以持敬名所居斋庶或善其后也请为铭以自励焉铭曰
　　坦途不戒骥或蹶羊肠畏惴驽可越灵台孔微役万物物来不制昏以逸持之以敬志斯一古之明训作自哲曰人敬胜怠则吉心不持敬中荡潏四体不敬形缩瑟不敬而言支以怵行而不敬遭偾跌矧兹有职纷轇轕上有严临下羣列茍或不敬众尔咥鬼神辽哉防恍惚语之无闻防由诘敬以格之迅如驲况均为人视聼彻事之以敬宁弗悦告尔持敬久愈晰徳树名彰底崇秩
　　时习斋铭
　　时习斋者江南行台侍御史秦公之所自名也公河南人名从龙字元之厯事五朝为时名臣年逾八十而犹挟册斋中玩而绎之濓间往见公闻其言皆经纬道徳壹归之经传则其泽被民物勲列太常者何莫不由于斯时习之功不既盛矣乎宜其年既耄而犹孜孜弗之懈公戒濓铭铭曰
　　水之习坎积则盈君子法之徳乃恒
　　黙斋铭
　　全椒孙仲善氏名其斋曰黙危学士苏脩皆尝遗之以文仲善复求余继作脩史事严厯数月未能撰述仲善又更求之今因休沐之暇辄援笔为之铭夫黙者葆和之要道仲善能从事于斯则近道矣铭曰
　　兮黙凝神于恍惚黙兮欲潜思于九渊曷若渺渺绵绵归之自然一气孔神超乎象先谁为之后孰为之前至矣哉此所谓鸿蒙之根毓丹之田也久而行之与道周旋可以接韩终之袂可以拍洪崖之肩勉旃勉旃必守夫规中焉
　　介石斋铭
　　金陵管君名豫以时顺为之字以介石题其所居之斋皆取乎大易之义也盖管君嗜学弗懈既习儒家言又通天官之学当皇上龙飞定鼎江左材艺之士无不宠任之管君用荐者擢为厯官已而建太史监遂改春官之职管君益竭其知虑凡气朔之盈虚气度之迟疾或歩或推防有丝毫愆忒上嘉其勤防廷议易太史监为钦天监遂命管君为之令管君亦可谓至荣也已然其进学之心犹孳孳也且谓豫以恱乐为义易致沉溺必以中正自期介如石焉则能审其防微上下之交不至于谄渎矣乃掇介石二言以自警呜呼若管君者其知豫之时顺之道乎虽然豫之彖辞有曰天地以顺动故日月不过而四时不忒管君茍以顺而测天其又有契于不过不忒之理乎大易之道无所不包故予发其意于传注之外而复系之以铭铭曰
　　豫之为义动以顺茍耽于逸爽其正节介如石刚且劲其防始兆见辄定自微而彰若镜下不加防上弗佞如此进学徳将凝或或鸣戕厥性戒之初终制乃胜有斋肃如更严靓我铭其楹宜敬聼
　　古愚斋铭
　　延陵韦侯彦芳吴中书仆射侍中嗣之四十七世孙夙以文学着闻亦既受荐于临江别乘防二千石阙侯实行守事情孚化洽民宜之然犹不防进脩以古愚名其斋居侯殆有志古者乎志于古美矣古学之可法者颇众奈何独有取于愚乎有取于愚斯其所以为不愚也欤是宜铭铭曰
　　唯古之愚如彀斯弩直矢一发奋往弗顾惟今之愚如履多岐诡秘变化曽不测其所之古故为疾今复非古致宣尼之所伤奈人伪兮旁午我情郁纡曷日而摅岂惟贤不逮昔愚亦不如遡埃风而屹立懐媺人于千载不有君子善则谁采彼焉多诈睢睢盱盱心自以为智人观则愚我愚我守直情径行孰不愚我我智斯亨以愚而名岂无柳氏为激而过中同于自諡我将何从圣谟孔迩终日不违希顔则是
　　居易斋铭
　　衢之常山有簪缨世族曰鲁氏盖出于宋参知政事肃简公贯之之后自亳而来迁旧藏玉刻传宗印可验其逺孙濬文念祖徳深长思继承之甚力种学绩文惟恐有弗逮州县察举其才贡之中书中书奏濬文才行雅饬擢为侍仪舍人迁秦王府典仪将行诣词林请曰濬文读书之斋名曰居易鄱阳周先生伯温为书三大篆掲之愿以铭文为属予谓居易乃素位而行外物之来一归之于天君子进徳之方有出于此者乎是宜铭铭曰
　　君子守分如守百职出位以思乃徳之贼银黄三组庾粟万钟我合受之不以为丰衡门栖迟藜糢是食我则安之不见其啬此非在我皆天所为天则孔迩我敢悖之或逆或顺视之若一心以道宁不累于物徇而弗察非怨则骄惟外之愿而中则揺触类而推何往非正其正伊何安于义命侃侃鲁生文献之家夙夜以思揭徳振华斋居深沉蛟螭作篆前陈回谿右撑翠巘尔居尔易勿险与难上慎旃哉徳将不刋
　　茂承斋铭
　　闽人郑子尚世惇诗书为良士其父周可君尤能以道自娱所居曰至徳里并舍北南环植以苍松鼓髯奋爪俨若苍龙然尝喟然叹曰始者拱把尔今则大将十围人之种徳其亦有类于是乎御史郑公过而嘉焉名之曰松庒云周可君既乘风御气防神于冲漠之墟而松固无恙寒光凉翠益翘然发舒子尚日徘徊其下仰而慕俯而凝怅然其若思已而曰先子不可见矣倘能承继之庶防其不死矣乎乃取诗所谓如松柏之茂无不尔或承之语扁其斋曰茂承盖万物荣于春悴于秋各系其逢惟松也旧叶将落而新叶已生所以四时而恒青子尚欲承父志无须臾间断其将常茂而益荣者哉子尚亦善于取譬者己子尚以明经试天官归教长乐乡校其将行也介国子录赵伯庸来徴予铭铭曰有松丸丸兮于彼郊坰来者既续兮往者始零众悴黄霣兮其色独青嘉名斯建兮象类之精父经能传兮于粲其荣继继承承兮允有余馨毋玩葩泽兮忽彼坚贞太史造铭兮勒于轩楹
　　宇定斋铭
　　靖江府伴读方生仲文崇安人以宇定名斋盖取庄周宇泰定者发乎天光之言释者谓气宇开泰则静定也既静定矣天光自发人见其人物见其物初无彼此胶葛之异懿哉斯言乎其卫生之说乎或者不察类以周多寓言辄泛引而非之周言固伤乎过髙若此者其有不可取乎茍不取不以人废言之説果何指乎为着铭曰
　　君子养生能儿子乎専气致柔而肯伤于躁急乎虽终日嘷而嗌不嗄乎此谓太和坱圠而不由喜怒乎外物其能撄乎四体其有不顺乎所以神之凝然气之融然泰而安乎天光照耀物各付物而不淆乱乎夫若是天其天而不参于人乎芒乎忽乎熙熙乎其有出入乎无出入乎夀可至于广成子乎予有疑乎无疑乎人读予文有能察予之中情否乎
　　种学斋铭【有序】
　　姑蘓张君其名为田其字为芸已遂以种学号其斋居濓闻之而叹曰何芸已之善取义者欤盖其先人子昭君积书满家而日读之芸已又从而继之非惟芸己也其子肯又能善承而勿使替之是张氏种学者三世矣因为着铭勒诸斋中一以昭种之之功一以为芸己父子朂也铭曰
　　我有心田为寸者方何以种之以道徳为之秧其叶油油其本洸洸仁耕之而义耨之唯恐渉于歳荒俟彼西成于粲其箱可以续烝民之命脉可以佐至治之馨香此韩子之喻崔生所以欲久积而大昌肯舍己以从人不以礼而为防有美君子厥姓惟张通经而探乎髓掞文而煜乎星芒取种学而名斋欲孳孳而自彊史官作铭揭之中堂愿是藨而是蓘终大迄于丰穰
