<!-- { "loadSidebar": true } -->
　　紫禁尚追摹而不忘升俨雅之石渠界逶迤之金水焕丹碧之榱题枕缥缃之图史覩扶踈之緑槐列朱廊而若市又益之以新栽更廻环而徙倚嫩于初栁猗若女桑俊颖才擢柔茎未苍参差八九树疎密两三行湛露方承适俗之姿巳远祥飚渐拂参霄之势难量碧槛青疏擅风情于藕渚兰塘之上宫壶法酒迎懽防于柯亭刘井之旁三岛烟霞凉宵掩映十洲鸾凤清昼廻翔天上白榆相将碧落苑中卢橘各自红墙滋息因材栽培得地芳馨种类只傍瑶墀华贵丰标定依文陛院防秘邃看风舞以自如闼崇闳覩云屯之方始向堂阶而种植有人占奕世之祥奏笙磬之声音正面辨三公之位












　　梧桐赋　　　　　　　　　　　刘　灏
　　伊梧桐之灵材蔚疎林以擢秀干郁律而孤生枝婀娜而远覆发风韵于幽堦动云光于晴昼当朱夏而隂浓拂丹霄而势茂尔其秉姿髙洁结体贞坚不绳而直匪规而圆中以虚而能响外虽朴而弥妍暎苍松与修竹絶萝附与藤縁盖其族出于峄山根生于南岳朝阳之所煦临沃土之所旁薄依峻岸而生滋据苍岑而栖托故能表异于龙门蓄荣于凤阁至于华阳春季叶落秋初素芬徐吐繁影防疎按消长于时节惊徃复于居诸亦或剪偶成珪绩能为布昔开唐叔之封曾入牂牁之赋冯翊献以九枚华林栽以三树至若选材作瑟截尾名琴含山水之趣叶宫征之音托朱弦以送目扬白雪而平心则有甪里幽人衡门髙士屋北窗前台边栏里傍玊井而成帷盖银床而如绮晨露滴而尤凉夜雨洗而増美爰朝玩而夕吟每情恬而意憙乃其修柯峭蒨古质轮菌净如绿玉老似苍鳞足令夫尘氛敛息鸟雀逡廵若夫移根上苑之旁布影彤庭之侧峙菶菶之伟标垂离离之嘉实应虞舜之雅歌集祥鸾之彩翼斯其効黼黻于清时岂肯等葳蕤于凡植













　　琼岛春云赋　　　　　　　　　黄叔琳
　　试仰望兮春云溶溶揺曵乎琼岛之中逐烟峦而不定驾晴岭以浮空连残雪兮近北借微风兮从东维时栁飏轻丝草萦长带识岛屿之春生见云容之堪绘杂五色兮含烟入三山兮张盖氤氲宫殿之旁缥缈蓬莱之外岛假势于断云云横阵于层巅垂鹏以近海象鱼鳞而在天自无心而能化洵有态以增妍樐十洲与三岛曽不离海上之神仙尔其来也不疾不徐其少进也若密若踈减竒峯之兀突类余霞之巻舒或灼灼兮曜流或皜皜兮素积覆春树兮萦青暎春水兮凝碧树瑶影于上林水光于太液与斯云乎徃还共朝昏兮晨夕既而丛彩不散竒状难名髣髴琼楼之重叠依稀金阙之充盈非绮罗之绣出即丹青之染成带晴烟兮疑重披薄雾兮犹轻陟帝郷兮不远起封中兮预结光隠隠而弥沉影緜緜而不絶有山光之掩暎无蜃气之出没故能触石于肤寸不崇朝遍九州而自合而未知霭霭之春云时徃来于阊阖















　　刻漏赋　　　　　　　　　　　揆　叙
　　原夫天地之形虽昭融而易见隂阳之理实悠远而难明时忽忽其代序岁冉冉而递更茍无七政之考辨安知二曜之期程爰稽考于徃古固茫昧而无凭自轩辕之初造创神器于邈防迨成周而始备穷制作而研精分挈壶以命氏劳推测而经营倚玊衡以定制铸铜壶而听声运竒功于水火审晷度之虚盈规模虽着于周礼制度则盛于张衡精思变幻握算竒零既有分乎昏旦夫何碍乎隂晴虽仪形巳因其草就而精巧未臻于大成若其律吕偶殊锱铢或异傥不辨于髙卑便贻差于躔次徒怅恨于曩时幸遭逢于
　　盛世薰琴应候何殊虞帝之隆瑞荚生阶远轶陶唐之治见玊烛之均调仰黄云之毕萃乃咨保章之官命灵台之司考异同于寳歴成斯器之恢竒金徒抱箭铜史候时量方圆以立体因吐纳而成规视三光之出没察四气之推移算竒嬴而无乖累黍辨晷刻而不失毫厘果出神而入化本杳防而难窥尔其回波激射顾影参差隂虫夭矫而直上灵虬蜿蜒而倒垂信律吕之不爽如圭撮之无疑不出轩楹而凉暄易晓恒居室宇而晨昏可知何前贤之所不得及而后世之所莫能为者与若夫推测之精详位置之整密流传久絶于东方神妙逈超于西极虽丁缓莫得逞其材班输无所试其力诚天上之灵机可通而人间之能事巳毕矣至于献赋甘泉校书东壁沧海非蠡酌可穷碧落岂管窥可识铭殊孙绰悲玉马之无功赋愧陆机笑金舟之何益徒伸纸以濡毫实汗顔而赧色况复五行适时八岁顺徳凤凰翔于轩阁之旁麒麟游于大囿之侧愿比义于华封颂洪庥于万亿




　　塞上观获赋　　　　　　　　　揆　叙
　　维
　　圣主之勤民法行徤而巡幸运万象于辰枢驻六龙于边境扩八荒在闼之模昭四海为家之盛关严虎豹迎黄屋而区脱春廻塞接蠮螉临丹跸而兠铃撤警时则金逢庚伏鹤露未零火向西流鹰风先冷白藏应候迓朔吹乎三陲黄茂连云兆乐岁乎万井爰符夏谚之一游遂乗秋敛而再省徒观夫松漠之野榆塞之旁咸载芟而载柞成我理而我疆性则兼乎坟垆埴壤种乃粪以狐鹿牛羊方其春耕正及土膏之渗漉及其夏耨益以甘澍之汪洋乃有唐稷所播农帝所尝赤穈白芑黒秬黄粱天竺四熟之米日南再种之粮融臯则一旬自植长沙则五里闻香莫不接畛畦而擢頴被疆场以垂芒衍农政于箕畴一曰食兮二曰货奏田功于豳雅千斯仓兮万斯箱我稼既同田畯至喜侯主侯伯侯疆侯以争乐事而赴功犹波注而云委游惰罔见于闾阎拮据不遗于妇子携来钱镈耦骏发以十千盛用篝车数且溢夫倍蓰丰登幸际乎金穰劝相况劳乎
　　玉趾水耕火耨得邀万室之盈焉出作入息咸荷一人之赐矣
　　皇上乃弭云防曵红旃歴南陌履东阡喜边氓之勤穑遵
　　圣化以力田能使改沙漠之区并成乐土抑且编寰宇之广共庆丰年黍稷稻梁处处沐和风甘雨东西南朔人人戴舜日尧天撃壤衢謡竞进
　　天子万年之祝歌功颂徳永传豳风七月之篇






　　赐观瀚海石赋　　　　　　　　　　钱名世上林荷槖清暑磨丹
　　宣玉音而共谕颁文石以同观囊甫开于锦匣光先射于玉盘细才雀卵轻侔弹丸百枚珠琲一寸琅玕含云气而欲吐裛露华而未干瑚凝采水晶透寒莹如朗月初照簇若繁星互攒分南宫袖里之数片防北苑毫端之万峦
　　帝传命曰此瀚海之石采诸紫塞而携自雕鞍者也尔诸臣侍彤墀趋扣砌其可勿操觚染翰乎哉【臣】名世拜手稽首伏而言曰事有小而征大物有微而关钜庆兹石之呈华颂我
　　皇之文武盖统百万之貔貅渉龙沙而入阻此轩辕氏之武定羣方而以师兵为居处也抑睹竒彩于幽遐停銮辂而揽取此有虞氏之文光八表而以衣裳施藻黼也至于旁收广厉之盛意更有逈超乎千古者焉想夫黄钺亲征三犂朔庭万队浴铁九霄震霆鸳鸯之泺饮马鸡鹿之塞扬兵临絶漠而径度骋荒沙而不停运神谟以殄封豕展庙畧而斮长鲸乃小石之微忽仰动乎
　　圣情按寳鞭而笑指遣虎旅而争录散漫兮无涯披寻兮满谷荦确兮半襟块垒兮盈掬淘沙内而得金披岩璞而知玉夜光剖于蚌胎钟乳流于石腹讵若兹掇拾之不劳而取携之至速雨雪侵而质性弥坚尘埃扑而光芒转蓄凌追风蹑电之马蹄带绣澁斑斓之箭镞缅太湖与仇池谅岝崱其同族繄阆州之锦石庻比形而齐躅磊落晶荧轮囷歴碌前驱挟而神邱勒铭归骑挈而铙歌奏曲
　　圣天子武功大定文徳诞敷唱舜歌而垂谟典彰羲画以阐苞符万几暇则羣经搜讨寸晷间则六艺游娱炉清麝气帘卷虾须瓌寳尽罗乎册府纎尘不到乎蓬壶琉璃砚匣之旁翡翠笔牀之侧置此石以相辉绚陆离之五色或通体琼明或半边瑶碧或散防岚黛或斜霏云白或过雨天青或临池水黒雕一物于沉檀耿七星于北极盘螭夭矫旋螺明晳秋叶烟含春花露滴云龙交映而彩飞人物在中而影隔莓苔驳小筑之山珌琫贲容刀之饰芝英吐以煌煌榴实垂而的的摘丹荔于闽天撷红豆于南国他如靺鞨颇梨玛瑙琥珀五云之润咸滋七寳之光遍射莫不极嫭尽妍涵津清液画史无从绘摹巧匠不能刻画盖由我
　　皇上有才辄擢无竒不搜礧砢每邀夫鉴赏坚顽勿吝夫雕锼励臣节必共盟铁石效众长则不弃遐陬禀贞心与劲骨既克副乎敷求况含英而吐曜更
　　恩宠之最优纵岩栖而穴处定赏隽而防尤懐璧者无韬光之虑献珍者无刖足之羞昔则泥沙委置今则昆阆优游饰万钉之寳带濯三岛之清流惧碔砆之陋质难混迹乎琳球矢愚忱之匪石长共奉乎瀛州


　　御赐砥石砚赋　　　　　　　　　　查慎行维
　　圣主之右文当中天之盛际
　　朝有善而毕登野无贤之或弃于是地不爱寳物胥呈瑞凡抱质与懐材咸手额而踵跂思乐育于昌时冀效能于
　　圣世窃闻
　　盛京奥壤峯回海环蕴扶舆之清淑标峻极之玮观孕秀于松花之江钟灵于砥石之山爰有佳石出乎其间其为质也温兮如玉滋液清泉含姿邃谷表坚贞而外彰敛精华而内蓄其为色也云蒸霞郁分吉光于翡翠灿目彩于鸜鹆贮秋水而痕清浮春峦而眉绿维时万乘东廵周览神臯采彼美产用砺容刀发芙蓉之锷莹鸊鹈之膏觇良材于歴试遂宠被以荣褒乃召良工斵以为砚雅制斯成文茵斯荐既特逹而受知爰辉煌于台殿洵大智之创物同擢微而举贱尔其同材异状罗列琳琅刻以云雷之纹映以奎璧之光或圜规而方矩或全珪而半璋滑不拒夫隃糜腻不留夫毫芒固巳剔厥瑕□而萃其精良
　　圣天子方寿考作人澄懐有主赐以铭词载诸册府惟以静而永年标大义而纲举配二典与三谟垂日星于万古首颁元辅
　　圣训是钦再及宫僚丽泽弥深以至供奉文昌之署图书翰墨之林如雨露之霑濩俨象纬之照临于是乎拜自瑶阶捧出琳宫丹霄之梯千尺红云之殿九重下以夸示于子孙上以炳耀乎祖宗孰不感有生之荣幸庆兹石之遭逢盖自书契以来下逮宋元之季砚之为品谱不胜纪凤咮以山擅竒龙尾以溪表异红丝与眉子殊称紫玉与青花并俪彼后来而居上推端州为最贵然皆产自遐陬出于荒澨讵若发迹之竒近在
　　兴王之地甫离岩穴便亲廊陛磨砻告竣于文房铭赞式承乎
　　御制一人崇儒而徧赉百尔山呼而拜
　　赐夫岂寻常之匠石所可嫓其位置者哉【臣】材同砾弃质愧瓦全膺千载之殊遇实仅觏于简编抃舞于诸臣之后拜
　　恩于黼座之前竭防忱于飏颂非笔墨之能宣惟仁者之必寿象有取乎乐山托磐石之巩固祝
　　天子之万年









　　圣驾三巡塞北荡平赋【有序】　　　　　吴　襄皇上御极以来八垓春丽六幕风清
　　圣帝有真玉镜曜垂裳之宇
　　王师无敌银河扬洗甲之波三蘖氷消九边烽熄杜鹃啼去鸟道烟空精卫填来蜃宫浪静金瓯永奠玉斗长晖既众徃以成王自止戈而为武前者噶尔丹狼心莫洗螳臂空张骚万里之归藩劳六师之驻驆
　　仁人不杀无非拯此一方大造好生未必寛其三面频临紫塞永净黄沙日斧斯挥星旄顿落降旛一片俘来捣穴之儿铜组千蟠撃得专车之骨功成漠北庆溢天南露布遥飞铙歌竞奏谨拜手稽首而为之赋其词曰
