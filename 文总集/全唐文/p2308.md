<!-- { "loadSidebar": true } -->
    问：五曹演妙，六辔腾英，吹齑延奇，贯叶骋术。眷兹兼艺，理国曰资，取要时，何者为急？然则旁观往籍，逖听前规，六艺之道同归，十哲之流必习。何则？书数之事，独列於学官；而射御之利，不分於师氏。今欲鸣鸾逐水，落雁穿杨，并列胶庠，可乎不可？至若魏台汉帐，谁擅其能？三正一侯，孰当其礼？轩辕访道，骖其乘者何人？夏禹奠山，究其理者奚是？近从曹、马，远逮羲、轩，所创之功，并宜别白。
    对：观天察地，必籍於四时；奠主安人，莫先於六艺。若乃九宫秘法，六范奇功，悬针垂露之能，落雁啼猿之妙。永言四术，咸济於时，譬以五行，理难废一。至於出入军国之谋，道达阴阳之气，取要时，射御为急者。先王建国，正位辨方，顺文武以分官，仰星辰而布教。使仆者知其五御，射者掌其六耦，各班师氏，咸有司存。此则垂范将来，为国要道。何必附舆执辔，同归雁序之庭；七札五，并列鸿都之学。事资仍旧，无或改焉。尔其仲将之署魏台，梁鹄之题汉帐，声传千载，能擅两朝。三正实诸侯之仪，一侯乃大夫之礼。轩辕访道，昌骖其乘；夏後奠山，竖亥穷其理。纷纶前史，逖听可寻。窃以远览羲、轩，近观曹、马，心计不过於隶首，善御孰若於王良？史籀飞毫，锺繇骋翰，後羿持箭，李广张弦。所创之人，所工之事，略陈一二，固难悉备。谨对。
    ☆袁令问
    ○对锦衣狐裘判
    〈有锦衣狐裘者，或举之违僭。称“取地受服”。〉
    命者则何？诸侯锡服，封之所谓；天子胙土，列爵驭贵。班瑞等官，纪律有藏，纰缪无籍。彼食旧德，实光象贤。引之表仪，用服臧礼；分之彩物，有文庇身。无剡圭之削土，是献剑以当室。淹恤草莽，乃徵褰之与襦；恭承七鬯，宜锡裘以用锦。期委曲以趋礼，何谲诈而见尤。无听偏辞，使叶中典。
    ○对造室判
    〈丁为室，斫其椽而磨之。法司科罪。诉云：“新加三命”。〉
    九仪辨等，八柄正名，设贵贱之地，立财用之宅。如或居处无节，制度不经，动而失中，难以为正。彼丁为室，将{宀瓦}是居，有觉其楹，於粲而埽。上栋下宇，燥湿不交；轮焉奂焉，鸟鼠攸去。既成奥阼，如位崇而德尊；不事廉隅，知物诱而心汰。无法自守，用奢宣骄。安且燠兮，其功可取；斫而砻也，於礼则那。且加命则大夫之命，此室则国君之室。何取彼义，自用於身？请丽本刑，无挠常度。
    ☆韩
    ○乌巢大理寺狱户赋（以“昔开元中，刑措至此”为韵）
    皇帝恩г庶类，道格元功。化覃於万国之间，苛慝不作；乌巢於圜扉之内，囹圄知空。载飞载止，以雌以雄。寂寂无猜於牖下，翩翩不去於林中。足验时清，可知刑措，廉耻必格，宽仁有裕。垣深不阻於归飞，钥动何惊於反哺？苍鹰莫击，宁怀狱吏之忧；疏网无加，岂有虞人之惧？夫刀锯勿用，狴牢洞开，顾丛棘而未下，拂青槐而乍回，拾卵无闻於贪吏，焚巢自绝於燃灰。表异而居，饮和而至，翻然用刑之处，阒尔无人之地。中台柏老，顾栖息而难安；念室扃，每飞鸣而自遂。实由吾君信孚禽鸟，泽及黎元，共履安平之路，咸知仁育之恩。向日宁忧於阖户，知风不惮於袭门。定国徒美於祥明，何施善政：冶长不罹於缧绁，岂见衔冤？自然罔遇残伤，免於弹射，曾无灭趾之士，不有抱关之客。既生既育，八九子以均安；不识不知，四三皇於往昔。是知政惟惠爱，不尚威刑，止夏台而自逸，陋楚幕之不宁。永夜风凄，或徘徊於月树；逾冬候暖，欣寂寞於讼庭。彼三足徒称夫盛事，素容虚美於祥经。懿夫昭德塞违，柔远能迩，大无用於兵革，细罔行於鞭，每夕宿而来斯，宁夜啼而去彼。昔周称讼息，汉号刑清，曾何足而致此。
    ○山呼万岁赋（以“圣德潜融，阴灵效祉”为韵）
    岳则降神，君惟作圣，爰膺万寿之福，以奉一人之庆。至诚斯感；瑞既发於希声；盈数足徵，道方期於永命。伊昔汉德方至，神人以宁，展升中之盛礼，昭报之天经。休徵是格，明德斯馨，帝道昌而延祚，天心启而昭灵，谅惟恍而惟惚，觉非雷而非霆。若自观心，数已超於卜祝；匪因腾口，事全过於梦龄。曾异石言，方承帝祉，大君肃穆以倾听，群後左右而惊视，讶寂寂以无人，每洋洋而在耳。数惟万式，彰悠久之期；呼至三用，表丁宁之旨。瞻彼维嵩，极天比崇，明神是处，应感潜通，降喜声於碧嶂，遵密命於元穹。庆彼盛时，岩岭且闻於隐隐；畅兹和气，人心尽乐於融融。天既辅於无亲，神方降於有德，在而昭异，俾声明而莫测，孰谓乎不识不知，曷昭夫或语或默？懿其发兹大号，腾彼宏音。敬谷神之虚宅，振山木之高林，周流崖，散越，和清风之远韵，凝翠霭之层阴。若非报地承天，恪慎克孝，洋溢乎德泽，布乎声教，则何以迹追三五之踪，岁表十千之效？嚣然震荡，忽尔沈潜，俨翠华而将下，仰太室而回瞻。至矣哉！斯前代之盛事，惟我後之能兼。
    ☆韩子休
    ○对去官判
    〈得甲去官居白沙。里人云：“我家池中龙种。”本县科里人妖言。诉云：“美其德让。”不伏。〉
    度地居人，量地制邑。九有既，万邦是孚。甲密勿具寮，亻黾亻免从仕，陈力就列，罢职言归。克昌拾芥之荣，方展维桑之敬，爰居爰处，以游以娱。且故国之生平，即襄阳之耆旧，人知仰德，我不求蒙。誉拟潘安，闻诸乡曲；荣参庞统，颇曰池中。发其言而有由，速之辜而未可，请以里人为美，无宜告者称妖。欲措常刑，其如反坐。
    ☆韩希铣
    ○对去官判
    〈得甲去官居白沙。里人云：“我家池中龙种。”本县科里人妖言。诉云：“美其德让。”不伏。〉
    甲孝以居家，学以从政。非子房之晚岁，翘想赤松；类元亮之中年，栖神素里。琴书养德，道义资身。青□旧游，惜行之中断；白沙邻好，善龙种之来归。异赵壹之招嫌，同任光之见爱。孔子垂教，在家必闻；程郑有言，宠而能降。善莫之大，复何加焉？至如胜友如龙，高才比凤；渥水千里，丹山五色。语其事类，盖亦繁多；考以条章，实难科罚。
    ☆潘待福
    ○对战胜铭功火灾贮水判
    〈得小侯战胜作彝器铭林锺。军正讼言妨时。云示子孙。又巴东每岁火灾，廉使无术禁止，唯令凿池积水，人户称劳。〉
    理国之宜，有时用战；为政之要，莫先利人。先王以禁暴诘奸，良吏以移风易俗。训兵习武，熊罴之士卒在和；积习生常，邛之火灾岁有。衔枚被练，必徇死而轻生；飞焰浮烟，或焦头而烂额。小侯以出车受，始希分阃之威；廉使以建节乘轺，方展褰帷之惠。功成战胜，知彼竭而我盈；令行禁止，用防微而虑远。林锺有作，同季武之克齐；无施，类国侨之相郑。军正有讼，均夫臧仲之非。人户称劳，昧彼廉公之化。京观不筑，楚功既存；积涂而防，宋灾亦免。因人之功不可，藏示之道何施？利物之惠为多，无术之谈或爽。备诸前史，焉敢费词？
    ☆颜
    ○对祀玉判
    〈甲掌六器，不依方色，所由加罪。诉称玉人阙供。〉
    国有五礼，甲主六器，或钦若天地，或虔奉庙祧。将以降神，辨方色。则必临之以庄敬，守之以丰洁，使旧章攸叙，靡物不精。甲忝曰司存，宜其肃；徒尸此职，曾不是省。六宗有祀，已坠虞章；三礼何知，载愆周典。所由加罪，亦谓金铭勿（一作金石罪）言；文过饰非，方推玉人有阙。若徵求有志（一作至）。自可预论，既临时有乖，欲何逃责？阙供之罪，定罪非遥。未知祠祀所须，为复陈设所犯，待知本坐，庶论如律。
    ○对荐新判
    〈春日荐新，乙不送盐。〉
    苍龙正宿，未鸟方春，山梅早花，沼萍新叶。尝新传於楚俗，先荐表於周年。采奠诚，式遵於南涧；进樱追远，首在於西京。至若类兽之盐，惟调和於醯醢；阳之荐，恐有隔於尝。请准恒科，以惩其慢。
    ○对埽道判
    〈甲主郊道，当汜埽反道。甲修故而除，无所改易。所由科之不伏。〉
    经途九轨，列以城国；通庄四会，达彼川梁。广直如弦，有文侯之拥；修平若砥，见伯也之执殳。非据蒺藜，将树桃李，无使障塞，用绝艰虞。岁祀不除，时飨不理。甲掌惟郊道，候承祠祭，丧者辍哭，田烛是为。百神以宗，方陈明水之荐；三条是务，式崇新土之宜。类筑傅岩，固将遵於大制；殊开京兆，亦何更於前名？苟榛芜，足歆藻，诚为献力，匪曰犯刑。且埽理在恭严，反道义非变易。何必改作，方设兴功。修故而除，足奉虔诚之节；弃核而按，未通折狱之明。
    ☆田备
    ○对高洁之士策
    对：圣人出震，博访刍荛；大帝登庸，询谋师相。是以周称尚父，吕望擢自溪；殷曰得贤，傅说求诸版筑。莫不舟梁羽翮，鼎实盐梅，表区之明明，成朝廷之济济。自隆周洎乎幽厉，朝政在於诸侯；炎汉至於哀平，威权任乎卿相。貂蝉耀彩，雄俊遍五侯之门；剑履生光，宾客满四豪之第。吹竽弹剑，犬吠鸡鸣，用才各任所能，取士不求其备。弓旌之命，非道德之门；蒲帛之徵，乖有道之室。方今前疑後丞，龙翰凤翼，左辅右弼，岳气星精。加以徵逸璞於岩廊，索遗珠於穷海。邱园之下，羔雁成行；闾巷之中，轩轺相次。元之礼既备，巢父长谢山林；圭璧之问不空，夷齐岂食薇蕨。
    ☆田鹤
    ○扇赋
    若夫暑气绵绵，炎光赫然，毒冲心而气尽，汗匝背而珠涟。是日何贵，兹扇为先，匠者呈巧，所重惟素。（疑）织飞禽而写妙，规晓月以成圆，叶随意出，花逐情妍，饰金翠而作彩，致胶漆以期坚。尔乃题竹流誉，赠葵称美，虽见重於人臣，未承恩於天子。曷若充岁贡，随筐篚，比德进贤，齐芳献雉？徙倚君侧，徘徊宫里，挥拂凉来，动摇风起。逢阳气而不息，遇重阴而暂止。心素何所欲，常愁岁月驰，珠帘秋气满，罗幌晓风吹。中道恩既歇，弃捐谁见知？
    ☆田沈
    ○明赋（以“从入至平”为韵）
    夫何明之为用？将烛幽以鉴默，故日有朝灵，月有宵德，众星垂耀於穹昊，爝火与萤而不息。皆能怀独见之明，破重昏之匿，使晨临者可分於丹素，夜视者不谬於南北。盖所谓明明在上，以为人极者也。
