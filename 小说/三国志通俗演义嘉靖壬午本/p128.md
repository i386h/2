<!-- { "loadSidebar": true } -->
　　却说贾诩、华歆、王朗同中郎将李伏、太史丞许芝，引文武官僚，直入内殿，来见献帝。华歆奏曰：“伏睹魏王自登宝位以来，布德四方，仁及万物，越古超今，虽唐、虞无以过此。群臣会议，言汉祚已终，伏望陛下效尧、舜之道，以山川社稷禅与魏王，上合天心，下合民意，则陛下安闲无忧矣！祖宗幸甚！生灵幸甚！臣等议定，故乃奏知。”帝大惊，半晌无言，觑百官而哭曰：“朕想高祖提三尺剑，平秦灭楚，而创天下，世统相传，四百年矣。朕虽不才，又无过恶，安忍将祖宗大业等闲弃了？汝百官再从公计议。”华歆引李伏、许芝近前奏曰：“陛下若不信，可问此二人。”李伏奏曰：“自魏王即位以来，麒麟降生，凤凰来仪，黄龙出现，嘉禾瑞草，甘露下降。此是上天垂象，魏当代汉也。”许芝又奏曰：“臣等职掌司天，夜观乾象，见炎汉气数已终，陛下帝星隐匿不明；魏国乾象，极天际地，言之难尽。更兼上应图谶，其谶曰：‘鬼在边，委相连；当代汉，无可言。言在东，午在西；两日并光上下移。’以此论之，陛下可早禅位。‘鬼在边，委相连’，乃‘魏’字也；‘言在东，午在西’，乃‘许’字也；‘两日并光上下移’，乃‘昌’字也。此是魏在许昌，应受汉禅也。愿陛下察之。”帝曰：“祥瑞图谶，皆虚谬之事，奈何以虚诞之事，而舍万世不朽之基业乎？”华歆又曰：“陛下差矣。昔日，三皇、五帝以德相让，无德让有德也。三皇次后，各传子孙。至于桀、纣无道，天下伐之。春秋强霸，各相吞并，有福者居之，后并入秦，方归于汉也。‘天下者，非一人之天下，乃天下人之天下也。’非陛下祖公公传继天下，宜早退之，不可久疑，迟则生变矣。”王朗又奏曰：“自古以来，有兴必有废，有盛必有衰，岂有不亡之道？安有不败之家？陛下汉朝相传四百余年，气运已极，不可自执迷而惹祸也。”帝大哭，入后殿而去。百官哂笑而退。

　　次日，官僚又集于大殿，令宦官入请献帝。帝怯惧，不敢出。曹皇后曰：“今百官请陛下设朝问政，何相推也？”帝泣曰：“汝兄欲篡汉室，故令百官相逼，朕故不出。”曹氏大怒曰：“汝言吾兄为篡国之贼，汝高祖只是丰沛一嗜酒匹夫，无籍小辈，尚且劫夺秦朝天下。吾父扫清海内，吾兄累有大功，有何不可为帝？汝即位三十余年，若不得吾父兄，汝为韲粉矣！”言讫，便要上车出外。帝大惊，慌更衣出前殿。华歆出班奏曰：“陛下依臣之言，免遭大祸。”帝痛哭曰：“卿等皆食汉禄久矣，中间多有汉朝功臣子孙，何无一人与联分忧也？”歆曰：“陛下之意不以天下禅于魏，旦夕萧墙有祸，非臣等不忠于陛下也。”帝曰：“谁敢以弑朕耶？”歆曰：“天下之人，皆知陛下无人君之福，以致四海大乱。若非魏王在朝，弑陛下者，塞满公庭矣！陛下尚不知恩以报其德，直欲令天下人共伐陛下也？”帝曰：“昔日桀、纣无道，残暴生灵，故惹天下人伐之。联自即位以来，三十余年，兢兢业业，未尝敢行半点非礼之事，天下之人，谁忍伐之？”歆大怒，厉声而言曰：“陛下无德无福，而居大位，甚于残暴之君也！”帝大惊，拂袖而起。王朗以目视华歆，歆纵步向前，扯住龙袍，变色而言曰：“许与不许，从与不从，早发一言！”帝战栗不能答。 

　　忽曹洪、曹休二人带剑上殿，厉声问曰：“符宝郎安在？”班部中一人出曰：“符宝郎在此！”洪拔剑索要玉玺，符宝郎祖弼叱之曰：“玉玺乃天子之宝，安能善与汝哉？”洪喝武士捉出斩之，祖弼大骂不绝而死。

　　帝体战不息。只见阶下披甲持戈数百余人，皆是魏兵，帝乃流涕出血，叹曰：“祖宗天下，何期今日废之！朕死于九泉之下，有何面目而见先帝乎！”泣告群臣曰：“朕愿将天下禅与魏王，幸留残喘，以终天年。”贾诩曰：“臣等安有负陛下也？陛下可急降诏以安众心。”帝哭声不绝，乃令桓阶、陈群草禅国之诏，令华歆赍捧诏玺，引百官直至魏王宫献纳。于是曹丕忻然而喜，开读诏曰：

　　朕在位三十二年，遭天下荡覆，幸赖祖宗之灵，危而复存。然今仰瞻天文，俯察民心，炎精之数既终，行运在乎曹氏。是以前王既树神武之迹，今王久光耀明德以应其期，是历数昭明，信可知矣。夫大道之行，天下为公，选贤与能，故唐尧不私于厥子，而名播于无穷。朕羡而慕焉，联今追踵尧典，禅位与丞相魏王。毋得辞焉。

　　曹丕听毕，便欲受之。司马懿谏曰：“王上不可轻也。虽然诏玺已至，可上表谦辞，以绝天下人之谤也。”丕遂从之，急令王朗作表，赍回玺绶，虚辞谦让。

　　王朗等入内奏帝。其表曰：

　　臣丕顿首受诏，伏惟陛下以垂世之诏，禅无功之臣，使臣闻知，肝胆摧裂，不知所措。窃以尧逊大位于贤，巢、由避迹，后世称之。臣才鲜德薄，安敢奉命？请于盛世别求大贤，以礼让之，则免万年之议论也。臣谨纳还玺绶，待死阙下。臣不胜惶怖战栗之至！谨表。

　　献帝览毕，甚是惊疑，回顾群臣曰：“魏王谦逊，如之奈何？”华歆奏曰：“陛下欲学唐尧乎？”帝曰：“何谓也？”歆曰：“昔唐尧有二女，长曰娥皇，次曰女英。为禅位于舜，舜坚辞不受，遂以二女妻之，后世称为大圣之德。今陛下亦有二公主，何不效唐尧以妻魏王乎？”

　　帝不得已，遂复令桓阶草诏，令高庙使张音持节奉玺，并载二公主径入魏王宫。曹丕开读诏曰：

　　咨尔魏王，上书谦让。朕窃为汉道凌迟，为日已久；幸赖武王德膺符运，奋扬神武，芟夷凶暴，清定区夏。今王缵承前绪，至德光昭，声教被四海，仁风扇鬼区，天之历数实在尔躬。昔虞舜有大功二十，而放勋禅以天下；大禹有疏导之绩，而重华禅以帝位。汉承尧运，有传圣之义，加顺灵祇，绍天明命，釐降二女，以嫔于魏。使行御史大夫张音，持节奉皇帝玺绶，永为人君，万国敬仰天威，允执其中，天禄永终，敬之哉！时延康元年冬十月乙卯诏。

　　曹丕忻喜，暗与贾诩曰：“虽二次有诏，孤但恐天下不能除篡逆之名也。”诩曰：“此事极易，可再命张音赍回玺绶，却教华歆令汉帝筑一台，名‘受禅台’，择吉日良辰，集大小公卿、四夷八方之人，尽到台下，令天子亲捧玺绶，禅天下与王，可以绝智者之口也。”丕大喜，即令张音捧回玺绶，仍作表谦辞。

　　音回奏献帝。帝问群臣曰：“魏王无意，卿等若何？”华歆奏曰：“陛下可筑一台，名曰‘受禅台’，集公卿庶民，明白禅位，则陛下子子孙孙，必蒙魏恩矣。”汉帝从之，乃遣太常院官卜地于繁阳，筑起三层高台，择于十月庚午日寅时。

　　当时，献帝请魏王曹丕登台，受禅台下集大小官僚四百余员，御林虎贲禁军三十余万，并匈奴单于化外之人，帝亲捧玉玺奉曹丕，丕受之，台下群臣跪听读册曰：

　　咨尔魏王：昔者唐尧禅位于虞舜，舜亦以命禹，天命不于常，惟归有德。汉道陵迟，世失其序，降及朕躬，大乱兹昏，群凶肆逆，宇内颠覆。赖武王神武，拯兹难于四方，惟清区夏，以保绥我宗庙，岂予一人获乂，俾九服实受其赐。今王钦承前绪，光于乃德，恢文、武之大业，昭尔考之弘烈。皇灵降瑞，人神告徵；诞惟亮采，师锡朕命。佥曰：尔度克协于虞舜，用率我唐典，敬逊尔位。於戏！天之历数在尔躬，允执其中，天禄永终；君其祗顺大礼，飨兹万国，以肃承天命。

　　读册已毕，魏王曹丕即受八般大礼，登了帝位。贾诩引大小官僚朝于台下。改延康元年为黄初元年，国号大魏。丕传圣旨，普赦天下罪犯。谥父曹操为太祖武德皇帝。华歆奏曰：“天无二日，民无二主。既已交割天下，可令刘氏安置何地？”言讫，扶献帝跪于台下听旨。贾诩奏曰：“可以封为公卿，即日便行。”丕遂封帝为山阳公。华歆按剑指帝，厉声而言曰：“立一帝，废一帝，古之常礼！今上仁慈，不忍加害，封汝为山阳公。今日便行，非宣召，不许入朝！”献帝含泪拜谢，上马而去。台下军民、夷狄、大小人等见之，伤感不已。丕与群臣曰：“舜、禹之事，朕知之矣！”群臣皆呼万岁三声。后人观此受禅台，有诗叹曰：

　　鸢鸱玃鼠腥狐臊，鬼吹野火烧蓬蒿。此台名禅人不禅，斯地虽高道不高。

　　黄土一堆真可耻，虚在巍巍半空里。坏却唐、虞揖让风，奸臣贼子从此起！

　　又诗曰：

　　两汉经营四百年，小平津畔独潸然。黄初不解唐、虞意，筑土成台教晋宣。

　　又宋贤有诗曰：

　　垒土曾营受禅台，欺凌汉帝若婴孩。谁知天意无私曲，不久依然换主来！

　　又讽刺曹丕诗曰：

　　曹丕强霸夺乾坤，积恶遭殃及子孙。受禅高台犹自湿，谁知司马又称尊！

　　又诗曰：

　　当年曹氏强吞刘，自谓儿孙乐万秋。受禅层台司马上，山阳还得似陈留。后晋武帝司马炎废魏主曹奂为陈留王，乃天报也。

　　汉献帝望山阳而去，百官请曹丕答谢天地。丕方下拜，忽然台前起一阵怪风，飞沙走石，急如骤雨，对面不见；台上灯烛，尽皆吹灭。丕惊倒于台上，百官急来救之。未知曹丕性命如何？ 

汉中王成都称帝
　　却说众文武救得曹丕下台，半晌方醒。侍臣扶入宫中，数日不能设朝。后病稍可，将华歆封为司徒，王朗封为司空，大小官僚，一一升赏。其惊疾未痊，却排车驾，自许昌幸于洛阳，大建宫室。

　　早有人到了成都，说曹丕废了汉帝，自立为大魏皇帝，于洛阳盖造宫殿，调练人马。汉中王闻知大惊，水食少进，每日痛哭，令百官挂孝，遥望许昌哭而祭之，谥曰“孝愍皇帝”。玄德因此忧虑，致染成疾，不能理事，政务皆托与孔明。

　　次年辛丑春三月，有襄阳人，姓张，名嘉，乃襄江渔翁也。嘉夜间捕鱼，忽见水底起一道红光，上冲碧汉。嘉举网捕之，乃得一玉玺。只见金光灿烂，瑞气盘旋，上篆八字云：“受命于天，既寿永昌。”嘉大喜，素知汉中王仁德布于天下，遂密入成都，到孔明府献之。孔明忻然而喜，重赏张嘉，即请太傅许靖、光禄大夫谯周等大小公卿商议。谯周曰：“近有祥风庆云，从空中旋下，成都西北角有黄气数十丈，冲霄而起；帝星现于毕、胃、昴之分，煌煌如月：此所应汉中王当即帝位，以继汉统。今得玉玺，乃天赐也，更复何疑焉？”

　　于是孔明与许靖引大小官僚来谏汉中王即位，上表曰：

