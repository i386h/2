<!-- { "loadSidebar": true } -->
　　重禄中丞贵髙年八袠尊悬车谢簪绂曳杖贲丘园故典怜文献丰碑示子孙无由拜床下春草夹新原【班宗义】

　　谯国衣冠百世荣中丞斧节重时名鸡林此日懐文献乌府何年见老成未死青騘应有涙逺归丹旐若为情使君英气还千古回首兰陵空月明【刘瓛】

　　右汉泉漫藁故赠河南左丞曹文贞公所作也五七言古诗长句律体乐府总若干首其子江南诸道行御史台管勾复亨什袭成帙国子生胡益编为十卷江南诸道行御史台侍御史济南张公翰林侍讲学士国子祭酒庐陵欧阳公礼部侍郎赵郡苏公国子司业太原吕公为叙其端复亨以余与文贞公有平生之好故于余言是征四公当世文章士也纪述之详歌颂之美雄赡悉备奚以余言为然尝闻三百篇之义尚矣美善刺恶严严乎如秋霜夏日及乎成孝敬厚人伦美教化移风俗则温温乎如祥风甘雨有不自其然而然者发之为政事播之为声乐殆不可以言语尽曹公以儒发身扬厯中外宦辙四方故其寄寓纪述懐感讽刺赋咏目击耳闻真履实践温秀雅丽诸制皆工非苟作也其吟咏情性流出胸次有足自乐呜呼予岂深知诗者哉一以重复亨之请嘉其能保文贞之泽而又能寿诸梓以广其传一以乐诸缙绅先生能发扬文贞平昔之藴奥故自变量语书诸序后云至元后戊寅秋特进上卿玄教大宗师吴全节书

　　曹文贞公诗集后録
 
