<!-- { "loadSidebar": true } -->
　　六朝富僧藻末宋始逃禅及尔操觚日逢余瘗砚年曹溪一偈后衣钵几人传琢叶妨元气拈花合自然思超灵鹫表格逸景龙前莫以文通拙徒成怨别篇
　　
　　咏江令
　　
　　江令好为佞佞辞何太工拈来摄山草吹着后庭风佛日不相照君恩难望终犹输孔范死虗慨鲁侯忠搏颊咸阳市伤心建业宫南冠无故墅应始悟三空（江令诗有三空豁已悟语）
　　
　　答赠张太学孺愿兼寄示沈嘉则屠长卿孺愿之先人为大司马公嘉则长卿俱其客且与孺愿善序其诗而不能无白首之叹故云
　　
　　明海张司马龙门一世师久钦鲸力大不尽凤毛竒业称元方弟名髙蔡克儿有才疑梦笔无意仅为箕天向金陵辟虹从赤董垂诸生俱避席祭酒亦低帷栁态犹长绪兰心祗项斯寄声屠与沈须忆御膺时
　　
　　齐王孙仲望邀同周公瑕陆成叔登清凉台分韵得风字
　　
　　絶磴盘天界方台枕法宫白龙衡划堑丹鹫逺排空寳树青冥底金茎紫气中曼殊分化迹石跪逊人工岭似髙低鸑城疑断续虹一依文佛日四起大王风目极神从爽心清境自同诸贤今鲍谢能益帝都雄
　　
　　慰梅禹金试金陵放落一首
　　
　　昔时梅宛陵欧九并驰称万古一诗在青山白髪憎云孙更蹭蹬雪曲有飞腾桃叶双头檝芙蓉半臂绫此时呉女队让汝独先登
　　
　　送许京兆救故友李中丞左迁
　　
　　岂浅冯唐对几同左伯寃一书存友道迁客是君恩幞被辞京府倾都恸国门江云自舒巻山色任晴昏剰得支离叟空为欵曲言赐环须有待弟子莫招魂
　　
　　故人卓澄甫光禄补官北上过金陵饮官舍赋此送之且订留署之约
　　
　　顚倒欣相命飜飞不自胜词人武林社天子大官丞醉态倾嵇叔髙标愧李膺望迷金掌露坐莹玉壶氷我自难燕市君应乞秣陵莫嫌留署冷官酒尚如渑
　　
　　访明征君事读唐髙御碑有感
　　
　　征君不可迹萝薜望来深更藉空王力髙明传至今蒲轮三起诏螭首一纶青虽表旌贤媺终非遯世心欲伸苹芷荐念尔不余歆
　　
　　朱定国失意后访我金陵赋此赠之
　　
　　十年眞畏友词组足儿师访我金陵夕犹衔璧刖悲三山横秀色六代吐雄词是处堪携酒何妨且咏诗绸缪追往事飞动卜前期海错携来富犹堪住少时
　　
　　朱虞葑先为贤令入郎考功氷蘖之操皎然人口出视江右学政于其行赋此志别
　　
　　卓尔松筠操皎然氷玉姿已标循吏冠复作儒林师左蠡扬澜日丰城辨斗时青衿归水鉴绛帐吐风仪鹭渚飞扬斾鸡山黯澹巵老夫贪一壑后会恐无期
　　
　　观潮娄浒作
　　
　　七月十八日潮头何壮哉平驱银海立忽卷雪山来汹汹喷晴雪殷殷动逺雷千艘催簸荡万弩屈喧豗笑缓枚生发争先伍相才老人惊未覩尊酒喜重开飞瀑庐山破奔流砥柱摧乾坤此三絶欲返重徘徊
　　
　　过陆震卿大行读书处有赠
　　
　　过君读书处破壁侵菰芦不厌饥时麦难挑旱后蔬沈沦诗更好飞动意能无莫以鹬冠聚尤深鱼服虞时清宁任侠宦薄且为儒但使星文就君王自按图
　　
　　顾仲韩携酒船相送倾倒尤深因赠仲韩并及张长舆朱氏三子
　　
　　緑水揺晴旭沧洲动午烟谁携若下酒来唤子猷船屑玉玄谈媺披沙丽句圆书探龙爪秘畵得虎头传泥饮推三雅（朱氏三兄弟饮量最洪）风流数七贤（与坐者七人）老夫从袜解不待长君前（谓长舆也）
　　
　　赠陆成叔山人新居
　　
　　薄俗人难傍穷居地自偏何妨号城市亦自饱云烟入坐青山满沿阶緑树圆馔饶三九菜酒靳十千钱驻户桓生马裁诗薛氏笺仍夸有竒绩校得子虚篇
　　
　　送方伯呉公入觐还金陵却赴浙省
　　
　　何限朝天艗如公五两轻君王书上考宴饯下承明不爱东胶赏俱称召伯荣三提长官印十稔临安城草木沾恩泽江山识姓名官如两髙峻人比孤山清休汝冠裳会留恂父老情畵熊犹缓发竹马已先迎久偃扶桑■〈风贝〉仍留下濑兵伫看新节钺隐隐出西京（开府报缺新命旦夕下矣）
　　
　　△七言排律
　　
　　避暑园居得长律二十句
　　
　　今年毒热异常年似为吾园稍见蠲谢客琴樽寛约束亲人鱼鸟恣留连已多苔色侵衣上时有松声到枕边凿就双溪长贮月迭成三岛别藏天莺花得所朝偏丽鰕菜趋时晩更鲜中散酒鎗盛沆瀣右军书笔走云烟弦中白雪非江左箧里青山是辋川大雅诗歌篇十九古文金石巻三千乍谈飒尔凉颷至小坐翛然大火捐见说长安饶炙手可容分借北窻眠
　　
　　吾州有王三翁者沙人也年一百六常住明上人燕人也年一百四今秋眉州刘大瓢来访自言歴三丁丑年百二十一度其状貌亦似百许歳人期以闰月之十二日会吾山园喜而有赋
　　
　　三老三百三十歳一农一道一山僧俱称献寿来南极直数生年到裕陵长就鹤形骄婉姱炼成松骨鬬崚嶒囊余伏翼千秋饵手拄胡孙万歳藤迤逦降庭犹恨少依稀杖国向来曾他年太学应亲割今日清尊暂作朋疏上壶闗名是茂篇留陌上姓为应悬知太史占星象厕我嘉弧恐未能
　　
　　诗成之明日而王翁疾甚又明日就木矣感叹之余复得一章
　　
　　一百六年难老身半刹那间隔世尘飞去独为华表鹤化来双剰禹门鳞空教休琏歌三叟赢得商于仅二人海为桑田垂沮洳峯如华顶断嶙峋虎溪他日不成笑橘叟兹秋聊对论彭祖较来差尚夭黔娄谥后未为贫客从逝水浮云去交许清风明月新更道歳寒还有托老梅拳曲伴松筠
　　
　　大宗伯呉兴董公枉棹海滨道返命进士长君代访且赠长律饰奬过情愧感之情托之申和
　　
　　元老三朝鬂未苍碧澜天目供文章初将息念归祗树华岳三峯雅有髙名在栢梁冀北羣羣空騕褭淮南字字挟风霜书成旧锡黄银印梦醒犹疑白玉堂善诲门墙多末照怜才齿颊有余香齐纨忽展银钩赠越锦难轻玉案偿共道贤良惟一董可能京兆拟三王（公以余补留京有三王之拟）芃芃兰桂秋逾茂蔼蔼桑榆日未央丹穴鳯毛开气色清时狐笔借飞扬莫言兴尽山阴舫衣带居然一水乡
　　
　　杜清甫丈九十矣而矍铄如少年曾忆白香山赠裴淄州云九十不衰眞地仙因倚起语寿之
　　
　　九十不衰眞地仙姓名无忝杜延年围棋纵负人人墅卖药能寛处处田春暖弦歌秦女巷午晴诗畵米家船携来鸠杖那防噎赠得羊裘不肯穿自剔残灯书小令旋烹新茗结清缘惟应蓟子摩铜狄见尔垂髫学数钱
　　
　　再用香山居士起语寿骆广州先生
　　
　　九十不衰眞地仙五朝清晏即人天难逄拜老中兴日忆得悬弧孝庙年薄宦陆生无粤槖归心贺监有湖田乡吟捉鼻从清浊社酒胶唇且圣贤大笑武公箴自苦长夸荣启乐仍偏如传篮笋来莲社应许门人任一肩
　　
　　寿封给事蠡湖顾翁八十
　　
　　江左宗盟陆凯前中兴风雅贺循联生儿誉贵同元叹取妇篇多似彦先省觐主恩深爱日赐租封事上回天俱夸小鳯衔书地（唐掖垣从官名小鳯）才是非熊入梦年银瓮法传中禁美彩衣春夺五时鲜彭湖斗野分雄剑亚字城陂泛酒船间出膏车新郭里有时耕耒太湖田浮名不爱眞天隐乐事长寛即地仙
　　
　　观察顾公六十寿言
　　
　　三朝旧德剡方腾四姓髙门代并称人向隠君夸晩节我于循吏表中兴无书新沓交从在有子蓝田价转増赐觐宫花分露掌传家谏草挹风棱庭间鲤对诗能续海近筹添事可凭兴到玉峯舒蜡屐思幽金泽傍渔灯征车断不惊元叹推毂虗曽忝茂弘更祝朋尊须尽量莫教春酒但如渑
　　
　　寄题呉明卿叅政北园
　　
　　使君天许卧林丘背郭园成事事幽槛外星辰依北极坐中氷玉尽南州族云■〈目奄〉蔼三舂变平楚苍茫一鉴收乞得邻花添烂漫偶来山鸟献钩辀恠他妨醉平泉石便我寻芳杜若洲机事摠忘难抱瓮生涯虽小学垂钩邙山地贵夸编埒玄武陂寛好竞舟争以侬家五畆墅白公池馆让风流
　　
　　送呉晋陵赵常熟二太史赐环入朝俱取北意
　　
　　词林矫矫并人伦抗疏那妨丞相嗔坼地黄河双砥柱回天白日一金轮片言色借宸枫重万姓声传谏草新拟夺惠文冠太史却将巾帼赠何人耦耕沮溺身堪老三径求羊迹共沦主圣亲题罪已诏时清须爱致君身银鱼法锦聮翩复白虎名经次第陈岂以豋仙夸去艗母从遯叟问知津折余虞仲祠前栁采自延陵宅畔苹两地由来有亷让可应徒作引裾臣
　　
　　金白屿先生寿九十矣其文彩风流比之前九十者杜翁骆师则尤翩翩焉不佞仍用白香山起句例寿之得六韵
　　
　　九十不衰眞地仙长干乐事况年年生当五帝舒长日老结三山绮丽縁无意授书天子问有时裁句雪儿传赐来鸠杖何妨噎停着柴车不待延稚子竞夸婪尾酒故人分得卖文钱共云蔗境从容咀莫放沧溟便作田
　　
　　阅史偶有所感
　　
　　掩巻柴门数落晖古来俱羡圣之威那知天地长多事摠为英雄未息机衣赭讵容人彘在簮银还见女鼋归鲍鱼不救祖龙臭蝼蚁翻因齐霸肥黄屋事移输白屋衮衣縁尽着青衣王孙子姓时时改寒食园陵个个饥尘世隙驹俄自了竖儒毫兎易成非江南鹿豕同游处乔木连云尽百围
　　
　　挽故赠太子少保潘恭定公时年八十有七
　　
　　甲子前头对大廷耗磨同辈尽凋零官从宻印加三少帝与祯符靳九龄谁并五朝论出处时因八座怆仪刑生骄尚父犹宣髪炼得婴儿任解形丹灶乍闲龙虎卫赤霄疑驾鳯凰軿耆英会里无春雪箕尾行边有歳星两字易名华胜衮千秋遗草汗长青即看赑屃嫖姚冡况复芝兰谢傅庭
　　
　　世贞迩来寿九十翁如骆司理杜金二处士皆由白香山起语今年为宗履湖先生九十复引前例寿之先生之伯子故吏部子相余硕交也故中聮多及之
　　
　　九十不衰眞地仙白公社里冠羣贤强逾歴下书堪受隐傍淮南法易传渤海尚夸销剑地蜀都犹忆梦刀年名山自满宗家璧北斗还髙吏部编早阙梁松床下拜叨陪毕卓瓮头眠欲将鸠杖为公寿缓歩当车已绰然
　　
　　三月三日屋后桃花下与儿子小酌红酒因忆昨歳从呉明卿诸楚人于弇园褉饮遂成一排律
　　
　　去歳三月复三日忽逄楚狂为楚歌即无草圣愧逸少雅有兰亭如永和故知故事不可再避人避地将谁过家西一湾小曲水屋后半榻贫维摩偶然儿子致红友聊为桃花飞白波盘餐第输狗杞美鼓吹其奈鸢筝多挚虞小儒不解事无可袚除如我何
　　
　　缇帅左都督麻城刘公贻书慰存且有名香佳扇之贶七言排律二十四句志谢
　　
　　春明祖道近黄昏怅别殷勤欵欵言十载鹿门余偃息九霄羊角尔腾骞藉令东第通侯贵谁似南衙太尉尊直有诗书绳祖武长将肝胆答君恩朝霞剪赐宫袍丽冬日聆传圣语温竞病句夸曹左卫衣冠祸解窦城门三台不隔江湖梦一壑翻劳霄汉论地逺菰芦难物色天空鸿鴈有音存扇从巴蜀能蠲暑香自西戎解返魂稍觉枯鱼贪涸辙居然病鹤怕乗轩为珪为鼠同称璞如蚁如山摠字鲲公辈长年扶日月老夫余息任乾坤
　　
　　贺族孙都运汝康八十
　　
