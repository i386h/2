<!-- { "loadSidebar": true } -->
　钦定四库全书

　　集部五

　　江月松风集

　　别集类四

　　元

　　提要

　　（臣）等谨案江月松风集十二卷元钱惟善撰惟善字思复自号心白道人钱塘人领至正辛巳乡荐官至副提举张士诚据吴退隠吴江又移居华亭明洪武初卒惟善博学强记初应乡试时题曰罗刹江赋锁院三千人不知出处独惟善引枚乘七发证钱唐之曲江即罗刹江【按枚乘称广陵之曲江则观潮当在扬州后人谓汉时广陵地广遂以钱唐之潮当之殊为附会惟善此赋盖亦沿旧说之悞不足为据谨附订于此】大为主司所称由是知名其集在明不甚显故焦竑撰国史经籍志收元人诗集颇伙而惟善所作不着録其传于世者惟赖良大雅集所録诗九首而已此本初为惟善手书真迹藏于练川陆氏后归嘉兴曹溶康熙中金侃于溶家抄得又以甫里许氏所藏本互相叅证始缮为此编流传于世顾嗣立元诗选所录即据此编采入者也

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　江月松风集卷一

　　（元）钱惟善 撰

　　古诗二首

　　鳯麟别千载骚雅流余声南入苍梧天鸿雁雝雝鸣骋目江上秋秋云白英英扣舷欲何之山水遗韶韺
　　白马几朝夕震荡赤帝阙不洗鸱夷魂千年属镂血我欲骑赤蚪东上探禹穴手披青玉书逍遥弄明月

　　送韩介石之平江财赋提举分韵得馆娃宫

　　吴宫没花草千年游鹿麋芗径空陈迹琴台余故基云木薆秀峰秋莼生废池湖波澹空碧扁舟想鸱夷伊人已云逺逸驾谁能追可怜当时乐徒令后来悲今君赋逺游登览却蛾眉青枫莫天阔旷望琼琚辞

　　次韵

　　负郭岂无资躬耕乐田野交交桑扈鸣好雨光风洒扣角长夜歌荷蓑卧牛下晓行陇亩间新水没秧马我闻行路难自古多轗轲
　　五栁风翛翛床头酒初熟万事不挂懐敝屣视金屋长啸歌逺游瞻彼岳之麓餐霞饮沆瀣逝将老云谷

　　懐李坦之

　　懐哉谪仙人白驹在云谷玄风不可攀髙枝弄黄鹄冯湖望西山爽气照书屋间赋招隠篇悠然逺荣辱劝我以浮白赠我以结緑落日钱塘江呑声空注目闭门客不来长歌饭黄犊

　　对月酌酒

　　对月不饮酒何以陶吾生明辉散空白照我千载情泠然輙忘寐但觉风露清寒蛩杂羣籁天地皆秋声流光不可驻长江终夜鸣酒尽月欲堕浩歌倚层城

　　陪吴叔胜诸君吴山小饮客有期不至者作诗贻之分得人字限十韵

　　晴岚欎孤翠幽亭萃嘉宾维时风日美适目江山新鸣弦调初夏撷芳惜余春息景在茂树俯渊窥潜鳞雍雍文字饮楚楚尊爼陈徳馨幽兰佩石涧苍苔裀清赏暂消摇素期非隠沦黄鸟鸣吾傍嘤嘤若懐人百年几良会缅兹寂寞濵披拂松云下结庐行卜邻

　　松声楼为行可仕上人赋

　　南山多巨松空翠拂灵石根蟠茯苓脂寒凝一泓碧结楼附清阴下有云半席天籁发蚪髯神光生琥珀冯虚奏韶濩震霆鼓潮汐猛若铁骑奔衔枚袭空壁悄若鹤在阴仙音飞九泽袅袅如有情泠泠寂无迹道人了不闻落月满楼白

　　送酸斋学士之西川

　　蓟北文章客风流逈不羣潮声秋别梦月色夜留君三峡吞秦树千峰抹楚云形骸捐水石来往更殷勤

　　山村挽词

　　诗穷八十年江海正凄然玉麈风生颊青山雪满颠门墙张籍俊墓表孟郊贤出处人皆识哀歌彻九泉

　　送沈敬叔之建徳次王性存韵

　　惜别风花急唤愁江草新鲈鱼肥可钓鸥鸟静相亲月转星滩夜潮廽渔浦春赠行无好句家训足书绅

　　湖居

　　负郭轮蹄逺残春樱笋佳湖天翻白浪山日黯黄霾梦蝶乌皮儿观鱼畵舫斋何人契幽赏髙致到无怀

　　中秋见月怀故人

　　海月大如斗江云明似霞秋声归络纬暮色起蒹葭席散金蟾彩衣浮玉露华更深望牛女安得挂星槎

　　送洪安道归睦并简洪君寔

　　讲彻西湖席梅边袂欲分明经期董子采药访桐君畎亩经纶手江山锦绣文青溪回首处长啸倚松云

　　灵璧手印篇【有序】

　　汉以江都王女细君嫁乌孙王女过灵璧尝扶以石后人镌石为模腕节分明故述其事而为之辞
　　汉香飞入乌孙国踰白龙堆行絶域万里穷愁天一方曾驻鸣镳倚灵璧灵璧亭亭立空雪石痕不烂胭脂节神颷吹影髙撩秋堤云欲补中原月穹庐作室墙以旃佩环魂托胡歌传当时双泪洒成血血成碧色苔花坚青塜相望去不归归时定化黄鹄飞千年恨隔毡城梦汉使者过空沾衣

　　王氏节妇诗【有序】

　　丙子歳天台王氏妻为兵所掠至嵊县青枫岭啮指题五十六字石上投滹江而死迄今血书宛然泰定初邑徐丞始上其事请立庙旌之晋张仲举首唱作诗一章邀好事者同赋又闻丙子间襄阳贾尚书儿妇韩魏公五世孙也岳州破被掳之明日以衣帛啮指书长诗渡江中流自溺而死其诗多有可称者有江南无谢安塞北有王猛之句士大夫咸脍炙之因感其节同其事类故并及之云
　　昔闻江南贾尚书儿嫓韩氏身塟鱼尝以血溅云锦襦至今波荡青琼琚啮指堂堂丈夫气乃见苍茫甲兵际倚舷不忍渡中流翻然直向龙宫游嗟嗟赤城王氏妻青枫岭滑愁云低滹江水黑幽魂啼峭壁万仭无由梯望夫不来归路迷石痕雨碧风凄凄君臣失国时所偶儿女丧我家何有丹精贯日昭不朽朝廷立庙滹江口荆扬孰谓风俗偷呜呼贞节无与俦二女允也忠义流他年太史须编收

　　八月十五夜风雨后见月有懐

　　天柱峰头月华碧自古人间风雨隔飘然砍探蟾窟游万里阴霾妬良夕玄云忽开黄道明顾兎涵秋抱氷魄嫦娥偷药常少年桂子芗霏羽衣湿飞仙挟我凌太清万丈寒光湛虚白美人不来空夜凉白纻歌阑露花积

　　登五云山

　　普觉遗衣久不传五云故色尚苍然断崖萝薜三千丈乔木风霜四百年龙井雨深泉独厚渔村潮上月初圆寳坊金碧红尘聚何以兹山更絶縁

　　永昌王傅长丈杜伯诚还西凉索赋【时伯诚以王命收书】

　　使星光动斗牛精黼黻文章礼乐成青海昔为传箭地玉闗今有读书声东探禹穴千年迹西望秦云万里情充栋汗牛宁衒富要期多士答升平

　　九日鳯池小集分韵得花字

　　寂寂禅宫一径賖伤心摇落异繁华锦池冷浸凤皇影畵壁秋生苔藓花九日江山又风雨百年台殿自烟霞徘徊快拭登临目更约西湖泛钓槎

　　送曹克明员外之湖广省

　　钱唐西望武昌城天际飞艎几日程三峡波涛下江汉九嶷云雾接巫衡笑谈落落萧曹佐登览苍苍屈宋情更把文风变丹徼不须铜柱纪南征

　　送陈续古之会稽教谕

　　负笈西游未十年絶江又泛剡溪船碧窗夜静云分榻綘帐春吟雪满毡人忆兰亭晋文物神留玉笋禹山川知君怀古登临处乔木苍烟思渺然

　　送丘以敬淮海山长

　　中州文学振家声英妙当年月旦评鹗荐早登宾贡选龙飞得被圣恩荣月明潮落金山寺雪尽江□铁瓮城弦诵洋洋徧淮海凭髙怀古有余情

　　题杜甫麻鞋见天子图

　　四郊多垒未还乡又别潼闗谒凤翔九庙君臣同辟难十年弟妹各殊方中原百战洗兵甲万里一身愁虎狼寂寞当时穷独叟按图怀古恨茫茫

　　分韵送诸暨胡允文

　　登瀛藉甚冠多士入剡萧然访故人埜雪推篷休泛夜樵风倾葢穏行春破琴独羡戴安道衣锦孰如朱买臣招隠歌阑却乗兴濯缨时复过溪濵

　　久旱闻丞相祷雨上竺喜而赋诗

　　海霞炎日火流金万里苍旻不肯阴山泽那无作霖意云霓未得悯农心西湖夜热波犹沸南土秋干雨不淫林下何人坐忘寐短檠赋罢碧窗深

　　方养心自庐山归【时传养心已仙去故以丁令威嘲之】

　　万里扁舟拂钓矶琵琶空怨不沾衣庐山正想陆修静华表忽闻丁令威种杏岂无髙士隠巢松曾有谪仙归月明梦到西江上五老峰前白鹤飞

　　奉和左辖吴公祷雨天目山有感

　　乾坤亢旱兵尘后廊庙忧深畎亩间千里西成望甘泽百灵前导谒名山清秋云雨蛟龙窟白日雷霆虎豹闗俄顷神功回造化作霖未许老臣闲

　　次韵答仲臣梁君

　　说诗久不来匡鼎千里月明归思迟南国词臣空拟些东闗逆旅漫歌噫无才我乏琼瑶报有志君看礼乐施安得锦笺三百幅便风日日寄相思

　　喜得家报

　　昨夜灯花今夜书西湖归梦緑阴初吟边欲写留春意呼酒旋烹双鲤鱼

　　雪夜

　　水镜氷凝玉万家有人和雪嚼梅花夜阑酒醒歌招隠欲唤扁舟向若耶
　　又
　　凌室冲冲已凿氷两峰髙耸玉棱层渔郎睡熟芦花被冷照篷窻雪一灯

　　过清壑云扉用吾子行留题韵

　　县壁削青云绕扉挂藤走翠石钩衣洞箫声逺人何处风送岩花扑面飞

　　题髙彦敬竹石【又序】

　　彦敬自跋云草窻出谬纸一幅就破研完僧笔磨臭胶墨命写竹頼有红酒一尊少助浩然之气故有此君子不可转之妙态校官仇山村屠月汀邓匪石今归之吴子静子静乃草窗外孙故及之
　　石似于【乌】檡【徒】竹似槎【于檡虎也】尚书醉墨洒流霞弁阳寳绘今余几片纸清风想外家

　　四月十九日与索木鲁子升登雷峰墖

　　百转莺声两部蛙不知春色在天涯緑阴千里飞红雨濯锦江边正浣花

　　送王君寔赴台都事【并序】

　　行省都事王公君寔近除南台都事宸翰所定也将行求饯章其人天性至孝以亲丧未塟不茹荤酒者十有七年省台交章史馆立传起身宪府书吏两任亷司知事以河南都事而为南台监察御史以江浙都事而有是除所至以亷能清直见称
　　翠埽蛾眉蹴浪花江山乗传挹清华羽仪要路叅台阁骨鲠平生相国家传列太常旌孝友班聫御史削奸邪遥知案牍无尘务帘卷芙蓉昼煮茶

　　江月松风集卷一

　　●钦定四库全书

　　江月松风集卷二

　　（元）钱惟善 撰

　　故宫春望次平禹成韵

　　登临休赋黍离章千里江流接大荒剑鎻血华空楚舞镜埋香骨失秦妆薜萝山鬼啼萤苑荆棘铜驼卧鹿场寂寞万年枝上月夜深犹照旧宫墙

　　久雨大风二首

　　苍生愁暑雨甲子变秋霖风自四方至云从六月阴闻鸡休舞剑听雁欲沾襟渺渺江湖梦区区■〈亩犬〉畆心
　　东南称乐土旱潦异中原淫雨忧天漏颠风畏海翻旱禾登越甸秋水漫吴门学道甘清苦翛然愧饱温

　　怀师鲁国宾二君子

　　读书灯火似秋凉梦笔还成五色章风雨鸡鸣君莫舞江湖鱼乐我相忘清谈常想东西席髙卧何须上下床他日逺来山水窟苔花如雪扣渔榔

　　奎章典籖逹兼善除南台监察御史因寄小诗奉贺并简大龙翔笑隠长老

　　风雨鸡声起夜阑相思欲寄翠琅干校雠东壁图书府搏击南台耳目官万里江行过采石九重天语出金銮他年了却埋轮志芋火山中对懒残

　　送赵季文侍严君心逺公官浙东帅府

　　江驿霜晴木叶干庭闱正喜共之官山中图史随宾幕海上旌旗拥帅坛岛贾献琛兼百粤秦儿采药渺三韩知君览胜登天姥定驾长风振羽翰

　　和沈若水山居韵

