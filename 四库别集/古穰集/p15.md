<!-- { "loadSidebar": true } -->
　　湍之北涯有港焉水自湍流汇而为渊始容小舟入百步外渐阔成潭水深莫测相传有龙隠其中鱼大至寻丈戏跃自得观之者环步垂涎而不敢犯村有渔者不胜其欲独棹往捕之饱其船以归潭亦寂然无所灵异里人见之惊其得鱼大且多争问所自渔者靳不以告由是见者潜持羊酒粟帛以赂之始肯一告求者既多告之亦众众既知之惧前所闻犹豫不往渔者利其赂曰传有龙者妄也昨者吾捕良久寜不与起邪能我从者与俱于是随以往者十八九惟一二熟计之谓龙处必深彼必会其未知耳其可再乎独不从已而渔者进从者继之至潭方捕之顷水忽涌溢渔者不知所在余皆惊乱迅雷大震墨云匝地烈风暴雨惊电闪烁渔人溺死过半得附岸者神飞心悸不知言语饮食者累日惟一二不从往者无恙嗟夫渔之贪利而蹈害也如此人之趋附权势也亦然方见其赫赫之权炎炎之势可以富人可以贵人莫不趋之附之百计效勤以饵其所欲已而天道一还权势既灭趋附之人逮祸莫逃与从渔者何择焉惟守道秉义君子能逺之也録其说以为士之立身者鉴焉

　　猎说

　　予在庠时闻猎而喜未之覩也寻于郭外覩之而好未之遂也时则思其布罝之势得兽之状可愕可喜欲猎之心愈不可制逢岁之暮例得休暇庠之友聚而往猎焉予即欣然以随出干方过湍流数里有村村之北曰张氏其背之地盛茅众曰此中有藏可猎矣布罝于下风纵火以驱果见獐兎三五惊驰至罝跃而脱之莫获其一众以为不利复收罝以西不知其茅擅于张氏见其火尽家人持梃来追众皆徐行待其至予独惧谓至则必相殴击众以予怯令挟一罝奔而西张氏子望见舍众以追予进至村家得理机者护之梃不可施怒犹未巳主人固解始免予畏其殴击心胆战栗不能自持已而同行者亦至相与怃然初兴皆沮以归予自是好猎之心遂絶既而思之张氏子我师也势虽不同而理则一纵使严师以贾楚临之又何加焉作猎说

　　吾乡说

　　吾乡地广土肥民亦竭力其中而卒无千石之富者何也岂上之人侵渔或下之俗侈靡邪已而觇之葢非二者之弊乃贾人敛之耳吾乡之民朴钝少虑善农而不善贾惟不善贾而四方之贾人归焉西江来者尤众岂徒善贾谲而且智于是吾人为其劳力而不知也方春之初则晓于众曰吾有新麦之钱用者于我乎取之方夏之初则白于市曰吾有新榖之钱乏者于我乎取之凡地之所种者贾人莫不预时而散息钱其为利也不啻倍蓰奈何吾人畧不计焉一有婚丧庆会之用辄因其便而取之逮夫西成未及入囷贾人已如数而敛之由是终岁勤动其所获者尽为贾人所有矣专此之利宁有既乎吾乡之民坐是卒无千石之富尚不觉悟若恃贾人以生者宁与之利而甘心焉呜呼朴钝少虑一至于此惟长人者能禁其弊不数岁而吾民富矣

　　悯农说

　　呜呼农可悯矣而不悯者不见其劳也不见其劳而悯之非其情也不见其劳悯之而出于情者其惟圣贤乎予非圣贤也而悯之出于情见其劳故也夫好逸而恶劳人之愿也愿之所以如是者身也人之身逸则乐劳则苦出于愿者本于身故也斯愿也农敢遂乎故必矫斯愿而劳其身若好之者炎日可畏也暴其身而不少休密雨可避也沾其体而不少辍手足龟焉髪肤污焉劳极其苦而尚虑天灾是以终岁勤动于田野而五榖不可必得夫百工技艺身无暴沾之苦茍有勤动利无不得者呜呼农可悯矣勤动而必得可也不可必得何勤动之有然而不敢不勤动者其心以为劳其身斯无慊焉榖之得否一听于天也未有不劳其身而有得者夫劳其身而得者常也或不得者变也故曰耕也馁在其中矣不幸而馁焉其可悯也甚矣作悯农说以达夫为人牧者

　　过淮说

　　予昔为进士奉使过淮欲渡至安东会风阻至晚而息洎晓或曰浪平可渡矣或曰中流尚未平也已而言平者众予遂登舟将百步许波有微痕舟人喜曰浪果平矣又百步许浪势渐大舟人疑之将近中流浪大如屋舟如瓢焉随其势而上下之执橹者悉磬折焉浪花喷入舟中舟势闪侧予不能坐立呼其退止舟人曰势不可退有进而已予甚怖既而抵岸或曰昔程子中流遇险不惧而子惧何也予曰彼贤者也予何能焉虽然程子中流而遇风波非不谨之于初也茍罹其难付之于命可也予则风未息而渡不能审之于初也倘遇其患是与立岩墙之下者无异不知命孰甚焉

　　四友说

　　愼独子有四友焉同处于虚灵之室方其初也无泛杂之交惟四友相随慎独子待之甚善然四友性各不同未尝与之茍合慎独子或不能堪犹未疎也既而羣小献媚慎独子日见亲密自谓爱己者莫此辈若也于是遂疎四友而虚灵之室不容见入昕夕之间惟与羣小共处而已人见四友而叹曰不容何病不容然后见君子然四友皆存心忠厚虽被疎外曽无一毫憾意见于言面或偶然相遇于途亦不回避慎独子视之漠然畧不少介于懐识者莫不诮其愚也至于晚年多闻前言往行渐觉为羣小所误无益于已一旦翻思四友之善痛自咎悔且曰四友于我何负焉我乃见疎如此使我之德将老而无成抑谁之过欤从此奋然尽疎羣小然后肉袒负荆谢罪于四友而四友恻然曰子为邪类所惑一至于此吾辈怜子陷溺无计为子脱之非不忠于子也势不能也今幸能自脱吾辈喜慰之不暇而暇为子责耶慎独子闻斯言也感愧交集乃为之誓曰而今而后所不与四友同者神明殛之然四友不知其姓一则禀性温和为人慈爱一则负资刚方临事有断一则端庄谦逊雅有文彩一则明哲通变能别是非慎独子由是深相结许动止出入必与之俱四友者各以其善之所长行之不敢自有咸归于慎独子以故遂成慎独子之德尝曰吾辈与子与生俱生非一日之雅一面之识者比敢不尽心辅子必使令闻广誉施于子身务期不负相须之意焉慎独子叹曰若数子者真吾之死友也遂终身交好不渝卒偿其誓云

　　狸奴说

　　天顺改元予始入阁自幸得见平生未见之书时开厨检之往往为鼠所啮及见羣鼠往来自若畧不避人予甚怪之左右曰此鼠阅人多矣自永乐宣德以来皆然真鼠之黠者予谓此类安可纵之乃谋诸左右设机以捕仅得其一二焉由是益横凡枕席几案书史图籍俱为游戏憩卧之所在在处处罔不遗秽昼而拂之夜则复然虽密其窓户必得隙而入或新装书册稍不闭藏必碎其装而尽其糊不胜其扰乃市一小狸奴置阁中晨视游戏憩卧之所悉无遗秽予且喜且异夫以内阁深广而狸奴以鼠小之躯力单势弱一入其中不动声色顿使羣鼠潜踪避去何哉或曰此其职也天赋其能尔予曰岂尽然邪有猫见鼠而不捕者有鼠见猫而不惧者又有与之同眠相戏相啮者然则若此狸奴岂易得耶记曰迎猫为食田鼠也猫之职固在捕鼠以除害必如狸奴斯称其职无愧矣呜呼士受朝廷之职者视狸奴亦盍警欤作狸奴说

　　寿说

　　予宣德中诣京师举进士当时公卿不过三杨蹇郭吴胡数人而已久之相继以没惟宗伯胡公独存居官三十余年如孤松挺秀为之僚佐者已经二十余人谢代之数如过客焉议者莫不羡胡公之悠久已而致仕还家又优游数载寿八十有九而卒予于其既卒之后思之似与向之早没者均焉亦无先后之可较也嗟夫古之老彭老耼亦不免于死君子惟令名之可贵尔寿足多乎哉宜论者以彭殇为齐也虽然人之常情其处世也乐于久而悲夫暂见古人寿之髙者未尝不羡其便饶而于寿之短者必以为亏欠而惜之也无乃昧夫达人之大观欤

　　物形说

　　万物之形不出方圆二者然草木鸟兽之类由天生者其形圆惟器用室宇之类由人为者方圆兼之大抵出于自然者未有不圆而方者反是葢圆之出于自然者以有理为之主也理即太极假使有形无不圆者故周子为图以示人亦必圆其形焉或谓天圆而地方地岂不出于自然乎曰以地为方者据其平言之也殊不知天包乎地地如卵黄葢亦未尝不随天而圆其形焉且纸窓之隙初无圆者日来射之其影必圆葢亦随日之形耳水波之静虽曰平焉以物投之其纹必圆葢一生水水亦随天之形耳以类而推之莫不皆然于以见造化之妙矣

　　圣人说

　　或云圣人无有不善终者以其有周身之计也此说非是夫天生圣人岂偶然哉如大舜成汤文王孔子皆遭患难以势观之决不可免以理论之必不能害所以虽遭患难终不至于死也孔子自谓天生德于予桓魋其如予何又曰天之未丧斯文也匡人其如予何言在已有如是之德之文皆天之所赋与也在人安能违天之意而害我乎由是观之圣人所以必得善终者实天意也岂赖周身之计哉

　　雀鼠说

　　天下鸟兽有畏人而不依人以为生者鸦鹊獐鹿之类是也有不畏人而依人以为生者鸡鹅牛马之类是也惟雀鼠之为物也不然畏人而依人似乎可怪既而思之葢亦出于不得已焉欲不畏人则必戕其命欲不依人则无以为生是以虽依人以窃其食而穴其居其心之惊恐畏惧未尝顷刻忘人之害己也幸而获保其身则其濒危歴险岂可一二计哉人推此心庶知二物之可怜而不至于甚恶之也

　　○题跋

　　读活民书

　　予观董氏所集救荒活民书其用心仁矣哉凡为君为臣者不可无此书而为守为令者舍是无所用其心矣奈何世之人见人文集虽无益于世者必汲汲然刻梓以传视此反不挂意葢不知当务之为急者也程子云一命之士茍存心于爱物于人必有所济当时若见此书未必不击节叹赏也

　　读包公奏议

　　予读包公奏议乃知宋仁宗之贤三代以下絶无而仅有者其所以容受直言葢其天性之美初非出于勉强好名如唐太宗者嗟夫天下未尝无包公也第以仁宗为难遇耳包公奏议仁宗赐之也天下之士为谏职者果遇仁宗则其奏议未必下包公也若曰有仁宗为君而无包公之奏议尚何諌职之为乎

　　读赵清献奏议

　　进退人才固人主之柄不可下移也然而进退未当者不有台谏论列人主无从而知之由是奸邪得志国家之祸可胜言哉观赵清献居台諌于人才进退之未当者初不以利害自计必上章恳陈其不可期于必从而后已或未见从章必累上不敢惮烦至有二十余章者犹不见从必自求贬窜闭门待罪彼依违顾望茍且于是职者闻清献之风当赧然惭腼汗下沾衣也夫羞恶之心人皆有之不然则非夫矣

　　恭题仁庙御墨

　　伏覩仁宗皇帝即位之日慨念詹事府少詹事邹公已没特赠太子少保谥文敏既勅工部为建坟茔葢祠堂复勅礼部令有司岁时致祭永为常祀呜呼仁庙之心诚念公辅导勤劳而报之必欲称其情焉贤闻邹公为校官为州守而学行之髙已重于士林既而预修髙庙实録复修永乐大典为总裁又尝订定卤簿冠服仪制草平南献俘露布出叅大藩入为郎署是以受知文庙选为宫僚擢庶子以至少詹事其辅导之功必异于寻常逺矣报典之厚岂偶然哉今礼部左侍郎干公之子也以所藏御笔勅文制为巻轴持以示贤拜观之际不胜景仰岂但笔力遒劲可追前代之飞白而已哉其笃于待臣之礼可以度越前古为子孙之永鉴矣公之后嗣当宝而传之以昭前人遭逢之盛百世之下将无有观感兴起而振其家声于无穷者乎

　　跋写懐録

