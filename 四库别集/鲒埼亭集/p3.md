<!-- { "loadSidebar": true } -->
　　十年壬子先生二十八岁举北京乡试 春吟园先生七十寿。初夏以太夫人命复北上。八月张孺人产一女，甫七日，孺人殒，女亦不久而殇。先生魁北闱，方撒棘，房考曹公一士径过寓斋，倾倒特甚。而临川李穆堂先生见先生行卷，曰：此深宁东发以后一人也。招之同寓，遂偕万孺庐先生唱和于紫藤轩，一时名下俱愿纳交先生，然先生所心契李万之外，惟灵皋先生、坦斋王侍郞、济寰曹给事、谢石林侍御、郑篔谷侍讲数人而巳。而时相之门，虽屡招之不赴，卒以此深嫉之，至于放黜。

　　十一年癸丑先生二十九岁春闱下第仍居京师 榜后始闻张孺人之赴，将归省，有词科之命。工部尚书仁和赵公以先生荐，遂为吏部所留，不得归，仍居紫藤轩。与临川先生论陆氏学案，凡四上书。

　　十二年甲寅先生三十岁续娶曹孺人于京师 移寓藤轩之东。长安米贵，以行箧书二万卷质于仁和黄监仓，有春明行箧当书记。

　　十三年乙卯先生三十一岁居京师 与穆堂孺庐为重四之集，有诗，和者至百余家。时大科诸公尚未尽集，李公以问先生，为奏记四十余人，各列所长。李公叹曰：使庙堂复前代通榜之例，君亦奚惭韩退之哉。其后四十余人者，李公多展转地道，登之启事。同时词科举主，以临川灵皋为眉目，士之欲见二公者，率藉先生道引。于是应召二百余人，多半与先生通缟纻，先生因得尽其人之文章学术，乃彚为词科摭言一书，而先之以康熙己未百八十六征士，仿高允征士颂之例，详书之，而接以今科。则广采同谱诸公所著入之。其书甚博，已成大半，会先生放归，未卒业，仅得前后姓名及举主及试录三卷。

　　乾隆元年丙辰先生三十二岁成进士入庶常馆 先生本以荐举鸿博留部，至是先成进士，入词馆。而时相方忌先生中大科，遂特奏凡经保举而巳成进士入词林者，不必再与鸿博之试。识者巳知先生不能久于馆中矣。是年与临川先生共借永乐大典读之。大典共二万二千七百七十七卷，取所流传于世者置之，卽近世所无而不关大义者亦不录，但取欲见而不可得者，分其例为五：一经二史三志乘四氏族五艺文，每日各尽二十卷，而以所签分令人钞之。顾临川与先生皆力薄，不能多畜写官，至次年先生遽罢官归，遂未卒业。然先生所钞高氏春秋义宗、荆公周礼新义、曹放斋诗说、刘公是文钞、唐说斋文钞、史眞隐尚书周礼论语解、二袁先生文钞（袁正献正肃）、永乐宁波府志，皆世所绝无而仅见之大典者也。时方开明史馆，先生为书六通移之，其第一第二专论艺文一门，见先生不轻读古人书。又谓本代之书必略及其大意，始有系于一代事故典，则风会而不仅书目，其论尤伟。第三第四专论表，而于外蕃属国变乱，了如指掌，眞经国之才也。第五第六专言隐逸忠义两列传，所以培世敎养人心，而扶宇宙之元气，不但史法之精也。初见江阴杨文定公，公称之曰博，而勉以为有用之学。先生谦言：以东莱止斋之学，朱子尚议之，何敢言博。公曰：但见及此，则进矣。

　　二年丁巳先生三十三岁左迁外补遂南归 四月泰陵配天礼成，献大礼赋。灵皋先生曰：笔力弗逮杜公，然语语本经术，典核矜重，则杜公微媿拉杂矣。五月散馆，竟列下等，左迁外补，而先生舅氏蒋季眉先生亦同被黜。或曰：当事者恶先生，因及蒋公。先生以两尊人年高多病，亟欲归，灵皋先生犹欲荐先生入三礼馆，辞之，而荐吴君廷华。九月出都，冬抵浙，便道过姚江孙忠襄公墓，拜而为之铭。至家，适太公得足疾，悉力治之。

　　三年戊午先生三十四岁 侍两尊人家居。冬丁太公艰。先生旣归，侍庭闱有间，益广修枌社掌故，幷桑海遗闻，著作日富。重登天一阁，搜括金石旧搨，编为天一阁碑目，又为之记。又钞黄南山仪礼戴记附注四卷王端毅公石渠意见，皆阁中秘本，世所仅见者。又编曹远思葬杨氏忠烈录。至腊月，太公吟园先生忽得疾不起。

　　四年己未先生三十五岁葬吟园先生冬接丁蒋太夫人艰 春三月葬吟园先生于光溪木峯之南，一切附身附棺之礼皆竭力从厚。冬蒋太夫人卒。是年始修全氏宗谱。

　　五年庚申先生三十六岁合葬太夫人于木阜峯阡 读礼之余，博考全氏掌故，作桓溪全氏祠堂碑、东浦全氏祠堂碑、桓溪旧宅碑、鹊巢碶记、全氏义田记、响岩先茔地脉记、崇让里记，凡数十篇。是年始迁居靑石桥胡氏适可轩后，所称双韭山房者也。

　　六年辛酉先生三十七岁秋至白下岁暮而归 闻临川先生主试江南，秋至金陵，投止承恩寺，遍游朝天宫报恩寺燕子矶旧院诸迹，皆有诗。自戊午己未接丁外内艰至再近大祥从不作吟咏声，始为破戒。因题曰祥琴集，以志过。及撤闱而临川病，送之舟中，为先生商古人出处之义。先生呈截句五首，其次章曰：申辕报罢董生黜，更复谁同汲直羣。自分不求五鼎食，何妨平揖大将军。末章曰：生平坐笑陶彭泽，岂有牵丝百里才。秫未成醪身早去，先几何待督邮来。自是先生遂无出山之意矣。归经扬州，止宿马氏畬经堂，成困学纪闻三笺。万孺庐先生适见之，以为在阎百诗何义门二家之上。

　　七年壬戌先生三十八岁居里中 三月除服，吏部催赴选有司以为请，先生谓：二丧并及，当服五十四月。今虽遵例除服，而心丧有未尽，辞之，有心丧剳子荅鄞令。其实先生本无意出山也。四月纠同邑陈先生南皋、钱先生芍庭、李先生甘谷、胡先生君山、先君钝轩先生为眞率社，重举重四之会，壶觞一旬再举，至十月，得诗三百余篇，皆枌社掌故，题曰句余土音。后删定为句余唱和集。

　　八年癸亥先生三十九岁 先生以乙酉正月五日生，而是年立春在初十日者，例作甲申年庚，则癸亥为四十年矣。朋好有称祝者，先生作诗谢之，而诗集亦遂题曰虬骨，用东坡语也。五月十三，始举子昭德。九月出游，有杪秋江行集。十月至维扬，有七峯草堂唱和集。

　　九年甲子先生四十岁 自题诗稿曰五甲集，以同年施蘗斋令余姚来招，赴之。适杭先生堇浦亦在署，同游龙山诸胜，皆有诗。复同渡江至湖上。夏还宁。是年先君始率仲兄秉缊曁纯受业先生门下。先君方修寒家宗谱，请先生鉴定凡例，先生为之序，幷撰先世志传碑赞凡三十余篇。○选定李杲堂先生内稿，及西汉节义传，及昭武先生残集，皆为之序。于是有意耆旧诗之续遍，搜诸老遗集，而杨氏四忠双烈合状、华氏忠烈合状、屠董二君子合状、王评事状皆成于是年。秋之浮石周氏访三和尚及立之石公诸集，又得林评事朋鹤草堂集、正气录二书，为之狂喜，作诗以志。

　　十年乙丑先生四十一岁续选甬上耆旧诗集 杲堂先生耆旧集缙绅终于万厯，先生续之，幷及本朝，凡百六十卷。分任同社诸公及门下诸子钞录，人为立传。视杲堂加详焉。于是桑海之变征，太平之雅集，凡为乡党所恭敬而光芒有未阐者毕出，眞大有功于名敎者也。是年之诗，卽题曰钞诗集。○夏，宁守魏某纵一奴子入泮宫，且陈夏楚以恫喝廪保。先生愤甚，移书诘之。守怒，偕巡道叶某以细事罗织先生，力求抚院兴狱，幷及堇浦先生。抚军常公不可，旋以受宜堂文集令鄞令求先生作序，其事始解。○前京兆陈句山先生再以书速先生出山，先生荅诗三首，有曰：寸长尺短谁相量，北马南辕我弗任。又曰：苦不自知吾岂敢，敢将一掷试微躯。葢先生于出处之际，筹之熟矣。○诗集有送钱二池之黄蘗山省墓之作，合之文集诸钱碑版，则知忠介神道第二碑葬录年谱以及侍御职方推官诸志，忠介大全集侍御东村集诸序，画像降神诸记，凡数十种，皆成于是年。

　　十一年丙寅先生四十二岁仍录耆旧诗兼修南雷黄氏宋儒学案 春杪至湖上，适堇浦先生以闰重三日为稧事之会，太守鄂钝夫而下至者四十二人，先生与焉。遂自苕上至吴门，寓陆氏水木明瑟园，有诗曰吴船集。舟中取南雷黄氏宋儒学案未成之本编次序目，重为增定。遇彭侍郞芝庭先生曰：吾观同馆诸公蕉萃太甚，安得如谢山之舂容自便。先生有感于其言，作诗谢之。夏过维扬，再馆马氏畬经堂，编纂学案。有韩江唱和第二集。

　　十二年丁卯先生四十三岁 正月撰莱阳姜忠肃公祠堂神弦曲，应象山姜炳璋之请也。二月至湖上，上巳后重过水木明瑟园，谋刻宋儒学案，遂至金陵访灵皋先生于湄园。灵皋年八十方七，治仪礼，戒先生不当为汗漫之游。先生呈诗四章，其卒章有曰：廿年荷陶铸，十年惜别离。六年遭荼苦，余年患阻饥。以此成惭负，著书杳无期。犹喜素丝在，未为缁所移。灵皋之规切，先生之持守，均可见矣，古人哉。夏返武林，修宋儒学案。秋尽，复过维扬。岁暮归。是年诗有偷儿弃余集、吴山消夏集、漫兴集。

　　十三年戊辰先生四十四岁秋主蕺山讲席 三月之武林，太守鹿田先生问曰：先生不出之意何其决也。先生荅以诗曰：野人家住鄞江上，但见山淸而水寒。一行作吏少佳趣，十年读书多古欢。也识敌贫如敌寇，其奈爱睡不爱官。况复头颅早颁白，那堪逐队争金襕。绍守杜公，先生故人也，来招，遂适越，复位黄氏遗书。姚总制之孙述祖求撰总制神道第二碑。秋渡钱唐，病，方撰顾宁人先生神道表，力疾成之（先生自丁卯冬有不寐之疾，医者谓是虐用其心之过，当静摄以养之。先生未能用其言，至是遂大病。中秋乃痊。己巳居杭复病，庚午大病）。九月，杜守请主蕺山讲席，始设奠于子刘子影堂，议定从祀诸弟子。初课诸生以经义，继以策问诗古文，条约旣严，甲乙无少贷。越人始而大哗，继而帖然。一月之后，从者云集，学舍至不能容。复与杜守议，立故太守汤公笃庵之主于书院，以其有大功于越而专祠久废也。又欲推其例于陈卧子先生，及明故相胶州高公，皆巳定议，以先生去不果。而冬靑义士祠祭议，凡与杜公三复焉。是年诗曰漫兴二集，曰望岁采蕺集。

