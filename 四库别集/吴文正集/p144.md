<!-- { "loadSidebar": true } -->
　　题子昻竹石
　　匪竹匪石伊松伊雪作如是观竒絶竒絶
　　题马图
　　頫首齧蹄昻首欲起谁其御之一日千里
　　题牧樵子草虫
　　入机出机走草飞草真假俱幻造造
　　防草虫
　　喓喓趯趯蠢蠢蝡蝡谁之所为自然而然
　　防一犁春雨图
　　听人使唤依理耕种稼穑休犯见草休动
　　防牧牛图
　　齁齁钩钩这般顽牛把鼻拽转尚不擡头
　　题飞鸣宿食四鴈图
　　前者东后者西好兄弟胡相违
　　天宇髙隂风号尽嗸嗸谁汝劳
　　水深深夜沉沉无人举火芦荻林
　　湖泽卑苽稻肥何事春来又北归
　　宋徽宗二鹊图
　　帝皇之世巢可俯窥万机余暇及此微
　　昔观二鹤今覩二鹊笔意如生抚巻泪落
　　题刘夀翁为予冩真【见家藏遗像墨迹】
　　里人刘夀翁为予冩真见之者咸曰此朱夫子像也其有若之似与抑阳虎之似与予为此愳识者鍳焉草庐六十翁始生之日题
　　自警二首【前丙寅十八嵗作】
　　气昏嗜卧害非轻才到更初困倦生必有事焉常恐恐直教心要强惺惺纵当意思沉如醉打起精神坐到明着此一鞭能勇猛做何事业不能成
　　又
　　元来一片虗灵府埋没经年滓秽场不特通时多走逸觉于静处亦飞扬昼间常被事牵引夜后犹如夣扰攘唤起主人翁警省自家三径不容荒
　　题閤皂山
　　汉吴仙迹两齐欲拾瑶花路恐迷寳殿青红疑地涌林峦苍翠接天低九重香案分云篆八景琅凾记玉题仙鹤翔空清似水歩虗声在朶梅西
　　题苏李泣别图
　　节旄尽矣自湏存此日生还侍主恩策杖谩循椎结泣平陵有子广无孙
　　送陈小庭之庐山
　　匡庐几千仞崔嵬上有天仙相徃来我欲游之未遐逺君今徃矣何时回我游我意亦无佗君游君意还如何岂为昔人诗句好岂为其间僧舍多天地升在最髙顶谷帘界天直下悬银河我观此水注湖注东注入海复随海日腾涌上天偏飞洒飞浩浩荡荡无尘界万生活动増恣态流无转穷万万载更万万载匡庐山不改
　　晦庵画像賛
　　义理宻微蚕丝牛尾心胷恢廓海阔天髙豪杰之才圣贤之学景星庆云防山乔岳
　　宁可无顷
　　风吹枯木不揺水激方轮不动毕竟有木有轮惹起风号水涌虽如泡影露电也被眼根觑见诸有都归变壊万刼一空长在
　　己上自自警二章起至此见风雅集今増入赠术者自言能通皇极经世诀【戊辰五月】
　　六合之外大无方一气所到何渺茫浮阳运转无停止浊滓凝结留中央不用安排理自然能知其理为知天区区象数特糠粃屑屑推占心愈偏伟哉卲子盖世英天光宇防何灵明南禽声里知人事枯树枝头识物情天地中间物几般古今来徃事多端玲珑楼阁虚空里八逹四通皆洞观世人胶漆盆中锢趍亦趍兮歩亦歩未得逍遥林下心焉能黙防环中数风角鸟占世不少凢是术家皆可了观海廼令河伯叹登岱始知中山小嗟予用工在格致观书亦尝到经世窥天岂不见分毫对人何敢谈容易如君几载江湖客自道有传并有得临别聊陈我一言熟玩之余细消息
　　赠金工新学篆剔【癸酉六月】
　　赤帻白衣逞妖媚工倕驱归宋无忌錬骨范形镌凿竒花叶龙蛇有生意灵心巧智随机转鼎足钗头得新制枣刻逼真瘦与肥朱丝屈盘闘神丽姓名千里一封书万口沫流天上艺他年铸就左顾倩生为剔全窠字宜黄友人逺逰不反因其投赠用韵招之【乙亥七月】
　　君平归来鳯山巅明月清风相欵延穷冬笙箫响松桧盛夏霜雪飞湍泉歩屧春跻赤松岭拏舟秋泛黄华川宾朋过从亦足乐谈王说覇浩无邉诗思发来把酒沃睡魔防我呼茶煎人生穷逹固有定冨贵不在人着鞭袍笏堆床钱满屋一身以外皆可捐从来肉食多肉眼千古英雄苦呌天能除种种贪痴相是即生生自在仙出门一歩便荆棘归家四壁賸霞烟山髙水深桥梁絶猨左狨右虎豹前投刺谒人困细字上书献防费长笺君不见长安冨儿罗荤羶十日一炊称世贤又不见朱轮华毂诸王宅子云黙黙守大归乎归乎盍归乎毋上九闗兮入雷渊
　　赠术者【丙子二月】
　　金精山人李方叔到处山头曽印足季袁术数景纯书许巫识鍳君平卜谈天三寸舌澜翻相地一双眸歴睩我欲从君问占筭己拚前程任伸缩我欲倩君看骨骼生出世来知碌碌搜求天下佳山水又怕儿孙不禁福布裙挂破芒鞋穿山灵秘防迷人目与君且饮数杯酒寄傲荒村老茅屋日月无光天地黑微躯何翅太仓粟臂挿双翎背负云侧身北望吞声哭君不见古来隧道兽蹄腥空塜茫茫春草緑
　　和桃源行效何判县钟作
　　冀州以北徤蹄马一旦羣嘶庐藿下睢阳不遇防貂公总是开闗迎拜者燎原焰焰春复春不惟捧水惟益薪海门浪沸防稽坼血泪交流草莾臣举首日邉逺与近不知官守何人问仲连未即蹈东海元亮至今尚东晋桃源深处无腥尘依然平日旧衣巾拟学渔郎棹舟入韩良宁忍终忘秦
　　懐黄县丞申时避乱寓华盖山【丁丑四月】
　　丞君丞君天一所十日不共床头语粤从天纪涣散来大半英雄化儿女举世张頥啖粪壤君独吐之不肯茹举世眯目蒙埃尘君独去之不肯处大鹏垂翅何人怜神龙失水痴獭侮当道林林立虎豺深山处处多蛇防不堪啸聚没复出近来眠食问几阻奔逃无间天隂晴腹背浴汗头沭雨心如清水到底洁身寄白云深虗住伯夷叔齐上追踪浮邱王乔两为侣洞岩殷殷生风雷仙馆沉沉鎻烟雾山蔬可羮买米炊何湏更学农与圃有儿读书绍家风有客清谈忘世务我自逺来亦云乐寻又别去徒延伫二亲定省不可旷安得终嵗矻矻万仞冈头论今古
　　忍卦
　　忍【刃上心下】元亨初吝终吉悔亡利君子贞不利小丈夫彖曰忍刚发乎内柔制乎外小有所抑大有所益也象曰心上有利刃忍君子以含容成徳初一必有忍其乃有济象曰能忍其性事克济也次二小不忍则乱大谋象曰小不克忍成大乱也次三一朝之忿忘其身以及其亲象曰一朝之忿至易忍也忘身及亲祸孰大也次四出于胯下以成汉功韩信以之象曰胯下之辱小辱也成汉之功大功也次五张公艺九世同居书一忍字以对天子象曰同居之义忍克致也积而九世有容徳也上六血气方刚戒之在闘象曰方刚之气忍则防也形而为闘自求祸也
　　送乐希鲁之髙安征官【见乐氏家藏墨迹】
　　马首向髙安驼裘耐苦寒圣师曽委吏贤相亦征官初筮宁辞贱脩程此发端尘中吟不费有句寄来看
　　自賛画像
　　峩峩冠肃肃端人今服古貎丑神完秋霜面目春阳肺肝少也弗秉畊莘之耒老而弗持钓渭之竿徜徉烟霞泉石之间悠然而有余欢其自适于乐水乐山者欤一吾山人自賛
　　又
　　身形瘦削春林独鹤眼睛闪防秋霄一鹗逺絶尘滓大同寥廓自鸣自和自歌自乐　以尔蕞尔之躯谁谓充满六合而有余以尔荧然之目谁谓周流万古而不足舒舒其居也于于其趋也其山林樵牧者乎野之耕筑者乎




　　吴文正集巻一百
　　原序
　　吾儒之道三纲五常之道也故儒道之在天地间一日不可无者自先师孔子设教于洙泗之后惟顔曽思孟氏得传斯道以为眞儒余未免惑于虚无寂灭之谈溺于记诵词章之习其于眞儒盖不易得也两汉之儒固多而道统无传有唐之儒亦多而道统罕继惟昌黎韩子奋然而出厯序道统相传之自有曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲而末有轲死不得其传之言又有荀扬择焉不精之语至于力排异端起衰济溺而韩子所任之意亦有在焉由是观之道统之传有自来矣眞儒之生诚不偶也宋徳隆盛五星聚奎天啓文运笃生异人而吾儒之道灿然复明若濂溪周夫子康节邵先生河南程夫子横渠张先生一时迭出以儒道为任继而晦庵子朱子挺生新安上承孔孟之传下绍周程之统顔孟而后此数先生者方可为道学之眞儒也迨乎前元眞儒亦罕惟鲁斋许先生草庐呉先生焉耳先生才智过人黙悟斯道逺泝洙泗之流而竆其源近绍程朱之统而得其要上焉天文下焉地理与夫九经之防辞奥义以至诸子百家之言罔不研究眞知实践而各臻其极有功于圣门有功于来学周邵程朱数先生之后若先生许先生者讵非道学之眞儒乎第恨阳之生晚不获担簦负笈抠趋于先生之门轨经问难侍从于先生之侧一瞻先生之光以聼先生之诲而求夫眞儒之归可胜叹哉迩者叨持宪节道过临川怀思先生之道景仰先生之风乃得目覩先生之遗文而私淑先生之教何其幸与吁先生之文道徳性理之文也先生之学周邵程朱之学也孔门千载而下若先生者曽几何人哉正所谓麒麟凤凰世不常出景星庆云世不常现者耶阳忘其愚陋勉赘数辞于先生文集之间者庻有以见厯代眞儒之难得而阳之私淑抑亦少寓于万一云景防辛未秋七月甲子后学防稽韩阳拜手谨序















　　钦定四库全书
　　呉文正集
　　附録
　　年谱【并序】
　　临川呉文正公年谱二巻门人危素所纂次初公既捐馆其长孙当尝草定其次序又以请谥来京师以廕补官朝廷知其能世家学驯致清显数期素刋订其书以传于世素惟及公之门者在朝在野犹有其人故屡致辞让当以江西肃政廉访使奉诏招捕盗贼十年不返而最后及公之门者亦皆相继物故素于是不敢缓也防繇禁林调官岭北暇日取其藁颇加防绎凡公自制之文见于集中者可以互见宜不必载其与人论辨胜负一时之言亦复删去祭文挽诗行状谥议神道碑并附见焉呜呼方宋周元公倡圣贤之絶学关洛之大儒继出迁国江南斯道之传尤胜于闽境已而当国者不明重加禁絶嘉定以来国是既章而东南之学者靡然从之其设科取士亦必以是为宗其流之弊往往驰骛于空言而汨乱于实学以至国随以亡而莫之悟公生于淳祐长于咸淳而斯何时也乃毅然有志防乎流俗以径造髙明之域宋既内附隠居山林者三十年研经籍之防玩天人之妙槀城董忠宣公力荐起之仕或不久而即退或拜命而不行要之无意于为世之用著书立言以示后学盖灿然存乎简编方来之英彦亦可以潜心于此而无负公之所属望岂非善学者哉素几弱冠以亲命执经座下侵寻衰莫无能发明师训夙夜畏惕莫知所云年谱之成君子有以悲其志矣至正二十五年正月既望门人荣禄大夫岭北等处行中书省左丞临川危素序
　　公讳澂字伯清姓呉氏其先七世始自豊城县【今富州】徙抚之崇仁县六世周始居崇仁乡之坫原生二子玑璿宋髙宗渡江选民为兵玑以繇役长乡兵戌江东因家太平州璿生煜公髙祖也谨厚慈俭家自饶裕有冦自宁都县【今升州】境至屋庐尽燬改筑于呉山之下曰咸口年至八十余曽祖考太徳澹然无时俗嗜好中年即谢家事优游林泉亦享耆夀祖考铎工进士诗赋精通天文星厯之学寛厚不屑细务考枢温粹纯实谦退不与人争善为方里尝大札业医者多畏传染不敢往视或尽室不起乃煑善药命一力持以自随给以饮之全活者数十家有丧不能举者竭力周恤终身以为常妣游氏生二子长则公也
　　宋淳祐九年己酉
