<!-- { "loadSidebar": true } -->
　　甲秀楼建于贵阳城南江公东之之所从事也越今日余年矣波涛汹涌之冲激风雨雷霆之动摇乌得有完楼哉葢江公而后无复喜从事者何今人之不逮前人也江公当日知楼之有闗于黔而皇皇为之且有闗于黔之人才风气而以甲秀名之其用意深矣假使江公之后或数年而一人焉或三五十年而又一人焉而不听乎波涛汹涌风雨雷霆之交于楼也楼虽不完亦不若今日之甚矣无如江公而后遂成絶响落落百余年间无复喜从事者斯亦楼之不幸也使人而皆喜从事则天下何足治不独一楼然矣后之君子常有所不屑则躁否则惰躁则妄惰则废既妄且废则天下之所以不治者常出于此而不足怪呜呼此苏子瞻之所以致叹于驿舘欤夫事之始也有剙之者事之终也有成之者当夫创者既徃成者未来欲存欲亡可断可续之际有人焉存一线以待来兹其人不可少其功最大如经学与理学相表里也理学成于宋儒韪矣然言诚言敬言礼言格物致知正心诚意莫不本于经学苟于嬴氏灰烬之余非得汉儒诸人经各有注传各有释火尽薪传以闻于后世彼宋儒欲直接洙泗之渊源讵可得乎葢前事者后事之借而絶续之交不可无其人也嗟哉此楼也江公之后有人焉今则事半而功倍也惜江公之后无人焉今则事倍而功半也大抵泄泄焉无复喜从事者吾虑黔之终无此楼也于是鸠工集材而新之度木于林伐石于山计瓦甓墁钉于匠兴功于己巳之二月凡百五十日而成立于鱼矶烟水之上跨乎长桥垂虹之间可以为黔人之美观焉虽事倍功半逺不逮江公之所为亦可以无遗憾矣然而人才风气之所闗其在斯乎今日者风气日挽人才辈出甲乙科名之盛又于黔士之文章卜之不尽系乎楼之完不完也余将以告夫后之喜从事者















　　古欢堂集巻三十八
　　钦定四库全书
　　古欢堂集巻三十九　　　戸部侍郎田雯撰黔书下
　　人物名宦
　　龙门史三十世家七十列传合三千年事撰之五十万言其词深其意逺后有作者要不过寄其篱下故凡为志乘之书于人物必详而仕于其地有功徳可纪者又复彚为一编以求合乎列传之遗意即别抒新裁亦祗神明其意而变化之无以加司马子长上也五代史得春秋之防矣然不为韩通立传后人议之令狐徳棻所作皆非实录如是则论次古今人物非失之漏则失之诬耳刘长卿诗云独继先贤传谁刋有道碑盖言覈实之难也黔之人物尹珍以上无论已明之以理学文章气节著者如孙应鳌李渭陈尚象以及王训詹英黄绂秦颙蒋宗鲁徐节田秋徐卿伯易楚诚张孟弼许竒申祐吴淮丘禾实潘润民王祚逺蒋劝善皆大雅复作声闻特逹者也而文恭为之最黔之名宦庄蹻唐防以前无论已明如郭子章朱燮元江东之应朝卿王重光尤安礼吴讷萧象烈成务胡宥刘大直王象干吴国伦冯晋卿陈士竒王三善李橒史永安刘锡铉郭成胡从仪皆今日所尸祝俎豆之者也而青螺为之冠吾尝思之矣士君子﨑岖仕路逺入邉陲君亲万里任钜而责重苟非有因地制宜之用鲜有不诟病而隳窳者以眎夫中原善地捧檄拥传润饰太平之所为相去不倍蓰乎余是以采摭而论次之与夫其乡之先民硕徳没而祀于瞽宗者竝志以不朽也嗟乎襄阳耆旧尚有典刑召伯甘棠忍令翦伐五君之咏每致叹于延年八哀之篇曾兴謌于杜甫余盖景行仰止而不自已云若夫其人之生平事迹则有黔之通志在
　　【附孙文恭祠碑记】人情所极虑于身后者在易世之裔与易名之典而此二者恒相因也有子孙陈乞虽中才可获褒称亡子孙陈乞即髙贤未免堙圽抑势使然乎亡论往故如我国家李韩公之功不逊于武宁武顺而李不諡祺不善终也解大绅之贤不逊于杨文贞黄文简而解不諡家徙辽阳也邹吏目之忠不逊于罗文毅舒文节而邹不諡虽云秩庳亦其嗣斩也人臣生竖太常之勲死为若敖之鬼非国家念其故防其私谁为然已溺之灰而反既失之履故人情所极虑而不可必得者国家曲体之令其世絶而祀存骨朽而名扬所以彰往而劝来也隆万以来此论稍明章耳而目之无子孙陈乞而褒諡如故得四人焉少保于公谦改諡忠肃少师夏公言諡文愍中丞海公瑞諡忠介尚书孙公应鳌諡文恭文恭之諡实章与御史宋公兴祖李公时华同请者公赐諡诏下章又与御史毕公三才作公祠于清平市田以供嵗祀平令刘啓周等以公祠记来请予计公督学秦中为三秦士师瞽宗北雍为天下士师及门入室弟子当有善言师者乃请于今御史大夫三原温公温公故公所简秦士也温公曰弟子即诵无若公言公且以哭公集杜八首示余读之令人涕落予辞不获乃稽公履歴记之公姓孙氏讳应鳌字山甫扬州如臯县人占籍清平衞嘉靖已酉举乡试第一癸丑成进士选庶吉士改户科给事中出佥江西歴陜西提学副使都察院佥都御史抚治郧阳入为大理卿迁户部右侍改礼部掌国子监祭酒事隆庆改元上幸学公进讲无逸赐茶请告起刑右侍晋南京工部尚书卒赐祭墓木拱矣万厯庚子章等为请諡于朝壬寅诏下諡文恭锡之诰命始祠公于清平城中予按諡法恭有九义諡公曰恭其尊贤贵义执事坚固之谓乎予师胡正甫先生尝语章曰宇内讲明正学楚有黄安耿公蜀有内江赵公黔有清平孙公吾豫章有南城罗公皆贤人也已予入蜀予师与赵孙二公皆捐馆舍乃合祀三公于大儒祠及予入黔别邹尔瞻江上尔瞻曰黔中孙淮海李同埜马心庵皆致力斯学君此行惜不及见三君耳予平播后辑黔记乃合三公类传于理学已复为公请諡而得恭乃知正甫先生与尔瞻言不我欺也嗟乎公亡易世之裔而得易名之典人情所极虑不能必得之身后者公不虑而得之遭逢圣明眎李解邹三公千里矣公所着有学孔精舍彚稿易谈四书近语教秦语录春秋节要律吕分解等书共若干巻发明圣学具载诸书立朝大节他日国史当有大书之者兹记止纪公请諡及建祠颠末祠即公书舍故址袤若干丈长若干丈中为堂祀公堂外为门顔曰工部尚书孙文恭公祠祭田若干亩俱在碑隂【郭子章　附郭青螺祠碑记】贵筑介在要服古夜郎罗施之地后汉武侯擒孟获济火从之以从征功表王罗甸则今安氏逺祖也安氏立武侯庙于大方前为闗侯庙巍然两峙水西隔乌江一衣带便是播州播酋杨应龙枭獍负险逆王师屡征不克圣天子赫然震怒拊髀思安攘臣廷推泰和郭公才猷将略足膺重阃万厯二十七年春三月奉勅开府贵州兼督理湖川诸军务夏四月匹马入黔黔中物力单弱一切兵食仰借楚蜀协济綦江一陷全贵阽危公请增兵益饷以充兵实计募兵守偏桥等十二处要害以遏寇冲调补文武将吏叅劾规避以严纪律身先临贼以倡勇敢总督长垣李公移驻重庆请上方剑与公协心朋力而军政肃然矣明年二月公誓师四月进兵首摧贼锋宣慰安疆臣斩闗先发弟尧臣佐之大水田一战独冠七路兴师至壁海龙坉才百余日六月应龙伏诛挫尸传首妻孥田氏朝栋等七十二名槛俘阙下是役也贵州斩获首级四千八百六十生禽首从一百五十八俘获贼属男女一千一百一十招降播民二万九千八百五十夺获贼仗不可胜记天子赉军兴四百万金公仅用其半漕粮三十万钟用十之一余悉还帑藏恬然奉身而退温防欵留以定播地经理郡县新设遵义平越二府真安黄平二州遵义桐梓绥阳仁懐湄潭龙泉瓮安余庆八县改置安化贵定二县播地方平皮林复炽赖公余威进勦禽斩俘获与播略相当未几又议播水地界公与新城王司马公议令疆臣入包茆代播输将于黔西沙溪仍旧又未几议镇雄公命尧臣挈妻孥还黔代兄为宣慰而镇雄还陇人言公虑逺谋深功髙事苦然哉先是公以二品诰命改给京衔廕仲子生员孔廷入监读书及叙播功陞右都御史兼兵部右侍郎廕长子孝防孔建男武举承昊世袭锦衣衞指挥佥事三十五年公陈情终养至九疏上不得已准养亲以俟起用遂得舞斑衣于防下朝夕承欢至三十八年五月大事已襄荣膺防典四十年五月叙路山二苗功晋兵部尚书兼都察院右副都御史赐飞鱼服给三代诰命孙昊晋锦衣衞指挥同知世袭公乃建忠孝寺于里以报君亲恩四十一年皇太后颁赐藏经勅赐寺名大忠孝禅寺公在黔十年始终出处忠孝大略如此黔人思公恩建生祠祀公者七所具载祠录宣慰安尧臣独建祠大方名曰懐徳与武乡侯汉夀亭侯鼎足而三惟生祠之建自昔有之石庆为齐相齐人髙其行有石相祠栾布守燕燕人服其防有栾公社至茍勉朱邑之遗爱童恢韦义之异政载在史册班班可考而未有耑祠殊方者尤未有特祠于宣慰司者有之自今郭公始宣慰率罗甸人合武侯闗侯郭公而并祠之真可谓懐徳矣夫徳有厚薄懐有深浅尸而祝之社而稷之春秋俎豆之其懐也浅郭公曰忠顺宣慰亦化而忠顺无迕纎毫郭公曰仁厚宣慰亦化而仁厚无陨蠕蝡仁义道徳之懐其懐也深畏垒之细民窃窃然祠庚桑子庚桑子不释然曰是妄凿垣墙而植蓬蒿也何也为其浅也物不答施于天地而天地亡恫子不谢于父母而父母无憾何也为其深也罗甸人无庚桑郭公而天地父母郭公是名曰感其感无心是名曰宫应角应其应无迹懐之挚也祠以柱史南海冯公奕垣左方伯通政使宁国赵公健配享盖左右郭公施徳于黔省例得并书【邹徳溥】
　　竹王
　　予过杨老黄丝驿见有竹二郎竹三郎祠土人祀之惟谨诘其所从来则不知意以为山魈木客防蟡之伦及阅郡志而后知为竹王子也昔夜郎有女子浣于遯水忽有巨竹长三节流过足间中有儿啼剖视得一男取归养之及长有才武自立为夜郎侯以竹为姓诸蛮尊之汉武帝元鼎六年平西南夷置牂牁郡侯迎降赐以王爵后杀之诸蛮思之不置请为立后牂牁太守吴霸以闻乃封其三子为侯因相沿立祠而不絶
　　论曰竹王之事与瓠蚕丛杜魄荆尸之説无以异岂果有其事乎抑荒唐悠谬之谈妄以传妄而莫之究也然呑卵履武载在雅颂仲尼不以为诞而删之张鹭斯之为竜种也宝志之育鸟巢也蜀妃之为山精卢志之为鬼子也类固未尽推传亦未胜纪乌可以恒情测夏冰语哉由汉迄今千百年而祀之不少衰鬼方尚鬼大抵然矣抑又闻之黔称贵竹实此之由零陵记云桂竹之埜产桂竹来风防露上合下疎每日一出罗防金翠竹谱又作筀竹然世之称者不从筀而从贵以竹王故也虽然石言于晋神降于莘为齐谐以志怪作庄周之寓言吾儒读古人之书亦姑存而不论已耳
　　济火【火济见史书兹云济火盖从土语】
　　汉牂牁帅黒卢鹿水西安氏逺祖也深目长身魑面白齿以青布为囊笼髪其中若角状习战鬬尚信义善抚其众诸蛮戴之闻诸葛武侯南征积粮通道以迎师遂佐武侯平西南夷禽孟获封罗甸国王世长其土勒四十八部部之凡九扯防苴皆属焉已乃攻普里诸种拓其境地赐镂银鸠杖嗣是而降唐会昌中阿佩率众内附复袭王爵天成二年普露率其九郡入贡袭封如故宋开宝中普贵纳土来庭仍赐王爵元至大元年授阿画为武略将军泰定间赐名帖木儿卜花至顺元年加资善大夫云南行省左丞后以军功授昭勇大将军佩三珠虎符顺元等处宣慰使加龙虎大将军罗甸侯卒赠济国公明洪武四年以霭翠为贵州宣慰使统四十八部正徳间加安贵荣叅政后世袭宣慰司之职盖歴数百年而其祀未斩云
