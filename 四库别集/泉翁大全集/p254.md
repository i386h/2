<!-- { "loadSidebar": true } -->
　　　鄙见尝谓万事万物无不出于自然，但人与物有通塞耳！惟通故全，惟塞故偏。即目前一事，鸡之抱卵也久之，雏出而子之，有食必呼，有侵必防，煦然怡然，何异人之抚养其子！然雏鸡羽毛稍全，则离而远之，如未尝为己出。人则自幼至壮，由壮而老，无不知有父母矣！此亦可以体认天理也！ 
　　
　　答曰：「然则人心可以一时不通乎？通原于虚，虚原于[一]。」 
　　
　　鄙见谓天地间万物都一气贯之，无复空缺渗漏。夫气无一物不贯，即理无一物不具。尝渡淮、泗上下，见河水清浊不相乱者，其气一也。夫水之气一且不可乱，而谓吾儒养气独可夺乎？是亦可以体认天理矣！未知是否？ 
　　
　　答曰：「一气贯之最是，然气与理为体者也，元无二本。观川上之叹，鸢鱼之察，自可见。学须要识其一。」 
　　
　　　鄙见谓理学无如宋儒，其纯正莫如程、朱，故程、朱理学之功，虽与日月争光可也。然二夫子皆不见大用于宋，殊可叹息。当时方且有伪学、伪党之谤，甚至于六经、四书为世大禁。呜呼！岂惟斯文之一厄，亦天运之一否耳！然而吾道初何尝加损乎？有志者默而会之可矣！ 
　　
　　答曰：「此道不为尧存，不为桀亡，有何加损？会得则无事矣！」 
　　
　　　鄙见谓古者孝廉方正等科，以此待天下士，必求其竟，颇若近实。今日科目止是三场文字而已，未免是以言取人矣！然亦往往得人，卒亦有未可废者。然则奈何？其必如先生之所谓二业合一而后可也。 
　　
　　答曰：「二业合一之学行，孝廉方正之科寓于科举之中矣！此正今日最紧要处。黄纶举人近新编二业合一训，可与贵州士人一共讲之。此学若兴，则世道可望。」 
　　
　　　鄙见谓发天理者莫大乎善言，溺人心者莫甚乎旨酒。孟子曰：「禹恶旨酒而好善言。」此之谓矣！吾未见好善言如好旨酒者也。盖切伤焉！ 
　　
　　答曰：「好善言，非乐道忘己者不能。许大神禹，孟子只云『恶旨酒而好善言』，直于好恶上断尽，禹之所以为圣，宜乎世之未见也！」 
　　
　　　鄙见谓以简御繁，以静制动，以寡服众，无如养心之为要。若操之无要，则何以有是？尝爱考亭谓：「人虽多，毕竟只是一个心。」以此推之，则所谓平天下者，真无如絜矩，而所谓「以寡服众」云云，思过半矣！ 
　　
　　答曰：「养心为要最好。己之心即天下之人之心。矩者，吾心好恶同然之则也，絜矩则物我两尽，明德新民两尽，即是格物，即是止至善。」 
　　
　　　鄙见谓人心不可一时一事无体认之功，如一念合理，即所谓道心，以其性分中流出故也。如一念悖理，即所谓人心，以其躯壳上起念故也。公私之间，天人之分，所谓同行异情，不可忽而不察。未知是否？ 
　　
　　答曰：「得之。如是涵养。」 
　　
　　　鄙见丘文庄最称博物洽闻，操概亦自表表。自今言之，大学衍义之补殊有关系，然不从祀尼庭，意者有谤乎？虽然，文庄之所以可多者固在，从祀与否不论焉矣！ 
　　
　　答曰：「文庄，吾之乡先达，平生只住一间小房，至极品不易，平生不交内臣，平生手不释卷，真有前辈之风。至于他不敢知，博物洽闻则有之，及著有大学衍义补，则吾自少时不悦。盖西山非遗天下国家事，而天下国家之事寓于格致诚正修之中，正所以明一本之意，最为深切。文庄乃欲补之，是所谓『漆了断文琴，规了方竹杖』也。然其书中有关于今日天下国家之事不可废，当时只合作别书名可也。」 
　　
　　　鄙见谓从老子之道，则是有阳无阴、有昼无夜、有生无死矣！从佛氏之道，则是无阳无阴、无昼无夜、无生无死矣！故老与佛，君子不由也。易曰：「一阴一阳之谓道。」其诸异乎老、佛之所谓道哉！是故昼夜、生死、阴阳之自然而已矣！知昼夜、生死而不失其正，其唯圣人乎！未知先生以为何如？ 
　　
　　答曰：「圣人只是自然，佛、老只是不自然，古称老、庄明自然，便是倒说了。」 
　　
　　　鄙见谓七情易发而难制者，莫如怒。程子谓「当怒时遽忘其怒，而观理之是非」，无乃以理御气！然忿怒为累亦自不细，寻常思欲察而制之，及怒时，又往往不能如程子所云者，窃念毕竟坐未尝实用其力故耳！先生往在京邸，亲见庆得心疾，言犹在耳，后王公济亦投书以为宜戒暴怒。今亦何敢谓发各当理，然所谓暴怒自谓鲜矣！师友之益人大哉！ 
　　
　　答曰：「圣贤之学只在性情上理会，故孔子不怨天，不尤人，颜子不迁怒，不贰过，其要只在平时时时存心体认，遇有怒即知，不发得暴。程子之言不过使初学如此体验耳！若学之功，岂可到这时节纔忘怒观理耶？患制怒不能者，只是心不存，体认之功疏耳！」 
　　
　　　鄙见谓天地之文章，如大而风云之变，小而草木之蕃，及山川委曲之类，皆可见之。常观亭前花上，蜂蝶丛积，五色互映，灿然烂然，因叹化工之妙，不可揣度，毕竟实理为之地耳！所谓「其为物不二，则其生物不测」者也，因成一诗并录焉：秋来五色菊如云，造化真成一段文，多少良工心独苦，可怜妆点自纷纷。 
　　
　　答曰：「观其文亦是，更不如观其生意，即可知天地造化之(人)[大]。」 
　　
　　　鄙见谓寡欲清心不独穷理，亦可以养身。庆自丧室后，几三四年于兹，夜与次小儿希旦同一草榻，天未及旦，而户已启矣！盖自是率以为常，然实以勤励自习，恐日就荒惰，不堪事耳！登堂问母之余，日就后亭取昔所未读书玩之。暇则或与儿子希曾学书汉隶，或时作文字一二篇，应答亲朋，殊觉静中有益，然尚未能一也。及得先生书味之，一旦惕然始若少有得矣！然后知人不可不清心寡欲也，否则受善无由。后渠尝谓，必俟大本有立而后敢言，意亦如此。 
　　
　　答曰：「心定静后读书有得，此是何故？盖书之所言不过是我心中理耳！更无别心！更无别理！德征之心即是我之心；我之心即是周、程、孔、孟、禹、汤、尧、舜之心。」 
　　
　　　鄙见谓天下之书固当无所不读，然吃紧者莫如四书、五经。天下之善固当无所不好，然吃紧者莫如孝弟。天下之事固当无所不理，然吃紧者莫如身心。古人所谓务本如此，乃若舍是而谓读书，舍是而谓好善，舍是而谓理事，何啻千里！ 
　　
　　答曰：「千言万语，千绪万端，只是为一个心。五经、四书说我心中之理，孝弟是我良心真切处，孟子博学详说之将以反说约。所以约者，此心也。圣贤言语，句句说心。」 
　　
　　　鄙见谓：万物皆有可观，苟有可观，即有可乐。然清而逸者莫如鹤，瘦而劲者莫如竹，淡而香者莫如梅、菊，远之可望，近之不厌，莫如山水。是故君子观鹤则思清逸之士，观竹则思孤介之士，观梅、菊则思隐遗之士，观山、水则思仁、智之士。不然，徒以物而已矣！不正为玩物丧志乎！未知是否？ 
　　
　　答曰：「以我观物则物物有益，以物迁我则物物丧志。故我立而后可以观物。欲立我者，存其心，体认天理是也。」 
　　
　　　鄙见谓先大夫渐斋先生讳纶，字大经，孝宗时钱福榜进士也。其宅心极坦率，其莅政极平易，其临事极小心。三仕为令尹，继判三衢，终守沁州，民无间言，惟群小时复有怨谤之者耳！然实于先大夫无损也。性亦好吟咏，然不屑屑声律，取遣兴而已。尝咏七夕牛女云：「常年有意无缘会，此夜如何有路通？」浮山祷雨云：「半亩华池含造化，万山民物赖神功。」题僧舍云：「花雨空门春布暖，松风禅坐夜生寒。」如此类殊多。然其浑厚和平而卒归诸正，绰有诗人风旨，虽不求工而自无不工矣！举业亦纯。夫以先大夫德厚而貌扬，然官不过刺史，年不过耳顺。呜呼！是亦崇庆十八九年之所窃疑而未决者也。 
　　
　　答曰：「先君位不满德，今日吾契既弃官，又弃文艺，求圣贤之学，则先君之遗福于是乎在，官爵不足言也。」 
　　
　　　鄙见谓好为大言而不修实行，学者之公病；好为利己而不恤损人，万世之同情。是故圣人不贵多言，君子必先絜矩。先生以为如何？ 
　　
　　答曰：「若絜矩即是格物，即是止至善，即是体认天理，则自无此病痛罪过矣！」 
　　
　　　鄙见谓苟知其贤，虽千人毁之，不易吾所好；苟知其不肖，虽千人誉之，不易吾所恶。此之谓能好人能恶人，天下古今鲜矣！呜呼！庶几焉者，其齐威之烹阿封即墨矣乎！ 
　　
　　答曰：「惟心正而后好恶得其公，惟有正心之学者能之。」 
　　
　　　鄙见谓必有天下之至诚，而后备天下之至德；必有天下之至德，而后成天下之至化；必有天下之至化，而后称天下之至人。夫以人而至人也，天下之能事毕矣！ 
　　
　　答曰：「要在立诚以崇德，而万化出矣！」 
　　
　　　鄙见谓至一也者，其乾乎！至二也者，其坤乎！夫乾则一矣！故一也者，天道也、君道也、父道也、夫道也。夫坤则二矣！故二也者，地道也、臣道也、子道也、妇道也。是故乾坤合一，谓之至神；天地合一，谓之至化；君臣合一，谓之至义；父子合一，谓之至亲；夫妇合一，谓之至别。圣学无余事矣！ 
　　
　　答曰：「凡此名理固好，但颇觉得无收拾处。吾为子添一脚注云：『内外合一，谓之至道；知行合一，谓之至学。』如是则天地、乾坤、君臣、父子、夫妇之道，在我矣！」 
　　
　　　鄙见谓邵尧夫之于数，犹程明道之于理，虽所学各殊，其致一也。然天地间物莫不各具自然之理，而亦莫不各有自然之数。尝窃料之：理者，性之至一；数者气之不齐。条理者谓之理，其浑沦者乎！脉络者谓之数，其纵横者乎！夫万物之与天地不可离者，理也；不可逃者，数也。穷理则可以见数矣！亦非有二也。是故，理为经，数为纬；经为常，纬为变；常为正，变为权。呜呼！此明道、尧夫之所以不同。宜乎明道之不学数。未知是否？ 
　　
　　答曰：「此段意思觉稍杂了，恐便信道不笃。天地间只是一个理，纵他死生荣辱得丧之数不齐，而吾之理未不一也。素富贵，行乎富贵；素贫贱，行乎贫贱；素夷狄，行乎夷狄；素患难，行乎患难。所遭之数不齐，而吾行道之心一也，又何必论数？圣人知天命，必不如此。故邵尧夫以授明道，明道不受。伊川问：『知易数为知天？知易理为知天？』及雷起处起，足破其惑矣！」 
　　
