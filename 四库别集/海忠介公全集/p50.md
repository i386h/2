<!-- { "loadSidebar": true } -->
　　圣王之治利天下国之利裕如矣夫利天下言民也利国之道于利民得之言利者可以外求为哉传大学者之意盖谓君子以一人治平天下有天下必有为天下用用之不可以已也有天下而讳言利不可能也必先有以生其财于先然后得其财而用之于后力财在民酌量在君生之有大道焉圣王之治遍天下而井里之矣于以爵禄夫天下也于井里之中为养焉官不必备其为养则寡井里之政又尝遍天下而程督之矣于以应天下之务也于疾作之农取给焉量入为出其取给则缓损益盈缩权诚悬焉凡以为天下之人利之而巳然天下无不耕之人则天下皆十一之税寡食舒用行乎其间以十一入者况又未尝以十一出之者乎以比利民道尽天下亦以此利君道尽国家岁入用三通三十年存十极之虽意外之灾频仍之患百千万年我取其陈济于是矣天下无强惟休国家因民之休也无强惟用此之谓天地自然之利有道之长无越于此舍此言利天下有利而能无出于民者乎竭其源而欲流之长焉拙于谋利者也足民之外更无理财之方国治而天下平不易之道也收有土有财之功免亡身殖货之祸圣贤不计利害义理之周自得于利害之尽后世田不耕授事有借口民自为生为疾君相一无与矣乃纵欲不恤其民锱铢茧丝则出于上明于大学之道诚意正心所自来也曾有之子国之不亡幸也日甚一日日见天下奉一人不一日见一人养天下吁天下何取于蒙于大学之道曰君曰相也哉

　　○富与贵是人之所欲也章

　　物交不失其定君子之得养于素为之也夫仁人心而万应之所自也君子素养为定抑何物之有累哉夫子揭之盖谓天下物有在物之道人有在人之仁吾尝会是观之知应物之能无随于物者不偶然矣夫人有不欲富贵者乎无恶于贫且贱者乎乃君子特与人异欲不必于富贵有不处之者恶不必于贫贱有不去之者信于义命之真不信于人心之妄君子抑何以得此哉得之此心之仁苟使君子自失其仁实丧而名浮矣何以永君子之誉哉然仁养之为盛全于养然后能全于仁是养也功在未事之先功不分于有事之际仁不息心亦不可息夫岂一朝一夕曰作曰辍袭为之也哉观之君子之素危微省克事心之始事也君子不一息废于其始尊奉优涵事心之终事也君子不一息怠于其终以此而终食时之近而有忽心无有也以此而造次而颠沛时之危而有震心无有也况其近不至于终食况其变不至于造次于颠沛境有变迁仁无出入我素为定又何富贵贫贱一时事能引之而去也哉夫人无会于本原徒其身为外应是无惑乎理欲交战之为心而卒趋富贵矣然则君子反于动中求其仁欤心性在人无内外之判君子于仁亦无为动静之分静无下手功力于动有存而夜气平旦自惺惺法矣去有妄复无妄功始于动验成于静夫子以终食颠沛言仁非遗静也静存动察外与物应之谓动即此动无失吾退藏于密之真即之谓养之静夫亦岂曰空虗寂灭之中而又自为一存存之法耶动而养静之先事也寂而存静之后事也一静也天地间动静无始君子之养如环无端横渠欲去外诱以为定明道谓索照而反其鉴学者不能体验于物我应感之时徒探讨于息缘断念之际吁惑矣

　　○先进于礼乐章

　　圣人述时人之论谓巳不同于所趋焉夫礼乐有初也时论失之远矣夫子肯苟焉与之趋耶其言曰厥初圣王治天下则有礼乐矣礼乐何始乎人心之自然为之天下周旋于和敬之中得以复反于性情之正周监二代不能无戾于古然文胜之中质有存焉流至今日人心礼乐离而去之道无是也方且自以为得曰君子则然武成初日曰是则郊野之人而巳无闻知不见文物之羙守区区不能今日之为盛习染之深倡和之妄吾兹有感于今日之世矣如有用我我举礼乐为天下用人心世道吾将借周初推古始于庶几礼乐之中求礼缘情立乐由心生情文之会优为之?渐之使心后进之于礼乐并与其本亡之吾无与也记曰虞夏之道寡怨于民殷周之道不胜其弊夫子岂不欲大道之行中和成化身朝夕见之哉化行以渐之心为□不倍之义时也而亦莫非道也转移消息之机绥来动和之妙夫子有成筭矣后世不知郁郁之文意有所指仪文制度一取武成之故为之夫君子创业垂统为可继也乃传代三百十四王遂有先野人后君子反其祖始之说正以其惟文之重天下见文不见质贻之为不善尔鲁论之赞尧曰焕乎其有文章茅茨土阶先虞而君者尧也必如是而后可以言文特非焕郁之文则同本之有无有出于二言之表而言之者乎知焕郁之文不可同知夫子从先进之说矣

　　○子路问政子曰先之劳之请益曰无倦

　　圣人尽贤者为政之问躬行之外无他说也夫教养惟政以身率之而政无遗用矣外此宁复有他说哉子路行行刚强视天下无不可为者为政之问将尽政事而日见之政有本原在身不在政未之知也夫子告之曰君子之政于天下也以兴行望天下然兴行在民感发其性真模范于德义机在君子望天下而求之身无有焉不可为也一人为天下教当以一身为天下先君子之政于天下也以力穑责天下然力穑在民率作其初心鼓舞于不倦机在君子责天下而听其所自为焉不可为也一身为天下养当以一身为天下劝夫曰先之六行之时书六刑之不率举之矣夫曰劳之九职之转移夫里之布粟举之矣于此非尚有遗说也道本诸身而子路喜于有为求之政谓政正天下取之身不足也有求益之请焉转移化导之机身心感通之妙勇者莫为悟也夫子抑将何以加之答之曰先劳尽天下之道矣子尚有疑于先之劳之之说乎夫人有先劳之功不见先劳之效是则吾有倦心而已先之而倦非先也劳之而倦非劳也子诚于是亦惟始于是终于是所以先之也所以劳之也此心也无一日不在于民于此而先于此而劳斯举也无一为不出于心有至诚恻怛之真不见隐显久暂之为间则先之劳之之分充足无余天下之道蔽于是矣我无不尽之心民无感心之应政无作辍之累治无化成之功无之也先之劳之外尚复有可以益子者哉夫先劳言身也无倦言心也说者谓勇者喜于有为不能持久夫子以是言之以救其失诚是也然圣人之言上下兼尽根极要领政事之大端节目举不外焉伊川谓认得为已何所不至若不属已自与已不相干与此正相发吁一体万物而尚有至于倦乎饥之仕也为巳不知少有此意否苏子谓学医者人费未试之学而骤出之于政不可也为巳而至于费人有意于费人也视医之限于不明有间也吁子路之喜于有为为人也不为夫子所喜后之费人利已喜于有为夫子视之如之何

　　○子贡问政子曰足食足兵民信之矣章

　　圣人之政举其周不能周则存其大也夫足兵食以成其信政无不周矣至去食惟存其大圣人之道可以常可以变矣如有用我执此以往夫子意也子贡问政有感荅之曰惟天降衷人得之以成其生曰信彝伦日用之常信行焉国家理乱所由系也子知为政之道乎正此而巳外此井里足其食井里之政寓军令足其兵无非为信道计也上有保爱之勤下有固结之应君子为政兵食信缺其一不可矣夫子言政不言时道与世移子贡疑焉曰去于斯三何先夫子荅之曰时则有难矣通在君子因吾食信之民退守其可别为之计一道也食与信则不可去过此以往未之言也子贡又曰天下之至不可尽者时也万一兵食之存于先者今又不可得也如之何通之夫子曰去食去食必入于死非计无从出而死之也人有生之气有生之理气无不死信不待生得已兵食生存其气不得已去兵食死存其理外此而弃国负君生不如死君子爱民之政无取于是也处常以兵食存信处变去兵食不失信于民伙往不为信道计道之变而未常不常盖如此孟子谓浩然之气塞于天地之间正此有生之信直养无害合而助之也无食存信死一时之身而不能死其千万年之气死一国生天下死一人生千万人后世不知此义爱一身一人一国之死乱臣贼子接踵于世乱亡相寻无惑也张廵许远至今闻者莫不兴起得全江淮以济中兴可以死视之乎朝闻道夕死可矣圣贤原论道理不论死生卒之得道而死死之未始不为生也后世谓死义可以责君子不可以望民庶暗于夫子信民之义害道而祸人国矣

　　○有安社稷臣者　　正巳而物正者也

　　人臣品类贤者大槩有三焉夫辅君治而达之天下则臣而巳三人贤矣各一道也大人斯其凖乎孟子之意盖谓君子之仕于天下也必有用于天下然人品不同事功由异不可强也予尝以是览今古观天下事君人不足言矣有安社稷臣者仕不为身家谋心存王室出不为利禄计志在立功业自先君迄今日天地与立焉而其心快于是矣事专报主勋在一人所及有限也等而上之有天民焉均是人也以天民称天以万物一体之理付之我以万物一体之理自负君举天下惟吾所欲为我举天下荅满吾所赋予气志既从覆天下矣一官一秩于人必有所济所济几何耶彼无愿于是也取必于人焉得人人济之大人有大焉人以大名天下一人而巳浑融天理无私不足言也尽道其间圣人立人极矣英华神采动之乎气机功化威灵自修于廊庙君无非心民有耻格余事也巳为天下用不以天下为天下期有臣如是极于是矣悦在社稷知有人君达行天下知有天下大人无是也至诚之德洽人心文明之化光天下回视二人可得而同之也哉有仕于此取法于此舍大人无可为矣孟子抗礼王候平治自任天民其人也物正之说无乃学圣未至无宁一节自居耶乃所愿则学孔子也孟子意也虽然身家在念名利熏心即世俗论富贵利达窠穴焉而人域于其中矣身在窠穴则心不在国家头出头没存焉者寡举明主于三代尧舜君尧舜民尚可言哉初之不审无一而可安社稷且无望焉愚于是有感

　　○乐天者保天下

　　无所为而为其容德乃大矣夫仁之为大何为而为之也哉谓天下有遗于其心之外吾无信也孟子言之盖谓天下有纯乎无以议为未可曰尽道其间者以小事大有之矣曾何礼法之可守仁者为之道不安于尊卑大小之常机自融于至诚恻怛之际吾固曰乐天之心也然是乐天也满腔子恻隐矣恢恢乎天地之为大也太和元气流于四时物何所不包人何所不化虽中天下定四海未身亲之天下之人精神心术会于是矣今日存神之功他日过化之迹曰小补之也哉乐天言仁者之心也保天下言仁者心之量也然汤卒有葛伯之师文王卒有昆夷之役畴昔之乐何在交僯有道一怒而安天下之民转之于恤矣天者理而已矣其大无外春生秋肃无非教也易曰汤武革命顺乎天而应乎人君子不可以执于一论

　　○巧言令色足恭章

