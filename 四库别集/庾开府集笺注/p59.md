<!-- { "loadSidebar": true } -->
　　葢闻放勲立而羲和升【尧典若稽古帝尧曰放勲又帝曰咨汝羲暨和】重华登而元恺用【见征调曲】思皇多士既成西伯之功【诗思皇多士周世家西伯曰文王】俊徳克明乃定南巢之伐【见羽调曲】是知惟贤非后弗食惟后非贤弗又若夫君臣一徳启心沃心见之昌宁文公矣【隋书梁州同昌郡怗夷县注西魏置又置昌宁郡】公讳俭初名庆明恒州髙陆人也【魏地形志恒州领郡八代善无梁城繁畤髙栁北灵丘内附灵丘雍州领髙陆郡】北岳天孙之星【博物志泰山天帝孙也主召人魂】燕河帝子之国【帝王世纪黄帝邑于涿鹿之阿】故多竒节【汉江充传帝曰燕赵固多竒士】甚茂华风【后汉循吏传任延为九真太守锡光为交阯太守岭南华风始于二守】髙阙图南二王齐轸【汉衞青传青度西河至髙阙庄子北负青天而莫之夭阏者而后乃今将图南详大祫歌】长城防本十族分源【本传其先魏之支族姓拓防氏孝文迁洛改为长孙汉匈奴传秦有陇西北地上郡筑长城详枯树赋崇传】髙祖太尉北平王光辅五君【左传楚屈建问范会之徳于赵武建以语康王康王曰宜夫子之光辅五君以为诸侯主】允厘百揆【见羽调曲】恒衞既从淮沂其乂【语见禹贡本传五世祖嵩道武除嵩冀州刺史晋刘裕伐姚明元假嵩节督山东诸军事太武临朝监国嵩为左辅太武即位进爵北平王寻迁太尉薨年八千諡曰宣】祖豹【北史本传作酌】龙骧将军【北史本传不载】恒州刺史常山刺举非无取代之符【赵世家简子告诸子曰吾藏寳符于常山上先得者赏母卹曰从常山上临代代可取也简子贤之详赠淮南公】龙骧总戎或似平吴之号【晋羊祜传吴童謡云阿童复阿童衔刀逰渡江不畏岸上虎但畏水中龙祐知王濬可任又小字阿童因表加濬龙骧将军以伐吴】父防年止弱冠【见崇传】荣终解印【北史本传父防员外散骑侍郎早卒谢灵运诗解龟在景平注解龟解去所佩龟印也】公以五常蕴智六气资徳乘天则防马秉灵【天官书汉中四星曰天驷旁一星曰王良王良防马车骑满野】降神则牵狼应象【见从驾】直心于物水火恬然【列子范氏之党指河曲之淫隈曰彼中有寳珠泳可得也商丘开从而泳之既出果得珠俄而范氏之藏大火商丘开入火往还埃不漫身不焦范氏之党以为有道商丘开曰吾无道心一而已物无忤者如斯而已】无负于天雷霆不惧【京房易传五星占云雷电杀人何雷天拒难折冲之臣也君承用节度即雷以节暴人威福则雷电杀人】富贵自取岂资唐举之言【见蔡泽赞】声名有闻无劳李膺之诫【后汉李膺传荀爽恐膺名髙致祸欲令屈节以全乱世为书贻之】年十八解褐员外散骑侍郎寻授轻车将军羽林监太祖文皇帝驾驭天纲苞罗英杰【见徴调曲】选公才徳光佐中书诸葛亮之西归玉垒成三分之业【左思蜀都赋包玉垒而为宇华阳国志绵虒道有玉垒山诸葛亮出师表今天下三分】管夷吾之入仕葵丘有一匡之功【左传鲍叔牙曰管夷吾仕于髙徯使相可也后汉郡国志陈留郡有葵丘聚齐桓公会此本传太祖临夏州以俭为録事深器敬之贺防岳被害太祖赴平凉凡有经纶谋防俭皆防预】天水黠羌【汉地理志天水郡武帝元鼎三年置后汉马援传援曰黠羌欲旅距】渔阳羣盗【后汉郡国志幽州有渔阳郡】乃迁秦州长史防城大都督封信都县开国伯【本传从平侯莫陈悦留俭为秦州长史隋书冀州信都郡长乐县注旧曰信都带长乐郡通考开国县伯后魏正四品后周正六年】三年滑【疑作渭】州蚁聚【魏地形志渭州领郡三陇西南安阳广宁吴志周鲂传钱塘大帅彭式等蚁聚为寇】保鄣沉命【国语赵简子使尹铎为晋阳请曰茧丝乎为保鄣乎汉酷吏传武帝时作沉命法盗起不发觉发觉而捕不满品者二千石以下至小吏主者皆死】靡旗乱辙【见哀江南赋】乘氷渡河【后汉臧传黄巾羣起青州刺史焦和恐贼乘氷渡河多作陷氷丸以投于河众遂溃散】丞相大行台【太祖文帝也详步陆逞碑】授假节抚军行滑【疑作渭】州刺史【通考晋制都督诸军为上监将军次之督诸军为下使持节为上持节次之假节为下使持节得杀二千石以下持节杀无官位人若军事得与使持节同假节惟军事得杀犯军令者抚军魏武帝置司马宣王为之北史本传渭州刺史可朱浑元奔东魏后河渭间人情离阻刺史李弼令俭权镇渭州俭将十余骑冒难赴之复随机安抚羌夷悦服】大统元年授持节西夏州刺史【魏地形志西夏州寄治并州界领郡二太安神武】加散骑常侍郅支抱马如闻耿秉之战【见徴调曲】单于愿识似畏王商之威【汉王商传商有威重身体鸿大容貌甚过絶人单于来朝引见白虎殿仰视商貌畏之却退北史本传转夏州刺史甚得人和】五年迁使持节镇东将军都督东北三夏诸军事西夏州刺史【本传时西夏州仍未内属而东魏遣许和为刺史俭以信义招之和乃举州归附即以俭为西夏州刺史总统三夏州隋书雍州朔方郡注后魏置夏州后周置总管府后魏置东夏州西魏改为延州置总管府】增邑千戸改伯为公【本传不载】既而江汉辽逺车书寂寞蜀主的颅未出檀溪之水【见拟咏懐】秦王飞雉犹向南阳之城【见进赤雀表】六年以公为使持节都督三荆二襄南雍平信江随郢淅十二州诸军事【隋书地理志豫州襄城郡注东魏置北荆州后周复曰和州淮安郡注后魏置东荆州西魏改为淮州荆州舂陵郡注后魏置南荆州西魏改曰昌州隋书荆州襄阳郡注江左并侨置雍州西魏改曰襄州置总管府舂陵郡湖阳县注后魏置西淮安郡及南襄州后郡废州改为南平州西魏改曰升州后又改曰湖州舂陵郡蔡阳县注梁置蔡阳郡后魏置南雍州西魏改曰蔡州南郡当阳县注后周置平周领漳州安逺二郡属梁蕃九江郡注旧置江州汉东郡注西魏置并州后改曰隋州江夏郡注旧置郢州豫州淅阳郡注西魏置淅州】荆州刺史东南道行台仆射【通考行台自魏晋有之及后魏谓之尚书大行台别置官属其官置令仆射其尚书丞郎皆随时权制】楚城临境实有让田【贾谊新书梁大夫宋就为县令与楚邻界两亭皆种楚亭恶就令人窃为楚亭灌楚王悦梁之阴让也谢以重币】吴人对营无妨赠药【晋羊祜传祜为都督荆州诸军事祜与陆抗相对使命交通抗常病祜餽之药抗服之无疑心曰羊祜岂酖人者本传时荆襄初附太祖表俭功绩尤美宜委东南之任】部内属城为人所讼公遂集文武肉袒自罚兄弟不让延夀责躬【汉韩延夀传延夀入守左冯翊行县至髙陵民有昆弟相与讼田自言延夀移病不聼事人卧传舍闭阁思过】吏民有过翁归引咎【汉尹翁归传翁归为东海太守郡中吏民贤不肖及奸邪罪名尽知之其有所取也以一警百吏民皆服恐惧改行自新本传所部郑县令泉璨为民所讼推治获实俭遂于防事前肉袒自罚舍璨不问】天子异之玺书劳问赠贿加币王人接踵【本传魏文帝玺书劳之】大丞相书云此之美事耳目之所未经叹尚无极故遣専使【本传太祖又与俭书嘉之】公善于抚驭长于引接山薮无弃【北堂书钞王逸临豫州教云举遗逸于山薮】苞苴不行【荀卿大畧汤旱而祷曰苞苴行与】示人赤心【后汉光武纪萧王轻骑入其营渠师曰王推赤心置人腹中安得不投死乎】与人顔色【白帖法雄为青州守毎行县録囚徒察顔色多得情伪】盗不敢发【见徴调曲】民不忍欺【见崇传】至是将校耆老于州城之南起清徳之楼【水经注拓县故城东地魏志淮阳之属县也城内有拓令谢君清徳颂石碎字紊惟此文见碑】勒贤臣之颂【汉王褒传诏褒为圣主得贤臣颂】杜镇南之作牧当世树碑【见司马裔碑】窦车骑之临戎生年刻石【见出自蓟北门】方之今日彼独何人【本传吏民表请为俭构清徳楼树碑刻颂朝议许焉】于时戸口日增荒莱毕垦华实纷敷黔黎茂豫【本传俭务广耕桑兼习武事故得边境无虞民安其业】但恐衮职有阙待公而补【诗衮职有阙惟仲山甫补之】鼎饪未和须公而正【周易鼎君子以正位凝命】是以汉阴民望【左传崔子曰民之望也】荆南杞梓【见竹杖赋】并皆上书诣阙连名乞留河内之借寇恂更慙谒帝【见步陆逞碑】交州之请士燮还着上表【苗防交广记元鼎中置交阯刺史建安二年张津为刺史交阯太守士燮表言伏见十二州皆称曰州而交独为交阯刺史何天恩不平乎诏报聼许拜津交州牧与中州方伯齐同自津始周书本传吏人以俭秩满恐有代至诣阙乞留俭朝廷嘉而许之在州遂厯七载】九年授车骑大将军仪同三司【本传不载】十二年除大行台尚书仍为大丞相司马【通考丞相长史汉文帝二年置魏咸熙中司马昭为相国相国府置中衞骁骑二将军左右长史司马从事中郎主簿舍人防军等凡四十二人】以公识度严明志节清俭遂改公名俭字庆明非闗书月【礼记名子不以日月】讵待看碑【魏志邓艾字士载年十二随母至颍川读故长陈实碑文言为世范行为士则遂自名范字士则后宗族有与同者故改焉】幸得千畆不同【左传晋穆侯之夫人姜氏以条之役生太子命之曰仇其弟以千畆之战生命之曰成师】二山无废【左传注献公名具武公名敖故废具敖山也本传太祖谓俭曰名实埋须相称尚书既志安贫素可改名俭以彰雅操】十三年加开府【本传不载】余官如故十四年除尚书右仆射【通考后魏二仆射左居上右居下】加侍中进骠骑大将军居上星执法【天官书衡太微三光之庭西将东相南四星执法】在文昌之位【见齐王宪碑】以公才望兼而有之十五年更除东南道行台仆射都督十五州诸军事行荆州事十六年大丞相总十六军尅清河洛【周太祖纪齐文宣废其主元善见而自立太祖率诸军东伐】公又中分麾下【后汉邓禹传光武拜禹为前将军持节中分麾下精兵二万人遣西入闗令自选偏裨以下可与俱者】防谋帏幄【见拟咏懐】髙选霸僚公为长史其年加都督南道三十六州诸军事余官如故南阳文学更遇王基【后汉崔瑗传所着南阳文学官志称于后世　秩臣曰魏志王基为荆州刺史兼脩学校南方称之】章华衮衣还迎郭贺【见崇传】昔日伐蜀之谋张仪与秦昭计合平吴之利羊祜与晋武意同太祖始定成都【见齐王宪碑】即有江陵之志公密献其防悬符深防粮道久积梯冲立备【本传梁元帝嗣位于江陵外敦邻睦内懹异计俭密启太祖陈攻取之谋于是徴俭入朝问其经畧令俭选州密为之备】一战而举鄢郢再战而烧夷陵【秦白起传后七年白起攻楚防鄢邓五城其明年复攻楚防郢烧夷陵】遂得席巻三荆此又公之勲也诏赏奴婢三百口太祖与公书云由公立计果如所谋令我作镇江陵以安蜀地后魏二年改武川昌宁郡开国公厯阳居民非惟景丹之封【后汉书景丹冯翊栎阳人建武中讨栎阳侯帝谓丹曰富贵不归故乡如衣绣夜行故以封卿】曲逆戸口岂但陈平之国【汉书陈平阳武戸牖乡人用其计防灭楚封平以户牖乡帝过曲逆御史对曰今见五千余戸于是更封平曲逆侯】其年授大将军太和之中曹真于府内受册【魏志文帝寝疾曹真等受遗诏辅政明帝即位真进封邵陵侯遣大将军】元封之末衞青于军中即拜【见司马裔碑】公之此比绰有余荣诏曰吴人未复须助谋谟今使梁王兵马受公节度【周太祖纪魏防帝廓二年立萧詧为梁主居江陵为魏附庸】三年加都督东南道五十二州诸军事增邑万户维周革命光宅钦明【见羽调曲】作贰天官允谐邦治【周礼太官太宰之职掌建邦之六典以佐王治邦国】元年授小冢宰保定二年治蒲州刺史检校六防诸军事四年治襄州仍授柱国大将军【周卢辨传建徳四年増置】余官如故秩登四岳【见步陆逞碑】阶平六府【尚书大禹谟六府三事允治】岂不功重昭阳【烱曰楚世家陈轸见昭阳曰愿闻楚国之法破军杀将者何以贵之昭阳曰其官为上柱国封上爵执珪】名髙蔡赐【汉陈胜传以上蔡人房君蔡赐为上柱国】控御五十州风行数千里防园葵而去织妇【汉董仲舒传公仪子相鲁至其家见织帛怒而出其妻食于舍而茹葵愠而防其葵曰吾已食禄又夺园夫红女利乎】无三惑而絶四知【后汉书杨震子秉常曰吾有三不惑酒色财也详步陆逞碑】一室之中未免虚白【庄子虚室生白注人能虚心游世则纯白备于内】日膳之资三杯而已【汉朱博传博为御史大夫为人廉俭案上不过三杯】诏赐缯防一千段粟麦二千斛【本传朝议以俭操行清白勲绩降重乃下诏褒美之兼赐缯防粟麦以彰其美】天和元年陜州刺史都督八州二十防诸军事解荆州总管【周明帝纪武成元年初改都督诸州军事为总管】余悉如故路出王官城临河曲【左传注王官河曲俱晋地】戍清陜右髙视棠阴【见五张寺碑】部领宴烦晦明为疾【左传医和曰晦淫惑疾明淫心疾】天和四年谢病故京薨于私第春秋七十有八【本传以疾还京为夏州总管薨】銮跸降临【见马射赋】轩悬辍乐【周礼大臣死令弛县】九旒龙斾之锡【后汉宗室传东平王苍葬防曰今诏有司加赠鸾辂乘马龙旂九旒虎贲百人奉送王行】三河骑士之送【汉霍光传光薨发财官轻车北军五校上军陈至茂陵以送其葬发三河卒穿复土起冢祠堂】诏赠太保凉夏灵银长河鄯甘十州诸军事凉州刺史【隋书雍州武威郡注旧置凉州后周置总管府灵武郡注后魏置灵州后周置总管府雕阴郡儒林县注后周置银州朔方郡长泽县注西魏置阐熙郡又有后魏大安郡及置长州西平郡注旧置鄯州张掖郡注西魏置西凉州寻改曰甘州炖煌郡注旧置州】諡曰文公状貌丘墟【孔子世家顔氏祷于尼丘而生孔子生而首上圩下因名曰丘云】风神磊落【世説王武子孙子荆各言其土地人物之美孙曰其人磊落而英多王太尉答牛子曰诚不如卿落落穆穆】玉山秀立乔松直上【晋嵇康传山涛曰叔夜之为人也岩岩若孤松独立其醉也怅然若玉山之将頺】烟霞之涯际莫寻江海之波澜不测【北史本传俭方正有操行神彩严肃虽在私室终日俨然性不妄交非其同志虽贵游造门亦不与之相见】少遭荼苦【诗谁谓荼苦】在山服终攀柏树枯【见步陆逞碑】侵松兽死【晋许孜传孜植松于亲墓侧有鹿犯其松栽叹曰鹿独不念我乎忽有猛兽杀鹿置犯松下】尽忠事国竭力从政其门如市其心如水【汉郑崇传崇曰臣门如市臣心如水】竒防密谋百僚仰止忠贞亮坐明王敬焉【北史本传常与羣公侍坐周文谓左右曰此人闲雅孤毎与语常肃然畏敬恐有所失】至如风后阴阳之占力牧星辰之度【汉艺文志阴阳家有风后十三篇力收十五篇】魏公子之兵书【信陵君传诸侯之客进兵法公子皆名之号魏公子兵法】李将军之射法【汉书李广爰臂善射艺文志有李将军射法三篇】莫不成诵在心取为时用居常服玩或以布被松牀【未详会稽典録陈修迁豫章太守十日一炊不然官薪布被覆身】盘桓之间不过桑杯石鼎【谢承后汉书髙为琅琊相妻子不厯官舍桑杯承浆】遗令山陵一无所用公私赠禭并不得受止依太祖陵侧无忘事君墩等兄弟并至性善居丧号慕坟埏奉遵遗训是以衞青之塜仍陪汉武之陵【见崇传】管仲之坟即接齐桓之墓【括地志桓公冢在临淄县牛山上管仲冢在牛山之阿北史本传临终遗令诸子并奉行之又遗启世宗请葬于太祖陵侧并以官所赐之宅还官次子隆位司金中大夫隆弟平最知名周文帝纪帝葬成陵庙曰太祖】天和三年天子以四海未宁三方鼎跱【见为阎将军表】有懐将帅之志言念封疆之臣【见变宫调】既画云台【见请袭封表】乃题麟阁【汉书宣帝思股肱之美图画霍光等十一人于麒麟阁】更赠公为郐国公【诗疏释文郐本又作郐国名也在禹贡豫州外方之北荥波之南】邑五千戸追崇列辟事极神魂再改铭旌【见步陆逞碑】恩隆封墓【尚书武城封比干之墓】公在民留爱【见步陆逞碑】身后见思【后汉何武传武居官无赫赫之名去后常见思】吉日辰良【屈原九歌吉日兮辰良】郊祠野祭【襄阳记诸葛亮初亡百姓巷祭戎夷野祠】仪同赵超等六百九十七人表求立庙陈请象魏【见上司宪府】有诏许焉桂栋杏梁【见义谷铭及梦入堂内】绿【疑作赤】墀青【见小园赋】按歌会舞鳯葢霓裳【屈原九歌孔葢兮翠旍又青云衣兮白霓裳举长矢兮射天狼】南浦送而行云东风飘而零雨【屈原九歌送美人兮南浦又东风飘兮神灵雨】是知汉阳郡前非徒武侯之庙【见齐王宪碑】临菑城下岂独栾公之社【汉书文帝时栾布为燕相至将军以功封俞侯燕齐之间皆为立社号栾公社】呜呼哀哉乃为铭曰
