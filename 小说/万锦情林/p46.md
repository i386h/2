<!-- { "loadSidebar": true } -->
　　相遇美人未偶，绿窗恨我东西。
　　一笑阳台梦到，依然秦岭云迷。
　　一自花飞怨杜鹃，谁知今日尚无欢。
　　平生欠却鸳鸯债，捱尽相思思未完。
　　后庆娘方归，莲又以母舅乐水寝疾，偕父往视，独留梅看家。
　　生次日至其处。梅于觅莲亭上倚栏看花，见生，口称："久违！"即诉汝和之事。生问莲娘去处。梅曰："舅氏有疾，父子往探，剩吾作空房主人。索居闲处，难免沉默寂寥，无人惜我之孤零也。"生曰："客斋旅榻，闲欲独咏，有愁如海，精卫难填。吾为汝心动神疲，其如汝坚持雅操何！"梅含笑曰："今晚不弃，开窗以奉欢笑。"生佯曰："吾正人，岂可近花月之妖？使爱童伴汝。"梅曰："所谓己不用而使子弟为卿者也。然则君言果不足信乎？"生曰："真戏耳。敢忍自外，非人情也。"
　　生晚造之，梅推窗曰："自南过荼□架，转欣欣亭，则可以入此室矣。吾将俟君以著乎。"而生入莲房，极其精洁，纱帐垂钩，宝炉香袅，镜台春盎，翠簟风生。房之内房后窗外有花坛花屏，盆鱼凤竹；内列瑶琴，并文几玩器，旁一桌，有诗词史籍。壁间张小小诗画，皆莲亲笔。侧侧小房，凡女工所需之物咸具。东池一室，莲父设榻，扃其门，不可入。生曰："自海棠开后，望到如今，未由亲履。今幸睹之，如入仙宫，游月窟，敢忘盛德之权舆乎！且为耿汝和秉心不良，特与吾为水火，今乃远行，岂非数乎！"因坐于内房。梅自出整小酒。时春台上有花盆，尚留一朵，生戏题于粉壁：
　　东君瞒我去何急，望中翘首追无及。
　　忙重韶光去收拾，遗下一枝芳可挹。
　　我今笑折手中执，娇客一睹喜交集。
　　贯来不许啼鹃泣，醉中常对胭脂湿。
　　梅具酒进房，时几上有宋玉《讽赋》、司马《美人赋》。生方阅之，梅乃施其上服，表其亵衣，自横陈于生之旁，逸兴飘飘，若不可已。生曰："佳人先有情乎？"梅曰："情之所钟，正在吾辈。情之一字莫须有，今夕之会，上至天，下至地，东西南北，惟吾两人在也。当两个舒畅，以勾夙帐。自非天崩地陷，夫复何忧？"生猛思曰："宋玉尚不忍爱主人之女，长卿犹不肯私自陈之姬，吾所以用意于碧莲者，盖欲谋为百年计耳。彼素梅纵为侍女，亦良家处子也，何得波颓澜溢，以妄污清质乎？"乃气服于内，心正于怀，取笔书"不可"字于粉壁。梅曰："君子当洒洒不羁，吾不忍先生苦心，折节自献，烈火干柴，已同一处，君何得无丈夫志？且嘉会难逢，何阳拒之深也。"生曰："欲心不可遏，然须于难克处克将去，使吾为清清烈丈夫，卿为真真贞女子，不亦两得之乎！"梅曰："向与童将谐而遽休，今与君将欢而见弃，然则君将为口头交而已与？"生笑曰："此天欲以完节于二人故耳。且色胆天大，欲火易燃，识之而不为所使。若前缘已种，而得莲娘为压寨夫人，则当使卿为带来洞主，决不忍舍汝萧何之妙情，断不敢忘汝善才之大德也。"相与侃侃正谈，举杯迭饮。梅亦收拾尘心，倍加爱重，曰："君可与阮籍辈齐名矣。"生曰："吾非薄情汉，特誓于此，弥敢失节，故不首为乱阶。然见色则为色引，视花则为花牵，终不能遗诸胸中，是吾私也。"命梅启窗以验月色。忽守桂持灯来，生命入行酒，因备问碧莲徇及于舅氏，始知其为业师赵乐水之甥女，大惊异。以知微翁之数、红雨亭之诗及见碧莲于隔墙之事，备述于梅。特莲有《怀春百咏》并平昔得意佳句，集为一帙，题曰：《留春一话》。梅闻生之言，心大异之，故并以此集示生。生啧啧称羡，题诗于集后：
　　春心摇曳，无寻蝶使。姻缘簿里，偷添名字。新词一阕缔新盟，佳配双成偿夙志。《哭岐婆》
　　天将旦矣，同童返室，即修一书，命人弛师问疾。莲启观之，乃刘一春柬也，亦始知其为母舅之徒。昔尝一面今又同园，追思红雨亭之绝句，盖天启也。而情倍念生，不欲久留，幸以舅恙稍可，先父而归。
　　甫入门，即问梅曰："汝晓我与刘君异事乎？"梅曰："不晓。"曰："汝知刘君在乎？"曰："不知。"曰："汝见刘君面乎？"曰："不见。"曰："刘君来乎？"曰："不来。"曰："汝曾一去乎？"曰："不去。""然则刘君又回乎？"曰："不回。"曰："刘君怪我乎？"曰："不恼。"曰："何时学得此二字文！然则刘君忘我乎？"曰："何日忘之？终身不能忘。"曰："刘君思我乎？"曰："岂不尔思？去后常相思。"因指壁上之句曰："此刘君亲手书也。"指集后之词曰："此刘君亲笔写也。"指内室之床曰："此刘君亲身坐也。"莲作色曰："我略不在，汝引贼入界，汝私于刘君已不可言，而显迹留壁，更不忌老父觉之耶！"自起为灭其迹。梅曰："彼自咏花耳，关渠何事。"更述生行止端方，和而不流，料今访古，盖不多得。莲闭目摇首曰："孰有盗跖而施仁义者乎？入宝山而空手回者乎？伶俐人至此寻汝学本分者乎？"梅曰："予所否者，天必厌之。谓予不信，有如皎日。"莲曰："天日那管此事？"梅又尽道刘君好处，誉之不啻口出。莲曰："汝誉刘君，举之如欲升之天，进之而欲加之膝，异日容吾试之。"
　　逾日，守朴翁双寿，莲亦往贺。莲父与生于外席。酒酣，翁与众宾散步园中，历历指引，阅生佳作。莲父甚重生，恨相见之晚。
　　次日，莲父具酌于舍，邀生雅叙。生规行矩步，色温貌恭，口若悬河，百问百对。莲父愈敬之若神。生归，莲父醉寝，莲出立于葡萄架下。生望之，奇葩逸丽，景耀光起，比常愈美。生步近低声曰："仰蒙款赐，未及请谢。"莲曰："草率奉屈，幸荷宠临。"生曰："久不会谈，可坐一谈否？"莲曰："家君不时呼唤，可速回，改日当话。"忽闻窗内人声，莲急行，坠下金钗一股。生拾之，曰："客中乏荆弘之聘，此殆天授也。"珍藏入室。
　　至次晚，莲使梅至，索钗。生执梅之手，曰："事急矣，惟卿可任大事，安刘者必卿也。苟推心置腹，使我如鱼得水，敢不报效曹公乎！"梅曰："先生且休矣。倘画虎不成，有何面目见江东父老？"生曰："巫云玉，眩眼撩心，情若投胶，势同陌路，吾方寸乱矣。"梅曰："君衷志不回，慕柳下惠之不乱。向使莲娘首肯，而君一曰'宋玉'，二曰'长卿'，一曰'烈丈夫'，二曰'贞女子'，以谩讲道学，则彼颜之厚，何以自洗？"生曰："酒逢知己饮，诗向会人吟，然骐骥，惟孙阳睨盼，彼若不以先配为可耻，则吾自另有制度矣。"梅曰："二人所谈，所见略同。但婚姻重事，非一小丫鬟贱女流足以了此。"生曰："举目无亲，知心有几？卿其图之。"笑书一曲曰：
　　密约多遭，杳杳无消耗，火喷袄神庙。卿卿当鹊桥低架天河，早渡仙娥到。春意沁鲛绡，那时当赠缠头报。《步步娇》
　　梅曰："恐力不足耳，敢望报乎？"生付钗于梅，曰："愿如是钗，早得相会可也。"赠以玉环、小诗一绝：
　　会贪隔蒲莲，难禁花心动。要结玉连环，先会钗头凤。（四牌名）
　　梅行，目生笑曰："天下有如此痴人，乃知宋玉、长卿未是俊物。"
　　生送梅出，携童坐小楼待月，须臾月来，命童取酒邀月而饮。生知莲父赴里社日休会，而二女独居，命童取琴，鼓而吟曰：
　　彼美人兮，巧笑倩兮，美目盼兮。婉兮娈兮，终不可谖兮。　　乃如之人兮，我不见兮。念我独兮，劳心惨兮，使我不能餐兮。　　子兮子兮，履我闼兮。燕笑语兮，行与子逝兮，无使我心悲兮。《美人》三章，章五句
　　莲亦刚以步月在外，闻琴声，呼梅听之，笑曰："刘君无道理，乃以琴心挑我，使诱人套子。琴虽工，其如我之不好何。二人切莫理会，令其兴沮，彼且归矣。"莲口虽宽，而心实急，盖欲梅赞己行也。而梅不解意。故莲足欲行而趑趄者屡屡，命梅期生曰："我倦欲眠君且去，明朝有意抱琴来。"
　　次夜生往，久候不见，倚池侧石栏望之。惟见窗内隐隐有灯，且阴云四合，有寂寥意，长叹而归。盖莲意以生至必抵己室，又羞颜于先往，故假寝内房，命梅候于窗下。梅亦趁凉误睡，及醒时，生已回。莲至夜半不睹生，以为生反爽信矣。
　　次晚，生命童先睡，复至亭畔。闻欣欣亭后有洞箫声，清亮可爱。顷之，碧莲为懒梳妆状，持凤箫、扇掩酥胸而来，飘飘若仙子之下临凡世。见生，伫立不动，生迎而揖之。莲侧身斜视而拜，举箫谓生曰："亏吹此以引凤凰。"生大喜曰："卿其真莲娘耶？其姮娥耶？其神女耶？吾其真见耶？其饿眼生花耶？其醉中梦里耶？"莲曰："凡胎俗质，何劳误爱如是。"回头顾后，又复四望。生曰："何故？"曰："我极熟素梅，见之犹觉有畏心。"生曰："我极熟爱童，见之未免有疑心。盖欲心则起畏，私心则生疑，情固然也。"莲曰："夜来有约，何忍背之？"生曰："卿自痛我，何曾背卿也。"莲笑出一词云："昨夜候君子不至，作此记闷者。"生月下观之：
　　懒上牙床，懒下牙床。捱到黄昏整素妆。有约不来过夜半，念有千遍刘郎。
　　生跃然曰："吾昨夜候卿不出，亦作一词，见之绝倒，大为奇事，卿试阅之。"
　　朝也思量，暮也思量。满拟今宵话一场。人面不知何处去，念有千遍莲娘。
