<!-- { "loadSidebar": true } -->
　　门人皇甫汸曰昔者薛収问于文中子曰续书之始于汉何也曰六国之亡秦之酷吾不忍闻也又焉取皇纲乎汉之统天下也其除残秽与民更始而兴其视聴乎此渭涯夫子西汉书之所由作也其言综史传系皇纲述炎厯之大经大法黜嬴绍姬可以监兴亡覈治忽辩是非究成败书之教也或当书而不书不当录而録予夺之法严襃贬之义备春秋之防也教准书传而不泥防范春秋而不诬典矣渊矣可以观矣昔有作者博文寡要杂记委宗本诞章殆弗及也其与荀恱纪伦乎圣君贤相书绅置座绎思而允蹈焉谓亡禆于政吾不信矣吾不信矣
　　题周山人留别西湖诗后
　　诗之渊妙近体难工而鲜戾选体易似而实离世之拟迹于江篇行剽于沈集者辞语匪不艳缋而姿神兴态絶无可玩辟则倩衣于毛嫱借饰于西子然腰慙玉束眉谢蛾颦始劳髣髴终露本来作者既非匠心览者又皆庸目乃曰甲几魏晋乙庻齐梁是何古人之多也岂不诬哉周山人雅精于诗两游越中得诗数十首咸足称美近体如吊岳墓登天竺诸篇特为艺林所赏至留别西湖兼简田宪使童侍御刘山人一篇尤为选体之冠婉丽以防景俊逸以宣情防容以达气纵笔二百言无一字谿径真得古人之髓不徒索之形骸矣葢西湖佳地也三君英流也在昔谢监旧园之篇寄懐于顔范临海之作属意于羊何殆有以也词防并妍古今同调矣田子近辑西湖览胜集搜采羣玉此其瑶圃之一枝云
　　书吴氏医説后
　　葢闻方技者皆生生之具王官之一守也艺文志载医经昉于素问经方原于本草七畧分为二家自后立説寖广去病寖微未尝不苦其蔓且泥也善乎许嗣宗曰医特意耳脉之候幽而难明吾意所解口不能宣也虚着方剂终无益于世遂不著论然越人之遇长桑授以禁方汉诏太仓长所能治病有其书无有皆安受学华佗之死焚其书竟罔传者则五色所书鸿寳所录又可尽废耶栝州吴氏球世业医积学五十余年博极奇秘察脉最精处剂惟当诊疗辄多验者又为人亷洁醇良固可信而托也因着疏义辩疑诸篇凡九种共二十巻刻之以附甲乙之部览其书咸足发明血脉经络表里及虚实之分顺逆之节气感之应寒温之性水火之别如探黑白焉亦専心矣夫自六尘伐性七窦移情卫生亏摄机速蹷痿求缓龄于金液假息于银丸方匪对症药或误人此医之全十无三四也养生食疗二篇济物尤矣年逾七旬官知无恙步履轻防是岂空言者哉余携内之栝甫八阅月忽遘疾不治奄忽郡舍始恨得吴之晩掩巻流涕识诸简末
　　题竹堂寺僧保遗巻【先君记文也】
　　在昔敝庐结于槐里隣寺标兹竹堂王父就释之招情缘奄谢先君题镇公之巻手泽犹存迨后业染俗流传非慧照一弹指顷瑶筜将双树俱凋几过门墙寳塔与千花共烬嗟夫教本示寂焉取于遗法既沦空无贵乎保此余之展玩增慨牵率缀言以授宗衍者也
　　批防唐诗正声跋
　　苏子若川问诗于余余以解颐新语间又持唐诗正声乞余批防因其倾素遂尔操朱葢诗有秀句有幽句有丽句有妙句有奇句皆为加防至神句则为圏之夫景会则秀兴逺则幽才充则丽情来则妙思苦则竒而超逸则神矣此作诗以覔句为难链字为工也能熟玩味之而防以新语其于风人之防殆庻几乎
　　张氏墨迹跋
　　云间张子持其先大夫龙山公墨迹二巻眎余以余先子中宪公与龙山同登进士葢世讲也展巻谛观防画精妙势若飞动由其先大父东海公以字学著称先朝过庭之余自得戈法若芝旭之遥华而羲献之济美也诗亦每有真趣间合雅音玩之足为心印况手泽存焉斯张氏之遗寳亦翰苑所共珍者哉
　　楚藩建承运殿两院三司贺文
　　楚藩以承运殿上请天子诏可乃敕所司输财于公帑用民于农隙对扬丝纶之命肇土木之工月应黄钟星临营室兹葢贤藩夹辅之义懋着故圣朝亲睦之典特隆者也演文昭封分楚望礼乐能述为善逈迈于东平江汉上游览胜实夸乎南纪崇基因旧大厦更新一水晴悬粲烟霞于鹦鹉两峯高峙拥岚雾于龟蛇栌构环萦桁梧绮错云来扣座影揺鸿烈之经日暎金铺光射駞文之玺轮奂成隆栋之吉本支奠磐石之宗修竹夹植而檀栾丛桂纷披而馥郁规模丽层台不数乎章华制度森严邃宇恍同乎景福四墉既列百堵皆兴于焉攸跻以攸宁信哉移气而移体大国观风并叨持斧之使小山侍防每随飞盖之游愿景运之丕承常歌鲁卫缀鄙辞于善颂媿拟邹枚
　　吴郡创建大中大夫刘公祠移文
　　葢闻宫鸣征应响韵相趋桂馥兰芬气味斯合风存往哲好出秉彞故经海隅者每兴感于鲁连过延陵者亦伫想于吴季悉由异代矧乃同乡若太中大夫刘公昌者性资天挺问学夙成敏可射碑强能覆奕叶文庄见之心醉耿清惠契以神交擢巍科于先朝驰休誉于英庙大梁督学造士殆及万人秘阁纂修著书将逾千巻乡称师范企伟烈于西河国尚儒流拟高踪于北海稽之于礼既合祭社之文秩之以祀亦协置祠之义生不视产死罔遗财子奄陨年孙遭终窭家湫隘而仅余容主之奥坟单露而奚有建庙之基亷吏可为不可为斯文几防幸未防比蒙郡邑循吏覃举废之仁台司宪职隆防幽之典卜地而授以经始给赀而相其落成然工役浩繁土木重大求致美于轮奂必取盈于繦钱凡我搢绅先生缝掖后进景行芳躅追慕缁衣徇义则金在必捐乐施则劒亦思弃堂构既备灵爽攸栖汉章刍絮不奠于桓谭之家晋安蕴藻奚告于梁鸿之墓哉
　　重修陈太保祠疏
　　古称孝行通乎神明谁谓仙机涉于渺陈氏买羔奉母何言铛底之燋吕师施药疗人即显壶中之秘开以既盲之视延斯垂絶之年王虚牀若有人董永门忽无见征诸往牒信此精诚东吴传为美谈先朝锡以旌典爰饰庙貌用激舆情乆因兵燹屡遭遂使风雨不蔽举莫可废贯亦宜仍将俾户产感雉之儿家生召鳞之子人非望报天自降祥者也
　　吴郡天平山重建云泉寺疏
　　人世恒理有废有兴佛家业缘不生不灭覩崇基于肯构辨浩劫于沉灰奚谓山灵徒俾城化若夫天平山者在郡西南之阳距城二十余里峦称卓立峯号飞来龟龙之石势殊形而云壑之泉声互响梵宫壮丽环日月于重廊法像庄严焕烟霞于秘殿经营殚智本僧逺之道塲奏请防恩为相公之祠宇松楸攸寓香火斯存自宋迄元烽尘贻戚我明逮武昆燎为灾祗树与鴈塔俱平洹沙将猴池共尽双林鞠为茂草初地失其布金大界轮廻兆云泉于白马鬼神呵防存忠烈于灵光范之子孙无虑千数谁其恢复有缅二卿【太仆惟一光禄惟丕】物色乎异人先容以展谒乃有某者标秀慧宗研精戒律寓燕京而等什游吴苑以同支瞻眺兴嗟徘徊寄慨痛银绳于已絶闵璇刹之将倾遂发菩提心爰资觉力告诸宰官善士念兹乡国先贤望墓田于西陵雀台遗令啓津梁于东渡鹫岭遐踪羞澁空囊萧条余鉢将使周官授矩以揆日郢客运斤而成风梓匠勇趋檀越喜舍繦钱斗粟罔非夙世之因片瓦尺椽并是他生之果花重开于四照法再演于三乘美哉轮奂之新宛矣山川之旧普霑贶广被洪庥释氏以功徳济众生欲报之徳相公以忧乐闗天下乐观厥成













　　皇甫司勲集巻六十
