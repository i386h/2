<!-- { "loadSidebar": true } -->
　　居无何，内召还京师，至济宁而刘病气逆，登舆辄呕。王乃驻行旌，檄中丞遍召良医治病，皆云水土不调，宜用下利之剂以泻其湿。刘视方，皆碎而焚之。谩骂曰：“蛮牛。”王不解何意，似艴然。刘强起拥被坐，牵王袖，令坐于所卧榻，手抚王背，附耳而告曰：“吾病是妊耳，乃欲以下利杀我耶？”王闻，喜慰之至，如锦之添花也。越数日，刘体渐安。乃就道抵京，陛见。皇帝问：“年四十何尚无子？”王对：“臣在江南，得本旗妇刘，已有身。”上喜曰：“男也，则亟告宗人府以闻。”未几，刘果生男。上闻之，赐人参百斤。皇太后复赐洗儿钱百万。乃遵例上请，册立刘氏为妃。刘以失节妇，贵在皇后之下，一品夫人之上，乃倾侧摧挫于难妇宫婢中而得之。噫，奇矣！皇太后万寿节，刘以王例得率福晋等（镇国、辅国将军妻，俱称福晋）入宫庆贺。皇太后见刘，即问曰：“闻某王妻艳极，此其是乎？年几何矣？”刘以三十有五对。太后曰：“不减少女容也。”又问何籍及进身之由。刘具以实对。太后悦之。庆贺毕，目逆而送之曰：“不意民间乃有此尤物。”翌日，赐见食果品、宫扇两柄、艾虎等以奖异之。 
　　是时，朝廷重科场，秋闱届期，命王监国学官录科，试牍呈邸，内官送至刘所。刘偶阅姓氏，则其婿钱生与焉。盖钱固以拔萃生入京肄业者，守刘前所诫，绝不入见。刘乃视其籍贯，校其笔迹，皆无讹。及侍王寝，语之曰：“日间国子监各官呈诸生录科卷中，有钱某名沈堃者，乃吾婿也。”王默然。是科钱果以经魁获隽。明年，钱试礼部中乙榜，未几膺部曹之选。皆刘隐成之也。一日，钱以公事诣王第。王命各官皆退，独召钱进见。谓钱曰：“若欲更见一人乎？”遂延之入内，令刘出见，则已满妆矣。黄锦袍，银鼠套，蒙首以紫貂，珠珥盈头，如明星灿烂于发鬓间，易屦以靴，纤窄如凌波微步。见钱至，喜形于色曰：“吾思珍久矣，近为置宅一所，欲令汝告假，归挈妻孥，至京居之。又仲兄患消渴，恐不测，汝可偕之还乡。”于是偕仲归，仲中途死。钱护其丧，归殡之，而挈珍来京师。刘见珍，相抱而泣，已而欢乐如初。或过珍寓，则又汉妆坐鱼轩，女从百余人，围以步障而行。至则犹为珍处置家事。年四十余，尚有少容，凡一花一服，着其体辄倍增妍。复妊生一子。 
　　常倦寝，梦处故居，薄书契券，堆积案间，宛然黄氏盛时，觉而于心戚戚。适钱来候起居，爰问曰：“吾前与珍书，嘱其访黄氏本宗，立为后嗣，今得其人否？”钱曰：“黄自塘市迁任阳，三世单传，别无支派，又其人先自虞而昆，复自昆而虞，统系皆无考。吾前遍访故老，显示求后意，竟无出而应者。”刘叹曰：“吾欲延彼一线，如此奈何？”乃出百金，遣纪纲至泖湖，为黄氏修墓，且置墓田，为岁祀计，令两仆守冢。至则墓木已刊，一望皆原隰，黄氏兆域，无由别识。或云：去年为开浚者挖其墓，兆域为河身矣。乃抔土为三封而还。时珍举三子，刘语之曰：“次甥可姓黄，为黄氏后。俟其长，可于黄故居遗址营第，使奉汝祖父母祀。”珍诺。不二年而次子死，乃命其季。季又殇，而黄氏遂绝。 

　　钱氏以一念和尚逆案，株连籍没，而黄氏产亦尽入官，见《沙溪妖乱志》（《摩西附志》）。 
　　幼时阅毛对山《墨余录》，亦载此事，标目为《孀姝奇遇》，大致不殊，而此更加详。曾记刘入邸后，致珍书“有母今受王恩重，此身，已不及自持”云云。措词得体，为刘解嘲。文笔雅驯，与此正异曲同工。庚戌夏日，皞皞子附志。 
　　 

　　述怀小序　清　闺秀朱文娟吟梅　着 

　　记梦里之悲欢，若作新闻，便成实境；辨戏中之面目，欲知结局，但看排场。世无全福之人，丰于才者啬于遇；古有遣愁之曲，异其事者同其情。余则时运多艰，生辰不偶，自惭蒲柳，亦凛冰渊。春短春长，恰是莺花二月；愁深愁浅，哪堪风雨三更。须知火本无莲，何处乡留清净；还说月真有桂，总教影入空虚。有生不若无生，来路岂忘去路。倘生慧眼，前因当作如是观；即具菩心，今日不可无此想。 
　　回忆庭前嬉戏，膝下娇痴：换得裳衣，试学斑衣舞彩；分来梨枣，笑看剥枣称觞。当窗细拣纤毫，呼爷学字；昨日新磨明镜，泥母梳头。邀兄拈得诗题，偏嫌袭旧；倩姊描来花样，却喜翻新。吟到海棠，嚼红香于片片；绣成蝴蝶，窥碧影以双双。夜月团圞，遍照人间之乐；荆花烂漫，齐开心上之香。何期锦幔牵丝，赤绳系足。含情不语，春风轻掷掌中珠；顾影自怜，晚雾忽迷云外雁。共指蒹葭是倚，谁言琴瑟堪调；恶缘认作良缘，佳偶翻成怨偶。画眉窗下，厌斟连理之杯；织锦楼头，误挽同心之带。鸡既鸣矣，不听警戒之词；肉可啖乎，唯睹咆哮之性。纵使裙钗无恙，安能冰炭相投。常占反目之爻，每为登堂视膳；欲进采葑之咏，几同入室操戈。誓与笔墨为仇，甘心自弃；谈到诗书是药，苦口难争。人之无良，余将焉托？所以翠眉暗锁，趋时权效东施；红泪偷弹，藏拙懒吟新句。模糊花影，恨结三生。缥渺烟痕，情留一缕。奄奄待毙，身如未死冻蚕；渐渐成灰，心似将残银烛。拟归地府，恐负亲恩。岂真伶俐反痴，竟是聪明无福。 
　　吁嗟乎！未知生乐，焉识死悲？漫寻芝草之根，偶视昙花之色。亦真亦幻，直欲填平怨海，永息风波，不灭不生。遂尔勘破尘缘，尽除罣碍，莫展瓦全之策，常怀尸谏之忱。迹殊沟渎之经，或得消夫后患；情等箴规之切，庶几格其初心。若怜翘首于重泉，不枉捐躯于早岁。此日叶凋松柏，正值三秋缺月之天；他时魂恋椿萱，定入五夜残钟之梦。 
　　〖吟梅，吴中人。幼聪慧，工诗。年二十二，归郏氏。以遇人不淑，结缡未及三百日，自缢死。时嘉庆壬戌十二月十四日子时也。此序缠绵悱恻，读者亦可以鉴其苦心矣。〗 


　　河东君传　清　武进陈玉璂赓明　撰 

　　河东君者，三河妇人也。甲族历代多显名，汉天子尝幸其家，筑苑以为居。隋炀帝时，尤被恩泽。锦帆下扬州，夹堤弥望，绵亘道里，所赐第宅甚多。河东君亦其族，先世居河东，故号河东君。河东君，名丝，字青青。生而姣好，眉目如画。性闲婉，动止得人意。稍长，益婀娜生态，好腰肢，纤细无比。人或欲效之，不能得。河东君揶揄之曰：“昔楚王好细腰，宫中多饿死，无以妾为学也。”所居临大道，高楼危栏，饰以珍珠之帘，玉钩银蒜，掩映荡漾之。旁带陂塘台榭，又多花亭酒店。王孙贵客，过河东君之门，每系马其下。而河东君为人，风流放诞，绮窗朱户间，往往以青眼窥人。去其居十余里，有樊姓者，生一子，以狂自喜。其父母与河东君之祖有旧，遂以君字焉。河东君颇闻樊氏子狂，常悒悒。既嫁，益凄然不乐。一日，樊氏子冶装，将之塞外，博取封侯，与君为别。君制《阳关三叠》以祖行，送之渭城。自是独居无聊，时有乱乌栖止庭前，君作《乌夜啼》曲以寄恨。常凭高徙倚，每于晚烟晓雾，细雨斜风，未尝不泪沾罗袂也。 
　　会偶游陌上，遇一豪家，乘玉骢，家僮数十人随行，见君容貌，竟劫之去。河东君初婉拒之，又甚柔弱，不耐狂暴，日就摧折。河东君愈憔悴，不得意，临秋风，望长亭，顾影自怜而已。其邻人李生者，能道河东君当年。为言盈盈十五时，着淡黄衫子。盈盈者，君小字也。又言河东君有中表妹桃姬同居，桃姬艳衣丽妆，河东君则粗服乱头，不施粉泽。尝同行，望之者曰：“桃姬丽则丽矣，然不若河东君摇曳动人。”又言河东君多态，作大垂手、小垂手。尝临水拖绿裙，倩碧一色。又时作愁蛾远山，狼藉可掬。又少学舞，曳袖若云，当舞时或结其裙带，恐其仙去也。又好人吹笛，杏林梅岭中，或有为新声以媚之，君辄解。又言河东君爱春月中立。时有王生，姿形濯濯，君见而悦之，曰：“人言王生似我，我亦自谓似王生。”故当时大有微辞焉。予闻君故天上星躔，偶谪人间，故袅袅绝世如此。又闻君有兵术，当周亚夫陈兵时，用君计，每战必克，令营中皆呼君为细君。天子入其阵，甚宠之。又闻京兆尹张敞，遇君于章台，后敞仿君螺黛法，为妇画眉，啧啧人口云。 
　　野史氏曰：“宋武帝时，有为灵和殿宫人者，见宠侍，尝三眠三起，亦岂其族耶？闻河东君之姊若妹，居永丰坊，皆倩媚弄姿，其族布满天下，灞上、汉南尤繁衍。大抵轻盈飘宕，其天资然也。宁独妇人，其男子亦然。又其别族，为杨氏，有女，为唐明皇妃。” 
　　文情摇曳，句调清新，不让张绪当年风流独步。 


　　惧内供状　清　佚名　撰 

