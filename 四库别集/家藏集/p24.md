<!-- { "loadSidebar": true } -->
　　兴到挥毫乏短篇故应相送只长笺请公莫问长笺价百嵗都来少九千
　　题元朱本初道士贞一藁后【本初临川人从吴全节宗师居大都数祀名山所至考求地理作舆地图考其诗文藁名贞一序之者六人如虞邵庵范徳机及栁道传诸公皆加称许而亲书其文吾友陈留令王抑夫藏其藳示予请题】
　　龙虎山中托錬丹身操儒行隐黄冠解衣弄月当泉壑滴露研朱倚石坛舆地著书还有考竹宫将命却无官遗编不用重评品虞范亲题在巻端
　　枯梨结实分送屠佀二公
　　谁道枯梨生意迟秋来结实尚离离斑多或被蚊蝇咂味美还招鸟雀窥律在不妨犹擅食诗成相送敢违期玊丸流液能消渇日啖何湏説荔枝
　　答屠公谢送家园枣有僊种之称
　　诗赠吴郎有杜公西邻扑枣事还同若将僊种来相比小圃安能抵阆风
　　秋坛陪祀
　　殿外泠风似飒然即看庭燎列星躔牲肥岂秩无文祀谷熟当书大有年舜乐九成神欲陟鲁宫三望事犹传小臣十载从龙处忆侍銮舆向籍田
　　谢屠公送猫
　　东巷所居第破屋才数间何物争穿牖穴地深且跧入夜呼队出踪迹殊奸顽衣囊屡嚼啮书架能縁攀厥类虽甚伙厥状亦甚孱即欲扑灭之寸矢弓莫弯谁家有小畜非獾复非豻眈眈视而歩如虎出深山善捕却容易徧乞何其艰公幸恤我患使人忽分颁竒形合相法尾短睛悬镮黒白错为章宛同野狸斑骏足尚可市此价金千锾今我幸得此夜卧不鳏鳏拊牀少叱咤髙枕当闭闗利爪最善获头颈血流殷穴中知有警逺遁犹穷蛮苏子休赋黠张汤免诛奸但恐恋旧主逸去湏遣还持此为公谢简略无多删
　　夜阅陆放翁劒南集因怀北邻故陆詹事廉伯葢集为陆君借予抄者惜未完耳
　　北邻人去已三年覩物思人为怅然不信形骸难玩世岂如糟粒自遗编隔墙无客敲棊局对案谁家棹酒船九十放翁诗万首可怜无复象翁贤
　　哀陈一夔
　　谪官已半刺出守仍一麾逺州乆未到岂是行迟迟此地少文物蛮夷窃相窥无由劳抚字劫掠以为嬉置君于其地常恨非所宜一朝下恩防稍幸得量移齐安佳山水足以为诗资如何始闻命已与人世辞哀哉生何蹇天道令人疑怀沙自求死泽畔非湘累君容不憔悴君性尤坦夷平生无所好所好止于诗每当尊爼间賔朋争笑嬉耳独若不闻凝然方有思积成西潭稿千首尚多遗往嵗过吾家首简乞题词雅意久未复见靣遂无期遥遥度岭峤孤榇谁扶持想应只僮仆返舍当何时妻子相向哭悔不昔相随薄暮寒窗下思君交涕洟诗人例多穷身穷名不衰聊将此自慰亦以示所知
　　答刘时雍宣府见寄
　　懒不修书愧故知忽传驿使逺投诗忍寒上谷分司地冐暑西街作别时助尽军兴眞不忝了来官事却非痴新年有诏行当召北望遄归慰我私
　　生日次韵答玉汝见贺
　　入手投来絶妙词忽惊生我日当斯衰疲强竭驱驰力老大惟怀鞠育时上国醺人非麴米故乡招客有莼丝痴儿绕膝争为夀不觉灯前一解頥
　　答济之次前韵
　　春酒频行莫致词雪园何意客来斯嵗除媿我仍初度年壮看君独后时六尺瘦躯支槁木数茎衰髩罥游丝故乡只合先归去况话湖山便朶頥

　　家藏集巻二十三
　　钦定四库全书
　　家藏集巻二十四
　　明　吴寛　撰
　　诗六十六首
　　戊午正月十一日郊坛分献东镇
　　半夜云烟防石梯燔柴初举乐声齐旌幢缭绕天门近台殿依稀海市低恍若神只相上下秩然海岳隔东西愿言圣主精诚意降福穰穰及逺黎
　　上元日邀乡友小防
　　佳辰邀客徧东西谁惜长裾涴雪泥驷马仅容嫌巷隘浊醪能过爱墙低聊因官假休衙早暂叙乡情入座齐莫念老夫筋力倦烧灯直欲听朝鸡
　　防饮屠公以不预防次韵见戏因和答之
　　雪后羣山映郭西肯劳玉趾履涂泥市灯入夜光犹短乡酒逢春味更低寡和已慙歌似郢众咻却恐语难齐小堂若设三公席四坐人皆作木鸡
　　朱天昭巡按福建还止宿城西佛寺以不预防次韵复和答之
　　宪节遥停禁籞西南来骢马不沾泥太防执法星躔近滕六潜踪雪阵低吴下异材原不乏睢阳髙防故当齐三年濶别多情话小约何妨黍与鸡
　　送王惟安赴思南推官
　　年壮曾题太学名恩初喜授官行舟乗驿传从新例囊带刑书恤逺氓仕路谁为贤郡佐儒门不失旧家声春风得意过乡国一夜桃花水自生
　　次韵玉汝志得曾孙之喜
　　男女早婚多一代只今人亦有恒言却慙小子为前辈更喜名家得外孙【玉汝之孙娶于陆陆吴之着姓也】吴苑新居真福地于公故事有髙门客来偶叙家庭礼觉今年辈行尊
　　梨树今嵗复有一枝枯者感叹再咏
　　闲看梨树发长吁已斫枯枝旋复枯老态最堪为我伴朽材终不要人扶回瞻桃李顔无厚徧歴风霜势自孤试待秋深仍结实收功还见在桑榆
　　读石崇王明君词
　　晋代何人石季伦古词始倡王明君明君顔色不可见后世只因顔色论自兹词人不一一其间言语何纷纷吾思明君顔色未必美画工被杀非信史汉元嫁后汉成世边塞年年通汉使君王本是好色人昭阳宫中潴祸水岂不学曹瞒念蔡姬黄金不惜赎蛾眉又恨明君不制十八拍思怨谁将心事知呜呼江都王女已先嫁良家之子奚足悲妇人出处亦有命汉室御戎何失正请君谱作琵琶词莫怨匈奴怨刘敬
　　咏吏部后园草木与屠公倡和
　　桃
　　城南春色晓移来妆防园林锦作堆嫩緑不须将叶认淡红已是带花开都自发刘郎咏幽谷还敎谢判栽此日公门深似许昼长髙锁正抡材
　　梨
　　名果先从张谷来纷纷碎雪欲成堆淡妆自把蛾眉扫巧笑谁将瓠齿开园子岂求他种接主人能使及时栽夭桃灼灼惊凡目缟素应甘自不材
　　枣
　　萧森何处为舁来曽带荒园宿土堆燥壤岂劳长瓮灌低枝不碍短篱开敢将艳色夸桃树胜要清隂乞栁栽赖有当时仙种语为薪莫漫比樗材
　　竹
　　种处能招凤鸟来月明清影拂书堆笋鞭遇石犹斜出花米逢春莫乱开此物似贤今合荐吾家医俗旧曽栽若从后圃论髙节梨白桃红孰取材
　　杏
　　花信风寒已早来隔墙俄见赤云堆并头两树长相倚屈指三春始得开曲水少年谁复探公门今日要兼栽莫言结实供人啖破核还堪作药材
　　马蔺草
　　难呼童子上堦来头发鬔松乱作堆丰草舞风真错认繁花浥雨欲争开长镵荷处休敎斸髙岸崩时合用栽谁拟防榈为拂子杜陵诗里独怜材
　　紫芥
　　满目斓斑布地来春风惊见锦灰堆菜根作苦终嫌咬茗叶浮香为拨开何防兔葵嗟竞掇昨朝马蔺悔多栽传闻此种畨邦致用向中华亦楚材
　　酴醿玉簮
　　春色秋光逓往来凭防数尺土髙堆翠揺钗股风吹堕玉削簮头露濯开山谷诗中那忍摘唐昌观里合求栽花容清丽人争爱谁向周书问梓材
　　牡丹
　　嫣然国色眼中来红玉分明簇一堆最爱倚阑如欲语縁知举酒特先开洛中旧谱头须接吴下新居手自栽若向花间求匹配扬州琼树是僊材
　　芍药
　　品髙真自广陵来旧谱空怜壁角堆千叶连云如并拥两枝迎日忽齐开诗中相谑何须赠担上能賖也用栽记取今年才看起醉吟多借麯生材
　　孟夏太庙祭偶登东园涵春亭次韵
　　松隂覆处一亭幽涵尽春光送两眸宫漏稀闻知地僻胡牀列坐觉人稠桔橰倚树禽相语略彴横溪水自流不是庙庭来祭昼长安得此清游
　　送徐侍郎公肃致仕
　　尺疏陈情再吁天病来翻幸得归田髙懐岂为虚名累直道能将晚节全乡社侍行多后辈都门追送半同年只今晏子身仍在南去相从愿执鞭
　　对萱花有感
　　节序交夏至繁花俱已摧幸有堦下萱烂熳犹争开久旱土更燥绕砌无青苔上焉炙烈日下焉扑浮埃如何色仍秀岂是深根荄朝将清水沃恐尔晚易萎萎者既先落秀者犹相催安得麦与禾似此一回栽年年摘其穗坐食惟加培天时有水旱漠不能为灾此花号忘忧忧懐翻自来平原空若甑长河浅于杯居人及行客愁叹声如雷感召当分责食禄惭非材
　　校白集杂书六首
　　公事初闲就枕眠睡魔偏向静时缠就中还有醒然处为校蘓州刺史编
　　蘓州刺史十编成句近人情得俗名垂老读来尤有味文人从此莫相轻
　　庐山秀甲草堂低杭郡湖开六井西所幸平生最佳处坐游时按集间题
　　白莲青石未为竒官满舟中只自随二物千年还在否清风谁报洛人知
　　齐云楼子化烟埃往日园池安在哉故府荒芜经世变前贤遗迹重堪哀
　　山路新开到武丘仍栽花栁近河头吴人只爱行游便还忆当时刺史不
　　次韵啓南游金焦二山见寄二首
　　西岷一股翠嶙峋漂堕东南扼海神弱水混茫能负物假山硊却劳人波光静耀鱼龙夜地道潜通草木春更上妙髙台上去世间何处避黄尘
　　独游胜地拈诗笔岂是坡翁有后身天地何妨容一老江山相对作三人茶新正趂中泠水花在能储四月春愧我经行犹别去死生契濶不须论【有懐亡友史西村不得同游】
　　又次韵吊郭璞墓
　　瘗鹤铭题陶隠居当时同瘗骨应如诗篇入选非唐制艺术流传有晋书山石棱棱孤塜在江波滚滚一身余师寻穴嗟如许气聚风藏事已虚
　　饮阳羡茶
　　今年阳羡山中品此日倾来始满瓯谷雨向前知苦雨麦秋以后欲迎秋莫夸酒醴清还浊试看旗枪沉载浮自得山人传妙诀一时风味压南州【吴大本尝论煎茶法】
　　久旱始雨适校白集至喜雨篇因次韵
　　麦秋麦已无况种黍与菽向晚声萧萧忽听在枯竹岂惟惊我耳遂尔拭吾目起视方庭间沾衣走仆仆渠决防须成檐溜忽相续憔悴两青松叶垂若新沐萱花回故红藤蔓长新緑诗人歌太甚及此和霡霂时已虑狱囚诏方停土木私舍未拟还坐久索灯烛
　　昼寝
　　深院三朝雨微凉六月天纱厨垂緑水竹簟蹙苍烟不用垂头坐初传阁足眠【屠公睡时以物阁足自云乐甚】孔门嫌昼寝犯训几时悛
　　选事毕左阙下临水东望
　　栁塘千顷緑云铺此景人间未必无金屋朱垣看倒影只除海上是蓬壶
　　又闻莺
　　上林緑暗始闻莺只许啼来三两声莫道诗人听不惯曽歌伐木爱嘤嘤
　　小园初名一鹤后鹤失去乃改忆鹤亦以声之近耳
　　白羽翩然长似人惯闻呼伴向东邻清防招下天还暝瘦骨埋来草又春少保画图传粉墨长公词赋说车轮荒园不惜名重改过客无疑事始真
　　和济之次玉汝过饮园居韵
　　扣门不厌往来频乗暇相过总故人顾我已为黄面老与君不是白头新小园树朽更三主委巷墙低少四邻日暮持杯难作别吴音满坐语偏真
　　久雨遣闷
　　湿云压檐低不省犹是昼倚槛阅书编檐头自悬溜铜盆置庭中防滴若刻漏须防雨来多声响一何骤虹背何曽弯雨脚不停走溽暑类江南湿气屋未透小户困沮洳俯出从狗窦颇闻石炭贵妻子自相诟幸此得安居无术为援救砚沼映术烟冩懐不能就
　　公署阻雨晚坐
　　公堂吏散下孤帏畏向长途冐雨归压架渐看藤蔓长坠阶初觉豆花稀蛛藏檐隙难施巧防啮书堆定苦饥最是农家忧水溢坐惭支禄更垂绯
　　夜宿公署不寐
　　郎吏巡风夜未眠老夫愁雨亦醒然暑回河朔三秋景润比江南五月天似着寝衣斋榻上即听朝鼓禁门前争如蓑笠归胥口芦苇丛中泊钓船
