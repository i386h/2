<!-- { "loadSidebar": true } -->
　　臣某言：伏奉制命授臣观文殿学士、吏部尚书、知江宁军府事，臣已于六月十五日到任讫。久妨贤路，上负圣时，苟逃放殛之刑，更滥褒扬之典。逸其犬马将尽之力，宠以丘墓所寄之邦。仰荷恩私，皆逾分愿。（中谢。）臣操行不足以悦众，学术不足以趣时，独知义命之安，敢望功名之会？值遭兴运，总领繁机，惟睿广之日跻，顾卑凡而坐困。秋水方至，因知海若之艰穷；大明既升，岂宜爝火之弗熄。加以精力耗于事为之众，罪戾积于岁月之多，虽恃含垢之宽，终怀覆饣束之惧。伏蒙陛下志存善贷，为在曲成。记其事国之微诚，闵其吁天之至恳，挠黜幽之常法，示从欲之至仁。经体赞元，废任莫追于既往；承流宣化，收功尚冀于方来。臣无任。

　　【辞免除平章事昭文馆大学士表二道】

　　臣某言：为君所难，尤慎厥与，命相不善，将坏于成。矧当责实之时，敢替知难之义。（中谢。）臣知不足以及远，学不足以穷深，比误国恩，尝尸宰事。初无薄效，称万一之褒扬；止有多言，烦再三之辨释。终逃谴负，实赖保全。恭惟皇帝陛下若古以尧之钦明，御今以禹之勤俭。矜修积美，山无一篑之亏；因任致隆，台存九层之累。小大祗若，遐迩允怀。而不灾，虽或许其继事；灌以既雨，岂不昧于知时？况惟疲曳之馀，过重休明之累。且用人而过矣，固不免于败材；苟改命而当焉，亦何嫌于反汗？敢期圣哲，俯亮愚忠。

　　【二】

　　臣某言：臣近上表辞免恩命，伏蒙圣慈特降批答不允者。愚诚尽布，所冀矜从，圣志未移，申加奖训。辄守可辞之义，更干难犯之威。（中谢。）臣闻冢宰之于周，则曰统百官而均四海；丞相之于汉，亦以附百姓而抚四夷。位尊则自古以然，材薄则其何能称？臣之所守，未有以过人；臣之所知，又不足尽物。姑使承流宣化，托备蕃维，或令补阙拾遗，追参侍从，尚能罄竭，小补绪馀。若乃秉操钧衡，承辅枢极，仰陪休运，俯称具瞻，事已试而可知，力弗能而当止。苟不量鼎实之所任，必且致栋桡于斯时。伏望皇帝陛下随其器能，付以职事，图惟大任，改命上材。则荧爝末光，不获干时之咎；榱楹近用，亦参构厦之功。

　　【除平章事昭文馆大学士谢表】

　　臣某言：伏奉制命特授臣同中书门下平章事、昭文馆大学士兼译经润文使，加食邑一千户，食实封四百户，仍改赐推忠协谋同德佐理功臣，寻具表陈免，蒙降批答不允，仍断来章者。承流宣化，方虞失职之诛；经体赞元，更误选贤之举。（中谢。）臣窃惟人物之会通常寡，实以君臣之遇合至难。自匪同声气之求，孰能偕功名之享？伏惟皇帝陛下天纵大圣，人与成能，乘百年久安之机，饬千岁积坏之蛊。士诚服矣，而持禄养交之习未殄；民允怀矣，而乐事劝功之志未纯。近或长厄，而仁义之泽未流；远或虚侨，而道德之威未立。宜选于众，举格于皇天之材；使暨乃僚，缵迪我高后之事。冀胜所任，以济斯时。而臣蚤见知于隐约之中，久独立于倾摇之上。勋庸弗效，恩礼更加，托备外藩，俯邻期岁，遂叨诏奖，还冠宰司。自视羁单，所怀蹇浅。方古耕筑，则有其陋，为世聘求，则无其贤。然以投老之躯，而遭难值之运，苟贪岁月，趣就涓埃。且上之施既光，则下之报宜厚。与之戮力，仰承睿知之临；罔不同心，俯赖忠良之协。誓殚疏拙，图称休明。臣无任。

　　【辞左仆射表二道】

　　臣某言：近累具札子辞免恩命，伏蒙圣慈特赐诏书不允者。赏典越逾，训辞稠叠，涣汗所被，是为至荣。朽材难胜，更以多惧，辄输危悃，敢冒威尊。（中谢。）窃以左相位崇，东台地要，虽置员而久旷，盖授任之常难。臣晚值圣时，久妨贤路。奉扬成命，蚊力困于负山；敷释微言，蠡智穷于测海。方谴何之为畏，岂宠奖之敢图？忽此兼叨，无前比。深惟浅薄，仰累休明。伏望圣慈，俯昭愚款，断从公论，追寝误恩。岂惟私义之获安，实亦物情之归允。臣无任。

　　【二】

　　臣某言：近具表辞免恩命，伏蒙圣兹特降批答不允者。恩言狎至，鄙守难移。敢冒德威，更陈私义。（中谢。）窃以高秩厚礼，以畴莫盛之勋劳；绵力薄材，岂称非常之爵宠？人之所畏，物有固然。臣议行见知，而涉世多为众毁；论材受任，而居官无以自昭。顾惟屈首受书，几至残生伤性。逮承圣问，乃知北海之难穷；比释微言，更悟南箕之无实。疏荣特异，揣分非宜。苟叨昧以自安，惧谴尤之随至。伏望皇帝陛下俯矜危拙，曲赐全安，不以反汗之小嫌，为能累国，则是捐躯之大节，实在报君。臣无任。

　　【除左仆射谢表】

　　臣某言：伏奉制命特授臣尚书左仆射兼门下侍郎、同中书门下平章事、昭文馆大学士兼译经润文使，加食邑一千户，食实封四百户，臣累具辞免，伏蒙圣慈特降批答不允，仍断来章者。贰令中台，兼官左省。惟时遴选，盖尝久旷而弗除；忽此叨居，顾岂微劳之可称？陪敦厥邑，敷告于廷。是皆至荣，难以虚辱。（中谢。）窃以经术造士，实始盛王之时；伪说诬民，是为衰世之俗。盖上无躬教立道之明辟，则下有私学乱治之奸氓。然孔氏以羁臣而兴未丧之文，孟子以游士而承既没之圣。异端虽作，精义尚存。逮更煨烬之灾，遂失源流之正，章句之文胜质，传注之博溺心。此淫辞讠皮行之所由昌，而妙道至言之所为隐。笃生上主，纯佑下民，成能协乎人谋，将圣出乎天纵。作于心而害事，放斥几殚；通于道以治官，延登既众。尚惧胶庠之黎献，未昭典籍之群疑。乃集师儒，具论科指，缮书来上，褒典俯加。臣趣操弗高，知识尤浅。少尝勤苦，但为裘氏之吟；晚更耄衰，岂免轮人之议。初备使令之乏，即知惬之难。敢意误恩，独当殊奖？此盖伏遇皇帝陛下以化民成俗为事，故急在诲人；以尊德乐道为怀，故易于縻爵。因忘固陋，特假龙光。祗服训辞，深惟报礼。虽无博学，对扬稽古之鸿名；庶以雅言，助广右文之美化。臣无任。

　　【辞免使相判江宁府表二道】

　　臣某言：伏奉制命，特授检校太傅。依前尚书左仆射、同中书门下平章事，使持节都督洪州诸军事，充镇南节度管内观察处置使，判江宁府、加食邑一千户，食实封四百户，仍改赐推诚保德崇仁翊戴功臣者。恩典有加，事劳弗称。陈力况难于黾勉，输情终冀于矜哀。（中谢。）伏念臣晚出穷乡，首陪兴运。恕心量己，虽知容膝之易安；营职趣时，更似绝筋而称力。既及毛衰而成疾，重遭忧衅以伤生，姑欲补完，唯当休忄曷。若任州藩之寄，仍兼将相之崇，是为择地以自营，非复吁天之素志。伏望皇帝陛下追还涣号，俯徇愚衷，许守本官，退依先垄。傥怜积岁，参大议于广朝；或赐误恩，食旧劳于外观。尚ム眷奖，非敢干祈。臣无任。

　　【二】

　　臣某言：近具表辞免恩命，伏蒙圣慈批答不允者。宠私未，更加褒勉之恩；分义所存，敢冒叨贪之耻。（中谢。）伏念臣江湖一介，特荷圣知；帷幄七年，再陪国论。久居亢满，所以深惧灾危；积致衰疲，所以恳辞机要。若犹尸将相之厚禄，且复殿方面之大邦，则是于恶盈之时，欲富而弗止，以宣力之地，养疴而自营。圣慈虽或优容，官谤何由解免？伏望皇帝陛下俯垂念听，特赐矜从。使盛世无虚授之嫌，孤臣有少安之幸。臣无任。

　　【除集禧观使乞免使相表】

　　臣某言：近具表乞以本官充使，伏蒙圣慈特降诏书不允者。愚诚屡黩，方负忧兢，圣听未移，更加奖励。顾仰关于国体，敢终冒于天威？（中谢。）伏念臣顷污近司，久虚大受。晚罹疾，自当辞禄而里居；尚恃眷怜，故敢祈恩而家食。将相之为重寄，朝野之所具瞻。若免于事任之劳，而尸此名器之宠，在昔之茂勋明德，尚莫敢居，如臣之绵力薄材，岂宜非据！伏望皇帝陛下俯矜危恳，追寝误恩。岂惟私义之所安，是固物情之众允。臣无任。

　　【进圣节功德疏右语】

　　臣窃以绍皇策以降神，千龄莫拟；归宝坊而献福，万宇惟均。矧荷眷之特殊，固输诚之独至。伏愿三灵协，十力证知，常储有羡之祥，永御无疆之历。臣无任。

　　【二】

　　臣窃以星虹献瑞，实启圣于嘉时；钟呗乞灵，敢归诚于妙道。伏愿备膺多福，大庇群生，人永恬愉之安，物无疵疠之苦，天枝弥茂，神卷具依。臣无任。

　　【三】

　　臣窃以诞降圣神，适天人之嘉会；虔祈祉福，乃臣子之至情。伏愿万宝偕昌，三灵协庆，永御无疆之宝历，丕承未艾之闳休。臣无任。

　　【四】

　　臣伏以握符践运，与时物以偕昌；归德谢生，在情文而莫称。敢凭慈，申祝寿祺。伏愿皇帝陛下算比天崇，业侔地富，常御华胥之至乐，永锡皇极于黎元。臣无任。 
　

　




　

　
●卷五十八
◎表
　　【封舒国公谢表】

　　臣某言：伏奉制命特授开府仪同三司、封舒国公者。发号端门，外覃庆赐，疏恩列辟，俯逮空餐，舞手均欢，扪心独幸。（中谢。）伏念臣久孤眷遇，当即谴诃。旷岁吁天，尚辞荣而未获；新恩赐国，仍席宠以有加。唯兹邦土之名，乃昔宦游之壤。久陶圣化，非复鲁僖之所惩；积习仁风，乃尝朱邑之见爱。鸿私所被，朽质更荣。此盖皇帝陛下道冒群才，弥天之所覆；恩涵庶品，并物之所包。以厘事备于郊宫，而惠泽均于海宇。故虽幽屏，弗以遐遗。顾冒昧之不赀，岂糜捐之可报。臣无任。

　　【除依前左仆射观文殿大学士集禧观使谢表】

　　臣某言：伏奉制命除授依前行尚书左仆射，充观文殿大学士、集禧观使者。屡黩天威，坐弥年所。曲从危恳，仰荷至慈。（中谢。）伏念臣举止求心，行多违俗。少随官牒，徒有志于养亲；晚误圣知，欲忘身而许国。疲曳久于宰事，闵凶适在于私门。中解繁机，特上烦于矜恻；外分忧寄，复难强于支持。方累鸿私，更尸殊宠。既兢惭于非据，辄冒昧以终辞。伏蒙陛下示以优容，屡垂训奖，赦其逋慢，终赐矜全，犹加秘殿之隆名，俯慰穷阎之衰疾。地崇禄厚，尚非空食之所宜；岁晚力愆，虽欲捐躯而曷报。臣无任。

　　【朱炎传圣旨令视府事谢表】

