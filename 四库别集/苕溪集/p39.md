<!-- { "loadSidebar": true } -->
　　建炎三年闰八月某日甲子故左中奉大夫致仕王公以疾终于里居以其年十月某日甲子于义乌缙不乡谦小之原后十四年其子铸以右承事郎知湖州徳清县事适相从游一日出里人右宣义郎宗君士之状见属曰先大夫有年矣隧未有铭敢累子将表诸墓左且曰先大夫辱与贤叔父为僚相好也是以敢诉初叔父为严陵监都实佐公治某系官于越不及从也他日问公于叔父叔父曰王公长者也某窃叹今世称长者率未必有实汉文帝问曰叔公知天下长者乎公长者宜知之叔所称独故云中守孟舒一人而已审如是非勇于为义不顾巳私不可以言长者长者岂易言哉又他日闻之搢绅公之守南康也故谏议大夫陈公瓘在焉陈公居諌垣时诋斥奸臣逆疏其恶章累十上其后怨家当国贬居是邦公慕义交驩情礼备至陈公谓其有前軰长者之风与为姻家陈公然诺重于一世所为得此称抑有自乎然则吾叔父非易言也公讳某字庆长世为婺之义乌人曽祖某祖某父某皆不仕父以公贵累赠宣奉大夫母宗氏刘氏赠太硕人公刘出也少警悟强记忆从乡老先生学为文章志甚笃弱冠失怙恃家无担石之储徒歩入京师为太学生益勤弗懈及维圣元年进士第调台州仙居县尉再调越州郯县主簿陞洪州武宁令用荐改宣徳郎权宗学博士知泰州海陵县事控置东南两路茶盐司属官提辖诸道进奏院通判筠州知南康军秩满知观州未赴移知严州上疏乞解郡绂除提举西京嵩山崇福宫寻请老终焉阶自军徳郎序迁及更八寳赦恩进奏院职事办给赏典渊圣今皇帝登极大霈凡十转至中奉大夫爵文安县开国男食邑三百户仙居豪右争四水之利至十五年不决公一见得情争者语塞武宁于豫章为剧讼牒堆几公始至随事剖决民不敢欺发奸摘伏辅以教化曽未阅嵗能声赫然溢于江表郡守部使者交牍列奏其在海宁亦犹武宁也会有防濬汴县令躬部役夫至所分地公虑事量功分尽占授凡板干畚筑之具土物逺近之程皆出素定不劳而办一时叹服政和间朝廷遣七路茶盐使因命访察荆湖南北使者未入境欲尽削两路监司以立威以其事讯公公曰不然诏使之行患在不知民之疾苦不患威之不立也有如风闻失实奈物论何使者服其言为止严陵巨防发于山谷声震江浙郡方调民筑城公谓役大未易遽办亟命罢之集兵民据要害以折贼冲贼亦不至逆贼苖傅持兵一夕入境公遣人迎谓曰是城无见粮非汝宜守及檄境内迎官军贼惧遁去初贼薄城居民震扰卒徒有谋为内应者公宻伺得之尽寘之法或谓谋未露宜在贷减公曰幸未露乃能得之不然悔可追耶已而尽得其谋人始服公之决严并出为田赋租薄少军储仰于邻郡至是官军讨贼徃来相踵比及凯旋宴犒拊循靡不周尽民吏不知费出所自公既得请奉祠还归里间遽得疾不起享年七十有五妻温氏累封至今男二人长曰铸次曰俦右从政郎严州司法防军皆能世其家以孝谨称女四人其适进士路卫右朝奉郎新提举两浙东路茶盐公事虞流右从事郎监绍兴府都税务方铸者皆先公卒幼适右承奉郎主管台州崇道观郭知训孙男五人曰宁曰绍祖曰光祖曰兴祖曰勤礼宁右迪功郎新授邵武军建宁县主簿绍祖右登仕郎而勤礼将仕郎孙女四人适进士宗开右迪功郎监潭州南岳庙陈永思其余尚幼公慈祥乐易出自天性平居循礼言动有常至临事婉尽皆出人意表义所当为惟恐居后于仕进澹然故人之在要路者未尝一通私书又性至孝自念起家穷约禄不逮亲以为终身之恨自初仕至老未尝释念友于其弟甚笃乡党称焉令人温氏楚之山阳人有贤行善相其夫不越壸则家故穷躬履勤俭分少絶甘以及亲属之不能自给者甚者至斥簪珥无所爱惜公既葬七年而令人殁于俦之官舍实绍兴七年正月某甲子也夀七十有五明年八月某甲子从公并合葬云铭曰公始居约　　强学业文　　以克厥家
　　其艰其勤　　一行作吏　　益励其器
　　意独在民　　且敎且治　　潜伏之奸
　　一见情得　　甲是乙非　　争者语塞
　　勅使载咏　　搏击示威　　公曰孰光
　　问民疮痍　　防难薄城　　视若无物
　　我谋既臧　　谈笑却敌　　勇于为义
　　不见所难　　谓公长者　　斯名不刋
　　夀七十五　　官上大夫　　五马来归
　　有耀其闾　　维公至行　　训于里门
　　恬淡家声　　考谨是论　　维子若孙
　　奉承勿惰　　我谂之铭　　以表墓左
　　宋故左朝散郎通判安肃军林君墓志铭
　　君讳某字无惑福州长溪人曽祖仁珙祖昱父雄皆隠徳不仕父以君通朝籍累赠承议郎君自幼童知好学刻意鑚研砺志寒暑饥渇乆之自以闻见不伟慨然出求师时太守蔡公襄大开学校延四方豪英而乡先生陈公烈起处士为学官士类益集君往从焉先生毎日夜闻君诵书防励羣弟子必以君为言且相器重元恺初为太学生十年声名日彰司业朱公服览其艺文以为有栁栁州气骨又喜其荘重有常处以职事曰勉之为余子矜式累试春官輙不利至元祐六年始登进士第授温州瑞安尉未赴相继丁内外艰服除调临江军司法防军议法平允为老吏所服再调邵武军司户防军皆兼学官移建州松溪令政治不烦悉出恺悌嵗旱飞蝗被旁邑独不入松溪境邑人徳之欲以闻部使者君谢止之曰使我得名如他邑何终更士民遮道不得去者累日寻授泉州晋江丞再授建州瓯宁令瓯宁负郭当道路之冲民剽悍健讼最于一路食且朝造郡守使者归聴民讼未竟或当食放匕箸出迓客无虚日君不自以为劳事益精密夜秉烛省案牍不一以诿吏威信并行盗为出境囹圄屡空使者交荐之御史中丞吴公执中以君治行闻于朝不果召巳而用荐改宣敎郎知湖州归安县君为归安甚暇且教且治之民不忍犯嵗潦民流有圣防赈济君择地为茇合区处之适温凉燥湿之宜视食饮淹速之节所全活甚众使者上其事减考功格三年转奉议郎再转承议郎权宗子博士以年髙请补外除通判安肃军待次京师闻大将开邉君曰此胎祸也吾不应及其难亟买舟还乡筑室于故园与亲旧賔客举酒相乐论者髙之转朝奉郎赐五品服遇渊圣皇帝登极恩迁朝散郎以某年某月某甲子终于新居享年七十有一以某年某月某甲子于长松比明宗佛寺之旁盖君所自卜娶同邑周氏有贤行先君十五年卒男二人曰声曰仰三女长适右迪功郎王旁次未嫁与子声皆早亡幼适乡贡进士周直亮孙一人曰同仰今为右修职郎袁州宜春县尉君孝于亲义于乡党天姿粹然金玉人也钩贯经术善属文于词赋诗章尤工后辈从君学者皆有轨则有文集若干巻藏于家其待人一本于诚所治三邑去皆见思尝语仰曰吾居官无以逾人独小大之狱必以情有不安者蚤暮以思未尝敢忘于心吾老尚何求以是遗汝耳在归安时余以邑子见君君相遇甚厚因获与仰游仰访余于里间民吏惊曰是长官儿耶我辈不之识也盖始出而从吾游其审慎而畏谨毎若此使余心愧焉仰嗜学能文仰父既君若干年复见余于会稽则论议益富文益工其后以书抵余求为君铭所不得辞铭曰
　　正而朴　　　匪砻匪斵　　安且舒
　　惟仁是居　　狱政慈祥　　有苾其芳
　　以遗其子　　天其勿忘
　　宋故闻人府君墓志铭
　　余曩以柱史失职罪黜寓家徳清暇日浮扁舟访川岩于邻邑中流遇风命拽舟傍林墅暮夜不得所栖问亭传曰无有独酒垆在焉问主垆为谁曰闻人君长者也余得假宿访主人曰适他墅矣质明将兴则奴奉匜在户外余沃盥仅毕君出迎有礼貌自言昨暮无他适盖窥公于屏间识公非尘凡人也固欲饭余具甚设自是识君率间嵗一相过坐客有及求田事因余以囊无金谢之君窃聴若不闻阅数日持劵来曰乡公与客语田事寻物色其处以缗钱千为公得之余惊谢不敢留者七八君曰他日以直归我未晚也如是十余年仅能偿半余刺促不自安君无半辞及之一日扶羸过余曰吾得疾且病故来取别乆之出笔札相授曰向所负巳折劵惧吾子若孙不察吾意或相督取余曰自吾居里间虽甚困不贷人一钱所见士大夫有急叩人门虽甚薄少不可得今君捐数十万钱不取如弃涕唾授受之际不应如是之轻君以笔札抵案径不返顾余愧其意每从人言之知君者皆云闻人君乐善好义辞气质直不为表暴意所欲必为之类此颇众然非余意也念终当偿之又三嵗而君卒其子颀袖书来乞铭余固欲表其事不复辞且使后人知君所为槩可见也君讳誉字声甫世居湖州之武康曽大父永大父亿父济君未尝业儒而举动不愆于礼义奉亲孝谨承顔顺防生事死无毫髪可恨乡里称焉振贫恤孤不见所难自幼至老属意浮屠氏之学以精进布施为实行建殿阁严像设者不一数诵内典饭缁流不可以数计名山桥梁应剏与通衢经术并岩隂及应布甎虽绵亘甚逺皆独任之行路受其赐平时多从方外有道者游晚嵗若有得临终索汤沐炷香敛念语旁观曰闻人某有道行与否在今日矣实绍兴二十三年八月戊寅也享年七十有三以其年十一月壬寅于所居之南二十里崇仁乡南岳山之原从先君之兆室李氏男二人颀泰州助教早卒顺从信使出疆补官转承节郎女三人适邑人姚惇施良佐孙男六良贵良臣良翰良心良器良才铭曰
　　川可囘　　　　石可泐　　　惟兹铭
　　诏罔极
　　宋故右朝请大夫郑君墓表
　　君讳某字某五代祖昱为湖州长兴令子孙家焉因是为长兴人曽祖某故任睦州遂安令祖某父某皆不仕君以其子绩仕班朝籍累封右朝散郎绍兴十一年十一月二十七日卒享年八十有五明年三月丙申于归安县开化里后十年赠至右朝请大夫绩语余曰先君幼失怙恃嶷然自立力学不倦梦有所授乃自晦弃科举独玩意浮屠氏之学读其书甚广中年有得心意融释视死生如昨梦平时邃于天文地理卜筮之説一日语人曰吾生丁酉月日时皆火属合嵗在辛酉火以类至其死矣白难之年也继得疾屏药谢医炷香沃盥曰明日入辛酉吾终于此矣复戒绩曰用山地之险也有甚吉必有甚凶吾以是得夷坦之地为安我从汝母之旁善矣且我自卜也绩奉治命惟谨独隧者之铭未立私心恧焉顾畴昔官学相追其言可信于后世者十不一二存今不子求而求之谁固将以表诸墓也既而闻之乡老曰君学道坚决若与物无心而事所当为靡不周尽律身俭勤教子孙甚力遇宗族乡党甚信且厚居长兴时有宅一区田一顷在归安之琏市仅足了伏腊即徙焉捐其先居之产悉以与族人其后赀稍裕葬族党亲故者十数与隆寒苦雪闾里之不能衣食者持薪米缯絮往周之一饭之徳必报其人虽亡见其子若孙则如其人焉性实刚介朋友或愆于义必面折无隠情故所至皆亲重之余是以益知君为长者配朱氏与君俱学道志行坚确前君若干年无疾坐逝男二人绩右朝奉大夫新函浙东路安抚司防议官道如祝发为僧住临安府天井山普应襌院孙一人嗣执业进士曽孙三人膺胥脩余不及识君而从绩游有年数矣绩脩洁博习时辈所推既登科名闻诸公尝被选擢自中都官出为部使者及佐师间其进未已也余既得君善行而绩见属意甚厚不敢以固陋辞姑叙所闻以诏后人云
　　宋故左朝请大夫致仕张府君墓志铭
