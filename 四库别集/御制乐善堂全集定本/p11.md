<!-- { "loadSidebar": true } -->
　　唐自肃代以降威令不行藩镇跋扈宪宗初即大位即有削平之心用贤相聴直言而绳愆纠谬靖恭匪懈者以李绛为首绛继杜黄裳裴垍为相宪宗欲治之心方殷常以太宗之治自任而绛亦以魏徴自况故君臣相得鱼水交欢言聴计従无所违拂是故宠莫如吐突承璀则逺而出之扵外信莫如佛氏之教则断而斥其碑楼朋党之疑一言而开货财之好一言而解行之数年内安外靖承宗束手元济就擒虽云裴度之力亦由绛开之扵先也余尝论太宗之扵魏征宪宗之扵李绛其用与不用系夫治与不治未始不同轨焉何也太宗用魏徴天下大治米斗三钱夜户不闭而魏徴既没则有东征之后天下罢敝公私困乏宪宗用李绛藩镇畏威不敢横肆民财充足天下乂安而李绛一出则聴言之心稍怠迨及平蔡而志满心骄愈不可制矣由此观之以太宗宪宗之英眀犹赖贤相为辅况扵中材之君哉
　　李徳裕论
　　唐自眀皇以后为国大害者外则有藩镇彊梁抗横天子内则有宦寺秉权威福已出武宗即位用一李徳裕而河北三镇效命昭义军拒命即以两镇兵讨之仇士良屏息而致仕后复籍其家何其威命之行至扵如此哉盖由贤相用事垂绅正笏不动声色而天下自畏其威也当是时武宗方信任徳裕期以必治而徳裕之才亦足以制服诸镇故诸镇使者至京必面谕之曰语汝使与其使大将以求官何如自结眀天子以是三镇不敢有异志为国轻重者防数年功烈显名肩扵裴度然而不能免扵朋党之习因公以报私挟势以复怨君子未甞不惜之以徳裕之才加之公正无偏虽古名臣何以过哉
　　唐总论
　　治天下之道当以正风俗得民心敦士行复古礼为先故其末也人思之而不忘后世子孙赖之以安唐承五代之末髙祖创业之后休养生息易武以文太宗以英武之资加之以忠贞之辅聴言纳谏用贤録能兴学校劝农桑行租庸调之法为子孙万年之计可谓谋之详矣髙宗以柔暗之君承父余烈初即位时颇有善政末年嬖武后身没而祚移唐室子孙诛杀殆尽中宗循其覆辙为妇所弑方之髙宗殆不如矣睿宗以眀皇为之子复辟之功不与焉然父以子贵故眀皇讨贼而睿宗入即大位鍳建成之乱立嫡以功继以传位可谓知权者矣眀皇即位欲治之心方殷用姚宋为相二十年间政治防扵贞观后宠杨贵妃用李林甫以致禄山之乱而乘舆播迁天下分裂遂始扵此肃宗用郭子仪削平逆党复唐社稷然遂以贼党为节度使而河北三镇之祸终唐之世莫能定矣代宗徳宗皆以中材之君好务姑息而内复有宦寺之祸顺宗即位数月传国冢嗣宪宗有平一六合复祖宗功业之心扵是杜黄裳裴垍李绛裴度诸人相继为相河北三镇效命不敢横肆然末年惑扵方士之说志复骄满故有陈志之祸穆宗不克负荷三镇再失敬宗即位三年而为宦寺所弑文宗受制家臣鬰鬰而没武宗用一李徳裕而藩镇屏息宦寺敛足以享国日浅不遂其志宣宗以刻为眀多用智术然纳谏不懈尽心民事不敢少怠懿宗骄奢无度元气已壊迨及僖昭而唐遂亡矣嗟夫观太宗之立法垂猷为子孙计者岂不详且深乎然而终至扵亡者盖所谓得之难而失之易也总之眀皇以前内乱为多祸多兴扵女色眀皇以后外乱为多祸多起扵藩镇又加之以宦寺内讧然而僖昭数迁京城数危而羣雄相视不敢去臣位虽朱全忠篡位而奉正朔称天祐者尚数镇可不谓太宗之余烈乎书曰监扵先王成宪其永无愆亶其然乎

　　御制乐善堂全集定本巻五
　　钦定四库全书
　　御制乐善堂全集定本卷六
　　论
　　后唐总论
　　余读五代史五十年间易国凡五未甞不废书而叹也曰嗟夫世道衰微人心偷薄朝梁唐而夕汉晋迄无定向然考其得国之正彼善于此者犹以后唐为差胜焉盖李国昌平厐勋之乱略有微劳克用当黄巢之乱有克复之功虽其拥彊兵拒朝命亦不为无过然较之朱温贤且逺矣末年兵弱锋衰全忠倡乱不能复平仅以自保庄宗首承父烈加以英勇之资屡战屡胜遂殱巨宼建国立社然徒溺一时之娱而不为万世之计甫得大位沉溺声色致使身没伶人之手岂不哀哉明宗本无欲立之心资性寛厚无苛猛之政然目不识丁而辅佐之臣不过冯道诸人欲期致治之盛亦已难矣闵帝幼冲享年不久潞王猜忌石敬瑭终以亡国呜呼使庄宗立法垂纪贻厥孙谋后嗣复得贤明之君则天下之乖离当不若此其甚也而一得志则宠女色比顽童艰难之际与太宗同英武逸暇之日与太宗殊兢惕宜乎僖昭之世已亡而犹存而后唐之业至于一败涂地也
　　张承业论
　　韩子曰人固有儒名而墨行者问其名则是较其行则非是亦可以与之逰乎如其墨名而儒行者问其名则非较其行则是是亦不可与之逰乎吾于后唐张承业亦云盖自古宦寺误人家国者多矣其类盖不可以殚数独承业以孤忠丹诚终身为唐其节用爱民为晋聚财者盖亦欲平梁而复唐耳岂非阉防其名而忠良其行君子之所取者乎呜呼五代之际世道衰微王纲扫地读书学圣之人皆入山林而求自乐当时如张文蔚杨渉蒋元晖桞璨之徒皆以国输人为朱温羽翼而独于宦寺之中有可取者一人焉则五代之事亦可知矣
　　宋太祖论
　　自三代以下治极生乱乱极思治者有之矣然未有如前五代后五代之分崩离析而乱若彼其久者也故吾于开创之君独以唐太宗宋太祖为不可及焉二君者皆以不世之才平一天下而以仁爱之心寛平之政保养百姓治功灿然昭于千古然家门之政兄弟之友则唐弗及也太祖继周世宗之后据有河洛即位之初首以安内为本兴学校褒忠良度民田开言路惩节镇之祸命文臣知州又以常参官知县事国内既定然后兴师出兵伐南汉克西蜀无不望风披靡稽首来廷偏师北指刘钧丧胆舟师南下李煜归命虽诸将効力之功亦由太祖处之有道也夫五代之君既得天下外则猜忌诸镇内则溺于声色太祖退藩镇之兵只在杯酒片言之间君臣之分情义兼隆而俭约是务治定功成制礼作乐传之来裔为万世法其成功致治之盛几乎唐太宗而规模之正则又过之矣
　　宋宣仁皇后论
　　易曰家人利女贞言闺门王化之始必女贞然后至于兄弟以御扵家邦故内助之贤人君治国之本也至扵母后临朝尤难其任三代以下贤后不为少而临朝者未有能全令名以施恩扵天下宋之宣仁人称之为女中尧舜洵以临朝无阙政而用贤録能以成元祐之治也当神宗败常乱度信用小人天下大壊宣仁起而拯之用司马光吕公着诸贤放弃奸回大变其法于是海内欣欣知有生之可乐岂非宣仁之施恩于天下哉天不祚宋宣仁崩殒小人之萌蘖复生大肆奸毒凡司马光诸贤死者追贬生者斥逐至欲追废后号頼向后而止小人之心欲快其意而不頋天下之治乱何其忍与嗟夫天下之事数君子成之而不足而一二小人败之而有余韩欧为治于英宗之朝仅能绍于嘉祐而王安石一变其法天下遂大扰司马光诸贤孜孜矻矻穷尽其力方使天下解倒悬之苦而章惇蔡卞一肆其毒诸贤固受摈斥之辱而海内复有涂炭之灾再传而为南宋矣小人之害国可胜言哉
　　吕端论
　　吾读宋史至吕端闭王继恩于室入立真宗然后升殿审视以拜未甞不贤其能定大计而想见其为人当太宗升遐李后方异议主幼时艰而端乃从容定计沮其邪谋扄其羽翼顷刻之间嗣君以定昔东汉李固当质帝之崩不能沮梁冀之谋徒以死自靖是时宰相权轻而梁冀威熖甚炽根缘蟠深故也宋初清明信任贤相端能不动声色处之晏如可谓善于应变矣端器量寛英才表表真宗雅重之先是李继迁叛军人获其母以闻太宗欲诛之端曰今日杀其母明日继迁可擒乎徒坚其叛心而已太宗乃悟后继迁死其子竟归欵端之力也太宗甞称吕端大事不糊涂可谓知端者矣
　　韩琦论
　　夫为人臣者当国家清夷之际进言纳谏理国致治固一代名臣也然值主幼时艰之日而能不动声色措天下于泰山之安者则又所谓国之柱石栋梁非具经济之才学问智勇逈出流辈者不能韩魏公两定大计辅相英宗调防两宫处之裕如天下以治岂非国之柱石栋梁而天下倚赖以安者哉及神宗即位出之于外然未甞顷刻有忘君父之心故青苗之法琦极论其病民辽使之来琦上言处置之方最为曲尽诚可谓古大臣矣当仁宗中年虽君子道长而小人时或并用及嘉祐以后专任魏公朝廷清明天下乐业英宗即位又用之不疑君子在朝用臻至治故用贤人者必使小人无以间之然后疑贰之心不生而向用之念弥笃也
　　明道程子论
　　自古兄弟俱为名儒德行显于一时流风被于百世无如二程夫子者盖明道伊川同受学于茂叔渊源既正探防寻微卓为儒宗上承孔孟之絶学然雍容冲邃规模宏濶有自然之矩者则伊川若逊于明道焉明道以王佐之才大用则大效小用则小效所上章疏引义陈善酌古变今可以坐言起行甞劝帝防未萌之欲神宗拱手曰当为卿戒之政事堂议事一言而安石为愧屈盖其诚敬所孚虽异己者亦心服所谓伪者献其诚慢者致其恭是也使神宗以用安石者用之内圣外王之道不外是矣而卒沮于安石不得显用及司马光入相方将大用而先生竟长逝矣使先生之道不得行于天下而天下之人不得覩先生之道之行三代规模不可复见岂徒有宋之不幸哉
　　程明道告神宗当防未萌之欲论
　　舜之告禹曰人心惟危道心惟微夫人心者至难防遏而易蛊人之聪明溺人之志气故大舜首以告禹禹圣人也而舜犹戒之如此盖谓不必见之于行事不必托之于语言略有所动即私心之萌也不谨防之于始可乎明道先生以当防未萌之欲告神宗诚大儒格心之至要也盖天理人欲二者不可并存于念虑之间如氷炭之不相容薫莸之不相入不入于此必入于彼人或以为略有其几未至已甚而不防之于渐则天理从此冺而人欲从此炽矣是故微有贪声恱色之意也则吾以为声色之私动而致力以防之微有爱珍竒欲富厚之念也则吾以为货利之私动而勉力以絶之微有不乐亲正人不乐闻正言之心也则以为骄心之萌也而遏之惟恐不至微有宫室服玩之好也则以为侈心之萌也而杜之惟恐不严夫如是则何私心之不灭欲念之不冺哉易曰履霜坚氷至解之者曰霜隂气所结盛则水冻而为氷此爻隂始生于下其端甚微而其势必盛故其象如履霜则知坚氷之将至也夫欲念亦如霜之始结也不防之于未萌则必私欲大炽而有坚氷之祸矣神宗之行新法盖萌于欲富彊好大喜功之心而安石有以中之也使能体程子之言以诚正为心而用其道以辅成其大有为之志则治功所就岂难逺过于仁英哉
　　北宋总论
