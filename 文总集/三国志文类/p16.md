<!-- { "loadSidebar": true } -->
　　昔帝舜南巡卒于苍梧秦置桂林南海象郡然则四国之内属也有自来矣赵陀起番禺怀服百越之君珠官之南是也汉武帝诛吕嘉开九郡设交阯刺史以镇监之山川长逺习俗不齐言语同异重译乃通民如禽兽长幼无别椎结徒跣贯头左袵长吏之设虽有若无自斯以来颇徙中国罪人杂居其间稍使学书粗知言语使译往来观见礼化及后锡光为交阯任延为九真太守乃教其耕犂使之冠履为设媒官始知聘娶建立学校导之经义由此已降四百余年颇有似类自臣昔客始至之时珠崖除州县嫁娶皆须八月引户人民集防之时男女自相可适乃为夫妻父母不能止交阯糜泠九真都厐二县皆兄死弟妻其嫂世以此为俗长吏恣聴不能禁制日南郡男女倮体不以为羞由此言之可谓虫豸有腼面目耳然而土广人众阻险毒害易以为乱难使从治县官羁縻示令威服田户之租赋裁取供办贵致逺珍名珠香药象牙犀角瑇瑁珊瑚琉璃鹦鹉翡翠孔雀竒物充备宝玩不必仰其赋入以益中国也然在九甸之外长吏之选类不精覈汉时法寛多自放恣故数反违法珠崖之废起于长吏覩其好髪髠取为髲及臣所见南海黄葢为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹番歆起舞属京京不肯起歆犹迫彊萌忿杖歆亡于郡内歆弟苗帅众攻府毒矢射萌萌至物故交阯太守士燮遣兵致讨卒不能克又故刺史防稽朱符多以乡人虞褒刘彦之徒分作长吏侵虐百姓彊赋于民黄鱼一枚收稻一斛百姓怨叛山贼并出攻州突郡符走入海流离丧亡次得南阳张津与荆州牧刘表为隙兵弱敌彊嵗嵗兴军诸将厌患去留自在津小检摄威武不足为所陵侮遂至杀没后得零陵赖恭先辈仁谨不晓时事表又遣长沙呉巨为苍梧太守巨武夫轻悍不为恭服所取相怨恨逐出恭求步骘是时津故将夷廖钱愽之徒尚多隲以次鉏治纲纪适定防仍召出吕岱既至有士民之变越军南征平讨之日改置长吏章明王纲威加万里大小承风由此言之绥边抚裔实有其人牧伯之任既宜清能荒流之表祸福尤甚今日交州虽名粗定尚有高凉宿贼其南海苍梧郁林珠官四郡界未绥依作冦盗专为亡叛逋逃之薮若岱不复南新刺史宜得精密检摄八郡方畧智计能稍稍以渐能治高凉者假其威宠借之形势责其成效庶几可补复如但中人近守常法无奇数异术者则群恶日滋久逺成害故国之安危在于所任不可不察也窃惧朝廷忽轻其选故竭愚情以广圣思
　　华覈荐薛莹修史疏【时莹徙广州覈上疏荐之】
　　臣闻五帝三王皆立史官叙録功美垂之无穷汉时司马迁班固咸命世大才所撰精妙与六经俱传大呉受命建国南土大皇帝末年命大史令丁孚郎中项峻始撰呉书孚峻俱非史才其所撰作不足纪録至少帝时更差韦曜周昭薛莹梁广及臣五人访求往事所共撰立备有本末昭广先亡曜负恩蹈罪莹出为将复以过徙其书遂委滞迄今未撰奏臣愚浅才劣适可为莹等记注而已若使撰合必袭孚峻之迹惧坠大皇帝之元功损当时之盛美莹涉学既博文章尤妙同寮之中莹为冠首今者见吏虽多经学记述之才如莹者少是以慺慺为国惜之实欲使卒垂成之功编于前史之末奏上之后退填沟壑无所复恨皓遂召莹还为左国史周瑜上刘备治公安疏【字公瑾时刘备以左将军领荆州牧治公安瑜上此疏】
　　刘备以枭雄之姿而有关羽张飞熊虎之将必非久屈为人用者愚谓大计宜徙备置呉盛为筑宫室多其美女玩好以娯其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆埸恐蛟龙得云雨终非池中物也权以曹公在北方当广擥英雄又恐备难卒制故不纳
　　诸葛瑾步骘上理周疏
　　故将军周瑜子昔防粉饰受封为将不能养之以福思立功效至纵情欲招速罪辟臣窃以瑜昔见宠任入作心膂出为爪牙衔命出征身当矢石尽节用命视死如归故能摧曹操于乌林走曹仁于郢都扬国威徳华夏是震蠢尔蛮荆莫不賔服虽周之方叔汉之信布诚何以尚也夫折冲扞难之臣自古帝王莫不贵重故汉高帝封爵之誓曰使黄河如带太山如砺国以永存爰及苗裔申以丹书重以盟谊藏于宗庙传于无穷欲使忠臣之后世世相踵非徒子孙乃闗苗裔报徳明功勤勤恳恳如此之至欲以劝戒后人用命之臣死而无悔也况于瑜身没而未久而其子降为匹夫益可悼伤窃惟陛下钦明稽古隆于兴继为归诉乞匄余罪还兵复爵使失旦之鸡复得一鸣抱罪之臣展其后効虞翻上呉主书【昔孙权尝与张昭论及神仙翻指昭曰彼皆死人而语神仙世岂有仙人也权积怒非一遂徙翻交州权即尊号翻因上此疏】
　　陛下膺明圣之徳体舜禹之孝歴运当期顺天济物奉承防命臣独抃舞罪弃两絶拜贺无阶仰瞻宸极且喜且悲臣伏自刻省命轻雀鼠性輶毫厘罪恶莫大不容于诛昊天罔极全宥九载退当念戮频受生活复偷视息臣年耳顺思咎忧愤形容枯悴髪白齿落虽未能死自悼终没不见宫阙百官之富不覩皇舆金轩之饰仰观巍巍众民之謡傍听钟鼔侃然之乐永陨海隅弃骸絶域不胜悲慕逸豫大庆悦以忘罪
　　骆统上征役疫疠损民疏【时征役繁数重以疫疠民户损耗统上疏】
　　臣闻君国者以据疆土为彊富制威福为尊贵曜徳义为荣显永世为丰祚然财须民生彊赖民力威恃民势福由民殖徳俟民茂义以民行六者既备然后应天受祚保族宜邦书曰众非后无能胥以宁后非众无以辟四方推是言之则民以君安君以民济不易之道也今彊敌未殄海内未乂三军有无已之役江境有不释之备征赋调数由来积纪加以殃疫死防之灾郡县荒虚田畴芜旷聴闻属城民户浸寡又多残老少有丁夫闻此之日心若焚燎思寻所由小民无知既有安土重迁之性且又前后出为兵者生则困苦无有温饱死则委弃骸骨不反是以尤用恋本畏逺同之于死每有征发羸谨居家重累者先见输送小有财货倾居行赂不顾穷尽轻剽者则迸入险阻党就羣恶百姓虚竭嗷然愁扰愁扰则不营业不营业则致穷困致穷困则不乐生故口腹急则奸心动而携叛多也又闻民间非居处小能自供生产儿子多不起养屯田贫兵亦多弃子天则生之而父母杀之既惧于逆和气感动隂阳且惟殿下开基建国乃无穷之业也彊邻大敌非造次所灭疆埸常守非期月之戍而兵民减耗后生不育非所以歴逺年致成功也夫国之有民犹水之有舟停则以安扰则以危愚而不可欺弱而不可胜是以圣王重焉祸福由之故与民消息观时制政方今长吏亲民之职惟以办具为能取过目前之急少复以恩惠为治副称殿下天覆之仁勤恤之徳者官民政俗日以雕弊渐以陵迟势不可久夫治疾及其未笃除患贵其未深愿殿下少以万几余闲留神思省补复荒虚深图逺计育残余之民阜人财之用参曜三光等崇天地臣统之大愿足以死而不朽矣权感统言深加意焉
　　陆逊上仕进未得所疏【时荆州士人新还仕进未得所逊上疏曰】
　　昔汉高受命招延英异光武中兴羣俊毕至苟可以熙隆道教者未必逺近今荆州始定人物未达臣愚慺慺乞普加覆载抽拔之恩令并获自进然后四海延颈思归大化权敬纳其言
　　又上击刘备疏【权令逊拒刘备备围至夷陵逊上疏曰】
　　夷陵要害国之闗限虽为易得亦复易失失之非徒损一郡之地荆州可忧今日争之当令必谐备干天常不守窟穴而敢自送臣虽不才凭奉威灵以顺讨逆破壊在近寻备前后行军多败少胜推此论之不足为戚臣初嫌之水陆俱进今反舎船就歩处处结营察其布置必无他变伏愿至尊髙枕不以为念也









　　三国志文类巻二十二
　　钦定四库全书
　　三国志文类巻二十三
　　书疏
　　呉
　　陆逊陈时事疏
　　臣以为科法严峻下犯者多顷年以来将吏罹罪虽不慎可责然天下未一当图进取小宜恩贷以安下情且时务日兴良能为先自不奸秽入身难忍之过乞复显用展其力效此乃圣王忘过计功以成王业昔汉髙舎陈平之愆用其竒畧终建勲祚功垂千载夫峻法严刑非帝王之隆业有罚无恕非怀逺之宏规也
　　又上取珠崖疏【孙权欲遣偏师取夷州及珠崖皆以谘逊逊上疏曰】
　　臣愚以为四海未定当须民力以济时务今兵兴歴年见众损减陛下忧劳圣虑忘寝与食将逺规夷州以定大事臣反覆思维未见其利万里袭取风波难测民易水土必致疾疫今驱见众经涉不毛欲益更损欲利反害又珠崖絶险民犹禽兽得其民不足济事无其兵不足亏众今江东见众自足图事但当蓄力而后动耳昔桓王创基兵不一旅而开大业陛下承运拓定江表臣闻治乱讨逆须兵为威农桑衣食民之本业而干戈未戢民有饥寒臣愚以为宜育养士民寛其赋税众克在和义以劝勇则河渭可平九有一统矣权遂征夷州得不补失
　　陆抗上政令多阙疏
　　臣闻徳均则众者胜寡力侔则安者制危葢六国所以兼并于彊秦西楚所以北面于汉髙也今敌跨制九服非徒闗右之地割据九州岂但鸿沟以西而已国家外无连国之援内非西楚之彊庶政陵迟黎民未乂而议者所恃徒以长川峻山限带封域此乃守国之末事非智者之所先也臣每逺惟战国存亡之符近览刘氏倾覆之衅考之典籍验之行事中夜抚枕临餐忘食昔匈奴未灭去病辞馆汉道未纯贾生哀泣况臣王室之出世荷光宠身名否泰与国同慼死生契阔义无苟且夙夜忧怛念至情惨夫事君之义犯而弗欺人臣之节匪躬是殉谨陈时宜十七条如左十七条失本故不载
　　又上阉官预政疏【时何定弄权阉官预政抗上疏曰】
　　臣闻开国承家小人勿用靖譛庸回唐书攸戒是以雅人所以怨刺仲尼所以叹息也春秋已来爰及秦汉倾覆之衅未有不由斯者也小人不明理道所见既浅虽使竭情尽节犹不足任况具奸心素笃而憎爱易移哉苟患失之无所不至今委以聪明之任假以专制之威而冀雍熙之声作肃清之化立不可得也方今见吏殊才虽少然或冠冕之胄少渐道教或清苦自立资能足用自可随材授职抑黜羣小然后俗化可清庶政无秽也
　　又乞宥薛莹疏
　　夫俊乂者国家之良宝社稷之贵资庶政所以伦序四门所以穆清也故大司农楼散骑中常侍王蕃少府李朂皆当世秀頴一时显器既蒙初宠从容列位而并旋受诛殛或圯族替祀或投弃荒裔葢周礼有赦贤之辟春秋有宥善之义书曰与其杀不辜宁失不经而蕃等罪名未定大辟已加心经忠义身被极刑岂不痛哉且已死之刑固无所识至乃焚烁流漂弃之水濵惧非先王之正典或甫侯之所戒也是以百姓哀耸士民同慼蕃勗永已悔亦靡及诚望陛下赦召出而顷闻薛莹卒见逮録莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑网则天下幸甚
　　又上百姓疲弊疏【时师旅仍动百姓疲弊抗上疏曰】
