<!-- { "loadSidebar": true } -->
唐故南阳范府君墓志铭并序　处士魏郡柏章甫撰贞元十三年十一月十三日有唐高士范公卒於京兆府奉先县昌宁里之私第，享年七十有一。公讳颜，字仲用，其先南阳人也。胙土命氏，前修令德，图史家谠详矣。曾祖讳达，朝议郎行岐山县令。祖讳味虚，正议大夫、检校费州刺史、上柱国。世济其美，克大其门，并振羽仪，驰声郡邑。公即费州府君第二子，幼有耿介之节，长立方直之操，结言以信，导物以德，仁孝足以清己，礼乐足以庇身。
故肥遁居贞，不显不曜者矣。是以结庐东山，效太冲之招隐；采苹南涧，侔士衡之养高。蕴道唯精，主家以俭，遇灾荒而不乏，履艰阻而无虞。至如智计良图，奥乎不可闻也。其用未展，其生有涯。天不＊遗，奄然长逝。粤元和元年岁在景戌正月景寅十七日壬午，葬於县城西之平原，不归先茔，礼也。夫人井氏焉。夫人四德爰备，六行聿修，何期淑善无徵，华年早世，有子曰仪，前守坊川城县尉。承家惟孝，开国惟忠。泣风树之无追，痛荣养之不逮。所以聿遵遗训，日月有时，惧陵谷或迁，乃勒铭沉矗铭曰：
邈矣高士，清风罕比，一同□孙，千里之子。生於德门，长於仁里，不永其年，琴瑟俱弭。其一。合葬平原，爰处新坟，千载不寤，大夜长昏。风悲蒿里，月吊松门，自古皆死，吞恨何言。
（录自《隋唐五代墓志汇编》陕西卷第四册）
№元和００２
【盖】
唐故扬州大都督杨公墓志铭
【志文】
唐故开府仪同三司行左监门卫大将军知内侍省事上柱国弘农郡开国公食邑三千户赠扬州大都督杨府君墓志铭并序　　左神策军判官朝议郎行苏州司功参军王讠利撰　将仕郎守衡州司仓参军翰林待诏毛伯良书圣唐丕□万国一百八十有九载，龙集景戌月惟春孟，廿六日，社稷之臣开府仪同三司行左监门卫大将军知内侍省事开国公扬公薨於长安修德里之私第，享年六十有三。大君悼焉。以为天陨将星，国摧柱石。翌日，赙布绢二百疋，寻赠扬州大都督。龟筮叶吉，以明年八月十七日葬於国城之西龙首原先茔之东南二百步。
鲁国夫人彭城刘氏焉，从周礼也。官给卤簿仪卫，宠勋贤也。公讳志廉，其先系於周，食於扬，因而命氏。在昔两汉乘朱轮者继恽十人，为太尉者嗣震四代。
自兹以降，或入参内朝，或出典方国者，代有其人。故西京称为名族，今则云阳人也。考府君讳延祚，皇朝内常侍，判飞龙事，赠右监门卫大将军；忠谠恭恪，文武直方，於国乌名臣，在家为才子。积德流庆，归於我公。公即将军第六子也。
幼无童心，早有大观。弱龄补内庠生，阅史见忠臣义士扶危持颠，未尝不慨而幕焉。睹乱臣贼子背恩干纪，必攘袂叱吒，恨不得醢其肉，饮其头。故为将军刘公清潭许以国器，引在左右，殊礼待之，奏授文林郎、掖庭局监作。洎玄宗、肃宗晏驾，代宗御宇，公劳奉山园，功参缔构，改内谒者。代宗幸陕，公扈跸有勋，转奚官令，充内养。大历中，田承嗣不供职贡，盘桓魏郊，虽未称戈，且有兆朕。
帝命刘公抚喻，因请公偕行。既至魏，即俾公奉诏，北如燕，东如齐，以魏告。
时李正已冠於群雄，持疑犹与。公雅於专对，哿矣能言，乃发扬帝猷，励以臣节，言不胜感激，悉力王室。复命迁内寺伯。国家每事有全艰，即命公宣达。虽栈道飞阁，必叱驭而前登；洪波长澜，亦解缆而直济。霜露所坠，罔不届焉。凡曰圆首，咸沐浴圣泽。建中四祀，乾道中否。皇帝狩於奉天。公裹足赴难，致命於危。
既翠华南巡，又扈从羁勺。兴元初，迁内给事，进阶朝散大夫。豳泾古郡，迫近西戎，每夏麦方岐，秋稼垂颖，则蹂践我封略，凭凌我边人。诏公领千夫长，率精锐，捍其冲要，是有灵台监军之任。公奋威武，设奇谋，居一周星，亭障无耸。贞元四年六月，加中散大夫，七月，封弘农县开国男，食邑三百户。十二年，进中大夫。无何，淮夷畔换，东郊不开。诏公监郑滑节度，分剪贼势，旋属连率卢公群薨。诏公权处置军府事。乃运转规之智，动必伐谋；布如春之令，罔不利物。时未改火，声闻於天。是有内常侍之命，寻拜左神策护军中尉、左街功德使、左监门卫大将军、知省事。既受戎重，增严军容，选将必万人敌，补卒必百夫特。
苟匪於是，则莫之龋加乃悉心委积，式瞻资储。府有青凫廿万缗，廪有红粟卅万庾。器什山峙，戈铤林森，数百年间，军卫之盛，莫之肩矣。廿年，德宗皇帝别君百灵，太上皇时居疾於震，公与二三元臣翊戴嗣位。崇陵所奉，半出我军；京邑之人，遂薄赋役。良史书美，元后报勋。是有特进、国公之拜。秋八月，顺宗皇帝称诰南宫，今皇帝继明北极，以公旧德，宠遇殊常，军国之事，多见询访。
因从容谓左右曰：夫盛满者道家所忌，止足者哲人攸尚。矧余菲薄，久荷宠私。
遂上表请致仕。旋奉宸翰，莫允乃诚。冬十一月，脚气发动，创钜病殷。帝甚忧之，诏和缓医之，出御药赐之。终无有瘳。再抗疏固让。奉制曰：卿勤劳岁久，冲退逾深，累表陈诚，恳辞繁刽虽方从委寄而难以重违。宜登高秩之荣，领兹周卫之任。遂除开府仪同三司、食邑三千室，大将军、知省事如故。赐钱一百万，绢五百疋，米麦菽粟二百斛，刍薪一十车。公即日归第，尽中禁之贵人以导以从，悉禁营之将校载攀载号。荣无等夷，观者如堵。自还，伏枕五六日，至於旬时易篑，薨於正寝。惟公忠謇沉毅，贞固骨鲠。与近臣言，诲无巧言孔任；与将帅言，勉输诚宣力。而乃举直是务，错枉为心。故有道之士，必诸朝，不仁者自退诸野。允副耳目之仟，心腹之寄。所以尽护诸将，师长内省，式遏寇於邦家，近天子之光，极人臣之命，宜锡难老，永赞皇猷。吴穹不吊，遽辞昭代。呜呼哀哉！夫人鲁国夫人刘氏，全德附史，淑行著诗，仁而促龄，先公而逝。继室南宫氏，以贤宜家，以德辅佐，痛从凤而未几，悲书哭而旋及。子神成，散将；恒定，高品；钦济，内养；钦则，钦政，钦穆，钦义；因心之孝，感於神明；趋庭之训，深於诗礼。丁兹荼毒，允谓棘人，永思理命，奉之薄葬，以利旧军。掌记备闻前，志贞珉，以虞陵谷。铭曰：
天保唐，生夫君，石投水，龙得。总军戎，参国政，启乃心，沃列圣。有其道，壮其猷，诘暴慢，叶诸侯。帝酬勋，家储庆，峻仪台，极典命。知止足，辞宠荣，俄川阅，摧国桢。惨宸衷，怛朝列，威令存，音尘灭。鲁国，合佳城。
恩赠郡，功勒铭。陵为谷，石为泐，永不朽，公之德。
（录自《隋唐五代墓志汇编》陕西卷第四册）
№元和００３
【盖】
唐故太原王府君墓志
【志文】
唐故贝州漳南县承摄历亭县令太原王府君墓志铭并序府君讳惟诚，字德融，簪玉之荣，具於世谍，今略雨下载。曾祖行成，朝散大夫、皇河南府偃师县令；祖文休，朝议郎、皇监察御史大夫；父智，给事郎、试大理评事，成着清德，表於人时。府君幼敏行诚而积望於世；□步末夷，隐鳞戢羽。不□其□途宴然自□，动莫逾矩，克承乎家范，所以有知者尚之，为有道君子焉。□其居容，以远浮华。屡幽盗忽起，士人流雏，兵戈遍地，举足若坠。
府君见机顺势，所欲自保雷雨既骇，舆时而迁，动静之仪，宁继於物；礼义之士，即曰我邦。乃委其高节，以遂於世，故为魏□连率司徒公田公□而任焉。府君荷知己之遇，不辞其卑位，授贝州漳南县丞，素绩称，乃迁历亭县令。府君晦迹田里，里俗敬而奉之；薄游於魏，元侯旌而任之；官於漳南，漳南理而民乐之；迁于历亭，历亭化而民载之，言为时典，动如时令。神肃而护，人民而泰。风雨穆而顺，草木泽而秀。古之善为政者何以能加之。府君之□不器，之德不缺，之行不逾，而名不登廊庙，位不及侯伯，天下之不幸也，岂府君之不幸也。伯阳为柱史，仲尼为司寇，方朔为执戟，时已矣。岂□□之□欤？则府君之屈於足以为屈耳。然洪河之日济不息者，原於昆仑也。府君殖庆於道，其流绵远，华冠於卿族，患於世，不艰於世，故吏隐而善终，以圣居元和元年遘疾於清阳之别业，其年三月廿三日吉书甲子之寿八十三之□秋。嗣子二人：长士宁，有承家之誉，闻参军於王府；次子察□，志立而求亡，哀至过乎礼，殆不能郏。犹虞道路方阻，未获迁神帏归於故营。十一月廿三日，权卜清阳十里之南原，礼也。二子泣血扶榇，恐陵谷将变，乃刻铭於石。其辞曰：
惟德之崇，而位靡崇，薄书取容，守道以终。穆兮清风，扇於国风，弥久弥芳，奚善寿而不降？甘陵之前，汉水之右，寂寞阴扃，永矣无昼。寒原苍龙，玄乌来翔，新松起烟，宿草含霜。白日悠悠，逝波汤汤，陵谷为田，斯文兮可彰。
（录自《隋唐五代墓志汇编》河北卷第一册）
№元和００４
【盖】
失。
【志文】
故内侍省内给事假延信故夫人渤海郡君骆氏墓志铭并序　朝议郎前行太子通事舍人韩逢撰唐元和丁亥二祀，夫人渤海郡君骆氏以其年正月廿一日寝疾，终於万年县兴宁里之私第，享年六十有三。呜呼哀哉！以其年建巳月庚午移窆，依先茔於白鹿之原，礼也。惟夫人之先官茂族，笄自移天，皇右金吾卫长□环之爱女也。勋贵之後，天必纵矣；积善之家，神所庆矣。柔以性立，孝以生知，早配君子，垂范高门。居荣贵而弥俭，当礼重而益恭。顷染疾患，绵历岁时，□诵真经，志归禅寂，岂谓福善无应，寝疾有终。倾家若坠，举族衔悲。嗣子三人：长曰文邕、次曰文庆、幼曰文政，现任左神策军行营归化、崇城等镇监军使、内侍省内府局令，咸以文武澡身，忠孝成性，徽猷继美，各负时望。居丧遇礼，君子所感。文政龆龀之年，早精诗礼，居然成器，持禀天聪。先朝宠公，以明敏多才，累更任使，年未三十，显於今圣，凡所徵策，至干六七矣。从事谦谨，皆协帝心。以贞元十九年诏抚西陲，获安边鄙。官将继世，职统禁戎，逢见命纪夫人之氏行，写哀词於贞石，备陵谷之迁变，遂为铭曰：
贤哉郡君，柔和孝恭，时称四德，家美三从。名高石茆，德迈冰洁，训子奉夫，同荣共穴。今也茫昧，凄风明月，路阻泉台，哀哀永诀。
男文政，元和二年二月廿九日赐绯鱼袋。
（陕西省文物管理委员会藏拓片）
№元和００５
【盖】
大唐故清河崔夫人权厝墓铭
【志文】
