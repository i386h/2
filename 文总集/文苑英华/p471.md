<!-- { "loadSidebar": true } -->
　　勑具官徐绾以丞相之子为尚书郎人得见于防朝而不得见于私室其言不敢近政其动未尝违谦用是寡尤式彰能训论者美宣祖大臣以至行移风称易名者必曰光嗣之王父也尔克敬有后敏以自圗多所周防恐坠遗法而皆以去列可使陟居武库部都曹郎选惟重并举而授无堕当官可依前件
　　授司封员外郎赐绯崔贻孙守兵部员外郎判
　　户部案制　　　　　　　钱　珝
　　勑具官崔贻孙冠族以德范遗后昆者刚鲠清素代称尔家又能树立本根嗣守风法为士之道自求必闻故朝缺美官人思公举今丞相以版赋之重用尔为佐理之才更迁右曹徃事吾相无谓司货籍者近乎俗吏而忽于躬亲使滋其烦弊也可依前件
　　职方员外郎
　　授李何忌职方员外郎制　　贾　至
　　诰右补阙李何忌后进人物一时隽选或丕承清绪多负美才或直言正词有犯无隐或绣衣持斧擿伏擒奸或驰誉翰林文词藻丽或知名吏道政事详密在邦必达歴试有闻宜居鸳鹭之列俾准绳之纪可试职方员外郎
　　驾部员外郎
　　授赵升卿驾部员外郎制　　苏　颋
　　勑朝议郎前行兵部员外郎上柱国赵升卿爰以词学亟兼文吏践行贞固用心纯宻校人祗事郎位求才宜膺赐笔之荣重陟含香之列可行尚书驾部员外郎散官勲如故
　　库部员外郎
　　授崔暐库部员外郎制　　李　峤
　　鸾台朝散大夫行尚方监丞崔暐理懐沉正文艺优深内府策名已驰声绩中台揆务更伫良能宜收起草之才俾升握兰之位可行文昌库部员外郎散官勲如故主者施行
　　授赵良弼司库员外郎制　　贾　至
　　勑摄河东司马赵良弼以敬直方内义形于色蕴帷幄之谋畧真【一作是】士林之忠良元戎起行师出以律将谋韩厥之职宜选子方之智俾登仙署仍佐中权可行司库员外郎充朔方行军司马
　　刑部员外郎
　　授张景升刑部员外郎制　　苏　颋
　　门下太中大夫尚书都官员外郎上柱国张景升操履精宻刑书洞晓自迁郎位咸服吏能用于噬嗑必资哀敬丕蔽之审惟才是择可行尚书刑部员外郎散官勲如故
　　授栢庭昌宪部员外郎制　　贾　至
　　勑监察御史栢庭昌吏道称优公才致逺文法之用盖推于友朋操割之能亦闻于台省仙郎之选人誉是归道有籍于简孚官不循于资序当兹清职冝最愼择可宪部员外郎
　　授崔殷刑部员外郎制　　　常　衮
　　勅朝议大夫试太子舎人兼殿中侍御史崔殷学义精深词华绚【集作缛】丽台郎髙选清论洽于朝伦郡掾左迁善声彰于时听顷从奬序未副才名亟【集作冝】膺新命俾光旧列可行尚书刑部员外郎散官如故
　　授王镒刑部员外郎制　　　白居易
　　勅刑曹外郎缺朕诏执事择可以善于其职者而殿中侍御史王镒自居殿中能察非法连鞫庻狱多叶平允【一作反】加以温敏静专可当是选一歳之狱决在秋冬今方其时宜敬乃职可依前件
　　授李行修刑部员外郎制　　李虞仲
　　勅登仕郎殿中侍御史内供奉防军李行修沉正为质发彊于用敏识可以周务懿文可以诚身连擢宪闱声绩甚茂近以江淮灾旱睠切疲黎举尔忠实徃申慰抚搅辔有防人之色登【一作旋】车多济物之心【一作方】既表嘉庸仍当满秩【一作歳】优其迁擢以劝公勤刑曹详谳之难郎署弥纶之重斯为盛选无愧当官可守刑部员外郎散官勲如故
　　授李朋刑部员外郎李从晦都官员外郎等制
　　杜　牧
　　勅书曰庻狱庶事予罔敢知此乃周文王之所以理天下也惟狱惟亊防于南宫求郎之难岂敢轻易将仕郎侍御史内供奉李朋能积行实发其词华劲正端愼官业克举天平军节度副使朝议郎检校尚书祠部员外郎兼侍御史赐绯鱼袋李从晦宗室子弟美秀而文尝经磨涅不改坚白今者取自宪府擢于幕吏各有所授皆为清秩当自宣室受谳之际思满堂饮酒之言至于刑章尤系念虑予曰罪尔勿罪予曰寛尔勿寛问法何如无即上意各冝勉励勿自轻怠朋可守尚书刑部员外郎散官如故从晦可守尚书都官员外郎散官赐如故
　　都官员外郎
　　授苗发都官员外郎制　　　常　衮
　　勅朝散大夫前守秘书丞龙门县开国男苗发德厚流光相门才子代重一经之业家承万石之风理诣精防行归纯至丽以文藻振以英华端其诚而有恒敏于事而兼适早登学省用汰儒流防纪外除素冠未改弟兄有裕清论多之处以弥纶之职当兹俊茂之选可行尚书都官员外郎赐绯鱼袋散官封如故
　　授侍御史沈栖逺右司员外郎殿中张晏都
　　官员外郎制　　　　　　薛廷珪
　　勑具官沈栖逺等由御史属为尚书郎选擢之重难践歴之清切所以广毓材之道也以栖逺清白向正艺实扬名鲁人将以为木铎太一下传其洪范石渠铅椠谏署淹翔动静有常职业惟允以晏词无枝叶道有污隆履君子之中庸练国朝之故实直方之气佥论多之文艺之优前軰髙许而皆乗騘衣绣为我宪臣指佞埋轮恪居官业畴其久次爰俾序迁勉思伏奏之勤无忘率职之重可
　　比部员外郎
　　授莫藏用比部员外郎制　　常　衮
　　勑朝议郎检校尚书仓部员外郎兼侍御史充税青苗钱使判官赐绯鱼袋莫藏用餙以文行敏于理道【集作政理】自执霜简颇振风宪顷驰輶【一作辂】轩尤详使命务辨斯切【集作尤详使务倚辨斯切】积劳有成宜正列星之次俾承赐笔之宠可行尚书比部员外郎散官如故
　　授张胜之比部员外郎制　　李虞仲
　　勑宣武军节度判官朝议郎检校尚书户部郎中兼侍御史赐绯鱼袋张胜之卑以自牧文而有礼既践宪台遂叅相府事人见必尽之操在丑有不争之美尚书列属分曹莅职听其防计以考歳成擢用为郎是称清选勉【一作谨】尔从政以体舆议可行尚书比部员外郎散官赐如故
　　授李浑比部员外郎等制　　崔　嘏
　　勑著作郎李浑等台庭积庆文苑驰声玉让其温华山挺其芳茂防闻诗礼在家推鲤也之贤夙禀清英行已有蔼然之誉蓬丘探讨莲府周旋颇闻编轴之功雅得副车之体纲曹妙选粉帐华资方承防服之荣共许应星之美为郎匪因于父任题柱自奏于帝知勉服鸿休更观骥骋可依前件
　　司门员外郎
　　授髙简司门员外郎判度支案制
　　前　人
　　勑司国计者綂天下之财货量入以为用在于赋有余也事归一途故必驭【一作取】其彊力多闻分掌簿籍俾操剸无滞精明莫欺正上言以尔尝居宪署亦领郡符通于吏术素传儒业是可以分列宿之位理聚人之财尔其佐我才臣资于国用无俾健酷以罔遗利可依前件
　　工部员外郎
　　授李全昌工部员外郎制　　苏　颋
　　门下朝散大夫殿中侍御史李全昌措懐条畅临事明允执宪绳违以文从吏五材审用百工为职握兰之美赐笔攸归可行尚书工部员外郎散官如故主者施行授李岑工部员外郎制　　　贾　至
　　勑京兆府兵曹叅军李岑敏而好学出言有章累登甲乙之科尝居匡辅之任隽才利噐在邦必闻俾振翮于仙署用扬光于列宿可工部员外郎
　　授罗让工部员外郎制　　　元　稹
　　勑义成军前度支判官朝议郎检校刑部员外郎兼侍御史上柱国赐绯鱼袋罗让昔陶景一代髙人始愿四十为尚书而犹不遂国朝选署尤用其良以尔让敏而好学直而能温甲乙亟登班资歴践顷将军辟士权资孙楚之坐筹今防府抡材复奬马宫之射策无忘辨防以宣程品日省月试用劝百工可尚书工部员外郎
　　屯田员外郎
　　授游子骞屯田员外郎制　　苏　颋
　　勅通直郎行殿中侍御史河北道度支营田使游子骞在公必愼临事克诚言用身谋智为心计顷持宪简尝骛使车徃则甄明动惟益宜登仙署之列伫揔公田之事【一作重】可尚书屯田员外郎散官如故
　　授宋晦屯田员外郎制　　　贾　至
　　勅行殿中侍御史宋晦质性温敏行能详实再策名于霜简久更事于輶轩理必有常条而不紊礼闱举直郎署求才俾廽秋宪之威以佐冬官之属可屯田员外郎授苏彰【总目作漳】屯田员外郎制　崔　嘏
　　勅具官苏彰尝以艺能升宪府闻其奉使亦甚称职徃来万里勤劳一心而卧疴经时赐告逾歳迁居粉署用应星文勉思覆被之荣无沗握兰之美可屯田员外郎
　　虞部员外郎
　　授刘绎【总目作泽】虞部员外郎制　孙　逖
　　门下朝散大夫行河南府仓曹叅军关内道度支判官上柱国彭城县开国侯刘绎绪【一作署】业清华行能修饬表通明于吏迹持雅正于公心幕府徴才久闻成效星台列位冝膺俊选可尚书虞部员外郎余如故
　　授丘纾陈鸿员外郎等制　　元　稹
　　勅朝议郎行左补阙上柱国丘纾谏诤之臣入言于宻勿之际群下莫得而知然而政有污崇由尔之得失也朝议郎行太常博士上柱国陈鸿礼秩之官草仪于朝廷之内四方之所观听是以察其事为见尔之能否矣以尔纾久于侍从可以序迁以尔鸿坚于讨论可以事举并命省闼足谓恩荣愼乃攸司无违夙夜纾可膳部员外郎鸿可虞部员外郎
　　水部员外郎
　　授王琪水部员外郎制　　　苏　颋
　　门下宣议郎试大理评事王琪奕代儒雅门传教义风襟育粹词韵含清虽职尚安卑而才方致逺连枝席宠爰暎于棣华起草升荣俾光于兰握可朝散大夫水部员外郎主者施行
　　授郑浑水部员外郎制　　　常　衮
　　勅朝散大夫【集作郎】殿中侍御史内供奉赐绯鱼袋郑浑族华才俊风韵朗然礼以约已学以润政常在清选久于持纲防平简直甚有名望旧制尚书郎缺以殿中执法次补之服我新命用循阶歴可守尚书水部员外郎散官如故
　　授张籍水部员外郎制　　　白居易
　　勅登仕郎守国子监博士张籍文教张【集作兴】则儒行显王泽流则歌诗作若上以张教流泽为意则服儒业诗者冝稍进之顷籍自校秘文而训国胄今又覈名扬称以水曹郎处焉前年以来凢歴文雅之选三矣然人皆以尔为宜者岂非笃于学敏于行而贞退之道胜邪不与之宠名何以奬夫【集作与之宠名可以奬夫】不汲汲于时者可守尚书水部员外郎散官如故






　　文苑英华卷三百九十二
　　钦定四库全书
　　文苑英华卷三百九十三　宋　李昉等　编宪台一
　　御史大夫
　　授尹思贞御史大夫制　　　苏　颋
　　门下国之副相位亚中台自非【旧唐书作匪】邦直孰司天宪银青光禄大夫将作大匠【隋炀帝改匠为监唐初复旧天寳中再为监今尹思贞除命在开元初英华作大匠是矣或以为监非】天水郡开国公尹思贞贤良方正硕儒耆德刚不防缺清而畏知简言易从庄色难犯徴先王之体要敷衽必陈折佞臣之怙权拂衣而谢故以事闻海内名动京师鹰隼是击豺狼自逺必能条理前弊发挥旧章宜承弄印之荣式允登车之志可御史大夫封勲如故主者施行
　　授宋璟御史大夫制
