<!-- { "loadSidebar": true } -->
　　夫帝王之道，必崇经略。有其时，无其人，则弘济之功或阙，有其人，无其时，则英武之志不伸。至于能成王业者，惟人时合也。自晋国内难，七载于兹。桓玄篡逆，虐逾董卓，神怒人怨，其殃积矣。可乖之机，莫过此也。以陛下之神武，经而纬之，驱乐奋之卒，接厌乱之机，譬犹声发响应，形动影随，未足比其易也。且江淮南北，户口无几，公私戎马，不过数百，守备之事，盖亦微矣。若以步骑一万，建雷霆之举，卷甲长驱，指临江会，必望族草偃，壶浆属路。跨地数千，众逾十万，可以西并强秦，北抗大魏。拓境开疆，保宁社稷，正在今日。如使後机失会，豪杰复起，枭除桓玄，布惟新之化，遐迩既宁，物无异望，岂惟建业难屠，江北亦不可冀。机过患生，忧必至矣。天与不取，悔将及焉。惟陛下览之。（《晋书·载纪·慕容德传》，又《十六国春秋》六十三作韩讳。）
韩讠卓
讠卓，范弟，仕慕容德，为尚书右仆射。

　　○上疏正户籍

　　二寇逋诛，国耻未雪，关西为豺狼之薮，扬越为鸱之林，三京社稷，鞠为丘墟，四祖园陵，芜而不守，岂非义夫愤叹之日，烈士忘身之秋。而皇室多难，威略未振，是使长蛇弗翦，封豕假息。人怀愤慨，常谓一日之安，不可以永久，终朝之逸，无卒岁之忧。陛下中兴大业，务在遵养，矜迁氓之失土，假长复而不役，愍黎庶之息肩，贵因循而不扰。斯可以保宁于营丘，难以经措于秦越。今群凶僭逆，实繁有徒，据我三方，伺国瑕衅。深宜审量虚实，大校成败，养兵厉甲，广农积粮，进为雪耻讨寇之资，退为山河万全之固。而百姓因秦晋之弊，迭相荫冒，或百室合户，或千丁共籍，依托城社，不惧熏烧，公避课役，擅为奸究，捐风毁宪，法所不容。但检令未宣，弗可加戮。今宜隐实黎氓，正其编贯，庶上增皇朝理物之明，下益军国兵资之用。若蒙采纳，冀裨山海，虽遇商鞅之刑，悦绾之害，所不乱也。（《晋书·载纪·慕容德传》，又《十六国春秋》六十三。）
段晖
晖仕慕容超，为尚书左仆射左军将军，拒刘裕战死。

　　○称藩姚兴议

　　太上囚楚，高祖不回。今陛下嗣守社稷，不宜以私亲之故，而降统天之尊。又大乐诸伎，皆是前世伶人，不可与彼，使移风易俗，宜掠京口与之。（《晋书·载纪·慕容越传》，又《十六国春秋》六十四。）
张华
华仕慕容德，为给事黄门侍郎中书令，超嗣位，累迁尚书左仆射。

　　○称藩姚兴议

　　若使侵掠吴边，必成领怨。此既能往，彼亦能来，兵连祸结，非国之福也。昔孙权重黎庶之命，屈己以臣魏；惠施惜爱子之头，舍志以尊齐。况陛下慈德在秦，方寸崩乱，宜暂降大号，以申至孝之情。权变之道，典谟所许。韩范智能回物，辨足倾人，昔与姚兴俱为秦太子中舍人，可遗将命，降号和。所谓屈于一人之下，伸于万人之上也。（《晋书·载纪·慕容超传》，又《十六国春秋》六十四。）
北燕
冯跋
跋字文起，长乐信都人，慕容宝僭号，以为中卫将军。慕容熙袭位，惧诛，逃于山泽。寻杀熙立高云，拜使持节侍中都督中外诸军事、征北大将军、开府仪同三司、录尚书事、武邑公，云死。以晋义熙五年僭即天王位，改元太平。至宋元嘉七年死，在位二十二年，谥曰文成皇帝，庙号太祖。

　　○郎位下书

　　义贵适时，不必改作。故陈氏代姜，不徙齐号，宜即国号曰燕，建元太平。（《十六国春秋》九十八）

　　○下书葬高云

　　昔高祖为义帝举哀，天下归其仁。吾与高云，义则君臣，恩逾兄弟。其以礼葬云及其妻子，立云庙于菲町，置园邑二十家，四时供荐。（《晋书·载纪·冯跋传》，又《十六国春秋》九十八。）

　　○下书除前朝苛政

　　自顷多故，事难相寻，赋役繁苦，百姓困穷。宜加宽宥，务从简易，前朝苛政，皆悉除之。守宰当垂仁惠，无得侵害百姓，兰台都官，明加澄察。（《晋书·载纪·冯跋传》，又《十六国春秋》九十八。）

　　○下书令民植桑柘

　　今疆字无虞，百姓宁业，而田亩荒秽，有司不随时督察，欲令家给人足，不亦难乎！桑柘之益，有生之本。此土少桑，人未见其利，可令百姓人植桑一百根，柘二十根。（《晋书·载纪·冯跋传》，又《十六国春秋》九十八。）

　　○下书令境内不改葬

　　圣人制礼，送终有度。重其衣衾，厚其棺椁，将何用乎？人之亡也，精魂上归于天，骨肉下归于地，朝终夕坏，无寒暖之期，衣以锦绣，服以罗纨，宁有知哉！厚于送终，贵而改葬，皆无益于亡者，有损于生。是以祖考因旧立庙，皆不改营陵寝。申下境内，自今皆令奉之。（《晋书·载纪·冯跋传》，又《十六国春秋》九十八。）

　　○下书建大学

　　武以平乱，文以经务，宁国济俗，实所凭焉。自顷丧难，礼坏乐崩，闾阎绝讽诵之音，後生无庠序之教，子矜之叹，复兴于今，岂所以穆章风化，崇阐斯文！可营建大学，以长乐刘轩、营丘张炽、成周翟崇为博士郎中，简二千石已下子弟年十三已上教之。（《晋书·载纪·冯跋传》，又《十六国春秋》九十八。）
冯素弗
素弗，跋弟，仕慕容熙，为侍御郎小帐下督。高云僭位，以为昌黎尹抚军大将军，封范阳公，迁司隶校尉。跋僭位，以为侍中车骑将军，录尚书事，进大司马，改封辽西公，镇营丘。

　　○乐浪公主下嫁蠕议

　　前代旧事，皆以宗女妻六夷，宜许以妃嫔之女，乐浪公主不宜下降非类。（《晋书·载纪·冯跋传》，又《十六国春秋》九十八。）
卷一百五十一
前秦
苻洪
洪字广世，略阳临渭氐人，刘曜僭号，封率义侯，後降石虎，拜冠军将军，迁龙骧将军，封西平郡公，虎死，遣使于晋来降。永和六年拜征北大将军、都督河北诸军事、冀州刺史，封广川郡公。寻自称大将军、大单于、三秦王，为麻秋所鸩死，苻健僭号，追谥曰惠武帝。

　　○谏杀朱轨

　　臣闻圣王之御天下也，土阶三尺，茅茨不翦，食不累味，刑措而不用。亡君之驭海内也，倾宫琼榭，象箸玉杯，截胫剖心，脯贤刳孕，故其亡也忽焉。今襄国、邺宫，足康帝宇，长安洛阳，何为者哉？盘于游田，耽于女德，三代之亡，恒必由此。而忽为猎车千乘，养兽万里，夺人妻女，十万盈宫。尚书朱轨，纳言大臣，以道路不修，将加酷法，此自陛下政之失和，阴阳灾暴降霖雨七旬，霁方二日，虽有鬼兵百万，尚未及修之，而况人乎！刑政如此，其如史笔何！其如四海何！特愿止作徒，休宫女，赦朱轨，允众望。（《晋书·载纪·石虎传》上，尚书朱轨与中黄门严生不协，会大雨霖，道路蹈滞，因谮轨不修道虎杀之轨之囚也，冠军苻洪谏云云，又见《十六国春秋》十七。）
苻健
健字建业，洪第三子，嗣位，去秦王之号，称晋爵。寻自称晋征西大将军都督关中诸军事、雍州刺史，略定三辅，以晋永和七年自称天王大单于，建元皇始。其明年僭即皇帝位，在位四年死，谥曰明皇帝，庙号世宗，後改曰高祖。

　　○下书求贤

　　其自公卿已下，岁举贤良方正孝廉清才多略博学秀才异行各一人，或献书规谏，或面陈朕过。其悉以闻，勿拘贵贱。（《十六国春秋》三十四）

　　○指河誓弟雄及兄子菁

　　若事不捷，汝死有如何，无相见也。（《御览》四百八十引《晋中兴书》）
苻生
生字长生，健第三子，以晋永和十一年僭即皇帝位，改元寿光，在位三年，为苻坚等所杀，谥曰厉王。

　　○下书用峻刑极罚

　　朕受皇天之命，承祖考之业，君临万邦，子育百姓，嗣统以来，有何不善，而谤读言之音扇满天下！杀不过千，而谓刑虐。行者比肩，未足为稀。方当峻刑极罚，复如朕何？（《晋书·载纪·苻生传》，又《十六国春秋》三十五。）
苻坚
坚（一名文玉），字永固，健弟雄之第二子。健入关，拜龙骧将军，以晋升平元年杀苻生，僭称大秦天王，在位二十九年，改元三，永兴、甘露、建元。以晋太元十年为姚苌所执，缢之新平佛寺，谥曰庄烈天王，苻丕僭号，改谥曰世祖宣昭皇帝。

　　○燕平下诏大赦

　　朕以寡德，猥承休命，不能怀远以德，柔服四维，至使戎军屡驾，有害斯民。虽百姓之过，然亦朕之罪也。其大赦天下，与之更始。（《十六国春秋》三十六）

　　○以邓羌为镇军将军诏

　　司隶校尉，董牧王畿，吏责甚重，非所以优礼名将，光武不以吏事处功臣，实贵之也。羌有廉李之才，朕方委以征伐之事，北平匈奴，南荡扬越，羌之任也。司隶何足以婴之，其进号镇军将军，位特进。（《十六国春秋》四十二）

　　○沙汰众僧别诏

　　朗法师戒德冰霜，学徒清秀，昆仑一山，不在搜例。（《高僧传》五，又《十六国春秋》四十二。）

　　○下诏简学生受经

　　新丧贤辅，百司或未称朕心，可置听讼观于未央南。朕五日一临，以求民隐。今天下虽未大定，权可偃武修文，以称武侯修文，以称武侯雅旨。其尊崇儒教，禁老庄图谶之学，犯者弃市，妙简学生，太子及公侯百僚之子，皆就学受业，中外四禁二卫四军，长上将士，皆令受学，二十人给一经生，教读音句，後宫置典学，立内司，以教掖庭，选阉人及女隶敏慧者，诣博士授经。（《十六国春秋》三十七）

　　○下诏分遣侍臣问民疾苦

　　朕闻王者劳于求贤，逸于得士，斯言何其验也？往得丞相，尝谓帝王易为，自丞相违世，鬓发中白，每一念之，不觉酸动。今天下既无丞相，或政教沦替，可分遣侍臣，周巡郡县，问民疾苦。（《十六国春秋》三十七）

　　○下诏微张天锡入朝

　　凉州刺史张天锡，虽称藩受位，然臣道未纯，可遣使持节武卫将军苟苌、左将军毛盛、中书令梁熙、步兵校尉姚苌等将兵临河西，遣尚书郎阎负梁殊衔命军前下书，征天锡入朝。若有违王命，即进师扑讨。（《十六国春秋》三十七又七十四）

　　○下诏论平凉州及索头功

　　张天锡藉祖父之资，承百年之业，擅命河右，叛据偏隅，索头世跨朔北，中分区域，东宾秽貊，西引乌孙，控弦百万，虎视云中。爰命两师，分讨黠虏，役不淹岁，穷殄二凶。俘降百万，阙土九千，五帝之所未宾，周汉之所未至，莫不重译来王，怀风率职。有司可速班功受爵，戎土悉复之五岁，赐爵三级。（《十六国春秋》三十七）

　　○诏慕容冲

