<!-- { "loadSidebar": true } -->
　　十八日王昌等到得汝书并寄来生日信物依数并领知汝与诸幼各安此中上下并如常汝可勿忧只是闻得迎孙患痢甚忧得王昌来时书中只言稍减次日送黄清急脚囘书中并不言增减以此不能无忧才得婆孙稍安又却大姐患痢料得煎迫可知医人须着照管且频与钱但于房钱内取及他事少钱使但于房钱内随多少取使不须先来问也只是分明上厯记数与随手印押夏陆二人或请一月米各与五石昨送香合来依常年例各与酒一瓶侯威亦与一瓶汝昨寄文字比旧甚进可惜中止已得涂辙可以力进也吾此公事絶少渴已减但瘦少力及耳听渐重然未甚妨事皆可勿忧此后恐人便渐少但过十日无人便发书即于递中附一信来此外夏热各好将息六月二十三日押付发颍酒二瓶且可吃亳酒更不及团茶新旧三饼　纸请取一月九舅作捉箔场亦须照管　排祭事已指挥王昌也只是祭文不知用不用速与问如用时覔一个本子寄来盖全不知体面也更是灵驾起时百官皆服初丧恐代拜要孝衣更早擘画　韩维龙图昨因何出辞颍求襄何故不得而得汝问冲卿便知书中报来待发书往汝略要知尔　谢上表到多时因何不传若传人言谓何及今诸事有何议论亦问冲卿便知子细报来此中如井底　焦秘校所论如何且频与见彼新自南来必载柴米来如无时速报来　曾学士处国史送来足也未或未足早取令足报来
　　又【熈宁四年】
　　昨晚令此防送兵士将书去今早果是送汝兵士囘得汝书知到颍安乐顿解千万忧想自此三五日因人或县递频附一信来也他事若渐有次绪亦言来谢大伯花园与漕口庄帐曾问当未花园目见如果可买亦缓为之庄难看勿慿説者切在子细也吾今日已在假余事续书言去二月二十三日押　所云州官来则复谒思之未便如倅幕县宰须一先谒常礼不可阙也写书了又思得此助役事方欲议行人户惊骚见説颍亦如此旦夕得安抚文移陜西军贼扑灭已多其余些小溃散更俟续报若一成定揲则过圣节可陈乞尔恐知恐知二哥一向不得书忧损忧损吾却且视事盖不请假亦自可下表在亳时如此也此中呉寺丞久不安似虚劳恐知恐知
　　又【同前】
　　近送配军人行有书去必到寻而急足囘得汝书知在颍安乐甚慰甚慰数日无书去为等姚都官行然家中上下安乐别无事可勿忧吾在告已十余日二哥自京有书来言自家求休退都下别无议论西事亦不如传闻别无警急但一二相爱者恐时方恶人求退惧有不如意事尔若止如此苦无可卹三五日欲遂入削尔恐知恐知候入削了去报也韦保屋必已下手也如前所説甚好只是郭天锡不可专委须自挂心韦保屋了汝且谋归要去时却去此中近故也州官尽曾看否且与周旋续思颍诗何为却不刻石问得言来更数事别有画一向热好将息频附书归三月五日押付大哥　襄州酒二瓶不甚好但少胜颍尔少吃发风物酒亦少饮千万千万科塲尚逺勿甚劳也
　　又【同前】
　　初六日姚都官行令急足随去附书并酒计昨日已到也前日扬婴入州得汝书并信物等并足知汝在彼安乐甚慰此中内外并如常吾在假已十七八日表并劄子冩下数日迁延未发今日待发凌晨忽闻边事警急又却未敢发然素计蹉跌身心躁挠无地自容盖悔恨者去就之计不能自决若去秋在颍便陈乞安有今日之悔到蔡又直迟疑至今是自家做得今欲归咎何人然昨为黎教授云云遂陷惑至此初八日决已发表封递角次又得黎书切怪在假仍戒勿轻发遂又迟疑信知是一寃家寃家边事未有涯自家退计杳未有也汝书言待盖草堂并庵此不急之务不是汝去时议定且只脩房钱急因何又却及此吾此书到切更勿议盖也那取人工物料钱物等韦保屋脩了更脩取此房钱急处千万千万今此书只为言此一事切听切听此外好将息频附书归三月十一日押付发　谢家园子前书已言去庄帐子不要今却附去致庄之説且已候汝归细议也有説有説
　　又【同前】
　　刘宗去后防送人囘得汝书知汝在彼安乐甚慰只是知二十三日方卓立韦家屋子约须一月方了不知汝甚时归得本望圣节前到家尔兼渐向热宜且归也此中上下并安可勿忧吾已出防五六日本为西贼惊传今得诸处关报皆云招捉溃散无多也吾之进退自此以后自决于心如事从容希恩礼悠悠之谈相悮至此也刘宗去时书中事甚详此更不多言文论并诗频作甚好惟愈熟则工矣青州两料职租不久来当尽送去脩房钱也恐知云遣郭天锡日望其来此外好将息三月廿五日押送大哥　二哥此中亦久不得书可怪可怪
　　又【同前】
　　前日两步阙兵士防送行有书并掩子必到今日蔡州大风微雨寒思汝数日前尽将绵衣寄归不知彼中隂晴与此同否忧汝骤寒都无绵衣吾与娘忧心不能安今立走急足送绵衣去急足到立便令囘或汝归时带来亦得未归先遣囘亦得余事前书已説也好将息四月九日押送大哥
　　又【同前】
　　近两步阙押卖药人去有书续又专遣急足送绵衣去有书计皆已到今日郭顺来得汝书知在彼安乐甚解忧想此中老幼各安可勿过忧蔡人今岁絶不疾疫但寒暑不常昨初九日大风寒所以专令送绵衣去及问郭顺乃云九日颍州大热方解忧心郭顺云脩造有次第汝欲二十头可归然不知何故更令郭天锡先归也累书云问汝归日皆不言娘甚怪然韦业了其余小者可委刘宗大者必下乎未得也此中亦自有事要汝归面议此书到千万且归它事前书已详余好将息四月十二日晩押送大哥　二哥十头出京三五日到家恐知恐知
　　又【同前】
　　前日呉延平来得汝书知安乐近郭天锡来后便遣兵士作子等去望人到汝便离颍至今已八九日并无息耗不免忧疑盖颍蔡深夏不免人多不安故也此中内外甚安吾十九日已入却致仕文字若近例一削便允则旦暮间便有命尤要汝归故更遣急足去如人到尚未起来即速且归韦业已了只是屋下生活可委刘宗其余前书已言候汝归商量也所是准备吾归颍之计今更未暇汝但且归此中旦夕专望路中好将息四月廿六日午时押付发
　　与二寺丞【奕　熈宁三年】
　　自闻汝失意便遣郭顺去接汝次日又递中附书去方忧闷次今日刘玉自京来得汝八日书稍知动静若至颍见了大哥便先归则今应已在路得失常事命有迟速汝必防得应不甚劳心却是旅中不如意渐热难行故未免忧想若此书到尚在颍则且先归为娘切要见汝盖忧汝烦恼也汝切寛心求安如过亳州只约黎曹二君南台相见勿入城千万千万此外路中好将息此急脚子如路中逢见便带取囘一路使唤二月二十六日押付二哥奕













　　文忠集巻一百五十三
　　钦定四库全书
　　文忠集附録巻一
　　制词
　　初任制词
　　前乡贡进士欧阳某右河特授将仕郎试秘书省校书郎充西京留守推官替仲简来年二月满阙见任官月限满日即得赴任勅前乡贡进士邵景先等咸以乡举践于贡闱属亲校于艺文俾各升于科级特假讐书之秩式增结绶之荣郡县佐僚各分其任宜思勗励无旷乃官可依前件【知制诰陈从易行】
　　再任制词
　　前西京留守推官承奉郎试秘书省校书郎欧阳某辞擅菁英性推醇茂早登名于仕版遂从辟于賔筵懋学逾惇参筹有裕眷吾枢近尝以荐论逮课试之爰来固辨丽之可奬宜预属书之列仍迁管记之资徃服清阶善持素履可特授宣徳郎试大理评事兼监察御史充镇南军节度掌书记馆阁校勘【李淑行】
　　三任谪夷陵制词
　　勅镇南军节度掌书记宣徳郎试大理评事兼监察御史馆阁校勘欧阳某向以艺文擢参讐校固当宿业以荷育材近者范仲淹树党背公鼓谗疑众自干典宪爰示降惩尔托附有初诋欺罔畏妄形书牍移责谏臣恣陈讪上之言显露朋奸之迹致其奏述备见狂邪令寘严科用警偷俗尚轸包荒之念祗从贬秩之文往字吾民毋重前悔可降授守峡州夷陵县令替刘光裔今年七月成资阙散官如故仍放谢辞【柳植行】
　　四任量移光化军干徳县令制词
　　勅宣徳郎守峡州夷陵县令欧阳某以懿辞决科以敏智从事荐承俊选参校秘文偶弗慎于言阶廼自贻于官谴遽沿遐牒亦既逾年宜迁通邑之良且寄字人之剧余方甄録尔尚勉勤可特授守光化军干德县令替张宗尹来年三月成资阙散官如故仍放谢辞【王尧臣行】
　　五任复旧官制词
　　降授宣徳郎守光化军干徳县令欧阳某右可特授试大理评事兼监察御史充镇南军节度掌书记权武成军节度判官防公事替节度推官赵咸宁来年二月满阙散官如故仍放谢辞勅前降授崇信军节度掌书记监郢州酒税务朝奉郎试大理评事兼监察御史尹洙等向者咸以儒才籍于文馆旋坐朋防之累自罹降谪之科载轸淹沈特惟甄叙或朝闺复秩分寄于县章或府幕参谋差冠于賔序往防予命弥慎尔为可依前件【王举正行】
　　六任兼太子中允制词
　　勅镇南军节度掌书记宣徳郎试大理评事兼监察御史充馆阁校勘欧阳某朕意尚儒雅博考辞艺使优防并进以光我太平之业恩亦厚矣尔往参典校属以事谴防从荐引复叙官荣方思拭而庸宁限陞迁之次官坊美秩册府清涂嘉乃隽才尚勗来誉可特授守太子中允依旧馆阁校勘散官如故【聂冠卿行】
　　七任加骑都尉制词
　　勅夫三灵之交莫盛乎大旅四海以职毕奉于严禋还御端闱均庆緜寓矧待时髦之地素清儒馆之逰宜被徽章以甄英俊宣徳郎守太子中允充馆阁校勘欧阳某雅材毓秀吉履敦方副妙简于石渠防秘文于天禄列于俊薮光是珍羣属此推恩遽增勲级益励夙秉庸对宠嘉可加骑都尉余如故【呉育行】
　　八任知谏院制词
　　宣徳郎守太子中允充集贤校理骑都尉欧阳某右可特授守太常丞依旧充集贤校理知谏院事散官勲如故勅国家广辟言路崇设谏垣择方严之荩臣登争谏之清列责任尤重眷懐亦深向非练达民彛精详国体利权不能易所守贵势无以摇其心则安可劭厥清芬补予阙政以尔朝奉郎侍御史判三司都理分司轻车都尉赐绯鱼袋鱼周询等风猷鲠亮器范冲深并繇博古之文皆擢烝髦之选清心莅局交负干才议事飞章第扬风采佥询朝论亟简朕心宜进官聨徃参谏列尔其勤乃节行励于忠诚姑务罄谔谔之辞敷陈而亡挠岂宜持庸庸之计畏避以自安勉膺宠光式迟明效可依前件【孙拆行】
　　九任知制诰仍供谏职制词
　　勅夫出纳朕命裁成典诰号令风采布为法度所以炳焕皇业羽仪近着匪我俊乂曷膺是选宣徳郎守太常丞充集贤校理同修起居注知谏院事骑都尉赐绯鱼袋欧阳某高才敏识照依当世特立不倚拔乎其伦秉心粹中履道夷坦学探象之表文穷述作之源而自抱椠书林簪笔螭陛词皆体达虑不及私俾之代言必能复古用进七人之列遂参四禁之严岂惟序陞断自余志其于发挥藻润之业坦明深厚之体皆汝素蕴不烦训词可特授右正言知制诰依旧修起居注知谏院事散官勲赐如故【李有行】
　　十任充龙图阁直学士制词
