<!-- { "loadSidebar": true } -->
　　天下之美风猷崇五日重千秋欢心达于四海圣泽均于九州是日也天子以载诞昔辰同汉武猗兰之殿登髙抚政则圣文花蕚之楼皇帝乃御龙衮拱洪休申景命于万方防县赐明镜于百辟公侯伟其烂矣生光炯尔明发色洞秋水精涵夜月均曲池之引照或浅或深比太阳之圆明不盈不阙咨尔千品朂尔万官钦哉明主之锡训尔为臣之难手平者必正体静者必安水清则鉴澈表直则影端居燥湿而不变是之谓可久无小大而虚受是之谓内寛可以励心者坚白可以接翼者鹓鸾拟兹镜之在匣则何忧乎考槃于是羣公卿士警扈仙跸宠赉自天恩深此日执明镜者无所私其照对明镜者无所隠其质并陈力以効能各呈才而献术莫不再拜稽首奉承天子之休备有徳于咸一
　　金镜赋【并序】　　　　　　　崔　膺
　　镜之鉴也云不能蔽风不能摇涵虚待物物莫之挠有同君子执恒徳不惑于变故志而赋焉
　　太隂之精流为金英隠耀山谷待人啓明在镜未辨因和【疑作扣】得声良工懐择销链专诚我非工不能成器工非我无以发名于是考斗建天清波上飞焰日中铸成磨洗既毕澄莹秋日玉匣初开寒光飞出仰暎晴空天地洞通万象在中虚涵不穷湛为寒潭摇为飞电任在公以无心有妍媸而自见鬼无遁灵恠无隠形潜应变蚀气运青冥向阳乌而燧发照金波而水泠或青春晓霁挂于广庭照耀承霤皓景延昼乍见红顔之外透忽惊粉壁而中漏待物以虚无大不受烟萝遥列于阶前青翠倒写于堂后或夜悬髙阁或逺临澄江色合天而为一规分月而成双蟾跃影于藻井姮娥飞艶于前窓有时深房倚在暗壁隔帘帷之重掩诱云山而入隟方髙临以思见寥天之凝碧若乃穷隂岁暮风沙号怒云掩七曜而光絶波百川而影灭宇宙晦蒙我独皎洁羣物荡摇不挠澄澈时清则动日月而扬辉天昏则与氛雾而逈别人皆持此以饰容余将鉴之以明节
　　千秋镜赋【以鹊飞如向月龙盘似暎池为韵】　张　彚
　　伊惟仲秋日在端午我皇帝出震兰殿诞膺紫微祥光夜合佳气晨飞圣人作而万物覩固先天而天不违是以礼容之盛六叶交暎或体天以设轨或因时而布令乃啓新节献金镜刑于四海加于百姓虚以受物则万象必涵金以平心而九流惟正当其时也天宫戚里公侯卿士各荐其明用申知己虽大小而殊致必规圆而相似且夫考工垂典匠人有作或铸或镕是磨是削刻以为龙镂以成鹊初临玉扆透鸾景而将飞末树金墀拂菱花而不着徒观其用之则满舍之则虚固无私于物类非取鉴以焉如尔其提握见重光芒未歇若清潭之无比类瑶池之有月加以题古字隠盘龙无藏菲薄无漏纎浓暎空而天地且霁照逺而山河更重岂独淋漓玳瑁之床澄澈芙蓉之帐荧荧绮疏之下皎皎青楼之上有美人兮无良媒饰娥眉而相向者也所以吾君钦崇万化锡赉百官其表不枉其形必端诗所谓我心匪鉴岂不戒于游盘别有照象无疲含光未知方有期于见胆窃自比于临池傥先容之可致庶斯焉而取斯太原进铁镜赋【以清光含众象为韵】　　乔　琳
　　晋人用铁兮从革无方其或五金同铸百链为钢雕镌而云龙动色磨莹而氷雪生光烂成形于寳镜期将达于明王故有彻侯君【疑】守方物底贡择使而天骥共飞登车而海月相送妍媸之鉴已久肝胆愿呈者众镜之既明星衢是亨列照而三光共霁凝辉而四海俱清应人无疲知道不虚受处已不厚见心乎砥平若乃宇宙清朗提擕偃仰旁窥而山泽入懐俯视而云霄在掌虽因时而委照不物以呈象圆规可转处顺之物攸先劲质无亏持盈之道弥长墨客因进而歌曰金之精兮众寳所参镜之明兮羣象所含清至莹兮氛埃不杂明至察兮丑类相慙幸忝秦台之一鉴与飞鹊而图南
　　镜花赋　　　　　　　　　何　据
　　金镜精寳兮珠秀华台插瑚之树钩垂菡萏之花暎若无质循则有体洞碧空其何际湛清潭其絶底鸾舞翮于曈昽龙怒鳞于清泚淮南王悬而玩之东方朔见而称曰此瑾瑜之荣碝磩之英负隂而内景氷澈面阳而外景花明惚兮恍其中有象杳兮冥其中有精尔乃遇妖闲之佚女淘【疑】清爽之芳时争捧鸳匣临乎凤墀既翻轮而隠耀又飞花以生姿如玉之明如雪之皎度翠壁以星落薄乘鹿而霜皛拂髙凌深縁隟入奥乍灭没而在空遂迷失其所造徒美夫不根不蔕扈扈煌煌若汉臯灵媛解仙佩洛川神女献明珰似珠水【梁简文镜铭水净珠明】之皎皎日月之相望芒角璀错罔两摇扬至用在无兮抟之不得极虚为有兮应而不藏淮南王曰防哉大夫之体物也
　　古镜赋【以明达古今鉴无善恶为韵】
　　此镜何代良工铸成四规是彻百链弥轻裁氷比丽止水侔清时开寳匣以厌山精时既荷于提挈敢有疲于将迎所以图象必尽运【疑】态必呈天地不藏毫髪不形恱孤鸾之舞影怨垂泪之表情晓挂玉堂将助晴阳之照夜流金鹊不让太隂之明夫其月曙开奁窓昏啓闼目短自见因君以达髪乱未理待我将豁曩者久积氛雾半沾沙土蟾埋影涩痕深翳聚其性不耗其器不窳何造化之寄物歴春秋之万古幸得懐铅再治负局斯临盘龙发彩生隂箧笥见赏缁尘不侵鉴穷髙逺光烛湮沉举弃物于未发喜昔人之遗音【未见今字官韵】何异荆山辨玉丰城识劒蓂荚亏而转丽乎【疑】氷铺而不陷近日而阳燧无焰向人而髪夺鉴若乃秦楼对月魏乘临珠共照而车中转丽双明而台上不孤持衡在人铨署重其进退元不逺掌握通于有无夫其创物斯妙成规作典盖视有同异而鉴无深浅秦得金以龙兴夏亡玉而国翦喻无不至作戒示于后昆湛而不流比水通于上善国工是作端形是托将审已于寸心察众人之所恶
　　照寳镜赋【以殊寳潜翳照之必呈为韵】　　王　起
　　先贤链金镜之英照懐寳之精寳之产兮逾秘镜之莹兮至明藏诸土中虽沉埋而为恨引于地表终错落而皆呈将竭工巧灼烁坚贞以通幽为用以利物为情岂惟雕盘龙而耀彩镂飞鹊而増荣若乃金玉方潜珠玑未出或山薮而埋照或土石而混质连城之价蔑闻照乘之光遂失虽卞和之欲献我色犹深虽随侯之见求我藏犹密然后玉匣啓银华溢用物而不将不迎随人而无固无必乃夜入榛芜傍求瑾瑜氷彩前射月华正孤将善价而无隠与佳气而相符在楼台之中我用无展当蓝田之下厥道斯殊遂使的皪珠色朗然合契皎洁琼华洞然无翳时暎山之气乍透菱花之际璞由是而成琢金因之而作砺是知镜能融朗寳莫沉潜彼照胆而必彻此藏器而无淹集琬琰之资鸾形乍合腾磨砻之色虹气斯占固其涵清明之质体虚无之道满堂由是而获珍厚地讵闻乎藏寳岂比夫魏宫之所施秦台之所持鍳铅华之小者曷懐异而求之况有处幽沉戢光耀愧无不琢之质复仰无私之照
　　山鸡舞镜赋【以丽容可珍照之则舞为韵】　皇甫湜
　　有珍禽兮在南土金碧其容质蔽蔽【二字疑】其毛羽翫夫色必自鉴以呈形爱其仪故乃见而屡舞从裔壤贡丹墀未识僛僛之状徒观采采之姿是询孺子爰发此思知照水而自窥尚且心乎爱矣俾对镜而言舞不劳歌以送之于是烂出雕笼莺成绮翼奇章若缋翠彩如织瞥然影起乍蹀以多姿歘尔形分遂蹁跹而可则苞七步之节奏备八佾之程式俄俯仰乍逡巡透雪彩而姿逸洞银华而色新锦臆双呈因疑其若合花毛两向未知其孰亲【一作真】视月中兔形自隠窥台上鹊影慙陈骇目自遗百戏忘飡奚顾八珍对百链而流睇翻五色而交丽异巴渝而折旋类夏采而行缀摇金距知非善鬬所为转朱身庶与来仪相契方激昂而匪懈将偃仰而增锐谁云不节之仪式表能勤之继暎朱光而影耀射金景而私照两邉而分寸不差一体而纎毫必肖类凤因箫感哂鹤为琴召岂假为冠于汉然仰我威容不同似木于齐方称乎观妙宜其鸾回于绮殿雪落于青琐虽自好而则然必假鉴而获可变态尽其妍不曲折拟诸形容幸无私于一照庶余光而可从
　　第二【同前韵】　　　　　　　　赵殷辂
　　鸡开美锦镜隠蟠龙鸡则彪炳兮五云之状镜则清澄兮止水之容是得比形鼓舞偶影相从防初临向月轮而回眸婉婉翩翾将顾暎菱花而叠足重重质貌既异威仪可覩进退雅符于节奏曲折冥契于规矩投身宛转若赴箫韶之音矫翼连轩似合桑林之舞形其动矣影亦随之类埙篪之并得同律吕之相追故人之视焉知分形之有别禽之恱也谓一体之无疑不驰心于緑水自结念于丹墀岂比夫在仙都而思晓入雅颂而兴诗者哉徒观夫鸡不倦临镜无疲照覩其形而屡舞谓其侣而相召宁知大乐之同和自合无声之要妙且鉴物兮在我故欲照兮无可无不可其禀气也合徳谅兹舞而有典兮有则傃日而鸣遇隂而息鸡之在镜类鸾翔之入云空镜之纳鸡若朝霞之暎潭色原其始也徘徊山谷绵歴星辰每念栖于丹阙兹获贡于虞人由是辞荒徼入函秦优游青禁顾盼紫宸则昔之在山也虽蕴姿而谁语今之舞镜也方呈质以効珍孰与夫翻飞青崖之侧照【一作昭】彰幽洞之滨五徳备兮其容不细众彩焕兮厥状逾丽幸朗鉴之斯临奠【疑】献奇于魏帝屈刀为镜赋【以神仙异术变化无方为韵】　崔　护
　　惟刀镜之异名共坚刚以为质懿灵仙之手泽得微妙之心术铦锋始拔乍盘屈以规圆明鉴俄成骇拂拭而光溢则知道艺之秘变化之神实希夷而有徳宁积习而可臻瞥然而电影初散焕尔而菱花已新用不假物力非因人可以矫而揉可以引而伸歘应手以从革烂含光而足珍霜刃既摧氷光乃见自金镮而耀彩入寳匣而增绚道髙栾氏鄙喷酒而雨飞术迈壶公轻投杖而龙变谅成形于顾指岂勤力于铸錬在剸剖之则遗将妍媸而必辨仙术斯逺人情匪量虽五金劲质百链纯钢或巻舒而在意信妙之无方利用无亏同切玉于周后明辉既就齐照胆于秦王轶前志而称奇着幽经以标异始挈而雄铓若失屡照而清光不匮覩神迹之昭彰识灵诀之奥秘是将手以为炭心以为炉既可引而可屈亦何有而何无考乎诚与而契稽乎理为道之俱异哉术亦无诈将本之于神化法不可传徒仰之于列仙虽改其状不沦其坚初径挺以绳直终青荧而月圆昔也为刀则犀兕之可断今也作镜知鉴照之无偏傥或收于一割与鸾影而莺迁










　　文苑英华巻一百五
　　钦定四库全书
　　文苑英华巻一百六　　　宋　李昉等　编器用五
　　卧读书架赋一首　　　鸡距笔赋一首
　　五色笔赋一首　　　　笔赋一首
　　斑竹笔管赋一首　　　石砚赋二首
　　孔子石砚赋一首　　　书轴赋一首
　　獭皮书袋赋一首
　　卧读书架赋　　　　　　　杨　烱
