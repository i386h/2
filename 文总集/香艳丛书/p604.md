<!-- { "loadSidebar": true } -->
　　绣蓉，姓李氏，金陵人。姿容端丽，丰韵苗条，正如初日芙蓉，晓风杨柳。其妹紫蓉，态尤艳绝，双翘瘦不盈指，凌波欲渡，翾风疑仙，且复发不加泽，肌不留手，非尘寰中寻常女子也。鸨母尤怜爱之，居以为奇货。陈生，吴门名下士也，一时多以伟器目之，而生亦毅然不作第二人想。顾负才不羁，喜作狭邪游，白纻征歌，红牙按拍，时复跌宕绮筵，有所属意。春间以就试，故僦居白下，见绣蓉悦之，因与定情。旋见紫蓉，疑以为神仙中人，会当破瓜之年，正殷择婿，生许贮以金屋。紫蓉私幸得人，遂杜门谢客，筵席无生不复侑酒，非生至，亦不出户。三月间遂作眠香会，昵枕低帷，情好益笃。无何紫以孕告，促登簉室。生家非素封，而又夙秉慈训，未敢遽告，进退维谷，渐至积愁成疾。母知之而无如何，惟诫以揣摩精进，得意秋风，虽为之脱籍，不汝靳也。顾生流连已久，学业稍荒，紫时规之，仍复狂游如昔。紫知其不可以虚言勖也，使居己院，下帷攻苦，青灯佐读，红袖添香，朝夕罔倦，复为之考勤惰，课工拙，操业少怠，即白眼相加，竟以青楼作绛帐焉。鸨母欲夺其志，矢不渝。比生入闱，绣佛长斋，焚香顶祝，属望之切，逾于生母。揭晓之夕，侦者四出，仿徨中夜，杳无好音，则手合鸩药一刀圭，持谓生日：“若不得志，则足为妾地道者，赖有此耳。”生为泫然。漏四下，喧声达户外，盖报捷者，知生匿院，而踪迹之也。生闻捷之下，惊喜欲狂，旋议践前约。鸨母复故索千金以靳之，姬以好事多磨，濒死者再，鸨母知其不可夺也，乃归生。未逾月，举一子，戚里之赴汤饼会者，咸以阿侯绝类其母，群请见之，惊为天人，于是无不艳生之遭际焉。呜呼！如紫蓉者，抱一死相从之念，具百折不回之志，而其事竟成，谓非造物者怜其情而丰其遇欤！ 
　　孔芝，姓叶氏，乳名庚庚，吴中弹词女郎也。年十七八，绝代容华，孤芳自赏，性复狷洁，不屑为侧媚态。招者必多方罗致，始珊珊而来，意有所许，辄终日无一语。盖艳如桃李，凛若冰霜，诸年少无敢狎之者。茂苑颜生，饶于赀，弃书而贾，年逾弱冠，恂恂如处子，虽居邻柳巷，曾未一作狎邪游。人或以妓箑索书，辄正色却之，谓“此龌龊物，何足污我管城子耶？”途遇姣好，即避道引去。咸谓柳下风规，于今复遘矣。一日值戚家初度，生往祝，识孔芝于席间，举止端庄，丰神淡远，生阴念院中人大都流荡，不意有温存若此者，心深怜惜。迨酒阑人静，孔芝回眸一笑，妖艳无匹，非复平时庄重，生亦神迷志乱，几不自持。由是时相过从，渐通款曲，姬亦屡过其家。狎昵既久，订以婚嫁，虽不及乱，却有甚于画眉者。无何，生别有所属意，曰戌卿，榜人女也。遂与姬踪迹稍疏。旋生以重金啖戌卿父，事成，涓吉有期，日夕仿徨，营谋金屋，亦无暇视姬。姬侦得其详，伪为游虎阜，雇坐戌舟，入舱平视，见戌卿亭亭玉立，眉目如画，自顾以为不如，偶与倾谈，两情自洽，且言：“苗条若此，我见犹怜，无怪郎君之眠思梦想也。”戌不解，急询颠末，曰：“妾孔芝，郎君非他，乃颜生耳。”彼此解颐，化妒为爱，戌且欲孔共事颜生。姬曰：“此事大难。”因与戍商为接木移花计。至期，彩舆至门，及出，则孔芝也。方错愕间，门外七香车又至，升堂揭帘，则戌卿也。各盈盈而拜，生因两纳之。生妇素贤，两女曲意承顺，暇则孔芝拨琶琶丁丁然，戌卿唱棹歌一阕，闺闹乐事，无以加也。颜生尝语人曰：“不图温柔乡佳趣，一至于此！”颜生得贤妇，拥二美，享人间艳福，果何修而得此哉？ 
　　红兰，吴门女子也。以家贫，隶乐籍，非其志也。媚态羞花，娇姿夺月，既入勾栏，名誉噪一时。顾姬于富贵家子视之漠然，而独与某生称莫逆，啮臂为盟，订以婚嫁。生虽世家，而非素封，力不能为之脱籍。姬郁伊寡欢，久之成疾。时有佣媪费姓者，姬所信任者也，知姬意之所属，因谓曰：“某郎虽好丰姿，然一穷措大耳。以娘子今日香名，何忧无巨公贵宦，以金屋为藏娇地耶？”姬曰：“始以媪为解人，何犹未知我心也？走马章台者，率皆纨袴儿，巨腹贾，谁似某郎之甘苦相怜者？彼也力绵，我也命薄，孽海茫茫，此生不知伊于何底矣？”媪曰：“果尔，我当为娘子玉成之，亦易事耳。”一夕，乘假母他出，负红兰至某生所，生惧不敢受，媪乃出红兰身契付生，曰：“我已为盗得此纸，彼虽知，无如何矣。”媪归，乃迹假母所在，而告以红兰逸去，寻觅数日，始同至生处见之。假母促兰归，兰誓死不从，媪曰：“此心变矣，速归取身契，讼于官，必得直。”假母归觅契，则无矣，不得讼。媪乃为调停，使生酬假母百金，而红兰竟归生矣。此媪其古之许俊、昆仑奴欤？ 
　　珍珠，钱江舟妓也，小字毛头，从假父姓陈氏。舟自桐江西来时，年仅十八，艳名噪于一时。面微丰，修短合度，清秀之气，溢于眉目。性淡泊，不似爱珠爱翠之媚人。故富商大贾辄远之，所与游者，类多文士，间解吟咏。邓尉山人方就宦浙西、应官听鼓之余，辄作狭邪游，而与姬为最昵，曾作品花诗百绝，珠和之，朗然有音节。亦善音律，月满江心，风敲篷背，唱《盘夫》、《廊会》诸出，执笛而倚之，清声发水上，随晚潮往来，闻之伤心。然珠亦不轻弄喉，意似不屑也。壬申之夏，邓尉山人与花痴方征逐于江上，日至其舟，是时莲蓬人、耐翁、之江一客辈，亦日策马而来，而珠傲睨之，故诸人亦遂舍之他去。惟生与花痴则始终无间。同时有郑君者，黔产也，曾令山阴，与珠善，珠方属意花痴，郑颇不怿，花痴乃谓珠曰：“郑君可从也。家毁于三苗，孑身就官，偶之，当不以妾媵齿。”越明年，花痴返暨阳，继又来江上视珠，复力劝之，珠意乃决。自此不常为冶游，俾珠得专意于郑，而生亦敛趾绝迹矣。甲戌年夏间，郑君握黄岩篆，为之脱籍携去，年盖二十有二，江上之人咸啧啧称之，以为如愿，谈者多喜珠之为人，而羡郑君之能识珠也。至花痴能成两人之好，而俾遂百岁之缘，为尤难耳。珠左颊近鼻处，有痣黑如蚕子，白璧之瑕，为相者所不取，然以石灰秫粉点之，则应手而落。其方固非甚秘也，则亦无损于珠之媚也。 
　　素琴，姓张，广陵人。其入章台时，年才及笄，姿容娟丽，态度娉婷，为红桥诸院之首，一时车马骈阗盈户外。姬视之殊落寞，客至略作寒暄数语外，即复翩然却入。惟闻文士谈诗词，则久坐不去，若有心会。与郡中某名士相昵，有啮臂盟，常言“愿为才子妇，勿作俗人妻。”将有成说，而贵介某欲夺之去，姬心颇不愿，招生至，闭户饮泣，目尽肿。苦迫于势，遂饮莺粟酪死焉。时癸酉孟秋之月也，于是好事者为葬于平山堂侧，埋香之日，素车络绎道中，诚青楼之佳话也。方姬服毒后，犹陪客饮，客强之作席纠，斟以酒，立尽数觥，死时犹带酒气，客色微酡，作桃花色，某生闻耗，方浴，徒跣而至，哭之恸，欲于墓旁盖屋树碑，后以当事者勿许，遂寝焉。闽中梦仙主人，追摹小像，神韵酷肖，枫溪逸史作诗四律题其图，并以吊之： 
　　溷迹红桥瞬数年，优昙一现总堪怜。 
　　生来体态原倾国，何处豪华欲比肩。 
　　紫玉肯藏金屋内，绿珠忍死画楼前。　　 
　　烟花从此无颜色，赢得萧郎泪似泉。 

　　百辆油车绕北邙，辚辚争送杜韦娘。 
　　玉棺七尺埋秋径，金榼千巡奠荔浆。 
　　短碣未镌长恨字，故衣犹剩辟寒香。 
　　最怜钱树因风折，谁把明珠十斛偿。 

　　断肠草露泛琼罍，饮罢犹斟北海杯。 
　　秋雨梧桐方落叶，春风豆蔻未含胎。 
　　登筵谁识花将谢，闭户旋闻玉已摧。 
　　千载红颜多薄命，冰魂何日梦中回。 

　　花下何人似蝶痴，经年替写旧丰姿。 
　　已令海上添精卫，漫向城头听子规。 
　　香箧但遗鲛室帕，银钩空挂象床帷。 
　　青楼不少知心侣，从此临妆懒画眉。 
浙西丽水生，亦有四律云： 
　　画眉窗下见婵娟，正是浓桃艳李年。 
　　素性自知冰作骨，琴心难遇月初圆。 
　　一痕帘影遮香玉，半帧湘汶涌妙莲。 
　　此是嫦娥离殿阙，应将补就有情天。 

　　强欲开成并蒂香，冶游底事太猖狂。 
　　东风未嫁花先落，流水无声恨正长。 
　　生未有缘看碧落，死原如梦痛黄粱。 
　　酒阑烛灺芳魂去，谢却人间错爱郎。 

　　记得樽前笑语溶，如何此会竟难重。 
　　粉锁钗坠辞同命，鬓影衣香怅乍逢。 
　　未许含情猜豆蔻，应知历劫掌芙蓉。 
　　可怜旧日探花客，酒醒香残泪渍浓。 

　　飘零身世比苕华，一现优昙最可嗟。 
　　白草无因飞蛱蝶，青骢何处听琵琶。 
　　魂销廿四红桥月，梦逐三千弱水涯。 
　　从此桃花三尺墓，行人指点笑村沙。 
　　某姬，讳其姓氏，行六，竹西人，寓于秦淮水榭。雏发未髻，艳名已噪，工度曲，当道招以侑酒，无虚日，座中无姬，举座为之不欢，其见重于人如此。姬寓利涉桥东，棐几湘帘，位置楚楚，客来煮茗清谈，凝妆相对，不作姊妹行妖冶态。入其室者，亦一尘不染，万念都消，以故士大夫益赏之。有世家子，一见悦焉，昵之尤甚，恒从姬游，弃缠头锦如粪土，惟恐不当姬意。姬亦感其情，欲委身事之。不谓香盟虽密，而好事多磨，卒以事相左不果，姬亦赴广陵，为沙咤利夺去。世家子有诗纪其事，哀感顽艳，妙绝一时，见之者无不嗟叹，斯亦情天之恨事已。 
