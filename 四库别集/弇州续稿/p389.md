<!-- { "loadSidebar": true } -->
　　初秋伏惟大王德履倍常集兹千福世贞不能事贵人退伏田野自戊寅再辱灰心世路偶有感证削迹道门言官之谬举与向者之见攻皆付之山神伎俩而已而大王拳拳念存且以东山之出推爱友于南溟之抟致望燕翼感悚徒切岂敢仰承惟是大币珎箑岁赐为恒野人烦暑尽除调饥有赖不敢不拜嘉耳后宫兰梦闻尚未协厚积时施且小节杯斚行当绳绳振振鄙日望之蒙委中和轩等诗及题对谨草古体大小七章以塞明教素不工大笔及拙于格对惟冀尊慈见亮周茂才名士书法时义皆可观蒙大王设醴之惠感深刺骨并此附谢不宣
　　
　　又
　　
　　下走天地长物丘壑余生麋性莫驯蜗涎自润虽挫名未尽或见齿于人间而削迹已深乆忘机于海上不谓大王恩深笃旧宛尔楚宫之穆生志切怜才念兹梁苑之枚叔岁厪命使躬贲王纶兕斚制自尚方褭蹄出于南徼竟陵所饷足骄叔夜之鎗成都可沽无俟阳昌之典饮醇何既报德难名
　　
　　又
　　
　　岁厪信使函致温纶如天之贶愈隆倾日之忱莫効敬惟襄国大王殿下温恭成性孝友禔身发政施仁美化既行于南国亲贤笃旧遥悰尚寓于中吴即枚叔之拜赐梁国何以过是惟孝标之陈谢湘邸恐不称焉下官濵海陋儒东山小隠偶承人乏误玷恩私薜荔不深远志化为小草桑榆渐迫文无但有当归于圣主未竭股肱之诚在私门遽罹手足之变方当愦瞀徒切悚惶仰挹大王之雄风难随神女之行雨下情无任感激瞻仰之至
　　
　　荅楚王启
　　
　　下官备员臬司托在宇庇尔时大王毓德东禁未接庻寮徒企音徽竟暌瞻仰嗣是十有五年大王应期御国礼士登贤义问仁声江澄岳耸下官烟霞成痼丘壑自私误来弓旌叨佐枢轴骏骨何补莵裘遂荒不谓踈逖之姓名荷蒙清燕之采録远劳命使勤宣德音餙奬逾涯惭汗无已太和胜地玄武真官承欲修治道途以便恭谒岂唯至念所当祗承亦是下情由来深愿苐此留省洊遘阻饥中产方困征输下户甫离沟渎祗有三四中贵一二勋臣但笃营生未晓縁事况下官虽有半面之识于此辈故非通财之交谨尔奉辞有孤来雅所赐币礼敢依数告完诸惟寛宥下情无任惶悚之至谨启以闻
　　
　　荅樊山王
　　
　　今寰宇丰洽文轨大同即朱邸诸贤王不获辞远游戴鹖弁以树干城之绩而获以清闲之燕寄悰毫翰流誉竹素抑何盛也乃者豫章三子侯大梁灌甫南阳子厚桂林云仙皆与不佞雅相闻固自琅琅一时然皆爵仅公乗禄等铜墨未有拥南面之尊佩緑盭之华而修三不朽之业如大王者也伏读训辞谦光蔼然循览诸什贲文以止令人敛袵嘉服世贞老矣少不如人今精已销亡矣大王过听而奬餙之不知其心之与髪俱短也鱼鸟之踪转入深僻方塞兑杜机収听反视为婴儿之不暇安能复作长卿敬礼游白雪之苑坐緑苔之阁乎哉以此负大王大王勿怪也不腆大士经呪一夹是贞所刻者山园记一帙是贞所撰者大王试一寓目焉庻几若不肖之获奉清尘也冬寒为宗社为道珎爱
　　
　　又
　　
　　前者草草一书稍露倾挹而足下过垂餙奬寻以名世之文见示俾效琢劘且荐穅秕之导足下借视听于聋瞽固自盛心苐使空空鄙夫偃然而当敬礼之托则大不类矣陈生言足下告之先王之庙而后遣信其笃诚足感也披窽而受弹射所不恤其虚受足钦也至读书辞摡及千载慷慨用壮一唱三叹使我忘聋瞽而跃然起矣足下能勿露其丑否陈生又言足下礼士若折爱贤若渇虽处朱门而等若蓬户每谓人且字我毋以南面目我此藩国之盛节小山之髙致也仆用是忘其贱愚而修布衣之礼以进足下亮之
　　
　　荅黎丘王
　　
　　世贞燥髪登朝则闻曽大父先王濓洛间隆凖也河间东平不足拟矣既闻踰古稀跻大耋以为诸侯王师表翩然乗白云而游帝乡则尊父今国主继之文彩五色光暎江表虽八公在门而异端自屏曽见信阳王太史道奉常声容文物之盛使人翩然动在齐之想不谓渥洼龙种复有如大王者出今大梁灌甫优游经术豫章宗良用晦南阳子厚纵横词藻贞吉综艺于洪都云仙玄举于桂林然皆奋自踈裔垂沦白屋未有出深宫游朱邸冠远游被赤舄谢狗马琴色之好而思操竹素之业以流暎千载如大王者也甚休甚休世贞不佞何足以与斯文而大王过听远贲大教春温汉回穆如洒然虽山川阻修鳞羽犹间而公子执辔之恭梁王授管之雅于楮墨间隠隠见之加以琼章睿书云霞舒巻龙蛇飞动淇园青葱托之绢素挂我四壁触目琅玕又吴兴大士像检法阿罗变无论真迹摹笔宛然若新拜赐之顷汗洽于背世贞老矣卢蒲之心亦短田光之精乆销日坐一龛行断诸业不揣鄙陋勉成六絶句以昭来美伎俩如是而已大王如更辟小山展兎苑以招来名俊则有屠礼部长卿胡进士元瑞及吾乡周公瑕曹子念王承父王百糓皆虚左物也门人游日益尚在曵裾其人长者诗亦可与进而不无酒过唯优容之幸甚问寝多暇为道自玉以膺庆祉不宣
　　
　　寄用晦
　　
　　近有家人自南来却致足下报书转附吴地者乃知汉上之信非易矣而杨中丞所使使到首扣足下之耗不获也岂玄亭寂寂鲜与此曹相闻耶向书云乆苦脾疾虽已勿药尚未腴足下方盛年胡乃尔每诵陈思王求通亲亲表及所下教觉此公腹闷当不消足下有德甫相倡酹时时出滕王阁望大江髙歌纵酒故为胜之此间故事不出按部又少过客其为面墙殆甚足下然一切吏事稀简眠起颇适因得以其间理丹铅之业意似爱之不敢作春明梦也外刻书画十余种俱完如法书要録名画记之类皆在殊足供足下麈尾资惜去人不能多携令各上一部
　　
　　又
　　
　　日坐弇园泉石间意有豫章使者则故苍头至矣启缄得足下书悲愤感慨都不忍读三诗妙语溢出至万古风流文苑借五湖春色主恩私此是琅琊汗后偈足下何从得之嗟乎仆人间一长物耳世自用之世自弃之于仆尚无与而乃劳足下方寸间五岳也别册如发波斯装环瑶夺目即小有微点无损连城宗良毎见必长咄咄逼人诸王孙赖足下先驱骄嘶纵骋无复蹇态豫章异时风流不减邺下矣报言促卒未能厌来愿想当尽见之也所喻果有中散驾此间一钵亦足藏神龙不妨弥月布衣饮苐恐白云不肯封丹房为偷儿窥伺耳家弟作吏知亦不恶而颇抱子猷之兴徐卿至足下相与挽之何如明卿斥似不出政府意但非所急也蒙损贶佛经呪三十卷一启函而知为长陵时物二沈诸君笔跋尾果尔若其精絶殆似芥子之纳须弥固不可思议也却往古玉道冠一丹成可簮而就鹤背也二诗各书一扇其湖紬土布比于季子之缟又竹一帧元顾定之笔及诸隽诗少助髙斋寓目不一
　　
　　又
　　
　　子与书来云与足下间一相过从犹未得沈酣如竹林时也游客方生谓足下倡和微倦得非日事九转大还之术乎区区顽健如昨窃谓从死生大关勘破一切有为皆梦幻泡影苐勘破后终无着落郄转于见在耳目口体间小取适耳此语虽卑可为知者道也秋来举一孙即纵身杯酒至今未离口然意殊不厌之独苦文字见役如责博进耳物情时事顷刻万端亦一切听其顺逆德甫野处当周旋少踈诸王孙少年纷纷艺苑谁为千里驹者家弟坚欲拂衣止之不可足下须与子与一商之嘉禾道中对客不一
　　
　　又
　　
　　张生至得二书其一附姚山人其一附张生者足下始而为我喜既而为我不平春荣秋悴顷刻在足下方寸间仆却似观局人耳弛担乡井灌园读书差足送日无故而尺一呼之又无故而白简逐之譬如梦中了不知其所以也仆自庚申而后食息起居事事愧心宁独出处苐生平无声色竒衺之好与所谓居闲伏谒者然彼偶不中窽耳况吉夫毎以续史见属觉事大未敢担承两藏出没无所得五十之年倐已过四如何如何子与不禄且无子昨入霅一哭之至作十日病亦曽为料理其墓事苐登其堂独未得足下及德甫一言以为怪即其子弟亦怪之今始知足下将有诔些之属幸毋缓也目前宁有泛爱亲仁若子与者潘中丞能厚足下而不克荐德甫亦是世法中常理家弟计已在省得时周旋足下欲重勒淳化帖问之张生云是旧泉刻耳如顾舍人勒阁帖尚不能佳幸再计之闲来思得诸宗室于文字尺牍姑以字行而别取一字如征明之为征仲者如何有一信幸即付家弟可也手疮口授侍人笔不一
　　
　　又
　　
　　家弟归自言于足下不能数数也则以近例束湿云而足下亦多自引避德甫林居遂不获作三雅会乃知人间世不可晓如此仆自逾始衰梦境将觉于一切意味靡所不厌今春忽似有所证即析薄产授儿曹别创小团焦僻所入秋可成即徙居之一褐一苎蔬食水饮作头陀行径矣惟翰墨间责小未偿然亦不至作绮语足下于此尚微退似当入不二门而丹灶之火未息良所不解金砂黍珠造物至靳纵予之天上宁有财色神仙也佛不离心丹不离身仆此二语非孟浪者足下朂之南阳王孙父子有二札附足下亦能诗而雅尚书画古噐其子尤可念二十工古文兼习举子业尝试于学使者輙居首仅以一束素旌之而已令人邑邑宗正条善书者章生自言客南昌常寄食足下所甚服髙谊又云足下赏鉴家有古眸子而无古物亦可笑也目疾口授不一
　　
　　又
　　
　　乆不奉兄问昨姚匡叔来出手书一纸则先辅国龙沙翁已西游不胜惋叹毎见陆楚生称翁丰秀宏博有天人相即百岁所不足论今虽丹井就寒石函未证而哲萎之岁上肩尼父于宁顺至理夫复奚憾匡叔又言翁能预定去日当四大分离恬然坦然了无怖乱丛林耆宿所不能及兄易戚备至倾赀治丧不以烦三弱弟朱邸中茕然一孝亷俱足羡也辱谕德甫出弟书云云弟已忘之大约兄所不足者非才也挫鋭同尘是犹龙公处世法弟年来少得一二益故以此分奉兄兄既已荐之更复何赘卒成挽章寂寥数语殊不足为重欲更有所效而新正笔研之誓已于佛前结却柰何柰何匡叔当自有说也节毁强粥以全大孝不宣
　　
　　又
　　
　　仆自庚辰以后入观经行而苦喧嚣廹耳至甲申夏荷上恩得保一壑以九日避地海隅者匝岁寻用夜戒栖止山园虽视家小便而应酹见侵几复成一酒人仅以断欲之乆粗顽健耳姚匡叔来得手教具悉近况且云足下独任先辅国丧财力俱困病痞累月足征孝诚足下又惓惓念及德甫身后闻渠长噐多才艺能自树立且精堪舆家言第二第三郎君文笔健胜令人意豁幸寄声长噐欲得德甫地下文但以一介将事状来勿躬及也区区余生念及蓼莪方寸欲裂以故悬弧之月逃之菰芦中饭僧诵经大卣之贶非所敢当勿以不恭罪我甚幸甚幸匡叔还便附此不悉
　　
　　又
　　
