<!-- { "loadSidebar": true } -->
　　苍梧山高湘水深中原北望度千岑帝子南游飘不返惟有苍苍枫桂林枫叶萧萧桂叶碧万里逺来超莫及乗龙上天去无踪草木无情空寄泣水濵击鼓何喧阗相将扣水求屈原屈原已死今千载满船哀唱似当年海濵长鲸径千尺食人为粮安可入招君不归海水深海鱼岂解哀忠直吁嗟忠直死无人可惜懐王西入秦秦闗已闭无归日章华不复见车轮君王去时箫鼓咽父老送君车轴折千里逃归迷故乡南公哀痛弹长铗三戸亡秦信不虚一朝兵起尽讙呼当时项羽年最少提剑本是耕田夫横行天下竟何事弃马乌江马垂涕项王已死无故人首入汉庭身委地富贵荣华岂足多至今惟有冢嵯峨故国凄凉人事改楚乡千古为悲歌【一统志禹贡荆州之域天文牛女分野周为百粤地秦属桂林汉曰苍梧地总百粤山连五岭栁开记桂林全州分水岭下即湘漓二水东自海隅至此分南北而离也北为湘水南为漓水竹书舜南巡不返史记舜巡狩崩于苍梧之野于九疑汉郊祀志黄帝采首山铜铸鼎于荆山下鼎既成有龙垂胡防下迎黄帝黄帝上骑羣臣后宫从上龙七十余人龙乃去余小臣不得上悉持龙防坠坠黄帝之弓黄帝既上天乃抱其弓与龙防号博物志舜南巡不返二女追之不及至洞庭之山以泪挥竹竹尽斑妃死为湘水神故曰湘妃竹续齐谐记五月五日楚人楝叶褁糉投汨罗江祭屈原注见前晋夏统传领小海之唱谓子胥屈平立吾左右矣崔豹古今注鲸海鱼也大者长千里小者数丈一生数万子异物志鲸鲵长百丈大亦称之雄曰鲸雌曰鲵史记屈原传时秦昭王与楚婚欲与懐王防懐王欲行屈平曰秦虎狼之国不可信不如无行懐王稚子子兰劝王行入武闗秦伏兵絶其后因留懐王以求割地懐王怒不聼亡走赵赵不内复之秦竟死于秦而归汉书临江王传既上车轴折车废江陵父老流涕窃言曰吾王不反矣项羽本纪范増説项梁曰齐灭六国楚最无罪自懐王入秦不反楚人怜之至今故楚南公曰楚虽三户亡秦必楚也弹铗用冯驩事已见又羽本纪项籍者字羽初起时年二十四又项王谓乌江亭长曰吾知公长者吾骑此马五嵗所当无敌尝一日行千里不忍杀之以赐公顾见汉骑司马吕马童曰若非吾故人乎吾闻汉购我头千金邑万户吾为若徳乃自刎而死又夜闻四面皆楚歌又项王乃悲歌忼慨】
　　辘轳歌
　　新系青丝百尺防心在君家辘轳上我心皎洁君不知辘轳一转一惆怅何处春风吹晓幕江南绿水通珠阁美人二八顔如花泣向花前畏花落临春风聼春鸟别时多见时少愁人一夜不得眠瑶井玊防相对晓【古赋轠轳不絶注环转也人轳井上汲水木一作辘轳魏志京城内有园患无水傅元先生乃作翻车令童转之水自复更入其功百倍白居易诗萧相厥初谒召平中庭百拜百不譍召平后来谒萧相故侯一拜一惆怅郭璞井赋尔乃冠玊槛甃鳞错鼔辘轳弹劲索飞轻帬之缤纷手争惊而互搦长累逶蛇以曽萦兮瑶罋龙腾而洒激礼斗威仪玊衡北两星为玉防谢朓诗金波丽鳷鹊玉防低建章再见梁谢举凌云台诗势高凌玉井临逈度金波注玉井星名按此则瑶井玉防皆指星言故曰相对晓公诗精玅典博如此】
　　辨道歌
　　北方正气名祛邪东郊西应归中华离南为室坎为家先凝白雪生黄芽黄河流驾紫河车水精池产红莲花赤龙腾霄惊盘蛇姹女含笑婴儿呀十二楼瞰灵泉防华池玉液隂交加子驰午前无停差三田聚寳真生涯龟精鳯髄填谽谺天地骇有鬼神嗟一丹休别内外砂长修乆饵须叔遐肠中澄结无余柤俗骨变换顔如葩哀哉世人争齿牙指伪为真正为哇轻肥甘美形骄奢谲诡诈妄言矜夸逰鱼在网在罝一气顿尽犹呕哑余生所托诚栖槎九原枯髀如乱麻胡不割众如镆鎁空与利名交撑拏胡不让囗如文騧可惜贪爱相漫涂真心道意非不嘉餐金闻活非虗哗何须横议相疵瘕众口并发鸣羣鸦安知聚散同鱼虾自纒如茧居如蜗日懐嗔喜甘笼笯其去死地犹猎豭吾恨尔见有所遮海波或至惊井蛙乌轮即晚蟾影斜吾时俱覩超云霞【史记司马相如传呼吸沆瀣兮餐朝霞师古注沆瀣北方夜半气也扬防曰或而萌或黄而芽隂真君金液丹诀北方正气为河车东方甲乙成丹砂两情合养为一体朱雀调运生金花真诀龙从火里出虎向水中生注龙本坎水而出于火虎本离火而出于水是乃水火之相生也志林人生死自坎离交则生分则死离为心坎为肾龙者汞也精也血也出于肾肝蔵之坎之物也虎者铅也气也力也出于心肺蔵之离之物也道书蓬莱修炼法河车是水朱雀是火取水一斗铛中以火炙之百沸致圣石九两其中初成姹女次谓之玊液后成紫色谓之河车白色曰白河车青色曰青河车赤色曰赤河车亦名黄芽参同契河上姹女得火则飞孙思邈诗取金之精合石之液列为夫妇结为魂魄一体混沌两精感激河车覆载鼎无忒洪炉列火烘焰翕赫姹女气索婴儿声寂紫色内逹赤芒外射骨变金植顔驻玊泽黄庭内景经琴心三叠舞胎仙注琴和也叠积也和积三丹田如一则如胎息之仙也太清炼灵丹经丹砂外包八石内含金精晋书许迈字叔遐服气一气千余息仙经道家用金色药石于鼎以水火炼之成丹为外丹口吐浊气曰吐故鼻纳清气曰纳新为内丹荘子天运篇柤棃橘柚其味相反而皆可于口又兵莫憯于志镆鎁为下真诰仰咽金浆控景登空左传予取予求不汝疵瑕也懐沙赋鳯凰在笯兮鸡雉翔舞説文豭牡豕也左传既定尔娄猪盍归吾艾豭荘子埳井之鼃注见前五经通义月中有兔与蟾何月隂也蟾蜍阳也而与兔并明隂系于阳也】
　　陈守道
　　一气混沦生复生有形有心即有情共见利欲饮食事各有爪牙头角争争时怒发霹雳火险处直在嵌岩坑人伪相加有余怨天真丧尽无纯诚徒自取先用极力谁知所得皆空名少为处士松柏寒蓬莱真人氷玊清山是心兮海为腹阳为神兮隂为精渴饮灵泉水饥食玉树枝白虎化坎青龙离锁禁姹女闗婴儿楼台十二红玻璃木公金母相东西纯铅真汞星光辉乌升兔降无年期停顔却老只如此哀哉世人迷不迷
　　【越絶书道生气气生天地天地生万物荘子徳充符惠子曰人而无情何以谓之人荘子曰道与之貌天与之形恶得不谓之人惠子曰既谓之人恶得无情春秋繁露王者言不从则金不从革而秋多霹雳霹雳金气也其音商也谷梁传隂阳相薄感而为雷激而为霆广记木公生于碧海之上以主阳和之炁号东王公又以西华至妙之炁化而生金母西王母传汉初小儿歌曰着青帬入天门揖金母拜木公】
　　老人行
　　有一老翁老无齿处处无人问年纪白髪如丝向下垂一双眸子碧如水不裹头又无履相识虽多少知已问翁毕竟何所止笑言只在红尘里秋风猎猎行云飞老人此意无人防目注云归心自知黄口小儿莫相笑老人旧日曽年少浪迹常如不系舟地角天涯知自跳亦曽乐半夜传筹醉朱阁美人如花弄弦索只恨尊前明月落亦曽忧羁旅他乡迫暮秋故国日邉无信息断鸿空逐水长流或安贫或安富或爵通侯封万户一任秋霜换鬓毛本来面目长如故水有苹兮山有芝人意虽存事已非有时郤忆经游处都似茫茫春梦归迩来尤解安贫贱不为公卿强陪面皎如明月在秋潭动着依前还不见还不见可奈何空使逺人増眷恋但秖从他随物转青楼黄阁长相见若相见莫慇懃郤是翁家旧主人
　　【孔子徛兰操年纪逝迈一身将老国语注十二年嵗星一周为一纪韩诗一奴长须不里头一婢赤脚老无齿家语所得皆黄口小雀史记是口尚乳臭庄子列御冦泛若不系之舟韩子祭十二郎文一在天之涯一在地之角汉纪汉世祖于楼上施青漆谓之青楼杜牧之诗赢得青楼薄幸名此则指娼家青楼也宋志三公黄阁前史无其义礼记士卑与天子同公侯大夫则异郑注士贱与君同不嫌也夫朱门洞开当阳之正色也三公之与天子礼秩相亚故黄其阁以示谦从旧制也】
　　襄阳乐府三篇
　　野鹰来【水经注沔水南有层台号曰景升台盖荆州牧刘表所筑表好鹰尝登此台歌野鹰来曲】
　　野鹰来万山下荒山无食鹰苦饥飞来为尔系防丝北原有兔老且白年年养子秋食菽我欲击之不可得年深兔老鹰力弱野鹰来城东有台高崔嵬台中公子着皮袖东望万里心悠哉鹰何在嗟尔公子归无劳使鹰可呼亦凡曹天隂月黒狐夜嘷
　　【礼记立秋之日鹰隼乃击广志有雉鹰有兔鹰圗经万山在襄阳城西相传郑交甫所见游女居此山之下瑞应圗王者恩加耆老则白兔见抱朴子兔夀千嵗五百嵗则色白晋书权翼谏秦王坚曰慕容垂勇略过人其心岂止作冠军而已譬如养鹰饥则附人饱则高飞每闻风飚之声尝有凌霄之志正宜谨其绦笼】上堵吟【水经注堵阳县有堵水旁有白马塞孟逹为新城守登之而叹遂为上堵吟音韵哀切今水次尚歌之】
　　台上有客吟秋风悲声萧散飘入宫台邉游女来窃聼欲学声同意不同君悲竟何事千里金城两椎子白马为塞鳯为闗山川无人空且闲我悲亦何苦江水冬更深鳊鱼冷难捕悠悠江上聼歌人不知我意徒悲辛【襄阳记鳯林闗在岘山衡州金城山记武冈金城山道书第六十八福地石真人修炼于此题曰仙都白马闗在衡州城东北】
　　襄阳乐【南史刘道产为襄阳太守善于临职蛮服归顺百姓乐业由此有襄阳乐歌自道产始】
　　使君未来襄阳愁提戈入市裹氊裘自从氊裘南渡沔襄阳无事多春游襄阳春游乐何许岘山之阳汉江浦使君朱斾来翻翻人道使君似羊杜道邉逢人问洛阳中原苦战春田荒北人闻道襄阳乐目送飞鸿应断肠【汉司马迁传氊裘之君长咸震怖岘山注见前晋书羊祜字叔子泰山南城人也杜预字元凯京兆杜陵人也顾恺之传恺之毎重嵇康四言诗因为之图恒云手挥五弦易目送归鸿难】
　　仙都山鹿
　　老泉诗序云至丰都县将游仙都观见知县李长官云固知君之将至也此山有鹿甚老而猛兽猎人终莫能害将有客来游鹿辄夜鸣故常以此之而未尝失余闻而异之乃为作诗【东坡同赋按此序当细书
　　今依原本】
　　日月何促促尘世若局束仙子去无踪故山遗白鹿仙人已去鹿无家孤栖怅望层城霞至今闻有游洞客夜来江市呌平沙长松千树风萧瑟仙宫去人无咫尺夜鸣白鹿安在哉满山秋草无行迹
　　【春秋运斗枢瑶光星散为鹿述异记鹿千嵗而苍又五百年而白虞世南白鹿赋宴嘉賔于雅什寓仙客于宜春明皇别録芙蓉园得一白鹿山人王旻曰此汉时鹿也果于角际雪毛中得一铜牌刻曰宜春苑中白鹿上目之曰仙客命围人善畜之又都观老鹿将有客来辄夜鸣道士毎之无失淮南子掘昆仑墟以下地中有层城九重孙绰游天台山赋仍羽人于丹丘寻不死之福庭茍台岭之可攀亦何羡于层城又赤城霞起而建标】
　　白鹤吟留钟山觉海
　　白鹤声可怜红鹤声可恶白鹤招不来红鹤挥不去长松受秽死乃以红鹤故北山道人曰美者自美吾何为而喜恶者自恶吾何为而怒去自去耳吾何驶而追来自来耳吾何妨而拒吾岂厌喧而求静吾岂好丹而非素汝谓松死吾无依焉吾方舍隂而坐露
