<!-- { "loadSidebar": true } -->
孙诒让《札迻》十二：「案：『祀』当作『似』。《诗周颂》『维天之命，于穆不已』，毛传引孟仲子说，正义引《郑谱》云：『孟仲子者，子思弟子。』又云：『子思论《诗》于穆不已，孟仲子曰：于穆不似。』此彦和所本。今所传欧阳修辑本《郑谱》残阙，无此二文。」范注：「案《弘明集》刘勰《灭惑论》云：『是以于穆不祀，谬师资于《周颂》。』《周颂维天之命》正义曰：『此传虽引仲子之言，而文无不似之义，盖取其所说，而不从其读，故王肃述毛，亦为不已，与郑同也。』殆彦和所见毛传引孟仲子说作『不祀』欤！」《校注》：「按孙说是也。《玉海》四五、《困学纪闻》三、《汉书艺文志考证》二引并作似。」《考异》：「按：祀、似音近易混，遂讹为祀，宜从孙改。」《校证》：「『似』原作『祀』。孙诒让曰……，案孙说是。《玉海》正作『似』，今据改。《弘明集》载彦和《灭惑论》云：『是以于穆不祀，谬师资于《周颂》。』亦当据此作『似』。『似』之误『祀』，此又音讹之异也。又旧本『音』上有『者』字，《玉海》无，以下『三豕渡河』句例之，亦当无，此盖涉『音』字形近而误衍，今据删。」按《诗周颂维天之命》：「维天之命，于穆不已。」毛传：「孟仲子曰：大哉天命之无极而美周之礼也。」郑笺：「命犹道也。天之道于乎美哉，动而不止，行而不已。」孔疏：「《孟子》云：齐王以孟子辞病，使人问医，来，孟仲子对。赵岐云：孟仲子，孟子从昆弟，学于孟子者也。《谱》云：孟仲子者，子思弟子，盖与孟轲共事子思，后学于孟轲，著书论《诗》，毛氏取以为说，言此诗之意，称天命以述制礼之事者，叹大哉天命之无极而嘉美周世之礼也。美天道行而不己，是叹大天命之极，文王能顺天而行周礼，顺文王之意，是周之礼法，效天为之，故此言文王，是美周之礼也。定本作美周之礼或作周公之礼者，误也。《谱》云：子思论诗，于穆不已。仲子曰：于穆不似。此传虽引仲子之言，而文无不似之义，盖取其所说而不从其读，故王肃述毛亦为不已，与郑同也。」此作「似」是，从《校证》改。又按《校证》删「者」字，《义证》因之，非是。上文「后世所同晓者，虽难斯易；时所共废，虽易斯难」，句法与此同，亦有「者」字。《校注》欲补，《校证》径删，皆非。
三豕渡河。
《校注》：「按『河』下当有『者』字，始与上『于穆不似者』句一律。」《考异》：「按：『者』字若上删，则下可增，下增则上自可存矣。」按此亦非是，说见上。
尚书大传有别风淮两。
「两」，黄本作「雨」。《汇校》：「『两』为『雨』之形误，作『雨』是。」按《类聚》卷二十：「《尚书大传》曰：天无别风淮雨，中国有圣人。」作「雨」是，下同，径从黄本改，不出校。
傅毅制诔，已用淮雨。
范校：「顾校补『元长作序，亦用别风』二句。」范注引卢文弨《钟山札记》卷一：「《尚书大传》：『越裳以三象重九译而献白雉，其使请曰：吾受命吾国之黄耇曰：久矣天之无别风淮雨，意者中国有圣人乎！』郑康成注：『淮，暴雨之名也。』自后诸书所引皆作『烈风淫雨』。若《说苑辨物》篇、《书舜典》正义、《诗蓼萧》《臣工》及《周颂》谱正义所引，皆无有作『别风淮雨』者。刘彦和《雕龙练字》篇有云：『《尚书大传》有别风淮雨，《帝王世纪》云列风淫雨。别、列、淮、淫，字似潜移。淫、列义当而不奇，淮、别理乖而新异。傅毅制诔，已用淮雨；元长作序，亦有别风。』（今本脱此二句，宋本有之。）案《古文苑》载傅毅《靖王兴诔》云：『白日幽光，淮雨杳冥。』但其文不全。今《雕龙诔碑》篇所载，为后人易以『氛雾杳冥』矣。《蔡中郎集》中有《太尉杨赐碑》云：『烈风淮雨，不易其趣。』今俗间本『淮雨』改作『虽变』，余所见者宋本。安知『烈风』不亦出后人所改乎！元长序无考。惟陆士龙《九愍》有『思振袂于别风』（按见《士龙集》卷七）之语，于彦和所举之外，又得此二证。《困学纪闻》：『《周书王会》「东越海蛤」，或误为「侮食」，而王元长《曲水诗序》用之，其「别风淮雨」之类乎！』」《义证》：「按此见《困学纪闻》卷十九《评文》海蛤误侮食条。」又引马国翰《目耕帖》卷十《书四》云：「《书》序，《微子之命》下有《归禾》《嘉禾》二篇，俱佚。《尚书大传》有『嘉禾』，当是佚篇之文。中记越裳氏使请曰：『吾国之黄耇曰：久矣天之无别风淮雨。』《帝王世纪》作『烈风淫雨』。刘勰《文心雕龙》：『烈、淫义当而不奇，别、淮理违而新异。』则知玄晏所见本当不误也。」《校释》：「卢文弨《文心雕龙辑注书后》曰：『此下有「元长作序，亦用别风」八字。』按卢氏系据吴仲伊校本。《书后》谓吴仲伊本出钱惟善，其字句异同胜卢氏自有本者，录出为书后，但不知卢氏所有为何本。吴本存亡，亦不可知矣。附记于此，以待知者。又按李慈铭《日记》曰：『别者，烈字形近之误；淮者，淫字音近之借也。』又曰：『《文心雕龙》谓淮、别字新异，引傅毅用淮雨，王融用别风为证。』是李所见本亦有『元长作序，亦用别风』八字，参《诔碑》篇。」《校证》：「『元长作序，亦用别风』二句八字原无。何校云：『「淮雨」下当阙王元长《曲水诗序》用「别风」字。』吴校云：『淮雨下当缺王元长《曲水诗序》作别风事。』卢文弨《文心雕龙辑注书后》所据吴校本作『元长作序，亦用别风』。而卢氏《钟山札记》一『别风淮雨』条引宋本，亦有此二句，顾校亦补此二句，今据补。」《校注》：「按顾广圻亦校补『元长作序，亦用别风』八字。惟未言所据。卢文弨《钟山札记》卷一则谓宋本有『元长作序，亦用别风』二句。顷检《文选》卷四十六王融《曲水诗序》，实无『别风』辞句；而卢氏所见宋本，又无从问津。姑存疑待考。」《考异》：「按：宜从顾校增入二句为是，此据虑文弨《文心雕龙辑注书后》所引吴本而言。」牟注：「亦用别风：查《文选》、《王宁朔集》（《汉魏六朝百三家集》）和《全齐文》卷十三所载王融《曲水诗序》，均无『别风』二字。『元长作序，亦用别风』八字，《文心雕龙》明清诸本均无。范文澜注，刘永济、王利器校，均以卢文弨说为主（卢以为宋本《文心雕龙》有此二句），或注或补。按此处文意似应有此二句始全，但可疑有三：一、卢文弨所见是何宋本？二、今存王融序文，并无『别风』二字；三、刘勰所论作家，止于晋末宋初，宋以后作者，他认为『世近易明，无劳甄序』（《才略》），王融（公元四六八─四九四年）是比刘勰生年略晚之同时人，恐难论及。」《义证》：「按元刻本亦无此二句。东汉末年名士韩融，亦字符长。《后汉书》卷六十二《韩绍传》：子融字符长。少能辨理而不为章句。声名甚盛，五府并辟。献帝初，至太仆。年七十卒。但《全后汉文》不见著录。不知是其人否。」按《后汉书南蛮西南夷传》：「交址之南有越裳国．周公居摄六年，制礼作乐，天下和平，越裳以三象重译而献白雉，曰：『道路悠远，山川岨深，音使不通，故重译而朝．』成王以归周公．公曰：『德不加焉，则君子不飨其质；政不施焉，则君子不臣其人．吾何以获此赐也！』其使请曰：『吾受命吾国之黄耇曰：久矣，天之无烈风雷雨，意者中国有圣人乎？有则盍往朝之．』周公乃归之于王，称先王之神致，以荐于宗庙．周德既衰，于是稍绝．」李贤注：「《尚书大传》作『别风注雨』．」《校勘记》：「按：集解引惠栋说，谓今《尚书大传》作『别风淮雨』．」又《班固彪传上》引班固《两都赋》：「内则别风之嶕峣。」李贤注：「《三辅故事》曰：『建章宫东有折风阙。』《关中记》曰：『折风一名别风。』」《文选》卷一《西都赋》李善注同。《类聚》卷六十二引《关中记》曰：「未央宫东有青龙阙，北有玄武阙，《汉书》所谓北阙者也。建章宫圆阙，临北道，凤在上，故曰凤阙也。阊阖门内东出，有折风阙，一名别风阙。」《史记孝武帝本纪》：「于是作建章宫，度为千门万户。前殿度高未央，其东则凤阙，高二十余丈。」索隐：「《三辅黄图》云：『武帝营建章，起凤阙，高三十五丈。』《关中记》：『一名别风，言别四方之风。』《西京赋》曰『阊阖之内，别风嶕峣』是也。《三辅故事》云：『北有圜阙，高二十丈，上有铜凤皇，故曰凤阙也。』」《南史沈炯传》：「沈炯字初明，……尝独行经汉武通天台，为表奏之，陈己思乡之意。曰：……陵云故基，与原田而膴膴，别风余迹，带陵阜而芒芒。」是别风亦台阙之名也。《隋书文学虞绰传》：「从征辽东，帝舍临海登，见大鸟，异之，诏绰为铭。其辞曰：……兼以圣德遐宣，息别风与淮雨，休符潜感，表重润于夷波。」则别风淮雨，兼言之矣。细案文意，此二句当有。王融《曲水诗序》无「别风」二字者，或文有缺佚，或序有另篇。牟说亦非，「世近易明，无劳甄序」者，常也；「别风淮雨」者，异也，未可一槩而论。兹从《校证》补。
妍蚩异分。
「蚩」，黄本作「媸」。《校证》：「『媸』王惟俭本作『蚩』。」《校注》：「按此『媸』字，亦当从元本、弘治本、活字本、汪本、畲本、张本、两京本、王批本、训故本、梅本、谢钞本等改作『蚩』。」
字靡异流。
《札记》：「『异』当作『易』。」《考异》：「从『易』是，据下『难』字为偶，于义亦通。」按从黄说改。
墨采腾奋。
《校证》：「《金壷记》中引此文作『字赞曰：子玄，墨彩腾奋。』『子玄』二字，不知从何讹衍。」《校注》：「『采』，《金壷记》中引作『彩』。按采、彩古通。」 



  
   
  

隐秀第四十


　　夫心术之动远矣，文情之变深矣，源奥而派生，根盛而颖峻；是以文之英蕤，有秀有隐。隐也者，文外之重旨者也；秀也者，篇中之独拔者也。隐以复意为工，秀以卓绝为巧，斯乃旧章之懿绩，才情之嘉会也。
　　夫隐之为体，义生文外，秘响傍通，伏采潜发，譬爻象之变（玄）【互】体，川渎之韫珠玉也。故（玄）【互】体变爻，而（成化）【化成】四象；珠玉潜水，而澜表方圆。始正而末奇，内明而外润，使翫之者无穷，味之者不厌矣。
