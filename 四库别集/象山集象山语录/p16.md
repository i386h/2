<!-- { "loadSidebar": true } -->
　　某往时充员勑局浮食是惭惟是四方奏请廷臣靣对有所建置更革多下详防其或书生贵游不谙民事轻于献计不知一旦施行片纸之出兆姓防害每与同官悉意论驳朝廷清明常得废编摩之事稽考之勤顾何足以当大官之膳尚方之赐或庶防者仅此可少偿万一耳新天子即位执事者过听又复畀之荆门某窃惟为臣之义进思尽忠退思补过倘尚未罹摈斥得共乃事脱或朝臣一时建请有司失于讨论遽施行之而及于民害者亦当用公心循公理为百姓条析以复于上庶防尽忠补过之义郡守县令民之师帅承流宣化其职任一也而令尤亲于民古者郎官出宰百里上应列宿寄命之责固不轻矣某托庇治下每辱眷待之厚苟有所见安可不尽陈于左右以为万一之助哉比者窃见省符责括民户屯田将复卖之上失朝廷之体下为良农之害甚哉计之过也其初出监簿陈君初官江西因见临江之新淦隆兴之奉新抚之崇仁三县之间有请佃没官絶户田者租课甚重罄所入不足以输官佃者因为奸计不复输纳徒贿吏胥以图苟免春夏则羣来耕获秋冬则弃去逃藏当逃藏时固无可追寻及羣至时则倚众拒捍其强梁奸猾者如此若其善良者则困于官租遂以流离死亡田复荒弃由是侵耕冒佃之讼益繁公私之弊日积陈既被召为职事官因以此陈请欲行责括减其租课以为如此则民必乐输而官有实入此其为説葢未为甚失其初下之漕台布之州县施行之间已不能如建请者之本防遂并与系省额屯田者一槩责括亦卤莾矣葢佃没官絶户田者或是吏胥一时纽立租课或是农民逓互增租刬佃故有租重之患因而抵负不纳或以流亡抛荒或致侵耕冒佃而公私俱受其害陈监簿之所为建请者特为此也若系省额屯田者则与前项事体迥然不同其租课比之税田虽为加重然佃之者皆是良农老幼男女皆能力作又谙晓耕种培灌之利便终嵗竭力其间所收往往多于税田故输官之余可以自给人人自爱其争先输公不肯逋负亦优于税田者又比等官田皆有荘名如某所居之里则有所谓大岭庄有所谓精歩庄询之他处莫不各有庄名故老相传以为元祐间宣仁垂帘之日捐汤沐之入以补大农而俾以在官之田区分为庄以赡贫民籍其名数计某顷亩定其租课使为永业今甲申之老犹有能言宣仁上仙之年与其月日者嵗月寖久民又相与贸易续之资陪厥价与税田相若着令亦许其承佃明有资陪之文使之立契字输牙税葢无异于税田其名数之着于州县簿籍者目曰省庄计其租入则上而计省下而郡县皆緫之曰苗屯米若干比其与逐时没官絶户田产于常平而俾之出卖者岂可同年而语哉歴时既多展转贸易佃此田者不复有当时给佃之人目今无非资陪入户租课之输逋负絶少郡县供亿所赖为多有司因陈君之请槩行责括亦已踈矣漕台又因有出卖之请此不审之甚者也若没官户絶田产朝廷何尝不令出卖惟其不售也是以开给佃之门亦所以劝民之耕且使土无旷而租无亏也今以租重之故致前数议者方建减租之防乃不能因而推行之而复为出卖之説可谓失于讨论矣且官有卖田之名固自不美固无买者假令有买者亦必不能齐一所收之直又安能有补于县官之调度终亦化为乌有耳有司坐析无补之秋毫徒使县官负不美之名忧民如此不亦谬乎谋国如此不亦踈乎若复及于所谓屯田者则其失又甚矣今有屯田者无非良农入户有资陪之价着令有资陪之文立契有牙税之输租课未甞逋负郡县頼以供亿一旦官复责括而卖之则有是田者徃徃仅能自给岂复能办钱以买此田哉纵或能买是无故而使之再出买田之价岂不困哉岂不寃哉其能买者固不百一异时有钱以买者必兼并豪植之家也夺良农固有熟耕之田以资兼并豪植之家而使之流离困穷寃茹痛相枕藉为沟中瘠此何防也版曹之勘当都省之符下皆不复究其本末其事益炽其害益滋陈君之请不过三县省符之下计防之奏遂及三郡版曹勘当则又遍于一路且其施行与其建请本防絶相背违真所谓字经三写乌焉成马失今不救又将遍于天下矣假令有成命有司苟知其非犹当各守其职而争之况今未成命岂可坐縻纸札徒严期防滋吏奸以扰良农安视下民之困以成执事者之过计哉门下平日爱民如父母忧民如疾疢今诚为之深究其本末详计其利病陈之上府列之计台丐闻于朝俾其议以便邦计以安民心此必门下之所乐为也胥吏之计方将并縁以招贿谢必不乐此谅仁人君子之心惟恐不闻吾民之疾苦政令之利病必不以吏胥之谋而易天下之至计某虽不能周知一邑之版籍以所闻见计之此邑之民耕屯田者当不下三千石以中农夫食七人为率则三七二十一当二万一千人抚万家之邑而其良农三千户老稚二万一千一旦失职凛凛有破家散业流离死亡之忧也岂仁人君子之所能忍视而不为之计者今方收获舂榆之时诚得亟为剡牍而其文书期防姑辽缓之以烦后庚之命使虑忧之偪仄转为懽心惨凄怛悍散为和气而讴歌鼓舞溢于田畆遍于涂巷不亦休哉此非有缺于供输损于调度决不至以此获罪于上府计防也仰恃爱念敢布腹心
　　三
　　如闻徒御戒行将如郡邸岂黄堂将大行寛恤之政以厚吾民之力为国家培固根本为万世不防之基耶抚字心劳催科政拙此阳道州所以为当世大贤而史家载之为美谈者天以斯民付之吾君吾君又以斯民付之守宰故凡张官置吏者为民设也无以厚民之生而反以病之是失朝廷所以张官置吏之本意矣无君子莫治野人无野人莫养君子朝廷官府之用固当野人供之今赋输之法斯民所当遵而不违也违而不供民之罪也官从而督之理之宜也为守宰者固不可以托催科政拙之言而置赋税之事一切不理易曰理财正辞禁民为非曰义必指簿书期防为非吾所当务此乃腐儒鄙生不闻大道妄为缪悠之説以自葢其无能者也今簿书不理吏胥因为紊乱为长吏者难于稽考吏胥与奸民为市使长吏无所窥寻其踪迹此所当深思精攷覈其本末求其要领乃所谓理财正辞禁民为非者也簿书齐整明白吏无所容奸则奸民惧而弊事理良民下户畏事之人不复被扰矣若循理而治赋输又不能寛上府之督责则致为臣而去岂不甚公甚正甚荣甚美哉有如文丈大乡之贤善类所宗亦必甚慰其意以为吾有贤子不愧于阳道州矣世间富贵何限往往与草木俱腐其能自防而与阳道州俨驾于方册者防何人哉若曰今不得已且屈吾平日之志为苟免之道非某之所闻也吾人要当求师于往圣昔贤有识君子不可聴计于吏胥吏胥者吾之所御岂可反入其笼罩之中也














　　象山集卷八
　　钦定四库全书
　　象山集巻九
　　书
　　与王谦仲
　　某违逺诲言三换嵗矣区区瞻企何可云喻去冬拜手翰之辱大义焕然岂胜慰沃江乡何幸得大贤出镇然自朝廷而言则轻重缓急亦已舛矣明天子注倚岂其或疾执事者之不便计必出此亦识者之所前料殆无足恠独隂氛重种殊未廓清葵藿之心不能不为大明惜之某去冬不愿着足閙篮只欲休去歇去之语尤非所望窃料执事此蔽未能遽解则此行殆为私便某占籍江西以私言之亦惟恐彼人之计有所不行也开府用何日传闻下车十连胥庆此非尺牍虚辞也元晦闻已起行入奏事江西可谓徳星聚也某去夏拜书后不旬日即有仲兄子仪之防秋初又哭一殇子乃将为先子夀后者薄徳鲜祐如某旧有【缺】疾哀苦中大作防至于毙腊月顿愈今顽健复如去春时矣乡人彭世昌新得一山在信之贵溪西境距弊庐两舍而近唐僧有所谓马祖者庐于其隂乡人因呼禅师山元丰中有僧莹者为事其阳名曰应天寺废乆矣屋庐毁撒无余故址埋于荆榛良田清池没于茅苇彭子竭力开辟结一庐以相延去冬甞一登山见其隘复建一草堂于其东山间亦粗有田可耕社日后防二息偕数友朋登山盘旋数日尽发兹山之秘要领之处眼界胜絶乃向来僧辈之未识也去冬之堂在寺故址未惬人意方于胜处为方丈以居顾视山形宛然钜象遂名以象山草堂则匾曰象山精舍乡人葢素恨此山之名辱于异教今皆翕然以象山为称故侍郎张南仲之居寔在山下南仲讳运其诸子鄙徙居鄱阳其诸侄咸在故里皆尊尚儒术旧亦多逰从者彭世昌极贫开山之役诸张实欣助之其经营之初亦张为之地今张氏子弟咸来相从一家结庐于东坞之上比方丈为少髙名之曰储云兹山常出云云之自出常在其髙故也一家结庐于前山之左右石涧瀑萦纡带其侧因名曰佩玉相继而来结庐者未己未及名也方丈檐间层峦疉嶂奔腾飞动近者数十里逺者数百里争竒竞秀朝暮雨旸云烟出没之变千状万态不可名模两山逈合其前如两臂环拱臂间之田不下百畆沿流而下悬注数里因石赋形小者如线大者如练苍林隂翳巨石错落盛夏不知有暑挟册其间可以终日东山之崖有繙经石可憇十许人西山之崖有歇石可坐五六人皆有苍松蟠覆其上其下壁立万仞山之隂有尘湖在其巅天成一池然如鉴大旱不竭可以结庐居之自尘湖而北数山之外有马祖庵其处亦胜有风洞有浸月池有东垅有桦木垅有东西坞有第一峯凡此皆旧名嘉者此山大势南来而东又折而南其髙在西北堂之西最髙九峯聨络如屏名曰翠屏其上皆林木也北峯之髙者如葢可以登望南望羣山益逺溪谷原野毕露东望灵山特起凌霄缥缈如画山形端方亷利吴越所未见有也下见峯昂首穹背形状逼真玉山之水葢四百里而出于峯之下畧贵溪以经兹山之左西望藐姑石鼔琵琶诸峯崷崪逼人从天而下溪之源于光泽者间见山麓如青玉版北视上清僊岩台山仅如培塿东西二溪窈窕如带二溪合处百里而近然地势卑下夷旷非甚清彻常没于苍茫烟霭中矣彭世昌去冬亦甞至无为求见挟梭山之书闻治行之忙不及瞻望今已息肩共学耕于此矣此公志向不肯碌碌人皆谓之狂生然其平生所为甚异流俗为私者甞少而为义者甞多惜其前日不甚得从师友择之未精耳自此当有可望
　　二
　　彭世昌归适领教翰専人荐至连奉好音慰浣何可言喻时事一新隂氛顿释良心之所共快继是而无以新之则后之视今犹今之视昔诚如来教前月之雨霶霈连日山溪暴涨平野渺如湖海【缺】　　无幸不甚为害水落之后禾黍畅茂倍于常嵗旬日更得一雨旱田十分成熟矣陂池皆有蓄水纵有秋旱晚稻亦有可救不至如去年也江西之民当借大府之徳而望一稔矣近闻饶之浮梁负郭一寺中井泉涌溢而地陷漂庐浮尸不可胜数水后舟行者见防流居民收积漂材往往如堵所败伤不少矣如闻临江筠袁亦有水患大府当知其详今风俗积壊人材积衰郡县积弊事力积耗民心积摇和气积伤上虚下竭虽得一稔未敢多庆如人形貌未改而臓气积伤此和扁之所忧也比日所去之蠧可谓大矣燮调康济政尔惟难非君臣同徳洞见本末岂易言此海内之责当有在矣愿得从容以究此意不啻饥渇秋佳天气当求一扣函文第恐前此促召亦頼遣价相闻告以起行之日水陆所由定当前涂求一见耳善政日有所闻闻夏税甚便于民恨未知其详秋苗利病想已讨论甚悉为郡者只能于此二节去其害而致其利则及物已广矣某去冬有与宋漕劄子言金谿月椿惜其不及施行漫録呈倘有余力及之幸甚
　　与钱伯同
