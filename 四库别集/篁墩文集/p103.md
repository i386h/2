<!-- { "loadSidebar": true } -->
　　书赵松雪千文帖后

　　得之于心应之于手书字者浑然不啻如天成锓梓刻石者亦浑然不啻如已出则两者之难恒均赵松雪每有所书刻石必付茅绍之葢事有相辅而后可传者如此吾乡锓梓刻石必归之歙仇村黄氏黄氏之彦曰文敬尤以此得名予刻先茔碑及锓贻范集皆文敬率其子弟为之因获见此帖惜文敬生今之世未有若松雪者鉴赏其人使与绍之并称也

　　跋绩溪仁里程氏谱

　　右绩溪仁里程氏所藏宋都官程氏世谱三十巻考其所自序谱初成东南族人辄传钞之家有一册而都官后来复加修改往往与旧本异又有续谱一巻旧本亦多失之予所见本三十巻既终独吴门房一支葢续谱之首也惟此本系吴门开化二支其后亦有脱简视其纸墨当出于宋末元初之交比诸本犹号精的予之为统宗谱有取于此本为多仁里之程分自歙槐塘槐塘大显者有宋丞相文清公仁里之祖则文清之从子也今乡贡进士传方以经术致身于时其弟儒尤博学能文佐予为统宗谱甚健夫人能尊祖敬宗而保有其手泽皆孝之大者予以是嘉之为书其谱后

　　书■〈氵义〉口宗家承徳堂后

　　右吾休宁■〈氵义〉口宗家之先在元有以举徳名堂者至其子以承徳易之所得一时名公诗文甚富发辉其先徳者甚详不容复赘也中更兵燹失之其孙曰志端力学好古访求之累年以次缮冩巻以复完呜呼是亦可谓克承者矣夫名贤之制作先徳存焉诚不可不加之意也然寳其言践其行岂不益有光于斯巻也哉

　　题族祖宋端明公所为范可起字说后

　　予会宗谱于南山庵有范生福臻者实预缮冩之列间诹其家世则知博村人其先曰器之者为吾宗宋端明殿学士赠少师洺水先生之姊之夫因居■〈氵义〉口至生九世矣器之子震端明尝字之曰可起为说以勉之说凡四十一言其真迹故在也乡先生如胡云峯唐筠轩軰皆有跋葢不容赘矣而福臻必请予言予观端明公以可起望其甥者其意甚逺然可起卒隠居求志以终疑若未副端明之望者是大不然人之所以起家者岂必簮缨轩冕之足贵乎可起之族自宋以来敦尚诗礼以不失故家文献之风在元有寿明者为医学提领与胡长孺诸先达游在国初有平仲者从学朱枫林赵东山汪蓉峯三公以荐至工部主事为时宿儒今生之祖父昆弟亦皆袭其遗芳诵诗读书为里塾师而不从事于管商不胥沦于流俗不澜倒乎鱼盐关市之业则可起之兴家固有在此而不在彼者彼簪缨轩冕之贵或兴于前不能保其不仆于后视吾所谓诗书之泽取之不穷享之而莫吾争也以彼较此将孰多乎生质美好学所以亢宗于异时者或在于此尚朂之哉

　　跋婺源环溪宗家思家録后

　　右思家録一帙婺源环溪程氏之所藏也环溪程氏本朱韦斋先生母家其后允夫先生复以中表从文公先生游允夫弟冲夫六世孙本中当元季之乱以陈有定方为元守八闽乃避地依朱氏于建阳不能复返桑梓手书家事三十四条授其子文仁俾归婺源凡祀先睦族持身保家之说既详且宻葢非学力精到者不能有此然考其时当在国朝已定江南之后方是时邓愈王克恭前后以勲戚开府新安居民按堵流亡复业本中葢可归矣而不归卒以客死观者不能无憾焉然吾于此则深悲夫仁人志士之见各有所在葢之死而不悔也初元季红巾盗起婺源人汪同建义保乡闾一时贤豪多起应之本中之兄敏中实与共事又有子女姻戚之好未几天兵下新安愈执同送金陵高庙壮而释之俾还守婺源以克恭监其军事乆之同北走燕复受元命至两淮经畧南事为张士诚所招死姑苏赵东山先生为同立传以比汉关圣葢确论也然则本中之不归殆以是欤不然何其当归而不归也考之本中素与箬岭宗老礼部以文先生及歙郑师山先生友善其避地于闽又与尚书贡公师泰秘书掲公汯友善本中先尝捐田五百畆建遗安义学师山记之后毁于兵而贡公为之跋其言曰治平有日尚当拭目盛事本中祖母死贡公铭之而掲公为之跋其言曰俟四方之宁归而刻石呜呼观诸君子之言则夫海桑之感黍离麦秀之悲在当时必有不病而呻吟者矣此本中之所以不归也载考史及传记师山死于歙贡公死于闽以文死于浙掲公死于燕皆凛如秋霜皎如烈日至今读其事想其人竦然髪竖肃然心警而本中皆获与之相游处听其论议矧又出为大贤君子之姻党薫陶渐渍之有素则其所养之深所得之粹从可知己惟我高庙之兴应天顺人削平区宇其功虽武王诛纣汉高灭秦葢不是过然有为元尽节而死者必嘉予之所以励臣节为世劝而夷齐之饿两生四皓之隠亦不能无焉则夫天理民彛之在人心固有不依形而立不随死而忘者此吾于本中之録为之三复不能已也

　　题王太守所和宗侄逸民诗后

　　此新安太守王公而勉所和休宁耆儒程君逸民诗四章夫逸民一介之士耳以诗倡其守而勉二千石之贵也以诗和其民皆近世所偶见者噫有所挟而不能以礼下人有所徼而不知以道自重此古风所以不复而俗益浇也易曰君子上交不谄下交不渎先正所谓孟献子忘其势乐正裘牧仲忘人之势若而勉之于逸民殆庻几乎予故两贤之而题其后使观者有所考且有所警也而勉名勤武邑人逸民名隠与予同宗

　　书程氏统宗谱后

　　噫谱之成难矣凡预宗盟有自百里之外者有自千里之外者裹粮来会有一再往返者有五六往返者正订异同有一再易稿者有三四易稿者参考稽对有居月余者有居数月者鸠金刻梓有捐十余两者有捐数十两者夫然后乃及其成以板计之余七百以字计之余三十万以白金计之几二十斤噫谱成之难如此岂有所强之而然有所利之而然良皆出于一念尊祖敬宗睦族之心故有不约而同者凡各族得谱之后祀先扫墓之时宜相觉察不昧其本不杂其流则庻乎祖徳不坠而宗盟可续也或守奉弗虔而失之或贪慕势利而鬻之为族长者声其罪于众追还原本乃罚白金二十两入忠壮行祠或始迁祖祠或膳茔公用不服者声其罪于官追还原本付族长收执而黜其名于谱生不得入先祠没不得入先墓有能悔过自新者族长録其善于众而迁之呜呼立法之严者立爱之深也凡我族人敬听毋忽敏政书于南山堂会谱处

　　书苏氏古史朱子漫记所载程公孙立孤事后

　　按程公孙立孤之事见司马迁史记刘向新序而苏辙古史以左氏不载辞而阙之朱子亦疑子华子为赝书而立孤之事颇见其中由是二公危忠苦节几不白于后世甚可惜也夫左氏失之诬而苏氏専用之以驳史迁固已不能无偏听之蔽矣敏政近读邵子皇极经世书而后知苏氏之果于不审也经世书谓赵朔以屠岸贾之乱而死于前赵同赵括以庄姬之譛而死于后本两事也而史迁误书为一若分而书之其事自明经世书乃朱子所信重者惜当时偶未之深考尔观其载此之事以漫记为名则固出于一时偶尔之说岂若苏氏手为信史而无辨订之力反疑忠贤之妄者哉然苏氏之可憾者不特此焉象谋舜益避启皆出孟子之口而一切辨之以为无有则其它尚何责哉金仁山通鉴前编専主邵子抉擿愈明而仁山则朱子之正传也观者自是可以释然无遗憾矣呜呼是岂独以慰同姓之亲凡读其事想其人慨然有感于斯而兴其爱君死友之念其于伦理世教岂不大有所补哉

　　书方虚谷所撰先太守墓碑后

　　噫徽之一郡六邑之人及我同姓之亲无不知忠壮公当侯景之乱越国汪公当隋末之乱忠壮十三世孙岩将公当黄巢之乱各有保捍州里之功相与传诵之不忘而不知我太守公之为烈也夫大业之乱固不过于永嘉而侯景黄巢之贼虐亦岂若鲜卑胡羯氐羌之为甚哉公当是时奉艰虞之主守臲卼之郡抚疮痍之民乃能使下之人爱恋其生而攀挽其车马上之人悼惜其死而惠锡其子孙则其绥辑之功防御之策子谅岂弟之政必有大过人者史失书之无以尽见此仁人志士所为永嘅者与独其一坏之土百姓守之至今名宦之迹郡志尊为第一非其功徳之烈则固不能有此拜扫之际窃诵虚谷此记而有感焉敬书其后以告夫观风者使即墓所为专祠以示四方守牧之劝系百年父老之思其于风教岂不大有所补也哉

　　书先忠壮公赠诰后

　　按黄墩之名敏政既复黄为篁其后观世忠庙所藏宋诰凡五通皆称黄端尤莫知其所谓载考婺源谱乃知宋光宗讳惇故当时以端易之然则此名不独复篁而并复墩也惜记中未见此意因附着之

　　书元吕中丞所撰藏山祠记后

　　按山西通志藏山在太原府孟县北五十里春秋时程婴公孙杵臼谋藏赵氏孤儿于此故名其藏处岩垒环堵淮镕旁有圣水出焉每遇旱祷雨輙应以记文不述藏字之义因附着之

　　书宋嘉定中请立忠壮公祠状后

　　按此段出绩溪仁里宏祖房所藏都官旧谱中当时槐塘宗老文实先生刻世忠事实源流録意必见之而漏书也今会统宗世谱得之于宏祖七世孙传儒兄弟而又于诸谱中考其出处名字谨録于右所称知録旗者丞相元鳯之叔父主簿旌之弟而旌之孙瞻祖卒祖实与宏祖之后同居绩溪者也内翰珌即休宁■〈氵义〉口程氏枢宻卓太卿覃皆休宁会里程氏掌书璋将仕瑜皆休宁陪郭程氏俯仰今昔将三百年诸房子孙复会宗盟于此岂偶然哉惜枢宻之世已絶太卿之后今居湖州而掌书之后亦无传矣将仕公十一世孙敏政谨志

　　书先忠壮公封王宣命后

　　按旧谱忠壮公宣命封忠烈显惠灵顺善应王近于琴川壶溪谱得其全文乃封忠烈王汉字及蒙古字分行书之考宋元制凡封赠诸神祠五等之爵以次而进其封号自二字加至八字而止忠壮初累封至八字侯遂累加封至八字公至元始封二字王而旧谱云即封八字者葢因宋封八字公而牵连误书也又按勑牒与宣命所施不同此本勑牒而谓之宣命疑当时可以并行亦犹宋制拜使相者或降麻或止用制之意云

　　书先辅烈侯赠诰后

　　按越国汪公隋末据新安称吴王以弟鐡佛天珤为左右相休宁程富为太尉歙任贵为緫管葢越公保有六州多四人之力故唐初送欵高祖特降勑褒谕而越公庙食亦与享焉考陈留谱富为忠壮公五世孙新安之程皆其后也

　　书先太守公及忠壮公夫人长子忠护侯追封三诰后

　　按建昌谱称新安太守元谭公追封忠佑公婺源谱称忠壮夫人董氏追封惠懿夫人黄墩谱称都督文季公追封忠护侯然皆失其诰牒敏政编贻范集尝会诸谱亦无所见近乃得于琴川壶溪谱中如此又考世忠事实忠壮公庙从神二左曰孙璟右曰赵铭亦云当时俱有侯爵其来歴诰勑年逺无考因附着之

　　书李北海所撰先长史府君碑后

