<!-- { "loadSidebar": true } -->
　　君讳安议字居中湖州徳清人丁氏之先散居济阳清河陈谯等郡至汉名固者仕吴为司徒卒塟吴郡之武康子孙家焉武康至唐分为徳清而丁其着姓云君之曽大父梦徽隠徳不仕大父珙赠中奉大夫父虽以进士起家仕至中大夫歴守邠光二州以卒赠特进妣朱氏乡先生秘书丞临之女赠吴郡夫人君以特进任为从事郎监吉州酒税歴淮西帅司属官潭州南岳庙用荐改右宣教郎知秀州海盐县丞通判韶州绍兴二十一年正月壬辰终于家享年五十有五累阶右承议郎赐五品服以其年四月辛酉塟于乌程县平山村里揺坞之原君少警悟强记忆出入书传喜论道古今既筮仕益习吏道心计絶人初为吉之筦库钩校有方累政所员不数月悉偿之课更竒羡郡士以学舍庳陋请于郡欲更诸亢爽且属君防作量功命日规制既定会渊圣皇帝践祚诏罢土木之役君会挍官弟子语之曰圣天子爱民而息役惧有以伤之也而学之不建用为郡羞吾欲无劳民动众而卒成之何如于长白郡以赀富者十人为学职而属役焉又记君市侩悉告之吾欲平直而贷尔手物之至于我手取偿一不以委吏皆曰唯唯未几材用丰办学成壮伟为江右冠士大夫以是多之庐陵令阙委君摄治君质明坐堂上讼诉至千牍应声剖决事皆得情未晡庭已空老吏畏服奸欺屏迹治以最称其在海盐也遇嵗大旱复民租十八而和籴尚存吾语令田嵗恶常赋且弗克不应复有和粜使上官怒吾身任之檄屡至君抗论反覆卒赖以免旁县有积寃不伸往往请于上官丐从下君决之民信服类此邑有陶泾溉田数百顷嵗乆湮塞旁大姓以隂阳家不利已则沮止不克濬治逮君莅事莫敢有辞濬之如其旧自是并泾髙仰之田无旱嵗邑子作陶泾行以美其勤君叹曰兴民之利而除其害以为巳当任者古之吏也矧陂泽废兴所系甚重见于民謡鲜不由此若召父杜母与壊陂谁翟子威及覆乎陂当复至托言于黄鹄岂不以利害所系为不轻耶吾位卑力防借众以成且为利不博何敢自功论者益嘉之君性鲠亮以气节自许与人交一语道合握手出肺肝有不合虽钜人长者弗为屈异时庙堂故人数问君无恙不一往见之居家孝友周逺近亲党之不能婚姻丧塟者无所爱吝于教子尤力建家塾聚书万巻馆名士与子孙游自罢官海盐乃淡然无仕进意或勉之则有甚难之色爱平山川岩之胜筑室曰蜕庐间与賔客啸咏其上倘徉忘归躬治竁域垂二十年是为君之域配莫氏封孺人男四人雄飞左从政郎泰州兴化县令时飞冲飞举进士防未名女六人适左承议郎主管台州崇道观沈介左迪功郎新庐州学教授王彦举登仕郎俞子陵余在室孙男三人曰炳煜孙女一人君既塟雄飞伸书请铭于余辞言恳到既又出君婿尚书郎沈君之状纪君行实有典则余三过读之谢曰先大夫与余同里闬为姻家其相知宜详然余老而心志耗昏目视贸贸遇时有小疏述命儿辈执笔牍占授首尾不相顾或遗落失次第尚何能发扬先徳之懿雄飞请益坚所不得辞铭曰
　　结驷飞车　　九轨之途　　未极所如
　　有掣其驱　　截蛟断犀　　太阿之利
　　小见其割　　【阙】　　　　　繄能者人
　　不能者天　　君亦奚为　　有衔下泉
　　流泽兹始　　其后必侈　　我言曷以
　　君有才子
　　吴公择墓志铭
　　绍兴二年正月甲子吴君公择以疾终于家明年四月月壬子塟于吴兴之安吉曰铜山乡俞坞之原君之子罕过余门累然深墨拜且泣曰先子既克葬矣隧未有铭托子文为不朽且先子之未属纩也驰书命罕卜归塟之地曰必得艮山初不言有疾苦罕时摄官旁近私心骇异将请急以归问所以然未行而讣至距遗书才十日云罕不敢即死者以窀穸之故屡卜而后得之则如先志焉独潜徳不白于后世是惧余于吴氏为弥甥从游君父子间有年矣知君宜详抑闻罕之其亲蒙荆棘沭风雨躬窀穸庐舍之役其事良苦又闵闵焉惧其亲之名不传察其志为可哀余何敢以荒陋为解按吴氏之先事吴越钱氏家安吉之梅溪君大父徙乌程实始为乌程人君讳某公择其字也曽大父琰以其子通议大夫知几累封尚书都官郎中大父惟几父景元徳行见推乡里称贤母夫人周氏居亡薄声利乐燕闲与贤士大夫游治觞豆速客几无虚日年逾七十以乐终君与昆弟奉承惟谨自始及终无纎介可恨宗族称焉君性警敏少嗜书善属文及冠走京师与吴俊并游屋虽不偶人以为能丁内外艰终丧如礼自是絶意科举或勉之则曰禄不逮亲矣尚何道教其子甚严朝暮课试不惮寒暑故罕自初及壮无他师艺业絶人有称太学再以荐书余子以属罕曰吾惟汝之责其后次子冠亦肄业尝与计偕士友歆艶以君为有子君素不喜植产当居士夫人无恙时谓不应有私财他日昆弟析异君不视劵不问多寡独以所应得应易先世藏书且将以贻后人继前业也既乆生理稍艰家人辈以子孙为言君诵疏广益过之语告之颇好客不倦以诗酒相娱乐晚嵗益笃人谓有居士之风享年六十有五平居未尝有疾一日昧爽调防家人方进药君曰少须之吾就寝焉语毕巳瞑目矣娶曹氏生四子宗以倍属出疆授从事郎调临川金谿县尉次宜冠宪后君二十日卒女五人适奉议郎无为军司録事闗春进士袁安中莫才彦余二人在室适闗莫者前亡孙男三人曰述曰大同曰逮孙女五人皆幼君姿貌魁伟慷慨有气节言识少所降屈往往忤物乆自知之宣和间官吏访求花石君所居有名木黄封其上且责守防君曰主上神圣宁复有此盖幸臣所为遂伐去之铭曰
　　灵之归　　　铜山隅　　　曰艮岑
　　郁不孤　　　视培塿　　　皆仆奴
　　前左泽　　　下统庐　　　灵所欣
　　复当腴　　　福而门　　　大厥初
　　谁云者　　　古青乌
　　叔父朝请墓志铭
　　刘氏出自祁姓陶唐氏之子孙曰刘累者以扰龙事夏孔甲为御龙氏自商歴周为豕韦唐为杜在晋为士在秦为刘后徙魏徙丰曰丰公者名仁汉髙帝祖也汉子孙多受封曰彭城曰中山曰京兆曰母阳与髙平东海长沙平原广陵南康范阳宣城等郡皆所封之地子孙家焉惟彭城由髙祖六世孙宣帝之子曰楚孝王嚣者实始受封后汉司空恺嚣之四世孙也晋司校尉讷恺之六世孙也其裔孙徳威为唐刑部尚书生审礼封彭城公子孙以文学政事名于时如知章知几辈不可槩举公之先实自彭城五代时避乱从吴兴迹晦不传其名称有闻与坟墓存焉者讳权讳润讳泰讳昈讳逢至公为六世云公讳拱字持道实为郡之归安人祖以伯父杂端讳述累赠至尚书刑部侍郎祖妣吴氏濮阳郡太君父任太子中允以兄朝议讳损及公前后累赠至光禄大夫母吴氏新安郡夫人前母吴氏信安郡夫人公生五嵗而孤杂端公为择师教焉嗜学自立不类儿童弱冠荐名乡书乡先生秘丞朱公临见而异之諌大夫陈公瓘幼为郡从事教授诸生时郡学肄业数百人一小较艺以公为第一且相器重俾领袖学者凡与计偕者三试于礼部者六卒不得一第崇宁五年春以特奏名授汀州文学时年五十八大观二年冬调汉阳军汉阳县尉任满以捕防赏改承务郎转承事郎授宻州髙宻县丞未几就除通判饶州终更造朝除监明州船塲未赴改授通判严州阅嵗乞闲除主管亳州明道宫江州太平观绍兴五年公第三子宁止任权尚书户部侍郎公自以再世服官率不过刺史郡守今子为侍从分当知足遂告老于朝自承仕郎以年老致仕及遇渊圣皇帝今皇帝即位霈泽序迁明堂礼成宁止初除徽猷阁直学士恩封几八转至右朝请郎赐五品服在汉阳时太守游公酢雅闻公名礼遇甚厚且荐之于朝不果召髙宻令黩货紊法公数与争民赖以不扰其后令以贪败辞连僚佐公独无所与鄙阳嵗潦谷贵流亡相望公摄郡事营屋庐发廪粟居飬之全活以万计朝廷得民謡下使者问状公数以职事忤使者匿勿以闻公未尝有愠色时兴崇老氏教其徒颇肆郡僧有得废观为寺者缮葺殆数十年至是夺之既又欲并得后所薤产使者以朝命属公有顾望意公曰我不敢私卒沮止之后人更定无能易公议者其守道不囘类此绍兴九年二月某甲子终于嘉禾郡舍夀八十有五以其年九月丙午于乌程县澄静乡郎村某山之原配真氏赠安人男四人恭止早亡勤止右从政郎江淮荆浙闽广路经制发运司主管文宗宁止徽猷阁直学士左奉议郎提举江州太平观爰止右迪功郎监潭州南岳庙女一人适右迪功郎监通州支盐仓江寓孙男九人岩嵫防峣嵎峻峋岹孙女八人长适右迪功郎临安府临安县主簿范夀卿次适进士陈如雪余尚幼公惟质直不为表暴乐道人之善若巳出于书无所不读自始学至老且病未尝一日废巻所论著多尤工于诗后进经公指教者无虑数十辈皆能有声政和间公三子賔于太学悉以文称宁止射防廷中极论时政阙失无所讳避天子嘉之擢居甲科名闻天下由天禄阁尚书郎为监司郡守入居法从率迎公之官安舆往来左右就飬頥指无阙逺近歆艶以为教忠之报宜有此也晚嵗康宁视聴言动如中年时一日语家人曰吾大数垂尽自此不过两旬浃耳守止方守嘉禾怪其语无从亟上疏乞奉祠以归比得请则公疾革矣真氏楚之山阳人赠金紫光禄大夫锴之曽孙赠通议大夫晃之孙故进士元矩之女以贤行闻于乡闾奉祭祀教子孙率有规则相其夫以义先公十四年卒盖靖康改元三月某甲子也享年六十有九公塟乃从安人之兆至是合祔云公于某为叔父某从叔父学粤自少时负笈游京师与居里间自念其孤侍叔父之日为最多嵗时举酒夀叔父喜溢于色巳而感焉则仰视怅怅惟恐泣之缘睫而堕也今叔父复弃诸孤某老矣茍生奚为哉勤止等见属以铭所不敢辞铭曰
　　呜呼公乎学无愧于古之人自视曰不足任弗克偿其志自分为有余至于享报之丰虽当世所谓富贵利达者曽莫及其髣髴则夫身之遇与有子之祸孰少孰多吾不知为何如也
　　宋故右朝奉郎致仕施府君墓志铭
　　府君讳某字某姓施氏湖州武康人曽大父某大父某父某皆有潜徳家素儒初未有大其门者府君教子益力子钜体府君志克励于学艺业有闻丁年擢第蚤通朝籍为尚书郎三院御史未几以御史出守括苍奉府君之官优游郡斋就养无阙士夫荣之阅嵗得防疾常膳少损遽谢医且笑曰吾闻髙医能已疾不闻能治老也既曰语家人吾欲静念空王境以归宿吾心毋怛我化遂瞑不复言实绍兴十七年四月一日也时府君累封至右朝奉郎年七十有六矣御史防丧归乡闾以明年某月某日塟于县之东北大原乡京子之原将塟见属为之铭府君天性纯孝笃于奉亲自始及终茍可以顺适其意者虽躬服劳不少懈遇乡党和而辨乆而不媮虽复犯已不校如初冲淡寡欲一室萧然不设属钥未尝有姬妾之奉独喜翻贝叶书偶方士语不则与賔客啣杯潄醪至一斗不乱襟抱怡怡人莫见其有忧愠之容振人之急囊无留赀而乡里言长者必归焉配周氏先府君若干年卒至是合祔男三人长曰铸实任家事不以毫髪累府君钜其次也季曰蕴恭为浮屠氏女二人适丁光祖陈继孙男五曰良友良弼良臣良能良辅孙女三适吴经沈纯臣张康皆名进士张为左迪功郎徳清县主簿曽孙男女二十五人曰沈康臣者曽孙婿也余与御史俱为乡校诸生晚而同朝御史明粹简黙人也居家有曽闵之孝为吏有龚黄之政他日自见于世又有大焉者信乎府君之积庆在兹也铭曰
