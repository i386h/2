<!-- { "loadSidebar": true } -->
　　余观诸公寄赠尚书马公尺牍一卷，叹国家人材之盛，致治之不苟也。马公以经济长才，际朝廷有为之日，职专邦之大计，世皇任之而不疑，斯所以克尽施设世获其济也欤。当是时，中原始定，江南未归，民尚疮痍，事多草创。而川、蜀用兵，江、淮屯守，刍粮铠仗舟楫之用，飞挽调度征戍之劳，羽檄交驰，急于星火。马公始则任转运于关中，继而总金谷于民部，终则督馈饷于河南，盖终始不离烦剧，皆从容谈笑而办，未尝务聚敛以扰人，亦未尝进羡余以希宠。国用既足，民力亦纾，故时人以刘晏方之。于时分符典部于外者若故都督史公枢治东平，平章牛公显治南京，宣慰使陈公佑治河南，或以民罹灾异请宽其租赋，或以沿边供■〈彳侍〉请定其方畧，备见于尺牍之中，大抵为国为民，而非一己之私计也。若故吏部侍郎高公逸民被命出捕飞蝗，以不克尽绝为忧，此皆至元初年之事。世皇方厉精图治，而天之降灾若此，惟其有节用爱民之实，故治化亦如是之盛也。国初岁在庚子，有贵臣总天下财赋，惟掊克是务，以真定课最诸道，胁马公具增办手实。公慨然曰：「夫利犹水也，源深则流长，民实其源，可竭之乎！」呜呼，今方内连年水旱茶盐田赋之入亦云极矣。而财用益绌， 【 「绌」原作「屈」，从元刊本改。】 经费日益不足，安得如马公者与之共探其本以究其弊乎！昔汉之为吏居官者长子孙，盖其谨于奉法，廉于守身，故能久于其职。若于定国为廷尉，郑当时为大农令，皆历十余年不迁。然则马公之总邦计至终其身，则子孙之昌大蕃衍，有以也夫。至正四年甲申秋九月甲午，中奉大夫、陕西诸道行御史台侍御史赵郡苏天爵题。

　　△题马氏兰蕙同芳图 

　　江左好事者慕马氏昆季之贤，绘兰蕙同芳图以贶之，馆阁名流复为诗以美之。传曰：「诵其诗，读其书，不知其人可乎。」是以论其世也。马氏本雍古部族，自凤翔兵马府君始以官名为氏，尚书忠懿侯当中统初转漕给边饷有功，请令编民通一经者复其家，以诗书礼义训其子孙，卒赠推忠宣力翊运功臣。三传至中丞文贞公，以文学政事致位光显。初尚书有子十一人，孙二十人，曾孙三十余人，或执业成均，擢进士第，皆清谨文雅，不陨其家声，遂为海内衣冠闻族。天爵辱荷中丞深知，又与元博共事宪府，故知其族世之懿。尝读中丞述尚书墓铭，有曰：「世多王公，亦多华靡。惟不革俗，而忍其圮。绳绳子孙，思马有氏。咸宜习礼，以续庙祀。」呜呼，世之有官君子，可不思正家法以传其后乎。

　　△书容城李节妇诗后 

　　予读容城刘文靖公王孝女旌门铭及西山翟节妇诗，爱其词严谊正，功于世教，凛然使人有所兴起也。昔金之亡，一时节义之士不可胜纪。当国家草昧之始，而妇人女子犹能若此，甚矣，中州风俗之美也。夫君子所过者化，而刘公言论风节，天下犹当师之，况居其乡者乎！然则李氏之贞，一有所本矣。朝廷旌异之者，所以劝善也。彼不学无术之徒，弗知风化所由，返谓豪民求蠲徭役，诚如枢判韩公之所叹已夫。

　　△跋三笑图 

　　往年行过彭泽，慨想陶公高风，不可企及。两望庐山，林壑深邃，是宜隐者之所居焉。陶公世为晋臣，值宋革命，高蹈深隐，其所与游盖必志同道合者也。自昔士生不辰，逢世多难，往往晦迹浮屠、老子法中，然则惠远修静抑亦避世之流欤。

　　●滋溪文稿卷第三十 

　　题跋三 

　　○题跋三 

　　跋欧阳公与刘原父手书 
　　题诸公与智参议先生书启 
　　题孟天暐拟古文后 
　　题鲁斋先生手书后 
　　题襄阳重刻堕泪碑后 
　　恭跋御赐真草千文碑本 
　　跋延佑二年廷对拟进贴黄后 
　　题葛氏子还俗事 
　　题杨氏肯获堂记后 
　　书罗学升文稿后 
　　题晦庵先生行状后 
　　书孔子及颜子以下七十二贤像 
　　题泉州士子赠崔宗礼诗后 
　　题兼善尚书自书所作诗后 
　　书泰定廷试策题稿后 
　　题白太常三岁时所书字卷 
　　题葛赓宋淳熙三年封承务郎致仕诰 
　　题东坡制策稿 
　　题高昌偰氏三节堂记后 
　　题胡古愚隐趣园记 
　　题黄太史休亭赋后 
　　题诸公赠真定录事司监野先明道诗后 
　　书主簿康里君赠行诗后 
　　题丘母周夫人贞节诗后 
　　跋丘侯送行序后 
　　恭书圣德颂后

　　△跋欧阳公与刘原父手书 

　　欧阳文忠公生宋盛时，禀中和之粹，作为文章，雍容温厚，炳然一代之制。片言只字，皆有深意。今读寄公是刘公手书，感慨系之。自昔君子小人不相为谋，虽乱世未尝无君子，治世未尝无小人，视 【 「视」原作「时」，从元刊本改。】 在上者用舍何如耳。当至和时，陈执中居相位，而天屡降 【 「降」原作「出」，从元刊本改。】 灾异，两制诸公多求补郡。公是上疏陈之，其略曰：「正臣常难进而易退，邪臣常易进而难退。吕溱、蔡襄、欧阳修、贾黯、韩绛皆论谊质直，不阿执政，有益当世。不宜许其外补，使四方有以窥朝廷启奸幸之心。」仁宗亦悟，留欧阳公等不行。书中所谓「真性难移，加以权幸侧目，交攻累年，乞外不得」者是也。又谓「子华丧弟，直孺之许为郡，渐有乐意。不平山更望增缉。」盖子华，绛也；直孺，黯也。公是出知扬州，皆不得立于朝矣。夫君子在位，小人在野，天下之泰也。方庆历初，韩、范、富诸公当国，知天下无事，士大夫弛于久安，慨然思正百度，共修太平。海内悚然，知君相之求治。而权幸小人不便，万方沮之。已而三四大臣相继罢去，天下事卒不复施为。呜呼，以仁宗之忠厚明恕，在位日久，熟知臣下情伪，又得韩、范诸公为之辅相，可谓明良际遇。而羣邪坏之，世竟不克登于极治，庸非天乎。是卷御史敬公克庄所藏。公先相国文忠公实为先朝名臣，晚岁屡召不起，是亦难进而易退者，故表先正之事以为劝焉。

　　△题诸公与智参议先生书启 

　　右书启两卷，国初名公诸老寄赠洛阳智先生者也。先生讳迂，字仲可，少与窦公默流落汉上，丙申北归。深明易学，屏居一室，焚香鼓琴，世务纷华，翛然不足以动其心。世皇在潜邸，闻其名，遣近侍持书及窦公同被召。入见，首陈王道。上问：「方今有如周公者乎？」先生对曰：「主上身其道，迹其事，心其心，非周公而何。」是时耶律公楚材领中书政务，命诸路置经籍所，以儒者司之，盖欲士明经学，兴起文治。先生分行京兆。会廉公希宪、商公挺开阃宣抚，辟先生参议其幕，立纲陈纪，兴利除弊，画赞为多。暇则讲说经训，以道义相切劘，官虽僚属，谊同师友。久之，请致其事。世皇不忍其去，赐田宅，俾家于秦，仍岁赐银三笏为养老资。先生辞之不可，止取其一。尝有盗夜入其室，裂其币在杼轴者以去，家人欲闻之官。先生止之曰：「此必闾里细民之贫者也，官若捕之，能无扰及善良，伤吾乡邻故旧之情乎！」盗闻愧之，复还其币，时人以先生能化盗为善。少与兄相失兵间，后知兄居真定，既老犹屡省之。兄亡，载其丧还葬于洛，世共高其行义。中统、至元之初，廉、商诸公为相，收召海内贤才，布列有位。先生退老于秦，日以琴书自娱，不复仕终其身。昔者国家甫定中夏，一时人物皆金源氏承平百年学校贡举封殖乐育者也，是以不死于兵，以遗于我。殆世祖立极，肇兴制度，崇建官仪，朝廷之上，衣冠之盛，皆其人也。今观卷中一一具在。惜乎行事多堙晦弗传，故予略为述之如此。诗曰：「无竞惟人，四方其训之。」当国者可不以登揽贤材为务乎。

　　△题孟天暐拟古文后 

　　太原孟天暐学博而识敏，气清而文奇。观所拟先秦、西汉诸篇，步趋之卓，言语之工，盖欲杰出一世，其志不亦伟乎。昔欧阳公谓韩子为樊宗师墓铭，即类樊文，其始出于司马子长。子长为长卿传，如其文。惟其过之，故能兼之。夫文章务趋一时所尚固不可也，然欲求合于古，又岂易言哉。故韩子曰：「为文宜师古圣贤人，师其意不师其辞。」欧阳公亦曰：「为文勿用造语，模拟前人，取其自然尔。」三代以下，文之古者莫韩、欧若也，而其言如此，当与天暐评之。

　　△题鲁斋先生手书后 

　　右鲁斋先生许魏公手书四幅，寄京兆吕君辅之及其子翰林侍读学士伯充者也。初，世祖皇帝受封食邑于秦，至征大理，禡牙于斯。首聘鲁斋，见于六盘山下，命教授京兆子弟。是以吕君获纳交于先生，翰林从之问学焉。而关辅教化淳美，其渊源有所本矣。尝读鲁斋所述吕君墓志云：「君生子未逾年，日买书为教养计。既长，择师就学。学必以稽古践实为贵。」又云：「翰林治丧，上稽司马氏、朱氏，考订古礼；下仿高陵杨氏已行故实。使古人送终之正，复见于今。」手书第四幅所谓「葬礼仿依古制，非信道之笃莫能者」是也。夫以吕氏家庭之所授受，师友之所讲习，莫非彝伦日用之大，故其表俗惇礼，卓然有以异于人也。志中所称高陵杨氏，即太史杨文康公，其执亲丧动合古礼，鲁斋之畏友也。呜呼，宋、金季年，文习益漓，鲁斋先生奋起草野，推明圣贤之遗经，笃实践履，故一时及门之士操行悉有可观，考吕君父子之事可见矣。天爵向官西台，访求故家遗俗，盖罹天历兵荒之余，文献或不足征。今吕氏诸孙执礼奉常，受业冑监，是则诗书之泽独能传诸久远，信知为善之有后乎。晚学赵郡苏天爵书。

　　△题襄阳重刻堕泪碑后 

