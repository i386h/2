<!-- { "loadSidebar": true } -->
　　蔡郡万公克明仕元世已践清显逮入圣朝以才谞闻于上即廸简来京师台宪方慎择人佥谓公明法练事克称是职遂授山西提刑按察佥事再转陜西后复转江西亷车所至不以察为明以苛为能以锄击为名而一扬一抑一臧一否举得其当无所遁其情焉某倅饶日公再至郡尝从容谓某曰子厯有司必明刑逹政都府之事頼子以集尚其勉诸又曰学校育才上所注意子儒者毋以非职而课程诸生心弗力也未几某以他事去官而公亦议失当谪居江浦去年冬有旨征还吏部别授某亦在列公见当路即自陈疾惫弗任引年乞休致主者以闻上可之公遂归谢呜呼世之志富贵者汲汲焉以趋竞为心得一资半级则扬扬焉为荣惟恐失之公年未老力未衰一旦毅然谢退人固惜其才之不究于用也夫孰知公之心宠荣声利泊然无营一进一退惟义所在乎公归蔡某水某丘寻钓游之旧有美可茹有鲜可食进不慕鸣鹅之绩退不兴牵犬之叹优游以终余年其乐者未渠央也某老矣倘脱尘网将青鞋布袜从公于松泉竹石之滨公许之否乎

　　送国子朱士文归省序

　　吴郡朱士文繇县学弟子员入成均为国子上方尚文治国子多不次擢用或一再选即任方面司风纪六馆之士朝夕待用学多不力士文自念学业未成而大父母父母皆在堂仕则废学而弃亲远留馆以卒业庶得时归者以慰亲心也今年秋请告于国学国学白于礼部允其请士文即治行告别于师若友给事中丘君功近来言于某曰士文行有日赠之诗者已积巻轴敢求先生一言以序其首噫士文之学其知本也欤夫安于小成者必不能胜重任而为远器何者其所就者浅故其所用者狭也彼夫躁进而不知其非取髙爵而不知其才之弗任扬扬大言曰我能为是我能为是吾将成事功于国也吾将大显扬于亲也曽几何时或以罢愞黜或以贪墨刑负国而辱亲者比比焉斯固士文之所见也吾知其视以为戒而无慕羡之心矣士文其尚益勉忠孝之学以为设施之地成光明俊伟之业以无负于国光显于亲吾将于子焉卜之也

　　送王徳常守韶州序

　　国朝慎选郡守凡京官有材干者輙不次擢居是职盖用汉制也夫承流宣化而为民之师帅固一郡之頼以安者也强焉而抑之弱焉而植之戚焉而休之曲焉而直之有社稷山川之祀焉必思致其诚也有钱榖刑名之出内轻重有造作征需之纷紏杂糅焉必思致其公与勤也令分其职于下而守总其任于上茍非其人则庶事弗集矣洪武十一年春有旨命中书守令不拘资格选材而任之王君徳常为礼部员外郎以材干称于是出为韶州守韶虽居岭表实昔贤张文献公余襄公之故里而濓溪周先生过化之邦也流风余泽犹有存者其民淳其俗简政化之施者易入以徳常治之吾知不待数月其报政之誉已闻于上矣圣天子严庆让之典方伯郡守之来朝功者有以荣之过者有以愧之治效之成正在今日徳常化行于韶明年入觐其将承宠光也必矣故于其行叙此以为赠

　　送王徳章之官保宁序

　　工部员外郎颜君某谓弼曰王徳章氏少与余同笔研秀爽而练逹佳士也今年秋以有司之荐登名铨曹授保宁司庾人咸卑之徳章窃自喜曰吾上世居蜀先垄在焉吾祖宦游江南遂占籍吴中吾不幸少孤藉先人之泽粗能树立出游齐鲁之墟侨居荏苒又数十载虽欲归吾里不可得于蜀则又以险逺故欲一至而无其因松楸之思戚戚于懐今兹保宁之行道经遂得瞻拜先垄实大幸也职之崇卑奚择焉闻者贤其孝各赋诗以华之幸先生为之序呜呼世之宦游者昔彼而今此或定居成桑梓焉则安于是而遂忘其故乡矣眉山苏氏惟老泉先生归葬于蜀东坡颕滨二先生皆葬于汝子孙居江南者虽汝犹未一至矧蜀乎宜夫徳章以获道故里为幸也过家上塜烹肥击鲜与一二族人追叙宗盟谈旧故百年之思一日之见其为乐当何如耶徳章行矣司庾职在会计圣人固甞不卑而居之吾知徳章必不容心于是也

　　送安陆学正刘谦亨序

　　洪武己酉夏某被征赴京道温陵获识刘君谦亨于友中言简而礼度气和而神朗余固知为儁伟之士也别来且十年闻谦亨分教邑庠于弟子员多所成又喜善于其职也今年秋用有司之荐来京师铨曹试以经学以谓校官以立师道必重其选于是谦亨得为安陆学正予观君之仪矩足以为诸生之观法君之文行足以为诸生之楷模其讲授也必以周程张朱之学倡而明之吾知师道于是乎立矣昔者君子之教人也以身心师道之立者有其本也后世之教人也以口耳师道之不立者事其末也谦亨之教能以夲为务则夫人材之造就风俗之丕变当自兹始安陆楚之故都昔称夷俗然江汉之徳化屈平宋玉之文风必有未冺者虽兵革废坠之余谦亨能作兴而变化之则今昔殆不殊也勉之哉

　　送国子聂荘归省序

　　赣之宁都余友荘君仲慈尝令其邑能以礼乐为教予闻而喜之洎余来京师获见国子聂荘氏乃其邑生而为畏友黄君致吉之弟子员也言从而貌恭神冲而气充知其善叩其学而无凡近之习也他日国子多就试礼部而吏部辄官之予每与较其文聂明春秋学而未甞一试焉夫有学而不求售于有司则不以小成为安而能立矣有入仕之途而不茍于进取则无竞名之心而能亷矣立而知所以勉亷而知所以择君子之道孰先焉聂之所以能如是者必其教之有自而学之有素矣吾观今之仕者道未能信学未及优而汲汲焉宠荣声利之是竞虽获一资半级而以贪躁取败者众矣聂真可与言哉聂在馆二年思父母定省之久阙也以归觐告国允之予于是又知生之学知所重也故为序以道之庶俾学者有所励焉

　　送苏用宾归里序

　　孟子尝言君子之乐三一曰父母俱存兄弟无故系于天也二曰仰不愧于天俯不怍于人系于己也三曰得天下英才而教育之系于人也余每读此未尝不掩巻而叹曰嗟夫俱存无故乐于家不愧不怍乐于身教育英才乐于天下是皆人所深愿而不可必得者茍皆有以得之其愿足矣其为乐当何如信乎王天下之事有不足与存于此也吾于友生苏用宾氏固有以幸之又有以勉之矣漳之山水惟东南虎溪为最胜而士族苏氏最严整用宾大父瑶溪公以诗礼为家训三子皆雅饬质谅知学好礼至用宾兄弟及诸从昆弟袭芳趾美益以敦确清俊闻乡闾化之郡府有知用宾者延于学俾训郡庠子弟员用宾慨然曰某藉世积之休天锡之庆父母寿康兄弟具翕某幸知读书窃有闻先儒之绪论惟思克己以免愧怍而未能也为教于人将何以哉吾惟归侍吾亲以奉菽水斯至乐也廪食数月浩然以归来言别曰敢求一言昔阳城为国子司业告馆下诸生曰凡学所以为忠孝也诸生有久不省亲者乎盖以忠孝为学则必以忠孝为教用宾分教郡庠虽于国子小大有殊然其心每在亲则其所以行于己者是即所以教于人者也夫三乐一不易得而用宾殆兼有焉宜其为人之歆艶慕望而不容己也抑余闻三乐以无愧怍为本使吾胸中多所愧怍则虽处父母兄弟之间固亦不得乐其乐虽得英才亦将何以为教而有此乐哉用宾其益敏于克己之功以至于心广体胖则近而顺乎亲而有以乐一家之乐逺而及乎人而有以乐天下之乐矣用宾归有日诸友咸赋诗以赠因书此以弁其端

　　送赠傅希说序

　　茍可以周己而施人者虽小道曲艺君子犹可与也艺莫贵乎周己昧于周己则失己矣道莫贵乎施人昧于施人则失人矣小道曲艺尚然况理之大者乎广信傅生希说弱冠知读书其烛理也明长游四方其阅事也察尝从方仲钧先生游得六壬占法以十二时所值错综干枝生克推人祸福言輙竒中人神其术一日谓余曰穷逹夭寿天之所命非今可移吉凶悔吝圣人所以示人使不迷其途以顺受其正者也后世占卜之法虽不必尽出于易举不外乎阴阳变化之理而已昔东方曼倩诸葛武侯皆用是占以决出处之疑吾非能窥其微者庶几行己之际知所修省以寡过耳古人之言亦非敢舍是以为说也余曰是非理之当然者与子之周己施人者固非局于小道曲艺也周己而不失己施人而不失人君子之所与者在是已子之游其有遇哉希说将为武林之行来求予言因书此以为赠

　　送李宗仁秩蒲序

　　晋安李君宗仁以茂才入官长漳龙江书院教成东归博陵林唐臣走送东湖之上酌之酒而赠之言曰士之学也贵乎知道而仕也贵乎知职吾子读朱子之书游朱子过化之地而典其祠事惓惓焉惟先哲之是景是慕规言规行恒恐有负其教殆庶几于道矣庙堂之弊也起其頺而完其缺廪入繁寡能樽节他费而奉祭飬士之用恒有赢焉于职盖无愧矣夫必学而后仕未有不知道而能知职者也然道非一端愈进则愈髙职非一事尽乎此必能尽乎彼而后可吾子年富力强道之所造职之所任非止是而已精粗本末理无一之不穷则崇库小大任无一之不精是故善学者观其用力之初善仕者观其施政之初今子有其初矣推是以往而能加勉以不替于厥终则圣贤之道可企虽庙堂之职亦举此措之耳余困于学而拙于仕故敢以所难者为君朂也于是相送之友若干人咸请书之以华君归遂不敢辞

　　送指挥龎侯之燕山序

　　国家于武臣必使其子孙世袭祖职勿替重报功也盖开国之始实頼诸将臣折冲御侮之力以成开拓疆土之功功懋懋赏固其宜也凡世其职者念前人之劳思国家之报其自勉于己者宜何如耶易曰王臣蹇蹇匪躬之故诗曰夙夜匪懈以事一人如此竭力供职庶乎不坠于前而克裕于后也庐江龎君士正袭伯父职为中山卫佥事改武昌护卫左右楚王既复调燕山中护卫夫护卫之职上不轻以畀人也必素所亲信然后授之君以世功袭爵为公侯腹心既亲信矣故一秩三迁于以见皇上恩眷特厚非寻常带砺比也念前人之劳思国家之报正在今日勉之哉君年方富报于上者远继于前者大其鞠躬尽瘁以自显庸于今为可卜矣故于其行书此以为赠

　　林登州集巻十一

　　●钦定四库全书

　　林登州集巻十二

　　（明）林弼 撰

　　○赠序

　　柴徳善秩满序

　　典史典一县之史县官若吏喉舌而领袖之民持牒诉于县县官必令吏即其幕议吏抱牍诣县官署官目牍尾有典史署即署无他其或官异可否吏私出入典史推事情证处律调甲信乙诎可否出入者不敢执意而必胜焉官庳而职要事専而务剧非得明练敏辩之士其能持法以恵下集事以获上者盖鲜矣故世称难官必曰典史而居是官者亦每病其责之难塞也三衢柴君徳善以郡府吏及考典幕兴化邑陋而民哗君曰邑虽陋吾获上也以勤民虽哗吾恵下也以信吾无容心于陋且哗也行之一年上无谴诃下无谤讟再更漳浦号剧邑郡府诛求百出加以冦警兵兴供亿杂扰而君一以所施兴化者施之故谴呵未尝至而谤讟亦不闻焉夫居难为之官任难塞之责而能持法以举其要集事以専其剧非学有得者不能然也徳善儒学饰吏知夫所以获上恵下之本则推而行之天下皆将易而无难矣一邑云乎哉传曰获上本于诚易曰有孚恵我徳徳善其有能得于此者乎余固因柴君之逹政而知儒者适用之学不可以厚诬也

　　唐君大年综政龙溪序

