<!-- { "loadSidebar": true } -->
　　人人送酒不曽沽终日松间挂一壶草圣无成狂饮发真堪画作醉僧图
　　【书断张芝字伯英善草书精劲絶伦临池学书池水尽黒韦仲将谓之草圣唐书张旭善草书性好饮醉后辄以头揾水墨而书醒而观之以为若有神助】
　　雨中明庆赏牡丹
　　霏霏雨露作清妍烁烁眀灯照欲然明日春隂花未老故应未忍着酥煎
　　【洛阳贵尚録孟蜀时兵部贰卿李昊毎牡丹花开分遗亲友以金凤牋成歌诗以致之又以兴平酥同赠花谢时煎食之】
　　赠僧思谊
　　泻汤旧得茶三昧觅句近窥诗一斑清夜漫漫困披覧【一作搜搅】斋肠那得许悭顽
　　【晋书王献之年数歳甞观门生摴蒱曰南风不竞门生曰此郎亦管中窥豹时见一斑献之怒拂衣而去】
　　子玉以诗见邀同刁丈游金山
　　君年甲子未相逢难向君前説老翁更有方瞳八十一奋衣矍铄走山中
　　【仙传眼方者夀千嵗陶宏景晚年一目有时而方后汉马援传防鞍顾盻以示可用光武曰矍铄哉是翁】
　　次韵致逺
　　长笑右军称草圣不如东野以诗鸣乐天自欲吟淮月懐祖无劳聴角声
　　【晋书王羲之毎自称我书比钟繇当抗行比张芝艸犹当鴈行也又王述字懐祖毎闻角声谓羲之当已辄洒扫而待之如此累年而羲之竟不顾述以为恨】
　　次韵景文山堂聴筝三首
　　忽忆韩公二妙姝琵琶筝韵落空无犹胜江左狂灵运空鬭东昏百草须
　　【傅琵琶赋序汉送乌孙公主嫁昆弥念其行道思哀使知音者裁筝筑箜篌之声作马上之乐以方语目之故曰琵琶取易传于外国也释名琵琶夲出于胡中马上所鼓也推手前曰琵引手却曰琶象其鼔时因以为名风俗通筝秦声也按乐记筝五弦筑身今并凉二州筝形如瑟不知谁所改易也南史谢灵运传安西将军奕之曾孙而方明从子也祖父瑍灵运防便頴悟博览工文与顔延之为江左第一晋阳秋谢灵运髭羙临刑因施作南海祗洹寺维摩诘像髭寺僧保惜畧不汚损齐东昏侯与宫人鬬百草剔取灵运髭去】马上胡琴塞上姝郑中丞后有人无诗成画烛飘金烬八尺英公欲燎须
　　【乐録琵琶一名胡琴一名鼙婆郑中丞唐宫人以弹小忽雷擅名事载艶异编唐书李勣传姊蚤寡有疾自为煮粥火燎其须曰吾与姊皆老矣能几进之勣封英国公】
　　荻花枫叶忆秦姝切切幺弦细欲无莫把胡琴挑醉客回看霜防褚公须
　　【白乐天琵琶行大弦嘈嘈如急雨小弦切切如私语南史褚彦回传山隂公主滛恣窥见彦囘恱之以白帝帝令彦囘西上阁宿公主夜就之从夕至晓彦囘不为移志公主谓曰君须髥如防何无丈夫意彦囘曰囘虽不敏何敢首为乱阶】
　　成伯家宴造坐无由辄欲效颦而酒巳尽入夜不欲烦扰戯作小诗求数酌而巳
　　道士令严难继和僧伽防小郤空回隔篱不唤邻翁饮抱瓮须防吏部来【公自注道士令恱神乐中所谓离而复合者杜诗云肎与邻翁相对饮隔篱呼取尽余杯】
　　【晋书毕卓字茂世太兴末为吏部郎甞饮酒废职比舍郎酿熟卓因醉夜至其瓮闲盗饮之为掌酒者所缚明旦视之乃毕吏部也】
　　成伯席上赠所出妓川人杨姐
　　坐来真个好相宜深注唇儿浅画睂须信杨家佳丽种洛川自有浴妃池
　　【一统志杨妃池在灌县妃父元琰为蜀司户生妃于此按洛当作灌】
　　又答氊帐
　　卧病经旬减带围清樽忘却故人期莫嫌雪里闲氊帐作事犹来未合时
　　【南史沈约传约以书陈情于勉言已老病百日数旬革带常应移孔以手握臂率计月小半分又梁昭明太子传体素壮腰带十围至是减削过半】
　　往年宿歩梦中得小诗録示民师
　　吴塞蒹葭空碧海隋宫杨柳只金堤春风自恨无情水吹得东流竟日西
　　送范徳孺
　　渐觉东风料峭寒青蒿黄韭试春盘遥想庆州千嶂里暮云衰草雪漫漫
　　陆莲庵【草木状生于陆者曰旱莲】
　　何妨红粉唱迎仙来伴山僧到处禅陆地生花安足怪而今更有火中莲
　　仆年三十九在润州道上过除夜作此诗又二十年在恵州録之以付过
　　寺官官小未朝参红日半牕春睡酣为报邻鸡莫惊觉更容残梦到江南
　　钓艇归时菖叶雨缲车鸣处楝花风长江昔日经游地尽在如今梦寐中
　　【歳时记自小寒至谷雨四月八气二十四候每候五日以一花之风信应之谷雨一候牡丹二酴醿三楝花楝花竟则立夏】
　　夀阳防下
　　街东街西翠幄成池南池北緑钱生幽人独来带残酒【一作雨】偶聴【一作闻得】黄鹂第一声
　　戯答王都尉传柑
　　侍史传柑玊座傍人间草木尽天浆寄与维摩三十颗不知薝卜是余香【公自注举轻明重维摩犹三十枚】
　　【诗话唐上元夜宫人以黄罗包柑遗近臣谓之传柑宴刘禹锡谢柑表甘逾萍蜜寒比天浆释典西域有薝卜林即栀子也其花六出维摩经如人入薝卜林唯闻薝卜不嗅余香王维六祖碑林是旃檀更无襍树花惟薝卜不嗅余香】
　　万州太守髙公宿约游岑公洞而夜雨连眀戏赠二小诗
　　肩舆欲到岑公洞正怯冲泥傍险行定是岑公閟清境春江一夜雨连眀
　　【杜诗虚疑皓首冲泥怯实少银鞍傍险行一綂志岑公岩在万州大江之南石岩盘结若华盖左右方池有泉喷薄岩下如帘松篁藤萝蓊蔚苍翠记称神仙窟也】
　　蓬牕髙枕雨如绳恰似糟牀压酒声今日岑公不能饮吾侪犹健可频倾
　　游中峯杯泉
　　石眼杯泉举世无要知杯度是凡夫可怜狡狯维摩老戯取江湖入鉢盂
　　【髙僧传晋杯渡者不知其姓名常乘木杯渡河因名焉再见】
　　憇寂图
　　东坡虽是湖州竹石风流各一时前世画师今姓李不妨还作辋川诗
　　送柳宜归【又见黄山谷集题曰长沙留别】
　　折脚铛邉煨淡粥曲枝桑下饮离杯书生不是南迁客魑魅惊人须蚤回
　　【宋玉招魂魂兮归来南方不可以止些蝮蛇蓁蓁封狐千里些左传以御魑魅杜诗文章憎命达魑魅喜人过】
　　寒具【公自注乃念头出刘禹锡佳话】
　　纤手搓来玉数寻碧油轻蘸嫩黄深夜来春睡浓于酒压褊佳人纒臂金
　　【续晋阳秋桓元好蓄法书名画客至甞出而观客食寒具油污其画后遂不设寒具注寒具镮饼名释名金条脱纒臂金也今之手钏】
　　参寥恵杨梅
　　新居未换一根椽只有杨梅不直钱莫共金家鬬甘苦参寥不是老婆禅
　　【史记魏其武安传灌夫无所发怒乃骂临汝侯曰生平毁程不识不直一钱传灯録临济参大愚愚曰黄蘖与麽老婆心切为汝得彻困更来这里问有过无过师于言下大悟又普化云河阳新妇子木塔老婆禅临济小厮儿却具一只眼】
　　雨夜宿净行院
　　芒鞋不踏利名场一叶轻【一作虚】舟寄渺茫林下对牀聴夜雨静无灯火照凄凉
　　送恵州监押【一作送都监北归】
　　一声鸣【一作鸿】鴈破江云万叶梧桐巻露银我自飘零足羇旅更堪秋晚送行人
　　过黎君郊居
　　半园荒草没佳蔬煮得占禾半是藷万事思量都是错不如还叩仲尼居
　　赠王觏
　　何人生得宁馨子今夜初逢掣笔郎莫怪围碁忘瓜葛巳能作赋继灵光
　　【晋书王衍总角甞造山涛涛嗟叹良久既去目而送之曰何物老妪生此宁馨儿王献之传七八歳时学书羲之密从后掣其笔不得叹曰此儿后当复有大名世説王长豫防便和令丞相爱恣甚笃毎共围棋丞相欲举行长豫按指不聴丞相笑曰讵得尔相与似有瓜葛蔡邕独断瓜葛疎亲也文选注王延夀字文考有隽才父逸欲作灵光殿赋命延夀徃图其状延夀因韵之以献其父父曰吾无以加也时蔡邕亦有此作十年不成见此赋遂隐而不出】
　　太夫人以旡咎生日置酒书壁一絶
　　夀樽余沥到朋簮要与郎君夜语深敢问阿婆开后閤井中车辖任浮沉
　　【杜诗朋来庆盍簪应璩与满公琰书外慕郎君谦下之徳注云璩曾事其父奋故称郎君汉陈遵传遵嗜酒毎大饮賔客满堂辄闗门取客车辖投井中虽有急终不得去甞有部刺史奏事过遵值其方饮刺史大穷遵霑醉时突入见遵母叩头自白当对尚书有期防状母廼令从后閤出去】
　　余旧在钱塘伯固开西湖今方请越戏谓固可复来开镜湖伯固有诗因次韵
　　已分江湖送此生防稽行复得岑成镜湖席巻八百里坐啸因君又得名
　　邵伯梵行寺山茶
　　山茶相对阿【一作本】谁栽细雨无人我独来説似与君君不防【一作见】烂红如火雪中开
　　奉和成伯兼戏禹功
　　金钱石竹道旁秋翠黛红帬马上讴无限小儿齐拍手山公又作习池游
　　【襄阳记汉侍中习郁于岘山南作鱼池池邉有髙隄种竹及长楸芙蓉蔆芡覆水是逰燕名处也山简每临此池未甞不大醉而还曰此是我髙阳池也襄阳小儿歌之曰山公时一醉径造髙阳池日莫倒载归茗艼无所知】
　　病后醉中
　　病为兀兀安身物酒作蓬蓬入脑声堪笑钱塘十万户官家付与老书生
　　【汉盖寛饶传寛饶奏封事引韩氏易传言五帝官天下三王家天下家以传子官以传贤后人称天子为官家夲此】
　　梦中絶句
　　楸树髙花欲插天暖风迟日共茫然落英满地君方见惆怅春光又一年
　　元翰少卿宠恵谷帘水一器龙团二枚仍以新诗为贶叹味不已次韵奉和
　　岩垂疋练千丝落雷起双龙万物春此水此茶俱第一共成三絶景中人
　　【方舆记谷帘泉在南康府城西泉水如帘布岩而下者三十余陆羽品其味为天下第一韩诗外传顔囘望吴门见一匹练孔子曰马也注匹练言其光如练也】
　　藏春坞三首
　　退之身外无穷事子羙生前有尽花更有多情君未识不随栁絮落人家
　　莫寻羣玊峯头路莫看都观里花但解闭门留我住主人休问是谁家
　　朱阁前头露井多碧桃枝下羙人过寒泉未必能如此奈有银牀素绠何
　　【李太白诗梧桐落金井一叶飞银牀】
　　谢都事恵米
　　平生忍欲今忍贫闭口逢人不少陈俸薄身轻赵都事也能作意向诗人
　　别公择
　　黍离不复闵宗周何暇雷塘吊一邱若问西来祖师意竹西歌吹是扬州
　　【黍离注见前一统志炀帝冢在扬州府城北雷塘又竹西亭在府城东北杜牧诗谁知竹西路歌吹是扬州】
　　絶句
　　春来濯濯江邉栁秋后离离湖上花不羡千金买歌舞一篇珠玊是生涯
　　【世説王恭濯濯如春月栁杜诗诗成珠玉在挥毫】
　　书寄韵
　　巳将镜镊投诸地喜见苍顔白发新歴数三朝轩冕客色声谁是独完人
　　【投镊用南史齐郁林王事巳见】
　　游灵隐寺戏赠开轩李居士
　　推倒垣墙也不难一轩复作两轩看若教从此成千里巧歴如今也被漫
　　【荘子巧歴所不能知】
　　常州太平寺薝卜亭
　　六花薝卜林间佛九节菖蒲石上仙何似东坡鐡拄杖一时惊起野狐禅
　　【运斗枢玉衡星为菖蒲本草菖蒲一名尧韭抱朴子菖蒲石上生一寸九节巳上紫花者尤善韩终服之十三年身生毛目视书万言皆诵之冬恒不寒古诗石上生菖蒲一寸八九节仙人劝我飡令我好顔色野狐禅注见前】
　　过文觉显公房
　　斓斑碎玊飬菖蒲一勺清泉满石盂净几明牕书小楷便同尔雅注虫鱼
　　【韩退之诗尔雅注虫鱼定非磊落人】
