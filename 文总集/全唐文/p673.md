<!-- { "loadSidebar": true } -->
    敕忽汗州刺史渤海郡王大武艺：卿於昆弟之，自相忿阅，门艺穷而归我，安得不容？然处之西陲，为卿之故，亦云不失，颇谓得所，何则？卿地虽海曲，常习华风，至如兄友弟悌，岂待训习？骨肉情深，自所不忍。门艺纵有过恶，亦合容其改修，卿遂请取东归，拟肆屠戮，朕教天下以孝友，岂复忍闻此事。诚惜卿名行，岂是保护逃亡？卿不知国恩，遂尔背德，卿所恃者远，非能有他。朕比年含容，优恤中土，所未命将，事亦有时。卿能悔过输诚，转祸为福，言则似顺，意尚执迷。请杀门艺，然後归国，是何言也？观卿表状，亦有忠诚，可熟思之，不容易尔。今使内使往，宣谕朕意，一一并口具述。数纤李尽彦，朕亦亲有处分，皆所知之。秋冷，卿及衙官首领百姓平安好，并遣崔寻挹同往，书指不多及。
    ○敕渤海王大武艺书
    敕渤海郡王忽汗州都督大武艺：不识逆顺之端，不知存亡之兆，而能有国者，未之闻也。卿往年背德，已为祸阶，近能悔过，不失臣节：迷复非远，善又何加？朕记人之长，忘人之短，况此归伏，载用嘉叹，永祚东土，不亦宜乎！所令大成庆等亡朝，并已处分，各加官赏，想具知之。所请替人，亦令还彼。又近得卿表云，突厥遣使求合，拟打两蕃奚及契丹。今既内属，而突厥私恨，欲雠此蕃，卿但不从何妨？有使拟行执缚，义所不然，此是人情，况为君道？然则知卿忠赤，动必以闻，永保此诚，庆流未已。春晚，卿及衙官百姓并平安好，遣书指不多及。
    ○敕渤海王大武艺书
    敕渤海郡王忽汗州都督大武艺：多蒙固所送水手，及承前没落人等来表，卿输诚无所不尽，长能保此，永作边捍，自求多福，无以复加。渐冷，卿及衙官百姓已下并平安好，遣书指不多及。
    ○敕渤海王大武艺书
    敕忽汗州刺史渤海郡王大武艺：卿往者误计，几於祸成，而失道未遥，闻义能徙，何其智也！朕弃人之过，收物之诚，表卿洗心，良以慰意。计卿既尽诚节，永固东藩，子孙百代，复何忧也？近使至，具知款曲，兼请宿卫及替，亦已依行。大朗雅等，先犯国章，窜逐南鄙，亦皆舍罪，仍放归蕃，卿可知之，皆朕意也。夏初渐热，卿及首领百姓等并平安好，遣书指不多及。
    ○敕平卢使乌知义书
    敕平卢节度营州都督乌知义：突厥去岁东侵，已大不利，志在报复，行必再来。契丹及奚，一心归我，不有将护，岂云王略？顷有没蕃人出，云其见拟东行，蕃汉诸军，须有严备，远加斥堠，动静须知，纵有凶徒，亦即无虑。委卿在远，实谓得人，朕固无忧，一任量事。渤海黑水，近复归国，亦委卿节度，想所知之。春初尚寒，卿将士已下并平安好，今令白真ヌ罗往，亦赐卿衣一副，至宜领取，遣书指不多及。
    ○敕河东节度副使王忠嗣书
    敕河东节度副使兼代州都督王忠嗣及诸将士等：大叔承庆至，知卿远经贼境，昼夜勤劳，虽不遇凶徒，亦备尽诚效。顷属时暑，士马远来，行李之，固应疲顿，诸军将等，各须抚养，令其宁息。行回之人，当有宴劳，宜令大同军即办宴设，及时慰勉。夏中极热，卿及将士已下并平安好，遣书指不多及。
    ○敕当州别驾董惩运书
    敕当州别驾董惩运：省所奏王昱及严正诲表，具知所缘。卿父往在当州，连年纵酒，既加风，行事乖疏。董念封经使具论，王昱始认奏停废，皆凭实状，不是冤诬。後自病亡，岂可怨诉？所言不直，欲信无凭。卿久袭冠带，复拘法式，宁不知此，犹且有词？至於卿身，合承刺史，比来未授，亦则有由。闻卿少年，未闲抚字，举州之众，又藉绥怀，若蕃部不安，岂虚此位？卿若能自励，从此改修，父亡子及，终不失旧。卿表云部落据险，几许无知，亦虚恶人因此扇诱，幸无他故，勿取破亡。今故令内使往问部落及百姓等，此事虚实，还自具名状闻。比极暄，卿及部落百姓并平安好，遣书指不多及。
    ○敕当悉等州羌首领书
    敕当、悉、柘、静、维、翼等诸州首领百姓等：前者令王承训往宣问，事止当州。比其却来，云诸州亦有所望，州县一也，恩岂不均？卿等祖父已来，为国守境，皆尽忠赤，防捍外蕃，朝廷嘉之，官赏相继。近者处置未当，又得卿表所论，朕皆依行，想皆遂愿。今闻吐蕃屯结，近在安戎，比来通和，未有深隙，计其不合为寇，未知何故起兵？卿比临边，各须伺候，虑有侵轶，损我居人，若预图之，保无忧也。其董惩运、董嘉宗，已有处分讫。其董念双、羌羌嘉弄等，亦即续有处分。必须严勒蕃部，豫备恶人，寇雠纵来，计无所得。我之深策，岂不在兹？卿等荣贵，勿忧不遂。今故令王承训重宣往意，比已热，夔领百姓等并平安好，遣书指不多及。
    ○敕隽州都督许齐物书
    敕许齐物：近者投降吐蕃云：蕃兵已向南取盐井，比已敕达奚守蒙归义讫，卿可严备，勿失事宜。应须防守，并委量事处分，仍远著斥堠，知其有无。有则从权，无则仍旧，慎勿生事，骚扰边人。秋中渐凉，卿及吏人已下并平安好，遣书指不多及。
    ○敕陇右节度阴承本书
    敕陇右节度使阴承本：数纤范正颜至，省表具知。朕於吐蕃，恩信不失，彼心有异，操持两端，阴结突骑施，密相来往。事既丑露，却以怨尤，云姚隽用兵，取其城堡：略观此意，必欲为恶。必不得先举，但须严备，远加斥堠，察其动静，若形兆已见，驰状以闻。诸处军城，数加戒敕，若不称职，速须改换。今年交兵，新到陇右，未经戎事，大须训习。在彼处置，委卿裁之，虽有边虞，固无忧也。秋初尚热，卿及将士并平安好，遣书指不多及。
    ○敕北庭经略使盖嘉运书
    敕盖嘉运等：安西去年，屡有攻战，丑虏肆恶，悬军可忧。卿深识事宜，以时救援，先声既振，後殿载扬，凶党之，卷甲而遁，使我边镇，且得休息。然此贼为患，势未必已，可数与王斛斯计会，每事先防。彼将自劳，众则离贰，我因其隙从此可图，善熟筹之，勿失便也。春晚，卿及将士已下并平安好，遣书指不多及。
    ○敕安西节度王斛斯书
    敕四镇节度副大使安西副大都护王斛斯及将士等：突骑施辄凶暴侵我西陲，卿等悬军，遇此狂贼，爰自去夏，以迄於今，攻战相仍，念甚勤苦。近者闻在拨换，兵少贼多，朕每忧之，虑遭吞噬。又闻兵势渐合，将士同心，父子之军，亦不在众，犬羊之类，复何能为？屡有杀获，固其宣也。卿等各负忠勇，为国忘身，锋镝之，疮痍未免，或致物故，深用哀伤。朱仁惠竟致沦亡，良可悼惜，具有褒赠，以慰营魂，福流子孙，良亦在此。其有频当矢石，每战有功，义可成名，勇能抗敌；或能出奇，以挫凶威：并具状以闻，即有优拔。自馀战士，尽力边荒，计其积劳，又在绝远，至於行赏，岂比寻常？勉树功名，即有官爵。且北山云，虏众又疲，归途既难，必有携贰。张义之将兵若至，河西北庭兵又大集，灭胡之举，亦在今时。可临事图之，无失便也，一劳永逸，岂不在兹！所奏纵宾轨、魏蹇等官，及前年第一立功人官，并依所请讫，告身即差使颁送。初春尚寒，卿及将士已下并平安好，遣书指不多及。
    ○敕安西节度王斛斯书
    敕四镇节度副大使安西副大都护王斛斯等：狂贼经冬，犯边为梗，将士守备，不释戈甲，言念勤苦，良深嗟叹。既负忠义，为国尽诚，懦夫所难，志士所重，感激增气。视死如归，古人之言，今知之矣。又闻此贼寻亦退散，攻围既解，且得休息。朕虽在九重，心悬万里，念虑之至，想所知之。近既加兵，惟忧粮贮，诸处屯种，今复何如？逆贼有谋，还虑残暴，必须善守，无令损失。若诸城有粮，兵复足用，忿戾之虏，行应再来，劳众离心，岂能无隙？乘此一举，荡灭有期。宣善抚我人，以待其弊，小捷小获，何用此为？春晚极暄，卿及将士已下并平安好，今赐卿衣一副，至宣领取，遣书指不多及。
    ○敕安西节度王斛斯书
    敕王斛斯：得卿表，并大食东面将军呼逻散诃密表，具知。卿使张舒耀计会兵马回，此虽远蕃，亦是强国，观其意理，似存信义。若四月出兵是实卿彼已合知之，还须量意，与其相应，使知此者计会，不是空言。且突骑施负恩，为天所弃，诃密若能助国，破此寇雠，录其远劳，即合优赏。但未知事实，不可虚行，卿可观察蕃情，颇有定否，即须随事慰接，令彼知之。若舒耀等虚有报章，未得要领，岂徒不实？当有所惩。绝域行人，不容易也，今秋此贼形候何如？善须防之，勿使侵轶。时暑，卿及将士已下并平安好，遣书指不多及。
    ○敕安西节度王斛斯书
    敕四镇节度副大使安西副大都护王斛斯及将士已下：朕虽居九重，不忘征戍，况强寇压境，侵轶是虞，言念勤劳，良所叹懑。卿等各怀忠义，不惮荒遐，以此弥年，足见诚节。去岁因有狂贼，在彼屡有战亡，昨得表言，对之怆恻。然卿状但言都数，其中不列姓名，已令勘责。可速以实报，朕当录其死义，赠以官荣，使异域之功，存亡受赏。近日狂虏形候如何？屯收是时，尢须备预，更资一熟，亦复何忧？兼闻吐蕃与此贼计会，应是要路，斥堠须明，事必预知，动即无患耳。夏晚毒热，卿及将士已下并平安好，遣书指不多及。
    ●卷二百八十六
    ☆张九龄（四）
    ○敕安西节度王斛斯书
    敕王斛斯：吐蕃与我盟约，歃血未乾，已生异心，远结凶党，而甘言缓我，欲待合谋。连衡若成，西镇何有？卿能先觉，有以待之，观衅而行，适是军法。且屯苗既受践暴，军人亦被拘囚，如李混之所言，不反何谓？然则此蕃奸计，颇亦阴深，外示存约，内实伺便，事傥不济，即云无负。卿还须知其变诈，随事交当，使其退不得以此为词，进不得成其凶计：如此设拒，为上策。若事已侵轶，兵见交锋，即当率励骁雄，尽敌已。秋冷，卿及将士已下并平安好，遣书指不多及。
    ○敕安西节度王斛斯书
    敕王斛斯：卿在西镇，军务烦劳，皆能用心，处置不失。顷与突骑施攻战，历涉三年，降虏生俘，所获过当，悬军能尔，朕甚嘉之。行官已有赏劳，在卿固合优奖，今授卿重职，兼彼领护，且复褒进，终为後图。吐蕃此来，意不徒尔，所有计较，前已略言，先觉预防，无能为也。万里之外，三军之宜，一以委卿，勿失权断。秋後渐冷，卿及将士已下并平安好，遣书指不多及。
