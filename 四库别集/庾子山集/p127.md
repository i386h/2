<!-- { "loadSidebar": true } -->
　　河西斗絶观津孤起章武贤臣安丰贤【疑作贵】仕【后汉书曰窦融世任河西为吏又曰河西斗絶在羌胡中注斗峻絶也前书成山斗入海汉书外戚传曰窦少君闻皇后新立家在观津姓窦氏广国去时虽少识其县名及姓又尝与姊采桑堕用为符信上书自陈皇后持之而泣乃厚赐之后封章武侯是孤起也广国封章武侯融封安丰侯】木楼千仞金山万里绍庆邢姨基昌宋子【后汉书窦固传固与耿秉秦彭等絶漠六百余里至三木楼山金山疑即金微山也后汉和帝纪曰耿夔围北单于于金微山言窦氏亡奔匈奴也诗硕人云邢侯之姨毛传曰妻之姊妹曰姨又衡门云岂其娶妻必宋之子笺云宋子姓】施衿赵北侍母秦南纮綖礼数厌狄騑骖【説文曰衿交衽也毛苌曰女施衿结帨施衿赵北谓聘于赵国也侍母秦南谓招为蜀州总管也鲁语曰王后亲织紞公侯之夫人加之以纮綖韦昭曰冕曰纮纮缨之无緌者也从下而上不结綖冕上之覆也郑康成曰狄当为翟翟雉也毛诗传曰车乗厌翟正义曰王后五路重翟为上厌翟次之】义超江汜仁流葛覃玉筐迎鷰金笼助蚕【诗序曰江有汜美媵也郑笺曰喻江水大汜水小然得竝流似嫡媵宜俱行诗序曰葛覃后妃之本化天下以妇道也吕氏春秋曰有娀氏二女为九成之台饮食以鼔帝命鷰往视之鸣若隘隘二女爱而争搏之覆以玉筐少选发而视之燕遗卵而北飞遂不返髙诱曰帝天也天命燕降卵于有娀氏女吞之生契也毛诗传曰方曰筐圆曰筥释乌云嶲周燕燕郭璞曰一名乌齐人呼鳦孙炎曰别三名舎人曰巂周名燕燕又名鳦孟子云礼曰夫人蚕缫以为衣服续汉书曰贵人蚕瑇瑁钗加簪珥此言采桑躬织也】敬爱纯深端庄淑问有光国史无形喜愠举案外恭停机下训馨馥于兰年华于蕣【续列女传曰梁鸿妻每进食举案齐眉不敢正视列女传曰孟子之少也既学而归孟母以刀断其织曰子之废学若吾断斯织也孟子惧旦夕勤学不息师事子思遂成天下之名儒兰香草也诗云有女同车顔如蕣华毛传蕣木槿也释草云椵木槿榇木槿樊光曰别二名也其树如李其华早生暮落与草同气故在草中】风雨消散神灵离絶女还星姮娥归月【汉书曰北宫有婺女星占曰婺女为既嫁之女也易归藏曰昔姮娥以不死之药奔月】左楹夕奠高堂朝发空扬淩波更无廻雪【史记孔子曰夏人殡于东阶周人于西阶殷人于两柱间昨暮予梦坐奠两柱之间缪熙伯挽歌朝发高堂上暮宿黄泉下洛神赋曰凌波微歩罗袜生尘又云飘飖兮若流风之廻雪】下湿曰隰高平曰原【尔雅文也】西临火井北望寒门犹垂雉服尚驾鱼轩【相如大人赋轶先驱于寒门应劭曰寒门北极之门也郑康成周礼内司服袆衣褕狄阙狄注云狄当为翟雉名伊洛而南素质五色皆备文章曰翚江淮而南靑质五色皆备成章曰揺王后之服刻缯为之形而采画之缀于衣以为文章袆衣画翚者褕翟画揺者阙翟刻而不画此三者皆祭服从王祭先王则服袆衣祭先公则服揄翟祭羣小则服阙翟今世有圭衣者盖三翟之遗俗又外内命妇之服注云三夫人及公之妻其阙狄以下乎侯伯之夫人揄狄子男之夫人亦阙狄惟二王后袆衣纥豆陵为国公之妻按古制当服阙翟矣杜预左传注云鱼轩夫人车以鱼皮为饰】平原怱矣天道何言山廻地市路没滕城【辛氏三秦记曰骊山始皇陵作地市生死人交易市平不得欺死人独异志曰汉夏侯婴以功封滕公及死将未及墓引车马踣地不前使人掘之得一石室室中有铭曰佳城郁郁三千年见白日吁嗟滕公居此室遂改卜焉】松悲鹤去草乱萤生新云别起旧月孤明贤坟永式节陇常贞
　　周安昌公夫人郑氏墓志铭
　　【周书元伟传大将军纳言小司空荆州总管安昌郡公元则隋志永安黄陂县周安昌郡】
　　夫人讳某荥阳阳武人也周宣王之母弟俾侯于郑郑庄公之重世卿士于周以国为族自兹而始【左传僖二十四年曰郑有平惠之勲又有厉宣之亲杜注曰郑始封之族桓公友周厉王之子宣王之母弟又隠三年曰郑武公庄公为平王卿士杜注曰卿士王卿之执政者言父子秉周之政】祖琼太常恭侯【周书云范阳郡守赠安东将军靑州刺史】父穆司空贞公【周书列传云郑孝穆字道和荥阳开封人为少司空谥曰贞】西京赋诗奉常叅栢梁之宴东都言防司空为武衞【一作武】之官【汉书曰奉常秦官掌宗庙礼仪有丞景帝六年更名太常师古曰太常王者旌旗也画日月焉王有大事则建以行礼官主奉持之故曰奉常也后改曰太常尊大之义也武帝元封三年作栢梁台诏羣臣二千石有能为七言诗乃得上坐太常周建德云撞钟伐鼔声中诗袁宏后汉纪曰建武元年野王令王梁为大司空封武强侯初赤伏符曰王梁主卫作武上以野王衞徙也武水神也司空水土之官也乃以梁为大司空上云奉常谓祖琼为太常也下云司空谓父穆为司空也】籍连帝谱既同盘石门称通德无废儒林【郑孝穆传云赐姓宇文氏是与周同谱也后汉书郑传曰髙宻县为特立一乡曰郑公乡题其门号为通德门】夫人礼义闺门端庄令淑采采芣苢萋萋葛覃【毛诗传曰芣苢马舄马舄车前宜怀妊焉郭璞曰今车前草大叶长穗好生道邉江东呼为虾蟆衣陆玑防云马舄名车前一名当道喜在牛迹中生故曰车前当道也幽州人谓之牛舌草可鬻作茹大滑其子治妇人难产郑笺曰葛延蔓于谷中喻女作父母之家形体浸浸日长大也叶萋萋然喻其容色美盛也】及乎作配君子言事舅姑下气怡声承巾奉箒亲戚惟礼闺闱以睦【礼记内则曰以适父母舅姑之所及所下气怡声又曰进盥少者奉槃长者奉水请沃盥卒授巾郑注云槃承盥水者中以帨手】保定二年册拜荥阳郡君序戚升荣从夫有秩岂惟立义【一作德】之妇邑以延乡有礼之妻封之石窌【注见前篇纥豆陵氏志铭】大将军沉犀二江夫人闻猿三峡明月灵关之阻秋风蜀道之难【言安昌公出镇益州夫人偕行道路之难遂以疾卒也益州记曰伏犀滩东南二十里有黄鱼道岸今在僰道县界括地志曰二江竝在益州成都县界杜预益州记曰二江郫江流江袁崧宜部记曰峡中猿鸣至清山谷传其响泠泠不絶行者歌曰巴东三峡猿鸣悲猿鸣三声泪沾衣华阳国志曰枳县有明月峡蜀都赋曰廓灵关而为门刘逵注曰灵关山名在成都西南汉夀县界水经注曰自蜀西至卭苲其至险有弄栋八渡之难杨母阁路之阻】掩以瑶华先从春露【楚辞曰折疎麻兮瑶华将以遗兮离居王逸注曰瑶华谓麻之白华也汉书李陵曰人生如朝露】天和十八年五月二十日薨于成都春秋三十有六诏赠安昌国夫人礼也即以其年十一月十六日归于咸阳之白起原遂使山廻反壤先封节妇之陵日入虞渊实掩贤姬之墓【檀弓国子高曰也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉淮南子曰日至于虞渊是谓高舂】呜呼哀哉乃为铭曰
　　天河开国分畿置政地有十城人居九命【言郑氏有国之始也史记郑世家桓公问太史伯曰王室多故予安逃死乎史伯曰独洛之东土河济之南可居地近虢郐虢郐之君贪而好利百姓不附今公为司徒皆爱公公诚居之虢郐之君见公方用事轻分公地公诚居之虢郐之民皆公之民也及王东徙其民洛东而虢郐果献十邑竟国之虞翻曰十邑谓虢郐鄢蔽蒲丹依防厯华也博物志曰旧説云天河与海通天河开国谓郑国都于河南豫州之地也周宣王母弟友封于畿内地理志京兆郑县是桓公之子武公与平王东迁洛邑遂伐虢郐而并其地是为新郑地理志河南新郑是是分畿置政也其国在河洛之间故云天河言黄河之水与天通也十城谓十邑也人居九命者郑国伯爵周礼曰九命作伯又按左传防命晋侯为侯伯此九命作伯之伯特尊于侯异于五等之爵郑伯未居九命在侯之下故鲁以周班后郑盖借称矣】畴昔之邑今兹成性识履传风叅舆留庆【史记韩哀侯灭郑并其国郑之子孙以国为氏汉书曰哀帝擢郑崇为尚书仆射数求谏争上毎见曵革履笑曰我识郑尚书履声晋书曰武帝出祀南郊诏使郑默骖乗】三星在户百两言归【三星在戸国风绸缪之诗毛传曰参星正月中直户也郑笺曰心星在戸谓之五月之末六月之中毛传曰百两百乗也诸侯之子嫁于诸侯送御皆百乗又诗曰言告言归传云言我也】防恭内政荣曜中闱承姑奉盥训子停机【内则曰进盥少者奉槃左氏传曰怀嬴奉匜沃盥説文曰盥澡手也从臼水临皿盥古缓反列女传曰文伯退朝朝敬姜敬姜方绩又孟子既学而归孟母方绩问曰学所至矣孟子曰自若也孟母以刀断其织曰子之废学若吾断斯织也】桑园蚕织锦室鸾飞珩璜节歩藻火文衣【诗云杂佩以赠之毛苌曰珩璜琚瑀冲牙之类释文珩音衡佩上玉也半璧曰璜孔安国曰藻水草有文者火为火字杜预曰火画火也】巴女幽咽猿鸣断絶月落珠伤春枯桂折【巴水猿鸣注见本序吕氏春秋曰月望则蚌蛤实羣阴盈月晦则蚌蛤虚羣阴缺汉武帝悼李夫人赋曰桂枝落而销亡】赵琴长辞秦箫永别贞姬掩隧节女封坟【赵琴疑即赵瑟杨恽报孙防宗书妇赵女也雅善鼔瑟琴瑟通称矣左氏传曰晋侯请隧杜注云阙地通路曰隧王之葬礼也正义曰隠元年传阙地及泉隧而相见是阙地通路曰隧也礼记郑注曰封谓聚土为坟】洛濵无月荆台失云鸟悲伤听松声怆闻千年遂古百代余芬【洛濵无月者曹植洛神赋曰流盻乎洛川又云髣髴兮若轻云之蔽月荆台失云者宋玉高唐赋曰楚襄王游云梦之台玉对曰所谓朝云者也】
　　周大将军陇东郡公侯莫陈君夫人窦氏墓志铭
