<!-- { "loadSidebar": true } -->
　　有司空公子，富贵不齿，盛服而游京邑。驻驾平市里，顾见綦母先生，班白而徒行，公子曰：“嘻！子年已长矣。徒行空手，将何之乎？”先生曰：“欲之贵人。”公子曰：“学诗乎？”曰：“学矣。”学礼乎？”曰：“学矣。”“学易乎？”曰：“学矣。”公子曰：《诗》不云乎：‘币帛筐篚，以将其厚意！然後忠臣嘉宾，得尽其心。《礼》不云乎：男贽玉帛禽鸟，女贽榛栗枣修。’《易》不云乎：“随时之义大矣哉。吾视子所以，观子所由，岂随世哉。虽曰已学，吾必谓之未也。”先生曰：“吾将以清谈为筐篚，以机神为币帛，所谓‘礼云礼云，玉帛云乎哉’者已。”子拊髀大笑曰：“固哉！子之云也。”既不知古，又不知今。当今之急，何用清谈。时易世变，古今异俗。富者荣贵，贫者贱辱。而子尚贤，而子守实，无异于遗剑刻船，胶柱调瑟。贫不离于身，名誉不出乎家室，固其宜也。昔神农氏没，黄帝尧舜教民农桑，以币帛为本。上智先觉变通之，乃掘铜山，俯视仰观铸而为钱，故使内方象地，外员象天。大矣哉！（此三字从《御览》加。）钱之为体，有乾有坤，内则其方，外则其圆。（此二语从《晋书》加。）其积如山，其流如川。动静有时，行藏有节。市井便易，不患毛折。难朽象寿，不匮象道故能长久！为世神宝。亲爱如兄，字曰“孔方”。失之则贫弱，得之则富强。无翼而飞，无足而走。解严毅之颜，开难发之口。钱多者处前，钱少者居後。处前者为君长，在後者为臣仆。君长者丰衍而有馀，臣仆者穷竭而不足。（以上二十八字从《晋书》加。）诗云：“哿矣富人，哀哉茕独。”岂是之谓乎？钱之为言泉也。百姓日用，其源不匮。无远不往，无深不至。京邑衣冠，疲劳讲肄。厌闻清谈，对之睡寐。见我家兄，莫不惊视。钱之所，吉无不利。何必读书，然後富贵。昔吕公欣悦于空版，汉祖克之于嬴二，文君解布裳而被锦绣，相如乘高盖而解犊鼻：官尊名显，皆钱所致。空版至虚，而况有实。嬴二虽少，以致亲密。（以上五十七字从《晋书》加）由是论之，可谓神物。无位而尊，无势而热。排朱门，入紫闼。钱之所在，危可使安，死可使活；钱之所去，贵可使贱，生可使杀。是故忿诤辩讼，非钱不胜。孤弱幽滞，非钱不拔，怨仇嫌恨，非钱不解，令问笑谈，非钱不发，洛中朱衣，当涂之士，爱我家兄，皆无已已。执我之手，抱我终始。不计优劣，不论年纪。宾客辐辏，门常如市。（以上四十字从《晋书》加，案：成公绥《钱神论》亦有此一段，见《御览》八百三十六。）谚云：‘钱无耳，可ウ使！岂虚也哉，”又曰：“有钱可使鬼，而况于人乎。子夏云：‘死生有命，富贵在天。’吾以死生无命，富贵在钱。何以明之？钱能转祸为福，因败为成。危者得安，死者得生。性命长短，相禄贵贱，皆在乎钱。天何与焉？天有所短，钱有所长。四时行焉，百物生焉，钱不如天；达穷开塞，振贫济乏，天不如钱。若臧武仲之智，卞庄子之勇，冉求之艺，文之以礼乐，可以为成人矣。今之成人者何必然，唯孔方而已。夫钱，穷者能使通达，富者能使温暧，贫者能使勇悍，故曰‘君无财则士不来，君无赏则士不往’。谚曰：‘官无中人，不如归田’。虽有中人，而无家兄，何异无足而欲行，无翼而欲翔。使才如颜子，容如子张。空手掉臂，何所希望，不如早归，广修农商。舟车上下，役使孔方。凡百君子，同尘和光。上交下接，名誉益彰。“（《艺文类聚》六十六。又《晋书·隐逸鲁褒传》，《御览》八百三十六。案：此篇《艺文类聚》与《晋书》各有删节，今合钞之，尚非全篇，後幅当有綦母先生诘责钱神一段，故《御览》有“黄铜中方叩头对”一段也。成公绥亦有《钱神论》，今别载彼集中。）

　　黄铜中方叩头对曰：仆自西方庚辛，分王诸国，处处皆有。长沙越，仆之所守。黄金为父，白银为母。铅为长男，锡为适（《御览》作“少”。）妇。伊我初生，周末时也。景王尹世，大铸兹也。贪人见我，如病得医。饥飨大牢，未之逾也。（”《初学记》二十七，《御览》八百三十六。）
范κ
κ，元康末尚书郎，梁州大中正。

　　○请采录陈寿《三国志》表

　　昔汉武帝诏曰：“司马相如病甚，可遣悉取其书。”使者得其遗书，言封禅事，天子异焉。臣等案：故治书侍御史陈寿作《三国志》，辞多劝诫，明乎得失，有益风化。虽文艳不若相如，而质直过之，愿垂采录。（《晋书·陈寿传》）
王堪
堪，东平人，永康初为司隶校尉，永安初为尚书令，统行台。

　　○为愍怀太子服议

　　圣上统绪，无所他择，践阼之初，拜于南郊，告于天地，谒于祖庙，明皇储也。正体承重，岂复是过。（《通典》八十一）

　　○冠礼仪

　　永平元年正月戊子，冠中外四孙。立于步广里舍之阼阶，设一席于东厢。引冠者以长幼次于席南，东上。宾宗人立于西厢，东面南上。堪立于东轩西，南面西上。陈元服于席上。宗人执仪，以次呼冠者，各应曰“诺”。宗人申诫之曰：“以岁之正，以月之令。兄弟具来，咸加尔服。弃尔幼志，顺尔成德。敬慎威仪，惟人之则，寿考惟祺，永受景福。”冠者高跪而冠，各自著布，兴，再拜，从立于宾，南上。酌四杯酒，各拜醮而饮。事讫，上堂，向御史府君再拜。讫，冠者皆东面坐，如常燕礼时。宾宗人东平王隆叔祚、王循道安、王业建始。此皆古礼也。但以意斟酌，从其简者耳。（《通典》五十六）
蔡充
充一作克，字子尼，陈留考城人。永康初为博士，後为成都王颖大将军记室督。及颖为丞相，擢东曹掾，後东海公腾为车骑将军，镇河北，以为从事中郎，城陷见害。有集二卷。

　　○梁王肜谥议

　　肜位为宰相，责深任重，属尊亲近，旦为宗师，朝所仰望，下所具瞻。而临大节，无不可夺之志；当危事，不能舍生取义；愍怀之废，不闻一言之谏；淮南之难，不能因势辅义；赵王伦篡逆，不能引身去朝。宋有荡氏之乱，华元自以不能居官，曰：“君臣之训，我所司也。公室卑而不正，吾罪大矣。”夫以区区之宋，犹有不素餐之臣，而况帝王之朝，有苟容之相，此而不贬，法将何施！谨案《谥法》。“不勤成名曰灵。”肜见义不为，不可为勤，宜谥曰“灵”。（《晋书·梁王肜传》。永康二年薨，博士陈留、蔡充议谥云云。）

　　○重议

　　肜为宗臣，而国乱不能匡，主颠不能扶，非所以为相。故《春秋》讥华元乐举，谓之不臣。且贾氏之酷烈，不甚于吕后，而王陵犹得杜门；赵王之伦之无道，不甚于殷纣，而微子犹得去之。近者太尉陈准，异姓之人，加弟徽有射钩之隙，亦得托疾辞位，不涉伪朝。何至于彤亲伦之兄，而独不得去乎？赵盾入谏不从，出亡不远，犹不免于责，况彤不能去位，北面事伪主乎？宜如前议，加其贬责，以广为臣之节，明事君之道。（《晋书·梁王肜传》。梁国常侍孙霖及肜亲党称枉，台乃下符云云。充重议云云。朝廷从充议，肜故吏复追诉不已，改谥曰孝。）

　　○冲太孙殇服议

　　臣子不殇君父者，此谓臣子尊其君父，不敢殇之耳。非为有臣子便为成人不服殇也。案汉平帝年十四而崩，群臣奏臣不殇君，宜加元服。後汉许慎、郑玄论立庙，亦唯谓臣子不上殇耳。又长子自以正体于上，不以命誓也。又命庶孙四岁则誓之，古嫡子何独十九不誓？《丧服》“君为嫡子长殇大功”，郑玄曰：“天子亦如之。”所言臣不殇君者，自谓如太孙等之臣不殇耳。太子唯尊于东宫，东宫臣不殇之耳。今太孙未冠婚，四岁，而齐成人之礼于太庙，愚谓不可。愍怀若在，太孙当依庶殇不祭。（《通典》八十二）
卷一百十四
蔡谟
谟字道明，充子。避乱渡江，明帝为东中郎将，引为参军。元帝为丞相，又辟为掾，转参军，累迁中书侍郎、义兴太守、大将军王敦从事中郎、司徒左长史，代庾冰为吴国内史，入为侍中，迁五兵尚书，领琅邪王师，转掌吏部，苏峻平，赐爵济阳男，迁太常，领秘书监，出为太尉郗监军司，加侍中，寻拜征北将军，领徐州刺史，穆帝时征为左光禄大夫。领司徒，代殷浩为扬州刺史，录尚书事，迁侍中司徒，固让，免为庶人。寻拜光禄大夫，永和十二年卒，年七十六。谥曰文穆。有《丧服谱》一卷，集四十三卷。

　　○上表引疾

　　臣先有瘤生在腰上，十数年初无患苦，忽自溃。（《御览》七百四十引蔡谟表）

　　○让五兵尚书疏

　　八座之任，非贤莫居，前後所用，资名有常。孔愉、诸葛恢并以清节令才，少著名望。昔愉为御史中丞，臣尚为司徒长史；恢为会稽太守，臣为尚书郎；恢尹丹阳，臣守小郡。名辈不同，阶级殊悬。今猥以轻鄙，超伦逾等，上乱圣朝鱼贯之序，下违群士准平之论。岂唯微臣其亡之诫，实招圣政惟尘之累。且左长史一超而侍帷幄，再登而厕纳言，中兴已来，上德之举所未尝有。臣何人斯，而猥当之！是以叩心自忖，三省愚身，与其苟进以秽清涂，宁受违命狷固之罪。（《晋书·蔡谟传》，又《御览》二百十二引《晋中兴书》。）

　　○谏攻寿阳疏

　　今寿阳城小而固。自寿阳至琅邪，城壁相望，其间远者裁百馀里，一城见攻，众城必救。且王师在路五十馀日，刘仕一军早已入淮，又遣数部北取坚壁，大军未至，声息久闻。而贼之邮驿，一日千里，河北之骑足以来赴，非唯邻城相救而已。夫以白起、韩信、项籍之勇，犹发梁焚舟，背水而阵。今欲停船水渚，引兵造城，前对坚敌，顾临归路，此兵法之所诫也。若进攻未拔，胡骑卒至，惧桓子不知所为，而舟中之指可掬。今征军五千，皆王都精锐之众，又光为左卫，远近闻之，名为殿中之军，宜令所向有征无战。而顿之坚城之下，胜之不武，不胜为笑。今以国之上驷击寇之下邑，得之则利薄而不足损敌，失之则害重而足以益寇，惧非策之长者。臣愚以为闻寇而致讨，贼退而振旅，于事无失。不胜管见，谨冒陈闻。（《晋书·蔡谟传》。时左卫将军陈光上疏请伐胡，诏令攻寿阳，谟上疏。）

　　○谏断酬功疏

　　先已许鉴，今不宜断。且鉴所上者皆积年勋效，百战之馀，亦不可不报。（《晋书·蔡谟传》。先是，郄鉴上部下有勋劳者凡一百八十人，帝皆酬其功。未卒而鉴薨，断不复与。谟上疏。）

　　○让侍中司徒疏

