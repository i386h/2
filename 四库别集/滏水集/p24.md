<!-- { "loadSidebar": true } -->
　　甚哉桓灵之不君也其所为钩党者天下之善人举在焉善人国之纪也其可杀之乎善人诛锄奸雄觊觎又况鬼偷狐媚如操者哉自后轻侮肆言如孔文举者杀之劝让九锡如孙文若者杀之豪杰既尽国亦随之其余恇怯谄附之徒举社稷以与人而不羞也是时中原人物惟陈长文为第一然其魏室佐命之臣则汉室之所谓贼也搤王父之吭而夺之食资父以为孝凶逆不为谁谓长文而忍为之乎善乎欧阳子之言曰魏晋而下佐命之臣皆可贬绝谓其二心于本朝也迁固而下作史者何其荡而无法也春秋书齐豹盗三叛人名恶之也陈寿既以陈羣之徒列于魏传之中晋史遂以贾充弒君之贼列于晋传之首何以史为哉若以春秋之法绳之陈羣贾充之徒当附于汉魏贼臣传且书曰汉羣臣以帝禅于魏 【凡师能左右之曰以】 庶几乱臣贼子知所惧矣以孙彧为魏传首何则天下大乱羣雄竞起拨乱之才非操而谁汉禄既尽俟天下悦而归巳上则为周文王下不失为汉高光孰与攘九锡以篡终哉此彧之志也以羊祜杜预为晋传首至于王祥虽名孝友身为三公无补国亡当附于王导传首其余机云之徒当列于文艺传嵇阮之徒当列于玄虚传王衍当国不营世务职为乱阶当附于奸臣传王凌毌丘俭诸葛诞等虽名忠于本朝然兴兵犯顺以诛君侧之恶其渐不可启也当书曰魏诸葛诞王凌毌丘俭以广陵叛犹冀其有存魏之心故书曰魏若司马师则无复魏矣阮籍登广武而叹葢有意乎正当世之乱也然为师等作九锡表名魏而实晋矣当书曰晋阮籍登广武而叹春秋之法诸侯即位未踰年称子踰年则称公废弒二帝皆即位踰年而史称邵陵厉公高贵乡公此何理也正使贼臣不加尊谥犹当以废帝及正元正始之号加之至于元皇帝为司马炎篡夺托名禅让加之谥号炎之篡魏之仇也使帝有灵其受仇雠之伪谥乎孔子曰必也正名名岂正而言岂顺乎当书曰司马师废正始皇帝昭弒正元皇帝炎篡景元皇帝是后宋夺之晋齐夺之宋梁夺之齐皆托禅让为名虽由天道好还亦其风俗有自来然则名节之士由此观之可不重欤可不重欤 

　　○蜀汉正名论 

　　仲尼编诗列王黍离于国风为其王室卑弱下自同于列国也春秋诸侯用夷礼则夷之夷而进于中国则中国之西蜀僻陋之国先主武侯有公天下之心宜称曰汉汉者公天下之言也自余则否书汉中王立为帝者何着自立也昭烈帝室之冑辅以诸葛公王者之佐乘中原无主遂即尊位以系远近之望宜矣然而犹有所憾云者方蜀中传言汉帝遇害缟素以令三军曰曹操父子逼主篡位吾奉密诏讨贼义不与共戴天是时关张熊虎之将犹在指挥中原以定大计汉主若在吾事之不济退以汉中王终身北面存亡危难之际非英主不济舍我其谁哉上则为三王之举下不失为汉光武孰与曹丕孙权同以僭称哉书蜀攻吴战于夷陵蜀师败绩者何吴蜀唇齿之国人皆知蜀之攻吴为非不知吴之谋羽亦非也使吴蜀相持而刘晔之计得行吴其殆哉胜败不足论也先主于关羽情义久要义当复仇不虑其败然闻诸葛瑾之言羽之亲何如先帝俱应仇疾谁当先后忿恨之心亦可已矣而不能巳余然后知克已之为难也书汉主命丞相亮辅太子禅者何古之所谓诚其意者毋自欺也三代而上正心诚意以之治天下国家无余事矣观先主所以付托孔明之意三代而下公天下之心者至此复见伊汤之德不是过焉或曰诚固天德其如人伪何曹氏父子所以付托司马懿者亦巳至矣而卒以篡夺果在推诚哉曰曹氏欺孤问鼎何尝一事而出于诚使有孔明不为用也至于托孤曰尔无负我庸愚知笑之岂与先主武侯同哉夫仁人者正其义不谋其利往以义者来以义往以利者来以利义利之判久矣曰然则先主借荆州逐刘璋果皆出于诚乎曰使先主一出于扶汉此亦兼弱侮亡之道惟不忍须臾以即尊位使人不能无恨噫安得王者之佐与之共言至公哉书汉丞相亮讨孟获七擒纵者何昔舜舞干羽于两阶七旬有苗格学者或疑焉此古帝王正义明道之事固非浅浅者所能议也有苗虽为逆命又非冥顽无知者其意曰以位则彼君也我臣也以力则彼以天下我一方也而且退让修德其待我也亦至矣且孔明所以不杀孟获者服其心也孔明而一天下其待孟获也必有道矣惜乎出师中道而殁不得见帝者之佐之行事故功业止此龊龊也善乎文中子曰诸葛亮而无死礼乐其有兴乎仆固不足以知礼乐之本若安上治民移风易俗之实孔明任之有余矣不然周旋铿锵之末区区叔孙通太乐令夔之事何待于亮哉 

　　○唐论 

　　唐兴承五代干戈之后生民憔悴思乐息肩幸而贞观之治同符三代然犹好大喜功辽东之役未已而武氏已谶其宫中矣唐之子孙杀戮殆尽虽致治之美有以开三百年之业然犹不能赎乐杀人之祸也中睿懦庸开元致治同符贞观天宝之乱唐兴百五十载物极则衰理势然也然开元之末一日杀三庶人则天理灭矣罢张九龄相牛李则狗冠庙堂矣内之妖姬蛊惑外之国忠啸凶则狐穴城社矣向不任蕃将讨奚契丹屠石堡城诛南诏使生灵之血涂于边草虽有末年之祸不如是之酷也以至骨肉流夷 【哀王孙之诗是也】 妃嫔戮辱 【哀江头之诗是也】 以其所不爱及其所爱向无李郭之将社稷墟矣孟子曰民为贵社稷次之而使生灵涂炭社稷阽危托于人上安之乎在昔殷周之贤王超然如山林学道之士视声色富贵不足以槩其心故能长保其富贵尊安六七百岁而不绝后之君贪一饷之乐遗百年之患以彼目此谁得谁失然犹覆辙相寻岂不哀哉或者以为祸始于妃后成于宦竖终于藩镇向使明皇无侈大之心则妃匹宦竖之祸不作禄山一牧羯奴耳藩镇之祸何由而兴终之姑息政行祸难烦兴虽元和平蜀蔡会昌定晋潞终不能得山东尺寸之地而使务胜不休则为黩武矣譬之中年之后一下一衰亦其理也加之肃代有一颜真卿而不能用德朝有一陆贽而不能用宣朝有一李德裕而不能用自是以还唐衰矣或曰前人王令曾巩论过唐曰不法三代子何论之卑也曰此书生好大之言也贞观开元以仁义治天下亦三代之遗意也子以不封建不足以为三代乎藩镇之召乱不得已也况得巳而封建乎子以不井田不足以为三代乎宇文融括隐田而天下怨况夺富以资贫乎曰非此之谓也谓礼乐法度阙如也曰礼乐法度亦各随时之制子以为必如周公之制而后可是后世无复三代矣房杜姚宋不能知制作之本而谓王令曾巩必能知之乎是又一王安石也曰然则先王之制治其终不可见乎曰以仁义刑政治天下畧法唐虞三代参以后王之制其可矣如其礼乐以俟之明哲之君子 

　　○知人论 

　　天下之患莫大于有闲小人者因其闲之可入投巇抵罅无所不至其始也侥幸于一切之利而不图后患而其末也至于国家覆败而不可支持未尝不本乎小人之为患也甚矣小人之为患难知知而难去也其所谓小人者又非其贪如盗跖贼如商臣谗如恶来汰如栾黡之为难也譬如猛虎猘犬人得执而杀之矣其要在乎小惠似智矫谏似忠趦趄盘辟以为敬内厚情深以为重见小利而不图大患邀近効而不知远虑主有所向则逢其恶而先之主有所恶则激其怒而迁之其诈足以固人主之宠其信足以结人主之知汉张禹胡广晋孙勖惠卢李之徒是已孔子曰鄙夫可与事君也与哉其未得之也患得之既得之也患失之苟患失之无所不至矣夫患得患失之徒苟生利之为见以为事固当然无足虑者岂知祸败一至此哉譬之少年酣声色以蛊其心至其暮齿八邪攻其外百疾侍于前则不免饵金石以驻须臾之期而疽癕乃日相继也人皆知金石之过而不知酒色之蛊其先也故贼莽之篡内宦之专八王之乱安石之祸金石之溃也数子之甘言酒色之咎也人之适意常在耳目之前而遗患常在于数十年之后求其免于后患也难矣哉然则何以知小人而君子曰难言也虽然试言其畧小人不知大体而寡小过苟得苟合易进而难退君子知大体而不免小过不苟得不苟合难进而易退人主者赦君子之小过而不怵于小人之寡过以责其远者大者其亦庶乎其可也 

　　○迁都论 

　　东坡有言周室之坏未有如东迁之谬者也仆则以为不然使平王不迁则亦不能朝诸侯而抚四夷矣几何其不胥而为夷也事有缓急势有强弱魏武之迁许昌固不如图关中之易也东晋之窜蛮越又不如守建康之旧也不幸夷狄乱华外侮内讧师老而缓急难支财殚而馈运不继何恃而不迁哉大抵有天下者安必虑危治必防乱所以长安且治后世安讳危治讳乱所以愈危且乱也昔者周都丰镐而周公定鼎于洛邑葢有深意存焉其后或设东西都或置陪京虽以备廵幸且亦所以防不虞之患也使夫于治安之时未尝有意外之虑不幸一旦当迁其如危弱何曰固也不迁愈危且弱矣虽然救之之术有形有势有本明皇幸蜀晋迁金陵恃江山险阻形也周之东迁晋郑焉依恃诸侯强大势也向使无江山险阻与诸侯之势则亦固其本矣上京中都国家之根本也议者或迁河南或迁陕西不过恃潼关大河之险耳而夏人侦吾西宋人侦吾南万一蜂虿有毒窥吾间隙则关河之险为不足恃况大河为限则举根本之地以为弃之可乎故愚以谓莫若权幸山东山东富庶甲天下杜牧所谓王不得不王伯不得不伯又利建海道可以通辽东兵运直接上京开黄河故道由沧景而入海则是河南山东为一大河险阻共之也有关河之形固上京中都之本而辅之以建侯之势一举而三者得其与迁河南陕西不侔矣 

　　○侯守论 

