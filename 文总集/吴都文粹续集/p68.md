<!-- { "loadSidebar": true } -->
　　三髙祠石湖范公一记尽矣所谓清风峻节相望于松江太湖之上而天下同髙之邑人独奉其烝尝者盖有自焉宋乾道闲徙建其堂于雪滩像而祠之垂二百年南北士大夫仕于州者初莅政必谒拜又率州之士民长老集于堂下以修祭祀礼阅嵗悠久栋梁榱桷宁免倾圯非以严祀事而崇圣化也故乡老耆皆谓元吉为鲁望先生逺裔居先生之里乃阖辞见褒举于有司乞以元吉主奉祠事既而江浙儒司申命于国子监始得请焉于是设掌祠各一人以佐其事元吉祗奉以来其敢不加谨然每念时祀有恒则栋宇必葺其所能者可不为谋遂置吴江田五十畆嵗入租三十有二石为堂之公费又虑奉祀者无所慿为具询州之学官地为储顿以请而遂设之益籍以教授印用防出纳也乡党以为然俾予直书其事刻石以传永久由今而后庶所为烝尝而修饰者自有不容少怠也其畆数之详具见公文之副墨云泰定元年八月吉旦主奉陆元吉记
　　重修三髙祠记　　　　　　　赵均
　　吴江城南之雪滩有祠曰三髙始自旧宋以祀越上将军范蠡晋大司马东曹掾张翰唐右补阙陆防堂陛虚敞门庑完伟前瞰太湖俯临垂虹有堂翼然中肖三君像祠貌肃如也春秋仲丁州之官僚率邑人致祭于此比年屡更兵燹垣墉四室荡然成墟堂虽仅存瓦缺榱崩不蔽风雨而三髙像亦废亭有旧碑穹立草莽中荒秽滋甚嵗洪武戊申夏五月知州孔侯谒祠慨然曰三髙先贤也矧尝弃官归隠清风峻节异世同符相望于松江太湖之上有励士君子出处进退之机今祠宇弗称岂非缺典同知詹君州判熊君吏目李君合词賛曰此吾同寅之责不亟治殆将摧毁几尽有废祠祀遂庀工命徒筮日肇事斩木伐石廓新轮奂侈不逾节俭不失度与旧制等逾月而克有成且属赵均记之噫三髙泥涂轩冕脱屣世事自放于江湖闲以尽天年其明哲而知几者易曰知几其神乎诗曰既明且哲以保其身三君有焉至若敦薄俗振流风深有补于名教不惟邑人髙之天下古今莫不髙之是宜祀事孰曰不可因识嵗月梗概勒诸石若夫三髙行迹具载史防兹不复论祠之剏改颠末则有旧刻之碑石在亦不书孔侯名克中字庸夫阙里宣圣五十五代孙世家曲阜同知詹君名文质字子仪家濠梁州判熊君名以徳字亦如之君山南之中兴人吏目李君名友仁字文友广信人云是嵗六月既望大梁赵均记
　　三髙祠记　　　　　　　　丘霁
　　苏郡吴江县有宋时所建三髙祠祀越范蠡晋张翰唐陆防盖取其功成身退扁舟五湖驾秋风而思莼鲈逸江湖而召不起皆不溺于功名富贵脱然髙隠清风峻节可以风厉士习贪饕而不知止者是有益于风教也礼有功徳于民则祀之次而忠臣孝子节士烈妇可范后励俗亦祀之者必仕于其地产于其乡人所向慕斯为有益风教如张翰吴人防居松江甫里而吴江祀之固宜也至于范蠡南郡华容人事越王勾践初勾践兴师伐吴吴王夫差发精兵击勾践于夫椒遂围于防稽勾践用范蠡计令大夫种以美女宝货献吴太宰嚭劝夫差罢兵而归勾践子胥谏不聴以死勾践归国苦身尝胆欲雪防稽之耻秣马厉兵二十余年始兴兵伐吴遂栖夫差于姑苏之山夫差使公孙雄肉袒膝行请成于勾践勾践不忍欲许之蠡曰防稽之事天以越赐吴吴不取今天以吴赐越其可逆天乎勾践聴蠡言遂平吴地夫蠡之谋实于越而于吴则讐也今吴江之民得非吴之遗民乎安有遗民忘耻祀讐而可以风励士习乎虽有不仕之节扁舟五湖之髙于吴民何向慕焉昔夫差欲归勾践子胥因谏不行被嚭谗之而赐死今吴民世祀子胥以其忠吴而有功于民则于义裁之蠡亦胥之雠岂可同祀于吴地邪宋之建祠元之増修本朝载在祀典范成大亦尝为记时未质以吴之遗民忘耻祀雠之事故因循数百年未厘正者无乃反伤于风教耶余叨守郡因阅祀典至三髙祠祀蠡事揆礼度义实未攸宜于是下议于郡之硕儒士夫相与许确倘予言为是将疏闻于上用黜范蠡更是祠为二髙祠云
　　三髙祠賛并序　　　　　　石处道
　　范蠡去越适齐自谓防夷子张翰纵任不拘时号江东步兵陆防隠居松江称甫里先生长桥东南旧有小堂图三人于壁元符三年春始塑像祀之因稍正其名号而记其始末复作賛以美焉
　　范之三徙才维所施功就名显国伯家肥进退在我巻舒随时防夷为器盛酒以皮多所容受弛张咸宜逹哉若人实亦似之
　　季鹰旷达清才絶伦见几未然弃官如尘任心杯酒适志鲈莼脱身于难笃孝于亲步兵之流江东一人行不越礼尤得其人
　　鲁望髙放身与世踈心专论撰迹寓耕渔饘粥不足辞章有余江湖游隠惟我故居召命虽至其守莫渝先生如在甫里邱墟
　　三高祠咏古三首　　　　　刘季孙
　　太湖际天碧浩荡浮万象中有洞庭山天作蓬壶样芦苇秋萧萧时闻发渔唱清风如可寻明月迷所向有人在扁舟髪白意夷旷扣舷了不顾出没信波浪心已类水石何由知得丧遗名至如今自古惟越相初为呉都囚君后忧醢酱忍耻人谓愚祈生世知妄尫癯脱万死归国竒谋剙行师舞羣姓下令跃诸将夜半覆姑苏夫差始悲怆安侧寛晷刻反掌成伯王江山入防稽功髙谁与抗宠利逺祸败忠臣半诛放遯去举邦求君王铸形状寂寥数千年相见霜缣上
　　吴江净如镜吴艇轻如飞吴山逺如画此景天下稀秋风晓槭槭秋雨凉霏霏谁将菰菜撷正是鲈鱼肥时有季鹰者懐此知所归浩歌有余乐飘忽云边衣亦闻有富贵大第严朱扉食必列钟鼎侍妾鸣珠玑簪裾望顔色賔从生光辉一言转造化枯朽生芳菲福深祸亦称颠覆始知机斯人悟兹理吊世潜歔欷浮沉顾宠禄安能与心违沧波浩无际草木情依依可以恣幽歩白云藏钓矶静引一杯酒髙歌怜昨非数峯太湖上斜阳明翠微虚亭展遗像想见犹忘机
　　人物盛东南莫如吴郡陆汉季逮唐来班班闻史牍门廷迭辉赫龙虎争驰逐风流郁兰桂气象鲜车服鲁望乃其裔清标映宗族文章及者鲜意趣超然独宁从一瓢饮不枉万钟禄云烟蔼巾袖星斗粲胸腹来居笠泽旁萧萧数闲屋厨中甑起尘笔下珠盈斛吟须僧舎题醉就友人宿醒将太解卧把离骚读心惟近渔钓迹亦混樵牧韵髙谁可聼皮子往还熟唱酬数百篇名流必雌伏业书类有道不赋长沙鵩晚泊松江上遗圗见眉目分明孤鹤姿轩昂骇鸡鹜
　　题三高祠　　　　　　　　杨友夔
　　长桥度已尽有亭枕江湄常时闭其门为问居者谁范蠡具明哲功成学防夷烟波五湖上风月一西施张翰轻绂冕归及鲈鱼时生前一杯足何以身后为鲁望栖甫里有田常苦饥不应州县辟郁此胷中竒并为吴越人名与日月垂相去二千载乃今同一祠壁闲面如生凛然人在兹我本江海客于焉起遐思死者不可作来者讵可期手持一钓竿浩歌孰从之
　　同前　　　　　　　　　　　郭绍彭
　　三君异代同清节百世流芳共一祠岂但吴江夸美绩要教今古慕英姿寒江钓雪堪供脍夜月垂虹直可骑着脚岂容成黙黙祗缘题好愧无诗
　　同前　　　　　　　　　　袁聘儒
　　功成但可将身去逃难安贫适所遭三子有灵应共笑一时何意故为髙
　　同前　　　　　　　　　　刘寅
　　江流东去日滔滔谁把功名等一毫若使今人同古调不应江上只三髙
　　人谓吴痴信不虚建崇越相果何如千年亡国无穷恨只合江边祀子胥
　　同前　　　　　　　　　　姜防
　　越国平来头已白洛阳归后梦犹惊沈思只有天随子蓑笠寒江过一生
　　不贪名爵伐功劳勇退深虞后患遭甫里闲居耕钓乐范张髙处陆尤髙
　　同前　　　　　　　　　　陈孚
　　君不见洛阳记室双髩皤不忍荆棘埋铜驼西风忽忆鲈鱼脍归来江上眠秋波又不见甫里先生心更苦河朔生灵半黄土夕阳蓑笠二顷田口诵羲皇思太古二君隠沦岂得已一生不及防夷子吴宫鹿走越山髙脱缨经濯沧浪水丈夫此身系乾坤岂甘便老菰蒲根古今得失一杯酒我欲起酹汀鸥魂
　　同前　　　　　　　　　　髙啓
　　功成不恋上将军一舸归游笠泽云载去西施岂无意恐留倾国更迷君
　　洛阳忽忆鲈鱼肥便趂秋风问钓矶犹怅季鹰辞未早不邀二陆共船归
　　鸭羣无食水田荒风雨孤篷载笔牀犹有新诗惊太守醉中挥翰木兰堂
　　同前　　　　　　　　　　周南老
　　吴灭事已济轻舟归五湖洛下弃印归千里懐莼鲈甫里乐甘遯自比涪翁渔遭时固先后志操同一趋三贤凛髙节媿彼名利徒万古垂虹月清光炯氷壶
　　同前　　　　　　　　　　王賔
　　功绩収藏在短蓬声名抛掷与秋风笔牀茶灶轻簮绂今古三人气味同
　　谒三髙祠　　　　　　　　吴一鹏
　　垂虹亭畔三髙像犹有余风激懦夫北面何心縻爵土东游随地是江湖冥冥霄汉飞黄鹄漠漠郊原漫绿芜斜日瓣香増太息吴淞回首片帆孤
　　三髙祠　　　　　　　　　宋无
　　退能合天道隠亦是人豪借问祠前水如今几个髙
　　本朝春秋二祀祝文
　　功髙南越遂成烟水之游迹逺东曹遽动莼鲈之兴官辞补阙名号天随景仰三公之髙风激励多士之清操事迹显于前代祠祀奉行当朝






　　吴都文粹续集巻十五
　　钦定四库全书
　　吴都文粹续集巻十六　　　明　钱谷　撰祠庙
　　顾公庙碑　　　　　　　　石处道
　　建中靖国元年秋九月知吴江县事石处道以事至顾墟见古祠陋甚问之顾公庙也及进谒祠下惟绘形于板衣冠不正尤可骇焉于是撤除腐敝改作基构立其像设牓以位号春秋祀之按南史公名野王吴郡人精记黙识博究载籍天文地理卜筮占候异书竒字莫不贯通其所撰集并传于后笃诚至性励精力行志逾其貌勇溢于义内孝外忠罔见其阙当是时东南继统不一典章制度缀辑仅存使后世可考而知焉公与诸儒之力也惟顾陆朱张吴之旧姓其显人髙士不为少矣而祀于今者甚寡公之此祠迥立穷阒之滨独以名存而不废亦岂偶然乎哉新庙既成民愈知敬皆以不可复嘿嘿而无传也因书其大畧且作诗以刻之庶几有能歌以祀公者辞曰　台城赫赫东南雄累朝文采诸贤公公之堂堂儒者宗词学炳焕虎与龙幼则頴悟非常童丹青蓍蔡靡不通字书渊海藏心胷广吞具区及吴淞入竭我孝出尽忠勇奋徇义忘其躬黄扉棘寺咸雍容国史邦礼任独隆论著深博坚莫攻特立于世衡庐峯寂寥谁可询灵踪烟蔼漠漠江波中一新祠像人益恭衣冠彷佛瞻遗风公惠斯民年屡丰徳与祀永传无穷
　　本朝春秋二祀祝文
　　惟公居陈国之显官任黄门之清职制篇韵以深裨于士教捍湖势以广益于农田资其美功合登祀典式陈苹藻鉴此微诚
　　顾公祠在北门外三里庵侧祀黄门侍郎顾野王或云祠即其所居故地名顾墟初庙卑陋宋建中靖国初知县石处道改建今入祀典
　　三忠祠记　　　　　　　　赵钧
