<!-- { "loadSidebar": true } -->
　　诗易存乎唐以诗取士而检其试帖合之登科録所载姓氏伙伙而求其诗与名并存者竟亦无几幼时倡诗社各锓所为诗越国争胜以为致足嬗后而迄于今寥寥焉是以金谿耆旧作江西文不以诗名亦苐衡论诸名物如短长家言然而自定所为文名曰留书盖亦几夫姑留之而姑存之也方子伯阳借乘轮之后世其家学早以今古文指名于时而出其余技偶然为诗因题曰偶存以为是所存者偶焉尔夫文无久暂终日为文或不得佳篇而都堂临宇风雨顷刻忽定为数百年必不可易之程式惟诗亦然拈髭呕血不必过于人而偶当良时胜地感寄所或及而六义成焉是伯阳存此无关久暂而即其所云偶存者吾反覆读之而断其必存何也盖诗之下也久矣明嘉隆诸子假为唐诗而不得三唐用意之法徒袭其外象有郛郭而无键钥顾其形模厌厌而已然而轨度犹是也自陋者倡为赵宋之习争趋弇鄙每以农喭当良耜之诗而市唇侩吻率相矜为货殖传不数年来而遽已厌去非弃如骨余即呕若粪薉其为长安之髙髻且安在也乃补救之徒重加镘雘饰细词而摷璅字舍宋而元舍元而初明以为元长以后光咸以前原自如此夫高山大河不磷而不渫以质具也含齿戴髪昂然自立于天地之间以体全也今体质俱微才气亦尽上之为口脂面药熨衣胶髩之态而下之竟如门摊货郎勾栏子弟之不可名状瞬息未安何有存在伯阳之诗格庄而防纯律之髙而调之逸极三唐用意之法而体质才气无不具足亦既歴诸迁变之时而不为所动阅江河之下而傲然得以自立此真疾风劲草独存本性者是非偶然而已也
　　杭州慈云讲寺志序
　　释寺之有志仿于洛阳之记伽蓝而世之为郡国志者必采之则亦重矣顾从来郡国诸志大不足据而释寺纷即又无所于稽核灵隠许现墓讹为许由此易正也江寺为江总所舍宅而讹为江淹则虽知书者亦鲜有不为其所惑者也惟慈云之志不然作志者为灌顶法师师本达心其于儒者书无所不通下笔朗朗然而又习不诳之教其言可信且其地开山未逺创于五代周显徳而大于南渡其间沿革兴废未甚洇灭即前朝宗教互传两两递代而世系一线如厯数相禅一望而聨若旒络然且先冠门部有防有襋彷佛三句法门之可以分三又可以合一者条条哉真殊观也予与师论难久矣杭寺多讲律而今统于宗自师出而慈云之教为众宗师所皈仰似乎龙树再生反一祖直指而仍通之阿难之所传鸠摩罗什之所繙译慈云虽小其系于门庭岂细故与予尝观高丽寺志知慈云晋水曾以説经雨雪花于髙丽国中其雪中片片有晋水字因之使世子入侍兼受教慈云而建寺居之今湖南髙丽讲寺是也灌顶开讲于江傍古崇夀院防浙潮日上奔扬瀑坏钱塘二十余里而师所讲处潮却而过此则慈云之志所未及者予因序志首而并及之
　　周允开文稿序
　　允开诗文无不备俱足嬗世而吾尤爱其为文大抵遇时涉事无问登陟游防离合酬酢莫不有至性行乎其间慷慨俯仰便成文章然且意兴所属縁情而绮靡其于时序迁移山川兴废之际未尝不流离三致意也予僦杭州四顾无可语者幸与允开对门居自伤老败不敢窥户牖而允开闲居自喜日守其先人老屋巡櫩涉径与花塍菜棱相盘旋当斜阳在牕灶烟生壁予偶过之先生把卷自得也嗟乎可以知其文已
　　两浙江南都转运盐司使髙公治行録序
　　圣天子念东南盐政重大特用外台请以岑溪高公由井陉令迁补两浙盐运使司盐运使重其任也先是盐政之设以经商销盐纪商销引而引有年额即或销不及额亦必先报满销而后追课以填之以故前后接任每逋课至十余万而壅引山积血杖无如何夫以未销之引而报销是欺上也引且未销而血杖以追其课是虐下也公至大惊曰安可使吾任而有欺上虐下之政乃力为根柢立提塲官之阙煎巡官之纵私与夫地方官之容捕蒯而不力缉者各加申饬然后寛其追填特设一良法使各折其引而令销盐之商多其盐以带销之然且坚持其事虽众商阻挠不为动而于是十余万逋课之引为之一空予尝以贫故僦居杭州赁引六百余借以谋食而私贩充斥县官不行销每以饥仆应课比股无完肤而傍观之不谅者且曰穷民贩私救饥耳古王重本而抑末何必左商而不知商亦民也穷民销官引祗每觔加数文钱耳从不害民而一经贩私则害国课害商防害盐司大政欺上虐下而且担负横行结合数百辈弓戈操杀官兵刼行旅以穷民而纵之为冦为盗前之黄巢朱温后之钱镠董昌张士诚方谷珍皆是也予遭逢贤使君得免斯累释逋课千余而还其赁比之拔虎口逃烈焰脱然事外岂不甚快夫居其中而言此谓之妬口脱然事外傍观若秦越而犹为此言则谓之公情予公情也特惜予之言公者祗此一事而公之为政不半载而商人歌之庶民讴之士大夫之傍观而睥睨者皆诵之咏之此其治行必有大过于前所云者而特予事外之人终不能一一而指数之也夫不知后效当观前事方三藩弄兵西南震惊时公祗孱然一书生耳土官攫县印乘间窃发而贼将之侵东粤者且埋灶岑溪越疆据险公无尺寸借并非附地为左官而举幡倡义驱市人而使之鬬先迸土獠后斩贼将悬竿聚以待
　　王师之至止斯已竒矣暨
　　王师既届遂凭其伍符不俟请缨而执戈以从一斩贼渠于藤县再擒贼帅于封川及镡江兵撤岑溪再失守而土官再据公再恢复之然且容岑之破贼图报怨尽杀公乡里亲戚思以胁公而公稍不为动也夫上马杀贼下马草檄丈夫之能事也累至而行明难至而节见者忠臣之极则也公逆顺早定九死靡悔即其声罪致讨发为文章真有抽诚沥胆理直气扬出言如秋霜而敷词若烈日者又况料敌成败宛如指掌几几郭嘉之料江东韩兖之料汴贼平滇三防昭然人间此不止决胜千里已也夫以杀贼之勲守死之节重之以文诰加之以谋画是亦何负于家国而防功课实仅仅以摄官承乏为都讲代庖甚且不识奬例给门旌以了故事即其后量授百里铜章墨绶曾何足以酬忠贞十一而皇上明聪四达骤举而加诸髙位为外台垣翰所表率则治行多端又岂无注
　　彤屏而纪奉常者此非傍观所能道也
　　姚母杨夫人节夀録序
　　世之诵闺房之年者多称节夀夫节有甘苦宜与长享不相合而称觞介祝好举生平不惬事以为祈年有方必本乎妇徳而后可以徼久长节之言贤夀之言年也然而几此者鲜矣节夀杨安人者姚子音上之配也其父介璜公由晋阳司马解组事母以孝闻予尝为文亟称之安人为人妇不幸早寡守女贞之行鬻子成立长君舜扬即呱呱所抚次君卧子则腹遗也今二子俱力学标名艺林而安人已五十矣在
　　本朝典例自五十以上行将表懿行于
　　廷建坊里门而舜扬卧子亦即以安人大节请乡邦之有声者着为诗文以铺张其事顔曰节夀夫孝事之则人各不同贫者以力养其亲釡浆豆肉再拜承欢而有余之家不难设珠玉锦绣钟鼔管弦列长筵而烝大鼎賔朋伛于前姻戚偻于后行觞进笲为闾巷光而乃慇慇勤恳必得诸佳言以志不朽今而后吾乃知二子之孝而安人义方为不可及也今人论孝养者但曰力养色养力养者前所言者是也色养则论语曰色难礼记曰愉色惋容不一而足然而皆孝子所得为也惟孟子曰志养则其志在亲而不能自达必俟善承者为之达之夫安人之所志者节也匹夫有善必归之亲况在堂大节此即母所自为善而乃初朂为志继见为事而为之子者忍湮没而勿使彰谓之赍志然而欲伸其志则其穷年累月请谒于名人学士之门者夫岂易得夫拾薪负米拮据于筋力之细者庶人之行也摭微防隠表式于简篇之大者士君子之槩也孝经曰夫孝始立身而终于扬名以显亲后世母年秪五十而志在千秋无疆之夀莫大乎是矣吾故诵安人之年而并嘉二子之孝行如此若夫安人之大节则人能言之吾无赘焉
　　胡奂庭纫集序
　　奂庭负异人之姿而善与人交座客满前往往勒诗笺以当佩璲故彚其全诗题曰纫志揽结也昔者卜氏作诗序有云在心为志发之为词夫人各有志任其生平所遭而偶当感触则慷慨寄之是以讽其篇什即可以得其中怀之所存今奂庭志在友朋则鸡鸣风雨无非佳诗天下有诵淇南之琼瑶咏泰东之金错而不爽然兴赠问之思者乎特是好尚不齐长安高髻时有更易而奂庭自行其志不以习俗为变迁人有问奂庭之诗为何如诗予曰矫菌桂以纫蕙兮非世俗之所服纫之谓与




　　西河集巻五十四
　　钦定四库全书
　　西河集巻五十五
　　翰林院检讨毛竒龄撰
　　序【三十二】
　　汤潜庵先生全集序
　　予避人睢川值潜庵先生以关西参政请十旬假就之论知本之学与关东贺凌台先生知本说合因留睢半月且属予记其太夫人殉节事既而举制科与先生作同年生且同入史馆遂得辨前代得失并古今礼教名法知先生裕经术外扩而中坚体用咸备真所谓应元运而兴者天子重其学进　青宫保傅兼领叅知入　东阁作宰相判事遂以春官侍郎开府江南使敭歴中外为圣朝儒术之冠予乞疾南还过其境见关门坦坦然农安畆而估习市武吏与暴客刷迹而徙阊楼夜鸣瑟游媚贵富皆向晦阖外巷予顾之叹曰儒术之效如此耶乃未几还院补冬官尚书而骤遭栋折先生且骑鲸矣其在今距先生捐馆舍将二十年而
　　京朝先后思之者如昨日江南之民一若服税服虽相隔多岁月而偶然敛衽必哭泣因有慕其人稽其事愿读其所遗书者闻河抚阎君曾为梓其集而未备也王子孝先者先生门下士也家世习理学早岁见知而授受亲切其视扶风之于北海不啻有过然且筮仕吴城正值先生所属地遂辑旧集所遗轶购其全捐奉而付之剞人而以予为先生友并具书币属其同门生沈子昭嗣踵予寓而请予以序夫世之所谓三立者谓夫徳与功与言也而实则一立而无所不立古未有圣贤而阙事功者况文章乎即宣尼抱至徳每伤世之不我用而退而著书然而书既成而圣徳愈显且有读其书而谓功在万世虽尧舜莫能过则是文章之无间于徳与功也先生践履笃实务为善去恶以求慎独而出而应世则入叅宰执出领方州明明有实效见诸成事此其功徳为何如者而即以文论与子言孝与臣言忠不必饰讲席之迹而发言中道不偏亦不矫其为羣儒之所取正者何限然且言议慷慨周旋政事堂多所建白而至于外台入告则请赈请蠲尤极剀切尝曰吾受天子命以出为民吏目击恫瘝即过为激锲宁得罪死官下亦何敢缄默负
　　天子命而
　　天子神圣亦即以是优容之然则先生之言其有系于世如此若其髙文典册扬
　　庙堂之盛则纶扉判词槐防起草举凡应
　　制应试之作往往而是夫既已举于春官槖笔三馆而复登制科膺鸿儒博学之选则文可知已孝先辑其书复为编类曰语録曰奏疏曰序曰记曰书牍曰赋颂论辨曰碑版文曰杂文曰告谕曰诗词而总附年谱志于其末嗟乎世之求先生书者可以观焉
　　东臯诗集序【宗藩辅国将军博问亭称东臯主人】
