<!-- { "loadSidebar": true } -->
　　河间郡守太原贾君忠及其倅寜夏诸君廷仪取郡志梓行而走书京师请敏政序其后敏政邦人也不可以辞则为之言曰河间为郡在前代废置不一至唐宋为边州当河北三镇及五代宋辽金元戎马蹂躏之间兵燹交驰文献灭裂杞宋之征盖使人有不胜其追惜者焉迨我文庙定都北京而河间为畿郡承平既久文物日滋于是二君子始得修复故事为志以传夫周官小史掌邦国之志则郡之有志尚矣盖为人上者于凡所部之山川道里民风土俗与夫人材物产有所不知则无以考求其迹施于有政而成治功此河间郡志所为梓行者也或乃谓英庙尝命儒臣修大明一统志分赐在廷书坊既以摹本翻刻则列郡之志可废是大不然夫一统志天下之书也其法畧列郡志一方之书也其法详畧者非简详者非赘可相有而不可相无者也然则斯志之行岂徒以饰吏事夸美观而已将使夫行部之臣筮仕之士不烦于询访咨诹而一郡二州十六县之事举目可以尽得之由是而出治无难焉则二君子有功于斯郡大矣贾君守河间八年威行惠流治益闲暇而诸君赞成此举之力尤多其同寅者亦皆淑慎自持故议以克合使数百年之阙典于是而备其视世之汲汲于簿书案牍之间者其相去顾不逺哉志凡二十巻本多挂漏讹舛敏政不佞为之慱采羣搜重加订正凡古迹山川人物诗文之类彪分胪列颇详整于旧云

　　送南京工部主事金公器序

　　成化壬辰之冬金公器以工部主事考绩来自南京倡为同年友之会会者百十有四人以嗣岁春正月多赐假乃以上元后一日毕集于朝天宫之东堂结彩署其门曰瀛洲佳会而教坊又盛张乐以佐酒酒半羣起谓曰非公器则兹会有弗成因举觞为公器寿薄暮方归骑从塞道道旁观者咸啧啧叹赏以为衣冠盛事噫公器之意岂徒然哉会以友名是必有道焉夫丙戌之春同日奉廷对者三百五十七人七八年来或物故或以事去或宦走四方者强半在朝者亦各有职事之拘虽同舎郎岁不三四见今乃与诸君子为乐于一日之间而晤言于一堂之上则岂直杯酒之足乐乎是必相责以善使相顾无惭色则庶几斯会之不辱而友道成矣且诸君子为给舎为羣察其亦有敢言以折憸壬者乎有朋昵以摧善良者乎为署郎为百执事其亦有清恪以保名节者乎有苛黩以隳官守者乎是是而非非则庶乎后会可寻斯乐可继不然其有能腼颜頳颈以自列于樽爼之间者哉公器之意殆出于此若留连光景以为好事之举则友道无所藉而斯会不足齿矣敏政在榜中年最少无善可称而辱为诸君子所不弃使执笔为公器南还之赠故序其事以道其行公器吴江人隶籍京师倜傥有才畧蚤以事忤权贵人毅然不屈至今谈者尚之

　　送吴思齐还治辽州序

　　国朝之制凡仕者三岁一考三考则视其殿最而黜陟之然三考之间惟再考为难仕之初鲜有不自立者故一考率得书最于有司至于再考则以为宦成矣其心不能无少缓以肆亦或有技止此而力不逮者于是乎前不足于人之初望后无以为明陟之地举其有而并失之故凡仕者慎焉吾友呉思齐知辽州六年矣书最于有司如其初其西归也乡人饯之而请余重之以辞夫并晋之土劲食其土以有生者鸷而难驯而辽大州也思齐以江南诸生处其士民之上言如不出诸口而令无不行也身如不胜衣而顽者化暴者革部使者以为能羣试之而书最于有司者再夫岂掩袭而得之者哉是必有道焉思齐以淑慎自持少而壮如一日故无缓肆之弊安儒者之分不分其力于他道故无不逮之耻以无所缓肆之心而加以可逹之力守其道久而不渝虽终身可也何有于再考虽服于大僚可也何有于一州陟之明之不足为思齐道也乡人之饯者刑部主事谢恭而下若干人

　　送内兄林文秀之官淮阴序

　　内兄林文秀与余同学诗于家君晴洲先生时先生参政于蜀余与文秀侍行道荆江泝巴峡以逹成都凡途中山川古迹先生必命题以试吾二人吾二人者亦思尽天下之大观以昌其诗故在峡中每每攀萝葛上峻峯题名峭壁之上或跳石弄水于奔川激流处相与为不经人道语尝记作巫山十二峯诗余语不能奇因窃兄者以为已有相与争笑不已时虽未知诗之工拙然自以为有足乐者其后余被召来京师文秀亦束书归耕瀛城之南不相见者数载天顺末余谒告归省晴洲先生于金沙岭之别墅文秀乃复相余行马上时时说旧事数日不了时深秋旷野天长木落颇快人意既出瓦桥关过雄县余与文秀因驰马游鄚州古城上有骑而剑者数人羣僧荷殳拥其后文秀以为暴客心甚恐余时独挟三矢跃而出适有奔犬起丛薄间客与僧相谓曰公子能追殪之乎余控弦应声一发而毙客与僧相顾愕眙散去文秀伟余因口占一诗后余每思壮游盖未始不徃来于懐也余舅氏既弃官安东而文秀家益落数益竒乃欲就升斗之禄以为养亲计时太守贾侯召试之案牍文秀曰仆安能事此愿试一诗贾大惊异试以冬无氷之诗文秀举笔立就乃得为宣使大宁都司大宁多武臣不识好恶独见文秀能诗乃礼之不敢后用是文秀安为之下者三年始得上吏部为驿令淮阴夫以文秀伟然长身生北方兵革之地人识字以为难而独以诗出其羣则其通名天朝以跃马食肉于此岂曰幸哉文秀既戒行李出都门余因与之约曰第他日复得谒告南归子当市柳鱼豆酒坐我皇华馆上呼取伶人作韩王孙受辱戏剧相与大醉十日然后放巨舰入清河下长淮问古战场及骚人钓游处相从赋咏以寻旧盟慎勿以谓余方奔走舟车之下求尽其职寜克从子嘲咏风月留连光景作少年郎邪酒尽告行书以为赠

　　寿吴孺人序

　　子之于亲盖无所不致其极而称寿则其大者故觞斚不足以尽欢歌舞不足以养志币帛不足以将诚惟文字可以扬厉徳善有古诗人颂客之至情说亲之道于此为盛然士夫间类以之为虚文不屑为岂以请者多而作者厌乎夫称寿孝之大者而厌其多是恶天下之为人子也故凡有以寿文请者不肖未尝不欣然应之无难辞推已之心知人之我同耳淳安诸生吴君礼之母方孺人寿七十而加健因与其二兄祥裕及其友生卢鸿辈谋所以称庆者乃走书其从弟监察御史祚外弟礼部主事邵君新于是两君过余乞为之辞余不及识吴君而独重其孝则起请孺人之为人曰孺人故宋蛟峯先生之孙嫁处士吴本辉父本辉父弃世二十年孺人不为竒絶之行而家庭间为子者不悖为妇者不妬为僮仆者咸职其职而不敢肆人以是贤孺人两君又各言孺人教爱之如已出且黯然以不克亲拜堂上为歉夫子之当孝常理称寿常事独从子之于从母率以为疏矣而慕之如其子其亲戚子弟又加逺矣而慕之如其从子其子之友生异姓矣而慕之如其亲戚子弟吾以是益知孺人之贤夫贤者有后孺人之两子皆克家而又有才行如季子者他日起诸生与御史聨歩朝行以底于显亲扬名之孝则孺人享禄养以介寿祺方自兹始孺人始生之日在岁之秋九月二十九日余不能制新词畀舞童歌以侑觞窃闻之閟宫之诗曰俾尔昌而炽俾尔寿而富黄髪台背寿胥与试又曰俾尔昌而大俾尔耆而艾万有千岁眉寿无有害余不敏敢以是为孺人敬诵之

　　送晋寜州邵医官序

　　乡贡进士王景阳开塾于太师李文逹公家间道其乡人邵景晖之医学公子尚寳司丞士钦及其二季士敬士贵因乐与游且谂其医之良也又以道于余余方思识其人而景晖受荐起为典科于晋宁州医学去矣士钦相率来请一言赠之行嗟夫天下之事未有不资于学而能成者百家众技必有师焉而今之公署在天下以学名者三儒也医也阴阳也儒之学自三代已然医与阴阳二学肇于宋而盛于今国朝置官与儒学鼎峙夫二家之学在周礼曰医师在书曰羲暨和盖儒者之学非百家众技之所谓学也儒者不得而专攻故使良者为之长率其徒以相守令而治民焉其任虽卑而责则重矣盖礼义乖则民之俗也漓疾疢兴则民之生也弗遂寒暑紊则民之业以隳三者之教行而治道成故曰二家之学非百家众技之所谓学也夫道徳性命之理六经载之医与阴阳之先其所以察脉理而知受病之源测玄象而得运行之度类非神圣之士不能以前知特后之学者泥其迹不察其理故世以百家众技之流目之而为其徒者亦安处其名盖二家之学失其职也久矣晋寜于滇为属郡而景晖之父故为医学师景晖世其学且世其官盖庶几所谓良士者夫滇在京师万里外其地与夷獠杂处国朝以来礼义之渐洽视内郡而况于医乎吾见景晖之教将大行于一州而逺人蒙其休也余故学于文逹公而景阳又于余有讲学之旧亦深慨夫儒者之失其职而无以自振也故以学之说告之

　　文母王宜人挽诗序

　　挽诗之作何昉乎左氏之歌虞殡荘生之绋讴古乐府之蒿里薤露皆是也然考其实乃当时送葬执引者声之以相其力耳顾近世为之者异于是悯其人命之不淑则近于黄鸟之诗本于人子所追慕则近于蓼莪陟岵之诗颂彼之善寄此之哀虽不相知可以请托为之习于见闻遂成故事不如此则人且有无所用情之讥盖士夫之告哀乞诗类于俗人之飰僧追荐势不能自已也户部郎中文君志贞奉其母宜人挽诗一帙过余泣请曰诗必有序余读而悲之曰此亦可谓用情矣夫古诗几三千篇孔子删之存者三百有畸而致哀于人追慕其亲者仅一再见又每不过三迭六迭而止焉盖如此其慎之也慎之故足以昭当时讯后人而近世为之者动辄累十百不止征之累年不足借曰君子疾没世而名不称则亦何其词之费虑之周一至此哉蓼莪陟岵之诗人子所自为未尝借重也黄鸟之诗得诸其国人未尝出于大人先生之口皆孔子所不弃则人固实有善之足贵乎宜人姓王氏世家山东徙陜兰邑之东川既嫁从其夫君子谪戍凉州中岁而归晚就养京邸受封恩年六十有六以卒葬兰之华林峯下本其为女若妇若母皆有善闻其乡郎中起进士为行人至今官其显扬之业固将有出于此帙之外者虽然此岂不犹善于世之飰僧追荐者哉

　　送方君引

　　方君秉彝歙诸生也少从乡先生学春秋学成赴南畿秋试屡弗利而年益茂学益邃会其家有尺籍死无继者有司将逮君而儒生从戎者令当送试其才否罢遣之君持牒走京师兵部请就试文渊阁阁老彭安成先生才君君乃得释予与君家同郡窃为之叹曰周礼凡国子遇兵甲之事则授之车甲合其卒伍置其有司以军法治之夫周盛时如此而况叔季乎于国子如此而况郡县诸生乎惟我列圣以文教弘古之治恒患人才之遗故于儒生曲成之如此方君不已大幸哉诎伸者数之常也君之去此其必翘然出羣以上副朝家涵煦之大恩乎然则今日之诎固后日之伸兆也君族兄贡士良弼与余善故辄书此以为君之归

　　洪氏族谱序

