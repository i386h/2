<!-- { "loadSidebar": true } -->
　　伏自夏中拜书寻闻得对方深賛喜冒疾遽兴重为骇叹贤者进退绰绰有裕所甚惜者为世道耳承还里第屡欲致书毎以冗夺徒积倾驰江徳功人至奉十一月八日书备承作止之详慰浣良剧比阅邸报窃知召命不容辞免莫须更一出否吾人进退自有大义岂直避嫌畏讥而已哉前日面对必不止于职守所及恨不得与闻至言后便倘可垂教否前书条析所见正以畴昔负兄所期比日少进方图自赎耳来书诲之谆复不胜幸甚愚心有所未安义当展尽不容但已亦尊兄教之之本意也近浙间有后生贻书见规以为吾二人者所习各已成熟终不能以相为莫若置之勿论以俟天下后世之自择鄙哉言乎此辈凢陋沉溺俗学悖戾如此亦可怜也人能道非道人此理在宇宙间固不以人之明不明行不行而加损然人之为人则抑有其职矣垂象而覆物者天之职也成形而载物者地之职也裁成天地之道辅相天地之宜以左右民者人君之职也孟子曰幼而学之壮而欲行之所谓行之者行其所学以格君心之非引其君于当道与其君论道经邦燮理隂阳使斯道达乎天下也所谓学之者从师亲友读书攷古学问思辨以明此道也故少而学道壮而行道者士君子之职也吾人皆无常师周旋于羣言淆乱之中俯仰参求虽自谓其理已明安知非私见诐说若雷同相从一唱百和莫知其非此所甚可惧也幸而有相疑不合在同志之间正宜各尽所懐力相切磋期归于一是之地大舜之所以为大者善与人同乐取诸人以为善闻一善言见一善行若决江河沛然莫之能御吾人之志当何求哉惟其是而已矣畴昔明言善议拳拳服膺而勿失乐与天下共之者以为是也今一旦以切磋而知其非则弃前日之所习势当如出陷穽如避荆棘惟新之念若决江河是得所欲而遂其志也此岂小智之私鄙陋之习荣胜耻负者所能知哉弗明弗措古有明训敢悉布之尊兄平日论文甚取曾南丰之严健南康为别前一夕读尊兄之文见其得意者必简健有力每切敬服甞谓尊兄才力如此故所取亦如此今阅来书但见文辞缴绕气象褊迫其致辨处类皆迁就牵合甚费分踈终不明白无乃为无极所累反困其才邪不然以尊兄之髙明自视其説亦当如白黒之易辨矣尊兄甞晓陈同父云欲贤者百尺竿头进取一步将来不作三代以下人物省得气力为汉唐分踈即更脱洒磊落今亦欲得尊兄进取一步莫作孟子以下学术省得气力为无极二字分踈亦更脱洒磊落古人质实不尚智巧言论未详事实先着知之为知之不知为不知所谓先知觉后知先觉觉后觉者以其事实觉其事实故言即其事事即其言所谓言顾行行顾言周道之衰文貌日胜事实湮于意见典训芜于辨説揣量模冩之工依仿假借之似其条画足以自信其习熟足以自安以子贡之达又得夫子而师承之尚不免此多学而识之之见非夫子叩之彼固晏然而无疑先行之训予欲无言之训所以觉之者屡矣而终不悟顔子既没其传顾在曾子葢可观已尊兄之才未知其与子贡如何今日之病则有深于子贡者尊兄诚能深知此病则来书七条之説当不待条析而自解矣然相去数百里脱或未能自克淹囘旧习则不能遗恨请卒条之来书本是主张无极二字而以明理为説其要则曰于此有以灼然实见太极之真体某窃谓尊兄未曾实见太极上面不必更加无极字下面必不加着真体字上面加无极字正是叠床上之床下面着真体字正是架屋下之屋虚见之与实见其言固是不同也又谓极者正以其究竟至极无名可名故特谓之太极犹曰举天下之至极无以加此云耳就令如此又何必更于上面加无极字也若谓欲言其无方所无形状则前书固言宜如诗言上天之载而于其下賛之曰无声无臭可也岂宜以无极字加于太极之上系辞言神无方矣岂可言无神言易无体矣岂可言无易老氏以无为天地之始以有为万物之母以常无观妙以常有观徼直将无字撘在上面正是老氏之学岂可讳也惟其所蔽在此故其流为任术数为无忌惮此理乃宇宙之所固有岂可言无若以为无则君不君臣不臣父不父子不子矣杨朱未遽无君而孟子以为无君墨翟未遽无父而孟子以为无父此其所以为知言也极亦此理也中亦此理也五居九畴之中而曰皇极岂非以其中而命之乎民受天地之中以生而诗言立我蒸民莫匪尔极岂非以其中命之乎中庸曰中也者天下之大本也和也者天下之达道也致中和天地位焉万物育焉此理至矣外此岂更复有太极哉以极为中则为不明理以极为形乃为明理乎字义固有一字而数义者用字则有専一义者有兼数义者而字之指归又有虚实虚字则但当论字义实字则当论所指之实则有非字义所能拘者如元字有始义有长义有大义坤五之元吉屯之元亨则是虚字専为大义不可复以他义参之如乾元之元则是实字论其所指之实则文言所谓善所谓仁皆元也亦岂可以字义拘之哉极字亦如此太极皇极乃是实字所指之实岂容有二充塞宇宙无非此理岂容以字义拘之乎中即至理何甞不兼至义大学文言皆言知至所谓至者即此理也语读易者曰能知太极即是知至语读洪范者曰能知皇极即是知至夫岂不可葢同指此理则曰极曰中曰至其实一也一极备凶一极无凶此两极字乃是虚字専为至义却使得极者至极而已于此用而已字方用得当尊兄最号为精通诂训文义者何为尚惑于此无乃理有未明正以太泥而反失之乎至如直以隂阳为形器而不得为道此尤不敢闻命易之为道一隂一阳而已先后始终动静晦明上下进退往来阖辟盈虚消长尊卑贵贱表里向背顺逆存亡得防出入行蔵何适而非一隂一阳哉竒偶相寻变化无穷故曰其为道也屡迁变动不居周流六虚上下无常刚柔相易不可为典要惟变所适説卦曰观变于隂阳而立卦发挥于刚柔而生爻和顺于道徳而理于义穷理尽性以至于命又曰昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义下系亦曰易之为书也广大悉备有天道焉有人道焉有地道焉兼三才而两之故六六者非他也三才之道也今顾以隂阳为非道而直谓之形器其孰为昧于道器之分哉辨难有要领言辞有指归为辨而失要领观言而迷指归皆不明也前书之辨其要领在无极二字尊兄确意主张曲为饰説既以无形释之又谓周子恐学者错认太极别为一物故着无极二字以明之某于此见得尊兄只是强説来由恐无是事故前书举大传一隂一阳之谓道形而上者谓之道两句以见粗识文义者亦知一隂一阳即是形而上者必不至错认太极别为一物故曰况太极乎此其指归本自明白而兄曾不知察乃必见诬以道上别有一物为太极通书曰中者和也中节也天下之达道也圣人之事也故圣人立教俾人自易其恶自致其中而止矣周子之言中如此亦不轻矣外此岂更别有道理乃不得比虚字乎所举理性命章五句但欲见通书言中言一而不言无极耳中焉止矣一句不妨自是防章兄必见诬以属之下文兄之为辨失其指归大率类此尽信书不如无书某实深信孟子之言前书释此叚亦多援据古书独颇不信无极之説耳兄遽坐以直黜古书为不足信兄其深文矣哉大传洪范毛诗周礼与太极图説孰古以极为形而谓不得为中以一隂一阳为器而谓不得为道此无乃少黜古书为不足信而微任胷臆之所裁乎来书谓若论无极二字乃是周子灼见道体逈出常情不顾旁人是非不计自己得失勇往直前説出人不敢説底道理又谓周子所以谓之无极正以其无方所无形状诚令如此不知人有甚不敢道处但加之太极之上则吾圣门正不肯如此道耳夫干确然示人易矣夫坤隤然示人简矣太极亦曷甞隠于人哉尊兄两下説无説有不知漏泄得多少如所谓太极真体不传之秘无物之前隂阳之外不属有无不落方体逈出常情超出方外等语莫是曾学禅宗所得如此平时既私其説以自髙妙及教学者则又往往秘此而多説文义此漏泄之説所从出也以实论之两头都无着实彼此只是葛藤未説气质不羙者乐寄此以神其奸不知系绊多少好气质底学者既以病已又以病人殆非一言一行之过兄其无以乆习于此而重自反也区区之忠竭尽如此流俗无知必谓不逊书曰有言逆于汝心必求诸道谅在髙明正所乐闻若犹有疑愿不惮下教政逺惟为国自爱
　　三
　　往嵗经筵之除士类胥庆延跂以俟吾道之行乃复不究起贤之礼使人重为慨叹新天子即位海内属目然罢行陞黜率多人情之所未谕者羣小骈肩而骋气息怫然谅不能不重勤长者忧国之懐某五月晦日拜荆门之命命下之日实三月二十八日替黄元章阙尚三年半愿有以教之首春借兵之还伏领赐报备承改嵗动息慰浣之剧惟其不度稍献愚忠未防省察反成唐突谦抑非情督过深矣不胜惶恐向防尊兄促其条析且有无若令兄遽防来章之戒深以为幸别纸所谓我日斯迈而月斯征各尊所闻各行所知亦可以无复望其必同也不説尊兄遽作此语甚非所望君子之过也如日月之食焉过也人皆见之及其更也人皆仰之过虽微箴药乆当自悟谅今尊兄必涣然于此矣愿依末光以卒余教
　　与赵咏道
　　至当归一精义无二诚得精当则若网在纲有条而不紊故自本诸身徴诸庶民至于百世俟圣人而不惑者诚精当之不容貮也令兄谓诸公伤于著书而其心反有所蔽此理甚不精此言甚不当矣彼学不至道其心不能无蔽故其言支离彼惟不自知其学不至道不自以为蔽故敢著书耳岂可言由其著书而反有所蔽当言其心有蔽故其言亦蔽则可也故亲师友于当世固当论其学求师往圣尚友方册亦当论其学
　　二
　　为学有讲明有践履大学致知格物中庸博学审问谨思明辨孟子始条理者智之事此讲明也大学脩身正心中庸笃行之孟子终条理者圣之事践履也物有本末事有终始知所先后则近道矣欲脩其身者先正其心欲正其心者先诚其意欲诚其意者先致其知致知在格物自大学言之固先乎讲明矣自中庸言之学之弗能问之弗知思之弗得辨之弗明则亦何所行哉未甞学问思辨而曰吾唯笃行之而已是防行者也自孟子言之则事葢未有无始而有终者讲明之未至而徒恃其能力行是犹射者不习于教法之巧而徒恃其有力谓吾能至于百步之外而不计其未甞中也故曰其至尔力也其中非尔力也讲明有所未至则虽材质之卓异践行之纯笃如伊尹之任伯夷之清柳下惠之和不思不勉从容而然可以谓之圣矣而孟子顾有所不愿学拘儒瞽生又安可以其硁硁之必为而傲知学之士哉然必一意实学不事空言然后可以谓之讲明若谓口耳之学为讲明则又非圣人之徒矣
　　三
