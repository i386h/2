<!-- { "loadSidebar": true } -->
　　郑公瑚琏器华岳金天晶昔在童子日已闻老成名嶷然大贤后复见秀骨清开口取将相小心事友生阅书百纸尽落笔四座惊歴职匪父任嫉邪常力争汉仪尚整肃胡骑忽纵横飞传自河陇逢人问公卿不知万乗出雪涕风悲鸣受词劔阁道谒帝萧闗城寂寞云台仗飘飖沙塞旌江山少使者笳鼓凝皇情壮士血相视忠臣气不平宻论贞观体挥发歧阳征感激动四极聨翩收二京西郊牛酒再原庙丹青明匡汲俄宠辱卫霍竟哀荣四登防府地三掌华阳兵京兆空栁色尚书无履声羣乌自朝夕白马休横行诸葛蜀人爱文翁儒化成公来雪山重公去雪山轻记室得何逊韬钤延子荆四郊失壁垒虚馆开逢迎堂上指圗画军中吹玉笙岂无成都酒忧国只细倾时观锦水钓问俗终相并意待犬戎灭人藏红粟盈以兹报主愿庻或禆世程炯炯一心在沉沉二竪婴顔回竟短折贾谊徒忠贞飞旐出江汉孤舟转荆衡虚横马融笛怅望龙骧茔空余老宾客身上媿簮缨【赵曰歴职匪父任嫉邪常力争谓武初离防补其后自致身累迁殿中侍御史所谓嫉邪乃御史之职也洙曰传音弧恋反赵曰飞传则传遽之报也梦弼曰劔阁蜀也萧闗即灵武也谓严武从宗在蜀受册命谒肃宗于灵武鹤曰唐志原州有萧闗后置武州西北与灵武为邻时严武赴灵武行在故云修可曰寂寞云台仗言行宫仪卫之草创也梦弼曰笳鼓凝皇情言肃宗思上皇也洙曰江文通别赋刎血相视贞观太宗年号歧阳指凤翔时肃宗理兵凤翔以亲征也赵曰匡汲谓匡衡汲黯以武之谏诤如匡汲既拜京兆尹寻坐琯事贬巴州故云俄宠辱也卫霍谓卫青霍去病以卫霍之为将比武为东川及劔南节度则迁谪之中虽可哀而复荣也武为京兆少尹又为京兆尹为成都尹劔南节度又复节度劔南此为四登防府书曰华阳黒水惟梁州则东川西川皆华阳也洙曰汉张敞为京兆尹走马章台街而唐诗有章台栁汉哀帝每见郑崇曳革履笑曰我识郑尚书履声成帝时御史府中列栢树常有野乌数千栖宿其上晨去暮来号曰朝夕乌赵曰汉张湛为光禄大夫常乗白马光武每有异政輙曰白马生且复谏矣洙曰蜀志诸葛亮传梁益之民咨述亮者虽甘棠之咏召公郑人之歌子产未足为过也前汉文翁守蜀召下县子弟以为学官弟子为除更繇髙者补郡县吏次为孝弟力田由是大化梦弼曰自京兆空栁色至文翁儒化成以比武为京兆尹及镇蜀兼御史中丞御史大夫时也武尝辟公为参谋故又以记室得何逊韬钤延子荆为比洙曰梁书何逊为建安王记室王爱文学之士日与游宴晋孙楚字子荆参石苞骠骑军事赵曰岂无成都酒忧国只细倾言成都虽有醇酒而忧国难不敢盛为宴饮故下句言观钓闲游亦兼察民风也洙曰左传晋侯疾梦二竖子居肓之上膏之下师曰以顔回贾谊为比谓武年少而殂也洙曰马融好笛迨死客吊之诣灵横笛田曰晋武帝拜王濬龙骧将军濬卒桓山大营茔域垣周四十五里】
　　赠太子太师汝阳郡王璡【洙曰按史让皇帝宪睿宗长子立为皇太子以宗有讨平韦氏之功恳让储位封为寜王薨谥曰让皇帝长子汝阳郡王璡璡眉宇秀整性谨洁善射宗眷遇之歴大仆卿加特进天宝九载卒赠太子太师】
　　汝阳让帝子眉宇真天人虬髯似太宗色映塞外春【语之所从生则固然矣衬贴得别】往者开元中主恩视遇频出入独非时礼异见羣臣爱其谨洁极倍此骨肉亲从容听朝后或在风雪晨忽思格猛兽苑囿腾清尘羽旗动若一万马肃駪駪诏王来射鴈拜命已挺身箭出飞鞚内上又回翠麟翻然紫塞翮下拂明月轮胡人虽获多天笑不为新王毎中一物手自与金银袖中諌猎书扣马乆上陈竟无衔橜虞圣聦矧多仁官免供给费水有在藻鳞匪惟帝老大皆是王忠勤晚年务置醴门引申白宾道大容无能永懐侍芳茵好学尚贞烈义形必霑巾挥翰绮綉扬篇什若有神川广不可泝墓乆狐兎隣宛彼汉中郡文雅见天伦何以开我悲泛舟俱逺津温温昔风味少壮已书绅旧游易磨灭衰谢多酸辛【洙曰太宗方四嵗有书生相之曰龙凤之姿天日之表许彦周诗话诗有力量犹如弓之十石其未挽时不知其难也及其挽之力不及咫分寸不可强若出塞曲落日照大旗马鸣风萧萧悲笳数声动壮士惨不骄又八哀诗汝阳让帝子眉宇真天人虬髯似太宗色映塞外春此等力量不容他人到梦弼曰翠麟马名也赵曰下拂明月轮言鴈下而拂弓也洙曰天笑天子之笑也梦弼曰仙传拾遗木公与一玉女投壶设有不入者天为之嘘注嘘开口而笑也洙曰司马相如谏猎防且夫凊道而后行中路而驰犹时有衘橜之变注橜钜月反谓车之钩心也衘橜之变言马衘或断钩心或出则致倾败以伤人汉书楚元王敬礼穆生白生申公穆生不嗜酒元王每置酒为穆生设醴按璡歴太仆卿与贺知章禇庭晦梁陟等善为诗酒之交梦弼曰道大容无能公自叙谦辞也洙曰璡弟瑀早有闻望伟仪表从宗幸蜀至汉中因封汉中王鹤曰广德初公与汉中王尝防于梓州有章梓州水亭诗近属淮王至之句因懐感及之】
　　赠秘书监江夏李公邕【洙曰按本传李邕扬州江都人父善注文选行于世邕少知名既冠见特进李峤自言读书未遍愿一见秘书峤曰秘阁万巻岂时日能习耶邕固请乃假直秘书未几辞去峤试问惊叹因荐之拜左拾遗生与张东之善贬雷州未几召还迁户部贠外郎寻又贬崖州宗即位召为户部郎中为姚崇所嫉左迁恬州司马起为陈州刺史宗东封回邕谒见于汴献词赋称防颇自矜衒自云当居相位又素轻张説为説所恶发陈州賍事抵罪防赦免贬钦州后于岭南从中官杨思朂讨贼有功转括渭淄三州刺史上计京师以乆出外不与士大夫接又后进不识既入朝阡陌聚观以为古人或传眉目有异衣冠望风寻访门巷又中使临问索所为文章且进上以谗媢不得留出为汲郡北海太守防左骁卫兵曹参军栁勣有罪下狱邕尝遗勣马吉温令勣引邕尝以休咎相语隂行赂遗宰相李林甫因傅以罪诏就郡杖杀之年七十代宗朝赠秘书监】
　　长啸宇宙间髙才日陵替【千言万恨旷有余情】古人不可见前軰复谁继忆昔李公存词林有根柢声华当健笔洒落富清制风流散金石追琢山岳鋭情穷造化理学贯天人际干谒走其门碑版照四裔各满深望还森然起凡例萧萧白杨路洞彻寳珠惠龙宫塔庙涌浩劫浮云卫宗儒爼豆事故吏去思计眄睐已皆虚跋渉曽不泥向来映当时岂独劝后世丰屋瑚钩麒麟织成紫骝随劔几义取无虚嵗分宅脱骖间感激懐未济众归赒给美摆落多藏秽独歩四十年风听九臯唳呜呼江夏姿竟掩宣尼袂往者武后朝引用多宠嬖否臧太常议靣折二张势衰俗凛生风排荡秋旻霁忠贞负寃恨宫阙深旒缀放逐早聨翩低垂困炎疠日斜鵩鸟入魂断苍梧帝荣枯走不暇星驾无安税几分汉庭竹夙拥文侯篲终悲洛阳狱事近小臣毙祸阶初负谤易力何深哜【易力未喻】伊昔临淄亭酒酣托末契重叙东都别朝隂改轩砌论文到崔苏指尽流水逝近伏盈川雄未甘特进丽是非张相国相扼一危脆争名古岂然键捷歘不闭例及吾家诗旷懐扫氛翳慷慨嗣真作【公自注甫有和李太守诗】咨嗟玉山桂钟律俨髙悬鲸鲵喷迢遰坡陁青州血芜没汶阳瘗哀赠竟萧条恩波延揭厉子孙存如线旧客舟凝滞君臣尚论兵将帅接燕蓟朗咏六公篇【公自注桓彦范敬晖崔暐张东之袁恕已洎狄相也】忧来豁防蔽【洙曰按邕传邕之文于碑颂是所长人奉金帛请其文前后所受钜万计今公诗自萧萧白杨路至向来映当时岂独劝后世言邕为人铭墓及记寺观学校与守令作颂政碑之属能照耀今古也杜预序左氏传发凡以言例赵曰丰屋瑚钩麒麟织成与紫骝随劔几凡此数者皆富贵之家以馈邕求其为文新史云自古鬻文获财未有如邕之盛洙曰吴志周瑜推道南大宅以舍孙防与防为友史记越石父贤在缧绁中晏子出遭之涂觧左骖赎之延入为上客邕之重义好与又如此赵曰众归赒给美摆落多藏秽言在众人则归其能赒给在邕之身则虽多藏而能摆落其秽也希曰江夏虽用天下无双江夏黄童然邕父善本江夏人故云洙曰邕有批韦巨源谥议文士推重之又宋璟奏张昌宗兄弟有不顺之言请付法断则天初不应邕进曰璟言事闗社稷望陛下可其奏则天色觧始允之故云否臧太常议面折二张势赵曰贾谊有鵩鸟赋舜葬于苍梧之野诗星言夙驾李斯传吾未知所税驾洙曰汉制以竹使符分给郡守魏文侯拥篲以迎朋友此言邕累为刺史在郡能好宾客也梦弼曰后汉蔡邕传灵帝尝诏邕下洛阳狱劾以仇怨遂死狱中今邕杖死北海郡故以蔡邕洛阳狱为比小臣指吉温事见题下毙或作蔽非以篇末复押蔽字左传与小臣小臣毙希曰唐志齐州济南郡更名临淄洙曰按集公有陪李北海宴歴下亭诗今云伊昔临淄亭酒酣托末契正指此崔苏谓崔信明苏源明盈川谓杨炯也尝为盈川令特进李峤也皆有文名赵曰相国指张説也按邕素轻説説与相恶洙曰晋郄诜对武帝云臣对防犹桂林一枝昆山片玉今公以比歴下亭唱和惟邕诗之美也鹤曰青州即北海郡邕就郡杖杀之汶阳地亦属青州邕客于此洙曰邕有张桓等五王洎狄相六公诗载本传】
　　故秘书少监武功苏公源明【洙曰按本传苏源明京兆武功人少孤寓居徐兖工文辞有名天宝中及进士第更试集贤院累迁太子谕德出为东平太守召为国子司业禄山陷京师源明以病不受伪署肃宗复西京擢考功郎中知制诰后以秘书少监卒】
