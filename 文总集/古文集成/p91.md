<!-- { "loadSidebar": true } -->
　　客嘲扬子云曰【设辞】吾闻上世之士【泛说】人纲人纪不生则已生必上尊人君下荣父母析人之珪儋【荷也】人之爵懐人之符分人之禄纡青拖紫朱丹其毂【汉制公侯紫绶九卿青绶吏二千石朱两轓】今吾子幸得遭明盛之世处不讳之朝与羣贤同行歴金门上玉堂有日矣【待诏金马门晋灼曰黄图有大玉堂小玉堂】曽不能画一竒出一防【嘲辞】上说人主下谈公卿目如曜星舌如电光一从一横论者莫当顾黙而作太五千文枝叶扶踈独谈数十余万言深者入黄泉髙者出苍天大者含元气细者入无间【言至微也】然而位不过侍郎【反应上】擢才给事黄门意者得无尚白乎何为官之拓落也【问】扬子笑而应之曰【荅】客徒朱丹吾毂不知一跌将赤吾之族也【因朱丹字生赤字出】往昔【解】周网解结羣鹿争逸【喻在爵位者】离为十二合为六七四分五剖并为战国士无常君国无定臣得士者富失士者贫矫翼厉翮恣意所存故士或自盛以槖或凿坏以遁【范雎入秦藏于槖中史记王稽辞魏去窃载范雎入秦至湖见车骑曰为谁王稽曰穰侯范雎曰此恐辱我我寜匿车中○鲁君闻顔阖贤欲以为相使者往聘因凿后垣而亡坏璧也】是故邹衍以颉颃而取世资【齐人著书所言多大事故齐人号谈天邹衍仕齐至卿】孟轲虽连【音辇】蹇【值屯难也】犹为万乘师【滕文公尊敬孟子若师】今大汉【反上文】左东海右渠搜【属雍州在金城河间之西】前畨禺【南越王都也畨音潘】后椒涂【渔阳之北界迂斋批应四分五剖】东南一尉【防稽东部都尉】西北一候【玉门闗候】徽以紏墨制以锧鈇【斩腰之刑】散以礼乐风以诗书旷以歳月结以倚庐【汉律以为亲行三年服不得选举结为倚庐以结其心】天下之士雷动云合鱼鳞杂袭【虽尊大汉其实含不满意迂斋批观下文可见】咸营于八区家家自以为稷契人人自以为臯陶戴縰【所氏切】垂缨而谈者皆拟于阿衡五尺童子羞比晏婴与夷吾当涂者升青云失路者委沟渠【发出主意】旦握权则为卿相夕失势则为匹夫譬若江湖之涯渤澥之岛乗雁集不为之多双鳬飞不为之少【四雁曰乘】昔三仁去而殷墟二老归而周炽子胥死而吴亡种蠡存而越霸五羖【百里奚】入而秦喜乐毅出而燕惧范雎以折折而危穰侯【折古拉字】蔡泽以噤【欺禀切】吟【疑甚切】而笑唐举【蔡泽就唐举相举乃笑之噤吟语而笑皃后乃代范雎为相】故当其有事也非萧曹子房平勃樊霍则不能安【含讥讽意】当其无事也章句之徒相与坐而守之亦无所患故世乱则圣哲驰骛而不足世治则庸夫髙枕而有余【迂斋批以治世尊汉既不失体其实含不尽之意】夫上世之士或解缚而相【左传齐鲍叔帅师来言曰云云管仲请囚鲍叔受之及堂阜而脱之归而以告曰管夷吾治于髙傒使相可也公从之】或释褐而傅【傅说被褐带索庸筑傅岩武丁得之举为三公】或倚夷门而笑【侯嬴】或横江潭而渔【渔父】或七十说而不遇【孔子】或立谈而封侯【虞卿说赵孝成王再见为上卿】或枉千乘于陋巷【吕氏春秋曰齐桓公见小臣稷】或拥篲而先驱【邹衍】是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者巻舌而同声欲步者拟足而投迹向使上世之士处乎今世防非甲科行非孝亷举非方正独可抗防时道是非高得待诏下触闻罢又安得青紫且吾闻之也炎炎者防隆隆者絶观雷观火为盈为实天收其声地藏其热髙明之家鬼瞰其室攫挐【女居切】者亡黙黙者存位极者宗危自守者身全是故知知黙守道之极爰清爰静游神之庭惟寂惟寞守徳之宅世异事变人道不殊彼我易时未知何如今子廼以鸱枭而笑凤皇执蝘【乌典切】蜓【徒典切】而嘲龙不亦病乎【说文在璧曰蝘蜓在草曰蜥蝪】子徒笑我之尚白吾亦笑子之病甚不遇俞跗与扁鹊也悲夫【俞跗扁鹊善医者】客曰【又问】然则靡无所成名乎范蔡以下何必哉扬子曰【荅】范雎魏之亡命也折脇折骼【音格腰骨也】免于徽索翕肩蹈背扶服入槖【服蒲北反入槖见上文】激卬万乗之主介泾阳抵穰侯而代之当也【激卬怒也范雎至秦上书因感怒昭王昭王乃免相国逐泾阳君于闗外秦昭王母宣太后长弟曰穰侯姓魏名冉昭阳同母弟曰泾阳君】蔡泽山东之匹夫也顩頥折頞涕唾流沬西揖强秦之相搤【乌革切一作扼】其咽而抗其气拊其背而夺其位时也【上曲曰顩欺甚切史记蔡泽闻应侯内慙乃西入秦应侯使人召蔡泽蔡泽入则揖应侯应侯延入坐数日言于秦昭王曰客有从山东来者曰蔡泽其人辨士昭王与语说之应侯请归相印遂拜蔡泽为相说文頞鼻颈也于逹切】天下已定金革已平都于洛阳娄敬委辂脱挽掉三寸之舌建不拔之防举中国徙之长安适也【汉书髙祖都洛阳娄敬脱挽曰臣愿见上言便宜说上曰陛下都洛阳不便不如入闗据秦之固是日车驾西都长安】五帝垂典三王传礼百世不易叔孙通起于枹鼓之间解甲投戈遂作君臣之仪得也【叔孙通制礼仪】吕刑靡弊秦法酷烈圣汉权制而萧何造律宜也【萧何摭秦法取其宜于时者作律九章】故有造萧何之律于唐虞之世则誖矣【誖布内切乖也】有作叔孙通仪于夏殷之时则惑矣有建娄敬之防于成周之世则乖矣有谈范蔡之说于金张许史之间则狂矣【金日防张安世许广汉史恭史高也】夫萧规曹随留侯画防陈平出竒功若太山向若坻隤【天水有大坂名曰垅坻其山堆旁着即崩落作声闻数百里故曰坻隤○坻丁礼切】虽其人之胆智哉亦防其时之可为也故为可为于可为之时则从为不可为于不可为之时则凶若夫蔺生收功于章台【相如献璧于章台】四皓采荣于南山公孙创业于金马【对防金马门】骠骑发迹于祁连【骠骑将军霍去病击匈奴至祁连山】司马长卿窃赀于卓氏东方朔割炙于细君【事并见本传】仆诚不能与数子并故黙然独守吾太【末句言不变其所守】
　　恶圆【元结】
　　元子家有乳母为圆转之器以恱婴儿婴儿喜之母使为之聚孩孺助婴儿之乐友人公植者闻有戯儿之器请见之及见之趋焚之责元子曰吾闻古之恶圆之士歌曰寜方为皁不圆为卿寜方为污辱不圆为显荣其甚者则终身不仰视曰吾恶夫圆或有喻之以天天无穷人不能极逺视四垂因谓之圆天不圆也对曰天纵不圆为人称之我亦恶焉次山柰何任造圆转之器恣令恱媚婴儿小喜之长必好之教儿学圆且陷不义躬自戯圆又失方正嗟嗟次山入门爱婴儿之乐圆出门当爱小人之趋圆吾安知次山异日不言圆行圆动圆静圆以终身乎吾岂次山之友也元子召季川谓曰吾自婴儿戯圆公植尚辱我言絶忽乎吾与汝圆以应物圆以趋时非圆不预非圆不为公植其操矛防刑我乎
　　恶曲【元结】
　　元子时与邻里防曲全当时之欢以顺长老之意归泉上叔盈问曰向夫子曲全其欢道然也茍为尔乎元子曰叔盈视吾曲其心以徇财利曲其行以希名位当过吾吾茍全一欢于邻里无恶然可也东邑有全道之士闻元子对叔盈恐曰吾闻元次山约其门人曰无恶我之小曲真惛鄙恶辞也吾辈全直世年未常曲气以转声曲辞以逹意曲步以便往曲视以囘目犹患于古人古人有恶曲者不曲臂以取物不曲膝以便坐见天下有曲于君曲于民曲于鬼神者往刼而死之今元次山茍曲言貌彊全一欢以为不亵其直慁哉君能茍曲于邻里彊全一欢岂不能茍曲于郷县以全言行能茍曲于郷县岂不能茍曲于邦国以彰名誉能茍曲于邦国岂不能茍曲于天下以扬徳义若言行名誉徳义偕显岂有钟鼎不入门权位不在已乎呜呼曲为之小为大之渐曲为之也有何不可奸邪凶恶其防【音由】乎元子闻之颂曰吾以顔貌曲全一欢全直君子之恶我如此由有过于此者何以自免













　　古文集成巻七十七
　　钦定四库全书
　　古文集成巻七十八　　　宋　王霆震　编前癸集九
　　戒
　　守戒【韩昌黎】
　　斆斋云【此篇论备在得人】　　全篇斆斋批注
　　诗曰大邦维翰【按诗大雅板篇价人维藩大师维垣大邦维屏大宗维翰疑邦翰二字必有一误】书曰以蕃王室【蔡仲之命】诸侯之于天子不惟守土地奉职贡而已固将有以翰蕃之也今人有宅于山者知猛兽之为害则必髙其柴援而外施陷穽以待之宅于都者知穿窬之为盗则必峻其垣墙而内固扃鐍【音诀鎻钥也庄子固扃鐍】以防之【以小喻大】此野人鄙夫之所及非有过人之智而后能也今之通都大邑介于屈彊【屈渠勿切强居亮切义臣两切】之间而不知为之备噫亦惑矣野人鄙夫能之而王公大人反不能焉岂材力为之而有不足欤盖以谓不足为而不为耳天下之祸莫大于不足为而不为【说透病源○一无而不为三字非】材力不足【一有为字】者次之不足为者敌至而不知材力不足【一有为字】者先事而思则其于祸也有间矣彼之屈彊者带甲荷戈不知其多少其緜地则千里而与我壤地相错无有丘陵江河洞庭孟门之闗其门又自知其不得与天下齿朝夕举踵引颈冀天下之有事以乗吾之便此其暴于猛兽穿窬也甚矣呜呼胡知而不为之备乎哉贲育之不戒【善譬】童子之不抗鲁鸡之不期蜀鸡之不支今夫鹿之与豹非不巍然大矣然而卒为之禽者爪牙之材不同猛怯之资殊也曰然则如之何而备之曰在得人【结有力】
　　敌戒【柳子厚】
　　斆斋云【此篇论敌存灭祸】
　　皆知敌之仇而不知为益之尤皆知敌之害而不知为利之大秦有六国兢兢以彊六国既除【音怡自得皃又浅意】乃亡晋败楚鄢范文为患厉之不图举国造怨【左成十六年晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也六月晋楚遇于鄢陵战楚师宵遁十七年范文子反自鄢陵使祝宗祈死曰君骄侈而克敌是天益其疾也难将作矣六月戊辰士爕卒】孟孙恶臧孟死臧恤药石去矣吾亡无日【左襄二十三年孟孙恶臧孙季孙爱之孟孙卒臧孙入哭甚哀其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣】智能知之犹卒以危矧今之人曽不是思敌存而惧敌去而舞废备自盈祗益为瘉【俞愈二音】敌存灭祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎
　　三戒序【柳子厚】
　　东坡云【予读柳子厚三戒而爱之乃作河豚鱼乌贼鱼二说并序以自警】全篇并依斆斋批防
　　吾恒恶世之人【恒胡登反常也】不知推已之本而乘物以逞【此下提出三件】或依势以干非其类出技以恣彊窃时以肆暴然卒迨于祸有客谈麋驴鼠三物似其事作三戒
　　临江之麋
　　斆斋云【此篇戒依势以干非其类者】
