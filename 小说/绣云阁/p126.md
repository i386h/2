<!-- { "loadSidebar": true } -->
　　七窍忙忙随后，欲阻女婢。孰知女婢已入书室。七窍亦入，大臣声吼曰：“尔辈何为？”女婢曰：“吾闻仙子妙道千变万化，婢等奉夫人命，特来一试道法耳。”卖镜者曰：“吾只知售镜，有何道法与尔试耶？”数女婢曰：“尔有道法，各自显来，吾不畏之。”一拥上前，已将卖镜者按卧于地，紧紧捆束，扛抬而去。不一时，只听鞭笞声与呼饶声相杂而达于厅外。七窍此际自觉无颜，暗在厅外聆之。闻得珠莲狠书詈曰：“尔系何方野道，以术迷人，动夸驾雾乘云，可以上天下地。能置人于死，并能救人于生。今日被吾束捆在此，尔胡不变？又何不隐尔躯乎？”卖镜者曰：“小子只知售镜，徒以言语迷人，望其恕饶，誓愿从兹改过迁善。”珠莲曰：“尔既徒以言语迷人，天下大矣，何独迷吾郎君？想吾郎君寒窗苦读，不知费了多少心力，才得一官半职。兹为尔惑，几欲辞官。如吾不察其情，郎君终身被尔误尽矣。女婢等可与夫人着实鞭之，活活鞭死，以免离了此处，又在异地迷人也。”诸婢得命，着实力鞭。霎时之间，血流遍体，叫饶惨切，人不忍闻。
　　少顷，珠莲又曰：“尔如何假设天宫，使吾郎君游？悉为吾告，吾方释尔。否则，今日必毙尔于杖下，以为世之野道惑人者戒。”卖镜者曰：“吾之迷人者，全赖此镜也。”珠莲曰：“尔镜如何能现天宫？”卖镜者曰：“吾镜常炼以邪道，自炼成时，以之照人，人遂迷而卧榻，或现天府，或现海岛，无不昭然。”珠莲曰：“念尔习道不易，吾不尔诛，尔速归家，为个良民，凡左道旁门，毋再习之，以害人世。”卖镜者曰：“吾自此碎镜为正，永不再入邪途矣。”珠莲于是命婢女释之。其人得释，叩了几个头儿，披发散衣，向书室而来，告辞七窍。
　　七窍安慰数语，捧镜出衙。珠莲轻轻踱入书室，笑谓七窍曰：“郎君非妾，已为野道所迷。辞了此官，终身衣食何出？”七窍见兹情景，心中摇摇不定，将三缄一番化导，又为妖术迷弄焉。
　　三缄默会知之，跌足而叹：“七窍迷障解而又惑，为之奈何？”左计右思，忽想彼游上天见仙子之荣，未入冥途见地狱之苦，趁彼形像尚在镜内，且将镜台高设，呼其魂魄，向冥府一游。计议如斯，即将宝镜设于台上，以手招曰：“七窍可随吾来，一游冥府，以见世之不修大道而背五伦者，受地狱苦恼焉。”七窍是时与珠莲同饮，正饮之际，忽然身倦欲卧。婢女扶归绣帐，鼾鼾睡去。见三缄在前，以手相招，遂随之行。
　　行约数程，有溪相隔。同至溪岸，携手上桥，俯视血水兴波，蛇犬纷纷，嚼人骨肉。七窍曰：“是桥何名？胡水如血，而蛇犬之扬威耀武有若是哉！”三缄曰：“是名奈河，罪人至此，坠于血浪，为蛇犬所吞。”七窍曰：“是非冥府乎？”三缄曰：“然。前者尔游上天，仙子之荣，业已身亲目睹，兹特导尔下游冥府，一视苦恼，始知人世荣华转眼成空，人生躯命片时而没，有何佳趣乎？”七窍曰：“地狱在于何所？”三缄曰：“过了溪桥，自然得见。”无何，来至五殿，见有披枷带锁者，哭声如市，入耳难闻。转过剐心狱中，又见恶鬼持刀剖腹抽肠，悲号震地。三缄曰：“尔所爱者极品，前即考宦狱矣，可去视之。”七窍于此已骇得毛发俱竖，勉强随至狱前。见无数纱帽贵官跪于地中，或掣肘，或倒吊，纷然不一。七窍曰：“阳世贵宦以刑治人，胡到此间，反为人治？”三缄曰：“为官阳世，能忠君上，保民若赤，则上不负君，下不负民，没到阴曹，迎归大罗，以享上天荣宠。如其虚縻爵禄，涂炭生灵，死入幽冥，必受惨罚。何若修我大道，以悟仙真之为愈耶？”七窍额之。
　　诸狱视毕，三缄携手而出，仍至仙亭内，品坐其中。久之，七窍曰：“前承吾兄厚情，携弟天宫一游，深信道之宜习，意欲辞了官爵，以入山修炼为要。尔后来吾书室，何不一显仙法，为女婢等捆束而鞭笞之？”三缄曰：“自与弟别，未尝到尔衙内，此言何来？”七窍曰：“自兄招游天宫之五日后，尔又捧镜到吾衙前，令人传言于吾。吾闻甚喜，遂迓兄入。至今思及，尚且明明白白，何言未尝来耶？”三缄曰：“吾言未来，尔不之信，尔亦见所来者为何如人乎？”七窍曰：“其臣貌与兄无异，所捧之镜亦然。但可惨者，为吾夫人高吊梁间，鞭答数臣百，哀声大震，不忍闻之。夫人问兄以假设天宫事，兄言此镜系邪道所炼，凡遇此镜而照之者，无论天堂海岛，都可得见。今复导游地府，殆又尔镜之迷吾者乎？”三缄曰：“吾明与尔言，尔有数妖相随于尔。是数妖者，概受辱于紫霞仙师，久欲复仇不得，故于游导天宫后，施施妖术，假化吾身，吊拷厅堂，以破尔入道之念。如尔弗信，随吾至孽镜台一照，尔自知之。”七窍曰：“必要如斯，吾疑始破。”三缄当即携手又来五殿，借观孽镜，果见珠莲、蚌母及李赤等各现原形。三缄曰：“是即尔之姣妻役吏也。尔归，言吾不久要诛伊辈，必有畏色，即知束捆者其人非吾也。”言已，送出冥府，拱手别去，七窍亦苏。



                        


第一○五回    门屏内巧献瑞宝　睡梦中误认龙宫


　　七窍在绣榻之上倏然惊醒，举目四顾，若有惧容。珠莲曰：“郎君又被野道勾去游何所乎？”七窍曰：“三缄道兄携吾去游冥府，遍观地狱，囚犯甚众，皆生前不自修身，败坏五伦，受兹苦恼。到此地步，无论贵有一品高爵，富有千顷良田，惟以平日修积言之，不讲富贵二字也。吾观于斯，利薮名场，心淡如水，修炼大道，于今已决，不复再听尔等言矣。”珠莲曰：“凡野方外道，专习邪门，地狱、天堂、海岛、龙宫，顷刻可现。人不之察，信以为真，岂知乃幻境障人乎？如以幻镜而君亦信，即李赤等亦能献海内祥瑞之宝焉。”七窍曰：“尔言李赤等能献瑞宝，可速呼来。”果不逾时，数人呼至。一一拜见后，侍立在侧。七窍曰：“夫人言尔等能献瑞宝。如能献耶，吾以三缄之导游上下为虚无，仍然稳坐衙中；如不能献，则三缄之导游上下皆真境，而非幻境。人情殊多诈伪，不于其中辨白，将诈者自以为非诈，伪者自以为非伪，当之者亦任其舞弄而不觉矣。”李赤禀曰：“此事甚易。吾等不惟能献瑞宝，即导大人入海一游，亦且能之。”七窍闻而喜曰：“尔辈果能如此，言必信尔，以决所从。”珠莲曰：“如是，暂使李赤等各献瑞宝，后为海内之观，亦如三缄导游故事。”七窍曰：“可。”李赤曰：“大人欲睹瑞宝，请于门屏外坐定，吾等在内将宝献之。”七窍然其言，遂与珠莲品坐屏外。
　　赤鲤等暗商议曰：“瑞宝如何献法？”蚌母曰：“惟有各现原形，口吐瑞雾，以诳之而已。”妖曰：“蛟形犹龙，老蛟与毒龙、赤鲤现彼原形，则龙有在天之称，鲤有龙门之跃，不言瑞而瑞在。若吾与蚌母原形现出，莫不指为多壳之蚌，多言之虾也，瑞在何处？”赤鲤曰：“尔现原形时，将尔两须化作彩色，大人入目，以为桅杆双竖矣，非功名中之瑞宝耶？”虾妖喜曰：“有此一瑞，吾丑可遮，但不知竖是桅杆有区别否？”赤鲤曰：“如系词林，则加双斗；举人进士，则单斗焉。”虾妖曰：“以下还有竖之者乎？”赤鲤曰：“如世有马草监，亦竖单斗。人人诮之，以彼所竖桅杆为系马桩，是又贱之又贱者。”虾妖曰：“吾献此桅杆，不知大人视为何等？”赤鲤曰：“桅上加双斗，则至贵矣。”虾妖曰：“桅上双斗，其形一乎，抑不一乎？”赤鲤曰：“一小一大，方合其度耳。”虾妖曰：“如此，吾欲借四斗以加吾须上，必求之用大小斗者，其度方合焉。”赤鲤曰：“尔如借得，以大斗置于下，小斗加于上，恰是词林所竖桅杆，备极祥瑞。较吾等所献，更觉显然。但不知用大小斗之家，世有几许？如只一也，仅有二斗，每桅一斗，又名为马草监矣，乌足云端乎了，虾妖曰：“别件或难寻觅，是使大小斗之家，恐竖十百万桅儿，还用不尽。吾之祥瑞固已如此，蚌母瑞宝又如何献耶？”蚌母笑曰：“吾将两壳开展，岂非龙门两扇乎？”虾妖曰：“闲言少讲，吾等商议已定，谁先献之？”赤鲤曰：“此必蚌母先将龙门化就，尔化桅杆竖于门前，吾化河鲤飞身而上，即是一段绝好祥瑞矣。”妖议如此。
　　却说七窍候了片刻，不见动静，因问珠莲曰：“瑞宝安在？”珠莲曰：“郎君稍待，自有瑞宝来朝。”言犹未已，蚌母口吐雾气，将门屏内外，遮掩如絮。顷之雾散，果见两扇龙门高大异常，五彩俱华。七窍曰：“是何宝也？”珠莲曰：“龙门耳。”七窍曰：“既是龙门，可有河鲤登之以化龙否？”珠莲曰：“瑞宝变化莫测，岂但河鲤登龙门哉？”言此，虾妖口吐黑烟，霎时已将龙门掩去不见。俟烟收后，龙门左右挺立双斗桅儿。七窍曰：“此又何宝？”珠莲曰：“是乃兆主科名之桅杆也。”七窍喜曰：“吾欲伐此运回乡去，立于宅外，何如？”虾妖借口言曰：“吾是以须作来顽的，尔休认为松柏属也。”蚌母以目怒视，虾妖始不敢言。赤鲤见桅杆挺立，忙吐紫雾，内现一鲤，摇首摆尾，飞向龙门而来，连跃三遭。毒龙老蛟现出原形，亦在雾中飞腾不已。七窍此际喜得手舞足蹈，曰：“真瑞宝也。
　　有是奇观，令人百视不厌。”珠莲乘隙言曰：“妾言野道邪术，无事不可为，尔尚怀疑，今何如者？三缄小子善于梦里迷人，自兹以还，任他弄出翻天怪异，郎君切毋信焉。”七窍曰：“前游海岛时，一切奇观，尚未遂心所睹。如李赤等果能导我再道海岛，任三缄播弄，决不信之。”珠莲曰：“此日献瑞，明宵去游水国，亦不为迟。”言已，乃呼李赤而谓之曰：“尔等献此瑞宝，力已疲矣。可将瑞宝收却，赏赐厚筵一席。”李赤诸妖当将瑞宝收之，领了厚筵，叩谢而出。
　　七窍自此遂疑三缄下地上天为障眼顽物，道心又不存矣。
　　珠莲睹是情景，心甚快乐，暗又赏赐诸妖酒肉，且彼以嘱梦游水国之意。次夜晚餐已毕，珠莲忙设筵席，请七窍同饮，曰：“今夜为妻愿与郎君梦游水国，但海风极冷，须多饮几巡以蔽之。”七窍闻之喜，连饮不辏珠莲曰：“饮此可矣。”夫妇于是各着鲜色衣服，同卧榻中。刚近二更，忽见李赤等候于门外。
　　七窍夫妇挽手而行，同上巾车，飘然竟去。约走数十里，闻得涛声四起，入耳如雷。极目视之，但见一派汪洋，万顷茫茫然，靡有涯诶。七窍曰：“是岂海耶？”珠莲曰：“银涛万顷，非海而何？”七窍曰：“龙宫在于何所？”珠莲曰：“吾夫妇权住于兹，自有玉路琉璃导入龙宫也。”
