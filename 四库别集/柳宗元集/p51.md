<!-- { "loadSidebar": true } -->
　　对：干异召死。（刘向《新序》：纣作炮烙之刑。比干曰：“主暴不谏，非忠臣也；畏死不言，非勇士也；见过则谏，不用则死，忠之至也。”遂谏，三日不去朝，纣囚而杀之。《史记·殷本纪》：纣愈淫乱。比干曰：“为人臣者不得不以死争。”乃强谏。纣怒曰：“吾闻圣人心有七窍，剖比干以观其心。”）雷济克后。（谓纣自惑乱，弃贤用谗，比干谏而死，雷开佞而用也。）   
　　问：何圣人之一德，卒其异方？（王逸曰：圣人谓文王也。卒，终也。言文王仁圣，能纯一其德，则天下异方终皆归之也。）梅伯受醢，箕子佯狂。（王逸曰：梅伯，纣诸侯也。言梅伯忠直而数谏纣，纣怒，乃杀之，菹醢其身。箕子见之，则被发佯狂也。梅，音浼，纣诸侯号。醢，音海，肉酱。）   
　　对：文德迈以被，芮鞫顺道。（谓文王之德纯一，虞、芮质厥成，而天下无异志也。芮，如锐切，谓虞芮也。鞫，居六切。《说文》：穷理罪人也。《诗·大雅·绵》之八章：虞芮质厥成。注：虞芮之君争田，久而不平，乃相谓曰：“西伯仁人也，盍往质焉”。乃相与朝周。入其境，则耕者让畔，行者让路；入其邑，男女异路，斑白不持挈；入其朝，士让为大夫，大夫让为卿。二国之君感而相谓曰：“我等小人，不可以履君子之庭。”乃相让，以其所争田为闲田而退，天下闻而归者四十余国。）醢梅奴箕，（《淮南子·ㄈ真训》：桀、纣燔生人，辜谏者，醢鬼侯之女，菹梅伯之骸。《史记》：纣为淫，箕子谏，不听，乃被发佯狂为奴，遂隐而鼓琴以自悲。）忠咸丧以丑厚。（此两语疑当与前纣谗谄是服事文理相属，对亦随问意耳！）   
　　问：稷维元子，帝何笃之？（王逸曰：元，大也。帝，谓天帝也。笃，厚也。言后稷之母姜原，出见大人之迹，怪而履之，遂有娠而生后稷，后稷生而仁贤。天帝独何以厚之乎？笃，一作竺。《尔雅》：竺，厚也。与笃同。）投之于冰上，鸟何燠之？（王逸曰：投，弃也。燠，温也。言姜原以后稷无父而生，弃之于冰上，有鸟以翼覆荐温之，以为神，乃取而养之。《诗》曰：“诞之寒冰，鸟覆翼之。”燠，音郁，热也。）   
　　对：弃灵而功，笃胡爽焉！（弃，后稷，详见《生民》诗。《史记·周本纪》：后稷，其母有邰氏曰姜原，为帝喾妃。出野，见巨人迹，心忻然说，欲践之，践之而身动如孕者，居期而生子，以为不祥。初欲弃之，因名曰弃。）翼冰以炎，盍崇长焉。   
　　问：何冯弓挟矢，殊能将之？（王逸曰：冯，大。挟，持也。言后稷长大持强弓挟箭矢，桀然有殊异将相之文才。洪兴祖曰：此与下文相属，冯如上文冯珧之冯，言武王多材多艺，能冯弓挟矢而将之以殊能者武王也。子厚引诗以对，承逸之误也。）既惊帝切激，何逢长之？（王逸曰：帝，谓纣也，言武王能奉承后稷之业，致天罚加诛于纣，切激而数其过，何逢后世继嗣之长也？“切”，一本作“功”。）   
　　对：既岐既嶷，（鱼力切，一作“疑”，《诗》云：克岐克嶷。小儿有知识之貌。）宜庸将焉。纣凶以启，武绍尚焉。（谓纣有凶德，武王能绍后稷之业也。）   
　　问：伯昌号衰，秉鞭作牧。（王逸曰：伯昌，谓文王也。秉，执也。鞭以喻政。言纣号令既衰，文王执鞭持政，为雍州之牧也。）何令彻彼岐社，命有殷之国？（王逸曰：彻，坏也。社，土地之主也。言武王既诛纣，令坏、岐之社。言己受天命而有殷国，因徙以为天下之大社也。）   
　　对：伯鞭于西，（《尚书》：西伯戡黎。正义曰：西伯，文王也，时国于岐，封为雍州伯。国在西，故曰西伯。《史记·殷纪》：以西伯为三公，赐弓矢斧钺，使得专征伐。）化江、汉浒。（火五切。《说文》：水崖也。《诗·汉广篇》：“文王之道，被于南国。”美化行乎江汉之域。）易歧社以太，（岐，在右扶风美阳中水乡。《礼记》曰：王为群姓之社曰太社。岐尝有社矣，至武王诛纣，然后能易岐社以为太社，因岐山以名，太王自豳徙焉。）国之命以祚武。（武，武王也。）   
　　问：迁藏就岐，何能依？（王逸曰：言太王始与百姓徙其宝藏来就岐下，何能使其民依倚而随之也？）   
　　对：逾梁橐囊，膻仁蚁萃。（公刘之居也，居者有积仓，行者有裹粮。至太王，为狄人所侵，去，逾梁山，邑于岐山之下居焉。则迁藏就岐，乃王迹之所化也。故归市之众，如蚁之慕膻也。《庄子·徐无鬼篇》：蚁慕羊肉，羊肉膻也。）   
　　问：殷有惑妇，何所讥？（王逸曰：惑妇，谓妲己也。讥，谏也。言妲己惑误于纣，不可复讥谏也。）   
　　对：妲灭淫商，民以亟去。（妲，丹达切，纣妃妲己也。，音敷。又普吴切，病也。亟，讫力切，疾也。《国语》：殷辛伐有苏，有苏氏以妲己女焉。殷辛惑之，毒四海，故民皆亟去。）   
　　问：受赐兹醢，西伯上告。（王逸曰：兹，此也。西伯，文王也。言纣醢梅伯以赐诸侯，文王受之，以祭告语于上天也。）何亲授上帝罚，殷之命以不救？（王逸曰：上帝，谓天帝也。言天帝亲致纣之罪罚，故殷之命不可复救也。一作“上帝之罚”。）   
　　对：肉梅以颁，乌不台诉！（乌，恐作曷。台，音怡，我也。《史记·殷本纪》：纣醢九侯并脯鄂侯，西伯闻之窃叹，纣囚西伯里。《淮南子·ㄈ真训》：纣醢九侯之女，菹梅伯之骸。）孰盈癸恶，兵躬殄祀！（“癸”，疑当作“纣”。按此正言纣事，而云“癸恶”，恐传写误也。谓纣醢梅伯以赐诸侯，西伯所以诉于天。此天所以亲致纣之罚，故殷之命至于绝而不续也。“殄”，与“<歹尔>”同。）   
　　问：师望在肆，昌何志？（王逸曰：师望，谓太公也。昌，文王名也。言太公在市肆而屠，文王何以志知之乎？“志”，一作“识”。“识”，音“志”，记也。）鼓刀扬声，后何喜？（王逸曰：后，谓文王也。言吕望鼓刀在列肆，文王亲往问之。吕望对曰：“下屠屠牛，上屠屠国。”文王喜，载与俱归也。喜，协音去声，悦也。）   
　　对：牙伏牛渔，（《史记·齐世家》：太公吕望尚者，东海上人，姓姜氏，以渔钓干西伯。西伯出猎，遇太公于渭阳。索隐引谯周曰，姓姜名牙。《战国策》：太公望老妇之逐夫，朝歌之废屠。《淮南子》：太公之鼓刀。注：河内汲人，有屠钓之困。）积内以外萌。岐目厥心，氐显光。（，卢皎切，目明也。氐与视同。谓太公望隐于屠牛，渔于渭滨，有诸中而形诸外，文王己心识之。，音了。周官有氐。）奋刀屠国，以髀髋厥商。（髀，音陛，又必尔切，股骨也。髋，音宽，髀上也。《前汉·贾谊传》：屠牛坦一朝解十二牛，而芒刃不顿者，所排击剥割皆众理解也。至于髋髀之所，非斤则斧。注：言其骨大，故须斤斧也。）   
　　问：武发杀殷，何所悒？（王逸曰：言武王发欲诛纣，何所ぉ悒而不能久忍也？）载尸集战，何所急？（王逸曰：尸，主也。集，会也。言武王伐纣，载文王木主，称太子发，急欲奉行天诛，为民除害也。）   
　　对：发杀曷逞，寒民于烹。惟栗厥文考，而虔子以徂征。（谓武王伐殷，欲救民于虐焰中。在文王则栗栗危惧有所不敢，在武王则不敢不敬承文谟，以卒此武功也。故载文王木主以讨纣，有所不得已焉也。发，武王名也。栗，谓以栗为主也。《史记》：武王东观兵至于盟津，为文王木主载以车中军，武王自称太子发，言奉文王以伐，不敢自专也。）   
　　问：伯林雉经，维其何故？（王逸曰：伯，长也。林，君也。谓晋太子申生为后母骊姬所谮，遂雉经而自杀。）何感天抑，（籀文“地”字。）夫谁畏惧？（王逸曰：言骊姬谗杀申生，其冤感天，又谗逐群公子，当复谁畏惧也！）   
　　对：中谮不列，恭君以雉。（《左氏传》：晋献公伐骊戎。骊戎男女以骊姬归，生奚齐，骊姬嬖，欲立其子。使太子居曲沃，姬谓太子曰：“君梦齐姜，必速祭之。”太子祭于曲沃，归胙于公，姬毒而献之，泣曰：“贼由太子。”太子奔新城。十二月戊申，缢于新城。《国语》：雉经于新城之庙。注：雉经，头枪而悬死也。《礼记》曰：再拜稽首乃卒，是以为恭世子也。）胡寅蚣蛲贼，（“寅”，音“引”，又音“胤”，“寅”与“蚓”同，蚯蚓也。寅，《说文》云：虫侧行者。蛲，音腰，又音饶。人腹中虫。）而以变天地。（以寅蛲二虫譬骊姬之谮，谓岂谗说可以变天地也。）   
　　问：皇天集命，惟何戒之？（王逸曰：言皇天集禄命而与王者，王者何不常畏慎而戒惧也？）受礼天下，又使至代之？（王逸曰：言王者既循行礼义，受天之命而王有天下矣，又何为至使他姓代之乎？）   
　　对：天集厥命，惟德受之。胤怠以弃，天又佑之。（谓皇天惟相有德，以集厥命。后世子孙不能恐惧以自弃，则将佑下民而作之君，所不免也。）   
　　问：初汤臣挚，后兹承辅。（王逸曰：言汤初举伊尹，以为凡臣耳，后知其贤，乃以备辅翼承疑，用其谋也。）何卒官汤，尊食宗绪？（王逸曰：卒，终也。绪，业也。言伊尹佐汤命，终为天子，尊其先祖以王者礼乐祭祀，绪业流于子孙者乎！）   
　　对：汤、挚之合，祚以久食。昧始以昭末，克庸成绩。（挚，伊尹名也。）   
　　问：勋阖、梦生，少离散亡。（王逸曰，勋，功也。阖，吴王阖庐也。梦，阖庐祖父寿梦。寿梦卒，太子诸樊立。诸樊卒，传弟余祭。余祭卒，传弟夷末。夷末卒，太子王僚立。阖庐，诸樊之长子也，次不得为王，少离散亡放在外，乃使专诸刺王僚，代为吴王，子孙世盛，以伍子胥为将，大有功勋也。）何壮武厉，能流厥严？（王逸曰：壮，大也，言阖庐少小散亡，何能壮大，厉其勇武流其威也。）   
　　对：光征梦祖，（阖庐名也。梦，莫公切。）憾离以厉。彷徨激覆，（彷，蒲黄切。徨，音皇，仿徨也。）而勇益德迈。（言阖庐少小被放于外不得立，及其壮大，终能厉其武勇以大吴国也。）   
