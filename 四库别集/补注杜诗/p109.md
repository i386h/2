<!-- { "loadSidebar": true } -->
　　送人从军【乾元二年作】
　　补注【鹤曰王仲宣诗从军有苦乐借问所从谁诗云弱水阳闗在甘州汝州皆属陇右道当是乾元二年在秦州作】
　　弱水应无地阳闗巳近天今君渡沙碛累日断人烟【洙曰弱水水也以其力不能载物故谓之弱水阳闗地名赵曰无地言水多也近天言山髙也余曰唐王维诗劝君更尽一杯酒西出阳闗无故人后人为阳闗曲唱之】补注【鹤曰禹贡导弱水至于合黎而唐志合黎山在甘州张掖县弱水栁子厚所谓西海之山有水散涣无力不能负芥者阳闗唐志云在沙州夀昌县西二地乃备吐畨之所按唐志西州西南有南平安昌两城百二十里至天山西南入谷经礌石碛二十里至银山碛又北庭大都防府有小碛又云伊丽河西行千里至碎叶城水皆北流入碛今曰沙碛则沙乃流沙之类自是两名八哀诗首篇赠司空王思礼诗云意无流沙碛是也又自中国往髙昌从武威西北有防径度沙碛千余里四靣茫然无有蹊径唯以人畜及驼粪为验余见王思礼诗注】好武宁论命【洙曰志于功名】封侯不计年【洙曰有功即封赵曰言其从军好縁好武于是用命之秋故不论命有功封侯汉制也不计年所以激发之】马寒防失道【师曰李广征匈奴失道当斩赎为庶人此戒之之辞】雪没锦鞍鞯
　　送灵州李判官【新添　乾元二年作】
　　补注【鹤曰诗云近贺中兴主神兵动朔方谓至徳二载史思明降后河北悉为唐有后思明再叛郭子仪还东都经营河北李光弼乾元二年又为幽州大都督府长史兼河北节度故称神兵诗又云将军专防畧当是指王思礼是年七月为闗内路府节度兼太原尹北京留守故亦可谓神兵动朔方也此诗当是乾元二年在秦州作】
　　羯胡腥四海囘首一茫茫血战乾坤赤氛迷日月黄将军专策略幕府盛才良近贺中兴主神兵动朔方
　　野望【乾元二年作】
　　补注【鹤曰诗云独鹤归何晚昏鸦巳满林公以鹤自喻以鸦喻小人谓巳之所以未归者由小人众多而诗又云逺水兼天净孤城隠雾深则是秦州作同上年】
　　清秋望不极迢递起层隂【赵曰晋陆仲诗层峦起层隂】逺水兼天净孤城隠雾深叶稀风更落山逈日初沉独鹤归何晚昏鸦巳满林【洙曰讥小人众多也赵曰何逊诗昏鸦接翅归】
　　示侄佐【鲁曰佐草堂在东柯谷　乾元二年作】
　　补注【鹤曰一本题下注云佐草堂在东阿谷东柯在秦州公秦州杂诗有云闻道东柯谷深藏数十家是也今以诗云多病秋风落定为乾元二年九月作盖十月公巳入同谷世系表佐是襄阳房殿中侍御史暐之子】
　　多病秋风落【师曰七月秋风起八月风髙九月风落】君来慰眼前自闻茅屋趣只想竹林眠【师曰甫欲得佐共住故云】满谷山云起侵篱涧水悬嗣【一作阮】宗诸子侄早觉仲容贤【洙曰阮咸字仲容籍之侄也任达不拘与叔父籍为竹林之逰】
　　佐还山后寄三首补注【鹤曰还山谓还东柯谷也同上年作】
　　山晚黄云合归时恐路迷涧寒人欲到村黒鸟应栖野客茅茨小田家树木低旧谙踈懒叔湏汝故相携【赵曰嵇康性复踈懒】
　　白露黄粱熟分张素有期巳应舂得细颇觉寄来迟味岂同金菊香宜配緑葵【赵曰潘安仁赋有緑葵露】老人他日爱正想滑流匙
　　防道泉浇圃交横落幔坡葳蕤秋叶小【洙曰小一本作少】隠映野云多隔沼连香芰通林带女萝甚闻霜薤白重恵意如何【分引泉水以灌圉故交横而落也幔坡言青翠如幔葳蕤衰貌秋叶言黄落之叶女萝乃松萝也】
　　从人覔小胡孙许寄【乾元二年作】
　　补注【鹤曰诗云人说南州路则诗在西北作当是寓秦州时梁权道编在大厯二年夔州诗内】
　　人说南州路山猨树树悬举家闻若咳【又作挽一云共爱】为寄小如拳预哂愁胡靣【赵曰晋传元鹰赋状如愁胡】初调见马鞭许求聪慧者童稚捧应癫
　　秋日阮隠居致薤三十束【郑曰荤菜叶似韭乾元二年作】补注【鹤曰公以乾元二年夏至秦州有贻阮隠居诗云塞上得阮生则阮乃秦州人此诗同是其年作薤至秋江南人巳不食而阮当秋日乃致于公又公作诗寄佐侄亦有甚闻霜薤白重恵意如何之句岂秦地寒故尚堪食耶】
　　隠者柴【一作荆】门内畦蔬绕舍秋盈筐承露薤【洙曰诗巻耳不盈顷筐挽歌薤上露】不待致书求束比青刍色【鲁曰诗云生刍一束】圆齐玉筋头衰年闗鬲冷味暖并【一作腹】无忧【唐曰薤清暖益老人故云闗莭也鬲胸也】秦州见勑【一作除】目薛三璩授司议郎毕四曜除监察与二子有故逺喜迁官兼述索居三十韵【乾元二年作】补注【鹤曰唐百官志司议郎二人掌侍从规諌驳正啓奏凡皇太子可传于史册者録为记注贞观十八年方置以比给事中监察御史十五人掌分察百寮巡按州县云云六典云八人武徳初方置贞观二十二人加二人今诗云秋风动闗塞当是乾元二年春作】
　　大雅何寥阔斯人尚典刑【洙曰诗虽无老成人尚有典型】交期余潦倒材力尔精灵【洙曰嵇康书足下旧知吾潦倒麤踈不切事情精灵犹精明也】二子陞同日诸生困一经文章开突奥【洙曰突又作陵东北隅也一云窟也突奥深防貌荀子突奥之内枕簟之上郑曰突拖没切尔雅传谓之突奥方到切室之西南隅曰奥】迁擢润朝廷【赵曰润如徳润身之润】旧好何由展新诗更忆听别来头并白【秦曰古诗有云相看俱白头】相见眼终青【洙曰阮籍善为青白眼见佳客则为青眼见俗客即为白眼】伊昔贫皆甚同忧心【一作嵗】不宁栖遑分半菽浩荡逐流萍【洙曰刘孝标絶交论莫肯废其半菽罕有落其一毛流萍喻流落如萍之在水也赵曰祖出汉书项羽嵗饥人贫卒食半菽】俗态犹猜忌【一云猜忍】妖氛忽杳防独慙投汉阁【洙曰见子云识字终投阁注】俱议哭秦庭【洙曰吴入郢申包胥求救于秦秦兵未出包胥哭于秦庭者七日勺水不入于口】还蜀祗无益囚梁亦固扄【洙曰司马相如还蜀梁孝王怒邹阳下狱吏将杀之阳从狱中上书王立出之】华夷相混合宇宙一羶腥【洙曰言胡兵乱华也】帝力収三统【梦符曰按前汉书三统谓天统地统人统为夏商周之三正也赵曰周得天统商得地统夏得人统言天地人皆归之也】天威摠四溟【天威见秦州杂诗注】旧都俄望幸清庙肃惟馨【洙曰顔延年车驾幸京口诗春方动震驾望幸倾五州张平子南都赋颂曰真人南廵覩旧里焉诗清庙注清庙谓有清明之徳者之宫也天有清明之徳而文王象之故以名诗书明徳惟馨赵曰旧都指言长安望幸言车驾还而再见宗庙也】补注【鹤曰文帝纪上幸甘泉如淳曰蔡邕云天子车驾所至民臣以为侥幸故曰幸至徳二载九月复京师左仆射裴冕告太清宫郊庙十一月作九庙神主告享于长乐殿乾元元年四月辛亥祔神主于太庙甲寅朝享于太庙有事于南郊故云】杂种虽【一作难】髙垒【洙曰汉书羌胡杂种类不一也髙垒言壁垒尚髙深也】长驱甚建瓴【洙曰髙祖纪若髙屋之上建瓴水言其势顺而易为力也】焚香淑景殿【郑曰长安志殿在西内绛防院西】涨水望云亭法驾初还日羣公若防星【洙曰言帝初収复还宫日百官之辏于朝者若聚星焉】补注【希曰梅福传当户牖之法坐师古曰正坐也犹言法宫法驾西都赋亦云乗鸾舆备法驾律厯志注孟康曰太初上元甲子夜半朔日冬至时七曜皆防聚斗牵牛分度】宫臣仍防染【洙曰宫臣谓薛受司议也属东宫赵曰防染零文字也】柱史正零丁【洙曰毕受御史老为柱下史防染零　丁言未尽其才也赵曰零丁介独貌】宫忝趋栖凤朝囘叹【一作欲】聚萤【车聚萤】唤人看騕褭不嫁惜娉婷【洙曰张易之出塞行騕褭青緑骑娉婷红粉妆赵曰言二公初不自炫鬻以骏马佳人为喻师曰凡此皆甫自喻不见用于世也】掘剑知埋狱提刀见发硎【洙曰剑埋于丰城狱张华夜见其气在斗牛间使人掘之庖丁解牛十九年而刀刃若新发硎郑曰硎音刑砥石梅曰此二句喻薛毕二子防年埋没今始奋发始见遇事剸裁也】侏儒应共饱【洙曰东方朔传方待诏公车俸禄薄未得省见久之朔绐侏儒曰上以若曹无益于县官欲尽杀若曺侏儒大恐啼泣朔教曰上即过叩头请罪居有顷闻上过侏儒皆号泣顿首上问何为对曰东方朔言上欲尽诛臣等上知朔多端召问朔何恐侏儒为对曰臣朔生亦言死亦言侏儒长三尺余俸一囊粟钱二百四十臣朔长九尺余亦俸一囊粟钱二百四十侏儒饱欲死臣朔饥欲死臣言可用幸异其礼不用罢之无令但索长安米上大笑因使待诏金马门遂稍稍得进用焉赵曰以言二公犹未甚显防与侏儒共饱耳】渔父忌偏醒【洙曰屈原既放行吟泽畔顔色憔悴渔父问曰子非三闾大夫耶何故至此屈原曰众人皆醉惟我独醒渔父曰何不哺其糟而啜其醨赵曰公自比屈原之放逐以渔父忌其独醒也】旅泊穷清渭长吟望浊泾【赵曰公在秦州而忆长安故也】羽书还似急【洙曰以鸟羽揷檄书上驰告四方故云羽书髙祖曰吾以羽檄徴天下兵】烽火未全停【洙曰烽燧也未全停尚有余烽也】师老资残宼戎生及近坰忠臣辞愤激烈士涕飘零上将盈邉鄙元勲溢鼎铭【洙曰铭功钟鼎也】仰思调玉烛谁定握青萍【洙曰尔雅曰四时调谓之玉烛玉烛调犹爕理也青萍剑名也陈孔章答东阿王牋君侯体髙俗之才秉青萍干将之噐拂钟无声应机立断】陇俗轻鹦鹉【洙曰鹦鹉赋命虞人于垅坻闭以雕笼剪其羽翅赵曰公自况也】原情类鹡鸰【洙曰诗鹡鸰在原兄弟急难赵曰指与二公如兄弟之急难也】秋风动闗塞髙卧想仪形
　　寄彭州髙三十五使君适虢州岑二十七长史参三十韵【乾元二年作】
　　补注【鹤曰新旧史皆以适由太子少詹事出为蜀州刺史迁彭州而考公前后诗则有不然者以适如史云先刺蜀而移彭则何为乾元二年公在秦州有此诗题云寄髙彭州又有彭门劔閤外之句而适赠杜拾遗诗云传道招提客又具官云蜀州刺史髙适又有追酬髙蜀州人日见寄诗而适诗云人日题诗寄草堂盖招提客指公上元元年方到成都时居浣花寺而是年人日未有草堂当是二年寄之以】
　　【此三诗论则是先刺彭而后移蜀然公有因崔五侍御寄髙彭州诗又云百年巳过半则公上元二年后五十一嵗所作也何为适又却在彭是可疑者尝考二史适以至徳二载二月永王败后为李辅国数短于上前左授少詹事则下除当在是年之夏而公有寄髙詹事诗云安穏髙詹事干戈久索居谓其索居之久则诗是乾元二年作是时未出为刺史也史又云乾元二年五月贬李岘为蜀州刺史而此诗亦是年秋作既题云寄髙彭州又中不言刺蜀苐云诸侯非弃掷则是初得刺彭无疑栁芳厯亦云适乾元初刺彭州盖史误其先后耳当以诗为是其寄髙彭州一絶云秋至转饥寒与此诗云今我独凄凉意亦同又俱是秋作殆与此诗作时相去不逺正不必以百年过半为在上元二年后疑之凡近五十者皆可谓百年过半也如乾元元年作立秋后题诗是时公年方四十七亦云惆怅年半百】
