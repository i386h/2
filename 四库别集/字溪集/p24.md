<!-- { "loadSidebar": true } -->
　　淳祐庚戌麦秋于学圃得两岐者二三岐者一前此未之见也先是平地溪细民牛产二犊嘉瑞迭至厥有攸自具以告州长金华王公先生曰是乃阃帅复汉中之休征麦以卜坻京之盈牛以兆田莱之辟天地顺助委和而发祥矣枋兴感先生之至言欲铺张扬厉而材未之逮敬撰成古体三十韵以纪事实且献且贺幸恕其狂斐而垂览焉
　　耕稼问黔巑禾黍悭培塿秀实仅有之嘉祥藐乌睹府主金华仙农事躬缅缕暖律笑吹邹长府肯为鲁节用寓封殖寛征从字抚去年民病获公把漏天补今年趂春耕公有月额雨至和委来牟两岐分艺圃双秀可竒观三颖骇珍吐一如荀氏龙头角森踽踽一如贾氏虎伟彪称最怒友于好弟兄长岐支伛偻芒頴乍峥嵘襁褓辞妪姆苗脉共根株万物本乎祖见説西家牛二犊同一乳琐碎众难并异闻杳前古归功二千石为言物有主忆昔辛丑间红尘飞白羽陆海沈炊烟原田没榛楛殿角深顾忧宅西命山甫太平登九年鱼鳬蔼生聚长啸孤云端汉中我疆宇片心天地通助顺知己许畜繁田不芜麦瑞富高庾万灶饱貔貅余勇洵可贾坐防长桥蛟行却九关虎挈还天子地醉言执童羖衮衣逐归禾上瑞此焉取癯儒嘉闻言中夜长起舞欲补嘉禾篇俚咏惊瓦甒
　　寿李防州乃翁【四月十五日】
　　干月生真贤老子其犹龙主静以观动万籁鸣秋虫片心闲渊明结社同逺公俯仰身世浮妍华收晴虹堂逈妙香凝超然天地通至怀三釡外真味一瓯中震长可代父物生辰与同正东权发育造化谁能穷艮居东北隅生意来重重高枝翔鳯凰喈鸣梧风尝闻干一气禀付人稀逢公全六画阳何始复何终杞菊不足蔬芝苓非所供刚健自无息天人知共宗世无飞升客浪説吕仙翁世无武陵源异境空蟠胷惟公秉干德七十元舂容举家秀而贤无非干所钟生生之谓易笑言支长笻举杯问苍天天高杳无从我欲携羲篇相随鹤山峯
　　昆岳有佳人四章寿黄循斋
　　昆岳有佳人婀娜苍松姿金石结根柯緑叶琼瑶枝抱阳炉峯春毓英巴水滋丝苓濯繁霜清樾摇坤陲亭亭拔烟萝渠厦谁当支工师胡弗来岁寒心自知
　　昆岳有佳人猗猗凌霜竹丛篠列委翳萧森散清郁常虚君子心而耸高人目嫋嫋鸾鳯栖浓浓露华沐玉兔投西隅金乌出旸谷瑟僴不可谖聊尔为君祝
　　昆岳有佳人神支其床问生何年太素含混茫问何所飱沆瀣凝秋阳问何所知一理周八荒佳人拊笑我心非汝量大化难浅测缩首宜深藏
　　昆岳有佳人挺挺云中鹤帝乡回鹜心人寰寓其托仰云引圆吭九皋穷碧落瀛湘沧海身稻梁寄情薄昨梦世未醒清唳不容寞鸣阴子必和天理亦昭灼
　　开庆元年二儿自白水之江陵闲作数语送行且劝归也
　　举家出三峡去乡二千里卜筑罄嚢资茍全留白水诛茅炊赤稻防稗日嵌齿芥根充鼎实屡空啜清泚残编发空箱矮窓聊复尔昼诵夜无灯早寝接晏起江国多雪霜木火谢司燬冻沍袭重茅刮肌复侵髄瓶储斗升粒食聚三百指子行其谓何艰难急生理轻财性则然苦节此时矣荆江萃交朋酬答寜容已长语废百事频逰迷短晷接防防倒着拍手儿童耻食息在顾养交抨系金柅有懐赵乙嚢勿错孟尝履泉竭云自中风惊吹戍垒廪粟不可縻市门亦难倚我老惊太衰孙稚要提耳来嵗属庚申上旬逄丙子人事顾天时沟壑虞近止梅腊早还家浊醪同酌兕
　　与存子侄王南运上风聨句【附】
　　舟行缓东去波蹙疑西流【南运】尘扬频闭目草偃付囘眸【正父】翩翩泝岸鹭缓缓沿波鸥【存子】聚沱留积滓逆浪集浮沤【正父】门窥雨斜入窓望山相留【南运】棹苦掌痕肿烟囘眦泪浮【正父】客舟上急急我楫去悠悠【南运】一程分两日半月仅三州仆嗔粮易竭客怨利难谋柁斜横水面人宿避沙头【正父】啸想武陵虎化催西海虬欲寄风伯语聊以吾诗投何如还借顺咫尺登瀛洲【存子】
　　七言古
　　送谢方伯赴试
　　春桑催蚕日迟迟春蚕食叶开文闱桃源虽好不可住高人梦绕故山薇金鸡啁哳唤出日轻舟短棹风吹衣莫问虹梁春燕入莫吟西堂春草萋水光山色二千里助君笔底龙蛇飞丹成九转天上去五云胶轕黄金扉囘首故乡烟霭暮城郭如故人民非年来世事转头改不见华表丁令威送君南浦祝此语伫立江干背夕晖
　　囘陆主簿贺生日诗
　　南华弥夸灵椿八千为秋八千春要是循名须责实人生三万六千日世间修短皆自然造化到底难为言一十二万九千岁更加五百干之兊安乐老仙穷象数三哥笑言讥浅露只如三百六十五天运从来周一度太羮酒常浑浑何人于中罗八珍八珍向里有真味未可以天而废人神数自一而至十万物生成由此出坤兊无首干无终阴阳为用常虚一顔子闻一以知十清明气禀不茍畀六德六行惟俱全只向纲常穷所止人能陋巷乐箪瓢践行即是竒男子看尽古今为圣贤底事有经还有权纷纭杂扰语不尽匠斤扁斵惟心传道至无言而止矣此外如何别有防万灵昭灼防寸心须使爱之若桐梓朅来城市辞山林萧萧两鬓雪山侵感甚秋高华晚节捜枯聊作寒蛩吟
　　寿邓子西知县
　　猗猗竹绕邓家湾亭亭屋背摩围山当轩水花日喷薄覆户云叶时斓斑中有高士金闺客元从洞府生人间捧觞天爵役人爵戱彩前班罗后班不妨花县春风晚且对萱堂白日闲剩将千巻课儿习博取一笑开慈顔和气向晚薄葱蒨书声半夜随潺湲只恐天上妬人暇催公拔宅离尘寰玉堂将母奉珍鼎锵听羣仙鸣佩环丹砂九转戒独善刀圭分遣扶艰关功成麟阁归来早笋舆随步羞桃荐菊纫兰蕳
　　用昌黎赋鸣雁韵劝蹇从叔出峡与乃兄相依
　　楚天空濶雁南飞整整秋来春又归肠断孤鸿鸣失依重云片影俦侣稀野老吟情托兴防樊笼休羡稻梁肥岷峨囘首寸心违华亭清唳昔人非湖北湖南秋水多洲渚星稀无网罗平沙雪落声相和俛仰尘世应无他君于此处意如何
　　和赵使君喜雨
　　举头日日云如血遍走羣祠腰漫折恻隐存君一念间造物于人岂终絶天眼豁随公道开宵人于此何有哉烦歊陡逐苛条去甘泽端从德意来公心与天同一宇那是经生分别处佳句催成头上云仁言散作空中雨开轩对雨卜香秔铃阁无风还自凉新诗冩出天人际赓歌细与问苍苍
　　黄池舟中和全父弟韵
　　江上平隄隄上路只轮来往舟防泝林疎风叶坠轻黄征雁声中秋暗度来踏东风归岁暮佳山好水无重数揩摩老眼待冬深更看霜林排雪树岸木稠边屋作邻港鱼多处鸥成聚竿蓑拟欲个中畱却恨冬风催我去
　　和存子侄上风叹
　　家在岷峨峯六六文章李杜追芳躅有诗吟破雪飞花无酒斟来体生粟观光上国肩共摩舟下长江尾相触行行得意买湖天携手风凉曾防浴
　　云山避地【和存子侄韵泸州仁怀堡】
　　依山茅屋两三间与世相遗尽日闲背拥蓝屏半天碧面对参差横架山径草防头云覆屋泉甘土肥似盘谷剑峯林宻杳无边绵峡潭深幽莫烛有鲜可食美可茹康乐和平长自饫有时拂石弄泉声有时防杖登山去山中日沈山月出岩暝林晦总佳适平石如台倚山隈准拟结茅闲读易尚论古人得我心商傅周姜汉子陵好共栽桃艶长春却恐渔父来相寻
　　寿程彦彪签判乃翁
　　黄钟宫动夏秋分夜来一雨如倾盆炎云洗尽金天浑老人星见程家门老人降生叙南村昔日闻名今共论耆英侍坐聆嘉言八玲珑笑语温千载一朝逢漆园夹拶小涧开轩云鸡月犬闻朝昏衰情晚态常相存翠竹紫鳯高腾骞梧枝袅娜栖雏鹓琴弹碧玉箜篌蕃炉养白砂贤弟昆胎仙三叠舞翩翻玉液九转朝昆仑沆瀣为饮霞为飱菊酒酌客香盈樽欲随枕石潄潺湲只恐鼎养归天阍九老图中姓字尊月倦指防诗轻扪莫学刘阮穷溪源尽教亲见眼前七世森仍孙
　　囘程宣义贺生日诗
　　锦章巻遗书八分独茧抽绪浮金盆太羮酒淳风浑秋草得暖生华门隔溪来往如幽村百年时叙从君论直谊高情无绮言寒陬冷宇囘春温郑公耆英思陶园顾我芒屐羞高轩感君昭昭排昏昏心期好语饶温存惠然长风来孤骞九苞后乘彤庭鹓肯令穉榻依陈蕃相对怡愉谐弟昆跋红坐久金炉翻天鸡不觉鸣昆仑清萧满腹烟霞飱归来捧枵哦空樽新题壮笔流飞湲欲持此诗排帝阍祈我友君同寿尊座间谈笑舌莫扪伊洛脉探其源与世无穷振振绳绳之子孙
　　送文大监赴召
　　云门大巻声铿锵【公所居地名曰云门】不比寒谷号蛩螀长笑归来书满床着眼不用垂簪裳夤縁仕版亦逢场一鼎热处元清凉年来道心包干刚鉴净水止无迎将付物大公齐混茫玲珑牖开八荒霁月海东悬秋霜照破防昧横津梁不才赋资如防狂柱倚宝瑟心陶唐氷轮玉井情徜徉祥云丽日希余光布帛菽粟味尤长寻绎此乐徒激昻颀然美人天西方许我立雪来其旁欲坐春风吸余芳听説夜话摅中膓又闻催归侍玉皇挈提北斗斟天浆净洗世表尘昏黄席此广宇归康庄起舞掉头帆飞扬誓鸣急桨随乌樯参同希传魏伯阳
　　送云山文先生吏部赴召
　　云山至宝非和璧光耀烛天难毖宻一朝天子阐坤珍此宝肯为蜀人出宝生蜀东六十年蜀势关呉妙陈述蜀为头目呉腹心头目清明腹心佚蜀为藩篱呉奥堂藩篱坚固奥堂实蜀若颠危忧在呉防峡岂能遏迸溢自从蜀口弃三关托里金城更崒戎马冲奔二十年此城处处皆屹立防钊俘掠技已穷羣聚宝峯频出入抵碍坚城不得战转攻云诏谋虚袭欲践辰沅闯广南后顾有蜀还恧尼畱屯汉中缀秘师计俟万全无一失我向嘉渝增重屯大理垂军须缩绖夷陵近闻列守戍似谓蜀险为难必或言东晋不用蜀是时南北只守一如今敌人斡腹来不思保蜀更何术莫虞海道要先防云涛涌沸蛟鼋栗臣宝一战振天威至今敌胆犹惕怵莫忧淮堧近建康万柁舟师人素习踏车横江臣世忠北人言之魂凛凓荆南虽云瞰大江曹瞒百万几禽执赵公堰匮孟公湖有如弱水蓬莱岌当今重势在蜀川蜀事艰难今转急井络丘墟烟火空荆棘漫弥虎窟室频年旱暵民流亡禇无完裳瓶无粒兵将愿战民效死彼此交病财不给就中活着犹可为民心戴宋元一日益兵降财劳蜀民旒冕周谘宜委悉射干狼毒漫战吻芝术参苓难愈疾恳切深惟保蜀方蜀茍措安国宁谧
　　和存子侄长吟酆都韵
　　江肥石没浪壮激水瘦石露滩无声丛深鹿来平都重林槁鹿去平都轻消息盛衰有如此是理见处须分明孟叟晚年尽心作孔圣垂老春秋成当知血气命于志不同万物殊枯荣好向先生问心极万里浮舟入帝城
　　长风峡避风和全父弟韵
　　惨舒异气无异机交朋论心不论迹诗书一酌饮芝兰风雨连宵听萧瑟旋调诗律破愁城闲弄局棊消短日酒来思逸吟转高笑罢江横顔自怿坐久那知风袂寒眠酣未问霜衾湿四时翻转无停机一理浑融何所适佳山好水看已多江乡谁作莼鲈忆天人之际妙复防莫事空言须践实
　　读易书怀
　　家家住坐长安道日问长安何草草春到骊山渭水深拂石临流苦不早万户千门镇日开无边风月随人好满城花栁断莺肠芳菲易歇天难老
　　赋赵守接竹引岩泉
