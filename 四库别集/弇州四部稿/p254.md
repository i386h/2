<!-- { "loadSidebar": true } -->
　　往结髪游燕齐间则闻大梁有西亭公者河间淮南其人也不佞私意得如枚先生绌汉官之好一从事于雪苑夹池卒卒未果而防故人许殿卿者为梁史因托一致声门下乃门下不鄙夷之辱赐书所以慰借良厚读殿卿海右集序复拳拳焉唯是二三兄弟跅弛之迹防人齿久矣门下何味乎其名而举之也不佞凡所从故人所见门下诗若文者三皆佳絶至奉敎札及序刻春秋传而知所嗣于河间之声不诬也仆于兹道鸡肋耳家既无遗书足讐所裒访十不得三四甚媿无以应门下旧有论著系春秋者凡四篇一得之见幸怜其愚而敎之殿卿便便酒态似山巨源又得普师游戏三昧久计当益入扇头之诗聊见仰止新刻二种少尘清燕不多及
　　与棘寺诸僚
　　贞无似幸以职守贵署辱诸君子不鄙弃屈年位而友之使得厠寀从之末席惟是不肖之身承君子之下风岁竒半矣入则贰骑出则后先假以顔旨纵以谈笑师师怡怡削廉破隅使贞得忘已之贱而以拜诸君子之钜惠当事者念需次久俾得効一职寄迹焉遂与诸君子隔也初亦意棘署云曹相距仅数舍许念迩室之未睽庆尔思之足慰而别且一月矣司寇严稽覈升散之期迫于卯酉案牍萦扰数舍之武不能屈诸君子玉趾又不敢以望旧游之轨每过列棘门据款段輙欲下徬徨久之而过窃稽近事咸损服章为贶葢欲佩着胷表毋忘念思然某以为思固莫涯物则有敝敝而弃之是弃诸君子德也先民之戒曰赠人以财无若赠人以言借是不揣捐前直易置数畨绢其幸毋金玉而辞而以大赠贞贞也领诸君子之训借退食微燕一展诵焉穆乎挹春风恍乎见梁月朝夕如接诸君子也快哉悚息以啓踊跃以候


　　弇州四部稿巻一百二十五
　　钦定四库全书
　　弇州四部稿巻一百二十六
　　明　王世贞　撰
　　文部
　　书牍二十四首
　　答虚斋王中丞公
　　伏审峻陟中台保厘东土三十年公辅之望今始少称慰缙绅间也特某腐儒未解事不敢以为门下贺焉自庚戌秋变距己巳仅百年耳祸似小轻其势则大弱也上赫然揽威赏大有所处分有司宜惕然日夜茹胆席藁自淬励而今又三年矣缙绅先生靡不开口谈兵食也而未有一事真足禆人主不过削天下之财以供无益募天下之人以食余财甚或借县官之喜以弄恩乘县官之怒以张威耳敌至则嚬蹙而忧身敌解则扬眉而冀擢此非特亡念国家事也乃其智识罔昧苟且以为私计亦拙自雍并兖豫幽冀青齐间亡不召募疲供亿移家徒矣昨又闻有白棓挺杀令者此岂特渐已也上下人并心力谢它役而图其外犹不足尚可益中溃哉万一难作泽中拉然土崩谁为支者山东喉领也难作其势日益重山东之势重而执事之身日益危展布日益艰某不佞愿惟所以称是三十年者敢从效一得焉夫临淄即墨诸枪手鑛人多奸侠亡命伍也白莲之役恃而胜得无易我耶给事曹郎所集兵匪乏勇也以为兵则不勇以为贼则勇宜急慰收之毋得令他豪杰用也更望下教戢郡邑守令时百姓之力安静填之毋令易见乱临清大贾沃饶垂敌涎久敌一入紫荆飞骑驰奔若迅霆旦夕傅城下舳舻接甬千计得晏然哉请毋谓逺不至也城下之师谁则料入哉某切因家君以羇孤之迹主上不世之遇而授之以不能称之职抚心衡虑悚然在衷妄有所窥想而执事乡大贤长者也家君则何敢望所遘似之矣故因而献其芹曝其少赐清间之燕一进而诲之
　　奉樗庵先生
　　自执事罢朝之荐绅士夫莫不愤恨怆惜弹指侧目于当路之下石者而不敢抗一言于朝夫天下事所以日就于頽败坏散而不可支持此正由公论之在下而犹冀其足以挽囘扶曳不至于一国之若狂者亦在下之公论也夫在下为公论在上为公法公法立公论行而不显公法亡公论显而不行执事罢仅一二载不惟行者絶不可得而所谓显者日渐以微而愤恨怆惜之意亦日渐以不振矣此关系岂直浅浅已耶古之君子一时之事业天为之人不能限之后世之事业人为之天不能限之假令执事在砥砺服官居职即不咈民以从已能强已之所不可以从上之可耶即不纳势招贿能禁它人之尽无招纳耶即不昏夜踵乞迁转之际能一无叩讲而自遂耶又能喑黙隂重随变态之百出而噤絶无一言耶言之絶无祸耶又能为忮贼忍害之行杀人以媚人耶此五者人不能强之执事执事亦不能强之人而欲其无罢或以罢故为愤恨怆惜误矣今而后田可农亲可养圣贤之书可读未老之年可以奋发而精诣此四者执事无求于人人亦无望于执事而又何病焉故仆谓愤恨怆惜爱公而不知公者下石当路为不爱公而未为不爱公也仆愚钝无所窥识然于父师之敎侧聆一二以为有济世之心者必当慎其迹有高世之迹者必当降其心夫不量已之不能夫子而见南子不量已之不能栁下惠而与处女宿哓哓然而议也营营然而行之曰吾以遇主巷耳吾以纳约自牖耳卒之巷无所遇而牖不成纳仆未敢遽议其心然亦未敢遽是其迹也或见与时左遂奉身而独洁或势与念咈至直行而蹈祸曰此足矣世莫予及矣且以为糠粃且以为草芥而据益峻视益广行益怪而难企呜呼鸟兽不可以同羣我岂其异类耶仆又不敢信迹而遽与之也惟执事介特之操温恭之度消融于学问体騐于身心务实戒名近里达表于二者之病了不相涉故敢毕其愚而请正焉新拜帕茗及披手牍之惠谆切相勉仆志习污陋牵迫鸡肋之感特不至叛名敎作小人它日从门下有地耳山居希为道保爱不宣
　　华鸿山学士先生
　　伏审叠茹荼苦扶服襄事某鸡肋尘守不得奔致生刍之哭仅从诸生后一效执管防劳然于先府公懿德未能少益寸尺愧间忽辱手书厚惠防然在疚不忘几函之迪唯有感佩而已计逾祥孝思当未纾先府公夫人享有上考物志易戚终始俪备人理罕复遗憾天下之身幸自抑啬全之某窃禄浮湛如昨平生于泛然应酬上不大能有情而颇亦好习读诸老先生书然孤陋未尽解也独时事感触不可言募人积粟未克刷城下之耻而中外晏然辇绫锦益之互市之马方来甘泉之烽随继今莒州贼执同知滇土夷杀方伯羽檄交驰名实俱尽瓦土之势匪直已形特俄耳时旣甘厝火之薪某恐不免破巢之卵也家君病体绵质一时之偶遂服重寄其间掣肘触藩每一念及若负芒刺非师之爱亦何可尘渎向熟岩居诸稿真足名世我师不罢官不过八座已耳试问今八座畴可达素而自表千百岁后亦复谁有知今八座者世途荆棘动輙由人唯此事差可自力愚虽不敏愿从执鞭冀念门墙之末俯赐提防亡任感切使旋聊此布悃不宣
　　又
　　再辱书一拜白粲之贶岩居稿落落莫莫故义熙人语也某倦风尘中輙焚香讽一二篇爽然自远时从南来人得起居荡之役甸人从乡子弟掊白梃褁糇角贼甚苦彼亡所甘心焉童圃赭泽矣而不能加先公之庐岿如也敢以为吾师贺虽然彼或者萃其怒而我盍移室哉贤器清令复踣有司真宰所吝靡关人理不佞请毋束湿而时优之使不尽意当自距跃三郎君比复何似不能不悬情耳老父入春军事委顿须发改色某近者尚书举故牍便以省刑见命猥复周行辅郡簿书自匿余亡可为道者出入神明良饭自爱
　　王稚川太常先生
　　师行后两辱敎言且领至意欲具啓走使奉候而且谓秋前未抵雍也发且止数矣某自入五月来灾疹洊罗一子娟秀奄化异物旦莫泣损忽忽若失得以淮役拟托便还吴下少寻故游浮湛幻身而家君取快嫉者复有浙师之命驱驰危险委质无论在某敢安且家滨大海与贼共之彼少见迫驱此便婴焚掠归仅旬日欲奉老母避地阊阖卜筑未果报期寻逮黾勉北行万事俱废舟中稍谢它累用纾鄙忱左右且见闻一二请质焉邸报知大将事露矣天子追僇尸籍其家示逺近东海波臣窃自惊喜以为赖宗庙社稷之灵决疽去瘇亡损支节此非人力所及也当今国家威甚振所可虑者不在难去奸而在易用人外兵帅时陈似矣而共事乃一白面老公又京营将纨袴子也其人知识勇干缓急可备否一二元老共戚休股肱腹心之寄生不能为县官百口明巨奸因其役从防之又无以善其后何心也二王出留旨下乃定海内心婚学大典次第举行正根本絶嫌疑逺近大小靡不加额诵圣明第讲读之臣亦有以敬皇帝时政告者否师名德重望枢握有日杞人之忧预以相质幸与而敎之
　　答王新甫
　　万里将书兼携巨帙良悉所谓甚厚期仆也仆何以当之追唯曩游殊太草草独以一二语下惬鄙衷濒行投赠聊具仰止何能少重行色不意记至此能无汗颜执事程则班史掞藻沈宋翕然将一代之盛而又官岭南岭南山川奇秀宏丽称天下其所当于耳目而益于衷不浅将必有的然传者幸毋靳诲仆也京师交游政难与语朝夕仅一歴下李生黯黯古色当逺出吾人上陆沈散署足占世态矣来书以家君擢贺未究深爱所存去秋偶縁城守便得超越众非厌服行能聊相慰借今令周旋宠贵乳哺悍骄刿虑穷巧未寻要领执事倘一体之必见恤也如仆又何语退非子传进非以言尸禄触藩慙颜如甲草木等耳何以自树自见哉人去急附通起居别书扇志怀请敎照入
　　又
　　仆受质偏驳往守狱吏縁责多忤谬以资薄从诸大夫后踯躅东土白跖之区也铦矛三寻攒若邓林杯酒失色白刃霜跃即不肖腼颜之息以寄士民上旦夕危汉法中耳以故匿不敢通其厌弃之姓名于故人也乃使者从傅中丞来则将足下尺牍亹亹记不肖如昨足下长者宜尔仆于文章鲜所规象师心自好良多谬盭然亦以其夺之故不复能治申韩家言胡以得此称吴君也岂吴君与足下亦遂有昌歜羊枣之嗜未瘳耶足下娥媌令姿饬以规矩调伏其气与时抑扬海内荐绅大夫言文苑者谁不领袖足下也即忌人又谁以一二酒食之事指足下者然窃闻足下尚少之益日夜刻刿性命之蕴讲求经济以求太上所谓夫黄鹄遨翔于天池而不贱斥鷃丹穴之吭雄于九霄而不薄蝉翼此更难也足下又亟称吴明卿固无恙哉尚能从足下游乎青衫如鹑八口微禄即不遂自决为沟中之断者安能不頫然向绳墨也足下念之固喜如仆乃簌簌泪下矣济南生傲吏关西尝三以其文若诗来承欲得其耗故附以闻卒卒不旣所懐亮之亮之
　　又
　　向者傅中丞人还则具一啓及以覆瓿之言侑也至于今不奉绳斧之诲将无去人浮沈否所从游者翁朱二方伯咸以习足下故再三口政术不置足下之亨于官宜尔世贞齿颊之余坐卧锋铦困以刀笔为湘中之累久矣不自意再逃简书政为老亲踯躅虎口进退唯谷踽踽笑人于鳞足下何以敎之惜哉明卿诸君子推毂称不罢故以坐废也文章之途日益荆棘筚路蓝缕以啓山林非足下谁托也
　　又
　　与公张园痛饮时十六改岁矣待罪青社鳞羽一摋浮沈异天间者濶焉即不才所遘防不敢望称人何至作官量移贵省掷身案牍中忽忽忘其故吾矣敎翰飞坠恍若覩紫芝眉宇及稍读辞所云知俨然在疚犹勤存故人高谊乃尔虎丘步武之间竟成间隔盈盈一水亦复何怪仆此出真画蛇之足但中间有大不得已者进退踯躅触藩一羝可叹可叹县官方急材黄金巍峩日购枮骨而千里之足乃放中野所未解也知不足膺公怀聊及之耳公哀戚至念纯一不已天真自露外境皆假佛法所称证无生忍亦此意也不知诸大知识能首肯否非日当效生刍之敬先奉谢因布鄙忱伏惟照亮
　　朱客部子价丈
