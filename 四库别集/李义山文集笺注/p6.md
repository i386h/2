<!-- { "loadSidebar": true } -->
　　臣某言今月某日中使王士岌至奉宣恩防改授臣某官并赐臣前件告身一通者宠命天临恩光春煦兢惶无措抃蹈失容臣某【中谢】臣幸逢昭代本自诸生文以饰身【左传言身之文也】学实为已寜韫玉而待贾【见论语】窃运瓮以私劳【瓮当作甓晋陶侃传侃在广州朝辄运百甓于斋外夕运百甓于斋内曰吾方致力中原过尔优防恐不堪事】春闱【英华作围】再中于明经【新书选举志开元二十四年考功员外郎李昂为举人诋诃帝以郎官权轻遂移贡举于礼部以侍郎主之礼部进士自此始明经之别有五经三经二经学究一经三礼三传礼记春秋左氏传为大经诗周礼仪礼为中经易尚书春秋公谷传为小经先帖文然后口试经问大义十条答时务策三道亦为四等】天官一升于判第【选举志文选吏部主之凡择人之法有四一曰身二曰言三曰书四曰判四事可取则先徳行行均以才才均以劳五品以上不试上名中书门下六品以下始集而试】阶级甚薄【后汉边韶传阶级名位亦宜超然】际会则多【后汉陈蕃王允传论曰及遭际会恊防窦武自谓万世一时也】芸阁雠书【鱼豢魏畧芸香辟纸鱼故藏书台曰芸台左思魏都赋雠校篆籀太平御览刘向别传曰雠校者一人持本一人读之若雠家相对故曰仇也】蓝田【集作山】作吏【新书地理志京兆府蓝田为畿县嵇康与山臣源书一行作吏此事便废】中间因依知已【阮籍咏懐诗寒鸟相因依南史王僧达传不能因依左右】契阔从军【诗死生契阔传契阔勤苦也】其后超属宪司【南史萧恵开传诏曰今以萧恵开为宪司冀当称职】骤登郎署【汉武故事武帝辇过郎署】埋轮而出髙悬八使之威【后汉张纲传汉安元年遣八使徇行风俗而纲独埋其车轮于洛阳都亭曰豺狼当道安问狐狸】起草以居逺谢三台之妙【胡广汉官仪尚书郎主作文书起草昼夜更直初学记谢灵运晋书曰汉官尚书为中台御史为宪台谒者为外台是为三台晋卫瓘传瓘为尚书令与尚书郎索靖俱善草书时人号为一台二妙】每含香而自叹【汉官仪尚书郎懐香握兰含鸡舌奏事】常襆被而待行【一作命非晋书魏舒为尚书郎或有非其人论者欲沙汰之舒曰我即其人襆被径出】伏惟皇帝陛下钧陶庶彚【汉董仲舒传犹泥之在钧惟甄者之所为又陶冶而成之】亭毒万方【老子亭之毒之盖之覆之王弼曰亭谓品其形毒谓成其质】忧位同尧【汉董仲舒传尧受命以天下为忧而未以位为乐也】好谏若禹【鬻子禹治天下以五声聴门悬鼔钟铎磬而置鼗于簴曰教寡人以道者击鼓教寡人以义者击钟教寡人以事者振铎语寡人以忧者击磬语寡人以狱讼者挥鼗此之谓五声】东掖垣内封章何有于日闻【新书百官志门下省给事中四人凡百官奏钞侍中既审则駮正违失诏敕有不便者涂窜而奏还谓之涂归盖时以中书为西台门下为东台亦称西掖东掖李颀寄房给事诗云长安城连东掖垣凤凰池对青琐门是也汉赵充国传娄奏封章】青琐门前列位徒参于夕拜【汉元后传赤墀青琐注孟康曰以青画户边镂中天子制也师古曰青琐者刻为连琐文而以青涂之初学记卫宏汉旧仪曰黄门郎属黄门令日暮对青琐闱拜名曰夕郎】摆波涛而鲲鳞才变【庄子北溟有鱼其名曰鲲化而为鸟其名为鹏怒而飞其翼若垂天之云鹏之徙于南冥也水击三千里抟扶揺而上者九万里】望烟霄而鸾翮初髙【顔延之五君咏鸾翮有时锻】誓将竭诚非敢养望【晋陶侃传常语人曰何有乱头养望自谓宏达耶】然虚受难处忝据非安忽拥隼旟【周礼司常鸟隼为旟】竟辞龙阙【后汉百官志注洛阳宫门名为苍龙阙门】犹頼云日未逺闗城不遥【并见上文　笺旧书文宗纪太和七年闰七月戊戌以给事中崔戎为华州刺史】防奉国章【南史梁武帝诸子传元正六佾事为国章】麤免官谤【左传敢辱髙位以速官谤】岂意便升亚相之重【集作班】秩【汉朱云传御史大夫宰相之副案白帖谓之亚相】复委大藩之防问【汉髙祖纪防问有不如吾诏者以重论之】鱼笺帝语【张华博物志汉桓帝时桂阳人蔡伦始故鱼造纸案鱼笺未详疑即鱼网纸也刘孝威谢赉宫纸啓云邺下凤衔汉朝鱼网】象轴神工【象轴谓以象牙为巻轴隋书牛宏上表云刘裕平姚收其图籍四千巻皆赤轴青纸文字古拙是古者书每巻为一轴也此则言告身之饰耳】拜受而若捧千钧伏读而如聴九奏【史记赵世家简子梦游于钧天广乐九奏万舞】诚虽深于负荷【左传其父析薪其子弗克负荷】恋实切于违离【卢谌赠刘琨诗序慰其违离之意】况曲阜遗封【礼记成王以周公为有勲劳于天下是以封周公于曲阜地方五百里革车千乘】导河旧壤【书兖州九河既道】列九州之数【书济河惟兖州】带五岳之雄【谓泰山初学记五经通义曰泰山一曰岱宗宗长也言为羣岳之长】古为诗书俎豆之乡【史记孔子世家常陈俎豆设礼容又周室微而礼乐废诗书缺孔子序书传上纪唐虞之际下至秦缪编次其事古者诗三千余篇及至孔子去其重取三百五篇】今兼鱼盐兵革之地【齐世家设轻重鱼盐之利】训整合资于武干【晋书诸葛长民传有文武干用桓冲传最淹识有武干】抚循宜属于柔良【后汉鲁恭传诏书进柔良退贪残】岂伊孱微堪此委寄谨当氷霜励志金石贯诚【韩诗外传熊渠子见其诚心金石为之开而况于人乎】驽马奋十驾之勤【荀子骥一日而千里驽马十驾则亦及之矣】铅刀淬一割之用【韩诗外传陈饶谓宋燕曰铅刀畜之而干将用之班固答賔戏搦朽磨钝铅刀皆能一断后汉班超传上疏请兵曰况臣奉大汉之威而无铅刀一割之用乎】即以今月二日【时太和七年】雪泣西拜【庾信诗雪泣悲去鲁】星驰东下【晋陶侃传二征奔走九州星驰】帝城思入虽有类于陈咸【汉陈咸传起家复为南阳太守时王音辅政信用陈汤咸数予汤书曰即防子公力得入帝城死不恨】闗外耻居安敢同于杨仆【汉书元鼎三年徙函谷闗于新安注应邵曰时楼船将军杨仆数有大功耻为闗外民上书乞徙闗以家财给其用度武帝意亦好广阔于是徙闗于新安去农三百里】无任瞻天恋阙之志谨附中使某奉表陈谢以闻
　　为安平公兖州谢上表
