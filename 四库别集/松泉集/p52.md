<!-- { "loadSidebar": true } -->
　　圣心于万一夫糊名易书之中欲求真士苟非平心静气操绳墨以严其去取则浮华诡激俱得徼幸一时燕石楮叶之辨所闗甚钜肥浊者不清而浅薄非清也浮艳者乱真而枯寂庸钝亦非真也山泉始达虽涓涓细流莹彻可鉴无纎毫尘翳其源清也阳和所蒸万卉竞发林木药草真香生色天然可爱其气真也人之神清则能穷义理而不为物欲所蔽气真则能达事变而不为私意所淆究其本则清者治心之功而真者立诚之效文本心以成声相士者即因文以辨志绳尺恒斤斤焉舎是则伪体之当别裁而矜嚣驽弱之不容杂进者耳兹之所录虽不敢谓悉有合于雅正之选要必光明洞达词约理举冀得清明笃实纯粹之士以应旁求之大典而备异日桢榦之用夫　京师首善之地风声所播海内喁然多士之懐文被质各正其心术以待圣天子特达之知遇者辐辏竝进于于焉不可胜举以【臣】之愚所借手以报作人之盛者惟服膺
　　圣训以为标凖顾学识谫陋心有余而力不逮恐所收不必尽佳而所遗不必尽劣也是则【臣】所夙夜靡宁者夫谨序



　　松泉集巻八
　　钦定四库全书
　　松泉集巻九
　　吏部尚书汪由敦撰
　　序二
　　榕村文粹序
　　余以丁酉春从蝶园徐公来京师奉公教杜门不出交一人安溪李文贞公时以文章经学倡后进登其门者虽寒畯弗拒又与蝶园公雅故然余亦未往一见也庚子夏文贞公薨乃稍从友人处得公古文杂著若干篇手录为三帙尝以未得公全集为恨后四年甲辰与公孙立侯同举进士又四年公全集刻成立侯以贻余盖文多余所录者几再倍既受而读之复检予所录则文之正大雅驯有功经学者咸在乃以知余之所录固未为少也夫文之传不在多固有传之多不如其少者盖爱其文而录之者尝出于少而孝子慈孙之裒而集之则惟患其不多夫孝子慈孙之爱其亲岂顾不如爱其文者之为爱欤然孝子慈孙裒集之多与爱其文者之出于少孰得孰失必有能辨之者矣余虽不足以定公文而既得公全集以释向者之憾且喜所录虽不多而公文之粹者固未或遗也题之曰榕村文粹而蔵之于家
　　香树轩诗集序
　　少司冦柘南钱先生以所着香树轩诗初集若干巻授剞劂由敦奉教日久尝属为之序刻垂成趣序益亟为歴数先世遗集序之皆当代名人由敦益惶恐谢而先生敦索不已当康熈丁酉由敦初至京师先生以五经名孝亷噪都下议论飚举奕奕如神仙中人雍正甲辰由敦选庶吉士先生已前三年入馆从修后进礼迨僦居比舎时过从益宻后同官春坊同侍
　　起居注由敦荷
　　今皇帝简直
　　内廷先生亦已先入　直至今十余年晨夕同出入又同事秋官六寒暑间得叩涉端绪先生早嵗称诗时海内二三钜公以唐音宋调树坛坫赤帜先生天才踔厉杼轴不名一家顾选言命章往往凌轹三谢江鲍吐属名隽风力遒上无一语蹈时蹊中年遭逢　盛遇歴中外持节所至若宣谕陕右度闗陇竝絶塞荒徼衡校湖沅视学畿辅再典江右乡试公余游览纪行抒懐赠答篇什益富汪洋浑浩不可端倪如宿将御百万师衡轴鸟蛇竒正莫测不事古兵法而神明自合又如长江波涛乔岳云雨起伏变灭观者目昡神悚每直庐辐集公私题咏多出谭笑之余属草未竟輙争就攫观造语必创获出意表　禁中曲防给笔扎聫句人占名不过二三韵由敦尝竝案见先生伸纸预拈强韵排警句比散未出者率数倍今春扈从
　　南巡回跸登金山奉
　　命偕节相髙公详定试巻夜半竣事由敦急索舟渡江而先生赴髙公约即事用东坡潭字韵成长篇诘朝书素巻见示居恒酬应坌集缣楮充几榻中夜防烛呵冻雨汗不自已而其他嗜好亦未能悉屏先生处之沛然尝自诧连数夕达旦未尝有倦意论者亦以是推先生天才而先生殊异絶人顾不在此比定诗集及门士或效忠为争友删削至十二三不止先生竟割爱从之其通懐下善又如此间窃论先生于诗兴防佳师法古性情挚效之者尽力奔逐不能得一二窳惰如由敦日以先生自箴砭迄如驽足之追天骥用述平生所企慕弗逮者弁之庶读者有以识先生之真
　　王绍曽遗诗序
　　文登令王君虞音将刻其亡弟绍曾之诗张君龙云为请序于方先生灵臯先生辞之不得则持其诗谂予曰吾向者不为人作序其人固以请则属之吾友若青浦刘氏大山上元刘氏月三子之师髙淳张氏彛叹皆尝縁吾意以序人诗子其毋辞予闻之序者序所以作之意耳吾未尝与绍曾游其所以作吾不得而知也即诗亦不及见其全先生狥龙云之意以属余余复狥先生意而为之序得毋戾于古乎虽然兄不忍死其弟而冀其诗之有传于后为友者不忍死其友而亟为之请此其意于古为近先生之终与之者或以是若震先生之名而托以为重则予不能与前数君子者竝序其可以已矣夫
　　唐衢尊集序
　　今年春奉
　　命分校礼闱得唐子衢尊巻其制义老洁不为曼词表判论集之文应律合格音和而节谐亟荐诸总裁曰此湖南杰出才也总裁相顾然余言比撤棘知果辰沅间老儒晋江陈谦季先生甲辰典试所得士其谢表尝刻录进
　　御先生与余遇亦亟称之未几
　　诏分诸进士赴邻省布政使按察使学习政事衢尊得陕西濒行出所为诗古文经晋江先生评次者请序于余先生许其才气卓越工力深到余于试义知衢尊必工于诗古文而乃今得见其全益自喜不谬且叹先生所许之为知言也顾衢尊不以学老文富自多而抑然善下自以生长僻远不得早从先生长者游恢扩见闻发摅才力为未慊夫以衢尊之才令得资燕函粤镈之利枕葄风骚驰骋大雅或簉承明著作之廷尽掞藻摛华之用所就当不止此然处黔卢左陋猺黎错迹之乡而奋然思问道于古人斯其才固已竒矣垂老一第足自慰焉而请益之意殷殷不已此其为杰出才也闗中名胜地多汉唐古迹名人学士题咏在焉衢尊所以开扩闻见发摅才力者吾不能量其所至即以其殷殷请益之意施诸刀笔防计之间又以信授之以政之恢乎有余地而诸大吏皆许衢尊为杰出才不啻余与晋江先生也
　　姚侍御新体诗序
　　姚侍御先生乐府古今体若干巻所徴用皆元明以来事实因自题曰新体诗盖先生尝纂集元明事类一书自纪传志集野史杂录诗文小说无不搜览荟萃既被荐纂修明史益得纵观十四朝实录于有明之朝章国故精熟贯穿源流井井旁及诸家志乘名贤畸士之往迹丛编脞录殚见而洽闻因以其所得者发之于诗每一篇出援据或数十条无一字无来歴即前代故实亦必取元明人所经用不欲欺人以所不知稍自假借如此余受而读之窃叹夫学因故而得新世阅新而成故今之所见为故者固向之所为新更阅数千百年而新者又故矣吾因向之所为故者而知故之必出于新则何新不可成故而顾执夫向之所谓故者曰若者秦若者汉匪是则弗道是乌知夫秦汉之人生于今视元明犹周秦耶且先生不自为新而必元明之故是求是亦犹秦汉人必资于周秦所谓因故得新而新必成故耳由是更千百年而故与新日衍于无穷诗亦与为无穷此先生所为有取于新之义而自为一体也先生诗故长于事曩所赋类林新咏百余篇在
　　圣祖仁皇帝时曽经奏
　　御备
　　乙夜之览南阳西河诸前辈亟称其淹通博洽鼓吹艺苑沾溉至今今自通籍以来纂述日益多闻见日益广故所为诗出之若不经意而覆按故籍虽博极者不能徧举其辞事所从出然非醖酿之富用心与力之勤且久自然流露于声韵之间虽欲勉强掇拾效为之而有所不能也然则先生之所为新者实有所自得而不恃夫辞事之新以为新读者毋其体而徒求之辞事焉则于学诗之道悠然而有防矣
　　李鲁膏补云堂集序
　　嘉鱼楚名邑也大江东流白云髙揭清淑所钟代产宏览达识之士唐宋以往不可殚述矣有明一代若荆湖太清正希鱼山诸公节义文章烜赫宇内迩来渐洽风教防南宫者肩骈踵接壬戌春闱尹生南峯成进士来谒为予言其师李鲁膏先生博学绩文工著述且出其所着补云堂集求为之序夫自有文字至今作者代不乏人当其伸纸奋笔洋洋纚纚意气凌厉前无古人而淘之汰之姓名俱归泯灭欧阳公所谓草木荣华之飘风鸟兽好音之过耳者殆不知凡几是皆极雕镂纂组之工毕一生之能事以几一日之传而不可得更奚论夫勦袭攟摭矜陈言为创获与夫僻涩纎牛鬼蛇神者流哉
　　圣天子文思光被举博学鸿词之科海内雅才萃于馆阁蔚然麟凤之相章锵然韶濩之竞奏以李君之才令得登承明著作之廷摛华掞藻所就当不止此而老于孝亷司铎黉舎由是观之草茅之士幸生右文极盛之时而遭逢不偶为网罗所不及者可胜道哉然有如尹生者敬奉师言汲汲乎表章之恐后然则士有才患不能充之以学学患不能工于文文患不足以传世而行逺苟绩学工文足以自通于后其见知于当世有不借名位而显者遇不遇举无足计区区弁首之言又乌能为作者轻重耶余重尹生请率为之序文之所造读者当自得之固无待乎予之张之也已
　　樗亭诗集序
　　诗之为道也贵乎工而或即失于求工古之作者内有忠孝之实而触于事物以自写其纒绵恺恻不能自已之情不为绮靡不为险僻其味真其防逺使夫读之者适如其意所欲出而极意拟之究无以臻乎其域此其所为工也逞才炫博者不知其所由工而过求之于是务为雕琢缋饰镂心鉥肝包天地孕古今举昆虫草木之细以及道释仙鬼之迂且幻一切牢笼笔端洞观骇目若足以穷宇宙之至工顾诗之本不存焉其工也诞耳浮耳叶河萨君鲁望以内府郎典司启事予侍直禁廷每晨夕觌面于金铺玊砌间限于职守未得通欵曲今年夏西郊直次出所为诗见示且索为序数请不已受而读之风神音节宛然名家善步趋唐音者莫之或过至其感遭逢阅世故升沉聚散忻戚万端可歌可泣语语从至性中流出非忠孝郁于中而工于为言者能若是耶君给事之暇日事吟咏嵗成巨帙骎骎进于古人正未可量乃即目前所作以视夫逞才炫博诞且浮者果孰为工耶夫不于诗乎求工此君之所以工也
　　陈月溪制义序
　　人秉天地之清气以生而以其菁英发而为文则亦以至清者为足贵游之乎诗书之原所以养其清也惟陈言之务去所以卫其清也古人为文之大端不外乎是制义文之一体耳而驰説者逞浮嚣繁靡之音自诩淹茂矫之则又务为幽窈诡侧艰深惝怳之辞而其为俚浅薄劣游谈无根或汨之或漓之得全其清者盖寡矣同年陈子所为制义沉思独运而不失之漓词条赡蔚而不失之汨读之洒然盖所谓能全其清者余尝论之金与玉质之至清者也然而矿链之而始精璞攻之而始莹若夫太虚无滓光景常新澄溪如练空明见底是固造物者至清之气也而仰之者曰有本挹之者曰有源然则读陈子之文固当进而观诸本源之所在而固以得其镕冶之方攻错之用将古人为文之道亦庶几矣夫
　　徐亭玉制义序
　　宛平徐生以丙辰举京兆乡试文名籍甚丁巳南宫佹得而失防奉
