<!-- { "loadSidebar": true } -->
　　遣兴惟吟絮，逢春欲避花。 
　　结庵殊可羡，萱草傍兰芽。 

　　盛氏，安徽桐城人，漂阳潘铁庐天成室。 
　　赠别（并序） 
　　〖辛未之年，时维八月。江风清劲，鸿翔万里之天；山月明莹，桂吐三秋之景。余夫子扫墓濑阳，报亲恩于罔极；论文吴会，索知己于名流。此真孝子之深情，才人之壮志。特以胸罗万卷，囊乏一钱；气欲凌云，家徒立壁。既无以生交游之宠，又不能忘内顾之忧。故欲行且止，将往欲留。然而徒步担簦，才是通儒之行；短衣提瓮，始成贤媛之名。君诚有鲍宣之高风，妾亦学少君之清操。销魂黯黯，岂敢为儿女之悲？赠别谆谆，乃以助丈夫之气。爱疏短引，聊当骊歌。虽不必如窦滔妻织锦之辞，实欲效乐羊妇断机之意云尔。〗 
　　芦帆江上雨初晴，帆带朝霞一片明。 
　　含露柳枝从北折，凌风雁阵向南征。 
　　远传故国书千帙，净扫先茔酒几倾。 
　　何日扁舟随濑诸，蘩苹采得洁粢盛。 

　　君是江南一伟人，糟糠不弃得相亲。 
　　志怀古道何妨傲，才过时流岂厌贫？ 
　　补就寒衣肠寸结，借来村酒饮三巡。 
　　莫愁纸阁秋风冷，灰却男儿四海心。 

　　吴绡，字素公，号冰仙，江南长洲人。通判吴水苍女，常熟进士许瑶室。着有《啸雪庵诗抄》。 
　　杨柳枝词 
　　宫柳初开一抹眉，武昌城下乍逢时。 
　　春来树树烟条绿，欲认何枝是旧枝？ 
　　寒食东风已满城，小枝纤弱拂啼莺。 
　　东君不惜离人苦，又向前年折处生。 

　　梁瑛，字梅君，号谷梁氏，浙江钱塘人。黄松石树谷室，司马黄小松易母。着有《字字香》。 
　　玉照楼下早起集句 
　　自掩屏风护晚寒，（宋陆游）饥来忍把落英餐。（元许有壬） 
　　门前流水清如镜，（王庭筠）花似垂杨照影看。（元惟则） 

　　陶善，字庆馀，号月溪，江苏长洲人。贡生陶寄轩女，主事彭希洛室。着有《璚楼吟稿》。 
　　鹦鹉 
　　陇山逸格斗新妆，误入天涯小玉堂。 
　　一梦唤回唐社稷，千秋留得汉文章。 
　　斜楼学语春风细，曲槛呼茶晓篆香。 
　　萧瑟羁愁何处慰？秋千影里落花旁。 

　　薛娟，字浣香，江苏荆溪人。薛琳女，诸生朱超室。着有《杏花楼唱和集》 
　　得兄扬州手书却寄 
　　韶光淡荡上征騑，社后寒轻紫燕飞。 
　　十里珠帘隋苑路，杏花如雪渗春衣。 

　　陆凤池，字元宵，号秀林山人，江苏上海人。观察陆振芬女，太史曹谔庭一士室。着有《梯山阁余课》。 
　　闲吟 
　　幽意闲情不自知，碧窗吟遍楚人词。 
　　添香侍女听来惯，笑说书声似旧时。 

　　曹锡珪，字采蘩，江苏上海人。曹谔廷长女，常山令叶承室。着有《拂珠楼偶抄》。 
　　咏愁 
　　曲栏杆外小楼头，芳草青青逝水流。 
　　明月黄昏人乍别，落花帘幕雨初收。 
　　张衡诗就金刀暗，潘岳吟成玉镜秋。 
　　最是好风吹不到，五侯亭馆野人舟。 

　　曹锡淑，字采荇，曹愕谔次女，孝廉陆秉芴室。着有《晚晴楼诗稿》。 
　　和李氏甥游豫园原韵 
　　闻得西园乐事多，东风恋客兴如何？ 
　　花深竹径春留梦，人度河桥影入波。 
　　暇日携樽寻胜去，老年扶杖踏青过。 
　　一门仁孝天然福，坎止流行乐太和。 

　　林瑛佩，字悬藜，福建莆田人。林西仲女，贡生郑郯室。着有《林大家诗抄》。 
　　寄夫子 
　　自君判袂数归期，寂寞年华望里移。 
　　短枕泪随流水远，深闺梦入万山迟。 
　　孤鸿飞断云千叠，杜宇啼残月一枝。 
　　最是无情窗外柳，画眉人去故丝丝。 

　　陈洁，字无垢，号石香，江苏通州人。着有《茹蕙集》。 
　　闺怨 
　　青翠入帘拢，永日驻幽阁。 
　　愁萦芳草生，静觉桐花落。 
　　奁镜网蟏蛸，庭柯巢乌鹊。 
　　梦去不关愁，晓来心自恶。 
　　独自只书空，微雨益萧索。 

　　顾英，字若宪，江南长洲人。明府青浦张笠亭之硕室。着有《抱翠阁诗抄》。 
　　与兄话旧 
　　千里迢遥客乍回，相逢岁尽笑眉开。 
　　廿年发逐梅花白，一夜春随爆竹来。 
　　谁料异乡逢雁序，细谈旧事划炉灰。 
　　殷勤传话司更者，漏箭城头莫浪催。 

　　张藻，字于湘，江苏青浦人。张笠亭女，毕秋帆沅母。着有《培远堂集》。 
　　灵岩山馆夜坐 
　　圆景下绝壁，山馆忽已螟。 
　　石磴静张琴，雪泉清瀹茗。 
　　不知夜已深，月上青松顶。 

　　曹鉴冰，字苇坚，号月娥，江苏金山人，娄县张殷六室。着有《清闺吟》。 
　　秋日漫兴 
　　柳经秋老不藏鸦，景物因时莫浪差。 
　　一卷楚骚忘午倦，数声齐女咽残霞。 
　　荣华心已沾泥絮，冷淡情犹湿雨花。 
　　倚遍曲阑难自遣，瓦瓶汲水独煎茶。 

　　汪佛珍【原缺补之：休宁人。通判松江张梦喈室，举人兴镛母。着有《贻孙阁集》。】 
　　乌生八九子 
　　乌生八九子，乳哺多动劳。 
　　朝饥互衔含，夜宿同守巢。 
　　一雏学飞过林乌。老乌兀立巡高梢。 
　　霜天月黑风震谷，仓皇覆翼悲声交。 
　　八九子，一弹指，养成羽毛连翻起。 
　　但得相依护旧巢，旧巢无恙老乌喜。 

　　张玉珍，字蓝生，号清河，江苏华亭人。张梦喈女，太仓秀才金湖室。早寡。着有《得树楼稿》。 
　　夜坐 
　　清漏飘来远，无聊掩碧纱。 
　　检书频剪烛，破倦且评茶。 
　　绿暗庭前树，红稀雨后花。 
　　不堪回首处，极浦暮云遮。 

　　香咳集选存四 
　　方芳佩，字芷斋，号怀蓼，浙江钱塘人。方宜照女，中丞汪芍坡新室，着有《在璞堂稿》。 
　　忆西湖 
　　清凉世界水精宫，亚字阑干面面风。 
　　今夜若教身作蝶，只应飞入藕花中。 

　　王德宜，号云芝，江苏华亭人。王绍曾女，钱塘汪农室，方芳佩媳。着有《黔中吟》。 
　　游观音阁 
　　松柏青青倚涧隈，一峰影转画图开。 
　　双虹倒向天心出，乱瀑争从木杪回。 
　　未免溪山耽视听，若无人我是如来。 
　　了然莫作非非想，翠竹黄花总误猜。 

　　何采，字若霞，浙江山阴人。着有《绣佛阁集》。 
　　游仙诗 
　　海外有飞仙，千载炼形骨。 
　　记曾手七宝，修治古明月。 
　　无名群真班，不住金银阙。 
　　游戏乘绿云，往来甚飘忽。 
　　昨夜东南风，吹我向西北。 
　　西北乃何处，仿佛众香国。 
　　道旁盎大花，折之簪鬓侧。 
　　相逢鸾佩人，一笑不相识。 

　　王琼瑶，江苏常熟人，佥宪王材任女孙，徐某室，着有《纴馀漫草》。 
　　次韵早秋杂兴 
　　长堤杨柳叶初凋，空对秋风倦舞腰。 
　　小院露寒虫咽砌，官洒潮上水平桥。 
　　诗书尽可供吟咏，针线何妨遣暮朝。 
　　最喜嫩凉宵渐近，闲吟不叹夜无聊。 

　　陆青存，字若筠，浙江钱塘人。吴孔皆继室，早寡，着有《森玉堂诗集》。 
　　寄长女 
　　西风吹泪洒窗纱，回首乡关哪是家？ 
　　纵使一身贫彻骨，愿留清节对梅花。 

　　吴雯华，字昙素，江苏吴县人。贡生叶舒璐景鸿室，着有《有秀阁吟草》。 
　　归舟 
　　归舟傍午泛匆匆，短棹轻帆趁晚风。 
　　数点飞鸦残照外，一声清磬夕阳中。 
　　山光远近和烟紫，渔火参差映水红。 
　　闲倚篷窗遥望处，湾湾新月近垂虹。（垂虹，亭名。） 

　　张昂，字玉霄，浙江钱塘人。孝廉张步青女，洪文蔚室。着有《承启堂吟稿》。 
　　冷泉亭 
　　此地风光自古今，落花流水任登临。 
　　泉声清静秋偏好，山势崔巍午亦阴。 
　　亭牖遥看千黛绿，松杉时拂乱云侵。 
　　俗尘到此方消息，直欲相携上碧岑。 

　　严蕊珠，字绿华，江南吴江人。着有《露香阁诗草》。 
　　春日杂咏 
　　帘锁炉香尽日垂，曲阑低亚坐题诗。 
　　慈亲指点桃花笑，忆否当年靧面时。 
　　粘天芳草翠平铺，三月江南似画图。 
　　小立溪边春襱褉，水中人影万花扶。 
　　薄寒天气掩窗纱，九十春光已半赊。 
　　戏剪彩幡庭畔立，教他常护未开花。 
　　如烟小雨润苔衣，花坞风酣蛱蝶飞。 
　　杨柳多情又多事，绾将春到放春归。 

　　陈素，字云有，浙江海宁人，查砚北室，着有《花角楼吟抄》。 
　　春暮 
　　怅望春归促，凭阑百感生。 
　　乱红铺曲径，小雨弄新晴。 
　　园笋多成竹，杨花尽作萍。 
　　韶华还一瞬，愁思倩谁平？ 

　　王玉如，云南昆明人，廉使孙春岩侧室。 
　　喜弟至 
　　既见翻疑误，凝眸各审详。 
　　九年云出岫，一夕雁成行。 
　　别后沧桑换，途中日月长。 
　　旧容惊半改，乡语叹全忘。 
　　对月秋垂泪，听猿夜断肠。 
　　逢人问消息，觅便寄衣裳。 
　　剪烛心方慰，回头意转伤。 
　　自余离故土，赖尔奉高堂。 
　　感逝餐应减，思儿鬓恐霜。 
　　弟能支菽水，妹可护温凉。 
　　闻已调琴瑟，曾无弄瓦璋。 
　　当年送我处，今日遇君场。 
　　彼此皆如梦，依依两渺茫。 

　　孙云风，字碧梧，浙江钱塘人。孙春岩长女，程某室。 
　　媚香楼歌 
　　〖媚香楼，明末秦淮妓李香君之妆楼也。香君初为归德侯生聘妾，被选入宫，媚香楼竟废。〗 
　　秦淮烟月板桥春，宿粉残脂腻水滨。 
　　翠黛红裙竞妆裹，垂杨勾惹看花人。 
　　香君生小貌无双，新筑红楼唤媚香。 
　　春影乱时花弄月，风帘开处燕归梁。 
　　盈盈十五春无主，阿母偏怜小儿女。 
　　弄玉虽居引凤台，萧郎未遇吹箫侣。 

　　公子侯生求燕好，输金欲买红儿笑。 
　　桃花春水引渔人，门前系住游仙棹。 
　　奄党纤儿想纳交，缠头故遣狡童招。 
　　哪知西子含颦拒，更比东林结社高。 
　　楼中刚耀双星色，无奈风波生顷刻。 
　　易服徙悲阿软行，重房难把台卿匿。 

　　天涯从此别情浓，锦字书凭若个通？ 
　　桐树巳曾凄彩凤，绣鞋争肯放游蜂。 
　　困愁久已抛歌扇，教坊忽报君王选。 
　　啼眉拥髻下妆楼，从今风月凭谁管？ 
　　柘枝旧谱唱当筵，部曲新翻燕子笺。 
