<!-- { "loadSidebar": true } -->
　　问世间，情是何物？直教生死相许，天南地北双飞客。老翅几回寒暑，欢乐趣，离别苦，就中更有痴儿女。君应有语，渺万里层云，千山暮雪，只影向谁去？　　横汾路，寂寞当年箫鼓，荒烟依旧平楚。招魂楚些嗟何及，山鬼暗啼风雨。天也妒，未信与莺儿燕子俱黄土，千秋万古。有留待骚人，狂歌痛饮，来访雁止处。 
栾城李仁卿治和云： 
　　雁双双，正分汾水，回头生死殊路。天长地久相思债，何以眼前俱去？摧劲羽，倘万一幽冥，却有重逢处。诗翁感遇，把江北江南，风僚月唳，并付一丘土？　　仍为汝，小草幽兰丽句，声声字字酸楚。桐江秋影今何在？草木欲迷堤树。露魂苦，算犹胜王嫱青冢真娘墓。凭谁说与？对鸟道长空，龙艘古渡，马耳唳如雨。 
　王天雨云：家后有张姓者，曾获一雁，置于中亭。明年有雁自天鸣，亭雁和之。久之而天雁遂下，彼此以颈交，死于楼前。后因名楼曰“双雁楼”。 
　王荫伯，教谕铜陵时，有民舍除夜燎烟，拔除不祥。一雁偶为烟触而下，其家直以为不祥也，烹之。明日一雁飞鸣屋顶，数日一坠而死。 
　弘治间，河南虞人，获一雌雁，缚其羽，蓄诸场圃，以媒他雁。至次年来宾时，其雄者与群雁飞鸣而过。雌认其声，仰空号鸣。雄亦认其声，遂飞落圃中，交颈悲号，其声呜呜，若相哀诉者良久。其雄飞起半空，欲去徘徊，视其雌雁不能飞，复飞落地上，旋转叫号，声甚悲恻。如此者三四次，知终不能飞去，乃共啮颈蹂蹴，遂相触而死。呜呼！雁为禽类，而且有恩义。人之夫妇相抛弃而不顾者，何独无人心哉！ 

　　燕（四则） 
　襄阳卫敬瑜，早丧，其妻霸陵王整妹也。年十六，父母舅姑咸欲嫁之，誓而不许。截耳置盘中为誓，乃止。户有燕巢，常双来去，后忽孤飞。女感之，谓曰：“能知我乎？”因以缕志其足。明年复来，孤飞如故，犹带前缕。女作诗曰： 
　　昔年无偶去，今春犹独归。 
　　故人恩既重，不忍复双飞。 
自尔春来秋去，凡六七年。后复来，女已死。燕绕舍哀鸣，人告之葬处，即飞就墓，哀鸣不食而死。人因瘥之于旁，号曰“燕冢。”事见《南史》，唐李公佐有《燕女坟记》。 
　一说姚玉京，嫁襄州小吏卫敬瑜。卫溺死，玉京守志。常有双燕巢梁间，为鸷鸟所获。其一孤飞，哀鸣徘徊。至秋翔集玉京之臂，如告别然。玉京以红缕系其足，曰：“新春复来，为吾侣也。”明年果至，玉京为诗云云。后玉京卒，燕复来，周回悲鸣。家人语曰：“玉京死矣！坟在南郭。”燕至坟所亦死。每风清月皎，或见玉京与燕，同游灞水之上焉。或云：玉京即王氏乳名，加姚者从母姓也。 
　元元贞二年，双燕巢于燕人柳汤佐之宅。一夕，家人举其灯照蝎，其雄惊坠为猫所食。雌仿徨悲鸣不已，朝夕守巢，诸雏成翼而去。明年雌独来，复巢其处。人视其巢有二卵，疑其更偶，徐伺之，则抱雏之壳耳。自是春来秋去，惟见其孤飞焉。 
　夏氏子，见梁间双燕，戏弹之。其雄死，雌者悲鸣逾时，自投于河亦死。时人作烈燕歌云： 
　　燕燕于飞春欲暮，终日呢喃语如诉。 
　　但闻寄泪来潇湘，不闻有义如烈妇。 
　　夏氏狂儿好畋猎，弹射飞禽类几绝。 
　　梁间双燕衔泥至，飞镞伤雄当儿戏。 
　　雌燕视之或如痴，不能人言人不知。 
　　门前陂水清且泚，一飞竟溺澄澜底。 
　　伤哉痛恨应未休，安得化作吕氏女，手刃断头报大仇。 
　长安豪民郭行先，有女绍兰，适巨商任首宗。为贾于湘，数年不归，音信不达。绍兰睹双燕戏于梁间，长吁语曰：“我闻燕子自海东来，往复必经湘中。我婿离家不归，数岁蔑有音耗，生死存亡未可知。欲凭尔附书，投于我婿。”言讫泪下。燕子飞鸣上下，似有所诺。兰复问曰：“尔若相允，当投我怀中。”燕遂飞于膝上。兰遂吟诗一首云： 
　　我婿去重湖，临窗泣血书。 
　　殷勤凭燕翼，寄与薄情夫。 
兰遂书小其字，系于燕足上，遂飞鸣而去。任宗时在荆州，忽见一燕飞鸣头上，讶视之，遂泊其肩。见有一小缄系足，宗解而视之，乃妻所寄之诗，宗感而泣下。燕复飞鸣而去。次年归，乃出诗示兰。宰相张说，叙其事而传之。 

　　鹳 
　高邮有鹳双栖于南楼之上。或弋其雌，雄独孤栖。旬余，有鹳一班，偕一雌与共巢，若媒诱之者。竟日弗偶，遂皆飞去。孤者哀鸣不己，忽钻嘴入巢隙，悬足而死。时游客见之，无不嗟呀，称为烈鹳，而竞为诗歌吊之。复有烈鹳碑。 

　　鸽 
　江浙平章夔夔家养一鸽，其雄毙于狸奴，家人以他雄配之，遂斗而死。谢子兰作义鸽诗以吊之云： 
　　翩翩双飞奴，其羽白如雪。 
　　乌员忽相残，雄死雌躄躠。 
　　绝食累数日，悲鸣声不歇。 
　　苍头配他偶，捍拒项流血。 
　　血流气亦愤，血止气乃绝。 
　　嗟尔非鸳鸯，失配不再结。 
　　嗟尔非睢鸠，所性殊有别。 
　　于人拟庄姜，之死同一辙。 
　　夫何宫壶内，往往少贞烈。 
　　夏姬更九夫，河间不堪说。 
　　聊为义鸽行，以激夫妇节。 

　　金鹅 
　义熙中，羌主姚略，坏洛阳沟取砖，得一双鹅，并金色，交颈长鸣，声闻九皋，养之此沟。 

　　象 
　日南贡四象，各有雌雄。其一雌死于九贡，至南海百有馀日，其雄泥土着身，独不饮酒食肉。长史问其所以，辄流涕焉。 

　　玉象　金象 
　李德裕好饵雄黄，有道士自云李终南，住罗浮山，笑曰：“相公久服丹砂，是世间凡火。只促寿耳。”怀中出一玉象子如拳，许曰：“此可求勾漏莹彻者，燃香置象鼻下，勿令妇人鸡犬见之。三五日象自服之，即复吐出，乃可服。此火王，太阳之精，凝结已三万年。以相公好道，因以奉借。唯忠孝是念，无以贻咎。”又出一金象云：“此是雌者，与玉为偶。不尔玉象飞去。”德裕一一验之不差。服之颜面愈少，须鬓如漆，乃求采异姝，至数百人。象不复吐砂。其后南迁于鬼门关，逢道士怒，索二象曰：“不志吾言，固当如此。”公固不与，至鳄鱼潭。风雨晦冥，玉象自船飞去，光焰烛天。金象从而入水。公至朱崖，饮恨而卒。 

　　马 
　蚕女者，当高辛帝时，蜀地未立长君，无所统摄。其父为邻所掠，去已逾年，唯所乘之马犹在。女念父隔绝，或废饮食。其母慰抚之。因誓于众曰：“有得父还者，以此女嫁之。”部下之人，唯闻其誓，无能致其父归者。马闻其言，惊跃振迅，绝其拘绊而去。数日父乃乘马归。自此马嘶鸣不已，父问其故，母以誓众之言白之。父曰：“誓于人，不誓于马。安有人而偶非类乎？但厚其刍食。”马不肯食。每见女出入，辄怒目奋击，如是者不一。父怒，射杀之，曝其皮于庭。女行过其侧，马皮蹶然而起，卷女飞去。旬日得皮于大树之上。女化为蚕，食叶吐丝成茧，以衣被于人间。因名其树曰桑。桑者，丧也。父母悔恨，念之不已，忽见蚕女乘流云，驾此马。侍卫数十人，自天而下。谓父母曰：“太上以我孝能致身，心不忘义，授以九宫仙殡之任，长生于天矣。无复忆念也。”乃冲虚而去。今家在什邡、绵竹、德阳三县界，每岁祈蚕者，四方云集，皆获灵应。宫观诸尼，塑女子之像，披马皮，谓之马头娘，以祈蚕桑焉。 

　　虎（二则） 
　弘治初年，荆溪有甲乙二人，髫丱交好。甲妻甚艳。乙乃设谋，谓苦困甚，盍图济乎？甲告不能。乙曰：“固知也。某山家丰于贿，乏主计史，觅之久矣，若解书数，正堪此耳。若欲，吾为若策之。”甲感谢乙，助其舟赀，并载艳者以行。抵山，又谓：“吾固未尝宿语彼，彼突见若夫妇，得无少忤乎？留而内守舟，吾与若先往。”甲从之。乙乃宛转引行险恶溪林中。至极寂处，乃抶甲仆地，出腰镰砍之，甲陨绝。乙谓已死矣，伪哭而下山，谓妇曰：“若夫啮于虎，试同往简觅。”妇惊但无计，勉从之。乙又宛转引行别险寂处。拥妇求欢未遂。忽虎出丛柯间，咆哮奋前，啮乙以去。妇骇走。心忖：“彼习行且尔，吾夫果在虎腹中矣。”且悲且惧，盘旋山径，求归路未得。忽见一人，离披而来，头面俱血。逼视之，乃其夫也。妇喜曰：“汝已脱虎口乎？”夫亦讶问：“汝何为至此？”各道其故，共相诧叹，以为天道不远，乃扶持还舟，竟无恙。时人作义虎传。 
　正德间木工邱高，奉化人。附东吴主人李七船造番夷。至海傍，渡舟山，遘厉且死，众弃之山麓而去。数日不死，忽一虎来视耽耽，声咆哮，敛齿而不咥，若闵其垂死者。高始怖甚，既见其不咥，沾沾可亲，因指口求食。虎去以兔豕来，不可食。虎故雌也，相依坐身畔，饲以乳。高赖虎乳，得活。数日起行，因敲石取火，掇朽枝煨食，日益强健。与虎相习，渐有牝牡之事。后有雄虎来求配，虎怒相搏，高倚虎持竿逐之，去远且已。久之虎遂有娠，生一子居然人也。高谓虎曰：“虎妻虎妻，吾居此荒山，虽生犹死。远望有舟山，恨无舟揖，汝识水性否？”虎帖耳听受，便跃入海，如履地，尾如樯。已而登岸。高左挟子，右持斧锯，骑虎渡海，尾后风生，俄顷已到舟山。众皆惊避，高止之曰：“无伤也！”高伐木结茅屋，嘱虎曰：“汝勿昼出。”虎听其语，夜拖兽鹿，高昼则鬻之，人呼为邱虎嫂。生子名虎孙，性猛彪，虎项独骨臂。年十二，力举数百斤。或荐于浙省督府胡公。驰檄招来破倭戍，时受上赏。后高死，与虎合葬成冢，曰“虎冢”。至今海上谈者，谓猛虎可亲，必指“虎冢”云。 
　按：《虎荟》载此事，为萧山木匠邱大空。 

　　猴 
　弘治间，洛阳民妇阿周，山行遇群猴，执妇洞中。一老猴妻之，群猴惊不敢犯。日采山果为粮，或得米粟，周敲石取火炊食之。岁馀生一子，人身猴面，微有毛。恒为老猴守视不得脱。一旦老猴病目，周拾药敷而盲之。乘群猴出，遂携其子，逃归夫家。苏郡民归邵氏，乳史太守儿，复随至洛，亲见阿周母子。 

　　鱼（二则） 
　昔宗羡思桑娣不见，候月徘徊于川上。见一大鱼，浮于水面。戏嘱曰：“汝能为某通一问于桑氏乎？”鱼遂仰首奋鳞，开口作人语曰：“诺”。宗羡出袖中诗一首，衲其口中。鱼若吞状，即跃去。是夜桑娣闻叩闼声，从门隙视之，见一小龙据其户。惊而入，不寝达旦。开户视之，惟见地上彤霞笺一幅，诗曰： 
　　飘飘云中鹤，遥遥慕其俦。 
　　肃肃独处客，惙惙思何述。 
　　愁心何当已，愁病何当瘳。 
　　谁谓数尺地，化作万里修。 
