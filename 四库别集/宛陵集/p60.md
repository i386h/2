<!-- { "loadSidebar": true } -->
　　又　　　　　　　　　　　　　　龚啸
　　去浮靡之习超然于昆体极之际存古淡之道卓然于诸大家未起之先此所以为梅都官诗也当声名文物之盛有欧公为之依归而欧公收拾人才识拔于科举之外者于先生与老泉可谓不遗余力矣雅道相与辉映千古犹计官资而曰不遇是孰为有遇乎尚论其世诵其诗读其书必知其人者始足以语此宛陵先生之乡子孙在焉叔章暇日出示真迹使人歆慕无巳按尚书屯田贠外郎当是阶官后迁都官耳即元丰官制改后朝奉郎也国子监直讲乃是职事官宋初已置常选通经有实行者为之宜欧公以为公荐也书局编脩亦公辟云
　　跋会庆堂记后　　　　　　　　汪泽民
　　宛陵梅先生为文以记会庆堂其奉先思孝如存之诚至矣歳乆石泐嗣孙致逺致和寔等具碑请余重书刻置堂上噫继自今歳时禴烝百世一日则梅氏子孙之职释子能固护棐栢如澄展之心则各尽其道矣尚朂之谨之






　　宛陵集附録
　　钦定四库全书
　　宛陵集拾遗　　　　　　宋　梅尧臣　撰得余干李尉録示唐人干越亭诗因以寄题
　　余水之干越之鄙筑基相对琵琶尾琵琶日日有秋声鴈过洞庭风入苇南斗戛湖波不起长刀剡峰碧耳耳姱娥夜出在寒谿青铜莹磨光几里朝因吴客幅蒲轻满纸如蚕书可喜
　　送君石秘校尉河内
　　古县太行下老槐三四株以言新作吏不似旧为儒黄绶心犹壮青云志岂无汉朝吾逺祖不道此官麤
　　双羊山防庆堂记
　　余以附城之地势胜神灵所栖故建阁曰宝章以严帝书为堂曰防庆以安吾先君先叔画像有僧澄展愿歳时奉香火澄展先叔于其有恩虽然抑之不肯背本堂之前许其置佛俾报恩奉佛两得焉况吾之亲域在其右欲因以固护初余一发意吾乡孝子义士咸助以资噫爱人之爱亲者知其有亲也不爱人之爱亲者知其不有亲也不有其亲则孟子所谓慕少艾慕妻子慕君者欤余老矣慕亲而不可得见见坟防之草树不敢慢常若吾亲髣髴在其下唯恐令伤一草树切切焉不忍去欲常居此则业为王官欲致为臣又无以自给僧能专事借以守之守之必精洁其宇无令弃俗趣而乐处之余之存心者此耳堂之经画始终由吾里人张景崇景崇力为之者爱吾有其心以吾贫不能自为也众人亦由景崇然后从而爱之爱他人之爱亲者于其亲可知矣吾不得不书以示后人知吾乡之多礼义又书其姓于石阴至和二年八月初吉宛陵梅尧臣记





　　余被命来守宛陵视事之翌日有客谓余曰郡学请镂版印书公留意否乎乃问其目曰梅圣俞诗集自遭兵火残编断简靡有全者幸郡教官有善本余乐闻而应之曰昔厐参为汉阳太守郡人任棠有奇节参到先候之棠不与言但以薤一本水一盂置戸屏前抱儿伏于戸下参思其微旨曰水欲吾清拔薤欲吾击强宗抱儿当戸欲吾开门恤孤率而行之汉阳大治余殿此邦之初学官诸生以学校为言今客又以圣俞梅公诗集为言客其吾之任棠也与圣俞公以诗闻于当世寔此邦之前哲客其欲余先庠序之敎而借梅文以为谕余固浅陋虽不足以发扬幽光敢不率行或庶几乎如汉阳之治也乃命学官董其事镂版既成请序于余余岂敢辞圣俞公之诗简古纯粹华而不绮清而不癯涵泳于仁义之流出入于诗书之府而其工欧阳文忠公已序于集首此不复道姑叙镂版之由云尔绍兴十年上元日检校少傅保信军节度使知宣州军州事兼管内劝农营田使新安郡开国公食邑五千二百戸食实封二千一百戸汪伯彦后序
　　右宋都官员外郎宣城梅尧臣圣俞宛陵集六十巻今宣城太守袁旭廷辅所重刻也何为刻之表先贤以仪后进者太守职也始宣城郡政久弛袁君至单志竭虑薙奸涤秽朞歳之间横民以戢良民以妥修举学政爰兴敎化表章先贤风励多士于是修都官之坟率学诸生行展谒之礼而询求其文盖郡人莫或知者及访都官之后始得此编遂刻以传圣俞当仁宗朝与韩范冨欧诸公游圣俞诗名特盛于时最初王文康公曙览之叹曰三百年无此作矣而见知欧公尤深相与尤密时盖有儗欧梅于韩孟者非宣城山川灵秀之所钟欤今天下学士君子皆知圣俞为宣之杰出顾宣之人有不能如此袁君之心所不容已也圣俞平生所着又有唐载廿六巻诗小传廿巻注孙子十三篇又尝编修唐书此亦后来宣之人所当知也因并及之正綂己未冬十一月乙巳朔光禄大夫少师兵部尚书华盖殿大学士庐陵杨士奇题












　　宛陵集拾遗
