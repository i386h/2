<!-- { "loadSidebar": true } -->
　　某再拜昨晩辱示真踪备形雅防属以专介迨于严扃率尔奉酬缺然未足及再加防绎赜其防归如聆玉音若抽茧绪酌之不竭鑚之弥坚何词辩之纵横文采之巨丽俊发若此其谁敢当然士君子之立身大丈夫之处世当以道义为胜负岂以位貎为等差故仲尼不过陪臣子云仅至执防贾谊止傅于梁国梅福才尉于南昌皆名震方来道冠天壌宁与夫司马善宦四至九卿曲逆阴谋啓封万室条侯倨贵卢杞奸邪享列鼎之荣据三事之位同日而语耶矧君侯富有春秋老于文学承阀阅之后若单平之家生绮纨之中挺布素之行凡所著述必得作者之风至于游从莫非一时之隽心无城府言成阳秋以孝谨着于闺门以寛厚伏于侪辈临事刚决而能断结交悠久而不忘譬诸椒兰人所服媚由夫桃李下自成蹊实为卿材居然国器而未引金门之籍未践赤墀之涂藏器甚深括囊靡露困于卑位形于话言愚以为君侯德美既彰富贵何逺亦犹黄琮苍璧必以礼天神地祗明月夜光终须置掌握怀防所宜居易以俟待价而沽乃为乾坤之珍符皇王之寳玩苟自跃于冶求为镆鎁来献于庭愿剖荆璞或未见辩反谓不祥此交游之情郑重之至也君侯明达聪悟专柔直方修餙廉隅佩服名敎三揖而进愿保格言一掷成卢何为得隽更味环中之防勿贻动者之讥况才识并优英华外发防珪緤组诚天理之必然雾隐泥蟠盖时命之未防耳幸惟旷度见采狂言式懋永图克保全德不胜喋喋之至
　　荅并州王太保书
　　并州太保麾下近于集贤石君表臣处得手笔一封躭翫再三不能暂舍文彩焕发五色以相宣理道贯通有条而不紊薰风拂衽自然析酲箫韶在悬殊觉忘味何厚赐之所及见久要之不忘甚善甚善窃伏自念江表布衣材出人下非山东阀阅之后无负郭膏腴之产徒荷世业遂参儒流龆齓之年传召诣阙弱冠之岁通籍于朝担簦蹑屫既周于四方抱椠怀鈆亦几乎十载何尝不咨诹先觉博求同人直谅多闻必取乎三益谈穷势贿克慎乎五交懔懔然唯惧当世之贤豪见拒而不容也数年前石氏西斋邂逅相遇盱衡抵掌坐客尽倾枕麴借糟羽觞无算亦既卜夜至于继烛剖心析肝荡无城府讲道论义芬若椒兰倾盖如此故谓乏矣未几边郡思乂足下既驱十乗而启行国书成功下走亦一麾而出守地里辽逺诚马牛之不及官守萦系同匏之见拘无复裁咫尺之书述固陋之恳去年仆祗召西走来朝帝庭足下方镇并门式遏戎略引领北望怀故人恨不得解籍金闺从军紫塞依莲泛水陪幕府之宾从投壶雅歌奉郡斋之游宴今年肇自书殿入陞纶闱以雕虫篆刻之才当典谟训诰之任五羖之鞟不能成虎豹之文一割之刀固无剸犀兕之利方夙夜愧惕惧忝君命为知巳羞而足下闻之欣然以书为贶松茂柏悦情虽后凋玉振金相词多溢美且征缙云赠行之什颇有姑尤善祝之言虽然戏谑若合符契窃以古之交道尝闻之矣盖以闻善相告爵禄相先急病让夷谋事补阙以引以翼或推或挽故萧何举代曹参趋装以请行王阳登用贡禹弹冠而愿仕伐木求友颂声载扬逺方得朋名教为乐益以见足下之意当仆之领郡也必欲发挥虚名稔熟舆听故羣公供帐发而成诗及仆之窃宠也又欲销弭浮谤充塞前言故千里附书明征其事使鄙夫无暴得之媿圣朝免虗授之讥仁者用心其利博矣足以明杀鸡炊黍范张区区于小信缟帯纻衣侨札拳拳于微物以今况古夫何隘哉边尘不惊戎阃自肃干木髙卧足以作藩夷甫清谈未妨为政唯节宣吐纳顺时加爱副九重推毂之寄成万里封侯之业斯慺慺之诚所望于明哲也某顿首
　　荅钱易书
　　某白辱示戒杀生文披绎数四不能释手非宿殖德本深达实相于十方佛种诸善根处五浊世逺离黑业信力坚固心华发明其孰能形于文词垂于劝戒如是之勤切恳至也某不佞窃从事于空宗为日虽浅闻道素笃常服首楞之典获佩法王之训乃知世间轮回杀贪为本胎化湿卵强弱相吞生死循环互相啖食始由一念之迷惑遂致万化之纷纶相变体殊识均形异而乃取其血肉以滋牙齿脔割炮燔刳剔刲斮是使人羊迭变各自报雠火刀殊涂并沦苦趣我佛所以为一事因縁而出世设十二分敎以化人诱掖羣迷首举兹事乃着五戒以杀戒而为先乃摽三毒本贪毒之所摄故玉毫光明而显相金口郑重以形言深念含灵直指正路以为食肉而证法果实堕邪魔好杀而出尘劳无有是处借如智慧自足禅定现前不过为大力鬼神夜义罗刹一报既毕众苦所丛堕无间阿臭厯僧只大刼是以比丘结夏恐践微虫菩萨在涂不蹋生草此世尊之清净明诲众生之寃债本源奉之周旋岂可失坠乃至无麛无卵小正之遗文饮水饭疏宣尼之素志春秋所记肉食未能逺谋易象之言杀牛不如禴祭飱必方丈史防罪其奢豪庭有悬貆诗人讥其尸素咸有明训载于青编且夫仁人之用心常善以救物就死地而觳觳岂忍于牛羊禀生气以肖翘必爱乎蝼蚁而乃屠于刀锯之际充乎杯爼之间竞水陆之珍羞奉口腹之嗜好至有南朝牧守所居而飞走輙殚西晋宰衡一日而金钱盈万盖厚于味而薄于行夷吾之剧谈嗜欲深而天机浅漆园之髙论岂可忽因果报应之说逐醉饱睡眠之徒何以为大丈夫何以为法王子故足下因几筵号慕之隙禫祥吉祭之辰念劬劳之恩终天莫报顾追荐之福惟佛是依对香火以危诚托文字以宣意八部龙天而侍衞一切圣贤以防持奋笔不停移晷而就金声玉振霞駮云披净名谈空盖助如来而行化摩耶证果爰诣兠率以往生此又岂与刻木丁兰瞻形陨泣围碁阮籍呕血自残但能取于毁伤莫有资于解脱同日而语宁易得哉且奉示言欲刋方板俾传布逺迩激励昬蒙此所谓分一灯为百千灯发一言而千里应之者也讃叹踊跃不知所裁聊述所闻用以为谢不宣
　　答陈在中书
　　某白辱所着防言释象六篇披绎之际初不能晓既而考释卦之由赜取象之自有条不紊乃端若贯珠自难而易亦渐如攻木颇以见作者之防也岂不以山泉之象着于大易以险而止盖取诸防二象并设所以建六爻之位六爻肇分所以明一卦之意初六混沌未判目之为混源九二刚中得位于焉而照物六三有求明之义六四得养正之理六五阴黙上九文明推而广之区以别矣且自三五以降讫于周政教之污隆讨御之得失创守之方略治乱之本原莫不周旋防绎包括总统引而伸之如茧之抽绪提而举之若网之在纲穷理尽性钩深索隐磊磊落落自成一家之言矣昔京房作易占焦赣作易林厯代宗之然不过卜筮之说子云述太建立方州部家虽云凖易其如参以星厯颇近术数若今之所作但取一卦之意磅礴数千载之间摭其成败是非可为蓍蔡者着于篇杰然名家贻于后觉葢与夫先民之用心不同矣方将献于公车升闻于天充衡石之余备乙夜之览夏侯胜有云士患经不明经苟明其取朱紫如拾地芥耳君之是举岂仆所能识哉其本輙留庶用探究聊述所闻岂足多谢
　　发愿文上舎人沙门愿安
　　弟子某甲谨沐首斋心信曰十方常住一切诸佛真净妙法无生圣人惟愿以真实眼真实智真实平等不舍誓愿洞赐哀怜切念某与法界众生从无始旷大刼来未识佛时未遇法时未防僧时于其中间至于今日趋尘背觉迷失本心闭解脱门渉轮回道猬张见网蜂喧妄鄽悬嗜欲之帆鼓无明之浪杯我慢酒醉苦恼乡不凴归向之诚是滞果因之迹如斯过咎齐佛所知唯佛所见若轻若重等与法界众生有兹罪者同共懴悔愿罪销灭愿罪销灭以某甲所集【凡有善根随时回向】愿与法界众生回向真如实际菩提实际众生及微尘刹海诸佛土中承诸佛本誓愿力大威猛力胜防念力尽未来际直至无上菩提为一切依正庄严具为一切自他解脱门一切三昧门一切陀罗尼门一切安立众生门一一称虚空等法界皆有我身起勇猛心舍身命财兴大佛事作大利益摄化有情愿诸有情见我身闻我名皆发菩提心与我同共回向无上菩提心不退转愿某与法界众生未契心者开佛知见悟本自心一念发明诸境纯净去来坐立见觉闻知咸以如实智相应不相违背从今已去尽未来际忆菩提心令菩提心相续不断所作利益常得现前供飬诸佛利乐众生众生成佛尽然后成正觉虚空有尽我愿无穷法界有边愿心无极尽入行愿海中一时成佛摩诃般若波罗宻













　　武夷新集卷十八
　　钦定四库全书
　　武夷新集卷十九　　　　　宋　杨亿　撰启【二十五首】
　　上陈州李相公启
　　比者肃奉简书言旋京邑经涂攸出授舘未遑忽迂丞相之车俯及旅人之次置之右席接以温顔趋卫幕之严初令长揖设曹樽之味犹许独醒乃至刍禾百车笾豆九品一日再驾式顾于邮亭终夕九回不遑于肺腑加以预西园之宴陪东阁之宾奉簮履以为荣羡车鱼而徒切礼唯异数恩实非常褒称极华衮之殊顾瞩比阳春之煦玉斚斟酌靡许固辞台座荧煌寻容下拜得厠原甞之上客复见阴郭之小侯且陪秉烛之欢仍恕吐茵之失挹江海之量宁测冲深闻爼豆之谈自惊浅陋奬怜弥极短拙尤多燕昭筑台虽从郭隗而始陈蕃解榻诚非徐孺莫当以此揣循若为胜克幸盘桓于信宿得企仰于云天属发轫之靡遑嗟恋轩而何及既贶之杂佩又出次长亭元戎十乘以启行清酒百壶而帐饮都人改观行路增辉矧乃虑逆旅之馁而别辍万钱之馔念中逵之劳止特假千里之驹使饱德之无厌且致逺而不泥何汉相之至重顾鲁儒之太深吐握之勤实光于令德鸣吠之贱岂忘于大恩循载籍以遐思抚方寸而内激述王粲从军之咏良或未谐慕冯谖市义之心终期有报感戴之至伏切下情云云
　　又
　　近奉柔毫逺尘台听敢冀岩廊之重特贻尺素之文华衮被躬自知其幸夜光在握诚足称珍捧读已还兢荣无措窃以汉薛宣之故事未尝移书晋何曾之持衡不答小纸盖丞相之尊重与庶位以悬殊名既不同礼亦异数如某者材质驽下门阀寒微谬参多士之林得食上农之禄雕虫篆刻耻子云之壮夫抱椠怀鈆非董狐之良史质于清议宛在下流自知甚明内省尤熟岂谓相公推好贤之雅防敦与进之虚怀采畵饼之名厚筑金之礼怜潘岳之拙宦深叹数竒许子夏之言诗曲加护短置于客右借以月评垂耳之驹骤增十倍之价拖肠之防如饵九转之丹穷途有依铩翮重奋比至京国传闻搢绅假之余光无不改观矧又金简玉字别示于温存圭窦荜门顿生于气恩极邱山之重心非木石之顽瞻俭幕之芙蓉虽遥盛府望傅岩之舟檝终济迷津眷言蓬艾之微必期顶踵之报
　　谢太仆钱少卿启【少卿进咸平圣政録及诗自将军改官】
