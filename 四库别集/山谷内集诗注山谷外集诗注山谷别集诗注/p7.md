<!-- { "loadSidebar": true } -->
　　莲实大如指分甘念母慈【尔雅荷芙渠其华菡萏其实莲其根藕其中菂菂中薏注曰莲谓房也菂莲中子也南山有台诗疏引陆玑草木疏云枸树似白杨有子着树端大如指此借用其字诗意谓拇指也唐本草亦曰丹砂其次大者如拇指晋书王羲之传曰牵诸子抱弱孙有一味之甘割而分之以娱目前】共房头更深兄弟思【王子年拾遗记曰西王母见穆天子进素莲一房百子诗曰其角此借用】实中有幺荷拳如小儿手令我忆众雏迎门索棃枣【幺荷谓小叶太白诗曰初拳几枝蕨图经本草曰菰根嵗乆者中心生白台如小儿臂谓之菰手此句颇采其意祢正平鹦鹉赋曰悯众雏之无知渊明归去来辞曰稚子候门又责子诗曰通子垂九龄但觅棃与栗公诗有蕨芽已作小儿拳之句张閤见之云此忍人也时閤为河内推官与通判葛繁皆蔬食诵经故有此语王直方云今此亦云幺荷拳如小儿手两用皆有妙处】莲心正自苦食苦何能甘甘餐恐腊毒素食则怀惭【尔雅菂中薏注曰中心苦陆玑草木疏曰里语云苦如薏是也晋书谢安传曰正自不能尔耳又国语曰厚味实腊毒伐檀诗曰不素食兮】莲生淤泥中不与泥同调【维摩经曰譬如髙原陆地不生莲花卑湿淤泥乃生此花选诗曰异代可同调】食莲谁不甘知味良独少【中庸曰人莫不饮食也鲜能知味也晋书桓伊歌曰为臣良独难】吾家双井塘十里秋风香安得同袍子归制芙蓉裳【双井在洪州分寜县诗曰岂曰无衣与子同袍此借用王介甫和俞秀老诗亦曰解我葱珩脱孟劳暮年甘与子同袍离骚曰制芰荷以为衣集芙蓉以为裳】
　　秋思寄子由
　　黄落山川知晚秋小虫催女献功裘【礼记月令曰草木黄落春秋考异邮曰立秋促织鸣宋均注曰趣织蟋蟀也立秋女功急故趣之周礼司裘季秋献功裘注云人功防麤谓狐青麛裘之属】老松阅世卧云壑挽着沧江无万牛【老杜诗云壑布衣鲐背死又古相行大厦如倾要梁栋万牛回首邱山重】
　　赠别李次翁
　　利欲薰心随人翕张国好骏马尽为王良【韩退之送高闲序曰利欲鬪进有得有防易艮之九三曰艮其限列其夤厉薰心老子曰将欲张之必固翕之尽为王良言流俗之随逐世好不能特立独行也】不有徳人俗无津梁【庄子苑风曰愿闻徳人张湛注列子曰体道穷宗为世津梁江文通诗曰道防涉千载津梁谁能了世説亮尝入佛寺见卧佛曰此子疲于津梁于时以为名言】徳人天游秋月寒江【庄子曰天之穿之日夜无降人则顾塞其窦胞有重防心有天游室无空虚则妇姑勃磎心无天逰则六凿相攘寒山子诗曰吾心似秋月碧潭清皎洁】映彻万物玲珑八窗【言心之虚明如此韵书曰玲珑明貌礼记明堂位疏引孝经援神契曰明堂八窗四达】于爱欲泥如莲生塘处水超然出泥而香孔窍穿穴明氷其相维乃根华其本含光【圎觉经曰爱欲为因爱命为果维摩经曰示有妻妾婇女而常乐逺离五欲淤泥超日经曰如莲华不着水心清浄超于彼诗曰金玉其相注云相质也窍穴氷相皆谓藕文选崔子玉座右铭曰在湼贵不淄暧暧内含光】大雅次翁用心不忘日问月学旅人念乡能如斯莲汔可小康【汉书河间献王赞曰夫惟大雅卓尔不羣孟子曰必有事焉而勿正心勿忘勿助长也旅人念乡言不忘也如钟仪庄舄之是巳诗曰汔可小康此借用言仅可以居安耳】在俗行李密密堂堂【左传行李之往来供其乏困唐有密密堂堂之謡此借用传灯録坦然问慧安国师曰如何是自已意师曰当观密作用又志公颂曰丈夫运用堂堂逍遥自在无妨】观物慈哀涖民爱庄【鲁论曰临之以庄则敬又云不庄以涖之则民不敬】成功万年付之面墙草衣石质与世低昂【欲成逺大事业当如少林之面壁自求巳事也虽草衣木食铁石其心然未尝违世亦与之俯仰聊同其波耳唐黄檗禅师传心法要曰勤苦修行草衣木食又权徳舆有草衣禅师宴坐记汉书司马迁书曰故且从俗浮沈与时俯仰楚辞曰服偃蹇以低昂】
　　演雅
　　桑蚕作茧自纒裹蛛蝥结网工遮逻【乐天诗烛蛾谁救防蚕茧自纒萦吕氏春秋汤祝纲曰蛛蝥作网令人学之符子曰公子重耳逰大泽之中见蜘蛛布网曵蝇执豸而食之顾舅犯曰此虫也徳薄矣而犹役其智云云】燕无居舍经始忙蝶为风光勾引破【诗云经始勿亟老杜诗传语风光共流转又落花诗云影遭碧水潜勾引乐天桞诗勾引春风无限情】老鸧衔石宿水饮穉蜂趋衙供蜜课【司马相如上林赋曰双鸧下注云鸧鸪也梅圣俞诗不比西池老頽鸧树萱録曰尝见数鸟衔山间碎石登于树杪俄复入水又衔石登树者数四处士杨存素曰是鹳伏卵多入水其体冷湿还取礜石耳按博物志云鹳水鸟也伏卵时卵冷则不沸取礜石用绕卵以助燥气陶隠居注本草礜石条亦引此説又按陈藏器本草云鹳巢中以泥为池含水满池中养鱼及蛇以哺其子山谷以为老鸧未喻埤雅曰蜂有两衙应潮唐书食货志曰主户内有课口者为课戸】鹊传吉语安得闲鸡催晨兴不敢卧【陆贾新语曰干鹊噪而行人至汉书陈汤传曰不出五日当有吉语闻炙毂子云鸡一名司晨】气陵千里蝇附骥枉过一生蚁旋磨【后汉书曰苍蝇之飞不过十步若附骥尾日驰千里晋书天文志周髀家云譬之于蚁行磨石之上磨左旋而蚁右去磨疾而蚁迟故不得不随磨而左回焉】虱闻汤沸尚血食雀喜宫成自相贺【淮南子曰汤沐具而虮虱相吊大厦成而燕雀相贺】晴天振羽乐蜉蝣空穴祝儿成蜾蠃【诗曰蜉蝣之羽衣裳楚楚注蜉蝣渠畧也朝生夕死七月诗曰六月莎鸡振羽法言曰螟蛉之子殪而逢果羸祝之曰类我类我久则肖之矣注谓螟蛉虫也果羸蒲卢也桑虫子始生而蒲卢取之于木空中七日祝而化之以变为已子】蛣蜣转丸贱苏合飞蛾赴烛甘死祸【庄子齐物论注曰蛣蜣之智在于转丸而笑蛣蜣者乃以苏合为贵按尔雅蛣蜣蜣蜋也南史傅亮传直宿禁中覩夜蛾赴烛作感物赋以寄意】井边蠧李螬苦肥枝头饮露蝉常饿【孟子曰井上有李螬食实者过半矣徐广车服杂志曰侍臣加貂蝉取其清高饮露不食】天蝼伏隙録人语射工含沙须影过【本草蝼蛄一名蟪蛄一名天蝼陶隠居注曰此物颇协神鬼昔人狱中得其力者今人夜忽见出多打杀之言为鬼所使也博物志曰江南谿水中有射工虫长一二寸口中有弩形气射人影不治则杀人春秋庄公十八年有疏谓含沙射人影】训狐啄屋真行怪蟏蛸报喜太多可【退之射训狐曰有鸟夜飞名训狐矝凶挟狡夸自呼时乗阴黒止我屋声势慷慨非常麤礼记中庸曰素隠行怪行音下孟反东山诗注曰蟏蛸长防也疏云河内人谓之喜母此虫来着人衣当有亲客至有喜也嵇康絶交书曰足下旁通多可而少怪】鸬鷀密伺鱼鰕便白鹭不禁尘土涴【湼盘经曰如人有怨逐伺其便诗义疏曰鹭水鸟也好而洁白谓之白鹭退之诗愿书岩上石勿使尘泥涴老杜诗冷橤疎枝恐不禁】络纬何尝省机织布谷未应勤种播【炙毂子曰莎鸡古今注一名促织一名络纬谓其鸣如纺绩织纬也杜诗布谷处处催春种按尔雅鸤鸠鴶鵴注曰今布谷也书曰防降播种】五技鼯防笑鸠拙百足马蚿怜鼈跛【荀子曰鼯防五技而穷欧公诗众鸟笑鸣鸠尔拙固无匹不能取巧妇以共营家室博物志曰百足一名马蚿庄子曰蚿怜蛇楚词曰驷跛鼈而上山吾固知其不能升荀子曰岂若跛鼈之与六骥足哉】老蚌胎中珠是贼醯鸡瓮里天几大【三辅决録孔融见韦元将与其父书曰不意双珠出于老蚌淮南子曰明月之琳蚌之病而我之利庄子田子方篇曰孔子见老告顔回曰吾之于道也其犹醯鸡与防夫子之吾覆也吾不知天地之大全也注云醯鸡者瓮中之蠛蠓比吾全于老聃犹瓮中之与天地矣谈苑刘师道诗醯鸡舞瓮天】螳蜋当辙恃长臂熠燿宵行矜火照【庄子曰犹螳蜋之怒臂以当车轶则必不胜任矣音义曰轶音辙诗曰熠燿宵行注云熠燐也萤火也】提壶犹能劝沽酒黄口只知贪饭颗【提壶鸟名梅圣俞四禽言曰提壶芦沽美酒风为宾树为友山花撩乱目前开劝尔今朝千万夀家语孔子见罗雀者所得皆黄口小雀曰大雀善惊而难得小雀贪食而易得摭言李白诗饭颗山头逢杜甫】伯劳饶舌世不问鹦鹉才言便闗鏁【七月诗曰七月鸣鵙注云鵙伯劳也剧谈録白居易玉橤花诗曰不缘啼鸟春饶舌青琐仙郎何得知曲礼曰鹦鹉能言不离飞鸟刘梦徳和乐天鹦鹉诗曰谁遣聪明好顔色争须安置入深笼】春蛙夏蜩更嘈杂土蚓壁蟫何碎琐【七月诗曰五月鸣蜩注云蜩螗也嘈杂疑作嘈囋文选东京赋云奏严鼓之嘈囋音才达反孟子曰夫蚓上食槁壤下饮黄泉酉阳杂俎曰张周封言壁上白子化为白鱼韵书曰蟫音淫衣白鱼也韩孟聨句竹影金琐碎】江南野水碧于天中有白鸥闲似我【冦莱公诗野水无人渡卢仝诗水泛碧天色老杜诗飘零何所似天地一沙鸥】
　　戏和答禽语
　　南村北村雨一犂新妇饷姑翁哺儿田中啼鸟自四时催人脱袴着新衣着新替旧亦不恶去年租重无袴着【东坡乐府曰归去归去江上一犂春雨东坡在黄州作五禽言自注曰土人谓布谷为脱却布袴晋书列女传谢安曰王郎逸少子不恶汝何恨也前汉食货志曰租挈重注曰收田租之约令也】
　　赠郑交【山谷有招清公诗跋云草堂郑交处士隠处小塘芙蕖盛开使鸡伏鸳鸯卵与人驯狎不惊畏我禅师恩长老法安师怀道遯世清公少时盖依之数年今观跋意即此诗但题不同尔郑交字子通见于山谷书尺及题跋】
　　高居大士是龙象草堂丈人非熊罴【大士谓灵源叟惟清清盖晦堂之法嗣山谷与欧阳元老帖云清师归所受业院武寜之高居想甚得所也武寜属洪州莲经曰文殊师利语弥勒及诸大士如我惟忖今佛世尊欲説大法传灯録达磨传曰波罗提法中龙象按智度论云龙象言其力大龙水行中力大象陆行中力大故今以负大法者者比之龙象史记齐世家曰吕尚年老以渔钓干周西伯西伯将猎卜之曰所获非龙非彲非虎非罴所获霸王之辅果遇于渭水之阳载与俱归立为师按六韬以非虎为非熊】不逢坏衲乞香饭惟见白头垂钓丝【上句谓清公未至延恩下句指郑交四分律云一切上色衣不得畜当坏作迦沙色智度论云五比邱曰佛当着何等衣佛言应着衲衣金刚经曰尔时世食时着衣持鉢入舍卫大城乞食维摩经曰化菩萨以满鉢香饭与维摩诘老杜诗江边　老病虽无力强拟晴天理钓丝】鸳鸯终日爱水镜菡萏晩风雕舞衣【襄阳记曰司马徳操为水镜晋书乐广传卫瓘曰此人之水镜也赵嘏诗曰红衣落尽渚莲愁书曰之舞衣】开径老禅来煮茗还寻密竹迳中归【江淹拟陶渊明诗云开径望三益老杜寄赞上人诗云柴荆具茶茗迳路通林邱谢灵运诗连岩觉路塞宻竹使迳迷】
　　平阴张澄居士隠处三首
　　仁亭
