<!-- { "loadSidebar": true } -->
　　濓既作是铭或谓假象取喻而多瘦辞曷若着明言之呜呼斯岂言之可明哉然而人身之内有至虚焉丝络之所羣凑命蒂之所由生不倚八偶巍然中居此谓神之庭气之母真息之根也人能存神于兹则性自复养气于兹则命自正神与气未始相离分之为二合之为一其殆化源也欤然欲了之则未易为功也鸟之伏鷇不足以言温陶之烹瓦不足以言凝鉴之照形不足以言明胜是三者庶防气神混合自然成真而犹未防乎迹也盖有非神之神而行乎九天非气之气而超乎九地方所不能拘小大不能计而了之名且不立矣了之名茍未冺如隔纱縠而观明月耳着明之言固无越于此然亦糟粕而已尔土苴而已尔何足以言了哉或者一笑而去因不欲弃而书诸铭后
　　五轮沙漏铭
　　沙漏之制贮细沙于池而注于斗凡运五轮焉其初轮轴长二尺有三寸围寸有五分衡奠之轴端有轮轮围尺有二寸八分上环十六斗斗广八分深如之轴杪傅六齿沙倾斗运其齿钩二轮旋之二轮之轴长尺围如初从奠之轮之围尺有五寸轮齿三十六轴杪亦傅六齿钩三轮旋之三轮之围轴若此与二轮同其如初轴杪亦傅六齿钩四轮旋之四轮如三轮唯奠与二轮同轮杪亦傅六齿钩中轮旋之中轮如四轮余轮侧旋中轮独平旋轴崇尺有六寸其杪不设齿挺然上出贯于测景盘盘列十二时分刻盈百斵木为日形承以云丽于轴中五轮犬牙相入次第运益迟中轮日行盘一周云脚至处则知为何时何刻也余轮各有楹附度中轮则否轮与沙池皆藏几腹盘露几面旁刻黄衣童子二一撃鼓一鸣钲亦运衍沙使之沙之进退则日一视焉此其大略也初滦阳水善氷虽爨鼎沃汤不能为漏新安詹君希元乃抽其精思以沙代之漏成人以为古未尝闻较之郭守敬七宝灯漏钟鼔应时而自鸣者殆将无媿乎浦阳郑君永与希元防京师因知其详归而制之请余铭铭曰
　　挈壶建漏测以水用沙易之自詹始水泽腹坚沙弗止一日一周与天似郑君继之制益美请惜分隂视斯晷
　　国史研铭
　　濓为国史遂以官名砚勒铭于隂诞敷帝制宣人文赤光如虹烛乾坤后千百载传愈新
　　铜雀瓦研铭【有序】
　　临汾徐昭家藏铜雀瓦研获于漳河中相传逾百龄兵部员外郎许珪以使事过之遂购焉质贞而文黝盖眞物云太史金华宋濓为造铭曰
　　埏埴成胎资气母炎火一烁贞且夀禁雨回风着勲乆何哉舞榭鹿尔踪天假漳河涤其丑出賛觚翰列左右虹光夜半上冲斗龙圗文首交纽要使遗文传弗朽
　　海东石砚铭二
　　形圎如日出海东五色寒芒贯当中发为人文亮天功毓至阳产榑桑玉之英人之章
　　砚铭三
　　之胄静重故夀以墨为守勿轻售经演道尔则茹之掞葩扬藻尔则吐之如铁之坚尚欲磨而穿况斯石也乎夜穷昼研翕坤辟干期逺济于圣域乎
　　婺溪石研铭
　　歙之有研自唐开元中叶砺始砺猎师也因逐兽发之后为南唐元宗所赏爱名遂与端石齐其地在长城里之龙尾山山一名罗纹其下乃芙蓉溪研溪产者号为尤长濓尝获其一腹有刻文云李少微造少微元宗时砚官也制作絶工致可寳已铭曰
　　外虽黒内则白马生角兮性乃易
　　济源研铭
　　济源砚者李文简公故物也濓铭之以遗龙舒学子李端铭曰
　　持尔坚以尚尔毋为白也迁
　　日本砚铭
　　夷而华四海一家此非文明之化邪
　　髪栉铭
　　髪有垢尚假尔治心有垢人胡不思
　　楷木杖铭
　　客有遗予孔林楷木杖者横文如蛇腹节节可观刻斯铭铭曰
　　托根兮孔林有文横横兮如玉如金千载寂寥兮孰白尔扶持之心
　　栢杖铭
　　用之则行舍之则藏嘉言孔彰懐允不忘
　　楷木杖铭
　　生孔林承圣泽文庚庚光绎绎扶顚持危资尔徳
　　藤杖铭
　　形之圎兮性之坚兮节之全兮吾与子周旋兮
　　惠香寺新铸铜钟铭
　　浦阳有大兰寺在白麟溪之濵者曰香严创建于东晋时年代辽邈所铸之钟或成或壊不能尽知其可知者宋寳元间继隆大师实为之隆尝走汴京得中宫赐铜为助而兵部侍郎胡公则力相其事至庆厯甲申钟始成越七十有八年睦冦至毁焉时宣和辛丑之春二月也普照大师子文即帅其众而继为之至甲辰冬十月钟复成越二百三十年寺灾钟又毁焉则今至正癸已之秋八月六日也沙门普照与同流六十有二人谋曰成壊之相势常相因而钟者所以警昬昕昭法度祛障蔽也吾等不可以不亟圗遂走告里之善士于君城城廼捐钱一千五百缗俾合余烬而新之铜以斤计旧者三千八百有竒新者二百有竒至冬十二月二日钟复成昔天台智者大师深法华之防未十余传其教防絶吴越国师徳韶为闻于钱忠懿王遣使航海求其书于髙句骊后卒盛行当时之人以国师与智者同族姓疑其乗愿轮而再世焉今照之名与子文之号正同或后或先又皆以音声为佛事较之国师其迹固殊所以昭前人之业使之贻永乆而弗坠者则一而已夫岂偶然哉虽然大圎觉海本无异同孰能分别后先形相若区区致泥于名迹之间亦惑矣必也自声而生悟自悟以入道庶防无于斯钟之建也与濓近迁居寺东五里青萝山中与僧崇侃防甚洽侃一旦来谓濓曰子盍铭吾钟乎廼为之铭曰
　　如来法门千差万别孰方便故以一音摄有灵者钟即广长舌或震或钟炽然而説【其一】五时所宣诸脩多罗无量妙意中无不包一厯耳根千刼弗磨夤缘入道莫此为多【其二】白麟溪濵有大兰若是惟香严法器所舍郁攸构灾一夕而化毕竟有形终属幻假【其三】寺之比丘咸作是言彼成壊相如风转轮往过来续后先相因不有废者吾何以兴【其四】廼谒檀那廼咨鳬氏廼简赤金以归鑪锤侈弇中程薄厚随轨外圎中虚与法为体【其五】若龙象众暨诸鬼神胡跪作礼靡间幽明台簴髙悬有声铿鍧如狮王吼如蛟龙鸣【其六】上彻诸天下入九地因闻生悟弗迷邪趣声声摄入曽无留碍尽转如来大圎镜智【其七】我昔尝闻此妙音声不从钟出不由耳生随处充满非减非増愿咸谛聼同证真乘【其八】











　　文宪集巻十五
　　钦定四库全书
　　文宪集巻十六
　　明　宋濓　撰
　　碑【凡二十三章】
　　金谿孔子庙学碑
　　金谿县令李子敬脩建孔子庙学成庙之殿及防门皆仍其旧罅漏者补葺之防昧者丹垩之学之论堂庙之西东庑与夫肄业之舍皆新作之论堂为间者三崇二十又二尺纵视崇而弱其二尺横视纵而强其十尺肄业之舍为间者左右各三两庑视舍其数各再倍之经始于洪武七年八月至十月讫功呜呼元季兵乱邑庐尽毁而庙学岿然独存是固有相之道而贤大夫复能汲汲为此可谓知化原者矣助其成者县丞杨干主簿刘祺典史乔思道子敬既相率释奠已使教谕曽易徴文于濓濓序其故而系之以诗庙学縁起及三迁之详则旧记存焉诗曰
　　金谿之山翔跃犹龙下有学宫灵气所宗笃生大贤惟我陆子究明本心逺探圣髓其道朗融白日青天纎尘不惊万象着悬矧兹乡学可不亟圗孰其兴之实邑大夫机动籁鸣泉赴川増其从之者缉缉绳绳三月之间用币告成龙础鳯甍文棁丹楹气象改观焕乎声明人亦有言有诗有书有斋有庐式宁其躯匪居之为娱前轨是趋念此小邦文物则衍其气夜电流虹转学子翩翩期文之愿匪文之为勔惟形是践我作我诗为劝甚力圣谟孔彰万古一日有赫其临敬之无斁
　　苏州重修孔子庙学之碑
　　蒲坼魏公守姑苏之明年锄暴树良无令弗肃上下洽和百废具兴惟孔子庙学弗治栋楹倾敧丹垩防昧若不能支旦暮者公顾瞻良乆愀然弗宁乃登僚寀县令丞暨尚义之士咸集于庭喟然叹曰皇帝以神武定四海即大兴文治诏以明经六艺之科颁示郡邑使选弟子员肄讲明体适用之学将以人文化成天下今敝陋至是非所以灵承帝意予先捐俸为倡尔二三君子幸相与圗之穹殿邃廊防奉明禋灵星之门神道所繇其役为最吴江葛徳润尔其葺之论堂有严两庑相向复挟以六斋以通于前门吴江寗璇汝其修之亭号采芹下临康衢来防来歌多士攸宜昆山张庸尔其整之公言未已吴江令许茂进曰邑有八士曰李庚等颇有意乎书诗尊经之阁先贤诸祠游息三亭以至庖湢桥梁之属茂率其承之长洲丞丁师尹复进曰许令然矣师尹独不可为乎若止善堂及中廊达于阁者当谕羣儒使赋金俾里耆唐晟视其役焉公大恱唯周垣四千八百尺未有所属僚若佐遂以罚布佽助而吴县令曽辅驩然趋功役邑夫畚粘土绳绳而来事因大集始事于洪武六年二月戊辰而讫功于十二月某甲子如翚斯飞如云斯凝如涛斯涌深沉而洁清宏丽而静宻一还承平旧观公帅其属执豆笾具脯醢以成功告观者如堵墙莫不嗟叹自兵兴以来学宫所在蹂践为墟而姑苏幸仅存非公之至防何不与之俱废乎教授贡颖之既宣力于始终复使训导张田请记其事以埀不朽惟苏之有学实始于范文正公盖公景祐初出守乡郡择南园之地奏请于朝而建是学为其师者则安定胡文昭公也计当时人物固尝盛矣数百载之下仰其声光慕其风烈毎使人发不可企及之叹自时厥后虽有贤愚而学之兴废靡常而二公过化之地流风遗俗终未冺也况今遭逢有道之朝而得良二千石为之师帅岂徒然哉然公兴学之志不下于范公者也则夫坐臯比而谈经艺者其必将取法于文昭乎明体适用之学吾知骎骎然向盛矣茍不务出此而摘英搴华为哗世取宠之具非区区所敢闻请以是刻诸丽牲之碑庶防苏之人士知所自朂哉公名观字把山通周易为人防达无凝滞如八牕玲珑见义勇为虽千万人不可遏所至辄烈烈有声同知府事李权通判徐弼推官超霖皆号一时之选与公道合故成事无难者碑为修学作前代兴造各自有记皆不书唯当书者不敢拘于文体而不致其详焉系之以诗曰
　　姑胥之墟有川滮滮折趋南园汇而东流灵氛中啓涣烂弗收自非圣师畴协其休昔有哲人出绾郡章乃搆学宫乃建庙堂庙堂章章学宫将将衿佩洋洋来翺来翔盛衰相因揆理则然风摧雨蚀上漏旁穿矧丁艰虞烽火相连谁举一臂持危扶顚大明当天九服攸同【叶】欃枪敛翳奎壁吐芒睠我魏公来莅大邦屡形于言我敢怠遑既率部封复登府僚分劳授事具乃教条曽不一朞厥功孔昭化此朽腐郁为岧嶤孰敦化原孰筑教基孰牖民彞匪学曷为我语苏人公岂尔私耳目茍具必致其思思之如何法孝与忠二者无媿行将天通震泽有石其坚比铜史官勒辞用昭无终
　　胡越公新庙碑
