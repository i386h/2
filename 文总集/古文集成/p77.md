<!-- { "loadSidebar": true } -->
　　国子先生晨入太学招诸生立馆下诲之曰【设为国子先生之辞】业精于勤荒于嬉行成于思毁于随方今圣贤相逢治具毕张拔去凶邪登崇俊良占小善者率以録名一艺者无不庸爬罗剔抉刮垢磨光盖有幸而获选【幸字有含蓄】孰云多而不扬诸生业患不能精无患有司之不明行患不能成无患有司之不公言未既有笑于列者曰【设为弟子之辞】先生欺余哉弟子事先生于兹有时矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷常矻矻以穷年【一作兀兀】先生之业可谓勤矣觝排异端攘斥佛老补苴罅漏张皇幽眇寻坠绪之茫茫独旁搜而逺绍障百川而东之回狂澜于既倒先生之于儒可谓【一有有字】劳矣沈浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文【赵作徳】可谓闳其中而肆其外矣少始知学勇于敢为长通于方左右其【一作且一作具】宜先生之于为【一无为字】人可谓成矣然而【转】公不见信于人私不见助于友跋前防后动辄得咎暂为御史【下字不苟】遂【一作逐】窜南夷三年博士冗不见治【平声旧史三年博士作三为博士按公贞元壬午授四门博士元和丙戌为国子博士丁亥分教东都生壬辰自职方员外郎为国子博士凡四为博士矣此先言暂为御史继言三为博士拜御史在癸未嵗自丙戌后三歴此官也若云三年则自元年夏赴召至四年春尚为博士首尾已四年矣玉川子有常州孟谏议座上闻韩员外贬国子五首云国学大频频谓此也】命与仇谋取败几时冬暖而儿号寒年登而妻啼饥头童齿豁竟死何禆不知虑此而反教人为先生曰吁【设为之对】子来前夫大木为杗【音盲尔雅杗廇谓之梁屋大梁也】细木为桷欂栌【音博芦】侏儒椳【音隈户枢】闑【鱼列切门闭尔雅在地谓之臬住即门橜也】扂【徒防切广韵闭门也又音琰声类扊又作扂关牡也】楔【音屑尔雅注门两傍木】各得其宜【一作施】以成室屋者匠氏之功也玉札丹砂赤箭青芝牛溲马勃败鼔之皮俱收并蓄待用无遗者医师之良也登【月日】选公杂进巧拙纡余为妍卓荦【一作荦荦】为杰校短量长惟器是适者宰相之方也【归之宰相】昔者孟轲好辩孔道以明【以孟荀相形】辙环天下卒老于行荀卿守正【一作宗王】大论【一作伦】以兴逃谗于楚废死兰陵【史荀卿嫉浊世之政亡国乱君相属鄙儒小拘如庄周等又滑稽乱俗于是推儒墨道徳之行事兴懐序列着数万言而卒因葬兰陵】是二儒者吐辞为经举足为法絶类离伦优入圣域其遇于世何如也【含不尽之意】今先生学虽勤而不繇其统言虽多而不要【平声】其中文虽竒而不济于用行虽修而不显于众犹且月费俸钱嵗靡【平声】廪粟【比之孟荀自谓是矣】子不知耕妇不知织乘马从徒安坐而食踵常途之役役【一作促促】窥陈编以盗窃然而圣主不加诛宰臣不见斥兹非【一作非其】幸欤动而得谤名亦随之投闲置散乃分之宜若夫商财贿之有亡计班资之崇庳【音卑】忘量已【一作已量】之所称【去声】指前人之瑕疵是所谓诘匠氏之不以杙【音弋庄子求狙猴之杙者斩之注杙橜】为楹而訾医师以昌阳引年欲进其狶苓也【应前医师匠氏之句　楚人呼猪为狶狶苓乃猪苓也昌阳昌蒲以一寸九节乆服延年】
　　择言解【昌黎】
　　火泄于密而为用且大能不违于道可燔可炙可镕可甄以利乎生物及其放而不禁反为灾矣水发于深而为用且逺能不违于道可浮可载可饮可灌以济乎生物及其导而不防反为患矣言起于微而为用且博能不违于道可化可令可告可训以推于生物及其纵而不慎反为祸矣火既我灾有水而伏其焰能使不陷于灰烬矣水既我患有土而遏其流能使不仆于波涛矣言既我祸即无以掩其辞能不罹其失者亦鲜矣所以知理者又焉得不择其言欤其为慎而甚于水火
　　通解【昌黎】
　　今之人以一善为行而耻为之慕达节而称夫通才者多矣然而脂韦汨没以至于老死者相继亦未见他人之称其岂非害教贼名之术欤且五常之教与天地皆生然而天下之人不得其师终不能自知而行之矣故尧之前千万年天下之人促促然不知其譲之为美也于是许由哀天下之愚且以争为能乃脱屣其九州髙揖而辞尧由是后之人竦然而言曰虽天下犹有薄而不售者况其小者焉【一作乎下同】故让之教行于天下许由之为师也自桀之前千万年天下之人循循然不知忠之易其死也故龙逢哀天下之不仁覩君父百姓入水火而不救于是进尽其言退就其割烹故后之臣竦然而言曰虽万死犹有忠而不惧者况其小者焉故其忠之教行于天下由龙逢之为师也自周【一作殷】之前千万年浑浑然不知义之可以换其生也故伯夷哀天下之偷且以彊则伏食其葛薇逃山而死于是后之人竦然而言曰虽饿死犹有彊【一作死又作义】而不惧者况其小者焉故义之教行于天下由伯夷之为师也是三人俱以一身立教而为师于【一有百字】千万年间其身亡而其教存于扶持天地而功亦厚矣向令三师耻独行慕通达则尧之日必曰得位而济道安用让为夏之日必曰长进而否退安用死为周之日必曰和光而同尘安用饿为若然者天下之人促促然而争循循然而佞浑浑然而偷其何惧而不为哉是则三师生于今必谓偏而不通者矣其可不谓之大贤人哉呜呼今之人其慕通达之为弊也且古圣人言通者盖百行众艺备于身通而行之者也今恒人之言通者盖百行众艺阙于身而求合者也是则古之人言通者通于道义今之人言通者通于私曲其亦异矣将欲齐之者其由矜【一作不由】粪丸而拟质隋珠者乎且令今父兄教其子弟者曰尔当通于行如仲尼虽愚者亦知其不能耶曰尔尚力一行如古之贤虽中人亦希其能矣岂不由圣可慕而不可齐邪贤可及而可齐也今之人行未能及乎贤而欲齐乎圣者亦见其病矣夫古人之进修或几乎圣人今之人行不出乎中人而耻乎力一行为独行且曰我周通同如圣人彼其欺心耶吾不知矣彼其欺人而贼名耶吾不知矣余惧其説之将深为通解
　　文之章解【韦筹】
　　垂日月所以为天也光盛而形物于地备礼乐所以成人也言成而着训于简非是而光者烛龙爟火亦光矣非是而言者狂童诐子亦言矣故定曰天文曰人文自文之于地之于简者章也然而文在帝则简在史是以尧文思章于典舜文明亦章于典文王性尧舜之文也文治于西伯章于诗易仲尼性尧舜文王之文而弗帝弗伯也盛章于礼乐经记回性仲尼之文也文不及章偃商学仲尼文而之于人也故乐章武城民而经章魏国君伋性其祖者也参以学而章于中庸轲性伋者也勤其道而章于七篇由偃至轲无有礼乐者乎是毕由人文而章者也未见不由而章者也人视影于地者仰而见爝火而不见日月必曰非天文之章也视辞章于简者乆而见狂滥而不见礼乐则不曰非人之文章也浸有不自文而章【诸国卿已降】易曰观乎人文以化成天下使章不自人文也天下孰观而孰化
　　仲尼不厯聘解【盛均】
　　学者多称仲尼歴聘不遇吾谓仲尼观礼行道不歴聘不遇吾谓仲尼观礼也夫二国交驩曰聘以臣使于君亦曰聘男输财于女国驾帛于士皆曰聘故无财与无君国之命不曰聘也当徳蚀衰周道徂七国盖仲尼伤礼乐不起是以学韶于齐求师于周将欲铸义以镜国张仁以罗俗使明笥为宗资也且去鲁适卫盖辞在于仕矣自宋之郑殆非臣矣絶粮于陈蔡亦无财矣官至司冦果不为士安谓聘哉吾闻夫子观夏道则之杞观殷道则之宋较是而言虽他国可知也安谓歴聘哉
　　工器解【程晏】
　　匠刀者不必自用割匠弓者不必自用射善为器而已善割者不必善匠刀善射者不必善匠弓善用人之器而已庖丁岂自鍜而后操之耶由基岂自斵而后射之耶然则匠刀者不嫉庖丁之解匠弓者不嫉由基之中业已之为器而惧刃之不利之不劲也我器既利既劲称彼之用是器得其所又何嫉哉萧张为汉之器既利既劲矣不嫉汉祖之能刃我而解羽我而中羽天下是业已之为器也反是者所谓已匠刀不欲人之善割已匠弓不欲人之善射然则器安适乎范増之器也既利既劲矣鸿门之言不用羽非善割善射者终不能用其器也是器岂嫉人也哉痛器之失其所也是言也不足为儒者道用警乎贪民嫉上之臣也
　　人旱解【盛均】
　　涒滩嵗越垠旷旱塞诸阳迁市不雨祈山川庶神又不雨觞土龙舞巫觋愈不雨或言邦有术人能捕退龙而噪之昔嵗尝然农剩其泽及召术人至而旱色如故太守怒亟命擒之术人遁去矣其遗囊有书一幅目曰人旱旱有三曰天旱国旱人旱曷为天旱蹇阳肆凶下土祗慎虽六七嵗黎人不饥曷为国旱君道炽灾徳涸仁枯贪风暴气蒸为时疠曷为人旱邦燬其政吏贼其行千里人心燥不为隂夫天旱求诸仁仁洽而时丰国旱求诸德德润而泽流人旱求诸政政清而俗阜今货游于上利黩于下百姓焦愁结成狠暑所谓人旱者也邦守不清其政而逮龙货雨是犹乘撵适海豢羊望翼于何可冀乎太守得书増怒是嵗自正月不雨至于五月明年殍死者数千人而太守亦以财祸














　　古文集成巻六十五
　　钦定四库全书
　　古文集成巻六十六　　　宋　王霆震　编前壬集五
　　辩
　　桐叶封弟辩【栁子厚】
　　説苑君道篇【成王与唐叔虞燕居剪梧桐叶以为珪而授唐叔虞曰余以此封汝唐叔虞喜以告周公周公以请曰天子封虞耶成王曰余与虞一戏耳周公对曰天子无戏言言则史书之工诵之士称之于是遂封唐叔虞于晋周公旦可谓善説矣】
　　东莱批【此一篇文字一段好如一段大抵做文字须留好意思在后令人读一段好一段】
　　全篇东莱批注
　　古之传者有言成王以桐叶与小弱弟戯曰以封汝周公入贺王曰戯也周公曰天子不可戯乃封小弱弟于唐【此一段只是叙事】吾意不然【难】王之弟当封邪【开二段説】周公宜以时言于王不待其戯而贺以成之也不当封耶周公乃成其不中之戯以地以人与小弱者为之主其得为圣乎且周公以王之言不可苟焉而已【又难】必从而成之也设有不幸王以桐叶戯妇寺亦将举而从之乎凡王者之德在行之何若【自设有不幸止何若难得倒处大抵难文字须难得倒譬如争讼须争得倒】设未得其当虽十易之不为病【前既难倒须説正理此防句却是正理】要于其当不可使易也而况以其戯乎若戯而必行之是周公教王遂过也【破得好】吾意周公辅成王宜以道从容优乐要归之大中而已必不逢其失而为之辞又不当束缚之驰骤之【意思好】使若牛马然急则败矣【警防】且家人父子尚不能以此自克况号为君臣者耶是直小丈夫者之事非周公所宜用故不可信或曰封唐叔史佚成之【结束委蛇曲折有不尽意不指定史佚又设一难在此○史晋世家成王与叔虞戯削桐叶为珪以与叔虞曰以此封君史佚因请择日立叔虞成王曰吾与之戯耳史佚曰天子无戯言言则史书之礼书之乐歌之于是封叔虞于唐】
　　讳辨【韩昌黎】
