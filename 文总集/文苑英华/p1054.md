<!-- { "loadSidebar": true } -->
　　怀崧楼记一首　　　　朝阳楼记一首
　　望雪楼记一首
　　阁下
　　茅阁记一首　　　　　新修滕王阁记一首重修滕王阁记一首
　　楼下
　　新修夏邑县城门楼记　　　孙公辅
　　昔左丘明书梁亡嫌其亟城而至沟宫也书莒溃责其恃陋而不重闭也然则惩恶劝善之义信可不遗于后代矣方今生人震越虓虎啖嚼凡为侯大夫者孰得不鉴于梁而悼于莒哉夏邑县城楼图经即西汉栗乡侯之故墟阇闉陂陊不可以禁滛佚台观崩弛不可以示轨仪讯诸乡人云此地有隠慝焉纵其神奸栗若大忌故前后令长皆昵于神而废礼也去年夏圣人戒师于东方宣武军守臣刘公虑以军兴势危赋重人困易置官属纪纲事法遂假参佐范阳卢士宣字伯通为兹邑长伯通勤劳于民旋即真命以朱服示王命也怆夫先贤虽立谯门谯门必能将将虽作尔墉尔墉必能言言繇是正其小以及先王宫隅之制饰其俭用倅诸侯台门之尊百工告利多福纷萃则向时妖异之说无复徴据神不神矣君何神耶茍无馨香曷肯变化是故直拔埃譬一贤之挺生介然坚彊同五福之寿考端穆大壮发扬斯干用而不和【一作知】我则为植其经费也自柿【一作度】材至捽土【一作卒土】不碍疋夫之膏泽必因庶役之余羡其博施也自贺燕至翔鶤尚贻终世之咸若宁止吾属之遐览然后命阍人以守之揭灵鼍以鼔之嵗时则悬法于其前灾眚则禜祭于其下御大冦则未足抑小戎而有余且周文缓而灵台成汉文约而露台舍惟彼喆王睿后犹惧若此况人臣乎訚訚伯通可谓知礼至如板筑之气势磨砻之固防涂塈之滑泽采章之藻丽则存诸咏歌非纪体所载时公辅馆于伯通之署愿记其善敢私于人乎
　　黄鹤楼记　　　　　　　　阎伯里【石本作埕】
　　州城西南隅有黄鹤楼者图经云费祎登僊尝驾黄鹤返憇于此遂以名楼事列神仙之传迹存述异之志观其耸构巍峩髙标巃嵸上倚河汉下临江流重檐翼舘四闼霞敞坐窥井邑俯拍云烟亦荆吴形胜之最也何必赖乡九柱东阳八咏乃可赏观时物防集灵僊者哉刺史兼侍御史淮西租庸使鄂岳沔等州都团练使河南穆公名宁下车而乱绳皆理发号而庶政其凝或逶迤退公或登车【石本作】送逺游必于是极长川之浩浩见众山之累累王室载懐思仲宣之能赋僊踪可揖嘉叔伟之芳尘乃喟然曰黄鹤来时【石本作时来】歌城郭之并是浮云一去惜人世【石本作代】之俱非有命抽毫纪兹贞石时皇唐永泰元年嵗次【石本无次字】大荒落月孟夏日庚寅也
　　五福楼记　　　　　　　　符　载
　　人之气刚而直灵而无方欲其全【一作王】也唯其所养故处卑陋则疴恙惨怛而邪僻淫戾生焉居髙明则遐矌博大而和平康乐生焉其或将移志气张耳目耸形体使百祥九德沛然洋溢台观不作孰为起予是以我尚书刘公有丽谯之制建嘉名者其有旨乎曰太一五福游乎神宫之三年也先是兹楼北向之防也穹崇敞实惟古制公之家毎断大事行大宴威仪四设必在于是缙绅笾豆陈乎上麾幢钟鼓罗乎下虽庭阶灿烂诚则伟矣而直视南墉云物悠然苍茫雉堞若生逺思以聪明干材智以光华照城壁百堵之上忽生飞楼连甍沓拱攒倚碧空离坎之地新陈对列相与饶借赫然公府自下而望之也若鳌山冠云蜃气横天霓裳鹤驾缥缈髣髴及其登也居颢气之中坐青霞之侧惝怳自顾谓生羽翼二江东注万井如画耳闻天语目视鸟背雪山嵚岑山与云齐风从中来肌骨凄凄于戏胜不终屈必有伸也天作蜀国殆万余祀前人厥陋我能补之恢贤豪之轨躅成藩阃之雄观其英特也公涯岸气业杰出无侣成用迅宻防乎化机尝以至公笃信佐故太尉之幕二十年矣賔主神交中无猜肠薨落之际以柄授手居无几今天子双旌千乗而褒宠之熊罴井络实为天府号令政化风行雷动自缨弁至于椎髻鲐背至于稚齿莫不冠帯其法制饮食其恩信曽未周岁炎炎休声然后结构之兴出我余力况其新栋宇重威容也陈享宴均慈惠也肆观览省风俗也采讴谣禆政教也岂止穷欢娱供视聼临江迟客当宵待月而已哉有部从事符载扬盛迹刻贞石镇梁益使百世君子知五福之巍巍也
　　朝阳楼记　　　　　　　　皇甫湜
　　岭南属州以百数韶州为大其地髙其气清南北之所同朝贡之所途先时此州无政有闻土秽水烦人创吏侵田畆莠而不垦城郭牢【一作字】而不实时惟李君奉【集作俸】诏而来一年粗洽二年称理三年大成顾郡之城既狭而专门墙枳扄庭除湫底秋之澍雨沉气乃上暑之燂烁清风不下人慢吏防无严诸侯于是掠旁入之利乘可为之时端景相势凝土度木经营未几兴就嶷然登闳丰崇髙明朗融耽耽尽饰沉沉生白改【集作若】积隂于多阳散温沴为祥风宫庭若虚炎天如【集作若】秋兹焉观游其政优优宻亲严容【一作客】嘉肴防酒兹焉宴喜其乐亹亹【一作□□】朱【一作成】衡旅楹君子攸宁飞撜云基君子攸隮乃及月春乃择清辰【一作辰清】宴豆旣陈賔僚有客肃肃累累讫升【集作声】以止天地若开江山如新原隰成文云霞相陵荡逺目【集作日】于天涯丛一境于阶端四座洗然若夜行之晔于光烦疴【一作婴烦】之脱于身毕夕皆下【一作而下仍有皆字】熙熙满足以其直城之东目为朝阳诗云凤凰鸣矣于彼朝阳前代之良二千石若东莱頴川是鸟咸集兹楼可以树修竹列髙梧矣佥以君朝之望也而出刺是州不已屈以事髙不心望以卑逺夙夜【一作莅】其官声绩用明羽仪之拜日月以数嗣而屋【集作居】者致逺清【集作请】标畴克于将来
　　怀崧楼记　　　　　　　　李徳裕
　　怀崧思解组也元和庚子岁余获在内庭常僚九人丞弼者五而十数【二字集作数十】年间零落将尽今所存者惟余与【集无此二字】三川守李公而已【已殁者西川杜公武昌元公中书韦公镇海路公吏部沈公在丞庾公舍人李公】暨太和己丑岁复接旧老闻【集无闻字】同升台阶或才叹止兴已协白鸡之梦未闻税驾遽有黄犬之悲则【集无则字】向之荣华可以凄怆况余忧伤所侵疲薾多病当惊北叟之伏【集作福】岂忘东山之归此地旧施【集作隠】曲轩旁隠【集作旁隠】壀堄竹树隂合檐楹昼昬喧雀所依凉飚罕至余尽去危堞敞为虚楼剪榛木而始见前山除宻篠而近对佳【集作嘉】树【防前旧有太辛夷树亦为草木所蔽】延清辉于月幌【集作观】留美景于寒薨【集作荣】晨憇宵游皆有殊意【集作致】周视原野永怀崧峰肇此佳名且符夙尚尽庾公不浅之意写仲宣极望之心贻于后贤斯乃无愧丙寅岁丙申月庚辰日【集无此三字】银青光禄大夫守滁州刺史李德裕记
　　望雪楼记　　　　　　　　邓　衮
　　上缵位年京兆公繇亚荆牧彭搜鲠治蠧化者耘而革之不易节而政成旣而府署亭台之弊壊者咸理新之明年秋作望雪楼讫功俾进士邓衮铭之围蜀之鄙截如巨砥厥郡维彭北西天屏危碧峭青戛霄磨冥鲸跳虬奔限蛮隔畨上排雪峰延叠万重鹤甃瑶骈【一作骈非】月积绡鲜振古不泐四节一色皎皎披飘寒锢隂胶光涵二水冷射千里往哲所嘉名之玉垒公来未朞毕完瘵凋乃于崇墉作为丽谯长材羡工不伐不徭趾故规新不僭不骄经之浃辰翚飞迢迢三伏赫曦九野如烧斯焉一登神涤烦销他日征黄羊碑郡棠下客贡铭永播德芳先是王仆射潜萧桂州祐继守斯郡二公陶奇撰幽不乏心匠于西湖台岛花竹列植布置防不宛妙维雪山彭之殊观独莫经意岂非天待我公作赏迹乎昔西汉进儒术臣多贞方魏晋扇虚吏乎【一作采】风流孰若公精六籍练众务蕴张赵之干敏兼王谢之清雅辨辞盈庭奋毫电飞具牍百幅歴眸氷什前可以折穆之之角近可以挫戴胄之鋭则不止有逸暇览眺盖雄节大斾师长列侯方钧平衡粛和神人廹期矣衮不佞镵公奇绩觊识士和【一作事和】望雪不取于澄心莹目将以思洁白登楼不取于栉清氷旷在防上睨下察人之利病亦敷政之嘉术也大和元年九月记
　　阁上
　　茅阁记　　　　　　　　　元　结
　　已巳中平昌孟公镇湖南将二岁矣以威惠理戎旅以简易肃州县刑政之下则无挠人故居【一作君】方多闲时与宾客尝欲因髙引望以抒逺怀偶爱古木数株垂【集作重】覆城下【一作上】遂作茅阁防其清隂长风寥寥入我轩楹扇和爽气满于阁中世传衡阳暑湿郁蒸休息于此何为不然今天下之人正苦大热谁似茅阁隂而庥之于戏贤人君子为苍生之庥防不如是耶诸公咏歌以长【一作美】之俾茅阁之什得系嗣于风雅者矣
　　新修榺王阁记　　　　　　韩　愈
　　愈少时则【蜀本作尝】闻江南多临观【文粹一作登临】之美而滕王阁独为第一有瑰伟絶特【閤本作时】之称及得三王所谓序赋记等【王勃作游阁序王绪作赋今中丞王公为从事作修阁记并题在阁也】壮其文辞益欲徃一观而读之以忘吾忧系官于朝愿莫之遂十四年以言事斥守揭【集作潮】阳便道取疾以至海上又不得过南昌而观所谓滕王阁者其冬以天子进大号加恩区内移刺袁州袁【集无袁字】于南昌为属邑私喜幸自语以为当得躬诣大府受约束于下执事【集作文粹有及其无事且还傥得一至其处十二字】窃寄目赏适所愿焉【方崧乡韩文举正云文苑如此集本文粹作窃寄目偿所愿焉】至州之七月诏以中书舍人太原王公为御史中丞观察江南西道洪江饶防吉信抚袁悉属治所八州之人前所不便【集本文粹有及所愿三字】欲而不得者公至之日皆罢行之大者驿闻小者立变春施【集作生】秋杀阳开隂闭令修于庭户数月【文粹作日】之间而人自得于湖山千里之外吾虽欲出意见论利害聴命于幕下而吾州乃无一事可假而行者又安得舍己所事以勤馆人则滕王阁又无因而至焉其岁九月人吏浃和公与监军使燕于此阁文武宾士皆与在席酒半【集本文粹作席酒】合辞言曰此屋不修且坏前公为从事此邦适理【集本文粹作治】新之公所为文实书在壁今三十年而公来为邦伯适及期月公又来燕于此公乌【文粹作乎】得无情哉公应曰诺于是栋楹梁桷板槛之腐黒挠折者【文粹有易新之三字】盖瓦级甎之破【文粹作故】缺者赤白之漫漶不鲜【集注一作至】者治之则已无侈前人无废后观工既讫功公以众饮而【集本文粹有赏焉二字】以书命愈曰子其为我记之愈既以未得造观为叹窃喜载名其上词列三王之次有荣耀【集有者字】焉乃不辞而承【文粹】公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记
　　重修滕王阁记　　　　　　韦　慤
