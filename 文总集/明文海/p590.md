<!-- { "loadSidebar": true } -->
　　蒲之南计十里许有蘧伯玉冢冢前有祠人谓之蘧公祠云祠有像有廊庑春秋有犯盖其来也旧矣而摧挫于风雨剥落于鸟防久之祠像倾圮廊庑荒废靡芜盈堦苔榛被径牧人樵竖时或跳啸其间靡知所以惮礼之而搢绅学士则咸用慨叹焉而苦于勿能葺之也某年属某丞于蒲往谒其祠而因以过余因谓余曰兹祠乃卫之所谓贤人君子者也可荒秽不饬如此哉吾苐为君脩之于是廼捐俸廼计工廼抡材廼具揷畚躬往督之自某时及某时仅越某时而祠像之倾圮者整廊庑之荒废者饬蘼芜剪苔榛辟风雨除鸟鼠去嵬如奕如而牧人樵竖无不望之而惊且走者祠于是乎改观矣凡既备君又作室其隅扁曰习静乃复招余而问曰君子祠其人则当知其行事之迹顾伯玉之迹吾之所未解者有三事焉是必有意义存其间而不可以逺近测者也子卫人也必详之矣盍为我觧之夫以伯玉之在卫职列大夫不为不崇而卫之国事宜未可脱然不加意也然方孙林父之逐君逆节之萌也及喜以父命复欲返之者招乱之道也而伯玉俱未见其固止之皆从近闗而出食禄于人者可如此乎余应之曰卫之有孙如鲁之有三家齐之有崔杼权有所归也凌逼之势其所由来非一日也大夫恶得而止之也而其俱由近闗而出者逺害之道正孔子之所谓无道巻而懐之之谓也曰伯玉之贤史防尝荐之矣虽以南子妇人犹知之然一无所见其施为而无裨于卫之存亡何也曰知之而弗用也知之而弗用虽孔子且无如鲁何矣矧伯玉乎曰若然则伯玉竟无功于卫矣乃食卫之报于今者何也曰玉在山珠在渊虽未剖而见用而石润泽媚当自莫掩故伯玉在卫虽终于不试而卫有伯玉足为卫重善乎季札之言曰卫有君子未足患也兹可以观伯玉之大有功于卫矣曰荐贤为国者大夫之责也伯玉固身其责者也然孔子以大圣人之徳而问陈于卫絶粮于陈岂伯玉之未有所荐欤抑荐之而有所不行欤然以子晳濮上之遇而激于托色托言之数语即能引伍胥蚠黄之奔走以悟楚子俾之立返子晳委以政柄则其荐又何行于楚也曰伯玉之于孔子恶得而不荐之顾其説有行有不行者此楚之所以成伯而卫之所以奚而不防也于伯玉奚尤哉于是某君揖余而言曰君果详于伯玉哉吾今而后知所以学为伯玉也因命余纪其事而并述其问答之辞如左
　　城隍庙石栏记【张治道】
　　嘉靖乙酉城隍庙修前后殿及两庑并石栏成本庙都纪党明理暨住持党宗源道士张宗良軰以余尝习举业于此而明理宗源又与余有方外之交走余为记且以启后之继而欲有所増修之如今日者余曰兹功亦大矣财力将焉出而考若此其急也明理曰殿庑取常储之积而为之石栏乃乡民张锦軰捐财而助成者也余即以此而呼锦曰有是哉余尝观城中祀典应祀之神及他非祀典之神而能祸福人者非一庙人之尊崇敬信而弗敢有二焉者无过城隍庙焉重捐以备储厚施以济费岂非神之威力在人能察善恶而人之尊崇者若将有黙运于其间而奔走敬信之不暇是故有由然矣近观庙制虽日侈而人之尊仰敬信殆不如昔日之诚捐财济费之人日趋于啬且薄殆不如昔日之厚岂非以神之威灵日冺而祸福日差耶故今灾沴频见司民事者惟身家是图过绳以残其生疴法以掠其所有其余奸盗化乱之人败伦干义之徒増见迭出而神之灾害殃咎畧不少施其威灵若此是故宜民之狎且慢而昔日之敬信厚施者弗闻焉锦曰不然神之灵不灵由于人之敬不敬人之敬不敬系于心之诚不诚不诚而弗灵者有矣未有诚而弗灵者也故曰敬神而逺之又曰洋洋乎如在其上如在其左右锦一细民也尝有所祷于神必斋戒择日沐浴悔过而后进谒则神之祸福休咎虽毫髪而应咎如响况非锦而有爵位司民事者茍能洁巳以彰闻端行以养誉则水旱灾沴将无求而不获无欲而不答祸福昭格乌有所谓差忒者耶百姓之崇敬乌有所谓日入于薄且啬者耶石栏费银若干皆锦与弟镗暨咸寜高鼐所出又何有官法逼之而然耶余曰然神之不灵当责诸今日之司民事者而己今以明理之请意遂及此其兴功之嵗月木石之多寡与乡民之姓名易具诸石隂
　　原鲁先生祠堂记【瞿景淳】
　　原鲁先生者苏之昆山人也先生生元末天下兵起学士大夫争窜山泽亡弃故业先生独抱坟籍隠居海上诵读不辍学者称为原鲁先生治中先生所居乡分太仓故祀太仓州学迨先生四世孙封给谏海隠公徙长洲复立专祠于郡城故复迎先生主妥新祠扁曰濓洛遗儒云太史氏曰余尝观古今人物虽公卿侍从以功业著者亦相望于世而儒之醇者则旷世不数见岂非儒之难其人哉孔孟之后数千年而得周子河洛二程复羽翼之斯道始明説者谓有以接孟氏之传迄今复数百年接濓洛之传者考亭朱子之外不多见道在人心不容终亡元末乃得原鲁先生余窃有感焉方高皇帝膺大宝一新文命招选儒硕共定朝章先生尝一至京师访所延儒生复遯迹海濵不应有司贡举尝闻之故老先生读书必正冠服终日端坐更寒暑无惰容所凴几两肱迹入木寸许其观经史多所笺释不泥成説今所著述不可复见盖散逸多矣嘉靖初年诏録所在野史有司从故老言乃举祀州学后郡守金公城复斥吴县卧佛寺东隙地建专祠盖以风励来学且使先生子孙家吴城者得便瞻谒云给谏君考论世徳毎恨于文籍之无征然先生去今余二百年故老称笃学好礼者犹必曰原鲁先生则先生之所养可想也余尝病汉初去古未逺先王之教犹未息汉之儒者乃仅得张良叔孙通其人岂秦人坑焚之后世果无真儒抑有之而深蔵不出焉言论风旨不概闻于后也乃今以原鲁先生推之世固有黙防道眞不求人知者矣先生殆其一也谓朱子之后濓洛之学不传是斯道有灭息之时而重诬吾人也可乎哉今给諌君复讲学不怠顾多君子斯道重有赖矣先生讳愚封给諌海隠公讳启明海隠公惇厚博雅亦祀郡学今祔先生祠给谏君名存仁堂成于某年月日行吴县给帖蠲差者督粮叅政余姚翁公大立云
　　文山先生画像记【罗洪先】
　　吾于人有愿见而不可得有欲避而不但己斯二者生于吾心咸莫知所自来谓非天与吾者耶方其愿见而不得也不特闻其容貌足以想其为人幸得至其郷井覩其手迹之余亦将歆嘅悲喜有如相接平生矣又况为乡之先哲心所甚慕而【阙】　者一旦得其容貌之似其于心何如哉余生文山先生之乡相后二百余年访其居已为故墟父老相传有寄陈赤岸帖摹本与墨书絶类捧读不能释手尝夜梦先生投刺往来窃以自竒毎道经螺山祠辄登堂四拜虽衣冠塑像未知与生存肖否然低徊其下恨执鞭门下无从也嘉靖癸夘冬泰和王生有训持先生画像来布巾素衣丰神朗逸如史所称烱目丰下若或见之呜呼岂非大幸哉方先生少时豪宕雄放彼固一时也多事以来自奉贬损虽流离困顿不改故常有道者然与今观其容貌与其所服将致政之日缓步田野与将空坑之后混迹行旅与将脱顺州之厄而北渡失眞州之援而东奔与抑被执海上悲歌慷慨从容市中问南向与呜呼均是人也丹渥魁杰者何限使人慕而愿见见而足以盛者有几而在吾之乡得遂愿见者独先生耳古人有言死而不亡呜呼是岂容貌之谓哉人之惜身固惟恐其亡也然而不知惜此何也有训以其先人尝寳是像求之十余年而后得方问学于余求所以自立者故于其别敬记以归之
　　峡江练公祠记【罗洪先】
　　余往读金川玉屑集不胜慨慕练公之为然未详其生何地也嘉靖癸丑登玉笋九僊台道经废穴土人告以练氏先垅徘徊久之不遽信巳而入永兴禅刹老僧自述坐累往往以练氏没田言且曰由此南上三里许濒江有地曰三洲即其故居又南一舍至玉峡峡分为县公实今峡人也闻之戄然乃令前至则荒烟衰草中门堂堦垣遗迹隠隠阶右数冢则赦归之人姓名犹可厯指遂与赵生子良不觉恸哭流涕近隣黄氏长防聚观者亦皆相向洒泣因道其家世甚悉练本淦东东山人至伯尚迁三洲是生公比及第复居淦城洪熈改元赦其家尽复故业于是东山三洲仍归练而以城居畀陈壻诸黄所言如此练故与黎黄刘三氏着闻黄隣练且世婣受祸独惨其土疆犬牙相入不怨厉已乃洒泣吐所未闻呜呼此岂有所利而为之乎始钱守琦因峡请祠公鳯凰山巓淦之人士哗曰公淦人也何与于峡至为书诟詈之峡不为变当是时故老凋防惜未有以三洲告者三洲淦则淦祀峡则峡祀淦与峡皆公故乡何择焉陈乔名系庐陵临有俎豆六一产于吉水庙食恩江神不可度知其在彼乎在此乎祭于庙绎于祊两地交至自古巳然淦人乂何疑于峡也余独念淦之争者譬之家寳他攘是惧以公在淦则淦重也峡之争者譬之宗庙执事为荣以公在峡则峡重也夫能为淦与峡重者止一死耳夫人孰无死公独以死重淦与峡何哉忠于所事知其不得不然而又能即其心之所安故也故知公不得不死之心则知淦与峡不得不祀之心推今日不得不祀之心可以几前日不得不死之心此不得不死与不得不祀之心公不能要之淦与峡之人淦与峡之人亦不能私于公峡之争也淦固有言矣不谓吾可以巳也而必祀之其心盖曰彼在淦者何与于我哉虽防诟詈无避也公之难也人固有辞矣不谓吾可以已也而必死之其心盖曰彼在人者何与于我哉虽戮妻孥无避也夫是谓之自靖自靖焉者自尽其心而后能安也夫仁人心也尽乎心则求仁得仁此夷齐所以见贤于夫子也夷齐饿而商不亡百世以下闻者莫不兴起宜峡在所必争矣呜呼淦之祀公得所重矣独不思吾身亦有当重者乎峡之祀公得所安矣独不思吾心犹有当安者乎夫心之不得不然不独临难有之自言动食息以至纲常伦理日与吾遇者不知凡几而未能有即所安如峡之争祀者亦又何哉即使安之亦倐忽转移之间耳岂足比于公之一死也哉不是之辨而徒慨慕于公以为重其亦末矣钱之祠曰自靖故事惮登陟率请主祀之行署通判何公坚行县病其非礼始议改迁而知县王君陈防濮君桂相继成之濮移置山腹制颇湫隘何复捐俸辟其麓并仓址与故刹地广之下为求仁书院峻磴纡径直聨之祠朗豁深祀有常度乃亭其巅曰高山仰止延眺其上三洲烟草尽入指顾呜呼公无身与家矣岂计夫人之祀与祀之去三洲逺与近哉然近三洲不之祀固益无以慰峡人之心也因记其役备论之告后之慨慕于公者
　　修天妃宫记【王慎中】
