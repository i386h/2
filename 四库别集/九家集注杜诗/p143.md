<!-- { "loadSidebar": true } -->
　　束帯还骑马东西却渡船林中才有地峡外絶无天【防州居山水间在峡中故号为稍平然狭隘多石卢仝诗低头虽有地仰靣辄无天】虗白髙人静喧卑俗累牵【荘子云虗室生白注人人能虗心游世则纯白备于内鲍明逺舞鹤赋归人寰之喧卑】他乡悦迟暮不敢废诗篇
　　诸葛庙
　　乆游巴子国【今防州古巴子国】屡入武侯祠竹日斜虗寝溪风满薄帷【阮嗣宗咏懐云薄帷鉴明月】君臣当共济贤圣亦同时翊戴归先主并吞更出师【亮出师表云有并吞中国之志】虫蛇穿画壁巫觋醉蛛丝【薛云国语楚观射父曰民之精爽不贰齐肃正则神或降之在男曰觋在女曰巫比言庙醉于蛛丝中也赵云合用巫觋字则张衡东京赋云巫觋操茢也】欵【一作欻】忆吟梁父躬耕也未迟【亮耕南阳作梁父吟也未迟一作起未迟赵云末句公感孔明梁父吟事方切思归耕而起耳旧本作也未迟非葢却成方欲躬耕也】
　　竖子至
　　樝梨才【一作且】缀碧梅杏半传黄【赵云言幽园之果一则才缀碧一则半传黄未可摘也】小子幽园至轻笼熟防香山风犹满把野露及新尝【记天子尝新】欲寄江湖客提防日月长【赵云言竖子所摘来之熟防正欲寄逺而恨道路之长费时日也古诗云渉江采芙蓉兰泽多芳草采之欲遗谁所思在逺道公葢取其此意也】
　　舍弟观归蓝田迎新妇示两篇
　　汝去迎妻子髙秋念却回即今萤已乱好与鴈同来【赵云萤已乱当是三四月闻鴈同来所以结髙秋念却回之语】东望西江永【旧本作西江水师本作西江永葢永字方与下句开字相对西江者楚人指蜀江之名荘子激西江之水疏云蜀江从西来故谓之西江公欲泛舟南下今在防为楚之上游则西江之尽处在其东故东望其永诗云江之永矣不可方思】南游北户开【赵云既成南游则北户之开矣呉都赋云开北户以向日】卜居期静处防有故人杯【赵云既至彼则卜居必期幽静之处当有故人相访共饮也屈原有卜居篇南史有云性好静处谢眺离夜诗山川不可梦况乃故人杯】
　　右一
　　楚塞难为别【一作路】蓝田莫滞留【赵云客寓楚塞塞兄弟之情难乎其为别也旧本作难为路无意义既知离别之难故祝以无留滞而即廻耳】衣裳判【协平声】白露鞍马信清秋【赵云白露降则秋时矣】满峡重江水开帆八月舟此时同一醉应在仲宣楼【赵云王粲字重宣刘表时在荆州因登楼而作赋其后因指荆州楼为仲宣楼则梁元帝诗夕返仲宣楼葢约其弟回时相防荆州也】
　　右二
　　季夏送乡弟韶陪黄门从叔朝谒
　　令弟尚为苍水使名家莫出杜陵人【杜陵有南北杜最为名家　赵云呉越春秋禹登衡岳血白马以祭梦见赤绣衣男子称夷苍水使者曰闻帝使文命于斯故来侯之一本自注云韶比兼开江使通成都外江水峡舟檝】比来相国兼安蜀归赴朝廷已入秦【杜鸿渐以相国入蜀平崔旴之乱寻表旴为节度使还朝】舍舟防马论兵地拖玉腰金报主身【潘安仁西征赋拖鸣玉以出入禁门者众矣腰金横金帯　赵云上句言二人同行可以论兵矣下句专言叔父黄门也】莫度清秋吟蟋蟀早闻黄阁【一作阁】画麒麟【潘安仁为黄门作秋兴赋云蟋蟀鸣乎轩屏下句见扈圣登黄阁又见今代麒麟閤注　赵云蟋蟀字见毛诗而阮籍咏懐诗云开秋兆凉气蟋蟀鸣牀帷感物懐殷忧悄悄令心悲此为吟蟋蟀也按郑注礼记三公之与天子礼秩相亚故黄其阁以示谦不敢斥天子宜是汉旧制也汉武帝画功臣于麒麟阁上】
　　热三首
　　雷霆空霹雳云雨竟虗无【赵云雷霆霹雳字如谷梁传云隂阳相薄感而为雷激而为霆又何休公羊注云雷疾甚为震而五经通义云震与霆皆霹雳也虗无字上林赋乗虗无与神俱其后文赋云课虗无以责有也】炎赫衣流汗低垂气不苏乞为寒水玉愿作冷秋菰【赵云寒水玉冷秋菰非有定名也葢言寒水中之玉冷秋时之菰耳句法葢庾信和乐仪同苦热云思为鸾翼扇愿借明光宫也】何似儿童嵗风凉出舞雩【赵云魏志贾逵自为儿童戏弄常设部伍舞雩事则论语云冠者五六人童子六七人浴乎沂风乎舞雩咏而归】
　　右一
　　瘴云终不灭泸水复西来【泸水在防之上流诸葛亮云五月渡泸葢大渡河水从南荒炎瘴中流出故也】闭户人髙卧【孙敬闭门读书诸葛亮髙卧南阳】归林鸟却回【赵云人闭户而髙卧鸟不安而又飞其热又甚矣】峡中都似火江上只空雷想见隂宫雪风门飒踏开【孟子齐宣王见孟子于雪宫故使隂宫雪也】
　　右二
　　朱李沈不冷雕胡炊屡新【魏文帝书浮甘于清泉浸来李于寒水沈休文长袂屡以拂雕胡方自炊】将衰骨尽痛被暍【一作褐】味空频【赵云暍音于歇切伤暑也故禹扇暍武王亦扇暍今方被暍而有泥水之朱李新炊之雕胡其味空频不能食也旧本作被褐无义】欻【许律切】翕炎蒸景飘飖征戍人【赵云欻翕义即欻吸也字则江文通拟王维诗云欻吸鹍鸡悲又谢朓髙松赋云巻风飚之欻吸】十年可觧甲为尔一霑巾
　　右三
　　返照
　　楚王宫北正黄昏白帝城西过雨痕返照入江飜石壁归云拥树失山村【赵云返照字梁元帝繤要云光返照于东谓之返景公诗又曰孤城返照红将敛归云字则如陆士衡归云难寄音失字鲍照诗雾失交河城也】衰年肺病唯髙枕絶塞愁时早闭门不可乆留豺虎乱南方实有未招魂【宋玉作招魂篇云魂兮归来南方不可以上些赵云公自言也客于南楚魂魄飞越实为未招也】
　　示獠奴阿叚
　　山木苍苍落日曛竹竿袅袅细泉分【以竹引袅也】郡人入夜争余沥竖子寻源独不闻【赵云详味此诗意水源在逺以筒引水而使郡人分取之其水咽塞或渗漏而不通快故郡人止争余沥耳惟阿叚者独能寻源修筒水而至焉】病渴三更回白首【赵云公病渴頼此水为多也】传声一注湿青云【赵云修筒之后水来之声自传闻矣湿青云言水筒之源流髙逺也】曽惊陶侃胡奴异怪尔常穿虎豹羣【此诗全篇皆引泉事薛梦符云晋书陶侃传媵妾数十家僮千余世説王修龄曰修龄若饥自当问谢仁祖索食不湏陶胡奴米船注胡奴陶范小字侃别传曰范侃第十子也　师云陶侃有十七子见本传书止九人唯袁宏传载胡奴于宻室抽刀逼宏以宏作东征赋皆载过江诸公名徳而不及侃宏窘急遂口占六句答之胡奴乃止亦不见穿虎豹羣事胡奴名惟见于此赵云薛梦符既引胡奴陶范小字可以见胡奴乃侃之子也而于阿叚似无相干余逆其意陶侃奴仆之多其子胡奴必有所称异之者如今日阿叚能穿虎豹羣以寻水源其在陶侃家僮之中亦必有可异者矣意似如此而事未显见以俟传闻】
　　简呉郎司法
　　有客乗船自忠州遣骑安置瀼西头【前诗注所谓瀼东瀼西者】古堂本买借疎豁借汝迁居停宴游【赵云借吴司法自舟中迁来以居而我甘心停止宴游也】云石荧荧髙叶曙风江飒飒乱帆秋【赵云腹聨两句以言瀼西古堂所见之景物也】却为姻娅过逄地【诗姻娅按尔雅妇之父母婿之父母相为姻娅】许坐曽轩数防愁【赵云呉郎与公为姻娅之家既借古堂与之居乃为我相过从之北耳应仍许我坐于层轩数数防其愁也】
　　又呈呉郎
　　堂前扑枣任西邻无食无儿一妇人【前汉王吉传东家枣树垂吉庭中其妻取枣啖吉吉如之乃去妇东家欲伐树言乃还妇里语曰东家枣完夫妇复还　赵云公之乐易则告呉郎以一任西家之妇取枣也】不为困穷宁有此只縁恐惧转湏亲【赵云言探斯妇之情葢困穷所致又告吴郎当念其恐惧宜更亲之此两句其上句有遗东滞穗资寡妇之利之意下句则有见窃荀而又掷与之同科可见公之用心使其在庙堂泽及天下可知矣】即防【一作知】逺客虽多事使【一作便】挿疏篱却甚真【赵云言虽任邻妇取枣然呉郎以逺方而来谓多事之不可测亦湏谨藩篱以防冦盗不害为真尔】已防徴求贫到骨正思戎马涙盈巾【赵云末句言取枣之邻妇已告防为徴求所困而贫到骨下句乃公闻其徴求之语正思因戎马所致而涙霑巾也】
　　九家集注杜诗巻二十八
　　钦定四库全书
　　九家集注杜诗巻二十九　宋　郭知达　编近体诗
　　七月一日题终明府水楼二首
　　高栋曾轩已自凉秋风此日洒衣裳【招防高堂防宇槛层轩刘公干诗涕泣洒衣裳　赵云春秋纬书高栋深宇以避风雨何逊闺怨诗晓河没高栋斜月半空城齐王俭后园饯从兄诗曰兹夕复何夕念别开曾轩张茂先答何劭诗穆如洒清风】翛然欲下隂山雪不去非无汉署香【隂山匈奴山名其地四时常有氷雪又尚书郎汉置四人口含鸡舌香以其奏事对答欲使气息芬芬尔　赵云隂山多雪而防地七月有类于此耳荘子翛然而往洞然而来也汉□者省署也公为尚书工部员外郎其在省自应有含香之制但以为客不能去也】絶壁过云开锦绣【防峡路有锦綉岩】踈松夹水奏笙篁【于松言笙篁即天籁是已】看君宜着王乔履真赐还宜出尚方【终明府功曹也兼摄奏节令故有此句伫观奏即真也已上自注后汉王乔为叶令有神术毎月朔尝自县诣台朝帝怪其来数而不见车骑宻令大史望之言其临至有双鳬从东南来举罗张之果得双鸟乃诏尚方诊视则四年中所赐尚方官属履也前汉百官公卿表尚方主作禁器物师古曰尚方少府之属官也作供御之器物】
　　右一
　　宓子弹琴邑宰日【潘正叔诗宓生化单父子奇涖东阿赵云吕氏春秋曰宓子贱治单父身不下堂弹琴而治之】终军弃繻英妙时【终军年十八选为博士初军从济南当诣博士步入关关吏与军繻军问以此何为吏曰为复传还当以合符军曰丈夫西游不复传还弃繻而去后为谒者行郡国建节东出关关吏曰此使者乃前弃繻生也贴以英妙字则潘安仁西征赋云终童山东之英妙贾生洛阳之少年也】承家节操尚不泯【赵云以成终军之句】为政风流今在兹【赵云以宓子弹琴宰邑美终明府也】可怜賔客尽倾葢【邹阳传曰古语白头如新倾葢如故何则知与不知也文颖曰倾葢犹交葢驻车也　赵云上句言终明府之相见皆是倾葢如故之賔也】何处老翁来赋诗【公自谓也魏文帝曰已成老翁但未头白尔】楚江巫峡半云雨【用宋玉高唐赋事　赵云乃实道其事如公诗又云楚山不断四时雨巫峡长吹千里风是也】清簟疎帘看奕碁【谢元晖诗云珍簟清夏室江淹赋云夏簟清兮昼不暮魏文帝书弹碁间设终以博奕】
　　右二
　　送李八秘书赴杜相公幕
　　青帘白舫益州来巫峡秋涛天地回【赵云盖言秋涛之势可以回转天地也】石出倒听枫叶下橹揺皆指菊花开【赵云石石言灔滪之石也商人语曰灔滪如袱瞿唐莫触灔滪如马瞿唐马下灔滪如鼈瞿唐舟絶灔滪如瞿唐莫窥载乐史寰宇记石出则行之候也必以枫叶下菊花开时为言盖九月之间尔】贪趋相府今晨发恐失佳期后命催南极一星朝北斗五云多处是三台【晋天文志北极最尊之星也天运无穷三光曜曜而晨星不故故语曰居其所而众星拱之人君之象也五云五色云也三台上台中台下台也　赵云南极一星言李秘书以其在楚而往北斗指言长安盖上直北斗而号北斗城也晋天文志云三台六星两两而居三公之位也在人曰三公在天曰三台指言杜相公矣】
