<!-- { "loadSidebar": true } -->
　　门下【集作勑】分命使臣綂临方岳弛张之道葢亦从宜近甸无虞则但亷风俗邉陲式遏则兼假旌旄名制虽殊委任俱重膺是选命莫非勲贤开府仪同三司检校兵部尚书兼鄜州刺史御史大夫充鄜坊丹延等州节度观察处置等使平乐郡王唐朝臣尝防偏师遘于【集作于】多难仗义率众临危不囬保全关冲抗絶凶逆守而能固出则有功每急病而让夷【出国语】尝以寡而敌众竟殱大憝克集茂勲炳然真心坚若金石洎息师归镇按俗颁条军旅慰安流庸悦附元从奉天定难功臣开府仪同三司检校工部尚书兼左【集作右】金吾衞大将军充右街使上柱国兼康郡王论惟明释位勤王有越难之节扞城御冦有持危之功奉主忘身弃家从国赴自郊甸载逾巴梁险阻艰难靡不陪扈忠义所在死生以之久司禁戎益茂勲【集作勤】绩噐质敦实识度寛敏通明吏职练达武经本之以纯良辅之以材术俾居藩翰佥谓汝谐朕以北控单于国之巨镇彼方戎率沉痼是婴卧护邉军已淹寒暑闵其尽瘁难以重烦爰咨信臣更践厥职朝臣可检校兵部尚书兼单于大都督御史大夫充镇武绥银麟胜等州节度支度营田观察处置押蕃落等使开府如故惟明可依前检校工部尚书兼鄜州刺史御史大夫充鄜坊丹延等州都防御观察处置等使功臣开府勲封并如故
　　授刘緫守司徒兼侍中天平军节度使制
　　元　稹
　　门下百谷所以朝巨海海不疑其贰于我也四【集作五】岳所以镇厚地地不畏其轧于已也故山泽之气上腾天应之则为云为雨台辅之精下降君得之则称帝称皇是以采羣疑者终不能成大功也【集无也字下同】推至信者必有以来大顺也况朕志先定臣诚素通偃七十年之干戈垂千万代之竹帛非我独断安能行某官刘緫生知礼乐神授机符移孝资忠本仁祖义学弄之始画地而壁垒之势成言兵之时聚米而山川之形见【集作具】象贤秉哲脱俗遗荣慕清净以为宗防富贵之来逼自居剧镇亟集殊功【集作亟立殊勲】威立两畨化行八部【集作郡】日者除凶淮甸易师常山张吾掎角之雄頼尔股肱之力加以深早达宻欵屡闻求奉浮图之真愿弃全燕之重诚嘉素尚难遂适中纵妻子之可捐岂君臣【集作父】之能舍朕惟邹鲁之地郓实居多俗尚师儒人推古朴【集作朴厚】施之美化岂无众善之恩革其非心宁失大权之防是用正名台座重委藩方尔其张我四维敷我五教握龙节以率下露蝉冕以行春宜体臯陶【集作防】之令图勿狥【集作脩】巢由之独行可守司徒兼侍中使持节诸军事守郓州刺史充天平军节度郓曹等州观察处置等使散官勲封如故主者施行
　　授李愿检校司空宣武军节度使制
　　前　人
　　门下昔者鲁侯伯禽徒以周公之故遂荒大东重耳以定倾之劳子孙不絶于晋昔我太师西平王在徳宗时能复京邑书于鼎彛每怀宗庙之安实念江山之永而又继有【集作其】英哲克全【一作生】令人惟弟惟兄莫非颇牧尚想徳施于十代何惮恩积于一门鳯翔节度使检校尚书左仆射李愿生长纨绮之中而素风自德【集作得】蕴欝骁雄之器而性与温恭怡怡于叔季【集作季孟】之间翼翼于班行之内始为夏帅遂着能名蹄角齿毛之良一无取于【集作于】夷落而不贪之实【集作者保】大布于朔陲旋【集作洎】领徐方防征淮右隣防隂狡将助鸱张来犯东郊冀延晷刻尔乃提持戈防淬砺卒徒一战而蜂虿尽殱不时而鹗獍就戮聿来岐下号令益明缮完甲兵为我保障朕以浚郊重镇【集作地】尤借良【集作长】材俾为司空以表东夏持我邦宪用清尔人夫四海九州非不广也然而灵武魏博至于【集作于】大梁断长补短方数千里皆尔为重又何加焉于戯睢阳在尔之东张廵效忠之城未毁【集作诚尚在】夷门在尔之境侯嬴报恩之迹尚【集作犹】存又安知憧憧往来之徒不有以仁义匡于尔者尔【集作勉】服休命其惟戒之可检校司空汴州刺史充宣武军节度使散官勲如故
　　授刘悟检校司空幽州节度使制
　　前　人
　　门下朕闻将星明则英豪用灵旗指则妖【集作氛】祲销劲草可以受疾风盘根然后见利器茍非处剧何以用长况幽并少年燕赵竒士居常以紫骝自骋失意则白刃相仇将领斯难是先才杰昭义军节度副大使知节度事泽潞滋邢洛等州观察制置使金紫光禄大夫检校尚书左仆射兼潞州大都督府长史御史大夫上柱国彭城郡王食邑三百户刘悟天与忠诚人推敬让蕴孟贲之勇不以力闻避亷颇之强使之心伏是以居危邦而智免临大节而功髙尝见委于先朝屡作藩于右地朕以辽阳巨镇自我底寜姑欲抚之以仁然后示之以礼而守臣婴疾幕吏擅权挠政行私亏恩剥下过为捶楚妄作威棱不均飨士之羊但【集作徒】养乗轩之鹤致兹挠【集作扰】变职此之由不有将材孰惩儿戯敷求朕志深谓汝谐是用防竒式兾宣力帖以亚相宠之上公俾光十乗之行以壮三军之气可检校司空兼幽州大都督长史御史大夫充幽州契丹两畨经略卢龙等使散官勲封如故
　　授刘悟昭义勇节度使制
　　门下昔潢池骤变则龚遂亟行河内去思而冦恂来复所以顺人情而急时病也况鸡泽衡漳附于上党控带河洛搤束燕赵其土瘠其人劲养理训习尤所重难而幽州卢龙军节度使检校司空刘悟前临是邦其政方睦兵甲完备师徒具严刑当罪而人不寃赏当功而财不费军政威而无【集作非】虐吏道察而不苛州里行信让之风乡曲除武断之患方将乆次以惠斯人而难起幽陵救深焚溺辍于既理与彼惟新乗轩才及于邢郊妖彗忽生于兾分空沉台座未辨渠魁予怀震惊物听倾骇校其逺迩当分后先遂驻腹心之雄以供臂指之用复还龙节再息棠阴勉受新恩无移旧贯可依前检校司空兼潞州大都督府长史兼御史大夫昭义军节度副大使知节度事泽潞磁邢洺等州观察使勲封如故授马緫检校刑部尚书天平军节度使制
　　前　人
　　门下吏久其职人安其业此前代所以称理古也况夺三军慈爱之帅换百姓仁惠之长有迎新送旧【集作故】之因朝令夕改之烦自非有为而为曷若因【集作且】仍其旧前天平军节度使检校礼部尚书马緫始以檄奏翩翩俾从军府儒学之外自此知兵践歴他官所至皆理处驭南海仁声甚遥还珠之祥前事复出先皇帝以淮夷未殄命相出征揔虽元僚亦佐叅画大憝既剪台衡复归遂以丞相度旌旗授之于緫緫果善理蔡人宜之防郓冦底平复换麾棨丕变汚俗大苏惸不时成功周月报政朕饱其声绩渇见仪形如闻就路之初颇有拥辕之恋由是罢徴黄霸复借冦恂诚阻急贤之心姑务从人之欲仍加宪部以壮戎藩勉服新恩用彰前効可检校刑部尚书依前天平军节度使
　　授田布魏博节度使制
　　门下经曰父母之仇不同天虽及匹士【集作夫】而犹寝苫枕干以期必报是以子胥不殉伍奢之死卒能发既藏之墓鞭不义之尸取贵春秋名垂万古而况于身备【集作发】将坛父死人手家仇国耻并在一门当怀尝胆之心岂俟絶奬之礼金革无避其在兹乎前四镇北庭行军兼泾原节度使检校左【集作右】散骑常侍御史大夫田布咨尔先臣惟国元老首自河朔来朝帝庭而又东取青齐北讨燕赵提挈义旅勤劳王家冐白刃而不疑推赤心而自信属冀方求帅余所重难辍自大名付兹巨镇而中台暗拆上将妖侵蟊贼潜寘于腹心豺狼勃兴于肘腋人神愤痛朝野惊嗟深轸予怀誓擒元恶以尔布诗书并习忠孝两全常用魏师克征淮孽素行恩信共着勲庸岂无奋檄之图【集作徒】为报冦仇之党且魏之诸将由尔父而崇髙魏之三军防尔父之仁爱昔既同其羙利今岂忘其深寃尔其淬砺勇夫敬恭义士一饭之饱必同于士卒一毫之费必用于戎【集作其干】矛非筭画不萌于心非军旅勿言【一作宣】于口居则席藁寒则抱氷以防礼处之若哀心感者必有为横身刎颈感智捐躯下报营魂旁清丑类于戯至诚可托稔恶难迯矧彼凶残【集作凶狂】去将安往墨缞在体纛在前提剑执金无忘哀敬可起复宁逺将军守右金吾卫大将军员外同正员检校工部尚书兼魏州大都督府长史御史大夫充魏博等州节度观察处置等使勲赐如故主者施行
　　授牛元翼深冀等州节度使制
　　前　人
　　门下鹰隼击则妖鸟除弧矢张则天狼防汤沐具而虮虱相吊针石炽而痤【集作痈】疽立溃茍得韩卢而示之狡兎则可备爼豆而俟脯醢矣复何忧于越轶【集作逸】乎夫将者亦虮虱之汤沐而渠魁之韩卢也我得之矣又何患焉检校右散骑常侍深州刺史牛元翼挺生河朔之间廽钟海岳之秀防为儿戯营垒已成长学神枢风云谙晓众推然诺已任安危【集作功名】善用竒兵尤精攻【集作技】击陈安之矛丈八顔髙之弓六钧或山立于军前或肉飞于马上而又谦能养勇孝以资忠虽胆力过人而心诚许国自常山作沴上将罹灾恸哭辕门誓清妖孽羽书三奏驿骑四驰上请庙谋旁徴隣援指期斩叛尅日图功断自予衷开怀用尔夫以尔之才力而取彼之凶残是犹以火焚枯以石压卵螳臂拒辙鸡肋承拳万万相殊破之必矣而况于镇之黎人皆朕之赤子尔之部曲即镇之卒徒闻尔鼓鼙之音怀尔椒兰之徳吾知此軰谁不革心尔其寒者衣之饥者食之无发室庐无害农稼茍获戎首置之藁街下以报忠臣之寃上以告先帝之庙则蚩蚩从乱予又何诛于戯杀人盈城尔其深戒孥戮誓众朕不忍言再换蝉冠新持武节恩不虚授尔其敬之可检校右散骑常侍充深冀等州节度观察等使
　　授牛元翼成徳军节度使制
　　门下王庭凑山东之【集无之字】一叛卒也非有席【集作序】勲借宠之资强大结连之势一朝驱朕赤子弄吾甲兵是犹以羊将狼莫不以【三字集作其下必当】溃其心腹而犹越月逾时莫见舂其喉者岂非常山无帅赵子弟无【无集作未有】所归耶翕而受之我有长画深冀节度使检校右散骑常侍牛元翼燕赵间号为飞将望其旌【集作旗】帜者莫不风靡【一作飞】雨散图其战伐不可胜书而又忠孝谦亷慈仁和惠爱养士伍均如鸣鸠镇之三军争在麾下自领深冀殷若雷震居四战之中坚一城之守以少击众以智料愚皷角不惊而梯冲自殒人愿为用冦不敢前扫吾氛烟舍此安往前所谓我有长画莫若用【集作命】尔以来镇人是用益以二州超之八座帅乃成徳防其四封尔其来者怀之迷者谕之老者视之防者抚之狂者遏之逆者絶之惟是六者尔其懋哉可检校工部尚书充镇州大都督成徳军节度使镇深冀赵等州观察处置等使
　　授杨元卿泾原节度使制
