<!-- { "loadSidebar": true } -->
　　大江之西督府外为州者十吉为大吉之为县者八吉水为大都鄙之袤室庐之伙名数之籍粟米茧丝之征视七邑兼之矣其宰必秩髙必才裕不然不惟上之人不以畀其人亦不敢自畀而新书之制其髙第不为御史必为六院其不轻而重昭昭也邑之大选之艰用之峻而士大夫顾曰毋为吉水吉水不可为其信然耶清江某人江西彦士也文行之懿名实之孚卓如也谒吏部得吉水或惎之曰毋庸往某人笑不答既佩印绶欣然曰上至于吾夫子亦屑于为邑邑不足行道于何行道则勤己以佚民癯己以腴民朝之食午乃暇夕之寐丙乃即简爰书缓垂令属年不登恻怛劝分大家悦随若己之饥细民如归忘嵗之俭邑之地庳且濒大江三日之霖民忧为鱼辛丑五月雨下如澍昼夜无止某人颦以黙祷是夕小霁民异其诚邑之士名能文词如陈杲卿者如徐彻者如王子俊者皆作为诗章以咏歌之既期年政洽民怿某人亦安其官县署之西偏有堂曰五柳易之曰近民以自朂其志移书谒予请记予喟然曰君之志则善矣君之计则不左乎哉今之为邑有声者棘则集事而君则否一左也健则称能而君则否二左也赢则速化而君则否三左也虽然无以左乎彼无以善乎此也年月日某记
　　沙溪六一先生祠堂记
　　永门人永丰罗椿移书抵予曰吾邑之沙溪六一先生之故乡也有先生祠堂旧矣其左老子之宫曰西阳者也其前崇公之墓也屋圯予里之士陈懋简撤而新之其经为尺六十纬称之为楹三十有六监丞周公必正为大书六字以掲之而未有记之者愿介椿以请谒焉某曰是不记不可也葢自韩退之没斯文絶而不续至先生复作而兴之天下之于先生不此之知者否也若夫自唐末五代以来为臣者皆以容悦而事君能以容悦而事君岂不能以容悦而事讐乎忠言直节举明主于五三以丕变容悦之俗至于庆厯元祐之隆近古未有天下国家至今頼之亦不知夫作而兴之者先生乎自古是非予夺虽圣贤不能齐也及其齐也虽圣贤不能易如三百年之唐而所师尊者惟退之一人本朝二百年矣而所师尊者惟先生一人何其齐哉举一世而皆然或者以一人而不然然者众不然者寡未害其为齐也后此千百年其皆如今日乎未可知也至于然者众而不然者寡则可知也先生可以无忧大抵贤人君子没而见祠者或生而不遇者也先生其道行于时其学行于天下后世虽不祠之天下独不知有先生乎生而无以遇没而见祠此贤人君子之盛也独先生之幸也乎古者乡先生没则祭于社非尊夫乡先生也尊乡先生所以仪后之人也若先生者天下后世之师也岂宁惟庐陵之乡先生也天下师之而庐陵不祠之可乎今吾州自郡庠乡校皆有先生祠堂矣沙溪实先生所居之里而不祠之可乎予见今世之士其有所举废也或者有为为之也自眉山之蘓豫章之黄相继沦谢先生之徒党无在者而陈生懋简然作斯堂而尸祝也其谁为也生而有为其不以此而易彼乎杨某记













　　诚斋集巻七十三
　　钦定四库全书
　　诚斋集巻七十四
　　宋　杨万里　撰
　　记
　　枢宻院官属题名记
　　中书枢宻曰二府国朝之制也亦因也枢宻之属曰都承防曰副都承防曰检详曰编修在祖宗时都承防则曽孝寛韩缜检详则王存刘奉世编修则顾临钱长卿皆其选也中兴损益至今日都承防检详各一员编修二员葢六十年矣而壁记未立今都承防李公昌图乃克为之属某记焉士之言曰枢属与宰属异剧与暇也暇者无事乎尔者枢属无事乎尔耶无是事无是官有是官斯有是事矣有是事则必事其事事其事则不暇矣曰暇者毋乃不事其事而强诿曰无事乎事其事矣枢属之职暇乎未也等而上之曰使曰副曰知院曰同知曰签书曰同签书其号殊其建不并其为长贰均也建其长又建其贰又建其属者何上之遗下之禆也下无以禆其上而曰吾惟事其事足也可乎古者工以艺谏蚳鼃以士师谏工与士师非谏职也然事君之谊有非职者乎无也而枢属顾曰吾暇无事也否则曰吾事其事足矣否则曰吾禆其上足矣至于事君之谊则曰思不出位又曰不如守官外乎此非吾职也然则古之工与士师过矣岂惟工与士师孟子曰立乎人之本朝而道不行耻也然则孟子亦过矣其然乎不然吾徒独得而不思其职也淳熈十三年五月十有五日记
　　刘氏旌表门闾记
　　朝请郎直秘阁权知吉州军州事臣资言伏奉淳熈二年十二月戊寅朔甲午肆赦制书其一条曰有孝行节义着乡闾者令长吏以闻当议旌録今安福县以状白称奉议郎知袁州分宜县谢谔及贡士李燧等一千三百五十三人合词言曰伏见贡士刘承弼孝友天至文行粹美事亲以至孝闻居母丧哀毁柴立父病既死承弼吁天霣絶愿以身代父蹶然而苏又三十年乃终里人异焉叔父廷圭廷直继策第太常奉不自给承弼每絶甘分少以助之同产弟永弼既为叔父廷圭后承弼复分以己田承弼受业于雩都知县刘安世既没率同学制师服安福县令王棣丞刘谷死官下卧在地承弼为棺敛丞尤穷空至鬻幼女承弼闻之即庚其直鞠于家及嫁后己女先丞女故相刘沆逺孙有女贫不能归承弼亦任之尝属年饥道殣相望公私赤立承弼曰劝分实难请从我始率子弟倒廪振之不受一钱富者子于是翕然化之无复遏籴活者万数承弼所学殚洽江之西湖之南士子辏集执经问学戸外屦满瓌才隽士小大有就承弼为文有古作者风直寳文阁王佐知吉州喜士承弼贽诗文诣之佐遣某招之则去己逺矣佐太息曰刘承弼不惟能文亦复自重真此邦第一人宣教郎刘清之尝荐江西名士数人于转运判官刘焞以承弼为首承弼应里选尝再举于礼部报闻其人孝行节义宜在旌録诚如制书谨昩死以闻事下礼部礼部尚书臣雄权侍郎臣素员外郎臣端言刘承弼宜旌表门闾制曰可仍令长吏致礼三年九月乙巳下尚书省尚书省下礼部礼部下吉州吉州下安福县于所居之前立绰楔门夹之以台台髙十有二尺饰以丹垩艺以嘉木云淳熈十三年九月戊午记
　　范公亭记
　　广徳决曹掾官寺之雎子城之椒负东迤南有亭而小若黝若奭若仓若哲若翼斯击若咮斯章若袨服巍弁之旋饬者范公亭也公之逸事孙莘老诗之江彦章书之公有遗墨张君杅戒仲刻之赵君亮夫懋徳唶亭之圮作而新之图与书来徴予记之当公伏閤以死争天下大事雷霆万钧不栗不折视大吏能回天却日者蔑如也则为狱掾时抱爰书觝二千石其小大难易何如哉士之言曰我将立朝州县不足发也立朝矣又曰我将俟其大者遇大事矣又曰业己然或曰如不听何然则公之所易士之所难而况公之所难乎予见今之仕者一尉而归则后车若干乗行者立道傍不敢仰视公止一马又鬻之歩而归几何不为今之仕者之笑也懋徳乃能仰公之髙风访公之遗迹新此亭以自见其尊之心韪矣抑尝阴求幕下士有能与懋徳争是非如公者否公固不可复得使公可得抑尝自视能不为当时之太守盛怒公者否亭之作者否损益云乎哉
　　通州重修学记
　　通州固有学今太守监丞周公硕来作藩既拜先圣周视厦屋雨风空穿杗桷蕞残退而深念将欲作新无所取赀忽寤曰四隣束脩之问辞之则礼缺受之则义缺若用之于横舍其可乃断乃度乃陶乃斵乃塈乃雘有殿有堂有斋有廊有门有墙有户有楹有霤有唐于是舍菜孔时斋宿孔修子佩林如诵锵如有茁斯童有野斯塾旁招幽讨靡不翔集邦之士民靡不闿怿公移书于予曰子盍记之予复之曰为我谢通州之士公之厚士亦劬矣士何以报公予闻学者内而不外古也外而不内古乎故齐家而出至于平天下自修身而入至于格物出者止于三而入者极于五内外之详畧何如哉今有琢玉于此弗琢焉雕焉则大不作圭小不作佩故身不可以不修也琢且雕矣而脉理之不端瑕纇之不莹则玉人者力倍而器无就故修身在正心理端矣纇莹矣良工视之曰嘻防也则表肖而里不核故正心在诚意幸而玉也非防也而主人懵焉莫之识则亦或毁于埴或捐诸沟而己故诚意在致知又幸而主人有寳而能识矣问其所以寳或能言其粗莫能言其精则亦浅之为知矣故致知在格物君子之学葢如此何谓物其纲有三其端有四其典有五是物也天生烝民之则者非欤究而至之是之谓格学者若能用力乎此则自士而进于贤自贤而跂乎圣达乎天下国家夫独待于外乎哉士之报公不在此其将焉在
　　浩斋记
　　某所亲安福刘彦与以书来曰先君子得伊洛之学于文定胡先生以浩名斋宦防北南清贫没齿竟未克就斋房之一椽其不肖孤得中追惟先志大惧霣坠以贻前人羞悬鹑捽茹铢积取余以作新此斋子吾先君子故人也愿记其成以假其孤光先君子尚有知其不衔怨于九京矣某得书摄衣正冠端拜言曰某自少懵学先奉直令求师于安福拜清纯先生刘公为师而卢溪王先生及浩斋先生俱以国士知我浩斋又馆我每出而问业于清纯入而听诲于浩斋一日问曰子见河南夫子书乎曰未也退而求观之则惊喜顿足曰六经语孟之后乃有此书乎某今也年六十有三矣师友零落殆尽道不加修徳不加进不但四十五十无闻而已然不虚此生者犹以粗有闻于浩斋也彦与能承先志作此斋先生于是为有后矣是不可不记或曰先生之浩葢将天地之塞今斋房乃尔隘耶某曰此己广矣昔者先生名斋而未屋也有问之以斋焉在者先生曰吾斋天地间无所不在因指其书箧曰即吾斋也此己广矣先生讳建直字谔卿登绍兴乙丑进士第终官左宣教郎知临江军新喻县以奉议郎致其仕淳熈己酉闰月十一日记
　　髙安县学记
　　筠之负郭邑曰髙安故无学舍惟有附于州学之西庑一小斋房号而已矣今宰陈君公璟作而新之经始于昔嵗七月八日落成于今年三月既望爰揭扁牓学子咸集且乐且咏且有叹于列者曰涂巷尚陋或曰栋宇尚庳或曰廪给尚窭予解之曰二三子学在居处乎果在是兹涂之陋不陋于顔囘之巷兹宇之庳不庳于原宪之室兹廪之窭不窭于陈蔡之厄彼圣贤者居之何如哉不然辟以九轨廓以千区餫以万钟于二三子之学将益乎否也使二子子开一巻之书于竹牖之下举目而见尧舜孔顔属耳而闻金声玉振潜心而得性与天道家焉而亲其亲官焉而民其民国焉而君其君塞则淑诸身亨则淑诸世于环堵乎取之不既充然矣乎虽微学舍可不可也学职吴从周崔本仁孙大成谒予记之为书其説淳熈十六年闰月二十有四日杨某记【梁谿尤袤书清江谢谔】
　　建昌军麻姑山藏书山房记
