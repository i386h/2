<!-- { "loadSidebar": true } -->
　　夫驾轻烟，勒麟凤，驶及奔星走攀流月，蝉变羽化之民，食霞□□之士，斯盖有道存焉，固非人事之所《见》《娄见》。至若泥行水骤，血食之夫，兴没自天，去来非已寸阴□於朝露，百龄迅於灭电。一物不谐，则尤赘以生；庶事不康，则风火以败。故圣王□百姓之多疹，撰药石以济之；造化愍苍生之鸩毒，设甘饵以救之。盖温泉者，乃自然之经方，天地之元医，出于河渭之南，泄于丽山之下。渊华玉澈，□清数刃。灵感超异，极不测无樵薪之爨，而扬汤沸于楚镬，无公蔬之探，而寒暑调于夏鼎。高塘之云，朝舞于水湄巫山之雨，夕收于渊际青林碧草。含露而迎岸，香风蕙色列□而环渚于是。左汤谷，右蒙汜，南九江，北翰海，千城万国之氓，怀疾枕疴之口，莫不宿长而来宾，疗苦于斯水。但上无尺栋，下无环堵，悠悠君子，我将安泊。孤忝发轸咸池，分条紫汉，道属升平。弱年学仕，既历通显，朝望已降，爰自常伯。出居分陕，地兼陆海之饶，禄厚封君之室，而报天之效无闻，恤民之誉安在？每思倾□微寒深责，以为斯泉，天实置之而人略未备，乃翦山开鄣，因林构宇，邃馆来风，清檐驻月，望想烟霞，迟羽衣之或顾，愿言多士，恕因兹以荡秽，乃作颂曰：
　　皇皇上灵，愍我苍生。泌彼温泉，于此丽川。其水克神，克神克圣。济世之医，救民之命。其圣伊何，排霜吐旭。其神伊何，吞眈去毒。无藉烟炭，谁假樵木。湛若虞渊，沸如汤谷。东枕华山，西亘咸阳。连畴接畛，墟落相望。彩林争翠，绿树成行。香风旦起，文霞夕张。陟彼丽山，望想千里。乃作高堂，鸿飞凤起。三辅之英，五都之士。慕我芳尘，爰居爰止。其德既酋，其声既远。金华屑桂，舂山九转。目放群羊，手□□犬。控鹄来思，俊我口堂。而（下阙碑拓本。）
　　◎元珍
　　珍字金省，苌弟，袭父平爵艾陵男。延昌初为领军将军，后迁尚书左仆射。
　　◇上言乙龙虎居丧并数闰月求仕
　　案《违制律》，居三年之丧而冒哀求仕，五岁刑。龙虎未尽二十七月而请宿卫，刑五岁。（《魏书·礼志》四。延昌二年，偏将军乙龙虎丧父，给假二十七月，而龙虎并数闰月，诣府求上。领军元珍上言。又见《通典》一百。）
　　◇又上言
　　案《士虞礼》，三年之丧，期而小祥，又期而大祥，中月而礻覃。郑玄云「中犹间也」，「自丧至此，凡二十七月」。又《礼》言：「祥之日，鼓素琴。郑云：「鼓琴者，存乐也。」孔子祥后五日，弹琴而不成，十日而成笙歌。郑注与《郑志》及逾月可以歌，皆身自逾月可为。此谓存乐也，非所谓乐。乐者，使工为之。晋博士许猛《解三验》曰：「案《黍离》、《麦秀》之歌，《小雅》曰『君子作歌，惟以告哀』，《魏诗》曰『心之忧矣，我歌且谣。』若斯之类，岂可谓之金石之乐哉？是以徒歌谓之谣，徒吹谓之和。《记》曰：『比音而乐之，及干戚羽毛谓之乐。』若夫礼乐之施于金石，越于声音者，此乃所谓乐也。至于素琴以示终、笙歌以省哀者，则非乐矣。《间传》云：「大祥除衰，杖而素缟麻衣，大祥之服也。」《杂记》注云：「玄衣黄裳，则是礻覃祭，黄者未大吉也。」《檀弓》云：「祥而缟，是月礻覃，徙月乐。」《郑志》：赵商问，郑玄答云：祥谓大祥，二十五月。是月礻覃，谓二十七月，非谓上祥之月也。徙月而乐，许猛《释六徵》曰：乐者，自谓八音克诸之乐也。谓在二十八月，工奏金石之乐耳。而驳云：「大祥之后，丧事终矣。」脱如此驳，礻覃复焉施？又驳云：「礻覃中鼓琴，复有罪乎？」然礻覃则黄裳，未大吉也，鼓琴存乐，在礼所许。若使工奏八音，融然成韵，既未徙月，不罪伊何！又驳云：「礻覃中既得从御职事，求上何为不可？」检龙虎居丧二十六月，始是素缟麻衣，大祥之中，何谓礻覃乎？三年没闰，理无可疑。麻衣在体，冒仕求荣，实为大尤，罪其焉舍！又省依王、杜，礻覃祥同月，全乖郑义。丧凶尚远，而欲速除，何忽忽者哉？下府愚量，郑为得之。何者？《礼记》云：「吉事尚近日，凶事尚远日。」又《论语》云：「丧与其易宁戚。」而服限三年，痛尽终身。中月之解，虽容二义，尚远宁戚。又检王、杜之义，起于魏末晋初。及越骑校尉程猗赞成王肃，驳郑礻覃二十七月之失，为六徵三验，上言于晋武帝曰：「夫礼，国之大典，兆民所日用，岂可二哉？今服礻覃者，各各不同，非圣世一统之谓。郑玄说二十七月礻覃，甚乖大义，臣每难郑失，六有徵，三有验，初未能破臣难而通玄说者。」如猗之意，谓郑义废矣。太康中，许猛上言扶郑，《释六徵》，《解三验》，以郑礻覃二十七月为得，猗及王肃为失。而博士宋昌等议猛扶郑为衷，晋武从之。王、杜之义，于是败矣。王、杜之义见败者，晋武知其不可行故也。而上省同猗而赞王，欲亏郑之成轨，窃所未宁，更无异义，还从前处。（《魏书·礼志》四。崔鸿驳，珍又上言云云。又略见《通典》一百。）
　　◎元子思
　　子思字众念，苌次子。孝庄初，以元天穆荐为御史中尉，封安定县子。孝静时迁侍中，以通使关西赐死。
　　◇奏言尚书公事不应送御史
　　案《御史令》云：「中尉督司百寮，治书侍御史纠察禁内。」又云：「中尉出行，车辐前驱，除道一里，王公百辟避路。」时经四帝，前后中尉二十许人，奉以周旋，未曾暂废。府寺台省，并从此令。唯肃宗之世，为临洮举哀，故兼尚书左仆射臣顺不肯与名，又不送簿。故中尉臣郦道元举而奏之，而顺复启云：「尚书百揆之本，令仆纳言之贵，不宜下隶中尉，送名御史。」寻亦蒙敕，听如其奏。从此迄今，便无准一。臣初上台，具见其事，意欲申请决议，但以权兼，未宜便耳。日复一日，遂历炎凉。去月朔旦，台移尚书，索应朝名帐，而省稽留不送。寻复移催，并主吏忽，为尚书郎中裴献伯后注云：「案旧事，御史中尉逢台郎于复道，中尉下车执板，郎中车上举手礼之。以此而言，明非敌体。」臣既见此，深为怪愕。旋省二三，未解所以。正谓都省别被新式，改易高祖旧命，即遣移问，事何所依。又获尚书郎中王元旭报，出蔡氏《汉官》，似非穿凿。始知裴、王亦规坏典谟，两人心欲自矫。臣案《汉书·宣秉传》云，诏徵秉为御史中丞，与司隶校尉、尚书令俱会殿庭，并专席而坐，京师号之为三独坐。又寻《魏书·崔琰传》、晋文阳□《傅嘏传》皆云既为中丞，百寮震悚。以此而言，则中丞不揖省郎，盖已久矣，宪台不属都堂，亦非今日。又寻《职令》（《通典》作「又案孝文帝职令」。）云：「朝会失时，即加弹纠。」则百官簿帐，应送上台，灼然明矣。又皇太子以下，违犯宪制，皆得纠察，则令仆朝名宜付御史，又亦彰矣。不付名至，否臧何验？（《通典》作「若不送名，到否何验」。）臣顺专执，未为平通，先朝曲遂，岂是正法？谨案尚书郎中臣裴献伯、王元旭等，望班士流，早参清宦，轻弄短札，斐然若斯，苟执异端，忽焉至此，此而不纲，将隳朝令。请以见事免献伯等所居官，付法科处。尚书纳言之本，令仆百揆之要，同彼浮虚，助之乖失，宜明首从，节级其罪。（《魏书·宗室元子思传》，又《通典》二十四引两条。）
　　◎新兴公丕
　　丕，烈帝第四子，谓之孙。太武时，擢拜羽林中郎，赐爵兴平子。献文即位，累迁侍中、尚书令，改封东阳公。孝文时，封东阳王，拜侍中、司徒，迁太尉、录尚书事。后例降王爵，封平阳郡公。迁太傅、录尚书事、都督，领并州刺史。改封新兴公。坐罪，免死为民。宣武即位，以为三老。景明四年薨，年八十二，谥曰平。
　　◇谏南征表
　　乞少留思，更图后举。（《魏书·宗室武卫将军谓附传》。高祖南征，丕表。）
　　◇奏议斩绞刑
　　圣心垂仁恕之惠，使受戮者免裸骸之耻。普天感德，莫不幸甚。臣等谨议，大逆及贼，各弃市、袒斩；盗及吏受赇，各绞刑，踣诸甸师。（《魏书·刑罚志》。太和元年，司徒元丕等奏言。）
　　◇对诏奏既葬即吉
　　伏奉明诏，群情圯绝。臣与元等，不识古义，以老朽之年，历奉累圣，国家旧事，颇所知闻。伏惟远祖，重光世袭，至有大讳之日，唯侍送梓宫者凶服，左右尽皆从吉。四祖三宗，因而无改。世祖、高宗，臣所目见。唯先帝升遐，臣受任长安，不在侍送之列，窃闻所传，无异前式。伏惟陛下以至孝之性，哀毁过礼，伏闻所御，三食不满半溢。臣等叩心绝气，坐不安席。愿暂抑至慕之情，遵先朝成事，思金册遗令，奉行前式，无失旧典。（《魏书·礼志》三。诏遣尚书李冲宣旨于东阳王丕等，丕对。）
　　◇又奏
　　臣与尉元，历事五帝，虽衰老无识，敢奏所闻。自圣世以来，大讳之后三月，必须迎神于西，攘恶于北，具行吉礼。自皇始以来，未之或易。（《魏书·礼志》三、《通典》八十。东阳王丕奏。）
　　◇奏迁主太庙
　　窃闻太庙已就，明堂功毕，然享祀之礼，不可久旷。至于移庙之日，须得国之大姓，迁主安庙。礼部尚书王谌既是庶姓，不宜参豫。臣昔以皇室宗属，迁世祖之主。先朝旧式，不敢不闻。（《魏书·礼志》三。太和十五年十月，太尉丕奏。）
　　◇饥民出关逐食给过所议
　　诸曹下大夫以上，人各将二吏，别掌给过所，州郡亦然，不过三日，给之便讫，有何难也。（《魏书·宗室武卫终军谓附传》）
　　◎元志
　　志字猛略。烈帝玄孙，河间公齐之孙。孝文时为洛阳令，左迁太尉主簿。寻为从事中郎，行恒州事。宣武时，除荆州刺史。孝明初，兼廷尉卿。后除扬州刺史，赐爵建忠伯。寻为雍州刺史。为莫折念生所擒见豁。前废帝初，赠尚书仆射、太保。
　　◇上言狱成不许家人陈诉
　　检除名之例，依律文，狱成谓处罪案成者，寺谓犯罪迳弹后，使覆检鞠证定刑，罪状彰露，案署分丙，狱理是成。若使案虽成，虽已申省，事下廷尉，或寺以情状未尽，或邀驾挝鼓，或门下立疑，更付别使者，可从末成之条。其家人陈诉，信其专辞，而阻成断，便是曲遂于私，有乖公体。何者？五诈既穷，六备已立，侥幸之辈，更起异端，进求延罪于漏刻，退希不测之恩宥，辨以惑正，曲以乱直，长民奸于下，隳国法于上，窃所未安。（《魏书·刑罚志》。延昌三年六月，兼廷尉卿元志、监王靖等上言。案：《元志传》肃宗初兼廷尉卿，《刑罚志》作延昌，当有一误。）
　　◎卫王仪
