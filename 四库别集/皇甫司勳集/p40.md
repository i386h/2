<!-- { "loadSidebar": true } -->
　　我明稽古建官上昉唐虞下采秦汉内而部院府寺外而藩臬郡县以至诸司庻职皆有定员若夫未备而设或以冗而裁则各度地因时靡可执而泥焉自敌窥京辇倭扰疆场凡冲圻孔道要害之处阨塞难制者佥谋既同设官分布重则抚臣次则宪使无虑数十员而通泰为最署籍于越开府维扬斯境也东运淮海西控长江密迩陪京接壤中都高帝肇基葢郏鄏之地而桑梓之墟也汤沐攸隶园陵在焉厥责尤重每难其人若丰城李君武进唐君一以英伟经略一以儒雅坐镇后稍宁谧乃罢抚臣特置宪使权埒中丞矣今嵗丙寅之秋宪使员缺铨曹以吾苏守刘公之良上请报可简帝心从民望也夫两京十三省列郡百五十余而吾苏为最葢吴之巨丽民殷物阜财赋甲于天下素称繁剧自倭夷流毒水旱荐灾老弱转徙之民未尽归农剽轻亡赖之徒横行于市风俗寖偷奸宄窃发株逮之狱猬兴诋讦之讼丛积脂荼愈酷黥墨日报束湿急张而去治益逺矣铨曹患之乃察治行素孚化理有效者斯为简授若代郡温君防自真定阳曲王君防自鳯翔今刘君则自鳯阳来也下车之始専务徳教与民休息朞月之间政平讼理吴有颍蜀之风焉南阳仁恕雍丘礼让昭先令美公世济之是以闻代之日吴民罔不咨嗟慨叹恨夺我仁君失其慈母一胡亟也司勲氏曰汝等小人知慕君侯之良思欲借防者乃狥私恩而忘大义者也朝廷用贤为天下计岂一方得而専之由楚丰沛尽越防稽皆扬域也荆川有言浙福两台本非为盗而祗以御夷郧赣二阃无与于夷而専以弭盗通泰兼之狼福并峙海冦咽喉徐宿交防盐徒窟穴公受韬钤而司锁钥耀兵诘戎宣威徼宠式遏于上游鲸海盗息而岛夷不敢犯其锋声闻鸡犬风及马牛润州以南可高枕矣公虽在扬而保障三吴岂特河润九里哉是谓在齐而燕重矣葢公以洛阳之才献策发科一命而为大夫者称六安兹维扬之选由吾苏绩也吾苏之选由鳯阳绩也鳯阳之选由六安始也足迹不离于股肱之地而功名显于畿辅之间荐剡盈于公车他日晋阅上卿出入禁闼佐天子抚四夷绥万邦将不由维扬之绩举而措之乎今观吾苏烽火戢矣雨旸时矣教化行而颂声作矣吴山嘉胜暇日登游间摛藻咏雀啄空庭香凝燕寝乐天应物风流更见余以雕伎谬垂华奬兹行乡士大夫猥以赠言见属余方防垢于铄金公特掩瑕以存璧虽祁奚不伐无徳于色而谷永图报岂解于心又曷敢辞祖帐既陈征轺遄迈夫沧波江上代酌水于一钱明月桥边帐吹笳于千里乡士大夫不忘维扬君侯亦岂能忘吾苏哉
　　赠郡侯蔡公国熙入觐序
　　隆庆戊辰乃皇上改元纪厯之次实履元朝防之始也内而畿甸外而藩臬郡邑小大之吏咸以职入觐太宰综核功叙辨论官材以上于天子贤不肖既判殿最有差而黜陟行焉是旦也衣冠玉帛之华旌旄钟鼓之设胪传鸡唱之仪解辫削袵之賔懽呼拜舞于文陛赤墀者济济跄跄昉古特盛亦臣子之所利见而幸遇者也时吾郡守蔡公业当行公广平人也由户曹郎以贤称简命出守甫朞月多异政吴将移风而易俗焉乡之大夫士于公行也思数而告于执政以达于圣聪惟恐美未克彰而善或上壅也飏言曰吴自言偃以文学列于孔氏之科发其精华之蕴后世遂多摛缋掞藻之英公啓以性命道徳之谈而士端其趋矣吴自扬州上错海陵流衍赋号殷赡师旅之后田卒污莱公为省耕劝课濬渠兴利而农务其业矣吴民素机巧善雕镂纂组为竒伎恠器公屏玩好捐无益之具而工反其朴矣吴阊阖通都杂贿韬积交贸射利公为稽市戒吏无私取而商操其赢矣吴自専诸击刺多魁岸任侠六博使酒公严游闲之禁而民变其习矣吴自光僚骨肉相戕后多防墙之狱公为闭阁谢过而民有两弃其田者矣吴造楼船飞颿棹歌方响多山游水嬉无间冬夏公严其禁而民志无荡矣吴自馆娃之余尚有招揺倚市者公至敛迹矣吴好谰词诬诋公察其奸而嚚讼不得售矣燕飨品物有制而革奢为俭矣危冠侈袂放逐之而服衷矣毁淫祠彻妄祀而左道息矣公岂徒为循吏即古恺悌君子寛大长者曷加焉夫朝防之典天子令陈诗考礼罔非观民风俗也孰有出于吴郡者乎昔汉宣中兴考覈吏治常曰庻民所以安其田里而无叹息愁恨之声者政平讼理也与我共此者其惟良二千石乎皇上虽非起于侧陋之比而在潜邸特乆知民疾苦同而求吏治之切均也当时为吏者如文翁修起学宫除孝弟力田从学官诸生明经饬行者与俱黄覇力行教化而后诛罚务在成就全安之罔非为民计也孰有良于蔡侯者乎课列郡之最公为第一守矣我明自孝武以来耳目之所覩记如天水胡公尝饰以文治矣然未及彰善也吉水聂公尝惇以礼教矣然未尽瘅恶也西蜀王公尝坐镇雅俗矣然未遑饬政也公能兼之稽吴守之良公为第一人矣旧凡守令入觐先期数月饬徒驭戒资装扰于闾肆民不堪命公单车遄发宿无舂粮清哉侯矣吴父老哗然叹曰使子大夫之言闻于执政达于圣聪天子乃曰有臣如此宜在公卿辅弼之列出入禁闼召对清燕恐夺侯之速而民失其望也天子增秩赐爵如汉法晋职参岳借防复留如永康徐公故事庻乆道化成政和俗美吴其跻于至徳之世人人负逹节之槩乎大夫士乃更起举觞酌侯而祝之父老遮道稽首侯麾之乃得行司勳氏退而书其言为赠
　　赠郡尉吴君维京召为南都比部郎序
　　安吉吴君由礼曹谪倅太仓甫数月擢为苏郡尉又数月召为南比部郎骎骎向用云司勳氏曰尝读太史公撰次世家始尚门阀而侈世及吴自泰伯肇基延陵亮节代多显者比部父叔聫登甲第入则同跻禁闼出则并典文衡鸣珂都里列防乡闾越言世家莫出吴右者再传而有中丞为之兄礼曹为之弟追匹济美愈炽而昌然天道恶盈物理憎盛兼之蛾眉以入宫见嫉蝇口以立朝兴谗于是乎有承嘉竢罪者矣前古谪官置之员外署以散曹若贾生之相淮王长卿之守园令唐宋以降贬地于江州雷州带阶以司马司户又若团练齐安提举洞霄縻以廪禄而不劳以簿书俾蓄才养望优游以需晋复胡待之厚也今时则不然既夺京朝必补州邑束以吏局亲以民事将厯试于先大授于后古今成材是或一道也君为州郡吏不以为不屑而优为之凡钱谷法比之繁簿书期防之皆励精从事所在咸底绩治行为天下第一复见吴公矣我明建官上稽周制下昉唐典六曹分职春官掌邦礼以和邦国秋官掌邦禁以刑邦国各率其属爰有司存葢礼以防民越则紏之以刑取象四时春生秋杀之义也先帝临御稽古礼文明禋秩祀厘郊丘考庙室纷纷制作晩年弥笃时为春官之属惟寅惟清殚心夙夜采仪叔孙凖图公玉斟酌损益文质协中允谐厥职焉今上纉服在宥好生泣辜释逮时为秋官之属惟明惟良専用轻典多所平反三辅无文致之狱圣朝有刑厝之风亦谐厥职焉夫谪官防召每由南署者以事简地闲犹夫唐宋意也钟山原庙何异茂陵崇台蜚观洞霄宛在回视州郡清俗迥判而劳逸适均矣至则览大江之丽兴咏于灵运吊六代之迹寄慨于周郎探南朝诸刹寂于范缜访西都遗事掞藻于左思才既充而望益起由是陟司防简宗伯非厯试而大授之验乎余与中丞公雅有文艺之好兹役也取道过家翕孺一堂幸以斯言质之









　　皇甫司勲集巻四十五
　　钦定四库全书
　　皇甫司勳集巻四十六
　　明　皇甫汸　撰
　　序寿
　　寿李司封先生二亲序
　　李先生燕居进门弟子而诏之曰我自昔逊于学造于乡賔于天子乃今服在王官淹兹天邑我母太夫人倏而届耆司封家君亦且臻斯境矣余月六日实太夫人以降之辰乃不遑一觞之将我是以明发有懐于闽之隈诗云陟彼屺兮瞻望母兮言不遑也小子识之门弟子避席曰尝闻冬为英一曰安宁英之义顺而精矣季冬之月日在婺女婺女之义巽而贞矣在为羡黄纯坤矣越载生明几渐盈矣诞弥献嵗寅賛成矣太夫人之贤而寿也宜哉先生曰媺哉言乎尔徴之天道已乎门弟子又曰尝闻藐焉方舆志秉隂矣扬州之域建欧宁矣碧水丹山窍厥灵矣侯虚侯止气化凝矣川后贡符淑女生矣太夫人之贤而寿也宜哉先生曰媺哉言乎尔征之地道已乎门弟子又曰尝闻颛顼之裔国氏曰曹爰归于李亦帝之苖太夫人嗣音于姑于姑有光朂尔君子君子克昌恃尔多男靡不允臧隂范于里里尚乎中行太夫人之贤而寿也宜哉先生曰媺哉言乎尔征之人道已乎二三子出汸也后先生谓汸曰夫二三子之言何如汸曰征天道者胚胚乎端之谌乎地道其渊渊乎末之濳乎人道则彰彰乎其几矣夫太夫人女顺刑于家母仪流于国寿不于其贤哉寿不于其贤哉君子载仪得此令妻以莫不宜眉寿与齐可以观徳也夫乃若先生待诏摛藻司封握爵崇以显荣褒章殊典渥焉来贶扈以宠珍夙夜匪懈守官遹训昭以令名可以观孝也夫于是为封君寿及其太夫人何妻不敢先夫子不敢以母逾父之谊也是故以言乎徳徳惟懋矣以言乎孝孝惟则矣以言乎三才则备矣先生曰汸也之言可以寿吾二人已乎小子识之遂退而书为序赓为诗歌者凡十又一人
　　寄寿少宰汝湖谢公七十序
　　防稽郡少宰汝湖谢公寿届七十厥配毛夫人与之偕老从弟某佐刺澶州思以颂其兄时僚友咸喜闻其事而愿为之辞幕乃曰倬彼安西述徳江左晋肇高风宋振休烈迄明绳祖嗣登三传遹美千禩乃诞少宰早发岿科寅清建礼端揆副铨奕叶簪组蝉聫彪映皇极锡福惟徳是备俾昌而大俾耆而艾敬献一觞之祝谢子曰昔贤耻居纨袴不言门第名遂身退有遗荣者矣非吾所愿闻也尉乃曰公性亶聪哲学臻博极摛藻掞天敷文纬国讲筵兼席啓沃洪毗贡举抡才得人斯盛功言并懋是为不朽敬献一觞之祝谢子曰职在太史金匮掌之公犹曰名与身孰亲也丞乃曰在昔东山之卧埭墅流辉乌衣之游华萼相饬今留园嘉丽不减东山敦赏子姓絶胜乌衣酒肴杂陈无恡百金丝竹间奏恒卜清夜逍遥以适性恬澹以引年身其康强子孙其逢吉敬献一觞之祝谢子曰美哉几乎然唐风之诫宴乐枚发之侈游盘卫生者方以为蹷机也刺史曰稽山之阳禹穴在焉是史公观道之所也临海之峤石门通焉是康乐穷探之迳也姚江之濵镜湖滙焉是贺监避喧之地也耶溪天姥徃徃畸人羽客灵异出焉公将有见于昭旷与造物者游飡霞茹芝轻举高蹈而淑媛相内家省无忧同跻寿域迈其徽音自是甲子宁有既乎某少业公门如彼灵运钟情惠连其诗曰亲亲子敦余贤贤吾尔赏复见于今矣敬献一觞之祝谢子曰美哉言乎蔑以加矣余不复请矣敬为刺史举觞丞乃授简缄文发使驰之会稽
　　奉寿介谿严相公八十诗并序
