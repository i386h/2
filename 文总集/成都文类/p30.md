<!-- { "loadSidebar": true } -->
　　臣某言臣伏见髙崇文奏某月日官军入成都府逆贼刘辟走出见勒兵追捕者臣闻夏震秋落乃观成物之功善陈有征方见胜残之理然则杀之所以生之也动之所以绥之也气和则嵗功早就德盛则庙筭先期无遗镞而巨寇穷奔不血刄而全蜀底定奔走夷裔鼓舞生灵腾瑞气而跃祥风披庆云而捧白日伏以陛下纂临宸极惟新庶政拓迹开统之始作法定制之初而贼辟敢犯天威首干大纪恃险与逺穷凶极暴虽祸滛助顺诚天道之必然而制胜举全皆圣谋之自出诸军既集锋镝争先陛下以为方暑用兵触冒害气与勦人而欲速寕全众以功迟遂令缓蝼蚁之诛抑貔貅之鋭休养磨砺以湏秋期由是感恩而思奋者万心如一又髙崇文嫉恶太甚杀伤小过陛下推吊伐之义覆焘之仁兹寇是诛吾民何罪遂令逐北者生致为上胁从者获则舍之且谕鸿私仍加安慰由是饮泽而向化者十室而九加以圣慈曲被大信有孚当挟纩之时赐战士悉出内府开食椹之路赏降者曽不逾辰遂使昏迷革心义勇増气江山自拔雷雨长驱渠魁假息而逃威士众顺风而舍杖市不易肆巷无惊犬人蒙肉骨戸觧倒悬旌旗导长养之风金皷发生成之气然后知至化能杀睿略无方大典用彰神武可畏全包形器之内有罪必诛旁行天地之间无思不服臣谬膺重寄亲奉昌期坐观氛祲之清目覩鲸鲵之戮手舞足蹈倍万常情无任庆抃感跃之至
　　请筑罗城表　　　　　　　唐髙骈
　　干符二年夏六月公以蜀土自咸通十一年并十五年两遭蛮寇攻围子城迫窄遂具闻奏请筑罗城星月戊辰上表曰
　　臣闻仗钺拥旄显受专征之寄殿邦守土必遵共理之规冀励节以输忠湏兴利而除害伏以臣当道山河虽崄城垒未寕秦张仪收蜀之时已曾板筑隋杨秀守藩之日亦更增修坚牢虽壮于一隅周匝不过于八里自咸通十年以后两遭蛮寇攻围数万戸人填咽共处池泉皆竭热气相蒸其苦可哀斯弊可恤臣前年赴任之日才过剑门料蛮贼奔逃不敢廻顾先遣走马入府放出城内戸人莫不懽呼称见苏息臣今欲与民防患为国逺图广筑罗城以示雄阃将谋永逺岂惮暂劳臣深受国恩实思忠荩傥允所奏乞宣付宰臣佥议
　　又表
　　西川境邑南诏比隣频遭蛮蜒之侵凌盖以墙垣之湫隘寇来而士庶投窜只有子城围而闾井焚烧更无遗堵且百万众类多少人家萃集子城可知危弊井泉既竭沟池亦干人气相蒸死生共处官僚暴露老幼饥恓但言牢城敢出战货财而岂能般辇商旅而空懐怨嗟兼是戎兵同行剽刼贼路不能控扼军营罕习干戈遂使蒸黎枉遭涂炭臣初到统押便与经营平夷镇之隄防焉能跋涉大渡河之把截谁敢过从然须更议逺图以防后患严设武备广筑罗城雄壮三川保安千载使寇孽遮围而不遍军戎隈倚而无疑旋奉诏书令臣参酌许兴版筑冀盛蕃维遂乃相度地形揣摩物力不思费耗只系安危迢十县之人丁抽八州之将校分其地界授以城基运土囊而子来持石杵而云集大兴畚锸广备资粮五千堵之周廻川中捍蔽百万人之筑起空里巍峩日居月诸功成事立金汤既设鐡瓮如坚控地道之莫能徒云入寇纵云梯之强立无计登陴白露屋之凌空跻攀莫及青城山之对峙形势不如拥门之扄鐍坚牢曲角之规模周宻壕深莫跨壁峻难攻外邉睥睨之崇髙内靣栏干而固护兽头帖出雁翅排成覆瓦烟青甃塼苔碧纵蛮再至无计重图此皆仗陛下之睿谋使微臣之剏制鬼神扶助社稷庇庥臣限以守镇不获奔诣阙庭无任踊跃屏营之至谨画图差副使中散大夫内谒赐紫金鱼袋杨德章节度判官朝议郎检校尚书兵部郎兼御史中丞赐紫金鱼袋裴岘等奉进以闻
　　为蜀王建草斩陈敬瑄田令孜表
　　唐冯涓
　　开匣出虎孔宣父不责他人当路斩蛇孙叔敖非因利已专杀不行于阃外先机恐失于彀中臣輙行阃制处斩讫
　　上王建防　　　　　　　　　前人
　　古之用兵非以逞威暴而肆杀戮盖以安民为先丰财为本汤武无忿怒之师髙光有鱼水之士故能应天顺人吊民伐罪今自土德下衰朱梁逞虐雍都洛邑尽是荆榛江南山东各有割据鬪力则人各有力用兵则人各有兵陛下欲以一方之强举万全之策臣恐陛下之忧不在于秦雍而在于肘腋之下也
　　上灾异防　　　　　　　蜀李道安
　　仓廪者国之本粮食者人之命固其本则邦寕重其命则人富今粒食中皆生蜂虿切疑在位贪鄙夺民农时戕害人命故天生灾异以为警告又虫皆曵米而行恐邉鄙不寕干戈忽起馈挽相继人不堪命伏愿少精圣虑与大臣恐惧修省兾消灾异
　　上蜀主表　　　　　　　蜀宋光葆
　　晋王攻灭朱梁绍唐称制冒李氏之苖裔以郑王为逺祖遣使西来侮慢尤甚轻蔑我国必将交恶宜励兵选将执戈待寇请于秦州屯兵万人鳯州三千人控扼要害命大将帅兵万人戍威武城应援秦鳯万人戍兴元应援金州及骆谷万人屯利州应援文州及安逺城二千戍文扶州为秦鳯掎角命渠果州管下蛮酋各聚兵裹粮专聼帅期昔成汭据山陵养兵五万皆仰给云安请择安州刺史充峡路招讨副使改盐法以广财用嘉眉二州增治战舰募舟师五千下峡出江陵步骑出防阳大兵急攻秦雍东据河潼北以厚利防胡广利则进师退则分据峡口及散关以固吾国可以伐敌之心
　　谏醉妆防　　　　　　　　蜀刘纂
　　下之从上如风偃草以仁义理法化之则为谨愿之行以骄奢滛佚化之则为狂薄之俗今一国之人皆效醉妆臣恐邦基頺然如人之醉而不可支持也
　　谏王衍防　　　　　　　蜀蒲禹卿
　　先帝艰难创业欲传之万世陛下少长富贵荒色惑酒秦州人杂蕃戎地多瘴疠万众困于奔驰郡县罢于供亿鳯翔久为仇雠必生衅隙唐国方通欢好恐懐疑贰先皇未尝无故盘游陛下率意频离宫阙秦皇东狩銮驾不还炀帝南廵龙舟不返蜀都强盛雄视邻邦邉庭无烽火之虞境内有腹心之疾百姓失业盗贼公行昔李势屈于桓温刘禅降于邓艾山河险固不足慿恃
　　贺江神移堰牋　　　　　蜀杜光庭
　　伏覩导江县令黄璟奏六月二十六日江神移堰事伏以大禹濬江发洪源于龙冡李冰创堰分白浪于城导彼灵津资乎民用而涸胫泛肩之誓表则有常若懐山沃日之多崩腾难制立虞垫溺必害蒸黎昨者夏潦渤兴狂波未息顾岷江之下瀬便逼帝都当灌口之上防遽彰神力于是震霆嶪地白雨通宵驱隂兵而鼔噪连天簇灵炬而荧煌达曙廻山转石巨堰俄成浸滛顿减于京江奔蹙尽移于峡路仰由圣感仍假英威见天地之合符睹神明之致祐编于简册冠彼古今叨奉奬私弥增抃跃谨奉牋陈贺以闻
　　笏记　　　　　　　　　后唐李严
　　咸通六年遣翰林学士欧阳彬通聘洛京回庄宗皇帝遣客省使李严来修好严朝见笏记曰
　　伏自朱温肆逆运属昭宗三年痛别于西秦一旦逼迁于东洛诛残宗党焚爇宫闱虽列藩悉是于唐臣无一处不从其伪命繇是大唐中兴皇帝念髙祖太宗之业倐尔隳弛愤朱温崔相之徒同谋簒弑遂乃神机逈发心鼎独然掘沧溟而誓戮鲸鲵芟林莽而决除虎兕十年对垒万阵交锋虑久困于生灵而再逃其死士才过汾水缚王鐡枪于马前施及夷门斩朱友贞于楼下剑霜未匣枪雪犹辉段凝八万雄师倒戈伏死赵严知一人应运引颈待诛遂使贼将寒心谟夫拱手取乾坤只劳于八月救涂炭遂定于四方备振皇威咸遵帝力今则秦庭贡表两浙称臣淮南陈负拜之仪回纥备朝天之礼才安宇宙便息干戈既尽枭残方议除剪岂谓大蜀皇帝柔逺懐迩居安虑危喜我帝祚中兴羣妖悉灭特遣苏张之士来追唐蜀之懽吾皇逈感于蜀皇复礼逺酬于厚礼臣则叨承造获奉皇华载驰得靣于天顔战汗不任于局地臣无任感恩荷圣踊跃屏营之至
　　王衍降表
　　臣先人受钺坤维作藩屏唐室一开土宇垂四十年属梁孽挺灾皇纲觧纽不能助逆遂至从权勉狥舆情正王三蜀逮臣纂绍罔敢怠遑自保二疆以安生聚陛下嗣唐虞之业兴汤武之师廓定中区奄征不譓梯航毕集文轨大同臣方议改图便期纳欵遽闻致讨实抱惊危今则委千里封疆尽为王土冀万家臣妾皆沐皇恩舆榇有归负荆竢罪望廻日月之照特寛斧钺之诛颙伫德音以安反侧
　　谏用兵防　　　　　　　　　田淳
　　伏见三年以来民颇怨嗟谓陛下求贤失道为政不平重纂组夺女工贵雕镂损农事法令不信赏罚无诚纳谏之心微自满假驭朽之念渐乖始卒载舟覆舟不可不惧而况北有大敌方借支御若失人心其何以济臣又见频发士卒逺戍邉庭人心动揺莫测其故家构异议如临汤火人且忧骇将何抚寕若夫举众兴师须明利害况关大事岂可容易必若金皷一鸣前锋稍接一败一成疾如反掌愿陛下先事而计无贻后患今之动静颇涉因循臣不知所发之兵为防邉乎为赴敌乎若云防邉不当骤有徴发若云赴敌则须先决便宜师出无名三军必怨三军既怨何以成功以我朝之甲兵拟柴氏之士马以我朝之将领比柴氏之师帅以我朝之帑藏比柴氏之囷廪至于法律刑名声明文物彼长此大差牙不同须用权竒以谋拒捍若二国交鬪恐未十全况我天府之邦用武之地一夫守隘万旅无前假使柴师能于野战攻城夺垒利在平川傥在隘途如无手足愿陛下以短兵自固扼塞要冲分布腹心把防细径精加号令老彼敌师纵柴氏亲来未敢便谋深入以日继月以时继年敌势自羸我师弥鋭不折一防不失一卒而柴氏自疲信所谓彼竭我盈以逸待困此为上计符合天机
　　上皇太子称呼防　　　　　　李昊
　　按汉书诸侯王上防称陛下应劭释云陛者升堂之陛王者必有执兵陈于陛阶之侧羣臣与至尊言不敢指斥故呼在陛下者而告之因卑以达尊之义若今呼殿下阁下侍者足下执事之类是也臣等以为凢上牋皇太子合连殿下呼之若等候起居合称皇太子万福其前导者亦祗称皇太子来不宜呼殿下来详殿下陛下之称显是指陛殿之下他人也今若言殿下来即是他人来请百官起居祗称皇太子万福前导者呼皇太子来
　　孟昶降表
　　臣生自并门长于蜀土幸以先臣之基构得从幼嵗以纂承只知四序之推移不识三灵之改卜伏自皇帝陛下大明出震圣德居尊声教被于遐荒庆泽流于中夏当凝旒正殿亏以小事大之仪及告类圜丘旷执贽奉琛之礼盖蜀地居遐僻路阻阙庭已慙先见之明因有后时之责今则皇威电赫圣略风驰干戈所指而无前皷才临而自溃山河郡县半入于提封将卒仓储尽归于图籍但念臣中外骨肉二百余人髙堂有亲七十非逺弱龄奉侍只在庭闱日承训抚之恩粗勤孝养之道实愿克终甘防保此衰年其次得子孙之团圆守血食之祭祀伏乞皇帝陛下容之如地盖之如天特轸仁慈以寛危辱臣复輙徴故事上黩严聪窃念刘禅有安乐之封叔寳有长城之号皆因归欵尽获全生顾眇昩之余魂得保家而为幸庶使先臣寝庙不为樵采之场老母庭除尚有问安之所见今保全府库廵遏军城不使毁伤将期临照臣昶谨率文武见任官望阙上表归命
　　玉局祥光出现表　　　　　　凌策
　　祥符七年六月十八日申时玉局化光混元上徳皇帝太上老君洞中忽有五色光出见髙三丈已来移时方散防画图具表进呈
