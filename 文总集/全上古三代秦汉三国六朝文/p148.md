<!-- { "loadSidebar": true } -->
　　孝成皇帝深惟宗庙之重，称述陛下至德以承天序，圣策深远，恩德至厚。惟念先帝之意，岂不欲以陛下自代，奉承东宫哉！太皇太后春秋七十，数更忧伤，敕令亲属引领以避丁、傅。行道之人为之陨涕，况於陛下，时登高远望，独不惭於延陵乎！（《汉书·元皇后传》）
　　◇灾异对
　　五侯封日，天气赤黄，丁、傅复然。此殆爵土过制，伤乱土气之祥也。（《汉书·五行志》下之上：哀帝即位，封外属丁氏、傅氏、周氏、郑氏凡六人为列侯，杨宣对。）
　　◎议郎龚
　　龚，史不著其姓，元寿初为议郎。
　　◇王嘉罪议
　　嘉言事前后相违，无所执守，不任宰相之职，宜夺爵土，免为庶人。（《汉书·王嘉传》：议郎龚等以为。）
　　◎永信少府猛
　　猛，史不著其姓，元寿初为永信少府。
　　◇王嘉罪议
　　圣王断狱，必先原心定罪，探意立情，故死者不抱恨而入地，生者不衔怨而受罪。明主躬圣德，重大臣刑辟，广延有司议，欲使海内咸服。嘉罪名虽应法，圣王之於大臣，在舆为下，御坐则起，疾病视之无数，死则临吊之，废宗庙之祭，进之以礼，退之以义，诔之以行。案嘉本以相等为罪，罪恶虽著，大臣括发关械、裸躬就笞，非所以重国褒宗庙也。今春月寒气错缪，霜露数降，宜示天下以宽和。臣等不知大义，唯陛下察焉。（《汉书·王嘉传》：永信府猛等十人以为。）
　　◇班嗣
　　嗣，楼烦人，班彪之从兄。
　　◇报桓谭
　　若夫严子者，绝圣弃智，修生保真，清虚澹泊，归之自然，独师友造化，而不为世俗所役者也。渔钓於一壑，则万物不奸其志；栖迟於一丘，则天下不易其乐。不纟圭圣人之罔，不嗅骄君之饵，荡然肆志，谈者不得而名焉，故可贵也。今吾子已贯仁谊之羁绊，系名声之缰锁，伏周、孔之轨躅，驰颜、闵之极挚，既系挛於世教矣，何用大道为自眩曜？昔有学步於邯郸者，曾未得其仿佛，又复失其故步，遂匍匐而归耳，恐似此类，故不进。（《汉书·叙传》：嗣虽修儒学，然贵老严之术，桓生欲借其书，嗣报。）
　　◎伶玄
　　玄字子於，潞水人，爵里详见《自序》。
　　◇飞燕外传自序
　　伶玄字子於，潞水人，学无不通，知音善属文，简率尚真朴，无所矜式，扬雄独知之。然雄贪名矫激，子於谢不与交，雄深慊毁之。子於由司空小吏，历三署刺守州郡，为淮南相，人有风情。哀帝时，子於老休，买妾樊通德，通德之弟子，不周之子也。有才色，知书，慕司马迁《史记》，颇能言赵飞燕姊弟故事。子於闲居命言，厌厌不倦。子於语通德曰：「斯人俱灰灭矣。」当时疲精力驰，骛嗜欲蛊惑之事，宁知终归荒田野草乎。通德占袖，顾视烛影，以手拥髻，凄然泣下，不胜其悲，子於亦然。通德奏子於曰：「夫淫於色，非慧男子不至也。慧则通，通则流，流而不得其防，则百物变态，为沟为壑，无所不往焉。礼义成败之说，不能止其流，惟感之以盛衰奄忽之变，可以防其壤。今婢子所道赵后姊弟事，盛之至也。主君怆然有荒田野草之悲，衰之至也。婢子拊形属影，识夫盛之不可留，衰之不可推，俄然相缘奄所。虽婕妤闻此，不少遣乎。幸主君著其传，使婢子执研削道所记。」於是撰赵后别传。子於为河东都尉，班躅为决曹，得幸太守，多所以受。子於召躅，数其罪而ㄏ辱之。躅从兄子彪，续司马《史记》，绌子於，无所收录。（《汉魏丛书·飞燕外传》本。案《隋》、《唐》志不著录，晁公武《读书志》始有之，疑是唐人依托，今姑附《前汉文》末。）

卷五十七
◎宦官
　　◎弘恭
　　恭，沛人。少坐法腐刑，为中黄门，以选为中尚书，宣帝时为中书令。
　　◇奏收萧望之等
　　望之、堪、更生朋党相称举，数谮诉大臣，毁离亲戚，欲以擅权专势，诬上不道，请谒者召致廷尉。（《汉书·萧望之传》）
　　◇建白下萧望之狱
　　望之前为将军辅政，欲排退许、史，专权擅朝。幸得不坐，复赐爵邑，与闻政事，不悔过服罪，深怀怨望，教子上书，归非於上，自以托师傅，怀终不坐。非颇诎望之於牢狱，塞其怏怏心，则圣朝亡以施恩厚。（《汉书·萧望之传》：弘恭、石显等，知望之素高节，不诎辱，建白望之。）
　　◎列女
　　◎淳於缇萦
　　缇萦，临人，齐太仓令淳於意少女。
　　◇上书求赎父刑
　　妾父为吏，齐中（《汉书》有「皆」字）称其廉平。今坐法当刑，妾切痛（《汉书》作「妾痛夫」）死者不可复生，而刑者不可复续。虽欲改过自新，其道莫由，终不可得，妾愿入身（《汉书》作「没入」）为官婢，以赎父刑，使得改行自新也。（《史记·仓公传》，又见《汉书·刑法志》：孝文即位十三年，齐太子令淳於公有罪当刑，其少女缇萦随父至长安上书。）
　　◎大乳母
　　乳母，东武嗣侯郭它之母。孝景初，年且四十馀，入宫养武帝，帝壮时号之曰大乳母。
　　◇上武帝书
　　某所有公田，愿得假倩之。（《史记》褚补《滑稽传》）
　　◎卓文君
　　文君，蜀郡成都人，卓王孙女，寡而奔司马相如。
　　◇司马相如诔
　　嗟嗟夫子兮通儒，少好学兮综群书。纵横剑伎兮英敏有誉，尚慕往哲兮更名相如。落魄远游兮赋「子虚」，毕尔壮志兮驷马高车。忆昔初好兮雍容孔都，怜才仰德兮琴心两娱。永托为妃兮不耻当垆，生平浅促兮命也难扶。长夜思君兮形影孤，上中庭兮霜草枯。雁鸣哀哀兮吾将安如，仰天太息兮抑郁不舒。诉此凄恻兮畴忍听予，泉穴可从兮愿殒其躯。（梅鼎祚《文纪》有此，未详所出。案《西京杂记》，长卿素有消渴疾，及还成都，死，文君为诔，传於世。《杂记》虽言为诔，不载其辞，盖近代依托也。）
　　◎乌孙公主解忧
　　解忧，楚王戊之孙女，前公主细君死，武帝以楚女为公主，妻乌孙岑陬，复妻翁归靡，复妻狂王。甘露三年归京师，年且七十，后二年卒。
　　◇上昭帝书
　　匈奴发骑田车师，车师与匈奴为一，共侵乌孙，惟天子救之！（《汉书·常惠传》，又见《西域传》下：昭帝时公主上书。）
　　◇上宣帝书
　　匈奴复连发大兵侵击乌孙，取车延、恶师地，收人民去，使使谓乌孙趣持公主来，欲隔绝汉。昆弥愿发国半精兵，自给人马五万骑，尽力击匈奴。唯天子出兵以救公主、昆弥。（《汉书·西域传》下：宣帝初即位，公主及昆弥皆遣使上书言。又见《常惠传》，小异。案公主与昆弥各自上书，史家合并载之，故与《匈奴传》小异。）
　　◇又上宣帝书
　　年老土思，愿得归骸骨，葬汉地。（《汉书·西域传》下）
　　◎冯
　　，楚主解忧侍者，为乌孙右大将妻，号曰冯夫人。甘露三年从楚主归京师，元帝时复遣往乌孙。
　　◇上元帝书
　　愿使乌孙镇抚星弥。（《汉书·乌孙传》）
　　◎敬武长公主
　　公主，宣帝女。鸿嘉中寡居，适丞相薛宣。元始中，莽自为安汉公，遣使以元后诏赐药死。
　　◇上哀帝书
　　愿还宣葬延陵。（《汉书·薛宣传》：宣免归故郡，公主留京。后宣卒，主上书奏可。）
　　◇阙名
　　◇田誓
　　无干车，无自后射。（《周礼·夏官》注，贾《疏》云，此据《汉田律》而言，又见《秋官·士师》注，作《军礼》）
　　◇与路中大夫盟
　　若反，言汉已破矣。齐趣下三国，不且见屠。（《史记·齐悼惠王世家》：胶西、川、济南三国将劫，与路中大夫盟云云。又见《汉书·高五王传》。）
　　◇上书言樊他广不当代后
　　荒侯市人病不能为人，令其夫人与其弟乱，则生他广。他广实非荒侯子，不当代后。（《史记·樊哙传》：孝文帝立封哙庶子市人为武阳侯。薨谥为荒侯，子他广代侯。六岁，侯家舍人得罪他广，怨之，乃上书，诏下吏。又见《汉书·樊哙传》。）
　　◇上书言祠太一
　　古者天子，三年壹用太牢，祠神三一，天一、地一，太一。（《史记·封禅书》：亳人谬忌奏祠太一方，其后人有上书言。又见《汉书·郊祀志》上）
　　◇上书言春解祠
　　古者天子常以春解祠，祠黄帝，用一枭、破镜，冥羊用羊，祠马行用一青牡马，太一、泽山君地长用牛，武夷君用干鱼，阴阳使者以一牛。（《史记·封禅书》，后人复有上书言。又见《汉书·郊祀志》上）
　　◇上书言宜立昌邑王
　　周太王废太伯立王季，文王舍伯邑考立武王，唯在所宜，虽废长立少可也。广陵王不可以承宗庙。（《汉书·霍光传》：昭帝崩，亡嗣，武帝六男，独有广陵王胥在。郎有上书言云云，擢郎为九江太守。）
　　◇上书言霍氏
　　大将军时主弱臣强，专制擅权，今其子孙用事，昆弟益骄恣，恐危宗庙，灾异数见，尽为是也。（《汉书·霍光传》：霍山曰：尝有上书言云云。其言绝痛，山屏不奏。）
　　◇为徐福上书
　　臣闻客有过主人者，见灶直突，傍有积薪。客谓主人曰：「曲其突，远其积薪，不者将有火患。」主人嘿然不应。居无几何，家果失火，乡聚里中人哀而救之，火幸息。於是杀牛置酒，燔发灼烂者在上行，馀各用功次坐，而反不录言曲突者。向使主人听客之言，不费牛酒，终无火患。今茂陵徐福数上书，言霍氏且有变，宜防绝之。向使福说得行，则无裂地出爵之费，而国安平自如。今往事既已，而福独不得与其功，惟陛下察徙薪曲突之策，而使居燔发灼烂之右。（《说苑·权谋》）
　　臣闻客有过主人者，见其灶直突，傍有积薪，客谓主人，更为曲突，远徙其薪，不者且有火患。主人嘿然不应，俄而家果失火，邻里共救之，幸而得息。於是杀牛置酒，谢其邻人，灼烂者在於上行，馀各以功次坐，而不录言曲突者。人谓主人曰：「乡使听客之言，不费牛酒，终亡火患。今论功而请宾，曲突徙薪亡恩泽，焦头烂额为上客耶？」主人乃寤而请之。今茂陵徐福数上书言霍氏且有变，宜防绝之。乡使福说行，则国亡裂土出爵之费，臣亡逆乱诛灭之败。往事既已，而福独不蒙其功，唯陛下察之，贵徙薪曲突之策，使居焦发灼烂之右。（《汉书·霍光传》。案此与《说苑》互有删节而加详，故分载之。）
　　◇上书言宜改币
　　古者以龟贝为货，今以钱易之，民以故贫，宜可改币。（《汉书·师丹传》：会有上书言。）
　　◇请腊祀社稷
　　令县常以春三月及时腊，祀社稷以羊豕，民里社各自财以祠。（《史记·封禅书》：高祖十年春，有司请。又见《汉书·郊祀志》上。）
　　◇固请建太子
