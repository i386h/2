<!-- { "loadSidebar": true } -->
　　谕朵颜等卫尔等内附受冠带作藩篱之日久矣迩乃有贰心于吾勾引东西虏辄乘边吏之不戒阑入内地震耸我疆场名曰臣而实为寇阳自托于我而阴结胡而助之攻此何谓也今　天子威声讫于四遐辫发贯胷雕题□齿之伦莫不回□禀朔交臂受事惟恐不及彼岍素臣属抑桀黠之不足哉诚通于逆顺之理亦知劫不可以贰也夫以荒裔穷发犹知内向而回测不靖乃出于素所拊循者誖亦甚矣且以　天子待尔等薄耶内地而居之疏爵而贵之赉予赏犒岁岁勿绝　天子亦曰尔能出力以固吾圉故无所爱以若所为则是封雠赏叛使豺狼守关而封豕长蛇处于帏帐也夫恩施而怨报之此自敌以下不能堪况堂堂天朝哉尔等独不闻尔祖父之在　先朝时戴我恩信奉我要约作我耳目爪牙东西虏之矫□不虔时侦其情以输我烽举燧燔则授甲而趋荷戈而鬬如此其忠也尔乃不率尔祖之攸行尔祖亦将告我　先后曰作大戮于予孙令我　国家物力殷盛器利以坚士选以饱大将军楼船车骑之属尽桓桓如熊如罴当之者碎尔时引虏来辄大创无得气去者有如虏悔祸乞盟且以尔为说即不者虏岁俘岁死心忿含怒曰谁为此祸者乎反戈而释憾于尔尔其谓之何抑此犹隐祸也以天之道　国家之灵夷二奴奴摧枯取缅酋如发蒙当兹之时忠实者爵赏狡黠者诛戮怀附者老□携异者殄灭矣盖闻朵颜等得中一二贪惏□□为奸利虏抄掠所得与瓜分之其它愚无知者为所诱惑非其忍倍我卵翼之恩而敢蹈恣睢之行也未有以逆顺祸福譬晓之者也夫弃顺而即逆童竖不为就祸而辞福狂夫不处尔等傥能革心涤虑効藩臣之节报　圣朝之德　天子则将与尔等共捐前过偕之大道封爵世延赏赉如故不亦伏乎有如安逆乐祸突刃触网不欲全活亦惟尔等之志其毋悔 

　　○云南镇臣约束土司檄 

　　告各土司尔等皆担爵剖符世世为　朝廷臣子受我卵翼之恩至厚也莾贼誖骜冯恃深阻鸱张螳怒以逆我军吏彼实违天背化□自弃绝于覆载照临之外尔等苟怀忠义之性者未有不瞋目切齿愿得而甘心焉顾间一二愚闇不识逆顺利害反教猱升木为虎传翼潜以吾内地虗实输之为彼向导此无异故贼啖尔以货贝又怵以威也夫贼讵有封爵禄秩能世世富贵尔哉彼徒以声势恐愒实不能为若害即或攻剽亦孰与王师天诛如雷轰霆击无不靡灭者□捐爵秩以博货□畏恐死而就必死此之为□□□□□□□□□狡焉欲蠢食诸土司非一日矣所以犹存无恙者特朝廷之力能制其命为若主也彼犹豺虎然弗即摧折且噬而疆宇灭而宗庙僇而子女若属其奈之何惟　天子赫然震怒莾贼之不虔追罪往时偷安诸臣而督责于今之在事者我镇臣奉将天伐誓不与此贼俱生也顷者老姚关之捷罕虔景宗才就禽贼巳褫魄剪灭涤荡近在朝夕正若属奋身立功之秋也今与若属期各要束部落□我同仇其一二愚昧为所胁诱者巳往不问有能慕义效忠戮力赴敌或助兵以隶行间或助饷以奉战士为我侦候得其声息为我反间携其党与为我挟刃刺之帐中为我遮截遏之关外为我犄角击其侵轶为我设覆绝其归路为我设诈误其如往我镇臣当分别功状上于　天子益封进秩赐金赉币以酬尔劳有如蓄奸怀贰怙恶不悛输款莾酋比周观望阴为向导窥伺者我镇臣奉简书得便宜从事且移兵先诛之然后奏报　天子灭尔封土歼尔族类俾无遗必不尔赦 

　　○俘斩云南叛夷露布 

　　神畧渊宏载振咸刘之武　天心纯佑旋收耆□之功氛净祲销内宁外谧恭惟　皇帝陛下陶埏六籍表正万邦率土承有截之风怀生无不遂之性奇肱儋耳候月归琛凿齿贯胸占风纳书讵知皇仁荡荡犹见背阳之禽天网恢恢尚有吠尧之犬莾应里凭其冞阻蚁聚实繁岳罕等为之比周鼠牙益厉勾连缅寇毒螫炎洲象阵蹂躏于郊原狼烟弥漫于村市孤腾之危如累卵全滇之卧不帖席　陛下念轸一方明见万里规雄图于彀内制兵要于事先谓贼可计禽不劳兵碎剪其羽翼则席上足以折冲携其腹心则舟中皆为敌国臣等乃袛奉万全之算共输一得之愚率励参游竞施犄角佽飞蹶张之技尽出于山林投石拔距之材徧征于川洞是以一战攀花枝而贼胆先寒再战老姚关而罕虔就缚赏悬芳饵则以招罕余孽保三尖之固一鼓而虎穴为虗机设重关则以岳鳯枭雄拥数万之兵崇朝而辕门自系或婴锋触刃润草膏原或关木槛车伏鈇就锧长鲸既戮封豕载屠幽荒绝壤始知天子之为尊六慰三宣共识倔□之何益或献伪篆或献缅人负固者归□版图食毛者输我赋税滇池漏江之险尽作藩篱蛮烟瘴雨之墟永无狐兔皇猷旁鬯帝道遐融荒憬清夷烝黎康又此皆受武庙计聪明睿智所照临凭借天声威武神灵所变化不然岂数年鸱张之寇而倏尔氷摧千里波荡之区而俄然山定君之德也果如叔向之言臣何力哉岂曰郄谷之让臣从戎疆场幸睹肤功欢忭之情倍万恒品谨奉露布以　闻 

　　李文节集卷之十 

　　●李文节集卷之十一 

　　晋江　九我李廷机着 

　　馆课（二） 

　　◆馆课（二） 

　　拟御制重刻资治通鉴纲目序 
　　刻贞观政要序 
　　重刻十三经注疏序 
　　文渊阁藏书记 
　　拟癸未进士题名记 
　　詹事府题名记 
　　宝应新开运河成记 
　　风霾奏 
　　雨雹对 
　　拟匡衡论治性正家疏 
　　治安要务疏 
　　议处宗藩疏 
　　请修改历法疏 
　　三途并用议 
　　正文体议 
　　辟邪说以崇圣学惩敝习以正士风议 
　　保甲议 
　　王文成陈白沙从祀议 
　　郊禋赋 
　　拟恭献圣母万寿颂 
　　秋防无警颂（有小序） 
　　宵衣箴 
　　无逸殿箴 
　　当官三事箴 
　　座右铭（有小序） 
　　谒文丞相祠辞 
　　拟圣驾再祀山陵尽蠲昌平州今年田租守臣谢表 
　　拟恭进重修大明会典表 
　　读太仆寺志题后 
　　试岁贡生策问一首 
　　翰林院先师祠新易木主谒告文 
　　拟朝鲜国谢赐勑昭雪宗系表 
　　陵祀暨卜寿宫礼成内宴两宫致语 

　　○拟御制重刻资治通鉴纲目序 

　　朕闻人无于水监当于民监夫欲原本治忽根极兴亡旴臧否之衡审是非之权于以存法戒决趣舍昭若发蒙则舍监古无繇巳是以自昔英君谊辟厉精化理厝意太平靡不考信史籍折衷异代极目乎古今之囿游心乎得失之林博涉远摉不遗余览焉何者临明镜而照者无隐形望前车而趋者无覆辙巳事之不忘后事之师也唐宗有云以古为鉴可知兴赞朕尝三复斯言遐想贞观之盛鉴古之效可见于斯盖自仲尼因曾史修春秋美刺褒贬昭昭乎揭日月而行裔是以降史述不乏然皆言因世直文以事成乘载之迹徒存衮钺之义未着洎乎宋儒朱熹乃因司马光所辑资治通鉴着为纲目一书纲以揭义日以汇事始周威烈迄唐五代上下一千六百三十三年间斯以勤矣今取而观之表年首事易稽也比事合类易悉也显微阐幽易明也轨迹别白易遵也彼固稗官司马尸祝获麟作一代之元龟为万禩之药石藉令有天下者时寘一帙不忘省览其于治忽兴亡臧否是非之际如别白黑如数一二创惩于其所刺讥而袭迹于其所赞赏与治同道主善为师则可以坐登三五之隆永绝叔季之患朕嘉与天下来世共臻斯路特重刻焉 

　　○刻贞观政要序 

　　盖求治莫如修政修政莫如宪古今夫御者视故辙而趣之则驱策简而取道疾医之能疆弱生死也多得诸禁方者夫古英君谊辟所为媺政嘉绩验之当年而传之来禩斯亦为治者之故辙禁方巳隆古之巍荡毋论三代以还号一时治安脍炙人口者无如唐贞观之际彼其免羣生于汤火纳百姓于休和守屏称事草莱乐业外阖不掩圜土为虗齐民岁增辟土日广穹居之君卉服之夷莫不内首禀朔回面受吏迹其致理之盛盖亦跨蹍炎刘韬轶魏晋煌煌乎异世一时巳夷考当年则文皇以锐志励精劬劳日昃于上王魏房杜诸臣以箴阙采遗殚竭荩诚于下斥浇漓之瞽说庸仁义之谠论博思咨诹从谏讷诲一时忠智之士咸得发愤吐懑于前罢不急捐无用轻徭薄赋以佐元元之急内外无幸曲之私文罔无刻深之令吏有奉职循理之风兵有居重驭轻之势诸凡典章明密品式周备莫不可为后世法程虽其所繇来方之二帝三王不能无恧然而政事之美亦有足多者焉是以史臣吴竞撮其大畧为贞观政要若于卷至于宣宗书之屏风行其什五尚足以中兴唐祚号小太宗曩令继体守鬯之嗣赓旧章之诗轸尔祖之念其道不易其政不改则唐之天下即至今存何不可焉嗟乎前事之不忘后事之师□今　圣天子方上咸五下登三游意道德之涂坐致熙皞之效然苟以寓省观备斟酌为万几之助则是书也亦或其有取云尔 

　　○重刻十三经注疏序 

　　夫十三经之在于世也若日星丽天岳渎亘地学者载籍极博总之考信于是书矣数千百年间家藏人习昼诵宵吟髫齓而受之至于皓首犹不能释去乃所繇牖惑发朦辨文晰义睹厥堂奥穷其指归见作者之心于千载之上亦惟有注疏在焉盖汉以来□儒麻列林立亡虑百家经术之盛庶几乎金口而木舌当时秉觚牍抏思虑磨砻以岁月穷老尽气然后成一家之言斯巳勤矣而所持论驾说往往师门所授缙绅长老之所传闻虽晦蚀舛驳亦时有之要以发明六学泽于道德者多矣自谭者曰汉儒穷经而经绝至于训诂支离烈于燔焰伉意之士挟陵躐解说之私见视为糟粕刍狗猥以不诵绝之不知陟岱岳者先东山涉沧溟者先震泽以彼敷鬯前言傧诏来禩固亦经术之东山震泽巳哲士通儒第穷其书论其意毋胶毋泥时独得于笺注之外摄衽而从古人何不可者今曾未得鱼而筌之弃曾米得兔而蹄之遗抉瑕摘衅掩其弘美往哲羽翼之功几不存于世矣或曰自考亭氏折衷羣言顜若画一学士受成不啻功令譬之日月出江河行而爝火桔槔亦可以废矣语曰虽有丝麻无弃蒯菅与其过而废也宁过而存之夫苞并总统千载之述作罗络旁午百氏之异同兼传并载以待后之学者晬盘示儿随其自取不亦可乎故重刻之亦以扶进微学尊广道艺云尔 

　　○文渊阁藏书记 

