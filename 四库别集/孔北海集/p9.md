<!-- { "loadSidebar": true } -->
　　曹操既积嫌忌，而郗虑复构成其罪，遂令丞相军谋祭酒路粹《典略》曰：“粹字文蔚，陈留人，少学于蔡邕。建安初，以高第擢拜尚书郎，后为军谋祭酒，与陈琳、阮瑀等典记室。融诛之后，人睹粹所作，无不嘉其才而忌其笔也。”枉状奏融曰：“少府孔融，昔在北海，见王室不静，而招合徒众，欲规不轨，云‘我大圣之后，而见灭于宋，《史记》曰，鲁大夫孟厘子曰：“孔丘，圣人之后，灭于宋。”服虔注曰；“圣人谓商汤也。孔子六代祖孔父嘉为宋华督所杀，其子奔鲁也。”有天下者，何必卯金刀’。及与孙权使语，谤讪朝廷。讪音所谏反。讪谓谤毁也。《苍颉篇》曰：“讪，非也。”又融为九列，不遵朝仪，秃巾微行，谓不加帻。唐突宫掖。又前与白衣祢衡跌荡放言，跌荡，无仪检也。放，纵也。云‘父之于子，当有何亲？论其本意，实为情欲发耳。子之于母，亦复奚为？譬如寄物缶中，《说文》曰：“缶，缶也。”《字书》曰：“缶似缶而高。”出则离矣’。既而与衡更相赞扬。衡谓融曰：‘仲尼不死。’融答曰：‘颜回复生。’大逆不道，宜极重诛。”书奏，下狱弃市。时年五十六。妻子皆被诛。

　　初，女年七岁，男年九岁，以其幼弱得全，寄它舍。二子方弈棋，融被收而不动。左右曰：“父执而不起，何也？”答曰；“安有巢毁而卵不破乎！”主人有遗肉汁，男渴而饮之。女曰：“今日之祸，岂得久活，何赖知肉味乎？”兄号泣而止。或言于曹操，遂尽杀之。及收至，谓兄曰；“若死者有知，得见父母，岂非至愿！”乃延颈就刑，颜色不变，莫不伤之。

　　初，京兆人脂习元升，与融相善，每戒融刚直。《魏略》曰：“曹操为司空，威德日盛，融故以旧意书疏倨傲，习常责融令改节，融不从之。”及被害，许下莫敢收者，习往抚尸曰：“文举舍我死，吾何用生为？”操闻大怒，将收习杀之，后得赦出。

　　魏文帝深好融文辞，每叹曰：“杨、班俦也。”募天下有上融文章者，辄赏以金帛。所著诗、颂、碑文、论议、六言、策文、表、檄、教令、书记凡二十五篇。文帝以习有栾布之节，加中散大夫。《前书》曰：“栾布，梁人也，为梁王彭越大夫，使于齐，未反。汉诛越，枭首雒阳下，布还，奏事越头下，祠而哭之。”

　　论曰：昔谏大夫郑昌有言：“山有猛兽者，藜藿为之不采。”宣帝时，司隶校尉盖宽饶以直言得罪，郑昌愍伤宽饶忠直忧国，以言事不当意，而为文吏所诋挫，故上书讼之。是以孔父正色，不容弑虐之谋；《公羊传》曰：“孔父正色而立于朝，则人莫敢过而致难于其君者，孔父可谓义形于色矣。”平仲立朝，有纾盗齐之望。纾音舒，解也，缓也。盗齐谓田常也。《庄子》曰：“田成子一旦弑齐君而盗其国。”《左传》，齐景公坐于路寝。公叹曰：“美哉室！其谁有此乎？”晏子对曰：“如君之言，其陈氏乎？”公曰：“是可若何？”对曰：“唯礼可以已之。”若夫文举之高志直情，其足以动义概而忤雄心。忤，逆也。故使移鼎之迹，事隔于人存；移鼎谓迁汉之鼎也。人存谓曹操身在不得篡位也。《左传》《》曰：“桀有昏德，鼎迁于商；商纣暴虐，鼎迁于周。”代终之规，启机于身后也。代终谓代汉祚之终也。身后谓曹丕受禅也。夫严气正性，覆折而己。岂有员园委屈，可以每其生哉！“园”即“刓”字，音五丸反。《前书音义》曰：“刓谓刓团无棱角也。”每，贪也。言宁正直以倾覆摧折，不能委曲以贪生也。贾谊云：“品庶每生。”懔懔焉，皓皓焉，其与琨玉秋霜比质可也。懔懔言劲烈如秋霜也。皓皓言坚贞如白玉也。皓音古老反。 


　　续汉书列传

　　融字文举，孔子二十世孙也。高祖父尚，巨鹿太守；父宙，泰山都尉。融幼有异才。时河南尹李膺有重名，敕门下简通宾客，非当世英贤及通家子孙弗见也。融年十余岁，欲观其为人，遂造膺门，语门者曰：“我，李君通家子孙也。”膺见融，问曰：“高明父祖，尝与仆周旋乎？”融曰：“然。先君孔子与君先人李老君，同德比义而相师友，则融与君累世通家也。”众坐奇之，佥曰：“异童子也。”太中大夫陈炜后至，同坐以告炜，炜曰：“人小时了了者，大亦未必奇也。”融答曰：“即如所言，君之幼时，岂实慧乎？”膺大笑，顾谓曰：“高明长大，必为伟器。”山阳张俭，以中正为中常侍侯览所忿疾，览为刊章下州郡捕俭。俭与融兄褒有旧，亡投褒。遇褒出。时融年十六，俭以其少不告也。融知俭长者，有窘迫色，谓曰：“吾独不能为君主邪！”因留舍藏之。后事泄，国相以下密就掩捕，俭得脱走，登时收融及褒送狱。融曰：“保纳藏舍者融也，融当坐之。”褒曰：“彼来求我，罪我之由，非弟之过，我当坐之。”兄弟争死，郡县疑不能决，乃上谳，诏书令褒坐焉。融由是名震远近，与平原陶丘洪、陈留边让，并以俊秀为后进冠盖。融持论经理不及让等，而逸才宏博过之。司徒、大将军辟举高第，累迁北军中候、虎贲中郎将、北海相，时年三十八。承黄巾残破之后，修复城邑，崇学校，设庠序，举贤才，显儒士。以彭璆为方正，邴原为有道，王修为孝廉。告高密县为郑玄特立一乡，名为郑公乡。又国人无后，及四方游士有死亡者，皆为棺木而殡葬之。郡人甄子然孝行知名，早卒，融恨不及之，乃令配食县社。其礼贤如此。在郡六年，刘备表融领青州刺史。建安元年，征还为将作大匠，迁少府。每朝会访对，辄为议主，诸卿大夫寄名而已。

　　汉纪别传

　　融在郡八年，仅以身免。帝初都许，融以为宜略依旧制，定王畿，正司隶所部，为千里之封　乃引公卿上书言其义。是时天下草创，曹、袁之权未分，融所建明，不识时务。又天性气爽，颇推平生之意，狎侮太祖。太祖制酒禁，而融书啁之曰：“天有酒旗之星，地列酒泉之郡，人有旨酒之德。故尧不饮千锺，无以成其圣。且桀纣以色亡国，今令不禁婚姻也。”太祖外虽宽容，而内不能平。御史大夫郗虑知旨，以法免融官。岁余，拜太中大夫，虽居家失势，而宾客日满其门，爱才乐酒，。常叹曰：“坐上客常满，樽中酒不空，吾无忧矣。”虎贲士有貌似蔡邕者，融每酒酣，辄引与同坐，曰：“虽无老成人，尚有典刑。”其好士如此。
 

杂考

　　世说云：孔文举年十歳，随父到洛。时李元礼有盛名，为司诣校尉。诣门者皆儁才清称及中表亲戚乃通。文举至门，谓吏曰：“我是李府君亲。”旣通，前座。元礼问曰：“君与仆有何亲？”对曰：“昔先君仲尼，与君先人伯阳，有师资之亲，是仆与君奕世为通好也。”元礼及宾客莫不竒之。太中大夫陈韪后至，人以其语语之。韪曰：“小时了了，大未必佳。”文举曰：“想君小时必当了了。”韪大踧踖。

　　别传曰：融四歳与兄食梨，辄引小者。人问其故，答曰：“小儿法当取小者。”

　　文苑传曰：祢衡避难荆州，建安初来游许下。始达颍川，乃阴懐一刺。旣而无所之适，至于刺字漫灭。是时许都新建贤，士大夫四方来集。或问衡曰：“盍从陈长文司马伯达乎？”对曰：“吾焉能从屠沽儿耶？”又问：“荀文若、赵稚长云何？”衡曰：“文若可借面吊丧，稚长可使监厨，请客唯善鲁国孔融及弘农杨修。”常称曰：“大儿孔文举，小儿杨德祖，余子碌碌，莫足数也。”融亦深爱其才。衡始弱冠，而融年四十，遂与交友，上书荐之。

　　文士传云：衡少与孔融作尔汝之交，时衡未满二十，融已五十。敬衡才秀，共结殷勤，不能相违。以建安初北游，融数与武帝笺，称其才。帝倾心欲见，衡称疾不肯徃，而数有言论。帝甚忿之，以其才名，不杀，图欲辱之，乃令録为鼓吏。

　　世说云：祢衡被魏武谪为鼓吏，正月半试鼓，衡扬枹为渔阳，掺挝渊渊有金石声，四坐为之改容。孔融曰：“祢衡罪同胥靡，不能发明王之梦。”魏武惭。

　　祢衡传云：衡参挝而去，颜色不怍。操笑曰：“本欲辱衡，衡反辱孤。”孔融退而数之曰：“正平大雅，固当尔邪？”因宣操区区之意，衡许往。融复见操，说衡狂疾，今求得自谢。操喜，勑门者有客便通，待之极晏。衡乃着布单衣疏巾，手持三尺梲杖，坐大营门，以杖棰地大骂。吏曰：“外有狂生坐于营门，言语悖逆，请収案罪。”操怒，谓融曰：“祢衡竖子，孤杀之犹鼠雀耳。顾此人素有虚名，远近将谓孤不能容之，今送于刘表，视当何如？”于是遣人骑送之。

　　杨彪传云：袁术僭乱，操托彪与术婚姻，诬以欲图废置，奏収下狱，劾以大逆。将作大匠孔融闻之，不及朝服，往见操曰：“杨公四世清德，海内所瞻，周书父子兄弟罪不相及，况以袁氏归罪。杨公易称积善余庆，徒欺人耳？”操曰：“此国家之意。”融曰：“假使成王杀召公，周公可得言不知也？今天下缨緌，搢绅所以瞻仰明公者，以公聪明仁智，辅相汉朝。举直措枉，致之雍熙也。今横杀无辜，则海内观聴，谁不解体。孔融鲁国男子，明日便当拂衣而去，不复朝矣。”操不得已，遂理出彪。

　　世说云：边文礼才辨俊逸，孔北海尝荐于曹公曰：“边让为九州岛之被，则不足为单衣，襜褕则有余。”

　　魏志云：陈元龙使功曹陈季弼诣许，谓之曰：“许下论议，待吾不足，足下相为观察，还以见诲。”季弼还曰：“闻远近之论，颇谓明府骄而自矜。”元龙曰：“夫闺门雍穆，有徳有行。吾敬陈元方兄弟。渊清玉洁，有礼有法，吾敬蕐子鱼。清修疾恶，有识有义，吾敬赵元逹。博闻强记，竒逸卓荦，吾敬孔文举。雄姿杰出，有王伯之畧，吾敬刘玄德。所敬如此，何骄之有？”

　　郑玄传云：相国孔融深敬于玄，屣履造门，告高宻为玄特立一乡。

