<!-- { "loadSidebar": true } -->
　　楞伽室中絶皂白去天何止三百尺只今更住最髙峯斋无木鱼粥无钟已将虎兕等蝼蚁更许蛙蚓同蛟龙闻道说禅通一线为尔不识楞伽面一生强项我所知气压霜皮四十围世人未辨此真伪敢向楞伽论是非诸公固是旧所适郑髯从之新有得欲将此意向楞伽但道鹄乌同一色【何止一作未到】
　　赠王周士诸公
　　空房夜气清落月傍檐明念我平生友相望隔荒城我老未厌书破窻犹短檠君亦不奈【一作得】闲黙坐数残更共结香火社同寻文字盟王子潮州来一笑冠欹倾午饭展僧鉢村醪倾客瓶相逢但谈道絶口不论兵未免俗眼笑屡遭时辈轻【一作惊】人生各有趣小大俱有程譬彼涧底松难伴池中萍云鹏与斥鷃已矣两忘情一洗瘴海耳此言君可聴【残更一作长更】
　　赠范信中
　　异时携客醉公家蜡烬堆盘酒过花万里溪山隔春事十年风景困风沙郑庄好客浑如昨何逊能诗老更佳但得尊前添一笑莫【一作勿】言漂泊在天涯
　　防稽石道叟教授南劒兵火抢攘之余兴治郡学尺椽片瓦皆其所自经营也未朞月而学成逺近赖之又祠前辈贤者以风励多士使游其间者望之而心化由是而入尧舜之道不难也古之教者盖多术矣五帝宪三王有乞言宪贤于乞言也道叟知之矣吕本中为作诗叙本末云
　　圣逺道则微世乆学欲絶区区续微言未易胜邪説石侯东南秀睹此心欲折分教南劒州意在补亡缺歘令兵火后复见俎豆设庙貌甚尊严上下有区别先生黙无语风化动闽粤斯文自明白如仰见日月坐令穿凿悮不待汤沃雪不知旁祠谁今代古豪杰孰能与之齐共此嵗寒节入门日在望未返意已竭由来正心术不在费颊舌乃知薫陶功自与闻见别曽鲁顔不愚亦岂有优劣此理倘可求万古同一辙【前辈谓陈了翁也】
　　寄计议弟张彦实钱元成夏庭列
　　逺书来稍稀叔也经月病微官自拘束归兴复未定谁能相劳苦颇亦奉朝请安身子有道可保在不竞寜闻郑子真肯待当世聘张钱平生欢未贵渠有命旧交余此人岂减昔日盛夏郎来几时问学当转胜髙风陨寒梧相助笔锋劲同归定何日不必有三径相从说平生保此一室静
　　寄内【一作家】弟并示仲辅诸公
　　江浙音书絶不闻每逢时节叹离羣一秋多病常嫌客短日无聊只闭门浅学未容窥易象旧书聊复诵文莫言耆旧雕零尽海内交游尚数君
　　简范信中
　　诗人例穷君不然画堂绣户罗婵娟当时乘醉出三峡至今妙句留西川底事新来多退缩梅花满眼看未熟便期载酒约来冬似要恶诗相抵触晓来寒凛似中原君忍闭门清昼眠我病犹能相追逐知君心期终不俗但携二妙唤诸公一醉落花吾亦足










　　东莱诗集巻十四
　　钦定四库全书
　　东莱诗集卷十五　　　　宋　吕本中　撰再简范信中益谦呈张仲宗
　　昨日之游乐不乐主人爱客亦【一作客】不恶梅花逺近遍川谷雨练【一作冻】风揉未全落明日之游复如何城南城北梅更多对酒我不饮把琖君当歌酒肉虽勤主人费且幸吾党频相过梅花纵落君莫叹与君同住海南防花开花落都几时君醉我醒人得知相逢一笑俱有诗如何不饮令君
　　寄晁恭道郑徳成二漕
　　二年住闽中不识建溪茶处处得残杯顾未惬齿牙饥肠拥滞气病眼増昏花故人持节来怜我病有加防当饷絶品不但分新芽苍壁月堕晓寳胯金披沙一洗肝肺净兀坐如还家隂雨又不解天气复未佳持诗寄两公请为交旧时便续北苑谱即日定等差
　　连得夏三十一兄弟范十五仲容赵十七頴达书相与甚勤作诗寄之
　　闲居病亦侵世务每絶念犹怜二三子从我久未厌书来不改昨意苦辞亦赡问我来何时期我早防面我行但谋食欲去复未便要当相就居同止山水县读我所传书亦足满素愿开巻忽有得如饮醇酒酽吾闻古志士学也盖有渐欲升夫子堂不摘屈宋艶倒篱望青天岂必在窥覸他时倘从容此语子可验
　　送钱子虚抚干往洪州赴新任二首
　　君不求时用居然如病夫经过阅嵗月相伴走江湖白玉终无玷寒松保不枯同官多胜士总为致区区老矣吾无用归欤子未宜端能出竒防略为济斯时闷有书遮眼闲须笏拄颐西山有爽气当报故人知
　　题晁恭道善境界图
　　畴昔相从三十年如今休去不逃禅知君叅见法轮老始悟苍苍便是天
　　境界本来无善恶人间何处有新图欲知个里真消息腊月寒松永不枯
　　问乾元珪老
　　问乾元老江头几日回还应舣船待不作御风来漫有经旬别频思一笑开庭前荔子熟尚要着诗催
　　赠杨绍祖
　　城东往还者相近得杨卿处世如无事为官不近名匣蔵防身剑案有读书檠此外唯尊酒时时唤客倾
　　谢宇文漳州送茶
　　暑气侵人病逾剧虚堂坐调出入息漳州太守送茶来王圭小凤俱无敌太守怜我病无语故遣此茶相劳苦千金一饼君未许百金一盏如泼乳其它鬬芽未足数下视纷纷等尘土病夫未饮病先愈坐觉爽气生肺腑城中车马閙如雨更有乐善如君否
　　夏日
　　暑雨遂经月客来困稍疎闭门观易象反复看何如妙处元非画微言不在书故山初未逺举首是吾庐
　　过刘忠显公乡县作
　　疾风知劲草世乱识忠臣自古有此语今代岂无人刘公生东南节义迈等伦时危出一死以捍战马尘遂令天下人稍知吾道尊至今生气在凛凛凌层云我行崇安野瞻望彼髙坟流泽既未逺有子贤而文防当广徳业早为建殊勲此意茍不泯楚人生伍员
　　夏日深居二首
　　怱怱车马未言还因病深居未得闲更为故人留一夏稍移行李过东山
　　故人多住城东寺还许相过结净縁海冦求防荔子熟是中风月可忘年
　　乾元副寺欲还云门
　　子有四方志云门寻旧游溪山往时梦江海一番秋物态随髙下生涯任去留闲将问庵主如此是禅不
　　庆尧侍者以诗相赠偶成絶句谢之
　　满城车马杂尘埃所至如云拨不开只有西禅尧侍者肯冲剧暑送诗来
　　渴雨简张仲宗二首
　　强读文书不补饥只今一饱尚难期薄云未肯苏禾稼细雨才堪湿荔枝
　　雨湿平林松桂香断云冉冉拂疎篁江山故自可人意从此归休防最长
　　谢杨绍祖恵玉友
　　我来闽中居中热久断酒端居苦无事神气思内守故人怜我病小缸送玉友极知此不凡岭海见未有感君意则重纳约况自牖欣然洗盏尝不待捧素手空杯贮玉色一洗市沽丑坐令百疾去敢复望升斗从令破酒戒可以入道不
　　与李似宗别后奉寄
　　昔者相过今几时心期虽在事多疑滞留江海君先病怅望云山我欲归老境犹存作诗苦故人多有食言肥汉隂老父如无事肯复逢人论是非
　　作雨不成旱暑愈甚未能就道
　　三日隂风雨不成坐嫌冲暑作宵征敢因贫故累公子尚欲闲时寻友生兵甲未休心已醉诗书颇费眼犹明便须凖拟庵居用拄杖绳床折脚铛
　　闻鹊
　　一夏病如此他乡闲未回疎檐闻鹊喜知有逺书来
　　荔子
　　南征未厌苦闗山荔子今年已厌餐时有野僧来献供每烦佳士约同槃门前炎暑三伏旱坐上氷霜六月寒他日一尊须念此中州传买半棃干
　　乾元真歇数约他日同庵居
　　与君俱自走天涯何处云山不是家城市少留真梦事林泉髙卧亦空花久无佳句雕肝肾漫有微言到齿牙他日一庵如可必愿分斋罢半瓯茶
　　将发福唐【一云别李叔易谦简士珪】
　　尽此一囊粟我行当有期凉风吹天涯増我别后思结束向行在问子还【一作来】何时初无济时防处事多参差环视中所有无一施可宜形骸久已病敢徼当世知不蒙朋友责定遭儿辈矧此世外人劝归常恐迟相寻有如日请盟吾此诗
　　听雨
　　日数归期似有期故园无语説相思芭蕉叶上三更雨正是愁人睡觉时
　　茉莉
　　香如含笑全然胜韵比酴醾更似髙所恨海濵出太逺初无名字入风骚
　　闻二弟召对
　　晚来忽雨已如秋竹枕欹眠得自由忽报诸郎例升进颇容老子便归休人传幽并三年旱势合山河一战收顾我迂疎最宜病祗应随处见莬裘
　　夜凉早起寻李贻季陆庆长所恵诗有作
　　夜长忘隂晴忽听檐雨滴空房闭重门凉气通枕席欣然欲揽被如覔旧相识那知庚伏内得此睡通夕起寻两君诗令我生气力成蹊长桃李已自除荆棘逺游得数士舍此百无益挑灯视皮肤不顾蚊齩赤因之不复寐为子増叹息
　　闻大伦与三曾二范聚学并寄夏三十一四首
　　我思临川居欲往意未慊每懐三二子嵗月多荏苒后生慎所习正是丝在染未须极轩昻且须就收敛举动思故人此志岂不逺才虽有髙下事亦要强勉愿为江海深莫作盆盎浅
　　世人争锱铢未语色已变居然面颈赤自处亦已贱宁知烈士胸渠自有志愿一介不妄取万钟我亦倦古人有伯夷名冠太史传
　　见人辄有求所以百虑非但能守箪瓢何事不可为愚夫饱欲死志士固长饥出门万里涂其亦慎所之莫惜一日勤而忘终身忧农夫力耕作其必嵗有秋日前不卤莽久亦有倍收少年不努力老大复何求
　　别法一上人
　　我有江浙役子能乗兴来便同汤院浴却为故人回此道恐遂絶后生良可哀试寻钥匙子一一与重开
　　别后寄珪粹中【一作鼔山】
　　海上相逢两过秋飘然乗兴亦悠悠送行百里还归去同是江湖不系舟
　　哭王元迈
　　纷纷举手争毫末砥柱当河独不流一夕便随波浪没天涯黄叶更悲秋
　　别林氏兄弟
　　二年住闽岭所阅足青紫那知万众中得此数君子相从不我厌但觉嵗月驶髙论脱时俗如风濯烦暑出处虽未同气味固相似人生有离合【一作低昂】所畏为物使要当啜英华不必计渣滓他年肯相寻在彼不在此本中欲谋他日复来福唐之东山林少頴请作诗以记因成两絶
　　老大驰驱百不宜敢将筋力蹈危机他年更欲眠云住同过东山尝荔枝
　　更作东山住寻盟尚有诗看君腾踏去及我未归时
　　谢人恵陈家紫
　　烦君恵我陈家紫万里漂流合得尝莫道闻名不相识旧随笾实到吾乡
　　闲居感旧偶成十絶乗兴有作不复诠次
　　四海交游一信民后来情分更谁亲可怜相伴谿堂老一去尘寰三十春【汪信民谢无逸】
　　一世声名髙与闗亦知不合住人间不令整顿乾坤了虚逐松声半夜还【髙茂华秀实闗沼沚叙】
　　璧老投冠去学禅堂堂一【一作三】鼔阵无前平生老伴唯均父马病涂穷不着鞭【饶节徳操夏倪均父】
　　屏医郤药病良已絶学捐书我又休却到旧时行履处五湖烟水上渔舟
　　万里飘然不系舟老来专忆旧交游西风日落中原路虚度江湖数十秋
　　唐子直心絶可怜夏侯苦节更谁传诸晁事业风流在各有残诗十数篇【唐广仁充之夏侯髦节夫晁载之伯禹咏之之道贯之季一谓之季此冲之叔用】
　　平生亲爱独诸晁叔也相亲共寂寥半日不来须折简暂时相逺定相招【叔用】
　　病夫长病合长饥岂复轻随世上儿云雨覆翻渠有分江湖潦倒我无知
　　曾郎学行冠姻亲赵子才能又絶伦仲弟故应同二妙一时先后委埃尘【曽元似赵才仲及余仲弟也】
　　便欲长休老未能尔来频愧住庵僧直须弃尽人间事始见从来一防灯
　　温泉【一作福州汤院】
