<!-- { "loadSidebar": true } -->
　　昔伍员志复私雠，先假诸侯之力，东奔阖闾，位为上将。然後鞭荆王之尸，若峤以母未葬，没在胡虏者，乃应竭其智谋，仰凭皇灵，使逆寇冰消，反哀墓次。岂可稍以乖嫌，废其远图哉。（《晋书·温峤传》，除散骑侍郎，峤以母亡不获归葬，苦请北归，诏三公八坐议，其事，皆曰云云，案，此即《礼志》中所载西阳王义等议，而文全异，今故分录之。）

　　○释难淳于睿旧君服议

　　或难曰：“今去官从故官之品，则同在官之制也，故应为其君服斩。王肃、贺循皆言老疾三谏去者为旧君服齐，则明今以老疾三谏去者不得从故官之品可知矣。今论者欲使解职归者从老疾三谏去者例，为君服齐，失之远矣”。释曰：“案令，诸去官者从故官之品，其除名不得从例。令但言诸去从故官之品，不分别老疾三谏去者，则三谏去得从故官之例。王贺《要记》犹自使老疾三谏去者为旧君服齐，然则去官从故官之例，敢见臣服斩，皆应服齐明矣。夫除名伏罪不得从故官之例，以有罪故耳。老疾三谏去者，岂同除名者乎，又解职者尝仕于朝，今归家门，与老疾三谏去者岂异，而难者殊其服例哉！”

　　又难曰：“案礼先儒说，为君服齐，唯年老废疾与待放之臣而已。老归者无复为臣之道，放退者终身不复入君之朝，臣之义绝，宜降而服齐衰。解职者後将复仕，无离绝之事，固应服斩。二者各异，岂得相准？”释曰：“古者年老废疾，乃得致仕闵子骞曰：“古之道，不即人心”，退而致仕，孔子善之。此非老而致仕之例。礼亦当为旧君服齐衰，不唯年老废疾待放而已也。夫君退臣，苟非坠诸渊之虐，臣虽去此仕彼，亦无绝道，况以老疾归家不出国内而可绝乎？礼，臣三谏不从，不得已而去；若君能悔过纳谏，闻命骏奔，何为终身不入君朝乎？君为人父母，人于君有子道，尊君之义，臣人一耳。而礼臣为君服斩，云为君服齐者，别亲疏、明贵贱也。老疾待放之臣与人同服者，亦以疏贱故也。而难者不察疏贱厌降，乃云“绝其旧君”，悖于礼矣。解职者既已疏贱，与老疾去者无异，宁可必己後可还仕与自同于见臣为其君服斩乎？如令後可还仕，便得同见臣之制，三谏去者，一时罢退，後可还仕，方于解职，未始有殊。二臣之服，例皆应齐，而难者偏许三谏去者服齐，使去职者行斩，难以言通论矣”。

　　又难曰：“王者无外，天子之臣虽致仕归家，与在朝无异，不得称君为旧而服齐衰也。”释曰：“京师方千里之地谓之畿，其馀以封诸侯。畿内之人服天子齐衰，畿外之人则不能以为天子有内外之差。王者以天下为家，夷狄之士，亦莫不统，故曰无外之义，非所以论服也，《书》曰‘臣为朕股肱耳目，宣力四方言’，君臣相与共政事，有一体之义。亲而贵，故君臣之名生焉，致仕者疏贱，不得复托体至尊，故谓之旧君。凡在职称君而俱服斩，去职亦宜称旧而俱服齐。（《通典》九十）

　　○符诘博士蔡充

　　贾氏专权，赵王伦篡逆，皆力制朝野，彤势不得去，而责其不能引身去朝，义何所据？（《晋书·梁王彤传》，永康二年蒙蔡充议谥曰灵，梁四常侍孙霖及彤亲党称枉，台乃下符日云云，充重议如前，朝廷从充讲彤故吏後追诉不已，改谥曰孝。）

　　○符闻国子博士妻已亡为妻父母服

　　案礼云，君母之父母服小功。《传》曰：“君母卒，则不服其党”。又曰：“为母之君母，母卒则不服，徒从者，所从亡则已也。若母犹然，妻可知矣”。今云不以存亡为异，何所据邪？（《通典》九十五，永和中，司徒符问太常云。若妻已没，犹应服其父母不，太常杜晋答，不以存亡为异，司徒又问国子博士。）

　　○又符问太常迎后应作乐

　　案《仪注》云：皇后例人，自闾阖掖门，鸣钟鼓，填门露仗，如仪注之条。案诸门唯有鼓无钟，既云鸣钟，则应施钟。既施钟，则施建鼓。若如卿今意不作乐者，当复安悬而不作。（《通典》五十九，升平元年八月，符问迎皇后大驾，应作乐不博士胡讷太常王彪之议，娇礼不作乐，万台太常主者案云云。）

　　○请崇德褚太后临朝启

　　王室多故，祸艰仍臻，国忧始周，复丧元辅，天下惘然。若无攸济，主上虽圣资奇茂，固天诞纵而春秋尚富，如在谅ウ，蒸蒸之思，未遑庶事。伏惟陛下德应坤厚，宣慈圣善，遭家多艰，临朝亲贤，光大之美，化洽在昔，讴歌流咏，播溢无外。虽有莘熙殷，妊姒隆周，未足以喻。是以五谋克从，人鬼同心，仰望来苏，悬心日月。夫随时之义。《周易》所尚，宁固社稷，大人之任。伏愿陛下抚综万机，厘和政道，以慰祖宗，以安兆庶，不胜忧国，喁喁至诚。（《晋书·康献后传》，备文崩，孝武幼冲，桓溜又死，群臣启云云。）
卷一百四十六
阙名（二）
○论江南贡举事

　　江表初附，未与华夏同，贡士之宜，与中国法异。前举孝廉，不避丧孝，亦受行不辞以为宜。访问馀郡，多有此比。案天水太守王孔硕举杨少仲为孝廉，有周之丧而行，甚致清议。今欲从旧，则中夏所禁，欲不举，则方土所阙。暗塞义浅，甚以为疑。”（《通典》一百一，毗陵内史论江南贡举事云云。）

　　○道学论

　　许迈字叔齐，清虚接真，楼遐世表，志在往而不返，故自改名远游，与王右军父子为世外之交。王亦辞荣，好养生之事，每造远游，未尝不弥日忘返。（《御览》四百十一）

　　○千金渠石人东胁下记

　　太始七年六月二十三日，大水迸瀑，出常流上三丈，荡坏二曷，五龙泄水，南注泻下，加岁久漱啮，每涝即坏，历载消弃大功。今故无今遏，更于西开泄，名曰代龙渠。地形正平，诚得为泄至理，千金不与水势激争，无缘当坏坏，由其卑下，水得逾上漱啮故也。今增高千金于旧一丈四尺，五龙自然必历世无患。若五龙岁久复坏，可转于西更开二曷二渠，合用二十三万五千六百九十八功。以其年十月二十三日起作，功重人少，到八年四月二十日毕。（《水经·谷水注》）

　　○石人西胁下记

　　若沟渠久疏深，引水者当于河南城北石碛西更开渠北出，使首狐丘故沟东下，因故易就，碛坚便时，事业已讫，然後见之。加边方多事，人力苦少，又渠曷新成，未患于水，是以不敢预修通之。若于後当复兴功者，宜就西碛，故书之于石，以遗後贤矣。（《水经·谷水注》）

　　○千金渠东石梁西门之南颊记

　　晋元康二年十一月二十日，改治石恭水门，除监枋，更为函枋，立作覆枋。屋前後辟级续石障，使南北入岸，筑治漱处，破石以为杀矣，到三年三月十五日毕讫。（《水经·谷水注》）

　　○造戾陵遏记

　　魏使持节都督河北道诸军事征北将军建城乡侯沛国刘靖字文恭，登梁山以观源流，相累水以度形势，嘉武安之通渠，美秦民之殷富。乃使帐下督丁鸿军士千人，以嘉平二年立遏于水，导高梁河，造戾陵遏，开车箱渠，其遏表云。高梁河水者，出自并州，潞河之别源也。长岸峻固，直截中流，积石笼以为主。遏高一丈，东西长三十丈，南北广七十馀步，依北岸立水门，门广四文，立水十文，山水暴发，则乘遏东下；平流守常，则自门北入，灌田岁二千顷。凡所封地百万馀亩，至景元三年辛酉，诏书以民仓转广，陆发不赡，遣谒者樊晨更制水门，限田千顷，刻地四千三百一十六顷，出给郡县，改定田五千九百三十顷。水流乘车箱渠，自蓟西北迳昌平东，尽渔阳潞县。凡所润含四五百里，所灌田万有馀顷，高下孔济，原隰底平，疏之斯溉，决之斯散，导渠□以为涛门，洒氵虎池以为甘泽，施加于当时敷被于後世。晋元康四年，君少子骁骑将军平乡侯受命使持节监幽州诸军事，领护乌九校尉宁朔将军，遏立积三十六载。至五年夏六月，洪水暴出，毁损四分之三，乘北岸七十馀丈，上渠车箱，所在漫溢。追惟前立遏之熏，亲临山川，指授规略，命司马关内侯逢恽，内外将士二千人，起长岸，立石渠，主遏，治水门，门广四丈，立水五丈，兴复载利，通塞之宜，准遵旧制。凡用功四万有馀焉，诸部王侯，不召而自至，强负而趋事者盖数千人。《诗》载经始勿亟，《易》称民忘其劳，斯之谓乎！于是二府文武之士，感秦国思郑渠之绩，魏人置豹祀之义，乃遐慕仁政，追述成功。元康五年十月十一日，刊石立表，以纪勋烈，并记遏制度，永为後式焉。（《水经·鲍丘水注》）

　　○铜尺铭

　　晋泰始十年，中书考古器揆校今尺，长四分半。所校古法，有七品：一曰姑洗玉律，二曰小吕玉律，三曰西京铜望臬，四曰金错望臬，五曰铜斛，六曰古钱，七曰建武铜尺。姑洗微强，西京望臬微弱，其馀与此尺同。（《隋书·律历志》上，原注，铭八十二字。今但十字，未详。）

　　○伊阙右壁铭

　　元康五年，河南府君循大禹之轨，部督邮辛曜。新城令王琨，部监作掾董猗，李褒斩岸开石，平通伊阙。（《水经·伊水注》）

　　○七年粟铭

　　刘殷尝夜梦人谓之曰：西篱下有粟，寤而掘之，得十五锺，铭曰：七年粟百石，以赐孝子刘殷。（《晋书·孝友刘殷传》，又见《十六国春秋》九。）

　　○建邺城铭

　　二百年後，当有症人破吾城者。（《南史》十，陈宣帝饰都城，为扦御之备，获铭云云，案，陈太建逆推二百年，当是东晋时刻。）

　　○左思别传

