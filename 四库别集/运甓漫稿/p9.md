<!-- { "loadSidebar": true } -->
　　濯足清潭里移家碧涧边非闗傲轩冕自是爱林泉野鹤闲同往溪云静与还东山谢安石何日起髙眠 
　　才俊青云早嗟君独出迟宁甘身未达不与世相知霜月邻僧磬凉风野客棋懐人在天末无地写幽思 
　　剡书多日下犹卧碧山隈只叹相如病空淹贾谊才窓虚云自宿门掩鹤初回好在禾川上应愁驿骑催 

　　题世德楼 

　　髙楼无四邻阑槛逼秋旻创造懐先代登临属后人水云供逺眺山月共清贫羡尔丘中士云霄寄此身 

　　送王知州赴禄劝 

　　行尽天涯路黔南尚几州孤城藏万壑残月在扁舟剑阁云边断巴江树杪流两回经鸟道应记旧曽游 

　　送梁佥事还蜀二首 

　　腊尽催行色天涯起别愁暮云遮雨湿寒水带氷流鸟道青骢马乌台紫豸裘汉廷诸俊彦风裁范滂优 
　　行人冒晓霜白简绣衣裳复任辞三殿观风动一方秋林黄叶暗春水碧芹香杜子留遗迹烦君访草堂 

　　送刘教谕还沛县 

　　相望浑未逺相会竟难常交态贫如故离情醉蹔忘淮流通海近丰树入云长羡尔官非贱横经汉祖乡 

　　送人还永丰二首 

　　迢递京华道萧条岁晏时江风寒酿雪淮水夜流澌逺浦帆来小残锺乌去迟泷冈天下重欧子有穹碑 
　　腊尽促归桡离魂黯欲消故园频在望知己邈难招灯火江村市梅花野岸桥行边怜寂寞况值雨萧萧 

　　送邓宗经还永新训导二首 

　　相逢疑是梦乍见总堪怜良会来天上长贫在客边青云违故旧华髪感流年明发征帆去依然各一天 
　　十载留京国三年别故人贾生犹未达郑老尚居贫灯火黉宫夕菰蒲野水春谁知他域别凄断更伤神 

　　寄萧教谕三首 

　　见说昆山县孤城在水乡汐潮通海近云树接吴长夏暑圩田熟秋阴学舍凉年年春色里桃杏烂宫墙 
　　县斋蒲苇里鸥鹭与相亲众水春环舍孤峰晚对人海鲜便乆客儒服称闲身肯念同袍者缄书莫厌频 
　　身名俱未达朋旧故应疎多病惟髙枕何人慰索居纵鳞思旷野疲马倦长途谁似儒官好优游翰与觚 

　　耕乐亭二首 

　　孤亭临夐野空阔四无邻车马来游少农夫就饷频晴檐鸠唤雨社瓮鸟啼春窃禄真何补投簪媿野人 
　　苔痕临水润树叶近秋稀细雨羣农集残阳一鸟归村童收滞穗野老候空扉亦有躬耕意青莎拟制衣 

　　送人还永丰三首 

　　君家簪绂裔羣从玉连枝游子龙头贵中郎燕颔姿双尊论乆别千里慰遐思六一遗风在懐哉百世师 
　　行李归期促山川去路遥疾风狂入夜淫雨晦连朝帆逐孤飞鸟江通逆上潮慿将栖遁意乡国寄渔樵 
　　候馆促离杯愁颜且强开砌蛩惊露泣巢燕避秋回菊径深黄叶衡门掩緑苔缅怀西汉士据地独竒才 

　　郊祀斋宿彭太常永年公署二首 

　　寂厯容台署髙吟逸兴生泉香春井溢钟断夜堂扄清漏随风度流云傍月行蹔来犹爱此住久转忘情 
　　竹静风停后瓶香茗熟时灯寒人未寝露冷鹤偏知颇爱良宵静飜嫌白日迟年年此斋宿载诵我将诗 

　　太庙孟秋时享同陆员外斋宿 

　　槐露滴新秋斋房夜色幽罢琴期月上卷幔见星流池冷菰蒲静窓寒竹树稠清宵容易尽香茗且淹留 

　　喜张进士叔豫见宿旅舍 

　　穷巷寂无邻青灯共故人逺声霜下磬孤影客边身露冷蛩相吊庭寒月自亲殷勤一瓢酒更与话酸辛 

　　碧峰寺慎公房 

　　碧嶂屏风秀清流束带圆烟霞醒醉梦钟梵寤僧禅乱叶当人落孤云引鹤还声闻如可契应此息尘縁 

　　谢赐西洋布 

　　异缕何纎细轻盈玉雪紑鲛宫初织罢海国逺输来捧拜荣恩赐纫缝称体裁微躯増照耀被服媿非才 

　　竹所二首 

　　何地偏多竹翛翛庭院幽夜凉难得月雨过易成秋不厌贫家看那妨好客留緑阴多处坐疑泛渭川舟 
　　王子幽栖地萧森修竹林好风催布席疎雨罢鸣琴天籁醒尘梦凉阴伴醉吟几竿浑不俗莱尔悦闲心 

　　送曹判官苏州治水二首 

　　别驾之官日都城欲夏过一篷畿甸雨双桨石湖波郭外青山少城边白水多三吴民垫久拯援术如何 
　　闻道姑苏郡东南近海潮圩田多夏潦场圃减秋苖平易遵前训烦苛革旧条更应持洁慎玉帛此乡饶 

　　咏蝶 

　　栩栩戏晴光留连媚露香舞随花片白栖共柳丝黄树杪莺捎急帘间扇朴忙南园芳草地撩乱逐蜂狂 

　　寓舍梅一株翳榛莾中诗以唁之 

　　筱蔓翳頺垣娟然玉雪痕寒香偏晩节春色自名园鸟啄梢头蕋苔沿砌下根犹能异桃李不在狄公门 

　　席上赠妓 

　　绾雾纎纎指凌波小小莲春山银烛下秋水玉尊前舞袖鸳鸯锦歌珠玳瑁筵座间俱狎客惟属杜樊川 

　　送陈生归吉水赤岸二首 

　　清砧兼落叶总是别离情去路千程逺归舟一叶轻秋云连树暗寒日映川明亦有沧浪兴何时共濯缨 
　　归心无日夜孤舫不停牵沙蠏寒縁草江豚暝触船银河通赤岸翠壁泻红泉莫恋幽居好功名贵壮年 

　　送周秀才游长沙 

　　迢递长沙道萧条晏岁游乱山黄叶寺孤棹白苹洲夕鸟冲船过寒波背郭流毋论卑湿地贾傅昔曽留 

　　送周布政还河南 

　　出镇名藩重来朝异眷隆残年将欲尽知已忽相逢泥淖梁园雨埃尘艮岳风旬宣如有暇烦吊宋遗宫 

　　灵谷寺 

　　一径入青松楼台峙化宫雨深山果落云去石床空树老多巢鹤潭清或见龙上方禅寂地蹔得寄尘踪 

　　南溪书屋 

　　松竹连村暗轩窓面水清藓痕留屐齿滩响杂书声行药因过寺输租蹔到城静观簪绂累还喜布衣轻 

　　周原幽居 

　　山色蛾眉秀江流燕尾分乱蝉吟落叶独鹤引归云黄叶溪边树青帘雨外村兴来留客坐随意倒芳樽 

　　送戴教授北行 

　　别路三春雨行舟五两风花香随路减柳色上衣浓共是青云客先成白髪翁离情如逝水万折亦朝东 

　　送张廵检之云南 

　　弓剑廵荒徼衣冠别上林路经三峡险人到百蛮深枸酱谙夷俗儿童解僰音点苍山色古道便一登临 

　　送人之京 

　　上已风光好新晴物色妍青山林下屋緑水镜中船节换榆烟火花残谷雨天壮游逢胜景况觐五云边 

　　送陈郎中重使西域十首 

　　九重辞鳯阙千骑度龙荒寳剑悬秋水珠袍照雪霜泉源随地少沙碛亘天长人羡皇华使谁知粉署郎 
　　天使下边州青丝控紫骝风云随节斾雨露到毡裘斜日羌城晩微风塞草秋壮心知未已万里快重游 
　　逐水安营晩鸣笳渡碛迟穹庐无旧馆行巻有新诗骏骨天生马竒毛地产狮蕃酋迎候处一曲汉歌词 
　　迭鼔杂鸣笳天风送使槎内臣金镂带壮士铁为檛去路縁青海行营驻白沙单于争慕义不用李轻车 
　　骊马紫金环行行出玉闗悬河三寸舌积雪万重山旗影连云巻弓弦向月弯封侯儒者事天子待君还 
　　大漠连川逺行人去国遥乌孙遗种在狼望旧名消夜雪戎王帐秋风使者轺悬知専对好谈笑欵天骄 
　　寳带悬鱼服雕弧挂马韀皇恩覃万国兵气静三边瀚海寒生月崖城暮鎻烟欲穷西域事班史有遗编 
　　地势三城逺河源二水分火山稀好雨盐泽足寒云鵰没平沙外驼鸣古涧濆慿髙时引睇何处是中原 
　　出塞春乘传投鞭晩下营旋风边马疾掣电皂鵰轻浩荡穷源志迢遥奉使程支机如得石持往问君平 
　　行尽伊吾道遥天气候殊神僧留白骨毒草隠玄蛛近水多行帐穷荒絶逺书竚看归觐日玉勒控宛驹 

　　送李生还安城 

　　北蓟辞严父南京别故人一身勤逺道千里念慈亲柳暗江城晓萍香野岸春灯花先报喜应更倚门频 

　　南京送髙教授赴选 

　　卿家本同郡客路又离羣夜柝敲寒月霜钟度暝云征袍迷草色古屿带潮痕寥落分携处秋鸿不可闻 
　　共是浮萍迹偏怜鬓易新江湖留滞久朋旧别离频试数中朝士应多故里亲莫嫌毡独冷年纪政青春 

　　鹭渚轻鸥 

　　芳洲白鹭名无数白鸥轻暖戏桃花水晴依柳絮萍飞来兼早鴈散去避秋鹰何处忘机客时于此濯缨 

　　寄刘孟熈隠者 

　　嵓壑幽栖者闲情老不衰露葵縁客折晩稻约僧炊苔径林风扫松窓岭月窥诗名兼逸兴湖海万人推 

　　次衡州 

　　征棹舣衡阳孤城堞雉荒流云时翳日微雨暝生凉江阔鸥波逺天空鴈字长采苹无限兴烟水晩苍茫 

　　已亥房山除夕营中作 

　　残腊中宵尽孤懐百感深已惭先哲训徒抱古人心偃息何由得勤劳敢不任寒灯照空榻拥褐谩愁吟 
　　患难仍连岁蹉跎独此身风尘双短鬓宇宙一穷人向曙繁星没凝寒积雪新椒花今夕酒谁寿白头亲 
　　稚子捐深爱酸辛痛莫支坐愁侵骨髓行乐负心期风俗殊方异人情近老悲前程驽马足敢不慎驱驰 
　　风雪当除夕空营一榻孤天涯悲舐犊地下忆童乌宁复衰颜壮惟应泪眼枯大灵如不妄再拜谢玄夫 
　　今夕犹常夕如何倍忆家二三千里道四十五年华贫有文章在官无品秩加遥知妻共女愁坐卜灯花 
　　警柝严廵逻寒更独坐听凄其孤影瘦邪许万声停败壁风穿苇空庖凌在缾茫茫天壤内么么一螟蛉 

　　五峰庵住上人房 

　　住公栖遯处重到只空台竹榻无僧扫松闗有客来夕阳寒鸟集凉露候虫哀祗苑犹如此何方免刼灰 

　　雨中桃花 

　　霡霂过芳园枝枝积涙痕色怜开处淡香爱坠时闻采倦蜂须湿衔多鸟咮芬东风解人意吹片到衡门 

　　萧芳桂挽诗四首 

　　芳桂殒清秋无人不泪流通才今日少遗恨几时休苔藓碑三尺楸梧土一坵鴈门前学士地下与嬉游 
　　卜宅泸江曲逢迎意最真竹轩观奕倦花屿放舟频莫究平生志先捐未老身最怜黄壤魄长梦緑窓人 
　　豪杰空余子尊贤眼倍青挥金资客醉辟馆教儿经天道幽难测亲情痛不胜山阳懐旧笛几度断肠听 
　　有志惜无年香名逺近传客情千斛酒岁计几庄田吐论常倾坐收书不吝钱善祥锺令子酷似乃翁贤 

　　庚戌三月三日服阕之京舟次吉水 

　　渐老怯离乡那堪道路长病身愁北去倦翮恋南翔旅梦縁钟断忧懐藉酒忘低回愧江叟白首钓鱼航 

　　过清江 

　　浦逈路迢迢汀花带雨飘残灯江上庙新水屋边桥鹭宿争投石鸥惊或避桡无因谢轩冕老作白云樵 

　　次洪都 

　　春波拍岸平双桨一舟轻燕麦偏伤雨莺花已负晴荒亭徐孺宅遗堞灌婴城北去南来客都縁利与名 

　　彭泽县石崖僧房 

　　窓户俯澄潭龙宫似可探藤萝栖鹘树缻锡定僧岩斜日疎疎磬长风去去帆只应输野衲长此卧烟岚 

　　早发小孤山遇风 

　　湖尽江逾阔舟行路若迷垂杨春寂寂芳草雨凄凄漩水鼋鼍窟平沙鴈鹜堤风波随地有何处可幽栖 

　　舟过南京 

　　锺阜白云边桥陵鎻暮烟圣谟真逺矣王气故依然玉帛诸番会金汤万世传谁陈根本计有力可回天 

　　尉氏县 

　　县舍邻溱洧门当緑野开禽巢阶下树蜗篆壁间苔俗质稀弦诵田荒剰草莱宋金酣战处武穆独竒才 

