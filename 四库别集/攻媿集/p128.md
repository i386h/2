<!-- { "loadSidebar": true } -->
　　国既得嵗祥斯应期占是星之所在有其福以诚宜仰以验之木精适居常次致当临之邦域咸被纯禧原天下之妖祥系嵗星之赢缩且运于上者象不虚示则居其下者应为甚速爰占景曜适当所次之躔俯验吾邦诞受非常之福观其瑞色明润重华陆离应以仁也既存生育之理王于春也又司长养之时既循度而至止则锡羡以宜其右行于天居一辰而不忒下临无地备百顺以无亏是宜君明臣直而世格昌期时和年丰而人欣乐嵗师之兴也战则必克政之举也事无不济由龙宿之所居故鸿禧之可继越人遇此终摧吴国之强晋室得之果挫符坚之鋭大抵事将兆于休咎星乃为之疾徐超而前者或弃次而旅次行而失者或当居而不居事各有证象诚非虚惟嵗之在也无东西之去则福之来也有山阜之如可以伐人请验马迁之史所之得地愿稽班固之书彼有国之昌也由太白之当期国之厚也以填星之居久况此应王者而纪于号令主嵗事而为之统首茍非次舍之当居安得休祥之备有岂不见淫在元枵之次徒致郑饥既居析木之津遂兴陈后因知嵗之行也虽本于天度嵗之居也实昭于徳馨今也太史奏瑞清灵炳灵生治国之百乐开宝运之千龄如是则贤士已登不必验少微之象刑章防措何烦占贯索之星王者以是攷星次之攸居知天心之所与敛时福而民罔不锡讨有罪而人莫能御方今天相中兴而嵗星临之孰敢犯王师之所
　　高祖好谋能听赋【以天性明达好谋能听为韵】
　　髙祖独奋汉圗以成葢有好谋之徳又兼能听之明顾夙负于英姿乗时以起尤乐闻于羣议择善而行迹其提三尺以初兴念四方之未定谓不咨于众则孰判利害不择其言则曷分贤佞从吾心之所好谋之其臧屈羣防之兼收又能审听观其逐鹿崛起断蛇勃兴善欲纳则如恐不及防可用则何为不能惟大公至正之是取岂小智浅私之自矜功为最髙虽独称于赫赫计将安出每嘉纳以兢兢莫不説辞或悦于监门谋主或资于亡命食而吐哺也恐彼败事言其逆耳也知其利行设施皆合于众智明逹盖由于天性顾将军何以教深圗东向之功非夫子无所闻爰下南浮之令非不知雌雄之势可决于一战甲兵之利可服于诸侯盖念至仁伐不仁也何必恃勇多算胜少算也敢忘用谋我是以疑切戒于筑室从有如于顺流为真王为假王悟陈平蹑足之语趣刻印趣销印用张良借箸之筹帝之性也非不聪明帝之度也非无豁逹然而助桀为虐者欲居秦室之富养虎遗患者防遂鸿沟之割谋茍匪于能用乱何由而可拨所以闗东欲弃问不惮于据鞌戍卒能言见岂嫌于衣褐难者曰赵王之立也不顾叔孙之争匈奴之伐也反囚娄氏之贤谋不询于多士智难合于敷天殊不知过虽闻于有此改必见于幡然遂令信彼四人爰割体肤之爱封之万户深惩械系之愆至兹骑项虽倨也谏而必从溺冠虽慢也贤非不好吾不爱于兼听人亦为之乐告故能举秦如鸿毛而取楚若拾遗翦一时之强暴
　　子使漆雕开仕赋【以开未从仕圣人使之为韵】
　　夫子善诱漆雕受知念从仕之未也爰因言而使之顾至圣以何心惟均教育视吾徒之可用俾効施为蒙尝尚友及门潜心诸子仕焉非茍于利禄学也所期于官使眷兹尼父当日则何以哉谓彼漆雕可以出而仕矣观夫心本爱日志思泽民惟可行之道不试于事以有用之学私淑诸人及门之士也皆欲効职升堂之子也谁忘进身惟此鲁人颇能参于圣学虽当周季俾往厠于王臣开也倐尔有闻欿然自视谓吾之学也固欲见于行事而学之优也乃可施于从仕茍吾信之未能何已长之足恃斯言既发殆门弟之未闻此意孰知惟圣师之独喜议者谓士之仕也固所素愿师之言也宜无不从然念道之将行则急于一命才或未充则难求万钟虽尚迟于奋迅聊自适以从容所以进则未能垂嘉言于頴逹喜其志道激髙论于司农噫有帝王之学者使之为邦在言语之科者使之辞命茍非此子之善学安得发言于将圣今也师以为可而犹切于退托道既未成则尚资于涵泳志有同于曾防姑乐舞雩艺或及于冉求始当从政彼有求价而沽者赐亦陋矣干禄而学者师何过哉岂若此心不求于爵禄迹宁滞于蒿莱厯攷阙里贤惟子开固异夫何必读书子路饰有民之説使之学邑尹何非制锦之才诚以志则在于恬愉心不谋于富贵才已成而已则犹歉师之可而吾犹曰未使斯人也出而仕焉功利之及民也尚何有既
　　天下可传檄而定赋【以今天下可传檄而定为韵】
　　世仰英主威行普天既望风而应也【一作乗破竹之势也】可传檄而定焉王旅既兴将大苏于逺迩军书所至当自底于安全夫惟信已结于人心助遂多于天下彼陷于涂炭也无不徯我则闻吾号令也孰能御者赫然一怒皆延颈以望焉于以四方可传檄而定也时其士勇咸鼓民思已深万里起箪壶之念中原徯车马之音茍用十行之札足安四姓之心寰宇虽遥已欣闻乎大号尺书所至自平难于当今是宜叙百世之仁恩收三军之勇果书至河西则惊万里之明见莭入北军则举一麾而袒左何在我之能然盖斯时而固可极彼不毛之地咸已顺从驰吾挿羽之书自然安妥大抵强人之服者必假征诛之及従民之望者止烦命令之宣今也久矣愿王师之至欢然闻军檄之传自然奸雄畏力而屈膝老穉闻风而息肩所以光武陶仪圅纸首安于平广淮隂遣使尺书亦足以降燕或曰民已见于归心国何烦于驰檄殊不知近者已附而逺或未至弱者欲来而强犹作敌故我形恻怛之言也慰云霓之望振威猛之词也若雷霆之击俾尔懐徳而畏威俾尔敉功而底绩掉舌而贤五千骑岂劳辩士之随凭轼而下七十城何用狂生之郦向非戴商之民家则相庆思汉之人心焉悦随则何以当率土之纷扰也可空言而耸动之兴可冀也乱斯已而固异夫通彼夜郎止谕意于蜀道守夫鸭绿卒遗诮于髙丽皇乎哉铅椠之儒也既务于讨论帷幄之臣也又加于审订俾万姓以咸悦耸百蛮而退听方今檄书风驰而人望中兴不假一戎衣而大定
　　仁孝二致同源赋【以仁孝之道二致同源为韵】
　　仁孝至重性情所根用若出于二致理盖同于一源究此两端皆良知之固有初无异体以大本之中存尝闻才非曰于尔殊人或多于自异语其大体则似有异用本之一贯则了无余事惟兹仁孝在人皆可以广充究厥本源是理曾何于二致观夫恻隠素禀爱钦自持行之闺门则致终身之慕散之民物则由一念之推莫匪斯心之举初非二道之为皆是物也孰能外之总百行以率先悉由所性虽两兼之难备安有他岐岂不以亲其亲而因不失亲老吾老以及人之老笃近举逺虽则有别举斯加彼率由内抱信此理之不殊推是心而足保顾施物事亲之际虽曰殊途如钩深探赜而言孰云异道大抵孝之化也先以博爱仁之实也本于事亲茍志于仁则岂好犯上有一非孝则适能害仁虽运用或疑于前后而本原不离于真淳当戒波流之荡曾何泒别之因本立道生载攷鲁论之训功多事寡备形延笃之论是源也防精粗于一致之中合内外于同归之地使兼爱者知厚亲之道而敬亲者备仁民之意重轻非复于铢两先后岂殊于源委尊而安义道同曾子之三爱则无差本异夷之之二厥后道不明而去本益逺性好偏而所施不同剔股孝也而深溺鄠人之过摩顶仁也而或沦墨子之风是皆得于此失于彼我则触而长广而充纯若顔回可并有虞之体徳如闵子岂殊管仲之功以是知天下之得盖以其仁圣人之徳无加于孝见于日用虽有殊品求之吾心初无异教信夫仁孝之道虽二致而本同源又何必分其大较
　　孟荀以道鸣赋【以二子皆以其道而鸣为韵】
　　周孔既逺孟荀挺生以斯道而自任在当时而善鸣仰兹名世之贤同宗一圣抱此觉民之术茂着英声当六国之下衰有二贤之可攷以亚圣之才而无所施用以宗王之学而终于穷老其遇于世何如也既不逢辰不得其平则鸣焉独能以道观夫名重楚国学传子思优入圣人之域卓称王者之师恐斯文之防也振吾道以鸣其顾二儒仁义之言一根于正用六艺诗书之教大警于时兹盖二百余章兮皆立教之文三十二篇兮悉缀文之美阐其前而振其后着乎心而入乎耳蔑千载未光之病岂没世无闻之耻时将驾説鼓木舌于诸儒经本吐辞和金声于夫子诚以轲之辩也非出于得已况之説也不贵于难持柰何承道传之也叹徳衰之已而如草木无声而风或挠矣如金石无声而人或击之茍非一鸣之善曷能万世之知久而益盈固异震雷之喻大而且逺允同木铎之为宁不由别王霸之尊卑明礼义之统纪一时卫道也信同声之相应后世闻风也有徳音之不已顾响应以能然非言扬而何以假于韶乐鄙弗能之后防锵若钧天小为文之韩氏故能倡正道以相和诋异端而力排南蛮之觖兮岂巧舌之能骋天下之鸮兮岂好音之孔懐俾众议之不惑由大声之孔皆且异夫卿云最其善焉文徒称于壮丽魏晋未尝纯也辞只见于淫哇噫大醇小疵也虽或不同立言指事也未尝有二羣儒敢饰于邪説处士不容于横议然则先王之道至今在人耳者无他由孟荀之不坠









　　攻媿集巻八十
　　钦定四库全书
　　攻媿集巻八十一
　　宋　楼钥　撰
　　铭
　　胡徳容安静室铭
　　民生之初未尝不静私欲害之羣邪交骋不操而存必也元圣勉旃学者无非中性乃若异端寂灭清净死灰不然何有于应寜知圣心尘不着镜妍媸坐分不将不迎吾尝从事万虑悉屏求静得扰薰莸终胜师乃有言求则増病必有事焉勿忘勿正安则何敢庶防游泳吾谁与归将求安定
　　赵振文毋自欺斋铭
　　上欺乎天谓其甚邈下欺乎人意其防觉事亲而欺所厚者薄事君而欺陷于大恶所利几何所丧甚博惟不自欺乃无媿怍一不妄语所守至约事是今日勿谓为昨推此而行余裕绰绰心惟至灵神不可度戒之戒之惟谨惟恪君如美玉欲资磨琢他山之石可以为错
　　族兄德润砚铭
　　惟端溪下岩之石藏古丽州之楼氏用以射防阅三世孙子相传寳千祀
　　王端本砚铭
　　四圭两圭同一邸未闻一璧踞十趾玉有五色今乃紫磨以禹圭滃云起羲献传家不知防傲睨挥毫约诗史淮水不絶璧不毁书种緜緜尚百世
　　赞
　　伏羲像赞
　　不履而跣不冠而髪是何人欤以治以察手持圎蓍画卦以八呜呼是所谓古之聪明叡知神武而不杀者夫
　　东坡画赞
　　出则凤鸣处则龙卧论议触海翻声名塞天破百谪九死一毫不挫呜呼固已知前无古人后有作者殆恐无有过之者也
　　吕真人赞
　　神气旺双瞳碧一劒横飞万里瞬息旁人道是吕洞宾堪笑旁人初不识
　　自赞
　　平生爱读书眼昏健忘不如故平生爱为人只有照管不到处老矣百事好罢休山林如许盍归去惟有媿处便须攻攻到无时方始住
　　伯氏小昆山赞
　　昆山片玉大不弥掌数峯天成暗合心匠悬崖崚嶒咫尺千丈主人乐山一见技痒环以清泚碧树増两海岸孤絶大士俯仰我亦膏肓谁防清赏援琴对之万壑同响
　　十六叔祖画赞
　　猗欤先生嘉遯岩谷中无一尘髙视流俗面壁燕坐形骸土木是谁丹青写此面目旁观未知既笑而嘻此身见在何以假为先生粲然徐曰不然若谓是假何必此画咄哉此身又岂其真
　　赵禹川画赞
　　一室悬罄万縁俱扫道穷而志益坚心灰而形不槁予实敬之盖宣和西洛之贡士而淳熙宗室之遗老也
　　陆从老真赞
