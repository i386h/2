<!-- { "loadSidebar": true } -->
　　大使荐贤诚不以私恩而累公道小才佐郡愧无其实效而冒虚名人谓是举加厚于同年【唐纪李绛相徳宗元义方言其私同年许季同徳宗问之曰人于同年固有情乎绛曰同年乃九州四海之人偶同科第或登科然后相识于情何有若其果才虽在兄弟子侄之中犹将用之况同年乎】已独自知见信于平日今兹在六察之未粗能罄千虑之愚【韩信传愚者千虑必有一得】不忍弃捐遂厪料理方竞名之际容或求之而弗得【韩文愈不肖抱愚守拙不识仕进之门通与羣士争名竞得失行人之所甚鄙求人之所甚利文选夫求而不得者有之矣未有不求而自得者也】且沽惠者多安有与之而不知髙哉古风始于门下非意望之所到遽传闻而若惊如某自蚤充賔【杜诗甫昔少年日蚤充观国賔】及壮试吏【汉书髙帝纪及壮试吏注试用补吏】唯勉行于清洁葢备厯于嵚﨑柔声婉顔耻作辞枯之鬼躄足涎颡适逢起废之人朝籍既已谬通县课仅能自脱巍巍观阙仰众骏之争驰【韩诗王都观阙双巍巍腾蹋众骏事鞍鞿】渺江湖聴双鳬之逺去【韩诗驷马归城阙双鳬去海门】分武昌楼前之夜月依皇华堂上之晨星【注见第十五巻】颇念同升之流复有相遭之地虽云通守何啻如末寮之礼事大官幸遇明公亦不以崇台之势忽下士许参密画振起宏纲然禄于上者非富贵其身故须引类【韩文上之设官制禄必求其人而授之者非慕其才而富贵其身也】茍贰其职者不可否于事何以观能【韩文丞之职所以贰令位髙而偪例以嫌不可否事】方自诡效袜线之长乃误防收履踦之旧亚于三俊【唐书李绅字公垂能为诗歌与李徳裕元稹同在禁署时称三俊陈后山诗名髙三俊上】送之九霄惟相求以气相知以心【易同气相求文选人之相知贵相知心】故不叩而响不介而合【文选其所以相遇也不求而自合其所以相感也不介而自亲柳文古之知己不待来求而后施徳举能而已不待成身而后拜赐感知而已故不叩而响不介而合则其举必至而其感亦深】如斯清举未之前闻兹葢伏遇某官宇宙声名【文选英声塞宇宙杜诗诸葛大名垂宇宙】圣贤步武中流峻峙障回既倒之澜虚室洞开照彻方来之境【庄子虚室生白】民隐悉归于谘度吏汚务在于洗除观医师无遗用乃宰相之方宜兼收于药笼谓君子有特招亦使者之任遂加敬于题舆赐之有味之言増其不赀之价所防厚甚自视歉然某敢不只服教条恪修名检庇身得所惟赖我冀州之天报徳谓何有如此汉江之水
　　逺迎王总领
　　锦帐防师来从蜀道【郑谷诗锦帐名郎重锦窝华阳国志诸葛亮相蜀凿石架空为飞梁阁道即古劒阁道也】缇车分守适在吴都固知命令奔走之当先抑喜光华临照之甚迩吉蠲子墨【诗吉蠲为饎扬雄传聊因笔墨成文章故籍翰林为主人子墨为客卿以讽戴象屏启僭凭子墨敬冩寅丹】僭慁生书【慁乱也史记范雎传是天以寡人慁先生也】恭惟某官特立之儒间生于世褒以文显储精实自于岷山【班固赞刘向王褎以文章显蜀都赋岷山之精上为井络】导惟勲髙流庆谅同于淮水逺腾表荐遄被召归天上衣冠交映积星之次闗中饟餽共推大匠之能弗辞九折阪叱驭之劳就访五丈原留屯之利【水经渭水束经武功县地注诸葛武侯与步隲书曰前军在五丈原原在武功西十里蜀志诸葛亮传亮悉大众由斜谷出据武功五丈原毎患粮不继使已志不伸是以分兵屯田为久住之计王维诗黄花县西九折阪玉树宫南五丈原】方増灶以云备又张旜而啓行【仪礼使者及境张旜】茍欲济时何拘易地自六龙南渡秋防莫急于长江【杜诗衣冠南渡多崩奔】迨四牡西徕春律已回于细柳【汉书天马徕从西极】澄清之路寖广馨香之渥罙新本彊于内而外可攘富藏于下而上不乏【唐书论敛之丝菅而下不怨藏之百姓而上不乏】以君子治财之道【唐书论君子之治财以仁为本以义为制其为利普而寓诸法法成矣巧者不能过拙者不敢不及】为今日经武之方仰惟行台素有成画边军置度支之使既克绍于唐规【宋总领即度支之职皆为边饷而设宋湖北总领所壁记国家驻跸吴防形胜控扼之地上下数千里自蜀汉荆襄江鄂达于两淮其间列戎数百大屯不过十数视屯兵若干州之赋入供具军食其始费用出入悉聴主所自为己而兵寖乏用绍兴五年始命中都官为外司农兼总其赋之入而制其出为四总所】国用冡宰之官宜进持于周柄【周礼太宰之职以九赋敛财贿以九式均节财用以九贡致邦国之用】某学操仅免题坐奚堪始去京师窃有昌黎感时之叹【韩文愈始去京师有不遇时之叹故为赋以自悼】今居湖上岂无子牟恋阙之心【庄子中山公子牟谓瞻子曰身在江湖之上心居乎魏阙之下杜诗恋阙丹心破】虽不及智者之献其谋又安敢食焉而怠其事【韩文任有大小惟其所能若器皿焉食焉而怠其事必有天殃】愿殚薄伎【司马迁传使得奏薄伎注薄伎薄材也】受察寛条覆之以独有之天暴之以可爱之日如斯荣遇慰我孤怀若倚办求鋭敏之才固难陪于新进惟勤输免稽逋之令尚可备于前驱踊跃自言悃忱莫罄
　　谢赵总卿举政绩
　　总饟权于四使独推卿月之明【四使即四总】采治状于三儒曲借屏星之重荣哉褎字愓若惊怀既弗縁介绍之先容又且乏平生之雅故【刘泽传今吕氏雅故】以其奉令承教于崇台之下【乐毅报燕王书臣自以为奉令承教可幸无罪】或者察形观行于稠人之间【晋嵇绍始入洛或谓王戎曰昨于稠人中始见嵇绍昂昂然如野鹤之在鸡羣】不待有郎之自言【张安世传有郎功高不调自言安世应曰君之功高明主所知人臣执事何长短而自言乎已而郎果迁】已识此君之小异且六路八十州之广才亦繁多而半刺二千石之良誉何萧瑟方以激浊扬清而自任岂容贵逺贱近之或偏有腼孤生亦汚公选如某者为官拓落与世参差【甘泉赋骈罗列布鳞以杂沓兮柴虒参差注参差不齐貌】家惟一畆环堵之宫【儒行儒有一畆之宫环堵之室】朝无九品葭莩之戚【中山靖王传葭莩之亲注葭芦也莩叶里白皮也欧阳詹上郑相公书朝无一命之亲路无廻眸之旧犹寄孤根于不食之田也】防鸿逺去耦寒影于重湖【张舜南迁録岳阳洞庭湖西岸有沙洲堆阜湖内有洲故南名青湖北名洞庭所谓重湖也】别鹤长鸣揺归心于故国【崔豹古今注商陵牧子娶妻五年而无子父母欲其改娶其妻闻之中夜悲啸牧子感之作别鹤操其词曰将乖比翼兮隔天端山川悠逺兮路漫漫揽衾不寐兮食忘飱后遂为夫妇蔡邕琴赋青雀西飞别鹤东翔嵇康琴赋千里别鹤杜诗上弦惊别鹤】低回苟禄闗决罔功但知勤输以佐大农仅免乏兴而罪下吏然薄俗竞进顾弗求自与者旷千载而后逢苟明公见遗虽他有相知者累万人而何益【韩文以某在公之门下非一日是生于匠石之圃而长于伯乐之廐者也于是而不得知纵有见知者千万人亦何足云】果防料理得所依归加盻睐于奥渫之中【文选去卑辱奥渫而升本朝注奥幽也渫狎也】送吹嘘于青防之上【杜诗勲业青防上又扬雄更有河东赋唯待吹嘘送上天韩诗青防送吹嘘强箭射鲁缟】兹葢伏遇某官与造物同其量以古人存诸心大雅不羣汉河间为近矣中偾复振唐刘晏有劳焉【刘晏传赞晏因平凖法干山海排商贾制万物低昂常操天下赢赀以佐军兴敛不及民而用度足唐中偾而复振晏有力焉可谓知取予矣】诛锄吏奸综核军实【汉宣帝纪综核名实】原清堂上既成富国之规模翘材馆中爰讲相王之事业考在职之能与否见为谋之深且长方丝纶焜耀以促行尚斤斧轮囷而弗置侥逾已甚称塞若何某谨当躬佩清箴力鞭后乘称善人不善人逺矣公能体上意之勤【左传以黼冕命士防将中军于是晋国之盗逃奔于秦羊舌职曰吾闻之禹称善人不善人逺此之谓也夫】遇国士以国士报之仆敢负终身之愿
　　贺刑部李尚书
　　予环趣觐出綍疏恩控荆襄之上流久烦节制践台斗之故步益茂眷知民命所司士论惟允恭惟某官萃一门之英而居其最总百氏之学而无所遗置之属车望倾邹枚【韩诗卓荦倾邹枚王维诗侍从有邹枚】授以帅钺勲隆方召【诗蠢尔蛮荆大邦为讐方叔元老克壮其猷又王命召虎式辟四方又王命召虎来旬来宣】宸庭怀听履之旧邦人颂归衮之荣再瞻清光倍増直气国多暇日谨守明刑之规天匪先秋深识建官之意【法言或曰为政先杀后教曰鸣呼天光秋而后春乎将先春而后秋乎庄子尊卑先后天地之行也圣人取象焉春夏先秋冬后四时之序也风俗通义易称天先春而后秋地先生而后凋日月先光而后幽是王者则之亦先教而后刑三皇结绳五帝画像三王肉刑五霸黠巧此言步骤稍有优劣也】荧煌八座咫尺三阶【杨万里诗听履星辰北斗寒三台只隔寸云间】推此丹笔之心转于洪钧之手某昔依使部今出师门冠裾之贺莫前函牍之敬伊迩欵诚所萃【文选实有愚诚不任悾欵】肤略奚云










　　橘山四六巻十六
　　钦定四库全书
　　橘山四六巻十七　　　　宋　李廷忠　撰
　　明　孙云翼　注
　　贺董正言
