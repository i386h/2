<!-- { "loadSidebar": true } -->
　　国家纲运资以饷军比年以来法度弛壊非惟军饷不继抑亦公私受弊其未离岸也有江水浅涸坐食縻费之弊其巳离岸也有监官侵亏船梢盗窃之弊而其既败也有摊頼平民之弊虽知其弊莫之能革是无他废转盘之制而循直达之法故耳今欲革歴年之弊使官无羡费而众害悉除则莫若复转盘之制且以江西一路言之如抚州建昌纲之折阅每以水道浅涸不能行巨舟延引嵗终而未能起隔嵗之纲者一纲吏卒水手动数百计又所招集并皆游手无頼之人自度官吏侵盗大数巳亏恣情极用无所顾忌估籍所偿不能万分之一官司不免纵之摊頼平民侵削国本为害不细今若于隆兴置转盘仓一所每嵗一路纲运水脚其费不赀取其所费养水军数百人命一武臣为之长造数十巨舰部以军法责之转输近里州军止以小舟运载纳之转盘仓却令水军专一防送更往迭来不假召募纲纪素定部分素严舟楫素具较之乌合尝试实相万万如此则非惟可以省官纲之折阅抑足以増国家之武备戢江湖之羣盗脱士大夫之罪戾免平民之摊頼是一变而羣害悉去众利并兴如果可采乞于诸路推广之
　　二役法
　　役法之弊其来尚矣国家之制保副正谓之大役户长谓之小役二役皆选之每都人户大役者非户产稍高不在其数至于小役则税钱或不满百亦所不免寛都人户有至二三十年方一差者狭都人户有三五家循环充役无嵗不受其害者故物力充实之家虽置产于狭都而必立户于寛都虽散其产于狭都而必并其税于寛都寛都之役日以寛狭都之役日以宻寛者益富而狭者益贫贫者益劳而富者益逸劳者日益朘削而逸者日益封殖劳逸不均而中产以下破荡流移深可怜悯窃以保正副所管者烟火盗贼故必本都之人而后可充户长所管者催科亦何必皆本都之人哉况今之为保正副户长者皆非其亲身逐都各有无頼恶少习知乡闾之事为之充身代名执役之亲身虽屡易而代役之充身者数十年不易也故莫若差大役则限以都差小役则不限以都而限以乡一乡数都寛狭相通则富者不至于逃逸而贫者不至于独劳休养生息加之数年小户渐为中户而为公家执役者甚众则大户中户亦不至于有频差之扰更劳迭逸其利无穷此亦固国本之一端也
　　四逃户
　　古者取民之法惟税租而巳其他山泽之利皆与民共之茶盐酒之禁古无有也后世国用匮乏权一时之宜以纾目前之急耳今国家征之法宻于前世无一目之漏无一孔之遗而国之租税所以为公家经常之用者顾乃为奸民变易名字贸乱簿书谓之逃户夫户则逃矣其田固自若也水不能飘火不能焚非箧笥所藏非人力所徙自古以固存谁得而掩覆之哉其所以不究见者乡司实执其权耳税产之升降出于乡司而为是逃亡倚阁者亦出于乡司为官吏者又皆苟简嵗月应文逃责孰肯一一而研究之哉故莫若使为县令者尽括诸乡之逃户具为一书随其一任之力根括搜求期复旧额及其终更具申于州州考其实以为殿最少示黜陟磨以嵗月则税额可以复旧而国用可以自足与夫屑屑于常赋之外以求足用之道者大相逺矣
　　五陂塘
　　国家频年以来常苦旱暵是虽天时之适然而亦人事不修之过也人事既尽则虽天灾流行亦有不得而胜者陂塘之利所以灌注田畆汉世良吏往往以开渠灌田立名后世如召伯埭甘棠湖之类民到于今称之使为国者可以一切取必于天则何必若是之屑屑哉江西之田瘠而多涸非借陂塘井堰之利则往往皆为旷土比年以来饥旱荐臻大抵皆陂塘不修之故莫若申严旧法在州委通判在县委县丞先于每乡籍记陂塘之广狭深浅方水泉涸缩之时农事空闲之际责都保聚民浚深其下而培筑其上积水既多则虽有旱暵而未始枯竭巡行考察课其勤惰而为之赏罚其始虽若劳而其终乃所以利民如此则天灾不能为害丰登可以常保而不至于上勤朝廷赈恤之劳矣
　　代奏
　　代抚州陈守奏事
　　第一劄
　　窃见方今纲运之弊惟抚州建昌军最甚公私受害殆非一端国家全资纲运每纲亏折动数千石遂至军储不给此总纲所以害也亏折之后部纲官吏与夫纲梢拘縻两州动数百軰文移迫促责在州郡此州郡之害也部纲之官图赏而获罪篙工舟师规利而被害大者褫爵小者破家此部纲者之害也纲官舟人亏折之后既无以偿妄指富民以图摊頼州县追逮不问虚实囹圄禁系责以代偿此居民之害也以一纲运而公私俱受其害如此是可不思所以革之乎盖尝访求其故则其积弊非一日矣两州处江西之上流溪狭而水浅州窘郡乏起纲不以时则坐浅日乆亏折日多人见其亏折之为害则官吏之谨畏商贾之富实者类以部纲为戒其甘心部纲者皆破落无頼之徒故纲未离岸而水脚之费巳空纲巳离岸则盗粜官米以自给又自知其大势之必不免也则公然发粜以为买嘱请求之资此纲运之弊所以无嵗而不为害也此无他不循祖宗转盘之制而行后世直达之法耳抚建两州纲运嵗几二十万石水脚之费为钱十余万缗置水军千人于豫章而巳水脚之费为之衣粮使两郡径以当运之米输之转盘仓漕司自以水军为之盘运一军之中必有将校使之部辖号令素明则必无侵盗亏折之患往来江湖习于水事以其暇日造为战舰使之教阅江湖之间盗贼渊薮知吾有备亦自消弭矣江西盐货最为今日之利源而悉归于富商之手若易以官盘之法使水军之运纲者交米于建邺京口以其归舟运盐于通泰聚之漕司发之诸郡漕司以其所得之息而广军储则又不但可给千人而巳如此则因纲运以寓军制弭盗贼而壮国威众害去而百利兴矣
　　第二劄
　　窃见江西湖南盗贼扰攘覆军杀将焚破县邑陵迫州郡虽曰小冦实有不可忽者以臣计之此辈本无深谋逺虑其始不过为剽掠之计耳在我素无自治之策而浪与之鬭以彼之轻锐据地之险阻连亘千里与吾州县相接故乘吾之虚得以肆其陆梁而吾轻与为敌是以县邑屡破官军屡衂而贼势愈张贼势既张则其事将有不可测者自治之策其可不亟讲之乎重门击柝以待暴客盖取诸豫在坎之彖亦曰王公设险以守其国盖高城深池以固吾圉虽平居无事犹不可缓况羣盗在境为郡县者独不思为城守之计乎尝窃迹近事北人之犯荆襄也枣阳无城最先破随州无城则又破光化无城则又破襄阳德安城壁最坚故敌骑攻之数月不能防郢州号为石城城小而坚敌人围之数日度不可攻而遂去之淮东诸郡亦然非守者有勇怯乃有城与无城异耳国家南渡以后大筑襄阳楚州两城方其经画之初岂能无劳民费财之患设使两城不筑前者敌人得以据吾之要害则今日之事得无有大可虑者乎此巳事之明验也为今之计莫若行下江西湖南二广州郡去贼不逺者可大治城壁朝廷出捐度牒以助其费使州郡为区处虽贷民之钱用民之力亦有所不得巳者盖不暂劳者不永逸以佚道使民虽劳不怨也吾之城壁既坚然后悉发诸县村郭富室大家凡有米谷金帛之属入保于州县郭之不能为城壁者亦当逺斥堠掘坑堑使不得以冲突彼之蜂屯蚁聚几数千人非有平日蓄积之素进无所掳掠退无所资给则其势必至于自相贼杀束手而受降矣又何必数与之鬭以自损吾之威重乎夫以朝廷威灵将士用命蠢尔小冦行即授首若不足虑然因此而大治诸郡之城壁不惟可以御一朝之患实国家万世无穷之利也











　　勉斋集卷二十五
　　钦定四库全书
　　勉斋集巻二十六　　　　　宋　黄榦　撰策问
　　时务策问
　　问天道运于上人事修于下假天道以纪人事者莫大于建元所以备三才大一统系万事而诏来世也然考之往古按之当今其为说不一而其为道不同也元之为义古未有也三传兴而索春秋于一字之间亦曰国君之始年耳汉儒宗之乃曰辞之所谓大又曰法五始之要其意则曰示大始而欲正本也是果夫子之意耶古之所谓年者以嵗之登而为言夫子作春秋而嵗之登者曰有年左氏述当时之言不可以五稔盖此意也然唐虞夏皆曰载商独曰祀至周而后曰年亦岂无义耶三王之道何其异指哉秦汉以前有初即位之元而未有所谓改元也文景之世有所谓后元中元而元之为号犹未至于纷纷而不一也自时厥后或以事名或以功名或以瑞名名之不同其孰可取乎或频年而辄改或累年而一改或数十年而不改改之不同其孰可法乎王事之大体当世之急务果何取于此二帝三王之意其亦有所合乎今圣天子嗣登寳位六年于兹乃有取于汉之武帝与夫章圣皇帝之故事嘉泰之名以幸天下德至渥也亨嘉通泰之义诸君讲之熟矣其铺张扬厉以侈当世之盛典与夫古今不一之说不同之道其悉言之毋畧
　　问董子曰今之天下亦古之天下以今观古何其不然耶直道而行者此民也今也德色而谇语反唇而相稽成人有德者此士也今也随俗以败业窃窜以规利退食自公者此吏也今也舞文以绳下狥私而背公岂向也善而今也恶向易治而今难化耶何其俗之戾也谓化有未至耶圣天子恭俭元黙无愧于古矣谓法有未宻耶国家法令明具无隙可乘矣谓令有未明耶诏防之下谆复详悉如见肺肝矣而其治效茫如捕风甚至建一议造一物事往往倡之而不应为之而无成理财之法至析秋毫而财终不可丰养兵之费如奉骄子而兵终不可强边陲之备御未固祖宗之境土未复雷霆之异地震之变与夫淮甸饥旱之灾所以上勤圣主之宵旰下贻廷臣之隐思欲起而更新之乃以是嵗之春特命改元以庶几亨嘉通泰之治猗与休哉士生斯时何其幸耶风俗之未美教令之未孚事功之未举灾变之未销当必有说以处此以日进于亨嘉通泰之实其悉陈之有司将以复于上
　　问任司牧之寄者曰君任辅弼之责者曰相君相同心一体以阶天下之治者也辅相之责岂不甚重哉姚崇以十事说天子论者非之嗟夫崇之虑亦深矣宰相无所不统古所谓百揆云者岂得不歴数而预防之耶傅说旦胥靡而暮辅相干戈甲胄刑赏祭祀未尝不歴歴为其君言之也或者乃曰宰相不亲细务此又何说耶是故旁求俊彦宰相责也而后世乃有除吏尽未之嫌九职九赋冢宰责也而后世乃有问之廷尉之语狱者生民之命天子所与三公九卿坐于槐棘之间而听焉者也而阅讼牒或者以为失体然则又将孰从耶恭惟圣天子嗣登大寳七年于兹擢用二三大臣委之以政兹者亲洒宸翰赐之书之说命诗之天保易之泰卦其相与之意可谓至矣然求之今日则国是之未定也风俗之未醇也文武之臣尚未能副朝廷之用也下至于狱讼之未清簿书期防未能不稽违则庙堂之上亦岂得不深思熟虑以副吾君眷倚之意乎黩于祭祀一语而无丰于昵尚不能不頼于祖巳之训则君臣之际岂不甚难哉夫以前数者之弊当圣贤相逢之日更革而作新之又岂无其道耶酌古人大臣之体明今日大臣之任其悉言之以禆庙堂之末议
　　拟难策问
