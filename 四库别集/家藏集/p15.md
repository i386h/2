<!-- { "loadSidebar": true } -->
　　灵鹫山中一树梅千年古意自西来暗香浮动今何处应向刘公墩下开
　　员政住杭州虎跑寺
　　百花庵里久栖禅竹树萧然野水边欲洗北来尘土足扁舟直到虎跑泉
　　定佩住城东定慧寺
　　久从墓山中隠又向湖州市里行浮世此身皆可托应同圆泽话三生
　　某住石湖寳积寺
　　碧山影落石湖心诗句从来最易寻为语山僧须管领他年吾欲载登临
　　某还石湖治平寺
　　湖上何年开寳坊峭峰为壁树为堂地髙已与诸天近何处人间是上方
　　宗全还七寳泉
　　细饮山根七寳泉北来还上五湖船大方游徧浑无滞佛法胸中已了然
　　永明还法华寺
　　吴西山水尤佳处旧有莲宫号法华归去缘知添嫩竹到来犹记裹新茶
　　真慎还墓寺
　　诸徒祝髪总嘻嘻正是山门复盛时预约旧游须再到好磨苍壁待题诗
　　文鄂住文殊寺
　　文殊兰若今何在说在阳山箭阙傍入定不知风雨过白龙应向鉢中藏
　　戒香归洞庭福源寺
　　扁舟何处发逺自北都还若住人间世无如湖上山孤云仍两角此地少三斑橘柚能供税秋深便掩闗
　　为文宗儒题钩勒竹
　　碧玉参差望若空髙枝疑在月明中百年写法今如许为忆君家石室翁
　　为王古直题画寄其乡郭筠心
　　赤城霞气映柴闗筠石翛然屋数间堆案有书谁共校过门惟许谢方山
　　送宗儒
　　南望琅瑘尚郁然山林重结半生缘未论幽谷能量马更话清池有酿泉上邑多年懐异政古官今日荷新迁秋来海月庵中意莫忘持杯坐短筵
　　补送吕秉之太仆
　　典客南行荷美除皆山忽忆记环滁政成有地真堪牧诗就临溪尚可渔夀母频供堂上馔故家长保箧中书相逢尽是青云客科第谁从世禄余
　　次韵詹事杨公过玉延亭留题三首
　　退直从容下木天扬雄多病喜新痊楣间旧墨分明在秋雨频经洗更妍
　　髙轩重过晚凉天诗癖秋来独未痊试为续题谁得似屋梁明月共清妍
　　槐亭缺处见青天仰诵新诗百病痊秋色解人留欵意小红疎翠故妖妍
　　送林同知仲璧赴官恵州
　　燕都才识面浙郡乆知名合与方州去仍为半刺行凉风双斾逺积水一舟轻欲访东坡事缘知待政成
　　送杨君谦
　　子有好学名得之直从幼矻矻忘其疲每以夜为昼谁令不自爱坐与简编鬬旋致心腹间有病见脉候乡人尝谓子文笔真似舅【谓钦谟】舅也昔养疴亦在掇科后七日仪部官在告月且又服药未见功具疏遂入奏昨朝获俞音顔面喜欲皱西风作新寒南去不可逗相过一何疎相别一何骤子去固欣然孰与箴老缪惟子有书癖舍书莫能救譬如病酒人戒饮貌愈瘦何如稍饮之病去渐复旧子病偶类兹简编实醇酎茹多仍吐之纸上发竒秀三年当复来观子所成就
　　为都元敬题春山读易图
　　山中春雨过嘉树如新沐鸟语时复闲惟闻磵声续对此一欣然孤懐浩无欲便携童冠人咏归效沂浴归来亦何事妙意溢春服寤寐羲文间手持一编读惓惓济时心愿言均发育
　　谒陵宿昌平学舍
　　闭门无事谢诸生西舎支牀睡未成树老不禁风势急山髙空负月华明连槽疲马时相啮隔屋羣鸡忽乱鸣安得故人来此宿壁间持烛共题名
　　还宿学舍
　　夜深踏月到孤城尘土衣裳一振轻谏议祠空凡再宿广文官冷又前迎思家不觉心旌动纪事谁将腹藁呈肯信身逢长至节三年南望是神京
　　次韵答陈粹之宪副病中见寄【时粹之分巡贵州都匀有黑苗之警】
　　游宦西南乆挈家故居回望隔京华下牀倚杖凭医药把笔题诗散墨花捷报拟闻收犵狫穷搜还见放蚺蛇祝良定有单车在归路应循旧辙斜
　　秋夜饯李贞伯取唐人诗各拈三字为韵三首
　　光动疎林月似沈小园留客坐墙隂尊中賸有江南酒唱离歌到夜深
　　湾头一月系方舟阙下三年续旧游昨日林亭看写照凛然诗骨映清秋
　　常见挥毫满凤池未应白首在留司赠公还用诗人语天子于今念所毗
　　严布政挽章
　　绣衣玉敕重分司忆昔公来提学时浅薄空惭当日奬髙明未许后生知省中防处扬风采阙卞频年候羽仪万里蒲阳南望拜墓门春尽草离离
　　郭佥事挽章
　　自古皆有死何人能免之病来仍服药尚冀延少时病甚不能起犹遗生者悲何况不以病悲亦从可知郭公官外台精勤多设施风采振列郡声名出分司往来江湖上官事有程期岂是冯河者轻身忘险危伤哉俄顷间遂与此世辞楚水向东去千古从湘累湘累乃自沈试诵懐沙词惟昔识公面尚记来京师骨气颇亦寒或云数宜竒斯言遂偶中相术能无疑不吊乃于彼托音聊在兹
　　家藏集巻十四
　　钦定四库全书
　　家藏集巻十五
　　明　吴寛　撰
　　诗三十一首
　　丁未春试毕送吴中四进士归省
　　毛珵贞甫
　　春榜名髙第防行自夸毛义出吾乡班聨玉陛通朝籍政试银台挟奏章新制衣冠归故里近将舟楫倚回塘君恩浩荡应难忘仰见门前进士坊
　　陆完全卿
　　鄕书髙荐赴南宫又见名题甲榜中王弼易编真有得陆机文赋早偏工身辞霄汉天门近宅傍江湖水路通却借君恩为母夀防衣频着舞春风
　　杨锦尚防
　　礼闱曽忝校文章笔势如流欲擅场已向天门看放榜忽传恩诏许还乡画船得意春风顺防服承顔白日长为语时人莫相羡晏婴心不在扬扬
　　呉鋆汝砺
　　逺承恩诏许宁亲谁似髙堂具庆人逺去不劳东道主暂留真作北都宾贤科始觉文章贵仕版髙题姓字新总道故乡风物好壮年为国在经纶
　　次韵任太常过园居四首
　　暑气郁蒸知嬾出肩舆只许到寒家元修席上能供菜康节车前惯看花尊酒长空非北海册书相对是南华醉乡不识茫茫路始信吾生亦有涯
　　出土尚嫌瓜蔓短灌畦方爱井泉深门前有客马常系墙外谁家屋俯临未必市朝生俗状只应鱼鸟识闲心好山移得聊相欵阶石累累总碧岑
　　卓午风来特地清槐花落处入檐轻髙荷乆待莲生子香草不甘梅是兄倒屣出迎翻失礼解衣留坐更忘情玉延自是吾家物欲学卢公也烂烹
　　休笑吴侬故态狂小园日涉步能量闲凭却爱琴徽冷连饮惟夸茗碗香何日归田成老嬾终年学圃觉清忙乘凉莫惜重相过只待篱边雨一场
　　送赵栗夫归省
　　生当全盛时仍遇至乐事岂因掇髙科不在登贵仕故园寄吴江游钓旧为戏别来余七年往往入梦寐家有大父母八袠行且至手题数行书昨者附乡使书云吾衰矣乆望汝归侍汝父母犹壮归日尚可迟老人风中烛此语真善譬此意岂不知此愿独不遂明主勤万防旷职儆有位故缓归省期俾尽匪懈义而况宵旰间切切在法吏私情苦难伸如絷千里骥遥望天之南安得插双翅终焉舜文心天下以孝治一朝恩诏颁跪聴殊足慰又如骥欲奔始脱衔与辔匆匆治行装旧馆视若弃载感明主恩仍给道里费长河引轻舟连日风更利鲈乡适新秋水芳散荷芰日出垂虹桥骈肩看乘驷登堂问起居称夀先举觯此髫者吾儿彼冠者汝季各令向前拜起立亦以次邻里争入门感叹共惊异斑白映锦衣三世一堂备此乐难具陈尽出上所赐努力在他年图报端可冀
　　次韵任太常雨中见寄
　　矮屋哦诗发长噫前债未偿仍后债园中雨急水暴増满地江湖失疆界败墙欲压走避之早受邹轲知命戒只今一雨八月余小犬隔篱应吠怪檐角俄惊瀑布流槐梢不见虫丝絓恍然置我吴淞间拍岸风涛殊澎湃此时此意属何人只许玉延亭主解天公聊作小儿嬉来独何迟去何快晚凉芳草徧池塘一跃青蛙亦嫌隘褰裳行水过菜畦短杖临流自疏杀狂风拔树隔东隣却笑呼童气全惫
　　对雨
　　清池水长欲平桥雨势浑如上晚潮泛泛渐于亭础近淙淙真是笕泉遥即看竝浴鹅羣戏却恐新生鱼子漂东望菱濠归去好吴侬家有木兰桡
　　送侯主事归省
　　圣皇崇至徳文母上徽称有诏恩斯洽先朝例可征下臣如挟纩中抱切临冰覆奏俞音得传闻孝道兴严闱辞旧任散秩荷新陞起舞衣裁锦颁来诰织绫饭香收早稻水落荐鲜菱住占江湖景吟成月露形刑疑应乆待路转孰先登六月南溟息风回看大鹏
　　哀张兼素
　　当年南去共伤神雪骑冰梁万里人折槛已回明主意赐环能爱小臣身忠贤慷慨常相契情事蹉跎独未伸廿载心知从此絶岂缘同榜失相亲
　　哀袁徳纯
　　对客方谈治邑才出门俄送讣音来乆知宪节从家过肯信丧车竝海回直气未舒空奏牍髙懐无间便衔杯伤哉失却青云器孤寡累然更可哀
　　送彭教谕道赴长洲学【先任吴县学】
　　逺为乡邦贺得师扁舟南去莫迟迟还从苏郡更新学重见胡公举旧规难弟追思如昨日诸生相候已多时清门久忝斯文契赠别安能惜赋诗
　　雨后答邵文敬
　　急雨过荒园似向城西去丰草覆清池凉风起髙树中懐适欣欣入手得佳句累日苦炎蒸翛然在何处
　　送琴士杨云翰还吴
　　落木萧萧坠客衣青天独鴈向南飞登髙徧览皇都壮话旧常将旅食违巻满云烟停防笔堂虚风露冷金徽郁林石近娄江水应为临流作钓矶
　　送夏司封崇文
　　萧然客舎洛阳城晓拂尘埃识贾生夜半未承宣室召秋深重作秣陵行留司今日浑无事言路何人独有名知是箧中藏旧笏诸孙应不愧元成
　　谒狄梁公庙【在昌平县西】
　　逺从唐室见贤豪殿上香烟映赭袍入夜不忧虓虎噬向晨休报牝鸡号庭空树瘿凭谁剖沙满溪毛欲自薅读罢碑文出门去史家余论范公髙
　　谒耶律丞相墓【在瓮山下前有石象须分三缭其长过膝真异人也】
　　角端人语大兵还帷幄功髙掩伯顔身托中原只抔土神归朔漠自重闗僧伽香火青松盛翁仲风霜白石顽遗象俨然惊叹久一间空屋倚西山
　　奉送孝穆慈慧皇后梓宫迁葬茂陵【十二月七日】
　　列骑随龙輴分官送梓宫戒涂惟吉日绕驾总悲风钩弋名殊久轩辕象极崇桥山迁葬地隧道定相通奉送宪宗纯皇帝梓宫出徳胜门【十二日】
　　风急扬沙砾皇皇出北门吞声犹未哭眯目已先昬耕凿伊谁力登庸本圣恩晚来龙驭逺云去鼎湖存
　　次韵任太常致仕留别五首
　　归去如公未当贫清溪碧嶂自为隣地偏易觉柴门晚室暖先知布被春书为长观成故纸衣从新浴少浮尘集云山下吾庐在得向今朝置此身
　　此身真喜置吾庐尚有牀头一束书海口潮生知进退天心月到识盈虚已辞朝士谁通讯欲就渔翁更卜居百里好山俱在眼只教童子导篮舆
　　篮舆朝出看山初懒学陶潜去荷锄新法不行谁执抝旧书无用是潜虚俗人自诧才名盛老态终嫌礼法疎三月柴门无客到日髙闲把白头梳
　　濯足梳头旧有缘更教午睡学坡僊一身自足三间屋百嵗谁増半亩田遇壑便回忧险地看云髙坐爱晴天朝鸡官马俱无用赢得工夫是晏眠
　　晏眠不觉过残冬枕上哦诗仿鲍溶犹喜形骸从小隠肯将名姓入斜封日中尘满争为市树底隂多独课农应笑丁公偏差异夜深腹上梦生松
　　送赵武靖西征
