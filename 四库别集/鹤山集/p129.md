<!-- { "loadSidebar": true } -->
　　自中兴多故师不觧甲者十有四年指权宜一切之征为经常不易之费百年间士大夫由之不知视为当然知之矣又从而旁缘吮剥诡取隂夺者此皆无以议为或知恤之莫知所以救者什尝四五知救之而不能虑终知敝不永厥德什亦二三或毋问弗克惟既厥心寛一分则有一分之益此什不一焉若夫受任之臣以是心求之忧民之君以是心应之未尝有精神会聚之素而问辩逆复如父诏子承友疑师诲诚意实德烂然简册则信所谓千载一时此合以天也淳熈三年七月辛未廷臣上疏曰臣窃见四川总领财赋所嵗支军粮为石百五十有余万营田嵗租与贸易利州诸处夏秋税斛者凡十九万其百三十万水运七十和籴六十量产之薄厚而制其数焉名曰和籴实科籴也上三等户饶于赀用自输自请虽少损犹可及下二等户势必付之揽纳之家本钱既不可请姑逭责可耳请下总领所蠲四五等所科之数而官自收籴或止増水运以补元数诏范成大同李蘩疾速相度闻奏时范公制置四川李公已被命总饷尚留汉中也李公奏谓今九州和籴以二十四万敷上三等户三十六万石敷下二等户若官司自籴下户之所籴者而加之水运则増费二百八十八万缗此何从出俟臣到官询究乃议施行愿假数月之期永除五十年之病夫未知君之信否而慨然以是自任矣迨领饷事即上疏畧曰六十万石米若从官籴石増一千多至四千嵗约百万缗第总领所财赋已经宣抚使虞允文覈实嵗入有常未易増费臣为陛下毕诚竭虑但于经费之中斟酌损益不湏朝廷降度僧牒不用宣司桩积钱不动总所嵗计自可变科籴为官籴贵贱视时不亏毫忽之价出纳视量不取圭撮之赢使军不乏兴民不加赋敢掇其大者十一条以献一请自古军粮必随地产今利阆兴洋与闗外四州米麦之产多寡不侔今当随土之宜以充军食二请州县分掌籴本官侵欺移用者以三尺从事三请措置籴买官得自举辟四五员四请依已出命免收头子勘合钱五请通判知县以籴买能否议赏罚六许民户赍粮凖纳赋役七请听臣不时委官往州县盘量八请欲于上户劝籴令民自量自槩自输之仓以防多取之九请官籴断可久行遇有调发或未免暂科事已而复敢先事而言十请仍旧以元价和买利路诸州税斛十一请总领所与宣抚司平牒往来其职事则诸司不得与愿専责任以塞浮论诏以六条问公且令成大同共详度至是孝庙犹未以専属公也公奏此臣所总财计制司不得而尽知又画一以闻诏问未见比民间和籴有无増价公奏天时有丰凶物价有贵贱随宜损益难以豫计诏问若増本钱约度几何嵗于何取拨公又奏不可豫计且如利阆州以髙价籴商米而闗外以小价科民粮裕此商而困彼农行之三四十年不知通变臣今于闗外随宜收籴比未视事时已减本钱近十万缗而籴买通快利阆州米价臣亦随宜髙下使之适中减省亦十余万而米商源源不絶每事如此则嵗节百余万不为甚难诏问不通水运州军无人搬贩去处合就甚处籴买如何搬运公奏谓如闗外四州每嵗共籴粮十三万余石有水运及商贩则价直稍下无运无贩则増陆费今二十三仓已籴十八万石矣皆无搬运之劳诏问人戸自量自概自输之仓寜无欺公奏虽未保无与其官自量概而肆其虐取也诏问以米麦随宜杂支及令民户以税役凖纳粮米有无未便公奏谓已移文范成大见谓可行时范公惑于浮言谓公奏先上则同共详度之命无可施行公遄露底里以告于范久之范亦翕然信服连名复命卒无以易公也俄又诏四川和籴且照年例施行不得轻易更改止将其间事革去别听朝廷指挥至是则孝庙之疑犹未释也公又三请朝廷不能夺诏淳熈四年分权免一年眀年再请又诏免一年葢廷臣始为下二等请而公并蠲五等至六十万石且始言费二百余万暨领事究实则费半之故上下疑信久而未决时度支郎中周公嗣武被命与公计度蜀赋公请并付嗣武审覈嗣武寻亦是公独谓遣官劝籴及民赋凖粮通判知县以能官展减磨勘是三者未便诏又下公公曰大者已行则小者姑可置惟籴买官请五得三必固以请上又从之葢自淳熈三年之秋九月迨五年三月仅一年有半而奏闻凡十有三上尚书一与同列往返七玺封下尚书可其奏入讫如初议克底成绩呜呼其难哉习坎有孚维心亨彖释之曰维心亨乃以刚中也以孝庙之圣主于上范公之贤议于下犹以浮言异论始疑而终信非公刚实在中其能行尚而往功乎民既乐与官为市牛车担负千里不絶会嵗大稔父老以为三十年米价不若是之贱梁洋间绘象祠公饮食必祝缙绅大夫士采民謡以献无虑百篇而资政殿学士黄公裳所赋汉中行罢籴行二章尤为卓絶四年五月丙午宰执进呈范成大奏闗外麦熟倍于常年葢由去嵗罢籴一年民力稍纾得以从事耕作上曰免和籴一年民间便已如此乃知民力不可以重困也王淮等奏云去嵗止免闗外今从李蘩之请尽免蜀中和籴为惠尤广乃自仓部迁太府少卿及范公召还上首问可保其久行否范曰蘩以身任此事臣以身保蘩上大恱曰是大不可得李蘩也其后如盐如酒及和买布公方欲次第奏蠲以尽除民害会以疾告老而卒诏谓措置和籴能寛民力特与遗表恩泽一人洪惟孝宗皇帝在位二十八年动遵宪法裁抑恩赏上自中宫以及妃嫔戚里宗室内侍潜邸虽亲昵当得之恩皆从减捐至于遗表恩泽之法虽寺监长则亦复削去今于公乃无所吝若此某生未及月而公卒及长从父兄习闻公行治又与父兄皆获交于公之子璟瑀尝以公罢籴本末俾识篇端未几又以书来曰先大夫之既五十年而未之铭虽墓之有铭非古也而舎是无以久其传子为我书之按状则仁言善政有不可胜纪而大要则诚求故中刚中故亨乃撮其要者而志之曰公字清叔系出赵郡赵郡始于秦司徒昙昙生玑玑生牧牧相赵因家焉牧之孙曰左车左车之曽孙曰秉徙颍川秉之六世孙就徙江夏秉之七世孙颉徙南郑颉生郃郃生固皆汉三公繇是李氏为蜀望曽大父平大父讲赠承事郎父驭以公升朝赠朝奉郎母金氏赠太宜人承事生二子朝奉为次蚤有志节尝游秦客大梁浮淮泗江浙道荆楚所交皆一时名流晚益贫公未冠以词赋再举于乡寻以春秋首选擢绍兴十八年进士第授左迪功郎卭州安仁县主簿石泉军教授用荐者改左宣教郎丁母忧服除知眉山县签书隆州军事判官转运司檄兼权通判彭州制置司檄兼权绵州及解州事会通判阙又摄事改摄通判卭州权发遣永康军利州成都府路提防刑狱勅差充四川类省试院考试官权本路转运司事权主管四川茶马知兴元府主管利州东路安抚司公事除仓部员外郎总领四川财赋军马钱粮陞郎中除太府少卿迁卿未受命致其仕积官至朝奉大夫以长子璟陞朝赠朝请大夫以仲子瑀累赠至通议大夫始仕安仁会朝廷行经界法命郑克使蜀公受檄行视诸邑区划平允人已觇公器识石泉学校不葺公白郡广赡养之田请于朝増荐送之目眉山号不易治曰此不可以力操也具为科条能使百姓知孝悌忠信故自爱重而耻犯法州承虚额而取之县县无从出州以常赋愆期告于制置司皆毋敢自白公力陈虚额之帅府是之不复诘又尝奏记制置使汪公应辰其略曰今劒北诸州千里萧然久而不防必为盗贼往年有纳粟度僧与夫田契等钱诏别贮于饷所不下数千万今捐其什二三凡调夫之地皆除税一年数州之民庶其少瘳乎四路故输绢于利沔大安诸郡凡费六千而闗外诸军得绢仅鬻半直公白制置使盍令民各输正色估钱之半疋不过五千而给军亦如之军民必谓两便时头子勘合钱皆増旧数公控于诸司大略谓头子钱昔者贯取五钱其后累増至四十三近又创増十三勘合钱昔日一钞及石贯匹两取三十钱近又贯取二十今以万缗为率分为千钞头子加百三十缗勘合加二百缗四蜀之广一嵗之中钱之出入不知其几也以万缗计之每一出入辄取三百三十缗四川钱物共以五千万缗计则是二者当得百六十五万矣朝廷勤防民隐下有司除去虚额以三百万缗对减除放诏令数下丁宁恳恻二年于兹有司商确仅有成议夫以三百万缗分为数年对减虚额是每年所放不满百万其艰涩如是议者乃复设术取元年添头子二年添勘合一嵗之中比所减虚额之数不知几倍而人莫之悟为此说者盗臣之不如也公不惟职思其忧葢以斯民休戚自任于此数事亦可略见摄通判彭州才阅月偿宿逋五万缗有竒彭之民既输米于州石五千又移输威茂州石不下十二三千乾道二年总饷者复支移四千九百余石以饷绵州之屯石亦十千公言之制置使谓彭民安能胜此三役繇是期会稍寛暨公总蜀赋乃为奏请蠲左绵之输公在绵会嵗祲请于诸司检放振防诸司不能夺听免四五等户而期会滋急公谓常平免役令义仓谷専充赈给不得他用遇灾伤给散行讫闻奏公乃如令减价出籴以价钱贷下户仍代输秋税庶勿误赡军且奏且行又听民以茅秸易米备粥溢褚衣亲衣食之所活十万人时总领所犹取籴于绵公力陈不可又为画补籴之防饷使行之米价顿平议者始以好名讥之迨眀年嵗在戊子卭蜀彭汉及成都间盗贼蠭起而绵独安堵然后知公之见逺矣卭乱未弭宣抚司令诘盗故公谓始于诸县租税趣办大额初以八十万缗为额其后至起九十七八万故民穷盗起不谋同时议者不过发廪劝分然义仓三万余石为军储之外仅六千余且六县之口二十万计其何以给之况民产业薄虽劝分贷种所出无几此必上司于籴本实额内除十四五万以免借税之害于折估实额内除六七万以免那钱之害则百姓乐生虽驱之不为盗又论卭之患三一曰州所欠总领所十万缗蹙新以偿旧其患无穷二曰豫借民税多至十万三曰今嵗终尚负十余万则八十万之额且不能趂此非假以数万而责其后偿不可也凡皆利病之至切者卭之蒲江盐井嵗欠百三十余万往者都转运司权之以制低昂课有定入民不知也自郡守増嵗课归并于州以资少府私用而民始病公并请于宣抚司更法平贾亦省刑息盗之一端也厥后公总蜀赋遣官覈其事日输不过六十担担为六十斤价十有四千凡减盐十万八千余斤为缗钱七万五千牢盆之精与隆简无异总所自权州不与焉公之勇于为善类此永康之民出入蚕崖闗者有征公为之弛禁凡三百万钱而小家负课者又蠲万八千缗有竒两县力役之征比旁近郡为伙公又斥郡帑之余为代民输凡五万缗会威州蕃部防边公遣戍増饷凡半载而民不知役制置晁公上其劳诏迁充承议郎宣抚使参政王公上其最诏又迁充朝散郎乾道末嵗凶民饥公以刑狱使者领常平先事发廪又下令蠲主客户税租各十之三所活至百七十万人沈黎青羌吐蕃首领奴儿结等钞边数百里创残公度九折坂户输而人抚之贷米粟千五百石有竒耕牛犂锄之属四千有竒丞相叶公某尝欲以榷酤鬻之民公谓请毋以他以成都言之日鬻酒二千缗嵗七千余万计三年扺产必二百十万其谁能办此曩嵗听民请买一道之广仅有县镇六十余所应令而繇此荡产亡身者十五六此与东南酒坊不可槩论也万户酒之说则习俗各异如成都十县嵗为酒息八十三万缗若敷在民间其为害甚于官也识者韪之公摄茶马司日诏吴挺提举买马且俾嵗市七百疋公奏使嵗七百而止须争先收尤有妨茶马司嵗额况旁缘増多不止是耶请为管总挺所买之数发往兴州奏三上不报又条奏七害大畧谓乾道三年以前吴璘以买马夺御前三衙嵗额故提举茶马官续觱张德逺皆以罪罢虞允文为之禁止而后军实仅足今而命挺其复见况两司竞买马直必増外骄羌夷内耗国用又诸军青草钱乃马军资以自赡十年间托买马以拘收而实夺之虽有防给还久未施行也三边各有大屯而兴州一军独听买马使皆援此为词从之与抑拒之与诸军必并缘私贩宣抚司必禁止此必开二司之隙况璘防送鬻马蕃客以防抄掠今挺乃抽索吏人须知此必各有行移互相牵制臣反覆思惟无一而可是时吴氏拥兵再世公亦欲假是分挺之权非但为马政请也汉中久旱公蚤夜孜孜凡以请祷矜防者靡微不尽是时劒外九州和籴兴元为多又以马运所繇刍秣不赀公尝匹马行阡陌间宻访民病有媪进而言曰民所以饥和籴病之也泣数行下公益加感叹乃奏夏料宣司粮皆籴而秋料宣司粮大军粮以灾伤闗总领所或放免或停籴籴既不及民大悦公于是已有意于九州罢籴之请矣绵州之屯嵗于彭汉绵石泉省计截籴二万余石而彭之劳费倍之且绵之米价石伍千而逺输者反不下十余千公请差官就绵籴买以寛民力范公成大尝奏兴洋等州义士并金州保胜军闗外四州忠勇军皆与义士一体异名葢陜西弓箭手法非调发不得差使今兴元府都统司欲以义士看烽利州东路安抚司欲以义士把闗非法也乞放陜西旧比修成専法诏从其请公奏谓成西和皆要边而文州诸反侧未定今既难以乌合禁军差替乡兵都统司又不肯差屯驻军今守闗看烽义士忠勇军又碍近防如此则拘违法之微文成撤备之大祸又闗外忠勇军并弓箭手等给地免税之人与兴洋义士不同始因宣抚使张浚吴玠等措置马步军三千余人已经数十年军额见存如一家三丁一丁为军二丁为农或耕或战各不相妨诸军自备甲马各有部曲并如正军自乾道以后宣抚司始令依义士専法然犹在砦屯驻在州教阅或一月一替或半年一替未至全年放散今制置司仅以农隙教阅五十日夫五十年训练之卒而一朝纵之经年不教则事艺退堕与义士无异此臣之所甚惜也以臣愚见兴洋等州义士并金州保胜军未尝差使自当依制置司所引専法施行而四州忠勇军弓箭手及兴利义士文州忠胜军守闗看烽畨上教阅请仍依久例惟申严私役之禁可耳公之不为茍同又类此而于吴氏之専横尤切切致意焉先是公宰眉山日较成都转运司进士因策问极言久假兵柄之患忌者或持以示挺挺蓄愤久矣至是滋忿暨公领饷事挺缪奏谓军食陈腐龙劒米麄黒孝庙内批允再赐公公奏此土实不同也乃各缄様进呈上大恱曰李蘩晓了如此于是挺之妄穷矣未三十年而曦以蜀叛士益服公之先见公讲学临政皆探源寻流取法前古读书有春秋至当集春秋机闗春秋集解又采摭羣书自春秋迄战国时事比年月而纪之曰战国新书又有通鉴汉唐详节汉唐事类三国捷径南北精华其为文则有骚坛武备有忘筌集有薤露碎珠有韩退之书墓式有经语提要其临政有理财要术荒政录榜示鼓舞集经总条画台备录西宪杂记防牧集山南杂记帅阃备录总所财赋源流总司杂记奏免和籴录目经史子集无不覃思研精昼抄夜诵自号桃溪先生文曰桃溪集一百巻今藏于家公歴仕三十年所交皆当世名人杰士而平生受知如叶公某汪公应辰晁公公遡公武王公炎王公之望查公籥宋公似孙范公仲恺荐进人才如宋公若水杨公大全李公舜臣杨公甲韩公炳黄公裳范公荪马公觉吕公商隐张公子震王公咨费公士戣其后各有以自见于时类省试主文所得进士如费公士寅安公丙刘公甲陈公咸李公兴宗游公仲鸿其余不可悉数公事母太宜人以孝谨称母得风痹之疾扶侍者爪辄侵肤公以身尝之而防其苦至于兄弟患难相救有无相通无一间言从兄江西刑狱使者芝望临一时讲论酬弟兄自为知己公娶史氏封宜人以仲子升朝赠硕人四子重祖文老皆早卒璟用荐者改宣教郎寻以通直郎致仕瑀朝奉大夫知涪州女一人适朝散大夫前知成州罗仲甲孙男四人寛民承直郎佥书资州判官泽民将仕郎安民觉民孙女七人外孙男女五人年六十有一卒于淳熈四年闰六月壬辰以六年二月甲子墓在晋原县鹄鸣乡思恩里甲山之原铭曰
