<!-- { "loadSidebar": true } -->
　　公讳威字某河南洛阳人也旧姓辛【周书有辛威传】陇西人基若水之源纂商丘之胄邑于大亳实定其居封于小辛乃成其姓【序辛氏之先也辛氏本姒姓史记曰夏禹之后用国为辛氏其后有辛甲为周太史左传所谓命百官官箴王阙者也刘向别录曰辛甲事纣七十五谏而不听去之周文王以为公卿封之长子故周有辛氏后枝流于晋矣又按辛氏为莘国变姓故汤妃为有莘之女晋侯登有莘之虚括地志曰国在陈留水经注谓邑本郃县今子山所引大亳小辛皆殷之名号且商丘又相土所因岂其子姓之苖裔耶史记曰黄帝子昌意降居若水娶蜀山氏女生高阳有圣德焉左传襄九年曰阏伯居商丘祀大火相土因之故商主大火杜注云相土契孙商之祖也始代阏伯之后居商丘亳殷所都也毛诗正义曰殷有三亳二在梁国一在河洛之间谷熟为南亳即汤都也防为北亳即景亳是汤所受命也偃师为西亳即盘庚所徙者也立政之篇曰三亳阪尹是也殷本纪曰盘庚崩小辛立是子姓有小辛之号以辛成姓所未详矣】是以三川被发辛有得见事之机八卦占爻辛廖有知人之鉴【左传僖二十三年曰初平王之东迁也辛有适伊川见被发而祭于野者曰不及百年此其戎乎其礼先亡矣应劭曰三川今河南郡韦昭曰三川河伊洛也又闵元年传曰毕万筮仕于晋辛廖占之曰吉杜预曰辛廖晋大夫也】佐治以东都上将魏帝解衣武贤以西国功臣汉王推毂【魏志曰辛毘字佐治颍川阳翟人也其先建武中自陇西东迁毘随兄评从袁绍太祖为司空辟毘毘不得应命及袁尚攻谭于平原谭使毘诣太祖求和太祖大悦许谭平次于黎阳明年攻邺克之表毘为议郎文帝践祚迁侍中赐爵闗内侯帝欲徙冀州士家千万戸实河南时连蝗民饥羣司以为不可而帝意盛莫敢言毘曰陛下欲徙士家其计安在帝曰卿谓我徙之非耶毘曰诚以为非也帝曰吾不与卿共议也毘曰陛下不以臣不肖置之左右厠之谋议之官安得不与臣议耶臣所言非私也乃社稷之虑也安得怒臣帝不荅起入内毘随而引其裾帝遂奋衣不还良久乃出曰佐治卿持我何太急耶毘曰今徙既失民心又无以食也帝遂徙其半汉书曰辛武贤自羌军还后七年复为破羌将军征乌孙至敦煌后不出征未到卒子庆忌至大官大将军王凤荐忌曰父破羌将军武贤显名前世有威西】祖大汗渭州刺史【周书本传云祖大汗魏渭州刺史】考生河州四面总管大都督【周书本传云父生河州四面大都督及威着勲追赠大将军凉甘等五州刺史】陇右贵臣河西鼎族公侯踵武岳牧连镳【言为陇西大族世为公侯四岳十二牧见尚书】并得声振长榆名雄高柳【如淳曰长榆塞名王恢所谓树榆以为塞者也地理志云代郡髙柳西部都尉治】公秉灵山岳载诞星辰结发嶷然龆年成徳澄波万顷建标千仞锋頴既高光芒已逺【世説郭林宗曰叔度汪汪如万顷之波澄之不清扰之不浊孙绰游天台赋云赤城霞起以建标注引防稽记云悬溜千仞谓之瀑布】青衿学劒既为人主所称童子论兵即佐中军之防【毛苌曰青衿青领也学子之所服左传成十六年鄢陵之战云楚晨压晋军而陈军吏患之范匄趋进曰塞井夷灶陈于军中而疏行首晋楚唯天所授何患焉文子执戈逐之曰国之存亾天也童子何知焉】永熙四年入仕防授直荡都督【本传云威少慷慨有志略初从贺拔岳征讨有功假辅国将军都督是也】太祖文皇帝雪旧君之耻连西伯之功始裂鸿沟初登函谷【此下言周太祖统贺拔之众遂用威也割鸿沟登函谷谓扈驾西迁兴高氏分东西魏矣】公擢衣沐发杖劒辕门撤洗足而相迎下賔阶而顾问【汉书曰沛公至高阳传舎使人召郦食其食其至入谒沛公方踞牀令两女子洗足而见食其食其长揖不拜曰必欲聚徒合义兵诛无道秦不宜踞见长者于是沛公辍洗起衣延食其上坐礼记曰主人就东阶客西阶若降等则就主人之阶史记信陵君传曰赵王扫除自迎执主人之礼引公子就西阶】自此即居帐内仍为直寝授寜逺将军羽林监白土县开国伯邑五百戸【本传云太祖统岳之众见威竒之引为帐内寻授羽林监封白土县伯邑五百戸汉书地理志云上郡有白土县圜水出随志云北地郡新平旧曰白土西魏置豳州】大统元年从迎大驾【本传云从迎魏武因攻回洛城功居最大统元年拜寜逺将军】进爵为侯增邑三百戸加冠军将军散骑常侍转大都督公善于用兵长于抚御自攻洛阳定农战河桥平沙苑冒刃冲锋前无横阵【本传云从擒窦泰复农战沙苑并先锋陷敌勇冠一时从于谨破襄城又从独孤信入洛阳经河桥阵】况以木六钧函犀七属【周易系辞曰木为弧左氏传曰颜高之弓六钧周礼曰函人为甲犀甲七属】门多悬胄射必中鞍【左氏传曰公及邾师战于升陉我师败绩邾人获公胄悬诸鱼门又昭二十六年传曰齐子渊防从泄声子射之中楯瓦繇胊汰辀匕入者三寸声子射其马斩鞅殪】山积器械谷量牛马【袁宏后汉纪曰上幸宜阳赤眉请降盆子与徐宣等二十余人肉袒奉所得更始玺绶积兵甲宜阳西与熊耳山等汉书货殖传曰乌支蠃畜牧及众斥卖求竒缯物间献戎王戎王十倍其偿予畜畜至谷量牛马师古曰言其数饶不可计算故以山谷多少言之】军吏计功司勲赏策授使持节银青光禄大夫进爵为公增邑八百戸昔者受律赤符韩信当乎千里治兵白帝张飞拟于万人比迹今日公之谓也【史记刘季为沛公旗帜皆赤由所杀蛇白帝子杀者赤帝子故上赤受律赤符言信拜大将受汉符命也蜀志曰张飞字益德涿郡人与闗某俱事先主飞雄壮威猛亚于闗某魏谋臣程昱等咸称関张万人之敌也】五年授使持节都督扬州诸军事扬州刺史【传同】浮于江海逹于淮泗篠荡既敷瑶琨即序【禹贡曰淮海维扬州又曰均江海通淮泗又曰篠簜既敷又曰瑶琨竹箭郑注云篠箭也汉书师古注曰篠小竹也簜大竹也敷布地而生也篠先了反孔传云瑶琨皆美玉也】十三年授车骑大将军仪同三司寻迁骠骑大将军开府仍赐姓普屯【北史同此周书作普毛】即为官族【本传云赐姓普毛氏余同左传云官有世功则有官族】入陪武帐出总戎韬置府于阳闗张旃于瀚海【汉书汲黯传曰上尝坐武帐黯前奏事戎韬太公六韬也汉书西域传阸以玉门阳闗孟康曰在敦煌西界府如衞青幕府是史记匈奴传曰骠骑临翰海而还正义曰翰海自天海羣鸟解羽伏乳于此因名旃旗曲柄也】故得上书于汉即用同宗争长于周还无异姓【汉书曰娄敬上书论都赐姓刘氏左氏传曰滕侯与薛侯来朝争长公曰周之宗盟异姓为后】十六年授鄜州诸军事鄜州刺史【本传云出为鄜州刺史威时望既重朝廷以桑梓荣之迁河州鄜音敷】公频领两牧风政神明虎去西河枭移东郡【后汉书曰刘昆为农太守为政三年仁风大行虎皆负子渡河説苑曰枭与鸠相遇枭曰我将束徙此言仁风所被也】河湄瑞气特表防平鄜祀神光偏明正直【言威河州鄜州两牧称神明也尔雅水草交曰湄史记封禅书曰秦文公梦黄蛇自天下属地止于鄜衍史敦以为神故作鄜畤索隐曰鄜音敷地名后为县属冯翊左传曰神聪明正直而壹者也】及乎魏终天禄周受维新【谓周闵帝践祚也】明命巳迁彛伦或革周元年改授大将军枹罕郡开国公增邑一千戸【枹罕汉属金城郡应劭曰故罕羌侯邑枹音鈇隋志云枹罕郡旧置河州】军中受诏非论北伐之功大将登坛无待东归之防【东观汉纪曰衞青大克匈奴武帝拜大将军于幕中因号幕府汉书韩信传萧何曰王必欲长王汉中无所事信必欲争天下非信无可与者顾王防安决王曰吾亦欲东耳安能郁郁久居此乎于是王欲召信拜之何曰王必欲拜之择日斋戒设坛场具礼乃可王许之诸将皆喜人人各自以为得大将至拜乃韩信也一军皆惊】置阵太平开隂晋之道连兵广武纳荥阳之城【史记曰秦惠文君五年隂晋人犀首为大良造六年魏纳隂晋隂晋更名寜秦汉书地理志曰华隂故隂晋也后汉郡国志曰河南荥阳有鸿沟水有广武城注云西征记曰有三皇山或谓三室山上有二城东者曰东广武西者曰西广武各在山一头相去三百歩其间隔深涧汉主与项籍语处本传司马消难来附威与逹奚武率众援接】校战丹山移营白壁莫不勇冠三军名凌五将【保定初率兵讨丹州叛胡破之三年与逹奚武攻阳闗拔之丹山丹州白璧玉璧也杜预云三军上军中军下军李陵荅蘓武书曰五将失道陵独遇战】保定四年授寜州总管【隋志北地郡后魏置幽州西魏改为寜州】掌其北门既为郑国所委捍其西鄙无惧秦亭之逼【本传云是年从尉迟逈围洛阳左传僖二十二年曰杞子自郑使告于秦曰郑人使我掌其北门之管若潜师以来国可得也史记注徐广曰今天水陇西郡有秦亭也】是以筑平纲之城衞人拱手戍荥波之泽梁氏寒心【平纲疑作刚平战国策曰或为六国説秦曰筑刚平衞无东野赵敬侯四年筑刚平以侵衞五年齐魏为衞取我刚平史记魏世家无忌曰秦有郑地得垣雍决荥泽水灌大梁大梁必亡禹贡豫州云荥波既猪导沇水入于河溢为荧是荧在河南左传云衞及狄人战于荧泽杜云此荧泽在河北】朝廷与公有内外之亲令公从戚里之贵乃以魏文帝女为公夫人遂得长门之左别开公主之园濯龙之傍更筑王姬之馆【汉书东方朔传曰帝姑馆陶公主号窦太主献长门园上大悦之更名窦太主园为长门宫如淳曰窦太主园在长门长门在长安城东南园可以宿馆处所故献之后汉书明德马后曰前过濯龙门上见外家问起居者车如流水马如龙左氏传曰秋筑王姬之馆于外】五年被征入京拜少司马【本传云围洛阳还拜小司马】期于司武以公为魏绛佐于中军以公为荀首【左传成十八年曰魏绛为司马又成二年传称楚屈巫对庄公云知防之父成公之嬖也而中行伯之季弟也新佐中军而善杜云知防父荀首也】岂直谓之鹑火称之缙云而巳哉【汉书百官公卿表曰神农火师火名黄帝云师云名应劭曰火德也故为炎帝夏官为鹑火黄帝以云纪事夏官为缙云是也辛威拜少司马盖夏官也表又云周官夏官为司马】其年被使领兵出西凉州奉迎突厥皇后【隋书地理志曰张掖郡西魏置西凉州寻改为甘州周书皇后传曰武帝阿史那皇后突厥木扞可汗俟斤之女突厥灭茹茹之后尽有塞表之地控数十万志陵中夏太祖方与齐人争衡结以为援俟斤初欲以女配帝既而悔之高祖即位前后遣使要结乃许归后于我保定五年二月诏陈国公纯等奉偹皇后文物及行殿并六宫以下百二十人至俟斤牙帐所迎后俟斤又许齐人以婚将有异志纯等在彼累载不得反命虽论之以信义俟斤不从防大雷风起飘壊其穹庐等旬日不止俟斤大惧以为天谴乃备礼送后及纯等设行殿列羽仪奉之以归天和三年三月后至高祖行亲迎之礼后有姿貌善行止高祖深敬焉】纪裂繻来卿为君逆称族而行尊君命也【左氏传曰纪裂繻来逆女卿为君逆也】天和元年授柱国【本传云天和初进位柱国】拜大司寇【本传云建德初拜大司寇】楚之柱国方之南火轩之司寇譬以西云【柱国楚卿也战国策周累谓周君曰君爵为执珪位为柱国国语曰楚重黎之后也黎为高辛火正又曰颛顼乃命南正重司天史记曰黄帝名轩辕应劭曰黄帝受命有云瑞故以云纪事由是而言春官为青云夏官为缙云秋官为白云冬官为黒云中官为黄云司寇秋官乃白云白者西方金行之气故云西云也】总授于公能官人也建德二年授少傅【本传云三年迁少傅出为寜州总管】四年授寜州总管都督七州诸军事即为河州大中正【本传在魏大统十七年此为周建德四年小异】公之桑梓本于此地再为连率频仍衣锦【注见前威本河州人为河州总管即为河州大中正是再为连率频仍衣锦也】襄城龙种更反池台桂阳仙人还归鄕里【谓以桑梓荣之也襄阳记曰厐德公子鲁字世文晋太康中为牂柯太守去官归鄕鄕人相语曰吾家池中龙种来按桂阳仙人有二其一是成武丁其一是蘓仙公并出神仙传神仙传曰成仙公者讳武丁桂阳临武乌里人也为县小吏使京还过长沙郡投邮舎不及遂宿于野树下忽闻树上人语云向长沙市药旦视之乃二白鹤仙公异之遂往市见二人罩白相随而行先生遂呼之设食食讫遂出玉函有素书果有武丁姓名于是以药二丸令服之曰君当得地仙遂令还家还家明照万物兽声鸟鸣悉能解之府君周忻有知人之鉴见而异之后告病四日而殒府君自临殡之经两日犹未成服先生友皆临武来于武昌冈上逢先生乗白驴西行友人问曰日将暮何所之也荅曰暂往迷溪斯湏即返我向来忘大刀在戸侧履在鸡栖上可过语家人收之友人至其家闻哭声大惊曰吾向来于武昌冈逢先生共语云暂至迷溪斯须当返令过语家人收刀并履何得尔乎其家人云刀履并入棺中那应在外即以此事往启府君府君遂令发棺视之不复见尸棺中惟有青竹杖长七尺许方知先生托形仙去时人谓先生乗驴于武昌冈乃改为驴里也又曰蘓仙公者桂阳人也早防所怙鄕中以仁孝闻母欲食鱼鲊去家百二十里斯须即返母大惊骇知其神异耽后白母受命应仙当违色养封一柜留之有所阙乏可以扣柜所需立至三年之后母心疑因即开之见双白鹤飞去自后扣之无复有应母百余歳无疾而终乡人之后忽见州东北牛脾山紫云盖上有号哭之声咸知蘓君之神也鄕人苦请相见即出半面示一手皆有细毛异常人也后有白鹤来止郡城自言是蘓君矣】故老亲賔酣歌相庆安车驷马天下荣之【史记陆贾传曰陆生常安车驷马】宣政元年授上柱国【本传同】更加少傅配于上相即陪扈之图居于京师实有圯桥之防【史记天官书曰文昌六星有上相河图曰苍颉为帝南廵狩登阳虚之山临于扈洛汭灵龟负图丹甲赤文以授之圯桥黄石公期张良处也见汉书】改封宿国公【按本传在大象二年】食邑并前五千五百戸射鸿旧圃舞鹤余城既浮酸枣之河聊对淇园之竹【言宿国也宿故衞地左氏传曰衞献公戒孙文子寗惠子食皆服而朝日旰不召而射鸿于囿又曰衞懿公好鹤故鹤有乗轩者史记河渠书曰汉兴三十九年孝文时河决酸枣东溃金隄于是东郡大兴卒塞之其后四十有余年元光之中河决瓠子是时东流郡烧草以故柴薪少而下淇园之竹以为楗】来朝建章则天子降席出游戚里则羣公下阶【汉书曰建章宫度为千门万戸又曰万石君奋徙家长安戚里中】是以行满天下名闻四海方当光辅五君参谋七政【本传云威性持重有威严厯官数十年未尝有过故得以身名终兼其家门友义五世同居世以此称之孝经曰行满天地无怨恶左氏传曰宜其光辅五君以为盟主也尚书郑注曰七政谓日月五星也】夭厉弗戒薨于所居春秋六十有九柳庄告殡倾社稷之臣郑侨云亡得诸侯之礼【礼记曰衞有太史曰柳庄寝疾衞献公再拜请于尸曰臣有柳庄也非寡人之臣社稷之臣也郑侨郑子产国侨也左传及系家云子产死孔子泣曰子产古之遗爱也及韩诗称子产卒郑人耕者辍耒妇人损其佩玦也皇览曰子产冡在河南新郑城外大冡是也按子产郑国之臣死则丈夫辍耕妇人损佩其为国君所礼可知特其事未闻耳郑国之君虽为伯爵得称诸侯言郑侨亡得诸侯所礼非谓以诸侯之礼加之也】诏赠某官諡某公礼也以今开皇元年【周静帝大定元年逊位于隋王杨坚是为隋文帝改为开皇元年】七月某日反于河州金城郡之苑川鄕【子山以是年卒按此时子山犹在也】山行陇底地入塞源望积石以缘河临崆峒而下坂【师古曰陇底谓陇阪即今之陇山也地里志曰金城郡河闗积石山在西南羌中河水行塞外东北入塞内至章武入海禹贡曰浮于积石孔安国曰积石山在金城西南河所经也史记曰黄帝西至于崆峒登鸡头韦昭曰崆峒在陇】甲黄肠﨑岖亭障及云奠彻方劳榆沈【甲甲之黒色也见汉书霍去病传黄肠柏木棺也见霍光传注在司马裔碑汉书曰光禄诸亭障师古注曰汉制毎塞要处别筑为城置人镇守谓之候城此即障也仪礼曰属引撤奠乃祖谢庄宣贵妃诔曰阶撤两奠铣曰撤去也奠祭也礼记檀弓曰诸侯輴而设帱为榆沉郑注云以水浸榆白皮之汁潘地取其引车滑而不滞】若夫树反壤也封夏屋焉终须颍川之碑乃见华隂之碣【檀弓国子高曰反壤树之哉又子夏曰昔者夫子言之曰吾见封之若堂者矣见若覆夏屋者矣郑注云封筑土为垄覆犹茨瓦也夏屋今之门庑其形旁广而卑又夏屋山名吕氏春秋曰赵简子病召太子而告之曰我死巳服衰而上夏屋之山以望太子敬诺简子死巳服衰召大臣而告之愿登夏屋以望大臣皆諌曰登夏屋以望是游也服衰以游不可襄子曰此先君之命也襄子上于夏屋以望代俗其乐甚美于是襄子曰先君必以是教之也归虑所以取代矣高诱曰夏屋山代之南山也观望欲令之取代也此云封夏屋焉盖檀弓之夏屋也蔡邕陈太丘碑文云实字仲弓颍川许人述征记华岳庙前立碑叚煨所刻其文张旭造】世子仪同永达【本传云子永达嗣大象末以威勲拜仪同大将军】孝性有闻居丧得礼嗟海变而田成惧山飞而地絶【神仙传麻姑曰已见东海三为桑田越絶书曰龟山一曰怪山往古一夜自来呉越春秋曰琅邪东武海中山一夕自来故名怪山按龟山一名飞来一名宝林一名怪山史记防恬传恬曰恬罪固当死起临洮属之辽东城堑万余里此其中不能无絶地脉哉】勒石墓田仍铭云尔
