<!-- { "loadSidebar": true } -->
　　汉书旧説河南守未许吴公美独专奏疏屡陈容便养官阶无改胜乔迁地连越峤仍持檄家在娄江好放船从此升堂了公事夜筵春酒乐髙年
　　廷试东阁阅巻
　　紫云垂户结春隂坐接羣公奉玉音薄识未胜甄别事长才俱罄对扬心大官供给珍羞满常侍奔趋禁闼深汉代贤良遗制在披沙应喜得兼金
　　赤壁图
　　西飞孤鹤记何祥有客吹箫杨世昌当日赋成谁与注数行石刻旧曾藏【世昌绵竹道士与东坡同游赤壁赋所谓客有吹洞箫者其人也】
　　赵松雪兰竹图
　　鸥波亭上春风笔秀色翛然共一丘头白江南真想见幽兰丛竹带桑洲
　　送吴禹畴赴广东兵备副使
　　辞朝初下大明宫臬事都归玉敕中绣服逺廵兵卫绕戈船闲泊岛夷通天常作雨连重岭海不扬波少飓风却羡宦游亲友在公余应喜一尊同【时仲山初擢广省】
　　送施克寛太仆守思州府
　　十载周家有仆臣喜承新命驾朱轮岂无辅郡劳贤者湏信宸念逺人山下行春縁草树天中入夜望星辰烦君莫改巴陵政遗爱今犹在楚民
　　文湖州丛竹图
　　湖州去世六百年尚畱细竹翠娟娟纵横散乱如蓬贱岂是坡僊咏汉川两崖脩影何处见石罅百折流清泉泉鸣竹响合虚籁我欲拄杖听泠然
　　送仲山赴广东参政
　　乆从夏官卿分署专典选幕府累上功鉴别殊不倦吏胥服精彊寮寀推老练以兹绩屡书有最却无殿属当黜幽时诸省多获谴山公重人才啓事遂登荐御批由论定岂借气力援参政三品官后世号方靣坐镇惟大藩宣化及州县孰云岭海遥炎蒸少霜霰民物夸繁雄此地今甚善米粟出要荒赋入同禹甸公田况早收积蓄总饶羡己不烦催科况乃免鞫谳中年始入广身己脱俗谚鲸波就再渉浮海亦乘传章服耀金绯真不忝恩眷公余适清暇发箧得诗研山川有诸奇题咏语顷徧此行信堪喜更喜过家便十载别吴门亲友幸相见衣锦当昼行玺书因争炫行哉不可缓我独重恋恋平生托心知故旧莫予先都下常合并秋社异鸿燕时枉过园居辨折啓文巻海月故延畱盘蔬杂藜苋往往入夜还行歌共群彦孤怀今何如谁复容鄙狷乆旱得微雨南风特狂煽城东大道傍树暗时节变嘤嘤求友声黄鸟听百啭临别心惘然举酒未能饯
　　癸丑闰五月十四五日乆旱大热十七日得雨始解偶阅王荆公集首巻见二诗颇合乃次韵以寄济之
　　气殊非常地不限南北不知人间世何地独清寂炎风晚逼人背坐时屏息遥思凌隂居须用冷淘食清晨头未梳终夜汗犹拭欧公赋病暑徧诵句难摘
　　好风从东来长夏适吾适故人不相逢岂谓一墙隔向来旱太甚土燥忧地坼暑气何可当对案曾废食一雨洗熇烦人情俱有获夕阳写脩篁庭际开画壁披襟纳凉思虚馆聊憇息积水溢清池疎髭照能白
　　连雨再次前韵寄济之
　　脩篁在池南朱藤在池北置我于其间翛然转幽寂雨丝宻复疎其势当未息农家寜米贱安坐得饱食再和弯碕篇端溪已新拭泚笔何处书圎荷手亲摘
　　青林郁然深东望怀小适【济之园名】冐雨定不来共月却相隔危亭昔再成池涸岸如坼何况旧井泥莫汲寒泉食安知庚伏天乃有此厚获水流声满池屋漏痕在壁朝回无一事僮仆犹偃息苇间莹然明老鹤羽偏白
　　倪云林秋林野兴图
　　经鉏堂前木犀黄何人晏坐问天香迂翁胸中有清癖欲摘繁花归枕囊秋林野兴图亲写百年零落燕都下市门不遇杜长垣残墨谁将手重把
　　次韵为王应爵进士题天平山石湖二图
　　万石如林貌得眞纵横碧润共苍峋城中拄笏湏闲客林下峨冠有正人支老邻居驰骏马范家先墓倚危麐岘山未必髙如许遗爱当思继晋臣【时应爵初除上髙令】
　　古亭石刻手曾模宋墨当年记石湖絶涧百盘横略彴晴波九级荡浮图开园种树山为界放水灌田天赐租重拟四时编杂兴范家莫认是尧夫
　　送张叔亨出廵云南
　　晓承天语五云低真觉香烟满袖擕南诏逺人劳按治北畿多士忆提撕乆看桓典乘骢马未信王褒祀碧鸡应过滇池诗兴满不妨挥笔制新题
　　送朱尧民
　　连雨起凉飔新秋迎溽暑匆匆即言旋晚共园亭语泥淖一尺深驴车在郊墅路人勿相疑不是从选举
　　送陈宗理知永定
　　为爱君家世先朝有直臣急除官未晚小试县犹新地逺能驰誉才长却称身熈然山谷厎骑马徧行春
　　早朝
　　晨鸡初唱揽衣裳城阙遥分见曙光耿耿长庚带残月迢迢行潦接污潢桥头雨过添新水苹末风来送早凉自笑江南未归客廿年骑马入朝忙
　　送戴师文参政
　　雄藩瞰南海富庶冠诸州稽古建方伯参佐湏名流戴君本台产早为贤科收兵曹善裁决可与姚崇俦况乃饫文墨士林名不浮冢宰始髙荐夏官难固畱惜哉重末务无能为国谋边徼偶多事方劳九重忧玊闗度羽檄未解小邦仇又闻古灵武边马满山头兵技彼或短将材此谁优山川有险易地利更当求坐见万里外湏烦人运筹幸君年尚富仕路广且脩朝廷爱人才岩穴犹当搜有才如君者岂置南海陬暂去勿复顾蛮方回辀
　　郭熈雪浦待渡图
　　宋人能畵非等闲郭熈絶艺如荆闗御府收藏三十轴玉堂犹自遗春山横图若此才数尺春山相逢应厚顔北风怒号振平野岩石吹堕林柯弯望中惨惨皆雪意飞鸟未倦争飞还何人剪水作六出山上失千青鬟然上下同一白但见空林枫叶殷流泉不流冻作滴岂似雨过听潺湲羣猿入洞失连臂文豹藏窟无一斑湏臾坑谷尽塡满万顷荡漾仍澄湾野航载客遥在望举手招呼急欲扳冰花粘棹行尤澁云低落日悬孤环往来浦口屡渉险未识舟人心孔艰拥裘马上莫相笑山南防径非人寰
　　范寛雪山图
　　华原范生性落魄太岳终南双草屩酒酣握笔发天眞无奈胸中饱丘壑开门仰望青嵯峨谁遣纷纷雪花落前峰后岭失峻嶒何处移来千玉璞良工袖手琢不能此语分明非善谑长溪一夜冰梁成山足潺潺垂短瀑风回木落冈峦空遥向林端见髙阁兴来便欲扶笻行去倚危防招独鹤人间此景却输吾寒士多年甘寂寞
　　赵大年春江图
　　宻林蔽日青茸两岸都归烟雾中分明罨画溪头景只欠垂纶一钓翁钓翁莫放扁舟去沙上鸳鸯方好睡落尽桃花人不知夜来细雨春流腻
　　杨补之雪梅图
　　竹外斜枝冻雪干杨翁风度亦酸寒扁舟稳系吴山麓湏向石湖深处看
　　王澹游岁寒图【后有王叔明防】
　　脩竹风回玉佩清松声相和紫鸾笙北人不识梅兄面莫怪王説手生
　　钱舜举水僊花
　　种尽芳根花不发霅翁笔厎忽生妍人云湏向水邉种始悟花名是水僊
　　次韵题画
　　木叶下回溪依然见山影髙人为寻诗不畏溪头冷日落云初还鸟鸣林更静占此一壑居人生非不幸
　　谢吴承翰送悟道泉有序
　　成化己亥春予偕李太仆贞伯游东洞庭山宿吴鸣翰宅明日偕过翠峰寺寺有悟道泉饮之甘美相与题诗而去今二十年矣一日鸣翰弟承翰使人舁巨瓮以水见饷予嘉其意以诗谢之于是太仆公与鸣翰皆物故矣
　　试茶忆在廿年前碧瓮舁来味宛然踏雪故穿东涧屐迎风遥附太湖船题诗寥落怜诸友悟道分明见老禅自愧无能为水记徧将名品与人传
　　侄奕勺泉烹茶风味甚胜
　　碧瓮泉清初入夜铜炉火暖自生春具区舟楫来何逺阳羡旗枪瀹更新妙理勿传醒酒客佳名谁与坐禅人洛阳城里多车马却笑卢仝半饮尘
　　东坡乐水图
　　右手按膝左手防长防不着豪气溢此公岂是寻常人眉山秀出文章伯擘开青峡喷玉泉石罅百折犹轰然山中自当一部乐何用嘈嘈鸣管弦惠州饭饱浑无事罗浮之西山崛起白水畱题属此公万里来游天所使黄衣翛然戴小冠水乐同为杜牧看图中不是程正辅方外当为邓守安
　　元人陈惟寅有苏杭怀古诗各六首予以杭未至而苏事甚多总和六首
　　自古繁雄地驾言游且行载瞻至德庙容象宛如生回塘入古咏一水仍前横
　　胥山髙百尺势抵越王台越今在何许溪名犹越来当时嚭与种齿骨亦浮埃
　　五噫歌不作葬近要离墓耕夫戒挥鉏忍使墓砖露更念臯伯通徘徊不成歩
　　壮哉重瞳子叱咤人如无子弟八千人渡江惟一呼英姿不复返吴门空夕芜
　　南昌有一尉官卑同抱关献书论时事能动天子顔市门卒何贱髙风杳难攀
　　王珣开别墅林石冠吴都安知歌舞地梵呗托浮屠居民祠短簿攫肉多神乌
　　沈石田追仿黄大痴长巻为林御史舜举题
　　大痴道人顾长康平生痴絶仍画絶长巻当年我亦观大畧犹能为人説山川歴歴百里开彷佛扁舟适吴越平林曲岸客共游复嶂重湖天所设渔工樵子互出没定有髙人在岩穴墨沈淋漓拾未能信得画家山水诀为人説此亦徒然把笔安能指下传对本临模未为苦运思想象谁能专晴窗设色手自改输与吾乡沈石田
　　次韵韩彦哲州倅促予作生墓志
　　面辞天阙向南归落落晨星故友稀人比荆州今即是年过蘧瑗尚知非旧施美政争传播预恐芜词少发挥表圣达生真不忝夀茔石表定生辉
　　为奎侄题石田雪景
　　瑶林依石断云攒雪后西山更好看忆向越来溪上过梅湾玊削数峯寒
　　次韵石田七十自夀
　　夀数长期百嵗零试看把巻眼明星未夸共仰人如斗尚忆初生岁在丁宅近江湖云际白天寒松栢雪中青北堂自献长生酒不爱嫦娥药最灵
　　炀帝龙舟图
　　画栋重重半空里殿脚谁云在平地洛宫遥载到芜城试看龙舟浮緑水锦帆髙挂起春风恍若江神备驱使万嵗千秋乐未央左右何须奏封事当时殷鉴有陈家亲闻玉树后庭花流连岂在宴安日荒惑昔者先萌芽渡江伐罪岂不见悔杀井中张丽华防沟迢迢几百里暮雨萧萧杨柳斜惟余尺许龙舟样畱与人间説隋炀








　　家藏集巻二十
　　钦定四库全书
　　家藏集巻二十一
　　明　吴寛　撰
　　诗四十九首
　　西斋前作歩廊三楹奕侄种紫竹数竿于前因名紫筠亭
　　诗人自昔咏长亭匠氏何劳检木经白板也须存古制紫筠聊复制新铭苔痕渐上阶还甃月色无邉户不扄携向江湖风若利吴歌唱动便扬舲
　　补送艾郎中使朝鲜次韵二首
　　天髙广乐奏清都日近金门动玉枢当代使规应在槖古人王防已成图诵诗专对须郎署秉礼相传自海隅东去莫论穷八站喜无烽火照长途
　　前星光动诏颁时赐服煌煌称汉仪乆爱姚崇裁滞事又看陆贾制新词归循山海旄垂节歩上星辰履饰綦鸭緑江头谁击鼓晓来相送有冯夷
　　题昆山朱氏所复王朋梅小画
　　存复斋中此一毫楚弓亡去更谁櫜摩挲故物仍三叹不为朋梅意匠髙
　　题许道寜秋山暮霭图
　　逺山近山翠浪倾爱此万叠秋初晴已多浮云岩下宿只有暮霭空中生草树纷纷纵复横风回落叶塡磵坑哀猿啼处日将暝谷口不见樵夫行重洲复渚望不极渔舟独出沙鸥惊三山二水昔人句彷佛当时登石城何如攒蹙寻丈里一目千里当前呈画家意匠劳经营墨气浓淡皆有情平生见此真有几不负长安许道寜残山岂合推马逺寒林亦宜矜李成世间神品吾所遇沈老旧藏髙克明二图作配实相称品格岂待宣和评呜呼人言名畵真是名一笑顿觉千金轻
　　过先茔登南横山絶顶时表弟吴子髙侄奎奕儿子奭奂侍行
