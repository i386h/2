<!-- { "loadSidebar": true } -->
　　补注杜诗巻二十一
　　钦定四库全书
　　补注杜诗巻二十二　　　宋　黄希　原本
　　黄鹤　补注
　　琴台【上元二年作】
　　补注【鹤曰寰宇记云琴台在川西四里益部耆旧传云少城中笮桥下有琴台十道志云果州左濵西汉水丛薄蔚然名相如琴台九域志果州有相如故宅而于成都亦云岂果州所载者乃隋蜀王所增者此诗当是上元二年在成都作】
　　茂陵多病后【洙曰相如后居茂陵常病渴】尚爱卓文君【洙曰文君临卭卓氏女少寡好音相如以琴心挑之文君夜奔相如相如与归成都】酒肆人间世【洙曰相如既归成都家居徒四壁立乃之临卭卖车骑酤酒文君当垆自涤器于市】琴台日暮云【洙曰成都记琴台院以司马相如琴台得名而非其旧旧台在浣花溪正路金花寺北相号海安寺梁萧藻镇蜀増建楼台以备游观元魏伐蜀下营于此掘为堑得大瓮二十余口盖所以响琴也隋蜀王秀更増五台并旧为六】野花留寳靥【郑曰靥益渉切頬辅也赵曰以譬寳靥花钿】蔓草见罗裙【苏曰江揔妻一日见庭草作诗曰雨过草芊芊连云锁南陌门前君试看似妾罗裙色】归凤求凰意寥寥不复闻【修可曰徐陵玉台新咏载相如琴台歌云司马相如游临卭富人卓王孙女新寡窃于壁间窥之相如鼓琴歌挑之凤兮凤兮归故乡遨游四海求其凰苏曰何逊听琴毕谓客曰吾恐伯牙絶弦之后此意寥寥世不复闻今日何期再洗吾耳也】
　　漫成二首【上元二年作】
　　补注【鹤曰诗云江皋巳仲春花下复清晨当是在浣花作从旧次上元二年】
　　野日【一作月】荒荒【一作茫茫】白江流泯泯清【师曰泯絶也言其絶清】补注【希曰张有复古编云涽古活字泯泯当是涽涽如诗北流活活之义传写之误耳】渚蒲随地有【赵曰梁简文帝晚春诗渚蒲变新节】村迳逐门成只作披衣惯常从漉酒生【洙曰陶潜以葛巾漉酒】眼边无俗物多病也身轻【苏曰全绍独居一小室前后种松竹窗下列圗史烧香黙坐语曰眼前无俗物挠虽病身亦安稳】
　　江皋巳仲春【洙曰谢灵运歌白日丽江皋师曰皋缓也江岸其土性缓故云江皋】花下复清晨仰面贪看鸟回头错应人读书难字过【师曰言老年读书但识大义不能逐字经意也】对酒满壶频近识峨嵋老【石曰峨嵋山在蜀】补注【希曰峨嵋山在嘉州唐志嘉州有峨嵋县而山乃在罗同县眉州得名者以武德二年析嘉州置故也】知余懒是真
　　春水【上元二年作】
　　补注【鹤曰诗云朝来没沙尾碧色动柴门当是上元二年在浣花作】
　　三月桃花浪【赵曰韩诗于溱与洧方涣涣兮注云谓三月桃花水下时也郑曰桃花开时水乃涨云桃花水】补注【希曰沟洫志来春桃花水盛师古曰月令仲春之月始雨水桃始华盖桃方华时既有雨水川谷水泮众流猥集波澜盛长故谓之桃华水而韩诗传云三月桃华水又见杜钦传】江流复旧痕朝来没沙尾碧色动柴门接缕垂芳饵【洙曰水深可以垂钓】连筒灌小园巳添无数鸟【赵曰古诗寄语故林无数鸟防入羣里比毛衣】争浴故相喧
　　江亭【上元二年作】
　　补注【鹤曰坦腹江亭暖又云故林归未得虽是在浣花作而未详何年从旧次上元二年】
　　坦腹江亭暖【洙曰王羲之东床坦腹】长吟野望时水流心不竞云在意俱迟寂寂春将晩欣欣物自私【洙曰陶渊明归去来木欣欣以向荣】补注【希曰诗无宪宪注宪宪犹欣欣也】故林归未得排闷强裁诗【苏曰刘公干曰吾非好吟咏强裁排闷耳师曰万物感伤而各遂其性甫以故林归未得以至忧闷殆不若欣欣之物邪】
　　村夜【上元元年作】
　　补注【鹤曰诗云村舂雨外急隣火夜深明此两句在浣花在瀼西东屯皆可用然又云胡羯何多难盖指安史也当是上元元年浣花作是年十一月史思明遣田承嗣将兵徇淮西王同芝将兵徇陈许敬江将兵徇兖郓薛鄂将兵徇曺州首句云肃肃风色起一本作萧萧皆秋时也梁权道从旧次编在二年若果二年则是年段子璋反李奂奔成都不应诗不及而及安】
　　【史也】
　　萧萧风色暮江头人不行村舂雨外急邻火夜深明胡羯何多难渔樵寄此生【苏曰梁革曰衣冠我非敢倚甘寄生于渔樵中尽此天年也】中原有兄弟万里正含情
　　畏人【寳应元年作】
　　补注【鹤曰诗云万里清江上三年落日低当是寳应元年作盖言公底成都恰三年而梁权道编在上元二年似非】
　　早花随处发春鸟异方啼万里清江上【赵曰公所居在万里桥西也】三年【洙曰一作峯】落日低畏人成小筑褊性合幽栖【苏曰殷亮性器褊窄才术无能肉食非我所宜幽栖林泉平生心足矣】门迳【一作迳没】从榛草无心待【洙曰一作走】马蹄【苏曰崔豹读书尚无暇谁有心待轮蹄来往】
　　可惜【寳应元年作】
　　补注【鹤曰诗云可惜欢娱地地指成都也意是寳应元年春作】
　　花飞有底急【赵曰谓有甚底事】老去愿春迟可惜欢娱地都非少壮时寛心应是酒遣兴莫过诗此意陶潜解吾生后汝期【赵曰渊明所乐诗酒而已公恨不与同时师曰陶潜以早悟弃官而归今甫当衰老而困于羁旅故云吾生后汝期】
　　落日【寳应元年作】
　　补注【鹤曰诗云溪边春事幽溪浣花也同是寳应元年春作】
　　落日在帘钩溪边春事幽芳菲縁岸圃【洙曰楚词芳菲满堂】樵爨倚滩舟【洙曰应璩樵苏不爨赵曰言樵爨之舟倚滩而泊者也】啅雀争枝坠飞虫满院游浊醪谁造汝一酌【洙曰一作酌酒】散千忧【洙曰一云一酌罢人忧东方朔曰夫积忧者得酒而解】
　　独酌【寳应元年作】
　　补注【鹤曰前篇云浊醪谁造汝一酌散千忧此诗乃继此而作独酌即酌浊醪也】
　　歩屧深林晩开樽独酌迟仰蜂粘落絮【洙曰一作蘂赵曰蜂黏花蘂是也一作落絮非是】行【行列之行】蚁上枯梨薄劣慙真隐【洙曰谢灵运诗彼美邱园道喟然伤薄劣师曰隐有真有假如杜淹之隐嵩山徼求利禄此所谓仕涂之防径耳甫以薄劣而遁世故云真隐非有意于轩冕也】补注【希曰宋何尚元致仕方山为退居赋以明所守后还摄职袁叔乃録古人隐士有迹无名者为真隐传以嗤焉】幽偏得自怡本无轩冕意不是傲当时【苍舒曰古按荘子曰今之所谓得志者轩冕之谓也轩冕在身非性命也物之傥来寄者也】
　　逺游【广德元年作】
　　补注【鹤曰诗云竹风连野色江沫拥春沙而下又云似闻胡骑走为寳应元年冬十月诸军发陜州攻史朝义朝义屡败将轻骑数百东走仆固懐恩进克东京及河阳十一月露布至京师朝义自濮州北渡河帅卫州兵来战又败走此诗当是广德元年春作前此不闻其败走而旧次并梁权道编在二年似非】
　　贱子何人记【师曰贱子甫自称何人记犹言君不録用之也】迷方着处家【洙曰言所至即安赵曰迷方则漫行而不知所定止也鲍照拟古云南国有儒生迷方独沦误】竹风连野色江水拥春沙种药扶衰病吟诗解叹嗟似闻胡骑走失喜问京华【洙曰失喜言出于不自觉】
　　徐歩【上元二年作】
　　补注【鹤曰诗云整履歩青芜当是在浣花作又云芹泥随燕觜花蘂上蜂须乃春月作从旧次为上元二年】
　　整履【一作屐】歩青芜荒庭日欲晡【洙曰晡向午也】芹泥随燕觜【蘓曰梁王觉为佞人夺权故人慰问指庭下泥笑谓客曰非久当随燕觜污君子雕梁盖讥执政非特达贤者大抵晋唐人率多以燕雀指人王觉能说工部善用补缀之工尤妙耳】花蘂上蜂须把酒从衣湿吟诗信杖扶敢论才见忌【洙曰贾谊以才见忌】实有醉如愚
　　寒食【上元二年作】
　　补注【鹤曰诗云汀烟竹日又云田父要皆去当是在浣花作从旧次为上元二年】
　　寒食江村路【一作树】风花高下飞汀烟轻冉冉竹日净晖晖田父【一作舎】要皆去【赵曰要平声言有招要则皆去也】邻家闹【一作问】不违【蘓曰董宁淳至每有借问不违人意甚喜得良邻赵曰当作问言邻家之问亦不违而受之师曰甫既卜居浣花溪上日与田父野老相狎荡故有田父要皆皆去邻家问不违之语不违者不逆其情乃问遗也】地偏相识尽鸡犬亦忘归【一作机赵曰陶渊明所谓心逺地自偏也】
　　高柟【上元二年作】
　　【郑曰那含切木名叶似桑子似杏而酸俗作柟尔雅云梅柟】补注【鹤曰按公有柟树为风雨所防歌曰倚天柟树草堂前则此云髙柟即草堂前之柟也又此诗云江边一盖青而歌云浦上童童一盖青故知为即此柟风雨拔于永泰之初则此诗当作于上元间从旧次为上元二年】
　　柟树色防防江边一盖青【洙曰刘先主所居篱角一树逺望若车盖】近根开药圃接叶制茅亭落景隂犹合【赵曰言枝叶浓茂也】微风韵可听寻常絶醉困卧此片时醒
　　恶树【上元二年作】
　　补注【鹤曰恶树不材木也如桤木之类是也当在上元二年作】
　　独绕虚斋径常持小斧柯幽隂成颇杂恶木剪还多【洙曰陆士衡云热不息恶木隂苏曰王筠野中吟曰兰薫种而不茂樗莸剪而还多此明君子道消小人道长也】枸杞固吾有【赵曰以恶木蔽障而枸杞不生因公翦去杂隂而有也】补注【希曰尔雅杞一名枸继郭云今枸杞也诗四牡集于苞杞陆机防云一名苦杞一名地骨叶及子服之轻身益气】鸡栖奈汝【一作以】何【赵曰剪去木枝似妨鸡栖故云师曰枸杞嘉防也鸡栖嘉木也恶树既剪则枸杞鸡栖遂得生长故云因言有奈汝何犹小人既去则君子道长矣】方知不材木【一作者】生长谩婆娑【洙曰荘子言栎杜之树匠伯不顾弟子问之匠伯曰彼散木也无所可用故能若是之夀也】
　　石镜【上元二年作】
　　【洙曰成都记武都山精化为女子蜀王开明纳为妃无几物故王哀之取武都山土筑为冢盖地数亩以石镜表其门】补注【鹤曰蜀记云蜀王妃物故蜀王遣五丁于武都担土为冢盖地数亩高七丈上有一石厚五寸径五尺茔彻号曰石镜又寰宇记新都县丽元山平地特起四絶髙三丈有石镜双广五尺然味诗意盖表冢者为是又唐志合州有石镜县而此当以成都记为定上元二年】
　　蜀王将此镜送死至空山冥寞怜香骨【赵曰谢惠连祭古冢文号为防寞君】提携近玉顔众妃无复叹千骑亦虚还【赵曰言送之骑】独有伤心石埋轮玊宇间【洙曰见石笋行注】
　　闻斛斯六官未归【上元二年作】
　　补注【鹤曰诗云土锉冷踈烟蜀人以釡为锉王褒土锉无烟是也此诗当在成都作旧次上元二年斛斯覆姓名融公所谓南邻爱酒伴者】
　　故人南郡去去索作碑钱本卖文为活【洙曰唐书言以文获财未有似李邕者苏曰段湛家贫卖文为活后子孙多歴显要赵曰夫为人作碑以至逺去索钱为可伤矣其求碑之人亦可鄙矣】补注【鹤曰南郡江陵府也王隐君歌云前度相逢正卖文一钱不直休云云】翻令室倒悬【赵曰孟子云犹解倒悬言其室中饥饿不啻倒悬】荆扉深蔓草土锉冷踈烟【苏曰王褒家贫土锉经日无烟土锉瓦锅也郑曰锉粗卧切唐韵蜀呼锘防】老罢休无赖归来省醉眠【师曰唐史拾遗斛斯子明尤工碑铭四方以金帛求其文者嵗不减十万随得随费家人至贫窭不给故甫末章深以为戒也】
　　絶句漫兴九首【上元元年夏作】
