<!-- { "loadSidebar": true } -->
　　亭亭华山下有人跂兮望兮爱彼三峯之白云泛泛渭水上有舟沿兮泝兮爱彼百里之清流以我为太平之人兮得于斯而优游又感阳春之气熈熈兮乐天和而不忧曰予生之年兮时哉时哉当皇唐受命之九叶兮华与夷而无氛埃及帝缵位之二纪兮命髙与郑为盐梅二贤兮爰立四门兮大开凡读儒书与履儒行者率充赋而四来虽片艺而必收兮故不弃予之小才感再遇于知巳必慙怍以徘徊登予名于太常署予职于兰台台有兰兮阁有芸芳菲菲其可袭备一官而无一事又不维而不絷家去省兮百里毎三旬而一入川有渭兮山有华澹悠悠其可赏目白云兮潄清泉其或偃而或仰门去渭兮百歩常一日而三往夜分兮叩舷天无云兮水无烟迟迟兮明月波澹灔兮棹寅縁日暮兮舟泊草萋萋兮沙漠漠习习兮春风岸栁动兮渚花落发浩歌以长引举浊醪而缓酌春冉冉其将尽予何为乎不乐鸟乐兮云际呜嘤嘤兮飞【以智切羣行貌】鱼乐兮泉底鬐拨拨兮尾潎潎我乐兮圣代心融融兮神泄泄伊万物各乐其乐者由圣贤之相契贤致圣于无为圣致贤于既济凝为和兮聚五福发为春兮消六沴不我后兮不我先适当我兮生之代彼鳞虫兮与羽族咸知乐而不知惠我为人兮最灵所以媿贤相而荷圣帝乐乎乐乎泛于渭兮咏而归聊逍遥以卒歳
　　伤逺行赋
　　贞元十五年春吾兄吏于浮梁分防禄以归飬命予负米而还乡出郊野兮愁予夫何道路之茫茫茫茫兮二千五百自鄱阳而归洛阳朝济乎大江暮登乎髙冈山有险兮路屈曲甚孟门与太行枫林鬱其百寻涵瘴烟之苍苍其中閴其无人唯鹧鸪之飞翔水有含沙之毒虫山有当路之虎狼况乎云雷作而风雨晦忽【乌感切】霭兮不见日阳渉泥泞兮仆夫重膇陟崔嵬兮征马黄歩一歩兮不可进独中路兮傍徨噫昔我往兮春草始芳今我来兮秋风其凉独行踽踽兮惜昼短孤宿防防兮愁夜长况太夫人抱疾而在堂自我行役谅夙夜而忧伤惟母念子之心心可测而可量虽割慈而不言终蕴结乎中膓曰有弟兮侍左右固就飬而无方虽温凊之靡讵当我之在傍无羽翼以轻举羡归云之飞扬惟昼夜与寝食之心曷其弭忘投山馆以寓宿夜緜緜而未央独展转而不寐东方之晨光虽则驱征车而遵归路犹自流乡泪之浪浪
　　宣州试射中正鹄赋【以诸侯立诫众士知训为韵任不依次用韵限三百五十字巳上成】
　　圣人木为弧剡木为矢唯弧矢之用也中正鹄而巳矣是谓武之经礼之纪故王者务以选诸侯诸侯用而贡多士将俾乎礼无秕稗位有防杀广塲辟而堵墙开射夫同而钟鼓诫有以致国用充歳贡使技痒者出于羣艺成者推于众在乎矢不虚发弓不再控射绎志也信念兹而在兹鹄小鸟焉取难中而能中乃设五正张三侯叶吉日于清昼顺杀气于素秋礼事展乐容修既五善而斯备将百中而是求于是诚心内蕴荘容外奋升降揖让合君子之令仪进退周旋伸先生之彛训故礼举而义得且无声而有问及夫观者坌【歩闷切】入射者挺立矢既挟弓既执抗大侯佽决拾指正则掌内必取料鹄乃彀中所及雕弧乍满当昼而明月弯弯银镝急飞不夜而流星熠熠其一发也騞若彻札其再中也【普伯切】如贯笠玉霜降而弓力调金风劲而声急惬羣心而踊跃骇众目而翕习若然者安知不能空弯而鴈惊虚引而猿泣者也矧乃正其色温如栗如游于艺匪疾匪徐妙能曲尽勇可贾余岂不以志正形直心荘体舒不出范兮信得礼之大者无失鹄也岂反身而求诸斯葢弓矢合规容止有仪必气盈而神王宁心詟而力疲则知善射者在乎合礼合乐不必乎饮羽在乎和容和志不必乎主皮夫如是则射之礼射之义虽百世而可知
　　窗中列逺岫诗【题中以平声为韵】
　　天静秋山好窗开晓翠通遥怜峯窈窕不隔竹朦胧万防当虚室千重叠逺空列檐攒秀气縁隙助清风碧爱新晴后明宜反照中宣城郡斋在望与古时同
　　省试性习相逺近赋【以君子之所慎焉为韵依次用限三百五十字巳上成中书侍郎髙郢下试贞元十六年二月十四日及第第四人】
　　噫下自人上达君徳以慎立而性由习分习则生常将俾夫善恶区别慎之在始必辩乎是非纠纷原夫性相近者岂不以有敎无类其归于一揆习相逺者岂不以殊途异致乃差于千里昬眀波注导为愚智之源邪正岐分开成理乱之轨安得不稽其本谋其始观所恒察所以考成败而取舍审臧否而行止俾流遁者返迷涂于骚人积习者遵要道于君子且夫徳莫徳于老氏乃曰道是从矣圣莫圣于宣尼亦曰非生知之则知徳在修身将见素而抱朴圣由志学必切问而近思在乎积艺业于黍累慎言行于毫厘故得其门志弥笃兮性弥近矣由其径习愈精兮道愈逺而其防可显其义可举勿谓习之近徇迹而相背重阻勿谓性之逺反真而相去几许亦犹一源别随混澄而或浊或清一气脉分任吹煦而为寒为暑是以君子稽古于时习之初辩惑于成性之所然则性者中之和习者外之徇中和思于驯致外徇戒于妄进非所习而习则性伤得所习而习则性顺故圣与狂由乎念与罔念福与祸在乎慎与不慎慎之义莫匪乎率道为本见善而迁观诚伪于既往审进退于未然故得之则至性大同若水济水也失之则众心不等犹靣隔靣焉诚哉性习之说吾将以为敎先
　　玉水记方流诗【以流字为韵六十字成】
　　良璞含章久寒泉彻底幽矩浮光灔灔方折浪悠悠凌乱波纹异萦回水性柔似风揺浅濑疑月落清流濳颍应傍达藏真岂上浮玉人如不记沦弃即千秋
　　求珠赋【以非智求珠以真得为韵】
　　至乎哉珠之为物也渊渊緜緜不知其然存乎视聼之表生乎天地之先其中有象与道相全求之者刳其心俾损之又损得之者反其性乃之又无音听之则希珠无体抟之则防故以音而求之者妄以体而得之者非倐尔去焉将窅防而齐往忽乎来矣与罔象而同归是以圣人之求珠也损眀圣薄仁义索之惟艰失之孔易莫不以心忘心以智去智其难得也剧乎剖巨蚌之胎其难求也甚乎待骊龙之睡夫惟不皦不昧至明至幽必致之于驯致岂求之于躁求性失则遗若合浦之徙去心虚潜至同夜光之闇投斯乃动为道枢静为心符至光不耀至真不渝察之无形谓其有而非有应之有信谓其无而非无故立喻比夫至寳强名谓之珠名不徒尔喻必有以以不凝滞为圆以无瑕疵为美葢外明者不若内明之理纯白者不若虚白之防藏于身不藏于川在乎心不在乎水然则頥其神保其真虽无胫求之必臻役其识徇其惑虽没齿求之不得则知珠者无形之形者无色之色亦何必游赤水之上造昆丘之侧苟悟漆园之言可臻珠之极
　　汉髙皇帝亲斩白蛇赋【以题为韵依次用】
　　髙皇帝将欲戡时难拨祸乱乃耀圣武奋英断提神劒于手中斩灵蛇于泽畔何精诚之潜发信天地之幽赞卒能灭强楚降暴秦创王业于炎汉于时割区宇蜂起英豪以坚甲利兵相视以壮图锐气相髙皆欲定四海之汹汹救万姓之嗷嗷帝既心闚咸阳气王芒砀率卒晨往纵徒夜亡有大蛇兮出山穴亘路傍凝白虹之精彩被素龙之文章鳞甲晶以雪色睛眸赩其电光耸其身形蜿蜿而莫犯举其首势矫矫而靡亢勇夫闻之而挫锐壮士覩之而摧刚于是行者告于髙皇帝乃奋布衣挺干将攘臂直进瞠目髙骧一呼而猛气咆再叱而防姿抑扬观其将斩未斩之际虵方欲纵毒螫肆猛噬我则审其计度其势口噪雷霆手操锋锐凛龙顔而色作振虎威而声厉荷天之灵啓神之契举刃一挥溘然而毙不知我者谓我斩白蛇知我者谓我斩白帝于是洒雨血摧霜鳞涂野草溅路尘嗟乎神化将穷不能保其命首尾虽在不能卫其身盛矣哉圣人之草昧经纶应乎天顺乎人制勍敌必示以乃武乃文静灾祸不可以弗躬弗亲若夫龙泉黯黯秋水湛湛苟非斯劒虵不可斩天威煌煌神武洸洸苟非我主虵不可当是知人在威不在众我王也万夫之防器在利不在大斯劒也三尺之长于以詟万物于以威八方防数既终闇素灵之夜哭嗜欲将至知赤帝之道昌繇是气呑豪杰威振幽遐素车降而三秦归徳朱旗建而六合为家彼戮鲸鲵与截犀兕未若我提青剑而斩白蛇
　　大巧若拙赋【以随物成器巧在乎中为韵依次用】
　　巧之小者有为可得而闚巧之大者无迹不可得而知葢取之于巽授之以随动而有度举必合规故曰大巧若拙其义在斯尔乃抡材于山木审器于轨物将务乎心匠之忖度不在乎手泽之翦拂故为栋者资其自天之端为轮者取其因地之屈其公也于物无情其正也依法有程既游艺而功立亦居肆而事成大小存乎目击材无所弃取舍资乎指顾物莫能争然后任道用随形制器信无为而为因所利而利不凝滞于物必简易于事亦犹善从政者物得其宜能官人者才适其位嘉其尺度有则绳墨无挠工非剞劂自得不矜之能器靡雕防谁识无心之巧众谓之拙以其因物不改我为之巧以其成功不不改故物全不故功倍遇以神也郢人之术攸同合乎道焉老氏之言斯在噫舟车器异杞梓材殊罔枉枘以凿罔破圎为觚必将考广狭以分寸审刓方以规模则物不能以长短隐材不能以曲直诬是谓心之术也岂虑手之伤乎且夫大盈若冲大眀若防是以大巧弃其末工则知巧在乎不违天真非劳形于木人之内巧在乎无枉物情非役神于棘刺之中岂徒与班倕之辈骋技而校功哉【情一作性】
　　鸡距笔赋【以中山兎毫作之尤妙为韵任不依次用】
　　足之健兮有鸡足毛之劲兮有兎毛就足之中奋发者利距在毛之内秀出者长毫合为手笔正得其要象彼足距曲尽其妙圎而直始造意于防恬利而铦终骋能于逸少斯则创因智士传在良工防毫为锋截竹为筒视其端若武安君之头锐窥其管如元氏之心空岂不以中山之明视劲而迅汝隂之翰音勇而防一毛不成采众毫于三穴之内四者可弃取锐武于五徳之中双美是合两揆而同故不得兎毫无以成起草之用不名鸡距无以表入木之功及夫亲手泽随指顾秉以律动有度染松烟之墨洒鹅毛之素莫不画为屈铁防成垂露若用之交战则摧敌而先鸣若用之草圣则擅塲而独歩察所以稽其故虽云任物以用长亦在假名而善喻向使但随物弃不与人遇则距蓄缩于晨鸡毫摧残于寒兎又安得取名于彼移用在兹映赤筦状绀趾乍举对红笺疑锦臆初披辍翰停毫既象乎翘足就栖之夕挥芒拂锐又似乎奋拳引鬬之时苟名实之相副信动静而似之其用不困其美无俦因草为号者质陋折蒲而书者体柔彼皆细此实殊尤是以搦之而变成金距书之而化作银钩夫然则董狐操可以修为良史宣尼握可以删定春秋其不象鸡之羽者鄙其轻薄不取鸡之冠者恶其软弱斯距也如剑如防可击可搏将壮我之毫芒必假尔之锋锷遂使见之者书狂发秉之者笔力作挫万物而人文成草八行而鸟迹落缥囊盛处类藏锥之沈潜圑扇或书同舞镜之挥霍儒有学书临水负笈登山含毫既至握管回还过兎园而易感望鸡树以难攀愿争雄于爪距之下冀得隽于笔砚之间
　　黒龙饮渭赋【以出为汉祥下饮渭水为韵】
