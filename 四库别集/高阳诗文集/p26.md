<!-- { "loadSidebar": true } -->
　　□蓝石孙公开府恒阳者八年其以御史大夫兼少司徒入总仓储又四年矣　主上念公镇恒阳历两阅中外敉宁劳勚懋异晋兵部尚书总督如故赠两世如其官遂予冑荫兼白金飞鱼衣一袭盖　主上慎重名器即大臣劳勚历十余年而又历试诸政谋毕于任力罄于兼然后跻于崇膴使小大之臣咸知名器慎重即蔚有积劳犹若不轻予者夫予于不轻予则予始重而朝廷重名器乃以重大臣盖大臣立朝若三辰五岳为世宗仰我不能为天下重而以天下容则我轻而何以重朝廷故朝廷不可一日无重臣然重臣力与望集势与品重天下自不乏□望若鱼龙趋壑而重臣始不觉为天下藉夫重臣为天下藉亦复何损然谋窃于善意而我所趫然欲矫者天下巳乘为嚆矢而营其私故人臣介然自好□不藉天下为重犹易而毅然立朝以重臣而□为天下藉为难公当给谏时不难抗权远□□所欲言而一旦急太君病又不难抗弃其官及游陟亨途出秉节钺而八年移镇始以总储入至其两阅之劳又积数年而后理夫其官之不有而岂其有所藉于天下乃其沉以镇浮毅以抑躁静以综纷大以合异屈羣策不必为巳罄独衷不必自功真使天下共倚以为重而不得独藉以为私盖其文规武略抚我日畿东戒岛夷西防索虏诸所戒袽绸牖若大敌在和门而活八万众于左食遂以起偃为竖至舌?汨揄游艇潢池欲波而一属平乱之鞬辄卧耒兵而无养虺于蛇以勤皷儳之众盖八年间捐非徭罢猥税省口钱谕流俗使华京不至残瘁而雕甿遗噍各辑于扰劳其大指乃在腕贪残奖茂秀无使缪懦羼名劳弊我元元□寒远与门业两无旅竿而引拔阙下者皆极天下之选当是时袭武効□于左次雕文呈才于右席即刈楚之功固宜受先茅之赏巳及入综□务兼视西台视计部诸度支大政予得从注纂读所条上国计入瘼其挈大总纤纲叙有次诸僚吏无虑斤斤奉法唯谨盖人献其长而不得藉以为私即众讙沸起各私于藉以争鸣而公方若星凤之映埃壒其敝计曹羣吏亦复各帖于所予而无哗盖吾不为崖其何畔吾不为幅其何缘岂非正直忠厚自信以信天下哉昔诸葛忠武曰吾心如秤不能为人轻重故开诚广益以报鱼水之欢即幄有毕能而生平握手之交可予法而不顾顷者　主上恭默一二大臣去留不问而独于公若二三元硕心膂倚之其宠嘉劳勚宁翅鱼水夫受重臣之遇必且以重臣之道窃妄谓重臣之道在安善类以安朝廷其要唯谨持其所重而无为天下藉何者势重而噉利者藉焉即望重而噉名者亦藉焉以蔡京奉法而君实喜之天下奚必蒲宗孟为异巳也公品望积重矣窃愿公谨持其重终无为天下所藉以答　主上隆遇而安朝廷是忠武公所矢报也不佞窃从诸大夫后为公颂云 

　　○贺大名司理孙廷谔以考绩膺恩命序 

　　国家以三载课吏能其有最绩上考则玺书褒宠贡及前人大名理孙公廷谔释褐理予郡甫数月以忧去起复除大名今年夏通理两郡之政奏绩宰士得予恩命如制其属邑令章君智甫王君涵仲以同籍之雅来征言为庆而合辞以请曰公开露心胆煦人于春旸而方幅具在应剧若桴答丸转而静综恢恢似有余地其谳断务丽于事而狱要手成日所平反全活甚众然不肯少骫于法之外其察吏贤不肖而殿最之如鉴衡不得以意与令贤者益奋不肖者败而不敢尤盖娓娓述治状甚详且备然微令君言予固蚤悉之以公理予郡即不数月而其施为大略固如今君言且忆登籍日合东省数十人集司农第辞辨逞复多佻达为调独公与今蒲阳君庄毅有文即无言不酬乎而意不为佻盖心窃仪之以为此它日社稷之役然不图遽征能于理也古称理重于守以其专刑名司小民元命而今所重于理更以其上寄雨台之耳目夫刑失平必有偏怒奇怜而耳目失平将使贤者不得行其志而不肖为□则其所寄更重于所专第世所重于寄特以其上以移易台司下以臧否羣吏而黄绶斗食以上无不欲衣其小疵襐成其大美乃予所重于寄惟是抳贪残奖茂秀无使武徤缪懦羼名于良以劳弊我元元故理之所专犹一人一事之平而理之所寄乃合数州邑无一不平而两台且借以报　天子故理之寄为重自国家以非时之役应声之征穷天下则吏道杂而法繁而公方以沉毅用其精明以谠朗用其恺悌其精能入之而平恕能将之盖合八郡文武百吏式序于鉴衡而雕甿遗噍日食贤者之利而不逄不若则又公之所以为理重而佐两台以寄其耳目夫今天下三事九列无不攒糜于不可为而独郡邑有可为其可为乃更重于理然理衡上下之间其上遇诸直指唯恐不得当则或以意迎人其下代诸直指行部则州邑严以直指而我或欲以人迎意乃二令君谓予曰公居心如水制动如山夫如山宁以意迎也如水宁以迎意也忠武公曰宁静致远公之谓乎予因念文不比罔不直终可移而谳之贤者不见知而令格终可意而行之唯明知其不肖而姑庇之姑置之匿不以闻则其害大盖刅不利不断法不必不行故明法不如察吏而劝贤者之驾不若解不肖之组昔韩魏国镇北门亦雅曰简不肖以闻公其为魏国乎予又闻持衡之吏使贤者感而知奋犹易使不肖败而不尤为难昔忠武公开诚布公自谓其心如秤故李廖之徒终身放远而怀恩其以视公何如也公方持忠武之开布以操魏国之衡然则予目公以社稷之役公且副予言矣 

　　○贺王明府申之恭承纶命序 

　　汉人曰百里非大贤之路遂若拘天下豪杰之手而凡试百里者必其细谨曲节不必豪杰之才而一负豪杰之才又必其广土众民乃不至约结其奇夫神龙之神也能小能大能九渊能九天能一肤能万里亦观之射乎引弓乎百步之外与引弓乎十武者同全力焉如手于身然抑搔之拊摩之不引而至也身不功手手不自功惟其手所不到而有所假以抑搔之而拊摩之遂交相快盖手于身一体也而所假为用者体未远也一体而分小大分远近乎向者主爵大吏论良心予以好恶与人相近为良心而以莫知其乡为与人相近盖知其乡者图与我近与我近则与人远记曰同弗与异弗非是谓莫知其乡是谓与人相近盖主爵不过陟黜予夺而总一好恶主爵之好恶在用人不在用巳其用人在用民不在用吏姑论州邑夫州邑边与腹异远与近异腴与瘠异嚣与驯异吏莫不好腹而恶边好近而恶远好腴而恶瘠好驯而恶嚣而是近腴腹驯之民莫不好生而恶死好逸而恶劳好廉而恶贪好宽而恶猛而好近好腹好腴好驯之吏又莫不好予人以劳以猛以贪以死究之民失其所好而上亦未得竟其所好故上用吏之好恶安得复顾民而上用民之好恶又安得复顾吏予邑弹丸耳不邮而冲不豪而杂有斤斤□户而或疑其难压至矫为退抑而荜窐凌之略称殷赈而虎蛇居之乘人而快其怨□赀以加其尊懦而偏护南金之口恣猛而重加东野之御穷今年王令君来撷重轻而酌之衡比短长而授之度以礼予衿绅以法予豪□以制予编氓以公忠予上以宣慈惠和予下而以清慎自予盖疾痛疴痒而拊摩之抑搔之不引而至故公所好恶以吾民好恶而不翅近也夫今天下用繁而无可开之源惟力于督逋而巳然不独下有逋上亦有逋下之逋里有逋田社有逋课户有逋人丁有逋徭而上之逋萑苻逋而不凈城郭逋而不理俗化逋而不调弦诵逋而不闻下之逋无一时不督而上之逋乃愈众故民有逋业官有逋軄治天下亦怡其逋而巳虽然天于人亦有逋天之生人亦若□其逋予邑徭赋日勤而胥螙风敝盗烦城颓差繁赋重其逋既多天若借公以偿所逋于邑而公所不罄于叶者亦若借予邑为偿所逋于公家而声实腾茂上下欣合天亦若借予邑以偿所逋于公盖公始以予邑完豪杰之略古称相近天子令近民夫与民近其好恶安得与民远汉人曰小民安田里而无嗟叹与我共此者惟良二十石故论吏曰循曰良夫良吏者其心良也其心良者其好恶与人相近易曰神无方易无体故心惟莫知其乡乃廓然而公公乃与人近私乃与人远公乃尽私乃逋天全付之而我旷之曰心逋朝廷全付之而我旷之曰官逋夫良心去心逋而巳良吏去吏逋而巳令公负豪杰之才而不鄙我百里不难以全力予之完所逋于民而督民所逋乃益其公忠为天所逋尚有显庸以为予邑偿所逋于叶之未偿公者偿于予邑 

　　○贺少司马孙公蓝石以御史大夫兼少司农入总务序 

　　国家设地卿筦邦赋仍以重臣严综核辖百执事而统数千里微独藉心计也抑以公忠严毅为弹压耳岁戊申　天子念少司马孤公抚畿南久晋御史大夫兼少司农入视事其于六郡犹宇下也而六郡吏民罔然若失于是州邑吏同辞来征言不佞谓今天下外竭而不得不入者赋也内竭而不得不出者饷也赋急且以无民饷缓且以无兵而曹有独急势有偏重以故秉钺则虞饷竭持筹则虞兵耗司牧则虞额溢筦赋则虞额亏微独此也天下犹之兵民耳其在外则待哺而上方责其逋也脱巾而上方督其比也其在内则食浮而名不可问名虚而食不可问盖衿肘之形见劳佚之数不均国家岁漕四百万半食游间耳夫宣索不可顿停浮冗不可顿罢而■〈牜骨〉■〈牜骨〉与民争羸与兵争羡则旁睨者何得不顜其刻嗟乎天下固有不易若此者而令谓公于此直易办耳公以名给谏历大京兆镇抚我畿南兵则三关民则六郡八年之间数叹数溢公不难持公家之有予茕民即不难持公家之法予乱民盖其宣慈惠和含饴万姓而公忠严毅之足以戢羣嚣厌众望破数十年之积翫而行其法以故东际海北际宣云罔不式序于文武百吏之约束而无有轶越夫抚民不逋其赋岂其综赋而蝢妨民者余固谓公直易办此也何者国家惠养元元惟是文武百吏耳吏当三空之日贤者或柅额不得念民而不肖者又或藉为墨故民日以竭赋日以逋而饷日以不继兵日以消公之抚我也既不难简良吏尉荐于朝而黄绶斗食以上少不若于令辄斤去即向者以转粟故辄不难抗章于榷郎夫大臣风尚百僚向之公入而视曹务矣诸曹郎其饬相谓曰是固弹榷郎者即汰浮去冗尚需专责而与民争羸与兵争羡吾知其不忍也在昔韩魏国莅恒阳惟曰苟有不軄即其状迹以闻它日统均天下亦惟曰进有能之吏退不才之官而归之断然则大臣风度略同哉其于以培亿万年元脉而褆福生灵宁独功在九蓄德暨三辅也显庸嘉绩文学吏尚执简俟之 

　　○贺水部使者朱灿垣入主铨政序 

