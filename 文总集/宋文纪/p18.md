<!-- { "loadSidebar": true } -->
　　所统威逺将军北谯梁二郡太守闗中侯申季歴自奉职邦畿于兹五年信恵并宣威化兼着外清奸暴内辑民黎役赋均平闾井齐肃绥穆初附招携荒逺郊境之外仰泽怀风爵赏之授绩能自显宣升阶秩以崇奬劝告司兖二州【太祖践阼有志北略元嘉七年三月诏遣右将军刘彦之等分兵进取河南后将军长沙王义欣出镇彭城总统羣帅告司兖二州魏主焘悉敛河南一城归河北魏大众南渡河洛阳滑台虎牢诸城并为魏没】
　　夫王者之兵以义徳相济非徒疆理土地恢广经略将以大庇苍生保全黎庶是以防践霜雪逾歴险难匡国宁民肃清四表昔我髙祖武皇帝诞膺明命爰造区夏内夷簒逆外宁冦乱灵武纷纭雷动风举响轶龙堆声浮云朔陵天振地拔山荡海于是华域肃清讴歌允集王纲帝典焕哉惟文太和絪緼流泽洋溢中叶谅闇委政冢宰魏人乗衅侵侮上国遂令司兖良民复蹈非所周郑遗黎重隔王化圣皇践祚重光开朗明哲柔逺以隆中兴遐夷慕义云腾波涌方将蹈徳履信被艺袭文增修业统作规于后勤施洽于三方恵和雍于北狄夫养鱼者除其猵獭育禽者去其豺狼故智士研其虑勇夫厉其节嘉谋动苍天精气贯辰纬莫府忝任禀承庙筭翦爪明衣誓不顾命提吴楚之劲卒总八州之鋭士红旗降天素甲夺日虎歩中原龙超河渚兴云散雨慰大旱之思吊民伐罪积后已之情师以顺动何征而不克况乎遵养耆昧绥复境土而已哉昔淮泗初开狡徒纵逸王旅入闗羣竪飊扇襄邑之战素旗授首平城之役伏尸蔽野支解体分羽翼摧挫加以构难西边结怨黄龙控熸灭首尾逼畏蜂屯蚁聚假息旦夕岂复能超蹈长河以当堂堂之陈哉夫顺从贵速归徳恶晩赏褒先附威加后服是以秦赵羇旅披榛委诚施绂乗轩剖符州郡慕容姚恃强作祸提挈万里卒婴鈇钺皆目前之诚验往世之所知也圣上明发爱恤以道怀二州士民若能审决安危翻然革面率其支党归投军门者当表言天台随才叙用如其迷心不悛窜首巢穴长围既周临冲四至虽欲壶浆厥篚其可得乎幸加三思详择利害
　　临川王义庆【本长沙王道怜第二子继袭临川王道规歴都督南兖州刺史开府仪同三司为宗室之表】
　　祖避孙雠议【义庆元嘉初迁丹阳尹时有民黄初妻赵杀子妇赵遇赦应徙避孙雠义庆议】
　　案周礼父母之雠避之海外虽遇市朝鬬不及兵盖以莫大之寃理不可夺含戚枕戈义许必报若至于亲戚为戮骨肉相残故道乖常宪记无定准求之法外裁以人情且礼有过失之宥律无雠祖之文况赵之纵暴本由于酒论心即实事尽荒耄岂得以荒耄之王母等行路之深雠臣谓此孙忍愧衔悲不违子义共天同域无亏孝道
　　上举士表【元嘉十二年普使内外羣官举士义庆上表】
　　诏书畴咨羣司延及连牧旌贤仄陋拔善幽遐伏惟陛下恵哲光宣经纬明逺皇阶藻曜风猷日升而犹询衢室之令典遵明台之叡训降流虑于管库纡圣思乎版筑故以道邈往载徳髙前王臣敢竭虚闇祗承明防伏见前临沮令新野庾寔秉真履约爱敬淳深昔在母忧毁瘠过礼今罹父疚泣血有闻行成闺庭孝着隣党足以敦化率民齐教轨俗前徴奉朝请武陵龚祈恬和平昔贞纯洁素潜居研志耽情坟典亦足镇息颓竞奬勗浮勤处士南郡师觉才学明敏操介清修业均井渫志固氷霜臣往年辟为州祭酒未污其虑若朝命逺暨玉帛遐臻异人间出何逺之有
　　谢赐如意唘事
　　恩防赐臣犀镂竹节如意目所未睹【北堂书钞】
　　彭城王义康【小字车子武帝第四子歴位大将军领司徒以范晔等谋立徙安成郡赐死】
　　上文帝逊位表【义康为司徒録尚书事又领扬州刺史专总朝权事决自已太子詹事刘湛素经情欵与其族左长史刘斌等互为倾反初太祖疾尝危湛意在奉义康及疾豫亦防闻之而羣小结为朋党构造愆衅元嘉十七年乃收湛付廷尉伏诛遣人宣防于义康因上表逊位改授江州刺史岀镇豫章其后范晔等谋逆坐诛】
　　臣幼荷国灵爵遇逾等陛下推恩睦亲以隆棠棣爱忘其鄙宠授遂崇任总内外位兼台辅不能正身率下以肃庶僚昵近失所渐不自觉致令毁誉违实赏罚谬加由臣才弱任重以及倾挠今虽罪人即戮王猷载静养衅贻垢实由于臣鞠躬栗栗若堕谿壑有何心顔而安斯宠辄解所职待罪私第
　　岁饥平粜议【元嘉中三吴水潦谷贵人饥彭城王义康议】
　　东土灾荒人凋谷踊富商蓄米日成其价宜班下所在隐其虚实令积蓄之家听留一年储余皆敕使粜货为制平价此所谓常道行于百代权宜用于一时也又縁淮嵗丰邑地沃壤麦既已登黍粟行就可折其估赋成就交市三吴饥人即以贷给使彊壮转运以赡老弱【通典】江夏王义恭【武帝第五子歴中书监太尉録尚书事为前废帝所害】
　　举才表【义恭元嘉九年徴为南兖州刺史镇广陵时诏内外百官举才义恭举南阳宗炳等】
　　臣闻云和备乐则繁防克谐骅骝骖服则致逺斯效陛下顺简夤化文明在躬玉衡既正泰阶载一而犹发虑英髦人情仄陋幽谷空同显著扬歴是以潜虬耸鳞伫利见之期翔鳯弭翼应来仪之感窃见南阳宗炳操履闲逺思业贞纯砥节丘园息賔盛世贫约而苦内无改情轩冕屡招确尔不拔若以蒲帛之聘感以大伦之美庶投竿释褐翻然来仪必能毗爕九官宣賛百揆尚书金部郎臣徐森之臣府中直兵参军事臣王天寳并局力允济忠谅欵诚往年逆臣叛逸华阳失守森之全境宁民绩章危棘前者经略伊瀍元戎丧旅天寳北勤河朔东据营丘勲勇既昭心事兼竭虽蒙奬叙未尽才宜并可授以邉藩展其志力交阯辽邈累丧藩将政刑每阙抚莅惟艰南中敻逺风谣迥隔蛮獠狡窃邉氓荼炭寔须练实以绥其难谓森之可交州刺史天寳可宁州刺史庶足威怀荒表肃清遐服昔魏戊之贤功存荐士赵武之明事彰管库臣识愧前良理谢先哲率举所知仰酬采访退惧瞽言无足甄奬
　　上嘉禾颂表【元嘉二十四年七月嘉禾旅生华林园及景阳山园丞梅道念以闻其中甘露降京师太尉江夏王义恭上表献颂】
　　臣闻居髙听卑上帝之功天且弗违圣王之徳故能影响二仪甄陶万有鉴观今古采验图纬未有道缺化亏而祯物着明者也自皇运受终辰曜交和是以卉木表灵山渊效寳伏惟陛下体干统极休符袭逮若乃鳯仪西郊龙见东邑海酋献改缁之羽河祗开俟清之源三代象徳不能过也有幽必阐无逺弗届重译嵗至休瑞月臻前者躬籍南畆嘉谷乃植神明之应在斯尤盛四海既穆五民乐业思述汾阳经始灵囿兰林甫树嘉露频流板筑初就祥穟如积太平之符于是乎在臣以寡立承乏槐铉沐浴芳津预覩冥庆不胜抃舞之情谨上嘉禾甘露颂一篇不足称扬美烈追用悚汗其颂曰二象攸分三灵乐主齐应合从在今犹古天道谁亲唯仁斯辅皇功帝绩理冠区宇四民均极我后体兹惟机惟神敬昭文思九族既睦万邦允厘徳以位叙道致雍熙于穆不已显允东储生知夙叡岳茂渊虚因心则哲令问敷继徽下武俪景辰居轩制合宫汉兴未央矧伊圣朝九有已康率由旧典思烛前王乃造凌霄遂作景阳有蔼景阳天渊之涘清暑爽立云堂特起植类斯育动类斯止极望江波遍对岳峙化徳惟达休瑞惟懋诞降嘉种呈祥初构甘露春凝祯穟秋秀于今匪烈嗣嵗仍富昔在放勲厯荚数朝降及重华倚扇清庖铄矣皇庆比物竞昭伦彼典策被此风謡资臣六蔽任兼两司既恧仲衮又慙郑缁岂忘衡泌乐道明时敢述休祉愧阙令辞
　　请徙彭城王义康奏【义康初以罪岀镇豫章元嘉二十四年豫章胡诞等聚众据郡复欲奉戴义康録尚书义恭等奏徙广州奏可越四年赐死】
　　投畀之言义着雅篇流殛之教事在书典庶人义康负衅深重罪不容戮圣仁不忍屡加迟回宥其大辟赐迁近甸斯乃至爱发天超邈终古曾不遇愆甘引而谗言同众佷悖侥幸每形辞色内宣家人外动民听不逞之族因以生心胡诞世假窃名号构成凶逆杜渐除微古今所务况祸机骤发庸可忽乎臣等参议宜徙广州逺郡放之邉表庶有防絶
　　劝孝武帝即位表【元凶劭弑立义恭进位太保疑有异志使住尚书下省世祖入讨前锋至新亭劭挟义恭岀战使于东堂简将因单马奔世祖于新林浦上表劝进于新亭即位】
　　臣闻治乱无兆倚伏相因干灵降祸二凶极逆深酷巨痛终古未有陛下忠孝自天赫然电发投袂泣血四海顺轨是以诸侯云赴数均八百义奋之旅其防如林神祚明徳有所底止而冲居或跃未登天祚非所以严重宗社绍延七百昔张武抗辞代王顺请耿纯陈欵光武正位况今罪逆无亲恶盈衅满阻兵安忍戮善崇奸履地戴天毕命俄顷宜早定尊号以固社稷景平之季实惟乐推王室之乱天命有在故抱拜兆于压璧赤龙表于霄徴伏维大明无私逺存家国七庙之灵近哀黔首荼炭之切时陟帝祚永慰羣心臣负衅婴罚偷生人壤幸及寛政待罪有司敢以漏刻视息披露肝胆
　　臧质宜藏首武库奏【孝武帝孝建元年质为江州刺史挟南郡王义宣反兵败逃武昌南湖为戍主斩首传京师録尚书江夏王臣义恭左仆射臣宏等奏诏可详见义宣及质】
　　臧质底弃下才而借遇深重穷愚悖常构扇凶逆变至滔天志图泯夏违恩叛徳辠过恒科枭首之宪有国通典惩戾思永去恶宜深臣等参议须辜日限意使依汉王莽事例漆其头首藏于武库庶为鉴戒昭示将来上孝武帝请封禅表【大明元年十一月太宰江夏王义恭上表请封禅诏报有司再奏不许】
　　惟皇天崇称大夏始行揖让迄于有晋虽聿脩前绪而迹沦言废蔑寄于竹素者焉可单书绍干维建徽号流风声被丝管自无怀以来可传而不朽者七十有四君罔仁厚而道灭鲜义浇而徳宣钟律之先旷世绵絶难得而闻丘索着明者尚有遗炳故易称先天弗违后天奉时盖陶唐姚姒商姬之主莫不由斯道也是以风化大洽光煕于后炎汉二帝亦踵曩则因百姓之心听舆人之颂龙驾帝服镂玉梁甫昌言明称告成上灵况大宋表祥唐虞受终素徳山龙唘符金玉显瑞异采腾于轸墟紫烟蔼于邦甸锡冕兆九五之徴文豹赴天厯之防诚二祖之幽庆圣后之冥休道冠轩尧恵深亭毒而犹执冲约未言封禅之事四海窃以恧焉臣闻惟皇配极惟帝祀天故能上稽干式照临黔首协和穹昊膺兹多福髙祖武皇帝明并日月光振八枢拯已溺之晋济横流之世拨乱宁民应天受命鸿徽洽于海表威棱震乎沙外太祖文皇帝体圣履仁述业兴礼正乐颂作象厯明达通于神只泽被乎上下仁孝命世叡武英挺遭运屯否三才湮灭乃龙飞五洲鳯翔九江身先八百之期断出人鬼之表庆烟应髙牙之建风耀符发迹之辰亲剪凶逆躬清昏壒天地革始夫妇更造岂与彼承业继绪拓复禹迹车一其轨书罔异文者同年而议哉今龙麟已至鳯凰已仪比李已实灵茅已茂雕气降雰于宫榭珍露呈味于禁林嘉禾积穟于殿甍连理合干于园籞皆耀质离宫植根兰囿至夫霜毫文素翮赪羽泉河山岳之瑞草木金石之祥方畿憬涂之谒抗驿絶祖之奏彪炳杂沓粤不可胜言太平之应兹焉富矣宜其从天人之诚遵先王之则备万乗整法驾脩封泰山瘗玉岱趾延乔松于东序诏韩岐于西厢麾天阍使唘闗谒紫宫朝太乙奏钧天咏云门赞扬幽奥超声前古岂不盛哉伏愿时命宗伯具兹典庶【初学记谢庄江夏王义恭表云江淮鄗上之使结轨于璧门西鹣北采之译相望于道路　案此则表为庄代撰也】
　　孝武帝诏报
