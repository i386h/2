<!-- { "loadSidebar": true } -->
　　脉脉我所思，彭氏蹑遐踪。婉婉若处子，未曾出房栊。相望四千里，踰年阙相从。五月君寄书，九月达京中。我书欲报君，书到岁已穷。岂不怀缱绻，无由觌君容 【君容，原作「吾容」，依四部丛刊本、海山仙馆本改。】 。参差天际云，缥渺乘朔风。羽翼不吾施，翩彼南飞鸿。君有高世行，我无适时功。天命人得违？出处谅非同。

　　○读黎佥事安南志见所书与陈键始末有感而作 
　　至元天子临八极，三军直捣安南国。朔风吹尽海云红，万里鲸波扫天白。国王负固欺天命，披甲犹思与仁敌。王孙烈烈彰宪侯，夜召侍郎黎崱策。平明面缚诣辕门，矢心以死全宗祏。元戎振旅皆入觐，三万余人在降籍。艰关始及丘温县，道逢国人俄纵系。干戈未接白日黄，马前一矢侯已踣。黎氏义勇气自直，抱尸上马驰且射。云愁雾惨三千里，下马塟之深十尺。军中闻者皆悲酸，哭声震烈南山石。忠魂空绕紫宸飞，杀气深霾铜柱黑。国存身死家幷亡，当时后至皆侯王。姓名不染天子诏，祭祀空依黎氏堂。黎氏已老汉水阳，郎官湖西华竹光。自称太白主祠吏，惟有朝正入帝乡。今朝偶读安南志，两君忠义不可当。条敷例列严且详，天高海深千古伤。

　　○献张平章 【皇庆二年 【诸本无题注。】 】 
　　天历肇玄朔，坤舆集皇灵。汴蔡既榛夷，南海沦炎精。图书入天府，将相功业成。宝玉被亲懿，茅土列公卿。庶类奋休祥，羣贤基太平。明公绍鸿烈，文采敌华声。出入三十年，惕然心靡宁。论兵体安危，揽辔思澄清。矧宅股肱地，夙昔在王廷 【夙昔，四部丛刊本、海山仙馆本作「夙夜」。】 。名高德益崇 【益崇，四部丛刊本、海山仙馆本作「益难」。】 ，位隆责匪轻 【责匪轻，四部丛刊本作「贵匪轻」。】 。圣心诚弘裕 【弘裕，四部丛刊本作「弘格」。】 ，臣节美战兢。唐虞登夔皋，尧舜犹日升。周召竭师保，成康措王刑。昌明愿同济，援笔播芳馨。

　　○和欧阳南阳月夜思五首 
　　月出照中园，邻家犹未眠。不嫌风露冷，看到树阴圆。
　　天清照逾近，夜久月将远。墙东双白杨，秋声隔窗满。
　　候鴈海上鸣，阴蛩草间泣。不见思亲者，东园夜深立。
　　渺渺故乡月，高秋今若何？京华落叶满，归路青山多。
　　欧阳爱明月，自比古人稀。呼酒玄都观，题诗独掩扉。

　　○寄何得之隐居二首 
　　达人在城府，不异山中栖。坐对轩冕客，心同巢与夷。有琴悬不弹，尘埃生素丝。得酒即斟酌，窅然孰磷缁。东舍可盘回，西邻足遨嬉。陋巷乐箪瓢，知者惟仲尼。有网雀可罗，有钓鱼可离。万物尽当尔，昧者迷先几。
　　手种阶下菊，芳苞已发丛。九日会当至，不知覊旅中。出门望车马，谁为心所同。还归偃空斋，绕屋但秋风。起睇东南云，上有高飞鸿。皇居一何深，宫殿岌相重。列辟尽才彦，庶政靡不通。亭亭我所思，咫尺空闻钟。

　　●揭傒斯全集诗集卷四 
　　二贞诗 
　　送吴士一南归 
　　题张道士所藏宋复古古木寒泉图 
　　集贤文学士挽词 
　　竹雀图 
　　寄题集贤周待制悠然阁 
　　题祝道士龙虎山先天观图 
　　送田大夫修甫赴甘肃省幕 
　　卢沟风雨送别图 
　　马氏岩溪图 
　　山水图 
　　周待制致乐堂 
　　送道士薛玄卿归江东 
　　送宋少府之官长洲 
　　大明殿退朝和周待制 
　　奉饯集贤黄大学士宣抚山东河北 
　　送张编修德元弃官归养永嘉 
　　赵道士山水图 
　　云中四老图 
　　哭刘恩州致政 
　　祖生诗 
　　白莲诗 
　　孤雌行为郾城徐节妇作 
　　春风双秀图 
　　送筦录事赴东平走笔作 
　　燕氏救兄诗 
　　送人归蜀赴官云南 
　　答胡明远述怀见示 
　　送华尊师以天寿节奉诏祀武当 
　　送客省冷副使归豫章觐省 
　　杜从事元美戏彩堂 
　　庐山郭教授数相觅不见忽闻归省却赴官云南寄五言一首为别以答愿交之意 
　　寄题卢沟桥符氏雅集亭 
　　和酬马伯庸供奉史馆闲题见示 
　　送秦从事岩卿赴迁安令 
　　集贤王大学士生朝 
　　送马雍古御史抚谕河西 
　　送周山人之辽东 
　　李宫人琵琶引 
　　高隐君诗 
　　题上都崇真宫陈真人屋壁李学士所画墨竹 
　　大驾既还独候驿传未得和陈真人见示 
　　题邢先辈西壁山水图 
　　送李掾还泰山 
　　集贤大学士赵国公王开府庆八十应制 
　　陵阳牟景阳以名祖父之子孙负奇才劲气而与世抹摋自台州教授入掾翰林一语不合竟弃去不顾以诗为别 
　　结羊肠辞 
　　刘承旨父大司徒邢国公庆九十应制 
　　送周待制奉母归番阳勒碑却赴官池州 
　　题吴越王答周克俭谢赐物及陈事宜状帖 
　　题胡氏茂清亭 
　　砚山诗 
　　题集贤商学士所画太乙崇福宫东西壁山水图为张真人作 
　　读于潜谢氏三世圹记皆自作石柱桃花二塟处 
　　送黄道士 
　　渊明归去来图 
　　寿陈道人 
　　题孙教授所藏三画 
　　奉送大名安治中守沔阳 
　　送徐道士归豫章西山 
　　寄题新昌漆隐君桂轩 
　　漆隐君作寿藏屋东筑亭曰可居求诗 
　　题百丈辉长老所藏李仲宾之孙岁寒图 
　　河东何彦诚善八分书及署书携家入吴楚间有盛名虽贫泊如也其至京城予未之识艺文少监孙转臣为言其人且邀予赋诗 
　　寄题湖广平章道童归耕亭 
　　题宪台张史雪谷轩 
　　寄题江东应天山天谷庵 
　　送成宜叔编修归南阳迎鲁学士因省觐 
　　寄题余干张氏让堂 
　　周氏敖山驿水木清华亭 
　　蔡七祖真人得朱文公所书读书二字以名其斋因请予赋 
　　赋得吴歌送人归吴中 
　　走笔赠眉山郑县尉之官缙云 
　　过族侄 

　　○二贞诗 
　　关右有姬氏者，父子皆蚤世，姑赵妇张皆年二十五而寡 【皆年，四部丛刊本、海山仙馆本作「皆以年」。】 ，守节不嫁。作二贞诗。
　　关右有姬氏，父子早弃捐。孀妇奉寡姑，誓死各芳年。膏沐谁复理，罗襦委箧间。辛苦事蚕缫，祭祀亦靡愆。父母既莫夺，媒妁徒空言。凫雁安所施，币玉视如烟。宁与枯瘁没，不为欢乐存。婉婉桃李花，春鸟何翩翩。万物各知时，姑妇独累然。

　　○送吴士一南归 
　　四海吴司业，临川尚索居。世人皆向慕，时论竟空虚。眼乱浮云外，心惊落木初。临歧别令子，此别定何如？

　　○题张道士所藏宋复古古木寒泉图 
　　幽人去不归，长安秋叶飞。空山岁年晚，水木自清辉。

　　○集贤文学士挽词 【时被旨南祀海岳，至赣州卒。讣闻，上嗟悼久之。】 
　　大庾峯头候吏闻，郁孤台下遣车还。都城忽报惊相目，天子初闻怆在颜。终古雄文埋故土，明年元会换新班。乾坤不负忠臣后，何不长留在世间。

　　○竹雀图 
　　有鸟有鸟好毛衣，啁啁百啄鸣且飞。饥食太仓粟，饱集丛竹枝。丛竹翠琅玕，岂是彼鸟栖？种竹不种高山巅，受此羣羽欺。高山之竹高隐天，甘露沃其叶，醴泉漱其根；有实凤凰食，有枝鸑鷟巢。彼鸟虽有翅，安能上与凤凰交！

　　○寄题集贤周待制悠然阁 
　　名邦富山水，高阁缅幽期。怅望在何许？番君昔所基。日闻胜者言，益深肥遯思。南峦多纡郁，北渚极逶迤。迢迢秋雨霁，蔼蔼春风时。乱树间畴陇，人家临路歧。天长去鸟疾，野旷归云迟。弹琴与读书，朝暮总相宜。主人留京阙，翔鸾正差池。虽乖芳年赏，素心应自知。

　　○题祝道士龙虎山先天观图 【本诗卷八重见，题作题先天观图，今删。】 
　　闻说先天观，重重绝壁环。鸟啼青涧里，花落白云间。樵子能长啸 【樵子，四部丛刊本作「稚子」。】 ，居人识大还。洞门无处认，惟有水潺湲。

　　○送田大夫修甫赴甘肃省幕 
　　西垂虽悠缅，帝念深几席。盘石既分藩，华省临有赫。经纶赖先哲，持守期众职。君子独贤劳，六月万里役。京城积雨过，山河净如拭。雕弓悬在腰，上马如电掣。仰观浮云动，意气纷感激。丈夫历艰险，廓落何所惑。此行佐大幕，本末须辨析。簿书何足云，长久资赞画。朔风玉门道，落日流沙碛。守以不门关，限以无畛域。勿谓官卑小，常恐难称塞。勉力行所知，流誉光简策。

　　○卢沟风雨送别图 
　　吴城季真人奉旨还江东为两亲八十寿，诸公卿大夫士咸送饯至卢沟，风雨骤至。集贤商学士作卢沟风雨送别图，其能为文辞者从而赋之。遂作五言一首。
　　真人紫霞衣，朝下五云阙。倾城车马出，风雨河上别。河水去悠悠，修梁白于雪。执手复何时？南行向彩闱。天上双玉壶，归奉两庞眉。庞眉俱八袠，开国彭蠡涯。彭蠡三百里，摩荡天与地。南有寿栎山，万古横积翠。下是真人家，澒洞皆紫气。上堂拜家庆，下堂望京师。帝非好神仙，乐与真人居。真人多至言，上可致唐虞。唐虞不难致，真人但早还。秋风吹白鹤，谈笑度河关。忠孝与恩义，两尽诚独难。相送河水南，相望河水北。殷懃一杯酒，此别宁易得。举手长揖辞，苍然忽如隔。

　　○马氏岩溪图 
　　何处幽岩下，复有清溪泻。雾气散长林，湍声落平野。石宜白乌憩，树想玄猿把。谁独此安居？居人云姓马。

　　○山水图 
　　幽人无世事，高卧谢浮名。山崦晴时出，溪流尽处行。还闻有鱼钓，相问扣柴荆。不扫门前路，莓苔满地生。

　　○周待制致乐堂 
　　有堂渠渠，在番之区。维周寿母，式燕以娱。渠渠有堂，在番之阳。维周寿母，式燕以康。斯堂何有？有兰有芷。垂佩累累，维周之子。斯堂何有？有兰有荪。垂佩申申，维周之孙。曰蒸曰尝，孔时且具。维甘维旨，承于寿母。母曰宁只，福禄凝只。升斯堂只，我心平只。母曰嘉只，福禄遐只。升斯堂只，我心和只。

　　○送道士薛玄卿归江东 【道士，元风雅无。】 
　　知君此去渐难招，只在人间已廓寥。市上有时逢卖药，山头何处觅吹箫。仙岩花落溪流满，鬼谷云深树影遥 【云深，四部丛刊本、海山仙馆本作「云开」。　树影，海山仙馆本作「对影」，元风雅作「树色」。】 。若见渔人应问我，玉京凉月夜萧萧 【「若见」二句：四部丛刊本、海山仙馆本作「未必故山安隐逸，海天凉月夜萧萧」。】 。

　　○送宋少府之官长洲 
　　东京二宋后，今日尚多贤。白发长洲尉，都门万里船。逢人忧水旱，入境问山川。为政能无欲，何须隐列仙。

