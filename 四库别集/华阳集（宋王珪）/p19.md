<!-- { "loadSidebar": true } -->
　　勅阳重表节岳峻基神纪蓬矢之诞祥将绨函之私式洪图是翼茂祉其膺
　　赐陜西宣抚使韩绛汤药诏
　　勅敌祲兴祅重我边陲之扰戎车饬驾防于霜露之劳维经制之有方固旋归之匪日特颁灵剂用辅冲襟赐枢密副使吴奎免恩命第一劄子不允诏
　　勅卿才为众推资与时防乡从大册之对寖履近途之县尝感慨以进规亦周旋于试剧适资畯德升筦宥司图前筯之胜谋导北枢之密令奚为上牍乃觊还恩往肃以承勿封于执所辞宜不允
　　赐吴奎免恩命第二劄子不允诏
　　勅夫廊庙干于化原帷幄筹以几事朕之慎所出令难于用人以卿曩与访闻之求屡陈忠谠之益才试浩穰之决谋登宥密之咨盖稽众之隽名岂絫资于大任何继腾于让牍欲深避于宠途且为国泽民则义有所重之顾因贤予禄则诚无未安之疑起即被于制纶往参熙于神务尚虚尔位有欝予闻所乞宜不允
　　赐吴奎免恩命第三劄子不允诏
　　天子惟君万邦建时百辟以只迪于乃事矧曰左右之臣以朝夕承乂乃辟予敢有弗钦尔克懋乃猷兹庸命尔图厥政尔乃陈所以固辞朕命者三朕思有虞之世羣臣皆让亦莫安厥位终勅之曰俞汝往哉尔弗逖闻于前人其率时训惟厥中呜呼慎尔止毋倚乃身乃罔弗孚于休所辞宜不允
　　赐起复枢密副使吴奎免恩命第二表不允诏
　　勅夫天下之丧虽乃达礼门外之治盖有断恩故移君以忠者孝之隆合世之变者权之大卿自离家难奄隔嵗华思旧人之复来已深诏之屡下义形忧国矧多金革之虞哀极思亲不在苴麻之饰审从明分其起辅予所乞宜不允
　　赐判大名府韩琦乞移徐州不允诏
　　勅卿顷去鼎司出均藩寄自易官符之守良纾边之忧殊隣辑宁属境恬豫适还四路之剧且闵旧臣之劳何烦累章更欲徙郡夫虑周者在于体国忠至者不以狥身勉啬精神之和奚止翰垣之倚所乞宜不允赐宰臣韩琦不赴文德殿立班待罪不允手诏
　　天子之御正朝久而未讲宰相之班百辟后亦从隳防台简之忽陈规邦彛之浸畧盖延英赐对每逾中昃之咨故宣政留班不及大昕之谒矧在职之匪懈奚引愆而靡宁宜斥细嫌用绥素瞩所待罪宜不允仍断来章赐宰臣曾公亮不赴文德殿立班待罪不允手诏
　　省所两上表具悉路朝之制虽着常班宪府之文盖绳坠矩矧在秉钧之地日防辨色之趋事有从宜初非不恪奚露章之亟及乃引责而自深载披所陈良怫予听所待罪宜不允仍断来章
　　赐翰林学士尚书兵部员外郎知制诰吴奎乞知青州不允诏
　　卿强学博览足以通古今嘉谋谠言足以承顾问朝夕献纳余有望焉矧方委之剧烦婴以事任懋乃贤业宜有施于朝廷奋乎壮猷岂暇便于乡里其安尔职深体眷怀所乞宜不允
　　赐宣徽南院使判延州程戡免恩命不允诏
　　勅卿气尚方严才资肃给厯职二府输劳六年调以风教之龢底于疆陲之靖比愿还于几柄甫来侍于经帷有怀前谋殊屈大用防更西帅之律进陟内徽之廷朕倚则深汝辞毋再所乞宜不允
　　赐皇后曹氏答诏
　　朕以既秋之良大飨于帝笙镛纯泽璧玉华光肆禋礼以迄成繄坤仪之参助遽披嘉牍申布庆辞载咏谦兢良深悲叹
　　赐沂国公主等答诏
　　勅沂国公主等毓粹仙源钟慈皇室属帝禋之具举甫神贶之下凝彩衞初囘芳函忽蔇柔心昭美终食兴褒
　　赐越国长公主等答诏
　　勅越国长公主德茂秾华荣均宝系属熙成于郊旅甫丕集于神祺适返斋园遽驰庆牍载循惠意徒极褒怀
　　赐婕妤俞氏等答诏
　　勅婕妤俞氏早以柔嬺班于禁严属成宗祀之仪具锡愽临之福适囘清跸遽遣庆章载体祗勤岂忘褒尚
　　赐贵妃沈氏答诏
　　勅贵妃沈氏朕躬临泰畤祗荐嘉牲仰格上灵之欢还孚万有之泽睠三朝之旧德乗大吕之嘉辰叙庆腾章兴褒起席
　　赐宰臣曾公亮已下议宗室封爵不当待罪特放手诏
　　省所上表具悉朕惇骨肉之亲封爵之典而有司失于博考于令乖乎适从既推义之所安自疏恩之唯允矧总裁于大政诚日委于繁机宜寛引咎之文姑体遇贤之意所待罪特放付公亮已下


　　钦定四库全书
　　华阳集巻十九　　　　　　宋　王珪　撰制词【诏】
　　赐夏国主给还绥州誓诏
　　省所奏表具悉朕绍承天命尽四海而抚懐之况尔世守西土为国藩辅者乎今复惩既徃之非笃自新之志质于天地要之鬼神载贡誓文纳忠王室朕方推大信以示万邦俯同兹言永无有易其进纳塞门安逺二寨已指挥延州交割讫却给还绥州各依旧界仍自行封册已后嵗赐并无旧例其余约束事节一依庆歴五年正月二十二日誓诏施行朕已戒勅边吏各守封疆所宜显谕国人藏书祖庙永保休福诒诸子孙指辞已孚故不多及
　　赐夏国主乞用汉仪诏
　　诏夏国主省所奏昨因宥州申覆称迎接朝廷使命馆宇隘陋轩槛阽危傥不重修诚为慢易于是鸠集材用革故鼎新来年七月臣生日用藩礼馆接使命十月中冬用汉仪迎接事具悉使传之驰为规固久亭之陋能饰而新既肩世服之忠又乐邦仪之慕忽披来牍具体廼诚如用汉仪只依昨来张宗义所行仪式次第余并依誓诏
　　赐夏国主不还绥州诏
　　省所奏事具悉朕嗣膺丕歴勤抚庶邦凡德泽之所加固迩遐之无间矧惟西夏屏于一方比载覧于誓文寻俯同于诚请逮按还于旧境忽并述于异端因念二寨之民岂无故俗之恋使各安其生聚且曲示于仁恩盖狥彼情匪乐生事重披来奏尚有所陈宜自斥于末图庶共恢于逺畧向多啰中锦等赍到誓表备详恭顺既降誓诏遂令延州交割塞门安逺讫却还绥州并须各依旧界及得延州奏夏国差人来只要交割寨基比移牒宥州指説旧日界至囬牒却称赵卨妄有指执显是不依旧誓诏交割旧界朝廷务敦大体特示涵容其二寨已令延州更不交割绥州固无给还之理自今所宜遵守誓诏永保安静无令任事首领輙起事端
　　赐夏国主为行册礼诏
　　诏夏国主兹阅函封重申誓约本诚心之自笃为封守之逺图朕已饬使人将驰册礼既荐绥于世土宜先谕于边甿庶遂畊耘之私永无兵革之患缅惟忠顺当体眷勤
　　赐夏国主令遵守藩仪诏
　　诏夏国主朝廷戢兵所以息民施德所以懐逺顾西夏之封守奉累朝之诏书不意近嵗以来继有无名之举边隅多扰生聚靡寜乃至去秋忽廹大顺虽云报仇于熟户实亦拒战于官军皆谓已萌之情可见不顺之迹先皇帝终务全于国体且徃诘其事端洎朕纂承之初尤思抚御之畧载覧来章之述有嘉大义之存矧旧载于宗盟当复躬于忠训宜念祖先之服益遵藩翰之仪使永无兵革之虞众遂耕耘之乐自享多福以传无穷
　　诏夏国主乞赎大藏经诏
　　诏夏国主省所奏请赎佛经一大藏籖牌经帙等欲乞特降睿防印造灵文以俟至时幸垂给赐所有旧例纸墨工直马七十匹续具进上以闻事具悉大雄流教善利无方信土笃縁羣迷释趣喜观心于法境愿绎理于秘文载省控陈所宜开允其请赎经文已指挥印经院印造嘉祐十一年正旦人到闗给付
　　赐夏国主乞工匠诏
　　诏夏国主省所奏盖以番文素稀工巧变革衣冠之度全由制造之功欲就考工聊倩庶匠以闻事具悉绍固世封述修邦贡率我朝廷之化时廼祖父之规遽阅来章盖无前比宜敦尔守难狥所陈自西平王以来无此陈请且宜循守旧规
　　赐夏国主今后表章如旧制称赐姓诏
　　诏夏国主上旻降祸万国纒哀恭驰遣使肃申慰礼情虽深于永慕事或易于旧闻维乃祖之称藩有先朝之赐姓抚绥隆于君义亲爱笃于人伦自再纳于誓言亦具循于轨式忽形需奏靡固宗盟言念举错之违得非左右之惑宜存逺虑用廸前猷今后所上表章宜却如旧
　　赐韩绛御寒衣服诏
　　勅韩綘比将使指出防边虞属嵗景之向穷冐闗程之正邈埃尘薄于四野雪犯于重裘适懐征鞅之勤特解御衣之赐宠知加厚报欲图深
　　赐夏国主中冬时服诏四道
　　诏夏国主爱景流空寒威厉物缅念西垂之守嗣推累世之忠饬使驿之于行颁冬裘之载燠益肩顺节永报恩华今差某官赐中冬时服具如别録至可领也赐夏国主农入场功虞归泽赋逖念西陲之守肇迎北陆之寒驰遣使轺徃颁恩篚既安且吉宜厉而忠诏夏国主绍封西土述贡中邦眷塞路之阻遐方寒威之率厉爰命乗轺之使特颁在笥之衣兹示宠私以褒忠向
　　诏夏国主防遵朝矩慎守世封顾迅晷之易迁属寒风之又至特命乗轺之使徃颁在笥之衣尚体眷勤益昭忠瘁
　　赐夏国主乞买物诏
　　诏夏国主省所奏买幞头防子并红鞓腰帯衬等物件乞从今后凡有买卖特降指挥无令艰阻以闻事具悉善纂前修逖守西土通奏函于信介易服用于上都体乃驰诚勤于向化特从俞允用洽睠私已令管勾都亭西驿所依例収买应付
　　赐忠武军节度使知河阳梁适避祖讳免恩命不允诏
　　勅国家优秉政之旧则礼莫与盛畴抚边之劳则宠易为丰眷大卤之夙勤请三城之荐治加视上司之秩进疏旧许之封涣命班于大昕羣谋合于逺虑初聆制检之暨遽逹让函之来复推忠武之避虽逺嘉于美志然终答于成勳其徃肃承以昭钦倚所乞宜不允
　　赐梁适乞换文资不允诏
　　勅卿早以杰材固尝陪予庙堂之论矣今稍撄疾疢遽欲迁上忠武之节岂朕所以遇大臣之体哉矧河桥近藩非有边之虞其专精神近医药以自扶持诗不云乎乐只君子遐不眉夀其庶矣夫所乞宜不允
　　赐知兖州梁适乞致仕不允诏
　　勅卿蚤繇硕望尝乂近司逮绍履于至尊颇更临于外服画咨未接时论无亏奚絫疏于衰侵乃固蕲于谢去蹈仲尼之训虽髙易退之懐闻傅説之书尤重有终之戒徃安攸处毋拂予衷所乞宜不允
　　赐判延州程戡乞致仕第一表不允诏
　　勅卿昔尝陪予议政于岩廊之上今年耆而德隆朕益所加遇者也矧延川一道临蕃户之吭实頼卿镇抚之何疑而上守边之印以归是薄朕忘旧故之臣而期以自髙也惟强餐持神逺思疆事虽未能图玉闗之复固已寛予西顾之忧所乞宜不允
　　赐程戡乞致仕第二表不允诏
　　勅卿向解政机即临边隠然自重鬯国威于无垠折其未形有庙胜之前畧肆予纂绪屡以引年如闻风力之彊足扞疆陲之事念绥逺俗终倚壮猷所乞宜不允
　　赐程戡乞致仕第三劄子不允诏
　　勅延为灵夏之吭而比年以来羗人弗譓数扰我边氓方饬兵重屯以讲庙胜之册而卿总制在延为日盖久实頼威名以镇守之乃数上书愿还官职之事岂朕所望所乞宜不允
　　赐观文殿大学士厐籍乞致仕第一表不允诏
　　勅朕闻唐虞之朝君臣上下秉心一德乌为间言之所移防是以圣贤始终荣华至今流问无穷卿称冐丕德尝股肱于予躬虽尔身在外廼心无不在王室朕方咨于老成逺思二帝之治乃据经引年愿上印韨以归岂所望焉卿其辅养精神毋追髙一时以遗爱君及民之义尔尚宅尔常以永邦之茂命所乞宜不允
　　赐厐籍乞致仕第二表不允诏
　　勅夫礼髙年尊有德三代之所以起治兴道也矧尝与朕共图天下事而时所谓元老之臣朕敢轻其进退哉卿顷实相予秉义忠一勤劳夙夜厥功茂焉何感而上书愿乞骸以归者至于拳拳况今靡撄以官职之累其安以奉朝谠谋嘉猷匄以告朕之不逮若遗荣之事则所未闻所乞宜不允
