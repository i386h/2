<!-- { "loadSidebar": true } -->
    余之登山也，浴汤池，憩桃源庵。夜半大雨，坐白龙潭小楼，看天都峰瀑布。雨止登山，云气犹氵翁郁。登老人峰、看铺海。山行三日，天宇轩豁，如高秋萧辰，一望千里。每春夏登山，烟岚逼塞，不辨寻丈。山僧叹诧，得未曾有。甫出山，雨复大作，淋漓沾湿，同游者更相庆也。客曰：“黄山之游乐乎？”余应之曰：“乐则乐矣，游则未也。三十六峰之最著者，莫如天都、莲花。出芳村，则莲花峰离立；抵白龙潭，则天都正中如屏。陟慈光寺，踞天都而枕莲花，离而又属，顾若宿留。憩文殊院，天都东拱，若幡幢之建立；莲花右翊，若瓣花之披敷。两峰之面目毕见矣。自兹以往，亻面背易向，步武换形，如镜中取影，横见倒出，非坐卧俯仰，不能仿佛，而兹游未遑也。昔人言采药者裹三日粮，达天都顶。万历间，普门、阔庵，相继登陟，石塔幡灯，俨然在焉。夫独非腐肉朽骨，而遂如天之不可升耶？石门为黟山之中峰，歙郡黄山楼北瞰此峰，峰势中坼若巨门。唐人有诗曰：闲倚朱栏西北望，只宜名作石门楼。则石门之高峻，唐时郡楼见之，而游人无复过问，即山僧亦莫知所在，此可以名游耶？游兹山者，必当裹糇粮，曳芒屦，经年累月，与山僧樵翁为伴侣，庶可以揽山川之性情，穷峰峦之形胜。然而霞城乳窦，紫床碧枕，毛人之所饮，阮公之所歌，未可以津逮也。桃花如扇，松花如纛，竹叶如笠，莲叶如舟，非炼形度世之人，未易遘也。三十六峰之巅，樵苏绝迹，猿鸟悚栗，唯乘飙轮，驾云车，可以至焉。《列子》言海外五山所居之人，皆仙圣之种，一日一夕，飞相往来者不可数。吾安知仙圣之人不往来于三十六峰之间，如东阡北陌乎？吾将买山桃源，朝夕浴于汤池，炼形度世，然后复理游屐焉，山灵其许我哉？” 

    △记之八 
    山之奇，以泉以云以松；水之奇，莫奇于白龙潭；泉之奇，莫奇于汤泉。皆在山麓。桃源溪水，流入汤泉乳水源。白云溪东流入桃花溪，二十四溪，皆流注山足。山空中水实其腹，水之激射奔注，皆自腹以下，故山下有泉，而山上无泉也。山极高，则雷雨在下。云之聚而出，旅而归，皆在腰膂间。每见天都诸峰，云生如带，不能至其冢。久之，氵翁然四合，云气蔽翳其下，而峰顶故在云外也。铺海之云，弥望如海，忽焉迸散，如凫惊兔逝。山高出云外，天宇旷然，云无所附丽故也。汤寺以上，山皆直松名材，桧榧便楠，藤络莎被，幽荫荟蔚。陟老人峰，悬崖多异，松负石绝出。过此以往，无树非松，无松不奇。有干大如胫，而根蟠屈以亩计者；有根只寻丈，而枝扶疏蔽道旁者；有循崖度壑，因依如悬度者；有穿罅冗缝，崩迸如侧生者；有幢幢如羽葆者；有矫矫如蛟龙者；有卧而起，起而复卧者；有横而断，断而复横者。文殊院之左，云梯之背，山形下绝，皆有松踞之，倚倾还会，与人俯仰，此尤奇也。始信峰之北，一松被南，援其枝以度，俗所谓接引松也。其西巨石屏立，一松高三尺许，广一亩，曲干撑石而出，自上穿下，石为中裂，纠结攫，所谓扰龙松也。石┺工、炼丹台峰石特出离立，无支陇，无赘阜，一石一松，如首之有笄，如车之有盖，参差入云，遥望如荠。奇矣诡矣，不可以名言矣！松无土，以石为土，其身与皮干皆石也。滋云雨，杀霜雪，句乔元气，甲拆太古，殆亦金膏水碧上药灵草之属，非凡草木也。顾欲斫而取之，作盆盎近玩，不亦陋乎？度云梯而东，有长松夭矫，雷劈之仆地，横亘数十丈，鳞鬣偃蹇怒张，过者惜之。余笑曰：“此造物者为此戏剧，逆而折之，使之更百千年，不知如何槎牙轮，蔚为奇观也？吴人卖花者，拣梅之老枝屈折之，约结之，献春则为瓶花之尤异者以相夸焉。兹松也，其亦造物之折枝也与？千年而后，必有征吾言而一笑者。” 

    △记之九 
    黟山三十六峰，详载图经，学士大夫不能悉其名，而山僧牧子不能指其处，所知者，天都、莲花、炼丹、朱砂十余峰而已。石人峰讹为老人，云门峰讹为剪刀，叠嶂峰讹为胜莲，又有以培而冒峰名者，始信峰也。李太白有诗送温处士归黄山白鹅峰，今不在三十六峰之列。盖三十六峰皆高七百仞以上，其外诸峰高二三百仞者不与焉。白鹅峰或亦诸峰之一也。自普门安公乘宿梦因缘，辟文殊院，命老人峰背一岭曰三观岭，于是命名者纷如，曰光明顶，曰天海，曰师子林，皆傅会文殊院而名也。普门开山之后，徽人以黄山媚客，轺车轩，至止相望。所至辄树眉颜额，磨题名，青峰白石，有剥肤黥面之忧，三十六峰亦将不能保其故吾矣。山之巅曰海子，由平天工循炼丹峰里许，名曰海门，光明顶为前海，师子林为后海，修广可数里。如以兹山峻绝，目其平衍处为海，则华山之顶，高岩四合，重岭秀起，不名之曰华海。如以云生之侯，弥望云浪，目之曰海，则泰山之云，触石而出，肤寸而合，不名之曰岱海。以海名山，以黄名海，纰缪不典，当一切镌削，为山灵一洗之也。自《山海经》《水经》纪三天子鄣，亦曰三天子都，地志家纷纷聚讼。有疏通之者，曰率山为首，黟山为脊，大鄣为。似矣！新安老生吴时宪曰：“黄山有最高峰曰三天子都，东西南北皆有鄣。婺有三天子鄣，南鄣也。匡庐亦称三天子鄣，西鄣也。绩溪有大鄣，东北鄣也。天都为天子都，率山、匡庐、大鄣，为天子都之鄣。此伯益、桑钦之疏义，而黟山之掌故也。”时宪振奇人也。所居环堵，巢书其中，见溪南富人，则唾面去之。余游新安，新安人无能举其姓名者矣。故余作《黄山记》，以时宪之言终焉。 

初学集卷四十七（上） 
    ○行状（一） 
    （特进光禄大夫左柱国少师兼太子太师兵部尚书中极殿大学士孙公行状） 
    曾祖怀，曾祖母李氏，祖逵，祖母萧氏，父麒，母张氏，三代皆历赠特进光禄大夫、左柱国、少师兼太子太师、兵部尚书、中极殿大学士，妣皆赠一品夫人 
    北直隶保定府高阳县城北西庄里孙公，年七十六。状： 
    公讳承宗，字稚绳，其先河南之汤阴人。永乐中，有讳遇者，徙居高阳城北二里之西庄，子孙因家焉。遇生怀，怀生逵，逵生麒，麒生四子，叔子讳敬宗，繇举人仕至兵部职方司员外郎，而公其季也。 
    家世丰产，孝弟力田，好行其德。公之父太公ㄈ傥阔达，耽诗酒。岁大，族里皆仰给以生。倾家以应徭役，产益落，其任侠好施自如也。公生二岁，凛然如成人，邻媪予之饼，必怀归以遗母，母食然后敢食。母使之旋，顾视诸甥成童者曰：“孺子在旁，不便也。”母笑而异之。年十余岁，徒步从职方公读书学宫，往来西庄，遇风雪，职方公欲负之，公不肯。兄弟相视，含涕而笑。遂从职方公授五经诸史，穿穴今古，蔚为硕儒。年三十二，应选贡试，奉天门对御倭策万言，文不加点。是日西华门灾，红云覆五凤楼。公赋诗记之曰：“黄扉进御平夷策，应许书生抱六奇。”其自负已不徒矣。是岁举于乡，又十年举进士。公长而铁面剑眉，须髯如戟，声如鼓钟，殷动墙壁。方严鲠亮，沈塞果毅，不苟訾笑，不妄取予。虽为儒生，岿然如巨人长德，人望而畏之矣。尝授经易水、云中，杖剑游塞下，从飞狐、拒马间直走白登，又从纥干、青波故道南下，结纳其豪杰，与戍将老卒，周行边垒，访问要害也塞，相与解裘系马，贳酒高歌。用是以晓虏情，通知边事本末。大同兵噪围抚院，鼓声如雷，阖署莫知所为。公教令史书榜示曰：向某道领饷，哗者斩。兵士从门阖中窥之，薨然而散。巡抚房守士执公手而叹曰：“非吾所及也。”万历三十二年，试进士，唱名第二，除翰林院编修。十二载迁左春坊中允，历左谕德、司经局洗马。熹宗即位，迁左庶子，充日讲官，拜詹事府少詹事，加礼部右侍郎，协理詹事府事，日讲如故。 
