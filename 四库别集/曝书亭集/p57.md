<!-- { "loadSidebar": true } -->
　　比得书知校勘全唐诗业已开局近闻足下先取杜少陵作审其字义异同去笺释之纷纶而归于一是甚善然有道焉蒙窃闻诸昔者吾友富平李天生之论矣少陵自诩晩节渐于诗律细曷言乎细凡五七言近体唐贤落韵共一纽者不连用夫人而然至于一三五七句用仄字上去入三声少陵必隔别用之莫有叠出者他人不尔也防闻是言尚未深信退与李十九武曾共宿京师逆旅挑灯拥被互诵少陵七律中惟八首与天生所言不符其一郑驸马宅宴洞中云主家隂洞细烟雾留客夏簟青琅玕春酒杯浓琥珀薄【入】氷浆盌碧玛瑙寒误疑茅堂过江麓【入】已入风磴霾云端自是秦楼压郑谷【入】时闻襍佩声珊叠用三入声字其一江村云清江一曲抱村流长夏江村事事幽自去自来梁上燕相亲相近水中鸥老妻画纸为棊局【入】穉子敲针作钓钩多病所须惟药物【入】微躯此外复何求叠用二入声字其一秋兴云昆明池水汉时功武帝旌旗在眼中织女机丝虚夜月【入】石鲸鳞甲动秋风波漂菰米沈云黑【入】露冷莲房坠粉红关塞极天惟鸟道江湖满地一渔翁叠用二入声字其一江上值水云为人性癖躭佳句【去】语不惊人死不休老去诗篇浑漫兴【去】春来花鸟莫深愁新添水槛供垂钓【去】故着浮查替入舟焉得思如陶谢手令渠述作与同游叠用三去声字其一题郑县亭子云郑县亭子涧之滨戸牖慿高发兴新云断岳莲临大路【去】天晴宫栁暗长春巢边野雀羣欺燕【去】花底山蜂逺趁人更欲题诗满青竹晩来幽独转伤神叠用二去声字其一至日遣兴云去岁兹辰奉御牀五更三防入鹓行欲知趋走伤心地【去】正想氤氲满眼香无路从容陪语笑【去】有时颠倒着衣裳何人错忆穷愁日愁日愁随一线长叠用二去声字其一卜居云浣花流水水西头主人为卜林塘幽已知出郭少尘事【去】更有澄江销客愁无数蜻蜓齐上下【去】一双鸂对沈浮东行万里堪乗兴【去】须向山隂入小舟叠用三去声字其一秋尽云秋尽东行且未回茅斋近在少城隈篱边老却陶潜菊【入】江上徒逢袁绍杯雪岭独看西日落【入】劒门犹阻北人来不辞万里长为客【入】怀抱何时得好开叠用三入声字此八诗者识于怀不忘久而覩宋元旧雕本暨文苑英华证之则过江麓作出江厎江不当言麓作底良是多病句作赖有故人分禄米夜月作月夜漫兴作漫与大路作大道语笑作笑语上下作下上西日落作西日下合之天生所云八诗无一犯者由是推之七月六日苦炎热下文第三句不应用蝎字作苦炎蒸者是也谢安不倦登临赏下文第七句不应用府字作登临费者是也循此说以勘五言虽长律百韵诸本字义之异可审择而正之第恐闻之时人必有讪其无关重轻者然此义昔贤所未发出天生之独见善不可没也足下能听信否乎



　　曝书亭集巻三十三
　　钦定四库全书
　　曝书亭集巻三十四
　　翰林院检讨朱彞尊撰
　　序一
　　周易义海撮要序
　　自汉以来说经者惟易义最多隋经籍志六十九部唐志增至八十八部宋志则二百一十三部今之存者十之一二而已唐资州李氏合三十五家易说题曰集解南北朝以前遗文坠简借以得见指归宋熙宁间蜀人房审权集郑康成以下至王介甫易说百家择取専明人事者编成百巻曰周易义海至绍兴中江都李衡彦平删其冗复益以正叔子瞻子发三家目为义海撮要凡十巻而附以襍论补房氏之阙略焉其择之也必精义海失传而是编传后之学者所乐得而讲习也彦平宣和末入辟雍乾道中官秘书修撰寻除侍御史改起居郎以言事去国退居昆山聚书讲学世目为乐庵先生者也
　　周易辑闻序
　　周易辑闻六巻宋赵汝楳撰取襍卦反对之义上下二篇各一十有八卦毎六卦析为一巻附文言于乾坤释彖之后而系辞说卦诸传皆阙焉余既抄而藏诸笥序之曰易之为敎本穷理尽性之言自周官掌之太卜簭人而秦以其卜筮之书未燔迄于汉孟喜京房焦贑之徒多借以考验灾异而已郑康成主象数王辅嗣主名理言数者或失之巫言理者或失之凿徃徃得其偏曲而未穷其奥赜焉考之隋经籍志说易凡六十九部唐四库书目益之凡八十八部至宋增至二百一十三部而是书未与焉可谓详矣迨后家守程朱之书未暇广究诸家之说久之本义单行并程氏传亦辍不复观况凡有小异朱子之说为制举所不取则见者非仅不观将唾而逺之惟恐子弟之入于目此自隋迄宋诸家之撰述日至于放失无存也是书晰理而兼详夫象数援据精洽足以益学者之神智万厯中周藩宗正灌甫曾雕刻行之顾流传者寡惜世无有重刻之者汝楳为资政殿大学士天水郡公善湘之子商恭靖王元份七世孙善湘以儒生破李全身歴戎马乃能注意经学六易藁而授之子汝楳不以世禄自矜逺游闲服玩之习惟遗编是辑又归其善于亲益以征宋时经术之盛化俗之厚而灌甫亟刻其书虽流传已少是书实借以无失皆宗室之贤宜附着之以告后之君子读是书者
　　易璇玑序
　　宋之南渡君臣多讲易义高宗召荆门朱震论易殿中称防除祠部员外郎迁秘书少监赐以告词敷及否泰之义右相张浚入朝亦书否泰二卦赐焉于时浚及宰相李纲李光沈该皆着易传而林儵李授之刘翔郭伸王义朝都洁彭与王大宝呉适宋大明均以易义经进或令秘书看详或令有司给札或与堂除或补上州文学独环溪呉氏上易璇玑三巻其言易自彖求之卦次求之象次求之爻作论二十七篇文辞简奥间以韵语行之类古繇占卓尔成一家言以书犯庙讳赏独不及嗟夫朝之一命再命奚足为儒者重轻而得之不得有命焉此严夫子董相所以有哀时命文士不遇赋也呉氏讳沆字德逺崇仁布衣其没也乡人祀诸郡县学
　　周易集说序
　　周易集说一十三巻各冠以序呉人俞琰玉吾叟所着也叟于宝祐间以词赋称宋亡隐居不仕自号石涧道人又称林屋洞天真逸其书草创于至元甲申断手于至大辛亥用力勤矣世之言图书者谓马毛之旋文之坼独叟之持论以尚书顾命文璧琬琰在西序大玉夷玉天球河图在东序河图与天球并列则河图亦玉也玉之有文者尔昆仑产玉河源出昆仑故河亦有玉洛水至今有白石洛书盖石而白有文者此易家之异闻也
　　合订大易集义粹言序
　　孔子学易韦编漆书至于灭絶者三乃不以是敎其子而与门弟子雅言惟诗书执礼然三经无统论之文独易有十翼则圣人之注意存焉矣自欧阳永叔谓十翼之说不知起于何人于是学者不能无疑今世所传程正叔易传张子厚易说均舍大传不讲而正叔之言曰圣人用意深处全在系辞又曰系辞之文后人决学不得晁子止则云子厚易解甚畧系辞差详是张程二子咸笃信大传者也吾友纳兰侍卫容若读易渌水亭中聚易义百家插架于温陵曾氏【穜】粹言隆山陈氏【友文】集传精义一十八家之说有取焉合而订之成八十巻择焉精语焉详庶几哉有大醇而无小疵也乎刑部尚书昆山徐公嘉其志许镂板布诸通邑大都用示学者乍发雕而容若溘焉逝矣昔王辅嗣注易毎取旧解所悟者多深斥隂阳灾异小数曲学专明人事论者谓其独冠古今出荀刘马郑之上顾官止尚书郎年仅二十四而夭说经者恒惜之容若清才逸辨兼工风骚乐府书法即其防粹二书不专言理变占象数并收补大传训注之阙虽老儒亦逊焉岂意短命而终读其书不禁兰摧而蕙叹也
　　徐氏四易序
　　圣人则图书以作易作易之后不必因图而易始见也新安朱子着易本义取河洛先后天诸图冠诸巻首今之学者佥谓舍图书无以言易矣考先儒之论多以九为图十为书独西山蔡氏从而反易之以为河图之数十而洛书九也蔡氏之说称本邵氏然邵氏之言曰圆者河图之数方者洛书之文以数之体验之则竒为圆而偶为方矣同州王氏临卭张氏汉上朱氏咸以九为图十为书此邵氏之学也伊川程子曰九是纯阳六是纯隂但取河图见之过六则一阳生至八便不是纯隂是亦以九为图矣此程氏之学也横渠张子曰阳极于九隂终于十又曰十者九之偶也史绳祖阐其义盖即言九图十书之理此张氏之学也朱子报郭冲晦书曰河图四正四偶之位洛书四实四虚之数所以画卦也河图九畴之象洛书五行之数所以作范也是年朱子五十有一矣犹主九为河图后与蔡氏再三徃复始从其说迨作啓防又详述其初说而曰安知书之不可为图图之不可为书是虽信之而未笃矣处士徐善敬可氏着四易一曰天易二曰羲易三曰商易四曰周易凡三十巻其于图书博采诸家之论而一本乎邵氏程子张子及朱子之初说谓反之则四象五行之位皆若枘凿之不可合从其旧则不惟位与数各当因以推夫三易改演之原洪范大衍律厯运气太一竒门之所自出靡不犂然有据焉乃或疑其与朱子晩年之说不协夫图之可为书书之可为图朱子既言之矣徐氏特因朱子之说而发挥之尔亦何悖于朱子哉于是同里朱彞尊为之序
　　东莱吕氏书说序
　　东莱吕先生伯恭受学于三山林少颖少颖又东莱吕居仁之弟子也少颖所着尚书集解朱子谓洛诰以后非其所解其孙石鼓书院山长畊称坊本自麻沙初刻继而婺女及蜀中皆有之讹以传讹访之故家先得宇文氏拾遗一巻后得建安余氏所镂新板又得叶学録所藏冩本再三参校自诩成完书矣而伯恭书说先之秦誓费誓自流以泝其源上至洛诰而止殆以补林说之所未及尔门人宗学敎授从政郎时澜不知师之微意乃取而增修之非伯恭之本怀矣赵希弁读书附志称是书六巻康熙壬戌予抄自无锡秦氏凡十巻与马氏经籍考同宋史志艺文云三十五巻盖并门人增修之书合着于録也序以藏之笥
　　雪山王氏【质】诗总闻序
　　雪山王氏诗总闻二十巻毎章说其大义复有闻音闻训闻章闻句闻字闻物闻用闻迹闻事闻人凡十门每篇为总闻又有闻风闻雅闻颂冠于四始之首自汉以来说诗者率依小序莫之敢违废序言诗实自王氏始既而朱子集传出尽删诗序盖本孟子以意逆志之防而畅所欲言后之儒者咸宗之独王氏之书晦而未显其自诩谓研精覃思几三十年而呉兴陈日强称其自成一家能寤寐诗人之意于千载上要之虽近穿凿而可以解人颐者亦多也王氏名质字景文汶阳人绍兴庚辰进士召试馆职不就厯枢密院编修官出通判荆南府不行奉祠山居有集四十巻
　　聂氏三礼图序
　　六经有图三礼尤不可少郑康成阮谌梁正夏侯伏朗之书吾不得而见之矣博采诸图成书者洛阳聂崇义也当周显德中崇义以国子司业兼太常博士与国子祭酒汝隂尹拙同寮其论祭玉援引周礼正文拙无以难迨宋建隆初考正三礼图表上于朝时拙已迁太子詹事被诏集儒学之士重加参议拙多所駮正崇义复引经释之书成拜紫绶犀带白金缯帛之赐颁其书于学官绘图宣圣殿后北轩之壁至道初旧壁崩剥命易以版改作论堂之上咸平中车驾幸学亲览观焉斯亦儒者稽古之荣矣乃有贾安宅等言其未见古器出于臆度而陈用之撰太常礼书陆农师撰礼象皆以正聂氏之失而补其阙遗有诏毁论堂画壁然窦学士俨序称其采三礼旧图凡得六本鑚研寻绎推较详求原始要终体本正末能事尽焉则非出于臆度者也永嘉陈伯广跋巻尾云观其图度未必尽如古昔苟得而考之不犹愈于求诸野乎斯言得之
　　丘氏周礼定本序
