<!-- { "loadSidebar": true } -->
　　盖闻影落池中，波惊容之如画；步来帘下，春讶花之不芳。故秀色堪餐，非铅华之可饰；愁容益倩，岂粉泽之能妆？是以容晕双颐，笑生媚靥；梅飘五出，艳发含章。 
　　七夕 
　　盖闻神女行云，皆由于诞；嫦娥奔月，亦岂为真？故世咸谓曾得支机之石，私窃以为未至饮牛之津。是以乞巧空传，误捉蜘蛛之织网；填河何据，漫言灵鹊之渡人。 
　　附 ：刘孝绰有《艳体连珠》，季女琼章仿之，作以呈予。予为喜甚，亦一拈管。然女实有仙才，予拙不及也。沈宜修宛君作。 
　　发 
　　盖闻魏妃双翼，艳陆离而可鉴；汉后四起，曜鲦鲦以齐光。故盛鬋不同，岂资膏泽？如云飞髢，自有芬芳。是以鬟晓秦宫，竞萦妆之缭绕；怜生晋主，垂委地之修长。 
　　眉 
　　盖闻修蛾曼睩，写含愁之黛叶；新月连娟，效寄情之翠羽。故远山堪入望于邛垆，晓妆无倩画于张妩。是以承恩借问，枉自争长；淡扫朝天，方难比嫭。 
　　目 
　　盖闻朱颜既醉，最怜炯炯横秋；翠黛堪描，讵写盈盈善睐？故华清宴罢，偏教酒半微阑；长信愁多，不损泣残清采。是以娱光眇视，楚赋曾波；美盼流精，卫称颀态。 
　　唇 
　　盖闻匀檀传麝，其如洛水之辞；写绛调朱，岂若巫山之韵？故歌怜白纻，贝微露而香闻；笛羡绿珠，莟半启而红运。是以芬泽非御于桃颗，茜膏无加于樱晕。 
　　手 
　　盖闻流水题红，无非柔荑写恨；盈襜采绿，亦因纤素书情。故春日回文，逞掺掺于机锦；秋风捣练，响皎皎于砧声。是以魏殿神针，更夸巧制；玉奴弦索，不负时名。 
　　腰 
　　盖闻袅袅纤衣，非关结束而细；翩翩约素，天生柔弱无丰。故飘若春云，常愁化彩；轻如秋雁，还恐随风。是以色冠昭阳，裙有留仙之襞；巧推绛树，舞传回雪之容。 
　　足 
　　盖闻浅印苍苔，祗为沉吟独立；遥闻环佩，却因微动双缠。故窄窄生莲，东昏于斯娱矣；纤纤移袜，陈思赋其可怜。是以看上苑之春，落红宜衬；步广储之月，芳绿生妍。 


　　侍儿小名录拾遗　清　晋阳张邦畿　着 

　　少蓬洪公，作《侍儿小名录》，好事者多传焉。王性之补录一卷，意语尽矣。余友温彦几复得一卷，以授余曰：“他日观书有可采者，续录之。”乃作拾遗。 
　　刘商夜游湘中，秋月方皎。忽见水中一画舫，有七八女子容正儇丽，若为呼卢戏。其具俱布什世之宝，前有红腊枝擎以金盘。商骇讶未绝，闻舟中语曰：“紫阳真人，昨给刘商黄精二斤，乃玉帝所饵之余，食之者为地仙。”一女子曰：“此人不远，可邀致也。”忽闻人呼商，遂即舟边拜。一女子命侍儿杨孟珠斟一杯云母浆，商取饮。一女子笑曰：“此人不固者，无丹元气耳。”因曰：“慎自精修，去尔贪忍，灵饵渐近，天爵宜修。”复送之岸。商觇之。直至舜妃庙前，落帆入庙。黎明，庙中得巴笺，诗句。后果得至人遗精。服饵后，不知所在。（《树萱录》） 
　　寇莱公有妾曰茜桃。公因会，赠歌姬以束绫。茜桃作二诗呈公曰： 
　　一曲清歌一束绫，美人犹自意嫌轻。 
　　不知织女萤窗下，几度抛梭织得成？ 

　　风劲衣单手屡呵，幽窗轧轧度寒梭。 
　　腊天日短不盈尺，何似妖姬一曲歌。 
公和曰： 
　　将相功名终若何，不堪急景似奔梭。 
　　人间万事何须问，且向樽前听艳歌。（《翰府名谈》） 
　　东坡寄刘子玉云：“问道床头惟竹几，夫人应不解卿卿。”又送竹几与谢秀才云：“留我同行木上座。赠君无语竹夫人”，盖俗谓生几为夫人也。山谷云：“竹夫人乃凉寝竹器，憩臂休膝，非夫人之职。而冬夏青青，竹之所长，故名曰‘青奴’”。尝作诗曰： 
　　秾李四弦风扫席，昭华三弄月侵床。 
　　我无红袖堪娱夜，正要青奴一味凉。 
秾李、昭华，贵人家两女奴也。张文潜后作《竹夫人传》。（《王直方诗话》） 
　　周昭王二十四年，东欧献二女，一曰延娟，一曰延婵。此二人辨口丽辞，巧善歌笑，步尘无迹，行日中无影。及昭王游于汉水。二女与王同舟乘，拥夹王身，同溺于水。故江汉之人，到今思之，立祠于江湄。数十年间，人于江汉之上，犹见王与二女乘舟戏于水际。 
　　燕昭王二年，广延国善舞者二人，一名旋娟，一名提漠，并玉质凝肤，体轻气馥，绰约而窈窕，绝古无伦。其舞一名萦尘，次曰集羽，末曰旋怀。昭王知其神异，处于崇霞之台。王好神仙之术，玄天之女，托形于此。昭王之末，莫知所在。 
　　孙亮作琉璃屏风，甚薄而莹彻。每于月下清夜舒之，尝与爱姬四人，皆振古绝色。一名朝姝，二名丽居，三名洛珍，四名洁华。使四人坐屏风内而外望之，了如无隔，惟香气不通于外，为四人合四气香，百浣不歇，名曰“百濯”。或以人名香，每游皆与同舆席，以前后为次。所居室，名为“思香媚寝”。（以上王子年《拾遗记》） 
　　爱爱，姓杨氏，本钱塘倡家女。年十五，尚垂鬟，性善歌舞。幼学胡琴数曲，遂能缘其声以通其调。泛舟西湖，采荷花，为金陵少年张遑所调，遂相携潜遁于京师。遑家雄于财，雅亦晓音律。岁时嬉游，以犊车同载。故銮略之幸，琳馆之辟，虽远必先，虽暄必前。京都伟丽之观，无不及也。逾二年，遑为父捕去，不及与爱别，留于巷中，舍与余家相邻。一日人传遑死，或往慰问。其所爱怆然泣下曰：“是必虚语。若果然，亦不愿他从。故乡道远，出非以礼，必不能自还，当死此舍。”自尔素服蔬膳，日呱呱而泣，不复亲近乐器。里之他妇欲往见之，即反关不纳。好事有力者百计图之，终不可及。爱姿体纤素艳发，不类人间人。后三年，念遑之勤，感疾而死。小婢子锦儿，今尚在。其绣手籍香囊缬履数物，香皆郁然而新。（苏子美《爱爱集》） 
　　晁无咎之贬玉山也，过彭门，而陈履常废居里中。无咎出小鬟招奴，舞《梁州》以佐酒，履常作小阕《木兰花》云： 
　　娉娉袅袅，芍药梢头红样小。舞袖低回，心到郎边客已知。　　金樽玉酒，劝我花前千万寿。莫莫休休，白发簪花我自羞。 
无咎云：“人疑宋开府铁石心肠。及为《梅花赋》，清便艳发，殆不类其为人。”履常清通，虽铁石心肠，不至于开府而清便艳发，过于《梅花赋》矣。（《无咎纪?李良四事》） 
　　东坡《朝云墓志铭》云：“东坡先生侍妾曰朝云，字子霞，姓王氏，钱塘人。敏而好文，事先生二十有三年，忠敬若一生。子遁，未期而夭。”有《戏赠朝云诗》云： 
　　不学杨枝别乐天，恰如通德伴伶玄。 
　　伯仁络秀不因老，天女维摩总解禅。 
　　经卷药炉新活计，舞裙歌扇旧因缘。 
　　丹成逐我三山去，不作巫阳云雨仙。（本集） 
　　汉武帝所幸宫人丽娟，年十四，玉肤柔软，吹气如兰。娟身轻弱不欲衣，缨拂之，恐伤为痕。每歌，李延年和之。于芝生殿旁，唱回风之曲，庭中树为之翻落，常致娟于琉璃帐，恐垢污体也。常以衣带系娟袂，闭于重幕中，恐随风起。娟以琥珀佩置衣中，不使人知，乃言娟骨节自鸣，相与为神怪也。（《洞冥记》） 
　　隋炀帝宫妃吴绛仙，善画长蛾眉，帝甚怜之。由是嫔御皆仿此，宫吏日供螺子黛五斛，名“娥绿”而进之。帝每倚帘顾之，移时不去。乃云：“古人言美色若可食。如绛仙者，可以疗饥矣。”遂赐以合欢水果，绛仙以谢。帝立为贵妃，后与妃同游汴河，彩舟为龙，张帆以锦，饰木剪花，日纵淫乐，遂废国祚。（《大业拾遗》） 
　　吕不韦，阳翟人也。家累千金，商于邯郸。娶刘氏女，名曰诸姬，善舞。时秦昭王太子之孙子楚质于赵，见诸姬，心悦之，从不韦索之。不韦与之，时已怀妊两月，及子楚立为哀王，生始皇。始皇即不韦之遗体也。（《史记》） 
　　周瑜初从孙策攻拔之时，获乔公二女，皆国色也。策自纳大乔，瑜纳小乔。《江表传》：策从容戏瑜曰：“乔公二女虽流离，得我二人作婿，亦足为欢。”（《吴志》） 
　　秦穆公女名弄玉，善吹箫。与箫史共登楼吹箫，作凤凰音，感凤凰从天而降。后升天矣。（《帝王世纪》） 
　　越王勾残阴谋吴，乃得国中苎萝山鬻薪之女，曰西施，饰以罗縠，教以容步。三年使范蠡进于吴，夫差大悦。（《吴越春秋》） 
　　国初朝廷遣陶谷使江南，以假书为名，实使觇之。丞国李献以书抵韩熙载曰：“五柳公骄甚，其善待之。”谷至，则果如李所言。熙载谓所亲曰：“陶秀实非端介者，其守可隳，当使诸君一笑。”因令宿俟誊六朝书，半年乃毕。熙载使歌姬秦蒻兰衣敝衣为驿卒女，谷见之而喜，遂犯慎独之戒，作长短句赠之。明日，中主燕客，谷凛然不可犯。中主持觥，立使蒻兰出歌《续断弦》之曲侑觞，谷大惭而罢。词名《风光好》： 
　　好因缘，恶因缘，只得邮亭一夜眠，别神仙。琵琶拨尽相思调，知音少。再把鸾胶续断弦，是何年？（《冷斋夜话》） 
　　秦少游在蔡州，与营妓娄婉字东玉者，甚密。赠之词云：“小楼连苑横空。”又云：“玉佩丁东别后”者是也。又赠云：“天外一钩横月带三星”，谓心字也。（《高斋诗话》） 
　　杨贵妃，小字玉环。（《明皇杂录》） 
　　白公《杭州春》诗云：“柳色初藏苏小家”。本朝贤良马槱。尝梦一美人，谓之曰：“妾幼以姿色名冠天下，而身无所依，辄有小词浼渎。”其词有“妾本钱塘江上住”之句。及后得钱唐幕官。而苏小墓乃见公宇之后。（《云斋广录》） 
　　真娘，吴中乐妓，墓在虎邱山傍。（白乐天《李商诗》） 
　　唐元载末年，纳薛瑶英，处以金丝帐，却尘褥，衣以龙纯衣一袭，无一两，载以瑶英体轻，不胜重衣，于异国求此服也。（《诗话》） 
　　唐杜秋娘，金陵女子也。年十五，为浙西观察使李锜妾，尝为锜辞云： 
　　劝君莫惜金缕衣，劝君莫惜少年时。 
　　有花堪折直须折，莫待无花空折枝。 
　　长庆中，裴航游襄汉，与樊夫人同舟。樊赠诗云： 
　　一饮琼浆百感生，玄霜捣尽见云英。 
　　蓝桥便是神仙宅，何必区区上玉京。 
航后经蓝桥驿，遇仙女云英，遂娶之。后俱得仙。（《并传奇》） 
　　五代时，有一僧号至听禅师，祝融峰修行十年，以为戒行具足，无所诱掖也。夫何，一日下山，于道傍，见一人号红莲，一瞬而动，遂与合欢。至明，僧起沐浴，与妇人俱化。有颂曰： 
　　有道山僧号至聪，十年不下祝融峰。 
