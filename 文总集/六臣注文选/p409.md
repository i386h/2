<!-- { "loadSidebar": true } -->
　　知人未易人未易知【五臣本知人不易人不易知　善曰史记曰侯嬴曰人固未易知知人亦未易　翰曰言人不易知也】嗟兹马生位末名卑西戎猾夏乃奋其竒【善曰尚书曰蛮夷猾夏孔安国曰猾乱也　铣曰西戎氐羌也猾乱也奋振也竒谓妙策中之也】保此汧城救我邉危彼邉奚危城小粟富子以眇身而裁其守兵无加卫墉不増筑婪婪【鲁含】羣狄豺虎竞逐【善曰左氏传富辰諌王曰狄固贪惏王又启之説文曰杜林説上党相诈验为婪力南切汉书张耳陈余述曰据国争权还为虎又曰魏其武安之属竞逐于京师　向曰城小多贮粟为贼所窥故危也裁制也婪婪贪盛貌言能以眇身制守其城不加防卫城不増髙遭此贪婪之狄如豺虎之竞奔逐也】巩更恣睢【许季】濳跱官寺【善曰吕氏春秋曰在上无道倨傲荒恶恣睢自用也楚辞曰意恣睢以指摘史记李斯曰独行恣睢之心汉书曰任横攻官寺东观汉记曰象林蛮夷攻燔官寺　济曰恣睢大视貌跱止也官寺客舍也】齐万虓【呼交】阚【呼槛】震惊台司【善曰毛诗曰进厥虎臣阚如虓虎又曰震惊徐方春秋汉含孳曰三公在天法三台也　良曰虓阚怒盛貌台司三公职司也】声势沸腾种落煽【扇】炽【善曰谢承后汉书曰匈奴诣张奂降声势猛烈毛诗曰百川沸腾风俗通曰诸羌种落炽盛大为邉害　翰曰沸腾交乱起貌种落部落也煽炽盛貌也】旌旗电舒戈矛林植彤珠【五臣本作朱】星流飞矢雨集【善曰彤珠星流谓冶鐡以灌敌司马兵法曰火攻有五斯为一焉汉书曰鑪中鐡销散如星东观汉记曰上入昆阳二公环昆阳城积弩射城矢如雨下　铣曰电舒林植言贼旗之盛彤珠贼为鑪销鐡灌城中散如流星也飞矢雨集言多也】惴惴【之睡】士女号天以泣【善曰尔雅曰惴惴惧也尚书曰号泣于旻天　向曰惴惴惧貌号呼叫也】爨麦而炊负户以汲累之危倒悬之急【善曰説苑曰晋灵公造九层台孙息闻之求见曰臣能累十二博碁加九鸡子其上公曰子作之孙息以碁子置下加九鸡子其上公曰危哉孟子曰当今之时万乗之国行仁政悦之犹解倒悬　济曰言城之危如累人之急如倒悬也】马生爰发在险弥亮【善曰毛诗曰赋政于外四方爰发良曰发谓发其智谋弥益明亮也】　精贯白日猛列秋霜【去声恊韵　善曰战国防唐睢曰聂政之刺韩傀也白虹贯日申鍳曰人主怒如秋霜　向曰白日喻精诚明皎也秋霜喻威严肃物也】棱威可厉懦夫克壮霑恩抚循寒士挟纩【善曰汉书武帝报李广曰威棱憺乎邻国孟子曰闻伯夷之风者懦夫有立志毛诗曰克壮其犹左氏传曰楚子伐萧申公巫臣曰师人多寒王廵三军拊而勉之三军之士皆如挟纩　铣曰厉劝懦弱也言以威棱劝之弱夫皆能壮也纩緜衣也敦之抚循亦如之也】蠢蠢犬羊阻众陵寡潜隧密攻九地之下【善曰汉名臣奏曰太尉应劭等议以为鲜卑隔在汉北犬羊为羣韩诗外传曰强不陵弱众不暴寡司马兵法曰善守者藏于九地之下善攻者动于九天之上　向曰蠢蠢众多貌犬羊谓贼也阻恃陵欺寡少也潜隧谓贼凿地道以攻城也】惬惬【苦颊】穷城气若无假昔命悬天今也惟马【善曰王逸楚辞曰惬惬畏罹患祸者也魏明帝善哉行曰假气游魂鸟鱼为伍论衡曰夫命悬于天吉凶存于时　济曰惬惬小息貌言汧城之人皆惧而小息若气不可假借少时之命也皆言昔时之命由于天今日之命惟马敦计防而存也】惟此马生才博智赡侦【耻命】以瓶壶【灵结】以长壍【善曰解嘲曰虽其人之赡智哉字书曰赡足也徐爰射雉赋注曰割也説文曰壍坑也七艳切　良曰博广也赡足侦觇掘也言贼为地道攻城敦乃掘壍置瓶壶以觇之皆知所在也】锸【楚甲】未见锋火以起焰薰尸满掊【蒲构】穴以敛【善曰广雅曰掊棰也蒲沟切　翰曰锸锹也锋锹刃也言贼为地道锹刃敦以火薰杀之于穴中因掊穴以埋之也掊犹撃也】木石匮竭萁【其】秆【干】空虚瞷【下版】然马生傲若有余【善曰左氏传晋邉吏让郑曰执事然授兵登埤杜预曰然劲忿貌也与瞷同孔融荐祢衡表曰临敌有余铣曰木石战闘之物抛石木也萁秆薪藁供炊爨之事也瞷然自得貌傲若有余言不急惧也】【的】梁为礧【五臣本作字卢防切】柹【孚废】松为刍守不乏械歴有鸣驹【向曰系也柹木札也械戎器木之属也】哀哀建威身伏斧质悠悠列将覆军丧器戎释我徒显诛我帅以生易死畴克不二【善曰郑周礼注曰质木椹也汉书公孙玃説梁王曰昔宋人立公子突以活其君非义也春秋记之为其以生易死以存易亡也　济曰周处为建威将军与羌苦战不利身没于战场质椹也悠悠众貌言列将丧败者众也释放将帅也言放其众而诛其将以生易死谓执节不降也言谁能无二心唯敦无之畴谁也】圣朝西顾关右震惶分我汧庾化为冦粮实頼夫子思謩弥长咸使有勇致命知方【善曰蔡邕赵歴碑曰加以思谋深长逹于从政孔安国尚书传曰謩谋也音摸论语曰子路曰千乗之国摄乎大国之间加之以师旅因之以饥馑由也为之比及三年可使有勇且知方也又子张曰士见危知命　良曰关右关西也惶惧也言天子分汧城仓庾为冦贼之粮也頼也夫子谓敦也弥乆咸皆也言敦能谋长乆之道使汧人有勇知致命之所故得存也方所也】我虽末学闻之前典十世宥能表墓旌善【善曰荘子曰末学古之人有之东京赋曰所谓末学肤受左氏传曰宣子囚叔向祁奚闻之而见宣子曰夫谋而鲜过叔向有焉社稷之固也犹将十世宥之以劝能者今一不免其身以弃社稷不亦惑乎尚书曰封比干之墓贾逵国语注曰旌表也　翰曰我岳自谓也同善注燕人表王歜墓是旌表也】思人爱树甘棠勿翦【善曰左氏传君子曰诗云蔽芾甘棠勿翦勿伐召伯所茇思其人犹爱其树也　铣曰甘棠木名召伯为政百姓慕之所舍之树皆不翦伐也】矧乃吾子功深疑浅两造未具储盖尠孰是勲庸而不获免【善曰尚书曰两造具备师聴五辞孔安国曰两谓囚证也造至也两至具备众聴其人五刑之辞　向曰矧况也言孰有存汧之深功疑犯之浅罪两造谓两囚相证也储粟也私也尠少也孰谁也】猾哉部司其心反侧斲善害能丑正恶直【善曰郑毛诗笺曰恶直丑正　济曰猾乱也部司谓雍州从事也反侧偏曲也丑恶斲削也言削其善功恶其正直也】牧人逶迤【五臣本作迱】自公退食闻秽鹰扬曽不戢翼【善曰国语里革曰且夫君也者将牧人而正其邪毛诗曰委蛇委蛇自公退食毛苌诗传曰委蛇行可踪迹也言闻秽必殒若鹰之扬曽不戢翼而少留也毛诗曰惟师尚父时惟鹰扬又曰鸳鸯在梁戢其左翼　良曰国语云君以牧人而正邪逶迤委曲自得貌退食减膳也秽恶也言闻有恶必损膳若鹰飞扬曽不戢翼而少息也】防尔大劳猜尔小利苟莫开懐于何不至【善曰方言曰猜恨也言人不开懐以相容则瑕衅于何而不至　向曰劳功也大功谓存汧也小利谓谷数十斛也开懐恕小过也言有司不苟恕小过而深劾其罪状于何不至者也】慨慨马生硠硠【郎】髙致发愤囹圄【五臣本作圉】没而犹防【食至】鸣呼哀哉【善曰説文曰慷慨壮士不得志也广雅曰硠硠坚也力唐切左氏传曰荀偃伐齐卒视不可含栾懐曰主苟终所不嗣事于齐有如河乃瞑受含　铣曰慨慷也硠硠坚也囹圉狱也眡憾也言懐此愤怨死而犹憾】安平出竒破齐克完【善曰史记曰田单者齐诸田防属也燕破齐田单东保即墨燕引兵围即墨田单乃收城中得千余牛为绛缯衣画以五采龙文束兵刃其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕燕军夜大惊尾炬火光明炫燿燕军视之皆龙又所触尽死伤五千人因衔枚击之燕军大败骇走齐人遂夷杀其将骑刼而齐七十余城皆复焉齐襄王封田单号曰安平君太史公曰兵善者出竒无穷　向同善注】张孟运筹危赵获安【善曰战国防曰智伯从韩魏兵以攻赵围晋阳决晋水以灌之襄子谓张孟谈曰士大夫病吾不能守矣孟谈于是隂见韩魏之君曰今智伯率二君而伐赵赵亡则君次之二君曰我知其然即与张孟谈隂约三军与之期曰夜遣人入晋阳赵氏杀守隄之吏而决水灌智伯智伯军救水而乱韩魏翼而击之襄子将卒犯其前大败智氏军而擒智伯智伯身死国亡地分为三汉书髙祖曰运筹防于帷幄之中　济同善注】汧人頼子犹彼谈单如何吝嫉摇之笔端【善曰吝嫉谓有司贪吝嫉妬也论衡曰文吏摇笔考迹民事韩诗外传曰避文士之笔端　良曰汧城之人子之谋亦犹齐赵因田单张孟而安也吝恨也害贤曰嫉摇弄也谓吏弄文墨问其小过也】倾仓可赏矧云私粟狄可颁况曰家仆【善曰周礼有蛮夷郑曰征蛮夷所获也颁赋也颁与班古字通　翰曰颁赐也言可倾仓及所虏狄以赐况用家粟私仆以赏有功兵士乎】剔子双贯以三木【善曰为督守及关中侯故双也司马迁荅任少卿书曰魏其大将也衣赭关三木　铣曰剔夺印也汧督及关中侯故双也三木谓杻械枷也】功存汧城身死汧狱凡尔同围心焉摧割【善本作剥】扶老携防街号巷哭【五臣本作巷号街哭】呜呼哀哉【善曰战国防曰薛人扶老携防迎孟尝君刘縚圣贤本纪曰子产卒国人哭于巷妇人泣于机向曰摧割折伤也言同围者闻敦死老防相扶哭于街巷也】明明天子旌以殊恩光
　　光宠赠乃牙其门【善曰毛诗曰明明天子令闻不已济曰旌表也殊恩谓赠牙门将军】司勲班爵亦兆后昆死而有灵庶慰寃魂呜呼哀哉【善曰周礼曰凡有功者祭于大蒸司勲诏之尚书曰垂裕后昆　良曰兆问也后昆敦后嗣也言司勲班爵亦问其后嗣庶以慰劳寃死之魂也】
　　阳给事诔【并序】
　　顔延年【善曰沈约宋书曰永初三年索虏嗣自率众至方城虏悉力攻滑台城东北崩壊王景度司马阳瓉坚守不动众溃抗节不降为虏所杀少帝追赠给事中尚书令傅亮议瓉家在彭城宜即以入台绢一百匹粟三百斛赐给文士顔延年为之诔焉　翰同善注】
