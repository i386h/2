<!-- { "loadSidebar": true } -->
　　客从南方来，信宿北方去。手棹木兰舟，不顾长江雨。江昏气阴黑，雨落无朝暮。肃肃赴波涛，暗洲渚。微凉入窗阖，斜吹湿蕉苎。漂洒正纷纭，谈笑方容与。不知江路长，但觉青山鹜。客去浩难追，落日平西浦。东游本无事，爱此山河古。周旋樽俎欢，邂逅英豪聚。兹游有遗趣，此乐恐宜屡。贱仕迫程期，迁延防谴怒。秋风日已至，轻舸行当具。阴森古城曲，苍莽交流处。悬知别时念，将行重回顾。非缘一寸禄，应作三年住。

　　【同子瞻泛汴泗得渔酒二咏】

　　江湖性终在，平地难久居。渌水雨新涨，扁舟意自如。河身萦疋素，洪口转千车。愿言弃城市，长竿夜独渔。懒思久废诗，拨不堪酒。强颜水石间，滥迹宾主后。不知白浪翻，但怪青山走。莫随使车尘，岂畏严城斗。

　　【明日复赋】

　　放舟城西南，却向东南泊。朝来雨新霁，白水浸城脚。古汴多流苴，清泗亦浮沫。平吞百涧暴，灭尽三洪恶。游人不胜喜，水族知当乐。舟行野凫乱，网尽修鳞跃。香醪溜白蚁，会缕填花萼。人生适意少，一醉皆应诺。同游非偶然，后会未前约。简书尚见宽，行日为公却。

　　【赠吴子野道人】

　　食无酒肉腹亦饱，室无妻妾身自好。世间深重未肯回，达士清虚辄先了。眼看鸿鹄薄云汉，长笑驽骀安栈皂。腹中夜气何郁郁，海底朝阳常杲杲。一廛不顾旧山深，万里来看故人老。空车独载王阳橐，远游屡食安期枣。东州相逢真邂逅，南国思归又惊矫。道成若见王方平，背疗莫念麻姑爪。

　　【李邦直出巡青州余不久将赴南都比归不及见矣作诗赠别】

　　东道初来托故人，南楼频上泗河ぞ。江山尚有留人意，樽俎宁当厌客贫。顾我及秋行不久，问君触热去何因。西归凉冷霜风后，浊酒清诗谁与亲。

　　【司马君实端明独乐园】

　　子嗟丘中亲艺麻，邵平东陵亲种瓜。公今归去事农圃，亦种洛阳千本花。修篁绕屋韵寒玉，平泉入畦纡卧蛇。锦屏奇种崖窦，嵩高灵药移萌芽。城中三月花事起，肩舆遍入公侯家。浅红深紫相媚好，重楼多叶争矜夸。一枝盈尺不论价，十千斗酒那容赊。归来曳履苔迳滑，醉倒闭门春日斜。车轮班班走金毂，印绶若若趋朝衙。世人不顾病杨绾，弟子独有穷侯芭。终年著书未曾厌，一身独乐谁复加。宦游嗟我久尘土，流转海角如浮槎。归心每欲自投劾，孺子渐长能扶车。过门有意奉谈笑，幅巾怀刺无袍靴。

　　【送颜复赴阙】

　　箪瓢未改安贫性，凫绎犹传直道余。不见失官愁戚戚，但闻高卧起徐徐。居中旧厌军容讲，补外仍遭城旦书。此去将身置何许，秋风未免忆鲈鱼。

　　【王诜都尉宝绘堂词】

　　侯家玉食绣罗裳，弹丝吹竹喧洞房。哀歌妙舞奉清觞，白日一醉万事忘。百年将种存慨慷，西取庸蜀践戎羌。战袍赐锦盘雕章，宝刀玉余风霜。天孙渡河夜未央，功臣子孙白且长。朱门甲第临康庄，生长介胄羞膏粱。四方宾客坐华堂，何用为乐非笙簧。锦囊犀轴堆象床，竿叉连幅翻云光。手披横素风飞扬，长林巨石插雕梁。清江白浪吹粉墙，异花没骨朝露香。〈徐熙画花，落笔纵横。其子嗣，以五色染就，不见笔迹，谓之没骨。蜀赵昌盖用此法耳。〉挚禽猛兽舌腭张，腾踏联。喷振风雨驰平冈，前数顾陆后吴王。老成虽丧存典常，坐客不识视茫洋。骐ら飞烟郁芬芳，卷舒终日未用忙。游意淡泊心清凉，属目俊丽神激昂。君不见伯孙孟孙俱猖狂，干时与事神弗臧。

　　【逍遥堂会宿二首〈并引〉】

　　辙幼从子瞻读书，未尝一日相舍。既壮，将游宦四方，读韦苏州诗，至“安知风雨夜，复此对床眠”，恻然感之，乃相约早退为闲居之乐。故子瞻始为凤翔幕府，留诗为别曰：“夜雨何时听萧瑟。”其后子瞻通守余杭，复移守胶西，而辙滞留于淮阳、济南，不见者七年。熙宁十年二月，始复会于澶濮之间，相从来徐，留百余日。时宿于逍遥堂，追感前约，为二小诗记之。逍遥堂后千寻木，长送中宵风雨声。误喜对床寻旧约，不知漂泊在彭城。秋来东阁凉如水，客去山公醉似泥。困卧北窗呼不起，风吹松竹雨凄凄。

　　【过张天骥山人郊居】

　　南山莫将归，下访张夫子。黍稷满秋风，蓬麻翳邻里。君年三十八，三十有归意。躬耕奉慈亲，未觉锄鄙。读书北窗竹，酿酒南园水。松菊半成阴，日有幽居喜。客来时借问，问子何年起，新求西溪石，更筑茆堂址。但令三岁熟，此计行亦遂。堂成不出门，清名满朝市。

　　【魏佛狸歌】

　　魏佛狸，饮泗水，黄金甲身铁马。睥睨山川俯画地，画作西方佛名字。卷舒三军如使指，奔驰万夫凿山觜。云中孤月妙无比，青莲湛然俯下视。击钲卷抽行营，北徐府中军吏喜。度僧筑室依云烟，俯窥城郭众山底。兴亡一瞬五百年，细草荒榛没孤垒。

　　【杂兴二首】

　　陋巷丈夫病且贫，悬鹑百结聊庇身。蠕蠕大虱长孙子，败缯敝絮开阳春。故襦宽博裹肩┩，出没逡巡初莫畏。一朝换酒入邻家，顾视腰间犹犊鼻。入缝循腰还自足，肌肤转近尤为福。咋皮吮血无已时，应待渠家具汤沐。朱轮华盖事远游，厩无良马乘疲牛。青丝玉勒金络头，任重道远旁人忧。奔驰往来历山丘，腾坑投淖摧辕。已厌复起行未休，青刍黄粱为君羞。长路漫漫经九州，场有白驹胡不收。饥食玉山饮河流，朝秣幽冀莫炎陬。奔云掣电不少留，仆夫顾之心怀愁。王良不生谁与谋，哀哉骏骨千金酬。

　　【赠致仕王景纯寺丞】

　　山隐君七十四，绀瞳绿发初谢事。腹中灵液变丹砂，江上幽居连福地。彭城为我住三日，明月满船同一醉。丹书细字口传诀，顾我沉迷真弃耳。年来四十发苍苍，始欲求方救憔悴。它年若访山居，慎勿逃人改名字。

　　【初发彭城有感寄子瞻】

　　秋晴卷流潦，古汴日向干。扁舟久不解，畏此行路难。此行亦不远，世故方如山。我持一寸刃，绝何由刊。念昔各年少，松筠南轩。闭门书史丛，开口治乱根。文章风云起，胸胆渤宽。不知身安危，俯仰道所存。横流一倾溃，万类争崩奔。孔融汉儒者，本自轻曹瞒。誓将贫贱身，一悟世俗昏。岂意十年内，日夜增涛澜。生民竟憔悴，游宦岂复安。水深水益热，人知蹈忧患，甄丰且自叛，刘歆苟盘桓。而况我与兄，饱食顾依然。上愿天地仁，止此祸乱源。岁月一徂逝，尚能反丘园。

　　【次韵子瞻见寄】

　　衮衮河渭浊，皎皎江汉清。源流既自异，美恶终未明。嗟我顽钝质，乃与公并生。出处每自托，讴吟辄尝赓。譬如病足马，共此千里程。胜负坐已决，岂待终一枰。忆公年少时，濯濯吐新萌。坚姿映松柏，填节凌榛荆。学成志益厉，秋霜落春荣。澹然养浩气，脱屣遗齐卿。百链竟不变，三折终未鸣。区区两郡守，籍籍四海声。年来效暗默，世事慵讥评。不见室家好，恍如揖重城。别离长尘垢，岁月何峥嵘。彭门偶会合，白发互相惊。受教恐不足，吐论那复争。疾雷发聋聩，清月照昏盲。笃爱未忍弃，浪云旧齐名。更请问郭许，题品要当精。〈子瞻杭州见寄诗云：先生别驾旧齐名。〉

　　【将至南京雨中寄王巩】

　　河牵一线流不断，雨散千丝卷却来。烟际横桥村十里，船中倦客酒三杯。老年转觉脾嫌湿，世路早令心似灰。赖有故人怜寂寞，系舟待我久徘徊。

　　【次韵王巩见赠】

　　南都逢故人，共此一樽渌。初来柳吹絮，再见风脱木。我老欢意微，头垂腰背曲。羡子方少年，健马走平陆。狂歌手自拊，醉倒头相触。人生比一瞬，世网张万目。但取食场鸡，岂挂云飞鹄。彭城久相迟，官舍虚东屋。重阳试新酿，谓子当不速。胡为听妇言，婉娈自相逐。我舟得愁霖，牵挽脱坑谷。风霜作初寒，病体欲生粟。解子腰下龟，换酒不须赎。照碧凝清光，相将饮萸菊。

　　【送交代刘莘老】

　　建元一二间，多士四方至。翩翩下鸿鹄，一一抱经纬。功名更唯诺，爵禄相馈遗。纵横圣贤业，磊落君臣意。慷慨鲁诸生，雍容古君子。扶摇云汉上，睥睨千万里。入台霜凛然，不肯下词气。失足青冥中，投命江湖里。区区留都客，矫矫当世士。空使往来人，叹息更相指。我生本羁孤，无食强为吏。褰裳避涂泥，十载守憔悴。逝将老茅屋，何幸继前轨。念君今尚然，顾我真当尔。百年同一梦，穷达浪忧喜。有酒慰离愁，贫贱非君耻。

　　【次韵王巩九日同送刘莘老】

　　头上黄花记别时，樽中渌酒慰清悲。画船牵挽故不发，红粉留连未遽离。小雨无端添别泪，遥山有意助颦眉。十分酒盏从教劝，堆案文书自此辞。

　　【次韵王巩欲往徐州见子瞻以事不成行】

　　河水南来绕郡城，银刀空复炫衙兵。交情旧许鸡为具，客信那知鹊妄鸣。为妇迟留应未怪，还家仓卒定何营。不关秦女筝声怨，自趁招贤浚上旌。

　　【宣徽使张安道生日】

　　从公淮阳今几年，忆持寿当公前。祝公齿发老复少，岁岁不改冰霜颜。扫除四海一清净，整顿万物俱安全。今年见公商丘侧，奉祠太一真仙官。身安气定色如玉，脱遗世俗心浩然。幽居屡过赤松子，长夜亲种丹砂田。此中自有不变地，岁阅生日如等闲。门前贺客任填委，世上多故须陶甄。秋风坐见蒲柳尽，岁晏惟有松柏坚。斯人未安公未用，使公难老应由天。

　　【章氏郡君挽词〈子厚母。〉】

　　冯唐垂老郎潜后，李白风流罢直余。解组同归荣故国，剖符仍得奉安舆。家声未替三公旧，葬客应倾数郡车。德映闺门人莫见，埋文子细列幽墟。

　　【闻王巩还京会客剧饮戏赠】

　　闻君归去便招呼，笑语不知清夜徂。结束佳人试银甲，留连狂客恼金吾。灯花零落玉山倒，诗笔欹斜翠袖扶。暂醉何年依锦瑟，东斋还复卧氍毹。

　　【次韵王巩游北禅】

　　萧萧黄叶下城头，顿作野田风日秋。粗有樽随处好，暂无敲扑便能幽。人稀野鸟应同乐，水涸游鱼似欲愁。客去知君欢未已，绕城携手更迟留。

　　【次韵王巩怀刘莘老】

　　两都来往太频频，真是人间自在人。十载读书同白屋，千金为客买朱唇。结交京邑倾心肺，寓思禅宗离垢尘。为问西归天禄客，何时同看洛川神。

　　【饮饯王巩】

