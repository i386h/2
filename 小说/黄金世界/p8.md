<!-- { "loadSidebar": true } -->
　　弟沉思至再始答道如以私言则仆谨谢不敏如以公言或实迫于势所无可如何者仆苟能为必为君尽力但以仆所闻有人建议凡原存底货送交商会粘贴印花仍准行销则君所虑底货之一层当已无碍孙君忽然失笑道我辈经商凡事向贵自由如今无缘无故强受他人之干涉请问夏君易地以处甘乎不甘弟又晓之道是将以释用户之疑示非拒约后续定之货正为君等求疏通不得谓之干涉君何为而不甘心孙君又笑道万一他人横挟私见强指某货为应销某货为不应销不免终受其害至受害而后悔已嫌其迟何如此时不从其言之为愈呢
　　弟彼时细味其言觉得必有不可告之隐情多言亦属无益因问定货之价值至五百万两上下自非一时所定能将日期告我否孙君于时面色骤变道是非君所宜问忽然转为沉静又道日期过多仓卒不能记忆弟因是益知其必有私笑谓孙君道货价之钜如是安有不记日期之理即使偶有遗忘至近之数期必能记忆度君于仆终始不免怀疑故不愿以实告但君语仆仆或者能为君助若不语仆亦不便相强惟君牌号仆已剌知尽可传电出洋详细查探彼时必发君复于同胞之前幸君毋怪
　　孙君于时色乍红而旋青颜将舒而复惨嗫嚅答道前者犹可临期所定为最多以是有忧幸君勿宣弟不禁失声叹道自作之孽夫复何尤但仆所忧有大于君者连类而及又不得不为君忧愿君尽出定单告罪于我同胞之前请其仍照印花办法一体销售惟君当宣誓现单而外不再续定
　　乃弟之言未终突有一人疾趋而入谓此事我辈别有办法夏君请毋多言弟于时平心静气以谓其人道孙君定货价值如许一通一滞于市面大有影响为商言商安能不为代忧既为代忧又安能无言君既以仆为多言又谓别有办法谅君自有良法仆益愿得与闻其人瞪斜视道宗旨不同我不乐为君言
　　弟见其人奇横至妄郁火上冲几不可遏一转念忍而又忍转谓孙君道此事当争是非不当争意气君之目前又在至危极迫之境仆所为君谋者自问无所损于君所损者不过于我同胞之前一下气耳然此小损于君亦有大利于君君如从我所言而又惧我同胞或不谅于君不敢呈身自请仆愿以君万无可奈之苦衷代告我同胞请为君谅孙君孙君全体之害固可成于个人个人之利却必资于全体未有皆在荆棘中个人独能回旋自适者幸毋执迷重自取忧
后来之人忽又接口道夏君夏君我不尝言我辈别有力法么君犹执呈单请罪之说以强孙君无乃多事弟问孙君其人为君何人孙君道同行之来议事者弟本不乐与其人言继念其人所谓别有办法或出于破坏之一途不可不预防其渐又复忍之又忍平心静气冀以婉言回其人之听乃弟唇舌俱敝其人除别有办法君无多言八字之外竟无一语弟乃拂衣而出至今思之犹有余恨怀祖屏气侧耳直待建威讲完才道其人之奇横至妄自由成竹已定适与兄所见者相反觉其逆耳故不乐闻但孙君临期放手定货自丧之利犹小败群之罪实大应使薄受惩创为类似者之警如兄所言呈单请罪盖印并销是转为其疏通又示人以拒约之无实际也是万不可行的

第九回　　聊共联床话通夕
　　　　　　　莫从行野怨三春
　　建威道以怀祖兄之明达乃亦作此论诚非弟意料所及怀祖道何也兄岂亦以商为重以工为轻故视临期定货者为无罪欲为谋疏通之法么
　　建威道非此之谓也拒约初起既已宣明办法当即刻日施行乃又轻信甘言展限两月致若辈得以为鬼为蜮行此败群之事商会诸人殆已无所辞责怀祖道展限者既尚无所辞责则定货者之罪尤不能无所惩儆兄何为犹言疏通呢建威道事既前误至今其势已危不谋疏通上海市面转瞬间恐将不堪闻问
　　怀祖道兄何故虑至此上海商场是地球万国之商场仅仅禁一美货仅仅惩一孙君何致败坏市面呢建威道商场诚非美货所得专然一孙君定五百万两孙君就是一千万若然三孙君呢四孙君呢直须二三千万外如许巨款一旦全数悬搁市面银根该紧到如何地步事虽未见不难预猜兄尚以为可不疏通么
　　怀祖愕然道兄意乃不独为一孙君凡类似孙君者皆将任其自定自销拒约之议直可付之空谈海外侨氓从此永永居于十八层阿鼻地狱中建威兄建威兄咳你未免忍心了
　　建威道我亦侨氓之一欲同我同胞出地狱入天堂之心未尝不热但数日来以所见所闻互相印证始觉大局已误仓卒间断无挽回之望遂思及早保全上海之商场方可集众公商定一持久之法一年不成则两年三年两三年不成则八年十年有进无退有死无生庶几犹有可望
　　怀祖道兄兹所言益令我无从索解发轫方始如何谓大局已误宁不使闻者寒心么一时尚不能守乃谓持以十年八年宁不使听者失笑么建威道咳兄有所未知海上众商所定之美货已至明年十月此一年有余内如不疏通所受害者不在外人及在我中国之商人并且夜长梦多事难逆料窃恐政府今日方重有赖于外人迁就订盟恐将不免怀祖疾忙接口道不用美货之说其价值所以高于一时其势力所以横于一世正为此故二三奸商即使败产倾家咎由自取诚不足惜
　　建威道何货乐用何货不乐用此个人之自由内力无所施外力尤无所用价值诚高矣势力诚横矣然市面一坏相承而及者决不止二三人又安得不为之计怀祖道兄以货为虑然货虽不销其物自在商人所受亏者不过目前之息大局一定后来仍可取偿是复何患
　　建威道中国商人即使慢藏厚拥要以田房为信用取之存户取之钱商以出入周转而决无数百万实银任其取携自便母财一滞本商之赢亏且不计存户知有货在不至骤然提还亦且置为后谈彼钱商者今日取之甲明日又输之乙今日输之丙明日又取之丁乃能于其间计赢取利决不能任一人二三人宕欠数十万金经年不还且钱商亦非自有数百万之实银以与用户往来不过仍取之存户存户之与钱商往来者长存者少短存者多诚为一人二三人宕欠数十万金万一存户提银无从应付则钱商可以立倒钱商一倒则弟所谓相承而及决不止数人者其事又将立见至此时上海市面尚堪复问么建威言至此瓶酒已空便令茶房盛饭 黄金世界　　　　　　　　　　　　　　　　　　
　　怀祖回房一转少停又来谓建威道兄所虑钱商之一层理虽不差按之目前事势其实并未中肯货定而未来不独未用钱商之银本商之母财亦尚存之宫中建威道迟早要来来时将如何呢怀祖道可先运动钱商凡临期定货之奸商一概不与往来或出或不出及出之或如期或不如期由本商自担责任建威道责任呢本为本商自担但有数百万交易之巨商其先必与钱商有首尾货来则出势无可诿若为钱商所厄懦者割田卖屋以顾燃眉黠者或自弃其业拼受贴罚与洋商了事而钱商未了款则折若干成扣若干成固中国歇业清账之通例兄试为钱商思之现在定货者凡若干人将来应倒者凡若干人其所负钱商者又应若干金真能脱然无累么二三奸商不足惜相承而害及钱商辗转相承又害及钱商以外之商皆将来必至之势能无顾虑么
　　怀祖沉吟道不用美货既不受内外之干涉又可制私定者之命万万不容败坏即万万不可更言疏通惟钱商之赢缩所关于市情者极大极险却不可不虑无已其令临期定货者及早退货是亦保全之法建威道货样不符可退迟误日期可退未来之前惟有意外可以言退拒约诚意外矣然外人决不承认必因此入于国际兄不尝言强权言实力么我苟有实力苟有强权犹无所畏而今则皆无外人诚执约问我何事绝其通商我将何辞以对咳怀祖兄此事如用兵然决定拒约是主战之说也不定不用是行兵之方略也如何则胜如何则败胜如何进败如何补救是多少之算也我攻则彼如何彼攻则我如何是量度彼已之策也一有不慎未交绥而胜负之机智者可以立决弟所忧者不在二三奸商而至今日已为二三奸商所误拒约结果遥遥无期则弟之所忧益甚怀祖道兄所忧者何在呢建威道海外之工可忧国内之工尤可忧我辈所主兴垦立厂造路开矿之数端至此殆无可缓然富者贫之母富者将贫贫者又将何赖能无痛心么
　　怀祖想了一想道造端益宏愿兄尽罄所言迢迢长夜也可借此消磨无畏趾离子横来扰人建威也是欣然只听窗外风声雨声拉杂交作电火挟着雷火倏来倏往
　　怀祖道是几时下的雨清谈相对竟自忘怀可笑人哩建威道知已天涯联床风雨是人生极乐之境管他几时下的怀祖道夜深凉重宜倩麴秀才来伴岑寂兄尚能拇战三百否建威道旗鼓对树余勇未衰只愁小巫不要退避三舍怀祖笑道小户遇大户唾涎即倒兄须自防莫慢愁人因起身取了两瓶白兰地倒在玻璃杯内又冲了荷兰水才道肴尽盘空只好借兄豪谈作下酒之物且问国内之工如何可忧富者又如何将贫
　　建威道目前所为于法律上谓之报复在我诚为有名然我以是施之人亦当防人以是施之我万一我曰不用美货外人亦曰不用华货弟恐中国有害群负约之奸商外国必无徇私背众之谬种一年之内享利者外人受害者华人且其数未可详计
　　怀祖道如是则如孙君等其负罪尤大非使之受至痛至巨之惩罚殆难甘心建威道以理论若辈诚为可恨以势论事机已变与其言惩罚丝毫无损于外人不如言补救犹望保全华人之生计怀祖道怎又要虑华人生计呢
　　建威道一年之内误于若辈结果殆已无望转瞬而秋而冬冬尽而又春事若未解不用华货之一层必将发见怀祖兄中国商业不以丝茶为大宗么江以南之居民不专以丝茶为生计么怀祖道且慢外人并无此意开隙以待人不如纳约以自牖兄毋为教猱升木
　　建威不觉失笑道畏钟者谓钟师曰毋声钟畏弓者谓弓师曰毋力弓不知钟与声相习弓与力相应非其师所能止今兄畏人谓我曰毋教人不知循环往复无待于教如讳其无贻事后之悔宁防其有犹可为事前之计怀祖点头建威又说道中国丝茶二项为运美出口之大宗我工我商侨居彼国用此者亦复不少但一出一入其权皆在彼商故我不用美货犹有人敢定之使来彼不用华货我并无人能贩之使往彼乃添运意法日印之丝茶以供一国之所求我旅外之工商亦不得不茹羞饮恨仰鼻息以分其余沥其为痛苦宁可深言怀祖道此犹指侨氓说愿闻本国补救之法建威道劝丝商少收丝劝茶商少收茶年少数百万之实耗商人犹无所伤劝蚕户少养蚕劝茶户少种茶半年数月顿觉无以资生谚云饥寒起盗心从此且将多事若听之不相过问丝商茶商一蹶必不复振蚕户茶户得利亦不过一时终非久计怀祖道拒约事罢我用美货彼亦必用我货如兄言似乎中国之丝茶外人将从此不再闻问恐无是理
　　建威叹道丝茶何止销彼国甲年短销乙所并无所增早有比例美人不添运他国之丝茶则已苟添运他国之丝茶弟敢决中国之为此业者必然永败故弟以谓不定美货当添一语曰华定华货不用美货当添一语曰华用华货既曰华定华货华用华货非兴农牧以补未备之天然产非兴工厂以补未备之制造物亦复空言无实此中原理兄固深明不烦弟之多言但体大端巨三数私人量远而力不足以及之是非求本国商家之赞助决难普及求商家之赞助而先令其顾影汲汲未暇自谋如之何其有成呢
