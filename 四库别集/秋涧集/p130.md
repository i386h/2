<!-- { "loadSidebar": true } -->
　　天下有二道出与处而己然审时处己有未易言者先生遭三国云扰蹈海而东髙尚其事如度之致礼以加敬丕之逺聘以拜官皆恬然若无所闻所谓隠居求志行义达道者也至于啸傲物表澡洒溪流特一时闲适若歆辈俾进履拱杖犹恐自汚抗疏代位此何理哉自惟老缪待罪翰林赤日长驱防集寓馆背汗浃流暍而欲踣歘挹清风岂胜愧仰乃再拜稽首而为之賛曰吁先生古逸民素所友夷惠伦傲狐瞒东海滨着皂帽蹋碧潾尚恐染三台尘若歆辈进履徒破壁手乃敢汚抗疏请代三孤昧平生何足诛百世下孰知己翛然心见终始大起予有苏子
　　古燕印賛【并引】
　　叅政何公世家易州常于燕丹废城中耕得图书小印虽百枚制皆殊一日以所得者赠予形如方斗其文曰韦宙唐昭宗时宰相岂古今人姓名有偶相同者耶入手摩挲甚可惜也作斯賛以答雅厚其辞曰
　　燕有国八百余维易容奭故都按壁垒见雄图万组印杂簪裾人与骨朽己无耕垅间独得渠一粒小丹砂如其文宙亦盛夫纽岑楼或趺累累多一皆殊彼斗大黄金涂悬肘后击贼奴气虽豪空沦胥三摩挲重嗟吁猗叅相好古徒知澹癖为赠予何所志遗惠书
　　四子问孝图賛
　　天地之经其维曰孝鲁人所瞻巨室是效四子致问庶几要道因材为笃圣答各异发药其偏从容和气思煽皇风永锡厥类怡声粹色玉佩华裾表之丹青清风穆如呜呼安得一天下之虑宛同是图
　　梁太师王彦章画像賛
　　堂堂太师勇冠万夫曽精甲之几何破南城于一呼三日奏捷数果不逾大厦将仆一木可扶众且頋望我誓捐躯苍髯糢糊目光炬如战酣归来气鬰犀渠惟孝与忠同归异途繄锦囊之三矢与长矛而不殊冝乎文忠之笔大书特书不一书而己也吁
　　刘珍母王氏真賛
　　嗟嗟母氏恩斯勤斯自期寸草庶答春熈况复身后有养何施履霜濡露感懐嵗时嗟嗟母氏健干而慈奉已以约保家之肥致家之完乃有今日我食我衣皆母之力霭霭停云泉水汤汤我思母氏何日而忘
　　重华鼓琴图賛
　　幽幽深山徳闻兮二女厘降妫水春兮干健坤顺其道恒且久兮袗衣鼓琴固若我所有兮手挥五弦正始此其时兮琅然玉音一气为之熈兮锵然和鸣鸾凤以之仪兮衣垂手拱其道本于斯兮升道苍梧惋莫从兮泪浥湘筠思何穷兮噫
　　故处士牛了斋真賛
　　眼髙一世舌本悬泉喷噀珠玑孰为后先乐育自好以全性天生也顺受没吾宁焉彼顔渥而丹野服翛然尚知为雁门儒将之裔庶几青山白云之仙也
　　故翰林应奉陶珉溪真賛
　　貌古而气清言讷而行纯此见于外者皆曰儒学之醇若夫该贯经史笔斡千钓玉佩琼琚大玩斯文足以泛珉溪之雪浪追颙轩之絶尘然纶恩甫沾而不禄夀靳固于七旬天之报施果何有于善人峩弁朱衣正笏垂绅虽未及直玉堂之署尚知为元贞辞翰之臣也
　　房星賛
　　粉色黯淡双丝浮绛冠箕如拄劔阳环夜半海气涌火轮欲上鞭金虬赤防跃入闗幽殆佀战胜褰云兠千金汉将非吾俦中令化笔通神谋冷风拂座寒飕飗【大徳四年腊八日作】
　　房四星为明堂布政之宫亦四辅也下一星上将次次将次次相上即上相所以理阴阳正教化南二星君位北二星夫人位又为四表中间黄道之所从为天衢又为天闗南闗曰阳环其南曰太阳北闗曰阴环其北曰太阴亦曰天廐亦曰天马主车驾南星曰左骖次左服次右骖又主开阖畜藏之所也
　　松化石賛【燕城超彦清家藏】
　　伊石与松秉彞坚润雯华根节鳞皴挺劲俨髯童之渊潜蜕康溪之深濬伊艮震之交感化而为他山之璡逮雾岩之豹隠锦斒而如抆水木清华坤灵借重气变无方静含妙用物贵异称金铿玉振昔焉不封于秦今也罔言于晋但摩挲而三叹非张华而孰综然室无滞而不冨况殊方之竒贡向为山人隠和之具今作仇池怪石之供一线炉熏霭若云蓊栩栩蝶去梦绕神清之洞
　　蜕斋刘先生真賛【先生讳思齐燕人】
　　猗欤蜕斋蚖肆螭蟉扩充家传资深善诱爱波澜之老成宛黼黻之絺绣曾管窥于一斒竟韫匵而莫售我瞻遗像气丰而蔀一官广文禄才升斗挈箪瓢兮屡空曽臧否之何有嗟共尽而奚言岂独哀于吾友
　　蜕斋初与胡国瑞同年登第中统初为中书省掾后辞归为彰徳路学官卒













　　秋涧集卷六十六
　　钦定四库全书
　　秋涧集卷六十七
　　元　王恽　撰
　　翰林遗藁
　　増諡睿宗仁圣景防皇帝玉册文
　　臣再拜稽首言伏以至徳难名于穆乾坤之大孝思罔极有严祖考之称稽遗美而载扬乃守文之先务宣令问茂对耿光伏惟睿宗景防皇帝秀防神支渊潜龙徳英武内根于仁孝温文外表乎谦恭先事而谋临机善防当军国抚监之际赫风云册伐之功川蜀威加宋人为之褫气钧台战捷金源遂不能兵辟土宇而靖中邦翊炎图而隆宝运策勲天府归美皇灵方请命于上苍思保安于宗社祥开后圣光啓皇元致今日之隆平盖孙谋之燕翼惟天纵其睿智故泽流于子孙爰伸凝慕之诚虔举増徽之典询诸舆议允恊至公谨遣某官某奉玉册玉宝加上尊諡曰仁圣景防皇帝庙号睿宗遹守先猷仰圣灵之如在式垂歆鍳降福祉于无疆
　　追諡先太子册文
　　皇帝若曰于戏故皇太子某天姿玉裕茂徳渊冲朕绍纂丕图仰遵太祖圣武皇帝遗训以尔世嫡元孙誉望攸属爰从燕邸正位春宫愈贵能谦居贞益慎及夫听政揆叙有方至于睦亲昆仲无间尊师问道日御经筵视膳候安时询内竖佐予柔理惠彼小民方念神器匪轻投艰有托岂期前星揜耀永隔幽明日居月诸懐思曷已比者大臣敷奏冝易名奉祀光崇彞典今遣某官特册赐尔諡曰明孝太子永昭遗懿式慰朕懐尚翼明灵歆承宠渥
　　皇太后玉册文
　　维至元三十一年嵗次甲午五月朔某日嗣皇帝臣妥懽帖睦尔谨稽首再拜言洽万国者莫隆于孝治扬懿徳者必着其徽称洪惟我防冲人嗣无疆大厯服率先风化无尚于斯恭惟太母圣善懿恭睿识逺虑力行善事阴赐及民隆孝敬于先朝轸忧勤于内助宫壸仰其规范宗族化其肃雍诞眇躬而底于有成翊燕谋而俾登大宝深恩至徳荡焉难名匪极鸿【一作权】尊曷伸至愿载惟昭考已祔升于宗祧言念宸阐冝大崇其典礼庶几均报仰答恩慈今遣某官谨奉玉册宝上尊号曰皇太后伏惟皇太后殿下端处福宫诞膺显册俨母仪于四海徳配坤元期圣夀于万年祥开神防永资慈训保我子孙臣诚欢诚抃稽首再拜谨言
　　改元诏
　　朕祗遹先猷嗣承丕构访予落止在夙夜以靡遑永言孝思阅嵗时而増怆惟春秋之谨始实古今之成规适届履端聿新纪号可改至元三十二年为元贞元年咨尔有众体予至懐
　　手诏侍郎杨大渊
　　省表具文朕恪守王封遽膺推戴即位之始不遑康寜惟尔逺戍边陲久服戎政身外心内来陈贺章宜加宠答之辞以励忠贞之节故兹诏示想宜知悉
　　诏罢东平路管民总管兼行军万户严忠济
　　尔父承国家兴运左右将士同心戮力封植东平屹为名藩我祖宗嘉尔父之功乃建为侯自尔嗣位又二十年朕初即政命复袭爵往即乃封敬之慎之其脩徳砥行自立名节勉图后效无忝先猷十七日戊寅己刻上临轩亲谕诸路总尹遂以前东平总管严忠济弟忠范为东平总管仍戒之曰兄弟天伦事至于此朕甚悯焉今予命尔主兹东土非以讼受之也彼所责匪轻敬哉今而后苟不克荷非若汝兄可幸免也
　　授贺某宣谕大理国制
　　防懐竒节筮仕昌时及知遇于先朝遂抚绥于大理扬威絶域昔收定逺之功服事彤庭屡抗伏波之请冝旌前效俾焕纶章汝其宣扬皇猷洋溢方外爰体绥懐之意以安遐迩之情转为招徕式副所托
　　宣谕大理及哈喇章俾还本土手诏
　　嘉汝等逺自云南导从选锋转战千里直渡鄂渚以达于此勤己至矣今者俾尔各还本土以遂厥性优赐各有差
　　姜真人手诏
　　神以知来智以藏徃言念长江之迈未尝一日而忘遐想仙标载勤驲传雍容大厦论用复于细氊寂寞严扄云暂辞于故隠春寒遣书指不多及
　　追封皇国舅安济诺延济宁王諡忠武制
　　制曰疏恩异姓无逾王爵之崇追册元勲况在世姻之懿典礼所逮存亡靡殊故皇国舅安济诺延天挺英姿志宣忠力当祖宗造基之始为股肱佐命之臣衍庆轩星俪辉宸极惟勋阀之茂着冠戚里以独髙朕绍述丕图春懐世徳冝锡大邦之号仍褒壹惠之文可进封济寜王諡曰忠武呜呼议恊明廷庸布丝纶之命泽流后裔永昭泉壌之光尚想英灵歆此宠渥
　　皇舅济宁王妃制
　　制曰爵以徳崇既建真王之号妇因夫贵俾隆藩国之仪春我外家徳昭祖母诞弥圣后作配先皇岂惟内助之多光溢徽音之媺是冝管彤韡炜象服委佗顾予冲人获绍前烈礼崇报本心焉敢防可追封济宁王妃与对邦休服兹宠数重衍姻亲之懿永膺伉俪之荣泉壌虽幽歆承罔昧
　　赠諡故光禄大夫左丞相都元帅阿珠制
　　制曰功徳兼隆其所及者既逺存亡靡间故为报也必丰廼春元勲岂同常品故光禄大夫中书左丞相都元帅阿珠挺英将种作世虎臣爪牙兼信布之材韬畧合孙吴之法惟重厚克膺其委寄故谦恭不有其智能当世祖之恢图自元戎而宣力奠我南服隠若长城秉持旄钺者三十余年出入行陈者百五十战奋身不顾忠如皎日之明忾敌无前势若迅霆之击载扬我武飞渡长江佐收一统之功名出诸将之右继将明命逺震边庭威方畅于皇灵讣遽闻于瀚海朕承先猷而祗惧念王业之艰难鬰尔风云追惟往昔优加卹典用劝后人官资超极品之荣封爵建大国之号于戯麟台画像岂惟宛转于丹青甲第赐书庸示昭光于窀穸可特赠开府仪同三司太尉并国公諡曰武宣精爽如在不昧钦承
　　太尉并国公夫人某氏制
　　平章政事布琳济达母为伯苏氏父为翼运宗臣尝有功于社稷夫亦折冲名将屡宣力于封疆位陟中台庆钟贤嗣惟是数者萃于一身其存殁则俱荣葢始终之鲜俪况内徳壸仪之着而妇规母训之崇锡之以翟茀之章贲之以银黄之餙沛殊恩于既往示深劝于将来在邦彞皆所当然于世教其或有补于戏脂田肇啓独垂范于两宗苹馈相承尚流芳于百祀可赠并国太夫人
　　追諡司徒巩公制
　　制曰节惠易名恩礼备餙终之典依光毓徳风云非一日之期故具官某禀性淑均处心贞亮眷昭考当岐嶷之际侍内廷多傅翼之功奉事两宫勤劳有日爰念邸潜之宿望特班邦教之殊阶谋叅宻近而屡効忠诚位极崇髙而愈形谦谨朕方升于大宝将图任于旧人已闻歌露之悲可后葢棺之议鼎湖未逺想陪仙驭之防泉壌生光洞贲纶章之宠可赠金紫光禄大夫諡曰忠懿有来精爽不昧歆承
　　追諡赛平章制
　　制曰人臣罄奉上之忠恩卹奚分于今昔国家有餙终之典光扬亦頼于子孙于惟阀阅之家况复风云之契某官某仪刑西域柱石中朝以文武之长材蕴经纶之大业爰从潜邸早识英资而又图猷每沃于渊衷度量独髙于天下四川分陜朝廷无西顾之忧六诏行台郡县奠南服之理福星霖雨动应时祥和气嘉声抚绥殊俗念匪躬而尽瘁每当馈以兴哀朕祗奉先猷循思逺节位兼将相徳全始终况尔孙支光绳家训弼予孝治进贰文昌用推锡类之恩宠以上公之号于戏铸金图像岂惟専媺于前贤告第颁书尚冀传芳于来世可赠某官某諡英爽不昧其克钦承
