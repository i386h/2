<!-- { "loadSidebar": true } -->
　　勅汉破王邑于昆阳雷风撼屋晋败苻坚于淝水草木皆兵大而却敌小而平贼幽防之间岂无神物之助耶具某神兴自典午垂八百年用物精多灵迹特异方盗起三衢官军未集神赫厥灵幽賛冥讨人望见其赭袍汗马罗列而拜未几而渠魁就戮岂非倚神之力耶王旧有封兹易二字事无不通曰圣民无不安曰惠益懋显徳以承宠光可
　　成都府永怀庙神封忠烈广福仁佑文惠王制
　　勅昔汉宣帝闻益州金马碧鸡之神遣使持节求之今载祀典领于祠官者又不但金马碧鸡之神以忠义而祠于眉者二孟昭图之于蟇颐津花敬定之于东馆镇是也具神某英风葢世勇畧过人当子璋僣叛时卿特成都一牙将耳乃能手锄元凶以五六州挈还唐之职方使髙祖当此时必不兴猛士之叹孝文当此时必不起良将之思其明威义烈亘万古而如在所谓镇蕃部擒溃贼特其细也爰即旧封再加美号尚时式享以奠四方可
　　佐神封灵佑王制
　　勅古者至敬不坛今庙貌像设徧于州县不可谓智然礼缘人情凡可以义起者亦所不废也具佐神某神能賛而长功于民捍患御菑式克顾享申锡王封用答扬尔烈尔其懋承之可
　　抚州崇仁县梅仙封灵虚妙隠真人栾仙灵纪妙济真人邓仙灵一妙应真人叶仙灵白妙通真人制
　　勅具某真人等朕闻真人恬漠独与道息而犹假封号焉不可谓知然灵迹之着逺近彰闻驱蝗而蝗不为菑施药而药能疗死则祀之亦人情之所不能废也其诏祠官増崇徽号永垂道防以庇邦民可
　　永康军青城县冲妙观何中仙封灵惠真人制
　　勅具某神汉作飞廉桂馆以求神仙自求多福而已非为民也尔以诗鸣蜀贲于宝园生则徳行道义之望无不钦殁则水旱疫厉之祷无不应祠而祝之亦人情之所不容废也用锡徽名永宏道防可
　　隆州井研县宅真观蔡真人封仁格真人制
　　勅具某神朕闻真人恬漠独与道息又岂假封号之荣哉然纪功崇祀亦国之所不废也尔灵异之迹着于三隅捍水而涨不为灾驱蝗而物无疵疠凡以诚祷如响斯答朕安得不汝嘉其诏祠官载锡徽号茍能用力于仁则报功之典无斁可
　　冲佑观仙女胡氏封普应真人李氏慈应真人鱼氏顺应真人鱼氏助应真人制
　　勅具某仙等朕闻真人恬漠独与道息然心诚求之则未有不感通者也尔等灵异之迹着于武夷生则保形链气于岩之隈殁则驾风驱霆以雨徧天下朕用嘉之载锡徽名永宏道防可
　　冲佑观真人封冲妙孚惠真人仙人张湛显应真人孙绰灵应真人赵元奇妙应真人彭令昭冲应真人刘景嘉应真人顾思逺静应真人白石善应真人马呜生惠应真人制
　　勅具某仙等汉作飞亷桂馆以求神仙为己也非有志于求民也属者旱魃为虐靡神不宗以武夷之巅神人所萃望走洞府以祈甘霔不崇朝之间触石而雨朕安得不嘉之爰锡徽名以宏道力可


　　钦定四库全书
　　鹤林集巻十二　　　　　　宋　呉泳　撰诏
　　皇帝赐皇后明堂贺表答诏
　　朕祗迪旧章遹严宗祀黻冕之美皆出亲蚕之共豆笾之嘉实繄流荇之助清明鬯矣福履绥之载披庆函式奬勤意
　　赐贵妃明堂贺表答诏
　　朕出祼清庙入熈紫坛凡泰元神媪之顾歆皆月后星妃之协助甫还诏跸首阅露封颂祷既廑叹嘉弗已
　　赐美人明堂贺表答诏
　　朕肃蠲刚日祗见合宫璧玉华光笙镛纯绎荷苍灵之来格觌熙事之备成载阅露封良深嘉叹
　　端平三年罪已诏
　　勑门下朕以寡德君于万邦惟皇天既付中国民实任宠绥之托予小子不替上帝命欲图绍复之功岂期轻动于师干反以激成于边祸至延强敌荐食神州防刘我西陲蹂躏我襄土近至淮堧之地亦成戎马之场宅里墟于青烟甲卒屠于白刃凡三百年之生聚教训与数十郡之城郭封疆凭陵无厌荼毒甚惨斩桑伐枣破屋流离之状朕既不得而见慈父幼子寡妇哭泣之声朕亦不得而闻其如关头溃散之军塞外畔亡之将或者抚循之失道因而怵迫以从夷序言其情谁执斯咎皆繇朕责治太速知人不明误信佳兵之言弗思常武之戒拊心若厉欲悔何追朕今退自省躬益皇敬德念三军暴露之久悯百姓转输之劳敕不防之吏以赈新甿捐不急之费以资战士问伤吊死録善弃瑕庶几与子同仇之人咸奋敌王所忾之志以遏絶冦虐以攘除奸凶降服而哭殽函之师尚增脩于国政下诏以陈轮台之悔益申儆于边防凡怀忠良各励勳业故兹诏示想宜知悉
　　赐魏了翁督视江淮便宜施行诏
　　朕以皇天畀予有家惧德弗荷比年戎冦迭我边陲赤囊屡闻旰食靡暇爰简枢庭之望俾督诸道之师南连江淮北抵襄汉尽防诸将以张皇威师徒之有不惠不懋汝训齐之师乘之有不辑不和汝调一之益张乃猷毋失其统然而事从中则难度帅禀命则不威必进厥良率其不良而后可以作兴人材必赏用命戮不用命而后可以激励将士爰考绍兴之彞典式颁臣浚之诏书悉听便宜毋拘文法庶几帅友邦之众可以成敌忾之功故兹开谕想宜知悉
　　赐郑清之以久雨乞上丞相印不允诏
　　省所奏具悉朕亲政之初考谨辅相以卿抱道守正冲澹宏雅退然有古君子之风是用畴咨使宅百揆端平以来图事揆防既与卿共焦劳矣未曾一日共其逸也乃者蟊贼内讧霪潦为沴岂天所以大警予耶昔乾道间淫雨不止首相颙乞罢政表至再上圣谕丁宁且曰不必如此此皆朕失皇祖有训卿尚何辞所请宜不允赐乔行简以久积霪雨乞解丞相不允诏
　　省所奏具悉当尧之时洚水泛滥尧不以责诸臣而曰儆予春秋之季天作淫雨宋公不以尤诸人而曰孤实不敬以灾异策免三公汉末世事也矧卿寿隽之彦年耆德明朕以万几至繁故命置诸右相与调燮佐理入秋以来积雨伤稼方欲询兹黄发以免所愆而卿尚得以尧佐年高为言耶传不云乎肃时雨若不肃则其罚常雨君臣上下以作肃之道相警毋费辞所请宜不允赐乔行简以久积霪雨连旬再乞罢归不允诏
　　省所奏具悉顷者夏五月入毕太史占之谓为雨淫水溢之象已而连月不止不但予一人以为忧二三执政亦莫不共忧之也卿佐理隂阳再疏乞上丞相印绶朕岂不悉但稽之先朝陈康伯朱倬以久雨待罪高宗曰罪在朕躬岂可移过大臣魏杞叶颙以霪雨不止乞罢政孝宗曰实朕不德方赖卿等克脩庶政以致消弭朕但知常雨之罚弗加于大臣而已卿所援彞章却不为此所请宜不允
　　赐乔行简等以星雷示异乞退不允诏
　　省所奏具悉昔昭王不以赤云之异移于司马孔子以为知道景公不以荧惑之变移于相子韦以为知言春秋列国之君犹能克己就义不寘其咎于股肱矧雷君令也而朕又焉敢移之以震恐惧脩省以益迁善改过朕方欲囘怒渝以帅彼天常则亦赖卿等燮和賛理懋德奋庸汔济乃辟于乂顾援汉末世策免之文欲上丞相印归丘园朕所不取所请宜不允
　　赐乔行简辞免加恩不允诏
　　省所奏具悉朕获执牺牲珪币以承上下神只荐鬯之夕昊天降威以示谴告何敢专咎股肱况卿次辅也秉德陪朕而乃援故实祈解印绶殆非朕志召还东第入侍经幄恩礼既与宰臣等则侍祠锡祉自有孝皇赐浩典册在又何逊所辞宜不允
　　赐郑性之以台章乞赐罢黜不允诏
　　夫御史天子耳目岂容蔽耳目而不言执政犹吾股肱安可废股肱而独运朕已勉谕卿毋牢辞
　　赐赵彦悈辞免除权书不允诏
　　卿明足以别羣材之鉴平足以持四选之衡自摄二卿总理微密予夺一出于公朕不欲迁之他官者破吏奸也所辞宜不允
　　赐许应龙辞吏部兼侍读不允诏
　　以卿履行纯淑色气和平劝讲路门敕绎诗训其于朕进德脩省抑有助矣昔刘拱以供奉翰林摄周必大以掌选部陞干淳之风比迹三代卿欲固辞则是不以干淳望朕也所辞宜不允
　　赐李辞同知四川宣抚不允诏
　　治民如治乱绳朕固无拘于文法望君如望慈母尔其思于国人亟往于宣毋宜多逊
　　赐崔与立辞免右丞相不允诏
　　乐君子之乐固无轩冕之情忧天下之忧犹有君臣之义盍云来止毋勉遁思
　　勅
　　辛息授防御使勅
　　韬藏武畧晓畅戎情筑定逺之城以一身而防塞调安丰之卒不逾月而殱渠爰念勤劳之久肆升捍御之班
　　王霆授武功大夫勅
　　奋自右科优于将畧出则荷戈与殳蹈厉而发扬入则束带立朝雍容而闲雅宁辍九賔俾授一障
　　钱纂权发遣容州勅
　　容州控维百蛮襟带五管汉唐以来重镇也命汝为容浦太守宜靖绥阔蜑俾无南顾之忧
　　陈卓授正议大夫勅
　　卿行介而和气庄而肃能典朕礼蔚有寅清之风其代予言实存温厚之体
　　赐保宁军官吏军民僧道耆寿等勅
　　朕以谢奕昌胄出相门婣连戚畹恂恂徳行尚存小侯入学之风暨暨戎容蔚有大将登坛之望眷言星婺实屏神京班虽在于龙墀威已信于虎钺提封所暨赞善惟均
　　赐保康军官吏军民僧道耆寿等勅
　　朕以谢奕礼敬尔威仪嫺于诗礼宣麻帝殿已蕃褒纪之恩授钺将坛益迈戍申之士相彼古庸之地烂其双节之临若耄若倪而兵而吏想逖闻于成命咸大慰于舆情
　　赐资政殿学士新知潭州魏了翁夏药银合百两勅
　　勅某视师江上未酬叙府之劳作镇湘中复冒畏涂之暑颁冰在候赐药以彞式广上恩更谘民瘼
　　赐资政殿学士新知眉州李夏药银合百两勅
　　勅以卿故乡之怀逺道于役冒六月之暑如惔如焚遡三峡之涛如震如怒可无尚药之赐以示宗工之思赐宝章阁学士淮西制使兼防江制副知鄂州史嵩之夏药银合勅
　　勅遐念制臣宏开边阃韬藏龙虎甫息精神野宿貅宁无暴露爰即颁冰之候式分上药之珍其溥恩光永蠲袢暍
　　赐四川制置使赵彦呐夏药银合勅
　　勅申宅南交正于炎序乃眷西顾怀我宗臣矧更原上之久劳冒人间之执热式颁良剂往示优恩
　　赐权工侍四川安抚制副丁黼夏药银合勅
　　勅卿以诗书之望而帅三军以寿隽之贤而在逺服属此南讹之候轸于西顾之恩爰锡温纶式颁良剂赐兵侍淮安抚制置使赵葵夏药银合勅
　　勅眷我制臣久于淮甸饮冰持糒岂不思将士之载饥铄石流金亦曾念边氓之执热爰锡上奁之剂式昭中扆之恩穆如清风绥尔有众
　　赐工侍防江制使兼江东安抚知建康兼行宫留守陈韡夏药银合勅
　　勅久以威名劳于牧御麟符居守当江上之风寒羽扇麾军冒人间之炎热式颁上剂昭示惓怀
　　赐秘阁修撰知江陵府兼京西湖北路安抚制副别之杰夏药银合勅
　　勅朕国倚西门重逾于诸镇日行南陆热倍于常年图任旧人式颁新剂庶品尝于药石以身作于金汤赐焕章阁知庆元兼防海制司职事赵与□夏药银合勅
　　勅朕临遣帅臣控扼海道属兹瘅暑眷彼遐征式颁药剂之珍以助节宣之用
　　赐兼权侍衞马军行司公事知黄州孟珙并诸路都统制夏药银合勅
　　勅朕身居殿阁心运边陲眷予守圉捍敌之臣咸有执戈衞社之志久于暴露加以炎歊升糒半冰劳苦想同于卒伍寳奁珍剂清冷首及于军门
　　赐保康军官吏军民僧道耆寿等勅
　　朕以贵谦魏王之孙沂邸之子分璜佩玉既久典于留台植节建旄宜宏开于钜屏遂即上庸之壤式昭半楚之封遥想吏民悉陶风化
　　赐武康军官吏军民僧道耆寿等勅
