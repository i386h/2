<!-- { "loadSidebar": true } -->
    敕契丹都督泥礼：往者屈烈突于凶恶，无心忧矜百姓，背叛於我，终日自防，丁壮不得耕耘，牛马不得生养。及依附突厥，而课税又多，部落吁嗟，卿所见也。李过折因众人之忿，诛顽凶之徒，诸部酋豪，相率归我，已令随事赏赐，亦云且得安宁。过折封王，岂直赏功而已，亦为百姓众意，赖其抚存。不知近日已来，若为非理，亦闻杀害无罪，棒打又多，众情不安，遂致非命。然卿彼之蕃法，多无义於君长，自昔如此，朕亦知之。然是卿蕃王，有恶径杀，为此王者，不亦难乎？但恐卿今为王後，人亦常不自保，谁愿作王？卿虽蕃人，是当土毫杰，亦须防虑後事，岂取快志目前？过折既亡，卿初知都督，百姓诸处分，复得安宁以否？张守先拟往彼，亦即令便就处置，卿应有官赏，即有处分。夏中甚热，卿及首领百姓并平安好，今赐卿锦衣一副，并细腰带七事，至宜领取，遣书指不多及。
    ○敕幽州节度张守书
    敕幽州节度副大使兼御史大夫张守：近有降人云：虏骑东下，其数稍众，固宜有以待之。仍闻两蕃，亦有应接，当是妄语，终须审观，若保无他，便可信任也。至於兵马权略，决在一时，卿自审量，不可悬料。然虏骑驰突。难与争锋，会是乘其气衰，然後邀击，一战取灭，或在此举。顷者泥礼自擅，虽以义责，而未有名位，恐其不安，卿可宣示朝旨，使知无他也，并便处置讫奏闻，朕当即有处分。比秋热，卿及将士已下并平安好，今令赵惠琮一一口具，遣书指不多及。
    ○敕奚都督李归国书
    敕李归国：近得守表称，奚衙官耩云辄构异谋，携闻部落，兼藏突厥，仍欲图卿。知卿忠义一心，纠逖无隐，临危制变，果获罪人。此虽天诱其衷，亦是卿诚效克著，闻已诛翦，是自灭亡。朕於诸蕃，含养过厚，忝预人类，亦合知恩。但百姓无识，易为惊扰，安危动静，处之在人，以卿才能，自应率伏，念加威惠，勿使猜嫌。既去乱群，当已宁怙，所设官赏，惟待有功，苟能尽节，何忧不赏？各宣勉励，以副朕怀。秋凉，卿及衙官已下并平安好，遣书指不多及。
    ○敕奚都督李归国书
    敕奚都督右金吾卫大将军归诚王李归国：朕比闻突厥欲灭卿两蕃，先敕守严为防护，今闻泥礼已破凶徒，仍虑其收合馀烬，复来掩袭，卿可与泥礼相为腹背。但突厥不尽，後患终深，卿可伺其归师，乘其丧气，与诸将计会，逐要追袭，时不可失，宜自思之。秋深极冷，卿及衙官将士已下并平安好，遣书指不多及。
    ○敕平卢使乌知义书
    敕乌知义：两蕃既已归我，突厥仍敢犯边，此其不顺，诚可残灭。适闻契丹及奚等并力合谋，同破凶丑，卿亦继进，相与成功，此之一捷，使其丧气。然斗防困兽，诱备羸师，兵家之难，慎在终始：卿是宿将，当自明之。若见可则行，务须灵敏，固在临事，难用速言，必图万全，不可轻举。已敕守与卿计会，可须观衅裁之。秋凉，卿及将士已下并平安好，遣书指不多及。
    ○敕松漠都督泥礼书
    敕松漠都督右金吾卫大将军泥礼：得张守表，知卿等破贼。且突厥此来也，其心毒害，又甚轻敌，人事之与神道，可得不有伤残？卿之忠诚，加以义勇，以顺讨逆，自然必胜。朕所悬爵秩，惟赏有功，况卿赤心，复加戎捷。然狂贼自远投於死地，今其伤败，必更有谋，可须防之，重不可失。乌知义在彼，宜与临事筹之，若须邀截，亦与之计会。秋气渐凉，卿及衙官首领百姓并平安好，遣书指不多及。
    ○敕幽州节度张守书
    敕幽州节度副大使幽州长史兼御史大夫张守：北虏猖狂，劳师远袭，朕已成料，知其破伤，得卿上言，果如前策，然契丹恃我，其心不摧，以逸待劳，取之必也。既有克捷，当更防之，困兽犹斗，穷寇勿遏。丧败之馀，其气不振，乘此不取，後悔难追。熟料万全，然後邀击，蕃汉相杂，使其莫辨：此亦便不可失，时不再来。临事指麾，在卿审断也，事今若此，得算已多，勿复匆匆，致难於末路。卿比疝疾，今复何似？宜善将疗，不得自勤。秋凉，卿将士已下并平安好，遣书指不多及。
    ○敕幽州节度张守书
    敕幽州节度副大使张守：赵堪至，一一具知。以国家之威武，取败亡之残孽，泰山压卵，岂其难乎？顷者缘卿入朝，节制阙，二虏乘隙，相继叛亡，裨将无谋，轻兵遣袭，遂有输失，挫我锐气：此故犹细，彼祸更深。卿可秣马训兵，候时而动，草衰木落，其则不远。近者所徵万，不日即令进发，大集之後，诸道齐驱，蕞尔凶徒，何足歼尽？平卢信息，日夕往来，数与筹宜，首尾相应，令彼丑虏，飞走无归。事有预图，临时合变，想卿所悉，不烦具言。所有奏请，并已处分讫。夏末极热，卿及将士已下并平安好，遣书指不多及。
    ○敕幽州节度张守书
    敕幽州节度副大使张守：张奉高下，叛奚自取歼灭，此等恶积，天将绝种。故遽诱其衷，叛亡相继，及师徒追下，皆就诛夷，一二年，凶党必尽：亦由卿指挥得所，动不失宜，明於兵权，暗合神道，故能致此也。安禄山、杨景晖湔雪前耻，亦云效命，锋镝之下，各致损伤，言念忠诚，岂妄加奖？已别有处分讫。将士阵亡，各须吊祭，应合赠饰，亦已状闻。聚兵馈粮，义不可久，秋深木落，规略自宜。机谋未豫，何以除恶？永久为患，将若之何？委卿良图，用息边甲。彼军少马，已敕朔方，想卿早知之，宜差人受领。秋气渐冷，卿女阴谋将士已下并平安好，遣书指不多及。
    ○敕幽州节度张守书
    敕幽州节度副大使张守：顷者慰抚降虏，每事优给，而终不知恩，惟图反噬：名虽人类，实甚豺狼，今所叛亡，何苦如此？近者闻其家累，多并为我所得，惟有丁壮，挺身走险。树木既ウ，弓矢亦全，以穷寇失家之心，乘深林必死之地，若冒此轻进，岂云料敌？安禄山勇而无谋，遂至失利，衣甲资盗，挫我军威。论其轻敌，合加重罪，然即初闻勇斗，亦有诛杀，又寇戎未灭，军令从权，故不以一败弃之，将欲收其後效也。不行薄责，又无所惩，宜且停旧官，令白衣将领，卿更审量本状，亦任随事处之。所将阵亡之人及战伤之者，并收瘗救吊死问生，寇仇之来，岂其获已？言念於此，良深嗟悼。卿等各秉忠义，式遏方隅，躬冒险难，宁不知此？无以小失，致夺军气，数宜激厉，以保功名。平卢军储取能支久，若贼口聚食，费耗更多，早宜处置，使得所也。今将金疮药寄至，可分疗将士，并数令巡问。春後渐热，卿及将士并平安好，遣书指不多及。
    ○敕幽州节度张守书
    敕幽州节度副大使张守：昨史思明往，已有处分，赵堪适至，委曲知之。安禄山等轻我兵威，曾不审料，致今损失，宜其就诛，卿既行军，於法合尔。然此贼初叛，势尚未合，乘其虚弱，正可追擒，直为林ウ山深，恃不存之地，万一兽骇致损更多，以此思之，固须且守，伺其有隙，乘便翦除，如此筹宜，应是长策。且战者凶事，有胜有负，无以邂逅，遂至苍黄，使我骁雄，小有夺气。负罪者既其即戮，用命者亦宜奖。彼之小丑，何足可除？所有奏入，即当处分。平卢以北，动静须知，得其委曲，随事防备。委卿在远，一一必由，但量宜行之，奏未晚也。
    ○敕平卢使乌知义书
    敕平卢使乌知义：委卿重镇，安辑两蕃，动静须知，节制斯在，而二虏将叛，来往有谋，曾不是思，信其至此！又委安禄山轻突，挫我军威，不严其约，是事无豫，一朝损失，虽悔何追？但以卿忠勤，复是耆旧，虽有过失，一切不论，实欲尽卿所长，收其後效，固须易虑，以补前阙。此贼既叛，意其却攻，每事须防，无失便也，一一并赵堪口具。夏初渐热，卿及将士并平安好，遣书指不多及。
    ○敕平卢诸将士书
    敕平卢诸军镇将士已下：两蕃残贼，馀类仅存，朕尝怀抚柔，冀其迁善，而数年之内，谋叛相仍：信是枭鸱，固非人也。顷者所以列置军镇，递为唇齿，所虞在此，岂欲劳人？卿等委身边疆，为国展效，遇其反噬，得不讨除？近日安禄山无谋，率尔轻敌，驰突不顾，遂损师徒。择将不良，伤人已甚，事虽既往，义实疚怀。凡在平卢，其阵亡之人，并委张守差人吊祭，并勘实乡贯，具以状闻。悯彼伤魂，当有赠饰，兴言悼惜，久不能忘。然此贼比来，削弱已甚，ソ绳系颈，人有其心。安禄山之败，缘轻敌太过，勿因此畏忄Й，致失後图。立功成名，荣贵斯在，各宜勉励，共除凶恶。夏初渐热，卿等并平安好，遣书指不多及。
    ○敕新罗王金兴光书
    敕鸡林州大都督新罗王金兴光：比岁使来，朝贡相继，虽隔沧海，无异诸华，礼乐衣冠，亦在此矣。皆是卿率心忠义，能此恭勤，朕每嘉之，常优等数，想卿在远，应体至怀。顷者彼处使来，累有物故，水土不习，饮食异宜，奄忽为灾，遂至不救。言念逝者，此其命乎！想卿乍闻，应以伤悼，所以表奏，皆依来请。夏初渐热，卿及吏人并平安好，今有少物，并付来使，至宜领取，遣书指不多及。
    ○敕新罗王金兴光书
    敕难林州大都督新罗王金兴光：贺正、谢恩两使续至，再省来表，深具雅怀。卿位总一方，道窬万里，托诚见於章奏，执礼存乎使臣，虽隔沧溟，亦如面会，卿既能副朕虚已，朕亦保卿一心。言念恳诚，每以嗟尚，况文章礼乐，粲焉可观，德义簪裾，浸以成俗，自非才包时杰，志合本朝，岂得物土异宜，而风流一变？比卿於鲁、卫，岂复同於蕃服？朕之此怀，想所知也。贺正使金义质及祖荣相次永逝，念其远劳，情以伤悯，虽有宠赠，犹不能忘，想卿乍闻，当甚轸悼。近又得思兰表称，知卿欲於氵贝江戍，既当渤海冲要，又与禄山相望，仍有远图，固是长策。且蕞尔渤海，久已逋诛，重劳师徒，未能扑灭，卿每疾恶，深用嘉之，警寇安边，有何不可？处置讫因使以闻。今有少物，答卿厚意，至宜领取。春暮已暄，卿及首领百姓并安好，遣书指不多及。
    ○敕渤海王大武艺书
