<!-- { "loadSidebar": true } -->
    伏闻三境九清，琳房日阙，凝□结气，宅圣栖真，因法象於上天，授规模於下土。观宇之制，其在兹乎？所以进退全和，必资严洁；朝元降福，固在清虚。况乎仙迹灵坛，所务蠲邪荡秽，用期安静，以契修焚。当观凤阙乾冈，龟城福地，肇兴隋运，绵历唐年，呈祥则瑞露凝甘，发地则香泉涌浪，累彰祯异，焕彼简编。碑镂天章，额题御笔，崇楼戛汉，玉殿参□，披文则刘美才、卢照邻，金玉相宣；阐教则黎元兴、蔡守冲，英奇间出。昭灼蕃盛，垂二百年。偶以蛮凭凌，王师御捍，撤我层阁，坏我循廊，庭荒而绿草欺人，楼碎而洪钟委地。或赡军之日，彤阶为屠宰之场；或屯旅之时，绣槛为狴牢之所。腥膻溢鼻，亵渎伤神。寂寂虚坛，久息吟元之韵，萧萧古牖，空馀拥座之尘。不亏，光灵有待。我皇帝承天启祚，纵圣康时，驾豪杰而济横流，揽英雄而拯危运，超羲掩，迈舜逾尧。属念重元，凝情大教，以为清静者理人之要，无为者成化之源，三皇则务道为先，五帝则宏德为本。爰敷渥泽，载葺凋零，浃旬而碧嶂层分，不日而飞轩四合。琼舒御殿，将严当宁之容；岳立麟台，即写扶天之貌。香花芬馥，缮饰周圆，徒荣荫之恩，未展醮祈之礼。言念於此，忧心然。又自去载以来，继有危惧，讲堂摧圯，道侣沦亡，虑亏昭谢之仪，是获真灵之谴，敢虔众恳，恭启福筵。伏惟大圣贻休，元尊降鉴，锡殊祥於金运，增福寿於圣躬，一统寰区，大同文轨，五兵韬戢，百丰登。咸成不宰之功，共乐太平之化。道众等同臻景贶，各沐元慈，法教隆昌，龙神和豫。旁资幽显，普及生灵；克遂逍遥，尽蒙祯泰。往逝者生神丹霍，见居者耀籍青元，法界含生，光承道荫，犯触之咎，俱乞销平。臣等不任。
    ○御史中丞刘九曜醮词
    伏以太上元元，陶融万化；五老上帝，统御群生。九曜宣照烛之光，三官主赏刑之籍，共司品汇，以播元功。由是北台陈校勘之科，南府示奖延之。盖欲使人伦之内，知惩劝之方，各励精修，用寡尤悔。有过者可期於忏涤，有灾者可至於祈禳，广此宏私，大彰神化，真经奥典，幽显蒙恩。臣猥以尘凡，早崇至道。栖心稽首，常依清静之门；世网俗缠，莫遂逍遥之愿。久婴微恙，犹未痊除；近属伤寒，尤增羸瘵。值大运小运，与生日相刑；土星火星，照行年之位。天符飞旗，临本宫之上；飞天火曜，居今岁之中。支命纳音，气皆衰薄，以兹厄会，倍切兢忧。是敢虔罄丹诚，叩祈元圣，恭修醮礼，披沥上闻。伏惟大道宏慈，至真下济，垂好生之泽，降罔极之恩，赐臣以罪咎原除，冤仇和释，灾凶消解，疾疹瘳痊。续将尽之年龄，锡惟新之禄祚，息幽阴之债讼，绝往世之考延。六气内调，众邪摧殄，得励为臣之节，永奉昌期；誓勤修道之心，常宏大教。不任。
    ●卷九百四十二
    ☆杜光庭（十四）
    ○先锋王承遂为祖母九曜醮词
    伏以列曜五行，是司罪福，上栋下宇，亦有主张。於成生孕育之，宁无凶吉；在应护居栖之内，必有愆瑕。须凭道力元功，以解深灾重过。元皇立教，三洞垂文，敢按经科，虔祈福。臣祖母代国太夫人某氏，年八十岁，本命乙卯三月十三日戊午生。今以土火二曜，居三合之方；天符飞旗，冲大运之上。五土克於子水，仍临生日之辰，以此刑妨，因成微恙，兢忧战越，罔敢自安。伏念臣叨逢圣时，获承福绪，而早悲孤藐，继履家艰。惟祖母慈颜，得晨夕侍奉，刳心沥恳，愿祝遐年。今则所疾瘿仍，灾躔临照，窃恐居宅之所，或有犯违，积世以来，或有冤债，或往逝有考延之衅，或幽阴有讼逮之文，构此衰危，尽希忏解。是用选求吉日，恭备醮坛，伏惟大道垂光，众尊悯鉴，为臣祖母某氏解销灾咎，延续年龄，增生禄於南宫，落罪名於北府。疾瘵除荡，腠理和调，神药潜资，灵官密卫，克蒙平愈，永赐安贞。洎乎宅宇之中，常谐吉，龙神镇守，邪恶销亡。惟冀励修，上答元造。不任。
    ○蜀王青城山祈雨醮词
    伏以五岳上司，总真奥府，雄称天国，峻极仙都，镇寻厚地以巍峨，高捧太穹而峭拔。真灵所会，水陆攸尊，敷惠育於群方，广包容於三蜀。阳崖荡日，阴壑藏□，赞时则表贶垂祯，叶圣则呈祥荐瑞，古今崇仰，遐迩依凭。臣叨荷圣慈，镇临重地，兼梓遂黔巫之境，亘微泸蛮之封，位极台衡，任崇将相。每虑功轻恩厚，福过灾生，循分兢营，拊心忧惕。自青春届序，甘雨愆期，农亩亏功，骄阳害物，虽历申祭祀，遍告神明，密□但布於西郊，膏雨未г於南亩。皇皇众庶，叩向无门。
    窃惟大道垂文，天师演教，有章奏之品，有祈醮之科，将展焚修，须依灵胜。是用披心□洞，拜子仙峰，伫真侣之感通，冀明诚之御达，赐臣以时和岁稔，拯臣以雨顺风调，驱肥遗於穷荒，舞商羊於中境。岩峦曹属，鼓列缺以舒威；洞府龙神，震{丰}{隆}而助化。消除虐魃，苏息枯苗，克歆黍稷之馨，允洽京坻之望。臣当心求理，戮力徇公，上答灵慈，永承道。谨差左都押衙、检校尚书右仆射、前黎州刺史曹岳与左右街宏教大师赐紫杜光庭，虔诚章醮，归命希恩。不任。
    ○蜀王葛仙化祈雨醮词
    伏以四七在天，垂文定位；三八镇地，设象分灵。列宿所以统幽明，诸化所以司罪福。况心宿为天皇之府，上清乃神仙之都。迥控长川，倚玉轮之耸秀；雄临巨屏，面铜马之膏腴。缅彼福庭，广荫庸蜀。臣本命所系，获在兹山，而谬握符，仍居仙域。每虑位崇任重，力寡才轻，超五爵以疏封，制六镇而为政。或赏刑乖当，或抚字失和，下有怨咨，上亏仁育，兢忧未暇，咎戾旋加。粤自仲春，即愆时雨，尘侵垅亩，赫日腾威，风铄郊原，油□匿影。生灵叹息，惧失於农功；沼鱼喁，将悬於枯肆。焦劳在念，叩启无由。至於肴膳精丰，备陈於庙貌；牢肥盾，无吝於祷祈。徒罄诚心，靡闻响答。仰惟神仙济物，罔间幽明，大道好生，普均慈施。太上著修禳之品，三天开奏醮之科。恭望神峰，远倾凡恳，虔申大醮，仰叩至真。伏惟悯鉴所陈，大施恩宥，赦其愆咎，赐以福祥。使雷电扬威，龙神悦豫，霈г渥泽，克致丰穰。南山腾虺虺之音，东作盛之稼。永谐望岁，允契有年，誓勤修奉之仪，上副真灵之贶。不任。
    ○什邡令赵郁周天醮词
    伏以天地分灵，统之者至圣；阴阳不测，体之者至神。主宰死生，司明罪福，有祈必应，无感不通。臣谬以非才，理兹剧邑，赋舆所总，徵督所难。乡里凋荒，缉绥尤切，洗心求瘼，克已徇公。果蒙道力潜资，真灵密助，徵科办集，境土安。疫毒不侵，生灵以泰。思酬元造，众竭丹诚，共崇黄之坛，虔备焚修之会，兼申大醮，上答灵恩。况境接仙山，人怀道化，李相国之神功宛在，罗真人之圣力时彰，控诸观之福庭，标二化之真府，必垂昭鉴，纳此诚祈。伏惟太上延慈，众神孚，普兹幽显，遐及存亡，俱锡福祥，咸蒙济。使一方清谧，百滋丰，疫疠兵戈，永无侵轶，飞沈蠢动，各遂安全。臣等九祖七元，生天受福，三途九夜，离苦参真。并乞灾厄蠲销，罪尤除荡，潜增禄祚，克保年龄，同力运心，俱г巨。不任。
    ○嘉州王仆射五符镇宅词
    伏闻大道开光，五篇垂教，凝自然之气，成空洞之文。上正天元，下安地纪，中制劫运，旁福生灵，三界所宗，万神所禀。其或葺修之地，土木兴功，暗犯神灵，明干禁忌，皆凭秘篆，以镇方隅。臣顷以所居，须资揆构，臣功既毕，辄备焚修。启黄之坛场，广申忏拔；展五符之醮酌，遍用镇安。伏冀太上宏慈，至真流鉴，使龙神宁谧，灾咎蠲销，永无干犯之虞，常荷安之福。其有从来主宰，五姓神灵，各遂往生，并获开度，即仰荷大道罔极之恩。不任。
    ○张相公九曜醮词
    伏闻大道凝光，上元垂象，照临九土，覆育群生。主吉凶，司明罪福，洪纤备察，毫末无遗。而金简垂文，玉书演法，开忏祈之路，悬悔谢之仪，虔罄明诚，必赐昭。臣某顾惟虚薄，运契遭逢，位极台衡，务专繁剧，详评狱讼，裁制典刑。或爽重轻，虑招咎衅；或操心属念，偶结尤违；或积世此生，未祛冤债。静言循度，每用兢忧。今则滞宫中，土星所历；身位之内，计都所临。神首火星，仍居对照；生月命位，俱值天符。以此灾躔，遂成疾厄，扪心震惕，沥恳归依，仰元象以叩祈，竭丹诚而醮酌。伏惟至真上圣，列曜高尊，悯鉴尘凡，降流恩宥，释前冤往债，原重过深瑕，增续年龄，销平灾厄；赐臣以百关调豫，六气和平，尽解凶衰，全除疾苦。推忠效节，永酬睿主之恩；洁己凝心，上副尊灵之。不任。
    ○众修三元醮词
    太上无极大道元始天尊、太上大道君、太上老君、十方自然灵宝天尊、五老上帝三元君、天地水府三官、三十六部尊经元中大法师、太极真人、三天法师、天曹地府三界真灵、三官曹府一切元司：臣等尘世凡微，积生福会，得遇元化，参奉至真。而迹处人寰，身拘俗网，沈浮声利，流浪死生，未穷超拔之源，徒慕清虚之旨。六情三业，动结罪条；阴简黑书，旋增衅咎。或前冤往债，尚系幽关，故杀误伤，未申忏露；或五行三命，灾运所临，暗曜明星，凶神所犯。常情靡测，祈谢无由。三元有考定之期，五帝无陟明之典。至或九元七祖，犹滞三途，注讼相延，愆过委积，福尽祸至，首悔何门。因今某官校录之辰，众申祈醮之礼，愿回元鉴，俯察丹诚，介福垂恩，延生保命。九元开度，除右简之罪名；众厄清销，上左宫之生录。永蒙道荫，常荷鸿休。上愿帝祚延洪，天元元晏；生灵和泰，远近安；九稼惟丰，五兵自偃。九幽六趣，罪爽穷魂，俱承旷荡之恩，各遂逍遥之性。不任归命虔诚忏请之至。谨词。
    ○王宗彖等下会醮六甲词
    臣等早以庸虚，志希元奥，凝心妙道，归命真乘。参六甲之秘文，慕长生之要旨，而寄身名宦，莫遂精修。三元四始之辰，香灯或阙；五腊六阳之会，存注莫专。恐兼故杀误伤，仍有前冤往债，或行年厄运，或宿曜灾期，曾未尾陈，但增忧惕。敢以下会吉日，醮希恩。伏冀五帝高尊，降流祯福；六甲真吏，洗涤罪瑕。上生籍於天曹，削死名於地简；举家蒙，七祖生天；禄算增延，公私贞泰。永勤焚炷，以答元慈。不任。
    ○三会为弟子醮词
