<!-- { "loadSidebar": true } -->
　　为私披衣甲事状
　　钦奉圣旨条画内一欵节该诸官吏将官物移易借贷者委监察纠察钦此近于五月十三日在都百姓人等私赛神社其人徃徃披执兵甲游厯街衢前后数日及马有挂全副甲者今体察得此项器甲俱系在京诸色官员人等处借到叅详甲兵国家重器又钦奉圣旨已有明禁条例今来诸人冒法抵禁私假小民以为戏剧甚非严制令而重武备也岂惟民不识法习以为常因而别生事端据在都官员人等私相假借及合干部分禁断不严合行纠弹伏乞御史台照详惩戒施行
　　弹市令冯时升不公事状
　　今体察到在都前市令冯时升于行铺人户处取受行钱钞六锭一十一两三钱五分黄米七石面一百斤制府现行追赔其冯时升却于今年四月间赍大兴府保解赴部求任省部依准将冯时升迁除保定县尉去讫窃详市令系八品职官其不公如此事发在官已有承伏乃于总府告称勾当以来并无粘带亦无过犯其大兴府亦不勘当是否端的辄便朦胧保申实属违错外据冯时升负罪欺官侥幸冒进以之临民何所不至合行一就纠弹今后合无照到部人员曽管领钱谷者亦于制国用使司防验有无粘带然后迁除庶望杜絶奸欺以厉来者
　　弹步站官王提领不公事状
　　今体察得中都管步站官吏王提领崔把总徐令史等与自愿当站百户杨賆焦百户等上下通同作弊于站户百户冯百亨等二十名处累次取敛钱物及尅落给散草料钞取受羊酒逐节不公等事据此合行纠弹
　　为在都回回户不纳差税事状
　　窃见中都亲官民户每嵗供给和买夫役一切等事比之他路实为繁重今体察到本路回回人户自壬子年原籍并中统四年续抄计二千九百五十三户于内多系富商大贾势要兼并之家其兴贩营运百色侵夺民利并无分毫差役照得钦奉先帝圣旨节该鄂托克做买卖辉和尔本斯隆玛回回交本住处千户百户里去者若称有田产物业不去呵依以前圣旨体例里见住处不采大小差发铺马祗应与民户一体当者钦此合无照依累降圣旨处分事意取防见数分豁定夺验实有气力与民一体当差庶得协济不致靠损贫乏据此合行纠呈施行
　　为陜西郑县隐户计事状
　　钦奉圣旨条画内一欵该载不尽应合纠察事理委监察并行纠察又防到陜西行中书省文符该钦奉圣旨节文拘刷本路外来交叅析居放良等户若州县官如能用心将民户拘刷尽数到官迁官给赏如有隐藏定是降官治罪钦此今体访到京兆路华州官司将郑县刷出漏籍等户六十二户并不申报上司私下取敛差发今问得见有华州人刘德亨并与所察相同事属违错据此合行纠呈
　　为蝗旱救治事状
　　窃惟古之为国者虽值凶歉民无捐困乏者蓄积多而备先具也今随路大蝗赤地千里就使扑灭已成灾伤其于贫民首先失所不无流移饥馑而救荒备患之术不可不预为计料何则今日唯先安集民心最为急务故谨具愚见二十事伏乞御史台详择施行
　　一随路总管府今歳伏遇天寿节除祝延万寿礼数外请权宜停罢公宴庶表朝廷优恤元元不以己为乐也若然则虽古者圣王遇灾减膳彻乐无以加此
　　一御河上下有粮仓分宜差清干官检括实有见在数目外据借贷装散变碾及上年河运未到仓粟数督勒所司严限闭纳其通州李二寺等处应有露囤粮斛就水潦未动亦宜许诸人搬运赴都城仓其脚价止支本色亦以实京师可便济穷民之一端也如挨陈者其阙食无生计之家验口赈济不然令所在弓兵早暮兼为巡防以备疎虞
　　一随路商贩积蓄之家官宜出榜验彼中时估量添价直发卖仍禁不得擅恣髙増物价如百石以上不出粜者究治如官仓发卖其权豪冨户所籴不过十余石若诡名转籴者仍为究治
　　一随路存留祗应银粮如已到官者须上司明文然后动支若百姓阙食迫处仍作急飞申听候许令赈济其未纳到官者尽行蠲免
　　一随路站赤祗应如酒肉等物亦冝酌量减免不然照依中书省劄付与顺天路事理一体施行不然是则燕南二万余户独不被存卹之意也
　　一河间路转运司应收到物斛不下五七万石宜无令回易银钞验原价直输河仓使充正课以备军国经费似为两便不然如本路百姓缺食官定平价发卖
　　一随处金银丹锡等坑冶约五十余所每嵗穿火淘采不无损泄隂阳之和有无合止者正以少养天地流运凝结应宜之元气
　　一山林河泊之地所在皆办外课有无权宜蠲免听民采取以供不给兼前世已常施行稍足复禁如初
　　一山林原野系禁地去处如猪鹿鳬鴈鸡兔之类亦宜许令打捕期以歳稍稔复禁如初
　　一随路交钞库铁冶所即目若有现在物斛去处亦宜取防现数仰所在运司出榜照依原价粜卖
　　一在都酒务开沽者应有现在稻糯官司亦宜见数权令停止酝造此等事宜亦系前世屡常施行
　　一捕蝗之际不以诸色等人有才能识见规画出众者籍记姓名事定量加赏用又甞闻飞蝗虽难打捕遇夜即须停止于坐落厚处旁挑坑堑燃薪草使之明照四远然后惊飞赶逐蝗自必望明投赴众力从而扑灭此説比比得济合无试为之行窃恐亦一法
　　一庄农之民阙粮食者所在官司预宜出榜禁示不得推称病疫私宰耕牛为食如博易粟米者听凖备飜耕出曝蝗子叅详最为急务
　　一州府司县官其被灾重处有能规措存恤百姓不致流移饥殍者仰按察司考覈得实申台呈省以凭不次陞用
　　一急递铺兵俱系贫难下户若一处断绝即时阻滞合无与中都迤北递铺一体给与粮食养济仰所在官司专一存恤勿致饥困逃散
　　一每嵗应办官草收成尚然不敷今秋谷草显见俭少宜趂时于无蝗去处收刈秋青等草将来兼带支持用度
　　一庄农之民所认六色课程如酒醋等课今蝗旱如此有无权时停免或从实结办稍安复旧如初
　　一随路州府宜建立社稷防神坛庙令有司嵗时
　　致祭亦悯恤为民之一事也
　　一随路自省减并州县以后极有寛濶去处或有尉处多系主簿兼摄至有尉簿全阙去处如山东州郡所在虽有专尉其地广物众委系难于照管又体知得省部亦为此事先于东都路已行添设专尉了当今蝗旱灾重如此百姓嗸嗸窃虑迫于饥寒势必多有盗贼不无生事惊扰宜约量随路要地面添设巡检使之镇遏巡防以备不虞及村堡设置鼓面遇有警便互相应护
　　一随路如富户有力之家能周赡贫乏或设粥糜于道以济流民至千人以上者官为旌赏或听一子临官
　　弹马仲温横敛钱物事状
　　今察到在都曲河坊坊正马仲温因刷问逃军于人户取讫寳钞一十一贯八百文縁两厢七十余坊凡有事务不无骚扰合行纠呈
　　弹呼图克阿萨尔不赴任所事状
　　今察得淄莱路长山县达噜噶齐呼圗克阿萨尔前来中都部夫勾当至十月初罢役本官不行还职令女壻玛哈穆特等于本路关讫自十月至十二月终俸钞若不纠呈縁呼图克阿萨尔系请俸亲民职官到今八十余日不行还职据此合行纠弹
　　弹王千户冒名代军事状
　　今察到守把枣阳万总管下千户王仲贤至元六年八月内前来中都取发军人其本官将合起正军六名不令正身应役却行要讫钱物冒名替代今就责得本官下提控李德唐指证并与已察相同合行开坐纠呈
　　弹益津县尹张文郁侵使盐价事状
　　今察到霸州益津县前县尹张文郁主薄李璋于至元五年支不尽盐折粟内侵使讫钞三十三锭三十五两为此就问得州司吏杜唐佐并与所察相同据此合行纠弹
　　为太庙中柱损坏事状
　　今体知得太常寺申都城所呈相验到太庙中心等柱损坏讫一十四条访闻先为刘晸监修太宫完备特注朝官重加赏赍今者未及数年朽坏如此显见当间灭裂多不如法设若旧柱不堪自合改用新柱以规壮丽今省部虽令刘晸用木填塞了毕终非可待歳月理合治罪以彰其咎至如太常寺近为经夏暑湿告出曝神室中氊罽有司尚恐亵渎不从所请彼修补动作之际其震惊神灵比之曝晒亵渎实为加重外据不经奏请即令刘晸修补震惊神灵事属违错合行一就纠弹候旨夺
　　为优恤襄阳军人事状
　　伏见中綂建元诏条内一欵节该凡征进军人临陈而亡被伤而死者其家属理当优恤仍仰各路宣抚加恩致祭量给衣粮优恤其家钦此又汉唐旧制军士死者致祭吏为衣裳棺敛转送其家今闻围守襄阳军人经值今夏疫疠致有死亡俱系没于王事诚当推恩矜悯有无照依已行事理或令所在官司送还其丧外据气力孤弱之家取防见数量加优恤非惟激厉将士实恩慰民心感召和气之一端也
　　为怀孟路新民不便事状
　　窃见怀孟路新民三千余户虽俵居六处终濒近大河又不在本路节制之内已是未便兼所管郑汪等头目俱系宋人中间官民恒相告讦辄生事端无歳无之又访闻得修武县新民见发奸细利害等事此其验也设若狂妄无实人情臲卼终是不安合无将上项户计隶属本路管领其旧管头目依例与管民官一体迁转不然于职官内选素有威德足以镇抚为总管亦是一便盖徃年已曽令李同知宗杰于上安抚勾当一任之间特然安静此非其效验乎据此合行具呈
　　弹兵马司擅自鞫断事状
　　窃见在都兵马司设马步军五百人系专一警捕衙门自去年至今年三月终强窃盗贼计六十余起致有杀伤事主刼掠财物及本司公廨下为盗者盖当该官兵不为用心滋多如此三限不获行下取招并不回报其都辖上司纵令灭裂虚作行移亦不申明赏罚是作过之人无法可畏教之公行也都城辇毂之下库藏仓廪诸所在万一窥窃深系利害又间有败获贼徒除事关权势不能归结者方才申上自余无问轻重辄便鞫问断遣岂惟侵司越职窃弄威权但恐中间奸弊日滋实为害事兼是司自来并无囚系鞫问断遣之理今后有无止令兵马司据应获盗贼略行取问即便解府归结施行外据本盗起数已获者赏未获者罚如此庶望上无纵恣虚行之事下革违错自专之弊赏罚既明民知所畏京畿之间不待歳月作过之人将自消弭据此合行纠弹
　　弹大兴县官吏乞受事状
　　今体察到至元六年三月内有施仁关娼户鱼三嫂赴大兴县告称男妇阿肖欲行私遁还家想见别有奸事有周县尹并司吏张荣禄将阿肖枷收辄行推问指称在家曽与刘华善安三通奸随即扑捉各人不见却将平人刘贵刘庆甫监收至当月二十一日有周县尹将鱼三嫂刘贵巷长张仲义等公防省防休和了者至二十五日有鱼三嫂要讫亲家肖大买休钞一百四十两及刘贵安三刘住安休和钞九十两当官有本把张荣禄取要讫刘贵等家钱物钞三十八两九钱纻丝二疋又有打合休和人罢役司吏张权县要讫安三钞一十五两祗候人冯首领董面前要讫钞九两打合人韩大处见收钞一十七两有周县尹教休和了当为此唤到司吏张荣禄等畧行问得是实就追到钞六十三两纻丝二疋赃状至甚明白据本县官司止合依理归问阿肖不合背夫欲行私自还家罪犯外据想见别有奸事一节系是称疑词因别无可验显迹依例不许经告官司便行推鞫令阿肖招説曽与刘华善安三通奸辄生事端乱行扑捉搔扰收禁兼鱼三嫂娼优之家官司不为详审致令当行令史收受钱物为无凭据辄行省防休和如此开闭幸门挠乱公法事属欺枉合行纠呈
　　弹良乡县站官私取工俸事状
