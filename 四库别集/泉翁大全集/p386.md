<!-- { "loadSidebar": true } -->
　　　奇问：向承示教论语首章讲义，谓学乃学吾之心性，说乐不愠皆性情之正处，真足以发孔门相传之蕴矣。但谓学属知，时习属行，奇未释然。夫学也者，所以学为人也，须兼知行乃可。时习则其功之不息者也，何如？ 
　　
　　来谕论讲章云学字之义，谓兼知行，岂偶未见区区之说，其训学为觉，觉学一义也，从见为觉，从子为学，皆主知也。时习者行也，然学习一时齐用，若训亦为知行，即朱考亭之说。然知行之外又有时习，不是一段工夫矣。更思之。 
　　
　　　奇问：仁义忠信，乐善不倦，旧说皆以为天之理。以愚观之，学者固有此三等人也，有由仁义行者也，有忠信者也，有乐善不倦者也，然皆可贵可重，故曰天爵也。如何？ 
　　
　　看得亦是。但思从何样人做起，又不中作三个头脑了也。 
　　
　　　奇问：林易斋之学未论其如何，然窃观其守人之所不能守，非有定力定见者不能，则未易以及也。平生为流言所中，坎坷终身，数亦奇矣。乃复遭惨祸，身死之后，妻子沦亡，吊者鲜至。此桂奇之所大惑而抱痛不平者也。(鸣)[呜]呼！岂师翁所谓人之君子而天之小人者乎？ 
　　
　　定力定见亦未易许之，但人皆议之，吾独悯其贫耳。贫而不变其步武，议之者岂能及之哉？至於连祸则付之命也。 
　　
　　　奇问：勿忘勿助之间，其功夫至精，道理至妙，有难以言语形容者。昨一友疑问及此，奇未有以答之也。愿赐一言启之。何如？ 
　　
　　此明道先生之言，其至妙至妙须自用功乃自知之，难以口说也。 
　　
　　　奇问：何陈二子欲卒业於方山三径，欲请教言紧要者书示，庶几终日如侍函丈云。 
　　
　　吾病倦不欲言，吾何言哉！紧要者莫如心，孟子：「山径之蹊，介然用之则成路，为间不用，则茅塞之矣。今茅塞子之心矣。」夫三心譬如三径，三心本是光明正大之心，所以茅塞之者，在不用耳。为间不用，且已茅塞，况长不用之乎？不用者如不存心，故乃三人去，一人不存心则一径荒矣。二人不存心则二径荒矣，三人不存心则三径皆荒矣。至於心之神尤有甚焉，顷刻不存则顷刻茅塞，顷刻存存则顷刻不茅塞，其捷如神，是三径者，三子之师也。但不知当时蒋元卿与二仲在三径曾及此乎否？何陈二子欲请教言紧要者，书数条，张之三径，朝朝观感佩服云。 
　　
　　　奇问：迩来何陈二子奉师翁之教，时来方山三径与桂奇静坐。奇叩其所，何子云：「初时觉心猿意马，拴缚不得。调习久之，始觉虚明的意思在。」陈子云：「初时此心未免出入，强制之，益觉苦甚，近时稍稍定矣。」二子叩奇所得，奇曰：「全未有得，但觉向时动多妄耳。」奇与二子所见如此，伏乞示教。 
　　
　　只是心要熟，始初只是纯一。赤子之心原是初心，熟之乃可复其初耳。孟子夫仁在乎熟之而已，熟其心即熟仁也。 
　　
　　　奇问：师翁年过孔圣，学实从心，乃交游中有执其迹而妄议之者，即颜子亦不免焉。是虽无损於道德之高厚，而日月之食，人皆见之，更也，人皆仰之。桂奇小子私心，於函丈不无惓惓焉。如何？ 
　　
　　昔有人言於伊川曰：「涪州之行乃门弟邢恕、族子程公孙为之也。」伊川应之曰：「故人情厚不敢疑，族子至愚不足责。孟子既知天，安用尤(藏)[臧]氏。」道之将行也与，命也。道之将废也与，命也。人奈之何？ 
　　
　　　奇问：君子之学固征於人之见知见信，然必自知自信，乃见实学。若自知自信矣，即人不知不信，可也。若犹未知未信也，即人知我信我，徒自愧耳。屡承示士夫中知奇信奇者，黄泰泉公为最；朋友中知奇信奇者，曾廓斋公为最。夫二公可人也，一人知之不为少矣，况二人乎！然奇自反之，犹未自知自信也，不亦负乎？ 
　　
　　求诸人者，其机在人；求诸己者，其机在己。惟有自知自信而不自负最的当。 
　　
　　　奇问：孔子谓子夏曰：「女为君子儒，毋为小人儒。」所谓小人儒者，言必信，行必果，硁硁然之小人也。此是行仁义与义袭之学否？然君子儒，吾不得而见之矣，得见小人儒，斯可矣；集义者，吾不得而见之矣，得见义袭者，斯可矣。如何？ 
　　
　　张子曰：「宁学圣人而未至，不可以一善成名於世。」吾固曰：宁为由仁义之学而未至，不可行仁义以取名。宁为集义之学而未至，不可为义袭以取名。宁为君子儒而未至，不可为小人儒以取名。 
　　
　　　奇问：有朋自远方来，固为可乐，然必志同道合之士，乃有相长之益。与其失身於可贱之人，宁孤立无助，与天地为徒可也。此意何如？ 
　　
　　宁孤立无助而不可失身於可贱之人，与天为徒，意思甚好。 
　　
　　　奇问：仁义忠信，乐善不倦之说，伏承批示，已了然矣。又承问三者从何处做起，所以责成小子者，意甚至也。幸甚！幸甚！奇之意亦唯以主忠信为本，知善而好之，好之而乐之，不知手之舞之，足之蹈之，而仁义在我矣。是否？ 
　　
　　此是三等人，虽所得有浅深，皆天爵也，皆从乐善不倦上起，即孟子可欲之谓善也。由是而进，深造忠信焉，即所谓有诸己之谓信也。由之而积，则仁义成德，充实之美，大而化之之圣，可及矣，贯通只是一事。 
　　
　　　奇问：唐虞之惟精惟一，所以执中也。孔门之博文约礼，所以立中也。孟氏之勿忘勿助，所以养中也。自古圣贤语虽不同，理则一而已矣。然初学之士，质既鲜敏，功亦茫然，精之一之，其要安在？博之约之，其道何从？勿忘勿助，毋太莽荡乎？必有简易之法，为初学入德之基者。窃愿闻之。 
　　
　　唐虞而下，诸圣人所谓中，所谓卓尔，所谓有事，皆是这个天理。其惟精惟一，其博其约，其勿忘勿助，皆所谓存此而已矣，更无别事，更无别法。勿忘勿助之间，何等易简！圣人这些精一博约工夫都被孟子一口说出。 
　　
　　　奇问：今月十一之夜，桂奇梦追趋师翁於白沙先生宅，若在西樵然者。翁侍坐，奇退而立焉，见先生容貌温而厉，然默无语。宅后屋一所甚幽，翁曰：「吾馆也。」奇曰：「何不扁乎？」翁曰：「子为我名之。」奇曰：「名怀沙亭可乎？」翁[曰：]「得我心之同然矣。然何以怀之？」奇曰：「怀其道耳。」翁曰：「浩然之气，至大至刚，直养无害，塞乎天地，所以怀之也。」先生闻之曰：「然。」既而梦觉，因录呈函丈见教。 
　　
　　此梦却是好梦，其精诚之感通乎！与孔子梦周公，高宗梦傅说，同一机也。宇宙间只是一气，只是一理，只是一心，感应之机，捷於影响。何者？以其一也。会此则知道矣，却要涵养。吾今创怀沙亭於隐居山顶矣。 
　　
　　　奇问：昨十五之夜，桂奇复梦待翁於白沙先生之宅。翁语奇曰：「子前梦甚奇，吾即建怀沙亭於馆后矣。复识子来书纪兹梦也。」先生闻之，叹曰：「兹亭之建，宇宙於是乎收拾矣。」因索来书观之。先生观毕，曰：「吾志也。勿忘勿助，其所以直养[也]。」已而燕於尊师堂，诸生咸集，遂梦觉。今日即奉来教，知将有怀沙亭之建，异哉梦也！又奉神胙之赐，知有尊师堂之享，不尤异乎！所批教问目亦同日至，非神之所为乎？顾不肖愚劣，何以答神明之贶也耶？伏乞终教，幸甚！ 
　　
　　语云：「思之思之，又重而思之。思之不通，神明将通之。非神明之力，乃精诚之极。」此二梦□□无亦[思诚之]所格乎？神明将通之矣。后梦继续，神明致叮咛於少汾矣。少汾宜一肩担任，毙而后已也。少汾通身紧要只在任重，君子不重则不威，学则不固，其要只在主忠信，谨言慎行，何患古人之难到也！易曰：「默而成之，不言而信存乎德行。」中庸：「聪明圣知达天德。」眼中聪明颖悟，孰有过於少汾者？珍重珍重！ 
　　
　　　奇问：动之不以礼，蒋道林以为动容之动，王青萝亦以为然。愚谓既庄以莅之矣，而有动容不以礼者乎？格物之物，道林以为即物有本末之物，且以下文释格物其本乱而末治者否矣证之。昔方西樵亦同此说，其於修身为本之义亦相发明否乎？ 
　　
　　此节二子之言又未理会文义。此节正是和顺於道德，畅於四肢，发於事业，学问之极[功也]。知及仁守，道得於心。庄莅，积中发外，畅於四肢也。礼乐政教施於民，发外之盛，发於事业也。岂有庄莅后又要动颜容？动容即庄莅也，又重说了。且以礼动一容，便是色庄不出於自然。 
　　
　　　奇问：致中和之说，朱子谓致中则天地位，致和则万物育，固非，中和岂可分致？又岂有致中能位天地而不能育万物，致和能育万物而不能位天地之理？而蒋道林以为即笃恭而天下平，又非。工夫须从实做去，岂可以文义相比拟，言致中和即不消言笃恭，言笃恭即不消言致中和？须一齐俱致。致者，自我而致之天下也，天地万物一齐位育，然致中和之功，自慎独到了位育，则天地万物我滚作一片，荡荡难名。位育非有加也，全而归之焉耳。故中庸之德，其始也不睹不闻，其终也无声无臭。如何？ 
　　
　　读书先须理会文义，致是如何？笃是如何？吾於中庸测言致字已明。诸君中或有好自开户牖，而不知於文义有不通，又岂有天地位而万物不育，万物育而天地不位者？余见中庸测。少汾多见得是，得吾之意者少汾也。 
　　
　　　奇问：秦幼贞承祖母重服，来卜居讲学於樵，我师翁以为大孝矣。而钱绪山有亲之丧，不远四千里来讲学，与秦子事一也，况钱子且为亲求墓铭矣，我师翁则责之以礼，何耶？朋友会问，多致疑於此者。伏乞示教。 
　　
　　先师有云：「三年之丧，在人之情。」秦幼贞承重葬后先来时，想在大小祥之间，其持丧太严，常独静坐密室，不与人言，惟啖荠盐，不食肉。后归迎母来山，又隔一年，其志实欲避地迁居，筑楼奉母。其与钱洪甫之来大不同也，何疑焉？少汾说起此子来，令我伤心饮涕，有志不就，婴疾而归，今不知生死何如也，岂胜叹哉！ 
　　
　　　奇问：向会中论及知行，道林谓合一并行，如心欲观书，手即展书可见。奇谓如人行路，心眼足一齐俱到，方是合一。刘素予则谓先知后行，因以格致后复有诚正修工夫明之。二说如何？ 
　　
