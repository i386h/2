<!-- { "loadSidebar": true } -->
　　慈寜宫行礼
　　太蔟初分来万国融融淑景动青阳曈昽翠盖祥云覆缥缈兰宫瑞气扬节遇三元开宝厯时逢四始奉霞觞山呼拜舞臣民乐愿颂千年正未央
　　春
　　旭日含新淑春光覆满屋东皇转嵗华融气杂山谷
　　上元幸万善殿戏作
　　雪霁寒轻景物鲜上元临幸遇叅禅方文无人般若静天花虚落古松前
　　收复岳州作【幷序】
　　逆贼吴三桂既经天诛之后不数月而岳城恢复良由三桂背恩倡乱荼毒生灵经年以来死者相望于道路生者逃窜于四方积尸遍野民不聊生皆朕徳之薄不能抚绥之故也今赖
　　皇天之眷佑
　　祖宗之威福羣臣尽力将士用命前后恢复闽海两粤以至湖南岳阳诸处擒斩贼魁殆尽望风归正不可胜数所余小丑势如破竹解吾民之倒悬行有日矣特赋长歌以舒其怀
　　聿予凉薄莅洪荒遂使巨慝乱天常东南黎庶苦纷扰防年戎马蹂疆场临轩重简亲藩出军威万里风雷疾肆伐原因讨不庭专征大义昭星日卧榻安容有悖狂太阿岂好弛纪律再勅元臣佩虎符戈矛刬地生寒栗铁骑骁腾拥楚云霓旌闪烁连江濆七泽三湘据冲要楼船璧垒屯诸军一时将士尽忿激人人都愿成功勲悬知叛逆众所恶直须吹气清妖氛顾此生灵负何罪流离转徙多饥馁处处田畴芜不耕年年桑柘无人采闻説荒榛遍野庐还伤老弱填江海每念边陲一怃然立身天地慙主宰未忍加兵戕我民深宫宵旰勤五载五载踌躇常恭黙防当灭此乃朝食旗卷闽疆甲士降阵开百粤坚城尅已见怀光伏冥诛更看元济成俘防鼙鼓旌旄定岳阳雕戈金镞清区域指顾能收六诏烟宣恩早布招徕徳书奏传来慰
　　两宫乂安社稷开鸿蒙翼翼小心恒敬慎敢防继述在朕躬期与宰司百执事共相砥砺克厥终
　　恭上
　　太皇太后万寿诗二首
　　和风瑞气满帘栊
　　慈寿无疆祝上宫喜得万方同孝养千秋福徳竝苍穹
　　其二
　　透户卿云接御香彤墀新栁拜韶阳
　　宫中尧舜兼文母恭捧南山万寿觞
　　赐大将军安亲王岳乐二首
　　大开册府纪元功伐罪安民将略雄伫见天潢蒙上赏明光髙宴赋彤弓
　　其二
　　洞庭南岳尽提封九伐勲名勒景钟眼底穷荒皆赤子早销金甲劝三农
　　赐防军统领桑格
　　百战威名已早扬频年秉钺在岩疆素知果勇兼韬略应着图肃方
　　春夜月
　　晩来风景丽初晴月色辉胧胧穿竹树照耀满宫帏
　　题周文矩画説劒图
　　鵞溪尺幅衣冠古貌出蒙庄辩论新劒客满前毛发动须知绘事亦通神




　　圣祖仁皇帝御制文集巻三十三
　　钦定四库全书
　　圣祖仁皇帝御制文集巻三十四目録
　　古今体诗四十首
　　春日郊行
　　清明登玉泉山
　　时廵近郊悯农事有作
　　鄚州杂诗五首
　　春日内苑赐宴诗【并序】
　　初夏登楼临水
　　夏日同三王慈宁宫请
　　太皇太后安
　　夏旱歩祷
　　南郊喜雨
　　五日泛舟赐内大臣侍卫宴
　　咏蝉
　　题苏轼墨竹
　　初寒
　　懋勤殿古榦梅
　　春晓
　　春雪
　　懋勤殿读尚书至无逸篇有作
　　春昼二首
　　景山春望
　　榴花
　　咏观天仪噐
　　鹤
　　经筵进讲周易
　　秋日出郊观稼
　　题张择端清明上河图
　　长至日祀
　　天圜邱有述四章
　　逺望西山积雪
　　春盘
　　端凝殿斋居
　　赐直廵抚于成龙【并序】
　　苑西新栁二首
　　和唐太宗咏桃花即用原韵











　　钦定四库全书
　　圣祖仁皇帝御制文集巻三十四
　　古今体诗四十首
　　春日郊行
　　春殿晴云绕銮舆出禁闱桃花临紫陌栁叶暗青旂宿雨能清跸和风早拂衣马嘶驰道逺满地尽芳菲
　　清明登玉泉山
　　寒食登髙芳草青泉声映栁出春亭心中怀得天然处坐对沙鸥乐野汀
　　时廵近郊悯农事有作
　　芳郊景物丽淑气扇暮春灵雨应良节光风薄嘉辰省耕已届候夙驾方来廵前驱列式道羽卫罗钩陈时有田间子荷耒披车尘讥诃勿频数疾苦当咨询千耦幸终畆二鬴犹悬囷穮蓘尔勤动痌瘝予隐亲赒赐出泉府拊循属官臣行潦有挹噐冽井无枯津所惠良未徧嗛嗛愧斯人
　　鄚州杂诗五首
　　条风鼓櫂动清漪夹岸青青杨栁垂轻转牙樯观易水波光日影暎旌旗
　　其二
　　桃花歴落李花开緑栁含烟傍水隈鸿雁平沙看不尽春光暧暧入蓬莱
　　其三
　　为省春耕歴灞沣銮舆频止劝农功柴门掩处烟村静碧水长桥落彩虹
　　其四
　　阳气温和临树久花繁物静草芊芊莎添嫩色含波緑栁覆金堤翠幕连
　　其五
　　野水弥漫处处长方流涵玉动珠光风移藻荇波防阔千防鹥鳬栁一行
　　春日内苑赐宴诗并序
　　已未三月律应姑洗望日之吉赐内阁大臣及侍卫宴于内苑时乃玩花于綘雪玉树含风浮杯于西斋金池漾月因题四韵以示诸臣
　　春深内苑里珍席宴羣臣蝶向双檐舞花飞复阁新和羮期上佐调鼎协洪钧萧鼓欢无极芳年醉此辰
　　初夏登楼临水
　　澄潭彻底开心镜栁絮轻飞近玉楼处处晴花风拂起莺啼四月绕芳洲
　　夏日同三王慈宁宫请
　　太皇太后安
　　九天旭日照铜龙朝罢从容侍
　　上宫花蕚聨翩方昼永晨昏常与问安同
　　夏旱歩祷
　　南郊喜雨
　　歴春悯农劳首夏望嘉谷离毕月故迟密云去何速颢穹閟膏泽及此祈年夙斋居承穆清中夜起自肃繁星丽赤霄云汉光自煜鸡鸣开重闉舆马辍华毂歩祷升郊坛祠官啓太祝是时甘澍零霑润及拜伏空蒙迫阊阖喷薄驱海渎屏翳洒道廻渗漉足裳服麦陇应秀色重颖欲在目愿惟歌屡丰余粟栖比屋
　　五日泛舟赐内大臣侍卫宴
　　锡宴公卿礼数隆浴兰令节泛翔鸿波开舟楫迎仙仗岸转旌旗骤玉骢积翠香蒲经宿雨轻烟宝幄散薫风臣民共乐升平日畅饮何论灞浐雄
　　咏蝉
　　饮露当凉夜吟风向晩晴乍移深树影又听别枝声与物心无竞离尘翼最轻秋怀聊寄咏爱尔独能清
　　题苏轼墨竹
　　径尺筼筜墨浅深雪堂健笔势千寻纵饶凝露春梢色不比凌霜挺节心
　　初寒
　　洒雪凝霜正渺漫晓来朔色满林峦何当吹遍邹阳律尽却人间黍谷寒
　　懋勤殿古榦梅
　　宫梅先发上林枝淡白含芳窈窕姿若待春风吹律暖影随朝日乐雍熙
　　春晓
　　夜短正宜眠又闻天色晓临门亲政务岂厌事多少
　　春雪
　　三冬望雪意殷殷积素春来乱玉纹农事东畴堪播植勤民方不愧为君
　　懋勤殿读尚书至无逸篇有作
　　元化斡四运淑景催芳年干干总万几寸隂惜屡迁绨几散瑶帙阿阁飏鑪烟澄怀求至理孔壁存遗编公旦训无逸则古多所宣言念小民依田功稼穑先天命良匪易敬德省厥愆法戒备近王炯炯斧扆前寤寐思古人千禩精意传端居不遑暇三复期勉旃
　　春昼二首
　　液池氷泮后阿阁燕来初昼转铜壶漏春添玉案书晴丝烟乍卷花雾绮还舒万象生成意欣欣各自如
　　其二
　　亭午朝初暇方春候转佳惠风来上已迟日丽中街莺语频迁树花隂半映阶所期凝庶绩永使万邦怀
　　景山春望
　　云霄千尺倚丹邱辇下山河一望收鳯翥中天连紫阙龙蟠北极壮皇州烟生沆瀣春初丽露湿芙蓉翠欲流却向闾阎看蔀屋崇髙还厪庙堂忧
　　榴花
　　未结千房实先开五月花红绡帘户下疑似汉时槎
　　咏观天仪噐
　　乾象极髙逺孰者为纲维惟此贞恒理可以揆测知灵台有仪噐云自古圣贻偃盖金粲粲饰体珠离离横玉筦其中激水相推移内挈黄赤道外互南北垂紫宸凝不动列曜如峙碁制作侔造化法撰穷神竒昔在有虞氏以命和与羲七政顺其轨庶绩咸用熙后来代有述神明夫前规日官比申命钦哉重人时惟防恒自勅曰旦凛在兹五纬协位序燠寒无僭差永言答灵眷长与休祯期
　　鹤
　　夜警三霄露秋凌万里云立同薛稷画舞忆鲍昭文
　　经筵进讲周易
　　桂宫仙仗啓兰殿讲筵开朝士鸣珂集词臣执简来天苞宣一画人极位三才待抉羲文秘羮墙日防回
　　秋日出郊观稼
　　秋气日寥迥万象皆苍苍朝暾被渥露草木含晶光西成方届候农事将筑场于焉省敛获令典重百王轻轩屏前置夙驾无严装郊原一以眺烟树纷成行微风散深樾清流抱廻塘土脉秀且沃篝车郁相望新防粲如月刈此溪云黄捃拾复何幸遗秉满道旁鸟雀互翔集妇子咸恱康行将吹苇籥报尔千斯箱眷言三时勤艰难讵可忘茫茫视九壤岂尽歌丰穰二鬴苟不充予饥惄如伤幸兹乐有年时若雨与旸朂哉慎所丽田功庶无荒
　　题张择端清明上河图
　　天津桥下水粼粼栁外盘舟夹画轮想见汴京全盛日春游多少太平人
　　长至日祀
　　天圜丘有述四章
　　于穆天縡鉴观惟赫播物无私佑于有德
　　髙皇受命膺符阐绎丕显
　　太宗廓图登绩眷我
　　皇考九围是式克享
　　天心立民之极【一章】
　　洪惟景运集于渺躬南谐北爕君兹万邦夙夜敬止恒惕于毋曰髙髙听卑则聪毋曰盱盱视逺斯通罔敢逸豫昭事必恭【二章】
　　是月仲冬维日长至爰啓
　　防坛肃将禋祀济济奉璋羣工在位牲玉既陈籥舞乃备对越有防百神攸暨云旓扬扬华皇晢晢【三章】乃辨云物载观载书乃占丰年多黍多稌南陆曜采导我归舆芸香始生景长以舒初阳来复相协厥居垂象是则奉若不渝【四章】
　　逺望西山积雪
　　积雪西山秀仙峰玉树林冻云添暮色寒日淡遥岑
　　春盘
　　小摘园中露新香糁作羮嵗和欣有兆甘菜已春生
　　端宁殿斋居
　　肃肃羣籁屏袅袅鑪烟舒诹日躬禋祀濯祓临斋居辉辉阁西日流影照绮疏坐久微风来冷然吹衣裾霁心观万象黙见天地初感神在至诚宁俟灌鬯余
　　赐直廵抚于成龙【并序】
　　直廵抚于成龙秉性惇朴廉介夙闻朕心嘉頼俾典节钺保厘畿辅惟能激浊扬清始终如一清洁之操白首弥厉真国家之可重人所不能也兹来陛见爰赐以诗用示敦励之义且以风有位焉
　　自昔崇廉治勤思吏道澄郊圻王化始鎻钥重臣膺政绩闻留犊风期素饮氷勗哉贞晚节襃命日钦承
　　苑西新栁二首
　　岸草青回太液池春来又见栁垂丝东风小苑三眠后最爱鵞黄蘸水枝
　　其二
　　轻烟漠漠栁青青半拂虹桥半水亭啼鸟数声春昼永博山香袅隔帘听
　　和唐太宗咏桃花即用原韵
　　苑里韶华满春工试绮装霞轻笼树影日暖散林光倚槛千丛锦开帘百合香东风自骀宕长防万年芳

　　圣祖仁皇帝御制文集巻三十四
　　钦定四库全书
　　圣祖仁皇帝御制文集巻三十五目录
　　古今体诗二十一首
　　潞河三首
　　廵幸出喜峯口过黄土岩
　　大石矶
　　塞上宴诸藩
　　入喜峯口
　　野望
　　夏日迎薰亭
　　午日
　　潭柘寺
　　戒坛卧松
　　早秋新霁
　　夜坐
　　瀛台
　　天津
　　通恵河阅运艘
　　滇平
　　宫门听政示阁部诸臣
　　升平嘉宴同羣臣赋诗用柏梁体【并序】
　　元夜与诸王宴饮乾清宫










