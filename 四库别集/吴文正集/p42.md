<!-- { "loadSidebar": true } -->
　　至顺二年春予八十三矣卧病逾月不出户有清江徐镒来访强起迎之语甚久从容谓予曰镒读易至观卦观也者坤地柔顺卑下之民仰观九五阳刚中正之君也然观之初六曰童观观之六二曰闚观童者葢如婴孩童穉之观闚者葢如妇女闚觇之观所观狭少而所见不能以广大是何也初与二在下逺于九五也夫至广大者天也戴盆而观之坐井而观之岂能见天之广大也哉以下观上而逺于天位何以异于戴盆坐井而观天者乎若观之六四则切近九五矣故其繇曰观国之光利用賔于王然则观盛治者宜近不宜逺也镒尝有四方志曩一至京师获观山河之髙深土宇之绵亘都邑之雄大宫殿之壮丽与夫中朝钜公之恢廓严重目识若为之増明心量若为之加寛此身似不生于江南遐僻之陬也未及一期适罹家难仓忙而归距今二十二年在家已无亲可事矣已有子可应门矣将毕前志谋趋辇毂下以观国之光先生可之乎予曰子于观卦诸爻逺近之义精且悉善读易者也予复何言子通经术闲时务方当强仕往近天子之光其可观之上九曰观其生观其生者自观其一身也上九逺处一卦之外物外人也他无所观唯自观其身而已子年鼎盛宜在近而观于国予年衰耄宜在逺而观其身所观虽有不同其幸得遭逢圣世一也
　　赠豫章髙晋序
　　豫章髙晋以儒试吏而求儒言余谢之曰子逃吏归儒则可问余今舍儒就吏当以吏为师而奚于余乎问腐儒本迂濶而老年逾昏耄子方备世用开仕途不资长于卓荦竒伟之时流而拾短于迂濶昏耄之野叟为计不亦左欤礼辞固辞而请不置于是为之言曰孟子尝谓矢人之心岂不仁于函人而择术不可以不慎挟矢人之术则虽有函人之心不能不变而伤人矣孟子所言葢为工人而发工人者庸俗人也庸俗人之心因其术而变君子则不然虽杀人而有生道虽劳人而有逸道外术恶足以移其内心哉况今所谓吏古之府史也从长贰以施政官府之所不容无夫岂皆有矢人伤人之心者以伤人为心殆末世贪残之吏所为古府史不如是倘使余年少而为吏何但云无害而已将悉令民无寃而子子孙孙受无穷隂徳之报于天今之吏非不能之特不为耳此余迂濶昏耄之言也然乎不然乎子其择焉
　　送宋子章郎中序
　　今之行中书省古之分正东郊也而江浙行省视诸省为尤重土地广人民众政务繁而钱谷之数多也朝廷之所注倚故其用人也常不轻昔顺徳忠敏王答剌罕自湖广涖江浙江浙之民想望其风采未防入相成宗名著于天下至今号称贤相王之子克嗣先徳又以圣贤之训益其资质之美治江浙数年而江浙大治比来入觐天子宠嘉之进相位还治所而为贰为叅者亦皆极一时之选汴梁宋子章操守猷为表表在人耳目尝自外而留中复由中而补外为江浙宰属之长彼地之民俗政体固所熟谙今位冠都司而一省之政可否是非必先经君审处而后行夫以天下人望之所归萃于一省公平防正上下长属靡不合志则其行事又岂有龃龉扦格之患哉江浙一省之治其为天下最也宜矣余为数道之人幸是以于子章之行也不能已于言
　　送崔兵部序
　　夫五方之人言语有不通也嗜欲有不同也而其仁义忠孝之心则一而已岂以东西南北之地而间哉何也人之生于两间也地之所以成其质者异而天之所以成其性者不异也仁义忠孝根乎性者也兵部员外郎崔耐卿髙丽人也今上潜龙时宫内史府仁宗朝入典京城商征常数之外嵗赢五十余万缗不私取一毫而悉归之公又恐其数増而后难继则或至于厉民也乞不以为例此一事也而见其义焉见其仁焉髙丽王羁留于京师竭智殚力以匡賛之而得复位晨夕惓惓慕父母送其王归国而因过家以觐省此一事也而见其忠焉见其孝焉中国之与之接者靡不爱之敬之如兄弟如僚友亦其仁义忠孝之天昭昭然不昧有以感动夫人也故余于其东归也赠之以言而勉之以晞贤晞圣之学俾益扩其仁义之良心益敦其忠孝之善行庶防他日遂为中国名卿云
　　送邵天麟序
　　天麟去史院而适淮土中书参政王继学赠之以言其纲一曰慎其目六曰惧也曰平心也曰扩虑也曰明无恃也曰聪母偏也其为言也忠矣予虽欲有言复何言哉天麟其绎之徒悦之而不绎焉则非予之所望也











　　呉文正集巻二十五
　　钦定四库全书
　　呉文正集巻二十六
　　元　呉澄　撰
　　序
　　送李吉夫赴河南行省理问序
　　仕不出乡人之至愿也中世游宦在数千里外不能复归其乡里者有焉归徳李侯吉夫繇从事大司农府陞中书省掾擢授工部主事通政院都事大都路治中通政院判官留京师十有八年今得河南行省理问以归河南省治汴梁领路十有二府若州四十有六县百八十有三归徳为支郡相去不三百里可谓仕不出乡者矣三代之时民自选举贤能以长治其乡里选之举之者必当其人所以利于我也长之治之者必尽其心所以仁其乡里也自选举不本于乡里而仕于四方者或不谙其土俗或视其民如路人而螟螣之鱼肉之靡所不至一旦官满掉臂而去耳乌乎人心吏治之不古也比比若是可叹也夫李侯质直无城府其涖官也亷而才其处繁剧也泰然不失其常度而慈祥岂弟无丝毫伤人害物之意以是为政于天下何施不可而况于其乡里尤所用情者乎理官理刑狱虽专问大吏而不及小民然大河以南大江以北数道方伯之寄事之闗民休戚者众矣得贤者能者为之属从容賛画隂有以福泽其民而乡里与受其赐其所补岂少哉侯之考妣俱受恩赠考爵县子妣封县太君侯归拜坟墓防宗族见长老白叟黄童欢呼及门喜吾乡里之贤能将有以福泽于我也侯不自以为荣而乡里荣之侯不自以为幸而乡里幸之予也与侯同年生嘉侯之归其乡而愧予之未能也故于侯之行也以是赠至大辛亥五月甲午
　　赠道士黄平仲逺游序
　　士之逺游者过予予輙止之曰道脩于家可也既仕而驱驰王事则有四方之役处士而离父母去妻子栖栖奔走将何求哉因吾言而不复游者有焉髙仙观道士黄平仲劬书工诗与之语见其为儒流不见其为道士也亦有逺游之志人以道流为孤云野鹤任其所之非如四民之有定业有定居也则其逺游也恶乎可止而止之意以为不然今之道士自谓老氏之徒予观老氏之书以邻国相望而不相往来为美夫岂亦以逺游为善哉倘若遍览山川周知风俗则老氏固云不出户知天下其出弥逺其知弥少矣青牛西度盖闵周之衰乱而辟世孔孟之厯诸国圣贤之不幸也若夫漆园吏之逍遥游三闾大夫之所谓逺游此非行地之游也予儒流不足以知此它日解后尚当细论
　　送崔徳明如京师序
　　古者教人以徳行艺三事教之而成乃賔兴其贤者能者俾之长治其民后世之取人异是矣而隋唐以前犹未有科目也科目兴而取人不稽其本实所取者辞章之虚而已就使辞章如马班韩栁抑不过为艺之下下其视古者礼乐射御书数之艺天壤絶也况其辞章之鄙浅何尝梦见马班韩栁之彷佛乎唐世兼采人望虽未免于私而间或不失一二糊名考校似为至公其弊不可胜既然亦时有俊杰出于其间何也世运方盛则暗中摸索往往得才偶然尔天也而非人也国朝贡举率因前代而拳拳欲取经明行脩之士意欲烛其弊而防之者夫经苟明则知仁圣义中和六者之徳无一不知行苟脩则孝友睦婣任恤六者之行无一不能徳无不知行无不能六艺纵或有缺不害其为本立而末未备不审今之进士经果明欤行果脩欤抑否也豫章崔徳明至治癸亥乡贡次年试礼部竟失特恩贰抚郡教官其在职也佥曰斯人不为利疚皎然有清氷白雪之洁又曰斯人不与物戾盎然有瑞日祥风之态纯良粹美君生于三代之时其不名于六徳六行之中乎泰定丁卯予始识之而益信所闻于人者之为信然则其前之试有司而一得一失也皆天也而非人也斯人不进士而犹谓科目足以得人也哉今将谒选吏部予不能已于言葢非徒为徳明悼既往之屈实为古今取士之法制而深慨也此行达京师之日予之旧友傥观予文必有笑予之年逾加而狂论偏见犹不减者夫
　　送甘天民之京师序
　　甘慤天民豫章之秀士方其少而处乡里也已如龙泉太阿之在地沈匿閟蔵未见于世而光芒鬰发莫可禁遏往往上冲于天识者固之及其壮而出四方也则如离匣之劒直之无前与论文艺则炳炳琅琅与论政事则优优绰绰与论天下山川人物习俗则如镜鉴烛照水之建瓴丸之走坂无所停滞凡与游与居孰不期其为有用之器小试夷陵学官夫三峡绾西蜀之口中州人士虽鲜到然畴昔欧阳文忠公尚书谢昌国俱尝仕其土逮今川士之流寓犹以十百计未可以僻陋易视也而天民之客彼当路之长同类之朋咸愿其久留而惟恐其代去其果何以得此于峡之人哉今兹学官秩满又将矫首振翼乎天京予观士之北上者大率侥觊其所不可必得其立心之初已可薄而或者安然以为当然也天民有识有守独不其然予是以三嘉叹而赠之言而助其气而坚其道义而使不失已也朝之公卿大夫阅人多矣亦必心喜而曰及今乃见大江以南之异人也夫
　　送道士刘道圆序
　　予舟行每过湖口喜其崖壁峻削岩洞竒怪倘非神灵所宅鬼物所冯自宜为仙祠真馆始可称其地之险幽水经谓有石钟山而东坡苏子尝夜半造其下以听其声盖殊絶之境也道士刘道圆请于天师将建碧霞观亦其地之形势有以召之而然然道圆从全真师学全其真岂俗间酒肉道士比夫道之真以治身而绪余土苴以应世果欲择险幽之地而脩真乎脩之脩之所以当全者一真而已矣它又奚足为哉
　　送徐则韶赴播州儒学正序
　　唐人惮播州荒僻往者多非其欲我朝疆土之广旷古所无播虽逺在西南一方人士去来视犹中州曽不以为难徐九成宋兵部侍郎之孙元安庆同知之子以世家之胄俊秀之选擢为播州学正将行余谓之曰侍郎吾不逮事同知吾所与游不逮事者稔见其文辞所与游者深服其徳器今之往也其以尔祖之文贲彼习之朴以尔父之徳革彼俗之窳惟固守家学可矣地之荒僻何患焉向余在京时尝闻播之连帅来觐好文而重儒九成往哉其必有合也
　　送常宁州判官熊昶之序
　　豫州熊昶昶之尉崇仁六年其亷如清济之水无一尘之滓且明且能且仁且公士民思之至于今不忘闻将赴湖南常宁州判官近者平阳李有仲方六年金谿县尹其操守其政事实与崇仁尉相似予尝称李尹之善一曰亷二曰明三曰仁四曰能五曰公而为言之曰世固有亷者矣其见不明则为吏所蔽虽亷奚补亦有亷而且明者矣其心不仁则自矜其亷明而深刻严酷略无岂弟慈祥之意或其心虽仁而短于剸裁徒有仁心而民不被泽仁而不能故也或其才虽能而意之所向不无少偏终亦不免于小疵仁而未公故也全此五善者葢难矣哉而李尹兼有之所以卓然为治邑之最与予之称李尹者若是而熊君亦然因书此以寄而赠之行它日湖南之士民必知予所言之为信
　　赠王用可序
