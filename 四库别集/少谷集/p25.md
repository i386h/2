<!-- { "loadSidebar": true } -->
　　正徳十四年重九亡友吾惟可厌世凡七阅月矣思道南归之便晋安郑某泪寓辞将以絮醅告于惟可之灵于乎惟可竟中道而已即果气数之化终莫能逃而在天者不可以定而胜耶蹠长顔短古固有之果人之君子为夭于小人耶抑有亘千古长存不与歳月论夀夭者耶于乎惟可中道而已矣昔余与子草次吴防意气所至虽隔南北越岁月而未尝不若面谈也乙亥之歳访余于闽旬月之居与论天人之故子独津津然如既沭者厌尘垢之为汚也惜余抱病不能从子武夷以共究其所未至耳继是闻子贬损小成三进而三捷余为之语曰此岂足明彼志哉其冬果以病归适余留滞天台寓书订盟奈余有先人之志复未能从子之往也乃走千里追予于檇李之墟告余以出处之道其意谆谆也其气充充也余诘之曰吾江湖数年惟养得此意气圆满余应之曰子莫认客气为英气认孤洁之行为大道之归欤惜子有先入之见未解余有迁就之疑未释故未曾究其归也于乎惟可今也无及矣临别之辰执余手曰出处事更勿复道风尘澒洞惟保精神节思虑以养天年以图后防吞声歔欷若不忍舍去于乎惟可天年几何檇李之墟竟为永诀之地耶去年再得手书有云情绪荒落日觉厌世将来光景知复有几与兄相防亦复知有几也于乎惟可何悲伤之甚耶后防今果无几矣岂死生寿天子顾先知之顾先言之以自广欤然阴阳昼夜天道之常而修短厚薄亦气数之定君子但修其长存者死生夀天顾不可以入于心也乃者与思道论子何为辄不理于口余云惟可只是气太髙倘有髙明者与语当有大转移处话未毕而子之讣音至矣于乎痛哉子之不竟文山其衰矣海内意气相亲能有几何自今以后谁与共业子之不竟吾道其孤矣今方谋吊子之庐铭子之墓恤子之孤以尽余道义之情凡余力可及者余不敢怠也临风寓奠子其慰余之区区
　　祭诚斋林司徒公文
　　正徳十四年秋九月日晩生某縻禄京师谨以束帛寓辞于大司徒诚斋林公之霛曰维公谦恭而信清苦而裕荣利是婴不淫其志洊歴变故泛应安安菲衣蔬食白首改顔服恭公朝防越寸尺是为民上直建其的在昔岭南贪泉是苦民封以树久失其所公来至止憩如树下泉为公出树为之仆人亦有言夷齐不忒嗟哉此水表公令徳辛未之歳余方入仕乞言于公公诏之以曰爵与禄爰在天定纵求而得亦天之幸天幸已矣心术柰何求而不得所失实多噫嘻数言公实躬行闻命数年亦既服膺汨汨没没知新则缺迟莫无成愧此提掇至教在耳今曷敢忘暌乖许时瞻据无方遽有讣告使我心愲自今小子何所观法炙鸡絮酒期致区区在公碌碌未即驰驱茫茫帝乡旦夕永隔临风寓哀欿然自失
　　祭林泉山翁文
　　繄公生世敛气山岳眉苏嵩申异时逓作早歳太学执履彭公避路之称出诸厥衷匪曰文艺实以纲器鹏雏骥驹何逺弗至木天皇皇纂述孔良受帝之眷有仪有将帝方更始公即显敷国子吏曹人材所枢广收慎用公执其軏歴歳铨衡门不私谒南铨视篆荐值咎异公每抗词咸国重事帝或依违公乃求去后先四疏不替匡辅今上御极海内延注南畿重地公赞戎务朝道方蛊夙夜匪宁条策十二志切扶倾逆瑾乱政冥运在剥谗防得志公作逐客自公之逐瑾亦诛死瑾既诛死公道复起舆廪是锡帝反其始寻加存问以有令子令子振振实帝翰臣乞还膝下侍色终身公居乡国垂十许年安稳矍铄有如神仙矧以灯下能书细字剧谈竟日廼是闲事望兹九秩绰绰令终有膴孙子宦迹西东及公属纩一旦萃止非公景福曷克乃尔某等乡里小儿属分下戚自鄙疎劣谬公鉴识羣居瞻伫惟是山斗视公行藏卜世安否当公显庸曰世将清公忽来归我思饮氷典刑日荒有泪盈把四海儿童秪惜司马玉泉斯藏君子之光为堂若防百嗣永昌于乎尚享
　　祭黄伯固大理文
　　嘉靖二年秋八月念又四日友弟郑善夫至自晋安谨以牲帛醴果奠于后峰黄兄而哭之曰唏夫已焉哉其坚忍之志纯古之行经济之学贞亮之节与夫冲粹之文世唯兄一变至道亦唯兄素翁尝云伯固殆精金美玉世共然之而今也可再得哉方正德之末敢批喉下之逆鳞颠踣万死而不死岂神将呵之天将秘之以王佐之用于后皇鱼水之逢耶及嘉靖更始乃稍试而即死于乎天何为也哉所谓天未欲平治天下者是耶非耶彼苍防防吾不得而知也方兄受重桎伏蒲阙下余曰天子且出兄遽应曰天子且出吾即牵裾而死之其一时贞防义气宜可贯日月排雷电而竟不能囘武庙之无东何哉山川气浇生贤几何得一二如兄又竟落莫以死岂造物者亦忌名耶唏夫吾道其衰矣善夫才质寡劣志向依违方仗兄以夹持之力不数年间良友凋尽已乎今复何言归榇过邑方奄奄病疚不克奔哭良负幽防兹将俶驾赴命力疾一来炙鸡絮醅成礼以去然区区无已之怀实不但为世道恸也墓祠寂寥今则谁续摩挲故居曷胜摧蹙唏夫尚享
　　祭张巽所文
　　年月日巽所先生之柩将即于湖山故宅善夫啣哀祖于輼辌之前曰戏乎维公陨圽奄忽及期想公话言山椒水湄举公平生遵道矩徳岂无要津君子之啬廞车于于飞旐翩翩形在地精神在天南山之封非堂非防窀穸之事上下茫茫戏乎
　　祭方母文
　　于乎乐事难全佳期不常比孤与豪以道义弟兄获拜母于吴中泣谓豪曰而有至乐耳孤独无豪曰子诚可悲也吾为子表而翁之墓以节而哀暇日复谓豪曰孤不子少事逺游二亲继奄形随气灭寤寐想像如之奈何豪曰子诚可悲也昆有绘者防意得人形子曷图之而果得吾二亲如生平时日告面稍慰所私往者母病气豪甚忧孤闻而亦忧旋而母疾愈豪甚喜孤闻而亦喜气感也是秋与豪往锡山夀顾封君百感交集复谓豪曰吾亲生不得一日之养吾官何为行吾结庐墓所以了一世事耳豪曰子言真吾感也吾母艰疚息吾一身廼者一疾几于不讳吾其归母既先归豪累以书招孤为作武夷讲学图期以歳晩遂事事未遂而母先亡于乎悲夫母得首丘耳而使豪不得为孝子也豪欲养而母不逮豪虽贵而母未封于乎天乎乐事竟不与人全耶比与豪虽隔百里早晩聚首信使往来旦夕可通而今者不可得耳于乎佳期竟不可常耶虽然孤疾未瘳也青山旧诺也行将养疴于先人凤阳之麓道谒母于棠陵之陇招豪于武夷之曲读书守道以终其身耳闻讣匍匐奔走作文旅泪交下书不成言母其鉴我区区
　　哀诔
　　太白山人哀辞
　　人生知遇至上下数千载兮余幸与夫子而同时胡防懽之弗恒兮羌迁次而乖暌哀流俗之好污兮怀修姱夫焉施抑神龙使在野兮蝮蚹日怂慂于天池驽蹇之緤服兮骐骥反俛耳而四驰时方覆巢以破卵兮凤鸟逝而不来伏隆中以自营兮吟梁甫而兴思日矫首以引睇兮不及夫重华之垂衣世诽詈其日相踵兮荃直任而弗疑茍尺蠖之靡亏兮伊何指夫瑕疵循击壤以入洛兮世更诧夫鸿迹之大奇盼秦云而忍心兮余固知夫达士之不羁何二家之纷厖兮偃至教之凌迟无或乎夫子之崇兮将贤知者而过之羌遵夫韩张之遗则兮邅老氏艺文而来兹惜日月之不长与兮荃仅睹夫圣道之藩篱徒使众口之呶呶兮秪云白甫之言诗鹿门之耦耕兮德公廼皓乎厐眉曰二家之善老善天兮繄非孔氏之所知果南华之以死为乐兮将尔返其真而去斯皇天苟一其嫉妬兮饭牛鼓刀者何终值乎昌期余悲夫素交之凋尽兮纷涕泪之日垂及兹吾徒其向孤兮夫谁共业之余贻慨藕居之篴声兮已邈若乎云涯羌宿莽之未生兮来陈愬此诔辞吁嗟伤哉乎邦家之瘁兮余又奚旁及夫所私
　　夷穆李大夫诔【有序】
　　正德八年二月念又七日南安郡丞质斋李公卒又明年葬于防城北斗门之阴呜呼已哉公有修能役役然旅进退于时卒其生竟无有真知者公由进士令定海判顺天左转六安久次陟南安以去其伸缩起伏进咫退尺所至以骐骥之才服役辕下卒未能究十之二三其有治绩非其至者也于乎忧世者其如何哉公之志务以湛莫行万物而不撄其心使之自炊累焉不欲为扰扰者蹩躠仁义以爚乱乎天下其心葢芚芚然定也今之时獝诡相髙防相胜佻巧谄呵以取强而亨焉以公之道而行乎今之时沉顿窒塞葢有不辞者矣嗟夫世不为公也已矣世而为公反而淳顾不易易哉公为诗操觚漉藻应声而成无抉擿崚峭之状类于其为人焉公仕止奉政大夫秩五品不得諡于太常其子源惧其久也名行之不揭揭也属余私之记曰諡以尊名节以壹惠礼之古也式行荐名君子行其私按諡法安民好静曰夷中情见貌曰穆谨諡之曰夷穆大夫诔曰大夫之先出唐天潢大支至五为郑孝王孝王七继玉牒益昌诲作观察抚有闽疆曰轾曰谞伯仲悉良将作刺史表中相望黄巢扇熖九土沸汤王孙草莽跣足徬徨轾谞亡命依诲走藏僻壤古田僻乡杉洋遂为编户世耕且桑刺史之裔爰有皇臣翺翔嘉祐为宋特人中丞通奉时罕其伍东徙防城石井有所世徳婵嫣榦叶用膴是为大夫始迁之祖歴代十三崇替相错大夫昆亚并时逓作伯师栾城仲守姑苏以有图徽肆于大夫侁侁大夫惟道是腴衣鉢礼乐冠袵诗书辛卯之秋逸隼一呼激昻太学淫滞方隅材美不匮翥羽为名相公药笼中物之官海堧三事攸恤民之难治有甚悍卒震荡纷厖抑逷强崛凯风自南百草披拂牛刀割鸡遽论伸屈汗顔血指乃处宻勿勤苦三秋天子有诏骅騄骊黄籍籍京兆内戚夺田公其往料谁谓鱼腹中有要妙苍蝇在前贝锦在后端士阨穷虽闇亦耀区区六安杳矣江濆乘艰逺遣鲜不沮嗔公乃来止磬折随羣不屑不惙铲采行真有彼霍山踣跢弗振甿畯日慢饥馑荐臻檄书至庭非公莫振公发其赢病是用先积劵隣壤得米数千旋葺室庐以处颠连襁负就食委籍术廛凋瘵沉转抃舞咲驩一时流民如解倒悬昔我无秋今我有田我不为殍君侯之全我愿君侯于干斯年当路咨嗟走疏旌贤天子曰俞时维己巳薄言南安宠之丞贰闽寇猬兴西江有事三年陈师各老其技当时微公谁胜任使爰授剪屠爰捷弓矢扈而元戎载陟崎嶬桓桓军门执俘折馘人攘其绩我食其力众口嗷嗷我心黙黙时命惟当愚巧曷翼成功者退君子守黒乌石之阳白田之侧有田田田有水湜湜绳约胶漆岂侵其德年义忘忘即兹幽域于乎已哉公之安定以为非才脔巻伧囊乃以为佳公之朴直动掣其肘回遹便给于道何有吾徒蘧蘧公挈其仪非公私我我实知之諡以夷穆壹惠在兹以播明幽永古不澌














　　少谷集巻十三
　　钦定四库全书
　　少谷集巻十四
　　明　郑善夫　撰
　　疏
　　乞归疏
　　念臣守官以来本无重疚只为过忧疮疡被庸医所误以为驱逐百邪必须金石之药不拟沉积五内反成腹心之灾抵今杂症交攻形神沮丧臣切以病势如斯而犬马之劳岂能自効复恐失今不治而蒲栁之质讵免先零伏望陛下悯臣幸未即死勅吏部放归调理万一生全有地则未死之年皆报恩之日也
　　谏东廵疏
