<!-- { "loadSidebar": true } -->
　　楚严子自以风节意气才华可凌驾一世而沉沦播迁与时不偶以为大戚予退居江上而读其诗葢尝语诸其人曰诗太上能为风其次为厉其次不能为风与厉子之来戚也其亡乃是为厉乎治间人尚惜才洛阳李献吉有诗名入朝遇强戚畹当避路献吉不受回稍而龋其齿径跃马去自草奏言状时昭圣闻奏泣请于内椒房贵人犄角于外孝庙勉为下廷议置狱宰相执奏白梦阳少年有才诚狂侠不省事理然不当为外戚置法为天下笑繇是得从末减予友髙子业献吉门人言其事津津有味嗟乎使献吉在且得罪如是众方羣起而搆防之不醳矣岂望生还耶徃时严子以能事傲忽人得谤予在宫坊葢闻而哀之实不谓其能声诗穷变极态贾祸如此也今来为郡诗益苦名闻日益髙其去将为台察諌议在天子左右陈説利害树休光无穷则又不当以不遇为诗之罪不可则退而处梅池草堂聚里中少年讲论心学明先王之道成就良子弟为国家用亦当不废为诗又不可则买舟潇湘洞庭之间鸣琴采药鬯懐养徳以此自老使后世读吴粤之诗而思其人以为不可及将与桐江髙士并称为大小严岂不壮哉若徒以诗名代而无泽于道即能奔走汉魏而称雄于李唐诸大家之前知笃行君子不以为得也
　　秣陵集序【余孟麟】
　　余束髪与黎中秘游葢习岭南欧先生桢伯诗是时桢伯逡诸生耳顾以称诗闻后余偕计上公车桢伯以明经推择入燕习其人因益习其诗也亡何余以不售太常去桢伯亦随牒之广陵之汝南不闻问者数年所矣又后余持橐金马门而桢伯以慈恤再起迁国博又迁廷评日从都市交驩是时桢伯诗益工名亦日益起鬰然海内宗匠矣又后余谒告南归桢伯又迁工部尚书郎而南则相与讲艺秣陵洒洒无间也防桢伯倦游且移疏乞休新安吴孟伯次其秣陵诸诗刻焉徴余言掲诸首简余述所以雅游于桢伯者如此而并为之叙曰夫秣陵据有江山之胜不啻崤渑河华明兴为髙皇帝故都则商亳周镐遐躅攸存负壮游而称厯览者徃徃结辙于道况当綦隆之际履好文之朝荐绅先生得以优游省闼枕籍图书作者响臻彬彬乎盛矣桢伯学务博综而诗尤専诣一时秉椠名家多所跂附今观其集睇景纾懐即事导兴或于宫庭庐卫而登纪録或于仙台梵宇而述宴游或以访古而寄慨或以停御而眷心或占缀于酬知或湛恩于掩阁清裁骏发牍映篇流所为瑰其志而肆其端者葢得江山之胜非尠矣古今闻人有经游题品者后咸引之为重即以桢伯诗贻诸将来其不为秣陵重哉昔唐杜工部子美游骋长安而杜陵韦曲诸篇直与川原草木争胜千载而下犹然颂之桢伯与子美同擅才名同称工部同以游骋倡和篇章为都邑増重然子美遭天寳之乱转徙于劔南崎岖以从行在何其不偶也今天子登乂右贤而桢伯廻翔禁署播雅颂之元声以襄润鸿业视子美所遇殆过之矣抑余乂闻世之谭诗者类谓吴下以色泽胜中原以风骨胜其沿习使然也桢伯崛起百粤而业寖闳葢兼有其胜能以粤之诗与呉之诗中原之诗三分鼎立斯亦豪哉则微独为秣陵重亦为粤重也夫秣陵重粤重而桢伯之诗益重矣
　　居黔漫草序【吴国伦】
　　袁山黎君实氏故善说诗寻以诗起家三仕为文学官最后乃得稍迁中都天长令往在旴江尝介一使走千余里问诗于余盖托之乎知音不待面也予感其意草一诗报之垂十年不相闻问矣顷又自天长命一使来请序其居黔草启而视之则皆寓清平时诸作也清平故黔夷地自我高帝辟而造之为衣冠之国诵之乡者二百余年而犹陋居黔何其在先朝王伯安先生寓龙场尝以何陋名轩君实岂亦有所感乎因忆予二十年前尝奉简书视黔中学遍歴所部诸山川名胜盖有穆骏所不及周而汉节蜀师所不尽下者心窃自壮焉至欲吐一词张之则其景未易敌且尝三过清平与故人孙山甫王防明把酒称诗累日夜不倦至于今香炉金鳯诸峯色霏霏几案间未忘不图君实武予旧游而能以诗敌予所不敌起予哉盖君实自少守家学有其父风又多大人长者之游为能抗志古者兼通六艺诗多唐人近体而即无一语不唐乃其思亲怀旧述旅悲时类多输写性灵依傍伦理神情所防才美赴之庶几有风人之防焉又不为唐体所狃予又闻秦楚燕赵之歌也异转而皆乐寄象鞮译之哭也殊声而皆悲予观君实居黔而不陋矣所为诗且与槃瓠之芦笙牂牁之土鼓金齿之弦筑迭相响应即清角如旷吹律如衍无以易其悲乐之情予手而诵之黔山川又若驱而至前也谓君实不起予哉今君实由文学官而渉百里长去偏国而适通都其涂渐坦而其志渐舒采诗观乐以待宣布中和有余地矣其毋一日忘居黔意哉
　　江长洲鹊巢诗序【徐显卿】
　　江使君吾长洲三载政成有鹊来巢其堂鷇焉或曰将使君躬太上所繇俾民无讼将使君达而断事无淹晷并能令讼庭空无人禽鸟斯至乎太史氏曰唯唯否否斯谀辞哉民之不可驯久矣使君虽甚盛德不能俾一旦无讼长洲最繁剧簿领殷凑使君随手辄尽辄复塡委虽使君才奈长洲何必不能令讼庭顿空吾谓鹊之来巢其难政在吏人攒立卒呵拥民以事至者杂跪听命榜笞谴呵喧嚣之日多而鹊恬然巢其堂宇飞伏饮哺自得则使君岂弟之徳神明之政繁而能整喧而能寂与万物无迕其所感格者深乎汉代循良之瑞非不曰神雀鳯凰然未闻有傍守令朝夕束带视事而巢者使君自此树名世之烈彼忠孝侯何足道哉吴中学士大夫以逮山泽之癯莫不侈诸歌咏不佞虽避地阳羡未及接使君顔色而我梓里父老子弟沭使君之泽不佞悉使君钜细故因余壻刘铣感使君教植以是编请序颂美无饰云
　　王承父后吴越游诗集序【王世懋】
　　唐以前诗道未广至唐以诗进士而士之嫺于文辞者争业诗则诗在廊庙不在山林终唐三百年所称山林游士工于诗者孟浩然方干辈不数人耳我国家右经术士亡由诗进者放旷畸世之人乃始为诗自娱宜其权在山林而世不乏响然正以前风气未开振骚创雅实始李何其人又皆以进士显而其间稍稍建旗鼔菰芦中能与相角者一孙太初山人而已山人于诗可称具体未见其止嗣是而后駪駪辈出六朝尔雅则俞仲蔚氏标其宗盛唐沨沨则谢茂秦氏专其律亦犹孟襄阳河汉梧桐为五言之长城也盖至于今而登进之门日艰谭艺之家日广褒衣古冠肩摩踵接皆自称游则诗道益杂而多端而猥鄙呕哕之夫时窜名其中以奸吏议至使县官下逐客之令其为山林辱甚矣王子曰予于王承父氏握手称石交愿为之序盖不独以其诗云承父少豪于酒不喜为章句学与胡原荆陈贞甫顾益卿为刎颈交已复交王元驭范伯祯最后与余兄弟相得方益卿吏越则有前吴越游贞甫吏楚则有潇湘游原荆贞甫死承父时有山阳之恸元驭拜相益卿中丞辽左承父絶不往干晚得疾瘉遂不复纵饮时泛轻舠往来吴越间其游不能絶远而自喜为诗豪益甚县令今侍御徐公闻而重之固要与见已为捐月俸二十金刻其近稿曰后吴越游时人両贤之则今之游士所为勤造请而不得者也承父于诸家声律靡所不工而尤长于七言歌行顷刻数千百言如荆卿相泣樊舞阳裂眦灌将军骂坐又如陈思王初见邯郸子叔傅粉胡舞说俳优数千言后整衣冠陈王道之言可喜可愕种种变幻眞能以牛溲马浡为药饵喜笑怒骂为文章李何以还于斯为盛盖标其专诣则太初让精综其全文则俞谢逊兼抑亦可谓诗文之豪矣世懋间语承父今山林道衰所见唯有足下愿终自爱承父重感余言尝慷慨谓余曰君无忧叔承矣人为君家兄弟所重即欲为不好不可得矣君无忧叔承矣其襟趣眞率如此余谓承父不游大人而游丘壑不以人游而以天游然则是区区吴越者何足尽我承父游也余为此序要使后之君子诵其诗者知隆万间有不辱山林士如王承父而徐令君之好士亦縁是不没云
　　吴淞诗委序【莫如忠】
　　松故吴越区奥江湖阻深环以瀛海中含扶舆清淑之气钟于人文宜有鸿钜龙骧英隽蠭出振金石鸣大雅而应阶平者猗与盛已粤稽邃古自陆平原兄弟开其源顾侍郎顾著作张歩兵诸贤扬其波迄于皇明启祚列圣右文海内诗道益广时则高杨张徐四子崛起后先其所撰造几贞观开元之逸响诗未亡也而近世谈艺之士乃独称李崆峒何大复二大家为国朝风始前无古人至曰广长数千里上下数千年诗得何与李其见慕如此岂不以二子诗律之工见谓一洗胜国以来之纰漏而远追哲轨于杜少陵氏视三百篇指义特近哉余第遡自草昧最初如袁御史景文先生者抱孤贞于海濵归卧之日志穷骚雅力挽頽靡诗非杜少陵弗道然乃得其髓不独咀其华领其神不独标其格读在野集即寥寥断简令人有一唱三叹之思焉尝试以战喻何李则斩将搴旗之功而发踪指示者繇景文始胡谓前无古人也顾景文方事韬晦不为名高以故一时显号且不列于高杨张徐间矧何李之炎炎者有不为掩且绌耶自古称立名之士于遇幸不幸时有之者固是今海内学士皆知道景文而于松尤着何则景文松产也松自有景文而其后若钱子思复陆子宅之曹子又辈斌斌嗣兴为之羽翼松遂以文献称雄江南因斯以言松岂俭士而士生何负于时苐莫为表章则有以湮冺终者余为此惧故尝检之郡乗采之风謡凡昔贤托咏茍片言合作思尽摉括以传与郡人士共之而学惭博雅鉴乏取裁几成废阁近从友人所偶覩一编案头则先余而有是志者为欣赏久之因录以归考证其讹益所未备或诗与名氏并存或名氏存而诗逸或名氏与诗俱佳而时论未许或生异乡闾而流寓吾土殁而葬焉者咸列有差总得百数什家分为四巻将梓之而题曰松吴诗委志所自也嗟夫合浦之渊悬黎是萃邓林之野材木从生今松人士以掞天摛藻之技相高人擅灵蛇者十室而九即五尺童子工为吚哦有缓颊盱衡语必先诗而志千秋者松岂材木悬黎之薮而士之邓林合浦也与哉孔子曰鲁无君子者斯焉取斯及于杞宋悼文献之不足士无论识其大者如欲讨诗委于乡而因文献之征以借多贤之助则览斯帙也可以怃然有兴矣






　　明文海巻二百六十四
　　钦定四库全书
　　明文海巻二百六十五　　　余姚黄宗羲编序五十六
　　诗集
　　适适稿序【黄姬水】
