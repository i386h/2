<!-- { "loadSidebar": true } -->
水石缘　　　　〔清〕　李春荣　著
　　《水石缘》，清李春荣撰。李春荣，字芳普。李春荣自幼诵读诸子百家。二十岁左右，应童子试，取博士弟子员，后因“异籍被攻”，于是“愤不顾家，负轻囊，只身远出”（《水石缘?自叙》），游历了齐、鲁、燕、赵、吴、楚等地，“后薄官滇南，以吏为隐”。
　　此书成书，适值李春荣“薄官滇南”之时，据此书“自叙”所署“乾隆甲午”，即乾隆三十九年（1774年）。《水石缘》最早的版本当为乾隆三十九年的经纶堂刻本，此后又有乾隆五十九年（1794年）序刻本等传世。
　　《水石缘》一书以朗砖和尚为线索，写水、石两家的姻缘。作者针对文坛上存在的“写才子佳人之欢会，多流于淫荡之私，有伤风人之雅”的创作现象，力图反其道而行之，于是援笔以写儿女之情。基于这样的创作主旨，所以此书虽是写私情，但不流于淫媟，“传义气直可贯诸金石”。书中朗砖和尚及石生与盈盈等男女主人公的形象刻画得极为鲜明。水、石两家相距千里之遥，石生与盈盈又是萍水相逢，但经过一段曲折的际遇，作者写尽了他们的悲欢离合，两人终成眷属。
　　此书在写作上颇具匠心。全书三十段，一线相串，主次分明。段与段之间又相互回应，每段起结，又各有新意，不落小说窠臼。正如何昌森在此书的“序”中所云：“盖合而观之，自第一段起至三十段止，如一串牟尼珠。分而观之，每段俱有意趣，又如琼瑶堆案也！”所论颇为肯綮。书中穿插的诗歌辞赋俊逸清新，脍炙人口！文章笔法神化莫测，独擅千古之奇，可谓“其人奇，其事奇，其遇奇，其笔更奇！”
　　序
　　从来小说家言，要皆文人学士心有所触，意有所指，借端发挥，以写其磊落光明之概。其事不奇，其人不奇，其遇不奇，不足以传。即事奇人奇遇奇矣，而无幽隽典丽之笔以叙其事，则与盲人所唱七字经无异，又何能供赏鉴？是小说虽小道，其旨意深蕴，原可羽翼贤卷圣经，用笔行文要当，合诸腐迁肓左，何可以小说目之哉！
　　《水石缘》者，芳普李先生作也。先生天怀洒落，贯穿百家，少精制义，不遇，遂幕游燕赵吴楚间，诸侯争倒屐。后薄官滇南，以吏为隐。笥中携有《水石缘》一书，盖亦心有所触，意有所指而然也！予独爱其写私情而不流于淫媟，传义气直可贯诸金石，等富贵于浮云，甘林泉以笑傲。中以朗砖作一簿针线，其红罗堕怀，蜡丸诗句，明明将后事点出，继此则逐段分应，非胸有成竹不能臻此。犹喜每段起结，不落小说圈套。盖合而观之，自第一段起至三十段止，如一串牟尼珠。分而观之，每段俱有意趣，又如琼瑶堆案也！其诗歌词赋俊逸清新，趣语笑谈风流大雅，而新婚一段写得畅快分明，实系未经人道，岂诸小说所能窥其万一哉？
　　夫著书立说，所以发舒学问也！作赋吟诗，所以陶养性情也！今以陶情养性之诗词托诸才子佳人之吟咏，凭空结撰，兴会淋漓，既足以赏雅，复可以动俗。其人奇，其事奇，其遇奇，其笔更奇。愿速付之梓人以公之同好，岂仅破幽窗之岑寂，而消小年之长日也哉！是为序。
　　甲午浴佛后一日桐山砚弟何昌森拜撰
　　自　　叙
　　夫文人穷愁著书，谓其可以信今而传后也。若传奇，岂所论哉？顾事不必可信，而文则有可传，庄生寓言尚矣！他若宋玉窥邻、无稹记会以及游仙无题之作或隐或见，只缘情绮靡，不自以为可传也，而今犹竞相讽咏焉。下及元人百种，录旧翻新，叹深伙颐，谁谓传之必可信哉？又谁谓不信之可不传哉？
　　忆自六龄出就外傅，师授四子书，点头默记，了然于心而不出诸口。至十岁不茹荤，长者谓予曰：“汝堕地后每夜悲啼，三年方止。非老僧转世弃西方之极乐，厌尘世之溷浊不至此。”予笑而应之，不敢以其言为妄。弱冠，应童子试，取博士弟子员。乃以异籍被攻，愤不顾家，负轻囊，只身远出，历齐鲁，抵保阳。弃举子业，究习幕学，文章笔墨之事已渺渺如河汉矣！嗣是客金台，游荆楚，居豫章。三十年来，当事不以庸俗相待，咸以气义相孚！平生一无嗜好，惟喜亲卷轴，即稗官野史，吴俞欠越曲，胥纵观览。因见其中写才子佳人之欢会，多流于淫荡之私，有伤风人之雅，思力为反之。又念及人生遭际悉由天命，毫莫能强，当悲歌慷慨之场，思文采风流之裔，悬拟赏心乐事，美景良辰，谅在造化，当不我忌。因以爰书之笔绘儿女之情，虽无文藻可观，或有意趣可哂，亦庶使悲欢离合各得其平而不鸣耳！
　　书成，秘之行笥，惟恐贻笑大方。适以薄官滇南，寅好觑见，强付之梓。予固不自信也，奚问奇之传不传哉？顾世界三千，因缘十二，偶然人事悉属天缘，凡遇之同不同皆可作如是观。故叙颠末，以白同人，颜其额曰“水石缘”云。
　　时乾隆甲午桂月书于熙和轩　稽山棣园李春荣自述
　　后　　叙
　　余幼习儒，未逢明师诱掖指引，误入迷途，日事诵读，不知程式，虚费辛勤。迨自觉转机，已失迟暮，屡试未售。遂弃之远游，学申韩之术，糊口四方。回忆昔时功苦，废置难安，因思唐人不发作小说以舒怀。历观古来传奇不外乎佳人才子，总以吟诗为谋，牵引苟合，渐致淫荡荒乱，大坏品行，殊伤风化。余力为反之，只考诗论诗，绝无挑诱之情。《西厢》为词曲之祖，深惜红娘不识字。兹令采苹知书，以补缺陷。文章笔法惟推《左氏》，神化莫测，独擅千古之奇。今妄拟其微旨，提纲立局，首尾呼应，埋伏影射，笼络穿插，吞吐搂渡，代字琢句，无中生有，丽辞散行，诗词歌赋，作文之法缜密无遗，最易启童蒙之性灵，发幼学之智巧，幸勿徒以鄙语俚言阅之解颐，为爽心快目已也。故尔又序。
　　甲寅堵叟芳普再笔。
　　目　　录
　　第一段　骖凤翥仙侣临凡  诣龙湫神僧飞锡
　　第二段　逢密友慷慨谈心  论人情诙谐嘲世
　　第三段　松月波携酒玩芳菲  石莲峰赏花遇梅柳
　　第四段　柳丝悲寄长歌  石生情感二妓
　　第五段　空斋夜作有情痴  平康重访多娇面
　　第六段　遣书带密探梅柳  出简帖义激松云
　　第七段　赏端阳江上同游  吊灵均舟中联句
　　第八段　义士捐金赎二美  佳人作画寄情郎
　　第九段　石生访旧续前欢  二女矢心酬厚德
　　第十段　神僧密赠蜡丸诗  契友相商入秦事
　　第十一段　订宵征二女同歌  泛春波扁舟独驾
　　第十二段　天风吹送入花源  佛子扳留住绣岭
　　第十三段　石莲峰巧拾锦溪鸳  水盈盈偷睹仙郎面
　　第十四段　闻琴声隔院觑佳人  和题红投笺考诗赋
　　第十五段　妙婢灯前双遣候  纤蛾月底乍相逢
　　第十六段　莲峰金谷试冰心  盈盈芸窗论诗话
　　第十七段　窃诗画石岫披怀  会巫阳采苹送雨
　　第十八段　石母得书惊问卜  松涛访友远辞家
　　第十九段　深闺临别订鸳盟  孤棹逢秋辞锦水
　　第二十段　山总戎绝亲驰伪札  水散人拷婢得真情
　　第二十一段　投合浦云影探亲  困双娥富家发难
　　第二十二段　柳丝设计赚狂且  梅萼避仇入庾岭
　　第二十三段　遇舟人松涛入锦水  瞒蝶使水氏寄花笺　
　　第二十四段　出桃源散人归合浦  泊江堑梅萼会盈盈　
　　第二十五段　战西秦函关退木客  开东阁幕府赘松涛　
　　第二十六段　红锦辞牵宦室  明珠飞入龙湫　
　　第二十七段　赚仙郎暗香吐梅萼  逢魔女欲海涨涟漪　
　　第二十八段　文鸳侣欢谐七夕巧  绿衣郎柳折一枝新　
　　第二十九段　辞丹诏不涉宦海  隐桃源共作散仙　
　　第三十　段　老僧返锡白前因  水石团圆快万古　

　　第一段　骖凤翥仙侣临凡　诣龙湫神僧飞锡
　　荆楚溪山之胜，甲于天下。自昔人文毓秀，史不绝书，而灵异之祥，龙多尤为神女。如：襄王携巫峡之云，交甫获湘皋之佩，嶷山奕奕，泪竹痕鲜；湘水洋洋，凌波袜瘦，息夫人留桃花之洞，王明妃标青史之名。此骚人墨士恒见咏于诗歌，月侣凤俦每寄情于篇什也！
　　余尝浮洞庭，醉黄鹤，历云梦，过清宫，探赤壁之奇，踞衡峰之顶。四望层峦翠微，缥缈中有一峰，岗峦低蹴，气象郁葱，名曰绣岭。
　　岭之上有寺曰雨花。俯瞰平原，滔滔汩汩回绕于其下者濯锦溪，溪上有村曰赛桃源。居人得水之情，多跨溪为庐，烟火虽不甚广，而疏篱短径，茅舍竹楼，颇极潇洒。绣岭素居榛莽，有神僧飞锡至此，伐山通径，结茅其上。僧名朗砖。因声得教，喻色为空。半偈点开金藏说法，能令天雨花一口吸尽西江，到岸不须杯渡水。从指头上直悟彻三空、四谛、五蕴、六如；向定慧中都游遍雪窦、云门、宝洲、金界。觑着论风的、论幡的，生扌乞擦似隔靴搔痒，徒坏指尖；笑那掩关的、面壁的，死懵腾如担石上天，空劳肩膊。将两手分开，慧剑由他枕着，女儿便一脚踢倒净瓶，不愁输却山子，真是珠擎莲叶，颗颗皆圆；月在柳梢，丝丝不挂。
　　朗砖甫至绣岭，孤锁一龛，蒲团清磬而已。迨后游僧归附日众，大建丛林，一时暮鼓晨钟，遂与山风竞响。其徒拈花令居人将桃核裹泥抛置山上，不数年悉成佳卉。每当春至，则青缠佛头，红搂山腰，烂若锦绣，香风阵阵，落花如雨，因名其寺曰雨花，而山为绣岭云。居人慕桃源之胜，亦各沿溪绕屋争植夭桃。花蕊一舒，上下交映，繁红零乱，溪流如染。因名其水曰濯锦，而村为赛桃源云。
　　内有水涵虚者，别号散人，世居粤之合浦。为人汪洋浩翰，有古叔度风。因时浊淖，携室清氏来隐于此。性嗜佛，与朗砖善。髦而无子，仅生一女，取名盈盈。〔盈盈〕降生之夕，朗砖方在禅跏趺入定，见有童子骖鸾、仙娥跨凤并翔空际。须臾，骖鸾者东去，跨凤者降于水家中，有红罗一幅堕于朗砖怀内，上书云：
　　碎汝半块砖，投入千寻碧。
　　缔我凤鸾交，早飞龙湫锡。
　　览毕惊悟，深以为异。
