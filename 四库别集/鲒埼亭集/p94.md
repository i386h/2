<!-- { "loadSidebar": true } -->
　　予家先族母张孺人，为苍水尚书女。先族父以是避地居黄岩。康熙庚子，先族母以展墓归，予时年十六，从之问旧事，族母曰：吾父与定西侯同事久，每言其志节之可哀，而谤口之多屈。且曰：定西墓在芦花岙，汝他日可为之谋片石焉。予曰诺。蹉跎二十余年，未之践也。乾隆戊午始克为之，参稽诸野史之异同，以成定论，使异日考翁洲遗事者得有所折衷焉。定西讳名振，字侯服，南直隶应天府江宁县人也。少伉爽有大略，壮游京师，东厂太监曹化淳延之为上客。时奄人中惟化淳，以王安门下，故与东林亲，公亦遂得与复社诸公通声息。熊公开元之廷杖也，公阴属杖者，得不死，而公实未尝识面也。崇祯癸未，授台州石浦游击。乙酉南都破，安抚使至浙东，公独不受命。已而监国起事，加公富平将军。时肃卤伯黄斌卿以闽中之命守翁洲，翁洲与石浦相犄角，斌卿因与公为姻，荐之闽中。时闽浙方争，而二军兼受闽浙之命，议由海道窥崇明、扰三吴以为钱唐之援，未行，钱唐师溃。方国安欲以监国降，监国脱走，至石浦之南田，公弃石浦扈王，欲保翁洲。会叛将张国柱以军攻翁洲，斌卿求救于公，公破之，因劝斌卿纳王，而斌卿不从。公计无所出，适永胜伯郑彩至，以其军共扈王入闽，王晋封公定西伯。公见闽中诸将林立，请归浙中，招故部以壮其军。及还，而石浦已入本朝。乃之翁洲依斌卿，斌卿见公之以孤军依之也，稍侮之。丁亥松江帅吴胜兆来归，请一军为援，愿以所部合力向南都，斌卿犹豫不欲应。公方有自远于翁洲之志，因请以其军赴约，而故都御史沈公廷扬等争劝之，公遂整军扺崇明，遇飓风，尽丧其军，沈公死之。公得逸，复入翁洲，而其弟及甥皆死。斌卿以公之无军也，益侮之。公乃招故部营于南田，而黄张之隙始大构（此据黄丈宗羲、董丈守谕、高丈宇泰所纪皆然，则黄曲张直显然矣。黄之罪，莫大于拒监国。而舟山志以为黄欲应吴张窃其旗先往，则诬甚矣）。初公之救斌卿也，部将阮进最有功，斌卿不德公，而说进使叛公。及公北发，进以不习三吴水道不从，南入闽，招军颇盛。王旣晋封公定西侯，亦封进荡吴伯，至是公由南田复健跳，以书招进，进复与公合。时闽中地尽失，诸将以王复入浙，公与进迎王，次于健跳。斌卿不至，大兵围健跳，进使人告籴于斌卿，又不得。于是公与诸将议，海上诸岛惟翁洲稍大，而斌卿负固，不若共讨而诛之，则王可驻军。乃传檄讨斌卿，斌卿见诸军大集，度不能抗，乃上表侍罪，请迎王以自赎，公许之。而进卒击杀斌卿，沈之于海。斌卿颇能以小惠结士心，故其死也，多惜之者，甚且诉其死之屈，以为公夺其地而诱杀之。然斌卿一拒监国于丙戌，微公弃地扈从，则监国闽中之二年不可得延；再拒于已丑，微公合军诛讨，则翁洲之二年不可得延。此事迹之显然者，而乃据愚民之口以混黑白，其亦昧矣。监国旣居翁洲，晋公太师当国。庚寅，公杀平西伯王朝先。朝先本斌卿将，公与进招之预平翁洲之功，公颇忌之，遂袭杀焉。朝先骁勇，翁洲人仗之，及死，部将遂多降于本朝，请为乡导以攻翁洲。予尝谓公之杀斌卿为有功，而其以非罪杀朝先则有过，此则不能以相掩者也。辛卯秋，大兵下翁洲，公以蛟关天险，海上诸军熟于风信，足以相拒，必不能猝渡，乃留阮进守横水洋，以弟左都督名扬副，安洋将军刘世勋守城，而自以兵奉王捣吴淞以牵制之。或谓公曰：物议谓公借此避敌矣。公曰：吾老母妻子诸弟皆在城，吾岂有他心哉。军遂发，而进以反风失势战死，世勋、名扬力守，急呼公还救，未至，城陷，公之太夫人范氏夫人马氏、名扬偕其弟及妾，阖门举火自焚死。参谋军事顺天顾明楫亦豫焉。公闻信，恸哭曰：臣误国误家，死不足赎。欲投于海，王与诸将救之而止，乃复扈王次于鹭门。癸巳，公以军入长江，直抵金焦，遥望石头城拜祭孝陵，题诗恸哭。甲午，复以军入长江，掠瓜仪，深入，侵江宁之观音门。时以上游有蜡书请为内应，故公再举，而所约卒不至，乃还，复屯军南田。是年公卒。遗言令以所部归张公苍水，悉以后事付之。论者以为陶谦之在豫州不是过也。苍水为葬之芦花岙。初翁洲之破也，沈公宸荃在公军，咎公恃险轻出以致败。不数月，沈公泊舟南日山，失维不知所之，或以为公本奉王以逃，而覆沈公以弭谤。然公一门俱在危城，而但奉王以逃，固无是理。至沈公之死，亦何以定其为公要之。公之累蹶累起，以死奉王，其精忠不可诬；而恃险轻出，则亦天意为之，不可以成败逐雷同之口。至于当国之后，多病其专谅为事之所有。然以公有丙戌、己丑两度之大功，吴淞、翁洲阖门之大节，卒之再入大江以求申其志，则其专命擅杀，与夫恃险轻出之罪，吾固不必为之讳，而以为贤于黄斌卿万万矣。今之作翁洲志乘者，曲笔于斌卿，而深文于公，混祀斌卿于辛卯死事诸公之首，而公兄弟反不豫，何其谬戾，一至于此耶。予故序公之事，镵之墓上，固非但毕吾族母之志也。更为之哀词，曰：

　　翁洲石浦，彷佛于残宋之厓山，公魂不死，长留此闲。功过不掩，曲笔宜删。芦花寒月，如闻哀泪之澘澘。

　　○张太傅守墓僧无凡塔志铭

　　无凡姓汝氏名应元字善长明南直隶华亭人故太傅张公麾下总兵官都督同知也少读书通文笔颀大魁硕有勇干善料事以家贫事同里张公肯堂时年尚未二十张公一见异之曰此非隶役中人张公抚军福建无凡在幕府最荷委任往来海上指麾诸将以捕盗积功至都司佥书然尚侍军未上也乙酉四月以张公孙茂滋同归松江而南中亡夏考功允彝倡义时吴淞总兵吴志葵故出夏门下以麾下应之荐绅则沈尚书犹龙陈给事子龙李舍人待问皆松之望也无凡遽以便宜尽发张氏家丁出家财为支军一队与志葵合或駴之曰此大事何匆匆无凡笑曰我公志也于是夏陈诸公相纳以袍笏列拜无凡于营前且曰斯四十年领袖东林之钱尚书所不肯为而无凡名大震志葵师败无凡护茂滋浮海入闽隆武知之大喜卽授御旗牌总兵官都督同知福州军政司之郑氏张公虽太宰不得有所展布隆武议亲征以张公任水师率麾下从禡牙将发郑氏以其私人郭必昌代之已而郑氏降隆武出走张公浮海至舟山依黄斌卿适监国鲁王方失浙东叩关求援斌卿不纳张公力争不听无凡曰斌卿意叵测应元请使死士刺之夺其军以迎监国张公曰危道也汝姑止张名振之应松江也都督亦踊跃欲赴张公曰事未可知吾今不可一日离汝葢自张公散军入海飘泊蛎滩鳌背之闲濒于危者不一皆无凡扈持之尝抚茂滋谓之曰我大臣宜死国下官一线之寄其在君乎幸无忘无凡曰谨受命忽一日大风雨呼之则已空阁不知所往张公大惊如失手足次日有补陀僧入城曰昨有一伟男子来腰闲佩剑犹带血痕忽膜拜不可止亟求薙度麾之不去不知何许人也张公家人闻之亟归告公曰此必吾家应元也已而以书谢公曰公完发所以报国应元削发所以报公息壤之约弗敢忘也自是遂为僧于补陀之茶山所谓宝称庵者释名行诚而字无凡辛卯舟山破张公以二十七人死之独命茂滋岀亡无凡遽入舟山则已失茂滋所在乃诣辕门求葬故主诸帅欲斩之有一帅故佞佛怜其僧也好语解之曰汝亦义士然此骨非汝所得葬也不畏死耶无凡曰愿葬故主而死虽死不恨其帅乃曰吾今许汝葬葬毕来此曰诺乃归殓张公幷诸骨为一大冢瘗之径诣辕门诸帅皆惊异乃命安置太白山中无凡旣不得自由密遣人四出诇茂滋闻其覊鄞狱中乃令同院僧之出入帅府者为前许葬之帅言无凡精晓禅理可语也其帅大喜遽延与语相得甚欢则乘闲为言茂滋忠臣裔可矜且孺子无足虑请往视焉许之无凡乃请之当事求出茂滋不得以合山行众请之又不得请以身代又不得会鄞之义士陆宇燝等以合门四十余口保之而闽中刘贡士凤翥亦为言之茂滋乃得出无凡又为力请竟得放归华亭数年茂滋病卒无凡遂终身守张公之墓老死于补陀中其铭曰

　　都督晚年颇遭诬屈谓其居山尚交张杰悬岙之役实所决裂呜呼稗官一何失实不负鲵渊忍负苍水宫山之言了非曲讳岂期思旧铸此疵累敢曰大儒遂无误毁

　　

　　鲒埼亭集外编卷五 鄞全祖望绍衣

　　碑铭（二）

　　○明淮扬监军道佥事谥节愍鄞王公神道碑铭

　　乙酉王师南下破扬州阁部史公之死也或传其巳渡江而东故其后英霍山寨犹冒其名或曰突围出城死于野寺莫能明也幕府监司王公之死亦然是时仆从星散或传其已缒城逃之淮北者故是时家中犹望其还见于其姻家董户部德偁之诗阁部之死于南城也以史德威之目见而后信之王公之死也以应参军廷吉自军中归寄其遗言而后信之呜呼士君子断头死国而其事犹在明昧之闲令人疑信相参良久而始得其眞也岂不悲夫公讳缵爵字佑申鄞工部尚书庄简公佐之孙也父某荫生公亦以庄简身后恩得官甲申试知溧水已而补应天府通判时则赧王方登阼马阮哆张用事公无所见故请赴阁部军前自効乃以同知扬州府监军而阁部亦内困于谗口外则诸鎭不用命待死而已寻晋公按察佥事持节阁部怜公一日谓曰时事可知矣君徒死于此何益吾当送君还留都以为后图公曰下官世受国恩愿从明公死不从马阮生也阁部改容谢之时知江都县周公志畏亦鄞人也与公誓共死登陴分守城破陨于兵呜呼公志在死卽留都亦何尝不可死海岸之从容足为孝陵弓剑之光正不必谓定偕马阮偷生也而公所以不肯者不欲负阁部耳不负阁部岂肯负国斯其不媿为庄简之孙而有光于故国之乔木者不已重哉圣祖仁皇帝诏修明史已为公立附传于阁部卷中顾犹称其故官予以应氏所言参之嘉禾高氏忠节録乃知其已为监司也公之大节岂在阶列之崇卑而榷史则不可以荒朝之命而没之公一女适董戸部德偁子允珂贤而孝通翰墨当公生死讹传之日昕夕泣血望父而死一子兆豸有异才以公之殉于扬也不忍家居食先畴终身踯躅蜀冈邗沟之上遂以野死君子哀之兆豸诗尢工里中钱退山董晓山关中孙豹人皆推之予求之扬竟无传者公之从孙丙乞铭公墓予故牵连附志之其铭词曰

　　喟彼石头不如广陵愿从明公死不从马阮生先公可作葆兹家声

　　○故仪部韦庵李公阡表

