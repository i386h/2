<!-- { "loadSidebar": true } -->
　　节使坐徴敛此事旧所无军糈日夜急安敢久踟蹰昨日令方下今日期已逾揽辔驰四野萧条少民居荆榛蔽穷巷原田一何芜野老长跪言今年水旱俱破壁复何有永诀惟妻孥岁荒复难鬻泣涕沾敝襦肠断听此语掩袂徒惊吁所惭务敲朴以荣不肖躯国恩信寛厚前此已蠲逋士卒待晨炊孰能缓须臾行吟重呜咽泪尽空山隅
　　大阬叹
　　新淦县东山有大阬其俗不急赋税不用兵则吏废法予檄招之幸有至者庭谕以利害继之流涕众皆感泣于是阴捕其豪十余人后至者蚁集虽然比岁宿逋累钜万猝何能补故作诗忧之
　　丛山如劔防灌木蔽嵚岑其水独南流谿谷皆阻深山民鸟兽居不驯匪自今追呼敢逆命兵革踵相寻未能静伏莽火烈悲焚林杀人税无出迟回伤我心蚩蚩亦赤子念尔为沾襟招手语父老鸱枭怀好音宿逋既累岁敲骨力难任民顽实吏拙许身媿南金何时免素餐引疾投吾簪
　　竹源阬
　　悲民难也地在新淦之东山其邻曰大阬多盗兵至则走官檄竹源诸阬义众捕之而逸其豪已而盗杀竹源殆尽君子伤之
　　杀虎防咥人芟蔓莫留根留根终遗患伤心不可论竹源数百家今余几人存竹外有源泉血流泉水浑羣盗故比邻姻娅如弟昆反戈相啖食收骨无儿孙防防数寡妇零落依空村凶年嗟半菽撮土招游魂人亡亩税在泪罢还声吞
　　不寐
　　就寝已鸡鸣昧旦复先觉荒城风雨急怒号如虎豹劳人一寸心万事苦奔峭法严吏牍多敢言吾职要习瘁不知疲未暇一长啸徴求尽草木飞挽连海峤湍水无静鳞促无缓调力短达民艰空防肉食诮谁怜当涂人隐忧莫可告
　　集就亭【临江官舍有髙阜余就而亭之下临萧江前对阁皁山名曰就亭】
　　安拙成寡营赏心惟坐啸结构期自然孤亭恣游眺惠风始骀荡旭日先照耀埤堄带清源青防开逺峤野老或荷锄舟人时鼓棹虽违丘壑情即事见耕钓遐瞩有余怀临觞难具道
　　自吉州之泰和道中
　　行潦犹在涂征车不遑息峡折忽泉声径转复山色崎岖岩壑间出没何终极荒涂行旅稀虎迹交南北四顾多废墟遗础委荆棘回思未乱时山民亦繁殖
　　宿黄栀铺
　　积雨暗千山阴云催日暮哀此仆夫痡踟蹰宿中路土室倚頽垣荒村存老妪勅吏慎勿扰刍粟可自具吏言防无薪乞籴亦无处时危供亿艰含凄未忍怒盗贼兼虎狼空山怀百虑从骑夜击柝宵分屡惊寤明旦风雨中鸡鸣驱马去
　　寄李叔则秦中
　　举世仍兵革章逢多老瘦烈士巻壮心悲歌倚岩岫泻为江海流激与雷霆鬬未尝需苦吟何事费雕镂信手作飞白骞腾轶篆籕弃官囊无钱诗草满双袖旅食家广陵文酒日辐辏赠答勤篇章洪钟无虚扣一朝测祸乱早计决去就【君自扬州西归次年扬遂苦兵】驱车返函谷种菊开山囿闗河自兹隔道逺阻朋旧侧闻太华奇思揽莲峯秀物役羁我身何时裹粮糗驰情望西笑离思纒宵昼
　　齿落
　　延欢苦不留忧老忽已至未知筋力衰齿牙先失坠木落春更生日落朝出地感兹同逝川一往成捐弃妻子各惊吁为我色憔悴百族相啖食利齿反为累疎缺亦何伤啸歌犹称意三复蒙庄言养生有余媿
　　遣忧
　　岷山滥觞泉三江成电激岱宗肤寸云九州霑雨泽丈夫志四海经营负长策胡为甘独饱拱手看饥溺四野多芜田遗黎寄锋镝逺念平生亲岁饥多蹙额节我口腹余分之以甔石少者寄升斗事微取当厄犹媿火燎原沾洒止防滴自顾亦何有薄禄存四壁
　　送表弟马文虎
　　山中松与柏有时相抱生与子共本根能忘骨肉情中情苦难言一官忧患并常恐素丝染抱疴思归耕临觞未及醉挥手送子行持此心耿耿归照双溪清去帆忽缅邈流涕沾冠缨
　　买书
　　吏牍纷填委日与编简疎黾勉耗薄禄时时搜旧书积笥不能贮列架盈坐隅妻孥顾我笑缾粟罕留储况君目已眚殉此无乃愚卿言亦复佳性癖苦难袪卒业诚未易泛览资游娯行当营草堂归就双溪居枕籍同寝处穷年长宴如
　　次龙头山有怀胡悦之处士
　　劔水有遗民言在龙山岑维舟日已暝江亭生积阴夜久露微月参差见前林洞门花坞暗曲磴茅堂深风波浩无极川路邈难寻劳生寡欢笑索居长悲吟佳人阻咫尺孰与操素琴
　　洪川送王白虹
　　子来我方出竢我栖江干积旬始握手春花忽已防长风荡积水髙楼生薄寒拳拳良宴防各言行路难枉赠吐嘉藻殷勤抒肺肝惭无明月佩奉为君子欢抚膺怀旧游郁结思千端和歌不能竟临岐一长叹
　　临江悯旱
　　瘠土嗟薄获岁丰长忍饥戎马况叠迹田园成路蹊荷锄代牛力播种良苦疲朱火肆燎原禾稗同一萎民乱如恐后况乃驱策为徒跣呼百神呜咽致我辞政拙未敢苛召灾今则谁云汉何皎洁箕斗正参差心知阊阖逺侧向髙天啼明日急刍饷吞声重涕洟










　　学余堂诗集巻六
　　钦定四库全书
　　学余堂诗集巻七
　　翰林院侍读施閠章撰
　　五言古
　　悯鸠
　　前庭有丛竹枝叶自相交袒跣坐其下六月如寒涛飞来两鸣鸠向我营危巢托身洵云好转侧苦回飚卵成再颠覆长夜音哓哓瞻彼松与柏岂无千尺条忍拙守故宅不敢辞飃摇昨日更澒洞烈风摧竹梢一雏半在卵毁弃委堂防其一正黄口堕地无羽毛攀巢纳其子方法驱儿曹父子喜更生后笑先号咷行当双翮健饮啄随所遭勿复学膺隼搏击饱腥臊生成艰万类嗟我中心劳
　　叔父寄敬亭茶封题曰手制
　　敬亭山产茶甚多僧不胜徴求卒杂以他产吾乡好事者尝于谷雨后数日入山手摘而焙之香色并异
　　馥馥如花乳湛湛如云液将茶煑江水不改江水白问此来何方言出君故乡故乡山嵯峩托根生山阿枝枝经手摘贵真不贵多念我骨肉亲欲归防无因游子感故物惆怅江南春
　　新谷篇【是嵗湖西大旱】
　　牛食磵底草雀啄防下粟赤地无良苗长吏进新谷饔人得谷欢主人见谷叹晨炊荐祖考泪落盘中餐临觞不忍倾饱食非所安哀彼秉耒人长饥摧肺肝
　　寄王宗伯敬哉先生
　　中庭未零露向夕秋响发烦忧搅孤怀惊魂屡飞越谁使平生欢悠悠七年别离思未敢言拂郁中肠结天路信缅邈驰情无阻歇仰首叹流光盈亏感明月
　　过丰城感怀
　　孤城暮萧瑟北风一何寒飞沙卷残箨饥鸢呌哀湍宝劔沉幽壤光铓天际看一朝剖石匣拂拭惊人间离为两雄飞合为双龙蟠神物今安往显晦邈无端铅刀笑霜刃壮士多苦顔起行看太白泪下空潺湲
　　梦至獾山草堂因寄梅季升
　　数从獾山游不作獾山诗中宵有清梦飞落獾山陲帆收峡石浦云白敬亭祠主人立柴门揽袂欢相持咄嗟脍鲂鲤歌谑无不为信知君好我魂往相追随凉秋岁将晏木叶翻庭墀感兹摇落増我故山思獾山不易得山麓仍水涯扁舟思就汝对酒开心期醉则拥书卧旁人知我谁
　　感衰
　　多忧觉体衰寡学苦心弱夜分常不寐形神窘栖托耳目吾故物变态日交作杂治异所宜暄凉互相铄方寸受羣撄肤泽日侵削中庭木芙蓉未霜花自落浮荣归故根寒水反枯壑安坐且无营防心寻寂寞
　　怀丁飞涛塞外
　　凛秋陨芳树落叶随风翻漠漠入浮云悠悠逾塞垣孰云忘故根须臾逺弃捐层氷堕手指惊沙摧心顔舍我歌曲但听哀笳喧引领睇明月清辉驰九闗阊阖可陈辞念子心烦寃相思道何极吞声未敢言
　　送罗安福归闽
　　征途一何长别晷一何促游防未终朝鼓櫂发江隩解组且咏歌抗言反初服因人振归策孤宦絶僮仆作书叙情愫恻恻不能读天南春风早山水日夜緑行就芙蓉山结庐俯深谷褐被不辞苦谁念玉在璞延目睇髙翮搔首起踯躅
　　自金凤洲泛舟至回龙寺
　　芳渚縁城南精庐带江汜云树暗千重沿洄才数里上已忽过眼春光疾如驶嘉防得朋好良辰欢雨止草齐水逾碧艇进鸥不起野坐憩双松洲回揽香芷适意且放歌笑看东流水
　　鹿江精舍书怀
　　祗役越郊坰小憩栖招提短垣傍疎竹野色来侵衣晨登最髙阁宿雨初晴时潦浮村径没帆挟江云飞防市久丧乱桃李还芳菲苍鹰自多食白鹤常苦饥束身忍驱防黾勉筋力微四十已云迈庶几知前非
　　花石潭阻风
　　作吏如浮云风吹不得住浮云去无心作吏行多惧局促为辕驹踟蹰怅前路泝流婴恶风滩石窘跬步婆娑忆官阁手植多奇树杂蕊红如锦繁枝暗成雾花时久行役坐送春光暮髙歌河上翁独惬沧洲趣
　　晓过洪阳洞【分宜县】
　　宿雾暗未收晓月照苍翠谢公急游赏防搜穿薜荔石洞炯空明前驱走魑魅物像多髣髴目骇谁睹记清旦入仙岩得饱朝爽气丹灶竟何存山花红委地
　　化成岩【宜春】
　　云木郁江曲心知好丘壑攀蹬寻窅深穿岩得疎豁万古青莲花苍寒半舒蕚钟歇滩响闻云开峯翠落荒台存往迹暝烟见城郭延目散襟顔倚石就觞酌却羡无心云逍遥去寥廓
　　送耿逸庵副使归登封【耿官湖东予官湖西是时以裁并归】
　　拙疾赧狥禄羡君早旋归东西两契濶良防经年稀章江复相见正值江花飞来饮旴江水还忆嵩山薇郁此万古懐巻舒各有时家园傍少室坐卧延清晖何年一相访行与浮云期
　　走笔荅陆荩思髙仲
　　愁疾戒作诗疎慵报书少故人千里书三复心如翩翩真二妙贻赠皆芳草书屋傍湖干萧森结构好入门竹欲暗当堦花未扫坐客张王辈【谓张祖望王子一诸君】文词风格老真率具盘餐数过必倾倒浮云难久居聚散伤逺道髙翮翔层云游鱼戏清藻努力春华时令名慎自保
　　发清江至新淦
　　官程难息驾日昃命征夫征夫行踯躅积雨泥我涂旱久始霑足田家欢有余新禾多秀色四野何敷腴苗成草亦长农叟无芸锄登场欣一饱薄获罕留储瘠土民不勤毋乃非良图谁能式豳风使我百忧纾
　　长牌驿
　　倾崖抵浚谷振策縁崇冈人家阻鸟道驿路成羊肠暑雨既已涨原隰无低昂涉水没马腹何以褰我裳田荒民力殚种谷不成行仆夫乱纵横蹂践忧稻粱哀蝉响枯树伫足心感伤昔时阡陌地今为麋鹿场
　　乌象口
　　峡江城西二港曰乌口象口夏秋江涨乱流苦溺縁山崄逺多虎患予命各置官渡未逾嵗乌口舟坏于兵象口舟夫求去忧不能继故作是诗
　　江干山色黑丰草与人齐行子时出没四顾迷东西乌象两崖口断岸临深溪欲济无舟梁人命饲蛟螭縁溪取山径修涂何逶迤猛虎所窟穴白骨相撑搘经营置官渡役以两舟师徒旅不濡足往来不移时驿使性如雷唤渡犹嫌迟舟师骨欲折往往遭鞭笞鞭笞且隠忍毋使行子啼
　　江上翁
　　朝逢江上翁凿船沉水底问君何为尔双泪落江水一生事舟楫八口相依倚妻儿死冻饿官家有驱使十月达黄河惊飚西北起举檝成坚氷严寒堕手指甫归复见捉连樯守江涘愚者怒焚舟延烧不可弭本为逋逃计翻葬鱼腹里此业能陷人沉之祸则已栖乌惜其巢毁巢逝安止请翁勿复陈吾亦掩双耳
　　观张桐君遣忧五百字感赋
