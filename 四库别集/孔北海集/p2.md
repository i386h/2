<!-- { "loadSidebar": true } -->
　　志士邓子然告困，焉得爱釜庾之间，以惕烈士之心？与豆三斛，后乏复言。

　　告高宻县立郑公宅敎

　　（玄在徐州，公欲其还郡，敦请恳恻，使者继迹，故先令修其宅。）

　　郑公久游南夏，今艰难稍平，傥有归来之思，无寓人于我室，毁伤其藩垣林木，必缮治墙宇，以俟还。

　　再告高宻令敎

　　高密侯国笺言：郑公增门之崇，令容高车结驷之路，出麦五斛，以酬执事者之劳。

　　告高宻僚属敎

　　（既表其居，又讳其名，公之礼贤可谓至矣。）

　　昔周人尊师谓之尚父今可咸曰郑君不得称名也

　　告昌安县教

　　邑人高幼，自言辟得井中鼎。夫鼎久潜于井，德之休明。虽小重也，黄耳金铉，利贞之象。国遭凶荒，彝器出，或者明以飨人。

　　与曹操书论盛孝章书

　　（宪字孝章，会稽人。初为台郎路逄，公时十余岁，载归与言，知其竒。后为吴郡太守，以疾去官，归乡里。孙策平吴，忌宪名，囚之。公与操书，繇是征为骑都尉，征命未至，为孙权所害。）

　　岁月不居，时节如流。五十之年，忽焉已至。公为始满，融又过二。海内知识，零落殆尽，惟会稽盛孝章尚存。其人困于孙氏，妻孥湮没，单孑独立，孤危愁苦。若使忧能伤人，此子不得复永年矣。

　　《春秋传》曰：“诸侯有相灭亡者，桓公不能救，则桓公耻之。”今孝章实丈夫之雄也，天下谭士依以扬声，而身不免于幽执，命不期于旦夕，是吾祖不当复论损益之友，而朱穆所以绝交也。公诚能驰一介之使，加咫尺之书，则孝章可致，友道可弘也。

　　今之少年，喜谤前辈，或能讥平孝章；孝章要为有天下大名，九牧之民所共称叹。燕君市骏马之骨，非欲以骋道里，乃当以招绝足也。惟公匡复汉室，宗社将绝，又能正之。正之之术，实须得贤。珠玉无胫而自至者，以人好之也，况贤者之有足乎？昭王筑台以尊郭隗，隗虽小才，而逢大遇，竟能发明主之至心，故乐毅自魏往，剧辛自赵往，邹衍自齐往。向使郭隗倒县而王不解，临溺而王不拯，则士亦将高翔远引，莫有北首燕路者矣。凡所称引，自公所知，而复有云者，欲公崇笃斯义也。因表不悉。

　　与曹操论酒禁书

　　公当初来，邦人咸抃舞踊跃，以望我后。亦既至止，酒禁施行。酒之为德久矣，古先哲王，类帝禋宗，和神定人，以济万国，非酒莫以也。故天垂酒星之曜，地列酒泉之郡，人着旨酒之德。尧非千锺，无以建太平。孔非百觚，无以堪上圣。樊哙解厄鸿门，非彘肩钟酒，无以奋其怒。赵之厮养，东迎其王，非引巵酒，无以激其气。高祖非醉斩白蛇，无以畅其灵。景帝非醉幸唐姬，无以开中兴。袁盎非醇醪之力，无以脱其命。定国非酣饮一斛，无以决其法。故郦生以高阳酒徒，着功于汉；屈原不餔糟歠醨，取困于楚。由是观之，酒何负于治者哉！

　　又论酒禁书

　　昨承训答，陈二代之祸，及众人之败，以酒亡者，实如来诲。虽然，徐偃王行仁义而亡，今令不绝仁义；燕哙以让失社稷，今令不禁谦退；鲁因儒而损，今令不弃文学；夏、商亦以妇人失天下，今令不断婚姻。而将酒独急者，疑但惜谷耳，非以亡王为戒也。

　　啁曹操讨乌桓书

　　大将军远征，萧条海外。昔肃慎氏不贡楛矢，丁零盗苏武牛羊，可并案也。

　　报曹操书

　　（操以公名重天下，外相容忍，而潜忌。正议虑鲠大业，山阳郗虑承望风旨，以微法奏免。公因显明雠怨，操书激厉公，公答之。岁余复拜大中大夫。）

　　猥惠书教，告所不逮。融与鸿豫州里比邻，知之最早。虽尝陈其功美，欲以厚于见私，信于为国，不求其覆过掩恶，有罪望不坐也。前者黜退，欢欣受之。昔赵宣子朝登韩厥，夕被其戮，喜而求贺。况无彼人之功，而敢枉当官之平哉，忠非三闾，智非鼌错，窃位为过，免罪为幸。乃使余论远闻，所以惭惧也。朱、彭、寇、贾，为世壮士，爱恶相攻，能为国忧。至于轻弱薄劣，犹昆虫之相啮，适足还害其身，诚无所至也。晋侯嘉其臣所争者大，而师旷以为不如心竞。性既迟缓，与人无伤，虽出胯下之负，榆次之辱，不知贬毁之于己，犹蚊虻之过也。子产谓人心不相似，或矜势者欲以取胜为荣，不念宋人待四海之客，大炉不欲令酒酸也。至于屈谷巨瓠，坚而无窍，当以无用罪之耳。它者奉尊严教，不敢失坠。郗为故吏，融所推进。赵衰之拔郄縠。不轻公叔之升臣也。知同其爱，训诲发中，虽懿伯之忌，犹不得念，况恃旧交，而欲自外于贤吏哉！辄布腹心，修好如初。苦言至意，终身诵之。

　　答虞翻书

　　（翻与公书，示以易注，公答之。）

　　示所著《易传》，自商瞿以来，桀错多矣，去圣弥远，众说骋辞。曩闻延陵之理乐，今观吾君之治《易》，乃知东南之美者，非但会稽之竹箭焉。又观象云物，察应寒温，原其祸福，与神会契，可谓探赜穷道者已。方世清圣，上求贤者，梁邱以卦筮寍世，刘向以《洪范》昭名，想当来翔，追踪前烈。相见乃尽，不复多陈。

　　与韦甫休书

　　使君足下：怀远垂勋，西戎即叙。前别意恨，甚多不悉。辛从事至，承获所讯，喜而起居，不恙而到也。云便结驷，径至旧治。西土之人，宗服令德，鲜仇崇好，以顺风化，万里雍穆，如乐之和。虽为国家威灵感应，亦实士縠堪事之效也。昔伯安由幽都而登上司，子琰以豫州而取宰相，近事未远，当勉功业，以丰此庆耳。闲僻疾动，不得复与足下岸帻广坐，举杯相于，以为邑邑。

　　又与韦甫休书

　　（韦端字甫休，杜陵人。子康字符将，诞字仲将。）

　　前日元将来渊才亮茂，雅度弘毅，伟世之器也。昨日仲将复来，懿性真实，文敏笃诚，保家之主也。不意双珠近出老蚌，甚珍贵之。遣书通心。

　　与王朗书

　　（操表征朗未至，公与之书。）

　　世路隔塞，情问断绝，感怀增思。前见章表，知寻汤武罪己之迹，自投东裔同鲧之罚，览省未周，涕陨潸然。主上宽仁，贵德宥过。曹公辅政，思贤并立。策书屡下，殷勤款至。知棹舟浮海，息驾广陵，不意黄能突出羽渊也。谈笑有期，勉行自爱！

　　遗张纮书

　　（建安四年，纮为孙策奉章至许宫。留为侍御史，公等皆与亲善。后曹操闻策薨，令纮辅权，内附出纮为会稽东郡都尉。及权讨江夏，以东部少事命纮居守，遥领所职，公遗纮书。）

　　闻大军西征，足下留镇。不有居者，谁守社稷？深固折冲，亦大勋也。无乃李广之气，仓发益怒，乐一当单于，以尽余愤乎？南北并定，世将无事，孙叔投戈，绛、灌俎豆，亦在今日。但用离析，无缘会面，为愁叹耳。道直途清，相见岂复难哉？

　　又与张纮书

　　（纮旣好文学，又善楷篆，与公书自书，公遗纮书美之。）

　　前劳手笔，多篆书。每举篇见字，欣然独笑，如复覩其人也。

　　喻邴原书

　　（原字根矩，初署北海功曹。公为太守，以原为计佐。时汉朝陵迟政以贿成，原乃将家人入郁洲山中。郡举有道，公以书喻原，原遂到辽东。）

　　修性保贞，清虚守高，危邦不入，久潜乐土。王室多难，西迁镐京。圣朝劳谦，畴咨隽乂。我徂求定，策命恳恻。国之将陨，厘不恤纬，家之将亡，缇萦跋涉，彼匹妇也，犹执此义。实望根矩，仁为己任，授手援溺，振民于难。乃或晏晏居息，莫我肯顾，谓之君子，固如此乎！根矩，根矩，可以来矣！

　　又喻邴原书

　　（原自辽东欲归乡里，止于三山。公移书与之，原于是复返。积十余年后，乃遁还。）

　　随会在秦，贾季在翟，谘仰靡所，叹息增怀。顷知来至，近在三山。《诗》不云乎：“来归自镐，我行永久？”今遣五官掾奉问榜人舟楫之劳，祸福动静告慰。乱阶未已，阻兵之雄，若棋奕争枭。

　　与许博士书

　　（许博士为汉乐噐，公与书。）

　　今足下远以彝器金石并志，为国家来仪之瑞，亦丈夫之大勋。

　　与宗从弟书

　　知晚节豫学，既美大弟因而能寤，又合先君加我之义。岂唯仁弟实专承之，凡我宗族犹或赖焉。

　　与诸卿书

　　（又云：先日多惠胡桃，深知笃意。）

　　郑康成多臆说，人见其名学，谓有所出也。证案大较，要在《五经》四部书。如非此文，近为妄矣。若子所执，以为郊天鼓必当麒麟之皮也，写《孝经》本当曾子家策乎？

　　碑铭

　　卫尉张俭碑

　　其先张仲，实以孝友左右周室。晋主夏盟，而张老延君誉于四方。君禀干刚之正性，蹈高世之殊轨，冰洁渊清，介然特立，虽史鱼之励操，叔向之正色，未足比焉。中常侍同郡侯览，专权王命，豺虎肆虐，威震天下。君以西部督邮，上览祸乱凶国之罪，鞠没赋奸，以巨万计。俄而制书案验部党，君为览所陷，亦章名捕逐。当世英雄，受命殒身，以籍济君厄者，盖数十人，故克免斯艰。旋宅旧宇，众庶怀其德，王公慕其声，州宰争命，辟大将军幕府，公交车特就家拜少府，皆不就也。复以卫尉征，明诏严切，敕州郡，乃不得已而就之。惜乎不登泰阶，以尹天下，致皇代于隆熙。铭曰：

　　桓桓我君，应天淑灵。皓素其质，允迪忠贞。肆志直道，进不为荣。赴戟骄臣，发如震霆。凌刚摧坚，视危如寍。圣主克爱，命作喉唇。

　　论

　　汝颍优劣论

　　融以汝南士胜颍川士，陈长文难曰：“颇有芜菁。唐突人参也”。融答之曰：

　　汝南戴子高亲止千乘万骑，与光武皇帝共揖于道中；颍川士虽抗节，未有颉颃天子者也。汝南许子伯，与其友人共说世俗将坏，因夜起，举声号哭；颍川士虽颇忧时，未有能哭世者也。汝南许掾教太守邓晨图开稻陂，灌数万顷，累世获其功，夜有火光之瑞；韩元长虽好地理，未有成功见效，如许掾者也。汝南张元伯身死之后，见梦范巨卿；颍川士虽有奇异，未有鬼神能灵者也；汝南应世叔读书五行俱下；颍川士虽多聪明，未有能离娄并照者也。汝南李洪为太尉掾，弟杀人当死，洪自劾诣阁，乞代弟命，便饮酖而死，弟用得全；颍川士虽尚节义，未有能杀身成仁如洪者也。汝南翟文仲为东郡太守，始举义兵以讨王莽；颍川士虽疾恶，未有能破家为国者也。汝南袁公着为甲科郎中，上书欲治梁冀；颍川士虽慕忠谠，未有能投命直言者也。

　　圣人优劣论

