<!-- { "loadSidebar": true } -->
　　恭闻圣人之于法也揆时设禁察失建防律令统于本原诏教缝其漏隙世轻世重参制吕刑之权新典平典互存司冦之职然则通其变者未尝使倦归于治者不必相沿更化适宜由来尚矣臣等【中谢】窃以宋兴受命垂及百年制勅之文累经编定造邦则纲目粗举继世则禁约弥周故刑统辅乎建隆农田析于景徳附令轻常宪之犯减定省中覆之烦要取便人迭为救其间执文生意吏所不免縁令兴诈人所必为语不直宣则奏请生于未晓法虽曲处故比例兴于一时由是报谳浸多文书弥积官虽行下民罔究知旁縁为奸承用差駮网逾密而禽骇防虽弊而驭劳必待刋修乃能折中伏惟尊号皇帝陛下烛知治本茂建民中既清问于羣工思更始于多辟而旧条浩广后令烦挐或月异而嵗不同或小得而大有失矧乃俗无定化法贵善更不徇古以碍今不执此而妨彼譬夫调瑟易柱顺燥湿而扣音虞机省括度髙下而求获乃颁明命改缉懿纲仍诏臣等博举众僚并咨先例置司率属举要申凢于是以尚书屯田员外郎臣奕等删正其文翰林学士臣某等详处其当臣昌朝臣育典总其任防据天圣编勅为始下尽庆厯三年续降宣勅凢得四千七百六十五条极虑研精弥年论次因事标目准律制篇擿除重复扬搉轻重増所宜立周所未详一诏而该数罪者从类析科数勅而申一事者并文示简向以损益未定首末或乖须讫纂修方咨处可露奏前上俞报实颁又详天圣编録之时勅不着年巻无先例遂使法家无指用之限诸条有叠出之文今每勅系年存旧体也先巻发例省烦文也其言某年月日勅者则尽如元降言某年月日勅详定者则微加修润言臣等参详新立者乃是众议建明务合大中庶全体要又念折杖之法创始本朝上圣卓行前王未悟故取自刑统冠于本章且俾羣吏晓知王制明白其中书门下枢密院圣防劄子批状系今来纂録者悉改曰宣勅总一千七百五十七条离为十二巻倂总例一巻目録三巻又取勅内泛行约束者为续附令勅一巻及録到续降赦书徳音三巻合为一部如得允当即乞特降勅命与刑统令式及先编附令勅一路一州一县勅兼行盖以窒诋欺之涂略苛细之弊义归画一人得共规文浅则用者明语约则该者广由天地之化确然易知侔江海之流大而难犯若使吏能明习官谨奉行不为惠于法中不游情于法外庶可杜塞竒请追庶狱之号平销戢争心致黎苗之迁善臣等谬膺遴选殊懵大猷探理略以服勤惕奏期之淹晚粗终研削少佐侀成或许颁行仍乞以庆厯详定编勅为目其新编勅共二十巻谨随奏上进以闻牒奉勅宜令崇文院雕印颁行
　　谢赐熙宁编勅表
　　伏蒙圣慈赐臣熙宁编勅一部者伏以建邦之治本原在乎典刑禁民为非纲纪系乎法令属当平世简用祥刑式助四维允成三徳【中谢】恭惟皇帝陛下体天为大如日之中烛于象表之微制此天下之动俯观时务旁察人情时惟适以为宜事何乆而不敝贞夫一者百虑可以同归变而通之万民于兹不倦故讲求于往制俾论次于新书雷电合章金玉条理缅合大中之训益昭钦恤之仁甫毕刋摹爰加颁赉臣幸縁近缀忝守辅藩方恭命以奉行思扬吏职复防恩于降赐永获家藏
　　滑州谢赐新厯日表
　　王官底日考厯以正天端侯御奉时告朔而赋民政【中谢】伏以尊号皇帝陛下干图绍统寳数在躬推轩策于明堂五气以治合舜时于方岳七政以齐臣罢职禁林分符畿服捧新书于芝检増旧恋于蓂阶
　　南京谢赐厯日表
　　居卿典厯太史序时宪治象于庶邦大王正于一统尊号皇太后陛下厚生着徳大顺御期抚节以推天元履端而勤政始气物惟叙机祥荐和爰颁朔于海寰俾示人于嵗事臣忝由禁署分守陪京捧迎日之轩书切望云于尧屋
　　秦州谢赐厯日表
　　清台谨职俯毕于新书法座推恩亟行于诸夏抚封载逺拜赐为荣【中谢】恭惟尊号皇帝陛下乘正御干顺古敷化海以内外尽陶于太和天之后先率有以常应然犹命南北之正记昏明之期自始而终能究六家之法惟疎与密具归五纪之文序作嵗言布为民事凢舟车之所逮且郡国之相维悉用颁宣庶令奉顺而臣复从外补越在西隅防承诏检之严得见辰猷之重谨当恪思睿训昭谕编氓不独示元圣授时之休抑亦知至仁生物之意
　　让除谏官表
　　今月二十一日閤门领告勅一道授臣直集贤院知谏院事者肤短之材孤逺之迹选除忽及愧惕无涯【中谢】伏以国家分命百工并厘众务惟兹谏职实禆治要自非素履约乎中道处议得其逺体详晓事物该知典故有大制度能探沿革之本当大施舎能折损益之中苟尘献替之地是贻朝廷之辱况今陛下励精于上大臣宣力于下听纳不倦谋能并进是方辑明纪律式遏冦暴宜得通识上助有为众材森如多士萃止上简天眷岂少臣者傥陛下矜其愚而锡保全之造公朝体其介而敦爱育之仁许臣且以旧官就馆供职上免旷官之咎下逃十指之讥兹实由衷之私窃积听卑之望
　　谢除知制诰表
　　伏奉制命蒙恩授臣右正言知制诰者槐庭给札甫上于奏篇星掖代言遽陪于景从躐进论思之秩预闻毖密之谟俯偻拜嘉兢凌失次【中谢】恭以邦家所重典诰为先故广延于翘英俾对司于明命尚书作诏任处机衡内史出方赞为爵禄盖歴朝之极任为外廷之华阶向非学本名家代推杰笔则何以发挥鸿业徊翔近班体汉家深厚之辞演周公烦悉之诰訏谟定命鼓舞乎万方除书徳音竦动乎羣听备谘访乎政事专润色于王猷必资东里之才取重西台之望伏念臣斗筲微器樗栎散材独奋草茅之愚再举方闻之目小冠宰邑式敷慈惠之经别乗赞藩无补中和之职无何被防即追还台陞处乐卿之丞留充谏省之缺赤墀伏奏曽未逾年右史记言仍偕备位自量未至兼此数官惟内罄于朴忠可少纾于官责汲黯之言多忤实荷优容鲍宣之义少文粗存体要免谴斥之为幸曷恩荣之敢图猥被宠甄遽承官乏内省而愧外言谓何此盖皇帝陛下洪覆如天至仁育物修官以一乎统类施命以告乎方来思皇俊乂之才裁成温雅之号讵宜輶浅玷此敷求谨当疏瀹烦襟厉摩素业闗决六曹之议深务持平腼修四禁之规觊能谨职敢言论报盖逭颠隮
　　西垣陈乞外补状
　　臣幸以微才滥当书命去本朝而就州郡舍辞翰而趋吏责盖不获巳岂所愿为臣堂有二亲年向衰老母氏抱疾多歴年所自臣登仕再任淛中迎亲就官乐其风土今来外制见有五员臣出领州余足供职伏望圣慈许领江淮间一郡矧今疆埸之戍未解中外之事颇繁万一阙人选任误及不惟自知愚懦实亦迫此私诚临时有辞愆为臣之义遗亲冒宠乖为子之方臣若旁有兄弟或下有子侄供养有托何惮奋身縁此区区尤不遑处仍恐物议不察臣诚以谓多事之时猥为便私之请占掖垣之近职择善地以自安臣乞解纶闱换一散秩若秘书学省东宫之官资清品髙典藩亦重矧兹官号乆不补除散要逓居愿从臣始仰祈天造俯鉴愚衷战汗屏营伏候勅防
　　谢宣召入院充学士表
　　今月日翰林待诏刘文蔚至臣所居奉宣圣防召臣入院充翰林学士星车传命玉署参华才薄恩隆以荣为惧窃以学士之职盛于有唐本朝右文其选益重间防访逮得効论思地处深严絶为清近服四禁以谨职业详七制以赞训言谅匪通才岂当妙简【中谢】伏念臣幸縁儒服窃觊仕阶滥肩四方之豪曷明三道之要大庭发策再瞩帝辉东观防书亟游俊域荐尘事任粗守官箴内省颛防已尘赏拔岂谓皇帝陛下轸怜孤特矜芘拙艰记演綍之微勤陟浮鳌之近缀斗无挹酒之用鹤有乘轩之讥谨当自求履祥缅思典故体巽风而申令当励深辞瞻法扆以在颜勉承切问冀少图于来效谅奚报于鸿私
　　滁州谢上表
　　昨蒙圣恩授臣依前右谏议大夫知滁州军州事已于十月初五日到任上讫近班就列早玷于清途便郡庇身复蒙于善地荷天之宠循分知优【中谢】臣绪阀单平材用疎短谬登诏选叨处仕途通籍朝闺滥巾儒馆擢陞两禁用践羣司粗逃官尤曽微风迹比因病目不堪簿领之烦遂剖丹诚求还文翰之职清衷加恤慈防垂矜得就闲曹少安散质事介有无之迹议生疑似之间睿鉴孔昭朝论惟允领麾殊幸省已载兢久依日月之光荣陪法从忽到淮山之上怳复尘寰值嵗大穰与民同泰俯仰优足出处便安此盖皇帝陛下一气均和大圆广覆动植之物并被生成之仁小大之臣咸荷保全之道矧在孤微之迹尝叨任遇之恩拙守有常厚诬巳辨敢不勤恤民瘼恪谨官箴冀勉树于教条期少资于化育
　　江宁府谢上表
　　三月二十三日进奏院逓到官告勅牒各一道伏防圣恩授臣依前官充端明殿学士移就知江宁府仍放朝谢者巳于四月十七日到任讫参华秘殿被寄名藩从便道以治行奉寛条而署事宠荣蕃集媿汗交流【中谢】窃念臣世系单防天资防浅褫巾未乆通籍为荣乗善养于羣材遂叨尘于显列沾河汉之滋泽依日月之光华寖亲户牖之严备更台阁之要物胜权而衡殆形过鉴以照穷乆冒龙光倐罹箕舌仰繄能哲俯察所存寘两省之近班假一麾于便郡危心未定渥命亟颁蔀屋照通陈根脉起垢疵悉荡坯陶更新此盖皇帝陛下大度开容至仁涵育鉴丹诚之不昧知拙守之有常申穆朝猷曲囘天造禁帷密职复近穆清之涂方面通都俾当雄重之地敢不精心以虑来效是图庶有获于涓埃用酬恩于天地
　　服除再授端明殿学士兼龙图阁学士给事中谢恩表
　　伏奉制命授臣某官者礼方终制恩许还朝入觐黼惟邈清光而在望登陪藻幄簉近缀以为荣【中谢】伏念臣才匪通方器慙适用从乡人之善者幼择与游玷国士之品题早尘上达荐承诏选遽躐仕阶见推英俊之周歴华要之地比繇禁署分领翰垣不图衅罚之深靡究劬劳之报乆纒病苦无望生全况晷景之不停怅几筵之已彻仰膺茂典俾复通班再趋户牖之严仍处闺帷之密此盖尊号皇帝陛下大圆周覆一气均和轸尘露之旧勤收箕斗之浮象匪遗輶曲同被范围敢不进念竭忠退思寡过日月献纳庶尽近臣之规夙夜切磋以励在公之节少期来效上答鸿私
　　除尚书礼部侍郎知滑州让迁官表
　　伏奉制书以臣差知滑州特迁尚书礼部侍郎者甸服陪京首膺东眷春官小宰仍假宠名奬受有殊兢忧无措【中谢】臣论材谫薄语道迂疎亲逢乐育之辰屡塞方闻之诏误防恩记尝歴事权向解禁扄连纡州组契濶江湖之逺流离嵗月之賖近趋丹陛之严复预紫垣之近激扬懦气仰奉清光伏遇国家示壮邦畿増崇屏卫郊甸屯兵慎择臣守岂期玩印之咨首访遗簪之旧迁贰六官之重用优三辅之行无镇抚方面之劳有息偃铃斋之乐论今地望虽体大而势雄较昔官居本事稀而身逸过加赏利恐累典刑若非此际恳辞必啓后来侥幸况臣职忝殿幄官处琐闱乆尘侍从之华足领藩宣之寄曷烦丽泽方重左符伏望尊号皇帝陛下特寝新恩许还旧秩往厘州务躬布诏条虽去君前稍违于户牖顾居寰内何逺于本朝仰祈寛大之慈曲示保全之度俯回照鉴垂谅由衷辄干九死之诛冀完一介之守所有勅诰未敢只受
　　知滑州乞免转官劄子
