<!-- { "loadSidebar": true } -->
　　勅冯翊吾左辅也分理浩穰【汝两切】率先风化故其选次任内史一等而冠四方岳牧之首焉宜求吏课高位望重者分部共理以夹辅京师尚书右丞赐紫金鱼袋张正甫自登台阁为人谠直物论时望敬而重之及领藩部为政寛简将吏黎庶信而爱之所谓朝廷正臣郡国良吏常有惠政加于是邦迨兹五年去思犹在故辍台辖再委郡符宜敬服新命増修旧政俾吏畏如夏日人归如流水慎于终始典于厥官可持节同州诸军事守同州刺史充本州防御使散官勲如故
　　崔琯可职方郎中侍御史知杂制
　　勅近嵗以来副相多朝纲国纪专委中宪而侍御史一人得总台事以左右之今御史中丞徳裕以中散大夫行尚书吏部员外郎上柱国崔琯守文无害莅事惟精在郎署中推其才理奏补是职请观其能因而可之仍加宠秩操执举措尔无自轻可行尚书职方郎中兼侍御史知杂防官勲如故









　　白氏长庆集巻四十九
　　钦定四库全书
　　白氏长庆集巻五十
　　唐　白居易　撰
　　中书制诰三【旧体　凡二十八道】
　　册新回鹘可汗文
　　维长庆元年嵗次辛丑四月庚寅朔二十一日庚戌皇帝若曰唐有天下垂二百载列圣垂拱八荒即叙舟车之所及日月之所照威绥仁董罔不向化惟北之气积厚而灵灵发象生生为豪杰义信武烈代为名王南西东方亦有君长较雄鬬智莫之与京国朝已来寖渍风泽或効功伐或申婚媾同和协比以托于今今朕不徳祗嗣大统推义布信以初为常矧乎柔远申恩睦隣展礼兹惟旧典垂自祖宗防奉恭行安敢失坠咨尔九姓回鹘君登里罗羽録没密施句主録毗伽可汗地生竒特天赐勇智英姿所莅雄略所加诸戎杂虏爱畏柔服风靡山立清寜一方宜人有土受天百禄时推代嗣实来告予曰予一人实隣册命是用遣使朝议大夫检校左散骑常侍兼少府监御史大夫云骑尉赐紫金鱼袋裴通副使朝议大夫守少府少监兼御史中丞袭魏国公食邑三千户赐紫金鱼袋贾疄【离珍切】等持节备物册为登里罗羽録没密施句主録毗伽可汗于戏善必有邻徳无不答此崇恩礼则彼竭信诚克保大义永藩中夏昭昭天地实闻斯言
　　册回鹘可汗加号文
　　维长庆元年嵗次辛丑某月朔某日皇帝若曰北方之强代有君长作殿朔宾于皇唐粤我祖宗锡乃婚媾五圣六纪二邦一家此无北伐之师彼无南牧之马兵匣锋刃使长子孙叶徳保和以至今日咨尔回鹘君登里罗羽録没密施句主録毗伽可汗义智忠肃武决勇健天之所授时而后生故东渐海夷西亘山狄惠寜威制鳞帖草偃声有闻于天下气无敌于荒外而能事大图远纳忠贡诚请仍旧姻誓嗣前好朕惟睦邻是务柔远为心既降和亲之命遂申饰配之礼礼物大备宠章有加喜动隂山光增昴宿夫以回鹘雄杰如彼庆荣若此虽自贵曰天骄子未称其盛虽自尊曰天可汗未称其美宜赐嘉号以大夸将来今遣使某官某副使某官某等持节加册为信义勇智雄重贵寿天亲可汗于戏厘降展亲大徳也进册加号大名也宜乎思大徳称大名懋哉始终钦若唐之休命
　　韦绶从右丞授礼部尚书薛放从工部侍郎授刑部侍郎丁公着从给事中授工部侍郎三人同制
　　勅尚书右丞韦绶等朕在东宫时先皇帝垂慈圣之徳念予冲蒙选端士通儒使讲贯今古自礼乐刑政暨君臣父子之道博我约我日就月将俾予今不至墙面克何丕训大扬耿光实绶放公着之力也故朕嗣位未逾时月或自郡邸或自省署征擢宠用为丞郎给事官虽超拜职亦俱举师道光而心愈让人爵贵而心益恭宜更褒升重酬辅导以绶精粹辩博有先儒之风可作秩宗以放端明慎重行君子之道可居宪部以公着检敬规度得有司之体可贰冬官于戏贞百工平五刑典三礼皆重任清秩予无爱焉盖欲表三子道不虚行而明予一人徳无不报也绶可礼部尚书放可刑部侍郎公着可工部侍郎余并如故
　　李谅除泗州刺史兼团练使当道兵马留后兼侍御史赐紫金鱼袋张愉可岳州刺史同制
　　勅扼淮压湘之列城曰泗与岳舟车会焉军戎屯焉是二郡守则易为政先是分领者多会有政嵗时罢去长吏数易人必重困宜择良二千石救而养之以谅自澄城长讫尚书郎中间又再为州牧三宰剧县皆苦心防隠煦妪及物操刃决滞蠧騞【霍号切】有声而愉亦学古入仕甚自修饰河西有政次于谅焉故命愉守岳命谅守泗仍以戎职留事宪简章绶一加于谅谅其聴之哉异日吾将以重官剧职处尔尔安得不副吾所急用尔所长更宜以难理之郡自试尔各依前件
　　裴廙授殿中侍御史制
　　勅某官裴廙【夷益切】贞观初张行成为殿中侍御史紏劾巡察时以为能朕思贞观之风故选御史府官亦先其精敏刚正者以尔廙动循道理语必信直励其志节有类行成因授厥官无忝吾举可殿中侍御史
　　裴通除检校左散骑常侍兼御史大夫充回鹘吊祭册立使制
　　勑语曰使于四方不辱君命可谓士矣况驰輶轩奉玺书称天子之使以燿焜絶域者岂容易其选哉少府监裴通温敬忠实加之谨敏有言语可任以专对有辩识可委以便宜属北方君长来告代嗣求可以将命展礼申吾哀荣之恩者其任不细颇难其人择臣者君而通可使命为副丞相而加金貂之贵授册与节临轩遣之庶乎远而有光华且欲使絶俗殊邻益敬吾使也可依前件
　　元稹除中书舍人翰林学士赐紫金鱼袋制
　　勅仲尼曰志有之言以足志文以足言言之无文行而不远故吾精求雄文达识之士掌密命立内廷甚难其人尔中吾选尚书祠部郎中知制诰赐绯鱼袋元稹去年夏拔自祠曹员外试知制诰而能芟【师衔切】繁词刬【楚简切】弊句使吾文章言语与三代同风引之而成纶綍【敷勿切】垂之而为典训凡秉笔者莫敢与汝争能是用命尔为中书舍人以司诏令尝因暇日前席与语语及时政甚开朕心是用命尔为翰林学士以备访问仍以章绶宠荣其身一日之中三加新命尔宜率素履思永图敬终如初足以报我可中书舍人翰林学士赐紫金鱼袋
　　孔戣【渠为切】授尚书左丞制
　　勅汉诏丞相嵗举质直忠厚逊让者盖所以急贤俊扶政教厚风俗也然则退藏疎贱之士苟有一善尚搜而扬之况任久位崇才全望重而不致于急官要职者安可以纪纲庶政而羽仪朝廷焉正议大夫守右防骑常侍上柱国赐紫金鱼袋孔戣自十年来厯中台左曹国庠卿寺洎藩守近侍之职各以其任皆有可称矧又贞白端庄淡然自立进无矜满之色居无堕替之容求之周行不可多得若戣者宜尚扶政教厚风俗之选也尚书丞掌决百事枢辖六曹晋魏已还右卑于左惟有立者可以紏吏惟无瑕者可以律人无以易戣往恭乃位可尚书左丞防官勲赐如故
　　授栁杰等四人官充郑滑节度推巡制
　　勅试太子司议郎栁杰等古者公府得自选吏属今仍古制亦命领征镇者必先礼聘而后升闻矧郑滑帅承元输忠仗顺炳焉有大节于国奉上莅下实借寮寀以左右之而杰等或縁饰词华或贮蓄才行揣摩思诚以待已知宜展筹谋用光慰荐杰可某官充郑滑节度推官
　　韩愈等二十九人亡母追赠国郡太夫人制
　　勅王者有褒赠之典所以旌往而劝来也其有淑顺之徳标表母仪者圣善之训照烛子道者又有名高秩尊禄养之不逮者霜降露濡孝思之罔极者非是典也则何以显其教而慰其心焉国子祭酒韩愈母某氏等蕴徳累行积中发外归于华族生此哲人为我荩臣率由兹训教有所自恩不可忘是用啓郡国之封极哀荣之饰呜呼殁而无知则已苟有知者则显扬之孝追宠之荣可以达昊天而贯幽穸矣往者来者监予心焉可依前件
　　授骆峻太子司议郎梧州刺史赐绯鱼袋兼改名休制
　　勅某官骆峻桂林守土臣式方言梧为要郡兵后人困乞防贞吏以抚之又言峻守道抱器可以起用朕方思良吏以活元元适副所求即可其奏官寮郡印命服嘉名四者与之足为优异峻宜副所举慎所为无以滋章为聪明无以卤莽为高简勉率中道往安梧人可梧州刺史
　　刘总弟约等五人并除刺史赐紫男及侄六人除賛善洗马衞佐赐绯同制
　　勅某官刘约等惟尔先人太师济经武秉哲为国元臣镇阳之役实殁王事茂勲大节书于旂常惟尔兄司空总象贤纂戎以续名业纳忠于王室振耀其家声而尔约等亦能禀守其风忠恭孝友念义方之训而不堕居贵介之地而不骄况兼器能皆可任用授郡符而加命服者五升朝序而佐环衞者六朱轓【孚艰切】紫绶焕赫相望勲徳之家于斯为盛呜呼昔武子有遗爱晋人怜其子赵季有笃行汉朝宠其弟今以济之仗顺积善宜钟庆于子孙以总之输忠立爱可延赏于弟侄多与爵禄予无惜焉欲使天下知尔父兄忠顺之若彼而国家报施之如此可依前件
　　王元辅可左羽林衞将军知军事制
　　勅国家设十二衞犹汉之有南北军而左右羽林尤称亲重自诸衞而移镇者谓之美迁左神武将军王元辅生勲伐之家通吏理之事佐戎临郡率着能名以掌勾陈而防建章备巡警而严羽衞大将军事假而行之宜励初终副兹宠任可依前件
　　尚书工部侍郎集贤殿学士丁公着可检校左散骑常侍越州刺史浙东观察使制
　　勅古者通守守土刺史按部从宜务简今则合之故任日崇而选日重非防平简直兼恺悌之徳者曾不足中吾选焉某官丁公着尝以学行礼法诲予一人报徳图劳连加宠擢起曹书殿兼而委之二职増修三命益敬朕以浙河之左抵于海隅全越奥区延袤千里宜得良帅俾之澄清往分吾忧无出尔右假左貂而帖中宪操郡印而握兵符勉哉是行伫闻报政可依前件
　　郑絪【伊真切】可吏部尚书制
　　勅天官太宰秩序常尊自昔迄今冠诸卿首非位望崇盛者不可以处之而朕即位以来凡命故相领者三矣迨此而四可不重乎东都留守防御使检校刑部尚书兼御史大夫荣阳县开国公郑絪有丙吉之寛裕子产之恭惠合而为用藩辅四朝故事遗爱留于官次国之都府半在东周委以保厘人安吏肃重烦耆徳入领冢卿昔魏用崔琰毛玠典吏曹一时之士以防节自励国朝以宋璟李乂掌选部亦能遏絶讹伪振张纪纲官无古今得人则理吾言及此欲尔继之可吏部尚书
　　重授李晟【时征切】通事舍人制
　　勅李晟昔管仲云升降揖让进退闲习臣不如隰朋今之通事舍人近此选也而晟常中此选善于其职故相导通奏之节宣扬拜起之仪引而賛之不闻失礼既终丧纪宜服官常可使束带曳裾为吾谒者可通事舍人
　　徐登授醴泉令制
　　勅徐登京兆尹言登前为泾阳令清防简直奉法爱人请补醴泉再考其绩昔子路理蒲仲尼诲曰爱而恕可以容困温而防可以抑奸今醴泉人与蒲相类宜用此道往训养之嵗时之间期于报政可醴泉县令
　　王汶加朝防大夫授左赞善大夫致仕制
　　勅王汶善修其身为时良士善训其子为国宪臣况以时制之年知终请老不加优秩何厚吾风礼大夫七十而致仕故我以朝散賛善二大夫之爵加乎尔身惟秩与年两皆得礼以兹退去亦足为荣可依前件
　　元公度授华隂令制
　　勅元公度吾欲理化万方故自近始前授大宗正防【咨登切】印绶使牧华人防能副吾此心选吏责课言公度廉明有守乞宰华隂当道东西往来先是为邑者多饰防传舍奉宾客以沽名誉而不亲吾人尔能革之足为良宰敬长畏法无慢乃官可华隂县令
