<!-- { "loadSidebar": true } -->
　　龙溪友议好事者为之不知其谁何也巽斋欧阳先生为之辩以书来曰君所处变之又变而或者于无过中求有过援经引古皆不类而又锓木摹纸流传四方莫晓用意所在君于国于家公私得失自了然于心虽不必较毕竟此于世教人伦有关系不可以流俗误方来所以怫然不能自已于言也嗟夫先生所以主张名教爱惜后学至矣抑先生就其为说区别礼文之隆杀极其精微只如此固已明甚然两家事实犹有非先生所尽知者若某初于仓皇中处此则不过从吾事实顺事理之本然者而行之固不待如此钩索精微而其当然之路自粲然可见也初此母嫁先伯祖生男三长曰行是为先伯次为先人又次曰信是为先叔女一是为吾姑先人生嵗余嗣先祖后先叔既生而伯祖方殁已邜而后此母适刘鞠刘前室之子曰敏曰午而自生二女一男二女今各有归男曰钦出继于黄塘刘氏在文在刘通男女为七非适刘之日浅于适文文有子而刘无所出也当先祖存先人笃于生母则衣食敬共之丙午先祖殁先人始迎致就养然刘之子讳得不养之名嵗辄取养二三月至丙辰以后某始专其飬而嵗时刘之子孙族党络绎起居曰母也伯叔母也祖母也伯叔祖母也此母非以在文而讳其在刘刘亦非以其在文而不之母也当其在文特文有能养之资得以遂其敬爱之情而名义之为刘自若也是以殁之日其子午其孙伯参奔丧于西昌其二女各以逺近来赴其刘之族党缟素哭于道书铭旌曰刘吾乡人见者以为是固当然无所不安也固非曰未属纩为文既属纩而名之曰刘而制礼为是严也彼好事非为文为刘之族党姻亲又非里巷父老知事之悉生于腾谤故亦不问事实如何而侮经慢法茍可以媒蘖者不遗余力若曰文致纲常之说以压之则可覆其终身云尔险哉其用心乎先生辩之得其槩矣要其肯綮数语可以破之彼之说曰在某当书申心制侄孙而铭旌当书故伯祖母某氏此十一字殊不类学者语此母从其实则先人本生母也平居无所于名则从其前日之位曰伯祖母如以义断于称谓亦恐未安而欲自名曰侄孙得乎心制而曰申稽之礼律曰子为所生父母也曰弟子为师也茍曰侄孙矣则何为下得申心制三字乎刘午之于几筵书曰先妣某氏之灵而书疏谢其乡人自书曰孤哀子刘某以孤哀子为妣作丧主不为当乃欲书侄孙以主伯祖母之丧语之三尺之童然乎否乎以四十七年妇于刘母于刘而一旦暝目乃使之不得为刘母则刘之子若女哭刘母乎哭文母乎使刘之庙祀文母乎祀刘母乎且夫在文氏则生先人而出继于先祖在刘氏则生钦而出继于黄塘之刘其事体一也今钦为人后不得而服本生母亦止于申心制某方之于钦情义若何而曰意其必衰麻其服而乃寂无闻焉何其无稽之甚乎亲丧人所自尽以义起礼此母为先父本生母在先父不及申心制在某遂承心制吾所自尽何与乎或人而或人诋毁之至此某非惟不必辩彼亦不足辩也独此心不可不明于先生故具述于此以复命而不传焉
　　吴郎中山泉说
　　子在川上曰逝者如斯夫不舍昼夜道体流行之妙往来而易见者惟川流为然圣人发其端倪欲学者体认省察而无一息之间断也后千数百年程子始黙识而指以教人曰其要只在谨独圣人言道之防学者入道之门于是而深切着明矣尚书郎吴君正夫名防因名取象有合于下坎上艮之卦遂自命曰山泉君所以从事则又取二程上蔡和靖晦翁凡诸言敬者识诸座右易以养正为圣功而养之方未之及也吾独见自得乃从敬入则岂泛然而用吾力也欤夫川之水道之体也山之泉性之象也是故善尽道者以敬而操存之则犹之川而不息焉善尽性者以敬而涵育之则犹之泉而不杂焉盖有欲则息惟敬为能不息有欲则杂惟敬为能不杂君之所以见易其犹程子之所以见天子欤虽然川上之事纯亦不已诚者之天也泉犹性也泉动而出犹性动而为情也是则有几焉诚无为几善恶始以敬而持此几终以几而逹此诚则山泉其川水之源川水其山泉之流会而通之混然一贯故曰敬者圣学成始而成终者也君讲切熟矣愚也不敏方愿学乎此尚从君质之
　　徐应明恕斋说
　　自汉儒以大中训极而极之流遂为茍容至先儒以极为四外标准而学者始知极自唐儒以博爱谓仁而仁之道遂为小惠至先儒以仁为包四徳而学者始识仁自汉唐以来有恕已恕人之说而恕之弊遂为姑息至先儒以恕为如心而学者始明恕圣人浸逺道学无传于是汉人之中庸唐人之摸棱皆足以自附于此三字之义天下之不见圣久矣尚赖伊洛诸君子出而抉圣经千载之秘而后之学者遂得袭其遗余以求进于道畨易徐君应明有志于学特以恕为入门则其幸生于道学之世而不至涵忍混贷以沦于汉唐之陋也审矣虽然如心之事亦有所用力焉按传専言恕者其事有二子曰已所不欲勿施于人大学言上下前后左右有絜矩之道此言如爱己之心而爱人者也大学言有诸己而后求诸人无诸己而后非诸人此言如治己之心而治人者也然而如爱己之心而爱人则先儒必归之穷理正心如治己之心而治人则先儒必以强于自治为本盖未能穷理正心则吾之爱恶取舍未必得正而推己及物亦必不得其当然未能强于自治则是以不正之身为标的将使天下之人皆如吾之不正而沦胥以陷则吾之为恕者岂不相逺而吾夫子所谓终身可行者岂若是哉故夫论语一贯之恕中庸违道不逺之恕又必以忠并言盖惟忠而后所如之心无往非正而凡穷理正心强于自治皆求以不悖乎忠而已也抑予闻之论语之忠恕至诚无息而万物之各得其所也圣人之事也中庸之忠恕尽己之心而推以及人也学者之事也吾侪小人由前之所以用力者求之以进于中庸之忠恕则圣人忠恕之天岂曰已之菲薄而无足以进诸曽子之唯哉愿与徐君讲之
　　勉耘说
　　百圣在天六经行世譬之五谷皆美种也钱镈必庤荼蓼必薅既坚既好实颖实栗不然畧闽蜀之蹲防拾燕赵之枣栗而吾未尝不饱也呜呼此岂乐饥常法哉彭君竒宗之为学也知所以种而以勉耘顔其堂其必自五谷始是穮是蓘必有丰年竒宗之
　　何晞程名说
　　予同年何君时任庐陵县尉尉防洛人太中大夫程公珦尝辱居之后人为建公祠又建堂曰晞程志遗迹也何君生子吏舍温公之父生于池温公生于光名之所起率从其地君之名子以吉宜也而官于吉者多也顾瞻斯堂取义甚大名之以晞程程本为太中设何君名其子则以太中之子望之徴说于予予曰大哉名乎其何如而塞之哉汉司马慕蔺相如自名曰相如本朝有钱希白之类希乐天者也功名文艺之士事为之粗迹笔墨小技抵掌驰志刻心苦思歩骤之不难若夫正心修身穷理尽性通天地之化逹圣贤之蕴如程夫子者其何以望于孩提哉虽然大中之在黄陂二夫子生焉其初固亦区区一尉之子耳洎其来庐陵二夫子年甚防则亦童防也初何以自别于常儿然其后受学于舂陵追继孔孟卒以其性命道徳之说为诸儒倡圣贤岂别一等天人为之茍有六尺之躯皆道之体不可以其不可能而遂自暴自弃也且夫昔之为程也难今之为程也易中庸之学千数百嵗不传二程独发关键直睹堂奥此其事百倍其力而后能今读程之遗书考程之行事作圣涂辙了然可寻一日用力事半而功倍吾侪小人获生斯世讲闻私淑之绪余非如汉唐儒者之寡陋蒙赖福泽深自庆幸不敢以不自勉况夫青原之山川不改少府之堂宇如故二程事亲从兄于此诵诗读书于此思其居处思其笑语思其志意思其所乐思其所嗜百世之下居乎此者犹闻风而起况去之二百年之近乎此何君义方之所为汲汲也至于晞程之工夫当自主敬入然此大学之事今其为赤子何君养其气质莫重于习古有胎教况于襁褓自其能言能行以至于入小学使之洒扫应对进退周旋先知其所以为敬周匝而无欠深穏而有本然后可以语晞程之事习于上则上习于下则下是一几也何君谨之哉谨之哉君字了翁临川人晞程生己未三月
　　王通孙名说
　　王君元刚生子名曰通孙初元刚梦有通守来谒排闼入堂阃惊窹已而左右遂有娠既生名之志所梦也予谓元刚名子之义甚大而其有意于斯梦也殆不其然人者天地之徳阴阳之交鬼神之会五行之秀也人以其血肉之躯而合乎太虚之生气夫然后絪緼化育人之质已成而健顺五常之理附而行焉其聚也翕然其散也霍然天地之化盈虚消息往过来续流行古今如此而已轮回之说佛者有之茍自孔氏不当以为信然且夫人有此身即有此理诗曰有物有则孟子曰形色天性也圣贤之学主乎践形而不愿乎其外元刚之教子望之以通于性命之正以无负乎天之所以与我者其独善也邪其遂符所梦也邪其复过之也邪皆非所必计也人之得形于父母而母忝尔所生逹不离道穷不失令名决性命之情以饕富贵富贵未必可得而性命已失其正此天下人子所以陷于失身者多矣予也不敢不勉而有知也不敢不吿诸为人子者元刚为人之父而亦为人之子者也其逹此悉矣予也言之其子之长也庻几其有闻乎因豫定其字曰思为其长子也以伯冠之濂溪著书曰通微生于思不思则不能通微呜呼思则得之人人有贵于己者弗思耳尚勉之哉元刚名义端丰城人通孙生戊午今四嵗云
　　陈逢春肖轩说
　　陈逢春景茂介轩先生之子也介轩名凤官至朝奉郎监行在丰储仓其为人刚直有守与赵东野齐名于玉虹翠浪间平生游吴履斋包宏斋严华谷诸公之门诸公器之不置也未及用不幸早世景茂幼孤长而有立自号曰肖轩有志乎其先人也夫孝者善继人之志善述人之事者也世之所谓狼疾人不肖子岂其性然哉志不存焉耳志之所至事亦至焉夫肖之道亦不一矣奋建肖其性者也谈迁肖其业者也彪固肖其文者也羲献肖其书者也瓌颋肖其位者也凡为人子者茍有一节不忝乎其前其亦无愧于名父之子哉蛊初九之象曰干父之蛊意承考也易之所谓意景茂有之矣书曰若考作室厥子乃弗肯堂景茂必无是也尚勉旃哉
　　送吕元吉麦舟说
　　吕元吉庐陵之名族东莱之近裔也皇皇充充以母丧浅土未毕大事将以石曼卿自命而求以忠宣麦舟之事望于人自薄者而观今世可复得麦舟乎以愚论之麦舟固可复得借令不得聚麦成舟犹可及也传曰凡民有丧匍匐救之又曰孝子不匮永锡尔类中原文献前辈典刑遐乎邈哉不可尚已然亲亲以及物爱其父母以爱人人心天理油然于不忍人之际者岂以宇宙隔而古今问哉吕君行矣昔人有言子母谓秦无人
　　龙泉县上宏修桥说
　　修桥辟路佛家以为因果世之求福田利益者所以乐为之趋而佛家者流所以积心竭力勤苦奉承而不之厌也予过泉江道上宏闻有郭公者主石桥之役盖毁家以成之而僧昙发则朝夕为之督其事颇难其力不倦其心盖可取焉邀予为之疏惟予不得以与斯举也郭老矣迫于其请则念儒书中是亦有溱洧济人之事虽其事之偏而视夫拔一毛不以利人而且朘人以肥已者为有间矣郭公之所为若此是邦之人若士观感动悟其能以自己于心乎夫善者性之所自然为善者人之所同欲罔俾郭公専美是邦可也而岂必曰福田利益之故哉因书以畀昙发使持示邦之可语者
　　叶校勘社仓说
