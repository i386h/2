<!-- { "loadSidebar": true } -->
　　过翠微院
　　古寺残僧少孤村碧树围明朝山下路愁絶望烟归
　　十二日复归桃枝岭
　　大溪章溪溪水清上寮下寮山路平三山屹立相犄角百里连亘如长城仰干云霄不盈尺俯视天髙浮寸碧闲云吞吐溢涧谷飞泉喷洒下石壁中有一山名芙蓉端冕正色羣山空望之可敬不可慢僧言直与衡岳同坡陁突兀作云洞虎豹蹲踞栖鸾凤闻道前山开辟日曾住浮屠几千众我来已作五日行皇天一雨复一晴穹林杳霭非人世手接羣仙上玉京晓来更向山前去忽到山翁栖隠处却忆桃源洞里人日出烟销忘旧路
　　夀山
　　石为文多招斧凿寺因野烧转荧煌世间荣辱不足较日暮天寒山路长
　　凡今之人莫如兄弟诗【并序】
　　昔我伯氏披斩蓬藋以筮宅于箕山之隂有隠君子焉曾其姓者遇诸涂班荆而语相乐也谒其居有迎门而肃者客入长者坐而少者侍少者请而长者诺相敬如父子相欢如朋友问之曰吾兄弟也见其二子焉则在龆齓间而已能差肩握手如成人矣伯氏归以语诸弟相率而往见之余家距箕山几一舍岁月之往必馆于曾舍如归焉视其兄弟之爱犹一日也二十年伯氏蚤世而二公者亦相继以殁独其二子既冠且娶刻意问学而乐与吾兄弟者游察其相爱之情犹二父也余甚愧其为人乐与朋友道之夫人伦之爱亦大矣固人心之所不能已者而余于曾氏父子独有感焉今夫富室衣暖而食饱不私其有而与天属均焉宜若无难者而世之争钱财相鬭阋者往往皆富室自余造曾氏之门而四壁萧然有人所不能堪者而再世相处皆能乐其爱而忘其贫其亦可道也夫其得无所愧也夫绍熙庚戌之冬余与友人赵仲宗赵舜和潘谦之游九峯芙蓉观龙湫灵洞过夀山翠微以归曾氏之季子鲁仲偕行过其家饮酒乐甚相与赋棠棣之诗而掇其间凡今之人莫如兄弟为一诗以嘉其事鲁仲复属余序之因书本末如此以自警云
　　物理须深玩人心定不凡棣华春竞秀鸿影暮相衔天性人为贵同胞岂异心疾行迷后长思昔更伤今忆昔孩提日堂前聚戏嬉利心驱逸马分背欲何之富贵真余事儿孙亦后身四支先自贼骈拇若为人矢束折应难叶密根无托斯道固昭然叹息人何莫儒衣而儒冠满口谈诗书君看阋墙心异类诚不如我行箕山颠上有贤弟兄髙节振頽俗余芳丐后生二父及诸郎异世真一体赋诗岂遗君自以警不弟
　　游鼓山登大顶峯【辛亥夏】
　　登山如学道可进不可已悬崖更千仞壮志须万里平生石鼓懐独酌灵源水峩峩大顶峯欲往輙中止今朝复何朝击楫渡清泚好风从西来缥渺吹游子褰裳涉危巅万象得俯视东南际大海日月旋磨蚁烟云隔洲渚歴歴犹可指城中十万家嚣杂不到耳郊原与防市琐碎如聚米同来皆良俦得酒共欢喜深林更呌啸磐石恣徙倚摩娑陈公碑岁月为我纪更持末后句归以铭吾几【陈烈先生登此山纪岁月于石上其畧云鼓屴崱鼎峯特岁辛亥帝司赤】
　　双髻峯
　　万山环立两山起伯仲壎箎风味多轩冕直能惊俗子采薇千古不消磨
　　侍晦翁饮浮翠用刘叔通韵
　　凉风振幽壑隂云翳前山髙懐励清秋适意林莽间烟横黄家井水净防溪湾徙倚暮忘归人境相与闲游子独何为千里方言还陪此杖履游忘彼道路艰心期更他年依岩结柴关
　　读史记荆卿传
　　说与男儿莫爱身箪瓢陋巷不为贫古来豪士君知否拚得头颅斫与人
　　食竹防
　　北山何嵯峨猛虎之所藏咆哮一震怒百兽不敢当有竹山之阿挺挺青琳琅威凤鸣且栖众鸟空回皇彼防独何为莫夜争跳踉钻山窟穴深啮竹根本伤鼠腹涨彭亨鸱怒独奋张谁知樵苏辈叹彼枝叶黄锄耰捣其室束缚登我堂遂令婉娈者汚此牙颊刚才质既不同分守合有常曷不效尔曹窃食仍循墙直节永萧森庇此千仞冈
　　谗人
　　监谤兆周蹙偶语挤秦亡古风下刺上国步安且强靖康发深痛熙丰啓余殃惜哉天子明未免谗者伤谗者亦何为同子名愈彰
　　生平
　　生平因寡合岁晚交更少非干世俗薄自是志量小
　　拜文公先生墓下
　　暝投大林谷晨登崒如亭髙坟郁嵯峨百拜双泪零白杨自萧萧宿草何青青悲风振林薄猿鸟为悲鸣音容久寂寞欲语谁为听空使千载后儒生抱遗经
　　答刘正之见招四絶
　　求田问舍两参差木壊山頽万古悲多谢刘郎能馆我短檠疎雨听清规
　　昔年曾学屏山下炯炯胡刘风味长满目青山非故国人生熟处尚难忘
　　君因戅直招时论我以疎愚厌俗纷万事不须开着眼苍山白醑对西曛
　　石马台边森古木昼寒亭下锁晴烟紫阳不作逺庵死一醉同君话昔年
　　读史戯呈刘正之
　　君不见汉初曹相国日饮醇酒不事事相舍后园近吏舍黠吏醉呼不肯避相国取酒饮园后恨不呼吏与共醉又不见后来丙丞相驭吏不畏丞相嗔嗜酒酒翻车上茵醉饱去尔何容身两公一心相有汉一夫见辱非吾患但得时平酒价贱从渠醉后来相慢李斯逐客徒自尊东门黄犬还悲辛西曹地近不足贵不过能污车上茵人言两公固寛平我谓两吏非庸生庸生无益两丞相故辱丞相成其名至今汉家四百载曹独为冠丙有声刘侯刘侯汝太痴世间曹丙能几个但知愤世快我意醉语谁知官小大却来东屯起田舍日与田翁相唱和人道刘侯只是一醉人谁知胸中自有渭与泾一双怪眼如老鹰每于醉后白复青刘侯藏锋敛锷莫妄用君家自是提兵冠豸种
　　和魏元明四月菊
　　鹈鴂才鸣歇众芳忽看佳菊变秋光江头雨涨梅同熟陇上风清麦正黄莫待重阳拚一醉不愁长夏自微凉篱根休遣儿曹见又说梨花捧夀觞
　　和刘实之喜雨
　　忽忽久不乐中膓若焦焚非无一樽酒髙堂细论文尘俗了不知学殖聊自耘念此农事毕膏雨犹未均东郊与西畴祷旱胡纷纷长年四月时蜗舍嗟梅蒸旱魃逞威虐旸鸟丽朱明风伯真可讼田祖非无神曷不驾飞龙一息万里奔兀坐正长吁仰瞻白云屯须防梧桐上防防琅玕声清溪一线流澒洞如盆倾只此一日泽便想百室盈呼童索浊醪为我驱愁襟珠玉忽满前语句何清新此意久不传举坐为君兴鸡虫无了时江阁聊自凭窃恐读君诗愁杀闭籴人
　　再和实之喜雨呈正之
　　苦海渺无涯火宅常自焚青衫不疗饥白首非工文勉防疲驽姿舍己为人耘造物真小儿苦乐胡不均突如四月时梅雨成炎蒸安得玉烛调一晦复一明中夜忽自悟感慨若有神有名汝不趋有利汝不奔独与迂濶友卜邻向东屯燕坐想羲皇浩歌发商声床头有浊醪啸咏聊自倾又如苦旱中一雨涧壑盈草木回春姿万象皆更新君今东屯成拙寝复几兴我亦侧西流草阁时共凭长想千载上依依耦耕人
　　和刘实之寄生日
　　朝来谩与儿曹语欲看羣峰挿天宇擕笻直上君子堂出门复向东屯去东屯田舍翁邂逅成宾主谓予始生朝杯盘各碁布须防剥啄者为谁珠玉懐中来举似满堂宾客且停杯看我莲桃罗十数感君厚意兴转逸百斛琼浆当鲸吸造物亦何意万品齐结实休论脩与短大是空中色但愿双桥茅屋成欵段从君岂终极
　　刘正之宜楼四章【并序】
　　刘正之创新居以宜名其燕处之楼谓其春秋冬夏无不宜也同志之士既已共赋之矣予因采诗之四宜以广其意焉一章言宜其室家也二章言宜尔兄弟也三章言宜尔子孙也四章言罄无不宜也读之者亦足以见予与正之道义相与之意云
　　其一
　　春风满庭除琴瑟亦静好瓮中有欢伯相祝以偕老
　　其二
　　屏山重回首日暮起长思鸿鴈来翩翩共赋棠棣诗
　　其三
　　君家两宁馨翠竹栖鸾凤莞簟燕新居孔释复抱送
　　其四
　　山以静故髙水以静故深福禄岂外求万感皆人心
　　与胡西园【伯履】
　　白露下百草云翳崇冈游子莫何之倐若孤鴈翔朝发长沙渚夕息湘山阳飞鸣念俦侣慷慨增悲伤故人懐我深逺寄金玉章开缄且疾读慰此饥渇膓是时焞中火朔风扫枯黄岁月能几何臯兰结微霜静观天地间至理何昭彰干行固不息坤应还无疆两曜各循环皦皦临四方人道政如斯愿君勉其常脂车防良马日暮道正长徒仆审驱驰前途畏榛荒劣质苦难任白云懐故乡南山一舍隔动若参与商大舶漾中流矫首空西望昆弟真可人行乐毋相忘
　　嘉兴道间二首
　　平生事幽贞足迹不出门岁晚迫饥寒暂得媒妁言
　　其二
　　征途不寐輙终夕故里无书今几时离别因知双鬓改饥寒解使寸心悲
　　谒陆宣公祠于嘉兴府学门外二首
　　年来风俗软如绵再拜公祠气凛然莫是平生太忠鲠只今犹斥学宫前
　　徘徊无处谒精庐义胆忠肝一巻书昬主乱时公尚尔清朝平世合何如
　　石门
　　吴越天下富京畿游侠乡陇亩尽膏腴第宅皆侯王世言苏湖熟霑丐及四方自我来石门触目何凄凉清晨开务门有酒谁复尝累累挈妻子汲汲求糟糠父老称近年十载尝九荒聚落成丘墟少壮争逃亡【阙】
　　访髙佥判所居
　　逺树分髙下平洲半有无短亭低密竹小艇隠寒芦转浪鱼深入斜阳鸦乱呼自惭贵公子未老赋归欤
　　甲子语溪闵雨四首
　　樯头五两揺空飞船头百丈牵何迟数篙塘水清可涉故乡千里归何时
　　塘中龙骨髙数层坼田中纵复横青裙箬笠倚车卧但有空车无水声
　　生女盈盈河汉傍清风肃肃吹罗裳朱门达旦听歌曲莫遣浓隂蔽夜凉
　　老夫年来百不悲夜听羣儿声吾伊呼儿握手长太息不见侬家数口饥
　　喜雨用前韵
　　莫愁尘土厌天飞六月栽田未是迟待得麦麻收拾后通宵好雨定知时
　　云霓天外起层层毕月相随彻夜横费得天公能几力数州愁苦变歌声
　　睡觉歌声古道傍有人中夜揽衣裳床头斗酒聊自酌不为书牕一夜凉
　　山中书生休浪悲爕调自有臯与伊清香一瓣来天竺更把民饥作已饥【予前两夜月次昴宿因与儿辈言更一两日当离毕则雨后果然】
　　又用前韵谢华宰【并序】
　　効官语溪与金华郑君聨事相好也叶明府郑出予未及识之适有以予闵雨四诗呈似者不鄙而和之輙以为谢且致予懐旧之意云
　　谁推双毂绕天飞短髪萧疎蚤是迟膓断金钱门外月晓天秋露稻花时【余尝侍东莱先生出金钱门观稻花甚乐】
　　明招古木叶千层山自浮云溪自横春树莺藏无覔处遗编灯火屡吞声【明招东莱先生所葬之地】
　　岁晚投身糟瓮傍旋除野服着公裳折腰可愧更无米嬴得虚堂一味凉
　　世事年来最可悲开口不得洛与伊两君论交大左计芋栗不足充人饥
　　噫嘻示儿
　　噫嘻吾退不能为髙蹈之靖节吾进不能为玩世之东方腰折亦无米五斗饿死安得粟一囊徒令汝曹困韲盐对我面目青且黄冬寒轻裘不得御朝饥软饭不得尝大儿知书故自忍小儿呌怒来牵裳老夫对此忽自悟呼儿并集来我傍人生穷通固有命丈夫志气当自强
　　送宋知府归阆州
　　丈夫不遇归西州天遣旱魃为王留谁知冥鸿向蓬荜一使深鹢胶浅流载书万巻堪自乐端坐十日吾何忧使君髙懐不可挽飞廉驱雨扶君舟君今捩柂清江头江汉滚滚来为浮张帆挂席日千里巨鱼岂恋寻常沟
　　浙江舟行遇风
