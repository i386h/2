<!-- { "loadSidebar": true } -->
    昔巢居子奉事东海青童君，以节苦心寂，奉师礼具，暑雨祁寒，无懈无怠。仅二十年，乃口授元法，手录圣方。曰：“若求跨鹤九霄，未易致也；若优游乾坤之内，守颢然之气，容色不改，心目清朗，寿数百年不归，可得矣”！然神仙秘术，不可传失其人。长安年中，巢居子以寒栖子贤人也。使沐浴斋戒，乃授其事。至贞元八年，寒栖子以余不揆陋微，游放自。所从来者，匪世俗之士，无声利之交，若天与之正性。谓不虚授，乃传之。余以隐栖子文华之士，昔登上科，忽遗驰骛，息心道门。仅六七年，其元法秘术，无不得之，而至理之要，曾似未遇。顾余有此，遗礼留爱，久之而言。余知其志士也，心忘爵禄，Т时称骚雅之什。有而若无，实而若虚者哉！必当羽化□飞，岂止龟鹤齐寿。宝历乙未岁，霞栖子卢道元敬持太上八方元宝一轴，以授隐栖施君。敬之哉！戒之哉！
    ☆孙智清
    智清，太和时茅山三观威仪道士。
    ○请重赐敕禁止樵苏状
    伏以华阳洞天，众真灵宅。先奉恩旨，禁断弋猎樵苏，秋冬放火。四时祭祀，咸绝牲牢。自经艰难，失去元敕，百姓不遵旧命，侵占转深。采伐山林，妄称久业。伏请重赐禁断，准法护持。差置所由，切加检察，庶得真场严整，宫观获安，具元禁疆界如前。
    ☆轩辕集
    集，会昌时人。武宗好神仙，集以山人进。宣宗即位，流岭南，居罗浮山。大中十一年复徵至长安，召问长生术。寻归罗浮。
    ○太霞玉书序
    太上忘言，其次立言。流若卮言，民斯蔽矣！夫执形为有累，无往而可祛；悟有为无元，随在而可诣。故天地以无名为妙本，大道以抱一为真诠。应万汇而大象无形，体混成而神功不宰。合符帝一，超入太信之根；孕元宗风，宏自元始之气。逍遥齐物，则曰“大鹏天籁”；华盖隐元，则曰“玉佩金”。得其意者，象帝之先；昧其真者，堕身於劫。独力而不改，周行而不殆者，能几人斯！我皇唐大历之初，集栖朱明之。忽石楼前洞，砉然中开，视我灵文，成兹玉书。结空粲以成篇，洞幽寥於无关，凡我兆景，慎勿以执形求也。为十有二章，统以太霞，盖究厥守中之道，原诸法象之宗云尔。高上三元，能妙一而不穷；灵芝八景，本在身而非外。则此之所云，皆为刍狗。
    ☆吴子来
    子来，大中末道士。尝止成都双流县兴唐观。
    ○写真自赞
    不材吴子，知命任真。志尚元素，心乐清贫。涉历群山，然一身。学未明道，形惟保神。山水为家，形影为邻。布裘草带，鹿冠纱巾。饵松饮泉，经蜀过秦。大道杳冥，吾师何人？瞩思下土，思彼上宾。旷然无已，罔象惟亲。
    寂尔孤游，然独立。饮木兰之坠露，衣鸟兽之落毛。不求利於人间，绝卖名於天下。
    ☆薛幽栖
    幽栖，道士。
    ○太上洞元灵宝无量度人上品妙经叙
    夫道者在於寂默虚无，心冥神契；经者资於书写传授，诵咏宏畅。非寂默则莫能契道，非敷诵则无以宏经。虽宗辙有殊，而体贯齐一。张之则异域，混之则同归。因道所以立经，因经所以明道。道为经之本体，经即道之迹用。本迹相明，体用元合。是以焕真文於空洞之上，开洪源於紫极之馆。则三品真目，析群方飞天之书；七部众经，播□篆光明之迹。於是元始天尊坐於元都玉京紫微上宫，以三洞正经居前，三大副经居後，《道》《德》二篇为辅弼，玉清隐书为教主。且洞元灵宝，则三洞中洞之一部；无量度人，则中洞一部之一卷。修习之法，则一部多门；讽诵之篇，则此卷为首。上消天灾，保镇帝王；下禳毒害，以度兆民；中拔祖宗，已身得道。斯则巍巍大范，独步三清者哉！
    此经义旨冥奥，音韵隐秘，皆申明大梵之理，非化诱常途之辞，故云上圣，已成真人。通元究微，能悉其章，所以诵读者多焉，精达者鲜矣。今不揆蠛蠓之力，强举千钧之重，直以凡下，裁断圣意。傥亲奉元师，必冀蒙询诲，故为是叙。
    ☆李冲昭
    冲昭，南岳道士。
    ○南岳小录序
    冲昭弱年悟道，近岁依师。洎临岳门，频访灵迹。唯求古来旧记，希穷胜异之有者。咸云兵火之後，其文散失。遂遍阅古碑，及《衡山图经湘中记》，仍致诘於师资长者。岳下耆年，或得一事，旋贮箧笥。今据所得，上有五峰三涧，古来宫观药院，至於历代得道飞之流，灵异之端，撮而直书，总成一卷。目为《南岳小录》。庶道侣游山，得之披览，粗知灵迹之所自云。时壬戌岁冬十月序。
    ☆张冲虚
    冲虚，後唐同光时太清宫道士。
    ○上枯桧再生表
    谨按《濑乡记》此树枯来，莫知年代。自高祖神尧皇帝武德二年，太上老君见於晋州羊角山，语樵人吉善行云：“为报唐天子，吾是尔远祖。亳州曲仁里是吾降生之地。有枯桧重荣，唐祚永兴。”高祖遂於羊角山置“兴唐观”，其地改为神仙县，封羊角山为龙角。既至亳州，果有枯桧树复生，枝蓊郁，後因安禄山僭号之时萎悴。及禄山殄灭，元宗翠华归，奏枝叶复荣。今年十月中，又於其上再生一枝，约长二尺。耸身直上，迥出凌虚，叶密枝繁，独异众木。
    ☆倪少通
    少通，南岳道士。
    ○玉清广福观碑铭（并序）
    玉清观者，法玉清圣境而名。自吴及梁，相续重兴。汉文帝之祀，苏真人耽自郴阳上，众仙迎往元辰，曾游斯地。吴大帝之代，葛仙翁元在句容受道，炼丹於涌泉，亦经於此。不独实录，具在仙籍，左右灵踪，古今不泯。赤松山畔，曾闻叱石之羊；王乔岭前，昔现飞凫之履。乡邻白鹤，有傅翁得道之岩；境接赤乌，即施君住宅之址。社连金阙，洞秀玉华，草木长春，烟□迥秀。黄精遍野，白术盈川。（阙）监临杨元德、门人王太清，心营半戴，箕敛万缗。山现良材，地呈贞础，林麓听丁丁之响，庭除观之功，法天上之皇都，布凡间之紫府。（阙）铭曰：
    观本无名，古仙像成。会朝金阙，遂法玉清。宝殿缔构，祥云送迎。元功福荫，普寿函生。玉清圣化，栖隐名贤。诱彼英信，构兹良缘。福流旷劫，功逮幽元。解释罗丰阝，神登九天。栖神之乡，邻有冲阳。其道不宰，载之无疆。洞馨兰菊，林翥鸾凰。表瑞旌祥，福资圣唐。仰观洞府，灵路稀有。荡涤妖氛，资崇禄寿。太清太虚，建功不朽。名载碑珉，天长地久。
    ○太一观董真人殿碑铭（并序）
    原夫自然生道，道生太一，太一生二仪。二仪既立，明三景。三景列像，以均四气。四气氤氲，潜配五行。五行相属，而声六律。六律爰叙，以旋七政。七政将平，而定八方。八方布设，是为九宫。九宫各据，周罗十极。十极剖判，而成万汇。万汇既终，返乎太乙，即太乙孕灵之道，变化还元妙用虚无之旨也。混沌既分，张乾裹坤。中有太乙，虚无之尊，腾辟二气，散为真根。清浊异体，元牝通门。道德之祖，自然之孙。即太乙真精灌溉之理矣。右月左日，光轮星质。大游小游，分纲列职。照运寰区，定临凶吉。寒暑数迁，灾福靡失。唯德可顺，唯道无窒，即太乙神处变迁之用矣。动静杳冥，中含一精。冲和纯粹，天甭地宁。统贯三才，神灵谷盈。春发夏养，秋合冬成。逐道开布，万化俱生，即太乙神气覆育之道矣。紫清之上，玉皇御中。有太乙之府，上台之宫。宫有九署，三官所宗。太乙真人、太伯仙翁。定生丹籍，落死北丰阝。统制万灵，元化无穷，即太乙掌符录权总之化也。故阴阳不测之谓神，神者太乙之祖气也，是以一大谓之天。故经云：“象帝之先，即元元之首矣。
    庐山真人殿者，按《仙传》，即太乙真人隐化之所治也。连虎溪福地，按咏真洞天，上应仙曹，下通阴府，真人逐代降世。魏末晋初，孕灵於闽川侯官，寓姓董氏。名奉字君异，托迹混时，行仁布惠，活士燮於交址，救屈女於柴桑。种杏拯民，苏苗降雨。摄欺（阙）以威虎，归贞信以轻金。验太乙丹符，知非常道，散无功帛，远非常名。真人久处下方，将朝上界。以晋永嘉元年三月十五日，感上帝锡命曰：“太乙真人，历居凡世，功满三千，可任碧虚上监，仍掌吴楚人民生死之文，罪福之籍。”旌幢降处，千条之影盘空；羽驾行时，万朵之仙花出洞。竟望天门，隐隐而上。即知圣人遁世，俗眼何辽；千载累功，一朝现化。暨乎风遗今古，事有改迁，道隐时讹，民嚣淳散。臣唐天宝初，制下重加葺修，後值世更，屡经兵火。山口半里，额挂卑祠。少通幸憩名山，访兹圣境。榛芜隘道，荆棘漫穹，水石乱基，狸鼠交穴。目凌幽谷，对百鸟伤嗟，情断孤□，听流泉呜咽。默然愤志，誓续真风。与弟德规，力勤三祀，形忘疲倦，手觉胼胝。遇韩王，节镇江城，仁г野泽，减有馀之俸，助无罄之缘。匠运斧斤，基圆殿宇。时感松凝甘露，山吐灵光，沼绽交莲，林抽合竹，祯祥异事，郡国咸惊。
    即今上皇帝膺嗣明堂，丕图宝位，尧云四布，舜日广昭。仰紫气於函关，重光道德；敬朱鬃於羊角，继肃乾坤。文明丕彰，无为自化。保大十一载，遣北苑使薰源，支庆王帑藏钱物计三百万，大建仙宫。造四殿五堂，重门诸厦，都一百三十间，正宇塑五十九品真容。莫不山见良材，岩呈异础，工勤商伯，匠巧般输。神助萦劳，元资夙智，首尾四稔，备用都周。繇是梁竦虹躯，檐飞凤翅，风摇金铎，岩洞响清。日映朱栏，松筠影翠，丽移昆岛，景象蓬瀛。瀑注方池，称养琴高之鲤；□铺叠砌，宜索靖之凫。九水民欢，五峰灵畅，山灯夜照，岩香晓贲，文武星攒，缁黄□集。宝台斋建，霞分红杏之原；绀殿晨开，光射白莲之顶。鲸鲵销跃，иね龙吟，灵应九霄，道传万古。功标丹雀，善记罗丰阝；福利幽阴，神超静冶。冀扶帝座，长庆皇宫。少通受业朱陵，叩兴真迹，非邀名誉，贵显元猷。愧无夙契之人，直纪象先之德，用刊贞石，永固仙坛。诚恳诚欢，勉为铭曰：
