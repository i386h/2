<!-- { "loadSidebar": true } -->
　　荒村卧病，冒絮蒙头，门下忽以《春秋》大声掷示，患漫开卷，头目岑岑然，俄而目光迸发，心华怒生，如向所失物，取次得之，记忆宛然，口不能喻，惟有欢喜踊跃而已。书之大指，在乎据传以通经，据经以订传，其于文定传义，发凡起例，条析理解，如秦越人之诊病，洞见其脏腑症结，攻伐疗治，了如指掌。虽有二竖子，不能逃之于膏之上、肓之下也。今略撮其要义，如曰《春秋》之托始，以鲁隐之见弑而始，其终以请讨陈恒而终。又曰文公以前，政在诸侯；文公以后，政在大夫。二百四十二年间，但有大夫弑诸侯，不闻诸侯弑天子，经为大夫作，不为诸侯作也。又曰齐桓既伯诸国，无一人敢弑君者，齐桓杀哀姜之威所也。楚庄既伯二十馀年之内，海内无弑君之患，楚庄杀徵舒之威所也。大夫之恶莫大于赵盾，圣人所取无急于楚庄，此《春秋》大关目，炳如日星，古今未尝标举者也。谓隐桓二十年间，外事皆以郑庄为纲，鲁隐半生，全被郑庄播弄。此老吏断狱，案问得其主名，无可解免者也。谓盟会城筑，无皆讥之例。谓母弟称弟，史家恒词，齐年郑语，初无贬例。此如良吏平反，尽洗酷吏，故入文致之，案深文者亦无所置其喙也。此书虽专攻胡氏，如古人所谓箴膏肓起废疾者，其实，则根据左氏贯穿全经。胡氏弃灰之锁法，一切平亭，而诸儒墨守之疑城一往摧倒，斯则尼父之功臣，非独康侯之诤友也。非门下具千古心，开千秋眼，不能信手开辟发此议论，然非仆老眼无花，似亦不能作此赏识也。
　　所最可惜者，本是通经著述之书，却言为举业而作。先之以标题举业，继之以别论经义，先号后笑，曲终奏雅，高明之士一见讲章面目，不待终卷已欠申恐卧矣。辟之隋侯之珠光可照乘，而昆山之人用以弹鹊，又若圭璋谷璧裹袭败絮，天吴紫凤颠倒礻豆褐，物之失所莫甚于此。犹记儿时先宫保授以《春秋》，录疑训之，曰此晋江赵恒□先生所著也。先生著此书，颛心屏气，以纩塞其耳，然后执笔，书成，去其纩，两耳聋矣。先辈专勤如此，虽可重，亦可哂也。今门下所撰述，纵横千古，可以废口游、夏，辍简啖赵，而乃沿袭流俗，夹杂讲章，徒为赵先生耳之物而已，岂不可为叹息哉！倘门下不弃瞽言，慨然改正芟削，芜梗节为一书，仆虽老耄，尚当温绎旧闻，悉意而为之序。如其不然，毕竟以举业为主，经义为客，则仆之斯言，或可命侍史缮写置之，末简使世之君子，有习其读而不欲竟者，或将为之决眦拭目，蹶然而兴起也。岁在丙申五月五日某再拜。
　　【与吴江潘力田书】
　　春时枉顾，深慰契阔，老人衰病，头脑冬烘，不遑攀留信宿。扣击绪论，别后思之，重以为悔。伏读《国史考异》，援据周详，辨析详密，不偏主一家，不偏执一见，三复深惟，知史事之必有成，且成而必可信可传也。一官史局，半世编摩，头白汗青，迄无所就，不图老眼见此盛事。
　　天启乙丑，承乏右坊，欲钞昭示奸党诸录，而削夺之命骤下，踉跄出都门，属门下中书代写邮寄。于时党禁戒严，标题有奸党二字，缮写者援手咋指，早晚出入阁门，将钞书夹置裤裆中，仅而得免。又为梁国公胡显错误，取证楚昭王行实，属游侍郎肩生从楚府觅得原本。楚藩密嘱，勿使人知，盖访求掌故，其难如此。癸未岁，《国初及群雄事略》已削稿，瞿稼轩刻《初学集》，取其文略成章段者为《太祖实录辨证》一编，□以卷帙，其实则初稿未成之书，阙误弘多。次复氵存经丧乱，羁囚南北而编摩之事未尝寝阁，增损刊正，遂与初稿顿异。又八年，劫火告灾，遂成煨烬，初后同异，不复记忆。今《列朝诗集》载刘チ、刘三吾及朝鲜陪臣诸事，皆出于《辨证》初稿之后，则此稿之不堪援据从可知矣。
　　今得足下《考异》，从头厘正，俾不敢以郢书燕说遗误后世，则仆之受赐多矣。《辨证》与《考异》抵忤者，不妨一一驳正。惟廖永忠一事，准愚见言之，毕竟以《通鉴》博论为是。盖此书宁王权奉太祖命编辑，编成有表，进御刻在内府，最为郑重，而自始迄终，不过寻常。历朝故事，独于至正二十六年，特记永忠沉韩林儿于爪步，宁非圣祖特标此一段垂示千万世耶？庚申，外史以北人纪南事，多所未核，所谓风浪覆舟者，即沉林儿者之托词，所谓君其问之水滨耳。庚午诏书党比杨宪，纪纲狱词则云：“僭用龙凤，服伏诛。”皆又从而为之辞，非实事也。其所以然者，则又非臣子所当尽言，可以意得耳。
　　国初事惟元宋之际最宜留心，仆于《群雄录》中立《元宋之际月表》，《序》见《初学集》。高明不废刍荛，请于年表中仿而为之。此亦东汉张平子不没更始之遗意，非鄙人之创例也。老人多忘，甚于师丹，又以翻阅内典，课诵严紧，世间文字，一切不复料理。足下不忘老马，虚公下问，聊布其一二如此。墙角残书，或尚可资长编者，当悉索以备搜采。西洋朝贡典录，乞仍简还，偶欲一考西洋故事耳。赤溟同志不复裁书，希道鄙意。
　　【复方密之馆丈】
　　大法垂秋，法竿倒却，可道人于尔许，时应缘出，世如獐独跳，如麟一角，眼光烁破四天下，大放狮子吼，俾斯世野干销声，狐猩屏迹，方不辜负转轮遗嘱也。茫茫世界，共在墨穴，不以此时安立日月，布置星辰，使我辈愚钝众生昏天黑地，从漫漫长夜中过活，不亦伤乎？残生暮齿日逼，西垂教义单疏，修持颓堕，每念憨大师，摩顶记，辄复克骨惊心，中夜涕泣，誓愿以文字结习因缘，回向法门，销归教海。庶几一知半解，少有发明，本师智灯心镜，默传一线，此即是船子和尚翻身入水之日也。钝根肉眼，钻穴文字，正如诵帚比丘，诵帚忘埽，诵埽忘帚又如佛忏正法灭后，比丘将此大经，钞前著后，钞后著前，前后著中，中著前后，只如佛顶，一经五番，辍简茫无头绪，却亦了不自悔也。自知多生习气，一往粗浮，正欲仗此钝愚，刮磨折伏，自今以往，生生世世，长钝长愚，无知无解，宁可向三家村中拖绳拽草，作牧牛汉；宁可向折脚铛，边担柴送饭，作哑羊僧，断断不肯铺眉竖眼，掂斤播两，□头禅作过头话，与世间髑髅，盛粪之流，共作法门中狮子虫也。中岁皈依，暮年策励，老老大大，摸索得这几句没志气话，头正不堪，可道人升师子座，一棒赶山耳。
　　少年读《易》，犹不读也，今则不遑读矣。每观清凉永明之书，判《易》有太极，一阴一阳，为外道殊，未敢信。而其所以不可信者，云何则未之知也。又观张无尽洪觉范已后，知会之两家说，良不敢不信，而其所以不可不信者云何，则亦未之知也。此中啮节，关头尚自茫如，都无把柄，岂敢作矮人观场，随人说长道短邪？阳符三极，一家秘传，古人所谓心《易》，已易也，学《易》者于此求之，足矣。若夫古今学《易》者，精微之旨，无过于王辅嗣、韩康伯之流。宋人一往抹杀，则过也。纂集之家，远则李鼎祚，近则俞琰、熊迥。近代之谈《易》者，自李卓吾、管东翁之外，似未免为时人讲章、兔园册子。若欲一一取之，恐尼父之韦编有不胜绝，而钅夷挝之有不胜折也。素伯不耻下问，趣举以告想，过庭时闻之，当笑狂夫老更狂耳。山川阻绝，末由执手，信笔申写，聊当一昔面谈，乱后废人，恩纪旷绝，宿草在念，徒有泫然。
　　【复徐巨源书】
　　顷者不揆狂瞽，抵齿文字，叫嚣隳突，都无伦次，巨源不抵之于地，披襟采纳，又从而郑重奖许，开示引诱，通怀若斯，感叹何已。巨源之言曰：“当虞山之世，未有以斯文自任者也。”巨源知虞山之深者也。然巨源之知虞山，固不若虞山之自知也。仆之马齿长矣，下上今古刿心钵肾，亦不啻三折肱矣。晚而周览中区，旁皇顾视，迢然自引，愿以此事推巨源者，则固有其说矣。
　　窃观古人之文章，衔华佩实，画然不朽，或源或委，咸有根底。韩柳所读之书，其文每胪陈之。宋景濂为曾侍郎志，叙古人读书为学之次第，此唐宋以来高曾之规矩也。宋人传考亭西山读书分年之法，盖自八岁入小学，迨于二十四五，经经纬史，首尾钩贯，有失时失序者，更展二三年，则三十前已办也。自时厥后，储峙完具，逢源肆应，富有日新，举而措之而已耳。眉山兄弟，出蜀应举，盖已在学成之后，方希古负笈潜溪，前后六载，学始大就，皆此法也。
　　去古日远，学法芜废。自少及壮，举甚聪明猛利、朝气方盈之岁年，耗磨于制科帖括之中，年运而往，交臂非故，顾欲以馀景残晷，奄有古人分年程课之功力，虽上哲亦有所不能，况如仆者？流浪壮齿，泛滥俗学，侵寻四十，赁耳佣目，乃稍知古学之由来，而慨然有改辕之志，则其不逮于古人也亦已明矣。夫学不逮古人而不自知，其不逮则愚也。明知其不逮古人而不欲自仞，其不逮则妄也。语曰：“文之佳恶，吾自得之。”又曰：“后生可畏，来者难诬。”夫其不逮古人既已自知而仞之矣，又或舍己之知而假人之知我以自蒙，抑且夺己之自仞而侠人之知我以蒙世，愚妄并用，眉目易位，旋而思之，又爽然自失也。
　　丧乱馀生，讨论旧学，搜集明朝文史，州次部居，取次命笔，一夕而毁于劫火，如天之复假我以斯文也。残灰馀烬，示现宿因，水涸山枯，回向佛法，回观世间，语言文字，如空花，如嚼蜡，如虫蚀木，如印印泥，以耽空扣寂之人，守旁行四句之典，马班二史，唐宋八家，如梦中物，如呓中语。顾欲于此时点勘韵笔，主张艺林，镂缘影为文章界，虚空为坛，不亦诞乎？不亦荒乎？仆之自知审矣。抚心问影，动自忖度，不敢以斯文自任者，职此由也。嗟乎！巨源知我不可谓不深矣。以巨源之知我，而不复谛审其所自知，譬如水母以虾为目，俄而失虾所在，诧曰我在目，将安往？不可为一笑乎？在劫波墨穴中，无豪易高耳。又倚恃巨源，辇宿名巨手强有力者，以号令天下。乘间抵隙，馀分闰位，江淮之朱弓赤矢，南越之黄屋左纛，唐公见推，其谁得而禁之？仆固心知其不可，臣犹知之，而况于君乎？此亦一善喻也。巨源谆复示诲，期以弘长风流，鼓吹大雅，而又汲引同志，如濮阳长汀一二俊人，以相助，则仆窃有以自处矣。其以仆为斗杓，为帝车，芒寒色正，杰然而出世乎？则仆固将趋风望尘，曳踵而却避，其或以为讠叟闻朴学，禀承师说，粗知古学之源流，文章之体制，与夫近代之俗学，所以亻面背规矩者，使之背行除道，称足而前驱，则固不得而辞也。
