<!-- { "loadSidebar": true } -->
　　沁水名园好物华，露盘分送子云家。新妆欲应何人面，彩笔知书几叶花。曾和郢中歌白雪，亦陪天上饮流霞。春风已得同心赏，更拟携诗载酒夸。

　　【筹思亭（在江东转运司南厅后园）】

　　昔人何计亦何思，许国忧民适此时。寓兴中园为远趣，托名华榜有新诗。数株碧柳苍苔地，一丈红蕖渌水池。坐听楚谣知岁美，想衔杯酒问花期。

　　【愁台】

　　颓垣断堑有平沙，老木荒榛八九家。河势东南吹地坼，天形西北倚城斜。倾壶语罢还登眺，岸帻诗成却叹嗟。万事因循今白发，一年容易即黄花。

　　【和正叔怀其兄草堂】

　　茆堂竹树水之滨，耕稼逍遥似子真。小吏一身今倦宦，先生三亩独安贫。欲抛县印辞黄绶，来伴山冠戴白纶。只恐明时收士急，不容家有两闲人。

　　【郑子宪西斋】

　　漫构轩窗意亦深，滔滔浮俗倦登临。诗书千载经纶志，松竹四时潇洒心。晓枕不容春梦到，夜灯唯许月华侵。行看富贵酬勤苦，车马重来拾翠阴。

　　【寄题思轩】

　　名郎此地昔徘徊，天诱良孙接踵来。万屋尚歌馀泽在，一轩还向旧堂开。右军笔墨空残沼，内史文章只废台。邑子从今夸胜事，岂论王谢世称才。

　　【陈君式大夫恭轩】

　　恭轩静对北堂深，新檀栾一亩阴。膝下往来前日事，眼中封植去年心。每怀樽沾馀沥，独喜弦歌有嗣音。肯构会须门阀大，世资何用满ぷ金。

　　【寄黄吉甫】

　　学兼文武在吾曹，别后应看虎豹韬。欲问庙堂谁镇抚，尚传边塞敢惊骚。旌旗急引飞黄下（时发骑士南征），烽火遥连太白高。闻说荆人亦憔悴，家家还愿献春醪。

　　【高魏留】

　　魏留十七助防边，埋没盐州十八年。衣屦穷空委胡妇，糗粮辛苦待山田。关河旧路频回首，腹背他时两受鞭。邂逅得归耶战死，母随人去亦萧然。

　　【丁年】

　　丁年结客盛游从，宛洛毡车处处逢。吟尽物华愁笔老，醉消春色爱醅浓。垆间寂寞相如病，锻处荒凉叔夜慵。早晚青云须自致，立谈平取彻侯封。 
　

　




　

　
●卷二十一
◎律诗（七言八句）
　　【送王詹叔利州路运判】

　　王孙旧读五车书，手把山阳太守符。未驾朱︶辞辇毂，却分金节佐均输。人才自古常难得，时论如君岂久孤。去去便看归奏事，莫嗟行路有崎岖。

　　【送周仲章使君】

　　看君东下溪船，回首纷纷已五年。簪笔少留吾所望，剖符轻去此何缘。高麾行路穿秦树，骏马归时著蜀鞭。子墨文章应满箧，承明宣室正详延。

　　【送王蒙州】

　　请郡东南促去程，拍堤江水照红旌。仁声已逐春风到，使节犹占夜斗行。箭落皂雕兔避，句传炎海鳄鱼惊。麒麟不是人间物，汉诏先应召贾生。

　　【送庞签判】

　　北都两去不辞勤，仕路论材况出群。一相开藩尝负弩，三年通籍更从军。清谈犹得当时事，遗爱应从此日闻。我忆荆溪山最乐，看君摩翮上青云。

　　【送潘景纯】

　　东都曾以一当千，场屋声名十五年。晚赐绿衣随宦牒，始操丹笔事戎旃。明时正欲精搜选，荣路何当力荐延。赖有史君能好士，方看一鹗在秋天。

　　【送僧无惑归鄱阳】

　　晚扶衰惫寄人间，应接纷纷只强颜。挂席每谙东汇水，采芝多梦旧游山。故人独往今为乐，何日相随我亦闲。归见江东诸父老，为言飞鸟会知还。

　　【送逊师归舒州】

　　山川相对一悲翁，往事纷纷梦寐中。邂逅故人恩意在，低徊今日笑言同。看吹陌上杨花满，忽忆岩前蕙帐空。亦见桐乡诸父老，为传衰飒病春风。

　　【寄育王大觉禅师】

　　单已安那示人禅，草堂难望故依然。山今岁暮终岑寂，人更天寒最静便。隐迹亦知甘自足，凭心岂吝慰相怜。所闻不到荆门耳，人老禾新又一年。

　　【寄无为军张居士】

　　南阳居士月城翁，曾习禅那问色空。卓荦想超文字外，低徊却寄语言中。真心妙道终无二，末学殊方自不同。此理世间多未悟，因君往往叹西风。

　　【次韵酬邓子仪二首】

　　青溪相值各青春，老去临流辄损神。事事只随波浪去，年年空得鬓毛新。论心未忍遗横目，干世还忧近逆鳞。嘉句感君邀我厚，自嗟才不异常人。

　　【二】

　　金陵邂逅府东偏，手得新蒲每共编。采石偶耕垂百日，青溪并钓亦三年。君才有用方求禄，我志无成稍问田。一笑欲论心迹事，白头相就且欹眠。

　　【送李璋】

　　湖海声名二十年，尚随乡试已华颠。却归甫里无三径，拟旁胥山就一廛。朱毂风尘休怅望，青鞋云水且留连。故人亦见如相问，为道方寻《木雁》篇。

　　【送章宏】

　　道合由来不易谋，岂无和氏识荆ギ。一川浊水浮文，千里轻帆落武丘。身退岂嫌吾道进，学成方悟众人求。西风乞得东南守，杖策还能访我不。

　　【别葛使君】

　　邑屋为儒知善政，市门多粟见丰年。追攀更觉相逢晚，谈笑难忘欲别前。客幕雅游皆置榻，令堂清坐亦鸣弦。轻舟后夜沧江北，回首春城空黯然。

　　【送王龙图守荆南】

　　壮志高才偃一藩，更嗟贤路此时难。长幡欲动何妨屈，老骥能行岂易闲。沙市放船寒月白，渚宫留御古苔斑。知公未厌还随诏，归看功名重太山。

　　【次韵酬宋中散二首】

　　初见彤庭赐履双，便参东阁寄南邦。时闻正论除疑网，每读高辞折慢幢。陈迹欲寻无复日，旧恩思报有如江。风流今见佳公子，投老心旌一片降。

　　【二】

　　超然京洛谅难双，处在家庭誉在邦。道义门中窥户牖，风骚坛上见麾幢。素书款款谁怜杜，彩笔遒遒独胜江。信美贤公有才子，笃诚真复类ζ降。

　　【和宋太博服除还朝简诸朋旧】

　　呼门初起外廷臣，秀气棱棱动绅。谈论坐来能慰我，篇章传出亦惊人。生刍一束他年阙，伐木相求此地新。便欲与君同乐处，穷通馀事不关身。

　　【次韵酬宋六首】

　　洗雨吹风一月春，山红漫漫绿纷纷。褰裳远野谁从我，散策空陂忽见君。青眼坐倾新岁酒，白头追诵少年文。因嗟涉世终无补，久使高材壅上闻。

　　【二】

　　东风渺渺客天涯，病眼先春已见花。远欲报君羞强聒，老知随俗厌雄夸。穷通往事真如梦，得失秋毫岂更嗟。邂逅故人唯有酒，醉中衣帻任欹斜。

　　【三】

　　城中灯火照青春，远引吾方避纠纷。游衍水边追野马，啸歌林下应山君。愁寻径草无求仲，喜对檐花有广文。邂逅一樽聊酩酊，声名身后岂须闻。

　　【四】

　　远迹荒郊谢俊豪，春风谁与驻干旄。故交重趼恩何厚，新句连篇韵更高。美似狂酲初啖蔗，快如衰病得观涛。久知坯冶成天巧，岂与人间共一陶。

　　【五】

　　无能私愿只求田，时物安能学计然。凿井未成歌击壤，射熊犹得梦钧天。遥思故国归来日，留滞新恩已去年。携手与君游最乐，春风陂上水溅溅。

　　【六】

　　山陂畴昔从吾亲，诸父先生各佩纷。零落长年谁语此，迟回故地却逢君。衣冠偶坐论经术，襁褓当时刺绣文。更怪高材终未遇，有司何日选方闻。

　　【寄吴正仲却蒙马行之都官梅圣俞太博和寄依韵酬之】

　　山水玄晖去后空，骚人还向此间穷。小诗聊与论孤愤，大句安知辱两雄。秦甲久愁荆剑利，赵兵今窘汉旗红。背城不敢收馀烬，马首翩翩只欲东。

　　【寄平甫】

　　少时为学岂身谋，欲老低徊各自羞。乘马从徒真扰扰，求田问舍转悠悠。弦歌旧国平生乐，鞍马新年几日留。坐想摇鞭杨柳路，春风先我入皇州。

　　【次韵舍弟常州官舍应客】

　　霜雪纷纷上鬓毛，忧时自悔目空蒿。桑麻只欲求三亩，势利谁能算一毫。此地旧传公子札，吾心真慕伯成高。飘然更有乘桴兴，万里寒江正复艚。

　　【舟还江南阻风有怀伯兄】

　　几时重接汝南评，两桨留连不计程。白浪黏天无限断，玄云垂野少晴明。平皋望望欲何向，薄宦嗟嗟空此行。会有开樽相劝日，随处共飞鸣。

　　【同陈伯通钱材翁游山二君有诗因次元韵】

　　秋来闲兴每登临，因叩精蓝望碧岑。强策羸骖寻水石，忽惊幽鸟下烟林。经时览物悲欢异，自古忘名趣向深。安得湖山归我手，静看云意学无心。

　　【梦张剑州】

　　万里怜君蜀道归，相逢似喜语还悲。江淮别业依前处，日月新阡卜几时。自说曲阿犹未稳，即寻湓水去犹疑。茫然却是陈桥梦，昨日春风马上思。

　　【酬慕容员外（尝为王宫教授，以武举入官被谪。）】

　　初驾王门学者师，晚漂湖海众人悲。吹毛未识腰间剑，刺股犹藏袖里锥。卫霍功名还有命，苏张才气久非时。江尤亦见应须饮，莫放穷愁入两眉。

　　【次韵张唐公马上】

　　揭节初悲力不任，赐身终愧谬恩临。病来气弱归宜早，偷取官多责恐深。膏泽未施空谤怨，疮痍犹在岂讴吟。黄昏信马江城路，欲访何人话此心。

　　【和王司封会同年】

　　收科天陛顷同时，回首相欢事亦稀。追讲旧游犀麈脱，交酬新唱彩笺飞。直须倾倒樽中酒，休惜淋浪坐上衣。日暮主翁留客辖，会稽聊滞买臣归。

　　【次韵酬子玉同年】

　　（子玉诗云：“过尽金汤知帝策，见求貂虎识军仪。男儿本有四方志，只在蓬瀛恐不知。”）

　　盛德无心漠北窥，蕃胡亦恐势方羸。塞垣高垒深沟地，幕府轻裘缓带时。赵将时皆思李牧，楚音身自感钟仪。惭君许我论边锁，俎豆平生却少知。

　　【和舍弟舟上示沈道源】

　　还装欲尽喜舟轻，更喜嘉宾伴此行。野饮不忘鱼可钓，旅羹何惜雁能鸣。西山壮马先归牧，南穴残枭欲就烹。忧国自多廊庙宰，与君诗酒尽交情。

　　【过山即事】

　　却过兹山已九年，江湖身世只飘然。曲城丘墓心空折，盐步庭闱眼欲穿。惨惨野云生陇底，萧萧饥马立风前。转多愁思催华发，早晚轻舟上秀川。

　　【酬裴如晦】

　　二年羁旅越人吟，乞得东南病更侵。殇子未安庄氏义，寿亲还慰鲁侯心。鲜鲜细菊霜前蕊，漠漠疏桐日下阴。浊酒一杯秋满眼，可怜同意不同斟。

　　【酬郑闳中】

　　萧条行路欲华颠，回首山林尚渺然。三釜只知为养急，五浆非敢在人先。文章满世吾谁慕，行义如君众所传。宜有至言来助我，可能空寄好诗篇。

　　【寄余温卿】

　　云散风流不自禁，天涯无路盍朋簪。空驰上国青泥信，谁和南山白石音。平日离愁宽带眼，讫春归思满琴心。终回一命翩翩驾，独过稽山锻树阴。
