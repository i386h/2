<!-- { "loadSidebar": true } -->
　　钦定四库全书　　　　　集部五
　　提要
　　墙东类稿二十巻　　　别集类四【元】
　　臣等谨案墙东类稿二十巻元陆文圭撰文圭字子方江隂人防而頴悟博通经史及天文地理律象医药算数之学宋咸淳初以春秋中乡选延祐设科再中乡举以老疾不应徴召卒于家事迹具元史儒林传文圭当南宋之末年已二十余入元后五十余年至泰定天厯间尚应聘设教于容山至顺末犹为陈敬叔作安定祠记又数年至顺帝至正初始卒最为老夀惟史不载其登仕版而集中吴县学田记有至元辛夘余领吴县学事语似亦曾为教官然辛夘为世祖至元二十八年文圭年只三十余而记中乃有余愚且老句与文圭情事不合或此记本代人作而失于标注欤史称文圭之文融防经传纵横变化莫测其涯涘东南学者皆师之今核所作史言不谬史又称其防于地理考核甚详今检集中惟存辨毛頴传中山一条余悉不载殆散佚不可考矣是集本二十巻世久无传今从永乐大典中搜采遗佚共得文三百余篇诗词六百余篇仍依原目厘为二十巻虽割裂之余重为缉缀亡失已多而据所存者观之固元初褎然一作者也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　　墀




　　钦定四库全书
　　墙东类稿巻一　　　　　元　陆文圭　撰经解
　　志学解
　　小戴记曲礼上篇古之遗言也陆农师音读以十年曰幼作句絶以下弱壮等字皆仿此新安朱氏以为有理今从之幼而学者兼小大学而言十九以前为幼则自八嵗至十五而入小大学矣古之生子能言则教之是时知思未有习化未有前言至论日夕薫聒涵泳善心珑琢美质乆而安习保固完全私智偏嗜不能入矣二十成人可以胜衣冠冠礼曰弃尔幼志醮而字之责成人也然体犹未壮故曰弱三十则血气定矣可以授室合二姓之好以事宗庙有父道焉四十曰强孔氏曰强有二义智虑强气力强吕氏曰强则材成材成者智虑定则谋事审气力完则任事果故可以出仕然必至于五十阅理深而熟更事乆而精然后可以为大夫五十曰艾艾发苍白色服政为大夫也仕者始为士以事人治官府之小事大夫者居上以长人治邦国之大事盖才可用则命之仕徳成则为大夫其间非无早知夙成之人也以为养之熟则成效着而收功博不待其成而用之则有美锦而学制未能操刀而使割也芄兰之支童子佩觽虽则佩觽能不我知言成人之佩非童子之饰其才能不足以取知于我也婉兮娈兮总角丱兮未几见兮突而弁兮言总角之童戴大夫之弁躐等而居于位也大抵士修于家学优则仕王事鞅掌东西驱驰者不过二十余年耳未四十也才纵可以有为而不当使之为已六十也才犹可以有为而不欲使之为其用人也有制其待人也有礼六十曰耆筋力既衰不任其劳可以使人不可以使于人也七十曰老不服戎不与事外则致王事于君内则传家事于子仕止矣八十九十曰耄耄惛忘也七年曰悼悼怜爱也耄者老而知已衰悼者幼而知未及尊老而慈幼故不加刑焉周官司厉七十者与未齿者皆不为奴汉律未及八嵗与八十以上非手杀人不坐皆古之制也百年曰期頥期有两音郑氏曰期要也孝子要尽养道而已严陵方氏曰人生以百年为期由是而上则过乎人所期由是而下则不及人之所期矣朱氏曰期音朞取周朞之义期谓百年已周頥待养而已其义为长此章自始至终每十年一变盖数起于一止于十天地竒偶之数阴阳生成之理每至于十则必更人也者受天地之形孕阴阳之气孰能违其数而逆其理哉故十年则必异其名至其时则必异其事幼与弱之类则名之异矣学与冠之类则事之异矣昔者先王制礼立法以律人心劝学崇化以节民性使人学问审博血气充盈志意坚定少者待其成壮者服其劳老者享其夀未用者无躁进之心当退者无不知足之戒人生其时沐浴圣泽舞蹈仁风耳目聪明四肢安逸夫夫妇妇而家道正长长幼幼而王政行虽孤鳏之民冻饿之老犹得与昆虫草木各遂其生况凡民之秀为学士大夫者哉当时王道修明风气长厚根本全在学上学不是空言要措诸事业致知诚意所以治其国明善诚身所以治其民这学不是词章之学浮靡用不得不是训诂之学肤浅行不得虞典教冑子周礼賔三物直是后日要得他用如桑麻谷粟凿凿皆精实公孙侨曰侨闻学而后入政未闻以政学者也此之谓矣然学政不是在下自扶立得直须上之人辅翼振徳方始成就中庸曰率性之谓道修道之谓教人自襁褓以至成童便有这个性可尧可舜不教则失之圣人能尽已之性以尽人之性其必由学乎学所以修性也自天子至庶人未有不学而成者也学废则礼废冠礼废而成人有童心不弟之源昏礼废而嫁娶不待年不夀之源考比之礼废而官制壊不治之源饮射之礼废而养老缺不孝之源嗟乎其来非一日矣春秋时已欲毁乡校如郑然明者青青子衿在城阙兮诗所以刺之也郑蕞尔国也而王朝之大夫已有不悦学如原伯鲁者故闵子马讥之曰夫必先有是説而后及其大人曰可以无学无学不害下陵上替能无乱乎谓邪説兴于在下而在位者习而听之不可长也又曰学殖也不学将落原氏其亡乎一大夫不説学闵子马即忧其亡当时未必不笑子马之迂也然自古不学而杀身者多矣虽然此可为仕而不学者之戒未仕而学则将奈何曰孔子我师也昔者孔子生而知之而曰我非生而知之者好古敏以求之者也攷之世家孔子生于襄公二十二年庚戌儿时陈爼豆设礼容此十五志学前后时节昭公二十五年甲申适齐景公问政此三十立时节定公元年壬辰孔子返鲁退修诗书礼乐此四十不惑时节九年庚子为中都宰一年为司空又为大司冦十四年乙巳摄行相事与闻国政则年五十六矣正知天命时节其后适卫适陈适宋哀公十一年丁巳复返鲁则年六十八矣正耳顺时节方且序书易诗正乐十四年庚申西狩获麟作春秋后二年壬戌两楹梦奠七十三终焉则到从心不逾矩时节才一二年而止耳然自志学之年至从心之境皆闻道之嵗月也嬉戏陈俎豆之夫子即负手曳杖逍遥之夫子学无少壮之异也夫子焉不学而亦何常师之有子奚不为政而是亦为政惜也用舎行藏之不自必绥来动和之不复验使天假之年且八九十且百嵗且得邦家则贤于尧舜逺矣其生也荣其死也哀如之何其可及也然人皆以夫子为不可及夫子则曰何有于我哉又曰学之不讲是吾忧也然则学者又当如何盖尝论之困而学之视学知当十倍其力时过而后学视幼学当百倍其力列子有云百年夀之大齐得百年者千无一焉设有一者孩抱以逮昏老居其半矣呜呼人生世间少壮之日盖无几也自人事言之至六十则精神止矣复何为乎自学道言之则自始以至终未没齿之前皆战兢之日也岂独学而仕服官政而已乎语曰四十五十而无闻焉斯亦不足畏也已无闻谓无善道之可闻非名位之无闻也人不可不知道使其知道顔子不为夭使不知道彭聃不为夀生世间一日则有一日之责百年则有百年之责天地无穷尽则道无穷尽学亦无穷尽昔者睿圣武公九十方作抑戒以自警其诗曰乌乎小子亦聿既耄其盛徳至善如緑竹猗猗皆自切磋琢磨中来赵文子年未盈五十而谆谆焉如八九十穆叔知其弗乆刘子知其耄及后子知其将死盖春秋时犹有先哲之格言君子之先见以后无此学矣然则啬其精神以夺造化之巧外其形骸以与太空者游非达者乎曰律以圣门之绳尺则彼为虚诞此専务实不可同年而语矣子在川上曰逝者如斯夫又曰朝闻道夕死可矣上一章是个不息字下章是个安字呜呼汉儒以来此义不明乆矣
　　诏诰
　　拟求贤诏
　　盖闻上古之治君臣同心开广贤路宣招四方之士是以上下和洽海内康平其徳弗可及也朕纂承丕绪敬仰休风托于士民之上夙寤晨兴念虑万方不忘元元惟恐羞先帝盛徳当今之务务在得贤而已昔仲弓季氏之家臣子防武城之小宰孔子犹诲以贤才问以得人明政无大小以得人为本今天下贤者智能岂特不如古之人乎患人主不求之耳夫十室之邑必有忠信三人行必有我师今阖郡不荐一人是化不下究而积行之君子壅于上闻也士奚由进自今以后令郡国选贤举能嵗以为常贤士大夫有肯从我逰者吾能尊显之布告天下使明知朕意其有明徳达材者必身劝为之驾遣诣京师或年老疾病勿遣
　　拟劝学诏
　　盖闻古之设庠序与学校所以教养人才将以致用也书不云乎不学墙面莅事惟烦呜呼自周衰以来先王之道浸微浸灭法度多缺礼乐废壊图治者以古为迂措事者以茍为得士习于空言礼义廉耻缺而不思朋党比周靡然成俗伊欲黜汉唐之浅陋追尧舜之髙明乐育天下之英才使修洁之士充于朝廷孝弟之风行于乡党何修何饰而致乎此自今有敦行谊谨名节明经笃学者有司具以名闻朕将考择而用之以劝于尔众浮华之习吾所不取咨尔多士尚懋戒哉
　　拟郡国水灾赈贷诏
　　吏有从南方来郡国被水百姓散流者众保聚不完扶老携幼困踬道路朕甚悯之洪范五行初一曰水皇之不极厥罚常阴朕夙夜靡寜思执其咎古者有水官水得其性时修其利又吏牧民者为浚陂塘立隄防以消息其灾今不豫具无及已有司其议所以赈贷之秋稼不登流庸未复农失其业有可以佐百姓者条奏其宜将施行之郡国不能为朕究心徒文具者以不职论明诏中外知朕意焉
　　拟汉文帝十五年令诸侯王公卿郡守举直言极谏诏
　　盖闻古之圣人莫不求贤以为辅翼大禹为三王祖亲拜昌言成汤统正万邦从谏弗咈未尝自广以狭人也髙皇帝建英豪屈羣防见善若不及从谏若转圜故能平暴秦定海内今朕获保宗庙以微之身托于公侯之上夙夜战栗永为百姓之急明不能烛徳不能绥何繇以承先帝之业今上而诸侯王公卿下而郡守不闻有荐一人以匡朕之不逮者何欤其令有司明扬在下博选能直言极谏者进登于朝朕当亲策以当世之务古不云乎荐贤受上赏又曰举能其官惟尔之能其布告天下使明知朕意
　　拟韦处厚除翰林侍讲学士诰
　　朕以幼冲嗣大厯服未堪家多难惟古先哲王皆以讲学为务朕思乐忠谠博习之士朝夕讲论经理辅朕之不逮期致于治尔以孝闻中第擢科扬厯中外先帝寘尔补阙上疏剀切深所嘉奬坐事出守旋入掌纶诰朕惟翰苑职亲地禁时复侍朕讲説非卿经行修明莫膺此选卿宜勉之以事先帝者事朕可
　　表
　　贺即位表【天厯二年八月】
　　日月并明相继四方之照乾坤再造复开万世之基上符帝心下慰民望钦惟皇帝陛下人伦笃至天性谦冲方退处于青宫本无心于黄屋当年厯数传舜始于传尧今日讴歌之啓乃不之益欲三让以天下大一统于域中明诏载颁圣恩广被臣某等身居南土心拱北辰象御六龙喜风云之际防鸡垂丹凤均雨露之沾濡
　　太皇太后上尊号贺表
　　统嗣正名即履至尊之位谋谟独断尽归太母之功宗社既寜臣民胥庆钦惟太皇太后陛下亲承圣绪光绍丕图思帘帷拥佑之深恩举典册尊崇之故事式彰孝治敬表徽称臣等薇戍虽勤笋班莫簉未央殿上一新天子之仪兴庆宫中曲尽家人之礼
　　贺正表
