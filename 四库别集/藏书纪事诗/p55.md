<!-- { "loadSidebar": true } -->
吴寿旸《过简庄征君紫薇讲舍》诗：“背倚苍崖各一间，云生北牖抹烟鬟。放翁诗句堪移赠，买宅钱多为见山。新坡旧业本黄冈，卷轴丹铅说士乡。重继白公吟眺地，紫薇花下读书堂。”注云：“士乡堂，先生垷上藏书处。”昌炽案：先生《南部新书跋》自署：“新坡陈鱣记于六十四砚斋。”又案：先生殁于丁丑二月，见黄荛圃《却扫编跋》。

 

三三○、张思孝白华  程世铨叔平

探梅图共客中论，纸帐空归白下魂。

文献未传后死责，好携画本访程园。

《士礼居藏书题跋续录》：“顾千里为余言曰：‘有宋刻《鉴诫录》，为程念鞠豪夺去。’此事已逾二十年矣。念鞠秘不示人，余虽识念鞠，未便索观也。近念鞠宦游江西，家中书籍大半散佚，惟此书尚宝藏。余谋诸书贾之素与往来者，久而始得见其书，索白镪三十金。余爱之甚，易以番钱三十三圆。书计五十七页，题跋一页，以页论钱，每页四钱六分。宋刻书之贵，可云贵甚，而余好宋刻书之痴，可云痴绝矣。时嘉庆九年，岁中甲子，正月丁巳日。”又越岁丙寅一跋云：“是书千里所得，叔平所收。今春叔平从江西解饷至江宁，旅中病卒。千里馆于江宁太守许，因为料理丧事，今其孤扶柩归，可谓始终笃于情矣。”昌炽案：叔平当为念鞠之字。余同年王胜之太史藏念鞠《邓尉探梅图卷》，方兰坻所绘。念鞠自填《金缕曲》“望梅”二阕，后题云：“己酉仲夏，世铨书于寸草轩中。”下有“铨”字方印，“鞠莪”二字朱文朱文方印。因知念鞠名世铨，又别号鞠莪也。汪雪庐缙题此卷云：“先太孺人在日，最喜游邓尉，而尤爱西碛逸园，予兄弟尝奉太孺人三至其地。逸园者，程家园也，其地绝胜，以西碛为坞，以太湖为池，绕于所谓腾啸台下，以梅花万树为林，程氏夫妇偕隐于中。程氏妇姓顾，能诗，词坛中所称顾香生者，与太孺人有好。自太孺人见背，予亦不复至其地矣。念鞠为太孺人再侄孙，出是图邀题，念鞠与予盖有异而同者。”

顾广圻《刻易林序》：“广圻十六七岁时，从游于长洲张白华师，假馆程子念鞠家。念鞠既同门而颇蓄书，甚相得也。先是，念鞠有陆敕先手校本《易林》，后归黄君荛圃，将谋付刊，属序其简首。回忆初知有是书之日，倏忽二十五六寒暑，曾不一瞬。而念鞠以薄宦遽化于外，广圻亦复行年四十有三，久见二毛矣。方思悉数吾吴人物渊源，典籍流派，所闻所见，加以笔记，存诸敝箧，示我儿曹，稍传文献之信。而荛圃刻是书颠末，乃可为其中一事者也。”昌炽案：此书自甲申属稿，迄今七载，粗可写定，犬马之齿，亦适四十有三。非敢窃附前贤，亦聊存文献于什一而已。时光绪庚寅，客都门记。又案：吴翌凤《绛云楼书目跋》云：“此册为张子白华所藏。予尝借阅，张子疑予藏匿不返，索还甚急，几至面赤。张子博雅多闻，独于书斤斤护惜，古人所谓读书种子，习气未除，然即此知张子能谨守勿替者矣。”据此，则白华亦好书，不愧为涧苹之师者也。枚庵《卬须集》：“张思孝字南陔，长洲人，诸生，有《白华堂诗》。”

 

三三一、顾广圻千里【叶昌炽】

不校校书比校勤，几尘风叶扫缤纷。

误书细勘原无误，安得陈编尽属君。

李兆洛《顾先生墓志铭》：“先生名广圻，字千里，以字行，号涧苹，年三十，补博士弟子员。孙渊如观察、张古余太守、黄荛圃孝廉、胡果全中丞、秦敦夫太史、吴山尊学士皆推重先生，延之刻书。道光十五年二月十九日卒，年七十。先生论古书讹舛处，细若毛发，焚如乱丝，一经剖析，剨然心开而目明。铭曰：‘安得古书，尽经君手，凡立言者，藉君不朽，书有时朽，先生不朽。’”案：先生自号思适居士，《百宋一廛赋》注云：“居士元县学生，喜校书，皆有依据，绝无凿空。”其持论谓凡天下书皆当以不校校之，深有取于邢子才“日思误书，更是一适”语，以之自号云。

先生《思适斋图自记》：“史称子才不胜校雠，子才诚不校乎哉？则乌由思其误，又乌由而有所适也？故子才之不校，乃其思不校之误，使人思误于校者，使人不能思去误于校者，而存不校之误于是，日思之，与天下后世乐思者共思之，此不校校之所以有取于子才也。”

《吹网录》：“《遯翁苦口》一书，节录《朱子语类》，录者为无闷子，不著姓氏。程禀初语余，无闷子即其师顾涧蘋先生。”其藏书记曰“一云散人”，又有“陈黄门侍郎三十五代”一印。

 

三三二、何元锡敬祉【叶昌炽】

浮江一舸下钱塘，回首昌平是婿乡。

绮障未销书有癖，空求灵药为医狂。

钱大昕《何桐荪墓志铭》：“君讳季堂，字山甫，一字桐荪，先世自上虞迁于杭。生四子，元锡，候选县主簿。”

《杭郡诗辑》：“何元锡字梦华，钱塘监生，有《秋神阁诗钞》。”注云：“梦华精于簿录之学，家多善本，嗜古成癖，素有狂疾。姬人媚兰，故大家青衣也，梦华嬖之。吴江郭麐《怀梦华》诗云：‘如愿拌偿十斛珠，牙签围住万蟫鱼。莫言狂疾无灵药，新得佳人未见书。’后游粤中，客死。”

王槐《秋鸿馆十二人诗何主簿元锡》云：“梦华有奇癖，兀作书中蟫。紫文穷石室，秘简搜瑶函。披览手著录，沐发不及簪。忽闻有清閟，一舸浮江潭。直以性命博，岂止耳目贪。归来笑开口，竟忘罄瓶甔。读君借书图，技痒心怀惭。他日一瓻致，不尔梁间探。”

张鉴《访书图歌为何梦华索赋》：“夫君好古耽冥搜，南探禹穴东之罘。手拓金石不知数，口吟词翰无与俦。绛云楼中焚未失，化鹿寺边窃还出。一千金购吴都文，八万卷充长水宅。日思误字相贯穿，手定黄墨穷钻研。凉州太守车几辆，织帘居士手一编。笑吾衔姜亦好事，纵不能访颇为累。夜宴偷钞述古堂，朝游市阅慈恩寺。忆昔渡江至扬州，吾师招住文选楼。连床照轸那可说，手胝口沫无时休。此时何君日来往，临淄严安亦同赏。广集宁论翡翠裘，搜寻不类珊瑚网。”

《养新录》：“《孔氏祖庭广记》十二卷，何梦华所藏，纸墨古雅。”昌炽案：是书今藏海虞瞿氏，有瞿木夫题云：“辛酉四月二十三日，观于何梦华三吾鸿景斋中。”又黄荛翁题云：“今夏五月，余自都门归钱塘，何梦华亦自曲阜携眷属侨寓于吴。何固孔氏婿也，其奁赠中有元板《孔氏祖庭广记》五册，装潢古雅，签题似元人笔。”

《拜经楼藏书题跋记》：“《钟鼎款识》，为何梦华借阅，有题字云：‘嘉庆庚午，观于护经堂之蝶影园。’”

《铁琴铜剑楼书目》：“《九经疑难》，有‘钱塘何元锡字敬祉号梦华又号蝶隐’朱记。”昌炽案：据此，则蝶影之影，疑当作隐。

 

三三三、张绍仁学安【叶昌炽】

庄叟寓言骈拇指，柴窑碎片古瓷缸。

莫轻重本兼残本，巧合延津剑一双。

《铁琴铜剑楼书目》：“《东坡全集》有‘吴郡张绍仁学安藏书’朱记。”

《皕宋楼藏书志》：“《齐民要术》十卷，有跋署：‘道光新元三月十九日，书于仁寿里之读异斋，訒庵张绍仁。’”又：“《道德真经指归》七卷，张绍仁校本，跋曰：‘此本朱墨纷然，不易猝读，今夏酷暑，不出户庭，奋勉钞成，益信凡事皆当黾勉。甲申闰七月巽翁识。’”

《士礼居藏书题跋记》：“《贺方回集》半部，陈仲鱼所赠。顷张在訒庵遨余观新收之书，内有《庆湖遗老诗集》之半，余细阅之，与仲鱼所赠竟为延津之合。兼蓄重出本及不全本，此余一己之独见，訒庵效尤，即获奇验。鼓兴旨衰，藏书家不又多一人邪！”又：“《西溪丛语》，张訒庵本，訒庵校书心到眼到手到，在朋友中无出其右。”昌炽案：绍仁，长洲人，曾居乔司空巷。其藏书处曰绿筠庐，曰执经堂，详见《士礼居题跋记》。

 

三三四、陈墫仲遵【叶昌炽】

是亦灌园陈仲子，草堂何在在西畇。

羌无故实旁皇索，但识名墫字仲遵。

潘曾莹《墨缘小录》：“陈苇汀墫，长洲人。工山水，用笔幽秀似赵千里。”

士礼居《珩璜新论跋》：“西畇草堂者，陈子仲遵之居也。仲遵颇嗜古书。”又《麟台故事跋》：“影宋旧钞三卷，归于西畇草堂。”

《曝书杂记》：“家梦庐翁，于《爱日精楼藏书志》记所见《禅月集》：‘曾见吴门陈氏苇汀藏《列朝诗文集目》，有《白莲集》三十卷，钞其副本。《文集》五卷已失传，所存惟诗廿五卷耳。’①”

《铁琴铜剑楼书目》：“《徂徕文集》，卷首有‘平江陈氏西畇藏书’及‘陈墫印’二朱记。”昌炽案：《说文》：“墫，舞也。”引《诗》“墫墫舞我”。今《诗》作蹲，其字从士。《正字通》又有从土之墫，与樽同。陈君之名当从士。

注①

王欣夫云，此条语意不明，且有误。“家梦庐翁”指钱天树，其批注原文为：“《禅月集》，曾见吴门陈氏苇汀藏《列朝诗文集目》，有《白莲集》三十卷，访求得之。录其副本，与《解题》载三十卷同。《文集》五卷，久已失传，所存惟《诗集》二十五卷耳。”文中之《白莲集》当作《禅月集》，《禅月集》今三十卷，与《直斋书录解题》所记合，《白莲集》则十卷耳。

 

三三五、沈慈十峰　　弟恕绮云【叶昌炽】

更无人上沈楼看，诗梦初回水国寒。

输与鸿堂磨欲尽，犹留蝉翼晕齐纨。

《持静斋书目》：“《欧阳文忠集》，有‘沈慈十峰’、‘曾在云间啸园沈氏’诸印。”

王芑孙《题沈君慈十峰图》：“山高则称峰，竦削云为质。九峰第平远，君才自拔出。如拳蹲鹤势，无辈与之匹。”又《题沈绮云恕柳波消夏图》：“深柳一湾书半槛，乍回诗梦小旉山。”又：“料检新收［书？］并旧刊，笔山楼作沈楼看。径思遍借藏书读，壬癸签分甲乙观。”又《三苏斋杂题》：“门人沈恕自北郭移居城内，为留三日。临去，题其新屋曰‘三宿斋’。太息《鸿堂帖》，今同鸟篆书。墨棱磨欲尽，红目贋非初。蝉翼翻新拓，蝇头证旧储。姑教存故物，数典述乡闾。”注云：“戏鸿堂旧石漫漶，今归绮云。”

《前尘梦影录》：“松江沈绮云所刻宋本《梅花喜神谱》，颇为博雅君子所赏鉴。沈氏家本素封，有池亭园林之胜，改七芗尝居停其处。”又：“《鱼玄机集》只二十余页，宋椠之最精者。一达官某影摹上板，江建霞学使识语云：‘此书为松江沈十峰慈古倪园所刻。’余有印本二种，初印本名《三妇人集》，与明本《薛涛诗》、宋钞《杨太后宫词》同刻。后印本又附《绿窗遗稿》，皆沈氏刻，所知与叟略异也。”
三三六、许宗彦周生

