<!-- { "loadSidebar": true } -->
开元典册颂龙池，勃律金城画诏时。惆怅暮年云路永，有人烟艇问残碑。 

△其十 
碣石峥嵘气未降，帝思风度更无双。蝉冠右地频虚席，莫以香山亻疑曲江。 

（寄督漕张御史二首） 
匝地烽烟避海漕，普天飞挽涌云涛。羯奴岂识敖仓计，庾氏徒烦仰屋劳。 
川渎效灵输万斛，鱼龙衔尾护千艘。至尊旰食临东渭，鼓吹延君建节旄。 

△其二 
渔阳辽海尚纷，粳稻东吴岁运赊。铁瓮云帆连析木，金堤春水泛桃花。 
过淮燕赏兼歌杜，抵潞风光正及瓜。一石几钟凭奏报，忍令膏血等泥沙。 

（太和萧伯玉自白下过访假馆稼轩西园过从促数且有判年之约忽焉告别骊驹在门扳留不皇分张多感赋诗十章以当折赠云尔） 
忽漫竟成别，凄惶无奈何。已知当饮饯，不忍唱骊歌。 
水国春风晚，离亭落日多。暮年容鬓在，且莫叹蹉跎。 

△其二 
杨柳萦离思，桃花绽祖筵。不堪临远道，况值好春天。 
言别俄分手，相留忆判年。匆匆来又去，错莫总堪怜。 

△其三 
南浦渔湾畔，东亭水阁前。眼犹牵解缆，心欲刺归船。 
离绪多春草，愁怀黯夕烟。若论畴昔事，小别已千年。 

△其四 
婉娈将分袂，苍黄欲洒衣。送君伤水绿，怨别诅花飞。 
樯燕违兵气，竿乌见息机。白头波浪里，安稳布帆归。 

△其五 
吴粤升平地，携家信短蓬。船窗杨柳月，帆背杏花风。 
兵火愁眉外，江湖冷节中。羽书频阻绝，停楫问邮筒。 

△其六 
屈指行藏计，君其问水滨。东游还有伴，西笑更无人。 
泛艇随渔婢，浮家逐雁宾。扁舟谁省记？南斗一孤臣。 

△其七 
指点归帆地，春浮百亩园。水天为界限，云树作篱樊。 
夜雨萧斋静，秋声竹径繁。相思何处切？初月在东轩。 

△其八 
来往无多地，经过不速期。蹇驴溪女笑，藜杖野人知。 
应氏樵苏日，庞家作黍时。春盘生菜好，节物重相思。 

△其九 
南国《无衣》赋，中原《板荡》忧。临河能不叹，蹈海亦堪羞。 
生计东风菜，前期夜雪舟。还须凭快阁，极目揽神州。 

△其十 
古人嗟赠处，斯义在今朝。马肆长宜闭，羊裘莫浪招。 
时清危部党，世难稳渔樵。共饱残年饭，音书慰寂寥。 

（羽林老僧） 
戒刀中夜响军持，禅杖浑疑削铁为。杀尽羯奴如杀草，老僧原是羽林儿。 

（春夜看真武殿点灯次璧甫韵） 
春灯万树乱云萝，妆点升平乐事多。绀殿香烟浮水裔，朱楼弦管沸岩阿。 
缘堤语笑花间出，促席芳尘暗里过。欢饮莫辞今夕醉，垂杨已蘸曲尘波。 

（上巳日即事） 
烟霭空历翠微，春郊上巳澹芳菲。祓除正爱清流好，沾湿何妨急雨飞。 
新柳碧堪浮酒面，小桃红欲上人衣。秉简士女看相谑，芍药争教折赠归。 

（寒食偕孟阳璧甫山行饭破山寺） 
肩舆作伴览新晴，绿树红芳艳复清。过雨烟峦如拂拭，穿云涧瀑故回萦。 
频于流水喧中坐，尽向春山好处行。记取今年作寒食，僧房麦饭午钟声。 

（清明河阳山上冢感叹而作） 
清明山色满河阳，麦饭依然祀享尝。尚有余生上丘墓，能无老泪洒衣裳。 
村童放学风筝急，野叟迎神社鼓忙。莫忘先人遗畎亩，太平今日在江乡。 

（阳羡相公枉驾山居即事赋呈四首） 
阁老行春至，山翁上冢回。衮衣争聚看，棋局漫相陪。 
乐饮倾村酿，和羹折野梅。缘堤桃李树，一一为公开。 

△其二 
黑头方壮盛，绿野正优游，月满孙弘阁，风轻傅说舟。 
鸱夷看后乘，戎马问前筹。侧席烦明主，东山自可求。 

△其三 
堤柳眠风翠，楼花笑日红。华欺冷节，妖艳仗天工。 
舟楫浮春水，车茵爱晚风。暂时忧国泪，莫洒画桥东。 

△其四 
若问山东事，将无畏简书？白衣悲命驾，红袖泣登车。 
甲第功谁奏？歌钟赏尚虚。安危有公在，一笑偃蓬庐。 

（山中得范质公司马削籍报闻将卜居吴下喜而有作） 
空山小雨破春寒，秋水楼头正倚阑。见说范公新去国，恰如贡禹旧弹冠。 
旋呼鹤使催花信，更埽渔湾整钓竿。老屋三间几两屐，相将同入画图看。 

△其二 
春深草碧阖闾城，梦里华胥自玉京。枚卜名花勾舞蝶，铨除密树引流莺。 
枪旗碗底观茶战，帜纛尊前试酒兵。莫学鸱夷变名姓，五湖虾菜有谁争？ 

（四月初六日送春作） 
今年送春谁最欢？累臣生还栖故园。惊心软红付尘梦，照眼柔绿开清尊。 
今年送春谁最恶？燕齐鸟乌巢虏幕。壮士白骨枝战场，内人红袖归沙漠。 
人生若不开口笑，束缚山冈倩谁吊？请看今日又春归，试问何时再年少？ 
床头沧酒犹满罂，屋下新泉似酒清。桃笙竹几疏窗好，叠石移花略勺成。 
春归懊恼如何遣？半是萧闲半游宴。清阴午寂卷残书，小院风轻试歌扇。 
凭君莫唱《渭城》歌，舞蝶啼莺奈尔何？处处落花三月少，年年芳草送春多。 
东风劝尔一杯酒，莫以如新怨白首。明年把酒迎早春，仍是今年送春叟。 

（拂水竞渡曲十首） 
招屈亭前沅水回，千年鱼腹有余哀。儿童不解灵均苦，拂水岩前竞渡来。 

△其二 
喧呼招屈暗悲伤，击汰扬桴楚些长。何事南翁三户里，更无人吊楚怀王？ 

△其三 
五月沅江夹彩，楚人终古吊三闾。吴侬自抱鸱夷恨，权把前潮坐子胥。 

△其四 
小小吴船袅袅龙，张鳞掉尾斗玲珑。吴儿也学蛟龙样，灭没翻身高浪中。 

△其五 
共驾龙舟戏晚风，扬旗鼓浪自为雄。群儿不省船头画，只道青龙见水中。 

△其六 
脚踏潮头口唱歌，吴儿从小狎风波。自家身命浑如掷，却为他人数鸭鹅。 

△其七 
长鬣三呼作水嬉，余皇出没弄蛟螭。乘潮踏浪浑闲事，难道吴儿逊楚儿。 

△其八 
呼噪儿童口尚黄，争标夺采斗身强。须臾鼓罢龙舟退，脱却黄衫便下场。 

△其九 
乱流齐进咽通津，画舫垂杨不动尘。咫尺白头波浪里，水边人看水中人。 

△其十 
船夹蛟螭水怒飞，红阑桥外雨霏微。龙舟唱断菱歌起，日暮安流荡桨归。 

（大雨后顾九畴侍郎过访山中） 
戏ㄅ头上掷身难，赢得空山一笑看。竟日尚余忧国泪，百年同饱腐儒餐。 
朝贤去似春花尽，羯虏归如夏雨残。却望西湖垂钓处，蒹葭落日照渔竿。 

（二哀诗二首） 
△刘司空敬仲（荣嗣，曲周人） 
儒雅风流一俊人，死填牢户亦前因。弥留岂意同囚鬼，皋复应须唤狱神。 
青简诗章抛粪土，紫芝眉宇漫灰尘。精灵料得如精卫，河上年年泣负薪。 

△傅给事右君（朝佑，临川人） 
数载梧垣抗疏声，两年棘土作书生。授经妆点穷门面，唱曲消磨苦性情。 
傲骨可怜缇骑杖，芳魂犹喜诤臣名。长安门外春深草，一片朱殷血染成。 

（次韵茅孝若无题二首） 
曲房砥舍夜珠来，璧月分明入镜台。网户有情丝幂ャ，穿帘无分燕低回。 
眉头黛簇双心结，酒面花浮并口杯。玉树作枝君未见，疏窗先亚一株梅。 

△其二 
旧恩今宠故依然，桃叶杨枝尽可怜。兰坼芳心因晓露，柳含啼眼为朝烟。 
天涯荡子经红粉，日夕佳人惜翠钿。但得容华并桃李，春风长肯在花前。 

（荷叶鼎诗） 
（屏石上人读古人诗云：饭炊荷叶鼎。遂以意为之，以荷叶裹米，淅而炊之，须臾而熟，香美异尝饭。己卯七月，过山堂试之，戏作诗记其事。） 
荷叶田田不可整，持荷作镜难照影。但闻楚客集为裳，岂料山僧炊作鼎。 
长腰玉粒云子如，汲泉释米手涤除。露荷新叶与包裹，松风活火频吹嘘。 
须臾荷香炊旋熟，软美无烦更淘漉。逡巡应比仙人酒，咄嗟不羡豪士粥。 
山僧长享粥饭供，折脚铛边有谁共？聊将弱叶戏鼎足，更借新炊唤残梦。 
老夫饭罢饱撑肠，更有吴羹和稻粱。却笑阿师将客粤，绿荷包饭趁虚忙。 

（八月十三夜） 
高秋云物映池台，绰约双娥逐月来。争见青天飞玉镜，拚将银汉写金杯。 
闲愁恰为清歌缓，残漏偏教急管催。共惜婵娟又三五，相期更刺酒船回。 

△十四夜 
湖山罨画倚秋空，绿浪红阑清露中。光莹地将尘世换，便娟人与月华同。 
河倾酒面天方醉，漏簇歌心夜未终。信宿西园阻游宴，应知不乐为车公。 

△十五夜 
青天络角月舒波，银汉无声秋露多。自倚白头还纵酒，偶携红袖为听歌。 
兔疑皓魄深藏窟，蟾惜清光旋入河。怅望桂轮今夕满，莫令寻斧近娥。 

△十六夜 
花残烛暗坐深更，午夜依然是玉京。急雨破除应有意，微云点缀亦多情。 
露描翠黛双蛾重，风拍红牙一串轻。谁并娥穿月窟？桂枝深处定分明。 

△十八夜 
萧萧风雨暗楼台，好是吴娘一曲催。裙污绿痕都未浣，袖粘红泪半成灰。 
可怜狼籍秋光去，谁复招邀月驾来？传语娥亦惆怅，沙才董白一时回。 

（重题断句八首） 
《桂华》歌断碧云间，芗泽犹从笑语还。明月西沉人亦散，只留秋雨伴空山。 

△其二 
水云烟树半依稀，红袖双双下翠微。更向碧天歌一曲，无人不道月中归。 

△其三 
曲宴清歌三五期，离筵恰是月残时。生憎一片中秋月，又绾逢迎又别离。 

△其四 
乌鹊惊飞促织催，松衔半月影徘徊。期君莫作今宵月，一堕西岩不再回。 

△其五 
来如明月去如风，烛灭香销一番空。何似嫦娥有行止，长依桂树在蟾宫？ 

△其六 
簇簇双娥向别杯，当风罗袖欲低回。回头却望秋池水，剩有红莲一朵开。 

△其七 
意钱才罢又迷藏，马髻弓腰百样狂。月下风前难忘却，留他别后细思量。 

△其八 
霜林红叶趁裙红，屈指停车十月中。安得天公肯攒簇，便禁丹桂作丹枫。 

（听青琴理弦子） 
小窗红烛泪盈盈，弦索初调拨清。弹到西风黄叶处，青琴指下泛秋声。 

（瑶台歌） 
蒋家女儿字瑶台，瑶草琼花天上来。月地云阶擅芳泽，轻红澹粉随尘埃。 
桂梁兰室卢家妇，流黄机畔长相守。自矜容鬓在花前，不管年华归燕后。 
郎从何处悦倾城？郑重停车问小名。未开绣户心先许，才卷珠帘目已成。 
江城霾风海云黑，郎逐锒铛去京国。齐女犹传马角生，燕姬浪说乌头白。 
只凭片语断姻缘，约略归期好判年。春草茫茫如妾思，秋衾昔昔在郎边。 
相思难避如逃疟，一味文无是良药。判无棺木待侬开，留取衫裆与欢著。 
生憎女伴笑孤眠，不愤旁人说可怜。预愁妾老勤临镜，暗祝郎归恰数钱。 
