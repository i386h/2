<!-- { "loadSidebar": true } -->
　　征西前将军追封彰武侯杨威毅公讳信之夫人汪氏故万全都司都指挥讳贵之女也夫人早有淑质言动不凡勤于女事都司君及其配李夫人钟爱之择所归得威毅公乃嫁既嫁以谨礼闻初杨汪两族皆西北将家而杨氏尤显自颕国武襄公及威毅公羣从并列茅土家范益修夫人处之上承下御略不以富贵自多孝敬雍睦勤俭以慈诸侯家率自以为弗及威毅公起舍人至大将尝佩印守延绥大同余四十年夫人相之同其忧不以家务挠其心力威毅公赖焉公卒于军夫人护丧还京师念公惟早夜汲汲志成其子子之庶出者爱育恒均女之适人者能守姆教人以是益谂夫人之贤夫人生永乐甲辰五月二日从威毅公贵累受诰命封夫人卒成化癸卯七月三日朝廷遣官谕祭诏合葬宛平县京西乡威毅公之墓享年六十子曰瑾嗣封彰武伯庶子曰琦曰瑀女长适保定侯梁传次适锦衣卫散骑舍人赵承序次适锦衣卫指挥使张淳瑾将以卒之岁八月十一日发引前期奉状来乞铭予尝读召南之诗而叹周之盛其化实自闺门始盖其诸侯夫人有鹊巢之徳而又采蘩以亲蚕采苹以供祀不妬而惠其下则有小星之咏念君子力王事而思不失正则有殷其靁之篇事不出乎寻常而后世邈不可望也若杨夫人之累行班诸古人亦庶几可无愧乎是可铭也铭曰
　　厥氏惟汪厥归维杨嗟若人兮实妇之望成夫之勲励子之学如古诸侯享此世爵召南之风孰其嗣之既敬既戒胡止于斯生封之荣没典之恤后千百年安此玄室

　　孙母汪氏孺人墓志铭

　　黟霞阜汪氏女胜璋生宣徳己酉十月八日年二十二适休宁阳湖孙沾公润年四十九以成化丁酉四月十九日卒一子曰粲将奉窆茶麻岭之原乞予铭予闻霞阜汪氏黟世家孺人五世祖■〈夂上巾下〉贤最号贤者道川倪先生暨定宇陈先生径存胡先生皆尝馆之益修明家法以诏子孙髙祖承徳知徐州萧县以惠政闻曾祖义忠祖士濂父廷珍与公润父庆逺同以尚义得官荣其身母杭溪张氏也张氏家法实与霞阜相等故孺人生有成性长有师承而归有淑誉出一时女士上其尤可书者每岁聘塾师惟其人用以训其子佐其夫而云溪程逸民处其塾最久于是孺人之葬逸民为之状而粲来请焉孺人幼通女教女戒诸书事姑俞氏甚谨姑老病风夙夜侍不懈辅公润治家如壮男子僮仆各职其职而产益充尝劝其夫代输里之公役钱以纾民急施槥捐地以与贫死者桥屯溪以济涉活弃婴而长嫁之其贤类此宜得上寿乃遽阨于是悲夫濒卒惟戒其子守塾师之训宜自奋以无坠其父之业语不及他呜呼岂非其家学有所授而然欤孙男一人曰志孙女一人尚幼予与公润往还盖嘉其有内助而逸民又予族儒者其言当有考也铭曰
　　淑其行啬其龄欲问诸冥冥而莫之听也斯丘之宁斯石之铭百世之征

　　养恬处士呉君墓志铭

　　吾乡有饬而才者一人曰呉君讳珍字以兴别号养恬予尝竒爱之而今不可作矣悲夫君幼甚聪伟其长能知所自立事父母处兄弟对妻子多不倍于道其教子尤笃子业以成其于宗党间食馁殓亡日不暇给大至于偿代逋释争讼小至于葺郊衢济行暍一里一族之人赖焉其于郡邑盖足迹不至其庭乡射礼行必预宾席而君亦必再辞乃赴儒绅武弁之贤者至必主其家其于生业盖始涉二广继走两淛检而不侈终于大饶税亩日增佃佣日盛而堂构日拓以新策其平生树立皆夫人之所可得而办也然规条戒约为久计者悉有次第不事茍简虽使之力学服官政于一邑以至一郡或可推行惜所施不出其家以老而予窃慨夫一郡一邑之间有饬而才如呉君或少也此予所以铭君之墓而无愧辞者也君之先出汉畨君番歙接境其谱称番君四子析居新安逺有端绪在唐曰少微仕至监察御史曾孙瑶居歙之富饶瑶六世孙琇为休宁令爱邑东金竹山之胜又徙家万安即今呉之所居也君父士勇母胡氏以永乐丁酉四月十三日生君娶项氏有子曰恺今乡贡进士将显君于异时者继汪氏有子曰鸾克家不仕孙男五人曰节曰京曰某曰某曰某孙女二人俱未行君享年六十有七卒以成化癸卯三月晦日墓在邑南赤坎之原负兑向卯铭曰
　　胡占毕兮乃究其知胡绾章兮乃弘厥施如彼饬兮孰受之师越若才兮孰私畀之没攸宁兮焯徳有辞胤之昌兮将兆于斯

　　泽富王处士墓志铭

　　歙南三十里曰王村王氏世居之相传为唐江东西道观察使仲舒后今考其谱仲舒诸孙避黄巢之乱曰■〈夂上巾下〉羽始居歙王村曰翔始居婺源武口王村者据淛源水上游而王氏世以产雄其乡故又号王村曰泽富云予尝过之闻有处士文林者长身伟髯乐书史号有心计每挟赀以出輙重有所息乃返然积之愈多而善用之贫负其所贩者罢不与校济饥拯危如恐弗及又佐其长者捐田赡茔编谱刋梓一族嘉赖之处士以早失母不及养养父备至父卒号恸絶而复苏弟友标客死躬往归其榇抚成其遗孤如已子则教之独严尤重然诺计其得中寿行业所成殆不止此惜其年五十有四病卒于姑苏濒卒不乱第戒其次子仁和曰汝兄弟当勿坠吾志呜呼是可谓王氏之杰然者夫予不及见处士而识仁和仁和间以其塾师王宗植之状来休宁南山乞铭且数辱过予其急于显亲诚异凡子而宗植则武口之族中徙歙者其状实而不靡予以是益讯处士之贤铭不获辞也处士讳友森字文林十一世祖安孝宋廸功郎歙县丞尝起义捍方腊八世祖■〈夂上巾下〉旦宋绍定省元七世伯祖天麟始聘曹弘斋先生于家塾王氏之望益着髙伯祖福元末与院判汪同各起义拒红巾曾祖彦清祖仲本父景容三世益韬能不施母程氏处士卒成化辛丑六月二十五日配余岸余氏歙名族文徳之女佐处士分内外之政婣党称其贤卒成化乙巳五月十九日亦年止五十有九子男二长仁泰与仁和俱励行克家用成处士之志识者策王氏之兴未艾女二长适岩溪项恭次适溪南呉大恭孙男四女三仁泰等以弘治己酉十二月一日奉处士葬择坑之原以余祔铭曰
　　泽富之山髙与族峙泽富之川流庆曷止孰嫓之徳而啬其齿后必嗣兴尚妥于此

　　复斋钱君墓志铭

　　君钱姓讳寳字文善其先汴人相传有伯一者仕宋为殿前点检卒葬镇江城南祠堂湾子孙因家镇江然世逺谱逸莫得其详惟祠堂湾墓钱氏世守之且以医鸣至君曾大父原浚而业益振所著有愈庵集多善方大父仲器父安民皆世其业安民娶郑氏有淑行生君受质儁爽喜问学少受易乡先生即有所悟入思究极性命之说夜读率至四鼓遂涉猎诸经子史词章字画必师古人医虽得之家传然上泝东垣丹溪思扩所未发而君不以自多刻意行检居父丧哀毁几絶治丧一本朱氏礼母有疾致其所嗜虽犯僵冻冒危险不恤必致之乃已伯兄性严甚君事之得其欢于先世赀产不寘意独收其图书什袭惟谨教诸子力学勿事举业而使兼治医曰勿失世守也与人友不泛所友一二耆徳每登眺山水间赋诗讲道徜徉终日不一语及人过于宗族姻党则情义交至尤以礼譲服人虽弄刄于市者见君则走避侵君之居者畀不与校其人卒惭悔归所侵逺近人以疾迎候无虚日君应接不倦屡起人之危而不责报晩有得于易复卦之旨因以名其斋居手校古今图史朱墨如法而订古医书俾缺者完讹者正尤有功于学者郡大夫行乡射躬礼之为宾且将以国医荐之固谢不出人亦莫能强也成化丁未有髙年八十予官之令或讽君增年以请君正色曰吾年七十余未始有欺人者乃敢以此欺朝廷耶其守礼秉义不茍类如此弘治纪年闰正月二十日以疾终于正寝享年七十有七所著复斋集四卷运气说二卷医案四卷配余氏克相君子男四长宗正次宗甫今供奉御药房次宗美次宗玉镇江府医学正科女二长适杜纲次适张显宗孙男七孙女五宗甫将归奉君以卒之年十一月某日葬城东十五都京岘山之原以状来乞铭予往来镇江率闻人啧啧道钱君之贤不及往拜而宗甫宗玉获与予游甚稔观其兄弟之所学与其所树立盖不以穹阶厚积有无为荣辱则君之所以淑其身施其家范其俗者虽古有道之士可无愧哉惜予文不足以发君而谊弗可辞也摭状而铭之曰
　　孰一经兮弗墨其行孰三世兮弗利之竞孰如钱君志探圣言求儒之端浚医之原竢厥大成可闯往哲霈莫御之而遽以诀祠堂之湾有开厥先京岘之山有永斯阡君虽云亡克肖维子蹈烈扬芳尚考于此

　　明威将军沈阳中屯卫指挥佥事程公墓志铭

　　公讳佲字彦彰故赠兵部尚书兼大理寺卿讳晟府君之中子太子少保襄毅公之弟敏政之叔父程氏世居徽之休宁出陈将军忠壮公之后族大以蕃具程氏统宗世谱及先茔之碑其居陪郭者在国初有安定忠愍侯以勲烈闻事载实録其兄之子征君讳杜寿尚书之考也以诖误隶尺籍于河间再世矣至襄毅公与公始奋迹文武以为其先人之光今不幸皆下世公则无憾而为其子姓者何所恃以为归乎于是敏政闻讣为位以哭又序而刻其墓中曰公少为父母所钟爱襄毅公亲督教之然公志武读书之暇輙私出与少年习骑射及诸戎事业已精而襄毅公始知之曰是亦足以显矣正统己巳之变守臣以将才举于朝少保钱唐于公方督诸军事立公阅武场亲试之能奏予官未上会敌入大同公上书乞自効从大将往遇贼于雷公山先登陷阵军中以为勇分援代州与贼战城下连日夜解其围又以选兵刼敌营为西峩口夺还其所掠授沈阳中屯卫百户天顺戊寅襄毅公视师辽东公从至金复海盖诸州而还敌冦陜西公复从尚书白恭敏公出固原时大雪不知敌所在公率探骑自间道觇之于红崖川还报幕府乃发兵捣其营于打刺赤公亦生致敌将一人入奏捷赐宴赉升武畧将军副千户四川贵州山都掌之蛮屡叛杀边吏襄城侯李公奉诏往讨而以公从时襄毅公以尚书督诸军事公不以自骄愿分隶偏禆下其豹尾箐及海纳诸寨而五村峒号天险公复与敢死士连破之俘贼甚众并获铜鼓十数成化初凯旋升明威将军指挥佥事加赐赉初公率练所部士于京营十年至是乃用荐还治卫事又十余年而疾作矣公性易直有懐即吐不喜龌龊士人有不可面折之不恕喜饮乐游遇文人韵士雅歌投壶必倾倒乃已然事两尚书府君及祖母汪夫人母张夫人极孝谨受责不敢措一词居丧泣血比于孺子襄毅公以刚闻天下公事之如父不命之坐不敢坐其待内外亲婣虽甚所不足者桮杓间随释无宿怨其居官未尝以朘削为事故不以田宅服用不及人为惭此皆敏政之所亲侍而知者不敢溢美以重不敬之罪也公生宣徳己酉五月十二日得寿六十以弘治戊申二月十八日卒配刘氏封恭人子男五长敏聪当世公官次敏芳次敏哲次敏宏次敏坚女五长适大同中屯卫指挥钱铎次适沧州守御千户赵瑛次适沈阳中屯卫指挥曹澄次适千户舍人何玄次尚幼忆丁未之冬敏政奉诏考士于南京还取道河间候起居时公已属疾执手欷歔哽不能语久之崛然起呼酒相慰劳令尽觞曰恐后不复见汝矣呜呼言犹在耳孰谓此别而真成永诀也哉公墓在祖茔西南葬以卒之岁四月二十七日铭曰
　　程显江南孰阏其逢明威奋扬为北之宗北伐南征克世其武孰浚其祥忠壮维祖纡金曵紫亦孔之荣胡命之淑而不永龄奕奕崇丘瀛东之里公妥于斯我悼曷已

　　处士髙公墓志铭

