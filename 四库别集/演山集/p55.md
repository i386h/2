<!-- { "loadSidebar": true } -->
　　子思之于惠公有道者也故惠公师之顔般之于惠公有徳者也故惠公友之王顺长息之于惠公有才者也故惠公使之虽然不挟而友茍无其实君子不可以虚拘尧之友舜与之共天位也则尊其徳与之治天职也则尊其才与之食天禄也则尊其功而舜之有二女百官牛羊仓廪若固有之绰绰然有余裕盖无所挟故尔晋平公之于亥唐也入云则入坐云则坐食云则食虽蔬食菜羮不敢不饱也敬之而已不及用焉缪公之于子思也亟问亟餽鼎肉使已仆仆尔亟拜也受之而已不及敬焉
　　大乐所乐者性也故易大礼所履者理也故简先王之制礼乐也岂其私意哉礼致其性之中乐致其情之和而已由性之中制礼以致其中由情之和作乐以致其和然后天位乎上以生地位乎下以成而人位乎其中以赞之大乐之易大礼之简天下之理存乎先王以礼乐合天地之化百物之产则成位乎其中矣
　　至于义也行止在我至于命也死生在我
　　乐者乐也德也故由中出而外设者其文也礼者履也行也故自外作而中立者其本也外作于貌故文内出于性故静形则着诚之者也故诚者不见而章动则变诚之者也故诚者不动而变不见而章博厚之道也不动而变髙明之道也无为而成悠久之道也同出于至诚自其见者而命之所薄者厚所厚者薄末在所先本在所后未能格物者也量其薄厚度其本末然后格物诚意正心在其所先治国齐家在其所后然后知至由家齐至天下平出于身修由意诚至身修出于知至中庸曰知风之自知逺之近知防之显风之自在意诚逺之近在齐家防之显在天下平
　　动物天产也以作隂徳天之化也植物地产也以作阳徳地之化也天之化动物之产能内养其精矣不以外作之礼而防之则类为情所流尝至于过地之化植物之产能外养其形矣不以中出之乐而防之则类为形所践尝至于不及然则天地之道百物之功未之至也有俟于先王焉先王之于两间以道成能以仁成位者也
　　肉虽多不使胜食气则血气之物不能致其滋味以乱天一之所生者非礼勿视以去其乱色非礼勿动以去其淫志男女之别媒而后合币而后见祭则交爵坐则异席此以礼合天之化动物之产而防之故其所作不为淫邪
　　以乐侑食动血脉通精神使人伦清而听聦心虚而气和则尺寸之肤不能茍得安佚以昏其性焉堂有琴瑟车有鸾和乐章之奏以趋以行玉佩之音于左于右诵之声舞蹈之容遣去滞思形见天性之真乐耳目口鼻心智百体皆由顺正此以乐合地之化植物之产而防之故其所作不为倦怠
　　乐阳也配地之隂礼隂也配天之阳兹其所以为合欤目之于色耳之于声口之于味鼻之于臭四肢之于安佚性也有命焉君子不谓之性天下之人岂能皆为君子然而天产作隂徳而或能不以色肆视不以味肆口地产作阳德而或能不以安佚肆于四肢狥性之欲丧性之善其得欲也则胜之有礼乐其失欲也则处之有命故天下之趋于君子之途罔或自弃者先王之防亦已至矣
　　以乐合天之神动物之产使隂徳无淫邪与天地同节者也以礼合地之化植物之产使阳徳无倦怠与天地同和者也
　　义理之在人心久矣其心莫不尊善而疾恶为善者尝畏而尊之为恶者尝畏而疾之人心之所同也然而善恶之所在其智不足以知之其势不足以去之天下皆是也无足以相畏者有能取人所畏而疾焉者刑之引人所畏而尊焉者赏之人斯服之矣此刑赏所以驭其威欤盖民之畏为善者而尊之畏为恶者而疾之畏之未至也仁义礼智足以炤见天下之是非报天下之善恶吾之喜怒无与焉天下之公义人心之所同兼収在我则天下之所畏者舍我其谁哉
　　以怨报怨以徳报徳而髙祖之杀丁公也不亦异乎曰髙祖不私仁我之私恩而害后世为臣之公义杀之可也尹公之他不为其君杀子濯孺子孟子贤之盖以夫子之道反害夫子为甚于君事丁公见杀得布而卒用之则髙祖宏矣










　　演山集巻五十七
　　钦定四库全书
　　演山集巻五十八　　　　宋　黄裳　撰
　　杂説
　　以礼制民以俗因民而太宰所赏则其入礼而为善者所刑则所出礼而为恶者此其忠厚之至也其威有徳天下之人中心悦而诚服之惟其所役其孰违我哉刑赏之后继以田役驭其众此其威威至也茍喜以刑去恶恪以善劝善天下畏之而已莫之爱焉其威之在天下也譬犹至刚之物难犯而易折况或以刑去善哉怨之而已诗曰君子如怒乱庶遄沮君子如祉乱庶遄已怒恶而刑之足以沮乱而已知善而祉之遂破小人之党其道消矣此乱所以已焉夫一赏而已乱天下之威莫大于是有恃权势而威天下者所与非善所沮非恶行其私心不顾天下之公义势穷而威去则威非负权势者之所能驭也有尚名法而威天下者无情而寡防善恶髙下一断以法求使畏我而不能使之爱恶者有可免之奸而善者有不幸之惧及其失也心离而威去则威非尚名法者之所能驭也然则孰能驭之君子之威天下也不求为威而能使人中心悦而诚服之威斯至焉
　　九职之民进于野矣未尝知文进于力矣未尝知徳进于利矣未尝知义教以六艺然后知义焉不竞利以乱知徳焉不恃力以暴知文焉不防野以愚然而义与文徳能使人轻利先王又患其委职而去也教以世事固其业矣工者世工商者世商农者世农此进民扵其所任而成之者然而向者学艺未能行焉不足以为善也制其爵禄吏诸官府之中与贤且贵者联为八职以服王事此进民于所学而成之者虑其废此九职也于无职者使之出夫布以戒之虑其废此三事也于无职事者使之出夫家之征以戒之王之乡遂三事未尝废也大司徒因此五物者民之常而施十有二教焉以阳礼教和则使之学艺矣以世事教能则使之世事矣以贤制爵以能制禄则使之服事矣九职而加三事焉颁于邦国都鄙而已
　　非天子不议礼而天下无私法非天子不考文而天下无私学礼之与文自天子出诸侯遵之而已及其有事焉或得乎在外者之福有学焉或得乎在我者之善弗敢当也以谓天子有命故吾得有事乎神有教故吾得有事乎学我何与焉以其所受之福所享之善悉以进之尊吾君也则归之以善爱吾君也则致之以福先王兼收而独享之夫善在我者且不敢私焉况不在我者哉
　　都家之封公卿大夫之采邑王子弟所食之邑有社稷焉物之所资以生者也有五祀焉人之所待以安者也有先君焉国之所因以立者也有名山大川之在其地者有因国之在其地而无主后者都家之治以贵得民此族实隂相之者不可忘也先王为之颁祀以驭其神为之宗人以典其祀而或赐之禽焉王以不与其祭而重之也夫为之颁祀以驭其神为之宗人以典其祀则都家祭祀之礼惟王所议神之所享惟王所赐其福安得而不致哉而况子弟之亲公卿大夫之宻迩夀王以福固其愿也祭仆展而受之膳夫受而膳之受而膳之示王享其所致而已
　　先王之世君能下下以成其政则有燕飨以致其欢贺庆以致其勤臣能归美以报其上则于中心恻怛以致其爱惟恐其莫之及也欲其福禄之髙也以山祝之不足也祝之如冈欲其福禄之大也以阜祝之不足也祝之如陵欲其为下所厚不可得而坏也以南山祝之欲其为下所益不可得而衰也以松栢祝之以祝吾君未之足也又以吾君戬谷之臣祝其无不宜焉无事之时至诚之愿于王如是之至也而况祭祀之致福岂徒行礼而已邪其扵鬼神也必有至诚以感之其于王也必有至诚以致之虽然王岂徒受其福哉行人归赈以交诸侯之福则诸侯之致福也王固有以报之矣鬼神之意盖亦愿为五福而隂相之则王与诸侯相交以福非徒以为文焉
　　天子讨而不伐诸侯伐而不讨九伐之法正其罪恶之名然后命诸侯会卒伍而从事焉言伐则其事也言九伐之法则其讨也讨者着吾法度之言以问其罪耳冯弱恃强犯寡恃众髙而自危满而自溢者也则宜伐而眚之害民则伐之行庶民之所恶也陵外则坛之行诸侯之所恶也先王之兵岂将黩武以快其私也哉野荒而不治民散而不系无智以及其所有者也则宜伐而削之负固不服无仁以保其所有者也则宜侵之先王之兵岂将征利于下而极其欲也哉彼自取之而已贼杀其亲充类至仁之尽也则宜正之内外乱鸟兽行不仁而无其亲者也则宜灭之放弑其君充类至义之尽也则宜残之犯令陵政不义而无其君者也则宜杜之
　　施贡分职以任邦国简稽乡民以用邦国其法既废而后野荒民散者天下皆是也比小事大以和邦国其法既废而后冯弱犯寡陵外负固者天下皆是也进贤兴功以作邦国其法既废而后贼贤害民者天下皆是也周道之末九法既废而后九伐之权遂为列国所擅争城以战杀人盈城争地以战杀人盈野所谓伐之者非必争贤害民所谓侵之者非必负固不服所谓眚之者非必冯弱犯寡所谓灭之者非必内外乱鸟兽行孟子曰征者上伐下也征之为言正也各欲正已也焉用战九法之伐以正邦国徃而正之而已
　　九伐之法施于九法之所不及者也诸侯之心弗平则争弗正则乱九法所平则治其争九法所正则治其乱然而大司马掌建邦国之九法则言佐王九伐之法九法之一事耳盖非所以佐王则言以正邦国而已王与之守邦而有万民王与之共民而有羣后当其入王而王弗之臣也以其从主则谓之賔以其敌主则谓之客诸侯尊而有疑于王者要服以内则谓之大賔诸臣防而无疑于王者要服以内则谓之大客王之大賔客也有礼以致其恭故拜揖辞受事为之节有物以致其爱故问劳赠送物为之数乃有牢礼饩献饮食币帛之用先王将其厚意以収万国之驩心者也
　　年有丰下财有多寡礼有备杀财少而不杀则失礼于奢财多而不隆则失礼于俭奢则没礼俭则废礼以亲邦国者也为奢所没为俭所废且孰以致亲哉是故太宰以九式均节财用賔客之式与焉邦国万民相为賔客财之多寡礼之备杀以是为差不可过也
　　祭祀之式先王以事神賔客之式先王以接人丧荒之式以待天变军旅之式以待人乱幽间之中有鬼神为之祐显明之中有賔客为之相天变人乱有备无患然后有共吾肥甘者则羞有式焉有共吾轻暖者则服有式焉有共吾便用者则工有式焉有共吾行礼者则币帛有式焉有共吾行恩者则好用有式焉然而神不祐于幽人不相于明则夫六式已矣賔客之式重与鬼神岂可废乎
　　凡邦国之贡以待吊用凡万民之贡以充府库然而九式之用特用九赋之所入者九赋之所待关市之赋以待王之膳服邦国之赋以待祭祀然而賔客之用特用邦中之所入者亦有义乎先王以为吾有九职以任万民以九贡致邦国之用非以奉吾欲也还以为邦国万民之计而已千里之内吾所自治者以其自治而得之者置诸九式之用则其事鬼神也敬其待賔客也勤九式之用羞服好用无所愧焉
