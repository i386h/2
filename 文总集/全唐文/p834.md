<!-- { "loadSidebar": true } -->
    对：臣闻天矜於人，人必所从。臣谬黩吹万，僻生草莽，幸陶无为之风，得守忠蹇之迹。常愿拜手宸极，敷献乃诚，危言匪躬，少答亭育。昔仲尼称“凤鸟不至，河不出图”，盖伤衰周之运，不见圣明之代也。臣今舆颂刍言，肃祗眷命，陪圣跸於神岳，奉金策於玉宸，赓歌泰清，咫尺旒。是天纵聪明，而超於孔某，不图幸之至於斯也。况周颁禹膳，列坐尧衢，此优贤之至也。愚臣何足以充塞？敢不布其腹心，竭尽闻见。臣伏惟皇穹有成命，圣唐受之，崇高配天，广大配地，天地合德，而陛下大明於其中。有以觐高祖之耿光，有以恢太宗之鸿烈，乐成於郊祀，而昭升上帝，礼备於隹上，而敷闻后。於是柴于岱宗，望于秩首，三光全而五行序，八荒协而万国谐。皇灵丕应，象物昭格，无疆惟休，能事毕矣。况阴阳变理，则贤相尽规；风俗敦庞，则良牧宣政。百揆时序，庶物咸亨。诚已郁映华胥，迈绩尧舜，岂夷吾所记七十二之凉德而望清光哉？而犹恭默思道，励精图政，帝阙峥嵘而下临，天问昭回而尽睹。乃赐臣策曰“延想无为之理，聿修太和之化，匪曰能致，将与图之。”所以谋广聪明，询於大陋，使君子道长，俊用彰，陛下执谦之至也。天下幸甚！天下幸甚！愚臣无得而称焉。制策曰：“夫原疾而授药者，良医也；因时而救弊者，权政也。今塞垣犹守，府兵云耗，闲人轻去，冗食难归”者。臣闻先王之理，布在方策，乘时司契，其道深乎。陛下窥览万化之源，独运安危之兆，执大象，鼓洪炉，知微其神，惟睿作圣。九门尝药，致苍生於福寿，七政齐衡，得元珠於利见。虽讲信修睦，寰区大同，而安不忘危，故塞垣仍守。虽道德齐礼，黔庶康济，而宽以厚载，故闲人或浮。臣又闻之，兵戈者，威不轨而昭文德也；兆庶者，忘帝功而畏苛政也。边鄙豫备，谁能去军？参决违方，时闻失业。总寰瀛而观偃伯，则三边之戍役，不足多也；据天下而览兆人，则万一之逋逃，不足怪也。况国家皇极作，七政有伦，增新军以保，革浮惰而绥辑，何忧乎府兵之耗？何有乎冗食不归？虽休勿休，惟陛下之圣虑也。制策曰：“膏梁无耻於侥幸，蓬荜未致於退让。选举殷氵奏，官员不给，效职者或禄仕而养资，试言者多浮华而背实。”当今士食旧德，农服先畴。结绶登朝，咸遵揖让；被褐在野，尽归廉洁。臣实睹还淳反素之风，不知无耻未敦之事。尊谦俯问，臣何敢奉？钦若帝唐之有天下也，久於其德，人文化成。敦《诗》、《书》，悦礼乐，济济多士，开元以宁。日者十铨分镜，群材焯叙，观行考言，责名徵实。克黜浮薄，登延俊秀，大革前弊，其命维新，则推让之风行，尸素之源灭。其肯养资禄仕，以速官谤？若使会府持衡，守而勿失，将恐咏彼空谷，叹此才难。岂有员不给官，殷烦乎选士；言而背实，浮华於举才？臣虽庸愚，有以知其不然也。制策曰“岂风之不臧？何草之难偃也！澄源正本，厥路保由？闻乎古者，井田有助，公私取给。诸侯贡士，赏罚存焉。改辙欲从，迷津尚伫”者。臣闻人无恒德，实从上教，草顺风而靡偃，水随器而方圆。陛下神谋元行，德如天覆，驱今之代，归於寿域。深源固本，政事惟醇，俗既分於土宜，人亦同於上好。又何取乎井田古制，力助前规，赏罚於岁贡之士，增削於诸侯之地，若斯而已哉？夫五帝不沿乐，三皇不袭礼，非固相反，盖取随时，泥以从钧，车难改辙。臣诚愚妄，不识大体，窃愿陛下神而化之，使人宜之，正如当今之代也。策曰：“文质再复，忠敬何适於时？齐鲁一变，亲贤何近於道也？”大哉圣问，臣敢之。臣闻之，文质再而复，正朔三而改，殷因於夏，周因於殷，人德齐庄，夏尚忠厚。殷人质也，周人文也，文质虽变，忠敬咸宜。不敬则礼节遂乖，不忠则弼谐斯替。匡朝阐化，适时惟一。然则敬自外饰，忠由内淳，必也奚先，请同去食。若乃亲亲而尊尊者，其有周公之馀化乎？举贤而尚忠者，其有太公之遗风乎？孔子曰：“齐一变，至於鲁；鲁一变，至於道。”鲁由旧章，斯焉殆庶。
    制策曰：“择何典而淳俗？乘何法而安人？何功而天地和平？何德而黎元富寿”者。臣闻诸元元皇帝曰：“我无欲而人朴。”大哉至道，不可多言。伏愿陛下克修圣祖，恢维化纲，崇帝象之风，反皇人之始，俗已淳矣，人斯安矣。三事允理，六府孔修，则地平天成矣。轻徭薄赋，慎罚措刑，则既富且寿矣。岂臣庸鲰，克堪预焉？伏以垂政立范，因时变通，布陈前载，简在帝聪。今乃下问愚鄙，徵其辨述，岂不欲观其末学，收其微才？臣狂妄斐然，非相如、子□之流也。幸属千龄大庆，五载修封，遂得献颂皇衢，参陪銮。惭考言之无取，念天奖而何阶？忠比魏臣，空思捧日；梦非作后，谬至钧天。影天庭，若临冰谷。谨对。
    ☆张日新
    日新，元宗时人。
    ○大邑县鹤鸣山神碑
    鹤鸣山，据九《老仙经》云，黄帝时，有天真皇人驾鹤来此山上，栖息数日。有鹤悲鸣，化而为石，因号鹤鸣山。又言隋开皇三年，蜀主秀梦一神人，紫衣金冠，侍从千人，居此山下。令使者访焉，古老曰：先有此神，在此山前（阙）水之侧。汉和帝封为鹤鸣山君，即此神也。
    ☆贾彦
    彦，元宗时人。
    ○大唐故忠武将军行薛王府典军上柱国平棘县开国男李府君墓志铭
    君讳无虑，字忠眷，陇西人也。昔月贯於昴，咎繇诞而迈德；气感流星，伯阳生而启圣。惟彼降瑞，因兹命氏。曾祖贵，隋太中大夫、延州刺史、凉国公，皇朝封陇西公。任切分忧，宠加芳理，朱旗映日，早盖生风。属隋室道丧，我唐天启，畴庸锡壤，俾崇旧勋，封以陇西，昭其业也。祖斌，皇朝银青光禄大夫，隰、吉二州刺史，袭封陇西公。（阙）高（阙）御下以宽，洗帻清心，不言而理，袭封本郡，昭其祚也。父（阙）道皇金紫光禄大夫、汾州刺史。股肱之郡，公辅之材，克著政（阙）尤（阙）人望，迁镇军大将军左骁卫大将军上柱国，袭封陇西郡公。武库森森，纵横矛戟，智囊（阙）风□焕乎钩陈，设在兰。乃祖乃父，自公自侯，昭其贵也。君衣冠奕世，礼乐（阙）贤庆霭炳，灵光昭茂，大君有命，人卫天和，阶（阙）呈祥，仲由负三军之勇；燕贪标异，班超封万里之侯。弱冠於清边军立功，授游击将军左卫长上。明略经济，雄心英果，克清妖孽，饮至天庭。师出以臧，功宜上赏，朱绂斯曜，可不伟欤！无何，转授州章州府右果毅。时关内按察使强（阙）以君干蛊，奏摄会州司马，又改授同州洪泉府左果毅，仍令长上。一贵一贱，喜愠不形於色；或出或处，宠辱无介於怀。位（阙）题舆（阙）申庞统名参都尉，（阙）屈曾洪有敕差充（阙）野军副使。举不失德，勤不告劳，展充国之务农，辍扬雄之执戟。军储是给，（阙）马赖焉。寻为太原节度使李奏授薛王府典军。蔽雄城，趋侍（阙）每入招贤之观，时陪乐（阙）之游。习习雄风，和而扇物，粲粲（阙）宠而益（阙）青春始华，元夜秘景，岁不我与，天夺其运。以开元十七年五月七日，终於静恭私第，春秋六十有二。以其年六月十一日，归葬於万年县神禾旧原陪光茔，礼也。呜呼哀哉！，贤王端忧，故人啜泣。垂天之翼，必铩於紫；霄经国之材，俄辞於白日。遂使瑶林琼树，瘗草木於佳城；龙章凤姿，没风烟於（阙）嗣子（阙）庭等，孝履增感，攀号无诉，恭陈遗事，俾刊丰石。铭曰：
    公侯之子兮累代其昌，河岳之秀兮为龙为光。克岐克嶷兮发言有章，立功立事兮厥政其芳。天何为兮速罹其殃，哲人痿兮为代所伤。飞翩翻兮出帝乡，素车逶迟兮西龙冈。闭以大隧，堇於便房。勒勋钟鼎，画像旗常。日黯黯兮愁欲暮，风萧萧兮悲白杨。
    ☆熊曜
    曜，南昌人，开元中进士，为贝州参军。
    ○琅琊台观日赋（并序）
    秦筑东门於海岸，曰琅琊台。高可望远，而东之人悉以宵分之後，观日於海底者。壮其观而为赋云。
    秦门之东，天地一空；直见晓日，生於海中。赤光浮浪，如沸如铄；惊涛连山，前拒後却。圜规上下，隐见寥廓；煌天垂，若吞巨壑。当其扶桑汹涌於□光，阳德出丽於乾刚。汗漫翕纳，将吞六合。冲融青冥，遥浸大明；羲和首驭，夸父上征；眩转心目，苍黄性情；倾地舆而通水府，吸天盖而骇长鲸。彼秦伊何？崇此为门。委绝人力，其谁敢论？失万邦者，虽设门而必圮；表东海者，谅无门而亦存。步秦亭而在此，伤魏阙而何言？千载之後，石梁斯在。时无鬼功，岂越沧海？念无道而肆志，将不亡而何待？我国家逾溟渤而布声教，穷地理而立郊。略秦皇於帝典，参汉武於天经；顾荒台而寂寞，取殷鉴於生灵。尔其秋景超忽，晴光涣发；蜃氛干□，蚌胎候月。长波沃荡，超百谷以深沈；唳鹤徘徊，想三山而灭没。齐鲁郡邑，霜天寥；凌虚无而倒景，临沆瀣而乘朝。日向汜，□横丽谯。追鲁连之达节，行将蹈海；仰田横之行义，若在□霄。骊龙之珠，群玉之府；想望绵邈，依稀处所。有海客之无心，托扶摇之轻举。
    ☆徐太亨
    太亨，元宗时人。
    ○丈人祠庙碑
