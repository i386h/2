<!-- { "loadSidebar": true } -->
　　紫团参【瑞应録唐明皇潜潞邸重九登壶闗山东北有紫云见光彩照日因名紫云山即紫团也太平寰宇记河东道上党郡有紫团山地理志云出人参草】土门口【即井陉闗详见本巻前雪浪石诗注中】羊肠岭【太平寰宇记河东道羊肠山在交城县东南五十里万根谷山即羊肠坂也石磴萦纡若羊肠地理志云上党壶闗亦有羊肠坂在今潞州界】
　　次韵刘焘抚勾蜜渍荔支
　　时新满座闻名字别久何人记色香叶似杨梅烝雾雨花如卢橘傲风霜每怜莼菜下盐豉肯与葡萄压酒浆回首惊尘巻飞雪诗情眞合与君尝
　　刘焘【吴兴掌故集刘焘元祐三年东坡知贡举称其文章典丽遂中甲科尤善书仕至秘阁脩撰所着有见南山集五十巻宜翁之子也吴兴备志刘焘以书名世太清楼续阁帖刘焘无言模刻○愼按施氏原注刘焘字无言长兴人诸父宜翁行甫昔从先生防事见送刘行甫寺丞赴余姚诗注无言在太学有俊声善笔札黄鲁直称之谓他日江南复有羊欣薄绍之矣时在山中　　　此段新刻删去今补録据此无言乃宜翁之侄与吴兴掌故不同两存俟考】抚勾【职官分纪安抚使属有管勾官以知州及阁门秖充】时新闻名【按薛能荔支诗歳杪监州曽见树时新入座久闻名荔支谱有陈家紫江家绿防家紫蓝家红何家红绿核圎丁香虎皮牛心蚶殻龙牙中元红玳瑁红十八娘火山等名共三十二种】花叶【荔支谱其花春生防防然白色春雨之际旁出新叶色红白六七月色变绿此明年开花者也】
　　立春日小集戯【一作呈讹】李端叔
　　白髪已十载青春无一堪不惊新歳换聊与故人谈牛健民声喜鸦娇雪意酣霏微不到地和暖要宜蚕嵗月斜川似风流曲水慙行吟老燕代坐睡梦江潭丞掾颇哀援【一作亮】歌呼谁怕参衰怀久灰槁习气尚馋贪白啖本河朔红消眞劒南【一本作熊白来河北猪红削劒南】辛盘得靑韭腊酒是黄甘归卧灯残帐醒闻叶打庵须烦李居士重説后三三
　　李端叔【按东都事略李之仪传元祐中以编修官赴定州幕孔常父有癸酉十月送李端叔机宜诗张耒宛丘集送李端叔序云元祐八年苏先生守定武士愿从者半朝廷然皆不敢有请先生一日言于朝言请以端叔佐幕府先生之位未能进退天下士故用子如此然其意可知也挟端叔之学问文章而从先生如决大川而放之海余无以赞子矣又端叔姑溪集题防一条云余从苏先生于定武蜀人孙子发亦辟在幕府滕兴公曾仲锡为倅五人者每辨色防于公防领所事竟按前所约之地穷日力尽欢而罢或夜则以晓角动为期方从容赋咏明年五月先生遂谪岭南矣以上数则皆端叔在定州事故备録之】丞掾哀援【苕溪渔隠云东坡立春诗丞掾颇哀亮定武有此碑东坡自大字写之作亮字后汉马援传诸曹时白外事援輙曰此丞掾之事何足相烦颇哀老子使得遨逰则亮字当作援也○愼按援字去声读别本作亮者讹今驳正】后三三【施氏原注顾禧云此诗方叙燕防而遽用后三三语读者往往不知何谓葢端叔在定武幕中特悦营妓董九者故用九数以为戯尔闻其説于强行甫云按题云戯端叔与结处正合特采録之】
　　次韵曾仲锡元日见寄
　　萧索东风两鬓华年年幡胜翦宫花愁闻塞曲吹芦管喜见春盘得蓼芽吾国旧供云泽米【公自注定武斋酒用苏州米】君家新致雪坑茶【公自注近得曾坑茶】燕南异事眞堪纪三寸黄甘擘永嘉
　　春盘【四时寳镜立春日春饼生菜号春盘又摭遗东晋李鄂立春日命以芦菔芹芽为菜盘】曾坑【蔡忠惠集引朱子安东溪试茶録云北苑凤凰山连属诸焙所产者味佳庆厯中岁贡又有曾坑上品一斤又云马鞍山东为杜园最髙处为曾坑】三寸黄甘【南史宋刘义康时四方献馈皆以上品荐之而以次者供御文帝尝冬月噉甘叹其形味并劣义康遣还东府取甘供御大者三寸韩彦直橘録橘出永嘉郡甘乃其别种而乳甘为第一故温州谓乳甘为眞甘温四邑皆种甘者而出泥山又推第一大者可七寸围颗皆圎正肤理如泽蜡擘之香雾噀人】
　　子由生日以檀香观音像及新合印香银篆盘为寿一首
　　旃檀婆律海中芬西山老脐柏所薰香螺脱黡来相羣能结缥缈风中云一灯如萤起微焚何时度尽缪篆纹缭绕无穷合复分绵绵浮空散氤氲东坡持是寿卯君君少与我师皇坟旁资老聃释迦文共厄中年防蝇蚊晩遇斯须何足云君方论道承华勋我亦旗鼓严中军国恩未【一作当】报敢不勤但愿不为世所醺尔来白髪不可耘问君何时返乡枌收拾散亡理放纷此心实与香俱焄闻思大士应已闻
　　子由生日【按子由已卯二月二十日生见本集十八罗汉颂防】防檀【法华经牛头防檀从离垢出若以涂身火不能烧】婆律【本草拾遗婆律香出婆律国树与龙脑同香乃树之清脂也】香螺脱黡【唐本草蠡类生云南者如人掌青黄色按韵书蠡亦作螺韩鄂四时要有修甲香方收大甲酒煮蜜熬入诸香用所云甲者即螺黡也】皇坟【韩愈诗髙词嫓皇坟】蝇蚊【韩愈诗蝇蚊满八区可尽与相格】
　　【愼按诸刻本诗中缭绕无穷合复分之下直接东坡持是夀卯君云云脱去绵绵浮空散氤氲一句今从施氏原本补入】
　　附子由次韵
　　日月中人照与芬心虚虑尽气则薫彤霞防空来羣羣精诚上彻天无云寸田幽阙煗不焚眎中外绛锦纹冥然物我无复分不出不入常氤氲道师东西指示君乗此飞仙勿留坟茅山隐居有遗文世人心动随防蚊不信成功如所云蚤夜賔饯同华勋尔来仅能破魔军我经生日当益勤公禀正气饮不醺梨枣未实要耡耘日云暮矣收桑枌西还闭门止纷纷忧愁眞能散凄焄万事过耳今不闻【自注登眞隐诀云日中青帝曰照龙韬其夫人曰芬艳婴】
　　次韵李端叔送保倅翟安常赴阙兼寄子由
　　中山保塞两穷边卧治雍容已百年顾我迂愚分竹使与君谈笑用蒲鞭松荒三径思元亮草合平池忆惠连白髪归心凭説与古来谁似两防贤
　　翟安常【爵里失考】保塞【舆地广记保塞县本汉涿郡之樊舆中山之北新城地废置不常建隆元年以清苑县地置保塞军领县一文献通考保州本唐莫州清苑县地宋初置保塞军太平兴国中升为州九域志河北西路保塞军西至定州一百六十里罗子苍拾遗五代失险周世宗于深冀间浚河为限宋守塘泺而雄霸二州间塘水不接遂置保定军为穷边以无水多植榆槐为蔽云】
　　【按姑溪集中失原作无从采録】
　　中山松醪寄雄州【一无州字】守王引进
　　郁郁苍髯千岁姿肯来杯酒作儿嬉流芳不待巢叶【公自注唐人以荷叶为酒杯谓之碧筩饮】扫白聊烦鹤踏枝醉里便成歌雪舞醒时与作啸风辞马军走送非无意玉帐人闲合有诗
　　中山松醪【本集有赋不具録】雄州【九域志河北东路雄州防御治归义容成二县太平寰宇记雄州本涿州归义县之瓦子济桥旧置瓦桥闗五代周时始立雄州以有大小雄山而名】王引进【按子由使契丹时有赠知雄州王崇拯七言律诗二首诗话总王崇拯字拯之当即其人又按宋史职官志引进使从五品掌臣僚蕃国进奉礼物之事职官分纪引进有正使副使】
　　次韵李端叔谢送牛戬鸳鸯竹石图
　　闻君谈西戎废食忘早晚王师本不陈贼垒何足刬守边在得士此语要而简知君论将口似予【一作我】识画眼笑指尘壁间此是老牛戬平生师卫玠非意尝理遣愬君定何人未用市朝显置之勿复道世俗固多舛归去亦何须单车度殽渑如虫得羽毛已脱安用茧家书空万轴凉暴【一本作晒一本作曝】困舒巻念当扫长物闭息黙自暖此画聊付君幽处得小展新诗勿纵笔羣吠惊邑犬时来未可知妙斵待轮扁
　　牛戬【米海岳画史道士牛戬笔墨粗豪放纵亦不俗固在艾宣惠崇寳觉张经之上也按姑溪集此诗失去原作无从采録】
　　次韵聪上人见寄
　　前身【周益公题防引此诗作生】本同社宿业独临边一悟镜空老始知圆泽贤归心忘犊佩生术寄羊鞭不似欧阳子空留六一泉
　　聪上人【本集思聪名説云法惠圆师小童彭九年十一善琴应对明了如成人自言未有法名而同师皆聨思字遂与名思聪庶几他日因声以得法周益公防云元祐六年公既作闻复字序后三年春在定武复和其见寄诗有前生本同社之语又后七年当靖国辛巳葢公梦奠之岁也其赠道通诗犹云雄豪而妙苦而腴秪有琴聪与蜜殊其爱重之如此长公外纪云大观政和间聪挟琴逰梁久之遂还俗为御前使臣方其将冠巾也叔党送之诗云试诵北山移为我招琴聪诗至巳无及矣】
　　次韵王雄州还朝留别
　　老李威名八十年壁间精悍见遗顔自闻出守风流似稍觉承平气象还但遣诗人歌杕杜不妨侍女唱阳闗内朝接武知何日白髪羞归供奉班
　　老李【东都事畧李允则字垂范太原人眞宗朝奉使诸路雄州再涖焉周世宗始以瓦桥闗置州民居维结茅允则易以瓦甓又合内外旧瓮城与大城为一创闗城濬濠起月隄徙浮图于北原上所望逾三十里契丹动静皆知之当时边臣无及者子由洛阳李氏园池记云李氏世家名将大父济州于太祖为布衣之旧用兵河东百战百胜烈考宁州事章圣守雄州十有四年缮守偹抚士卒精于用间功烈尤雄○按所称济州乃允则之父谦溥宁州即允则也】内朝【春明退朝録本朝文德殿曰外朝凡不厘务官日赴是为常朝垂拱曰内朝宰臣以下并武班日赴是为常起居】
　　三月二十日多叶杏盛开
　　零露月蕋温风散晴葩春【一作天】工了不睡连夜开此花芳心谁翦刻天质自清华恼客香有无弄妆影横斜中山古战国杀气浮髙牙丛台余袨服易水雄【一作杂】悲笳自从此花开玉肌洗尘沙坐令防侠窟化作温柔家我老念江海不饮空咨嗟刘郎归何日红桃烁残霞明年花开时举酒望三巴【公自注欲请梓州而归】
　　多叶杏【元方舆胜览大兴府海云寺有多叶杏三株名芙蓉杏张叔夏见之为塡三姝媚词】翦刻【韩愈杏花诗翦刻作此连天花】
　　【愼按施氏原注脱落刘郎归何日二句今据别本补入】
　　三月二十日开园三首
　　雪髯霜鬓语伧狞淡荡园林取次行要识将军不凡意从来秖啜小人羮【公自注是日散父老酒食】
　　西园牡籥夜沈沈尚有防人卧栁隂鹤睡觉时风露下落花飞絮满衣襟
　　郁郁苍髯眞道友丝丝红蕚是乡人【公自注苍髯松也红蕚海棠也】何时翠竹江村路送我柴门月色新
　　次韵王雄州送侍其泾州
　　威声又数中兴年二虏行当一矢聨闻道名城得眞将故应惊羽落空追锋归去雄三卫授钺重来定十连别酒回头便陈迹号呶端合发初筵
　　侍其【复姓也名失考宋史有侍其曙侍其渊】泾州【九域志秦鳯路泾州安定郡治保安县太平寰宇记泾州属闗西道汉分秦北郡地置安定郡河西六郡之一也魏神防二年于此置泾州因水为名宋为彰化军节度水土杂于河西人烟接于北地】三卫【晋书职官志文帝初置中卫将军武帝分左右卫】
　　初贬英州赠马梦得
　　万古仇池穴归心负雪堂殷勤竹里【一作林】梦犹自数山王
