<!-- { "loadSidebar": true } -->
潭字世康，会稽山阴人，为郡功曹，察孝廉，元帝以为丞相西阁祭酒，及帝践阼，拜驸马都尉、奉朝请、尚书祠部郎，为琅邪王郎中令，迁王导骠骑司马，转中书郎，出为广武将军东阳太守，成帝即位，以为散骑常侍侍中，赐爵永安伯，迁大尚书，徙廷尉，累迁左光禄大夫，领国子祭酒本国大中正，康帝初以光禄大夫致仕，卒年八十，赠侍中，谥曰简。

　　○上书陈时事损益

　　为国者恃人须才，盖二千石长吏是也。安可不明简其才，使必允当。既得其人，使久于其职，在官无苟且，居下者有恒心，此为政之较也。今之长吏，迁转既数，有送迎之费。古人三载考绩，三考黜陟，中才处局，故难以速成矣。

　　夫兵所以防御未然，镇压奸凶，周虽三圣，功成由武。今戎战之世，益宜留心，简选精锐，以备不虞。无事则优其身，有难则责其力。窃闻今之兵士，或私有役使，而营阵不充。夫为国者，由为家也。计财力之所任，审趋舍之举动，不营难成之功，损弃分外之役。今兵人未强，当审其宜，经涂远举，未献大捷，便使力单财尽而威望挫弱也。（《晋书·丁潭传》）

　　○上书求为琅邪王裒行终丧礼

　　在三之义，礼有达制，近代已来，或随时降杀，宜一匡革，以敦于後。辄案令文，王侯之丧，官僚服斩，既葬而除。今国无继统，丧庭无主，臣实陋贱，不足当重，谬荷首任，礼宜终丧。（《晋书·丁潭传》）
张亮
亮为太常博士，太兴初徙尚书郎。

　　○东海王为新蔡王殇服议

　　圣人因亲以教爱，亲不同而殇有降杀，盖由知识未同成人故也。七岁以下，谓之无服之殇，记曰，臣不殇君，子不殇父。东海与新蔡，别国旁亲，尊卑敌均，则宜同殇制而无服也。（《通典》八十二，新蔡王，四岁而亡，东海王移访太常，博士张亮议。）

　　○蜡腊议

　　案周礼礼记，干注周礼云，国祭蜡，则吹（下阙《北堂书钞》一百五十五）

　　案礼，蜡者，谓合聚万物而索飨之，岁终休老息民也。腊者祭宗庙五祀，则服玄，蜡则服黄，蜡腊不同，总之非也。传曰，腊接也，祭则在新，故交接也。俗谓腊之明日为初岁，秦汉以来，有祝岁者，古之遗语也。（《世说德行篇》注，《艺文类聚》五，《御览》三十三。）

　　○腊日不宜举哀戒严议

　　元帝大兴二年，天子祭宗庙、社稷，鼎俎既陈，不得终事者四。若五服之丧以常降者，不以废。从母无服之丧，不宜废事举哀。又礼，祭之明日，改祭于礻方，以燕皇尸。殷谓之肜，周谓之绎。今虽未施肜绎之祭，先王之典，圣人重不忘，但大腊之日，休息黎众，百日之勤，一日之泽。未可戒严。（《通典》四十四，太兴二年，未腊前一日，诏明日当为范氏从母举哀，百官戒严，尚书郎张亮议云云。）
干宝
宝字今升，新蔡人，元帝承制，召为著作佐郎，赐爵关内侯，中兴建，领国史，出补山阴令，迁始安太守，王导请为司徒左长史，迁散骑常侍，有周易注十卷，周易宗涂四卷，周官注十二卷，春秋左氏传义十五卷，晋纪二十三卷，搜神记三十卷，干子十八卷，集五卷。

　　○表

　　臣前聊欲撰记古今怪异非常之事，会聚散逸，使同一贯，博访知之者，片纸残行，事事各异。（《初学记》二十一）

　　○驳招魂葬议

　　时有招魂葬，考之经传，则无闻焉。近太傅公既属寇乱，尸柩不反，时奕议招魂葬，东海国学官令鲁国周生以为宜尔，盛陈其议，皆多无证。宝以为人死神浮归天，形沈归地，故为宗庙，以宾其神，衣衾以表其形，棺周于衣，椁周于棺，今失形于彼，穿冢于此，知亡者不可以假存，而无者独可以伪有哉！未若之遭祸之地，备迎神之礼，宗庙以安之，哀敬以尽之。周生议云：“魂堂几筵，设于窆寝，岂唯敛尸，亦以宁神也”。答者曰：“古人有言，夫礼者，其事可陈也，其义难知也，是以君子重于仪礼。夫别嫌明疑，原情得旨者，不亦微乎！故其为制，有以顺鬼神之性，有以达生者之情。然则冢旷之间有馈席，本施骸骨，未有为魂神也。若乃钉魂于棺，闭神于椁，居浮精于沈魄之域，匿游气于雍塞之室，岂顺鬼神之性，而合圣人之意乎？则葬魂之名，亦几于迂矣。”周生又云：“昔黄帝体仙登遐，其臣扶微等敛其衣冠，殡而葬焉，则其证也。”答曰：“孔子论黄帝曰：‘生而人利其化百年，死而人畏其神百年，亡而人用其教百年。’”此黄帝亦死，言仙，谬也。就使必仙，何议于葬？（《通典》一百三）

　　○王昌前母服论（王昌事详前竟陵王文）

　　礼有经有变有权，王毖之事，有为为之也。有不可责以始终之义，不可求以循常之文，何群议之纷错！同产者无嫡侧之别，而先生为兄；诸侯同爵无等级之差，而先封为长。今二妻之入，无贵贱之礼，则宜以先後为秩，顺序义也。今生而同室者寡，死而同庙者众，及其神位，固有上下也。故《春秋》贤赵姬遭礼之变而得礼情也。且夫吉凶哀乐，动乎情者也，五礼之制，所以叙情而即事也。今二母者，本他人也，以名来亲，而恩否于时，敬不及生，爱不及丧，夫何追服之道哉！张恽、刘卞，得其先後之节，齐王、卫恒，通于服绝之制，可以断矣。朝廷于此，宜导之以赵姬，齐之以诏命，使先妻恢含容之德，後妻崇卑让之道，室人达长少之序，百姓见变礼之中。若此，可以居生，又况于死乎！古之王者，有以师友之礼待其臣，而臣不敢自尊。今令先妻以一体接後，而後妻不敢抗，及其子孙交相为服，礼之善物也。然则王昌兄弟相得之日，盖宜祭二母，等其礼馈，序其先後，配以左右，兄弟肃雍，交酬奏献，上以恕先父之志，中以高二母之德，下以齐兄弟之好，使义风弘于王教，慈让洽乎急难，不亦得礼之本乎！（《晋书·礼志》中）

　　○晋纪总论

