<!-- { "loadSidebar": true } -->
　　王极除太府寺簿制
　　敕具官某朕念不泄迩不忘远之训蜀士凡有所长搜罗惟恐后矧隽声着闻者乎尔生有异质早掇巍科不自矜夸益加培养通达古今晓畅事宜非碌碌常才比簿正外府用由此阶诗不云乎靖共尔位好是正直予以远到期汝钦哉勿予负
　　何处恬除宗正寺簿陈瑢除国子监簿制
　　敕具官某等簿正之职圣人犹爲之有志于学者师圣人可也尔处恬昔爲太学诸生上书言事有挺挺风节尔瑢尝贰政柯山爱民戢奸至今人思之一繇璧水升璇牒一自列院迁胄监俱以簿正爲职夫有令名固难永终誉尤难钦哉勿替初心益充所学则予汝嘉
　　除司农寺簿制【案此制原本阙姓名】
　　敕具官某儒者耻言理财食货载在洪范儒者事也而可耻乎尔智识通明谙练庶务簿正农扈乃以才选其专精恪勤阜民裕国是爲称职
　　洪咨夔除吏部侍郎兼给事中制
　　敕朕总揽大权宣明公道以叙正羣吏职重铨衡施命诰四方事严封駮顾瞻在廷之彦孰号兼人之才必得通儒始称兹选具官某孤忠自许劲节不囘立台端则不避权奸居掖垣则匪徒润色谁云贤者无益人国借尔输诚固知明主可爲忠言助予更化积劳云久以病丐归雅怀难徇于洁身大义合思于体国就正天官小宰之任更观夕郎批敕之风职掌虽进于前词头则简于旧比览卿疏深契朕怀众皆醉我独醒信非立异昔者疾今日愈云胡不留矧当乏才之秋尤隆久任之典引领以望尔终爲元祐之正人矢心而言朕不负端平之初志尙殚忠荩式副简知
　　丁伯桂除权吏部侍郎制
　　敕朕畴庸四禁分典三班王者之建六官莫重铨曹之寄小宰之正羣吏式高法从之联兹得通儒肆颁襃命具官某受才肤敏临事浚明自中外之洊更已声华之蔼着比更大化径上要津抗白简以触邪每扶善类伏靑蒲而効直不事诡随螭坳严言动之书凤阁演坦明之制积兹众望简在朕心属怀北顾之忧尤重西铨之选旣员多而阙少矧官弱而吏强昭示公平得赳赳武夫之用刬除奸蠧尽蹇蹇王臣之忠期尔力行副予明陟
　　张实甫俞处约父各封承务郎制
　　敕具官某等礼九十日有秩老老所以兴孝也矧尔有子策名隽科宜均祭泽庸示襃荣服我命书永娱釡养
　　李刘除礼部郎官制
　　敕具官某郎选高矣南宫最清非夙负誉望者畴称兹选尔蕴蓄甚富发爲菁华朕欲用之久矣屡更麾节少休琳宫今命尔跻省戸往钦哉黼黻王度将于尔取焉
　　吴叔告补承事郎制
　　敕具官某朕玩索中庸之旨常取要切之训笔之于书洎防士大廷茂明正学隐然言意之表固有在也尔抱负所蕴来从远方乃能若稽古训举发强密察之语敷畅厥义深契朕心尔其亦有味于中庸之书矣是用亲擢褎然爲举首懋之哉毋志温饱益充器业以其所以勉予者自勉焉庶乎无忝
　　俞括转承直郎制
　　敕具官某朕笃亲亲之恩施及庶姓尔亦预焉其进选阶尙思报効使天下毋谓朕私
　　缪梦达特转武德郎制
　　敕具官某朕方以信赏厉将士尔有战多虽久不废懋哉服我襃宠思报効焉
　　俞炜特补迪功郎制
　　敕具官某选阶虽卑朕不轻授尔及此妙年克力于学以称朕恩则虽恩亦义也
　　陈纪特换授迪功郎制
　　敕具官某昔三辅吏士见汉官威仪犹感泣恩属心尔久污僞命今得身爲汉官又以左选初阶易而勇爵可谓幸矣当何以报国乎耿耿忠义永肩一心尙勿替朕命
　　杜幼节除著作郎制
　　敕具官某着庭储才之地尔毓秀挺奇联中两科当此国事多虞固应亟见于用奚以储爲哉望实贵乎相副旣有实才复养资望朕意固有在也毋曰职淸事简勉究远猷嗣有襃擢
　　应繇除著作郎制
　　敕具官某朕诵丰芑之诗思爲培植人才计尔博学多闻属辞知体繇中秘陞着庭众咸曰宜抑朕所深取者以质美行修易所谓吉人之辞寡者盖庶几焉恢尔器业励尔风节乃可副予储才之意岂但与瀛洲学士相颉颃哉
　　陶本除著作佐郎兼权右司制
　　敕具官某朕观前史有此官要而不清清而不要之说矣我朝设官莫要于宰掾莫清于儒馆兼斯二者必惟其人尔宝婺之秀悃愊无华魁然其形班行之羽仪也裨赞庙谟亦旣光宠承明著作之庭复俾涉笔其间不其荣哉夫木天固储才之地都司乃学爲宰相者也又奚但清要而已毋自菲薄益迓宠休
　　家横除秘书郎制
　　敕具官某秘馆必用名流所以养器业也尔天赋英资自爲太学诸生已不肯碌碌洎归蜀又冠春闱才刃恢然有余矣乃不矜其能隆师尙友以致远自期校雠未久兹复序迁以尔词学之富顾何官不可爲其务潜心古训益造平实则予汝嘉
　　丘崈除直秘阁淮东转运判官制
　　敕具官某世爲淮人习知淮事试之仪眞以称职闻召爲尙书郎才阅月复俾司漕计朕每临遣监司帅守旣戒茍同亦戒茍异何任职者心人人殊或依违其间甚非朕意尔尙一乃心力以济国事忧顾其少寛乎天球河图秘藏之府寓直其间以光尔行祗服宠荣嗣有襃擢
　　曾用亮除江西转运判官制
　　敕具官某诗不云乎兼葭苍苍白露爲霜朕遴选监司郡守深其涉歴者所以老其才也尔天资英发所至有声曩持江西宪节且摄章贡郡符矣平定寇攘从容不乱兹就畀漕事将益以观尔之能夫元凯称才以有德也尔一门世所鲜俪益懋乃德以昌家学奚独衣冠盛事云乎哉
　　唐璘除江东转运判官制
　　敕具官某昔庆歴中谏臣修以言事无所顾避出爲河北转运是时保州未寜压难折冲信不可无直谅骨鲠之士耶国家多事倚金陵爲重鎭置漕帅于兹要与制臣协规同力以奬王室今之金陵昔河北也朕顷闻尔名擢爲御史侃然正色凛如秋霜古称寝淮南之谋者非斯人欤转输之事非所以累卿暂借威望以助北门之重抑尝闻仁皇语臣修曰有事第言之修对以谏官乃得风闻在外越职罪也仁皇曰事茍有闻岂可以中外爲辞朕之望卿亦然
　　张应运特转一官制
　　敕具官某江东顷荐饥尔竭力以佐其长民免捐瘠荒政第劳蔚爲称首选阶超进眂羣僚爲优尙思报称勿懈尔勤
　　何处信特转一官制
　　敕具官某岁防有殿最法也尔尝通守嘉禾课以最闻法应得赏其进一阶祗服休命
　　乔幼闻特转一官制
　　敕具官某民困于役久矣江东常平使者以义劝分政莫良于此吏奉行类不防尔邑克成尔惟克勤乃事其增一秩用风励字民者
　　知隆庆府李艮孙转一官再任制
　　敕具官某劔阁天险也古称一夫荷防千人莫当今非昔矣强寇横犇毒流西土尔以孤墉首撄寇冲系民人之心生将士之气岂徒恃险而存哉朕不忍六十州之燬荡思固门戸扃鐍之防无以易汝其陟一阶勉爲朕留缮甲兵峙糇粮戒斥堠结聚落使险隘毕葺寇不可复犯蜀道载寜予其大介赉尔往钦哉
　　文大渊特转一官制
　　敕具官某官赏所以劝有功朕不敢吝武都之捷受赏者三十三人尔亦预焉儒生而立武功未多得也勉出乃力嗣建茂勳岂但选阶序升而已
　　归顺肃均等转官制
　　敕具官某隗嚣将殄马援来归武周就亡敬德爲用豪杰之士舍逆附顺志烈顾不伟哉可无懋赏以劝来者尔等皆北土之豪沈鸷有识改辙归命倒戈効忠蔡人则吾人耳横班遥刺襃陟有差所以示功高之录也勉立殊勳以对光宠
　　宋明远转官制
　　敕具官某朕念边疆之臣输力王室虽微必录虽久不废尔畴昔驱驰兵间给饷无乏今分符内郡一阶例进朕不汝遗勉殚忠勤益图报効
　　陈一荐特转一官制
　　敕具官某昔人有言兼并易能也坚凝之难河南之役祖宗故疆复入版图尔有劳焉戍守弗坚则匪汝咎劝功一秩朕不敢废边事之宜尔旣习知竭力以图后效所以报也
　　游震甲特转一官制
　　敕具官某昔汉宣帝尊宠刺史守相有治理效辄以玺书勉励增秩赐金吏良民安号称中兴朕嘉慕之尔器质温润心事粹夷暂辍禁从绥我闽部惠流威行奸宄消息而七聚乂寜儒者中和之政信可尚已内阁升华所以襃也而谦避弗居朕心未快姑用汉增秩故事进尔一阶俾藩翰之臣劝焉尙服宠光嗣有明陟
　　赵希傥特转一官制
　　敕具官某自常平义仓耗于移用惟置仓乡社最爲便民泰昌僻在巴峡田赋不满六百石脱有凶年孰捄民饥社仓之建遂爲一郡长利抑可以言民庸矣其增一秩俾牧民者劝焉
　　胡元琰特转两官制
　　敕具官某边声孔棘临事选材不限资格往往多得其人尔顷以葭萌一令而攘戎执俘保民靖乱卓乎干城之勳非夫精华果锐跃跃有欲自见者哉一岁而迁三秩非常典也功多有厚赏庶闻者劝焉尙服宠荣益思报効
　　顔耆仲特转一官制
　　敕具官某盐防之利博矣斡旋通变不专兴利而美意行焉独不在人乎尔将指东淮以鹾爲职惩俗吏之朘民膏也度越拘挛弛利予下而国课自丰诚有足大者进尔一秩岂徒以治办见襃哉体国爱民之意固将风示四方以爲护养元气者劝也懋哉对扬休命
　　叶莫除吏部郎中制
　　敕具官某尙书郎高选也而天官之属尤重盖将赞而长以衡鉴羣才顾可轻畀欤尔声猷炳蔚践歴寖深顷勤于审计尔三异韬养不露精于典校朕察其德心盖能安于素守者或晋联胄监或列属奉常皆淸选也尚其懋勉以对休命
　　黄宜除宗学博士黄涛除太学博士陈晋接除宗学教谕制
　　敕具官某等太学贤士之关而天枝之秀又设宗学以教之师儒之选可轻畀之哉尔宜之雅澹尔涛之毅尔晋接之靖共皆一时选也其爲我端矩矱勤训诱使辟廱流道德之富麟趾追信厚之风不其休欤
　　刁起除太学博士文复之除宗学教谕制
　　敕具官某等太学贤士之关而天枝之秀又别设宗庠以训之爲师儒者传道受业解惑则一也尔起南土之英尔复之西州之彦登之学校以爲表倡如家塾之诲子弟情亲而道自尊业精而疑顿释果能若是足以副朕亲亲贤贤之意矣
　　刘炳除金部郎中李韶除都官郎中制
　　敕具官某等尙书郎高选也非有资望不轻授尔炳愿而和尔韶淸而通尝爲朕牧民且登诸朝矣青绫入直班序寖穹非徒爲尔荣尚其懋勉异时称爲端平良吏惟乃之休
　　赵汝遇除军器监丞赵必愿除戸部郎官制
　　敕具官某等除戎器戒不虞义着于萃不伤财不害民训垂于节而吾圣门讲明实学有勇知方子路能之治国足民冉求能之皆确然有可用之实尔汝遇之谨重职在缮戎尔必愿之明练职在理财一爲监长一爲郎曹其足食足兵之所深赖乎治兵而毋佳兵治财而毋蠧民此圣门之所尙而宗英之所以培植宗社者也懋哉服我休命
　　赵崇晖除刑部郎官郭正已除大理正制
　　敕具官某等朕读虞书臯陶称舜德凡十余言皆寛仁忠厚之至而刑故无小止一语圣人尚德不尙刑于此见矣尔崇晖明而不苛尔正已通而有守践敭中外蔼着能声朕甚嘉之或陟刑曹或正理寺尔其念一成不变之难体哀矜勿喜之意重民命者所以寿国脉也钦哉
　　张涓除閤门宣赞舍人制
　　敕具官某上閤清选也以勇爵登罕矣武都之战尔有奇勳非此莫酬今敌人送死复蹈覆车正尔立功名之秋也勉哉美官显赏朕不汝靳
　　魏了翁除端明殿学士签书枢密院事荆湖军马制
