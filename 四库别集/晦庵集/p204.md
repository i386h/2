<!-- { "loadSidebar": true } -->
　　熹病倦不敢极力观书闲中玩养颇觉粗有进处恨相去逺不得朝夕欵聚亦幸有一二朋友在此不废讲论因事提掇不为无助不知正思能一来否沙随程丈闻亦欲入闽不知何时定成行也闻其制度之学甚精亦见其一二文字恨未得面扣之耳清卿省处恐靠不得不知他日来如何做工夫离羣索居易得钝滞了人甚可惧也
　　答程正思
　　迁塟重事似不宜容易举动凡百更切审细为佳若得已不如且已也异论纷纭不必深辨且于自家存养讲学处朝夕防检是切身之急务朋友相信得及者宻加评订自不可废切不可于稠人广坐论説是非著书立言肆意排击徒为竞辨之端无益于事向来盖尝如此今乃悔之故不愿贤者之为之耳
　　答程正思
　　且归侍旁日与诸弟侄讲学甚善所谓圣贤大旨防然无疑久知贤者有此意思但觉有枯燥生硬气象恐却有合疑处不知致疑耳所示孟子数条大槩得之但论心处以为此非心之本体若果如此则是本体之外别有一副走作不定之心而孔孟敎人却舍其本体而就此指示令做工夫何耶此等处非解释之误乃是本原处见得未明无个涵泳存养田地所以如此更愿察之也世学不明异端蠭起大率皆便于私意人欲之实而可以不失道义问学之名以故学者翕然趋之然谚有之是真难灭是假易除但当力行吾道使益光明则彼之邪説如见睍耳故不必深与之辨【如下一本空一字疑是雪字】
　　答程正思
　　所论放心之説甚善且更如此存养体验久久纯熟又须见得存养省察不是两事也
　　答程正思
　　向见□行王谢论大意甚善但论此两人实事太草草恐是看得史书未熟亦不可不加意今日正要见得此两人功少罪多处方见儒者大学功用之实耳所喻心説亦恐未精大抵此心有正而无邪故其存则正而亡则邪耳
　　答程正思
　　所喻孟子前日因一二朋友看到此疑其説之不明方略改定正与来喻合叔重必自报去矣答陈同父书不知曾细看否人皆以为此不足深辨此未察时学之弊者也区区之意岂为一人发哉锓版乃此间吕沅州为之婺本初未有也此等事当平心观之不必如此为已甚也
　　答程正思
　　所论皆正当确实而卫道之意又甚严深慰病中怀抱省试得失想不复置胸中也告子生之谓性集注虽改细看终未分明近日再改一过此处觉得尚未有言语解析得出更俟欵曲细看他时相见却得面论祝汀州见责之意敢不敬承盖缘旧日曾学禅宗故于彼説虽知其非而不免有私嗜之意亦是被染説得遮前揜后未尽见其底蕴譬如杨墨但能知其为我兼爱而不知其至于无父无君虽知其无父无君亦不知其便是禽兽也去冬因其徒来此狂妄凶狠手足尽露自此乃始显然鸣鼓攻之不复为前日之唯阿矣浙学尤更丑陋如潘叔昌吕子约之徒皆已深陷其中不知当时传授师説何故乖讹便至于此深可痛恨元善遂能辨此深可叹赏深惭老缪放过此着今日徒劳颊舌用力多而见功寡也
　　然则犬之性犹牛之性牛之性犹人之性与犬牛人之形气既具而有知觉能运动者生也有生虽同然形气既异则其生而有得乎天之理亦异盖在人则得其全而无有不善在物则有所蔽而不得其全是乃所谓性也今告子曰生之谓性如白之谓白而凡白之白无异白焉则是指形气之生者以为性而谓之物之所得于天者亦无不同矣故孟子以此诘之而告子理屈词穷不能复对也　右第三章乃告子迷缪之本根孟子开示之要切盖知觉运动者形气之所为仁义礼智者天命之所赋学者于此正当审其偏正全阙而求知所以自贵于物不可以有生之同反自陷于禽兽而不自知己性之大全也
　　告子一段欲如此改定仍删去旧论似已简径但恐于一原处未甚分明请看详之
　　答程正思
　　所喻数説皆善孟子中间又改一过不记曾录去否今恐未曾别寄一本但初看甚分明今读之又似不分晓试更为思之如来喻固佳初欲取而用之又觉太繁注中着不得许多言语今可更约其辞为下数语来若发脱得意思分明又当改却此説乃佳也致知説及他数处近改者德粹写得今有所改或问一二条亦写寄之可就取看日新一条似比旧有功也发见之説已具叔重书中可更相与详之此是日用工夫最精约处与向来五峰敬夫之説不同可更思之恐説未透却又须别下语也大学或问所引孟子正是传授血脉与援引牵合者不同试更详之人心道心近书虽云无疑恐亦有未彻处故犹有不善看之説亦请更察之也其他所论大槩皆正当但于曲折处间有未察则恐于所谓亭亭当当恰好处未免不子细也大抵近日朋友例皆昏弱无志散漫无主鞭策不前独正思笃志勤恳一有见闻便肯穷究此为甚不易得常与朋友言之以为为学正须如此方有可望然亦觉得意思有粗疎处辨论工夫胜却玩索意思故气象间有喧閙急迫之病而少从容自得之意此为未满人意耳
　　答程正思
　　熹再辞之章并一疏上之颇推夏间所言之未尽者语似太讦未知得免于戻否所遣人以月初七八间行至今未还不知圣意定何如自觉疎拙无以堪此厚恩冒昧而前必取颠踣若得话行而身隠乃为莫大之幸耳所示诸书甚善甚善但临川之辨当时似少商量徒然合閙无益于事也其书近日方答之所説不过如所示者而稍加详耳此亦不获已而答恐后学不知为惑耳渠则必然不肯囘也此间书院近方结里江浙间有朋友在彼相聚兴国万正淳不知旧在南康曾相识否其间一二人亦尽可讲论也小学字训甚佳言语虽不多却是一部大尔雅也
　　答程正思
　　答子静书无人写得闻其已誊本四出久矣此正不欲暴其短渠乃自如此可叹可叹然得渠如此亦甚省力且得四方学者略知前贤立言本旨不为无益不必深辨之云似未知圣贤任道之心也
　　答程正思
　　所示策甚佳然词气之间亦觉尚欠平和处岂有所不能平于中耶陈正已之论何足深辨杲老尝説少时见张天觉或告之曰蔡元长説相公极正当只是少些机数张应之曰蔡京斫头破肚汉我若有机数却与你一般也若待它説伊川用处不周即伊川与你一般矣此可付一笑也通书注説善恶分明作两节何为尚疑无先善后恶之意耶性字之説亦无可疑然得贤者如此发明亦有助也
　　答汪子文
　　似闻比来急于进取遂为神怪所惑殊骇闻聴于此等处把捉不定则所讲闻于简册者将以何用耶自此切须安常守正以为进学之地不宜复狥前失以陷于邪妄之域也
　　答汪圣可
　　示喻读书励行之意甚善甚善然更愿反躬务实以充其言使无浮行之愧则区区之深望也
　　答周舜弼【谟】
　　熹适承枉顾示以长牋称道过实决非浅陋所敢当不敢自辨数也至谓程氏二书出于记录之余不能无误诚如所论向来所以各因大篇而存其姓号以相别者正谓是尔然言有似是而实非者有似非而实是者非好之笃玩之深而辨之明者或未能无误也暇日见过得面叩其一二幸甚幸甚
　　答周舜弼
　　临行所説务实一事途中曾致思否观之今日学者不能进步病痛全在此处但就实做工夫自然有得未须遽责效騐也仁字想别后所见尤亲切或有议论因来不妨见寄
　　答周舜弼
　　塟事不易便能了办防礼尽诚不狥流俗此尤所难更宜深念闵卜二子除防而见之意以终礼制区区之望也彼中朋友用功为学次第如何便中喻及向时毎説持敬穷理二事今日所见亦只是如此但觉得先后缓急之序愈分明亲切直是先要是持守上着力方有进步处也孟子説性善及求放心处最宜深玩之
　　答周舜弼
　　前此所示别纸条目虽多然其大槩只是不曾实持得敬不曾实穷得理不曾实信得性善不曾实求得放心而乃缘文生义虚费説词其説愈长其失愈逺此是莫大之病只以其间所论曲折及后段克伐怨欲乡原思学瞻忽前后之类观之便自可见若果是实曾下得工夫即此等处自无可疑纵有商量亦须有着实病痛不应如此泛泛矣曾子一段文意虽説得行然似亦未是真见似此等处且须虚心涵泳未要生説却且就日用间实下持敬工夫求取放心然后却看自家本性元是善与不善自家与尧舜元是同与不同若信得及意思自然开明持守亦不费力矣君子而时中却是集注失于太简令人生疑今已削去只见存文义已自分明若不为此句所牵则亦无可疑矣恐枉费思索故并及之然其切要工夫无如前件所説千万留意也
　　答周舜弼
　　所论仁字殊未亲切而语意丛杂尤觉有病须知所谓心之德者即程先生谷种之説所谓爱之理者则正所谓仁是未发之爱爱是已发之仁耳只以此意推之更不须外边添入道理反混杂得无分晓处若如此处认得仁字即不妨与天地万物同体若不防得而便将天地万物同体为仁却转见无交涉矣仁义礼智便是性之大目皆是形而上者不可分为两事顔子之勇只以曾子所称数事体之于身非大勇者其孰能之克己之説未为不是但如此言语上理防恐无益耳其他数条似皆未切大抵前后见舜弼讲论多是不切已而止于文字上揑合所以无意味不得力须更就此斡转方有实地工夫也
　　答周舜弼
　　示及疑问且当如此涵泳甚善致知工夫亦只是且据所已知者玩索推广将去具于心者本自无不足也敬子逺来不易其志甚勇而功夫未宻更宜相与切嗟更令精细平穏乃佳耳观其病痛与长孺颇相似所以做处一般不知吾人所学且要切身正不以此等为髙也若亲养未便亦须委曲商量不须如此躁迫也伊川告词如此是亦绍兴初年议论未免一褒一贬之杂也
　　答周舜弼
　　所谕敬字工夫于应事处用力为难此亦常理但看圣贤説行笃敬执事敬则敬字本不为黙然无为时设须向难处力加持守庶防动静如一耳克己亦别无巧法譬如孤军猝遇彊敌只得尽力舍死向前而已尚何问哉
　　答周舜弼
　　示喻为学之意大槩不过如此更在日用之间实用其力念念相续勿令间断
　　答周舜弼
　　来喻所云皆学者不能无疑之处然读书则实究其理行已则实践其迹念念乡前不轻自恕则在我者虽甚孤髙然与他人元无干预亦何必私忧过计而陷于同流合污之地耶
　　答周舜弼
　　讲学持守不懈益勤深慰所望又闻颇有朋友之助当此嵗寒不改其操尤不易得也更愿相与磨厉以造其极毋使徒得虚名以取实祸乃为佳耳前书絜矩之説大槩得之二字文义盖谓度之以矩而取其方耳今所示数条各以鄙意附于其后却以封还幸试思之来説大槩明白详细但且于此更加反复虚心静虑宻切玩味久之须自见得更有精微处不但如此而己也承欲见访固愿一见但逺来费力不若如前所説着实下功果自得之则与合堂同席亦无以异也乡来蔡君今安在能不受变于俗否耶
