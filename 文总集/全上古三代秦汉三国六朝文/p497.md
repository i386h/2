<!-- { "loadSidebar": true } -->
　　欲见草书，宜有精毫□笔委曲宛转不叛散者，纸当得滑密不粘污者，墨又须多胶绀黝者。如逸豫之余，手调适而心佳娱，可以小展。
　　◇尺书
　　太子屏风，存此已久，而未得之。（《广川书跋》）
　　◎邵畴
　　畴字温伯，会稽人，为郡功曹。
　　◇诣吏自列
　　不白妖言，事出於己，非府君罪。（《吴志·孙皓传》。凤皇三年，会稽妖言，章安侯奋当为天子，临海太守奚熙与会稽太守郭诞书，非论国政，诞但白熙书，不白妖言。注引会稽《邵氏家传》曰：「邵畴为诞功曹，诞被收，惶遽无以自明，遂诣吏自列。」）
　　◇临亡置辞
　　畴生长边陲，不闲教道，得以门资，厕身本郡，逾越侪类，位极朝右，不能赞扬盛化，养之以福。今妖讹横兴，干国乱纪，畴以尊口沓之语，本非事实，虽家诵人咏，不足有虑。天下重器，而匹夫横议，疾其丑声，不忍闻见。欲含垢藏疾，不彰之翰笔，镇躁归静，使之自息。愚心勤勤，每执斯旨，故诞屈其所是，默以见从，此之为愆，实由於畴，谨不敢逃死，归罪有司，唯乞天鉴，特垂清察。（《吴志·孙皓传》注引《劭氏家传》。畴诣吏自列自杀以证之，临亡置辞。）
　　◎万震
　　震仕吴，为丹阳太守，有《南州异物志》一卷。
　　◇南州异物志赞
　　（案：类书引此志，皆不云「赞」，杨慎《丹铅录》引作「赞」，未审何据，俟考。）
　　◇贝
　　乃有大贝，奇姿难俦。素质紫饰，文若罗朱。不磨不莹，彩辉光浮。思雕莫加，欲琢靡逾。在昔姬伯，用免其拘。（《御览》八百七）
　　◇犀
　　兽曰玄犀，处自林麓。食唯棘刺，体兼五肉。或有神异，表露以角。含精吐烈，望如华烛。置之荒野，禽兽莫触。（《艺文类聚》九十五，八百九十）
　　◇象
　　象之为兽，形体特诡。身倍数牛，目不逾犭希。鼻为口役，望头若尾。驯良承教，听言则跪。素牙玉洁，载籍所美。服重致远，行若丘徙。（《御览》八百九十八）
　　◎吴彦
　　彦为建平太守。
　　◇上疏呈木[081]
　　晋必有攻吴之计，宜增建平兵，建平不下，终不敢渡。（《晋书·王浚传》）
　　◎孙歆
　　歆为乐乡督。
　　◇与伍延书
　　北来诸军，乃飞度江也。（《晋书·杜预传》，《通典》一百五十三）
　　◎张倜父
　　父失其名字，会稽山阴人，为县卒。子倜为驺子，累官至司直中郎将，封侯。有罪，父子并车裂。
　　◇上吴主皓表
　　若用倜为司直，有罪乞不从坐。（《吴志·孙皓传》：「天纪元年」注引《江表传》）
　　◎闵鸿
　　鸿，广陵人。仕吴为尚书。入晋，征不就。有集三卷。
　　◇亲蚕赋
　　体龙颈而骥啄，迈素于羔羊。（《御览》八百二十五）
　　后课功以观匿，均众寡而抽税。令织纟延于命妇，供郊之旧制。洪恩美而周普，配春天之略福。扬黼黻之奇藻，播朱紫之艳色。（《初学记》十四）
　　◇琴赋
　　乃从容以旁眺，睹美材於山阳。上森萧以崇立，下婆娑而四张。（《北堂书钞》一百九）
　　嗟雅弄之淳妙，时缅邈以超伦。（同上）
　　汝南鹿鸣，张女寻弹。（《文选·笙赋》注）
　　◇羽扇赋
　　惟羽扇之攸兴，乃鸣鸿之嘉容。产九皋之中泽，迈雍喈之天聪。表高义于大易，著诗人之雅章。赖兹翮以内飞，曜羽仪于外扬。于时祝融持运，朱明发挥。奔阳冲布，飞炎赫曦。同カ隆於云汉，咸惨毒于中怀。尔乃登爽垲，临甘泉。敕清流，荫玄云。运轻融以容与，激清风于自然。披绡衽而入怀，飞罗缨之缤纷，众坐侃以怡怿，咸拊节以齐欢。感惠风之荡怀，咏棘心之所叹。于是暑气云消，献酬乃设。停神静思，且以永日。妍羽详回，清风盈室。动静扬晖，嘉好越逸。翻翻奕奕，飞景曜日。同素于凝霜，岂振鹭之能匹！（《艺文类聚》六十九）
　　◇芙蓉赋（并序）
　　川源清彻，羡溢中塘，芙蓉丰植，弥被大泽，朱仪荣藻，有逸目之观。（《初学记》二十七引闵鸿《莲华赋序》）
　　乃有芙蓉灵草，载育中川。竦修干以凌波，建绿叶之规圆。灼若夜光之在玄岫，赤若大阳之映朝云。乃有阳文修雩，倾城之色。扬桂而来游，玩英华于水侧。纳嘉实兮倾筐，珥红葩以为饰。咸《桃夭》而歌诗，申《关雎》以自敕。嗟留夷与兰芷，听鹈而不鸣。嘉芙蓉之殊伟，托皇居以发英。（《艺文类聚》八十二）
　　◇与刘子雅书
　　若能控奔骥以接驽乘，则力追者万群；倾修翅以顾短翮，则归飞者如云。（《御览》三百五十六）

七十五·吴十三
◎杨泉
　　泉字德渊，（见《意林》。）吴处士，入晋，征为侍中，（见《书钞》。）不就。有《太元经》十四卷，《物理论》十六卷，集二卷。
　　◇五湖赋（并序）
　　余观夫主五湖而察其云物，皇哉大矣！以为名山大泽，必有记颂之章，故梁山有奕奕之诗，云梦有子虚之赋。夫具区者，扬州之泽薮也。有大禹之遗迹，疏川导滞之功，而独阙然未有翰墨之美。余窃愤焉，敢忘不才，述而赋之，其辞曰：
　　浚矣大哉，於此五湖。乃天地之玄源，阴阳之所徂。上值箕斗之精，与云汉乎同模。受三方之灌溉，为百川之巨都。居扬州之大泽，苞吴越之具区。底功定绩，盖寓令图。（二语从《文选》谢和王著作《八公山诗》注补。）南与长江分体，东与巨海合流。太阴之所毖，玄灵之所游。追湖水而往还，通蓬莱与瀛洲。尔详观其广深之所极，延袤之规方。邈乎浩浩，漫乎洋洋。西合乎蒙汜，东苞乎扶桑。日月於是出入，与天汉乎相望。头首无锡，足蹄松江。负乌程於背上，怀大吴以当胸。（四语从《水经·沔水下》注补。）左有苞山，连以醴渎。Σ岭崔巍，穹隆纡曲。大雷小雷，湍波相逐。（四语从《水经·沔水下》注校补。）右有平原广泽，曼延旁薄。原隰陂坂，各有条格。茹芦乱，隐轸肴错。冲风之所去，零雨之所薄。（《艺文类聚》九，《初学记》七）
　　赤桧升棹，檀浆细坚。（《御览》七百七十一）
　　咸盐白糁，杂以菜艹果，连冈柳差，积如林丘。（《书钞》一百四十六引两条）
　　尔乃陈列就力，菹擗是屑。□□□□方缚直截。（《书钞》一百四十六）
　　◇赞善赋
　　伊善恶之所施，乃祸福之为阶。行德安而保身，忘为害而自危。故先民之有作，执温恭而不亏。云颜冉之遭命，怪祸福之参差。夫二贤之履道，历千载而见知。身既没而名存，厥复戚乎何为？夫死生之有命，非神明之所规。故积善之家，厥福惟昌；积恶之门，必有余殃。是以赵武好善，厥胤以长；三郄好胜，厥身以亡。古人从善如不及，去恶如探汤，何福德而难值，而祸恶之易当？（《艺文类聚》二十三）
　　◇养性赋
　　况性命之几微，如鸿毛之漂轻。（《文选》任《为齐明帝让宣城郡公表》注）
　　◇蚕赋（并序）
　　古人作赋者多矣，而独不赋蚕，乃为蚕赋。（《金楼子·立言篇下》，《御览》八百二十五）
　　惟阴阳之产物，气陶化而播流。物受气而含生，皆缠绵而自周。伊夫蚕之为物，功巨大而弘优。成天子之衮冕，著皇后之盛服。昭五色之玄黄，作四时之单复。是以王者贵此功焉，使皇后命三宫之夫人，又世妇之吉者，亲桑于北宫。二月初吉，遂布令於天下，百辟兆民，使咸务焉。是以仲春之月，吉日庚午。既差我马，惟蚕之祖。编使童男，作以童女。温室既调，蚕母入处。陈布说种，柔和得所。用清明，浴用谷雨。爰求柔桑，切若细缕。起止得时，燥湿是候。逍遥偃仰，进止自如。仰似龙腾，伏似虎趺，员身方腹，列足双俱。昏明相推，日时不居。粤召役夫，筑室于房。于房伊何？在庭之东。东爱日景，西望余阳。既酌以酒，又挹以浆。壶殄在侧，敷修在旁。我邻我党，我助我康。於是乎蚕事毕矣，大务时成。阁纡卷簿，洒扫宫庭。蚕母须饰，从容自宁。至于再宿，三日乃开阖启房，是瞻是观。方者四张，员者纡盘。纵者相属，横者交连。分薪柴而解著，兰丝互而相攀。竞以攫，再笑再言。惰者悦而忘懈，劣者勉以增勤。是月也，天子以大牢之礼，献兰于寝庙。皇后亲缲三盆，然后辨於夫人世妇。至于百辟卿士，下及兆民，咸趣缲事。尔乃丝如凝膏，其白伊雪。以为衣裳，冠冕服饰。礼神纳宾，各有分职。以给百礼，罔不斯服。夫功也起於绵绵，成於翼翼，颂之难周，论之罔极。殷斯勤斯，如何勿忆！（《艺文类聚》六十五）
　　◇织机赋
　　伊百工之为技，莫机巧之最长。似人君之列位，象百官之设张。立匡廓之制度，如城隔之员方。应万机以布错，实变态之有章。是以孟秋之月，首杀庶物。工民呈材，取彼椅梓，贞干修枝。名匠骋工，美乎利器。心畅体通，肤合理同。规矩尽法，因事作容。好无不媚，事无不供。于是乎女工就，素丝轻。贯综纪，简奸清。织女扬恽，美乎如芒，丽姿妍雅，动有令光。足闲蹈蹑，手习槛匡。节奏相应，五声激扬。浊者含宫，清者应商。和声成柔，慷慨成刚。屈申舒缩，沈浮抑扬。开以厌间，阖以高梁。进以悬鱼，退以侠强。气变相应，阴感乎阳。黾勉不及，进却颉颃。事物之宜，法天之常。既合利用，得道之方。（《艺文类聚》六十五）
　　◇草书赋
　　惟六书之为体，美草法之最奇。杜垂名于古昔，皇著法乎今斯。字要妙而有好，势奇绮而分驰。解隶体之细微，散委曲而得宜。乍杨柳而奋发，似龙凤之腾仪。应神灵之变化，象日月之盈亏。书纵竦而值立，衡平体而均施。或敛束而相抱，或婆娑而四垂。或攒翦而齐整，或上下而参差。或阴岑而高举，或落箨而自披。其布好施媚，如明珠之陆离。发翰摅藻，如春华之杨枝。提墨纵体，如美女之长眉。其滑泽肴易，如长溜之分歧。其骨梗强壮，如柱础之不基。断除弓尽，如工匠之尽规。其芒角吟牙，如严霜之傅枝。众巧百态，无不尽奇。宛转翻覆，如丝相持。（《艺文类聚》七十四）
　　◇请辞
　　古不墓祭，葬于中原，而庙在大门里，不敢外其亲。平明出葬，日中反虞，不敢一日使神无依也。迨周衰礼废，立寝于墓，汉兴而不改，以先帝衣冠，四时与水进果实，而袷祭祀，皆于宗庙。及其末，因寝之在墓，咸往祭焉。盖由京师三辅，酋豪大姓，力强财富，妇女赡侈，车两相追，宿止墓下。连日厌饫，遂以成俗，迄于今日。夫死者骨肉归乎土，神而有灵，岂肯守夫败坏而在草莽哉！（《御览》二百五十六）
　　◎严隐
