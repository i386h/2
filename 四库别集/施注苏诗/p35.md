<!-- { "loadSidebar": true } -->
　　【史记周本纪成王在丰使召公复营洛邑周公复卜申视卒营筑居九鼎焉曰此天下之中毛诗嵩髙维岳太平寰宇记杨佺期洛城记云北邙山连亘四百余里实古今东洛九原之地十道四蕃志河南北邙山上无林木惟北岭古樗树婆娑四五亩】
　　白汗翻浆午景前雨余风物便萧然应倾半熟鵞黄酒照见新晴水碧天
　　【淮南子挈一石尊白汗交流杜子美贻桞少府诗老少多暍死汗逾水浆翻又诗鵞儿黄似酒对酒爱新鵞谢灵运诗水碧缀流温】
　　疾雷破屋雨翻河一扫清风未觉多应似画师呉道子髙堂巨壁写降魔
　　【庄子齐物论疾雷破山风震海而不能惊张彦逺歴代名画记西京唐安寺菩提院北壁降魔变相道子画也】
　　客路三年不见山上楼相对梦魂闲明朝却踏红尘去羞向清伊照病顔
　　过广爱寺见三学演师观杨惠之塑寳山朱瑶画文殊普贤【杨惠之与吴道子同时详首巻维摩像诗注又图画见闻志朱瑶长安人工画佛道洛中广爱寺有文殊普贤像世传道子画多瑶笔】
　　寓世身如梦安闲日似年败蒲翻覆卧破裓【古得切】再三连劝客眠风竹长斋饮石泉回头万事错自笑觉师贤【维摩经是身如梦为虚妄见李太白诗处世若大梦胡为劳其生释典裓行戒衣也杜子美诗嗜酒爱风竹又诗苏晋长斋绣佛前】
　　妙迹苦难寻兹山见几层乱峰螺髻出絶磵阵云崩措意元同画观空欲问僧莫教林下意终老叹何曾【皮日休缥缈峰诗似将青螺髻撒在明月中史记天官书阵云如立垣木虚海赋崩云屑雨浤浤汩汩云溪友议韦丹帅江西寄东林僧灵澈诗云已为平子归休计五老峰前必共闻灵澈答曰相逢尽道休官好林下何曽见一人】
　　朱瑶唐晚辈得法尚雄深满寺空遗迹何人识苦心长廊欹雨脚破壁撼钟音成壊【一作败】无穷事他年复吊今【杜子美题松树障诗更觉良工心独苦又诗雨脚如麻未断絶李贺秦王饮歌洞庭雨脚来吹笙】韩子华石淙庄【韩献肃公名绛字子华父忠宪公名亿平日常语子弟进取在于止足宠禄不可过溢以故子华服阕誓墓年五十遽请谢事最后手疏言昔晋王羲之去郡不仕尝自誓于父母墓前朝廷以其誓苦不复召之臣今志愿虽与羲之颇殊然誓于先臣墓前则无异矣区区之志中外士大夫多有知者即非臣今日轻有去就妄干退闲也章屡上终不允后拜观文殿学士元祐二年以司空检校太尉致仕时年七十六矣次年薨此诗多用子华表意石淙庄在许昌唐武后尝燕于此】
　　绛侯百万兵尚畏书牍背功名意不巳数与危机会我公抱絶识凛凛镇横溃欲收伊吕迹逺与巢由对誓言虽未从久已断诸内区区为懐祖颇觉羲之隘此身随造物一叶舞澎湃田园不早定归宿终安在彼美石淙庄每到百事废泉流知人意屈折作涛濑寒光洗肝鬲清响跨竽籁我旧门前客放言不自外园中亦何有荟蔚可胜计请公试回首岁晚余苍桧
　　【汉书周勃传勃从髙祖封绛侯人有上书告勃欲反下廷尉逮捕勃恐不知置辞以千金与狱吏吏乃书牍背示之曰以公主为证勃既出曰吾尝将百万兵然安知狱吏之贵也赵飞燕传手书对牍背注牍木简也时以为诏驰问之故令于背上书对辞晋诸葛长民传叹曰贫贱尝思富贵富贵必履危机今日思为丹徒布衣岂可得也髙士传许由隠于箕山尧召为九州长不欲闻之洗耳于水滨巢父牵犊欲饮见由洗耳问其故曰子故浮游俗间苟求名誉汚吾犊口牵上流而饮之晋书载记苻坚曰筑室于道沮计万端吾当内断于心矣晋王羲之传王述少与羲之齐名而羲之轻述由是情好不协及述为扬州刺史检察会稽郡主者疲于简对羲之耻之遂称疾去郡于父母墓前誓曰自今之后敢渝此心贪冒苟进是有无尊之心而不子也述字懐祖庄子上与造物者游下与无终始者为友轩后本纪见浮叶乃为舟黄闵武陵沅记武陵鼎口望沅川中舟如树一叶汉扬雄传何必湘渊与涛濑唐李适之罢相诗试问门前客今朝几个来诗国风荟兮蔚兮南山朝隮】
　　立秋日祷雨宿灵隠寺同周徐二令
　　百重堆案掣身闲一叶秋声对榻眠牀下雪霜侵户月枕中琴筑落堦泉崎岖世味尝应遍寂寞山栖老渐便惟有问农心尚在起占云汉更茫然
　　【嵇叔夜絶交书人间多事堆案盈几白乐天诗堆案抛来眼较明淮南子一叶落知天下秋李苹月诗看共雪霜同韩退之月诗幽坐看侵户琴筑注见五巻惠山泉诗诗大雅云汉篇郑笺时旱渴雨故宣王夜仰视天河望其焉】
　　病中独游净慈谒本长老周长官以诗见寄仍邀游灵隠因次韵荅之
　　卧闻禅老入南山净扫清风五百间我与世疎宜独往君縁诗好不容攀自知乐事年年减难得髙人日日闲欲问云公觅心地要知何处是无还【公自注楞严经云我今示汝无所还地】
　　【李白代夀山荅人书清风扫门明月侍坐华严经文殊告善财童子言妙峰有比邱曰徳云汝可往问云何学菩萨行杜子美上方诗愿闻第一义回向心地初】
　　病中游祖塔院
　　紫李黄村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜堦前水借与匏樽自在尝
　　【传灯録二祖谓达磨曰我心未安请师安心达磨曰将心来与汝安二祖良久曰觅心了不可得达磨曰与汝安心竟】
　　虎跑泉【临安新志性空禅师居大慈山苦无水忽有神人告曰明日当有水是夜二虎跑地作穴泉水涌出因号虎跑泉】
　　亭亭石塔东峰上此老初来百神仰虎移泉眼趁行脚龙作浪花供抚掌至今游人灌濯罢卧聴空堦环玦响故知此老如此泉莫作人闲去来想
　　【维摩经维摩诘左手断取三千大千世界着右手掌中又复还置本处不使人有往来想】
　　佛日山荣长老方丈五絶
　　陶令思归久未成逺公不出但闻名山中只有苍髯叟数里萧萧管送迎
　　【庐山诗逺公送客未尝过虎谿过则虎輙鸣髙僧传东晋法潜王敦之弟隠剡山或问曰山中胜友者谁则指松曰苍髯叟也】
　　千株玉槊搀云立一穗珠旒落镜寒何处霜眉碧眼客结为三友冷相看
　　【髙僧传达磨眼绀青色后称碧眼胡僧白乐天双石诗石虽不能言许我为三友】
　　东麓云根露角牙细泉幽咽走金沙不堪土肉埋山骨未放苍龙浴渥洼
　　【白乐天太湖石诗削成青玉片截断碧云根韩退之诗苍龙露角牙白琵琶行幽咽泉流水下滩阿弥陀经池底纯以金沙布地韩退之石鼎聨句巧匠斲山骨汉武帝纪元鼎四年秋马生渥洼水中作天马之歌曰今安匹龙为友】
　　食罢茶瓯未要深清风一榻抵千金腹摇鼻息庭花落还尽平生未足心
　　【孙樵乞巧对九衢喧喧夹路朱门晓鼓一发车驰马奔予方髙枕偃然就寝腹摇鼻息梦到乡国槐花扑庭鸣蜩噪晴懐轴囊刺门门买声予方屏居咏歌吾庐对松欹石不知其余杜牧之懐齐安郡诗平生睡足处云梦泽南州】
　　日射西廊午枕明水沈烧尽碧烟横山人睡觉无人见只有飞蚊绕鬓鸣
　　【唐何讽梦渇赋牕日斜照飞蚊绕鬓】
　　癸丑春分后雪
　　雪入春分省见稀半开桃李不胜威应慙落地梅花识却作漫天柳絮飞不分东君专节物故将新巧发隂机从今造物尤难料更暖须留御腊衣
　　【谢道韫咏雪未若柳絮因风起已见四巻韩退之晚春诗杨花榆荚无才思惟解漫天作雪飞又辛卯雪诗翕翕凌厚载晔晔弄隂机】
　　孤山二咏【并引】
　　孤山有陈时柏二株其一为人所薪山下老人自为儿已见其枯矣然坚悍如金石愈于未枯者僧志诠作堂于其侧名之曰柏堂堂与白公居易竹阁相连属余作二诗以记之
　　柏堂
　　道人手种几生前鹤骨龙姿尚宛然双干一先神物化九朝三见太平年忽惊华构依岩出乞与佳名到处传此柏未枯君记取灰心聊伴小乘禅
　　【九朝谓自陈歴隋唐五代本朝也庄子心若死灰传灯録僧问西来意赵州荅曰庭前柏树子释典阿罗汉果独了生死不度众生故名小乘如车乘之小者仅能自载声闻縁觉乘为中乘菩萨乘为大乘】
　　竹阁
　　海山兠率两茫然古寺无人竹满轩白鹤不留归后语苍龙犹是种时孙两丛恰似萧郎笔千亩空懐渭上村欲把新诗问遗像病维摩诘更无言
　　【唐逸史防昌中有海商因风至仙山有院扃闭云白乐天院故乐天答客诗海山不是吾归处归即应归兠率天华表鹤注见二巻楼观诗李逺失鹤诗华表柱头留语后不知消息到如今吴僧赞宁笋谱俗呼笋为龙孙详第三巻济源草堂诗注白乐天萧悦画竹歌萧郎下笔独逼真森森两丛十五茎史记货殖传渭川千亩竹其人与千户侯等白乐天退居渭上村诗圣代元和岁闲居渭水阳维摩诘注见一巻维摩像诗】
　　与述古自有美堂乘月夜归
　　娟娟云月稍侵轩潋潋星河半隠山鱼钥未收清夜永凤箫犹在翠微闲凄风瑟缩经弦柱香雾凄迷着髻鬟共喜使君能鼓乐万人争看火城还
　　【丁用晦芝田録钥必以鱼者取其不瞑目守夜之义唐司空曙诗漏促双鱼钥车喧百子铃荀子凤凰秋秋其声若箫尔雅山未及上曰翠微七命抚促柱则酸鼻挥危弦则涕流古诗音响一何悲弦急知柱促杜子美月夜诗香雾云鬟湿清辉玉臂寒国史补每元日冬至立仗大官皆以桦烛拥马有至五六百炬谓之火城宰相火城至则众扑灭避之】
　　有美堂暴雨
　　游人脚底一声雷满坐顽云拨不开天外黑风吹海立浙东飞雨过江来十分潋滟金樽凸千杖敲铿羯鼓催唤起谪仙泉洒面倒倾鲛室泻琼瑰
　　【杜子美朝献太清宫赋九天之云下垂四海之水皆立谢晖诗朔风吹飞雨萧条江上来杜牧之夜宴诗酒凸觥心潋滟光又寄李起居诗云罍心凸知难捧韩愈城南聨句树啄头敲铿南京羯鼓録羯鼓其声焦杀呜烈尤宜促曲急破宋开府善羯鼔尝曰头如青山峰手如白雨防取譬端直而急唐李白传贺知章一见呼为谪仙宗坐沉香亭欲得白为乐章召入而白已醉左右以水颒面稍解援笔成文旧书云洒面博物志鲛人从水中出曾寄寓人家积日卖绡临去从主人索器泣而出珠满盘以遗主人左传成十七年初声伯梦涉洹或与已琼瑰食之泣而为琼瑰盈其懐】
　　八月十五日看潮五絶
　　定知玉十分圆已作霜风九月寒寄语重门休上钥夜潮留向月中看
　　万人鼓噪慑吴侬犹似浮江老阿童欲识潮头髙几许越山浑在浪花中
　　【左传哀十七年越伐吴吴子御之笠泽夹水而陈越子为左右句卒鼓噪而进吴师大乱遂败之晋羊祜传咸宁中吴有童謡曰阿童复阿童衔刀浮渡江不畏岸上虎但畏水中龙祜闻之曰此必水军有功当应其名耳益州刺史王濬小字阿童因表留监诸军令修舟楫为顺流之计】
　　江邉身世两悠悠久与沧波共白头造物亦知人易老故教江水向西流
　　【白乐天诗愁见舟行风又起白头浪里白头人李太白白头吟东流不作西归水】
　　吴儿生长狎涛渊冒利轻生不自怜东海若知明主意应教斥卤变桑田【公自注是时新有防禁弄潮】
