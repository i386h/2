<!-- { "loadSidebar": true } -->
△其二 
鹊驾鸾车报早秋，盈盈一水有谁留？妆成莫待双蛾画，新月新眉总似钩。 

△其三 
鹑火舒光照画屏，银河倒转渡青冥。从今不用看牛女，朱鸟窗前候柳星。 

△其四 
宝架牙签压画轮，笔床砚匣动随身。玉台自有催妆句，花烛筵前与细论。 

（田国戚奉诏进香岱岳渡南海谒普陀还朝索诗为赠） 
戚臣衔命报祥，玉节金函出尚方。天子竹宫亲望拜，贵妃椒室自焚香。 
鲸波偃作慈云色，蝗气销为瑞日光。岱岳山呼那得并，海潮音里祝吾皇。 

（燕誉堂秋夕） 
雨过轩窗浴罢时，水天闲话少人知。凭阑密意星娥晓，出幌新妆月姊窥。 
斗草空阶蛩自语，采花团扇蝶相随。《夜来》一曲君应记，飒飒秋风起桂枝。 

（秋夕燕誉堂话旧事有感） 
东虏游魂三十年，老夫双鬓更皤然。追思贳酒论兵日，恰是凉风细雨前。 
埋没英雄芳草地，耗磨岁序夕阳天。洞房清夜秋灯里，共简庄周《说剑篇》。 

（中秋日携内出游次冬日泛舟韵二首） 
绿浪红阑不愁，参差高柳蔽城楼。莺花无恙三春侣，虾菜居然万里舟。 
照水蜻蜓依鬓影，窥帘蛱蝶上钗头。相看可似嫦娥好？白月分明浸碧流。 

△其二 
轻桡荡漾缓清愁，恰似明妆上翠楼。桂子香飘垂柳岸，芰荷风度采莲舟。 
招邀璧月成三影，摒当金尊坐两头。便合与君长泛宅，洞房兰室在中流。 

（依韵奉和二首） 
秋水春衫忄詹暮愁，船窗笑语近红楼。多情落日依兰棹，无藉轻云傍彩舟。 
月幌歌阑寻麈尾，风床书乱觅搔头。五湖烟水长如此，愿逐鸱夷泛急流。 

△其二 
素瑟清尊迥不愁，柁楼云物似妆楼。夫君本自期安桨，贱妾宁辞学泛舟。 
烛下乌龙看拂枕，风前鹦鹉唤梳头。可怜明月将三五，度曲吹箫向碧流。 

（和高中丞平仲乘城记事诗八首（有序）） 
（崇祯辛巳，闯贼破雒阳，下汝、郏，乘胜趋汴。自二月十二日至十七日，并力疾攻者七昼夜。高君平仲以御史巡汴，乘城死守，穷百道御之乃退，城几陷者数矣。天子嘉其功，立命为佥都御史，巡抚河南。平仲作《乘城记事诗》，自为之序。余读而伟之，乃次韵属和焉。平仲之序曰：围城中数濒死，惟自分必死，故尽力守御，不复反顾也。《传》曰：毕万，匹夫也，七战皆获。死于牖下，死不在寇，群子勉之。知言哉！伟哉斯言，可以办贼，可以办天下事矣。并记之以示能者。） 
雒阳宫殿污膻腥，汝郏烽烟接杳冥。幸有绣衣雄节镇，何妨铜马遍郊。 
连营杀气传鼙鼓，列戍军声语索铃。尽夜城头拜南极，争看弧矢直狼星。 

△其二 
膏涂肉薄践城梯，积甲真看熊耳齐。漫道无功曾使鹤，纵令有技已穷鼷。 
持来簪笔惊狐鼠，磨得靴刀莹鹈。饮血登陴更长啸，尽教飞矢属吴犀。 

△其三 
汴京城阙倚高坚，垂绝频忧脏腑穿。长技马墙飞霹雳，短兵鼠穴接戈。 
心同石炮俱糜碎，身与金钱总弃捐。痛哭南云判血指，贺兰燕罢正高眠。 

△其四 
大梁城是汉黄图，持重军威并亚夫。夜战不曾开壁垒，先登谁敢呼蝥弧？ 
指荆豫回强虏，锁钥幽燕拱帝都。何事至尊长侧席？安危时至有人扶。 

△其五 
率土兵尘暗不开，羽书旁午疾轰雷。请看襄雒新烽火，还道昆明旧劫灰。 
战垒非熊无一老，议堂集凤有群才。可怜七夜乘城客，白发盈颠马亦。 

△其六 
候火传烽逼孟陬，淮奸绛谍满青。牛羊贱抵将军命，虮虱穷穿卒伍鍪。 
天上旌旗垂四野，地中鼓角殷层楼。严城围解争相笑，壮士还家尽白头。 

△其七 
捷书夕奏赏朝论，节钺传宣日未昏。帝倚一身筹汴雒，天留只手障乾坤。 
彤弓矢应谁予？大纛高牙赖尔存。蚁贼埽清还有事，更扶八柱正昆仑。 

△其八 
巢车望处断尘嚣，乌鸟声传寇遁宵。对酒旄头频自看，罢棋屐齿不曾骄。 
疮痍士卒连朝抚，膏火军书继晷烧。冯仗天威须折简，赤眉青扌卖待君招？ 

（长干行寄南城郑应尼是庚戌同年进士榜下一别三十二年矣） 
人生忽如客行路，少壮侵寻逼迟暮。白头种菜犹昔人，紫陌看花想前度。 
就中最爱郑南城，缓带轻衣太瘦生。七言诗句推渠帅，《千佛名经》独老成。 
连镳未几忽星散，中外差池不相见。君因忤物坐，我缘钩党遭涂炭。 
怀袖消沉字几年，长干风月总堪怜。白夹风流乐府在，青楼薄幸教坊传。 
即今天下兵尘满，年少儿郎死枢管。武陵彤弓命未反，括苍铁衣血新浣。 
功名熏灼竟如何？红粉黄沙不较多。游人尚酹湘兰墓，子弟争翻《白练》歌。 
不若与君赢得在，瞪目支颐看流辈。且将分鹿付覆蕉，莫以亡羊笑博。 
吴门仙治近麻姑，莫谓于江道路纡。若逢鸟爪经过便，还寄丹沙问讯余。 

（赠建昌痔医黄岐彬） 
衰老翻于痼疾便，灵告戒起缠绵。得车知尔非论赏，馆客惭余已判年。 
果痔木痈除物害，尻舆神马得天全。疡医本是天官属，医国方须肘后传。 

（江上闻梅中丞长公讣二首） 
书生片纸到江滨，不信梅髯讣报真。历落须眉堪作鬼，轮肝胆可成尘。 
挽回沧海诚无计，经略中原更有人。哭向苍天声泪尽，西风吹折白纶巾。 

△其二 
勤王身自领弓刀，为国家真薄羽毛。嗣事阖棺留一含，渡河升屋应三号。 
欢呼死贼如闻赦，哀泣余民欲聚逃。早侍帝晨求保定，莫忘明主正焦劳。 

（小至日京口舟中） 
病色依然镜里霜，眉间旋喜发新黄。偶逢客酒浇长至，且拨寒炉泥孟光。 
抚髻一灯还共照，飞蓬两鬓为谁伤？阳春欲复愁将尽，弱线分明验短长。 

（奉和） 
首比飞蓬鬓有霜，香奁累月废丹黄。却怜镜里丛残影，还对尊前灯烛光。 
错引旧愁停语笑，探支新喜压悲伤。微生恰似添丝线，邀勒君恩并许长。 

（寄榆林杜韬武总戎） 
不离戎马作书覃，百战功劳口不谈。黄发老谋秦蹇叔，轻裘方略杜征南。 
车嫌生耳还推毂，剑笑成衣自出函。莫厌将坛求解脱，清凉居士即瞿昙。 

（冬至后京江舟中感怀八首） 
懵腾心口自相攻，失笑禁啼梦呓中。白首老人徒种菜，红颜小妇尚飘蓬。 
床头岁叙占枯树，镜里天涯问朔风。睡起船窗频徙倚，强瞪双眼数来鸿。 

△其二 
世事那堪祝网罗，流年无复感蹉跎。翻书懒看《穷愁志》，度曲谁传暇豫歌？ 
背索偶逢聊复尔，侏儒相笑不争多。晤言好继《东门》什，深柳书堂在涧阿。 

△其三 
蹙蹙群乌啄野田，辽辽一雁唳江天。风光颇称将残岁，身世还如未泊船。 
懒养丹砂回鬓发，闲凭青镜记流年。百金那得封侯药，悔读蒙庄《说剑》篇。 

△其四 
屈指先朝侍从臣，西清东观似前身。何当试手三千牍？已作平头六十人。 
枥下可能求骏骨，爨余谁与惜劳薪？闲披仙籍翻成笑，碧落犹夸侍帝晨。 

△其五 
人情物论总相关，何似西陵松柏闲？敢倚前期论白首，断将末契结朱颜。 
缘情词赋推团扇，慢世风怀托远山。恋别烛花浑未，宵来红泪正斓班。 

△其六 
项城师溃哭《无衣》，闻道松山尚被围。原野萧条邮骑少，庙堂镇静羽书稀。 
拥兵大将朱提在，免胄文臣白骨归。却喜京江波浪偃，蒜山北畔看斜晖。 

△其七 
柁楼尊酒指吴关，画角声飘江北还。月下旌旗看铁瓮，风前桴鼓忆金山。 
余香坠粉英雄气，剩水残云俯仰间。他日灵岩访碑版，麒麟高冢共跻扳。 

△其八 
阳气看从至下回，错忧蚊响又成雷。鸟鸢攫肉真堪笑，魑魅争光亦可哀。 
云物暖应生黍律，风心老不动葭灰。香车玉笛经年约，为报西山早放梅。 

（贺泉州孙太守得子四绝句） 
拥车鹊报石麟生，乳哺喧传燕喜声。太守政成推佛国，遍飞佛乳慰泉氓。 

△其二 
浴罢兰汤早放衙，玉牙新发刺桐花。埋羹太守清如水，汤饼偏能饱万家。 

△其三 
忠献堂前气象回，龟龄碑版应三台。泉南父老争传说，紫府真人又降来。 

△其四 
合浦珠还未足夸，史君掌上抱灵蛇。君从常熟湖头看，明月光先罩水涯。 
（半塘雪中戏成次东坡韵） 
千林晃耀失藏鸦，萦席回帘拥钿车。匝地杨枝联玉树，漫天柳絮搅琪花。 
薰炉昵枕梁王赋，燃烛裁书学士家。却笑词人多白战，腰间十韵手频叉。 

△其二 
方璧玄圭密又纤，霜娥月姊斗清严。从教镜里看增粉，不分空中拟撒盐。 
铺作瑶台妆色界，结成玉箸照冰檐。高山岁晚偏头白，只许青松露一尖。 

（次韵戈三庄乐六十自寿诗兼简李大孟芳二君与余皆壬午） 
幅巾杖屦古人余，步さ频过慰索居。马齿共看双雪鬓，菟裘终亻疑一蓬庐。 
醉乡只恐愁侵迸，睡国长怜梦破除。勤买青春禁百岁，眉间三尺为君舒。 

△其二 
共是衰迟托圣朝，欣看山木长春条。庚寅屈揆偕吾降，甲子尧年任尔骄。 
六十平头诗力健，三分鼎足酒杯饶。老颠风景应须惜，莫叹余生共寂寥。 

（辛巳除夕） 
风吹漏滴共萧然，画尽寒灰拥被眠。昵枕熏香如昨夜，小窗宿火又新年。 
愁心爆竹难将去，永夕缸花只自圆。凄断鳏鱼浑不寐，梦魂那得到君边。 

（壬午元日雨雪读晏元献公壬午岁元日雪诗次韵） 
九天冻雨合银河，一夜飞照玉珂。絮柳催幡胜早，薄花梅入剪刀多。 
寒威尽扫黄巾垒，杀气平填黑水波。漫忆屯边饶铁甲，西园钟鼓意如何？ 

（次前韵） 
玉尘侵夜断星河，油璧车应想玉珂。历乱梅魂辞树早，迷离柳眼著花多。 
试妆破晓萦香粉，恨别先春罩绿波。一曲幽兰正相俪，薰炉明烛奈君何！ 

（献岁书怀二首） 
香车帘阁思葱茏，旋喜新年乐事同。兰叶俏将回淑气，柳条刚欲泛春风。 
封题酒瓮拈重碧，嘱累花幡护小红。几树官梅禁泠蕊，待君佳句发芳丛。 

△其二 
香残漏永梦依稀，网户疏窗待汝归。四壁图书谁料理，满庭兰蕙欲芳菲。 
梅花曲里催游骑，杨柳风前试夹衣。传语雕笼好鹦鹉，莫随啁哳羡群飞。 

（留惠香） 
并蒂俱栖宿有期，舞衣歌扇且相随。君看陌上桃李，处处春深伴柳枝。 

（代惠香答） 
皇鸟高飞与凤期，差池一燕敢追随。桃花自趁东流水，管领春风任柳枝。 

（代惠香别） 
春水桃花没定期，柳腰婀娜镇相随。凭将松柏青青意，珍重秋来高柳枝。 

（别惠香） 
花信风来判去期，红尘紫陌肯相随。池边苑外相思处，多种夭桃媵柳枝。 

（仲春十日自和合欢诗四首） 
