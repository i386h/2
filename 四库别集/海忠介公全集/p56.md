<!-- { "loadSidebar": true } -->
　　眀故资善大夫南京都察院右都御史赠太子少保谥忠介刚峯海公行状呜呼公正气直节独行敢言业巳简在　帝心昭于国史即愚夫稚子俱能道之安所事状顾有隐衷微行足以师世范俗而或出于士人之所不尽睹记者不侫龙忝在戚未事左右最久亲炙最真宁独忍不搦管详之而令冺没为公讳瑞字汝贤其上世以来未详在国初以军功世广州卫指挥某者隶籍番禺今为番禺人洪武十六年荅儿从军海南着姓于琼遂为琼山不再传而族氏蕃衍明经纷起有讳宽者以经行闻领乡荐知闽中县事即公大父也宽从子澄登成化十一年进士为御史又有潣举于乡皆名贤子八深浩泌瀹潮浴瀚俱庠生瀚即公父也以公贵赠承德郎尚宝司丞加赠中宪大夫南通政司右通政毋谢氏封太安人加封太恭人赠公警敏豪宕不治生产公甫四龄而赠公捐馆太恭人年才二十有八矢志励节日夜与公偕寝处口授孝经学庸诸书长就外傅为访择严明师托之其贞一不渝似栢舟而慈训孚翼则有断杼和丸之风故公尝自谓勉自修饬若非冲年背父者母氏之力为多然公立志之坚任道之勇则故其天性然也公生而颀秀挺拔风神迥异稍知识直欲学做圣贤而纷纷世态皆无当于心以圣贤教人千言万语只是欲人识其真心率其真而明目张胆终身行之卓然不牵于俗者圣贤也昧其真而馁其浩然之气不免与俗相为浮沉者乡原也非圣贤也今天下惟乡原之教入人最深世俗群然称僻性称太过者多是中行之士而所称贤士大夫善处世者或不免乡原之为乡原去大奸恶不甚远今人不为大恶必为乡原而孟子功不在禹下当以恶乡原为第一公盖櫽括叔季人情物态尽于乡原一言故其平生所学惟务识真必为圣贤不为乡原力破夫无害从俗之说猎较受赐之说仕不为道为贫之说以为此皆圣贤偶有为而言今纷纷为俗夫庸人借口岂不大谬居恒着严师教戒召神立腔子下诲之曰瑞乎女知女之托形于天地间者乎天付完节女须完之母宫室妻妾动心母恟恟易操母财帛世界而中流才砥毋对人语雄而媿影媿衾毋质冕裳参狐狢而有媚心耻心毋疚中而气馁毋矜能而讳医毋自许穷天地亘古今而不顾者而终或不然有一于此不如遄死公执此以往终身诵之自谓圣人复起不能易也然犹见时之人纷然举俗说以进惧夫纤节少徇竟亦天地不肖子于是复撰客位告辞与同志者共砥淬而自号曰刚峯以代箴儆云乃若居室之间人所忽易公独谓于此不谨性命之理即为之壅阏而不流君子造端之道谓何以故位内位外刑家肃然一切男女仆役至老死不踰阃阈相往来处伯仲婣娅恂恂怡怡而坐立跪拜则惟礼是娴有从子鹏与公年相埒同铅椠同寝食起居又同上春官然言必名事必禀母敢几微媟狎司徒郎二溪杨公于乡为先达年最长而于公之门为侄婿相见间公纔弱冠必持叔丈礼不以长故贵故稍假在郡庠时独与一二同志辨学明古即郡慱且严敬不敢问馈遗常例琼人士庄为道学先生相率师事公惕然为作训说以诏之曰今之学者决状元进士于科第人恒壮之此学奚自而来圣贤以识真诲人其说备在方册惟濳心玩味而踊跃于讽咏时举仲由之不耻缊袍孟子藐大人伯夷之敢于非圣服之心胸往来不置或者充养有机耳其程文艺则曰文不过如画师之写神者耳穷一生读书作文而于国家身心毫无补益何异宋人所谓可惜一生心用在五字上者乎故公之用心匪特耻为声诗即古今文词要以阐发性灵而止虽不禀古则而自成一家大率如其人云嘉靖丙午督学林公始刮目公文已廉其行谊大加奖赏适有所出妇许讼公且诬装资林公诘问以出妻令其可嫁为对至所诬装俱不辨惟称贷倍偿而巳林公益重之巳酉督学蔡公継至试题有不曰白乎之句手公卷珍翫移时因询知公微隐事叹曰兹所谓湼而不缁者非耶是岁公举广东乡试甫应癸丑一科会试不第而当四十强仕即毅然自决曰士君子由科目奋迹皆得行志奚必制科遂就教而琼方平剿黎岐安戢未定公始举于乡所答平黎策问尝有开道立县之议得者已才公经济至是伏阙上书复申前说其畧曰琼之黎自弘治十四年迄嘉靖二十年二十九年凡三大举矣臣尝以为弘治间开道立县可无嘉靖间两次大征即今大征后开道立县可无岁岁鵰剿年年守戍闻者韪之巳下兵部议覆献图说计便宜灿若指掌而议竟寝巳授南平学教谕始至申谕曰教官非塾师比职钦承　明命请以严师自处诸弟子有一日之雅当以从令自尽乃首揭朱子白鹿洞五规辅汉卿会粹六事并摘乡原忠信廉洁之似孟子不见诸侯之守孔子申枨刚者之辨反复启廸以发其真心作其浩气母论诸生讲读升散必宿号舍即其家冠婚诸事亦禀请循礼而行母论行□大节所系乃兢惕即减年微细亦曰即此巳陷于不诚不一之地更学何事相见拜揖外不许更持一货物进而参谒礼仪断断执　会典宪纲力以其身为标帜明伦堂不跪道傍不跪迎送郭门不出上官至一见后不复同有司作三日揖郡守诸大夫视学升堂教官谒左右跽公居中挺立诸大夫色艴语侵曰安所得山字笔架来盖指公也公志在行道而一入官区区礼节不见谅谓此阙陷世界何能有济遂告休郡丞某恚公甚欲听去太守某独媿悔曰彼所执竟是吾误也时大司空朱镇山公为闽学宪闻之取赴正学书院修书公力求去镇山公慰留曰平生所学谓何所出谓何只争一跽耶公乃留按院至延率诸生候郭门有分守道某先进见公长揖不跽而谁之侍者以海教官对随令侍者物色公接按院作何状已按院进公礼如前分守公闻之吐舌曰今世有若教官耶夫会典宪纲故事皆废格而独创举于公虽若不无骇迕而理有同然则固更相叹服谓当于古人中求焉用是抗颜于南平四余年所如一日而守相台察以上咸鉴涵之矣闽中苦驿传不命有司而独檄公酌议公谓驿逓之疲千疮百孔尽由近年关文冐滥所致今当一切裁其不合法例者而复国初五马三驴之法此为上策乃若因軄级崇卑以为应付多宥??而借关不行中也禁止迎送劳而就中稍为调停节减以求谐俗下策也盖中策下策公已谓非　国初之旧然皆捄时急务故特举之以为闽计明裁革必可行乎而公之由县令以至廵抚则固从上策矣戊午春擢知淳安县事一履境暏痛苦万状询所以叹曰天下事都被秀才官做坏了岂直不才贪残剥充囊橐即贤者亦乡原正道交战胸中穷竭膏脂慱交延誉乃辄归咎　朝廷征赋烦不可为何也征赋即烦各有定额去什一未远而额外无名可省不省　朝廷为之抑诸臣为之耶于是申饬所行事宜而先为明其意若曰知县知一县事也上而　朝廷吾父母中而抚按藩臬僚属使客乡士夫吾长兄弟下而吏书里老百姓人等吾子姓遇之各有正道若谓止可洁已不可洁人洁人生谤谓凡所行不可认真认真生怨取祸不顾　朝廷之背否而以乡原之道待其身以乡原之道待吾子姓吾长兄弟浮沉取名窃取官爵非知县也而丞而尉而师儒而里老而生员而吏胥为各申饬谓自吏胥而上谁不身任民物之责与有民社之寄独柰何自营私为也即其所宜着为洁令名曰淳安政事盖自信其粹乎圣贤中正之道我　祖宗颁行画一之制相与执守之其自奉也俸薪外丝毫不侵虽家僮亦令樵采庭甚清闲吏书无事亦听其从农从啇里甲故用银每丁至四五两公只征二钱有奇百凡用度取足于是至上官檄县取金馈境内士夫旧多委曲应之公惟于其赎锾内理焉有则送无则已抚按出例阴遗其吏书谓无此则祸且至公独曰充军死罪宁甘受安可为此穿窬举动耶津要知厚有馈问外官入京有父际谓要做官不得不如是公独曰尽天下而不为上官之赂也岂尽不迁又尽天下而惟上官之赂也岂尽不黜安可自以其身甘沟壑也淳故多滛祠社学独缺公毁祠宇以为社学欲尽如洪武六年令乃止而作兴士子以道义不以势利间有援例上粟必谕之归于正焉维时都御史鄢氏挟权相总制八省鹾政威焰赫甚其子过淳安索夫马不与怒提舆台非理凌虐甚至倒而悬之公不顾密执鄢关防诈伪中所去申文得鄢批悉捕按如法先是鄢宪令廵历所至务为节省而其实不然大率有司皆穷极滛靡以事之动费千百计程只一日当至严严守相戒盛为供具以待公独上禀帖曰传闻所至与宪牌异欲从宪牌则惧招尤欲从传闻则恐违宪下邑疲敝未知所从鄢匿笑而署曰照宪牌行然迁道去不过严矣严守闻鄢且至而中止疑之已知公具禀之故虑祸且不测盛怒待公入见辄踞坐击案曰几大官敢尔詈不待口公惟敛容长跽无一语辨气稍平起揖而退亦无后言迨鄢事竣严诸官故无害太守见谢曰好了淳安百姓难为汝难为汝然鄢虽媿屈公而阴嗾其私人袁廵鹾曰不驱海疆项何以持风宪体乎袁既受颐使而按淳又见公迎送不远供应不隆有所钧付不唯唯应谇曰汝即欲学府官样还未还未巳而公给由申呈驳云方呈给由巳为升任之状不准考竟论然公无事可指摘寻有通判嘉兴之命又以袁论之故仍以原职改调公听调赴部朱镇山公贰铨曹矣隆冬盛寒公见犹服丝且敝朱公曰即贫不能制一官服耶公始易一黄石绢朱公为言公清望于冢宰严公而其邻邑兴国适缺令遂改公补之公抵任察地瘠民贫岁征不满什之伍弊在浮粮乃条八事上南贑都御史吴尧山公次第请行而独急清丈清丈甫毕而报升户部云南司主事盖镇山公力也公将赴部太恭人怯北寒思归亟不得巳发王恭人携二男三女扶侍以归轻身挟二仆北上既视事日见　肃皇帝晚年玄修大小臣工率勉强道服将事乃慷慨上言天下第一事以正君道以明臣职盖为身家心与惧心合臣职所以不明求长生心与惑心合君道所以不正故以尧舜禹汤文武之治责君欲洗数十年君道之误以皋夔稷契之辅责臣欲洗数十年阿君之耻其间批鳞逆耳侃侃数千余言自许于有犯无隐之义国史盖详载之公是疏出一日而直声震天下上自九重下及薄海内外无不知有所谓海主事也者疏始入即访同乡庶吉士王先生于玉堂公署相见间自分必死首以后事为托询其所由袖中出奏草一通人方危公而公且谈笑自若至所遗后事惟白金二十两曰死于尔乎殡还我首丘足矣巳而对酒论文谈古今治乱兴衰之故甚悉至语及士大夫立身行已惟以事事认真集义养气为主徐而曰今之医国者只一味甘草处世者只两字乡原治古之盛何由而见语毕从容赴朝房席藁待罪鼎镬自甘绝无几微可怜之色王先生者即今宫詹忠铭公故尝为予言之嗟夫死生之际亦大矣而公就义从容若此岂市直沽名徼■〈彳幸〉于一试者哉疏入为乙丑冬十二月逾年丙寅数月不下时有厂卫人在公左右侦食息曁所如往而公则终日孑孑匍匐待命会上方烦懑一日忽下公诏狱论死中外相顾失色而今尚宝何公为司时上疏力救公亦几死然窃闻公疏入时上创览怒甚抵其章于地巳复取置御案日再三读为感动太息称有比干之忠又密谕辅臣华亭公云今人心之恨不新其政此物可见也他说的都是语在华亭集中然　肃皇帝曷尝有死公之心哉谳狱虽上竟留中意亦渊矣巳腊月几望　肃皇帝上宾庄皇践祚首奉遗诏出公于狱复原职寻改兵部武库司主事丁卯改元晋丞尚宝四月丞大理右七月转左适有波罗之役奉使回首公遵令甲行出使礼三司诸公率以乡官忽之而公自处甚峻学宪罗公尤相龃龉至以郄沮太恭人旌节事公亦不为之屈十一月升南京右通政复迎太恭人就养而王恭人始偕耒巳巳春正月改通政司右通政提督誊黄六月升右佥都御史奉勑总督粮储廵抚应天抚故与按并弹压一方欲有规画必衡隲后行公则谓抚按各有专责不得越爼相侵乃独以昔所为教南平者令淳安者令兴国者稍加润色扩充为督抚宪约意盖主于斥黜贪墨抟击豪强矫革浮滛厘正宿弊令既布严乎烈日秋霜风物顿易郡邑吏凛凛竞饬若非往日人赇者则望风觧印绶去权豪势宦敛手屏息至移他省避之有显者赭其门第以居闻公明日将至一夜遂易而黝监造中贵某素骄横侈纵出入肩舆八人驺从甚都一见公即内媿贬损一能自安所用肩舆人遂减其半吴故有松江汇震泽入海濒江田亩灌溉弘多巳被潮啮淤为陆议浚者屡迄无就民有谣惟是海龙王始开得耳至是公议开实应民谣而按院某者先是恶公压巳每事不与之商议乃于此举故为相左且欲按剑寻其后公不顾毅然独以身任之措处公羡召募丁作乘轻舸往来江上督畚锸不旬月报竣计费甚省且役成而民不知劳按院某惊讶窃叹曰万世功被他成了至今姑苏民无不德之独以公在任不久未及大究其施为憾焉江以南贫富相倾弱者率投献田地豪家以为奸利而仳离瘠苦之状接于目侵占忝夺之讼聚于庭公气勃勃下令受献者悉退还或许赎即恩厚如华亭相公家亦义劝其退田不巳盖公尝论欲天下太平惟有井田一法井田之卒坏而不复惟有亟夺富民田一言至于不得巳而限田又不得巳而均税下下策矣然犹井田遗意故其两制疲邑皆用清丈兹又令献鬻还赎意亦仁哉顾势豪沿袭腹诽唇稽竟以夺富民田中公而舒戴给事章交至觧抚事专督南京粮储方廵抚候代而粮储裁革实以计去公也公以庚午四月回籍闭门却扫为终焉计自始仕至此十八年所禄入廑买居第一区值一百二十金祖田十亩外无益惟万历乙亥治太恭人葬事兵宪陈公助赙金始斥置墓田数亩耳居恒称不给而交际所入辄周戚里贫乏未尝自私邦大夫戈戟相属谘民瘼问行政得失必纚纚为正言之耻面谀亦罔及其私曾有吏书筭田亩阴为公减一亩八分公清出不谓其厚巳必鸣而正之山水诸癖一无好而惟喜读书其所著述如泰伯等论多破除俗谬而犹喜引进后学家居十余年日为课秇文说经义或馁困时以手撑腹言无倦厌即相送出门犹立谈移晷也平生煞有用世志尝读严子陵传至横足帝腹事叹曰吾人一身备万物之理则当以万物一体为巳任士君子出处何常视所遇何如耳有君如此安忍负之乎归未几而荐者踵至都谏雒泾坡等会荐有忠贯日月望重华夷之语而吏部具覆奉上命遇有员缺相应酌量起用逾年万历改元癸酉又奉　上命遇有两京清散员缺推补时盖籍籍望公起矣嗣是御史若詹若龚若梅若王都御史若郭给事若王各疏荐而最后甲申冬十二月邓按院纯吾报命荐如会荐然上曰海瑞既屡经荐举查有相应员缺即便起用不逾月推通政司左通政上又曰再查相应员缺起他逾年乙酉正月起佥南台都御史未至以为南吏部右侍郎举朝搢绅无不羡主上特达之知而海内闻公起亦谁不举手加额独惜其起稍迟莫盖公是时年巳七十有二矣公以二月闻命即束装就道或劝公盍姑辞诸公则谓主上有特达之知臣子不可无特达之报区区虗袭奚取焉遂启行自琼台至蚬岗家仆皆徒步有一小僮亦祗携附前与不与马又自五羊至上新惟坐一小船寂寂过多无知者五月履任冡宰一月林公未到公署部事见兵马司票取坊上人办公燕百物又见该坊送各衙门取应票共三百余纸叹曰夫以五城之人当一京千百官出入用度之扰诚难而苦矣吏部既长六曹安可不念先百姓遂张示禁革故办事官吏有输银公费并新任有贺礼一切革尝思念方今主圣臣良万载一时而吏治民风犹如先日因疏引骸骨并陈一日治安要机谓欲安百姓先守令欲督守令先司道欲督司道先抚按而望于阁部诸大臣归本于君身治安之要诚无易此顾独愤贪残满载论劾不止者盖起于改枉法赃八十责绞律而从杂犯准徒许赎非重刑决不能惩以故援霍文敏请复枉法律疏而因及国初尚有剥皮囊草特以明其言必可信而观者不察遂谓欲复剥皮令焉且历举今政以责难于君曰愿　皇上以茅茨土阶之心居九重金阙持智者行所无事之术御一日万几见尧舜母见天子意真语切而近于戅即帝心亦且难之盖疏上为甲申二月而是时则又有南右都御史命矣公用世极锐上用公亦极锐浃岁三迁咸属睿眷自此疏一出忌信参焉而梅房御史遂凭借雌黄房则大肆诋击公质不胜房惟是彭君遵古诸君寿贤顾君允成三进士疏乃足以发舒正气而培植善人耳公于时虽拜命履都御史任而归志巳决屡疏乞骸骨第国是未淆主眷未衰火甲夫差方题议未定时且大计故迟迟焉大计若于爱憎丛烦是非难一公独与冡宰李公秉公持正毋纵毋苛众咸服之至于火甲止为地防守原无杂差今则一京千百其官率于兹焉取用虽节题革亦竟废公乃一正之于官民界限使官不侵民民不病官搃之为简可照烦一册使上以稽下下以应上留都民若弛重负出汤火矣而公意犹以未尽如京师为歉云比大议既定归志益决贻不侫龙书曰七十有四非做官时节况天下事只如此而巳不去何为龙复曰此两语足以决去就矣盖六乞骸骨不得允竟以丁亥冬之十月十有四日卒于留都恸哉卒之前三日兵部送柴薪多耗七钱犹扣回病不药临危男仆犹不入内无一语及身后事独抱真纯以还检箧内廑禄金一百五十一两绫紬葛各一微都御史王公麟泉率诸御捐金治具何以归乎子侄兄弟既无一在侧虽有二媵四仆又愚弱不任而更衣沐浴含敛悉都御史王公左右襄治则诸御史噫嘻公何以得此于诸公哉南诸搢绅见公卒相顾悼曰天不佑善俾正人气夺百姓奔相告扶服悲号若丧慈母十一月六日讣至亡论识不识更相悼曰安得复见若人上闻为之咨嗟缠恻申命秩宗考典礼祭八坛水衡致金钱它窀穸遣行人许君子伟往治葬太宰议赠官加太子少保太史易名谥忠介盖上之笃念直臣恩厚如是哉公生于正德甲戍十二月念之七日享年七十有四配王氏封安人継封恭人前娶许氏生二女出后娶潘氏不越月亦出侧室二丘氏韩氏人之口实公者谓公此处认真太过至六娶七娶不知公娶惟三而慎选辄易则侧室其出其死抑亦所遭不幸乃其中尚有人不能堪者而公且安之也子男二长中砥次中亮皆王恭人出一十一岁一九岁以公在狱时殇逝晚又生一子中期丘侧室出三岁而殇从弟玥有仲子中适伦序应継公虽未立而起官时属以家则継者必此子也女三长适莲塘张筠次适林知县子林岳皆许出三适郡学生周维诚王恭人出鸣呼公之出处生死其关于国家气运吾不敢知其学士大夫之爱憎疑信吾亦不敢知第以公之微而家食燕私显而莅官立朝质诸其所著严师教诫一一契劵无毫发假孔子所谓强哉矫而孟子所谓大丈夫乎古今一真男子也论者槩其性甘淡薄有采薇之风天挺忠贞有扣马之节谓道似伯夷信矣然其视斯民由巳饥寒耻厥辟不为尧舜言动必则古昔称先王莅官必守　祖宗成宪挫折不磨鼎镬不避即伊尹奚让望之如泰山璧立就之如春风太和接谈无疾言无遽色临难无郁气无忿容菙楚子弟挞臧获亦不见其厉色严声即柳下惠奚加特其质多由于天植学未进于时中任事不无或过而隘与不恭盖亦有焉嗟夫公所莅咸口碑尸祝所至争枳道塞途瞻望之处留都时有不识姓名远方老者求供帚除一月两月去又有相率求貌公像以去学士大夫亦有焚香事公每事必卜如罗浮叶絅斋者而不侫龙居门下既弗克护公归又弗克严事公谓之何哉公始至留都遗诫曰吾尝怜贤亲不砥柱中流落入俗套三复斯言凛若严师教诫在上矣是用投泪短述深自针砭耳乃若所以不朽公于幽而劝天下于明者则以俟夫立言君子
