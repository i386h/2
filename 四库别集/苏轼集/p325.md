<!-- { "loadSidebar": true } -->
　　某垂老投荒，岂有复见之期，深欲一拜左右。自以罪废之余，当自屏远，故不敢扶病造前，伏冀垂察。

　　【与冯大钧二首（之一）】

　　某启。经由烦溷，铃下佩荷深矣。比惟起居佳胜。某来早发去，自是岭海阔绝，怅然。所冀以时自重。谨奉手启布谢。不宣。

　　【与冯大钧二首（之二）】

　　某有广州市舶李殿直书一封，烦附递前去，复不沉没，为荷。勿讶浼渎。

　　【与庄希仲四首（之一）】

　　某启。山阳恨不得再见，留书告别。重烦遣人答教，具审弭节已还，起居佳胜。某少留仪真，旦夕出江，瞻企逾邈，怅焉永慨。尚冀顺时为国自重。不宣。

　　【与庄希仲四首（之二）】

　　某辄有少烦，方深愧悚，遽承差借三卒，大济旅途风水之虞，感戴高谊，无以云谕。书信已领，人回日，别上状。适暑毒，不佳，布谢不详谨，悚息！悚息！仲光承非远赴阙，是否？因会，乞致区区。

　　【与庄希仲四首（之三）】

　　某启。甬上奉违，忽已累月，思咏可量。比日窃惟履兹秋暑，起居佳胜。罪废之迹，曲荷存眷。差人津送，感愧无已。未期瞻奉，伏冀以时为国自重。不宣。

　　【与庄希仲四首（之四）】

　　某启。罪大责薄，重罹窜逐，迁去海上，益远左右，但深依恋。途次，裁谢草草，恕悉，幸甚。

　　【与米元章十九首（之一）】

　　某启。人至，辱书累幅，承孝履无恙，甚慰想念。某自登赴都，已达青社，衰病之余，乃始入闹，忧畏而已。复思东坡相从之适，何可复得。适人事百冗，裁谢极草草。惟千万节哀自重。

　　【与米元章十九首（之二）】

　　某启。示及数诗，皆超然奇逸，笔迹称是，置之怀袖，不能释手。异日为宝，今未尔者，特以公在尔。呵呵。临古帖尤奇，获之甚幸，灯下昏花不复成字，谨已降矣，余未能尽，俟少暇也。

　　【与米元章十九首（之三）】

　　书牌额用公名，岂不足耶？而必欲得仆名，此老阙败不小，可以此答之也。

　　【与米元章十九首（之四）】

　　自承至京，欲一见，每遇休沐，人客沓至，辄不敢出，公又不肯见过，思仰不可言。二小诗甚奇妙，稍闲，当和谢。三本皆妙迹，且暂留一两日，题跋了奉还。偶与客饮数杯，薄醉，书不成字。悚息！悚息！

　　【与米元章十九首（之五）】

　　元章想旦夕还县，竟不得一款话。某累请终不允，信湖山非有分者不能得也。

　　【与米元章十九首（之六）】

　　某恐不久出都，马梦得亦然。旦夕间一来相见否？乞为道区区。惠示殿堂二铭，词翰皆妙，叹玩不已。新著不惜频借示。

　　【与米元章十九首（之七）】

　　马髯且为道意，未及答书，十千修屋缗，更旬日寄去也。非久得郡，或当走寓邑中待水也。

　　【与米元章十九首（之八）】

　　某以疾请郡，遂得余杭，荣宠过分，方深愧恐，重辱新诗为送，词韵高雅，行色增光，感服不可言也。无缘面谢，益用悚息。

　　【与米元章十九首（之九）】

　　某启。示法书一轴，已作两诗跋尾封纳，请批一二字，贵知达也。诗皆戏语，不讶。

　　【与米元章十九首（之十）】

　　某启。昨日远烦追饯，此意之厚，如何可忘。冒热还城，且喜尊体佳胜。玳簪甚奇，岂公子宾客之遗物耶？佳篇辱贶，以不作诗故，无由攀和。山研奇甚，便当割新得之好为润笔也。呵呵。今晚不渡江，即来辰当济。益远，惟万万保爱。

　　【与米元章十九首（之十一）】

　　某启。前在扬州领所惠书，当路日不暇给，不即裁答。人至，复枉手教，荷存记之厚，且审起居佳胜，感慰交集。梦得来谈新政不容口，甚慰所望。万万自重。

　　【与米元章十九首（之十二）】

　　笺启过礼，深愧相疏。外人回速，未暇占词奉贺。不罪！不罪！

　　【与米元章十九首（之十三）】

　　某启。辱书，承佳胜，甚慰想望。衰倦本欲远引，因得会见，竟未遂此心。何时到府，因复少款。未间，万万保重。不宣。

　　【与米元章十九首（之十四）】

　　某启。过治下得款奉，辱主礼之厚，愧幸兼极。出都纷冗，不即裁谢。辱书感怍，仍审起居佳胜，为慰。邑政日清简，想有以为适。新诗文寄示，幸甚。惟万万保练。不宣。

　　【与米元章十九首（之十五）】

　　某启。辱临访，欲往谢，又蒙惠诗，欲和答，竟无顷刻暇，愧负可量。雨冷，起居佳胜。只今出城。无缘走谢，想公难得人仆，亦不烦出。千万保重，非远，北行矣。匆匆，不宣。

　　【与米元章十九首（之十六）】

　　某启。辱简，承存慰至厚，哀感不已。平生不知家事，老境乃有此苦。蒙仁者矜愍垂诲，奈何！奈何！入夜目昏，不谨。

　　【与米元章十九首（之十七）】

　　出城固不烦到，复得一见，幸矣。微疾想不为患，余非面莫究。

　　【与米元章十九首（之十八）】

　　某启。辱教，且审起居佳胜，并惠新诗，足为衰朽光荣，感慰之极。途中宾客纷然，裁答未能详谨，千万恕察。

　　【与米元章十九首（之十九）】

　　傅守会已罢而归矣，风止江平，可来夜话。德孺同此恳。

　　【与王庠二首（之一）】

　　承欲往黔南见黄鲁直。此古人所难，若果尔，真一段奇事也。然足下久违亲庭远适，更请熟虑。今谩写一书，若果行，即携去也。

　　【与王庠二首（之二）】

　　念七娘远书，且喜侍奉外无恙。自十九郎迁逝，家门无空岁。三叔翁、大嫂继往，近日又闻柳家小姑凶讣，流落海隅，日有哀恸，此怀可知。兄与六郎却且安健，幸勿忧也。因侍立阿家，略与道恳，不敢拜状也。

　　【与子由弟四首（之一）】

　　或为予言，草木之长，常在昧明间。早起伺之，乃见其拔起数寸，竹笋尤甚。夏秋之交，稻方含秀，黄昏月出，露珠起于其根，累累然忽自腾上，若推之者，或缀于茎心，或缀于叶端。稻乃秀实，验之信然。此二事，与子由养生之说契，故以此为寄。

　　【与子由弟四首（之二）】

　　子由为人，心不异口，口不异心，心即是口，口即是心。近日忽作禅语，岂世之自欺者耶？欲移之于老兄而不可得。如人饮水，冷暖自知，死生可以相代，祸福可以相共，惟此一事，对面相分付不得。珍重！珍重！

　　【与子由弟四首（之三）】

　　某近绝少过从，宾客知其衰懒，不能与人为轻重，见顾者渐少，殊可自幸。昨旦偶见子华，叹老弟之远外久之。蒙见嘱，闻过必相告。近者举刘太守一事，体面极生，不免有议论。吾弟大节过人，而小事或不经意，正如作诗高处可以追配古人，而失处或受嗤于拙目。薄俗正好点检人，小疵，不可不留意也。

　　【与子由弟四首（之四）】

　　惠州市井寥落，然犹日杀一羊，不敢与仕者争买，时嘱屠者买其脊骨耳。骨间亦有微肉，熟煮热漉出，（不乘热出，则抱水不干。）渍酒中，点薄盐炙微ㄡ食之。终日抉剔，得铢两于肯綮之间，意甚喜之。如食蟹螯，率数日辄一食，甚觉有补。子由三年食堂庖，所食刍豢，没齿而不得骨，岂复知此味乎？戏书此纸遗之，虽戏语，实可施用也。然此说行，则众狗不悦矣。

　　【徐州与人】

　　州人张天骥，隐居求志，上不违亲，下不绝俗，有足嘉者。近卜居云龙山下，凭高远览，想尽一州之胜。当与君一醉，他日慎勿匆匆去也。

　　【与富道人】

　　某白道人富君。辱书，且喜体中安适。比谓再相见，今既被命，遂当北行。乍远，诸事宽中保重。

　　【与邓安道四首（之一）】

　　某启。郡中久留鹤驭，时蒙道话，多所开益，幸甚！幸甚！到山，窃想尊体佳胜。未即款会，但深渴仰。伏暑，万万自重。不宣。

　　【与邓安道四首（之二）】

　　有人托寻一刘根道人者，本抚州秀才，今复安在？如知得去处，且速一报，切切。山中芥蓝种子，寄少许种之也。

　　【与邓安道四首（之三）】

　　某启。近奉言笑，甚慰怀企。别来道体何如？桥，想益督工，何日讫事？船桥尤不可缓，不知已呼得斫船人与商量未？惟早定却为妙。此事不当上烦物外高人，但君以济物为心，必不罪煎迫也。太守再三托致意，不敢不达也。未相会间，万万若时自重。不宣。

　　【与邓安道四首（之四）】

　　某启。一别便数月，思渴不可言。迩来道体何如？痔疾至今未除，亦且放任，不复服药，但却荤血、薄滋味而已。宝积行，无以为寄，潮州酒一瓶，建茶少许，不罪浼渎。乍凉，万万保练。不知鹤驭何时可以复来郡城，慰此士民渴仰之意？达观久，一喧静，何必拳拳山中也。八月内，且记为多采何首乌，雌雄相等，为妙。

　　【与何德顺二首（之一）】

　　某白道师何君足下。辱书，并抱朴子小神丹方，极感真意。此不难修制，当即服饵，然此终是外物，惟更加功静观也。何苓之更长进。后会无期，惟万万自重。不宣。

　　【与何德顺二首（之二）】

　　邓先生闻入山后回，如见，为致意。独往真长策也。惟早决计。

　　【与辩才禅师二首（之一）】

　　某启。法孙至，领手教累幅。伏承道体安康，以慰下情。前此所惠书信皆领。无状每荷存记，感怍亡已。真赞更烦刻石，甚愧不称。维摩赞近杜介刻，脱却数字，好笑！好笑！唯金山石本乃是也。信口妄语，便蒙印可，罪过！罪过！闻老师益健，更乞倍加爱重，且为东南道俗归依也。某衰病，不复有功名意，此去且勉岁月，才得个退缩方便，即归常州住也。更告法师，为祷诸圣，令早得归为幸。此是真切之意，勿令人知将为虚伪。迫行，冗中不宣。

　　【与辩才禅师二首（之二）】

　　近日百事懒废，寝食之外，颓然而已。写此数纸书，一似小儿逃学。来人催迫，日推一日，相知惠书，皆不能答，如相怪，且为道此意，老病不足责也。

　　【与参寥子十一首（之一）】

　　知非久往四明，琏老且为致区区。欲写一书，为来人告还，写书多，故懒倦，容后便也。仆有舍罗汉一堂在育王山，禅月笔也，可一观。

　　【与参寥子十一首（之二）】

