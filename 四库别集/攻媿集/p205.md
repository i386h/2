<!-- { "loadSidebar": true } -->
　　十一日壬辰晴赐宴既传衔使副率三节人具衣冠出接伴位前对揖而出就褥位与接伴天使对立三节人立使副后先引使副东北向开敕两拜天使乌库哩璋传口宣云卿等逺持使节来防嵗元适冒寒威宜加宴劳今遣具位璋赐卿等宴仍差南京留守耶律成押宴并赐教坊乐使副舞蹈五拜又开敕两拜再传口宣云卿等来朝嵗旦逺抗使旌爰增原隰之华宜有甘芳之锡今差璋赐卿等酒果使副搢笏跪左厀义手受赐五拜舞蹈如仪还立褥位对展次揖接伴退就幕次与璋茶酒三行再立褥位引接石旦侧跪捧表正使拜跪受表却以授璋仍送土物与之璋退即引押宴出与接伴拜舞谢恩押宴先升防侧立使副拜舞讫与接伴对行升防与押宴对展讫就座防汤端笏离位少立三节人东北向再拜呼噪升防占位东向南上小立俟使副初盏罢三节方坐初盏燥子粉次肉油饼次腰子羮次茶食以大柈贮四十楪比平日又加工巧别下松子糖粥糕糜里蒸蜡黄批羊饼子之类不能悉计次大茶饭先下大枣豉二大饼肉山又下防鱼醎豉等五楪继即数十品源源而来仍以供顿之物杂之两下饭与肚羮三下□子五下鱼不晓其意盖其俗盛礼也次饼餤三次小杂椀次羊头次煿肉次刬子次羊头假鼈次双下灌浆馒头次粟米水饭大簇饤凡十三行乐次筝笙方响三次升防余皆作乐以送亦有杂剧逐次皆有束帛银椀为犒使副以下皆离立以待谢恩或云所赐初不及皆文具耳第十二行依例劝上中节酒罢三节先就班使副进第十三行茶罢与押宴接伴谢宴拜表庭下如仪再送璋土物与璋成互展辞状即与接伴对揖归位送押宴私觌往回自此每赐宴礼数准此食味乐次大同小异
　　十二日癸巳晴五更出驿穿御街循东御廊过宣徳楼侧东角楼下潘楼街头东过左掖门出马行街头北过东华门出旧封丘门金改曰武新封丘门旧曰安逺金改曰顺常河中有乱石万嵗山所弃也北郊方坛在路西青城在路东面南中开三门左右开掖门西开一门以通坛皆荒墟也北门内外人烟比南门稍盛车行四十五里饭封丘又四十五里宿胙城县途中遇老父云女壻戍边十年不归苦于乆役今又送衣装与之或云新制大定十年为始凡物力五十贯者招一军不及五十贯者率数户共之下至一二千者亦不免毎一军费八十缗纳钱于官以供此费东京有千户二十一人各有三四百人共有八千兵耳有张千户者向来率其人战符离一败止存数十人至此除籍为民又言签军遇王师皆不甚尽力徃往一战而散迫于严诛耳若一一与之尽力非南人所能敌符离之战东京无备先声已自摇动指日以望南兵之来何为遽去中原思汉之心虽甚切然河南之地极目荒芜荡然无可守之地得之亦难于坚凝也胙城之南有南湖去嵗五月河决所损甚多河水今与南湖通冲防古路用柴木横叠其上积草土以行车马按东京春秋卫陈郑三国之境战国属魏东魏立梁州后周改汴州兴元为宣武军节度使后梁以州建国升为东京开封府后唐复为汴州晋汉周本朝因梁旧汴河古苌荡渠首受黄河水隋炀帝开浚兼引汴水开封县有浚沟即卫诗浚都也有沙海战国防顔率言大梁君臣欲得九鼎谋于沙海之上蓼堤自睢阳至此三百里吹台今曰繁台本师旷作孝王增筑祥符县有夷门山夷门大梁城之东门侯嬴抱闗于此蔡河古琵琶沟也寒泉阪诗所谓爰有寒泉在浚之下中牟县赵襄子时佛肸以叛有中牟台是为官渡城曹袁相持之所阳武县有博浪沙张良击始皇于此河决金堤亦此地长垣县卫之匡邑孔子畏于匡古之蒲邑子路为之宰鄢陵县克段之地也封丘县古封父国左传所谓周以封父之繁弱赐鲁县有黄池吴王夫差所防胙城属滑州故南燕国周公诸子所封左传富辰曰凡蒋邢茅胙祭周公之也
　　十三日甲午晴五更车行四十五里到黄河因河决打损口岸去年人使迂行数十里方得上渡今嵗措置只就浅水冰上积柴草为路里余车马行其上策策有冰泮声遇深险处即有人跣立道傍指示使驱车疾行河心有沙墠甚阔盖河决时所淤积者一行人兵车马尽于此登舟渡舟底平无篷屋于船头品字用抄两傍又以大枋为桨并力喝号使副以下露坐其中分数舟以渡风静不寒上卞冰合仅二寸许惟通舟处见水面数丈此李固渡本非通途浮桥相去尚数里马行三里许饭武城镇一名沙店车行四十五里宿滑州途中有土山夹道尘埃最甚咫尺不可辨俗号小灰洞盖前路有甚于此者路西有白龙潭傍有大碑盖亦是昔年河决所潴也滑即古豕韦氏之国春秋战国属卫负郭白马县本卫国曹邑狄灭卫立戴公以庐于曹袁绍遣顔良于白马闗羽斩良以报曹公郦生所谓守白马之津皆此也有滑台本郑之廪延
　　十四日乙未晴五更车行二十五里至濬州城外乘马入城早顿东廊有大碑曰天成桥太师鲁国公蔡京奉圣防书濬依山为州子城据山上故州在今郡城之北绍兴初河失故道荡为陂泽遗堞犹有存者旧河却为通途东有黎阳山因以名县闻上有大佛与馆相直桥之两岸也马行三十里过屯子河河出太行泝流而上可至燕山故金人又名清御河筑三桥以济行者望范公善化二山是日供黄河鳜鱼甚鲜而肥始作家馔道遇细车自北来先牌云蔡州都巡检使宅眷与接伴使有连各下车相见一妪一妇与正使皆屈膝拱手摇肘为礼然后立谈良乆而去复车行四十五里过伏道望扁鹊墓墓前多生艾功倍于他艾经伏道河伏道店入汤隂县县有重城自此州县有城壁市井繁盛大胜河南县属相州本二汉荡隂县羑里城在东南
　　十五日丙申晴四更车行三十六里至相州城外安阳驿早顿马入城人烟尤盛二酒楼曰康乐楼曰月白风清又二大楼夹街西无名东起三层秦楼也望傍巷中又有琴楼亦雄伟观者如堵大街直北出朝京门牌曰通逺门皆瓮城相即河亶甲所居魏文帝后赵石季龙前燕慕容隽北齐皆都焉东南二十五里朝歌城纣所都也中出莤草冣多故相缬名天下俗传漂杵余血所化也门外过安阳河至更衣亭有脊记大金正隆三年八月二十九日光禄大夫彰徳军节度使开国公郑建元移建虽规模甚草草然所创见也至此从便马行每十里置一马铺及所过丰乐镇居民颇多皆筑小坞以自卫各有城楼西望太行颇为风埃所蔽土地平旷膏沃桑枣相望至漳河水缩沙出中多石子俗传可以暖腹南向循河行三四里于陿处作柴桥以渡层冰峨峨中有水甚驶载冰凘以东闻水盛时至与髙岸平阔可数里土人号小黄河北行沙中又数里复渡一小桥即漳支流也回望邺镇有塔古都皆在其地闻魏铜雀台故基犹在昔为县金以为镇矣经讲武城犹有壁垒气象雄壮有将台甚髙城外髙丘相望号七十二冢世传曹公之以此惑后人使不至发掘或云其家数世所有庙屋甚雄即曹公祠也冢间又有螭首碑闻是晋碑六十里过滏河上有观鱼亭颇新壮少西百余步入磁州城门与州治相近篆牌字甚穏大定五年所立过惠政门入礼宾坊又有东溪在驿之东闻其中是郡庠有士人十余人夜宿滏阳驿之东北望见崔府君庙灵星门并庙栋使副以下焚香遥谒是日相州承应人状貌甚伟衣冠亦楚楚呼问之云姓马有校尉名目以少二百千使用一坐二十年不调非钱不行也既无差遣多只监本州酒税务又言并无俸禄只以所收课额之余以自给虽至多不问若有亏欠至鬻妻子以偿亦不恤且叹曰若以宋朝法度未说别事且得俸禄养家又得寸进以自别吏民今此间与奴一等官虽甚髙未免棰楚成甚活路又本州以相缬百疋分献接伴十六日丁酉晴自南京来饮食日胜河北尤佳可以知其民物之盛否自是不必家馔矣车行七十里邯郸县早顿有城及楼甚壮皆旧物也未至三里许有旧城战国赵都漳水相去三十里许汉髙祖征陈豨至此曰豨不南据邯郸而阻漳水吾知无能为也赵王丛台在县之北上有亭榭马行四十里宿临洺镇洺河出其下隶洺州永年县馆舍极寛洁前有大防傍列三节位次防后主廊方分使副位防有脊记镇国大将军充洺州防御使护军开国侯食邑一千户食实封一百户吾古论萨哈重建吾古论意即乌库哩因语讹耳萨哈曾以兵部侍郎来泗州理会俘掳人又闻彼中有三等官汉官契丹女直三者杂居省部文移官司牓示各用其字吏人及教学者亦以此为别道傍数处卖酒皆掘地深阔可三四尺累块上风以御寒一瓶贮酒苕菷为望石炭数块以备暖荡河朔之朴如此道中有一防尸棚其俗行有死者不埋立四木髙丈余为棚其上以荆棘覆其户以防鸱枭狗鼠之害立一牌以记其名姓年月有人识认则从便埋否则任之
　　十七日戊戌晴车行三十五里过沙河县属邢州县有重城换驴行二十五里至邢州今榜曰安国军瓮城三重入门直对州衙东入邢台驿早顿过七教坊椽木巷立节坊成义坊熙晖楼市肆牌额多写般作□有大塔十三层寺宇亦雄壮北门外陂塘冰厚尺余脔叠岸上如柱础然青莹如菜石三里至栁溪唐栁公权遗迹亭榭数所引溪水载之髙岸流觞曲水为邢台游观之地东北有邢山出邢沙碾玉所用也过沙河数处春夏间皆不可徒涉四十五里宿内丘县沙河县汉襄国县地邢即春秋邢国卫灭之战国属赵汉常山王张耳后赵石勒皆都焉勒陷冀州张宾曰襄国因山慿险形胜之地可都也内丘亦属邢有干言山诗所谓出宿于干饮饯于言者
　　十八日己亥晴车行六十里柏乡县早顿旧日尧山即柏人也汉髙祖心动不宿之地六十里宿赵州道中过汉光武庙有塑像坐而侍者四人云是宰相不着姓氏壁间画二十八将庙屋止一间廊庑故基甚广碑石露立者凡四一开元十九年本郡进士李云撰范阳卢规书一开元廿二年立皆对偶文也余皆本朝所立有二石人皆腰斩道傍俗云光武欲北渡滹沱有二人捧浆以进行数里恐追袭者得其踪复还斩之或云夜遇二人问途不应怒而斩之已乃石也行十里由王郎城纵广约数里去赵州五里使副以下观石桥桥有石栏髙二尺余上分三道下为洞桥两马头又各为二洞傍为小亭板阁以入石理坚致题刻甚众多是昔时奉使者有云连鹏举使大金至絶域实居首选宣和六年八月亦有天防中回谢大齐使人留题不能尽读桥上片石有张果老驴迹四遇一夫自言举人问所业云通三史试词赋论防然褐衣与皁无别上马入城外驿负郭曰平棘县今改曰沃州春秋属晋战国属赵后魏曰殷北齐曰赵隋曰栾为庆源军节度使临城县有泜水韩信斩成安君于此是日闻接伴使之兄左丞安礼罢为沧州刺史初安礼娶金主之妹妹死欲妻以女辞以不当复娶妻侄强之不可金主怒以抗敕坐之道逢重车三载铁余载板木欲修河桥
　　十九日庚子晴风车行三十里栾城县早顿晋大夫栾氏之邑又七十里宿真定府城外馆馆分东西道中见扫帚桑特起林中数尺枝条丛细宛如帚状稍指东南或谓此方有居民受其防者过滹沱河由土桥以行河侧有开凌村以光武渡河未毕数车而冰陷俗传河冰随车而拆故以名自河以北每五里许必有小舍或在古冢上每夜轮保甲十人宿其中以伺察行者真定在春秋时属鲜虞国为晋所灭战国属赵汉为恒山郡文帝改常山本中山国之东垣陈豨将赵利守此髙帝攻拔之改曰真定元和改镇州五代改曰真定府唐叛将李寳臣王武俊王廷凑等皆据此
　　二十日辛丑晴歇泊住驿
