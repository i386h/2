<!-- { "loadSidebar": true } -->
　二姓之合，夙已定盟。六礼之常，节而行简。是为古道，实获我心。伏承令女苹藻家风，素习承宗之事。而某男菊松门径，粗知读父之书。乃有 夤缘，欲谐伉俪。律应季冬之吉，筮从辛卯之辰。出赘为贫，岂徒随于流俗。因亲受教，正有望于清翁。 

　　代王得淦为长子请期董氏 
　八闾为联，同饮龙溪之渌。二姓合好，夙有月窟之缘。旧谱犹香，新盟愈侈。伏承令女红楼春好，闲姆训以自严。而某男绿幕夜长，如师资之尚浅。心固惭于非耦，面相与者甚真。念男婚女嫁，皆欲及时。而室迩人遐，何如早结。敬蠲筮吉，亲御轮周。宜其家人，要为长子孙之地。承我宗事，庶副老舅姑之心。 

　　代前人为次子请期林氏 
　星舍飞躔，曾借梅窗之光景。月囊系足，实开葭谱之夤缘。况有里言，相成家好。伏承令女兰春犹浅，已自有林下之风。而某男某檠夜粗勤，不足称桂坊之裔。心固惭于非耦，面相与者甚真。亦知男女本及其时，若曰婚姻可权以早。言归于我，敬以请期。兹未冠未期，且各受舅姑之训。迨有家有室，庶能尽夫妇之伦。肃将菲仪，虔载藤副。 

　　代董孙仲答孙氏请期 
　阀阈相求，自是春风之桃李。门阑多喜，愧无贵气之芙蓉。惟皎皎其古心，因源源其夙好。伏承某铿锵蓬海之赋，绰有芳声。而某女寂寞杏山之家，粗因柔则。得谐伉俪，实自夤缘。鼎来遗鲤之书。过辱委禽之礼。朱陈二姓之语，当从今日以绸缪。台明百里之间，何碍片云之来往。 

　　代吴竹溪为子定戴氏 
　问雪溪之津，近在咫尺。披月宫之籍，夙有夤缘。尝请托于青鸾，已言盟于素鲤。伏承令女兰窗仙侣，得有云英之风。而某男艺圃晚生，难与季方者伍。妄倚兼葭之旧，复图瓜葛之新。幸齐眉之际，笃于因亲。荷同气之间，赞其可妻。遂谐嘉好，实获我心。投老于家，惟欲生男而有室。为翁之婿，尚期小子之成人。菲币将成，副藤有白。 

　　代吴景年为子纳币求氏 
　父兄契好，岂于一朝一夕之间。男女婚姻，定于载笑载言之顷。所合者道，何假于人。伏承令女四德俱全，得亲戚之情话。而某男某八吟无取，乃门阑之素知。惟相孚之甚深，不自撰其非偶。然纳采虽逾于九载，而御轮姑缓于三周。亦知愿有室，愿有家，其如未及笄，未及冠。今然后可，冬以为期。娶妻如何，以承我事。有义而已，岂在其它。 

　　代回请期兄弟同日娶 
　男女以正，当其可之谓时。婚姻孔云，与其奢也宁俭。虽虚拘以非礼，尚敬简之为宜。兹承馆篚之将，乃有迎期之约。欲速成也。能无从乎。强令试以妆梅，所愧萧然行李。兄弟式相好，情有若于一人。娣姒喜同归，永谐盟于百世。 

　　代吴禔入赘戴请期 
　生男有室，虽以壮而为期。制礼缘情，早成婚而亦可。自念夫妻之既老，要观子妇之相宜。幸已联盟，敬庸亲迎。及时以进，后兰亭修禊之辰。不日于归，播桃实有蕡之咏。将伸奠雁，先趣临鸾。 

　　代董回陈定日 
　生而有室，固宜谷旦之差。昏以为期。有感心星之在。欲速成也，能无从乎。第惭竹笥之清风，所恃金兰之雅好。宠来台馈，撞破门罗。却则恐贻不恭，受则罔知所报。蓝桥有日，伫看蓝绶之荣。梅信先春，敢后梅妆之试。敷陈则浅，欣忭维深。 

　　代董回迎物 
　男女以正，当其可之谓时。婚姻孔云，与其奢也宁俭。虽虚拘之非礼，尚敬简以为宜。来下妇仪，俗不能免。分有客馈，人所骇观。以将篚之所施，何盈门之可诧。俟之于着，因宜亲迎之有严。往之汝家，母讶于归之欲速。私忱既布，宿诺母逾。 



　　巫娥志　明　佚名 

　蜀之眉山，去城一舍许，小市濒江，人烟数百家。有古庙一区，相传为花蕊夫人费氏之祠，颇着灵迹。庙左大姓钟声远者，富而好礼，喜延名师。声远女兄有子曰谢生琏者，亦鉅室，来舅家就学。生仪容秀整，风韵清高，群从咸喜之，相与奕棋饮酒谈笑赋诗，惟恐生之或去也。钟西塾后创一园，特盛。建碧猗堂，水月亭，醉春馆，翠屏轩于其内。生爱园幽雅，寓息其间，将近期月矣。 
　一日偶自外回，忽见四女郎年近初笄，聘婷窈窕，嬉戏于玩芳亭畔。生谓是诸表姊，遽前揖之，至则皆非也。女殊不羞避，笑语自若。生问之曰：“小姐辈误来此耶？”中一人应曰：“吾姊妹东邻花氏之女也。久闻芳园胜丽，奇卉纷敷，故相携就此一相玩耳。不料为郎所窥，幸无深讶。”生意其邻居女子相往还，亦不以为怪。至夜将睡，忽闻窗棂轧轧作声，若有人敲推者。起视，乃日间所见诸女之一，闯然入室，向生施礼。和颜悦色，款语低声，云：“奴等蒲柳丑姿，丹铅弱质。偶得一接光仪，翩然忽动其情，莫或自持，是不可忍。故冒禁而相就，遂犯礼以私奔。肃抱衾裯，愿荐枕席。”言讫即邀生入寝，相与欢乐。生戏问曰：“彼三人何在，安得独来？”女曰：“姑俟来宵分此乐与诸妹耳。”遂口占一诗曰： 
　　翠翘金凤锁尘埃，懒画长娥对镜台。 
　　谁束白茅求吉士，自题红叶托良媒。 
　　兰釭未灭心先荡，莲步初移意已摧。 
　　携手问郎何处好，绛帷深处玉山颓。 
俄而兔魄将低，鸡声渐动。女揽衣起曰：“奴回也。”遂悄悄而去。 
　翌晚生爇韶焚兰，启窗相候。女果共一人至，笑抚生曰““今夕之欢，愿推小妹。”乃顾妹云：“汝善事郎君，好好做新人也。”缓步而出。其妹共生同衾并枕，亲昵绸缪，一如姊氏。性复慧黠，亦能吟诗。诗曰： 
　　赤绳缘薄好音乖，姊妹相看共此怀。 
　　偶伴姐娥辞月殿，忽逢僧孺拜云阶。 
　　春生玉藻垂鸳帐，香喷金莲脱凤鞋。 
　　鱼水交欢从此始，两情愿保百年谐。 
吟罢，女迤逦告回。生嘱之再至，女曰：“勿多言。管不教郎独宿也。”是夕大姊又送三姨至，生欲俱留之，辞曰：“待郎为四度新郎之后，妾妹当分侍帏房，周而复始耳。”生即与三妹狎，且索其诗，答曰：“愧无七步之才，又非二姊之敌，安有此能乎？”生固求之，乃吟曰： 
　　兰房悄悄夜迢迢，独对残灯恨寂寥。 
　　潮信有期应自觉，花魂无主为谁销？ 
　　愁颦柳叶凝新黛，笑靥桃花映绛绡。 
　　夙世因缘今日合，天教长伴董娇娆。 
须臾雨散云收，河横斗落，敛袂而起，略整残妆，谓生曰：“今夕四姨与郎为耦，吾姊妹不可俱出，大姊当送之至耳。”次夜二鼓，四姨果盛饰，偕姊就生行夫妇之礼，设山海之盟，同诉幽情。亦成近体曰： 
　　每到春时懒倍添，绿窗慵把绣针拈。 
　　奇逢讵料谐鸳耦，吉卜宁期叶凤占。 
　　鬓乱绿鬟云扰扰，手笼红袖玉纤纤。 
　　明珠四颗皆无价，谁似郎君尽得兼。 
由是之后，群女分番，每夕二人侍寝。 
　生以白面书生，获此奇耦，浓情媚意，眷恋日深。倚翠偎红，应酬不暇。但愿学鸳鸯之老，不欲听子规之啼矣。夫何好景难留，佳期易阻。将及月余，父母促生归娶。诸女闻之皆来就别，会宿书斋，生一一温存，式均其惠。将天晓，大姊谓生曰：“奴四人为堂姊妹，皆闺阁处子。昨偶窥园，遂沾多露。荷蒙不鄙，均辱深怜。方访伉俪，忽见低离。悠悠长恨，此何极也！然使终念旧欢，幸莫遐弃。成亲之后，求便重来。奴姊妹当企踵盱衡，候郎于翠屏轩下耳。”即拔金掩鬓一支致赠。三妹亦以银镯翠钿耳珰奉上曰：“归遗细君，少结殷勤之意。”各洒泪而别。生收拾于书笼中，抵家而婚期逼矣。燕尔新婚，宜家宜室。然四女之思，亦未尝置。 
　满月后妻归宁。生孤枕独宿，忽梦与四女相见，交会如常。三姨起曰：“与郎久别，无以为欢，请作回风之舞。”于是展翠衣，翻罗袖，虽飞燕之轻盈，公孙氏之神捷，未足以拟其奇妙也。舞罢，大姊乃作回风之曲，曰：“有淑人兮邦之媛，佩明月兮纫兰荃。飏轻躯兮掌上，翻长袖兮筵前。初鸿惊兮巧周旋，忽鸐举兮何蹁跹。云环坠兮玉珥，文席委兮珠钿。羗宛转兮，妖且妍。奇莫敌兮，妙莫传。倏低昂兮既罢，蹇良夜兮如年。”二姨因取玉箫付四姨曰：“妹深善于此，愿勿靳焉。姊倚歌而和，不亦可乎？”妹跃然曰：“有是哉。”逡巡三奏。其音清而和，婉而娇，幽愁而阒寂，似夕露之凄寒蜩，如秋云之乘鲜飚也。姊亦敛黛，讴而和焉，歌曰： 
　　紫箫咽兮夜亡哗，宝篆香袅兮烛垂花。 
　　河欲没兮夜欲阑，聊逍遥兮暂为欢。 
　　脱花钿兮收明珰，舒衾裯兮归洞房， 
　　齐交颈兮如鸳鸯，银漏短兮宵独长。 
　　悲白日兮上扶桑。 
正倾听间，忽角起谯楼，钟鸣其宇。推枕欠伸，乃是南柯一梦。而且具忆其词，因起而录之。即托以卒业往舅家。诸女幸生再至，眷顾倍加于昔。生与说梦中事，女曰：“此夫妇相念之深，故形诸梦寐，无足怪者。” 
　生女留连眷恋，凡半月余不与舅相见，舅疑之，一夕潜出窥生所为，见生共诸女玩月，谈笑方浓，遽入呼生，倏然惊散。舅加诘问，终不肯言其详。舅谓妗曰：“园圃宽阔，竹木繁多，宁无花月之妖，或有水石之怪。琏又英俊，岂不为其所惑！须遣归，恐久则致疾也。”乃令仆送生还。抵家不半载，以思女之故，果成重疾。神情恍惚，言语支难。伏枕淹淹，久而不愈。声远躬往视之，备以前事告生父母。生父询问再三，生乃吐实。且出所得诗词，及金掩鬓等物视之，皆泥捏成者。父知其被祟，乃偕舅访于园中，并无踪迹。因往花蕊庙卜签，过东廊一小室，帷幔蔽亏，人迹稀到。揭而观之，题曰：“巫山神女之位”，塑四美姬像于其中。东坐者失一掩鬓，右二人臂缺二镯，耳亡双珰，左一人而脱花钿一枚。其父大惊，取泥塑之物置于旧处，皆吻合。即碎其像，沉之江中而归。自此月余，生疾亦愈，怪魅遂绝。 
 

　　辽阳海神传　明　蔡羽 

