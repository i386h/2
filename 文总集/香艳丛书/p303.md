<!-- { "loadSidebar": true } -->
　初，上北还，每令濠舟与御舟衔尾而行，尝欲放之湖以待自擒，众谏乃止。至是处置如寘鐇例，令自尽扬灰。 
　上还京，文武百官迎于正阳桥。是日大耀军容，俘诸从逆者及家属数千人，陈辇道东西。陆完、钱宁等亦皆裸体反接，以白帜标姓名于首。其所俘首级，亦标白帜悬于竿，凡数里不绝。上戎服乘马，立正阳门下，阅视良久乃入。 
　乃以凯旋，诣南郊再拜。呕血于地，不能终礼，遂大渐。 

　　〖注：■⑴，上竹下秦。（无读音）■⑵，土＋差。（无读音）■⑶，衤＋散。（无读音）■⑷，巾＋兼，音廉，帷也。〗 


　　千春一恨集唐诗六十首（并序）　清　湘潭黄九烟　着 

　千春一恨者，思彼美而不得也。彼美伊谁？盖出于某王孙之家，而众人畜之者也。某与王孙同避乱福唐西陈村，见而慕之。王孙固夙称交好者，初慨许持赠，既而负约。百计求之，益坚秘为奇货。某无可奈何，屡集唐句相贻，冀其一晤。乃王孙顽很自若，不成报章。某怅怅经旬，因与王孙诀别，移寓东漈。自此彼美音容杳然，判若隔世矣。每五夜仿徨，拊枕咄咄。因思昔人所云，英雄如项籍，而不得天下；高才如杜默，而不得一第。今风流俊逸如某，而不得彼美。此三恨者真堪鼎足千古。虽然某湖海元龙，生平奇遇较多，亦安可少此一恨。所可慨者，王孙之不仁，而彼美之薄命耳。中怀崒峰，久不能平。因漫次前后所集唐人语共得绝句六十首。藏之名山，传之后世。以告天上人间，千秋万古之情痴诗人如某者。 
　　初集十首 
　　芙蓉如面柳如眉，尽日含毫有所思。 
　　惆怅春归留不得，晓莺啼断绿杨枝。 

　　清歌妙舞落花前，夫子红颜我少年。 
　　若问玉人殊易识，娉婷十五胜天仙。 

　　天下能歌御史娘，等闲教见小儿郎。 
　　无情不似多情苦，拟托良媒亦自伤。 

　　白日姮娥旱地莲，当时求梦不曾眠。 
　　人生岂得长无谓，闲过春风六六年。 

　　门前初下七香车，二月中旬已破瓜。 
　　不管相思人老尽，隔江犹唱后庭花。 

　　上清仙子玉童颜，只许含情背后看。 
　　但使主人能醉客，一生长对水晶盘。 

　　一寸相思一寸灰，落花流水认天台。 
　　由来此货称难得，不踏金莲不肯来。 

　　道是无情却有情，千金莫惜旱莲生。 
　　儿童不识冲天物，恶说南风五两轻。 

　　胧胧树色隐昭阳，不辨花丛暗辨香。 
　　谁谓此中难可到，尽知三十六鸳鸯。 

　　一月主人笑几回，更逢山上一花开。 
　　蘼芜亦是王孙草，嫁与春风不用媒。 

　　再集二十首 
　　南宫风月写难成，一笑从教下蔡倾。 
　　从此不知兰麝贵，内家丛里独分明。 

　　分付新声与顺郎，一枝浓艳露凝香。 
　　佳人已属沙叱利，恼乱苏州刺史肠。 

　　三十无家作路人，楼前相望不相亲。 
　　桃花流水深千尺，愿得乘搓一问津。 

　　钿晕罗衫色似烟，妖童宝马铁连钱。 
　　十年南北看燕赵，半采红莲半白莲。 

　　玉钗斜压鬓云松，人面桃花相映红。 
　　若使春风会人意，世间应不要春风。 

　　泪湿罗巾梦不成，信知尤物必牵情。 
　　春宵苦短日高起，却是刘桢坐到明。 

　　清润潘郎玉不如，枇杷花下闭门居。 
　　黄姑阿母能■剖，歌舞闲时教读书。 

　　仿佛闻香不是香，风娇小叶学娥妆。 
　　遥知杨柳是门处，隔得卢家白玉堂。 

　　梦来何处更为云，忽到窗前疑是君。 
　　玉树后庭花一曲，人间能得几回闻。 

　　尽日无人属阿谁，阿谁曾似与娇痴。 
　　也应攀折他人手，何不相逢未嫁时。 

　　不爱深红爱浅红，野花黄蝶领春风。 
　　玉童私地夸书札，一片西飞一片东。 

　　红衣落尽暗香残，几许幽情欲话难。 
　　忆得双文衫子薄，玉容寂寞泪阑干。 

　　独悲孤鹤在人群，梦绕巫山一片云。 
　　闻说春来倍惆怅，锦衾深愧卓文君。 

　　春色先归十二楼，玉钗恩重独生愁。 
　　何时共剪西窗烛，斜倚红鸾笑不休。 

　　且将团扇暂徘徊，林下轻风待落梅。 
　　一种蛾眉明月夜，夜深谁共阿怜来。 

　　一生闲坐枉伤神，定子当筵睡脸新。 
　　闻道欲来相问訉，为持金箓救生人。 

　　莫送春风入客衣，眼前珠翠与心违。 
　　何如买取猢狲弄，任汝三彭说是非。 

　　碧玉今时斗丽华，岂宜重问后庭花。 
　　秦宫一生花底活，愿君且宿黄公家。 

　　一场春梦不分明，分付莺花与后生。 
　　莫怪当欢却惆怅，人生难免是深清。 

　　花恨红腮柳恨眉，相思无路莫相思。 
　　相思相见知何日，此恨绵绵无尽期。 

　　三集三十首 
　　名花倾国两相欢，犀辟尘埃玉辟寒。 
　　我有迷魂招不得，莫教长袖倚阑干。 

　　湿云如梦雨如尘，愁思看春不当春。 
　　难得相逢容易别，可能都是不如人。 

　　花压阑干春昼长，阿侯系锦觅周郎。 
　　东风不与周郎便，云雨巫山枉断肠。 

　　耿耿星河欲曙天，月明桥上看神仙。 
　　无情有恨何人见，却绕回廊又独眠。 

　　铜雀春深锁二乔，玉人何处教吹箫。 
　　却嫌脂粉污颜色，愿作轻罗着细腰。 

　　倾国倾城总绝伦，全家罗袜起秋尘。 
　　无情最是台城柳，不解迎人只送人。 

　　露桃花下不知秋，何处相思明月楼。 
　　第一莫嫌才地薄，年初十五最风流。 

　　知君书记本翩翩，叠在空箱得几年。 
　　不分桃花红胜锦，王孙草色正如烟。 

　　枝枝交影锁长门，虚负贤侯郑重恩。 
　　桃叶含情竹枝怨，月明花落又黄昏。 

　　不把双蛾斗画长，柳花便打内家香。 
　　丈夫飘荡今如此，合是狂时不是狂。 

　　宵分独坐到天明，南斗阑干北斗横。 
　　若见红儿夜深态，沈香火底坐吹笙。 

　　红袖香绡二十年，一身憔悴对花眠。 
　　何因得扱真珠履，白日将升第九天。 

　　满堂丝竹为君愁，人自伤心水自流。 
　　愿得侍儿为道意，与君同上景阳楼。 

　　芙蓉脂肉绿云鬟，花态娇羞月态闲。 
　　莫向花前奏花落，对君衫袖泪痕斑。 

　　憔悴支离为忆君，江花乱点雪纷纷。 
　　思量却是无情树，半入江风半人云。 

　　树头树底觅残红，踏阁攀林恨不同。 
　　世上悠悠安足论，明去朝来事猿公。 

　　逐队寻行二十春，与君相见即相亲。 
　　相逢不用频回避，同是天涯沦落人。 

　　红云妒杀石榴花，海燕西飞白日斜。 
　　不信比来长下泪，越罗衫上有红霞。 

　　南方应有未招魂，金屋无人见泪痕。 
　　天若有情天亦老，巫咸不下问衔冤。 

　　不将清瑟理霓裳，半是思郎半恨郎。 
　　取次花丛懒回顾，后园青草任他长。 

　　芳草何年恨始休，夕阳西下水东流。 
　　一生几许伤心事，欲采苹花不自由。 

　　却恨青娥误少年，狂歌痛哭酒樽前。 
　　得成比目何辞死，天子呼来不上船。 

　　可怜春半不还家，寒食东风御柳斜。 
　　系得王孙归意切，一群娇鸟共啼花。 

　　小白长红越女腮，无人不道看花回。 
　　可怜夜半虚前席，不赐金茎露一杯。 

　　羡尔城头姑射山，破瓜年纪百花颜。 
　　由来绝色称难得，世上浮名好是闲。 

　　休言芳槿一朝新，不拟教人哭此身。 
　　能以精诚致魂魄，也应休忆李夫人。 

　　偷眼蜻蜓避伯劳，黄鹂枝上啄樱桃。 
　　谁能更把闲心力，幻出文君与薛涛。 

　　剑逐惊波玉委尘，岸傍桃李为谁春。 
　　仰天大笑出门去，从此萧郎是路人。 

　　此身漂泊苦西东，十载青娥不负公。 
　　玉树九重长在梦，定知难见一生中。 

　　妆成掩泣欲行云，荀令香炉可待熏。 
　　别后相思隔烟水，不知何处再逢君。 


　　〖注：■，扌＋弃，孚袁切，与翻同，或省作拚。〗 


　　明制女官考　清　黄百家 

　　女官六局 
　〔尚宫局〕（尚宫二人，正五品。六尚并同尚宫，掌导引中宫，凡六局，出纳文籍皆印署之。若征辨于外，则为之请旨牒付内官监，监受牒行移于外领司四。） 
　司记（司记二人，正六品。典记二人，正七品。掌记二人，正八品。掌宫内诸司簿书出入录目审署加印然后授行。女史六人，掌执文书。凡二十四司，二十四典，二十四掌品，秩并同。） 
　司言（司言二人，典言二人，掌言二人，女史二人。掌宣传启奏凡令节外命妇朝贺中宫司言传旨。） 
　司簿（司簿二人，典簿二人，掌簿二人，女史六人。掌宫人名籍及廪赐之事。） 
　司闱（司闱六人，典闱六人，掌闱六人，女史四人，掌宫闱管键之事。） 
　〔尚仪局〕（尚仪二人，掌礼仪起居事，领司四。） 
　司籍（司籍二人，典籍二人，掌籍二人，女史十人。掌经籍图书笔札几案之事。） 
　司乐（司乐二人，典乐二人，掌乐二人，女史二人。掌音乐之事。） 
　司宾（司宾二人，典宾二人，掌宾二人，女史二人。掌朝见宴会赐赉之事。） 
　司赞（司赞二人，典赞二人，掌赞二人，女史二人，掌朝见宴会导引赞相之事。） 
　彤史（彤史二人，正六品。掌宴见进御之序。凡后妃群妾御于君所，彤史谨书其日月。） 
　〔尚服局〕（尚服二人，掌供服用采章之数，领司四。） 
　司宝（司宝二人，典宝二人，掌宝二人，女史二人，女史四人掌宝玺符契。） 
　司衣（司衣二人，典衣二人，掌衣二人，女史四人，掌衣服首饰之事。） 
　司饰（司饰二人，典饰二人，掌饰二人，女史二人，掌巾栉膏沐之事。） 
　司仗（司仗二人，典仗二人，掌仗二人，女史二人。凡朝贺帅女官擎执仪仗。） 
　〔尚食局〕（尚食二人，掌膳羞品齐之数。凡以饮食进御，尚食先尝之。领司四。） 
　　司膳（司膳四人，典膳四人，掌膳四人，女史四人，掌割烹煎和之事。） 
　　司酝（司酝二人，典酝二人，掌酝二人，女史四人，掌酒酝酏饮之事。） 
　　司药（司药二人，典药二人，掌药二人，女史四人，掌医方药物。） 
　　司饎（司饎二人，典饎二人，掌饎二人，女史四人，掌廪饩薪炭之事。） 
