<!-- { "loadSidebar": true } -->
　　府君讳弼字商翁陶氏盖柴桑诸陶有讳矩者避地将家占零陵之祁阳矩生蠲蠲生钧赠殿中丞殿中生岳仕至职方员外郎赠刑部侍郎是为君考府君少孤志行磊落权竒左诗书右孙吴同学生叹伏之以为一日千里困穷无地自致廼聚晩学子弟讲授六经以奉母夫人长沙太君甘防庆厯中莫猺诸唐据湖南山溪钞掠郡县提防刑狱杨畋召君俱行颇用其防谋君亦分军薄崄得挑油平太平峒于畋军中功第二以进士调授桂州阳朔县主簿侬智髙蹈籍二广畋以书召君掌机宜乗驿至曲江畋檄君下英州议救广府贼已走连贺蒋偕一军没余众溃入山林贼声势张甚君以便宜颇取败军白旗大书曰招安蒋团练下败兵使十数辈持徇村落收得散卒则逥路趋贺州就粮州将持法拒君君晓以大义乃听活千余人送幕府防畋罢去不为功然畋在朝廷每为人言湖南军中独得陶弼一人耳君乆次乃为阳朔令以吏考除大理寺丞监潭州粮料院广南西路提防刑狱李师中论荐其能擢知宾州诏换崇仪副使知容州以六宅副使知钦州数以母老乞归极恳恻不聴既丁内艰徒行奉丧归葬祁阳夺哀以崇仪使知邕州招纳训利等六州蛮及广源内附侬智髙千余众皆就耕食君亦再满任乃得请知鼎州诏使按治辰州南江诸溪蛮宣抚使举君知辰州又奏君不上吏课者二十年迁皇城使措置北江用反间使彭师晏自攻伐归其地县官王师问罪安南以知邕州又用宣抚使辟知顺州四迁为东上閤门使康州团练使年六十有四终于顺州之官舍娶丁氏钱塘县君生子通冠而死以兄之孙同为通后授郊社斋郎六女长嫁寜乡尉严介而卒其五居室君不治细故独以文章自喜尤号为能诗年三十起从军心通悟达兵家机防能得士死力智度闳深调防不虞不见圭角遇仓卒大军常倚以为重作郡县顺民立条教当其艰勤与吏士同甘苦不以逺朝廷故不尽心力所临数州夷夏斩斩以约信为威尝请郴桂灵渠通漕湘江军兴转粟可十倍使者不能听李师中在广西乃用之于今为功广源酋长刘纪数请和市太平寨规觇国欲生事徼功者吹嘘助之君伐其谋后数年和市议下刘彞沈起之事是矣顺州草创存亡不可知受命即上道折棰指防溪洞晏然在军中三十年夷险一槩使者多朝廷大吏察治状无以易君故求去辄进官重任使遂老于桂林表里事母孝谨白首尽其驩平生诗文书奏十有八巻读其书知非録録者元丰三年十月丙子葬零陵之金釡山下铭曰
　　武夫面墙文吏疚武维此康州俎豆军旅乌合其兵忠信成城教子弟战卫其父兄乘囏行权处女脱兔及其既平左规右矩虎媚养巳时其饱饥康州用士可赴深溪子拊惸嫠姑息夷獠我一以律不残不傲药不皲手漂絮终身或千戸封竒偶匪人梓庆为鐻不怀庆赏康州抚师尚以义徃大能小施夸者技痒我安养命民得休养边陲之守不必推锋我铭康州式劝士功
　　西头供奉官潮州兵马监押尹君墓志铭
　　君讳某字某尹氏邺郡人宋有天下尹氏以武功显廷勋起佐命终滁州刺史赠太子太师生女辅佐熈陵是
　　为淑徳皇后【阙】　　　　　　为保信军节度使赠侍中崇珪歙州刺史歙州生昭寿任閤门祗閤门生元舆元舆耿介有祖风独不乐为吏肆志江湖间而殁于姑苏初为姑苏人君姑苏之子也以恩补三班借职累迁至西头供奉官终于潮州兵马监押得年六十有五娶钱氏先君卒二年三子公庠举进士有声先君卒五月公亶实承其祭其季未名两女嫁进士薛彦辅右班殿直张克已孙男女四人君有知数敏于事几厯官七州苟可以益公家便民尽心不爱一毫其在潮州趋吏功尚不衰君殁后太守按行城垒府库无毛甲事不经君规画叹其才为挥涕晩仕岭南英循潮三州士大夫落南方者君以礼意接其人物而推衣食以字其孤未尝问箧笥凡今出从车骑蕴借而归家与妻子商出入防计毛发者君所笑也君仲氏宗奭能官而孝友拊君之孤归女教男甚有恩意举君夫妇及公庠之丧以某年某月某甲子序葬于长洲虎丘之原谓其交游豫章黄庭坚曰宗奭之伯氏父子淑善而不遂以客死乞君文使我传不朽遂为志而继以铭诗曰
　　孝友秩秩兄弟琴瑟同安共恤在官夔夔劝功度宜不求自嬉顔色笑语礼能惠窭见义孔武禄不酎其长固安其藏尚其嗣之昌
　　左藏库使知宣州党君墓志铭
　　党侯河中河西人而长于京师应进士举不利以小校从王韶在秦凤入熈河每战辄有功三迁乃得下班殿侍权邕州永平寨押伴交州进奉使到阙下河东安抚使曽布奏充准备差使权石州葭芦寨兵马监押充河东第九将部将又差权吴堡寨麟州神木寨枢宻院批状指挥发遣赴阙陈边事党侯言西夏得并敌之利而诸路无先发制人之兵大槩制贼之道四一曰大举二曰浅攻三曰进筑四曰招来往者病在用其一而废其三故无全胜之威以制其敝窃谓四者不可废一但有先后缓急因贼强弱之形而制之朝廷録其言行下诸路乃授河东第六副将改第二副将元符初乃知横州安化蛮犯宜州州将杨应辰射中臂不能军经略司以党侯对移领溪洞司事贼退又受其降乃复还横州崇宁初竟用党侯守宜州安化蛮又犯省地侯与东上閤门使统制黄忱战胜于卸甲岭安化三州一镇皆降于是防其茂功迁皇城副使兼閤门通事舎人盖崇宁元年也自下班殿侍十八迁而至于此凡迁官多以战功超资减年略无一官以嵗月积也明年迁左藏库使而卒于宜州管下实八月丁卯享年五十有四初室曹氏蓬莱县君继崔氏长安县君四男子曰涣三班奉职曰淳三班差使曰湜曰泽五女嫁进士曹錞数月錞死今归在室余未笄孙男女四人党侯年二十余从军在军中三十年常以不欺立名节及其为州奉身洁清不取秋毫为吏无日不勤曰不如是不足以报国省阅狱讼事如毫发许不当情终不快曰不如是民不得其所事有利于物如拳而犯法如粟终不为曰法不可不守也责僚属以名分甚严而未尝以细故使得罪去也捐馆之日敛无复衣归无槖赀可以知其耆艾守节不衰也党侯讳光嗣字明逺曽大父讳素大父讳宣秘书省著作佐郎父讳武西头供奉官赠右屯卫将军涣等将以某年月日葬侯于河中府河东县之原而乞铭于脩水黄庭坚实为之铭铭曰
　　党侯绳绳持廉好清由微小吏以至专城节不衰止身未耋老天夺之耶而丧其宝河东之原宜栢宜松坎其阻深作侯寝宫我为铭诗式告无期曰此廉吏之丘勿坏伤之
　　朝奉郎通判泾州韩君墓志铭
　　君讳复字辨翁其先邓之南阳人其上世有为龙游令者不能归而家于陵井遂为陵之井研人至辨翁阅五世矣曽大父归惠为州吏当李顺乱时诸郡皆尚威断凡贼所诖误以尽杀为功归惠条其重轻过故为等差抱法律争于廷所活且百人谓其子庆之曰吾后当有兴者及尔子孙皆使为诗书庆之生君考颖仕至太子中允世父崇尚书屯田员外郎兄震朝请大夫韩氏遂为陵州衣冠族姓辨翁既任中州有田于叶故今为叶人初辨翁尚小自知求师云从世父读书登进士第调泸州尉盗杀人而执舎旁子掠服之令谢病不敢予夺君释之而趣捕盗出将刑者非真盗已而果然改秘书省著作佐郎知五台山寺务司五台供施倾天下恶少年多窜僧籍中上下囊槖为奸号为不可措手君擿其魁宿置于法按簿书皆得名物代州将防御使冯行已请为其府判官防军兴辟河东转运司勾当公事方是时部使者惧乏兴皆须一调十君请峻期防法而调以实民用不扰再迁太常博士通判凤州州乆不治君兴滞补败寛而不弛府事簿领一二以名召之郡以最闻是时民冒茶禁日或千人至有贴妻卖子入偿不足而系有司君上其状皆得释然使者以为是沮吾法迁通判凤翔府君治民用法寛治吏用法急奸吏不能堪乃以纲目疎漏事讼君会使者衔前沮法事即恶奏君坐停见任官君方具本末求对狱泾帅奏君前所坐非罪乞以为佐从之泾未几卒于官享年五十有七初室冯氏蓝田进士行敏女继室张氏寿光县君冀国勤惠公女三男子孟峣夫季易夫皆有学行仲浚夫举进士雄州防御推官知秦州清水县三女嫁利州司法参军赵丕西头供奉官冯维方广济运司戸参军王望之君防少重迟不戏长而端方论事取友是是非非不防嫌怨授易春秋于蜀人龙昌期常称慕李栖筠之为人人以为君庄重寡言作文词务体要断狱深原其情抉治奸欺豪吏夺气言人之所不敢言盖有賛皇之风云君殁后十有六年当绍圣四年冬某月某甲子峣夫等乃克葬君于郏城之原使来乞铭铭曰
　　韩迁井研寖微以湮厥有隂徳里中称仁瓜绵于瓞既硕其实有斐辨翁其音秩秩自少为吏慈哀于职匪求生之求得其直论事计可不随风波有挫其锋君益淬磨以小观大以近知逺不振不年心亨事蹇不羮之西颍川之郏卜宅固安昌而后叶
　　朝奉郎通判汾州刘君墓志铭
　　君讳禹徳州德平人字希俭年二十举明法及第补栾城尉名能捕盗奏徙槀城尉槀城盗为不发调德荣主簿兼县事盐井淡而征不除君为岁蠲四十万罢官民追送之又为永州军事推官权邵州武冈县武冈溪洞蛮蜂出烧民积聚郡治兵令民入保君从数骑入其巢穴晓以祸福其酋请杀始事者二人以平以忧去服除授资州録事参军兼司法事始至将佐皆易之见其决狱乃大惊郡有难辨事辄倚君改大理寺丞知北海县俗喜屠牛私酤君隂籍其姓名区处具防壁间民相告曰是不可犯迁太子中舎知乐寿县事迁殿中丞改奉议郎乐寿南皮县金隄两间使者度缮隄以障水利南皮而害乐寿南皮令以私书诱乐寿仕家子得其愿状告部使者使者下书问抑民状君防民金隄乃得南皮私书而焚之曰南皮令亦欲自便其民顾不善谋耳当报以徳以愿者寡不愿者众报使者通判汾州迁承议郎恩加朝奉郎察举吏曹不严而趋办汾水破隄侵啮永利西监君督防作暑雨中工休乃去以故得疾以元祐八年七月丙辰卒得年五十有九丧过汾市多陨涕者喜读书善射在官居家长者爱之徳平王英状君行事如此英言行有物宜可信故纪焉君曽大父思齐大父诚父芝皆力田而芝以君赠奉议郎娶张氏继室赵氏安德县君男曰槃寀楶棨女嫁苏某张潞郭彦佐张绎张颀有季居室葬以元祐二年六月丁酉兆于某县击壤乡之西源寀墨衰来乞铭三反而不懈乃予铭铭曰
　　吏优于憸奸或贿或残勤民惠防吏或舞其笔呜呼君洁可以驭吏惠可以扶弱孰能不克修怨以徳勤事怠食瘁不媮怠其施不遐惟畀之啬力耕者不穑尚其子之食
　　凤州团练推官乔君墓志铭
