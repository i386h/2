<!-- { "loadSidebar": true } -->
　　先生年三十九在杭州通判任是年纳侍妾朝云墓志云朝云姓王氏钱塘人事先生二十有三年绍圣三年卒于恵州年三十四以嵗月考之熙寜之甲寅至绍圣之丙子恰二十三年乃知纳朝云在是年眀矣朝云年三十四是为癸卯生来事先生方十二云先生以子由在济南求为东州守按子由超然台赋序云子瞻通守余杭三年不得代以辙之在济南也求为东州守既得请髙密五月乃有移知密州之命按先生作勤上人诗集序云熙寜七年余自钱塘赴髙密又按先生辛未别天竺观音诗序云余昔通守钱塘移莅胶西以九月二十日来别南北山道友乃知先生以秋末去杭按先生记防松江説云吾昔自杭移髙宻与杨元素同舟而陈令举张子野皆从余过李公择于湖遂与刘孝叔俱至松江夜半月岀置酒垂虹亭上子野年八十五以歌词闻于天下作定风波令及道过常州为钱公辅作哀辞及有与段屯田诗云龙钟三十九劳生已强半嵗暮日斜时还为昔人叹是年又作鳬绎先生文集序又有师子屏风赞云润州甘露寺有唐李卫公所留陆探微画师子版余自钱塘移守胶西过而观焉是年又有润州道上过除夜诗两絶诗见续补遗【纪年録元日以事过丹阳作寄鲁元翰及栁子玉鹤林招隐并与子玉景纯唱和等诗是月秀州赠钱端公文长老等诗二十九日过毗陵防李后主书五月作钱公辅哀词又次韵周邠诗六月自常润还所至作诗秋捕蝗至浮云岭作懐子由诗至于潜作赠毛国华野翁亭緑云轩于潜女诗又同年临安令剧饮并所至诸县有诗九月移知密州是月作勤上人诗集序十月赴密州早行马上作沁园春十一月三日到任十二月有除夜病中赠段屯田诗蘅按是年除夜纪年録云先生已任密州年谱云在润州道上各以先生诗为据依然考纪年録是年起元日至除夜记载特详先生以十月赴密州年谱亦云秋末去杭不应除夜仍在润州道中姑存疑竢考】
　　八年乙卯
　　先生年四十到密州任有上韩丞相论灾伤书其到郡二十余日矣又论密州盐税又作后杞菊赋其序云予仕宦十有九年家日益贫移守胶西而斋厨索然按先生丁酉年登第至是恰十九年矣是年有寄刘孝叔诗及和李公择来字韵诗及常山祈雨感应立雩泉
　　九年丙辰
　　先生年四十一在密州任作刻秦篆记云熙寜九年丙辰蜀人苏某等守髙密是年中秋欢饮达旦作水调歌头懐子由及作薄薄酒二章又写超然台记寄李清臣又祭常山神文书胶西盖公堂照壁画赞及作山堂铭作表忠观碑【纪年録十二月移知徐州除夜留潍州】
　　十月丁巳
　　先生年四十二在密州任【按去年十二月先生已离密州当从纪年録】就差知河中府已而改知徐州四月赴徐州任有留别释迦院牡丹呈赵倅诗按子由作先生墓志云自密徙徐是嵗河决曹村乃知是丁巳自密改东徐又与子由相防于澶濮之间相约赴彭城留百余日宿于逍遥堂子由有两絶先生和之徐州水患大作七月十七日河决澶州曹村埽八月二十一日及徐州城下先生治水有功至十月五日水渐退城以全朝廷降诏奨谕作河复诗韩干画马歌司马君实独乐园诗及送范蜀公往西京诗又有和子由水调歌头词及有与王定国顔长道泛舟诗有回头四十二年非之句【纪年録元日早晴离潍州作诗青州道上大雪作诗二月到京作送范蜀公诗】
　　元丰元年戊午
　　先生年四十三在徐州任适值春旱徐州城东二十里有石潭置虎头其中可致雷雨作起伏龙行是年三月始识王逈子髙闻与仙人周瑶英游作芙蓉城诗二月有防赐钱二千四百一十万起夫四千二十三人及发常平钱米改筑徐州外小城创木岸四以奨谕敕记并刻诸石为熙寜防河録云乃即徐州城之东门为大楼垩以黄土名之曰黄楼以土实胜水故也子由作黄楼赋先生跋云元丰元年八月癸丑楼成九月庚辰大合乐以落之又有中秋月三首云六年逄此月五年照离别先生注云中秋有月凡六年矣惟去嵗与子由防于此去嵗之防乃逍遥堂和诗之时也又有九日黄楼作古诗一首云去年重阳不可説南城夜半千沤发之句以去年九月大水未退故有是语又作放鹤亭记滕县公堂记鹿鸣燕诗序和鲁直古风二首及次韵潜师放鱼和舒尧文祈雪诗祭文与可及作石炭诗又作日喻一篇
　　二年已未
　　先生年四十四在徐州任正月已亥同毕仲孙舒焕八人游泗之上登石室使道士载日祥鼔雷氏琴先生有记按玉局文云仆在徐州王子立子敏皆馆于官舍而蜀人张师厚来过二王方年少吹洞箫饮酒杏花下三月自徐州移知湖州按先生作张氏园亭记云余自彭城移守吴兴由宋登舟三宿而至其记乃三月二十七日所作乃知三月移湖州眀矣是年以四月二十九日到湖州任作送通教大师还杭州序及为章质夫作思堂记王定国作三槐堂记跋欧阳文忠公家书后在湖州王子立子敏皆从先生作子立墓志云子立子敏皆从余学于吴兴学道日进东南之士称之有与王郎昆仲及儿子迈绕城观荷花登岘山亭晚入飞英寺分韵得月眀星稀四首又有泛舟城西防者五人分韵得人皆苦炎字四首又作文与可画筼筜谷偃竹记其末云元丰二年七月七日予在湖州曝书见画废卷而哭失声是嵗言事者以先生湖州到任谢表以为谤七月二十八日中使皇甫遵到湖追摄按子立墓志云子得罪于吴兴亲戚故人皆惊散独两王子不去送予岀郊曰死生祸福天也公其如天何返取予家致之南都又按先生上文潞公书云某始就逮赴狱有一子稍长徒歩相随其余守舍皆妇女幼稚至宿州御史符下就家取书州郡望风遣吏发卒围船搜取长幼防怖死既去妇女恚骂曰是好著书书成何所得而怖我如此悉取焚之八月十八日赴台狱中有寄子由诗二首及赋榆槐竹栢四诗又有十二月二十日恭闻太皇太后升遐吏以某罪人不许成服欲哭则不可欲泣则不敢作挽诗二首已而狱具十二月二十九日责授黄州团练副使本州安置是年子由闻先生下狱上书乞以见任官职赎先生罪责筠州酒官出狱再次寄子由二诗韵有百日归期恰及春之句先生自八月坐狱至是逾百日矣【纪年録七月太子中允权监察御史何大正舒亶谏议大夫李定言公作为诗文谤讪朝政及中外臣寮无所畏惮国子博士季宜之状亦上七月二日崇政殿进呈奉圣防送御史台根勘二十八日皇甫遵到湖州追摄过南京文定张公上劄范蜀公上书救之】
　　三年庚申
　　先生年四十五责黄州自京师道岀陈州子由自南郡来陈相见三日而别先生有古诗有便为齐安民之句又与文逸民饮别携手河堤上作诗与子由别乃正月十有四日也至十八日蔡州道上遇雪有次子由韵古诗二首过新息县有示乡人任师中一首任伋字师中眉州人尝倅黄州卜居新息又有过淮诗游净居寺诗至岐亭访故人陈慥季常为留五日赋诗一首而去以二月一日至黄州寓居定恵院有初到黄州诗按先生别王文甫子辩云仆以元丰三年二月一日到黄州家在南都独与儿子迈来是年五月子由来齐安先生有诗迎之又有晓至巴河迎子由诗乃与子由同游武昌西山寒溪寺有古诗一首定恵颙师为先生竹下开啸轩作诗记其事又作五禽言又有定恵寺寓居月夜偶出诗云去年花落在徐州对月酣歌羙清夜今年黄州见花发小院闭门风露下盖懐在徐州与张师厚王子立子敏饮酒杏花下时也定恵有海棠一株土人不知其贵先生作诗有也知造物有深意故遣佳人在幽谷之句按黄州东坡图云先生寓居定恵未久以是春还临皋亭乃旧日之回车院也又有迁居临皋亭诗先生就临皋亭立南堂有诗五絶又有读战国防及作石芝诗是嵗又有答秦太虚书借得本州天庆观道士堂冬至后坐四十九日先生乳母王氏八月卒于临皋亭按先生上文潞公书云到黄州无所用心覃思易论语若有所得由是言之先生到黄定居之后即作易传九卷论语五卷必始于是嵗矣
　　四年辛酉
　　先生年四十六在黄州寓居临皋亭正月往岐亭访陈季常以岐亭五首考之云元丰三年正月岐亭为留五日明年正月复往见之过古黄州获一鉴有鉴铭云元丰四年正月余自齐安往岐亭泛舟而还过古黄州获一鉴周尺有二寸是年先生请故营地之东名之以东坡考东坡八首序云余至黄二年日以困匮故人马正卿哀予乏食于郡请故营地使躬耕其中盖先生庚申来黄至辛酉为二年以东坡图考之辛酉方营东坡次年始筑雪堂有赠孔毅甫诗云去年东坡拾瓦砾今年刈草盖雪堂则雪堂之作在壬戌嵗矣又有中秋日饮酒江亭上有赠郑君求字及记防松江説闻防説按大全集杂説云元丰辛酉冬至仆在黄州侄安节逺来饮酒乐甚以识一时盛事又有冬至赠安节诗云平生几冬至少小如昨日又有与安节夜坐赋檠字韵诗三首及正月过岐亭作应梦罗汉记
　　五年壬戌
　　先生年四十七在黄州寓居临皋亭就东坡筑雪堂自号东坡居士以东坡图考之自黄州门南至雪堂四百三十歩堂以大雪中为之因绘雪于四壁之间无容隙其名盖起于此先生自书东坡雪堂四字榜之是年三月先生以事至蕲水悼徐徳占诗序云元丰五年三月余以事至蕲水徳占恵然见访又有春夜行蕲水过酒家饮酒乘月至一桥上曲肱少休作西江月词又游蕲水清泉寺作浣溪沙词又作寒食诗二首云自我来黄州已见三寒食太守徐君猷分新火先生有诗谢之有临皋亭中一危坐三见清眀改新火之句七月游赤壁有赤壁赋云壬戌之秋七月既望苏子与客泛舟游于赤壁之下十月又逰之有后赤壁赋云十月既望苏子歩自雪堂将归于临皋则壬戌之冬未迁而先生以甲子六月移汝其居雪堂止年余由是推之先生自临皋迁雪堂必在壬戌十月后矣又有和孔毅甫久旱已而甚雨诗云去年太嵗空在酉乃知指去年辛酉言之也又按长短句有饮王文甫家集古句作墨竹定风波及梦扁舟望楼霞作鼓笛慢及记单骧孙兆事迹作怪石供及重九作醉蓬莱示黄守徐君猷有覊旅三年之句先生庚申来黄至是恰三年矣【纪年録十二月十九东坡生日也置酒赤壁矶下踞髙峯俯鹊巢酒酣笛声起于江上客有郭古二生颇知音谓坡曰笛声有新意非俗工也使人问之则进士李委闻坡生日作新曲曰鹤南飞以献呼之使前则青巾紫裘腰笛而已既奏新曲又快作数弄嘹然有穿云裂石之声坐客皆引满醉倒委求诗作一絶句王郎以诗见庆次其韵】
　　六年癸亥
　　先生年四十八在黄州为通判孟亨之跋子由君子泉铭及有题唐林父笔文闰八月有诗与武昌主簿吴亮工又有记承天夜游云十月十二夜至承天寺寻张懐民相与歩于中庭庭中如积水空明水中藻荇盖竹栢影也及作一絶送曹焕往筠州序云眀年余过圆通始得其详先生甲子嵗自黄之汝逰庐山则送曹焕诗必在是年矣又梦中作祭春牛文云元丰六年十二月二十七日天欲眀梦数吏人持纸请祭春牛文予取笔疾书其上【纪年録七月二十七日生小子遯小名干儿】
　　七年甲子
