<!-- { "loadSidebar": true } -->
　　元气攸分太极斯判建三才以可乆开二仪以贞观伟坤徳之无疆恢地道之幽赞叶髙明而资始孕沉潜而刚断空徴王母之图竟劳竖亥之筭用能载九岳振百川荡云雾泄风烟羣物毕发众象森然飞沉咸遂动植斯甄五亿十选二万八千含灵应节蓄圣懐仙元命之所苞矣彛伦之所系焉周易以为理契于牝墨翟以为仁深于天由是开阶【一作陆】立隧【一作坠】提衡建极置羲和之官列司徒之职审其逺近辨其纡直广轮之数不夷险之情不匿用能峻市朝明甸侯既布井而陈邑亦列郡而分州洼盈沃瘠之品原野坟衍之流敛跨万俗兼该六幽隔蛮壤限夷陬珍卉竒木之他族鳞介羽毛之异俦诡怪毕备璀璨咸周银防瑶槛阙丹丘邹衍之所不议方朔之所难防祯符应于河象灾异纪于春秋尔乃礼备玉衣叶隆金屋弥北渚而应庆迈东陵而诞福辞珠珰屏绡縠配飞龙以凝顺咏闗雎以荐淑契眀理于东南想贤才于薖轴化渐苹藻教敷种稑咏麟趾而合符比螽斯而繁育功【疑作力】宜右转道叶上升遵四时以生杀顺六气以陶蒸珍符显见寳厯相仍我疆我理如坻如陵徽猷潜畅礼节郁兴大鑪交泰庶绩其凝用能祀列黄琮礼配苍璧扬义声于农步飞仁风于禹迹服耒耜于田畴偃戈矛于邉埸谅嫔则之广被信舆图之逺辟
　　土赋　　　　　　　　　　吕太一
　　一阖一辟分阳分隂坎为水兮离为火东方木兮西方金惟土徳之为大处中位而君临寒暑不能易其节鬼神无以测其深吐纳清浊区分防县帝轩感气于星斗虞舜降精于雷电尔其荆河坟壤淮海涂泥草木渐苞于赤炽【疑作埴】璆铁作贡于青黎火以炎上为母水以润下为妻黄白分于雍兾官位列于东西蒸之以为城阙北连朔野累之以为防观上构虹霓为海为河为牛为马起圆规于陈法美教化于王者负之为模边人失其胆气得之为祥晋卿载于原野且久且大非名可名定刚柔于坤徳合丝竹于宫声夫其为重也封割五色分茅锡社夫其为厚也包括万象含姿育灵处瘠则劳处沃则逸白兽忽见羵羊间出体均物而为象抱温柔以成质舟航才尽则青缕飞神六五既临则黄裳元吉万国收其利三公主其秩因覆篑而成山为幽居而凿室不借誉于龙鳯直养徳于麒麟失之则昆虫作孽得之则宗族以亲虽鼇足初分重浊者为之地而羊角勃起轻清者为之尘授之可荐于宗庙捧之未塞于孟津起刑马而为首祀勾龙以为神汉庙玉环方之则君王纳諌丰城寳劒拭之则光彩射人含物吐象包藏玉石均王四时卑陛三尺运乎虚舟之中不以为损捧乎泰山之上不以为益土之为徳也重土之为性也平爰稼穑而为务被朱紫而为荣余以既借形体承恩天壤公和之山窟非陋子猷之冬林自赏先君列国犹未防于封疆轩佐吹尘直庶几于梦相
　　第二【以中方正色繁育生类为韵】　　　　韦　岫
　　质赋坤元形分地类有持带山川之力有长养稼穑之利结为大块中含万物之根充被方舆外定九州之位于是黄帝后土怒而交争曰天有两曜日为最眀地有五行土为至精人无我而不立子无我而不成故礼得之而以坛以墠君得之而以社以城子言各执其一端子智不出乎四域【缺生字官韵】向者夸竞交肩纷纭未息殊不知皆在五土何自徳色木之始藂荣本茂叶秀枝繁不依于土何因托根火之重赫奕华夏照曜乾坤无吾为土虽猛不存金生于山山吾所育水出于地地吾之族若蔵矿朴于峯峦化江湖于原陆子何有哉吾为五方之主为万圣之雄造邦本立大中布而为金木水火分而为南北西东使百王之传授若四气之始终皆徳非博厚故号不统同国家保大定功体元立正法土徳受天命陵无一抔之盗贡有五色之盛合为应鼓击六气以还淳累作春防熙万人之遂性子盖【疑作盍】鸠合异类率賔殊方归有极賛无疆帝乃约束逺近神乃紏合要荒咸鞠躬离位厥角来王自是尽四夷之君长皆朝我唐
　　五色土赋【以皇子毕封依色建社为韵】　崔　损
　　【按唐登科记大厯十年上都试赋第四崔恒第六崔种无名损者】
　　至哉土徳光含五色其色也辨五方以建侯其徳也发万物以生植自夏禹而作贡在徐方而是职王者立社以封疆诸侯苴茅而有国于赫巨唐徳之皇皇实乗土而化康采大汉强干之宜裂地以爵法有周维城之制分土而王各班其位各正其方用甲日而靡忒建隂气而允臧定五方而式序分五色而有章平野烟销发卿云之瑞彩髙天雨霁浮丽日之重光众色环封所以示外共其方职正色居上所以表内附于中黄观其仪则知大君之有弼稽其防则知邦伯之有秩列三才则惟数在五叅十端则惟徳居一【一作徳居于一】既眀既丽可以比乎天文不骞不崩所以保乎隂隲配皇王之永久齐天地而终毕矧夫经【一作建】邦理【一作礼】社必土是封光昭圣徳叶賛时雍将尊天以亲地在侯土与国社既蕃翰乎四海实底宁乎天下若然者君立社以布政臣受土而宣威象君臣之同理知社土之相依是以成百王之则作万邦之宪珪璋玉帛莫不因我而执公侯伯子莫不因我而建土之徳也斯美社之义也奚拟其色也匪同五星而乍连乍散其质也各表一方而岳立山峙有以崇国祚于我皇有以同盘石于宗子夫如是则其义广矣岂斯文之所能尽纪
　　第二【同前韵】　　　　　　　　卢士开【登科记作士阅】
　　尊彼国常乃立人极依大社以封土命诸侯以方色木官复位东方【一作极】于焉必书火正是司南方由之可识西同白帝之象北察武之职配中黄而立名覆四方而作式于是端扆穆穆授策皇皇贤戚封建君臣乐康既载人之尔厚亦植物而惟良可以载八纮包大荒岂离逷于尔邑尽东南于我疆昔神黩无厌闻革故于有魏天祚明徳遂惟新于圣唐总祝融与蓐收臣冥与勾芒知合之以济代故贡之以来王守于尔位亦有宠子思翦桐而是立故分茅以共理所以维城所以抚封爰作稼穑锡之附庸列五色以相备和八音以相従色能惟正音乃叶雅将察之以报功故封之以立社惟人是恤选贤以建仰夏王之攸敦法周官之大宪胙之而氏可命相之而宅可依五徳聿修万方知归即之也真彩煌煌望之也灵坛巍巍足以表正方夏发扬徳辉等乎珪瑞叶以元吉建树侯家藩屏王室分之惟五行之惟一寔邦家之永固与天壤而齐毕
　　盖地图赋【以圣徳感通灵仙降献为韵】　　钱　起
　　有虞氏提地厘享天命光唘九有缉熙八政能使坤徳以寕祥符锡庆神矣王母通灵感圣献尔寳图昌尔金镜嗣尧之美于斯为盛固知冥贶有则休眀无极非天私我有虞惟神归于至徳必将永其厯数宁惟锡彼封域俾皇鉴之昭昭岂神明之黙黙谅可耀寰宇盛邦国盖地如何匪兹不克懿此图箓实昭应感广竖亥之遐步资重华之睿览规方逺近微妙通致蛮貊于度内出山川于巻中可以明四目逹四聪易曰不出户知天下何莫假此神功徒稽其囊括也吞八极尽四溟霜露所坠日月所经莫不总天目入帝庭嗤秦政得燕图以拓境小穆公梦鹑首以称灵亦有周王御天汉君求仙穷人力于宇宙遍辙迹于山川孰与夫髙居深视探微洞得地理于冥契拥神休以永年则知明徳在兹景福是降播颂声以洋溢洎寰海与里巷美矣哉厯选列辟符瑞钜万虽珪告成白环入献曷若斯图之用也九土而庶绩建
　　立春出土牛赋【以平秩东作敬授人时为韵】常惟坚
　　月周于纪水次于行其候凛冽其气清英倐嵗隂之将尽复阳春之载眀知北陆之寒光向敛喜东郊之暖气先迎是以候鴈思朔潜鳞或惊裂金火以取诸助气策土牛以示乃发生在望而宜早当晦朔而得平我皇于焉以设教贤相由是以持衡请循其本也太史告时有司选吉冬官蒇事牛人乃出将恊地纪克符天秩约嵗时之俭泰示农耕之迟疾惟谷是登惟人是恤察前后之凖祈仓廪之实故知丑以牛为用牛以土为质合隂阳之妙防齐冬夏之秘术岂比夫作享昊天为牲茧栗而已哉于是时既斯得令无不通候农祥而取正引丁壮而就功我疆我理自西自东以兹政行而化洽宜其人和而年丰徒观乎彼蛰将唘斯牛是作正我耒耜务我耕凿首巍巍以山耸角戢戢而林错制以红縻饰以丹雘出北陆以送寒伫西成而取获野人知五亩可树逰子懐二顷负郭国之有令冈敢不敬一人布和万邦咸庆恩深草木泽浸翔泳考来今之规矩立振古之龟镜自得上行下效纷纷辉映然后鼎取新革去旧惟利是持惟时是授自可家给而人足无乃兵强而国富曽孙之稼克稔唐叔之禾乃秀不忤于物有利于人稽乎天文上列于乾象究诸地志下协于坤珍不独山川其舍曷云九十其犉夫如是物各遂其性农不夺其时仰崇丘之翼翼登春防而熙熙相陈力而久矣愿负重而来斯永懐种徳兾念兹而在兹
　　土牛赋【以示农耕之早晩为韵】　　　　陈仲师
　　服牛是比合土成美将十钧之重斯得而一撮之多有以虽欲勿用泥蟠之质初分谁谓尔无块立之形酷似是月也采吕氏时令徴圬人巧指始辨涂附宁分脉起诚安媿乎角立复何劳于肉视然后遵土训唘人时戒晓而出迎春是资于以审先后之节有以占疾徐之期仰白榆之文慙其睆彼叶葱犗之色则而象之能首出于泥滓岂羣分于毫厘彼刍狗之列饰文绣以求媚泥龙之兴因舞雩而取类曷若标国典配田噐比物以作则顺时以相示同乎非马契荘叟之至言偶彼真龙殊叶公之绘事质美埏埴巧逾覆篑那虞食角之患宁假荧蹄之异俾逰刄者讶全之于目运斤者喜墁之在鼻且耒耜斯呈我则正春扈于农耕干戈既偃我则归郊马于嵗晩将物候自然谅人情何逺必也擥洪縻亲绀幰覩似是之足尚谓来思使畜疑之人犹将屡饭由是出五种命三农乃修故事于彼穷冬辟我疆则厥壤爰度考尔牧则其犉有宗今也物被殊私形分大造载之以厚地之徳奉之以先天之道时将敬授在三推播植之前物或肇牵察庶物生成之早其用则大其仪可考故曰如土委地者岂必以载牛为寳
　　第二【以四声为韵】　　　　　　　阙　名
　　维土作稼维牛配坤将底法于田赋故侔形于国门其聼也非喘其视也非奔协东风之表庆俾南畆之司存戒期于彼发令于此知出者之在衢见观者之如市三之日可以于耜四之日可以举趾稽小大之聿修标逺近而称美为徳不殊建功能大思负轭之无亏岂蹊田之有害曽是独立农人咸集非刍茭之是仰岂鞭策之云及骍而且角异鲁国之山川花以为蹄同汉朝之井邑若乃择元辰司上春涂泥萃丹雘陈牛从绳兮则正人从物兮惟新既牵之而不复亦系之而克驯其仪可采其迹难改奚中立而不倚若将行而有待假使越俗多方武侯専思或封泥作雨或刻木成噐五谷以之惟丰三军以之不匮徒见机而有作匪应节而攸利岂如我以牛为名以土为质示菑畬之早晩验播植之舒疾在天成象望北陆而分区在地成形近东郊而候律百王传而靡替丸扈司而弗失等农祥于程度祈帝籍之充实
　　第三　　　　　　　　　　阙　名
