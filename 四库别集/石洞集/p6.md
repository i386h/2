<!-- { "loadSidebar": true } -->
　　臣惟寛严者岂非人主所以御臣工者哉用之而不得其当则将淫纵罢竭各求其归而意不在于上是以御尊者宜严而御卑者宜寛也何则上之责乎卑者甚繁而责乎尊者甚简防乎卑者甚宻而防乎尊者甚疎也责之繁防之宻而不寛以待之则其势有所不胜责之简防之疎而不严以待之则其势无所于惮且非独如此而已尊者制卑者也而其制于君则逺矣卑者制于尊者也而其制于君则逺矣心无所惮则肆然日乗乎卑力有不胜则葸然日投乎尊而皆不暇于朝廷之政故人君之御臣不可不异其术也方今承流宣化为天子惠养百姓其职最卑而与民最亲者非县令哉田赋戸口之赢朒徭役狱讼之轻重风謡俗尚之醇疵贤人君子之显晦礼乐教化之坠举鳏寡孤独之苦乐山谷津闗之警寂米盐琐屑节错丝棼皆集于令自此以上不过总其大凡官渐尊而事渐省矣故曰责乎卑者甚繁而责乎尊者甚简一人之身州察之也府察之也藩司察之也按察又察之也御史又察之也虽有深垢十目之所不容虽有匿瑕十手之所共指自此以上官渐尊而察渐少矣故曰防乎卑者甚宻而防乎尊者甚疎然而防之宻非为苛也责之繁不束缚也则其待之固未尝不寛凡之总责益大矣察之少防益精矣则其待之亦未尝不严而天下县吏每苦于烦文缛节多如牛毛不能尽心王事则制尊非也夫严者人君之大用严之所在心之所归也今之待大吏亦稍寛矣是以上下相反心志乖背令之当责者未尝责而其不当责则责之也令之当防者未尝防而其不当防则防之也小吏见其如此亦皆折而归之鳃鳃焉日罢其力而不知倦而何暇其它哉葢朝廷之寛夺于大吏之严朝廷之当然夺于大吏之不当然矣是故叅谒之劳踰旬经月迎送之苦宿水暴岭供具之夙弃旧腐新伺揖之勤废时昃日丽省之邑孔道之令所最病焉鸣钟而兴束带而出奔走于十数人之庭趋于东而恐其失于西呼叱舟舆督促程饩怔怔数日前者方已出境而后者复告至矣乃若遨游灵胜流连燕饮莫不随而候之穷日而不得休达曙而不得寐此台仆之伦而胥史之耻也登堂未几据座未暖图书朝来又为之营馈遗矣狱词夕下又为之计赎锾矣烦文瘁其形缛节斗其心卒卒无一日之间则夫田赋戸口之类而为政宜知者何时理哉是以天下之令皆自谓俗皆自谓奴夫俗者辱行也奴者贱名也而不辞焉此无他故矣朝廷之法弛而大吏之焰张也拜伏少愆睚眦成隙即如朱卓孰则明之进士以台谏见严举人则谴诃不免欺誷刑章讇媚权贵其势然矣且其防责亦曷尝不本朝廷哉名是而实违故此轻而彼重也夫虎之威百兽震慑苟不能用则狐窃而行今大吏以其严恐悸小吏使之归心而吾不能以严而制大吏是亦不能用其威也臣愚谓宜严责御史正已格物防护随从之人马驴舟车之具廪食楮墨之需迎送伺谒之礼悉如宪令毋以烦文缛节重扰下邑守巡违宪必劾奏之则令得有暇裕尽心王事其有荒怠孰逃罪哉葢大吏畏吾之严必以朝廷之心为心而不敢以私乗乎其卑小吏藉吾之寛自以朝廷之事为事而不致以私投乎其尊此人主所以制御臣工之术也鸷本善击扬之益迅卵本易糜压之益败人君之于寛严信当异其用矣 

　　择将帅 

　　臣观苏洵之论将帅曰将特一大有司耳非相比也岂不然哉虽然王良造父天下之善御者也使之策躄驷而驾敝车骨苦筋劳踯躅而不能进非长于尺而短于寸也敝车非任重之资而躄驷非致逺之器也则将固非相比亦乌可不慎择乎哉方今天子忧勤于上大臣宣播于下而甘澍之洒不能及于覆盘辇毂之地泳沫闿怿而边郡之氓肝脑涂荒墟膏液润腐草老稚系累父子夫妇不相保此将吏不肖也昔我太祖皇帝以马上得天下擐甲厉剑与诸公并驰于中原者十余年御将之道筹之审矣都司卫所绣错宇内要害之处置镇戍焉阃外之寄悉属武臣以为指刃挥兵搴旗陷阵非竖儒所能办也升平既久法令益弛纨袴之子豢于酲醲甘膬之中沉于丝管娥姣之际肌节驽缓智识钝眊故仁宗皇帝命文臣临镇治文书议机宻参军务理边储后皆改都御史称提督矣天下治安缙绅用事介胄之夫俛首下气唯唯听命是以总副参游有将之名束缚而不能振军旅大权上归提督下属备兵屹然将帅之任矣故此两者不可不慎择也今之所任者谁也章句小生持方幅之纸揺手而攫髙第安坐数年富贵逼人遂据而有之入则列兵而居出则陈戟而游击鲜饮醇葢光宠福厚矣盗贼满山耳聩而不闻百里之内攻下乡聚屠戮黔首掳掠子女目眙而不见巢夺民田亏损国赋心懜而不知惴惴然幸不攻城刼库自可数日而迁画隍以外委以啖贼倍力为巧诈匿不上闻饰虚功执空文以誷主上此民之所以哀吁而无告也岂其与贼昵而利民死哉身家重而勇畧微詟然一竖儒耳鸷悍跿跔奋臂而善斗者壮士也妇人女子缓步柔声珥玑曳缟闻閧则闭戸缩颈矣奈何令妇人女子斗哉臣观三代之时多以车战故士自少即学射御司徒大比亦以是而兴之与徳行礼乐书数同选用之于战皆能致师非苟而已是以太祖皇帝洪武三年定科举格中者后十日试以骑射意念深矣非大圣人孰能如斯臣欲令乡会中式举人愿试骑射者如洪武三年例试中注于其籍授官时以为捕盗通判兵部主事使之治寇行边讲方畧习韬钤以待备兵提督之用然而论者以为骑射一人敌耳不足以得大将殊不知武之弓矢骤驰犹儒之椠觚揖让也善椠觚揖让者未必能为圣贤未有圣贤而不善椠觚揖让善弓矢骤驰者未必能为将帅亦岂有将帅而不善弓矢骤驰哉论者不称太公之鹰扬而称张良之似妇人不称孔子之却莱而称杜预之不穿札是皆猎取一二以自解说其无能而已且夫军旅之事以志为主以气为用者也章缝之人而善骑射之技其志深其气壮矣备兵提督固不必出入行阵与敌角一技之间然而定议运谋鼓鋭制胜非志气何由哉驾万斛于大海楫之橹之非长年也而惟其命之听苟不尝习闻洪涛而股栗见巨浪而心悸尚安敢置身其中左顾右盼示水道乎科举之学较士于椠觚揖让本不足以得人豪杰由之而出何况弓矢骤驰使天下之人知上意之所在必有剨然响应者方今武举虽设但其所得不过挽强引重之麤材入耳出口之腐语且待之甚轻即至总副参游要亦命于人非命人者若又合文于武则其智识足以料敌勇畧足以当患而势可以有为夹赞董责谁不听命又使训练武官岁时比试以俸而制赏罚其踊跃者必至矣今勲臣教读既成虚文武官训练率皆弛废至居阃外所听命者又竖儒也国家何頼焉臣愚谓试中式举人于骑射以为备兵提督便 

　　正刑礼 

　　臣闻记曰刑不上大夫礼不下庶人自两言者出天下之事有大不平者焉刑之加于庶人者常溢于灋之外而加于士夫者常逃于法之中礼之施于庶人者常忽弃而至于无而施于士夫者常淫纵而至于伪矫之者曰刑无上也不以大夫为上而无刑礼无下也不以庶人为下而无礼臣虽不知其然否而大夫之不能无刑庶人之不能无礼则可知也顾有差等耳何则天下之人各有其分圣人者因其分而低昻之者也先王之制以徳诏爵大夫有徳故不近刑使其败徳刑不免矣但不从于执缚系引视庶人为优矣乎礼以辩位庶人无位故不备礼然而天秩不能违矣但其等级名数视大夫为杀矣乎嗟夫今之天下何其大不平也国朝狱具笞杖讯校径分长短皆有成式除节目禁筋铁勘之校板图之刑书如天象示人章章矣证明供定然后如法决之自一而五自六而百所以惩奸邪而卫良民也武健之吏以毛摰为治不问曲直不别善恶棰以五寸之竹夹以二尺之木论未成而死过半矣甚至无罪之人片言触忤扑击数十立毙庭下此夫杀人不操刃者也鹰无爪虎而冠者也民重足一迹矣昔我太祖起自民间见吏侵百姓天下大乱葢伤之也立国之初贪墨者加以法外之法着为官吏受枉法赋满贯罪绞之律吏治兢兢不至于奸黎民乂安洪武三十年乃定官吏受赃满贯者为杂犯罪死许赎令行而奸改故破觚而为圜也今仁厚过多贪婪萌起棓罚公拏卖请私夺司求之府府求之县县安取之哉驾辞文籍实则金银借说土仪实为贿赂败则归馈遗之人宻则为囊槖之富网漏吞舟良可慨已御史行部即有断击亦小官耳大吏之贪岂小官比哉其位愈尊则其攫愈伙其入愈巧则其迹愈微况乎小官亦为大吏积也万一被劾不过罢归赃柴而不追法入而不取何以治其下哉臣故曰刑之加于庶人者常溢于法之外而加于士夫者常逃于法之中谓此也国家制礼达乎庶人俗吏以刀笔筐箧为事废而不问三加不举六礼不修遣女满车葬死殚家设席肆筵椎牛击鼓旛幢蔽道缁黄盈室括髪持衰纳妇诞子甚至以水火为棺椁此弑父之罪也遗祖祢畧报祀为出门之祭祈名岳媚淫鬼男女杂乱昼夜奔驰千里而赴之常人琢器雕题匹庶曳绮履锦酒馆歌楼上切云汉乃有设容貌倚市门非君子所忍覩也无礼甚矣至于士夫所谓礼者莫非泉货之私甘养之态炎门可炙则坊表岁树鼠窦可探则庆贺时臻华要可援则馈赆稠迭腥膻可附则起居频仍标以将敬之文饰以折仪之语下片楮于郡县令支无碍官银无碍官则碍民矣及夫下吏之奉上司外官之奉京贵色色种种其所以行之者皆有名而可言其所以受之者皆有辞而无惭俱谓之礼实则银耳是以今日市井之人隶卒之辈以礼为银之通称可怪也昔者老聃愤周之末摘僻为礼性情离而素朴散也激而言曰礼忠信之薄而罪之首今之礼又何如哉臣故曰礼之施于庶人者常忽弃而至于无而施于士夫者常淫纵而至于伪谓此也诗曰柔亦不茹刚亦不吐柔不茹矣而又刚不吐何哉刚者制乎柔者也吾吐乎刚则刚茹乎柔势不并矣故士夫法中之刑不加则庶人法外之刑不去士夫之伪礼不革则庶人之常礼不明臣愚以为宜敇法司凡犯赃罪官无大小悉问如律或从轻或从重或杖决或发遣并不许赎内外狱具一如图板违式肆虐必按治之百官以银为礼以赃论责成守令重民四教冠昏丧祭禁其靡丽邪僻夫士夫之于庶人虽有尊卑而分之所在则各有宜毫厘不可越者但庶人之刑易至于过而士夫则不及士夫之礼易至于过而庶人则不及吾能防束士夫使无残贼鄙夷乎民各得其本然之分而其尊卑之序实则未尝有爽是亦天下之至平也官邪之当纠葢无大此矣 

　　○应诏书四 

　　安民生（凡六篇） 

　　结民心 

