<!-- { "loadSidebar": true } -->
　　车骑将军顺文侯马仲都，明帝舅也。从车驾于洛水，浮桥马惊，入水溺死。帝顾谓侍御曰：「班固为马上三十步哀辞。」（《御览》五百九十六）
　　◇涿邪山祝文
　　晃晃将军，大汉元辅（《文选·颜延之曲水诗序》注，又王俭《褚渊碑文》注。）仗节拥旄，钲人伐鼓。（《文选·虞羲咏霍将军北伐诗》注，又《宣德皇后令》注，又丘迟《与陈伯之书》注）
　　◎班超
　　超，字仲升，彪少子。明帝时随兄固至京师，为官佣书，除兰台令史，后坐事免。窦固出击匈奴，以为假司马，有功。寻奉使西域，以三十六人定五十余国。初为军司马，进将兵长史，拜都护，封定远侯。在西域三十一年。永元十四年征还，拜射声校尉，卒年七十一。
　　◇请兵平定西域疏
　　臣窃见先帝欲开西域，置校尉，计思虑十有余年，乃发大策，北击匈奴，西使外国，鄯善、于即时向化。今拘弥、莎车、疏勒、月氏、乌孙、康居复愿归附，欲共并力破灭龟兹，平通汉道。若得龟兹，则西域未服者百分之一耳。臣伏自惟念，卒伍小吏，实愿从谷吉效命绝域，庶几张骞弃身旷野。昔魏绛列国大夫，尚能和辑诸戎，况臣奉大汉之威，万死之志，而无钅公刀一割之用乎？前世议者皆曰取三十六国，号为断匈奴右臂。今西域诸国，自日之所入，莫不向化，大小欣欣，各奉国珍，前后不绝，唯焉耆、龟兹独未服从。臣前与官属三十六人奉命绝域，备遭艰厄。自孤守疏勒，于今五载，胡夷情数，臣颇识之。问其城郭小大，皆言「倚汉与依天等」。以是效臣之能，则葱领可通，葱领通则龟兹可伐。今宜拜龟兹侍子白霸为其国王以步骑数百送之，与诸国连兵，岁月之间，龟兹可禽。以夷狄攻夷狄，计之善者也。臣见莎车、疏勒田地肥广，草木饶衍，不比敦煌，鄯善间也，兵可不费中国而粮食自足。且姑墨、温宿二王以步骑数百送之特为龟兹所置，既非其种，更相厌苦，其势必有降反。若二国来降，则龟兹自破。愿下臣章，参考行事。诚有万分，死复何恨。臣超区区，特蒙神灵，窃冀未便僵仆，目见西域平定，陛下举万年之觞，荐勋祖庙，布大喜于天下。（《后汉·班超传》，又见袁宏《后汉纪》十一，有删节亦有多出句，今合录之。）
　　◇上书求代
　　臣闻大公封齐，五世葬周，故狐死首丘，代马依风。夫周、齐同在中土千里之间尔，况于万里绝域，小臣能无依风首丘之思哉？蛮夷之俗，畏壮老，自其天性。臣超犬马齿歼常恐年衰，奄忽僵仆，孤魂度捐。昔苏武留匈奴中尚十九年，今巨幸得奉节带金银护西域，如自以寿终屯部，诚无所恨。臣义不营私，然窃恐后世或名臣为没西域。臣不敢望到酒泉郡，但愿生入玉门关，以承边境威外夷。臣老病衰困，冒死瞽言，谨先遗子勇随献物入塞。及臣生在，令勇目见中土。（袁宏《后汉纪》十四，又见《后汉·班超传》，各有删节，今合录之。）
　　◇上言宜招慰乌孙
　　乌孙大国，控弦十万，故武帝妻公公主，至孝宣皇帝，卒得其用。今可遗使招慰，与共合力。（《后汉·班超传》）
　　◇敕吏田虑
　　兜题本非疏勒种，国人必不用命，若不即降，便可执之。（《后汉·班超传》）
　　◇答任尚书
　　任君数当大任，岂班超所能及哉！必不得已，愿进愚言。塞外吏士，本非孝子顺孙，皆以过补屯部，蛮夷兽心，难养易动。今君性严急，水清无大鱼，将军宜宽小过，总大纲而已。（袁宏《后汉·和纪》「永元十三年，超曰」云云。据上文尚与超书，则此亦书，非面语也。）
　　◎班勇
　　勇，字宜僚，超少子。永初初为军司马，延光中拜西域长史，以五百人复定西，唯焉耆未降。永建二年，与张朗分道击之。坐后期，徽下狱。免。有《西域诸国记》若干卷。（案：《后汉·西域传》云皆安帝末班勇所记。今全卷在范《书》，故不录。）
　　◇西域议
　　愚以为边境者，中国之唇齿，唇亡则齿寒，其理然也。（四语从袁宏《后汉纪》十六补）昔孝武皇帝患匈奴强盛，兼总百蛮，以逼障塞。于是开通西域，离其党与，论者以为夺匈奴府藏，断其右臂遭王莽篡盗，征求无厌，胡夷忿毒，遂以背叛。光武中兴，未遑外事，故匈奴负强，驱率诸国。及至永平，再攻敦煌，河西诸郡，城门昼闭。孝明皇帝深惟庙策，乃命虎臣，出征西域，故匈奴远遁，边境得安。及至永元，莫不内属。会间者羌乱，西域复绝，北虏遂遣责诸国，备其逋租，高其价直，严以期会。鄯善、车师皆怀愤怨，思乐事汉，其路无从。前所以时有叛者，皆由牧养失宜，还为其害故也。今曹宗徒耻于前负，欲报雪匈奴，而不寻出兵故事，未度当时之宜也。夫要功荒外，万无一成，若兵连祸结，悔无及已。况今府藏未充，师无后继，是示弱于远夷，暴短于海内，臣愚以为不可许也。旧敦煌郡有营兵三百人，今宜复之，复置护西域副校尉，居于敦煌，如永元故事。又宜遣西域长史将五百人屯楼兰，西当焉耆、龟兹径路，南强鄯善、于心胆，北捍匈奴，东近敦煌。如此诚便。（《后汉·班勇传》）
　　◇对镡显等难（镡显，字子诵，妻阝人。为长乐卫尉，进侍中光禄大夫。）
　　长乐卫尉镡显、綦母参，司隶校尉崔据难曰：「朝廷前所以弃西域者，以其无益于中国，而费难供也。今车师已匈奴，鄯善不可保信，一旦反覆，班将能保北虏不为边害乎？」勇对曰：「今中国置州牧者，以禁郡县奸狂风盗贼也。若州牧能保盗贼不起者，臣亦愿以要斩保匈奴之不为边害也。今通西域，则虏势必弱，虏势必弱，则为患微矣。孰与归其府藏，续其断臂哉！今置校尉以抚西域，设长史以招怀诸国，若弃而不立，则西域望绝。望绝之后，屈就北虏，缘边之郡将受困害，恐河西城门必复有昼闭之儆矣。今不廓开朝廷之德，而拘屯戍之费，若北虏遂炽，岂安边久长之策哉！」（《后汉·班勇传》）
　　◇对毛轸难
　　太尉属毛轸难曰：「今若置校尉，则西域骆驿遣使，求索无厌，与之则费难供，不与则失其心。一旦为匈奴所迫，当复求救，则为役大矣。」勇对曰：「今设以西域归匈奴，而使其恩德大汉，不为钞盗，则可矣。如其不然，则因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无财费耗国之虑也。且西域之人，无它求索，其来入者，不过禀食而已。今若拒绝，势归北属，夷虏并力，以寇并、凉，则中国之费，不止千亿。置之诚便。」（《后汉·班勇传》）

卷二十七
◎丁恭
　　恭，字子然，山阳东缗人。习《公羊严氏春秋》，州郡请召不应。建武初，为谏议大夫、博士，封关内侯，迁少府，拜侍中、祭酒、骑都尉。
　　◇封功臣议
　　古帝王封诸侯不过百里，故利以建侯，取法于雷，强干弱枝，所以为治也。今封诸侯四县，不合法制。（《后汉·光武纪》「建武二年正月，博士丁恭议」。）
　　◎尹敏
　　敏，字幼季，南阳堵阳人。建武初拜郎中，后三迁为长陵令。永平中迁谏议大夫。
　　◇上疏陈洪范消灾之术
　　六作见，若是供御，帝用不差，神则大喜，五福乃降，用章于下。若不供御，六罚既侵，六极其下。明供御则天报之福，不供御则祸灾至。欲尊六事之体，则貌、言、视、听、思、心之用，治六事之揆以致乎太平，而消除感轲孽害。（《续汉·五行志一》注补引《续汉书》「建武二年，尹敏上疏」）
　　◎樊宏
　　宏，字靡卿，南阳湖阳人。娶光武族姊。建武初拜光禄大夫，位特进，封长罗侯。十五年定封寿张侯。二十七年卒，谥曰恭侯。
　　◇戒子
　　富贵盈溢，未有能终者，吾非不喜荣势也。天道恶满而好谦，前世贵戚，皆明戒也。保身全己，岂不乐哉！（《后汉·樊宏传》）
　　◇遗敕薄葬
　　棺柩一臧，不宜复见，如有腐败，伤孝子之心。（《后汉·樊宏传》）
　　◎樊
　　，字长鱼，宏子。建武末嗣封寿张侯。光武崩，为复土校尉。永平初，拜长水校尉，徙封燕侯。十年卒，谥曰哀侯。
　　◇上言选举
　　郡国举孝廉，率取年少能报恩者，耆宿大贤，多见废弃。宜敕郡国，简用良俊。（《后汉·樊宏附传》）
　　◇上言理朱浮
　　唐尧大圣，兆人获所，尚优游四凶之狱，厌服海内之心，使天下咸知，然后诛罚。浮事虽昭明，而未达人听，宜下廷尉，章著其事。（《后汉·朱浮传》）
　　◇奏正经义
　　先帝大业，当以时施行。欲使诸儒共正经义，颇令学者得以自助。（《后汉·章帝纪》建初四年诏引「永平元年，长水校尉奏言」。）
　　◎樊准
　　准，字幼陵，宏族曾孙。初为郡功曹。永元末，召拜郎中，补尚书郎，再迁御史中丞。永初初，擢守光禄大夫，拜巨鹿太守，转河内太守。以疾征，三转为尚书令。元初中，进光禄勋。
　　◇上疏请兴儒学
　　臣闻贾谊有言，「人君不可以不学」。故虽大舜圣德，孳孳为善；成王贤主，崇明师傅。及光武皇帝受命中兴，群雄崩扰，旌旗乱野，东西诛战，不遑启处，然犹投戈讲艺，息马论道。至孝明皇帝，兼天地之姿，用日月之明，庶政万机，无不简心，而垂情古典，游意经艺，每飨射礼毕，正坐自讲，诸儒并听，四方欣欣。虽阙里之化，矍相之事，诚不足言。又多征名儒，以充礼官，如沛国赵孝、琅琊承宫，或安车结驷，告归乡里；或丰衣博带，从见宗庙。其余以经术见优者，布在廊庙。故朝多皤皤之良，华首之老。每宴会则论难ぅぅ，共求政化。详览群言，响如振玉。朝者进而思政，罢者退而备问。小大随化，雍雍可嘉。期门羽林介胄之士，悉通《孝经》。博士议郎，一人开门，徒众百数。化自圣躬，流及蛮荒，匈奴遣伊秩訾王大车且渠来入就学。八方清肃，上下无事。是以议者每称盛时，咸言永平。今学者盖少，远方尤甚博士倚席不讲，儒者竞论浮丽，忘謇謇之忠，习讠戈讠戈之辞。文吏则去法律而学诋欺，锐锥刀之锋，断刑辟之重，德陋俗薄，以致苛刻昔孝文窦后性好黄、老，而清净之化流景、武之间。臣愚以为宜下明诏，博求幽隐，发扬岩穴，宠进儒雅，有如孝、宫者，征诣公车，以俟圣上讲习之期。公卿各举明经及旧儒子孙，进其爵位，使缵其业。复召郡国书佐，使读律令。如此，则延颈者日有所见，倾耳者月有所闻。伏愿陛下推述先帝进业之道。（《后汉·樊准传》）
　　◇因水旱灾异上疏
