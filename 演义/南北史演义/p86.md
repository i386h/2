<!-- { "loadSidebar": true } -->
　　测曰：「帝命严迫，何能同往？」夫妇相对泣下。只见阶前走过一人，跪下道：「驸马勿忧，倘有祸乱，小人情愿保护公主西归。」公主问测曰：「此人有何才乾，能保护吾家？」测曰：「此人姓张名吉，为人忠直，勇敢当先。三年前曾犯死罪，吾救之，故愿为我仆。作事大有胆略。得其保护，公主可以无忧。」但恐家中人不服，因以亲佩宝剑一口赐之，吩咐众仆曰：「若遇危难，凡事皆由吉主。」吉同众仆皆叩头受命。遂别公主而去。
　　先是帝广征州郡兵，东郡太守裴侠帅所部诣洛阳。思政问之曰：「今权臣擅命，王室日卑，奈何？」侠曰：「闻天子为西幸之谋，诚有之乎？」思政曰：「有之。君以为可否？」侠曰：「未见其可也。宇文泰为三军所推，居河山百二之地。所谓已操戈矛，宁肯受人以柄。虽欲投之，恐无异避汤而入火也。」思政曰：「然则若何而可？」侠曰：「图欢有立至之忧，西巡有将来之虑。且至关右，徐思其宜。」思政然之，乃进侠於帝，授左中郎将。
　　当是时欢虽四道进兵，大军未发。乃召其弟高琛於定州，以长史崔暹佐之，镇守并州。亲自勒兵南出，告其众曰：「孤以尔朱擅命，建大义於海内，奉戴主上，诚贯幽明。横为斛斯椿谗构，以忠为逆。今者南行，诛椿而已。明日五鼓，尔将士俱集辕门听令。」当夜，入宫语娄妃曰：「孤将入除君侧之恶，起行在即，来与卿别。」妃大惊曰：「大王身居王爵，儿受显职，弟为驸马，女为皇后，尊荣极矣，何复作此举动？」盖王作事深密，朝廷事娄妃全未知之，故不乐王行。王曰：「我能容人，人不容我。须得入朝整顿一番。」
　　妃曰：「帝与后若何处之？」王曰：「迁驾邺城，仍扶为帝。彼虽以尔朱比我，我决不学万仁所为。」妃恐有妨於后，终不怿。少顷，诸夫人闻王出兵，皆来拜送。王命宫内事悉听妃主处分，又谓妃曰：「东府因他性刚，我不去辞别。五儿周岁，你须同诸夫人往贺，莫冷落他。」妃应诺。是夜，王宿营中，带高澄同往。五更勒兵齐出，马步一十三万，将帅三千余人。以敖曹为先锋，刘贵、封隆之为左右翼，彭乐、窦泰辅之，高隆之押后。其余能征惯战之将，皆聚於中军，临时调用。军声所至，无不望风畏惧。
　　其时宇文测亦至长安，召泰迎驾。泰接旨后，便点上将王贤，领人马一万，据住华州，以防晋阳兵至。遣都督骆超引兵一千，直抵洛阳接驾。又遣杨荐同了宇文测引兵一千，前出潼关，沿途候接。自领大军屯於弘农，以为声援。乃历数高欢之罪，移檄四方。其略曰：高欢出自舆皂，罕闻礼义。一介鹰犬，效力戎行。靦冒恩私，遂阶荣宠。不能竭诚尽节，专挟奸回，乃劝尔朱荣行滋篡逆。及荣以专政伏诛，世隆以凶党外叛，欢乘其间，暂立建明，以慰天下，亦可勋垂不朽。孰意假推普泰，欲窃威权，称兵河北。以讨尔朱为名，黜陟自由，迹同谋逆。幸而人望未改，天命有归，魏祚方隆，群情翼戴。欢因阻兵安忍，镇守边隅。然广布腹心，跨州连郡，禁闼侍从，悉伊亲党。而旧将名贤，正臣直士，横生疮痏，动挂网罗。故武卫将军伊琳、直阁将军鲜於康仁，忠良素着，天子爪牙，欢皆收而戮之，曾无闻奏。孙腾、任祥，欢之心膂，并使入居枢近，知欢逆谋将发，相继逃归。欢益加重待，亦无陈白。故关西大都督贺拔岳，勋德隆重，兴亡攸寄，欢忌其功，乃与候莫陈悦等私相图害，以致大军星陨。
　　幕府受律专征，便即讨戮。欢知逆状已露，惧罪见责，遂遣蔡俊拒代，窦泰佐之。又使侯景等阻绝粮粟，以弱王室。恶难屈指，罪等滔天。其州镇郡县，率土黎民，或为乡邑冠冕，或为勋戚世裔，并宜同心翼戴，共效勤王之举，毋贻从逆之诛。封赏之科，已有别格。檄到须知。
　　高王见檄大笑道：「彼欲以言语耸动天下乎？此何足为吾害？」乃令军士倍道进发，限在七月十三俱集黄河渡口，以便进取，毋失时刻。正是：喑呜山嶽尽崩颓，叱咤风云皆变色。
　　闻者寒心，见者丧胆。但未识朝廷若何相拒，且听后文再说。
第三十三卷     逼京洛六浑逐主　奔长安黑獭迎君
　　话说孝武帝闻欢引兵向阙，亲勒十万人马，带领文官武将屯於河桥。以斛斯椿为前驱，屯於邙山之北。椿言於帝曰：「臣闻高欢之兵三日夜行一千余里，人马必乏。椿请率精兵一万渡河击之，掩其劳敝，可以得志。」帝然其计。黄门侍郎杨宽与椿不睦，说帝曰：「高欢恃其兵强，遂至以臣伐君，何所不至。今假兵於椿，恐生他变。椿若渡河，万一有功，是灭一高欢，生一高欢矣。」帝遂敕椿停行。椿歎曰：「今荧惑入南斗，上信左右间构之言，不用吾计，岂天道乎？」盖《五行志》云：「荧惑入斗，天子不安其位。」
　　又俗谣云：「荧惑入南斗，天子下殿走。」故椿言及此。其时宇文泰闻之，亦谓左右曰：「高欢兵行太速，此兵家所忌。当乘便击之，方可取胜。而主上以万乘之重，不能渡河决战，方缘津据守。且长河万里，捍御为难。若一处得渡，侧大事去矣。」无如孝武当日，专以拒守为计，乃使斛斯椿、颍川王斌之共领一万人马，镇守虎牢；长孙子彦领兵一万，镇陕；贾显智、斛斯元寿引兵一万，镇滑台；汝阳王元暹领兵一万，镇石济。高王兵过常山，知四万，镇滑台；汝阳王元暹领兵一万，镇石济。高王兵过常山，知四面城池皆有兵守，遣上将韩贤以五千骑攻石济，窦泰引兵五千攻滑台，而自率所部直前。那滑台守将贾显智本系高王旧人，素有归降之意，闻泰至，谓元寿曰：「窦泰勇将也，不可与战。」元寿信之，遂闭城不出。显智阴遣人纳降於泰，许为内应。有军师元玄觉其意，乃私言於元寿曰：「贾将军恐有他图，宜备之。」元寿乃使元玄见帝，请益兵。帝遣大都督侯几绍引兵赴之。窦泰知有兵来，引军直抵城下，几绍出战，显智继之，元寿守城。战方合，显智在后呼曰：「军败矣。」遂退走，前军亦乱。几绍不能禁止，被泰掩杀过来一戟刺死。元寿闻之，惊得魂不附体，弃城而走。显智遂接泰军入城，报知高王，高王大喜。时有北中郎将田怡亦遣使约降於欢，愿为内应，请速进兵。事露被诛。帝见人心内变，於是益惧。欢至野王城，离河十里停车不进，遣使奏帝，自明非有叛志，特欲面申诚款，以明心迹，乞上勿疑。帝不答。颍川王斌之与斛斯椿争权不合，弃椿还，言於帝云：「滑台、石济皆不守，欢军已至。」帝大惧。丁未，遣使召椿还。遂帅南阳王宝炬、清河王亶、广阳王湛以五千骑宿於瀍西。沙门惠臻负玉玺，持千牛刀以从。众知帝将西出，其夜逃亡者过半。亶、湛二王亦逃归。帝遣人至宫中单迎公主数人，仓皇就道，从者绝少。武卫将军独孤信单骑追帝。帝见之，歎曰：「将军辞父母、捐妻子而来，方知世乱出忠臣，非虚言也。」
　　高王行至河津，知帝已西去，遂吩咐段韶飞马过河，安抚大小三军，各守营寨。大军忙即渡河，河桥军士未逃者皆迎拜马首。是夜，王宿河桥寨中，见一应表奏文书皆堆积案上，灯下翻阅，见有度支尚书杨机奏云：「高欢久失臣节，必无善意。宇文泰兵马精强，潼关险阻，不若西幸为上。」不胜大怒。时高隆之素与吏部尚书崔孝芬、驸马都尉郑严祖有怨，欲乘间害之，入帐见高王倚牀默坐，面有怒色，乃曰：「今天子西幸，实非本意，皆出数贼臣之谋。」王曰：「果如卿言。尚书杨机素号老臣，朝堂宿望，我甚重之。
　　乃阅其表，暴我过恶，劝帝西出，岂不可恨。」隆之曰：「不独杨机然也，即吏部崔孝芬、驸马郑严祖亦每於帝前举大王之过，起西幸之谋，皆罪不容诛者。」王曰：「俟至京当尽诛之。」次日，王入洛阳，朝官跪道相接，百姓皆执香以迎。以永宁寺壮丽，作行署居之。乃遣领军段韶等率轻骑追帝，请驾东还。命世子高澄入宫见后。后见澄大恸，欲见王。澄曰：「父王有命，将亲自西迎帝归。帝归后，方来相见。」后益悲，澄以好言慰之而出。八月甲寅，高王於永宁寺正殿召集文武百官，责之曰：「为臣奉主，职在匡救危乱。若既不能谏争於平日，又不能随扈於临时，缓则耽宠争荣，急则仓皇逃窜，臣节安在？」众莫能对。尚书左仆射辛雄曰：「主上与近习图事，雄等不得与闻。若即追随，恐迹同逆党；留待大王，又以不从见责。雄等进退无所逃罪。」王曰：「卿等备位大臣，当以身报国。群佞用事，卿等并无一言谏争，使国家之事一至於此，罪欲何归？」乃收雄及仪同三司叱列延庆、吏部崔孝芬、尚书刘廞、杨机、常侍元士弼，皆杀之。命执驸马郑严祖，数日前全家已逃。乃下令，朝臣西去者，不论王侯贵戚，悉收其家属拘於瑶光佛寺，还者放免。若有劝得帝回者，重加官爵，授以不次之赏。唯斛斯椿妻黄氏、幼子斛斯演，发下天牢收禁。一日，拿到嵩山妖道潘有璋、黄平信、李虚无，王亲自严讯，审出实情，遂往斛斯椿宅搜取魇魅等物。直至深密之处名偃月堂，供奉九天使者，旁列黄巾数十，皆如病时所睹。问有璋伏屍埋於何处，有璋指出地方，遂令掘起。见有一三四岁小儿，身首异处。一草人穿王衣服，一百二十支节，皆用麻绳绑缚。身边有剑一口，剑锋上皆有血腥。
　　王见之大怒，命即焚之。术士李业兴曰：「不可造次，须将草人支节逐一解散，焚之方妥。小儿屍必用棺木成殓，安葬入土，冤魂方解。」王命如言以行。有璋三人凌迟处死。监中弔出斛斯演一并斩首，妻囚子戮，皆椿自取之也。
　　且说孝武西行，事起仓卒，刍粮未备。又长孙子彦不能守陕，弃城而走，高兵日逼，势甚危急。於是星夜往龙门进发，糗浆乏绝，三二日间从官唯饮涧水。至湖城有王思村民以麦饭壶浆献帝。帝悦，许复一村十年。至稠桑，潼关大都督毛鸿宾迎献酒食，从官始解饥渴。俄而斛斯椿至，稍有粮食，用以济军。然不见宇文泰来接，心甚疑惧。循河西行，人烟萧索，绝非东洛气象，因谓左右曰：「此水东流，而朕西上。若得复见洛阳，亲谒陵庙，卿等功也。」左右皆流涕，帝亦悲不自胜。泰闻帝至，忙备仪卫迎帝。先遣赵贵、史宁来请帝安，然后亲率诸将谒见於东阳驿。叩头驾前，免冠流涕曰：「臣不能武遏寇虐，使乘舆播迁，臣之罪也。」帝慰之曰：「公之忠节着於遐迩，朕以寡德，负乘致寇。今日相见，深用厚颜，方以社稷委公，公其勉之。」
　　将士皆呼万岁。泰迎奉帝入长安，权以雍州廨舍为宫。帝即授泰为大将军、雍州刺史、兼尚书令。别置二尚书分掌机事，以行台尚书毛遐、周惠达为之。
