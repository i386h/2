<!-- { "loadSidebar": true } -->
　　梅实迎时雨，苍茫值晚春。愁深楚猿夜，梦断越鸡晨。（《庄子》：越鸡不能伏鹄卵。越鸡，小鸡。）海雾连南极，江云暗北津。素衣今尽化，非为帝京尘。（陆士衡诗：京洛多风尘，素衣化为缁。谢诗云：谁能久京洛，缁尘染素衣。）   
　　○零陵早春   
　　问春从此去，几日到秦原？凭寄还乡梦，殷勤入故园。   
　　○田家三首（邵武本作春怀故园。《笔墨闲录》云：《田家诗》“鸡鸣村巷白”云云，绝有渊明风味。）   
　　蓐食徇所务，（《左氏》：秣马蓐食。蓐食，晨炊。蓐，音辱。）驱牛向东阡。（阡，谓阡陌。南北曰阡，东西曰陌。）鸡鸣村巷白，夜色归暮田。札札耒耜声，飞飞来乌鸢。竭兹筋力事，持用穷岁年。尽输助徭役，（“徭役”，一作“淫侈”。徭，音摇。）聊就空自眠。（“自”，一作“舍”。）子孙日以长，世世还复然。○其二   
　　篱落隔烟火，农谈四邻夕。庭际秋虫鸣，疏麻方寂历。（“寂”，一作“析”。）蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。东乡后租期，车毂陷泥泽。公门少推恕，（“少”，一作“日”。“恕”，作“问”。）鞭朴恣狼籍。努力慎经营，肌肤真可惜。迎新在此岁，（“此”，一作“今”。）唯恐踵前迹。○其三   
　　古道饶蒺黎，萦回古城曲。蓼花被堤岸，陂水寒更渌。（“渌”，一作“绿”。）是时收获竟，落日多樵牧。风高榆柳疏，霜重梨枣熟。行人迷去住，野鸟竞栖宿。田翁笑相念，昏黑慎原陆。今年幸少丰，无厌饣与粥。（饣，诸延切。）   
　　○行路难三首（三诗意皆有所讽，上篇谓志大如夸父者，竟不免渴死，反不若北方之短人，亦足终天年。盖自谓也。中篇谓人才众多，则国家不能爱养，逮天下多事，则狼顾而叹无可用之才。盖言同辈诸公一时贬黜之意也。下篇谓物适其时，则无有不贵，及时异事迁，则贵者反贱。盖言其前日居朝行而今日贬黜之意也。当是贬永州后作。）   
　　君不见，夸父逐日窥虞渊。（《列子》：夸父不量力，欲追日景，逐之于隅谷之际。注曰：隅谷虞渊，日所入处。）跳踉北海超昆仑。（跳，徒凋切。踉，吕唐切。）披霄决汉出沆漭，（沆，下党切。漭，母党切。）瞥裂左右遗星辰。（杜子美云：千骑常瞥裂。瞥，匹蔑切。）须臾力尽道渴死，（夸父渴欲饮，走饮河渭。河渭不足，将北走饮大泽，未至，道渴而死。弃其杖，尸膏肉所浸，生邓林。邓林弥广数千里。）狐鼠蜂蚁争噬吞。（“蜂”，一作“蝼”。）北方人长九寸，（《列子》：东北极有人，名人，长九寸。《山海经》曰：东海之外，有小人国，名人。，疾郢切，又音争。《广韵》音停。）开口抵掌更笑喧。啾啾饮食滴与粒，（一作“喽啾”。）生死亦足终天年。睢盱大志小成遂，（睢，许规切。盱，音吁。一作“天志”，一作“失志”，一作“志大”。）坐使儿女相悲怜。○其二   
　　虞衡斤斧罗千山，（《周礼》：虞衡作山泽之材。注云：虞衡，掌山林之官。掌山泽者谓之虞，掌川林者谓之衡。《周礼》又云：山虞掌山泽之禁令。林衡，掌巡林麓之禁令。）工命采斫戈与椽。（弋，音弋。“弋与”，一作“戕为”。）深林土剪十取一，百牛连鞅摧双辕。（鞅，牛羁也。）万围千寻妨道路，（围，绕也。）东西蹶倒山火焚。遗余毫末不见保，躏跞间壑何当存？（躏，音吝。跞，音历。）群材未成质已夭，突兀孝豁空岩峦。（孝，许交切。诸韵无从山旁者，唯《集韵》有“孝”字云。<广孝>豁，宫殿高貌。）柏梁天灾武库火，（汉武帝太初元年十一月，柏梁台灾。晋惠帝元康五年闰十月，武库火。累代异宝，一时荡尽。《左传》：人火曰火，天火曰灾。）匠石狼顾相愁冤。君不见南山栋梁益稀少，爱材养育谁复论！○其三   
　　飞雪断道冰成梁，侯家炽炭雕玉房。（雕玉房，以雕玉饰房也。）蟠龙吐耀虎喙张，熊蹲豹踯争低昂。（古者屑炭和作兽形。龙虎熊豹，皆言炭之形也。蹲，音存。踯，直炙切。）攒峦丛射朱光，（，五各切。）丹霞翠雾飘奇香。美人四向回明，（，耳珠。）雪山冰谷太阳。星躔奔走不得止，奄忽双燕栖虹梁。风台露榭生光饰，死灰弃置参与商。（《庄子》：心若死灰。韩安国曰：死灰独不然乎？《左传》：辰为商星参为晋星，参商相去之远也。扬子曰：吾不睹参辰之相比也。王志长《杂诗》：王事离我志，殊隔过商参。）盛时一去贵反贱，桃笙葵扇安可当！（“当”，一作“常”。集注：东坡云：不知桃笙为何物，偶阅《方言》，簟，宋、魏之间谓之笙，乃悟桃笙以桃竹为簟也。梁简文帝《答湘南王献簟书》云：五离九折，出桃枝之翠笋。乃谓桃枝竹簟也。桃竹出巴、渝间，杜子美有《桃竹杖歌》。《诗话》云：余按唐万年尉段公路《北户录》云：琼州红藤簟，《方言》谓之笙，或曰，亦曰行唐。沈约奏弹歙令仲文秀恣横云：令吏输六尺笙四十领。何东坡忘此耶？又左思太冲《吴都赋》云：桃笙象簟，韬于筒中。注云：桃笙，桃枝簟也。吴人谓簟为笙。刘梦得亦有诗云：蕙风香麈尾，月露濡桃笙。葵扇，出《晋·谢安传》：安乡人有蒲葵扇五万，安乃取其中者捉之。京师士庶竞市，价增数倍。）   
　　○闻籍田有感（元和五年十月，宪宗诏来年正月十六日东郊籍田，敕有司修撰仪注。）   
　　天田不日降皇舆，（张衡《东京赋》云：躬三推于天田，修帝籍之千亩。《楚词》：恐皇舆之败绩。皇舆，天子车也。）留滞长沙岁又除。（贾谊贬长沙王傅，公以谊况己也。）宣室无由问厘事，（后岁余，文帝思贾谊，征之，至。入见，上方受厘，坐宣室。上因感鬼神事而问鬼神之本。谊具道所以然之故。厘，音禧。祭余肉也。）周南何处托成书？（司马迁《自叙》：太史公留滞周南，执迁手泣曰：“今天子封泰山，而余不得从行，是命也夫！汝为太史，无忘吾所欲论著矣！”元和五年十月，宪宗诏来年正月十六日东郊籍田，敕有司修撰仪注。公自言留滞永州，如太史公，不得从行。）   
　　○乌词（一作《跛乌词》。，举一足也。此词及下《笼鹰》、《放鹧鸪》，皆以自况。，音企。《山海经》云：有踵国人，行脚不着地，如人之足。乌，病一足，而行也。作跛非。）   
　　城上日出群乌飞，鸦鸦争赴朝阳枝。（鸦鸦，乌声。《诗》，梧桐生矣，于彼朝阳。朝阳，日初出处。）刷毛伸翼和且乐，尔独落魄今何为？（落魄，不检也，又不得志貌。魄，音托，又旁各切。）无乃慕高近白日，三足妒尔令尔疾。（《五经通义》、《春秋元命苞》皆云：日中有三足乌。）无乃饥啼走路旁，贪鲜攫肉人所伤？（《汉书》：黄霸为颍川太守，尝欲有所伺察，择长年吏遣行。吏出，不敢舍邮亭，食于道旁，乌攫其肉。）翘肖独足下丛薄，（《庄子》：肖翘之物。独足，一足也。）口衔低枝始能跃。还顾泥涂备蝼蚁，仰看栋梁防燕雀。左右六翮利如刀，（扬子：鹪鹏冲天，不在六翮乎？）踊身失势不得高。支离无趾犹自免。（《庄子》：支离疏者。上有大役，则支离以有常疾不受功；上与病者粟，则受三钟与十束薪。夫支离其形者，犹足以养生。又鲁有兀者叔山无趾，见仲尼曰：“吾唯不知务而轻用吾身，吾是以亡足。今吾来也，犹有尊足者存，吾是以务全之也。”）努力低飞逃后患。   
　　○笼鹰词   
　　凄风淅沥飞严霜，（秋风曰凄风。淅沥，风声。）苍鹰上击翻曙光。云披雾裂虹断，霹雳掣电捎平冈。（傅玄《蜀都赋》曰：鹰则流星曜景，奔电飞光。掣，音彻。）砉然劲翮翦荆棘，（砉然，羽翮之声。《庄子》：砉然响然。砉，呼切。）下攫狐兔腾苍茫。爪毛吻血百鸟逝，独立四顾时激昂。炎风溽暑忽然至，（《月令》，季夏之月，上润溽暑。）羽翼脱落自摧藏。草中狸鼠足为患，一夕十顾惊且伤。但愿清商复为假，（孟秋之月，凉风至，则鹰乃祭鸟也。）拔去万累云间翔。（“累”，一作“里”。）   
　　○放鹧鸪词   
　　楚越有鸟甘且腴，嘲嘲自名为鹧鸪。（鹧鸪，鸟名。出南越。其鸣自呼，南飞不北。）徇媒得食不复虑，（媒，谓所以致鹧鸪者。）机械潜发罹{孚}。（，音嗟。{孚}，音孚，网也。）羽毛摧折触笼，（偶许切。）烟火煽赫惊庖厨。鼎前芍药调五味，（司马相如赋：芍药之和，具而后御。芍药，香药。）膳夫攘腕左右视。齐王不忍觳觫牛，（《孟子》：齐宣王坐于堂上，有牵牛而过堂下者，曰：“将以衅钟。”王曰：“吾不忍其觳觫。”）简子亦放邯郸鸠。（《列子》：邯郸之民献鸠于简子，简子厚赏之。客问其故，简子曰：“正旦放生，示有恩也。”《孔丛子》亦曰：“元日有人献鸠于简子，简子厚赏之，而放其鸠。”邯鄣，赵地。）二子得意犹念此，（“二子”，他本作“二君”，或又作“二臣”。）况我万里为孤囚？破笼展翅当远去，同类相呼莫相顾。（《笔墨闲录》云：盖以自况其欲远俦类也。）   
　　○龟背戏（其制不可详，观诗意，乃亦博棋之类尔。状如龟背，因以为名。）   
　　长安新技出宫掖，喧喧初遍王侯宅。玉盘滴沥黄金钱，皎如文龟丽秋天。（丽，著也。《易》云：月日丽乎天。）八方定位开神卦，六甲离离齐上下。投变转动玄机卑，星流霞破相参差。四分五裂势未已，出无入有谁能知？乍惊散漫无处所，须臾罗列已如故。徒言万事有盈虚，终朝一掷知胜负。（刘毅家无儋石之储，樗蒲一掷百万。）修门象棋不复贵，（《楚词·招魂》章：魂兮归来，入修门些。又云：{艹昆}蔽象棋，有六博些。注：修门，郢城门。）魏宫妆奁世所弃。（《世说》：弹棋始自魏宫内妆奁之戏，文帝于此技特妙，能用手巾角拂之。）岂如瑞质耀奇文，愿持千岁寿吾君。（《史记》：龟千年游莲叶之上。）庙堂巾笥非余慕，（《庄子》：楚有神龟，死已三千岁矣，王巾笥而藏之庙堂之上。）钱刀儿女徒纷纷。（钱刀，见上《白荷》诗注。）   
　　○闻黄鹂（黄鹂，即仓庚也。一名搏黍。）   
