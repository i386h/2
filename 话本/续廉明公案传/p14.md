<!-- { "loadSidebar": true } -->
　　「状告为诈称父死事：父母深思，与天罔极，亲寿则喜，死不忍言。故律有正条：人子无故称死者，忍以死加亲，以悖逆不孝论。乡有枭恶王钦生，纵恣强暴，大逆不孝。无故衰麻，诡言父死。饮酒歌谑，百般豪放。大坏风俗，紊乱王法。乞天究勘诈故，依律正恶，维持纲常，民风有赖。上告。」
　　王钦生去诉曰：
　　「状诉为哀思事：人有根本，父母为重。圣人制礼，死事尽思。痛生早失所怙，未尽奉养，悲哀在怀，寝处不安。灵柩未葬，衰麻忍释。律禁不孝，焉禁哀哭。棍恶连萼，哄惑生母，累骂致仇，诬捏不孝。伊非族亲，安用伊告。人子哭父，害何风俗？恳台烛诬，免遭罔陷。叩诉。」
　　林县尹提审之。王钦生曰：「我父已死，深思亲恩未报，故不忍解脱麻衣。哀死思亲，有何罪乎！」连萼曰：「你父虽死，其母尚在。若哀思亡父，当从来不脱麻衣。汝十余年已去凶就吉，今日重新披麻，明是借哭父为名，急欲逼母之死矣。非不孝于父，亦是不孝于母也。」骤说出不孝于母，钦生此时失辩。林尹曰：「在礼，子服母丧，不以衰麻见父，恐伤父心也；则服父丧，亦不当以衰麻事母矣。况父死十年，久已释服，今又齐衰，岂欲父之死而又死乎？即勿更加以不孝于母之罪，但依称诈亲死之律，亦当拟绞矣。」遂责一十，问以绞罪。母乃往荆州府去诉之。时商仲堪为太守，提来亲审，得二犯所辩之辞。乃曰：「据律中所称，当以二亲生存而横言死殁；言人所不忍言，其情事悖逆，故当弃市。今钦生父已先殁，此徒有诞妄之过耳，安得以诈称亲死之律而拟绞乎？」遂活之。商太府判：
　　「父子之恩，天然真性。死生之变，人之大关。故亲在则承欢一人，事尽力而养尽物敬；亲殁则永怀根本，祭思敬而丧思哀。未有椿萱共度之时，忍言桑榆凋落之事。此君子首庆俱存之乐，而孝不忍死亲之心也。若王饮生者，早失所怙，已经十载之远；重制其服，又举三年之丧。无哀而哀，本为非礼；以死为死，未逆生亲。惟似病狂而丧心，岂为大逆而不孝。合从轻释，勿罪狂愚。」
　　按：王钦生之心本为可原，而所举狂悖，未为无罪。商侯辨亲生，而子称亲死者为不孝；亲殁而子重举孝者为狂愚。不以不孝论，此深为得律之意。可以为因义起例者之准程矣。 
　　杜太府察诬母毒
　　维扬有倚郭之巨富者商通，店邸僮仆，比于王侯。生子商称，强暴不仁，恃财使气，不能降屈于人。通娶继室胡氏，性过严厉，动辄骂人。商称甚厌之。及父通死，尚未期年，奉继母不以道。母愤恚不胜，后亦稍解。称与妻司氏谋曰：「吾生平不能受人些气。今留继母在，多有关说。家庭掣肘，不得自由。可于来岁元日，你代斟酒，我上寿于母，乃母复赐我酒，你投毒药于酒中，我即诬母毒我，告之于官。从来继母狠毒者多，官必信之。纵不治他大罪，亦必离归外家，我不受人所制矣。」商议已定。及次年正月初一，商称领妻妾子孙，庆拜母之新年已，又上寿于母。及母将赐酒于子，司氏依夫所教，转身斟酒，即投毒药于中。母接觞赐与商称，受酒将饮，忽言曰：「此酒气色异常，莫非有毒乎？」以酒倾之于地，酒焰喷起。乃询其母曰：「以鸩杀人，上天何佑？」母抚膺曰：「冤哉！天乎明鉴在上，何当厚诬人以行毒？我有此心，天地诛戮。如或诬我，虽死亦不服！」数日后，商称往府告曰：
　　「状告为继母毒子事：孝子事亲，劳而不怨。圣人示人大杖则避。痛父近丧，继母胡氏心狠性忍，称曲承事。元日上寿，母赐称酒，毒气异常。疑不敢饮，覆地地喷，众皆明证。欲屈隐忍，恐家庭密迩，终遭毒手。身死无益，母无令名。投台为称善处。上全母名，下保子身。免称后祸，保族承宗。感激叩告。」
　　刺史杜亚提来审之，问曰：「尔上母寿酒何人斟来？」称曰：「长妇执爵而来也。」又问曰：「母赐汝酒，觞从何来？」称曰：「亦长妇之执爵也。」杜又问曰：「长妇者何人也？」称曰：「小的之妻也。」杜公曰：「尔妇传爵，又尔妇斟。然则毒因妇起，岂可妄诬其母乎！」再差人去拘商称之妻司氏来。杜公覆审曰：「你斟酒与姑，其酒有毒，还是欲毒其夫乎，抑是欲毒姑而误持以与夫也？」司氏称不知事之来由。杜公令拶起。司氏受痛不过，乃吐实曰：「是夫与我商议如此行事，以诬捏继母。」杜公曰：「如此则你夫妇俱不孝，皆当死罪。在律中卑幼诬尊长者，加凡人一等，可立刻打死。以家业付胡氏掌管，抚恤幼孙，以承宗祀。」打至二十，司氏苦叫：「老爷救命！」杜公曰：「你不孝之妇，我岂救得你？要你老姑肯救，便可饶你。」司氏连声叫婆婆救命。胡氏乃向官磕头曰：「老妾无子，亡夫只商称一人。二孙皆幼。商家产业广多，我妇人亦不能掌管。老爷已责罚他，乞饶他夫妇二人命。且司氏妇人受责二十，已重矣，乞饶他罢。」杜公曰：「子不孝母，除是母肯饶他，便赦得他死。依你说。司氏可住打，只造谋者商称，更当为你教训，打十板。且问你，还愿与子同炊否？如不愿，将商家产业均分，半与商称，半与你自养老何如？」胡氏曰：「分炊更便。但商家产业十万，我一老妇何须一半？只愿万金之产足矣。余者都与子，待我百年后，将原产万金，仍交还儿。幸即批报照与我，千载感激。」杜公曰：「胡妪言皆有理，悉依你所言。」杜太府判曰：
　　「着芦絮而御车，闵损负所以尽孝；持冰鲤以供母，王祥所以为贤。葛屦履霜，伯奇未尝辞苦；焚廪浚井，大舜岂敢惮劳。彼皆继母之不慈，尚为前子而必孝。今商称饭香，称饮芳泉，浑忘源本。享素封都厚利，那顾椿萱。父骨未寒，计逐续弦之祀母，心何咎厚。诬投毒之冤诬尊，罪甚诬卑。无母情同无父。似兹逆德，虽大辟以何辞；据彼母言，姑轻罚以示戒。特凶人必不能承顺，则慈母或反至增忧。不如以产分开，母取一而子取九，庶乎其恨各释，彼无怨，而此无尤。异之所以为同，疏之所以成戚。批照与母收执，立案于官有稽。若复更启后非，必将并究前恶。」
　　按：继母之毒前子者，从古多有。若母之媒孽圣舜，尹母之虐使子奇，闵母之芦花衣子，薛母之逐子居外，周宣后摘蜂诬孝已，晋骊姬以毒胙诬申生，吕后之鸩赵王如意，贾后之杀皇太子，褒姒之废宜臼，武后之杀子弘，独孤氏之谗废太子广，张良姊之谤死建宁王似此者往往而是。盖柔曼之性，怨毒最甚。而房帷之间，奸锋易中，此常情也。商称之故投毒诬母，人谁不信？若官府不察，徒以严刑鞠其母，非惟冤抑无伸，且事情终不得明矣。杜公详问其持杯斟酒之人及其缘故，则知杯持于人，酒斟于人，毒之投亦必在其人矣。母以对面赐酒，众眼环视，毒从何施乎？故毒子者虽常情，而又有诬母毒若商称者，真难察哉！杜公察之，可谓明也已矣。 
　　裴县尹察盗猎犬
　　襄阳府之里人有步奋者，娶妻暨氏，貌美而淫，与邻舍人终度有通。每夫出外，便与度握雨携云，穷极取乐。兴尽而散，辍奄奄卧床，顺养精神，以待后会，又喜色郁葱，调情作趣。二人相爱，如胶如蜜。终度本无见，此妇真情向他，又恋其美色，思欲娶之，暨氏亦许焉。只亲夫未肯说嫁，乃不理家务，不作女工，尽日高卧，故托疾病。言于夫曰：「医人视妾病，云是骨蒸，不久必死。死则真误你半生，不如乘病未剧，将嫁些银两，为你后日再娶之本，强似死费埋葬也。」步奋曰：「吾与你结发夫妇，生是我家人，死是我家鬼，岂有无事便与同床，有病便嫁与人？吾亦不当如此负义辜恩，宁可你死我葬，决无心将你病躯卖银也。」暨氏见夫不肯嫁，又生机哄之曰：「医人言我病得猎犬肉，食之必瘥。」夫曰：「吾家无犬，何所致之。」妻曰：「东邻邓锡有犬，每来盗食，君可击而屠之。若得犬食吾，死亦无恨矣。」夫如妻言，果屠犬以奉妻食，尽食一餐，仍以食余者留之箧笥。夫偶外出，妻故言于邻里，使其人知之。邓锡因往县赴告曰：
　　「状告□盗杀守犬事：锡事田猎，用银八两，买到群头猎犬一头。日发追兽，夜纵防家。惯贼步奋尝行窃盗。妒犬夜吠，击杀屠食。便伊行藏，妨人守御。凡盗入家，必先毙犬。偷犬既真，盗情益证。乞剪盗安民，追赃给赏。庶盗少戢，民得帖席。上告。」
　　裴均为邑令，提来审曰：「你盗他守家犬，想是要偷他家财物，此必有同伙之人，可好好供来。」步奋曰：「小的耕农为业，从来不敢为盗，此邻佑所知。止因妻病痨症，医士言食犬肉可愈。邓锡家犬，常来盗食。不合过听妻言，委实杀之烹以食妻，欲图疗病。此一时错误，今情愿偿价。乞老爷赦过宥罪。」邓锡曰：「彼妻青春红颜，素无疾病，那有要犬肉医病之理？且盗犬之事，即是他妻报知，岂有为他医病而更自言乎？此步奋托病饰辞，以掩为盗实迹耳。」步奋曰：「此小的（妻）命我杀犬，可拘来问之便见。」裴公曰：「妻既命你杀犬，又报知邻人，此必有外奸，故欲踬夫于法耳。」已而拘暨氏到，加刑拶之曰：「你故陷夫于罪，必有外奸，可报其人来赔此犬罢。」暨氏难禁重刑，乃认与邻人终度有奸，欲陷夫于法，激其嫁己，而令终度来娶也。」随又拿终度来，亦着承认。乃各杖八十，以和奸论罪。邓锡告实，步奋亦免罪，仍罚终度银一两，以赔邓锡收领。裴侯判曰：
　　「审得步奋之妻暨氏，花容窈窕，水性飘流。暮雨朝云，意阳台之幻梦；担风握月，志上宫之佳期。见金夫，不有躬，欲学夭桃迎夜雨；贪新欢，弃旧好，还随弱柳竞春风。欲改嫁而无由，故行诈而称病。既唆盗犬，复报邻人。致令告官，欲陷夫主。犯奸应从官卖，不愿任与夫留。终度觊觎痴心，拟约桑中之好。轻狂野性，还邀濮上之行。倩蝶使，托蜂媒，皆是偷香窃玉；骋心猿，驰意马，只为野草闲花。暗中抽弄机关，分人比翼；就里图谋遣绻，成你合欢。奸渎之风有虚礼典，机权之诈必犯刑科。八十之杖犹轻，一月之枷示众。」
　　按：邓锡之告盗犬，步奋已肯真认。在他人则断其偿价，罪彼不应而已。裴公一审，闻盗犬由于妇，报亦由于妇，便知妇有外交，必拘其人而穷其实，不肯附会放过。斯诚明允之佐哉！ 
　　张主簿察石佛语
