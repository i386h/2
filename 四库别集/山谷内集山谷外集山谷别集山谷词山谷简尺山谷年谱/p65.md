<!-- { "loadSidebar": true } -->
　　安德蒲君大防学问之士也涪翁字之曰元礼夫礼之使人左规右矩前瞻后顾见德思义见名思实大为之防如水之有所游泳而不决溢以为败者也元礼自言尝传神人之方观人之有宿命如镜中物审如是则今之季咸者耶元符三年正月丙申涪翁书
　　张慤字士节
　　荀卿曰马必伏而后求良士必慤而后求智夫执德不信道不笃惟其不慤也夫慤者守之则虚一而静接物则言忠信而行笃敬矣如是故可以托六尺之孤可以寄百里之命矣无是节亦不足以为士矣静而慤有余动而节不立吾不信也
　　坐右铭
　　臧否人物不如黙之知人也深出门求益不如窻下之学林
　　东坡画竹赞
　　孤生危苦播荡风雨岁不我与誓将寻斧刳心达节万籁中发黄钟同律伟哉造物
　　题彭景山传神
　　内殿崇班致仕彭崇仁字景山胷中有韬略吏事精密所至士大夫翕然称之年四十四不幸而丧明家居十五余年目不可治如老骥伏枥志未尝不在千里闻北风则耳耸然矣以道观之物无幸不幸以得丧观之岂异世有所负耶然人之有德慧术智者常存乎疢疾惟深也能披剥万象而见巳安知景山不得之沉冥中耶
　　书王右军兰亭草后
　　王右军兰亭草号为最得意书宋齐间以藏秘府士大夫间不闻称道者岂未经大盗兵火时葢有墨迹在兰亭右者及梁陈之间焚荡千不存一永师晩出此书诸儒皆推为真行之祖所以唐太宗必欲得之其后公私相盗至于发塜今遂亡之书家得定武本葢髣髴古人笔意耳褚庭诲所临极肥而洛阳张景元斸地得缺石极瘦定武本则肥不剩肉瘦不露骨犹可想其风流三石刻皆有佳处不必寳巳有而非彼也
　　论书
　　士大夫学荆公书但为横风疾雨之势至于不着绳尺
　　【阙】　　　　　　　复髣髴学子瞻书但卧笔取妍至
　　【阙】　　　　　　　　方驾则未之见也余书姿媚而乏老气自不足学学者辄萎弱不能立笔虽然笔墨各系其人工拙要须其韵胜耳病在此处笔墨虽工终不近也又学书端正则窘于法度侧笔取妍往往工左尚病右正书如右军霜寒表大令乞觧台职状张长史郎官防壁记皆不为法度病其风神至于行书则王氏父子随肥瘠皆有佳处不复可置议论近世惟顔鲁公杨少师特为絶伦甚妙于用笔不好处亦娬媚大抵更无一防一画俗气比来士大夫惟荆公有古人气质而不端正然笔间甚遒温公正书不甚善而法极端劲似其为人
　　林和靖诗句上然【一作自然】沉深其字画尤工遗墨尚当寳藏何况笔法如此笔意殊类李西台而清劲处尤妙
　　论诗
　　谢康乐庾义城之于诗鑪锤之功不遗力也然陶彭泽之墙数仞谢庾未能窥者何哉葢二子有意于俗人赞毁其工拙渊明直寄焉耳
　　杂书
　　潘谷验墨摸索便知精粗凡百工各妙于一物与极深研几者同一闗捩耳魏晋间士大夫往往有人材风鉴至于反照便如漆墨亦潘谷之流耳
　　老杜云长镵长镵白木柄我生托子以为命黄独无苗山雪盛短衣数挽不揜胫往时儒者不觧黄独义改为黄精学者承之以予考之葢黄独是也
　　本草芋魁注黄独肉白皮黄巴汉人蒸食之江东谓之土芋余求之江西江西谓之土卵蒸煑食之类芋魁【一本在前説下】
　　余读周书月令云反舌有声佞人在侧乃觧老杜百舌过时如发口君侧有谗人之句
　　韦苏州诗云怜君卧病思新橘试摘才酸亦未黄书后欲题三百颗洞庭须待满林霜余往以谓葢用右军帖云赠子黄柑三百者比见右军一帖云橘三百枚霜未降不可多得苏州葢取诸此
　　余极喜顔鲁公书时时意想为之笔下似有风气然不逮子瞻逺甚子瞻昨为余临写鲁公十数纸乃如人家子孙虽老少不类皆有祖父气骨近见安师文有祭濠州刺史伯父文学其妙处所谓毫髪无遗恨波澜独老成也
　　书十棕心扇因自评之
　　昔予大父大夫公及外祖特进公【李东字大春】皆学畅整遗敎经及苏灵芝北岳碑字法清劲笔意皆到但不入俗人眼尔数十年来士大夫作字尚华藻而笔不实以风樯阵马为痛快以插花舞女为姿媚殊不知古人用笔也客有惠棕心扇者念其太朴与之藻饰书老杜巴中十诗颇觉驱笔成字都不为笔所使亦是心不知手手不知笔恨不及二父时耳下笔痛快沉着最是古人妙处试以语今世能书人便十年分踈不下顿觉驱笔成字都不由笔
　　题王观复书后
　　此书虽未极工要是无秋毫俗气葢其人胷中磈磊不随俗低昻故能若是今世人字字得古法而俗气可掬者又何足贵哉
　　评书
　　今时学兰亭者不师其笔意便作行势正如美西子捧心而不自寤其丑也余尝观汉时石刻篆颇得楷法后生若以余説学兰亭当得之元祐六年十月丙子阻风于芜湖县后经行于吉祥寺鲁直题
　　笔説
　　韩退之叙述管城子毛頴及防稽褚先生绛人陈农陶皆以其有功于翰墨者也然研得一可以了一生墨得一可以了一岁纸则麻楮藤竹随其地产所宜皆有良工唯笔工最难其择毫如郭泰之论士其顿心着副如轮扁之斵轮拙者得之功苦同科巧者得之如臂使指也宣城诸葛言近世妙工喜立其名常冠一世非手所自作者未尝名巳以售人此与市工中既得笔名以三两钱买人笔头以取利者何啻千万也张通既作笔有声故书戒之
　　试张耕老羊毛笔
　　老羝防頴霜竹斩干双钩虚指八法回腕张子束笔无心为朴鸡着金距鹿戴千角
　　子弟诫
　　吉蠲笔墨如澡身浴德楷拭几研如改过迁善败笔涴墨瘝子弟职书几书研自黥其面惟弟惟子临【阙】
　　书生以扇乞书
　　治心欲不欺而安静治身欲不污而方正择师而行其言如闻父母之命择胜已者友而闻其切磋琢磨有兄之爱有弟之敬不能悦亲则无本不求益友则无乐常傲狠则无救多睡眠则无觉士而有此四物又焉用学
　　送徐德郊
　　徐徳郊从予游不独以有葛也其居乡党父兄爱之子弟安之其仕【一作任】于州县有能吏之声以草木臭味不远故相从也密焉今得官于淮南访别于双井予数年来病不能作诗因书近所为赋以赠别在官者各有职典民有亲踈然大要简静平易则足以使民移使民者以事上夫何逺之有六合有佳士曰崔彦直其人不游诸公德郊可因公事携此文请之崔知德郊自双井来当扫迳相迎他日有疑事不能决第访之元祐八年十月癸丑黄某书
　　书王观复乐府
　　观复乐府长短句清丽不凡今时士大夫及之者鲜矣然须熟读元献景文笔墨使语意浑厚乃尽之
　　书韩退之符读书城南诗后
　　绍圣五年五月戊午上荔枝滩极热在舟中敖兀无以为娱聊以笔砚忘暑因书此诗赠陈德之此字极似蔡君谟简札所恨未能与顔杨比肩耳
　　题子瞻与王宣义书后
　　东坡道人书尺字字可珍委顿人家蛛丝煤尾败箧中数十年后当有并金县购者元符二年壬申涪翁题庆源初名羣字子众后改名淮竒又易今字其驭吏威爱如家人法洪雅之人皆号称王五三伯云
　　书花卿歌后
　　杜子美作花卿歌雄壮激昻读之想见其人也杨明叔为余言花卿家在丹棱之东馆镇至今有英气血食其乡云涪翁题
　　书江西道院赋后
　　此赋往在江南所作来黔戎之间已五年不复记忆防防州李元中自内地来得高安石本故复得之王周彦求作大字遂书此赋有民社者观之或有补万分之一耳
　　书陶渊明诗后寄王吉老
　　血气方刚时读此诗如嚼枯木及绵歴世事如决定无所用智每观此篇如渴饮水如欲寐得啜茗如饥啖汤饼今人亦有能同味者乎但恐嚼不破耳
　　题録清和尚书后与王周彦
　　太平具正法眼儒术兼茂年将五十乃得友与之居二年浑金璞玉人也乆之待以师友之礼士大夫知为巳之学者观此书思过半矣周彦方欲自振于古人之列故手抄遗之他日蔚然在顔冉之林当推斯文有一字之益某书
　　书老子注觧及庄子内篇论后
　　老庄书前儒者未能涣然顿觧者僧中时有人得其要防儒者谓其术异不求之耳僧肇云内有独鉴之明外有万法之实万法虽实然非照不得内外相与以成其照功此圣人所不能同用也内虽照而无知外虽实而无相内外寂然相与俱无然则圣人所不能异慕也经云诸法不异者岂曰续鳬截鹤夷岳盈壑然后无异哉诚以不异于异故虽异而不异耳故经云甚竒世尊于无异法中説诸法异儒者罕观此书故聊出古人谓一脔可知鼎味者也
　　书王孝子孙寒山诗后
　　东川孝子耳目聪明能化五金八石于针砭用草木以治人疾时有出人意表处自以不得稽古之方诸儿又皆占工技以为食有小孙性若可教欲使为诸生求予言丁宁之有性智者观寒山之诗亦不暇寝饭矣年月日戎州城南僦舍中试嘉阳严永獭毛笔
　　书草老杜诗后与黄斌老
　　予学草书三十余年初以周越为师故二十年抖薮俗气不脱晩得苏才翁子美书观之乃得古人笔意其后又得张长史僧懐素高间墨迹乃窥笔法之妙今来年老懒作此书如老病人扶杖随意倾倒不复能工顾异于今人书者不纽提容止强作态度耳
　　书子瞻写诗巻后
　　子瞻作何事及州字岂所谓栁家新様元和脚者乎然亦是西子捧心邻女不可学也
　　书简公画像赞后
　　简公僧腊六十五以佛法度为一姓者若子若孙若曽孙亡虑二十人万里走惠州求东坡铭简之塔归而走戎州求山谷赞简之画像者法舟也其走惠州也冐蛟鼍虎豹虫蛇之险而不悔其走戎州也于余无一日之雅又不求左右于先容舟之于简可谓能曽孙矣简虽贤由曾孙而赫赫简与舟俱不朽矣元符二年壬戌僰道城南僦舍中书
　　李致尧乞书书巻后
　　凡书要拙多于巧近世少年作字如新妇子妆梳百种防缀终无烈妇态也
　　如此草字他日上天玉楼中乃可再得耳
　　书意与笔皆非人间轨辙所谓无智人前莫説打你头破百裂者也
　　书尾小字唯余与永州醉僧能之若亚栖辈见当羞死元符三年二月巳酉夜沐浴罢连引数杯为成都李致尧作行耳热眼花忽然龙蛇入笔学书四十年今名所谓鼇山悟道书也
　　题刘君墓志铭后
　　未尽事亲之心曲成季弟之业有见义之勇退避长者之名若刘君者可以为县乡三老没而可配食乡社者也子夏曰虽曰未学吾必谓之学矣者非斯人欤今学士大夫以学问文章称于一国一州退而察其私或乡党自爱者有所不为也彼闻刘君之风得无少愧乎眉人杨皓明叔与余论及刘君之行不容口明叔不妄人
　　也故余道刘君之事不疑刘君名克【阙】　　　　眉人
　　书张仲谋诗集后
　　仲谋与余同在叶县皆年少然仲谋当官清慎巳有老成之风相乐如弟兄也此时仲谋刻意学作诗去叶县后三十年间随禄东西或不相见数嵗然每相见仲谋诗句必进今窜逐蛮夷中而仲谋来守施州所谓鼪鼯同游蓬藋柱宇而兄弟亲戚謦欬其侧者也又寄平生诗使余评之余观仲谋之诗用意刻苦故语清壮持心岂弟故声和平作语多而知不雕为工事乆而知世间无巧以此自成一家可传也
　　书张芝叟书后
　　张芝叟学古法帖用笔如快劔斫阵乏和气或身往而腰体不随葢用功少不尽古人笔意耳芝叟君见此説当且骂且笑亦不能逃确论也
　　题石供奉金神像
