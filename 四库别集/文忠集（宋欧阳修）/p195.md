<!-- { "loadSidebar": true } -->
　　右汉张平子墓铭世传崔子玉撰并书按范晔汉书张衡传賛云崔子玉谓衡数术穷天地制作侔造化此铭有之【四字一作今铭有此语】则真子玉作也其刻石为二本一在南阳一在向城天圣中有右班殿直赵球者知南阳县事因治县署毁马台得一石有文验之廼斯铭也遂龛于听事之壁其文至凡百君子而止其后【一有半字】亡矣其在向城者今尚书屯田员外郎谢景初得其半于向城之野自凡百君子巳上则亡矣【三字一作其前半亡矣】今以二本相补续其文遂复完而阙其最后四字然则昔人为二本者不为无意矣据徐方囬所记二十一字廼赵球所得南阳石之亡者【二十一字一作唐寳应中有徐方囬者别得二十一字云是铭最后文疑球所得南阳石之半亡者尔】今不复见则又亡矣惜哉嘉祐八年嵗在癸夘十月十八日书【右真迹】


　　文忠集巻一百三十五
　　钦定四库全书
　　文忠集巻一百三十六
　　宋　欧阳修　撰
　　集古録跋尾三
　　后汉费凤碑【嵗月见本文】
　　右汉费凤碑云【集本有君讳凤三字】字伯萧梁相之元子也【集本无也字】汉安二年举孝廉拜郎中除陈国新平长又云试守故障长其文班班可见而卒葬年寿皆不载其后悉为五言韵语其略曰不悟【集本作语】奄忽终藏形而匿景【集本作影】耕夫释耒耜桑女投钩筥道阻而且长起坐泪如雨其文既非工故不悉録【八字集本作文字工拙古今皆然惟汉难得故録尔】熈宁二年十一月十六日山斋书【右真迹】
　　后汉武班碑【嵗月见本文】
　　右汉班碑者盖其字画残灭不复成文其氏族州里官阀卒葬皆不可见其仅见者曰君讳班尔其首书云建元年太嵗在丁亥而建下一字不可识以汉书考之后汉自光武至献帝以建名元者七谓建武建初建光建康建和建宁建安也以歴推之嵗在丁亥乃章帝章和元年后六十一年桓帝即位之明年改本初二年为建和元年又嵗在丁亥则此碑所缺一字当为和字【真迹无此六字】廼建和元年也碑文缺灭者十八九惟亡者多而存者少尤为可惜也故録之治平元年四月二十日书【右集本】
　　后得别本摹搨粗明始辨其一二云武君讳班乃易去前本熈宁二年九月朔日记
　　后汉中常侍费亭侯曹腾碑【嵗月见本文　真迹】
　　右汉中常侍费亭侯曹腾碑文字磨灭其粗可见者云维建和元年七月二十二日巳巳皇帝若曰其遣费亭侯之国其余不可识也建和桓帝即位之元年也后三十七年献帝中平元年腾养子操始为骑都尉【集本有领兵二字】击黄巾矣治平元年六月十日书
　　后汉司杨君碑【嵗月见本文】
　　右汉司校尉杨厥碑云惟巛灵定位川泽攸同泽有所注川有所通余谷之川其泽南隆八方所逹益城为充髙祖受命兴于汉中道由子午出散入秦建定帝位以汉诋焉后以子午涂路涩难更随围谷复通堂光凡此四道垓鬲允艰至于永平其有四年诏书开余凿通石门中遭元二西夷虐残桥梁断絶子谷复循于是故司校尉犍为武阳杨厥字孟文深执忠伉数上奏请废子由斯得其度经至建和二年汉中太守王升字稚纪嘉君明知美其仁贤勒石颂德以明厥勲其辞大略如此其刻画尚完可读大抵述厥修复斜谷路尔但其用字简省复多舛缪惟以巛为坤以余为斜汉人皆尔独诋字未详永平明帝建和桓帝年号也【右集本】
　　后汉樊常侍碑【嵗月见本文】
　　右汉樊常侍碑云君讳安字子佑南阳湖阳人也君防学治韩诗论语孝经歴中黄门拜小黄门小黄门右史迁藏府令中常侍年五十有六永寿四年四【石本作二】月甲辰卒其先为中黄门后为小黄门又为小黄门右史盖汉官之制今不详其次序也余少家汉东天圣四年举进士赴尚书礼部道出湖阳【一本作间】见此碑立道左下马读之徘徊碑下者久之后三十年始得而入集録盖初不见録于世自予集録古文时人稍稍知为可贵自此古碑渐见收采也【右集本】
　　后汉郎中郑固碑【固一本　嵗月见本文　集作宣　　本】
　　右汉郎中郑固碑文字磨灭其官阀卒葬年月皆莫可考其仅可见者云君讳固字伯坚孝友着于闺门至行立乎乡党初受业于欧阳仕郡诸曺掾史主簿督邮五官掾功曹又曰忠以衞上清以自修其余残缺不复成文又云延熹元年二月诏拜而不见其官惟其碑首题云汉故郎中郑君之碑以此知其官至郎中尔汉刻石存于今者少惟余以集録之勤所得为独多然类多残缺【一作灭】不完盖其难得而可喜者其零落之余尤为可惜也【延熹元年二月之下一本云诏拜郎中非其好也以疾锢辞年四十二遭命殒身而中间又有逡遁退让之语遁当作循锢当作固疑汉人用字多假借又疑以疾锢辞谓疾巳坚固若云以疾笃辞覧者详之】
　　后汉田君碑【嵗月见本文　真迹】
　　右汉田君碑今在沂州其名字皆巳磨灭惟云其先出自帝舜之苗裔自完适齐因以为氏乃知为姓田尔又云周秦之际家于东平阳君总角修韩诗京氏易【真迹作易京氏】究洞神变穷奥极微为五官掾功曹州从事辟太尉延熹二年辛亥诏书泰山琅琊盗贼未息州郡吏有仁惠公清拨烦整化者试守满嵗为真州言名时牧刘君知君宿操表上试守费自此以后残缺不可次第而隠隠可见盖无年寿卒葬月日而有故吏薛咸等立石勒铭之语乃费县令长德政去思碑尔治平元年六月二十九日书
　　后汉孙叔敖碑【延熹三年】
　　右汉孙叔敖碑云名饶字叔敖而史记不着其名而见于他书者亦皆曰叔敖而巳防斯碑后世遂不复知其名饶也此【集本无此字】碑世亦【集本作所】罕传余以集録二十年间求之博且勤乃得之然则世之未见此碑者犹不知为名饶也谓吾集古为无益可乎【集本无　右真此九字迹】
　　后汉王元赏碑【嵗月见本文】
　　右汉王元赏碑云君讳某字元赏御史君之孙茂才君之子也歴秦及汉有国有家宰相牧守踵武相袭又曰遭父防以孝立称土堦环堵兼业并受门徒雨集盛于洙泗又云郡察孝廉郎中谒者宛陵丞封丘令母忧去官服祥辟司空府延熹四年五月辛酉遭命而终其文字磨灭隠隠可见者如此其名既亡又不序其姓惟其铭云于惟王君以此知其姓王尔【右集本】
　　后汉祝睦碑【嵗月见本文　真迹】
　　右汉祝睦碑云君讳睦字元其下遂缺灭不能成文惟其官寿年月可见云宾于王庭除北海长史颍川郾令辟司空府北军中候拜大尚书尚书仆射迁常山相山阳太守年六十有八延熹七年八月丁巳卒睦有二碑皆在今南京虞城县此碑不见世次而隠隠有云其先髙辛尔其后碑则颇完故録于次也治平元年六月立秋日书
　　后汉祝睦后碑【延熹七年】
　　右汉祝睦后碑其前碑不知所立人名氏两碑所载官阀寿考年月悉同而此碑有立碑人名氏及睦世次云故吏王堂等窃闻下有述上之功臣有叙君之德又曰君兆自黎辛祝融苗胄郑有祝君其也其余文字亦完可读二铭皆以三言为文而后铭尤完云穆我君邦之阳资五就闿道纲纲下灭一字表微凖枢衡稽列宿览四方德合乾道应皇领二郡曜重光化流洽绲豳昌性天约元用长颂声作謡令香功烈着遗椒芳存觌荣沦弗忘其后二句磨灭难详故録其成文以见其雅质亦可嘉也治平元年六月立秋日书【右真迹】
　　后汉衡方碑【嵗月见本文】
　　右汉衡方碑云府君讳方字兴祖其先伊尹在殷号称阿衡因而氏焉又曰州举孝廉除郎中即丘侯相胶东令州举尤异迁会稽东部都尉又拜议郎北平太守迁颍川太守又曰拜步兵校尉年六十有三建宁元年二月五日癸丑卒于是海内门生故吏采嘉石树灵碑镌茂代秘将来此其始终之大略其余歴歴可见而时亦磨灭以其文多不备録也治平元年六月三日书后汉冀州从事张表碑【嵗月见本文　真迹】
　　右汉冀州从事张表碑云君讳表字元异其碑首题云汉故冀州从事张君碑而文为韵语叙其官阀不甚详但云春秋六十四以建宁元年三月癸巳蘉疾而终其辞有云仕郡为督邮鹰撮卢击是以狗喻人【集本有也字】又有畔桓利正之语盖汉人犹质不嫌取类于鹰犬畔桓疑是盘桓【集本有汉时二字】文字简少假借尔治平元年六月廿九日书
　　后汉竹邑侯相张寿碑【嵗月见本文】
　　右汉竹邑侯相张寿碑云君讳寿字仲吾其先晋大夫张老盛德之裔孝友恭懿明允笃信博物多识猎【一作略】涉传说临疑独照确然不挠有孔甫之风举孝廉除郎中给事谒者迁竹邑侯相年八十建宁元年五月辛酉卒其大略可见者如此其余残缺或在或亡亦班班可读尔【右集本】
　　后汉金乡守长侯君碑【嵗月见本文　真迹】
　　右汉金乡守长侯君碑云君讳成字伯盛山阳防东人也其先出自豳岐周文之后封于郑郑共仲赐氏曰侯厥宣多以功佐国汉之兴也侯公纳防济太上皇于鸿沟之阨諡曰安国君曾孙酺封明统侯光武中兴孙霸为临淮太守转拜执法右刺奸五威司命大司徒公封于陵侯枝叶繁茂或家河洧或邑山济君即上党太守之弟郡请署主簿督邮五官掾功曹守金乡长建宁二年四月癸酉卒年八十一碑文首尾皆完故得详其世次其云上党太守不见其名按汉书执法左右刺奸五威司命皆王莽官名侯霸列传云霸莽时为随令迁执法刺奸而未尝为五威司命后事光武代伏湛为大司徒封关内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑文之缪矣治平元年四月二十九日书
　　后汉慎令刘君墓碑【建寜四年】
　　右汉慎令刘君墓碑在今南京下邑其名巳磨灭其字伯麟少罹艰苦身服田亩举孝廉除郎中辟从事司徒掾迁慎令卒年六十有二其铭曰于惟君德忠孝正直至行通洞髙明柔克鬼神福谦受兹介福知命不延引舆旋归忽然轻举志激拔葵人皆有亡贵终誉兮殁而不朽垂名著兮余家汉碑常患其铭多缺灭而斯铭偶完故録之【右真迹】
　　后汉北军中侯郭君碑【嵗月见本文】
　　右汉北军中侯郭君碑其名字磨灭云元城君第四子也其先盖周之冑绪枝叶云布列于州郡自东郡衞国家于河内汲兄竹邑侯相次尚书侍郎次济北相顺弟临沂长次徐州刺史次中山相次雒阳令君为五官掾功曹司中都官从事三辟将军府举廉比阳长复辟司徒拜北军中侯年六十有六建宁四年九月丙子卒其于兄竹邑侯相上一字缺灭不完疑是惠字其下又云顺弟莫晓其义岂汉人谓兄弟为此语邪故阙其疑以候知者治平元年六月廿九日书【右真迹】
　　后汉司从事郭君碑【嵗月见本文】
　　右汉司从事郭君碑云君讳究汲人也元城君之孙雒阳令之适歴主簿督邮五官掾功曹守令长辟司从事部郡都官春秋二十八而卒中平元年嵗在甲子三月而葬据北军中侯碑为元城君子而弟为雒阳令考其世次皆同前世碑碣但书子孙而不及兄弟惟郭氏碑载其兄弟甚详盖古人谱牒既完而于碑碣又详如此可见其以世家为重不若今人之苟简也治平元年六月廿九日书【右真迹】
　　后汉鲁峻碑【嵗月见本文　集本】
