<!-- { "loadSidebar": true } -->
　　敕具官某古者干籥皆学于东序而貍首驺虞又皆乐师所以教国子也尔以文行简在东胶誉处甚矣推所讲明施及右学将见诸生不但习孙吴而已则朕之所以用汝也可
　　李知已陈景俊并除大理寺丞【十月八日】
　　敕具官某等鲁人以淑问献囚而汉以文无害为狱掾皆所以重士官也尔知已于今多士为前进而有亷退之称不几于鲁诗所谓淑问者乎尔景俊于今法家为通才而无少恩之蔽不几于汉制所谓文无害者乎俾丞棘寺同审刑书庶几吾民幽枉必达可
　　国子司业叶适除太府卿淮东总领【十一月十二日】
　　敕具官某昔者仲尼攷定六艺至大学之卒章归于义利易道深矣亦曰天地大徳次及于理财也今宿师数十万以天下之财赡之不领于大农之经费而居此官者不知此谊是不重为吾民病乎宜廷臣论建者欲得贤士大夫使之久任以加恵吾元元也朕览奏矍然改图其人而大臣首以尔适应选择辍从司成晋长外府以儒术总戎饷昉于此矣行尔所学奚必多训可
　　杨源转一官
　　敕具官某尔请昏于戚里将以图膴仕也方优愍章及其党族宜进一官以广恩意可
　　杨纬引嫌改知阆州
　　敕具官某朕不以防禁遇臣下而或自言嫌则亦从欲以便其私尔纡州组浸有民誉顾以伯氏庀司防牧抗章引却易地阆中虽徇尔懐亦足风厉可
　　主管冲佑观黄度知婺州
　　敕具官某言者不狂择者不明此汉文帝之诏也深厚寛博庶几六艺朕甚慕焉日以练官补郡守而尔度方抗疏论事无所挠且竟舎州组便亲养退省尔私岂有为为之乎若但从欲不强起汝亦异于汉文矣婺越境错可以将父便道之官是用命汝其往拊吾民益以民事之暇强学待问朕岂汝忘哉可
　　髙宗周押马赏转官
　　勅具官某诗不云乎秉心塞渊騋牝三千马之増减于此观人心焉此吾所以设赏典也其进尔秩劝后来可武节郎提辖制造御前军器所曹组职事修举转一官
　　勅具官某以除戎器课劳而増秩非苟以为恩也天下无事武备易弛有精其能不可不劝可
　　沈槐胡仲衡吕友直并除大理评事
　　勅具官某等日者屡肆大眚囹圄空虚理官具员而已然而择人以详刑则不可不谨若尔某者皆由此选也宜及闲暇益务明习以称朕哀矜庶狱之意可
　　前知抚州赵彦绳知赣州
　　勅具官某江右民牧章贡为重尔彦绳以属籍之秀奋于儒科而临川治行奏计为最解组来朝适防阙守畀尔符竹咸曰是宜往其究心以永终誉可
　　宗正少卿李祥除国子祭酒【十一月二十一日】
　　勅具官某士行莫髙于知止庙谟莫急于留贤一举而二美附此朕所以用尔祥也以尔议论接于前闻行藏备于素履见推文行多士攸同粤从枢属擢贰胄监而秉心无竞陈谊甚髙盖旬嵗之间亡虑数请以年为解懐不自安也朕为此风不作深用嘉尚爰醻已试晋长司成本之诸生以重两学夫人臣守谊人主尚徳是足以明教化矣可
　　虞俦知湖州
　　勅具官某以尔尝入霜台持玉节风绩甚茂淹恤云久尚徒劳州组乎夫仁不异逺义不辞难廼苕霅之间自昔乐土维年不逢民有菜色荒政十二朕靡所爱苟非其人是将焉寄此朕所以用汝也寓直延阁姑宠尔行亟图民庸以计来上可
　　张宗况张宗愈转一官与干官差遣
　　勅具官某等劝分之令下未有帅先为吾元元输粟于县官者而尔以勲阀世臣能奉明诏朕甚嘉之爰进厥秩俾属外台非苟为恩将以风厉可
　　倪思知泉州
　　勅具官某朕观周诗至于廷臣徂齐入谢为之作诵勤勤劳苦然后知官人之道焉尔早以英声颖脱时辈浸即膴仕蔚为国华日者方憇征骖俄而去国顾乃愿休祠馆不就郡章以若所为岂必待仕而后慊于心欤而朕自不能忘也维闽山乐土温陵佳郡成尔素履姑惟迟次事简赋寛可践所学往其钦承益自明试可
　　乡贡进士方权输米补廸功郎
　　勅某劝分之令下未有帅先为吾元元输粟于县官者而尔尝预计偕能奉明诏授之初官以厉来者不亦可乎可
　　程需输米特补承信郎
　　勅某劝分之令下未有帅先为吾元元输粟于县官者而尔能奉明诏是足嘉与官以右选以劝后来可
　　马大同特复元官致仕
　　勅霜台有请固不可屈于恩泉壤可懐亦不容废以法爰弃前咎遂还故官以昭念旧之仁以示劝能之典具官某信已之学兼人之才粤自少年意已轻于先达浸更膴仕耻徒事于清谈盖时出其抱负之长而概见于设施之际修明臬事有发伏擿奸之功论建版曹皆足用长财之画肆予初政洊有烦言属尔沉疴姑从薄责谅兼忘于宠辱何遽隔于幽明东首拖绅曷慰九原之恨西清持槖尚歆再命之荣可
　　著作佐郎王奭除著作郎【十二月二十三日】
　　勅具官某雍也仁而不佞仲尼所以第徳行之科也尔羣居则寡言旅进则却立不几乎所谓仁而不佞者欤久游册府殊无兢心比上着庭见谓直笔于焉序迁未足以究尔能也朕方识之行有简擢可
　　秘书丞陈栋除著作佐郎【十一月二十二日】
　　勅具官某载笔东观极天下之选矣官资崇卑嵗月久近不足论也尔尝奉大对亚乎襃然之选才长文富不自衒鬻从其所好翺翔着庭以昌令名以就逺器诗不云乎潜虽伏矣亦孔之炤尔亦喻此指乎可
　　太常博士邵康除秘书丞【十一月二十三日】
　　勅具官某筮仕学省遂入容台遂上册府士而能致身如此盖亡几人也以尔奏名南宫尝为天下第一种学绩文益务持养次第及此朝无异言往其懋哉以就逺器可
　　太常寺主簿刘诚之除太常博士刘孟容除秘书省正事【十一月二十三日孟容二十七日】
　　勅具官某朕毎讲至于春秋一书则闻刘氏之说本朝经学未能或之先也访求其家则尔诚之孟容皆世科第诚之方簿正曲台雅有誉处而孟容淹恤在外称者尤不容口也其以诚之为礼博士而特召孟容寘诸册府诗不云乎凡周之士不显亦世世之不显厥犹翼翼思皇多士生此王国朕盖庶几于此焉可
　　中书门下省检正诸房公事兼权刑部侍郎徐谊除权工部侍郎兼知临安府【十二月三日】
　　勅商邑翼翼四方之极夫为内史而无尊重难危之势非所以览示海内壮京室也具官某外寛而中刚末详而本约能通当今之务而不失古意能得君子之心而不忿疾于顽也比尝试对赋奏闿切朕识之久防谋畿帅而简之庶僚贰于起部盖闻兾里言之助者开羣枉之门懐危得之情者持自营之计内史不竞职此之由仪图其人无以易汝是用蔽自朕志度越故常以论思之班行弹压之事往其懋哉以振首善可
　　袁燮除太学正【十二月】
　　勅具官某今周行之士可以为人师者不乏而朕取诸逺至于一再尔燮亦喻此指乎夫行修于家而未施用于世名闻于州里而未有着于朝列此人主之所务白也宜益懋官以副朕不遐遗之意可
　　添差台州通判吕祖俭除太府寺丞浙东常平司干官孟猷除借田令【猷闰十月三日祖俭十二日】
　　勅用人之弊其惟泄迩而忘逺乎肆朕嗣服览示无外间有遗材取之下国尔祖俭尔猷皆以故家子孙雅有誉处孝友行于穷约而趣尚不専于科第也徒劳州县未究尔能以尔祖俭丞外府猷令籍田其益好修以称朕意可








　　止斋集巻十八
　　钦定四库全书
　　止斋集巻十九　　　　　宋　陈傅良　撰奏状劄子
　　学官乞在外差遣申省状
　　某庸陋晚学近尘末第骤蒙朝廷擢置学省遭遇车驾幸学蒙恩改秩叠有幸冒岂不欲勉策驽钝少图报塞实以多病旷官前后以病不与私试凡五个月职事废弛不遑安处欲乞陶铸一在外差遣或祠庙一次【十月十二日三省同奉圣防添差通判福州仍厘务】
　　赴桂阳军拟奏事劄子第一
　　自古帝王之兴未尝不因天下之变或草昧之初或叔季之后皆可以成大功而熈鸿号于无穷载籍所称创业中兴之君是也往者外有方张之敌内有交叛之将闗河海岱羣盗云扰光尧太上皇帝﨑岖马上抚定东南以康世屯以系国祚遭变之难自古所无而天命复集于宋盖时无不可为者矣恭惟陛下睿知神武之略寛仁恭俭之徳忧勤恻怛之意自纉丕绪以恢复为已任可谓对天地而不惭质鬼神而无慊者然而迁延稽故至今二纪比者贤士大夫类曰时不可为而以恢复为讳虽臣至愚窃所未喻且隆兴用事之臣虽以朴忠竟无成功天下不与其才而与其心乾道用事之臣虽以大言亦无成功天下不与其心而与其名孔子曰必也正名乎今顾以恢复为讳果何名欤论说定则习俗成习俗成则人心不起人心不起则赏刑不足以惩劝是王业往往遂已也孟子以禹抑洪水周公兼夷狄孔子诛乱臣贼子凡以正人心也圣贤事业以人心为本靖康之祸诸夏陆沉而人不耻君父播迁而人不怨天地易位三光五岳之气分裂而人不惧是尚为有人心乎驯至于今晏如平时不念国辱私相恩讐但为身谋患在得丧自非陛下有以再造彛伦一新士气臣恐此义寖微寖灭或有后忧也方今北主春秋甚髙志不在动庶子嫡孙未知谁立一传之后必非今日所覩矣以血气方刚之君一时新进大抵生事傥无逺略且有内事兵端其可禁乎就使敌无动夫以中原宗社颠危生民涂炭五六十载北不足懐南不能令厌乱思治岂无其人闻之道路河决非常扰及闗陜神怒民怨其兆见矣卒有特起何以待之就使敌无动中原无特起以臣过计千乘万骑介在东南礼乐庶事比儗全盛地气不能胜民力不能支亦岂子孙万世帝王之业乎恭惟陛下睿知神武之略寛仁恭俭之徳忧勤恻怛之意宜为中兴盛帝显王而以人心不起至于忧在子孙臣实未喻孟子曰得百里之地而君之皆能以朝诸侯有天下未闻以千里畏人者也是在陛下而已臣不胜拳拳
　　第二
