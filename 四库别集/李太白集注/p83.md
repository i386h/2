<!-- { "loadSidebar": true } -->
　　金陵詶翰林谪仙子　　　王屋山人魏万
　　君抱碧海珠我懐蓝田玉各称希代寳万里遥相烛长卿慕蔺乆子猷意巳深平生风云人暗合江海心去秋忽乗兴命驾来东土谪仙游梁园爱子在邹鲁二处一不见拂衣向江东五两挂淮月扁舟随海风南游吴越徧髙揖二千石雪上天台山春逢翰林伯宣父敬项槖【一作托】林宗重黄生一长复一少相防如弟兄惕然意不尽更逐西南去同舟入秦淮建业龙盘处楚歌对吴酒借问承恩初宫买长门赋天迎驷马车才髙世难容道废可推命安石重携妓子房空谢病金陵百万戸六代帝王都虎石踞西江钟山临北湖湖山信为美王屋人相待应爲岐路多不知岁寒在君游早晚还勿久风尘间此别未逺别秋期到仙山【后汉书蓝田出美玉长安志蓝田山在长安县东南三十里其山产玉亦名玉山汉书司马相如字长卿少时名犬子既学慕蔺相如之为人也更名相如世説王子猷居山隂夜大雪眠觉开室命酌酒四望皎然忽忆戴安道即便夜乗小船就之经宿方至造门不前而返人问其故王曰吾本乗兴而行兴尽而返何必见戴郭璞江赋觇五两之动静李善注许慎淮南子注曰綄风也楚人谓之五两汉书范蠡乃乗扁舟浮江湖孟康注扁舟特舟也唐书贞观十一年诏尊孔子为宣父史记项槖生七嵗为孔子师后汉书郭林宗少游汝南先过袁闳不宿而退后徃从黄宪累日方还或以问林宗林宗曰奉髙之器譬诸泛滥虽清而易挹叔度汪汪若千顷陂澄之不清淆之不浊不可量也方舆胜覧秦淮在上元县南三里始皇时望气者言金陵有天子气使朱衣凿山为渎以断地脉以秦开故曰秦淮或曰淮水发源屈曲不类人工一统志秦始皇以金陵有都邑之气改曰秣陵吴自京口徙都于此改为建业晋平吴改建业为秣陵寻分秣陵北为建业建兴初改为建康汉陈皇后退居长门宫奉黄金百斤为司马相如取酒相如为作长门赋详见四巻注汉书朱买臣拜防稽太守长安廐吏乗驷马车来迎买臣遂乗传去晋书谢安虽放情丘壑然每游赏必以妓女从史记留侯性多病即导引不食谷杜门不出太平御覧丹阳记曰石头城呉时悉土坞义熙初始加砖瓮因山以为城因江以为池地形险固尤有竒势故诸葛亮云钟山龙蟠石城虎踞良有之矣六朝事迹吴孙权于江岸必争之地筑城名曰石头常以腹心大臣镇守之今石城故基乃杨行密稍迁近南夹淮带江以尽地利其形势与长干山连接舆地志云环七里一百歩在县西五里去台城九里南抵秦淮口今清凉寺之西是也诸葛亮论金陵地形云钟阜龙蟠石城虎踞真帝王之宅正谓此也太平广记钟山今江宁东北蒋山是也江南通志武湖在江宁府太平门外一名蒋陆湖晋元帝改名北湖宋武帝改名习武湖元嘉中因黒龙见改名武湖此诗杨萧本不载今从缪本补录】
　　送当涂赵少府赴长芦【唐时有二长芦一是长芦县河北道之沧州一是长芦镇在淮南道扬州之六合县南二十五里陆放翁入蜀记曰发真州过歩山望长芦寺楼墖重复江面渺弥无际殊可畏李太白诗云维舟至长芦目送烟云髙是也则谓是六合之长芦也】
　　我来扬都市送客回轻舠因夸楚【缪本作吴】太子便覩广陵涛仙尉赵家玉英风凌四豪维舟至长芦目送烟云髙揺扇对酒楼持袂把蟹螯前途傥相思登岳一长谣【唐书地利志扬州广陵郡淮南道广韵舠小船也枚乗七发楚太子有疾吴客徃问之客曰将以八月之望与诸侯远方交游兄弟并徃观涛乎广陵之曲江陶景瘗鹤铭丹阳仙尉江隂真宰汉梅福为南昌尉人传以为仙去称尉曰仙尉本此汉书以信陵平原孟尝春申四君为四豪详见十二巻注世説毕茂世云一手持蟹螯一手持酒杯拍浮酒池中便足了一生赵景真与嵇茂齐书昔李叟入秦及闗而叹梁生适越登岳长谣夫以嘉遁之举犹懐恋恨况乎不得巳者哉李善注老子之叹不为入秦梁鸿长謡不由适越且复以至郊为及闗升邙为登岳斯葢取意而畧文也太白引用取义又异于此可窥古人用事之法】
　　送友人寻越中山水
　　闻道稽山去偏宜谢客才千岩泉洒落万壑树萦回东海横秦望西陵绕越台湖清霜【许本作双误】镜晓涛白雪山来八月枚乗笔三吴张翰杯此中多逸兴早晚向天台【晋书夏统传先公惟寓稽山朝防万国周书齐宪王传兴稽山之防总盟津之师称防稽山为稽山本此钟嵘诗品钱塘杜明师夜梦东南有人来入其馆是夕谢灵运生于防稽旬日而谢亡家以子孙难得送灵运于杜治养之十五方还都故名客儿世説顾长康从防稽还人问山川之美顾曰千岩竞秀万壑争流鲍照诗千岩盛阻积万壑势萦回水经注秦望山在州城正南为众峰之杰陟境便见史记云秦始皇登之以望南海自平地以取山顶七里悬磴孤危径路险絶攀萝扪葛然后能升山上无草木当由地迥多风所致施宿防稽志秦望山在防稽县东南四十里旧经云众岭最髙者水经注浙江又径固陵城北昔范蠡筑城于浙江之濵言可以固守谓之固陵今之西陵也有西陵湖亦谓之西城湖湖西有湖城山东有夏架山湖水上承妖臯谿而下注浙江嘉泰防稽志西陵城在萧山县西一十二里方舆胜览西兴渡在萧山县西十二里本名西陵吴越武肃王以非吉语改曰西兴述异记勾践延四方之士作台于外而馆之今防稽山有越王台一统志越王台旧在种山东北越王勾践登眺之所宋汪纲复建在山之西麓太平御览王羲之云每行山隂道上如镜中游王献之望镜湖澄澈清流泻注乃云山川之美使人应接不暇八月枚乗笔用七发中八月观涛事已见前首注晋书张翰吴郡吴人也任心自适不求当世曰使我有身后名不如即时一杯酒】
　　送族弟凝之滁求婚崔氏【唐时滁州淮南道】
　　与尔情不浅忘筌巳得鱼玉台挂寳镜持此意何如坦腹东牀下由来志气疎遥知向前路掷果定盈车【筌与荃同庄子荃者所以在鱼得鱼而忘荃蹄者所以在兔得兔而忘蹄言者所以在意得意而忘言吾安得夫忘言之人而与之言哉陆徳明注荃七全反崔音孙香草也可以饵鱼或云积柴水中使鱼依而食焉一云鱼笱也世説温公丧妇从姑刘氏家值乱离散唯有一女甚有姿慧姑以属公觅婚公宻有自婚意荅曰佳婿难得但如峤比云何姑曰丧乱之余乞粗存活便足慰吾余年何敢希汝比却后少日公报姑曰巳觅得婚处门第粗可婿身名宦尽不减峤因下玉镜台一枚姑大喜既婚交礼女以手披纱扇拊掌笑曰我固疑是老奴玉镜台是公爲刘越石长史北征刘聪所得晋书太尉郄鉴使门生求女壻于王导导令就东厢徧观子弟门生归谓鉴曰王氏诸少并佳然闻信至咸自矜持惟一人在东牀坦腹食独若不闻鉴曰此正佳壻耳访之乃羲之也遂以女妻之世説注语林曰潘安仁至美每行老妪以果掷之蒲车　筌音诠】
　　送友人游梅湖【初学记始兴有梅湖北堂书钞地里志云梅湖者昔有梅筏沉于此湖有时浮出至春则开花流满湖矣玩诗内新林浦金陵月之句此地当与金陵相近】
　　送君游梅湖应见梅花发有使寄我来无令红芳歇暂行新林浦定醉金陵月莫惜一雁书音尘坐胡越【太平御览荆州记曰陆凯与范蔚宗善自江南寄梅花一枝诣长安与范并赠诗曰折梅逢驿使寄与陇头人江南无所有聊赠一枝春胡三省通鉴注新林浦去今建康城二十里西値白鹭洲诗人用雁书悉本汉书苏武传中诳匃奴事非实有其事也胡越者胡在北越在南以喻间隔而不相闻之意】
　　送崔十二游天竺寺【咸淳临安志天竺寺者余杭之胜刹也飞来峰者武林之竒巘也晋时梵僧慧理指此山乃灵鹫之一小岭不知何年飞来至此挂锡置院初曰翻经隋开皇中法师真观广之改为天竺寺按杭州天竺寺有三上天竺寺创自石晋天福间道翊禅师得异木刻以为大士像吴越忠懿王即其地创佛庐奉之号天竺观音看经院者是也中天竺寺创自宋太平兴国元年吴越王即寳掌禅师道场旧趾改建号崇夀院者是也下天竺寺创自隋开皇中真观法师即慧理之翻经院改建号南天竺寺者是也上中二寺皆唐以后所建其始亦无天竺寺之名唐之天竺寺乃今之下天竺也】
　　还闻天竺寺梦想懐东越每年海树霜桂子落秋月送君游此地巳属流芳歇待我来岁行相随浮溟渤【杭州春秋时为越地而在东方故曰东越与史汉称东瓯为东越者不同咸淳临安志旧俗所传月坠桂子惟天竺素有之唐天寳中寺前一子成树今月桂峰在焉刺史白居易诗云宿因月桂落醉为梅榴开注云天竺尝有月中桂子落又东城桂诗云子堕本从天竺寺根盘今在阖闾城注云旧説杭州天竺寺每岁秋中有月桂子坠又刺史卢公辅诗云逺客偏求月桂子老僧不志石莲花刘铄诗屡见流芳歇鲍照诗穿池类溟渤溟溟海渤渤海也】
　　送杨山人归天台
　　客有思天台东行路超忽涛落浙江秋沙明浦阳月今游方厌楚昨梦先归越且尽秉烛欢无辞凌晨发我家小阮贤剖竹赤城边诗人多见重官烛未曽然兴引登山屐情催泛海船石桥如可度携手弄云烟【王屮头陀寺碑文东望平臯千里超忽吕向注超忽逺貌元和郡县志浙江在杭州钱塘县南一十二里庄子云浙河即谓浙江葢取其曲折为名江涛每日昼夜再上尝以月十日二十五日最小月三日十八日最大小则水渐涨不过数尺大则涛涌髙至数丈每年八月十八日数百里士女共观舟人渔子泝涛触浪谓之弄涛浦阳江在州浦阳县西北四十里出桑溪山岭东入越州诸暨县施宿防稽志浦阳江源出州浦阳北流一百二十里入诸暨县溪又东北流由峡山直入临浦湾以至海俗名小江一名钱清江古诗昼短苦夜长何不秉烛游小阮谓阮籍之侄阮咸也后人谓侄曰小阮本此谢灵运诗剖竹守沧海太平寰宇记赤城山在台州天台县北六里文献通考唐李嘉祐别名从一赵州人天寳七年进士为秘书正字袁台二州刺史善为诗绮靡婉丽有齐梁之风时以比吴均何逊云唐诗纪事李嘉祐上元中尝为台州刺史大歴间刺袁州与严维刘长卿冷朝阳友善嘉祐有送从叔阳氷寄从弟纾及侄端诗葢三子之族也艺文类聚谢承后汉书曰巴祗为扬州刺史与客坐暗暝之中不燃官烛太平御览防稽典录曰陈修字奉迁乌伤人也为豫章太守修性清洁履约恭俭十日一炊不然官烛南史谢灵运寻山陟岭必造幽峻登蹑尝着木屐上山则去其前齿下山则去其后齿晋书谢安尝与孙绰等泛海风起浪涌诸人并惧安吟啸自若舟人以安为悦犹去不止风转急安徐曰如此将无归耶舟人承言即回众咸服其雅量法苑珠林天台悬崖峻峙峰岭切天古老相传云上有徃时精舍得道者居之虽有石桥跨涧而横石断人且莓苔青滑自终古以来无得至者】
