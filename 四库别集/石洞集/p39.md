<!-- { "loadSidebar": true } -->
　　论曰弘治诏里选丁壮岂非丘甸遗意哉家人子不习为兵贾勇何害老弱滥厕占役多门冒名擥充父子相嬗绛帻甲裳祇供迎送承符执讯存谢常数千里虚名鲜实不能应卒则其敝也军兵既如彼民兵又如此势必出于客兵嗟嗟亦未覩其害哉凡人忍以父母之身千里而蹈汤火必其虎狼之性非厚利不足以副其望不自爱惜而轻以身试法一无乡党之亲亲戚之爱见人室庐妻子不惮宼剠去如飘风二彼见土人且总总矣舍而用我必我也能意常轻之未见功而自负一逆其意则羣起而噪呼三督府临武刘公尝疏其害太仓凌公亦疏以土易客实五方之人也方今里兵第取服役营兵视之信贤矣杞人过计以为莫里选贤粤有鏄燕有函秦有庐胡有弓车兵必惟客之用是粤以函耕燕以庐被秦之持击必弓车而后可也或欲随里定编大率户一人丁田多者户二人或三人少者二户一人或三户一人大率里百人即如里甲之制一年一甲十年一役小县兵少二年二甲五年一役大寇竭作十年而更其籍充必推择子弟壮者毋雇夫令子弟为兵亦朶集法耳视原额随粮征银官雇之已善雇必土人布置训练一如营兵不必夺银别募申占役之令则人人皆选卒矣或曰粤人喜兵惟广之新会惠之长乐郡中恐无应者陈武帝用髙要刘隠用封川李质用徳庆非土人乎 

　　屯田论 

　　论曰国家屯田遣百戸尽率其部以出非以伍不可失哉每百户领屯一每军赋田二十七畮食其耕之所获而入余粮六石于官其大氐也肇庆诸所十四城守故遣六百户领六屯负海之所三之籍皆少一百戸其一屯实兼之矣嗟嗟肇庆屯田岂不异哉一百戸至五十余屯或二三十屯少乃十屯问其故不能道曰国初实然多分子屯自弘治始则闻之故老云知其子忘其母涉沱潜而遂指为岷嶓失其源矣南方田皆沃壤与北殊军欲不耕而食则举而授农人久之农为政移易隠没不能诘初或以田质子钱因而不复甚至诡民田鬻之若豪植之家兼并围夺何可胜数盗侵水激裁一二耳余总十一所较之田失其故不啻三一粮则于故有加如阳春所三屯业改民视故粮赢七百奈何罪逋负哉正统令卫所籍屯田疆界顷畮咸具藉令以害已去宪署犹存天下一家何必军民而有差别当弓田时求以此疆彼界非军即民卜五可得徳庆所田在开阳晋康贼平亦置不问何也田不清而惟粮是责酌彼行潦其盈几何第田蹙矣以民律之犹足民有田二十七畮一以中壤岁入榖畮一石米四斗五升岁得米十二石五斗农如之军耕以农人之全自食以主人之半输官岂不绰绰肇庆卫屯军尚四百三十余人舍屯而城者四百坐享主人之全而不忍割其半不知正粮自予农矣余粮不失半年之食吾犹任之况失者众饟何得不蹷近以罪田均肥瘠定多寡越所隃屯纷纭析补田失其屯屯失其所所失其伍此大乱之道也经界决裂数世之后田将不复可稽且国家所为屯田岂徒利六石之入哉内有亡费之利外有守御之备者也今宜复春耕之籍无变其故田有广狭肥瘠寜以粮为低昻尽驱屯军而耕官少六屯一百户领之正经界杜侵克戒游惰禁朘削广稸积时训练庶几立屯之意军游闲久恐不能任稼穑则以召农一田岁十二石养一军有余矣贳其它役就屯立甲善抚循而无烦扰亦易从也 

　　兵防志总论 

　　论曰余观肇庆之载其在徃昔盗贼如屯蜂营垒如攒戟卒之殄灭大军之啴焞也固知营垒乃守险之罝罘环山以逐鹿兔腾而蹙之非韩子卢不可勇夫重闭今虽不虞安可去备一垒数卒无异晨星傥遇勍敌寜能鬬乎分则杯水不胜原火聚则一髪可引千钧亦一道也人见其睫则谓保障之未能徒茧丝我自丘甸法废有天下者胡能一日息肩于兵藉如阳春异时乘障举烽皆入闾取其左故志咨嗟目为上策诸邑尽可遵行农夫醳耒红女下机睊睊胥谗知其尤甚选用民兵或可省三之一耳肇庆被山环海要害虽同北津砦立威棱震乎殊俗即有鲸鲵奔蹙列郡共之惟是深山实易藏疾夫人徙宅除治岂不一新久之唐陈草自萌茁政令繁颇加以饥馑傲民亡命必山焉依宜速劗夷无令滋蔓蹈瑕履衅则猺以为之阶羊膻而蚁附焉醢酸而蚋集焉内讧外和所由来也故志録黄宫尹陆康州策甚具厥疾已瘳局方未可复用若药不以无疾而勿畜择县令责招主无越両端不然俟其糜溃欲倚数垒以为安如捧土以塞孟津难矣哉 

　　名宦传论 

　　司马氏胡为而传循吏哉惧棰筴之伤马而惠文不足与治也故曰奉职循理何必戒严意念深矣班孟坚縁是差次西京而徳让君子始与其列颍川力行敎化山阳以经术润饰吏事名实炳然奈何掩于一眚故后世郡邑春秋传称名宦亦一例也夫物有至至则名■〈艹嗣〉骝騄耳谓之名马干将镆邪谓之名噐嵩泰衡华恒谓之名山自一华一木一技一艺莫不有名而况人乎故宦而名则至矣亷平不苛则名欲聚恶去废坠修举则名兴学校明敎化士斐然向风则名刚毅有大节御大菑而捍大患则名死封疆则名明政刑而渫恶民不得肆则名虽不循循一辙尽如孟坚所书惟所遇之足以名当时而传后世皆其所传者也虽然名实不离如马名马牛名牛以其实耳炙毂过髠犹知为人必先名实先王之政可知庄生取辟主宾名实离矣是故假名者伯违道以干名者奸盗名者欺过情亟人知而名者薄铅刀而蒙宝剑之称驽马冒于神骏谁则信之肇庆亦仕国也故多唐宋以上名贤臮今兹旧志若续无虑二百四十余人盛矣皆名实纯粹乎抑亦有名胜也人贵耳贱目后之眂今犹今之眂昔或欲汰中庸以下毋令简珠混于鱼目小子碌碌乌能任进退之权与其过而弃之寜过而存之果神骏哉超光越影虽掩覆千载犹霅煜牛斗间固不能混也作名宦传 

　　何敞传论 

　　论曰通志载鹄奔亭事而以伯有彭生证之夫血气聚而成形形具而能言鬼神无形言安从生左氏失诬固言之矣要善无微而不彰恶无隠而不露若有神以司之而不知其然者此亦可以劝善止邪且传疑纪载之时有也 

　　张柬之传论 

　　论曰余读唐书柬之司马新州在神龙二年六月其秋长流泷州武三思随遣周利贞就岭外杀之而柬之已死其在新突未黔也又员外而新顾称其治行岂贤人所至如车行地迹随之耶抑乐道之也噫贤人之于民深矣 

　　张宋卿陈焕传论 

　　论曰恭父少微皆惠人余故习之故志第言太守礼贤兴学而簿无传无得而称焉夫恭父知于忠简忠献少微有陋巷环堵之乐语曰不知其人视其友又曰贫视其所不为可以信二公矣 

　　呉廷举传论 

　　论曰献臣在吾广最久广中妇人孺子皆能道之霍文敏黄文裕乃不相能何也文裕谓献臣浑身是胆皮囊是智胆则有矣令顺徳挫中贵人抗御史身亲三木副使广东疏镇守中贵人忠罪二十忤瑾荷校不死谪戍鴈门叅政江西陷桃源贼中乃执其酋以出劾李献吉横宸濠将齮龁之致仕犹论二宰相而去智者岂为之乎呜呼其愚可及也其智不可及也 

　　张吉传论 

　　论曰张克修在端州尝论学于陈公甫静中养出端倪不善是也湛原明引易専直翕辟中庸溥博渊泉及孟子四端证之溥博渊泉不繇积累乍见入井恻隠生焉固知四端皆非养出要在扩充天地之道动静无端间不容髪程子以善学称人静坐盖为初基假此捷径若曰圣途恐适楚之冥山也 

　　王大用传论 

　　论曰余闻文成公讲学五羊也平旦鼓征则自藩臬至于庶甿莫不拱聴惟大用辩之曰致知大学之敎也良知不虑而知徳性也致知之中曰良良知之上曰致得无援菩提圆觉入孔门乎良知良能虽皆徳性易曰干以易知坤以简能是天地之大至于夫妇之愚不肖未尝去能徒知也徒知可圣则孔子胡谦道之未能周官奚能之使耶于是罢讲然则大用匪特政事足术也文井记正而达 

　　程鉴俞大猷传论 

　　论曰缙绅大夫好言军旅而介胄之士则托文艺以为名髙未必兼才皆失其本也程鉴俞大猷两人皆以铅椠见称诸公间余儿时耳剽鉴有身膏草泽之志而大猷初上大司马书亦壮总兵岭东万事瓦解余至闽闽人轻之王慎中尝语大猷人皆死以博侯既侯矣安能死哉其知之矣诚哉非苟而已 

　　赵埙传论 

　　论曰余春及上书穆宗也纳言李一元哗于朝必纠之必沮之少司空赵公锦端笏曰古人以九九见何沮为中丞南海何公维栢为言如此余于赵公不相识今始知为郡丞公子博士李茂魁曰郡丞公侃侃正议郡人言祠与志无愧名宦惟郡丞公语曰是父是子不虚哉 

　　李材传论 

　　论曰自王文成湛文简以致良知体认天理三四言为嚆矢则谈道者多放之噭噭然若建鼓而求亡子也孟成易修身为本摄知归止自谓贤于致良知矣余友韦纯显从孟成游亟称之余谓纯显通乎昼夜而知知何以摄时止则止时行则行动静不失其时其道光明止何所归况以鸡伏卵猫捕鼠释之而称惠能真见性命其为仙佛岂顾问哉政事气节则圣人之徒也 

　　王民顺传论 

　　论曰余观何宗伯所为东门桥记知王公谈道者也而王公则自言家荆国而学金溪嗟乎此其为王公哉学者徃徃求多介甫明道固尝贷于晋城苏氏亦谓天子无民欲贷以収之胡于青苗以为口实顾役保甲今奉之不啻圣书谁之法也且鋭然身任天下寜渠有其人哉子静学虽不同朱子固言其实夫拱手髙谈吾学孔子吾学孔子谁则不能要以躬行则吾未之有得王公不苟循人所以为王公哉 

　　郭应聘传论 

　　论曰余迁宾州守倦游至竟上书乞骸骨归郭公时抚粤西劾守春及逃奉诏削为什伍臣春及顿首世之尘垢欲逃久矣天地囿我阴阳缚我臣安逃哉逃于罗浮之间无所徃矣遂筑逃庵石洞居焉于是太守郑公则谓叶子君毋释憾也乎余戄然曰晏婴不知孔子孔子顾亟称之以私灭公非夫也余又无憾郑公曰余为郎尝事郭公连江呉公之南即郭公问焉何以治两粤郭公曰异时军府取货百司将吏百司将吏安取之哉余受两粤疆事反此耳连江亷于处默不因人言然若是可知郭公也粤人曰辟之水万厯改元及壬癸之间浑浑尔郭公制其颓波连江粼粼白石 

　　吴文华传论 

　　论曰吴公亷洁与其家处默颉颃岭海之间称二吴不虚哉武节处默犹有惭徳而吴公亦不欲竟善哉乎王元美之推言之也曰呉公当右臂时其兵力不隃胜贼乃能鼓其所不足而卤斩恒过当及其继诸公为大帅其兵力数倍贼矣顾必抑其所有余而卤斩若稍不称捷亦不时上公岂不爱肘金横玉之报顾以节县官之帑而下以惜生人之命其爱有甚于肘金横玉故也语云霜雪之后必有阳春吾兹为岭右称休矣召穆公之诗曰矢其文徳洽此四国公岂不亦仁人长者哉 

　　名宦传总论 

　　论曰陈武帝虽起髙要奄有江左黄屋左纛传五世矣不宜名宦并列杨収以赂败在端可知从通志载于流寓李甘李涉流人贬斥尚可称流流非宦也苏章守将李符春无称焉聴赵普杀秦王罪不容死史格张弘范之流何足道哉一统志列收甘涉名宦余皆载于旧志余故正之总汉二人三国一人南朝三人唐十三人宋七十七人元十八人明一百三十六人凡二百五十人固多明徳亦有不能详者为之执鞭所忻慕焉惟数公哉 

　　流寓传论 

