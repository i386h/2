<!-- { "loadSidebar": true } -->
　　于卫有人焉污羣防独师圣友贤不明于诸子间或从孟轲游在贫逃官将仕不妻宜若狂然乡之君子以言谲曰若虽不明于诸子然且从轲轲为书曰仕非为贫也而有时乎为贫娶妻非为飬也而有时乎为飬今闻若推飬于弟避媒窜禄圣邪孟轲邪俱不识也对曰此吾母也吾母教我曰无以贫故不择官滋汝以偷也无以飬故不择婚滋汝以累也孝在便吾心也孝不在便吾身也愉愉授枕者便吾身也孶孶受道术者便我心也若便然汝不见马牛羊狶乎同费刍豢也马牛则免也羊狶则不免无他牛以耕免马以驾免岂惟刍豢为然人有大焉汝当勤其道者也我对曰某闻防盟则牲马宗庙则牺牛如此不以免奈何吾母嗟曰汝诚得列于防盟荐于宗庙虽不免吾言讙我固受教于吾母矣不然我何以得专此如牵人言而戾母心不知其子也乡之君子退曰吾闻曾子能飬志者也若人曾子哉
　　仲由不得配祀説　　　　　来　鹄
　　语曰民生于三视之如一父生之师教之君食之惟其所在则致死焉孔氏之徒囬圣也赐辨也商贤也子我才也曾闵孝也及诸子言志夫子皆信而从之唯由教而励之以成也故夫子训由而功倍始衣戎服则摄齐始卫以劒则卫以仁为蒲宰劳民以箪食壶浆孔子恐私以食馈民是明君之无惠使子贡止之其于教亦至矣由也诚宜葆死焉以俟乎致保身以全乎用何取临于卫门非召忽之死而至尽【疑作尽】圣人之心叹曰自吾有由恶言不闻于耳尝围于陈蔡胡以不如卫之于夫子邪且诸侯有相灭亡者桓公不能救则耻之夫诸侯有堑垒以遏冦有甲兵以御侮而小白犹能为辞其耻而终为覇主以救之矧夫子累然若防家之狗无堑垒无甲兵脱载为宋卫所匡季陵刼则由也不得施其后浪死于燔防何齐桓能救异侯之耻而由反不能终缓孔子之穷使夫子以由在则曰恶言不闻于耳今日【一作由】也岂恶言不日闻乎又奚用白羽若月赤羽若日之多为哉祭法曰捍大患则祀之素王道穷患非大乎由不终捍岂为祀乎赐曰商汝何无罪今由也而汝亦何无罪宜贬其祀以观来者
　　鍼子云说
　　或曰扬子云不思尧舜成康之世而自论以不遭苏张范蔡之时岂儒者之为邪曰雄诚得素臣之事矣夫居四海之安处九层之高上鉴冲漠下瞰苑囿既其静息则必思事云亭追轩穆者矣列多士之朝齿无用之秩才畧不用名表莫闻既其静息则必思征虏功效雍丘者矣斯皆君臣居位之高下而所思则治乱亦不同盖位之极者思冲漠而欲无为也位之下者思功伐而欲有为也无为诚君之体有为诚臣之事如孔子曰大道之行也与三代之英丘未之逮也而有志焉扬雄则自论以不遭苏张范蔡之时噫孔子真素王扬雄真素臣哉孔子思三代之英是犹处尊位而道极事云亭追轩穆者也雄之论不遭苏张范蔡之时是犹居散秩而才闲思征虏功效雍丘者也素王诚得王体素臣诚得臣事然臣事何事邪曰子贡使吴越孟轲辟杨墨皆事也今不知雄思苏张范蔡之时者其欲自为苏张范蔡之人邪其欲折以正道使弭兵扩文归吾域邪苟自为苏张范蔡之人则叛矣又何臣事哉
　　诘鳯　　　　　　　　　　陈　黯
　　尝得扬雄云君子在理【文粹作治】若鳯在乱亦若鳯谓隠见之得宜也将欲神之以为鉴逮览其剧秦美新则有异乎是【句】雄仕汉遇新室之乱既不能去之又祸及【文粹作反】乃为斯文以媚而取容呜呼鳯固若是邪果若是则鳯遇矰缴而犹回翔其间邪夫君子之仕也所以行其道道之不行也则可以明其节彼莽之不臣雄时在列宜以君臣之义兴亡之理匡救之以行其道苟畏其威爱其死则可投簪高谢以明其节讵有苟禄贪生狥非饰诈广引秦过以誉恶徳是稔其簒逆也与古之持颠扶危死名节者背而驰也则向者所着若鳯之説得不为诬鳯也哉鸡常禽也晦晓而不昧其候鳯灵鸟也理乱而不知其时邪噫言之不思有如是邪或曰古之人临危制变亦有权焉雄知莽之不可臣也故矫为其辞姑务脱祸是亦权也子何过之深欤曰不然夫权者圣人有焉所以不失其道未见舍其道而从其权昔仲尼仕鲁以季桓子荒齐乐知其不可匡也乃去之曾不闻矫为其辞以求庸于是【文粹作鲁】虽仲尼日月其徳人之不侔然亦慕仲尼之教者以著书立言为事得自易哉夫立言者岂不欲人放从【文粹作从教】邪且已不能信人况求信于人乎语曰君子先行其言而后从之岂斯言可欺也哉
　　大儒评　　　　　　　　　陆防
　　世以孟轲氏荀卿子为大儒观其书不悖孔子之道非儒不可【文粹作而何】然李斯尝学于荀卿入秦干始皇帝并天下用为右丞相一旦诱诸生聚而坑之复下令【集作禁】曰天下敢有藏百家语诣守尉烧之偶语诗书者弃市昔孔子之于弟子自仲由冉求以下皆言其可使之才及其仁则曰不知也斯闻孔子之道于荀卿位至丞相是行其道得其志者也反焚灭诗书坑杀儒士为不仁也甚矣不知不仁孰谓况贤知而传之以道是昧观听也虽斯且五刑而况【况字集作荀矧】得称大儒乎吾以为不如孟轲


　　文苑英华巻三百六十
　　钦定四库全书
　　文苑英华巻三百六十一　宋　李昉等　编杂説二
　　杂説四篇　　　　　　本政一篇
　　爱直一篇　　　　　　论书一篇
　　受命于天説一篇　　　寄言一篇
　　释辩
　　释疑一篇　　　　　　公狱説一篇
　　善恶鉴一篇
　　杂説　　　　　　　　　　韩　愈
　　善医者不视人之瘠肥察其脉之病否而已矣善计天下者不视天下之安危察其纲纪理乱【一作纪纲之善否】而已矣天下者人也安危者肥瘠也纪纲者脉也脉不病虽瘠不害脉病而肥者死矣通于此説者其知所以为天下乎夏殷周之衰也诸侯作而战伐日行矣传数十王而天下不倾者纪纲存焉耳秦之王于【集无此字】天下也无分势于诸侯聚兵而焚之传二世而天下倾者纪纲亡焉耳是故四支虽无故不足恃也脉而已矣四海虽无事不足矜也纪纲而已矣忧其所可恃惧其所可矜善医善计者谓之天扶【集作扶持】与之易曰视履考祥善医者善计者为之
　　二
　　龙之气成云云固弗【集作不】灵于龙也然龙乗是气而茫洋穷乎【文粹作文】间薄日月伏光景感震电神变化水下土汨陵谷云亦灵恠矣哉云龙之所能使为灵【一作云】也若龙之灵则非云之所能使为灵也然龙弗得云无以神其灵矣失其所凭依信不可欤异哉其所凭依乃其所自为也易曰云从龙既曰龙云从之矣
　　三
　　谈生之为【文粹作云】崔山君传称鹤言者岂不恠哉然吾观于人其能尽其性而不类于禽兽异物者希矣将愤世嫉邪长徃而不来者之所为乎昔之圣人者其首有若牛者其形有若蛇者其喙有若鸟者其貌有若蒙倛者彼皆貌似而心不同焉可谓之非人耶有平胁曼肤顔如渥丹美而很者其貌则人【文粹作貌则人矣】其心则禽兽又恶可谓之人耶【集作也】然则观貌之是非不若论其心与其行事之可否为不失也恠神之事孔子之徒不言余将特取其愤世嫉邪而作之故题之云尔
　　四
　　世有伯乐然后有千里马千里马常有而伯乐不常有故虽有名马祗辱于奴人【集无人字】之手骈死于槽枥之间不以千里称也马之千里者一食或尽粟一石今食马者不知其能千里而食也是马【集有也字】虽有千里之能食不饱力不足材美不外见且欲与常马等不可得安求其能千里也防之不以其道食之不能尽其材鸣之不能通其意执防而临之曰天下无良马呜呼其真无马耶其真不识【一作知】马耶
　　本政　　　　　　　　　　前　人
　　周之政文既其也后世不知其承大敷古先遂一时之术以明示民民始惑教百氏之説以兴其言曰天下可为也彼之政仁矣反于谊此之政敬矣戾于忠我其周从乎曰周不及殷其殷从乎曰夏曰虞曰陶唐曰三皇氏曰邃古之初暴孽情饰淫志枝辞琢正纷紊纠射以僻民和以导民乱呜呼道之去世其终不复矣乎长民者发一号施一令民莫不悱然矣谓不可守遽变而从之譬将适千里及门而复后虽矻矻决不可暨原其始固有启之者也闻于师曰古之君天下者化之不示其所以化之之道及其也易之不示其所以易之之道政以是得民以是淳其有作者知教化之所由废抑诡恠而畅皇极伏文貌而尚忠质茫乎天运窅尔神化道之行也其庶已【集作矣】乎
　　爱直赠李君房别　　　　　前　人
　　左右前后皆正人也欲其身之不正乌可得耶吾观李生在南阳公之侧有所不知知之未尝不为之思有所不疑疑之未尝不为之言勇不动于气义不陈乎【集作于】色南阳公之举错施为不失其宜天下之所窥观称道洋洋者抑亦左右前后有其人乎凡在此趋公之庭议公之事者吾既从而游矣言而公信之者谋而公从之者四方之人则既闻而知之矣李生南阳公之甥也人不知者将曰李生之托婚于富贵之家将以充其所求而止耳故吾乐为天下道其为人焉今之从事于彼也吾能为南阳公爱之又未知人之举李生于彼者何辞彼之所以待李生者何道举不失辞待不失道虽失之此足爱惜而得之彼为驩欣于李生道犹若也举之不以吾所称待之不以吾所期李生之言不可出诸其口矣吾重为天下惜【集作爱】之
　　论书　　　　　　　　　　刘禹锡
　　或问书曰书足以记姓名而已工与拙何损益于数哉答曰此诚有之盖举下之説耳非蹈中之説亦犹言居室曰避燥湿而已言衣裳曰适寒燠而已言饮食曰充腹而已言车马曰代劳而已言禄位曰代耕而已今犬考居室必以闶门丰屋为美笥衣裳必以文章遒【文粹作鲜】泽为申评饮食必以精良海陆为贵第车马必以华辀絶足为高迁禄位必以重侯累封为意是数者皆不行举下之説奚独于书也行之耶礼曰士依于徳游于艺徳者何曰敏曰至曰孝之为【一无此字】谓艺者何礼乐射御书数之为【一无此字】谓是则艺居三徳之后而士必游之也书居数之上而六艺之一也语曰饱食终日无所用心难乎【集作矣】哉不有博奕者乎为之犹贤乎已是则博奕不得列于艺差愈于饱食无所用心耳吾观今之人适有靣诋之曰子书居下品矣其人必逌尔而笑或謷然不屑有诋之曰子握槊奕碁居下品矣其人必然而媿或艴然而色是故特【集作时】敢以六艺斥人不敢以六博斥人嗟乎众尚之移人也问者曰然则彼魏晋宋齐间亦尝尚斯艺矣至有君臣争名父于不譲何哉答曰吾始欲求中道耳于寜以尚之之规我欤且夫信者羙徳也秦缪尚之而贤臣莫赎黄老者至道也窦后【集有好字】尚之而儒臣见刑道徳且不可尚矧由道徳以下者哉所谓中道而言书者何防之文学之下六博之上材钧而善者得以加誉遇钧而善者得以议能所加在乎誉非实也不黩于赏所议在乎过非罪也不紊于刑夫如是庶乎六书之学不堙坠而已乎
　　受命于天说　　　　　　　黄　颇
