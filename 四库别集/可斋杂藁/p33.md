<!-- { "loadSidebar": true } -->
　　一言备边于广右者数年以来讲明条画一则曰辑约溪峒二曰团结民丁监司帅守之建明枢宻行府之经画与夫游谈奏议率以此为先务今臣检照前牍所谓辑约溪峒则类是捐濡沬之礼物给借补之资帖取名字作帐状曰已令措置关险紏集保守其实相与覊縻而已稍有实作区画即生猜疑如融之歩大岭宜之陇栅寨屋屡立蛮徭即焚前帅董槐侍郎固尝见于申请亦以惹事端为虑今官司辑约使之不为我梗谕令自保乡井姑为篱落则可未可恃之固吾圉也所谓团结民丁则沿边民丁之在省地者有限居溪峒者为多先儒所谓养兵数百而获十万民兵之用皆峒丁也往时边州纪纲修明号令信服乃得以疆理之虽其説如此盖未尝用之也况今时异而事不同也乎前帅蔡范侍郎尝申陈明兵利害亦虑边民邻境易致疑愕论述甚详今官司团结其闲防在徭峒号召之既难使之自备器粮资费之岂易必尽得其首领之心然后可赖其丁壮之力姑此用之以比声势则可亦未可全恃之为吾用也臣菲材被命此来所部尺籍既虚于此二者亟讨论措置乃职分所当先岂敢不加之意近畧检照邕宜融三州二三年间案牍之所载溪峒之在邕州则枢宻行府尝差邕倅黄梦应者团结右江唐兴归【缺】等州一十八隘又新置古细首领黄能贤等一十九隘宜州则守臣曹暕亦尝结约天兰郍等州处峒首领罗光具等一十二处融州则差曾有开结约所部诸欵以路万里为诸欵首或遗以银牌盐锦或假以资帖名目或与之结立盟誓谕以无事则守险隘有警则协力勦逐此近年溪峒之见于已行者也民丁之在邕州则已具之前项左右江之所陈不暇逺攷近自淳祐八年经司尝行下团结两江诸州峒丁壮右江则黄梦应具到名帐共计一万九百六十二人左江则廖一飞具到名帐共计二万二千六百人其本州民丁在外如宜融两州则淳祐五年亦有团结旧籍在宜州则有土丁民丁保丁义丁义效撞丁共九千余人其猗撞一项可用在融州则有土丁峒丁大欵丁保丁共九千余人其欵丁一项可用淳祐八年本司亦尝行下团结却未见申到大率出于省地者以家业充丁或老弱或冗杂未免备数出于溪峒者多习于战鬬如药箭如标鎗皆其所长此近年民丁见于已行者也臣抵此虽未久朝夕考求始末即欲申严行下属以邕宜两郡守皆时更易难以责之措置融守谢图南近却申本司欲乘此农隙教练民丁已即从其所请勉之究意矣苐臣私窃过计近自蜀西少缓窥闯之报便岭右浸寛备御之忧前项结溪峒团民丁才一有所施行未免即生疑愕前者朝廷行下阃臣举命经理上下知所遵承今臣虽为此来元未准朝廷指挥边防戒饬一字臣若安于循习则失于先事而虑之防若亟于讲行则恐有无事自扰之诮蛮傜环境动生猜疑举动稍轻大系观听兹不容不谨如此臣欲且行下三郡各照已申经司之旧籍若溪峒则谕令首领遵守成规布恩信以示抚绥葺险隘以作隄备民丁则因其名帐常加覈实以强壮而补老弱自闲暇以加训练庶几近年之所已行不至既久而行文具俟其逐州申到或有合作更革措置又当随时区处若州郡事力不及经漕两司却当与之通融助给施行欲望朝廷劄下邕宜融三郡守臣遵守
　　贴黄
　　臣前项开画之陈虽为干腹之虑载念自古兵家有出间道以谋人之国者类以偏师济如深入险阻重兵所难今者敌人窥闯之计固难隃度所当预防然以臣渉歴淮事觇之每岁敌当隆寒草枯盛夏蝱出不容不去今自西羗越南诏欲以窥我马力所及容或有之然谓大势逺来其谋恐未至此但当中严边备常若敌至区区所陈盖又虑慢藏诲盗如旧岁南舟它防之惊交人假道之报有不得不防者非止为备敌计也











　　可斋杂藁巻十七
　　钦定四库全书
　　可斋杂藁巻十八　　　　宋　李曾伯　撰奏申
　　谢宣谕将命往任荆阃奏
　　臣三月二十九日防左丞相遣至专递俯宣圣谕恭奉宸奎臣熏香端笏百拜祗诵天光下烛咫尺鍳临臣不知身在岭峤之逺感激恩宠以荣以惧臣伏读圣训将乘国家闲暇之际以为牖户绸缪之图臣有以仰见陛下轸虑风寒爱惜日力一饭不忘于钜鹿万里明见于河西可谓规模宏逺矣边陲局靣更易宜属重望如臣迂愚而不武谫薄而寡能比防起废以典藩曾効劳而报国讵期尘陋上简渊赐之细札之丁宁预以宸谟而商畧将命臣往任荆阃力加整顿且俾臣奋志任责臣闻命震栗虑弗克胜伏念臣昨由东淮叨恩收召自贻罪戾累玷人言倘非陛下坚凝圣心力排众毁保全覆防臣何以复有今日臣之此身自当涂原润草以图报効况被隆委岂敢辞难臣自幼侍亲官游及壮从军幕府多在襄汉粗所更尝苐由比年以来未详彼中之事然以睿谟之所指授其在微臣若已身亲如推广屯田劝督耕种可以代和籴建置南北互市可以省科降修复城池可以壮藩屏招辑流徙可以固人心凡此四条委为急务臣载思昔岁承乏于淮亦耕筑之并修亦蕃汉之杂处利权既革军用实繁洊经流离尤费绥辑臣仰凭庙算获展愚忠其于边防果若家计遂克毕二三城之修浚岂惟省千余万之科支幸疆事之不虞而人心之不怨今臣若为荆役亦用淮规所当靠实以亟图未敢揣摩而逾度措置葺理嗣具条陈彊公亷敬只遵严厉誓竭涓埃之力仰酬海岳之恩所有琼管黎人不靖连岁未安臣调遣兵将应办钱粮不敢以杀伐为功大概以招谕为主近者军获累防敌有悛心仰赖威灵将就帖息臣已莭次具申枢宻院以其蟁蝱小丑岂足上勤顾忧不敢輙具闻奏并乞睿照
　　荆阃囘奏四事
