<!-- { "loadSidebar": true } -->
　　内全于徳不与世异官无顕功进不近利古有君子其道斯类嶷然高风薄夫之媿
　　赠光禄少卿沈君墓志铭
　　府君讳平字遵道曾祖曰籍衢州常山令祖曰徳饶越州剡县丞父曰仁谅海州朐山令其先呉人剡县丞卒防稽后朐山退老于和州因而家焉君少与伯兄曰及举进士为文章通书史既而伯兄景徳及第以仕而朐山致政事还归君曰吾其养亲乎歴阳辟田畴因物适变遂以富饶计乡党亲戚厚而周施之逮亲终伯兄服丧乃籍所有以奉之伯兄曰吾利汝财乎于是悉力以治丧事乆之族子欲异产与之利田宅而自取其中下者众益义之君曰吾有五子教以儒术清白足矣其不富之患乎以天圣二年四月二十二日终是月二十八日于龙阳冈之原夫人胡氏男五人曰立齐京言充女三人君早殁夫人贤而有礼训育诸孤立以进士中科为尚书兵部郎中两浙转运使迎养三十余年累赠君光禄少卿叙封夫人夀昌县太君嘉祐六年夫人卒明年举祔旧茔兵部博学有文藏书二万巻又所至称职将以材能进于时宦仕显荣其可量哉所以知君识虑之逺也铭曰
　　不仕而耕以养其亲而终其身于嗟君兮力而丰有施及州里推其族子如其义兮守法儒学教厉子孙实大其门不亦智兮龙场之下卜吉而藏勒文前冈孰与夀兮
　　尹夫人墓志铭
　　夫人姓尹氏父尚书职方郎中直昭文馆讳少连郎中有数子而女独夫人又少聪警识图书辨音律故加爱焉及长以归国子监丞葛君寔丞晚得官当未仕与夫人治家事夫人事姑勤谨不懈而于夫人之族亲抚接皆有礼意母杨氏诸子随官逺方夫人念母之老迎归以养年八十余终于夫人之家即近墅其于孝爱深矣丞以文进而乆不第夫人未尝戚戚岁时奉祀与娣姒族亲宴饮列女僮鸣管弦以相和乐观世之休悴初不经虑益喜浮屠书颇知其指归有男令彦汝竒皆举进士女适眞定元氏主簿施砚其季幼也内外孙八人享年六十以嘉祐六年八月初九日卒八年八月十五日甲申江隂军江隂县化龙乡丞曰吾妻之贤君不可以不志间千里之逺以来请铭某铭曰
　　诗称公侯首考其家均一之徳法度是循唯彼妇道于斯则难呜呼夫人兹其尚焉
　　光禄卿致仕张公墓志铭
　　公讳昷之字景山其先黄帝之孙始作弓矢主祀弧星以官受氏周衰六国争雄而张氏五世相韩良佐汉有功侯于畱畱侯之后丞相禹司徒歆子孙益多散居四方其居东南继为大姓曰简者广陵人生升仕唐为滁州清流令升生约金吾卫长史约生训公之曾祖也以勇谋事杨行密为黄州刺史祖讳璆仕伪唐校书郎后典亲兵赠尚书屯田郎中祖妣顔氏考讳佖右内史学士太祖平金陵从后主归京师授赞善大夫在太宗朝建言时务评谳法令多所施用终给事中累赠太尉妣马氏赠清河郡太君公少孤知力学问有名于时大中祥符八年擢进士第授温州乐清尉再调润州观察推官召还校馆阁书迁殿中丞集贤校理通判常州常饥发运使急于官籴谷益贵公奏罢籴而民不流亡蔡文忠公荐其材可任监司之职时辅臣不公悦者出知温州文忠公又荐之徙淮南提防刑狱杨崇勲以恩幸横恣护吏渔民县令有不已从者崇勲怒下令狱公徃察问而出之流所防吏数十人崇勲怗怗顾首尾于是部郡相视以法移广南东路转运使广之夷落有罪任其酋以夷刑夷刑惨酷公请以律令论海外舶岁至犀珠瑇瑁诸香竒物官取十一城中濠与海通恶少年暮夜乗潮汐苞藏竒货重物不肯输官前有欲为水栅以制之者卒中毒死事遂寝公治材他所一日移置濠上水栅立成货利稍稍入官海有羣盗声指广城民相传动惊走郡为偹具公料贼来不先声彻偹张饮人得以安贼亦果不来代归权三司度支判官未几除户部逾月出为京西转运使且行加直史馆改授河北赐三品服是时契丹频年遣使道路交衽供具百名取办于民边郡益戍兵调用滋广公计其所必用取之择其所不急去之不以名使人要必功实虽米盐下吏莫不延问称荐禁束侵牟故吏畏而为用民以是便之转工部郎中召还为三司盐鐡副使其职文书繁伙公一省不忘条理出入下不敢欺三司使奏他事上见公姓名独语曰必须再去又首肯之明日除天章阁待制河北都转运使入辞上曰卿之行出朕意既至玺书委以密察边事军马重轻与兵官材否公感激天子所以推信励力以安百姓实边塞选兵择吏为国乆计未几保州兵叛州兵几万人号都廵检司先尝从太祖北伐有功敇其军每出廵别给金粟兵分三部州将领其一裨将领其二其后州将典城兵不出廵亦不复给禆将皆中贵人月必出廵出则给之或言其不均者朝廷委公其事即允以武臣代中贵人总三部之兵更其出入而廪给均焉中贵人罢去悒悒怀恨未有以危公者防监郡与主兵官不相能辱之兵怒杀监郡闭城叛而以公罢其金粟之给为名公驰至城下乃即以兵环之朝廷累下敇牓招降而门其东西至坚且懐疑太子少传田公况时总其事遣部将郭逵入城晓谕门开诸将入其唱为乱者千余人众恐其为变公谓田公曰保界虏壤兵骄叛乱如此反覆未可知今不芟除所谓养虎自遗患也于是悉坑之保州平夺职知虢州居三年贝州军乱先其所欲危公者谓公前使河北有妖人李教坐法公寛之贝卒得李教为师以乱冀人段得政将诣登闻自陈常为李教狱词逮连教父昙转以私书属公同职者得词絶至澶州监河桥索其藁以闻事下御史府贝之乱实无李教而得政所讼无根犹追三官监鄂州商税复工部知汉阳军祀明堂恩迁刑部复待制知湖州又移扬州公自以直亷遇天子任使欲以所有唯上所用不幸一跌摧落不复自振年且至矣遂上书乞还官职之事徙润州申请益坚除光禄卿致仕还老常州以嘉祐七年十一月二十九日终年七十八遗命滁州清流县昌城乡杜沛村从先人之域诸孤以治平元年五月二十六日克塟先夫人任氏后夫人鲁氏参知政事肃简公宗道之女封【阙】夀郡君男曰次卿试将作监主簿早亡曰次山次元竝大理评事有材能名女六人长适京西提防刑狱宋任次适广东路转运使秘阁校理蔡抗次秘书郎田沇次著作佐郎蔡天球次新乡令石约次大理评事吕希哲公忠亷鲠直以节义自尚爱友亲族甚厚谋于国不以其身之安危笃于亲不以其人之厚薄吏治精明施设若烦密难通而公持之简易所至民怀其惠而不触其令尤于本朝故事详悉自建隆以来史所不纪每指一事即疏其人姓名年月最为审据家居或客使造门语及天下利病慷慨议论忧发顔色忘其身之老也夫士之处世立一节一行巳能自见于后况其多者然必有志録乃可传信铭曰
　　砺世之速先于饬身防吏之严本乎爱民资国以富其要曰仁佑武以制其威曰神力志于斯庻用自伸矫矫在公卒要于人顾言返杜沛之原寘文坎中名与石存
　　工部尚书集贤院学士赠刑部尚书谥曰襄余公墓志铭
　　治平元年六月癸亥工部尚书集贤院学士前知广州军州事余公薨于江宁府之行舎以闻天子为之不视垂拱朝一日赗赙有加赠刑部尚书谥曰襄其孤奉公明年七月二十七日以讣来且求志其圹某为次哭之巳谨序之曰余氏自闽徙于韶之曲江曾大父从大父营父庆累赠太常少卿母黄氏追封吴郡太夫人公讳靖字安道天圣二年中进士第尉防州之贑县又中书判拔萃科改将作监丞知洪州新建县再迁秘书丞入崇文馆校三史谬误景裕三年充集贤校理范文正公知开封府屡言丞相过失贬饶州言事者畏缩不敢论列公即上疏曰古之帝王逐谏臣终为盛徳之累仲淹宜在朝不宜逺谪坐是落职监筠州税尹公师鲁欧阳公永叔继之皆以朋党斥去某官防不得自达作诗四篇以直之一日传于京师故天下目为四贤移监泰州税又徙知英州丁太夫人忧还朝复集贤校理同判太常礼院庆厯三年上念西夏乱边官军屡败四方困于供亿特增置谏官四员以补聪明向之触丞相而得罪者颇引用除公右正言于是朝廷之大议政事之得失权臣材徳之是否士大夫之贤不肖莫不尽心而举正也元昊为患日乆时议有金缯之赐辄首罪称藩将从其请而契丹聚兵燕朔曰我为南朝皇帝讨夏人勿宥其罪朝廷谓借契丹之兵以讨贼则彼自矜功拒元昊之请絶其向顺之路必也却契丹而纳元昊当得使者以成其事公亦屡言二鄙利害乃遣公使契丹既至辨其曲直以理夺之北还契丹収兵元昊称臣四年知制诰史馆脩撰其年再使坐习虏语出知吉州数十年间天下风俗以谨黙自守掩覆瑕垢为长者一日刺举弹绳多或罢免又尝所言者进持国柄仇人乗势中以事授将作少监分司南京乆之改光禄少卿天子且欲复用权臣以诸卫将军夀州钤辖处州服父丧侬智高陷邕州循流东下破九郡次广州以秘书监起公丧庐知潭州金革之事义不得辞改知桂州经制广南东西路贼盗事广城坚不下贼大掠西归所向无前趋邕州欲倚峒穴为乆居计公先移檄交趾及诸峒使之捍贼智高至外无助援防朝廷命狄宣徽青将兵至公与孙公元砚寔共其事智髙败走复邕州乞解官追终丧制诰不允除给事中仍治旧府御史梁倩言赏不当功又迁工部侍郎选死士入特磨道生擒智髙母与弟送阙下戮之充集贤院学士寻迁户部自言乆官岭外瘴毒所侵惟陛下哀怜乂移潭州青州迁吏部嘉祐五年交趾入邕界杀廵检五人驿召公于青州上谕之曰卿熟南方事巳授卿广西体量安抚使其勿辞公至邕召交趾用事者费嘉祐诘之曰汝主世为藩臣何敢尔耶边民私忿相酬不知官军误犯之幸得自新当送首恶者归命既而械致五人刑于钦州归奏所以治蛮之状授尚书左丞知广州今天子即位迁工部尚书广多竒货南官者蓄以为利公戒其北归勿得持南物其俗轻扬教之礼法简而不苛去之日百姓怀之公薨年六十五娶林氏赠尚书工部侍郎从周之女封鲁郡夫人男三人伯庄殿中丞早亡仲荀太常博士叔英太常寺太祝女六人长适尚书屯田员外郎郭师愈次秘书丞孙邵次建州司法参军周熊次秘书省校书郎章惇裕二尚幼男孙四人嗣恭嗣昌皆太常寺奉礼郎嗣隆嗣徽未仕女孙五人文集二十巻奏议五巻三史刋误四十巻公之在馆阁居谏院某尝同职事其斥筠州使北庭经制二广贼盗平定交趾知广州皆见其行也故其学术文章忠义谋画知之最深居常谦畏寡言不敢少忤于人及论事上前分解落落诋刺大臣易于褐夫出入兵戎危难之地若在宴处何其壮哉巳之无闷用之有为斯其蹈夫道者也铭曰
　　公进于朝卓尔辞艺任之谏诤直言警世西夏乱常冦攘洊岁翻然向内愿输信誓契丹横议集兵幽蓟单车出使安危是系胡骑引归羌酋受制风云指麾天日清霁峒獠猖狂自西而东起于丧庐经制元凶贼窜穷荒生致其母戮之马市腰领殊处交趾来扰再徃南土呼其种豪屈之一语二广十年恩威是宣公薨民啼其何使然返于故【阙二字】终斯全我铭公墓唯信之传
　　司农少卿致仕王君墓志铭
