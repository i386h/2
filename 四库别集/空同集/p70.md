<!-- { "loadSidebar": true } -->
诸葛孔明文集六卷凡七十六篇将权之北狄五十篇世布之矣称将苑一曰心书武德之阴察二十六篇则增者尔称文集云阎子兵备信阳也刻其集布焉或问阎子曰集奚而刻也阎子曰吾方有兵事曰以兵事乎曰以兵法曰以兵法乎曰以兵道曰以兵道乎曰以其出诸葛氏曰诚以是也子习焉由焉已矣奚刻而布也阎子曰夫吾恶夫巳而不人者也李子闻之曰大哉阎子可谓无我者矣然谓是书出诸葛氏则非矣阎子遇李子问曰是书也奚不诸葛氏出也李子曰窃闻之善道者不剿说以袭名善言者不附同以着见是故老不归孔儒不畜墨名法异旨王不述霸是书仁义诈力共条则诚伪淆矣汤武桓丈并称则王霸交矣引经括史道流是证则饾饤昭矣出入黄老申韩则授受驳矣繁简异制文体乱矣兵详政畧立意涣矣是故是书也其事杂其法该其道混是剿说而附同者为也故曰非诸葛氏出也阎子曰兵变事也用无定形汉贼不两立耕者杂于渭滨善矣不曰袭荆州之孤勒益州之降乎人必汤武则龙颜不汉日表不唐矣李子曰兵无定形道有常体故谈汤武者羞桓文慕桓文者鄙孙吴何也汤武者仁义之兵也顺天应人者也桓文者节制之兵也假之自利者也孙吴者诡诈之兵也施之昏慢之国而后可者也夫是书也三者备矣故称杂焉杂则事轇称该焉该则法互称混焉混则道乱故日是剿说而附同者为也且奖蒙进吴赞羽德曹谓备为蜀先主云云斯言也果亮口出哉阎子曰内经假于黄岐然术者莫之能离左氏疑于丘明而学士罔舍其辞是书也习而由之即用以措事因心以探法观我以制道无于世不可也氏不氏暇论哉 

陈思王集序 

李梦阳曰予读植诗至瑟调怨歌赠白马浮萍等篇暨观求试审举等表未尝不泫然出涕也曰嗟乎植其音宛其情危其言愤切而有余悲殆处危疑之际者乎予于是知魏之不竞矣先王之建国也重本以制外敦睦以叙理然后疏戚有等治具可张故曰九族既睦平章百姓又曰至于兄弟以御于家邦魏操以雄诈智力盗取神器丕席父业逼禅据尊乃不趁时改行効重本敦族之计而顾凋翦枝干委心异族有弟如植俾之危疑禁锢覩事扼腕至于长叹流涕转徙悲歌不能自已嗟乎予于是知魏之不竞矣且以植之贤稍自矜饬夺储特反掌耳而乃纵酒铲晦以明已无上兄之心善乎文中子曰陈思王达理者也以天下让而犹衷曲莫白窘迫殁身至今箕豆之吟吁嗟之令人惨不忍读丕之于兄弟诚薄矣嗟乎此魏之所以为魏也矣按植审举表云权之所在虽疏必重势之所去虽亲必轻予甞抚卷叹息以为名言其又曰取齐者田族分晋者赵魏意若暗指司马氏者叡号明主乃竟亦不悟卒使植愤闷发疾以死悲夫而或以为扶苏杀而秦灭季扎藏而吴乱天之意非为扶苏扎将以灭秦而乱吴也若是则魏之不能用植固亦天弃之矣然予又独　操之能生植焉岂亦所谓不系世类者哉 

刻阮嗣宗诗序 

夫三百篇虽逖绝然作者犹取诸汉魏予观魏诗嗣宗冠焉何则混沦之音视诸镂雕奉心者伦也顾知者稀寡効亦鲜焉锺参军曰嗣宗咏怀之作洋洋乎会于风雅使人忘其鄙近斯为不佞矣颜延年注今莫可考见然予观陈子昂感遇诗差为近之唐音沨沨乎开源矣及李白为古风咸祖籍词宋人究原作者顾陈李焉极岂其未覩籍作邪孰谓天下有锺期哉今以故所抄籍咏怀诗八十篇刊诸此讹缺姑仍之俟知者校焉 

刻陆谢诗序 

李子至都昌登石壁山览谢氏精舍遗址俛仰四顾慨然兴怀焉知县徐冠曰故有精舍二字嵌山壁二十年前邑人犹及见之后被盗剜去亡矣于是李子登舟乃往观于嵌壁是时秋高水落壁巗巗立恠石撑拄而嵌横于其上风雨蚀剥萝藓交翳李子乃顾谓徐生曰子亦知谢康乐之诗乎是六朝之冠也然其始本于陆平原陆谢二子则又并祖曹子建故锺嵘曰曹刘殆文章之圣陆谢为体贰之才夫五言者不祖汉则祖魏固也乃其下者即当效陆谢矣所谓画鹄不成尚类骛者也呜呼此可易与不知者道哉今辑陆诗得八十六首谢诗六十四首俾徐生刻于邑斋 

刻陶渊明集序 

予既得渊明墓山封识之矣又得其故屋祠址田令其裔老人琼领业焉然其山并田德化县属而老人琼星子民会九江陶亨来信本渊明裔亨固少年粗知字义者于是使为郡学生焉实欲久陶墓而陶生则曰力能刻其祖集予曰刻其集必去其注与评焉夫责黄者本灾也太羔火之味岂羣口所嚃哉夫陶子知其人者鲜矣候惟诗朱子曰咏荆轲诗渊明露出本相知渊明者朱子耳初渊明墓失也越百余年无寻焉予既得其山并田遂迁诸窃据而葬者数冢而封识之然仍疑焉及览渊明集有自祭文曰不封不树岂其时真不封不树以启窃据而葬者邪墓在面阳山德化县楚城乡也集去其注与评为八卷云凡八十一板因系之曰渊明高才豪逸人也而复善知几厥遭靡时潜龙勿用然予读其诗有俛仰悲慨玩世肆志之心焉呜呼惜哉 

刻朱子实纪序 

朱子实纪一十二卷婺源戴氏所编而刻于歙鲍雄氏予在白鹿洞书院感朱子出处之事会得实纪而览侧怆俯仰于是泫然而悲焉按实纪朱子年二十二仕七十致仕中间五十年更事四朝然官不过待制在外者九考立朝则四十日而已白鹿洞建书院也时年五十矣犹知南康军事于戏何其遇不易至此哉它不必论孝宗者非宋之英明君哉亦不为不知公三十年间诏对垂拱殿者一延和殿者二而已岂所谓吾退而寒之者至邪世常言用舍有命亦关运数故以文帝之明而使贾谊李广没于下位有武帝之好文而董仲舒不能安诸其朝夫宋之南也斯则何时而可以汉之二帝诿邪故知贤而不好是曰不知好而不用是曰不好用而不专犹不用也若孝宗者于公为用耶好耶知邪于戏难言哉当是时大臣知公者陈俊卿辈数人耳亦寡矣誉者已毁者继引者厄嫉者力黄氏状公行曰百年论定必有智愚言者予读之未尝不泫然而悲也公既没于是大人君子宗其学达官显夫程其猷言臣文士颂其业门人发明其授受见者怀其仪刑闻者淑其绪理薄海内外遵诵其书于是谥赠议于上祠庙建于下荫录及其子孙盖其论不俟百年而定矣何则水平则鉴物故贤者沮抑于生时而论每定于身后者以平也然于宋则何补矣人曰仲尼之不遇春秋之不幸万世之幸如是则公之遇不遇吾又奚悲戴氏名铣字宝之为给事中卒有生曰汪愈者戴甥也以实纪视雄雄先世名元康者复朱子祠田者也文载实纪中 

白鹿洞志序 

李子至白鹿洞书院周览山川故物询其创继颠末凡乃兴之者圯焉完者缺焉条理紊焉散失渐焉寂欲坠焉考之文记则乱焉而无统遗焉而不备举乎细而脱所巨辞繁复而义弗晰于是取而笔削焉删繁以章义提纲以表巨分注以收细拾遗以定乱使比事有则立言有例是故首之以沿革则兴亡之本着矣次之以形胜则地道昭矣又次之以创建劖刻则兴继者可考矣又次之以田租则养之者具矣又次之以姓氏文艺则观程之要义寓矣又次之以典籍器用则日用不匮矣志成门人问曰窃闻之志者史之流也夫史者述往以诏来比辞以该事所以示鉴垂戒者也是以古之圣贤道有不行则托史以寓志故孔子退而春秋作朱子遯而纲目修皆伤道之不明不行焉耳李子曰夫若是者予岂敢哉予岂敢哉予为斯志亦直使其晦者晰脱者补遗者备乱者统耳矣亦又欲坠者可举散失者可缀紊者可理缺者可完圯者可复耳矣或乃游昭道之地览兴亡之本详创继颠末之因养之者具观程有要日用有需而乃犹不务实也又或鲜情餙誉以干禄附贤躅而罔厚利则斯洞也特终南之快捷方式焉矣呜呼斯则予伤哉斯则道之不明不行也哉 

端本策序 

夫君臣之际有难道焉予观内江李公蕃以端本策上　昭皇帝帝览之即日召蕃拜兵科给事中何其遇合之易邪然子未甞不幸其始而悲其终也何则昔汉贾谊以治安策上孝文帝隋王通亦以太平十二策上其文帝夫二子者为此岂不欲君臣遇合哉然而有难焉其志竟亦弗之行也岂非所谓有臣而无君哉夫孝文固世之所谓贤主也乃于一李广不能用顾拊髀思不得颇与牧则谊之竟弗之行也固宜虽然宋仁宗专任王安石行矣乃安石卒坏其国事帝晚年追恨至不寐终夜遶榻行此又非君之过也故君臣遇合易而以道则难今以李公际遇我昭皇帝时事观之岂不为至难至难者耶且周世宗亦贤主也得王朴兴礼乐教化诸事盖骎骎向太平矣乃弗竟其志殂也论者咸归诸天而　昭皇帝崩也李公寻亦卒其策竟亦弗之行也不谓之天可哉夫余安得不幸于始而悲其终也试诵昔　昭皇帝指星变涕泣谕群臣语则所谓天者益验矣 



【卷第五十 】 

【序一十篇】结肠操谱序诗集自序 德安府志序林公诗序 张生诗序 梅月先生诗序 遵道录序 刻诲愚录序方山子集序鸣春集序 



空同集卷第五十 北郡李梦阳撰 　序一十篇 

结肠操谱序 

李子既为结肠之篇嘉靖初京口人陈鳌者来游于汴而以其诗鸣之琴着谱焉结肠操者是也李子曰嗟陈生重予过矣是篇也奚操之为也曩予有内之丧亲覩厥异伤焉警焉吟焉永焉于是援笔而布辞疏卤荒鄙之音聊泄愤愤闷闷汶汶焉耳然怕虑今之君子谓予好恠也乃陈生顾以鸣之琴而谱焉以行君子其谓予何陈生曰鳌闻之天下有殊理之事无非情之音何也理之言常也或激之乖则幻化弗测易曰游魂为变是也乃其为音也则发之情而生之心者也记曰民有血气心知之性而无哀乐喜怒之常应感起物而动然后心术形焉是也感于肠而起音罔变是恤固情之真也是故是篇也鳌始鸣之琴之泛弦流徽其声噍以杀也知哀之由生也比之五音黯以伤也知其音商也已而申奏摛节其声谌谌然若痛而呻若怨而吟若雉雏于朝鹤鸣在阴其余音则飒飒然若欲诉而咽已吐而中结也斯楚之遗些也李子曰予为是篇也长歌当哭焉矣知其思索以悲忉别怲离若逐臣怀沙迷弗知其所之然不知其些之犹楚也知其情萧焉瑟焉若回风陨叶寒蝉暮聒然不知其音商也知其抒哀焉已矣而不知其声噍以杀也是故声非琴不彰音非声何扬诗非音人其文辞焉观矣予有琴二具而不解一弹内人未忘也见琴则每短予曰汝不琴亦能诗邪内人则手自抚弄亦每悠扬而成音嗟陈生予何能听汝琴予何能听汝琴 

诗集自序 

