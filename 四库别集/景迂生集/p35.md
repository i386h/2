<!-- { "loadSidebar": true } -->
　　文行同伦虽有其位茍无其徳不敢作礼乐焉虽有其徳茍无其位亦不敢作礼乐焉者何思教之行也今天下车同轨贵贱无等也书同文是非杂出也行同伦君子小人并列也礼乐之中庸莫之有作也胡先生説云尔也　子曰吾説夏礼杞不足征也吾説殷礼有宋存焉吾学周礼今用之吾从周王天下有三重焉其寡过矣乎者何思教之行也或説或学或不足徴或有存或用之逺近之势然也中也天下万变有是三重而寡过为要也寡过则中也　上焉者虽善无徴无徴不信不信民弗从下焉者虽善不尊不尊不信不信民弗从者何唯中则有徴而且尊也上焉者过之也荡而无徴下焉者不及也亵而不尊虽善而民不信从之也　故君子之道本诸身徴诸庻民考诸三王而不缪建诸天地而不悖质诸鬼神而无疑百世以俟圣人而不
　　惑者何中而征也　是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庻几夙夜以永终誉君子未有不如此而蚤有誉于天下者也者何中而尊也仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大徳敦化此天地之所以为大也者何仲尼之所以为仲尼者中庸也诚明两尽而道教行也观天地于仲尼则足矣　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理宻察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不説是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天者何圣人明诚之中而道教行也时出之则或溥博如天而中也或渊泉如渊而亦中也　唯天下至诚为能经纶天下之大经立天下之大本知天地之化育者何脩道之教于是乎在也夫焉有所倚肫肫其仁渊渊其渊浩浩其天茍不固
　　聪明圣知达天徳者其孰能知之者何中之所以为中者如此也非明诚则莫能致也其初则叹息之也　诗曰衣锦尚防恶其文之着也故君子之道闇然而日章小人之道的然而日亡者何中也明莫知其所以明也君子之道淡而不厌简而文温而理知逺之近知风
　　之自知防之显可与入徳矣者何中也诚明莫知其所以诚明也　诗云潜虽伏矣亦孔之昭故君子内省不疚无恶于志者何中也明也恶胡先生曰过恶温公曰憎恶茍内省不疚虽谤议沸腾刑祸交至亦非其所恶也　君子之所不可及者其唯人之所不见乎诗云相在尔室尚不愧于屋漏者何中也诚也　故君子不动而敬不言而信诗曰奏假无言时靡有争者何中也诚也是故君子不赏而民劝不怒而民威于鈇钺诗曰不
　　显惟徳百辟其刑之者何中也诚也　是故君子笃恭而天下平者何中也诚也　诗云予怀明徳不大声以色子曰声色之于以化民末也者何中也明诚也　诗曰徳輶如毛毛犹有伦上天之载无声无臭至矣者何中也诚明也
　　嵩山晁説之曰近世学者以中庸为二事其説是书皆穿窬而贰之于是本诸先生长者之论作传是书本四十七篇小载取以记之犹大戴取诸夏小正曽子之类也顾惟收拾煨烬之末简编不伦文字混淆回舛惜哉汉艺文志礼家有中庸説二篇今莫知其为何书也
　　朱识者二十二孔二义
　　黄识三十九胡先生讲
　　墨识七十五景迃
　　政和五年乙未七月二十二日己丑直罗县驿中自校毕其成在此月五日鄜州官舍山堂
　　又记
　　明道先生四　先儒二　近世二
　　王肃　　　胡先生七　温公四
　　刘侍读　　皇　氏　熊　氏
　　郑氏三　　陆　淳　姚子张
　　二程先生　横渠先生
　　三传説
　　左氏于经而合者夐出二传及百氏之上惜夫观者未之悉觏也葢其于经言约而意含其序事则文侈而辞丽侈固足以胜约而焕丽又昜以掩夫含畜是使好文防者知有传而不知有经幸而偶躭经之士则甘心于公谷之下不复省澄源于洪流也彼杜氏左传则良勤矣至于屈经以申传顾岂不知人将议已也不能忘言于左氏无传之经或传初未尝有所及之意乃参援二传而强纳之虽斥贾服之其几何而不为贾服也邪且夫子当时所据旧史众矣夏商之礼固能言之其在周室何有逮左氏之时旧史渐陵迟矣杜氏乃以左氏之耳目夺夫子之笔削又何诬哉
　　公羊高受春秋于子夏传其子平平传其子地地传子敢敢传子寿寿当汉景帝时与其弟子齐人胡母子都始着于竹帛董仲舒实传焉春秋公羊家于是乎大行于汉公卿大儒悉宗之虽曰父子口以授受而宻矣不能无所遗误舛逆亦人情之所不免也如昭三十一年冬黒肱以滥来奔曰文何以无邾娄何休曰据读曰邾娄説者曰公羊子口读则邾娄黒肱是口读与防书不无同异也既曰一家之传而特书子公羊子者孰谓谓高欤且又载鲁子高子之辞何邪而又复有子沈子者子女子者子北宫子者高之所子欤抑平地敢寿之所子欤此五子者既多异同于子公羊子不知何以不本诸子夏之初邪彼阙疑不决之故若有待于来者信高也何以不决于子夏乎以故一章之间玉石错出而精深昭逺之功少其酿謿亿措之害不胜其多也可不惜乎夫其所谓精深昭逺者特絶乎后儒笔墨之迹意气思索之所及茍不自乎子夏而谁欤今学者劣以耳目闻见而忽之又岂不重可惜乎呜呼公羊家既失之舛杂矣而何休者又特负于公羊之学徒勤而功亦不除过矣五始三科九防七等六铺二类七缺之设何其纷纷邪其最为害者有三曰王鲁曰黜周曰新周故宋无他焉图纬防记之所蛊幻而甘心于巫鬼禨祥而不自寤也既曰据百二十国寳书而又谓三世异辞何邪文宣成襄为升平之时昭定哀为太平之时休自谓本诸胡母生条例而胡母生果亲事公羊寿者宁如是乎前乎休而贾逵服防之徒亦如是乎呜呼汉氏之末而学者之灾也
　　谷梁晩出于汉因得监省左氏公羊之违畔而正之然或失贼而不讨也且或与之同恶焉重可惜哉至其精深逺大者真得子夏之所传欤范甯又因诸儒而博辩之申谷梁之志也其于是非亦少公矣非若杜征南一切申传汲汲然不敢异同也葢谷梁失之随而或失之不随呜呼学之难也如此者左氏之失专而纵公羊之失杂而拘谷梁司典刑而不纵崇信义而不拘有意乎蹈道而知变通矣不免失之随也奈何所论三传之失殆斥其辞而云然予则专本诸经矣亡友六合崔伯直则曰左氏失之浅公羊失之险谷梁失之迂
　　读魏书
　　北齐右仆射魏收魏书纪传志百三十巻嘉祐中诏刋校南北七朝正史而宋齐梁陈书曽子固序目録上之魏书之成最晩子固已出馆矣其为序目者曰臣攽臣恕臣焘臣祖禹葢范醇甫所作云昔之为史者尚何恨焉
　　读北齐书
　　唐中书舎人李百药北齐书纪传五十巻成其父徳林所作也嘉祐诏刋定南北正史其成皆序目録上之此书独无序目葢其成时熈宁之初其先校书学士出外补矣夫事之难乎为辞者虽圣人犹难之孔子春秋有变例特书者二百四十二年间才一书而不再见顾岂以在昔一槩之律而待耳目之外非常之事哉北齐之为国黜君立君昜于反掌已而攘其君位而尸之出于戯笑之间悖徳逆理葢自肇造邦家而来未有也其传五帝狂暴昬滛穷凶极厉流毒逺迩则自桀纣而来无道之君未之有也大要是幸免之尒朱荣侯景而无纪纲之冉闵冯防可谓盗贼之国也其为史官者欲论礼乐政刑于其间讵弗难乎唯是天资忠愤之士以瓌玮不世之才而笃意有得于春秋之学者笔力雄健闳深足以胜其任也徳林齐亡奔周又预杨公佐命亡周造隋百药﨑岖受命羣盗之手幸不死耳虽皆矜才掞华而非其所宜任哉其论显祖能委任杨愔而主昬于上政清于下亦已诬矣愔首劝禅代之事逺惭于荀彧方文襄被弑之时狼狈逃免近愧于陈元康彼高徳政譛杀杜弼固不待贬而愔复譛徳政戮焉其为人葢可略而不可责者矣帝一日杀诸元七百余人投漳水中长城三台之役内外骚然其戕虐有不可胜道者谓之政清可乎且帝以刀画愔腹頼崔季舒托俳优之言而得脱置愔棺中载以轜车几下钉者数四其身栗栗将不自保矣尚何清彼政事乎此二事徳林父子皆没而不书不知何邪虽温公亦以王昬政清之论为然则欲成北齐之良史者信乎难矣温公又因旧史之论以孝昭为有齐之令主何耶孝昭不恤其母之言废君而弑之毎以殿庭为刑戮之所不过能屑细务尔葢亦无足道者是书百药贞观初被诏纂成今题曰隋太子通事舎人李百药撰亦非是
　　读周书
　　唐国子祭酒令狐徳棻周书纪传五十巻其赞论二十九篇则岑文本所作熈宁初王平甫序目録上之昔魏裂而为东西变而为齐周齐唯故壤周实新造其强弱之势异矣区区新造之弱周举非齐之敌而齐战则多北君臣卒为周之俘囚者何也周之谋臣猛将凡厥人材盛矣其经国纬民之术尝措意而建立之其所继者正也夫其为国所继者正则其为史官者其义直其意壮其文雄健卓落矣方太祖艰难羇旅之际有众一旅而于谨之徒观天下之大势慷慨陈辞劝其迎天子都闗中魏帝仅存朝夕之洛阳危若缀旒东逼于河北虎狼之众西未知闗中之安危王思正栁庆宇文和之徒明见逆顺决防不疑而劝魏帝西狩方是之时羣情去就纷纷向背之际赵刚张轨薛憕之徒既自知所择又纳忠于众而使得所事或﨑岖冒锋镝出万死一生之计去乡庐不顾妻子来归我者有如卢辨裴寛侠裴果崔猷杨纂令狐整高賔之徒或结宗党保介城社以忠诚相誓忘其众寡安危之势同心向顺为举义之众者有如郑伟崔真穆司马裔韩雄陈忻魏之徒或挺然守郡邑不敢自利终为我臣以其土地効顺者有如薛善敬祥敬珍刘【缺】之徒或介于二国之间义之所守不饵于彼之高官重宝以一城为一敌国者有如郭贤李长寿子延孙韦法保之徒逺及巴夷白虎蛮之类亦知为我小国而同诸近辅大抵人尚节槩多殉忠死职之士虽其国将亡而尉迟廻宇文胄王谦辈有余忠存焉惜乎世之人徒知苏绰有王佐之才云矣夫其为史官者不亦肆矣乎彼为齐史者难为功则以齐之不正故也予每多徳棻当武徳之初首建议脩梁陈齐周隋等正史顾其文有负其志惜哉
　　读宋书
　　梁吏部尚书沈约宋书纪志传一百巻嘉祐末诏馆阁校雠始列学官尚多残脱骈舛或杂以李延寿南史约以文名齐梁间其自许不浅诗赋诚有足多者至于史则非其诗赋比也夫史之优劣以人智识笔力之不同也智识之高下才力之强弱固不可毫髪强如其必严于信则有志者所当共也何为纷纷喜自诬也使董狐倚相以今之文章作纪传未必优于司马迁班固而论者必推高于二子葢以二子者信而有法迁固之所病也约以其曽祖穆夫同孙恩之叛从祖田子杀王镇恶成闗中之乱祸父璞失身于元凶乃作自序一篇谓穆夫以其父警学道于杜子恭子恭死学于孙恩穆夫因为孙恩余杭令王镇恶欲尽杀诸南人以数千送义真南还因据闗中叛田子与傅之矫高祖令诛之顔峻与璞交璞不酬其意峻谗璞于世祖坐晩迎世祖罹世难其巧自回隠矫诬如此尚欲人之信其是非去取乎
　　读齐书
