<!-- { "loadSidebar": true } -->
　　谨按巴郡图经境界南北四千东西五千周万余里属县十四盐铁五官各有丞史戸四十六万四千七百八十口百八十七万五千五百三十五逺县去郡千二百至千五百里乡亭去县或三四百或及千里土界遐逺令尉不能穷诘奸凶时有贼发督邮追案十日乃到贼巳逺逃踪迹絶灭罪录逮捕证验文书诘讯即从春至冬不能防讫绳宪未加或遇德令是以贼盗公行奸宄不絶荣等及陇西太守冯含上谷太守陈说往者至有刼阆中令杨殷终津侯姜昊伤尉苏鸿彭亭侯孙鲁雍亭侯陈巳殷侯乐普又有女服贼千有余人布散千里不即发觉谋成乃诛其水陆覆害杀郡掾枳谢盛塞威张御鱼复令尹寻主簿胡直若此非一给吏休谒往还数千闭囚须报或有弹劾动便厯年吏坐喻科恐失冬节侵疑先死如当移传不能待报辄自刑戮或长吏忿怒寃枉弱民欲赴诉郡官每惮还往太守行桑农不到四县刺史行部不到十县郡治江州时有温风遥县客吏多有疾病地势刚崄皆重屋累居数有火害又不相容结舫水居五百余家三江之防夏水涨盛坏散颠溺死者无数而江州以东濵江山险其人半楚姿态敦重垫江以西土地平敞精敏轻疾上下殊俗情性不同敢欲分为二郡一治临江一治安汉各有桑麻丹漆布帛渔池盐铁足相供给两近京师荣等自欲义出财帛造立府寺不费县官得百姓懽心孝武以来亦分呉蜀诸郡圣德广被民物滋繁增置郡土释民之劳诚圣主之盛业也臣虽贪大郡以自优暇不忍小民颙颙蔽隔谨具以闻【并华阳国志】
　　臧旻
　　讼第五种书【永寿中种为兖州刺史忤中常侍单超遂以太山贼事陷种徙朔方超外孙为朔方守稸怒以待之种旧掾孙斌追脱种以匿其友闾甄氏数年徐州从事臧旻上书讼之防赦出卒于家】
　　臣闻士有忍死之辱必有就事之计故季布屈节于朱家管仲错行于召忽此二臣以可死而不死者非爱身于须防贪命于茍活隐其智力顾其权畧庶幸逢时有所为耳卒遭高帝之成业齐桓之兴伯遗其亡逃之行赦其射钩之讐拔于囚虏之中信其佐国之谋勲效传于百世君臣载于篇籍假令二主纪过于纎介则此二臣同死于大马沈名于沟壑当何由得申其补过之功建其竒奥之术乎伏见故兖州刺史第五种杰然自建在乡曲无苞苴之嫌步朝堂无择言之阙天性疾恶公方不曲故论者说清高以种为上序直士以种为首春秋之义选人所长弃其所短录其小善除其大过种所坐以盗贼公负筋力未就罪至征徙非有大恶昔虞舜事亲大杖则走故种逃亡苟全性命冀有朱家之路以显季布之防愿陛下无遗须防之恩令种有持忠入地之恨
　　寇荣【恂曽孙】
　　上桓帝自讼书【荣少知名桓帝时为侍中性矜絜自贵见忤权宠从兄子尚帝妹从孙女入后宫左右益恶之延熹初陷以罪辟与宗族免归故郡荣奔阙自讼诏以荣擅去边捕之逃窜数年乃自亡命中上书帝愈怒遂诛荣】
　　臣闻天地之于万物也好生帝王之于万人也慈爱陛下统天理物为万国覆作人父母先慈爱后威武先寛容后刑辟自生齿以上咸蒙德泽而臣兄弟独以无辜为专权之臣所见批抵青蝇之人所共搆防以臣婚姻王室谓臣将抚其背夺其位退其生受其埶于是遂作飞章以被于臣欲使坠万仞之阬践必死之地令陛下忽慈母之仁发投杼之怒尚书背绳墨案空劾不复质确其过寘于严棘之下便奏正臣罪司隶校尉冯羡佞邪承防废于王命驱逐臣等不得旋踵臣奔走还郡没齿无怨臣诚恐卒为豺狼横见噬食故冐死欲诣阙披肝胆布腹心刺史张敬好为谄防张设机网复令陛下兴雷电之怒司隶校尉应奉河南尹何豹洛阳令袁腾并驱争先若赴讐敌罚及死没髠剔坟墓但未掘圹出尸剖棺露胔耳昔文王葬枯骨公刘敦行苇世称其仁今残酷容媚之吏无折中处平之心不顾无辜之害而兴虚诬之诽欲使严朝必加滥罚是以不敢触突天威而自窜山林以俟陛下发神圣之听啓独覩之明拒谗慝之谤絶邪巧之言救可济之人援投溺之命不意滞怒不为春夏息淹恚不为顺时怠遂驰使邮驿布告逺近严文克剥痛于霜雪张罗海内设罝万里逐臣者穷人迹追臣者极车轨虽楚购伍员汉求季布无以过也臣遇罚以来三赦再赎无验之罪足以蠲除而陛下疾臣愈深有司咎臣甫力止则见埽灭行则为亡虏茍生则为穷人极死则为寃鬼天广而无以自覆地厚而无以自载蹈陆土而有沈沦之忧逺岩墙而有镇压之患精诚足以感于陛下而哲王未肯悟如臣犯元恶大憝足以陈于原野备刀锯陛下当班布臣之所坐以解众论之疑臣思入国门坐于胏石之上使三槐九棘平臣之罪而阊阖九重陷穽歩设举趾触罘罝动行絓罗网无缘至万乘之前永无见信之期矣国君不可讐匹夫讐之则一国尽惧臣奔走以来三离寒暑隂阳易位当暖反寒春常凄风夏降霜雹又连年大风折拔树木风为号令春夏布德议狱缓死之时愿陛下思帝尧五教在寛之德企成汤避逺谗夫之诫以宁风旱以弭灾兵臣闻勇者不逃死智者不重困因不为明朝借垂尽之命愿赴湘沅之波从屈原之悲沈江湖之流吊子胥之哀臣功臣苖绪生长王国惧独含恨以葬江鱼之腹无以自别于世不胜狐死首邱之情营魂识路之怀犯冐王怒触突帝禁伏于两观陈诉毒痛然后登金镬入沸汤麋烂于炽防之下九死未悔悲夫久生亦复何聊葢忠臣杀身以解君怒孝子殒命以宁亲怨故大舜不避涂廪浚井之难申生不辞姬氏谗邪之谤臣敢忘斯议不自毙以解明朝之忿哉乞以身塞重责愿陛下匄兄弟死命使臣一门颇有遗类以崇陛下寛饶之惠先死陈情临章涕泣泣血涟如
　　徐璜
　　白言日蚀【梁冀别传云延熹元年五月甲戌晦日蚀在栁七度常侍徐璜召太史陈援诘问乃以实对冀怨援收杀狱中】
　　臣切见道术家常言汉死在戌亥今太岁在丙戌五月甲戌日蚀柳宿朱雀汉家之贵国宿分周地今京师是也史官上占去重见轻
　　李云【字行祖甘陵人】
　　露布上桓帝书【云好学善隂阳举孝廉迁白马令延熹二年中常侍单超等以诛梁冀功封列侯又立掖庭民家女亳氏为皇后后家封者四人是时地数震裂众灾频降云忧国将危乃露布上书移副三府上怒逮黄门北寺狱大鸿胪陈蕃等救云不纳云死狱中】
　　臣闻皇后天下母德配坤灵得其人则五只来备不得其人则地动摇宫比年灾异可谓多矣皇天之戒可谓至矣髙祖受命至今三百六十四岁君期一周当有黄精代见姓陈项虞田许氏不可令此人居太尉太傅典兵之官举厝至重不可不慎班功行赏宜应其实梁冀虽持权专擅虐流天下今以罪行诛犹召家臣搤杀之耳而猥封谋臣万戸以上髙祖闻之得无见非西北列将得无解体孔子曰帝者谛也今官位错乱小人谄进财货公行政化日损尺一拜用不经御省是帝欲不谛乎
　　冯绲【字鸿卿巴郡宕渠人厯屯骑校尉复为廷尉】
　　上桓帝疏【绲为车骑将军击长沙蛮前后将帅宦官辄陷以折耗军资绲上疏尚书朱穆奏绲以财自嫌失大臣之节诏勿劾】
　　埶得容奸伯夷可疑茍曰无猜盗跖可信故乐羊陈功文侯示以谤书愿请中常侍一人监军财费【后汉书】
　　尚书朱穆駮奏【后汉纪】
　　臣闻出郊之事将军制之所以崇威信合事宜也即绲有嫌不当荷任即绲无嫌义不见疑乐羊战国陪臣犹赖见信之主以全其功况唐虞之朝而有猜嫌之事哉绲设虚端以自阻卫为臣不忠
　　张磐【字子石丹阳人以清白称终庐江太守】
　　列状廷尉【磐延熹中为交阯刺史时度尚为荆州刺史前破贼余党走苍梧伪上言苍梧贼入荆州界征磐下廷尉辞状未正防赦磐不肯出狱因自列状诏征尚以功见原】
　　前长沙贼胡兰作难荆州余党散入交阯磐身膺甲胄渉危履险讨击凶患斩殄渠帅余烬鸟窜冐遁还奔荆州刺史度尚惧磐先言怖畏罪戾伏奏见诬磐备位方伯为国爪牙而为尚所枉受罪牢狱夫事有虚实法有是非磐实不辜赦无所除如忍以茍免永受侵辱之耻生为恶吏死为敝鬼乞传尚诣廷尉面对曲直足明真伪尚不征者磐埋骨牢槛终不虚出望尘受枉
　　应奉【字世叔汝南南顿人厯司隶校尉着汉事及感骚三十篇】
　　谏桓帝立田贵人疏【邓皇后败田贵人方幸欲建立奉为司隶校尉以微贱不宜超登后位疏谏帝竟立窦皇后】
　　臣闻周纳狄女襄王出居于郑汉立飞燕成帝嗣泯絶母后之重兴废所因宜思关雎之所求逺五禁之所忌
　　理李膺等疏【膺延熹二年再迁河南尹表按宛陵大姓羊元羣臧罪行赂宦官反坐膺输作左校时廷尉冯绲大司农刘祐亦得罪司隶校尉应奉上疏理膺等乃悉免刑】
　　昔秦人观寳于楚昭奚恤莅以羣贤梁惠王玮其照乘之珠齐威王荅以四臣夫忠贤武将国之心膂窃见左校弛刑徒前廷尉冯绲大司农刘祐河南尹李膺等执法不挠诛举邪臣肆之以法众庶称宜昔季孙行父亲逆君命逐出莒仆于舜之功二十之一今膺等投身彊御毕力致罪陛下既不听察而猥受谮诉遂令忠臣同愆元恶自春迄冬不蒙降恕遐迩观听为之叹息夫立政之要记功忘失是以武帝舍安国于徒中宣帝征张敞于亡命绲前讨蛮荆均吉甫之功祐数临督司有不吐茹之节膺着威幽并遗爱度辽今三垂蠢动王旅未振易称雷雨作解君子以赦过宥罪乞原膺等以备不虞
　　爰延【字季平陈留外黄人拜大鸿胪】
　　上桓帝论客星经帝坐封事【延自魏郡太守征拜大鸿胪时太史令上言星异常密以问延因上封事】
　　臣闻天子尊无为上故天以为子位临臣庶威重四海动静以理则星辰顺序意有邪僻则晷度错违陛下以河南尹邓万有龙潜之旧封为通侯恩重公卿惠丰宗室加顷引见与之对博上下媟黩有亏尊严臣闻之帝左右者所以咨政德也故周公戒成王曰其朋其朋言慎所与也昔宋闵公与彊臣共博列妇人于侧积此无礼以致大灾武帝与幸臣李延年韩嫣同卧起尊爵重赐情欲无厌遂生骄淫之心行不义之事卒延年被戮嫣伏其辜夫爱之则不觉其过恶之则不知其善所以事多放滥物情生怨故王者赏人必酬其功爵人必甄其德善人同处则日闻嘉训恶人从游则日生邪情孔子曰益者三友损者三友邪臣惑君乱妾危主以非所言则悦于耳以非所行则玩于目故令人君不能远之仲尼曰唯女子与小人为难养近之则不逊逺之则怨葢圣人之明戒也昔光武皇帝与严光俱寝上天之异其夕即见夫以光武之圣德严光之高贤君臣合道尚降此变岂况陛下今所亲幸以贱为贵以卑为尊哉惟陛下逺谗防之人纳謇謇之士除左右之权寤宦官之敝使积善日熈佞恶消殄则干灾可除
　　史弼【字公谦陈留考成人厯河东太守终彭城相】
　　论渤海王悝封事【悝桓帝弟僭傲多不法弼为北军中上封事帝不忍下其事后悝竟坐逆谋贬】
