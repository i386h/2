<!-- { "loadSidebar": true } -->
　　工部左侍郎臣刘宗周谨奏为痛切时艰直陈转乱为治之机以仰纾宵旰事臣尝读史至唐徳宗一再播迁天下之势危于累卵而其臣陆贽所以启告其君者独本之六经仁义为一时强明自用之药卒以再造唐室臣乃知圣人之道可以治世虽其君庸主也而其臣用之效不旋踵况圣明在御之日乎臣是以慨然窃有请也今天下祸乱相寻十余年于兹矣乃者剿宼之役聚天下兵饷驰骤五省之地竟不能一挫狂锋而且南窥江北犯河至烦圣天子焦劳于上减膳彻乐为修弭计庻几天心有厌乱之期乎然臣闻之治乱之机系乎事始皇上诚计及于封疆则庙堂之上有先受其弊者不征前事之所以失不知后事之所以得而苟不直镜治理之原亦终无以握转乱为治之术臣请推皇上修弭之意而诵言之我皇上以不世出之资际中兴之运即位之初鋭意太平直欲跻一世而唐虞三代之甚盛心也至于二帝三王所以治天下之道犹未暇一一讲求致施为次第之间多有未得其要领者于是耳目叅于近侍腹心寄于干城治术尚以刑名政体归之丛脞天下事不觉日底于坏故自厂卫司讥访而告许之风炽自诏狱及士绅而堂亷之等失自人人救过不给而欺罔之习转盛自事事仰承独断而谄谀之风日长自三尺法不伸于司宼而犯者日众自诏旨杂治五刑岁断狱以数千计而好生之徳意冺自刀笔治丝纶而王言亵自诛求及琐屑而政体伤自纠劾在钱粮而官愈贪吏愈横赋愈逋自敲扑日繁而民生瘁自严刑与重敛交困天下而盗贼益蜂起自总理任而臣下之功能薄自监纪遣而封疆之责任轻自督抚无权而将日懦自武弁废法而兵日骄自将懦兵骄而朝廷之威令并穷于督抚自朝廷勒限尽贼而行间日杀良报级以幸无罪使生灵益归涂炭事急矣天牖圣衷一旦撤总理总监之任重守令之选下弓旌之檄收酷吏之威维新之政次第举行方冀与二三臣工洗心涤虑以联泰交而不意君臣相遇之难也得一文震孟之贤而单辞报罢使大臣失和衷之谊得一陈子壮之忠而又以过戅坐辜使朝宁无吁咈之风此其所闗于国体人心又有非浅鲜者于是求治愈殷纷更四出市井杂流咸得操其讹说投闲抵隙以希进用而国事愈不可问凡若此者在皇上不过始于一念之矫枉而积渐之势酿为厉阶遂至莫可收拾则今日转乱为治之机断可识矣夫皇上之所恃以治天下者法也而非所以法者也所以法者则道也如以道则必首体上天生物之心以敬天而不徒倚用风雷则必重念祖宗监古之綂以率祖而不至轻言改作则必法尧舜之恭已无为以简要出政令法尧舜之舎已从人以寛大养人才法尧舜之从欲而治以忠厚培国命并法三王之发政施仁亟议拊循以收天下泮涣之人心而且还内廷以扫除之役杜后世宧官之衅正懦帅以失律之诛杜后世藩鎭之衅慎宗贤以改职之途杜后世宗藩之衅除此三大衅而国家苞桑之业已在世世又何虞乎宼乱哉夫蚩蚩潢池之众皆赤子之顚连而无告者也皇上但下尺一之诏痛言前日所以致寇之由与今日不忍轻弃斯民之意遣廷臣赍内帑巡行郡国为招抚使以招其无罪而流亡者一面陈师险隘坚壁清野听其穷而自解来归诛渠之外犹可不杀一人不损一矢而毕此役自此四境内外闻风慕义者争先恐后又奚烦于观兵乎哉此圣人以道治天下之明效也抑臣闻之有天徳斯可以语王道其要只在慎独故圣人之道非事事而求之也臣愿皇上视朝之暇时近儒臣听政之余益披经史日讲求二帝三王之学求所为独体而慎之则中和位育之功庶几不远于此矣至于用人诚为平天下要务尤在致审乎好恶之机以决用舎之路若武生新授吏科给事中陈启新者片言投契立置淸华称一时盛事第本生言有大而近夸情似要而有挟其品未可遽言乞皇上先令以冠带歴事黄门稍如试御史例俟数月之后果有忠言竒计足以折大奸断大疑决大计然后与之实授未晩不然将如名器何古之圣人刑一人而必使千万人知所惩赏一人而必使千万人知所劝则操励世之权者尤不可苟焉以处此也夫以我皇上天纵圣明卓卓有希尧法舜之志而一时为之臣者不能以道事君徒取一切可喜之术以荧主听使国论愈纷治效愈后臣窃痛之伏惟皇上断以尧舜为必可为而求之于尧舜之道则上有好者下必有甚焉者诚使天下皆回心向道以事一人而天下有不治者未之有也若徒曰法制禁令而已则短长之效已见于今矣此固非臣之所敢知也伏念臣羸病余生一旦蒙恩起自田间擢置贰卿虽捐糜曷图报称兹当受事之初不禁主忧臣辱之义輙敢効此款款虽计极迂疎无禆高深万一而区区尧舜其君之怀不敢自后昔贤惟皇上少垂乙夜之覧倘念臣言可采得一一见之施行即与臣以出位之诛身膏斧钺亦所以毕报称之分虽死不恨臣无任激切屏营待命之至
　　再申皇极之要疏【崇祯丙子二月上】
　　工部左侍郎臣刘宗周谨奏为再申皇极之要以端治本事臣闻天下无道外之治而道之所以为大者仁而已矣仁者以天地万物为一体非物物而体之也道在用人譬之一身然必其血脉先注于腹心之地而后畅于四支达于肌理夫君臣一徳之交亦一身之腹心也故曰尧舜之仁不徧爱人急亲贤也我皇上恫瘝民隐固尝具有天地万物一体之怀而天下犹有不得其所者何也皇上常用阁臣矣八九年之间而或以瓯卜或以廷举或以特简又错出之以票拟至于票拟而为术愈以疎已帝心己未可慿舆论又未敢信不得已而从特简识者犹以为内降之不可长也乃圣明而特简矣宜其必出于天下之贤者而何以前见贤而后获罪且有昔者所进今日不知其亡者是皇上终日用阁臣而不足也皇上尝用九卿大臣矣既辨官而论之又代为官之者曰若何而用人而理财而惇典庸礼命徳讨罪靡不巨细综核羣臣拱手受成耳然用人而人才之摧折日甚理财而财用之匮乏日増以至狱滥刑繁兵骄将懦尤称一时极弊是皇上终日用九卿而不得一人之用也若乃召对时勤自公卿而下咸不乏造膝之谈仍令以所未尽者投匦而进亦足称熙朝之盛节矣然孰有为皇上献可替否补阙拾遗者始焉皇上出言以为是而辅臣莫敢矫其非旣焉辅臣出言以为是而部院台省莫敢矫其非即间有矫其非者而皇上亦无从而得其是非之实国是遂终于不可问是皇上终日悬鼗建鼓以来天下之言而不得一言之效也至是皇上亦谁可与共天下者闵闵焉访宗潢罗草泽搜兔置之英叅中涓之任诚极一时苦心皇上固曰吾苐不得天下贤者而用之臣谓天下未尝无贤者也顾上之人能用与不能用耳尧舜之急亲贤也询于四岳辟四门明四目达四聪葢圣人不敢自有其聪明而必以天下之耳目公天下之视听所以决壅闭之路也以今日求贤若渴如皇上而天下之为贤人君子褁足而不入于廷得无有壅皇上之聪明而逆闭其途者乎语曰君门远于万里堂上逺于千里堂下逺于百里言壅闭之易生也愿皇上之熟察之也虽然皇上自有其聪明而天下皆愚矣天下皆愚而还以其愚者当皇上之心曰此庶几可以敎而臣之也是皇上终日用贤而转用愚不肖之士也若是者又何也仁者以天地万物为一体而有我之私或累焉故也皇上亦去其聪明圣智而已矣语曰有天徳然后可以行王道其要归于慎独是以圣人紸纩凝旒淡然无为而天下治此之谓皇极之要臣常见廷臣虑皇上焦劳太过有举职要之说以进者亦稍启其端而未竟其说臣谨为推明之如此惟皇上于斋居恭黙之时恍然自见其独体而于时保之臣有以知天下之不足治也
　　三申皇极之要疏
　　工部左侍郎臣刘宗周谨奏为三申皇极之要以决万世治安事臣闻古之帝王道统与治綂合而为一故世敎明而人心正天下之所以乆安长治也及其衰也孔孟不得已而分道统之任亦惟是托之空言以留人心之一线而功顾在万世又千百余年有宋诸儒继之然人自为书家自为说且遭世丧乱为力愈以艰已而究之治统散而无归则亦斯世斯民之不幸也洪惟我太祖高皇帝天纵聪明即位之后即表章朱熹之学以上溯孔孟直接尧舜以来相传之统于是世变风移人心之正几于三代列圣承之递加培养其为人心世敎如一日至于崔魏肆毒首杀天下之学孔孟者而以上拟孔子人心澌灭殆尽此固天之所以开圣人也自皇帝受命中兴纂扬前烈复还祖宗之旧天下方延颈以望太平而乃者时艰转迫筹兵议饷无有虚日臣尝求其说而不得谓大本大原宜在皇极之地而不尽然也传曰四郊多垒卿大夫之辱也臣顷伏读圣谕曰夸诈日开事功罕觏深切近日膏肓此一时也大臣不务讲和衷而计出于倾危小臣不务修职掌而计出于救过言官不务持公道而论主于风闻封疆之臣不务定大计而功冒于杀良皆夸诈之类也以故皇上恶情面则诸臣杜门谢客以市公皇上禁馈遗则诸臣引袖交欢以致敬设厂卫之讥即以厂卫为夤缘立注销之法即以注销涂至尊之耳目至皇上极力破除门戸之说而诸臣又借以诬善行议论偶违必推求其主使风声夙着益踪迹其疑似虽彼此各有依傍而究竟总主调停势必至尽逐正人再起大狱追贬羣贤以成绍圣之纷纷而国事愈有不可言者矣臣于是而痛人心之为祸烈矣一中于崔魏之毒而传染至今犹得以机械变诈之巧鬬其富贵功名之捷使国事几于再坏若赤子而背父母士卒而戕主上亦气类之相因而至者也而臣以为欲正人心莫如明世敎明世敎莫若道先王之道以道之而其本则在皇极之地臣观大学一书言平天下之要必推本于用人至引秦誓所称大臣容贤妨贤两者决好恶之路而归之仁者葢惟仁人以天地万物为一体故能好人所好恶人所恶以一天下之人心而化其反侧乃其功必原于格致倘非独知之地真知善之当好与恶之当恶而又何以能好能恶乎此大学之道所以不可不亟讲也今欲求端于皇极则自皇上躬亲圣学始方今经筵之临御非不勤也然不过循故事而已即其得之于讲读之后者亦资闻见而已必也首复先儒程頥坐讲之规以作崇儒重道之念乃始从容论质上下古今务求端于格致之微而由是进之诚意以审其几进之正心以践其实已之明徳既明而天下之明徳与之俱明矣将修齐治平一以贯之所谓明明徳于天下也夫使天下皆有以明其明徳则人人知有君父而不复知有功名富贵知有亷耻而不复知有机械变诈民风自此而淳政事自此而修国家自此而乂安拨乱为治在反掌间是皇上继皇祖而接尧舜禹汤文武之传为千万世开太平也记曰化民成俗必由于学此之谓也至近日理学名臣如邹元标高攀龙冯从吾等仍乞勅下廷议酌与从祀之典并论及国初方孝孺曹端而下诸臣补累朝之旷典定一王之道极人心世敎其益有禆乎孟子曰仁人心也又曰无恻隠羞恶辞让是非之心非人也人心万古一日则四端之心亦万古一日今不务发其本心之良而曰吾姑以法绳之计所以防人心之夸诈亦已无所不至矣然文法繁而真情愈隠伺察胜而苟免反甚民之无良无乃自上导之乎伏念臣少不知学长而无闻沟壑余生一日遭际圣明捐糜何恤惟是半生羸病无由勉効犬马輙不胜其款款之愚至再至三感念时艰声泪俱尽惟圣明怜而鉴臣臣死且不朽
　　恭申对扬疏【崇祯丙子三月初六日上】
