<!-- { "loadSidebar": true } -->
    昔与兄友，双游凤池。平生景行，非我谁知。政事文学，唯所设施。温良恭俭，不忘谦卑。雅道无悔，高年未极。逝者如斯，人焉取则。墓门何有，苍苍荆棘。天道宁论，空传令德。
    ○东都留守韦虚心神道碑
    夫作春秋者，必见於行事；论将帅者，盖知其为人。余为郎时，南皮公实掌小司马之职，接武官次，亟闻话言，故思其人，询其事，可知而见之矣。公讳虚心，字某，京兆杜陵人也。甄六气之纯粹，协九畴之正直，沈静端悫，仁慈隐厚。忠之属也，清贞本於至公；孝之终也，毁瘁过於宁戚，斯所以行成於内、名扬於世者已。越在童冠，升於胶序，介然独立，异於诸生。国子博士范颐尝与均礼，考功员外郎李回秀擢以高第。及夫岐下参卿，河东主吏，能於细，谋其长，御史贾虚舟举以劝，中丞侯令德与从常辨。习於学也如彼，材诸位也若此，欲无显，得乎？明明天法，廷尉攸序，命公作大理司直、大理丞，以至於卿；肃肃王度，宪台是式，命公作侍御史，以至於中丞；长人之官，以视百姓，命公作歙、曹二州刺史、荆、潞、扬三州长史，以至於太原尹；司会之府，允庶绩，命公作仓部、左司二员外、户部、兵部、右司三郎中、左、右丞、兵部侍郎，以至於工部尚书。其馀掌吏部选、采访处置使、东都留守，皆大任也，又能兼之。清风畅於台寺，阴雨膏於郡国，所居致理，所去怀德。德以处事，事以度功，功成而义不愆，事正而名不悖，故今之任职者祖南皮焉。初景龙中，西域羌胡，或谋背诞，天威逮捕，吏议咸刘。公理其狱旬时，伏念以为刑者，所以明除害也，诛其桀黠可以除害，舍其胁从可以明德，繇是全活者千有馀人。洎皇帝二十四年，銮驾还长安之月，有坐殊死在繇系者，时迫季冬，将严法。公为之请曰：“攸徂之庆，方喜来苏，好生之德，宜加在宥。”上可其奏，咸许从流，此则苏公之繇狱、释之之听理也。曩者窦怀贞奸佞之尤，欲行私惠；刘幽求勋庸既茂，将复私雠，各有爱憎。公尝按验，皆举直以明枉，不诡随而曲从，秉心惟一，蹈尾无惧。其後荆有大贾，利合权门；扬有贪吏，婚连相国。公亦既条察，先讦奸家，或命出其罪，给邮置於三舍；或挞记其过，启刑书於五宅。此即山甫之不吐、石奢之无避也。尔其富人兴利，导俗闲邪，於寿春则引芍陂以溉田，於庐江则县舒城以止盗。茭牧之地，实生稻粱；萑蒲之泽，遂均庐井，此即信臣之方略、少卿之理化也。若乃择贤亲仁，度材委政，谓唐休、卢从愿先达之宗也，故辑宁关右，尝与偕行；谓赵良器、刘後来之选也，故廉问淮，举以为介，此则栾武之从善、赵宣之使（阙一字）也。畴若予工，实谐俞往，上方倚相，适会云亡。享年七十，以开元二十九年某月日，遘疾薨於东都宁仁里之私第。皇帝悼焉，赠扬州大都督府印绶，赙物一百五十匹、米粟一百五十石，赐谥曰贞。明年某月日，葬贞公於京兆之高阳原，先茔，礼也。
    昔者豕韦作伯，扶阳仍相，德於後，莫之与京。公曾祖叔谦，事太宗为考功郎中，与兄叔谐、季武同在郎署，时人谓三列宿。大父曰知人，事高祖历司库员外郎，赠职方郎中。公烈考曰维，事睿宗历户部郎中，终於左庶子，赠绛州刺史。季弟曰虚舟，事皇帝历户部司勋郎中，今移左司。唐兴已来，历仕华省，析薪齐美，棠棣同升，述职为奉先，在常僚为克友，人物之盛，凡今莫俦。先是庶子府君之为户部，郎署天庭之内，首种行柳；公及令弟，能业其官，曾是封殖，益以蕃庑。比行年而不朽，将树德之偕兹，仙台誉之，棠歌勿翦，君子有以知韦氏之昌阜，未可量也。贞公之轨度，所及远也，有美如是，可无述焉。肆其孤有方，增永世之业，先人之志，俾余论缀。故作是铭曰：
    龙翼商，勋绩惟光。祚允其昌，簪绂斯皇。东郊处守，北里居方。时清任大，运促人亡。贞公之德，柔和谅直。始终不忒，存殁为则。高坟有平，丰石有泐。芳名可久，永永无极。
    ○太子舍人王公墓志铭
    公讳无竞，字仲烈，其先琅琊人也，因官遂居东莱。自宋太尉宏至棣州司马亻品十一世，世济其美，不陨其名。公即棣州府君之次子也，克广前烈，於昭令闻，翩翻海濒，京国。夫用三德，正直居首；子有四教，文行为先。公蔚其文，高其行，据於直，归於正，生而知之，实禀其性。弱冠以应制擢第，解褐授赵州栾城县尉，历麟台正字，转右卫仓曹、洛阳县尉、监察御史、殿中侍御史、太子舍人。神龙初，坐以尝诋权幸，贬於岭外，终於广州，春秋五十四。工文则学必从之，故登麟台侍龙楼也；好直则威必济之，故吏京邑秉天宪也；行高则众必疵之，故陷非罪谪殊方也。噫！良工能为（阙五字）顺，君子能为道而不能为容。士师黜，宣尼困，屈原逐，贾生愤，公其近之矣。初天册中，公与故人魏州牧独孤庄书，忿林胡之倡狂，哀冀方之阢陧，诫以军志，示之死所。客有荐其书者，则天见而异之，有制召见，骤膺宠渥。相如之赋感人主，未云速也！乃者恩泽侯张昌宗，位极大官，宠震群后。公著书东观，与之联事，曾是贻籍，未尝匿就，色庄见惮，象恭益深。长孺之抗礼将军，曷足议也？公尝执简中禁，司察位班。时三事大夫有族谈错立者，公进而言曰：“朝有著定，所以道威仪；邦之具瞻，所以昭轨物。不道不恭，不敬不从，其可是耶？”则肃然就列次矣。公之举劾大臣，庸可异也！呜呼！人各有能，且又不朽，公则具举，其谁与京？公生於齐，长於魏，不忘吾党，常操土风。嗣子某，虔卜远日，奉成先志，以开元十六年某月某日，徙殡於馆陶，归葬於东莱之旧茔，书顺也。夫人范阳卢氏焉，从周也。窀穸之事，可无记乎？辞曰：
    万灵秀，百夫持。万卷精，多才克。诗可兴，笔馀力。人之望，邦之直。何不仁？俾大棘。厄炎厉，哀明德。卜佳城，於旧国。铭景行，永无极。
    ○沧州刺史郑公墓志铭
    有唐之德让君子曰原武男郑公，讳孝本，字某，荥阳开封人也。父曰荆州松滋令乾瓒，松滋之父曰士志秘书，秘书之父曰华州刺史襄城公讳某。世有令德，时称华胄，蕃衍六姻，阜昌百禄。非夫缁衣之庆、羔裘之仁、平惠之勋、厉宣之亲，则孰能光宗保族，若斯之盛也？公秉彝中和，服义先训，孝惟不匮，友则因心，敦诗以言，习礼以立。用此道也，行於国，施於政，善气潜畅，清风高翔，何响不可，所居则化矣。始以明经高第，解褐润州参军。厥初奋庸，克勤小物，吏曹以文敏於从事也。故与之县，授泗州虹县令。鲁人称之，玺书降焉；卫人赖之，碑颂立焉。先大夫张文，人之望也，典掌台衡，督课郡国，以公课为第一，且曰：“虽居下邑，声闻上繇。”天下长吏，乐以为式，若占疑於龟筮，如观法於象魏矣。特敕授蒲州虞乡县令，理如故迹。产是用臧，乃诏公为陇右道廉察使（疑有阙）堪其事也，又为本道使杜求仁特表荐，以贤举也，制授朝散大夫雍州县令。已而永淳大饥，关辅尤甚，能布其德而恤灾，人不离散，下无捐瘠，乃耕乃亩，嗣岁以登。时皇储监国，多公善政，竺赐考词褒异。睿文光被，列郡荣之。改怀州司马，历夏州长史，以母老乞罢官，优诏换瀛州长史。东表不宁也，命公为平州刺史，兼充使知营府支度营田，刺郡实边，能成二事；中土之作也，命公为洛阳令，又转洛州司马，理烦佐剧，为则四方。寻以丁内艰去职，栾栾骨立，人伦伤恸。既练，有制起复，又除洛阳司马。公泣血固让，不获已强拜，礼从恩夺，而瘠由哀甚。忝君之命，有以知奉上之心；执亲之丧，有以见过人之戚。臣子之道，仁远乎哉！寻除贝州刺史，转安西都护，以疾不堪诣部，改授沧州刺史。公自重拜洛师，再临河朔，曾是遘闵，常多移病，隐几而敬让兴行，闭阁而奸邪消释。德敷於下，贝邱多请祷之人；功格於上，沧海有卧理之诏。老氏云“镇之以无名之朴”，其在是矣。圣历元年九月，以致仕终於东郡之敦行里，春秋六十有七。
    凡束带在位，三十馀祀。理京师，训郊甸，惠华夏，清朔漠，九变复贯，百度维贞。其养人也宽而栗，其行已也俭而一，抚孤无隔於外姻，博施不崇於内实，盖德行之具美，而政事之首出。壶遂深中，未登汉皇之相；国侨遗爱，遽感郑人之泣。公娶於王氏，夫人曰琅琊郡公正员外令思之孙，司刑大夫允寿之女。禀训齐大，作嫔韩乐，淑慎威仪，循守典礼。虽贵膺展狄，而躬事组训，有鸡鸣之贤，有螽斯之盛。自婴昼哭，遂契明因，忘心味禅，悟理根善。总斯纯懿，贻厥高门，宜锡难老，何孤净德。以开元十八年五月，终於东都怀仁里，享年八十有四。明年正月某日，合葬於某所，从先茔也。嗣子尚舍奉御晖之、兵部郎中倩之、洛阳令亻品之，皆保世之主也。克荷三徙之训，俱登五命之服。养极其乐，丧尽乎哀，闵骞之人无间言，石建之门传孝道，复见之矣。《诗》曰：“尔女士，从以孙子。”原武有焉。铭之下泉，表是真宅。铭曰：（阙）
    ○宋州司马先府君墓志铭
