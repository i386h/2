<!-- { "loadSidebar": true } -->
　　自闻兄补外仆亦办舟出蜀遂不奉书归来汨汨多事仅尝因中甫书托道消息不克附讯兹拜诲尺欣感可言某曩者逺游悔惧度日今兹善归母子相保真是天幸从容膝下如梦得醒余无可言惟是亡兄未葬追痛如新方此营治宅兆凉秋可襄事都未暇他出入也天地大变重华厌代薄海臣民同一哀慕上疾废于丧纪慈福出令逊授嗣君虽盛典踵行古所未有然区区草野私忧未知诸公为后日虑亦周尽否非所敢妄言也兄当同此意耳蜀比安静幕中诸公似未有密客邱丈高明絶人赞画亦复非易吴氏兄弟平平部曲取能奴事者仆常观其军可无虑张君卿且可抚辑也宁海丹邱之约中甫亦尝及之俟先兄葬毕又须往哭史魏公送其葬恐未可预结言耳如闻临吏卒仍或急怒骂处赈济等事未免烦扰虽未必然然度气禀容有未尽平者当能徐察随改也年皆长矣身之不治何以治人久不相见聊吐所怀以来警诲耳
　　又
　　某顿首再拜上状子约寺丞尊兄临安连月盍簪畧相与展尽别日逺访我逆旅语不能休继以手帖犹欲流连极知眷眷有此日足可惜之意固以前料必不容于时而襆被以待遣矣既别二十日遂闻韶石之命天威震动海内剔息旋审半途留舎庐陵益验圣朝家法忠厚而前日之事明主本无成心于其间也计惟感恩念方当自力不懈较变通于将来其终能无毫髪媿于前人光然后即安焉若夫矜于得名以怼其上必非吾子约之所忍狂生野人往往不达大体务崇私议以祸斯世宜勿酧对谅不待区区言也二十年前每见兄讽咏紫薇先生所赋张才叔诗不虞今兹亦允蹈之临风太息徬徨侘傺尚复何道久欲附问村居僻寂杜门省事不敢轻于访便坐成相疎然间从诸人处传闻近况甚强耐日课读书无休暇时玉汝于成岂非天赐即此冬寒益侵逺惟进脩有相尊万福时发汪兄同处不忍别愿为道倾仰意闻嫂氏欲自往诚否婺女当常得安书也近见新昌令季于防稽疾亦不轻幸浸平矣某家居奉老母麤安常熟阙在明年春杪余不足勤逺念相见尚賖千万珍重以健为本而已不宣
　　又
　　某顿首再拜上状子约寺丞尊兄去年春得新昌令弟处报书巳而效官来此后尝因庐陵曺主簿便寓一纸竟不知达否念兄迁谪未闻自便之报中夜叹喟耿耿不忍言也不知兄去年以何月到宜春比之在庐陵时不无反落莫否郊霈后须取防未定何如即此冬中晴寒逺惟徳业有相尊起居万福谪居无事大可闭门读书宁非造物之赐体中尽强健否此等境界当意气盛壮时能泰然处之不难日月寖久恶况满前衣食婚嫁之计日迫真能使人精鋭消恧阴有创艾之意惟着鞭自彊无媿古人是望然賔客书防语言文字之间却须深自重也区区忠爱之私因敢及此乐道遭忧可念平父昨得书却安某强勉试剧行亦两年随分支吾无复政事可言得未以罪去而老母强健举家团圞可谓幸矣因南安新守行托其便道致此书何由合并临风惘然时中千万加餐自寿不宣
　　与项大卿书
　　某顿首再拜平父教授年兄过武昌得见汉东集爱栢堂诸诗想见吾故人风采尝作一纸书托张都帅附达当已至耶来沙头拜宣议尊叔见令季借得近作一编从头阅过亦畧抄之备见当时蜀道出入景物意度慨叹之余益不胜喜輙成四韵写寄他未有可言者然吾辈头颅今各如此矣而未知止泊处各将奈何观兄豪爽杰出固非驽钝所及抑所当用力者犹宜在此邪荆门去年尝相聚否秋冷即日逺惟尊万福诸公长者咸在长沙相与正可乐省事观已似复味长如何无由合并临风増喟草草不宣
　　又
　　某顿首再拜上状平父正字年兄执事一别十年矣有怀直谅多闻之益梦寐往往见之非复虚言去秋过沙市拜年家叔盖尝寓书并一诗道意防闻诏入修门遂登瀛洲此在平父分内得之已晩不足为贺然亦小慰双亲意又因得尽室还浙中故当惬所怀也馆中固多贤得平父翘楚其间士气増奋尤以为国家喜恨未见对策便中录示甚望某独身逺游老母倚门望归而伯氏早世未葬此心摇摇岂乐久留夏畏涨峡因循及兹姑就一考十月即东下矣蜀中幸一稔边头虽失大将人情帖然无他仆顷尝往观其师矣东南旱潦似不细时事日关诸贤之念今其何如奏邸多端便能具梗概相语否宗臣独任其忧爱之必有以助之惟平父留意他怀莫究惟为君亲自寿不宣
　　又
　　某顿首再拜上状平父知府检讨秘书尊兄前年春临安往来晤语之乐分手无何得兄池阳之报尚以慰意寻复知蹭蹬周章如许岂胜耿耿之怀天时人事有所必至诸贤顾不早自镜见无复追论念兄业误庭闱挈数百指来谋徙家漂泊展转竟复西还老人得不邑邑动心耶每欲寓一纸问讯遇便捉笔叹息复止此心可印亦不待言即兹春晚逺惟杜门奉亲尊有相万福年家尊幼中外人人均安某去年初夏到官今正一年聩眊盘错之中不敢惮劳聊复随分枝拄祸机满地无可避就委心听命而已老母近尝大病更生仆亦尝多病志意愈衰落四方师友书问例绝盖不能専人又难附耳兄闲中当复读书平生定气觉今是而昨非造物之赐适大何由复相见熟论兹事惟加飡食自爱是祝江陵新司理赵君居此邑告别之官畧奉此通意侍侧乞道起居不宣
　　与王秘监书
　　某顿首再拜上状判院木叔尊契兄庚子之春实与兄别中间人事凡几变矣然仆常心敬兄自以异于他人虽嵗月之逺书问之絶独耿耿如日在紫芝眉宇之侧不知兄与仆亦不忘否耳忆离遂安时尝一寓书殆未尝逹耶去冬应防之来能言近况甚喜寻闻大臣汲引出于至公遂登朝列士无间言益以为喜忽奉恵翰相劳苦勤笃喜复如何即此秋朔隆暑伏惟襟韵清凉台万福某守愚安分只似昔时髪白目昏老境侵矣受县最剧随力支吾幸不得罪于民而为代者所捃新使君非素知以此留未得去孤特无与事或未可知所恃者民言众论之无他耳到都当求见向凉千万珍重不宣
　　又
　　前年冬杪自呉得归过都不敢相闻当悉此意不谓兄久亦不容于朝幸非指仆为累然料其实所以奉累多矣能不追悔否也抑遄有専城之荣又似适足为福高情旷度何所不可言此聊发一笑今嵗六月极暑未秋巳凉而连日狂风横雨不无伤稼千里伤距彼土何如澄江地近而望不轻然最少事易治号为道院仁人临之但为之弭灾致祥使嵗功顺成善有所劝枉有所惩斯可矣他不足过于用心也妄发之言又当一笑某杜门奉亲不敢诉穷于人寄谕令自雪则未能往盖懒且无资又非身行不可也兄以为何如怀抱千万临纸耿耿
　　与赵太丞书
　　某顿首再拜上状几道节推尊兄客绪无聊日念东归以此久不奉书可量驰仰春暄伏惟幕画奏功解龟改秩尊万福今嵗计已不及春班受代后且还黄山或尚小留耶诸公推毂防力或当有异渥也某昨便欲买舟治行以水未生姑以春夏之交为期今主人又苦留未听盖此间事正亦要賔客商通达内外之情蜀士持高论尚气节者或未切事理其他又只唯唯王立之幸已到其人平直引大体最可恃刘师文尚未来也邱丈虽刚毅然深思而内恕与善不疑但不相谙者却未免成疎隔耳以此恐不得不为更留至九月乃决去惟是日夕念亲不能自宁犹赖仲兄在膝下而荆妇颇能躬井臼之劳以谨奉养之职耳蜀比春旱损麦今雨后可半收绵州饥甚东川荒政适刘副端受代殊有利害朝廷于逺方监司太守似少精择帅亦不敢一一有言但可叹息不知都下传闻此间政事无过甚之论否递中附此余惟千万良食自重不宣
　　上孙知府叔豹书
　　某皇恐拜覆荆门使君宗兄即兹春雨中逺惟怀章燕居台神相万福某自昨领报教寻承剖符方城又闻防成近次欲拜状见赞喜意而以无端便因循忽蒙缄翰问劳详曲感悦之余媿不可言兄之高才知之者冝及其未老急用之所治愈大所就乃愈伟今新治虽佳地然边头无事正可坐啸恐不足展所欲为又须尚槃礴一二年于壮怀得无稍郁郁耶来示体中时或不佳疑坐此耳然譬之水至平且静其本性也声如雷霆涛如山岳其时与势之不得巳也高明端然一笑领此言否燕居新成掲名惟一可谓达人而不鄙以记见委区区岂敢辞但年来俗尘填塞笔砚荒落将何以承命少俟他日可否某疲薾如此更半月书再考末后一年正自难保姑亦听之造物彭兄告归寓报草率余惟珍防寝羞为国自寿不宣
　　寄周正字书
　　某顿首再拜上状南仲教授尊兄曩嵗过吴将入蜀防防别于曽天辅官舎于今八年而天辅为古人久矣仆来琴川兄之秋浦固有参辰之叹兄归简出仆缚吏事一见未能而尺书亦复阙然不通仆则有罪兄亦亮其心实耿耿不忘否也春暄伏惟防侍康娱尊万福年来时论犹追咎向来未已使吾南仲亦不见容高明固自安之不乃防动尊老怀抱不能无邑邑否惟此一段当益进其所难余皆忘言可也仆为养为贫冒昧剧邑偶未及于罪更一月或可全璧脱去到郡当畧求欵莫粹中佥判曽相识否其表兄虞贯卿在乡邦入学校皆有声其识趣非凡流也蹭蹬不偶今随在签廨欲得结交于君子求书为先因得叙不敏意不宣
　　答杜良仲书
　　某顿首再拜良仲省元尊友兄使来辱书欢慰无限春中屡雪余寒未巳逺惟尊万福某去夏临安附状归来念武夷之行不遂欲専自诣委羽见诸旧友然举动无名且穷人一出如防山空言终不能偿慨想古人每一相思輙千里命驾真是奇事计贤伯仲念我不置当亦发此叹耳彼此忧患之余感今追往人生至乐不复全得固当益为老亲爱身自重防绎故学课计新功稍赎向来悠悠之罪庶几无负九原可以复见师友甚思极意面论相与激昻奋起神驰形隔是可若何顷不自量輙求小邑自试待戍三年谓可専静读书尚有负笈求益之便忽兹趣行怃然悼之天分素定敢不临事知惧姑以政学祸福得丧固不敢知独恐淟涊瞆眊终无补于世道反为世俗所变化耳兄诚爱我盍有以痛警之严州在临安西南三百余里遂安又其西南二百四十里陆行甚艰水道泝溪亦囘逺穷山僻陋絶无将迎事似颇简然赋输故重未易支吾也拨冗具报草草余惟良食珍重不宣
　　与杜仁仲书
　　某顿首再拜仁仲秘校尊友久别如许彼此免丧之后当复自奋起为人甚愿一见面相与极意熟论几闻新益然恨不可得也书来问勤恳不肖无状荷朋友不鄙不忘何以当此即兹春寒伏惟尊万福某区区踪迹姑具良仲兄书自忧患来血气衰薄特甚体寒髪白饮食益少读贤伯仲书亦复有此叹是可若何此身万事付之造物独吾初心决不可自负虚见易长实徳难进阅厯益多亦可以自观矣努力鞭策尚可补过不然竟堕无闻见恶之域其可惧哉他日有便凡近作文字恵寄数篇可共商防如兄美质又早有志仆所望于兄者岂有限量责善不敢不深兄亦有以报之冗中语不及究千万加餐自爱不宣





　　钦定四库全书
　　烛湖集巻八　　　　　　宋　孙应时　撰书四
　　上张防政书
