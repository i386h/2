<!-- { "loadSidebar": true } -->
　　论曰济火一荒陲土帅耳当武侯渡泸之日孰为之计大义明王章者而毅然以助顺树勲崛起一隅为蛮王长其亦賨叟青羌之俦乎不可谓不豪矣迨乎累世相承奄有爵土要皆以识机达变宣力効忠始终不失人臣礼故得以长奉西藩受恩罔替非徒以为瓯脱而姑羁縻之也天启壬戍之叛罪恶贯盈旋即挫防崇明邦彦同时阵歼虽王三善之奋斩十万秦衍祚侯良柱之夜拔三寨张云鹏之八路进兵许成名之三方深入而发縦指示出竒制胜盖有朱燮元之方略在岂曰无人欤何以南人复反不为益部之官属而番将分茅大玷牂牁之鼻祖也语云顺则昌逆则亡水西之子若孙其当知所鉴戒矣乎
　　【附朱燮元条陈便宜九事】不设郡县置军卫不易其俗土汉相安便一地益垦辟聚落日烦经界既正土目不得以民不耕地渐侵轶便二黔地瘠仰给于外今自食其土省转输之劳便三国用方匮出太府金币劳诸将不足以爵酬之爵轻不若以地于国无损便四既许世其土各自立家经久逺永为折冲便五大小相维轻重相制无事易以安有事易以定便六训农制兵耀武河上使贼日备我便七从军民便愿耕者给之且耕且戍卫所自实无勾军之累便八军耕抵饷民耕抵粮以屯课耕不拘其籍以耕聚人不世其伍使各乐其业便九　又召将吏议以为众建土司使其势少力分则易制各欲保土地传子孙则不敢为逆乃上奏曰臣按西南之境皆荒服也杨氏反播奢民反蔺安氏反水西而定番以弹丸小州为长官司者十有七二三百年未闻有反者非他司好逆而定番忠顺也盖地大者跋扈之资而势弱者保世之策也今臣分水西之壤授诸渠长及有功汉人咸俾世守凡其俗虐政苛敛一切除之使叅用汉法可为长久计制曰可西南遂底定焉
　　武乡侯祠
　　黔城南贮甲铜鼓诸山多武乡侯陈迹世传侯于章武时南征此其平蛮略地处也按侯以南阳布衣佐先主奄有巴蜀而成帝业自离草庐已来二十余年夙昔以管乐自期可以无余憾矣洎乎永安遗诏谓其才十倍曹丕终定大事夫所谓大事者非斤斤于六尺之孤而一隅之安也昭烈之志实未尝一日忘幷魏吞呉身将殁而志不衰盖欲侯之大展其才瞰中原之变兴复汉室斯已耳建兴元年侯以丞相领益州牧开府治事手握兵柄或以侯之处此痛思先主之顾命势必奬率三军首出祁山为北伐之举其事审其计决矣而乃汲汲于平蛮之役者当是时成都甫定根本未固也主防国疑羣蛮蠢动而人心未归也鳬蚕蕞尔之国财用弗充也脱一旦兴师动众骤议逺图彼雍闿朱褒孟获之徒得从而窥伺之且有以袭其后焉吾知侯之谨慎必不出此所以遣使聘吴因结和亲可以毕力于南征而不敢轻试于北伐此侯之雄略亦逺谟也夫侯之南征也后主亲饯于郊诏赐金钺一曲盖一羽葆鼓吹各一部虎贲六十人分兵三路遣马忠攻朱褒李恢向益州达昆明乃躬率步骑由水路入越嶲又得酋帅济火率罗鬼诸部刋山通道聚粮以供军不百日褒闿悉平闻孟获为蛮王长募生致之于是自银坑佛光漾濞川而北厯髳州庆甸而西以暨乎骠国木鹿都鲁普坎之间七縦七禽南人不反而人心归矣攻心为上由于街亭败将之一言而成都根本之地如磐石矣三月兴师五月渡泸至秋而事定凡牂牁昆明东川武定乌撒沽防地方数千里莫不收其豪杰以为官属出其金银丹漆耕牛战马以给军旅之用财用充而国以富饶矣国富而后治戎讲武北伐中原此固善体夫昭烈之志无负乎永安之托而侯之雄略逺谟为何如耶嗟乎出师二表日月争光五丈秋风英雄挥涕正所谓运数有归不可以智力争也若夫损益连弩之妙木牛流马之竒行屯田于渭滨作八阵于鱼复又侯之余才剰技矣然而蜀书所载于侯平蛮之道尤详不置吏不留兵不运粮三者至当而不易盖置吏而终不相信必成祸患留兵则无所食运粮则苦于山川险阻旦夕告匮而多脱巾之呼惟于既平之后即其渠帅而用之示以信义布以徳威俾之分守其土各部其民纲纪粗定而蛮汉相安此道得也且其征之之方也蛮习击刺侯故困以兵也蛮善燎原侯故攻以火也蛮俗尚鬼侯之用兵疑鬼疑神也蛮所恃者深山密箐之中为羣狐三窟之计侯故穷搜之无得避震詟之弗敢出也至于贮甲铜鼓陈迹依然又何莫非侯之竒踪閟响有以服南人之心也耶山下有祠数百年矣距城不逺余故谒之而且新之复筑小亭于山之上览黔之胜而立石其旁因得攷侯南征始末而述所以平蛮之道如此
　　奢香
　　霭翠妻也翠仕元为行中书左丞明洪武四年与同知宋钦归附以翠为贵州宣慰使钦副之翠死奢香代立钦死妻刘氏亦代立刘氏多智术时马晔以都督镇守其地政尚威严欲尽灭诸罗代以流官乃以事裸挞奢香欲激怒诸罗为兵端诸罗果愤怒欲反刘氏闻止之为走愬京师上召问令入宫见髙皇后复令折简召奢香至询故上曰汝诚苦马都督吾为汝除之然何以报我奢香叩头曰愿世世戢诸罗令不敢为乱上曰此汝常职何云报也奢香曰贵州东北有间道可通四川梗塞未治愿刋山通道以给驿使往来上许之谓髙皇后曰吾知马晔忠无他肠然何惜一人不以安一方也乃召晔数其罪斩之遣奢香等归诸罗大感服为除赤水乌撒道立龙场九驿达蜀今安氏即霭翠后也
　　论曰乌罗之君长西土非一日矣一旦折而归我岂其愿哉终必为患夫人而知之即马晔之忠明太祖亦谅之矣乃不乗此而翦灭之反自壊其长城仅令置驿以为报者计之非不审也盖以诸蛮之强梗由于山川之险阻财力之富饶则莫若置驿以通之且困之通之而险失矣困之而志驯矣然后为我所制而无难此胜算亦逺猷也故除马晔以为生事戒而又以安逺人之心也若奢刘则可谓竒女子矣一乗间而逺犇一闻召而即至先机之智应变之勇丈夫之所不能而谓遐方女子能之乎观其置驿开道则又功过唐防矣然置驿而事由此定亦乱于此萌矣何言之壬戌之役乗奢蔺之衅连霑乌之党虽潢池弄兵悍性不驯亦由置驿之后当时之官斯土者诛求暴虐有以激之而成也安贵荣尝请减驿矣王新建曾贻书以责之固伐谋之道然使当日稍寛恤之恩威并用亦何至铤而走险若是哉此马晔之所以诛也
　　【附呉国伦奢香驿诗】我闻水西奢香氏奉诏曾谒髙皇宫承恩一诺九驿通凿山刋木穿防茸至今承平二百载牂牁僰道犹同风西溪东流日齿齿呜咽犹哀奢香死中州男儿忍巾帼何物老妪亦青史君不见蜀道之辟五丁神犍为万卒迷无津帐中坐叱山川走谁衟奢香一妇人
　　詹广文
　　公名英字秀实贵阳人防有宿慧书不再读过目辄成诵负气节敦行谊究心时务以古人自期为诸生时见器于廵方使者每召见必欵语移时听其言叹非经生流年十七举明正统戊午乡试三上春官不第署会川卫训导时有麓川之役先是麓川宣慰思任发叛黔国公沐晟都督方政讨之不克廷议多谓麓川逺蛮不足较王振方用事欲示威蛮方力请大发兵讨之兵部尚书王骥迎其意遂以骥督蒋贵军起东南兵十五万穷其巢而思任发不可得焚寨而还骥封靖逺伯师还寇复炽骥再往征调如前思任发仍不可得加嵗禄三百石十三年思任发子机发卜发复据孟养为患复命骥督宫聚张軏田礼军十三万征之逾孟善至孟那贵州都指挥咨宣九溪卫指挥翟亨战死二思竟失所在公乃疏言邉务十三事又言靖逺伯王骥都督宫聚等奉命征思机发不体上心惟纵己欲行李一二百扛役夫五六百人夹带彩币等物密散都司官以邀厚利又辄故违祖训擅用阉割之刑以进御为名实留以用及至行师全无纪律大军一十五万俱従一日起程蹴践伤残略不悯惜其运粮又不设法每军运米六斗搬负艰辛以致有自缢死者又指防粮为名派马一千余匹不知此何施设又临贼境金沙江邉攻围不克被贼杀死都指挥等官却将渔户觧作生擒遂尔班师将地方分与木邦孟甸以败为功昔唐南诏叛侍御史李密将兵七万击之兵败杨国忠更以捷闻范祖禹引管子之言曰君门逺于万里言壅蔽之害深也乞正骥之罪先遣防干官沿途校各官行李以谢天人之怒以快士卒之心疏下上以専任骥等征勦苗寇特原之诏公往叅其军公诣阙辞公卿争识其面有欲荐为台谏者满考迁河西教谕疏荐可抚蜀者侍郎张固上可之未防挂冠归其卒也编修罗公玘表其墓曰正统己巳之先变未衅也而四方亦既骚动矣乃疎逺小臣奋不顾身言天下事而天子又能听之不徒听之而又用之当时大臣不徒不沮之而又欲荐之是可谓不讳之朝而言犹不壅于上闻也故虽遭莫大之变而卒亦莫之能灾者岂无自哉由罗公之言观之亦可以想见其时矣其时二祖之家法未逺三杨之风规见存故大小臣工得以尽言无隠不以出位自嫌上亦不以出位嫌之虽其言未尽听身未尽用而已受知于天子见礼于大臣亦可以无憾矣盖教职入台省自治邵清始前此固未有此例宜其欲荐而不果也公所着有止庵集孙恩登成化己未进士官大理寺副
　　论曰王骥之得免于议王振庇之也麓川之役振倡之而骥之以致连兵十载西南骚驿苗寇乗间窃发攻围城堡逾年不觧骥杀无辜以邀功师还犹增禄赐券未防而土木之变作孰非麓川之役启之哉使当时因詹公之言悟前后捷奏之皆妄亦不至为孤注之一掷矣则谓公言为曲突徙薪之至计可也独敢言为足重己乎
　　许长史
　　吾乡歴城人名邦才字殿卿举乡试第一官长史与李于鳞先生同时于鳞以诗名海内为嘉隆七子冠而雅重殿卿之为人兼爱其诗余昔曾读数十篇大要风格近韩仓而纵横跌宕可喜尤别成一家者也迄今芙蓉泉西有读书楼在焉癸亥春余过其地题诗壁上曰晴霞飞不断湖水含澄一丛白菡蓞无数红蜻蜓我爱许长史诗思何泠泠今阅黔志方知殿卿曾谪官于水宁遂搜摭其在黔之作仅得絶句四首一初至永宁诗曰风尘谁自料花鸟故相猜问是山东客何由万里来一元日诗曰客中逢改嵗不觧是何乡时见悬门帖春风动夜郎一新添驿诗曰埜馆孤灯半灭明江壖月落夜潮生无端乡思三更后听尽潇潇风雨声一夜投山家宿诗曰西南蛮徼万山隈昔日谁教汉帝开埜鸟常呼行不得马蹄那复夜深来其言蔼恻和平得风人之防当其将之黔也过顺徳值于鳞为郡丞留衙斋数日作长句以赠其行曰邢州十月凋白杨城头出云垂太行把酒相看日欲堕五马踟蹰官道旁问君胡为万里去小臣罪合投穷荒我闻西南罗施国风气郁塞殊隂阳长官椎髻见朝吏海蛮醉鼓村中装男儿贵至二千石何地不可为龚黄壮游须令百粤尽采竒更得浮沅湘永宁自恶无瘴疠明年雨露生还乡康熙己巳寎月下浣小雨初晴鼠姑防放万里乡心寂寞低回既得殿卿诗因并录沧溟此篇
　　阳明书院
