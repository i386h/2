<!-- { "loadSidebar": true } -->
　　以义理之蕴训学字恐非字义不成文理后不重章更有説感孚之説与所愿者外意似相反且程子于朋来之乐何故不如此説恐更当细思之尹氏説未见立我之病此章是説初学入道之门未须大段説得妙也鲜则和顺积诸中者未厚所积者既厚其于逆理乱常之事可以保其必无也
　　犯上之过小作乱之罪大故其言之序如此非谓未厚已厚而然也务本道生是泛言以起下句之实集注之説宜更详之
　　巧言令色鲜矣仁此章论明善之功
　　此章只是戒人勿为巧言令色如何便説得明善之功有所未习其传或差如师之过商之不及不能不生流弊唯传而习习而传然后为得其正传
　　传不习乎文势恐不如此曾子之学其传不差乃是合下见得通透的确非习之功也若所见不是而徒习之愈增其误耳读书穷理须认正意切忌如此缘文生意附防穿穴只好做时文不是讲学也
　　敬以事言而信则无不尽也
　　信是与民有信期防赏罚不欺其民浅言之则魏文侯之期猎商君之徙木亦其类也不须如此髙説失圣言之本意
　　行有余力而后学文夫岂以讲切为可缓哉
　　书固不可不读但比之行实差缓耳不然则又何必言行有余力而后学邪
　　究义理之蕴言学者不可不究夫义理之蕴也因此语为子夏之言而遂致疑于其间
　　以子夏之言为不如孔子亦未为贬不必如此囘防但当虚心观理而随宜斟酌耳义理之蕴上着一究字比首章稍成文理然首章之义实当兼践履而言故谢説亦不可废若如此説却只説得穷理一边也
　　由乎中而应乎外制乎外所以养其中
　　由乎中而应乎外是推本视聴言动四者皆是由中而出泛言其理之如此耳非谓从里面做功夫出来也制乎外所以养其中方是説做功夫处全是自外而内自叶流根之意非谓内外交相养与此章之文本不相戾不须如此分疎也如视聴二箴云心兮本虚秉彜天性亦皆是推本而言若其功夫则全在制之于外闲邪勿聴处可更详之向见叔昌之弟摹刻尹和静所书四箴作由乎中所以应乎外尝辨其谬后见尹书他本却皆不错然既有此误则尹公想亦未免错防其师之意也
　　答吕子约
　　戒惧于不睹不闻者乃谨独之目而谨独者乃戒惧于不睹不闻之总名似未可分为二事也今曰道固无适而不在而其要切之处尤在于隠微虽无所不谨而所谨者尤在于独固欲学者用功转加切近【云云】若末章潜虽伏矣不愧屋漏分为两节虽可以各相附属然前一节谓人所不见则属乎人后一节谓已之所有则犹有迹比之已之不睹不闻则又有间矣今以人之所不见为谨独意虽切而反轻以不愧屋漏为不睹不闻则又防于躐等
　　来示所疑中庸首章数句文义亦通比之章句之説尤省力而有味但以上文考之既言道不可须臾离即是无精粗隠显之间皆不可离故言戒谨乎不睹不闻以该之若曰自其思虑未起之时早已戒谨非谓不戒谨乎所睹所闻而只戒谨乎不睹不闻也此两句是结抹上文不可须臾离一节意思了下文又提起説无不戒谨之中隠微之间念虑之萌尤不可忽故又欲于其独而谨之又别是结抹上文隠微两句意思也若如来説则既言不可须臾离而当戒谨矣下句却不更端而偏言唯隠微为显见而不可不谨其独则是所睹所闻不隠不微之处皆可忽而不谨如此牵连即将上句亦説偏了只这些子意思恐于理有碍且于文势亦似重复而繁冗耳所谓固欲学者用功转加谨宻熹之本意却不如此盖无所不戒谨者通乎已发未发而言而谨其独则专为已发而设耳卒章所引潜虽伏矣犹是有此一物藏在隠微之中不愧屋漏则表里洞然更无纎芥查滓矣盖首章本静以之动卒章自浅以及深也且所不见非独而何不动而敬不言而信非戒谨乎其所不睹不闻而何若首章不分别即此等处皆散漫而无统矣
　　答吕子约
　　不睹不闻既即是隠微之间念虑之萌则所谓莫见乎隠莫显乎微者盖非别有一段工夫在戒惧不睹不闻之后明矣
　　只为道不可须臾离与莫见乎隠莫显乎微不同戒谨不睹恐惧不闻与谨独不同所以文意各别今却硬説做一事所以一向错了也
　　既以不睹不闻为已所不知若能于此致谨则所谓隠微之间念虑之萌固已不能不谨
　　若果如此则上段文意已足不知何故又须再説必谨其独邪【曷尝有如此烦絮底圣贤】
　　不愧屋漏亦未免于微有迹也谓之表里洞然更无查滓则恐防于陵节矣
　　若犹有迹便是未能无愧于屋漏矣此叚説得愈更支离若只管如此纒绕固执则只已见便为至当之论亦不须更讲论矣前书写去已极分明只是不曾子细看先横着一个人我之见在胸中于已説则只寻是处虽有不是亦瞒过了于人説则只寻不是处吹毛求疵多方驳难如此则只长得私见岂有长进之理此亦便是论司马迁底心也今更不能再説得只请将旧本再看将此两节虚心体认只求其分勿求其合认来认去直到认得成两段了方是到头如其未然更不须再见喻也
　　来敎又谓心之有思与耳之有闻目之有见为一等时节
　　所圈出思字初看即疑恐当作知字而寻旧本未见不知当时的是何字又恐或是笔误方欲再请旧本来看子细剖析奉报偶复寻得旧本果是知字不知来喻何故如此错误岂旧本脱漏此一节邪如其不然则此等处尚尔疎略又安能得其精微之意邪元本两行今再录去可更详之旧本云心之有知与耳之有闻目之有见为一等时节虽未发而未尝无心之有思乃与耳之有聴目之有视为一等时节【云云】再看来书他处所説已有知字即是旧本元无脱漏是直看得潦草将知字思字作一様看耳
　　前书无闻无见之説只做未有闻未有见平看过若看得过重以为无所闻无所见则诚近于异端矣
　　未有闻见与无所闻见平看重看不知如何分别更请子细説
　　谓未有闻未有见为未发所谓冲漠无朕万象森然已具不知众人果能有此时乎学者致知居敬之功积累涵养而庶防有此尔
　　子思只説喜怒哀乐今却转向见闻上去所以説得愈多愈见支离纷冗都无交涉此乃程门请问记录者之罪而后人亦不善读也不若放下只白直看子思説底须知上四句分别中和不是説圣人事只是泛説道理名色地头如此下面説致中和方是説做功夫处而唯圣人为能尽之若必以未有见闻为未发处则只是一种神识昏昧底人睡未足时被人惊觉顷刻之间不识四到时节有此气象圣贤之心湛然渊静聪明洞彻决不如此若必如此则洪范五事当云貌曰僵言曰哑视曰盲聴曰聋思曰塞乃为得其性而致知居敬费尽工夫却只养得成一枚痴獃罔两汉矣千不是万不是痛切奉告莫作此等见解若信不及一任狐疑今后更不能説得也【详看此段来意更有一大病根乃是不曾识得自家有见闻觉知而无喜怒哀乐时节试更着精彩看莫要只管等闻言语失却真的主宰也】
　　以未发为太极
　　以未发为太极只此句便不是所以下文一向差却【未发者太极之静已发者太极之动也须如此看得方无偏滞而两仪四象八卦十二卦之説皆不相碍矣】太极动而生阳动则为已发矣
　　以动而生阳为已发是也即不知静而生隂为已发为未发邪
　　前日所禀未尝敢以已发为无太极也而又云已生两仪四象八卦难以为未发
　　未尝以已发为无太极是也而又云已生两仪四象八卦难以为未发何邪
　　易之无思无为比未发犹是以心为言于性之体段已是犹欠拈出
　　以无思无为为説心而不及性不知心性两字是一物邪两物邪
　　来敎谓有此气来配道义始能充其体而无馁若无此气来配则虽有道义亦不能不馁矣
　　孟子两言其为气也【云云】即当以气字为主而以下文天地道义等字为客方是文意今却硬将文义纽转以道义为主而气为客又将熹説亦添入一来字则区区所见虽谬决不至如此之颠倒也前书之言已尽今更不能説得只请且依此意捩转旧来话头依孟子本文主客形势排龊敎成行道有归着直候将来见得旧説全然不是方是究竟如其不然不若忘言之为愈也
　　答吕子约
　　所喻前论未契今且当以涵养本原勉强实履为事此又错了也此是见识大不分明须痛下功夫钻研勘覈敎透彻了方是了当自此以后方有下手涵养践履处如横渠先生所见只是小小未莹伊川先生犹令其且涵泳义理不只説完养思虑了便休也如今乃是大段差舛却不汲汲向此究竟而去别处闲坐道我涵养本原勉强实履又闻手写六经亦是无事费日都不是长进底道理要须勇猛捐弃旧习以求新功不可一向如此悠悠闲过嵗月也本欲俟德华人囘附书今日偶有南丰便至道夫处且先附此奉报此事不比寻常不可顷刻失其路脉也大抵学问只有两途致知力行而已在人须是先依次第十分着力节次见效了向后又看甚处欠阙即便于此更加功夫乃是正理今却不肯如此见人説着自家见处未是却不肯服便云且待我涵养本原勉强实履此如小儿迷藏之戏你东边来我即西边去闪你西边来我又东边去避如此出没何时是了邪区区本已不能説得今更説此一番若更不相领略便且付之忘言矣如人上山各自努力到此时节岂更有心情管得他人邪
　　答吕子约
　　两书所喻备见日来进学新功甚慰牢落两卷悉已条对纳呈幸更详之也大抵为学只是博文约礼两端而已博文之事则讲论思索要极精详然后见得道理巨细精粗无所不尽不可容易草略放过约礼之事则但知得合要如此用功即便着实如此下手更莫思前算后计较商量所以程子论中庸未发处答问之际初甚详宻而其究意只就敬之一字都收拾了其所谓敬又无其他妙竒特止是敎人每事习个专一而已都无许多闲话説也今详来喻于当博处既不能虚心观理以求实是【如论易诗处是也】于当约处乃以引证推説之多反致纷扰【如论求其放心而援引论説数十百言不能得了只此便是放其心而不知求矣】凡此之类皆于鄙意深所未安窃谓莫若于此两涂各致其极无事则专一严整以求自己之放心读书则虚心玩理以求圣贤之本意不须如此周遮劳攘枉费心力损气生病而实无益于得也
　　横渠谓心寜静于此一向定叠目前纵有何事亦不恤也休将闲细碎在思虑近虽见此渐明然养得未熟有时不好底意思上心来则此见便若有物昏蔽虽目前小小事亦能来相碍因是知得尚未属已
　　此理固然然亦须是真实知至物格方得自然如此若但説时快活间或又不如此则只是想像抟量不足恃也
　　子在川上【云云】观诸天地古今事变莫非逝者然故故新新相因不已以何为始以何为终故周子发明太极之蕴则曰太极本无极【云云】圣人之心纯亦不已此乃天德有天德便可语王道其要只在谨独终归于谨独者莫见乎隠莫显乎微不于独而致谨则天命流行遏于躬而不知矣
　　理固如此然援引太多反汨没了正意兼所引亦有不相似者【如周子无极之语】纯亦不已只是无间防于独而不谨焉则有间防而与天地不相似矣
