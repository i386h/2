<!-- { "loadSidebar": true } -->
　　臣闻情见于物虽逺犹疎神藏于形虽近则密是以仪天步晷而修短可量临渊揆水而浅深难察
　　臣闻足于性者天损不能入贞于期者时累不能淫是以迅风陵雨不谬晨禽之察劲阴杀节不雕寒木之心

　　演连珠八首【明宋濓】

　　盖闻鹰鹯巢林鸟雀为之不栖松栢在冈蒿艾为之不植是以君子居乡憸壬草面正士立朝奸雄敛迹
　　盖闻事贵审机行当寡尤大易慎辨早之诫春秋严谨始之谋微必训于显极鸿每事于纎求是以蜰■〈虫遗〉一出濳鱼尽怖霜钟初动巢鸟咸忧
　　盖闻体微而劲者或足以交戕形龎而武者或失于见制小大每出于相刑刚弱乃拘于所畏是以豺舌虽狭而有杀虎之能鼠牙虽尖而有害象之技
　　盖闻外味不加则形气日削内养有道则神眀自腴苟譬诸物若契以符是以脾析一停犘牛即仆中夷既涸鱴刀成枯
　　盖闻赏物在精取财有道毫髪异观天渊殊造是以峄阳之桐惟伯牙能知其良乌号之弓必由基方领其妙苟徒妄鬻而暗投曷若藏音而収耀
　　盖闻负道推公者欲举善以同人挟智自私者恒患贤之压已以其量之隘弘验其人之臧否是以五弓之陵莫齐泰华之岗一蹄之涔难嫓沧溟之水
　　盖闻正色在廷固资于謇谔婉容而谏尤贵于优柔盛怒无逆鳞之批易志有觧頥之休是以叔向善辞故不杀抟鷃之竖晏婴能讽故卒有斩竹之囚
　　盖闻善行兴邦嘉言作则法缘之以革奸人依之而建极是以闻一言之当如得万人之兵获一士之贤如得千乘之国

　　演连珠八首【王祎】

　　臣闻圆穹垂象列宿昭符北辰天枢至尊而不动中宫天极泰乙之常居是以人君居正所以建皇极王者宅中所以恢帝图
　　臣闻圣不自圣学焉是资说命肇逊敏之告周颂载缉熈之辞是以广厦细旜引文儒而共讲左图右史舍古训其奚师
　　臣闻臣有尽言必因君之善听君将致理必頼臣之忠告盖下之于上所要则微上之于下所求宜笃是以尧问衢室仄陋之谋是咨舜访总章刍荛之语俱録大禹一馈而十起周公一沐而三握
　　臣闻赤子无他欲而必遂其所有欲赤子有不言而必会其所无言是以圣人之宰万民务在通其志圣人之制万物贵乎全其天
　　臣闻事以顺为便物以适为安为猿赐者非负之而升木为鱼德者非挈之而入渊是以夏耕冬繇民不以为怨春贷秋赋民常以为恩
　　臣闻网以纲为总服以领为尊纲举而目自张领振而裔乃循是以道者政之领圣人修道不修政更者民之纲圣人治吏不治民
　　臣闻调弓者必弛张其弦鼔瑟者必推移其柱是以因时制宜将以通于俗观变立法不徒泥于古三王殊事名施于后世五帝异道德覆于天下
　　臣闻以色物毛泽买马而不论其足力则廐无絶地以大小径广售玉而不论其质美则箧无连城是以以德求士致士之实效以才取士得士之虚名

　　文章辨体彚选巻二百四

　　●钦定四库全书

　　文章辨体彚选巻二百五

　　（明）贺复征 编

　　○书一

　　刘勰曰按扬雄曰言心声也书心画也声画形君子小人可见矣故书者舒也舒布其言陈之简牍也详总书体本在尽言言以散郁陶托风采故宜条畅以任气优柔以怿懐亦心声之献酬也　呉讷曰按昔臣僚敷奏朋旧徃复皆总曰书近世臣僚上言名为表奏惟朋旧之间则曰书而已盖论议知识人岂能同苟不具之于书则安得尽其委曲之意哉书记之用广矣考其杂名古今多品是故有书有奏记有启有简有尺牍有状有疏有笺有札而书记则其总称也

　　与赵宣子书【郑公子归生】

　　晋侯搜于黄父遂复合诸侯于扈晋侯不见郑伯以为贰于楚也郑子家使执讯而与之书以告赵宣子
　　寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑徃朝于君徃年正月烛之武徃朝夷也八月寡君又往朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也徳则其人也不徳则其鹿也铤而走险急何能择命之罔极亦知亡矣将悉币赋以待于鯈唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于强令岂其罪也大国若弗图无所逃命晋巩朔行成于郑赵穿公壻池为质焉

　　论重币书【公孙侨】

　　宣子为政诸侯之币重郑人患之子产寓书于子西以告宣子
　　子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊何没没也将焉用贿夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也夫上帝临汝无贰尔心有令名也夫恕思以明徳则令名载而行之是以逺至迩安毋寜使人谓子子实生我而谓子浚我以生乎象有齿以焚其身贿也

　　论铸刑书书【晋羊舌肸】

　　始吾有虞于子今则已矣昔先王议事以制不以刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行敎之以务使之以和临之以敬莅之以强断之以刚犹求圣哲之士明察之官忠信之长慈恵之师民于是乎可任使也而不生祸乱民之有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之典日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎

　　为齐献穰侯书【周苏代】

　　陉山之事赵且与秦伐齐齐惧令田幸以阳武合于赵而以顺子为质赵王喜乃按兵告于秦曰齐以阳武赐敝邑而纳顺子欲以解戈敢告下吏秦王使公子佗之赵谓赵王曰齐与大国救魏而倍约不可信恃大国不义以告敝邑而赐之二社之地以奉祭祀令又案兵且欲合齐而受其地非使臣之所知也请益甲四万大国裁之蘓代为齐献书穰侯
　　臣闻徃来者之言曰秦且益赵甲四万人以伐齐臣窃必之敝邑之王曰秦王明而熟于计穰侯智而习于事必不益赵甲四万人以伐齐是何也夫三晋相结秦之深雠也三晋百背秦百欺秦不为不信不为无行今破齐以肥赵赵秦之深雠不利于秦一也秦之谋者必曰破齐敝晋而后制晋楚之胜夫齐罢国也以天下击之譬犹以千钧之弩溃痈也秦王安能制晋楚哉二也秦少出兵则晋楚不信多出兵则晋楚为制于秦齐恐则不走于秦且走晋楚三也齐割地以实晋楚则晋楚安齐举兵而为之顿剑则秦反受兵四也是晋楚以秦伐齐以齐破秦何晋楚之智而齐秦之愚五也秦得安邑善齐以安之亦必无患矣秦有安邑则韩魏必无上党矣夫取三晋之肠胃与出兵而惧其不反也孰利故臣窃必之敝邑之王曰秦王明而熟于计穰侯智而习于事必不益赵甲四万人以伐齐矣

　　遗燕将书【齐鲁仲连】

　　齐襄王时燕将攻下聊城聊城人或谗之燕燕将惧诛因保守聊城不敢归齐田单攻聊城岁余士卒多死而聊城不下鲁连乃为书约之矢以射城中
　　吾闻之知者不倍时而弃利勇士不怯死而灭名忠臣不先身而后君今君行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据朞年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹误以十万之众五折于外万乘之国被围于赵壤削主困为天下僇公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵期年不解是墨翟之守也食人炊骨士无反北之心是孙膑呉起之兵也能已见于天下已故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制群臣下养百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久存此亦一计也二者显名厚实也愿公熟计而审处一也且吾闻効小节者不能行大威恶小耻者不能立荣名昔管仲射桓公中钩簒也遗公子纠而不能死怯也束缚桎梏辱身也此三行者乡里不通也世主不臣也彼管仲终穷抑幽囚而不出惭耻而不见穷年没寿不免为辱人贱行矣然管子并三行之过据齐国之政一匡天下九合诸侯为五伯首名髙天下光照邻国曺沫为鲁君将三战三北而丧地千里使曹子之足不离陈计不顾后出必死而不生则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯曹子以一剑之任刦桓公于坛坫之上颜色不变而辞气不悖三战之所丧一朝而反之天下震动惊骇威信呉楚传名后世若此二公者非不能行小节死小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之

　　诣丞相公孙弘记室书【董仲舒】

