<!-- { "loadSidebar": true } -->
　　或问儒者之学曰五经四书之所载皆儒者之道也于此而学之则儒者之学也或问其要曰莫要于大学程子曰大学孔氏之遗书而初学入徳之门也学者必由是而学焉则庻乎其不差矣请问其指曰人之有生莫不有身焉亦莫不有家焉仕而在位则又有国与天下之责焉修身齐家治国平天下莫不有道此则道之实体也具此道于心神性情之间明徳也行此道于家国天下之际新民也明徳为体而实见于新民之用新民为用而实本于明徳之体盖内外合一者也而莫不各有至善之所当止焉然斯道也非知之于先则不能行之于后故圣经有知止能得之训焉物有本末事有终始知所先后则近道矣此大学之要指也请问其详曰人之生也莫不有心以为此身之主忿懥恐惧好乐忧患皆心之用也情也其未发则性也方其未发也必廓然大公无所偏倚心之本体方得其正一有偏倚则不正矣此善恶之根也或曰朱子谓心之未发如鉴空衡平无正不正之可言必其既发则正不正始有可见故章句谓用之所行或不能不失其正今乃谓未发之时心已不正何也曰心之正不正虽见于既发之后实根于未发之前如鉴之不明衡之不平虽未照物悬物而其体固已不正矣至于用之所行或不能不失其正则修身章内亲爱五者之偏正指此而言所谓已发而为情者也若谓正心传内不得其正即指已发则修身传内五者之偏又何指耶朱子章句盖一时之误也其以正心次诚意之后何也曰意不诚者明知善之当好而不能行明知恶之当恶而不能去盖自欺之小人也又何暇论其心之正不正哉其或诚于好善而恶恶矣而气禀识见之偏心有未正则接人处事之际徃徃随其所偏而发不复加察则虽诚于好善而恶恶不免有时而失理此则君子有所不免诚意之后继以正心盖欲其涵养省察使其心未发之时无少偏倚感物而动之际又加察焉使情之所发用之所行无一不中乎理此则儒者之极功而圣人之能事也然五者之情各行于接人处事之际接家人国人天下人盖无不然也而所接莫先于家人故于修身齐家传内发之非谓接他人不然也情之正者善也不正者恶也行于家则有孝弟慈焉有仁譲焉善也不孝不弟不慈贪戾恶也行于国则有事君事长使众之道焉有兴仁兴譲之敎焉皆善也反乎此者恶也行于天下则有与民同好恶者焉不专利者焉善也好恶狥一已之偏者焉专利而病民病国者焉恶也格物致知云者格修齐治平之道而真知孰善孰恶者也诚意云者行修齐治平之道诚行其善而去其恶者也至于天下之治乱天命之得失则善恶之效而万世之劝戒也此儒学体用之大全也或曰中庸语孟五经何如曰中庸与大学相表里者也然详于善而畧于恶有所劝而无所戒故视大学为缓语孟则或因一人一事而发五经各自一体亦多因一人一事而发非统论也学者诚能于大学而有得焉则三书五经所载者孰为修身孰为齐家孰为治国平天下孰为通论可以一贯而无遗矣儒者之学岂复有他藴哉或曰论学可矣如为政何曰学与政非二道也学以政为大余小节也天下之政总于六部以大学之传考之平天下之用人吏部兵部之政也理财则户部工部之政也治国兴仁譲之善则礼部之政也而禁贪戾之恶则刑部之政也然国与天下一也传者特因其逺近大小而互举之耳实则无二道也吏部兵部之用人能同天下之好恶而不狥一已之偏户部工部之理财能节用爱人而不为聚敛之计礼部刑部能兴善而禁恶则谓之贤公卿有司可也本之以大学之道而行之以国家之法为政之道思过半矣呜呼此儒者之正学也或者乃舍而不由其徒从事于记诵词章者既不足道而所谓道学者又多用心于性与天道之间及存心养性之说名虽可观实则无补其可叹者多矣功倍于小学而无用髙过于大学而无实宜朱子之太息也或曰科举如何曰科举之学不患妨功惟患夺志先儒已有定论儒者之学明徳新民新民之功必欲治国平天下茍不出仕何由治平茍不科举何由出仕然则习举业以应科目亦儒者之正也易干之九三曰君子终日干干夕惕若厉无咎夫子传之曰君子进徳修业忠信所以进徳也修辞立其诚所以居业也其九四曰或跃在渊无咎夫子传之曰上下无常非为邪也进退无恒非离羣也君子进徳修业欲及时也深知此意则习举业以应科目为儒学之正也明矣呜呼天理人欲同行异情学者其尚绎思之也哉大学之道明徳为体新民为用体即用之体用即体之用如耳目与视听然非二物也朱子发明已至而欠明切真西山作大学衍义所言虽切于劝戒而于大学之道实则不知诸儒之论亦多谓先治已后治人不免离体用为二予惧学者不知所用心也故着儒学管见以救之但所言简畧未备学者详之可也 

　　乐律管见序 

　　予幼读西山律吕新书初盖茫然不知所谓玩索之久始得其门户而疑其有所未通后读书翰林见宋陈氏乐书反复参玩乃若有得然后知西山之说有未至者顾时无同志无所切磋藏之中心盖二十余年矣近见士夫著述有论及乐律者惜其于古人作乐用律之意均未有发明乃録出管见如右盖将求正于四方之君子庻古乐可复见耳观者幸恕其僣妄云 

　　阴阳管见序 

　　阴阳之论予幼闻其名而未知其实反复乎周程张邵之书出入乎佛老医卜之说者将二十年至三十八歳玩伏羲卦象而验之以造化之道乃若有得惜诸儒之论皆失其真也欲著述以明之以其非日用所急且恐启争端也藏之中心盖十五年于今矣间与一二知已谈之而李东郭先生属予笔成书因畧书数条告之王浚川许函谷复有所疑且予著述之本指亦未明也乃补书三条于内呜呼性命之难言也尚矣一已之见安敢必他人之皆我从哉引伸触类正误纠失盖有待乎世之君子焉 

　　阴阳管见后语序 

　　造化之妙先圣已有论者见于易象及礼祭义春秋左传诸篇可考也但所言简畧耳盖以其理微妙难明恐学者知未及此骤而语之反滋其惑故等闲不论所谓子不语神子罕言命夫子之言性与天道不可得而闻是也但近世儒者不察先圣之指未明造化之妙輙以已见立论其说传于天下后世学者习于耳目之闻见遂以为理实止此而不知其缪也予惜其失故着管见以发之而争辩纷然而起盖为先入之言所梏耳予不得已乃着管见后语以发之学者熟玩而细察焉可也 

　　医学管见序 

　　余平日好养生之术以医道切于养生且可寓济物之仁也故留意焉沉潜日久颇有所见多前贤之所未发时或语人契者甚少盖以其素不留意故骤语之而不入也窃念余老矣不忍使所见无传终于无用且恐或有差悞无以来贤者之敎也乃録出如石呜呼医非小道而可以寄死生之命士君子平居畧不留意一旦有疾乃委死生于庸医之手岂不悞哉力学应事之暇时一留意盖未必不贤于博奕也 

　　家谱序 

　　何氏之先世为直隶扬州府泰州如皋县江寜乡十五都何家保人谱亡世次无考自瑭髙祖忠一公国初以从戎始迁懐庆故今为懐庆人髙祖塟府城东刘塞村之西髙祖之叔父曰兴无子附塟髙祖墓左髙祖之子孙皆从塟焉瑭念自髙祖至瑭已五世矣族繁世逺恐后分散无所纪也乃作族谱以纪之俾凡我同髙祖之子孙家有一册纵后时变族散亦可以考见枝派寻究本原以不失亲亲之意云尔 
　　附谱例 
　　五世之后止纪同髙祖之子孙余不通纪服尽也此小宗法也然谱皆有始祖至五世之子孙冠于谱端大宗法盖存乎其中矣子孙散居异方者服未尽而谱亦不纪势不行也散焉而知其异合焉而知其同仁至而义尽矣 

　　家训序 

　　古人齐家之法畧见于礼之内则朱文公纂集家礼已具载司马温公居家杂仪盖亦祖述内则之遗意而为之者也俱可遵行近世如浦江郑氏家规肥乡郭氏家塾事亲上党仇氏家范亦有可取但家规家范所载赏善罚恶之法过于明白使人难堪此则不必行耳闺门之中恩常掩义或有过恶戒之不改则治之累戒不改则絶之然不必彰其形迹盖犹望其悔而改也此五书者子孙皆当知而遵行之此外子孙有聪明者则渐敎以小学四书五经诸史可也幸得有官则行道建功上也守亷奉法次也贪酷奸谄则非吾所望于子孙矣恐吾一旦不讳不及敎训子孙故于闲中书此垂训凡我子孙尚念之哉 

　　○引 

　　仁寿延恩诗引 

　　吾乡韩老先生盛徳重望素为人所敬服弘治乙丑寿登八十适今天子嗣位之初尊上两宫徽号覃恩天下凡民年八十以上者赐以冠带以荣其身先生既受命亲党毕贺仲子佶方肄业太学留京师缙绅交游者各赋诗以赠为先生寿秉仁装为册叶题之曰仁寿延恩属序于瑭瑭窃谓徳莫大于仁福莫先于寿皆人所歆羡而难得者也世固有寿者矣而未必仁亦有仁者矣而未必寿兼得之者不尤难乎抑又有难者焉嘅自宪敎乞言之礼废而尊贤养老之意衰况夫扰攘之时强弱相陵贵壮贱老番番黄发能免播弃幸矣何尊礼之敢望乎间有锡爵赐帛之典然旷世仅一再见遭际者不其难乎今先生仁且寿复生太平之时际旷世之典岂非庆之大者乎盖难之又难者也抑穷檐蔀屋之下淳龎之老虽幸遇旷世恩典然沾被者亦不多得噫此人所以又贵乎有贤子孙也先生三子长智秉贞季斌秉徳皆有士行秉仁节髙而噐宏学赡而才敏他日显扬夫岂止此此固缙绅所缕缕也瑭特有感于遭际之难姑书以为引云 

　　棠阴去咏引 

　　棠阴去咏诗册懐郡士夫为分廵郄公而作者也公分廵于兹三年矣禁奸革弊凛如秋霜礼士待贤蔼如春日盖无不畏且爱焉今年以陟明擢陜西抚民叅议士大夫以礼币贺者俱郄不受惟以诗文贺者则不辞于是卫挥使吴侯乃约士大夫之能诗者各赋诗一章以颂公徳装为册叶题之曰棠阴去咏复请予序其首简予窃惟甘棠之诗周人为召公而作者也召公廵行南国以布文王之政或舍甘棠之下去后民思其徳遂爱甘棠而不忍伤复作诗咏之所谓蔽芾甘棠勿剪勿伐召伯所苃者是也诗册曰棠阴去咏盖以召公比郄公也其指逺矣予于此窃有感焉自召公而后去思之诗遗爱之颂代有作者固当不止一人然惟甘棠之诗盛传余皆不传岂无其故哉诗云鹤鸣于九皋声闻于天言诚之不可掩也后来诸公之徳政或者视召公犹有所未至乎此传而彼不传盖诚不诚之所分也夫子曰诗可以兴可以观公不受礼币而受诗文夫岂无意哉观前人之得失为在已之法戒感奋发励期与之齐公之意其在此乎罔俾召公专美前代予于公有望矣于是乎书以为诗册引 

　　萧母北堂庆寿引 

