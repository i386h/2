<!-- { "loadSidebar": true } -->
　　周诗者，《南陔》、《白华》、《华黍》、《由庚》、《崇丘》、《由仪》六篇，有其义而亡其辞。湛续其亡，故云周诗也。（《世说·文学篇》注引《夏侯湛集》。）
　　◇虞舜赞
　　有虞，揖让鼓琴。垂拱临民，咏彼南音。世澄道玄，天下混心。思我王度，如玉如金。（《艺文类聚》十一）
　　◇左丘明赞
　　世乱谗胜，君子道忧。丘明达圣，致意春秋。微言逃难，旁行不流。（《初学记》十七）
　　◇颜子赞
　　知彰知微，体深研机。明象介石，量同圣师。探赜罔滞，在言靡遗。仰诸惟高，瞻之攸希。（《艺文类聚》二十）
　　◇闵子骞赞
　　圣既拟天，贤亦希圣。蒸蒸子骞，立体忠正。干禄辞亲，事亲尽敬。勉心景迹，擢辞流咏。（《艺文类聚》二十，《初学记》十七。）
　　◇管仲像赞
　　堂堂管生，忘存兴仁。仁道在己，唯患无身。包辱远害，思济彝伦。心寄鲍子，动成生民。
　　◇鲍叔像赞
　　鲍子，戒昭德音。绸缪敬叔，二人同心。厥芳犹兰，其坚如金。遥遥景迹，君子攸钦。（《艺文类聚》二十一）
　　◇范蠡赞
　　悠悠范子，求仁在己。进报危国，退弘妙理。身与勋偕，名与身否。逸群远游，永齐终始。
　　◇鲁仲连赞
　　峨峨先生，有邈其节，流仁忧乱，抗道自。随事抑扬，与时开阖。在幽能泰，处闷惟悦。
　　◇庄周赞
　　迈迈庄周，腾世独游。遁时放言，齐物绝尤。垂钓一壑，取戒牺牛。望风寄心，托志清流。（《艺文类聚》三十六）
　　◇东方朔画赞（并序）
　　大夫讳朔，字曼倩，平原厌次人也。魏建安中，分厌次以为乐陵郡，故又为郡人焉。事汉武帝，汉书具载其事。
　　先生瑰玮博达，思周变通，以为浊世不可以富贵也，故薄游以取位；苟出不可以直道也，故颉顽以傲世。傲世不可以垂训也，故正谏以明节。明节不可以久安也，故诙谐以取容。洁其道而秽其迹，清其质而浊其文。驰张而不为邪，进退而不离群。若乃远心旷度，赡智宏材。倜傥博物，触类多能。合变以明策，幽赞以知来。自三坟、五典、八索、九丘，阴阳图纬之学，百家众流之论，周给敏捷之辩，支离覆逆之数，经脉药石之艺，射御书计之术，乃研精而究其理，不习而尽其功，经目而讽于口，过耳而暗于心。夫其明济开豁，包含弘大，陵轹卿相，嘲哂豪桀，笼罩靡前，跆籍贵势，出不休显，贱不忧戚，戏万乘若寮友，视俦列如草芥。雄节迈伦，高气盖世可谓拔乎其萃，游方之外者巳。
　　谈者又以先生嘘吸冲和，吐故纳新；蝉蜕龙变，弃俗登仙；神交造化，灵为星辰。此又奇怪惚恍，不可备论者也。
　　大人来守此国，仆自京都言归定省，睹先生之县邑，想先生之高风；徘徊路寝，见先生之遗像；逍遥城郭，观先生之祠宇。慨然有怀，乃作颂焉。其辞曰：
　　矫矫先生，肥遁居贞。退不终否，进亦避荣。临世濯足，希古振缨。涅而无滓，既浊能清。无滓伊何，高明克柔。能清伊何，视污若浮。乐在必行，处沦罔忧。跨世凌时，远蹈独游。瞻望往代，爰想遐踪。邈邈先生，其道犹龙。染迹朝隐，和而不同。栖迟下位，聊以从容。我来自东，言适兹邑。敬问墟坟，企伫原隰。墟墓徒存，精灵永戢。民思其轨，祠宇斯立。徘徊寺寝，遗像在图。周旋祠宇，庭序荒芜。榱栋倾落，草莱勿除。肃肃先生，岂焉是居。是居弗形，悠悠我情。昔在有德，罔不遗灵。天秩有礼，神监孔明。仿佛风尘，用垂颂声。（《文选》，又颜鲁公重刊碑拓本。）
　　◇夏侯称、夏侯荣叙
　　称字叔权。自孺子而好合聚童儿，为之渠帅，戏必为军旅战陈之事，有违者辄严以鞭捶，众莫敢逆。渊阴奇之，使读《项羽传》及兵书，不肯。曰：「能则自为耳。安能学人？」年十六，渊与之田，见奔虎，称驱马逐之，禁之不可，一箭而倒，名闻太祖。太祖把其手喜曰：「我得汝矣。」与文帝为布衣之交，每宴会，气陵一坐，辩士不能屈。世之高明者多从之游。年十八卒。弟荣，字幼权，幼聪惠，七岁能属文，诵书日千言，经目辄识之。文帝闻而请焉。宾客百馀人，人一奏刺，悉书其乡邑名氏，世所谓爵里刺也，客示之，一寓目，使之遍谈，不谬一人。帝深奇之。汉中之败，荣年十三，左右提之走，不肯，曰：「君亲在难，焉所逃死？」乃奋剑而战，遂没阵。（《魏志·夏侯渊传》注引此语）
　　◎羊秉叙
　　秉字长达，泰山平阳人，汉南阳太守续曾孙，大父魏郡府君，即车骑掾元子也。府君夫人郑氏无子，乃养秉，龆而佳，小心敬慎。十岁而郑夫人薨，秉思容尽哀。俄而公府掾及夫人并卒，秉群从父率礼相承；人不间其亲，雍雍如也。仕参抚军将军事，将奋千里之足，挥冲天之翼。惜乎春秋三十有二而卒。昔罕虎死，子产以为无与为善。自夫子之没，有子产之叹矣。亡後有子男又不育，是何行善而祸繁也？岂非司马生之所惑欤？（《世说·言语篇》注）
　　◇羊太常辛夫人传（《御览》八百十五题如此）
　　夫人字宪英，卫尉肃侯毗之女，（已上从《御览》补。）聪明有才鉴。初文帝与陈思王争为太子，既而文帝得立，抱毗颈而喜曰：「辛君知我喜不？」毗以告宪英，宪英叹曰：「太子代君主宗庙社稷者也。代君不可以不戚；主国不可以不惧。宜戚而喜，何以能久？魏其不昌乎！」弟敞为大将军曹爽参军。司马宣王将诛爽，因爽出，闭城门。大将军司马鲁芝将爽府兵，犯门斩关，出城门赴爽，来呼敞俱去。敞惧，问宪英曰：「天子在外，太傅闭城门，人云将不利国家，于事可得尔乎？」宪英曰：「天下事不可知。然以吾度之，太傅殆不得不尔。明皇帝临崩，把太傅臂，以後事付之，此言犹在朝士之耳。且曹爽与太傅俱受寄托之任，而独专权势，行以骄奢，于王室不忠，于人道不直，此举不过以诛曹爽耳。」敞曰：「然则事就乎？」宪英曰：「得无殆就。爽之才非太傅之偶也。」敞曰：「然则敞可以无出乎？」宪英曰：「安可以不出！职守，人之大义也。凡人在难，犹或恤之；为人执鞭而弃其事，不祥，不可也。且为人死，为人任，亲昵之职也。从众而已。」敞遂出。宣王果诛爽。事定之後，敞叹曰：「吾不谋于姊，几不获于义。」逮锺会为镇西将军，宪英谓从子羊祜曰：「锺士季何故西出？」祜曰：「将为灭蜀也。」宪英曰：「会在事纵恣，非持久处下之道，吾畏其有他志也。」祜曰：「季母勿多言。」其後会请子为参军。宪英忧曰：「他日见锺会之出，吾为国忧之矣。今日难至吾家，此国之大事，必不得止也。」固请司马文王，文王不听。宪英语曰：「行矣，戒之！古之君子，入则致孝于亲，出则致节于国，在职思其所司，在义思其所立，不遗父母忧患而已。军旅之间，可以济者，其唯仁恕乎，汝其慎之！」竟以全身。宪英不好华丽，祜上夫人《鼠军》子帔，缘以绵，不肯服；从外孙胡母扬上夫人锦被，夫人反卧之。（已上六句从《御览》补。案：如《御览》，则全篇皆称夫人，今称宪英者，《世语》改耳。）年至七十有九，泰始五年卒。（《魏志·辛毗传》注引《世语》。案：《晋书》全用此。）
　　◇张平子碑
　　河间讳衡，字平子，南阳此县人也。体德纯和，秉行孝友，加以俊才命世，英识秀建，崔子玉为之（下缺）造化高才玮艺，与神合契，君子以为褒然闻之风声。至于仕乎史官，二仪之数，研阴阳之理，□□日月，致巧浑仪，有极深探赜之思，数往知来之验，此崔生所以发德音也。若夫好学博古，贯综谟籍：坟典丘索之流，经礼训诂之载，百家九流之辩，诗赋《雅》《颂》之辞，金匮玉板之奥，谶契图纬之文，音乐书画之艺，方技博奕之巧，自《洪范》、《彝伦》，以逮于若郯子之所习，介卢之所识者，网不该罗其情，原始要终；故能学为人英，文为辞宗，绍羲和之显迹，系相如之遐风。向若生于春秋之间，游乎阙里之堂，将同贯宰、贡，齐衡游、夏，岂值取足于身中、垂名于一涂哉！是以先生恒屈于不知己，仕居下位，再为史官，而发应间之论；时不容道，遂兴《思玄》之赋。爰登侍中，则党言允谐，出相河间，则黎民时，庸渠限其所至哉！若夫巡狩诰颂，所以敷陈主德，《二京》、《南都》，所以赞美畿辇者，与雅颂争流，英英乎其有味与。若又造事属辞，因物兴（缺）下笔流藻，潜思发义，文无择辞，言必华丽，自属文之士，未有如先王之善选言者也。南阳相夏侯湛，自涉境以经于诸邑，每县咨其故老，访其先贤，有兆者表其墓，经坟者揖其魂。涂出鲁阳，行次西鄂，眄狐山颂□英，历兹邑而怀天子。暨路过茔域，止驾衢首，睹封树之萧条，观高碑之称美。于是慨然永思，怆尔长怀。若死者可起，吾其与归。乃延邑宰而问之曰：「昔武王入殷，封比干之陇；高祖经巍，酬信陵之墓：此圣贤之所以礼忠旌能，甄表明德也。有可以优其胤嗣者，礼其在是，而世胄绝绍，支庶无闻。于是乃翦其墟落，宠其宗人，使奉其四时，献其粢盛，遂纠集旧迹，摄载新怀，而书之碑侧，以阐美抒思焉。其颂曰：
　　奕奕张生，秉德淑清。研深综理，思俊才英。实掌天地，幽赞神明。冠曩兴美，倾汉流声。匪唯天象，亦垂人文。有炳其犹，有铄其新。仰鉴遗籍，驰心哲人。殊世投好，百载交神。奉命南邦，行出尔涂。□及隧首，辍驾前衢。徘徊崇碑，逍遥故墟。企仰网瞻，长怀焉如。昔在先贤，唯德作友。古而无死，愿言携手。世则兹泯，道乃□□。在珠咏隋，于璧称和。戢宝无雕，人寿几何？望兼京台，思逾俟河。（《隶释》十九）
　　◇鲁芝铭
　　爽既诛，宣王即擢芝为并州刺史，以综为安东将军，（《魏志·曹爽传》注。案：综，杨综。）
　　◇新论
　　爪生于肉，去爪而肉不知。（《御览》三百七十）
　　◎夏侯淳
　　淳字孝冲，湛弟。为弋阳太守。有集二卷。
　　◇怀思赋
　　何天地之悠长，悼人生之短浅！思纵欲以求欢，苟抑沈以避免。嗟圣王之制作，所以贵夫善善。信循道以从法，何世路之蹇。始操以迄今，每适道而靡违。思典言以摄事，弗履过而循非。恒战战以矜栗，杜秽衅而防微。敛规节以践迹，冀天鉴之佑诚。勤恭肃以端厉，常苦心而劳形。桑榆掩其薄没，既白首而无成。世务多故，吾固甘夫无为。名不足以为尚，空劳秽以自卑。永无事以安神，故幸殁之无知。（《艺文类聚》二十六）
　　◇笙赋
