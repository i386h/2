<!-- { "loadSidebar": true } -->
　　九川公饮恨而卒其友朝邑韩苑洛发其隠摭其大及取名士潘子髙之论痛哭流涕长太息表其墓曰书曰善降祥又曰天难谌公闗中即俊即宅之贤也懐安攘之志抱忠亮之节藴贞懿之学秉亷介之操中遭震撼放遗终身道逺而位促光已辉而弗续志士至今伤之公之抚辽阳也清屯田裁冗役严号令禁奸宄按豪雄料丁力将筑边墉以遏侵轶一二渠凶魁罪惧将必当大法惑众倡乱而公危矣初公以左布政起复入京故事必先补原职而后徐迁之先相以公国士也不可以常调拘升副都御史巡抚辽东及变上近贵以先相故大怨误以公为先相与因欲罪之宪使者又不为公申有诏收系公诏狱使者至辽阳诸凶并使者笞辱之林侍郎廷昻奉勅勘公事诸凶闭之宪使者出帑金大赉乃启门且抚慰诸凶谓公必重坐盖图悦诸凶心隠其械诏使窘侍郎弗以闻而公果重坐逺戍宪使者以平定论功超迁矣公平生建立如何而枉罹横尤若此祥邪非邪天邪果难谌邪然公议无泯时士林扼腕叹息位虽褫而名弗损身虽屈而道则亨后公之嗣子光于科甲显于庠序绳绳未艾挤公者今安在也天难谌邪非邪公今已矣传于史册罪也功也是邪非邪呜呼可以征矣吾友潘子髙曰正徳间阉宦武夫相继盗弄国柄生杀予夺頥指气使当其时势摧威刦中外风靡士大夫依阿涊淟以保身全妻子鲜有能自立者公于时明目张胆数侃侃论天下事不置建储保治诸疏读之凛凛使人毛发竦立疾风劲草狂澜砥柱公之谓与大同数逆而失处诸镇効尤焉为政者往往务为姑息不敢下一令伸一法遂使狂狡之卒裒凶鞠顽待衅而动养患贻戚至于今未已也公以身任其事务改弦而更张之天若厌祸公得大行其道岂惟辽左永清即大同诸镇亦当警慑知有朝廷矣乃志未就而变即作独使公一人当之岂非天哉语有曰非常之元黎民惧焉及臻厥成天下宴如也人徒见公受祸之惨而未覩宴如之效乃并大同诸镇事置不讲藩镇之鉴其不逺也已有志于天下者其无忽诸此乃公之隠而且大者也吾恐后世莫察其情焉故表而出之公之子南京刑部郎中颙再拜泣血登之石若公之详载之志铭不具书公讳经字道夫号九川姓吕氏陜西庆阳府宁州人也起家进士授礼科给事中歴吏科都给事中调山西蒲州同知诏起升山东布政司左叅政歴按察使左右布政升都察院右副都御史公生于成化丙申十二月初八日卒于嘉靖甲辰十一月十五日享年六十九岁云 

　　国子生西河赵子墓表 

　　西河子讳瓘字汝完姓赵氏别号西河诸友以其周于文学呼为西河子闗内冯翊之朝邑大庆闗人也未弱冠入为县附学生以朱子诗屡应秋试补廪膳甫五年朝廷用辅臣议令天下郡县选懐才抱徳之士充岁贡西河子应例上春官游国学歴部事天官考勤籍入仕版选期已届而西河子卒矣其师尚书韩苑洛表其墓曰圣贤岂匏瓜哉傅说之版筑胶鬲之鱼塩何其屑屑也古之人惟求得其本心初不拘于形迹生民之业无问崇卑无必清浊介在义利之间耳庠序之中诵习之际宁无义利之分耶市廛之上货殖之际宁无义利之分耶非法无言也非法无行也隠于干禄藉以沽名是诵习之际利在其中矣非其义也非其道也一介不以与人一介不以取人是货殖之际义在其中矣利义之别亦心而已矣西河子之乡万余家皆习商贾苦艰于息不益西河子笑曰何若是之艰哉吾闻之苑师曰马援微时人不知名乃自表其能千金散而复积世有无用之儒者哉不数年起家数千金而人莫窥其所自也西河子文章典雅楷书深入颜室持已荘接人恭信而无伪黙而寡辞若拘迂之士而其通敏阔畧又如此可谓达矣孔子曰赐也达于从政乎何有汉司马迁氏作史记述货殖详子贡事而深崇之是非喻于利也存鲁之业在是矣使西河子得郡邑而治之亷鲁之业岂多让哉顾止于是而已矣岂不深可惜哉其子邃勒之石邃虽不事典籍居丧如礼哀痛若弗能尽者西河子可谓不死云  

　　赠中大夫光禄寺卿马公墓表 

　　公讳贵字尚宾以字行号靖川姓马氏三原丁村人也正统癸亥公没弘治甲子冡宰端毅王公表其墓嘉靖癸巳以孙溪田子贵推恩赠官皇帝若曰处士贵光禄卿理之祖父也笃孝友于家庭化良善于里党优游不仕人称靖节之风授受有徒世仰河汾之化其赠中大夫光禄寺卿理者溪田子也溪田子思所以昭皇恩光先徳也故再表其墓以文命予曾祖仕禄服田求志祖彦真膂力絶人能举牛马逾垣度险徙居王村元乱避兵淳化山中卒全其家洪武四年天下大定乃返王村村人尽死于兵庐室尽毁乃徙丁村云祖妣徐孺人太原同知眭严先生女也父仲良仁让谨饬口不言人过失与人交乆而敬之处乡里犯而不校尝有野鸽羣集所居庐若忘机者将卒出末命一编皆笃厚亲故邻里之说子孙至今珍存云妣傅孺人生公予读马氏家史而知溪田子所以大也夫湍不急则渊不深畜不极则发不辉光马氏自仕禄以来笃行可欲代为善人及公则日新充实益弘世徳使当时置之廊庙之间加之蒸民之上其施为建立岂不道光富有哉乃竟抑而莫伸隠没岩穴乃今溪田子兴焉急而渊畜而发孰谓非公所不尽哉请详论公世而表其墓公幼而灵俊徐孺人教之学乃日夜诵读太原遗书即能晓识大意家贫弗能时具纸笔常以荻画地学书及长友同邑杜知府棠张教谕显石处士彦华髙处士铭切磋讲辅考寻载籍上稽天文下测地理中极人事然未有指归也一日徐孺人语之曰吾闻之尔太原外府君道在中庸不必旁求也公悟遂专意中庸师处士敏深于中庸者也又相与研极中庸之理公南居丁村处士北居巷村间有石桥每相过讲有遗论送各期于桥则止一夕自巷村归论难不已不觉其曙也忽见行人过始别去乡人因曰分襟桥乆之于六籍两间无弗见中庸而日以自学举以教人者皆中庸也吉士解栖霞尝就问退而叹服赠公诗有公生质类颜渊之句一时学士大夫皆尊信之公于中庸盖手舞足蹈矣永乐中诏举隠遗有司以公应诏不就公能用周易六壬皇极诸书占事知来皆竒验事亲孝父病药不即功乃割股肉和羮以进疾遂愈时杜知府师处士皆亲丧庐墓人称三孝子云公生于洪武二十七年甲戌卒于正统八年癸亥年五十预知卒期语门人曰某日日入时大风吾归矣果如期卒葬于丁村之幞头田杜知府所相地也门弟子服心丧岁时拜扫其墓泾阳周铭者过墓必拜告所如还反面公所著有语録一巻周易杂占一巻中庸讲义一巻配张淑人古有恒言探数原者鬼忌泄天机者神嫉由汉以来京翼李郭之流皆能察兆知先洞照今古祯祥妖孽毛发莫逃然卒不能自有其身严君平邵尧夫盖能将之以徳则鬼神之道自我出矣如公者方且庆延嗣世绵绵无穷岂特身安而徳尊也哉御史大夫何栢斋谓当与君平尧夫同传信矣予又谓中庸之旨原诚明于天道致精一于人心其极至于位天地育万物公能升其堂而窥其大焉虽与程朱之徒同传亦可也益见溪田子之兴源流深长矣 

　　奉政大夫承天府同知许公墓表 

　　公弘治甲子举人歴任承天府同知卒于官父拙庵翁与我先君同登成化戊戌进士公又我省试同年盖世好也乃为之表其墓公讳世昌字顺徳号东崖姓许氏陜之澄城人拙庵翁讳英歴官至刑部郎中母杨太宜人公幼孤鲜兄弟伯叔既长励志勤学比登乡试尤日孳孳屡试南宫竟不第以太宜人老谒选吏部授太和知县迎母就养知县七年太和大治为诸邑最都院使院使奏书旌之章凡五上省平章行御史台诸司下檄奨之者三十二于是拙庵翁赠奉议大夫杨太宜人亦获封嘉靖乙酉转开封府判捕盗不朞年地方宁谧院使又旌之丁亥升顺庆府同知起程日汴父老遮道拜送抵顺庆适广安贼势猖獗杀官吏攻城甚急公领民兵直抵广安围乃解蜀榖不熟而广安饥尤甚死散者甚众公夙夜图赈救之策頼以活者千计民乏种及牛具公告于当道给种买牛而荒芜辟矣府素苦水城屡崩民且岁苦修役院使者召公图之乃开渠西山以泄水而患息院使大加称重命立石纪其功委署涪州小河一帯盗贼蜂起公奉檄剿平都院使设太平宴以劳之且上其功赏白金二十两公念太宜人年髙蜀道险逺不能迎养恳疏陈情终养及太宜人病公奉汤药夜不解衣及卒哀毁踰礼三年不越户限服既阕且皇皇然如新丧复除承天府公益励清操尽心职务车驾南巡公适署府事百责艰大夙夜奔劳至于昏毙复苏者几时又改修陵寝开筑城池建立观庙添设司卫皆取办于府两院使方列牍共荐而公因劳遘疾不起矣两院使诸司悯公亷贫卒于王事各给传骑送抵家公生于成化戊戌三月十五日卒于嘉靖庚子四月三十日享年六十三岁公姿容秀整沉毅敏达强学修行众方以大科显仕望之及入仕前后旌奨几四十章而竟止于是是固南宫失选铨曹论格也而其享年亦竟止下寿天亦不可恃与谓之何哉 

　　提督操江南京后军都督府都督佥事陈公墓表 

　　正徳甲戌余以按察佥事巡两浙公正位浙阃盖始识公别公二十年而公卒又十五年余叅赞南京机务公孙府学生应龙来问表盖公治命也公谨重周详内机智而外温醇与人交夷险通塞不易其初盖士大夫多好公而公亦声称籍甚官至枢府荣封三世云公讳璠字汝玉号思古浙江湖州府安吉之荆溪乡人髙祖讳兴洪武初实授百户没于阵曾祖讳翼盖白沟功升都督同知祖讳文袭金吾右卫指挥同知改温州卫正统间盖平邓冦功升浙江都司都指挥佥事父讳纲袭指挥同知貌伟才达人谓可继白沟之爵乃年强仕即殒殁成化丁未公嗣职年甫十七也掌卫事盖十八年而温卫称振举弘治甲子以都指挥体统行事总浙江粮运乙丑武皇继统推恩授署都指挥佥事丁卯总理屯局庚午扬州等处备倭冦卫有缺官俸钞及岁入余利向莅事者盖多入私家公尽籍为公费又查革冒滥军粮岁计盖四千八百余石壬申流贼猖獗公为统帅时武弁多滥及无告者为功次有逻卒误获防守卒六人喜报公立辩释之癸酉推浙江都司军政掌印丁丑实授都指挥佥事盖録孝丰汤毛九功己卯充叅将协同漕运寻有宸濠之变奉勅符旗牌闗防不妨运事镇苏松常镇四府地方公既受命查革冗滥岁省军储盖万五百余石复查局不事事者当之罪初公领部檄调集兵马聴候迎驾及是宸濠就擒上受贺班师大燕公与焉有文币白金牌花之赐太仓镇海嘉兴三卫军余四百名贴守金山卫蔡庙港崇明所军人五百名防守潭子港皆支行粮然潭子港已坍入江军犹影射支粮蔡庙港附近卫城公皆议革罢每岁省粮盖三千五百四十石嘉靖壬午推南京大教场坐营丁亥改团营果敢营坐营寻奉勅充叅将通州驻札验给官银兼修河道省车脚余银盖二十四万有竒解户部发太仓收贮升俸一级兼赐文币辛卯升授署都督佥事南京后府佥书壬辰奉勅不妨府事提督操江兼理巡捕公以江防重务旧无符验闗防不便行事疏请允给推恩实授都督佥事追赠祖父如其官甲午春三月公卒赐葬于永嘉宋万山之原祭一坛云 

　　叔祖考武清县知县墓表 

