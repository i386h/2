<!-- { "loadSidebar": true } -->
　　骊龙之珠无胫而至骇浪浮彩长川再媚廻夜光之错落反明月之瑰异非经汉女之懐寜泣鲛人之泪状徴既往莫防奚自偶良吏兮斯来遇贪夫兮则閟想夫旋返之仪圆明可期辉如电转粲若星驰光浦溆窜蛟螭映沙砾晃涟漪在暗而投诚则悲路人未鉴沉泉而隠亦常表帝者无为欣出处兮据徳幸浮沉兮中窥是以特表殊姿潜怀有道中含逸彩上系造丑当时之饕餮应为政之美好真列郡之尤祥实重泉之至寳于是焕清瀬辉浅湾奔璀璨走斓班岂能与石前却随流往还泛连波之下盈一水之间而已哉兹川兮始明老蚌兮勿剖瓴甋兮罢笑琼瑰兮莫偶抱圆质而胥既扬众彩而未乆方载沈而载浮且曷澣而曷不玉非寳泉戒贪实为国之司南诚感神徳繄物在为政之不咈愚是以颂其寳而悦其人美斯政而感斯珍想沿洄于旧渚念涵泳于通津则知美政不逺嘉猷入神故中潜皎皛下沉奫沦转则无纇磨而不磷诚丹泉之莫拟谅赤水之非珍苟或疑此为虚诞愿徴之于水濵
　　第二【同前韵】　　　　　　　　陆复礼
　　珠行藏兮与道为隣政善恶兮感物生神私以务贪必去土而匿耀光之崇俭则还浦而归淳我政无累匪求而至宛若中流昭【一作照】然明媚对三光而分色契一徳而潜致盈虚无胜【一作朕】不随月魄以哉生往返有孚殊异奔星之出使徒见其表迹罔知其奚自覩映水之新规谓沈泉之初弃为人利也且一贯以称珍与众共之虽十斛而不匮然知此珠之感唯政是随当政至而则至偶俗离而则离人而无道兮不去何以人而有徳兮不复何为止旧浦而可采同暗投而在斯质若累累疑照【疑作防】缀于霄汉色仍皎皎终炫燿乎涟漪且夫彼邦政悖我则为不居之物彼邦政闲我则能应道而还岂専巨蚌是剖实惟无胫而走将不贪以共存非甚爱之能守浦之不吝任变化以往还珠之员来【此二字赋中屡用案书秦誓若弗云来正义曰员即云也集韵云通作员不可妄改】辨政理之奸不诚可以孚明可以久处泥沙而有光知进退而不苟利用溥博何必取之于龙颔报徳宏多奚犹得之于虵口其来也所以辅正其去也所以戒贪警循良之夕惕俾傲狠以知慙勿以珠为蕴蓄勿以珠为珍好且还浦而难期且离邦而难寳将守之而勿失在闲邪以存道
　　第三【同前韵】　　　　　　　　　令狐楚
　　物之多兮珠为珍通其货而济乎人才披沙以皛耀仪【疑作俄】错彩以璘玢避无厌之心去在他境归克俭之政还乎旧津繇是观徳孰云无神相彼南州昔无廉吏富期润屋贪以败类孤汉主析珪之恩夺苍梧易米之利滥源既啓真质斯閟従予旧而不【一作遐】谅天眎兮有自孟君来止惠政潜施欲不欲之欲为无为之为不召其珠珠无胫而至不移其俗俗如影之随尔其状也上掩星彩遥迷月规粲粲离离与波逶迤乍入潭心时依浦口惊泉客之初泣疑冯夷之始剖依于仁里天亦何言富彼贪夫神之所不沙下兮泥间韬光而自闲映石华之皎皎杂鱼目之鳏鳏岂比黄帝之使象罔珠乃得蔺生之诡秦主荆玉斯还繇是发润洲苹増辉岸草水容益媚泽气弥好川实効珍地寜爱寳隠见谅符乎龙跃亏全非系乎蚌老岂惟彰太守之深仁可以表天子之至道观夫杲耀外澈英华内含饰君之履兮岂不可照君之车兮岂不堪犹未遭于采拾尚见滞于江潭虽旧史之録与前贤之谈终思入掬以腾价永得书绅而厉贪于惟明时不贵异物徒饬表者招累而握珍者难屈是珍也居下流而委弃歴终嵗而堙郁望髙鉴兮闇投幸余波之洗拂
　　商丘开泳得明珠赋　　　　王季友
　　専心所感伪物皆成若商丘之始泳得明珠于至精以荷畚之窘揖乗轩之荣曽狎侮之不暇孰招延而有情惟此翁者古之愚也存已性之任真谓人言之无假守其抱朴之意不知翫人之事信河水之深曲是寳珠之所置洪流沃日吁万丈之层潭絶岸排云抱千艘之险地无鸟兽之敢近岂泥沙之可得何长舌之见欺遂投身于不测膺腾于泉客之缴【疑】足迹于冯夷之域奫沦未逺觉圆质之当扪滉瀁无涯见孤光之上逼于是握照乗之珍出重泉之濵星辉耀掌雪彩环身当太阳之益照射众象而惊新虚白无瑕粲琼华而纳景清规半湿炯氷状而流津足使居常者骇异轻薄者居厚瞪睢盱之拙目钳胡卢之笑口不待骊龙之睡无劳巨蚌之剖超万顷而一合由素无而忽有彼非他能道在至信苟至【疑作志】气之克専实神灵之与进脱用心之疑惑必在物而多吝故事无可否精求乃获泉非合浦尚谓出其明珠地比荆山固可营其拱璧彼移山于海饮羽于石皆非自然之致力繄敢而后适
　　西域献径寸珠赋【以泽浸四荒非寳逺物为韵】　吕　頴
　　西域遐方献纯精之天产申重寳之帝乡岂不以至诚感而灵必自顺惟徳动而坤珍莫藏不然何有慕于中土而走无胫于外荒彼珠之灵积隂之魄禀金气而坚固韫河润之耀泽布指而小大无差洞物而纎毫不隔迥夜常满初月每让其圆明爽曙欲凝髙星自掩其孤白信殊方所秘亦希代难致夺夏璜以为美齐楚璧而积异将配天光以辅三助皇明而照四积石峯峻炖煌路逺驰辉于晦碛之中流皛于白日之晩将为表龙旗而缀鸾辂必将洿【疑】池台而耀宫苑殊不知以【一作可】万邦为虑【一作献】者此献则违以三徳为寳者此寳则非价越千金我当俯念其十产【一作虚】光含径寸吾将静照于九围乃遂况泉而反朴俾其媚川而自辉且立徳者惟俭之本作贡者亦土之任剖蚌而献既不编于夏书为器之成尚有干于时禁苟夺山川之精魄是亏雨露之恩浸所以前代有训不珍异物夸齐威者再论而皆惭求苏则者一言而自屈岂若我全明徳体大道照耀也不假随侯之珍贞静也自同象罔之寳由是化中国而及外夷如风之偃草
　　锻破骊龙珠赋　　　　　　李　迪
　　彼津之叟兮爱子何多碎骊龙珠兮心赤【疑】匪他为教诫之大者猗嗟乎其义则那夫此珠者寳之至也产乎北海之重泉在乎骊龙之颔下海茫茫兮不测龙呀呀兮若鬭当求利以轻生因没波而直透潜行伏踊既惊且觏卖万死以触鳞幸一冒而匪防父兮畜我子则告之曽是凭怒无然小慈斥其珠而不纳乃命石以兴词且龙之得水变化无已奋迅而江海沸腾一喷而云雷四起撄拏山石碎摽捎林木靡不遇睡之时必为韲粉矣于焉抗手勃然瞠目当锻孰云于径寸赎罪寜论于十斛因而锻之星芒迸烛虽有亏于照乗亦无讥于毁椟岂不知贵逾双璧价重连城鬻之可以求富献之可以取荣将以谋孙翼子慎检而行平窒苟偷之路安和性命之情不然者象罔得之而何重天呉得之而何轻如此则南华之道尊真经之教贵以证轻重之戒以拂夸矜之累俾龙全难得之珠人获不贪之利扬风激俗淳源化被酌斯事之为言繄可以用之而无既
　　投人夜光赋　　　　　　　梁徳裕
　　士有作吏君之具臣玉无能以借手货不足于藩身旷嵗月缁风尘为大夫兮既屈因君子兮求伸载剖厥蚌将投于人恐鱼目以相衒乃龙颔以取真得径寸之寳是千金之珍表里照烂晶光洞澈体有象而至圆色无瑕而自洁满若坠露明如积雪髙秋之夜月孤上长河之晓星未灭懿此特达湛夫龙光掩赵壁十城之价合吴钩千户之乡不假琢磨自无白圭之玷匪同销铄乃越黄金之刚愿辉君之掌握而烛君之殿堂必将光辅上台仪形大道慙魏车之承照哂夏璜之有考【考瑕纇也出淮南子】遇物则迁从人攸好饰春申之履曰非难得之货还太守之邦盖是不贪之寳传可歴代赏无溢尤复喜鉴于明哲敢自陈于暗投勿以无媒按剑而相拒勿以无胫委地而不攸【疑】同作贡于楚国而便契于随侯俾懐寳之君子尽销声而莫游
　　蚁穿九曲珠赋【以延一缕以寻之为韵】　杨　涛
　　蚁为质兮防渺珠有窍而虚圆苟一缕之是系虽九曲而可穿当通幽以洞防丝莫能贯俾有条而不紊蚁可知先始蠢蠕以中出稍连绵而外延岂不以内彼鸿辉曵兹纎缕才容小徃之径乍见规行之迂【于武切曲回貌见集韵】入惟追典【疑】穷莹质以诚难途匪履端观巧厯而可数宛转而进萦纡是寻似登折坂之峻如出重泉之深始九折以渐逹终一贯而克任去似洞中方游剖蚌之质动殊牀下奚闻鬭牛之音是知圣者之使宛如穷理诚在小而罔遗俾入防而有以蚁周游而在内进必束身丝抽缕以贯中出如绕指隔青萦而可见如遥【一作迳】绕而未已苟非委实而行之安得茹柔而展矣诘屈若兹周流出之当曲转之中才可容髪既旁通之后亦既牵丝苟柔弱之是引则缭绕而奚辞虽云曲径而入终殊在垤之时斯则贯累累而匪四逹规规而如一求蹊而投彼夜光出室而曽非时术兹虫也小而近智故可以穿无纇之质

　　文苑英华巻一百十七
　　钦定四库全书
　　文苑英华巻一百十八　　宋　李昉等　编寳四
　　金赋二首　　　　　　金精百链赋一首披沙拣金赋四首　　　金受砺赋一首
　　河上姹女赋一首　　　黄冶赋一首
　　金赋
　　夫五气降于五行五星均于五徳助天地而为政体隂阳之有则牺图八卦之文所以化成禹锡九畴之道由其平直分宗别序正位辨方春青夏赤羽黒宫黄育麟之体貌焕鸾凤之文章物庶几而尽善然后从革而能刚若夫寅亮隂德发辉秋令帝少昊而为主神蓐収而在正生水克木非无父母之仪承土防火亦有谦卑之性尔其于乾道则使入青女光垂白陆寒隂作而霜露浓杀气横而风雨肃此金之节也尔其于坤道则使麦苗含秀一【疑二】粒同稃既收成于万物复摇落于千株此又金之功也尔其于王事则使出军行师拥旄仗钺所以征叛逆而敷明伐此又金之威也尔其于人事则使农夫业就商旅贸迁储蓄邦家之重钱刀布泉之先此又金之利也彼观其山川含育之秘采掇工取之程镕铸陶钧之术雕镌磨砺之形非一途而共贯实万象而殊名用之为鼎天下之至寳用之为劔天下之至精用之为量天下之至信用之为镜天下之至明亦有金河金瀬金潭金穴金谷金陵金城金埒紫山重夷吾之对光石讶胡人之别渤澥水之仙宫西北荒之神阙鱼龙雀鸟之玩钟皷楼台之列皆具美于明图岂能穷于缕説余复何为长贫若斯掦雄之产非广季布之诺无移嫌众口之销铄嘉同心之见知命舛时泰将通复否徒効拙于凌霄实劳工于画水无体物之竒筞失縁情之妙防太冲三都分从陆云之笑孟坚两京甘受张衡之鄙
　　第二【以至寳坚刚无所争也为韵】　　　　　韦　岫
