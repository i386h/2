<!-- { "loadSidebar": true } -->
　　拖泥带水若为还我之未生【山谷防渡水罗汉画云阿罗汉皆具神通何至拖泥带水如此】赏月吟风更愧情人之相访【僧圆泽诗三生石上旧精魂赏月吟风不要论慙愧情人逺相访此身虽异性常存】恭惟某人句中有眼【山谷诗拾遗句中有眼彭泽意在无弦陈后山诗句中有眼黄别驾洗涤烦热生清凉冷斋夜话造语之工至于荆公东坡山谷尽古今之变荆公云江月转空为白画岭云分瞑与黄昏又云一水防田将緑绕两山排闼送青来东坡海棠诗云只恐夜深花睡去高烧银烛照红妆又云我擕此石归袖中有东海山谷曰此皆谓之句中有眼学者不知此妙语韵终不胜又山谷题法帖云余尝评书字中有笔如禅家句中有眼至如右军书如湼槃经説伊字具三眼也张于湖诗句中有眼悟方知悟处还同病着锥一个机闗无两用乌窠拈起布毛吹】笔下无痕应怜生朝认本来之靣目【法寳坛经不思善不思恶正与麽时那个是明上座本来靣目东坡诗一任秋霜换鬓毛本来靣目还如故】虽脱死籍当自揣于头颅特赠以言足华其老【俱见前】某似僧有发在俗得禅【福德三昧经若有菩萨作是三昧虽在家当説是人名为出家乌窠禅师谓防通禅师曰汝若得浄智圆妙体自空寂即真出家何假外相汝当为在家菩萨戒施俱修东坡诗平生寓物不留物在家学得忘家禅】庵外松枝觉嵗华之难数庭前栢树或祖意之少分【传灯録赵州观音院从谂禅师有僧问如何是祖师西来意师曰庭前栢树子僧曰和尚莫将境示人师曰我不将境示人曰如何是祖师西来意师曰庭前栢树子】
　　回张县尉【焕】
　　五十学易阙然观我之生【易观六三观我生进退九五观我生君子旡咎】七歩成章厚甚揆余之度【世説曹子建七歩成章世目为绣虎又文帝尝令东阿王植七歩中作诗不成者行大法应声便为诗曰煮豆持作羮漉防以为汁箕在釡下然豆在釡中泣本是同根生相煎何太急漫叟诗话曹子建七歩诗世传煮豆然豆箕豆在釡中泣一本云萁向釡下然豆在釡中泣其工拙浅深必有能辨之者任昉竟陵王行状淮南取贵于食时陈思见称于七歩北史魏收传闵帝立妙选近侍诏试收为封禅书收下笔便成不立藁草文将千言所改无防时黄门郎曹思同侍立深竒之白帝曰虽七歩之才无以过此新唐书栁公权传公权从幸未央宫帝驻辇曰朕有一喜边戍赐衣乆不时今中春而衣已给当贺我以诗宫人迫之公权应声成文婉切而丽令再试复无停思天子甚悦曰子建七歩尔乃三焉唐中宗诗雄才七歩谢陈王】顾切劬劳之感敢当颂祷之私恭惟某官簮笏名家【陈子昻集屈富贵于沉防杂薜萝于簮笏韩诗簮笏自怀绷】弓刀小隐【唐诗大雪满弓刀单于夜遁逃东坡诗使君夕不坐衙门散弓刀山谷诗骑从严弓刀又弓刀陌上朢行色又昨解弓刀丞太仆又巻旗解弓刀王康琚诗小隐隐陵薮大隐隐朝市】拟姑孰之十咏肯为东野之酸【姑孰即今太平府李白有姑孰十咏诗谓姑孰溪丹阳湖谢公宅凌敲台桓公井慈姥山望夫山牛渚矶灵虚山天门山也东坡志林云过姑孰堂下读李白十咏疑其语浅陋不类太白孙邈云闻之王安国此李赤诗秘阁下有赤集此诗在焉白集中无此赤见栁子厚集自比李白故名赤卒为厠鬼所魅而死今观此诗止如此而自比太白必其人心疾已乆非特厠鬼之罪陆务观入蜀记云太白姑孰十咏东坡自黄州还过当涂读之抚掌大笑曰赝物败矣岂有李白作此语郭功父争以为不然东坡笑曰但恐是太白后身所作耳功父甚愠盖功父少时诗句俊逸前辈或许之以为太白后身功父亦遂以自负东坡因是戏之或曰十咏本非太白诗宋次道再编时贪多务得之过也韩诗有穷者孟郊受材实雄骜酸寒溧阳尉五十几何髦】师庐陵之诸贤尚接西江之派【见前】值分隣烛【西京杂记匡衡勤学而无烛隣舍有烛而不逮乃穿壁引其光以书暎光而读之骆賔王啓漏防润于江波流末光于隣烛】见贶门弧【见前】某德既多凉【左传虢多凉德注凉德薄德也】官仍独冷【见前】弟子有笑于列者虽未见治【进学解言未既有笑于列者又冗不见治】乡人皆好之何如莫知所报
　　回同官预贺夀诗
　　生我劳瘁隔弥月之实訏【诗诞弥厥月又实覃实訏注诞大弥终也后稷之在其母终人道十月而生訏王遇切大也谓张口呜呼也】俾尔炽昌荷祈年之孔夙【诗祈年孔夙方社不莫注我祈丰年甚早此借用余见前】感高情之见厚岂善颂之敢当恭惟某官义笃官联【周礼太宰以八法治官府三曰官联以防官治注联非一官也】礼隆僚好怜绛县老人之辱越在泥涂加黄绢防妇之辞宠其迟暮【并见前】及差科之未动【韩诗白布长衫紫领巾差科未动是闲人麦苗含穗桑生葚共向田头乐社神】劳朋友之先施某既感且慙罔知所报人生不满百孰非欲夀而欲安【选诗人生不满百常怀千嵗忧】天下达尊三各愿弥高而弥劭【法言年弥高而德弥劭者是孔子之徒欤注劭美也亦高也】
　　回乡官上夀【庚寅○按庚寅为理宗绍定三年梅亭时年五十七】
　　伏以我生之辰与王而同日【三星行我生之辰月宿南斗礼记孟夏之月王生注王萆挈也通志曰王曰土曰姑曰钩曰菲芴均房间曰老鸦又曰莵其根可生食类故得名而郑以为菝葜误矣图经以为生平野田宅及墙垣叶似括楼乌药圆无了缺有毛如刺蔓生五月开黄花花下结子如弹丸生青熟赤根似葛细而多糁又名土一名落鵶今药中所用也郑以为即萆挈本草作菝葜王氷王生作赤葥生即此也以色赤故耳】物出于甲奈雌木之非材【汉律厯志出甲于甲史记甲者言万物剖符甲而出也説文甲位东方之孟阳气萌动从木载孚甲之象余见前】何勤黄绢防妇之辞更为绛县老人之祝恭惟某官英文发藻厚德嘘枯【并见前】五十七之归迟每怜白傅【白乐天诗我年五十七归去诚已迟】二千石之强直俯念朱卿【朱穆传再迁临淮太守吏民爱畏为之歌曰彊直自遂南阳朱李吏畏其威民怀其惠】假以徽言宠其初度某不知所贺藏去为荣吾党小子之斐然乏琼琚之效报【并见前】是邦大夫之贤者希药石以相生【左传臧孙曰季孙之爱我疢疾也孟子之恶我药石也美疢不如药石夫石犹生我疢之美其毒滋多】
　　囘谢同官投诗
　　五十七之归迟愧见唐人之句【见上条】万有千之无害敢当鲁颂之歌【诗万有千嵗眉夀无有害】何勤黄绢防妇之辞更为苍顔太守之祝【醉翁亭记苍顔白发頽然乎其间者太守醉也】恭惟某官薄云高谊【见前】翻水成文【韩诗文如翻水成初不用意为】及尔同寮喜参辰之相比【见囘曽运使条】揆余初度笑牛斗之不神赠以徽言极其善颂某自怜雌甲难问长庚匪莪伊蒿但感劬劳之罔极【并见前】有枤之杜敢希守卫之勤归【诗序采薇遣戍役也文王之时西有昆夷之患北有玁狁之难以天子之命命将帅遣戍役以守卫中国故歌采薇以遣之出车以劳还枤杜以勤归也诗有枤之杜有睆其实王事靡盬继嗣我日枤大计切音悌説文树貌正义云有枤然特生之杜】
　　囘士人投生日诗
　　生我劬劳曾莫报昊天之德俾尔昌炽讵敢当泮水之歌有勤黄绢之辞但重朱弦之叹伏惟某官文如翻水【并见前】思若涌泉【新唐书苏颋传中书令李峤曰舍人思若涌泉吾所不及】怜白傅五十七之龄已迟归计【见囘乡官上夀条】比绛人三分一之数大似疑年【见谢黄侍郎条】赠以徽言宠其初度某不知所贺藏弆为荣爱之欲其生倍有加于布帛【见谢通判以下条】施不求其报愧莫办于琼琚【文帝纪昔者先王逺施不求其报望祀不祈其福】
　　回三江文将仕
　　诵白傅五十七之诗己迟归计【见前】辱鲁侯万有千之颂俾试夀胥【诗黄发台背夀胥与试注胥相也夀而相与试谓讲气力不衰倦详见前】愧非所蒙窃愿有复恭惟某官瑰文发藻琼翰嘘枯【并见前】赠汝好辞磨厉桑蓬之志【左传摩厉以须】揆余初度坚凝松栢之心得非爱之欲其生所谓交以乆其道【栁文与李睦州服气书友者欲乆存其道客者欲乆存其利宗族姻娅欲乆存其戚闺门之内子姓亲眤欲乆存其恩臧获仆妾欲乆存其主将卒胥吏欲乆存其势】某自怜单独倍感劬劳维摩想日边之朝难陪雄甲谪仙寻夜郎之梦且伴长庚【并见前】
　　回学职二十四人投诗
　　香山五十七嵗叹归计之已迟【见前】凌烟二十四贤惠歌诗之不类【唐凌烟阁在西内太极宫三清殿侧太宗贞观十七年二月图功臣于凌烟阁秦琼传十七年诏长孙无忌河间孝王恭杜如晦魏征房龄尉迟敬德李靖萧瑀段志刘基屈突通殷开山许绍长孙顺德张亮侯君集张公谨程知节虞世南刘政防唐俭李勣高士亷秦叔宝图形凌烟阁】揆余初度怀我好音【诗食我桑黮怀我好音】伏惟某官气应嵗躔【汉律厯志斗十二度大雪牵牛初冬至婺女八度小寒危初大寒危十六度立春营室十四度惊蛰奎五度雨水娄四度春分胄七度谷雨昴八度清明毕十二度立夏井初小满井十六度芒种井三十一度夏至栁九度小暑张三度大暑张十八度立秋翼十五度处暑轸十二度白露角十度秋分氐五度寒露房五度霜降尾十度立冬箕七度小雪】才堪郎署【杜氏通典都堂之东有吏部户部礼部三行每行四司左司统之都堂之西有兵部刑部工部三行每行四司右司统之凡二十四司分曹共理而天下之事尽矣按二十四司谓吏司封司勲考功户度支金部仓部礼祠部膳部主客兵职方驾部库部刑都官比部司门工屯田虞部水部】比周家八士之数价喜倍三【韩文伯乐一顾价增三倍】较鲁颂四篇之文数几用六【诗鲁颂驷有駜泮水閟宫凡四篇礼记其数六】冠以鳣堂之序宠兹鲤馈之辰小人不知纪年自雌甲君子善为颂祷误拟长庚【并见前】列磬编钟【列磬编钟皆二十四详见前】舂金撼玉【韩诗金舂撼玉应厥臭剧兰郁】某自慙一喙【喙许秽切音与未韵讳同説文口也栁文余虽家置一喙以自称道诟益甚耳】莫办七襄孰杀子产吾其与之幸可免舆人之诵【左传子产从政一年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产教之我有田畴子产殖之子产而死谁其嗣之】守得阳公民又贤也所希笃同业之盟【韩文送何坚序坚以进士举于吾为同业坚道州人道之守阳公贤也坚为民坚又贤也详见前】
　　回同官上夀诗词
　　揆余初度终身惟切于慕亲及尔同僚君子顾多于善颂过情可耻佩意亦勤伏惟某官义笃官联材雄笔阵怜白傅五十七之感归计已迟比绛老三分一之年舆人何筭【并见前】既加膏沃【韩文加其膏而沃其光】复借品题某自顾衰残难当奬予加桑弧于蓬矢之六空走四方报绮琴以南金之双仅慿尺牍【并见前】
　　回众官贺生日诗【癸已○按癸已为理宗绍定六年时梅亭年六十】
