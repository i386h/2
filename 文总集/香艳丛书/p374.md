<!-- { "loadSidebar": true } -->
　　沪上词场，至今日而极盛矣。四马路中，几于鳞次而栉比，一场中集者至十数人，手口并奏，更唱迭歌，音调铿锵，惊座聒耳。至于容色之妍冶，衣服之丽都，各擅其长，并皆佳妙。然较诸前时，风斯下矣。前时书寓，身价自高出长三上。长三诸妓则曰校书，此则称之为词史，通呼曰先生。凡酒座有校书，则先生离席远坐，所以示别也。沪上书寓之开，创自朱素兰，久之而此风乃大着，同治初年，最为盛行。素兰年五十许，易姓沈，犹时作筵间承应。继素兰而起者为周瑞仙、严丽贞。瑞仙以说《三笑姻缘》得名，然仅能说半部。丽贞则能全演，惜兰摧玉折，遽赴夜台。瑞仙年逾大衍，犹养雏姬，博买笑赀。初词场所演说者为传奇，未演之先，则调弦安缦，专唱开篇。自人才难得，传奇学习非易，于是尽易京调，以悦俗耳。京调高抗，以吴姬摹之，正如皮傅渔洋诗也；况复颈赤面红，尤非雅观。前时词媛，以常熟为最，其音凄惋，令人神移魄荡；曲中百计仿之，终不能并驾齐驱也。书寓之初，禁例綦严，但能侑酒主觞政，为都知录事，从不肯示以色身。今则滥矣。向者词场诸女，皆有师承，例须童而习之。其后稍宽限制，有愿入者，则奉一人为师，而纳番饼三十枚于公所，便可标题书寓。今闻并此洋亦不复纳。自书寓众多，于是定每岁会书一次，须各说传奇一段，不能与不往者，皆不得称先生。今此例亦废不行。书场谓唱演正书者为上手，答白者为下手，今但有同唱，而无答白。场中说书时遇熟客，例索包筹，须纳番洋一圆。然同一包筹，而为先生所属意者，则其神情又别。客人为彼中所亲热者，称曰恩客，但可藏之于心，而不可宣之于口，苟或当面诘之，则未有肯承者也。客或听书之后，约坐马车，则略毕一曲，即可携手同行。包筹之外，例有点戏，亦系佛银一枚。惟包筹则听书之费亦在其内，点戏费须另给。或有书寓先生，香名饮早，艳帜高张，则开书场者，必再三邀致，否则虚写其衔名，本人每不屑来，间有熟客偶至，瞥睹其名，因而包筹点戏者，则一临焉，是日书场听者必众。近日曲中书寓，规模酬应，一例相同，不复区别。妓筵承应之乐工曰乌师，向时曲中有之，而书寓则无。曲中酒筵下犒四洋，半给乌师，书寓不唤乐工，向例只给二番饼。今则与长三一律。且长三近亦罕奏昆曲，乌师久废，而亦仍给四圆。书寓向不闻有夜合之赀，讳出局曰堂拆，有客留宿，不书于簿，但暗为标识而已。其向客索银物者曰斫斧头，其号为清者，虽不可究诘，而其数尤巨。曲中词媛，如有恩客者，则为鸨母所不喜，而与客私约嫁娶，尤所猜忌，终须盈其欲壑，则好事得谐。书场中例有一二老妓师为之主持，开唱之时，推为领袖。其弱龄稚女，唤年倍长而相契者曰好娘。此书场今昔之大略也。词附录于左： 
　　不道书场变曲场，京腔难说韵铿锵。 
　　描金凤与双珠凤，谁识当年听者狂？ 
　　三笑姻缘让瑞仙，就中尤数丽贞贤。 
　　而今剩有周娘在，犹恋人间姹女钱。 
　　老辈开场是素兰，一时裙屐尽惊看。 
　　酒阑羞说留髡话，不似寻常易合欢。 
　　不分么二与长三，手拨琵琶调唱南。 
　　偏是开篇神味别，琴河遗韵总难参。 
　　三十番蚨许上场，纵宽界限尚成章。 
　　如何此例都抛却，从此无人论饩羊。 
　　本是枇杷女校书，新更书寓又迁居。 
　　开篇一曲才教会，懊恼明朝要会书。 
　　包筹恩客太翩翩，大姐慌忙递水烟。 
　　一样挥金供买笑，眼波偏向一人传。 
　　下手先生朱素芳，华年三十法身长。 
　　观场有客私相议，不止么姬唤阿娘。 
有约申园共品茶，匆匆登座弄琵琶。 
　　曲终便下歌楼去，门外盈盈驻马车。 
酒楼才唤三元局，又趁娘姨尾后车。 
　　袖底暗携番饼一，先生吩咐要听书。 
四饼番蚨散席时，半施臧获半乌师。 
　　侬家未有乌师上，也学长三一例支。 
侬本浮萍不自由，清浑何必强追求。 
　　温柔一晌休高兴，准备明朝斫斧头。 
阿奴情重阿娘猜，打鸭惊鸳事可哀。 
　　纵使芳心能自主，也须多费聘钱来。 
拼费黄金为买花，何如郑重选良家。 
　　生儿也要由胎教，羞说遗徽出狭邪。 
一刻千金不自持，那知金尽有愁时。 
　　闭门羹啜君休讶，是我寻常是汝痴。 
花阱重重久厌探，闻歌今日老何戡。 
　　禅机说与诸年少，欲海回头即佛龛。 
　　呜呼！迷香洞里，入易而出难。此非独少年子弟一大坑阱，凡作冶游者，能不陷溺其中者罕矣。此十六绝可作当头棒喝！ 

　　蕊玉 
　　孟河马生字叔文，本医人子。少孤，美丰姿，倜傥自喜。值兵乱，挈母避燕北，承父业，悬壶市上，为衣食计。会大疫，就医者往往有奇效，声名大着，时日用稍丰。年十九，尚未有室家。 
　　闻玉皇殿道士工琴，修贽谒见，请传其术。道士相之曰：“子大贵相，何流落至此？”既又审曰：“鼻运未交，然不出五六年，必有奇遇，且夫以妻贵，八座可唾手得。惟不得其死，慎之！”因授以琴。学习三日，令生试弹，道士曰：“未也。”复学三日，道士闻声喜曰：“子自是慧人。”从此神而明之，压倒广陵散矣。生归寓，冥心习弄，半载益精，操缦寻声，一时无两。 
　　重阳日游西郭，有秋赛者，野外建高台，杂陈灯彩，优人数辈，演剧酬神，金鼓喧阗，管弦并作，男女纷沓，粉白黛绿者以数万计。生无心观剧，猎艳巡游，粥粥群雌，都无当意。嗣见西南柳树下，有一女登高足几。雾鬓云鬟，眉目如画。两足穿凤帮鞋，尖如削笋。旁立一媪，似母而女者。生不觉神夺，挤近女侧，耽耽注视。女已觉，斜睨生，送媚流娇，微笑无愠色。生就近以手从背后捘其股，女以纤足潜蹴之，似令其去。生不肯行。女袖中坠一绿纱巾，生大喜，潜纳之，幸无人知。媪见生近女，叱曰：“谁家轻薄儿，目灼灼至此！是何为者？”生遂遥立以瞷，女亦频频回首。既而戏已，生欲尾女踪迹，而略一转盼，女与妪已杂众中，纷挤如云，不知何往。惆怅而返，展巾冥弄，见上绣并头莲，双鸳戏水，下有蕊玉二字，盖女名也。私心窃喜，如对玉人。惟物在人遥，转辗不能释抱，奄奄成病，饮食锐减，瘦类休文，母忧之。旋于枕畔得巾，讶曰：“儿为意中人耶？”详诘其故，生不能隐，备述曩时见女事。母潜招生友史生密议，诡言托访消息，与女议婚也者，赚生病起。史就榻畔问疾，母言其故，托觅音耗，史锐身自任，曰：“女既有名，不难物色，当为竭力谋之。”数日至，笑谓生曰：“君所见女郎，得无细腰长脸，颊有微涡者乎？”生曰：“然。”史曰：“吾以为何人？此女陈姓，仆表姊妹行。父早故，与寡母居十里街，尚未字人。俟君霍然，即往作伐。”生以为真，病渐已，半月大瘥，史竟不至。访之，托故不见，见亦言语支吾。阴念十里街亦不远，可自往访，何必仰息于人？遂径往探询，并无陈姓。后得一家，果有媪女同居者，及见则龋齿凸头，面麻而黑。问蕊玉，茫然不如。知史诳己，大恚，踽踽而归，将赴史处问罪。过僻巷，忽有枣核坠肩头，止足仰视，则红窗启处，一女子凭楼闲眺。谛视之，蕊玉也。狂喜如获至宝，对楼长揖曰：“一月相思，为卿几死！幸得重逢，讵非夙缘？仆马姓，叔文名，归后当遣人致聘，幸垂怜焉！”女曰：“妾花姓，父字春荣，江苏华亭孝廉，侨寓于此，母已死。早遣人致词，或可如意。”生方欲言，女父忽至，须发皓然，见生与蕊玉语，大怒，盛气叱问，与生为难。众闻声皆至，有识生者，代为缓颊。生受辱而归。然为女故，亦无怨。旋遣媒往说，春荣以生儇薄，力却之。转字李姓子，即催合卺，生大失望。母恐复病，百计劝慰。 
　　时储寇已退，相将回里，家徒四壁，出余金修葺之，重理旧业。以殷殷恋女，姻事迁延。会大婚期近，亲王之年相若者，皆相继迎娶，谣传京师民女被选无算。生托友探花氏信，则人去楼空，父女不知何往；或有言女已死者。生恸甚，特赴京中探耗。而花天尘海，芳信杳然。闷绝。偶游市上，见薪担中有破琴一，大骇，就审之，细腹瘦腰，首尾皆缺裂，有小铭云：“帘寂寂，昼愔愔，澄碧虑，冷绿阴，空绝调，骋孤心，千载下，谁赏音？”下镌“玉京道人”四字，而字迹剥蚀，穷目力心思，始可辨认。生问售否？曰：“此共青蚨四百翼，然而未劈分不能炊也。”生如数付其值，曰：“吾但需此。”即携琴归，召名手修之，设轸安弦，声音高古。自此珍如拱璧，每游名胜之区，必一操弄。 
　　一日游大观园，时交新夏，赤日当空，绿阴在地。生于水亭上横琴理轸，奏《熏风南来》之曲。秋生十指，泠然悄然。忽一少年徐步而来，白袷轻罗，俊如缑鹤。笑曰：“先生雅奏，闻所未闻。恐江上峰青，非人间遗调也。”生起揖曰：“下里之音，有污贵耳。君知此，必有新声，幸得赐教。”少年略不谦逊，入座拨弄，见铭惊曰：“此仆家物，亡已三十年，何得入先生手？”生述其故。遂弹《彩凤求凰》之曲，而曲折尚未合拍。生反复教导，少年喜，展问邦族，生告之。少年曰：“南方远来，有勾当否？”生欷歔曰：“室人有约未婚，不图他徙，来此觅意中人耳。”少年极赞多情，代为惋惜，既而曰：“仆有不情之请：君囊中琴，欲仍归旧主；倘许割爱，不吝重酬。”生慨然解付，少年曰：“且存君寓，仆当遣人来取。”遂细询寓所而别。 
