<!-- { "loadSidebar": true } -->
　　夫人有学而不加益者非学无益也以其名为学而实未尝为之则安见其益不见其益而遂以为无益也学之所以病也夫心知之在人有以开发之则明否则昏有以充拓之则太否则小学也者所以开发充拓之者也犹鉴之粉玄以锡摩以白旃也犹矢之栝而羽之镞而砺之也非独如此也鉴明则止矣矢利则止矣乃学恶乎止哉如登山焉动而益高如寤寐焉久而愈足始乎茾丱终乎鲐背创乎夷原成乎乔岳学不知其何时休益亦不知其何时穷故曰日益也益之云者寝明寝昌寝增寝广有进业无退功日异而月不同也闵子骞始见于夫子有菜色后有刍豢之色日益故也子夏始心战而臞后得道而肥日益故也伯玉行年五十而知四十九年之非行年六十而六十化日益故也仲尼有大焉学进而立而不惑又进而知天命而耳顺而从心所欲不踰矩如天地化生日新月盛人不能知而仲尼自知之故自名曰吾好学曰吾为之不厌也而或以为圣人无所事学非也盖学非一日而学也益非一日而益也语曰磨砻砥砺不见其损有时而尽种树畜养不见其益有时而大夫学不止则日益矣矢之速也而不过二里何也止也步之迟也而百舍何也不止也行者日以远学者日以益圣人非有异于人也学而不置益而不厌也世之学者无冥冥之志无亹亹之功苟其心思以从事于学而几幸于所为益者朝为而夕课效大率不日引不月长没世穷年不免为陋儒而巳传曰学犹殖也不学将落夫不牂音臧母羊李斯传泰山之高百仞而吸牂牧其上牧而求牂于奥不田而求鹑于突则不为学而求鹑有两种有丹有白俗言此鸟性淳飞必附草行不越车□□□横□即旋行□□故名□鹑益之说也又有说焉益之大者乃在于不见其益何者学无穷也自以为益者未□□无穷也夫惟愈学则愈覩其无穷愈亲其无穷则愈不见其益至于不见其益乃日益巳穷鄙之社也叩盆拊瓴相和而歌自以为乐也尝试为之击建皷撞巨钟乃仍仍然知其盆瓴之足羞也此所谓学然后知不足者也故为学贵日益尤贵不见其日益织者日以进耕者日以郄事相反而成功则一嗟乎学如是尽矣 

　　○读汉史平凖书食货志论 

　　余读平凖书食货志见汉一代赢诎盛衰之变□尝不废书而叹也曰嗟乎谭财计者何容易哉国而虗无财则国病欲实其国而笼天下之财则民病国病矣势不得不取一切之术而不暇顾民之利害则国之病又转而病民民病矣国何所恃以立则又转而病国呜呼安得措于不倾之地积于不涸之仓令国与民交利而无病哉余观汉初什五税一赐租之诏间岁一下其征入甚寡然当时廪庾皆满府库余货财至于粟红贯朽抑何饶也其后稍不给动虗郡国仓廥令民得入赀拜爵赎罪更钱造币进雒阳贾人子用其心计榷盐铁算舟车置平凖以朝廷之尊下与商贾争锥刀不余力而让利然而县官大空不足奉战士水衡少府无终岁之储又何诎也盖尝取而思之天地所产九垓所入止有此数非有神运鬼输也调度得宜则寡求而常足浮淫无艺则多营而常匮彼于平城嫚书之辱不为忿入塞则距之而大纣军贰师楼船车骑之属乃岁遣也露台之费尚为惜而昆明之凿建章柏梁之役乃屡兴也幸不过原庙登不过霸陵而封泰山禅姑衍祀泰畤汾阴则频举也天子衣皁绨斥诸浮靡而文成五利至□予巨万不少靳也改正朔易服色犹曰未遑而朝冉从骇畧邛笮通西域竭所恃以事无用不为衰止也夫自天地不能常侈常费而况国乎语曰江河不能实漏卮此善喻也今庶人之家相戒以勒苦相忍以饥寒修其业而息之虽遇凶年而美衣安食者必是家也有相娱以酒食相狃以宴乐屑越其囷窌盖藏一遇凶年而饥馑流离者必是家也故曰为国有三计有百世之计有一时之计有不终岁之计呜呼为国者可以审所出矣 

　　○春王正月辩 

　　春秋书春王正月说者曰以夏时冠周月也月为周矣安见春非周之时而曰冠以夏时也以为行夏之时耶则业有为邦之训在足以垂百世法矣安所事于纪事之书而曲其辞为且春秋非孔子刑书哉无王之刑刑莫重焉王之正朔法莫大焉今是古而非今怀其私见以易上之所建立而尚呶焉夫人之为责此与窃简而写法律裸上而逐狂人奚辨故建子非春则必不书曰春王正月既书曰春王正月则周必以建子为春何以明之至日阳生日也以阳生日为春也者胡不可焉彼其初改正朔将亦取其一岁之中咸有四序藉令正月冬也十二月又冬也是冬乃为岁始终一岁而四气不备周圣人郁郁之制作恐未必然然则以建子为春也者周时也孟氏不云乎其文则史其义则孔子乃言窃取之盖鲁史故以春秋名春王正月必史之文而孔子因焉其所谓义而取者自不在是也如以春之一言为孔子所冠则鲁史其初必书冬王正月又岂似春秋名史之意乎故知以夏时冠周月之说过求圣人之书而失之者也圣人著书表年纪事不过蕲于核实令千百世有所据而稽焉特其笔法精严自非圣人莫之与者今辄曰是圣人之笔而务过求显而故微之浅而故深之使人眩而多疑纷而不能决夫先王有郢书而后世乃多燕说今书非郢也而寘燕说其间则恶可以无辩 

　　○和同辩 

　　葢晏平仲氏尝为景公论和同其论和也曰如众味之相济以和其味也如众音之相济以和其音也其论同也曰如以水济水谁能食之如琴瑟之专一谁能听之详哉乎其言之也仲尼以两言断之曰君子和而不同小人同而不和斯论出而和同之相去若熏莸白黑然噫严矣盖和同之所以异者其心异也和公心也同私心也心公矣所见无非公者则必忘其肝胆遗其耳目胞视民与视物胡为而不和心私矣所见无非私者则必相依以势相啖以利相矜以名相煦以沫胡得而不同予见夫世之温厚岂弟坦夷乐易见如观火处如饮醇无所不可知无所不可□和也君子也予见夫世之媕婀脂韦翕翕呫呫相其□扬其波彼且为婴儿吾亦与之为婴儿彼且为无町畦吾亦与之为无町畦同也小人也夫君子宁独与君子和与众人和哉以其无巳甚无克急盖亦有时而和小人矣小人宁独与小人同与众人同哉以其善趋附善迎合盖亦有时而同君子矣然而君子能和不能同也小人能同不能和也一议论一行事君子视理谓何耳可曰可不可曰不可然曰然不然曰不然无以有巳也不强人之同巳无以有人也不以巳同人是故砥柱独立不为异慷慨正色不为激发愤昌言不为伤时吾求同乎理也乃小人则为同而巳矣此曰然彼亦曰然此曰不可彼亦曰不可人之所向不惮以巳同之巳之所向必欲强人以同之同则亲不同则雠同则相引不同则相倾宁知有不宜同者哉君子即不同而非有所求多于入也万物一体之意本自盎如也何害其为和小人操一同心则先巳分门户立崖岸设城府和何繇生盖论君子之不同即俱为君子而意见议论亦有时而不同于是各出其肝鬲以相质彼无所隐讳此无所计较而适以明其为君子论小人之不和即雷同相从随声是非而其心归之乖隔离散不过惟势利是视势穷利尽而室戈穽石随之其所引绳批根者即向所与为同之人也乃所以为小人甚哉和与同之所关大也世之治忽升降实悬于此予观三五之世其君子师师济济同寅恊恭平心和气以共济天下见不必巳出要于其是事不必巳为要于其成太和之气旁皇周浃而世称郅隆裔是以降人怀忮懻之私意而无从善服义之公心党同伐异曹起而争比比也及其陵夷而乃有牛李党有雒党有蜀党朔党一时号为君子者而亦弃和为同遂令天下脊脊多事噫可监巳 

　　○立德立功立言解 

　　叔孙豹称三不朽太上立德其次立功其次立言有疑者曰以穆叔所程品则业之煌煌不如恂恂之光也词之琅琅不如默默之章也士君子第取法太上即一筹片言无当于世无伤也安所事致身本朝之上游心著作之堂为予解之曰子徒覩四渎之异泒而忘其同出于昆仑见木之本而不知其即千枝万叶之所自繁也夫功不能无德而独健德亦不能离功而独尊言不能无德而独着德亦不能离言而独存盖殊途而同归异室而同门予尝览观往昔亦有彦圣之士豪杰之儒涵泳性真咀嚼道腴仁义为范礼乐为模阴阳为侣神化为徒其中恢然闳然若巨丽之都乃其外则逡然粥然若无能之夫然而尸居而龙见渊默而雷声乃可以赫赫奕奕可以锵锵鍧鍧其析圭担爵垂绅端委当社稷之役为国家所倚能纬能经能张能弛迈三五之登闳济元元于上理泽流九垓祚绵千祀旗常有勒而鼎彛有纪其遇事感时矢谟陈规谭当世之务吐胸中之奇丰而不余一言约而不失一词黼黻不以藻缋金玉不以□琢重如山岳信若龟蓍千圣可俟而百世可垂盖本之邃者其末茂膏之沃者其光烨实酌彼而注兹不期而自合故禹功叙禹贡述毫鼎奠伊训出盐梅调说命笔郏鄏定周礼蔚彼皆德臻神圣发于持满而流于既溢析之则三合之则一若夫萧曹佐命于草昧丙魏高议于岩廊金霍受遗于仓卒马邓定计于劻勷屈宋啸歌于楚泽董贾挟策于明光班马蜚英于史氏机云振藻于词场吾姑舍是数子者何暇分别其雌黄 

　　○人心道心解 

　　自虞廷有人心道心之说或者疑曰心一而巳何谓人心又何谓道心心有二乎哉予解之曰心无二乃心之所自出而之焉者则二也今夫心非块然血肉之心也是理之所涵也心亦非杳然虗无之心也是气之所凝也惟其合理与气而成心故其方寸之中知觉之动有出于理而之乎理焉者矣亦有出于气而之乎欲焉者矣以其为欲也则命之曰人心以其为理也则命之曰道心道心心也而人心亦不可不谓之心也则总而命之曰心今夫天下之人目欲綦色耳欲綦声口欲綦味体欲綦伏是心人人有者也即上智独不然乎哉孩提之童无不知爱其亲及其长也无不知敬其兄是心亦人人有者也即下愚独不然乎哉人心道心皆人所不能无然而为道心之累者人心也为人心之制者道心也出乎人心即入乎道心出乎道心即入乎人心二者交相胜而道心常不能胜人心何者道心正人心邪道心义人心利道心拘检人心便安以正与邪争其数不胜也以义与利争其数不胜也以拘检与便安争其数不胜也故曰人心惟危道心惟微也道心不胜人心于是奸声乱色入焉而溺纷华靡丽入焉而荡惰慢恣睢入焉而纵危者日危微者日微其危也至于不可向迩其微也至于不可救药盖至是而圣狂分哲愚悬矣何以故则人心胜道心也夫人心与道心异然而未尝不可为道心也道心与人心异然而未尝不可为人心也自道心而放之即人自人心而操之即道犹行者然南其辕则南此其辕则北无定方也犹射者然引而左则左引而右则右无定向也俄而道心俄而人心无定心也此无他心活物也人心道心皆心也当其动而之道□其无人心顾道为主耳使舍而从人何道非人□其动而之人岂其无道心顾人为主耳使舍而从道何人非道之二者别若苍素而界仅毫芒隔若云泥而几变俄顷非明不晰是故贵精也非健不决是故贵一也精以择之一以守之则道心为主人心为役为主者存之又存为役者损之又损至于一真浑完百私屏退方寸之中纯然道心而无复有所谓人心即疑于人心而卒归于道心而向之二者又举而一之嗟乎此心学之妙虞廷授受之微指也 

　　○松柏后雕说 

