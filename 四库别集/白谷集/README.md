<!-- { "loadSidebar": true } -->
  《白谷集》　　（明）孙传庭 撰
　　钦定四库全书

　　集部六

　　白谷集

　　别集类五

　　明

　　提要

　　臣等谨案白谷集五巻明孙传庭撰传庭字伯雅代州振武卫人其名或讹为傅庭误也万厯庚申进士官至督师兵部尚书讨李自成兵败潼闗殁于阵乾隆四十一年赐谥忠靖案史载崇祯十一年李自成自蜀还走陕西传庭扼诸澄城分兵五道击之降其骁将混天星过天星等朝廷恃以为屏蔽十六年出师潼闗降其伪将四天王李养纯擒其伪果毅将军谢君友自成惧谋降贼几尽灭乃以霖雨七日饷絶军乱致败遂以身殉今证以集中澄城报捷诸奏疏委曲详尽一一相符惟史载崇祯十二年正月戊辰刘宇亮孙传庭会师十八万于晋州不敢进考集中官军苦战疏内称解真定之围救济南之陷出口之役又率所统镇将官兵勠力合战事皆在正月戊辰之后又恭听处分兼沥血忱疏内歴举正月二十七日臣欲先发兵驰东安扼击而督察不从二十九日臣勉发曹变蛟杨国柱等兵先往次早复约督察同往或臣独往而督察又力阻云云督察乃刘宇亮也据此则兵集不敢进其责全在宇亮传庭特为所牵制故本纪连书之耳是亦足资考证也此集自一巻至三巻为奏疏巻四为杂着巻五为诗奏疏载自崇祯十年七月二十日起至十二年六月十二日止其于十五年复起救开封至十六年奏疏并佚不载殆传庭殉难全家俱殁其十五年以后稿本或俱失于兵火欤

　　乾隆四十四年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●白谷集总目

　　巻一
　　奏疏

　　巻二
　　奏疏

　　巻三
　　奏疏

　　巻四
　　杂着
　　清屯録（附）

　　巻五
　　诗钞

　　●钦定四库全书

　　白谷集巻一

　　（明）孙传庭 撰

　　疆事十可商疏

　　题为庙筭当一无不毖疆事尚十有可商敬抒愚见恭请圣裁事自流氛煽乱殆阅十年发难之初贼势甚小我兵日剿而贼势益大今用枢臣杨嗣昌之议复措饷二百八十万集兵十二万付之督理及臣等各抚臣以图大创谓灭贼在此一举矣傥任事诸臣繇今之道迄无变计臣恐今之措饷二百八十万岂多于向者已费之几百十万哉今之集兵一十二万且不逮向者见调之九万矣庙堂苦心而筹岂可再供一番尝试而天下事又尚堪再误乎臣不为臣等身家虑而为朝廷封疆虑葢事之可商者有十焉　一曰商兵夫剿贼须兵此必然之理也然兵必核实为我用否则纸上空谈有兵亦与无兵等今各邉之精鋭以屡调尽空即欲照部议集兵不可得矣如使可得皇上但据督臣所奏兵数一细按之似督臣之所以应大剿者竟未有加于前也且榆镇以闻警淹留宁镇以被衂归息皆不能即至夫兵力如故迅扫何期又况可忧不独在无兵乎此其可商者一也　一曰商饷夫未筹兵先筹饷士马所以贵饱腾也然必饷图可继饷始不窘今海内之脂膏已竭泽欲尽虽欲照部议征饷未必如数矣即能如数皇上但据督臣所奏饷数一细覆之似两部之所议以供兵三万者必不能供二万也且兵合于何日饷足于何期见支犹虞掣肘补欠更需时日调兵原期大剿饷将困于坐食又况可忧不独在饷之难继乎此其可商者二也　一曰商地夫用兵全在地利地利者我之所利而贼之所不利也向来贼势张则四出困则归秦贼之地利在秦明矣乃我又若惟恐贼之不得地利始则合督理之力而驱之于秦继则尽一督之力而守之于秦环秦皆山也贼既据山为巢兵又视山为阱贼自安闲于山内兵殆坐困于山外贼掠粮而兵不能断贼之粮道兵屯日久所需米豆日益腾贵至不能支是逼贼于山不能窘贼反以自窘此剿贼之大病也枢臣四面六隅之议毋亦欲我杀贼有地贼逃生无地耳若竟如此贼将踞全秦为窟穴而四面六隅几为空张之网矣此其可商者三也　一曰商时灭贼须审天时天时者我当其时则可胜贼当其时则可图也贼夏秋则横冬春稍戢贼之时不在冬春明矣乃我若偏怜贼之窘于冬春而不肯乘机者无兵每叹于冬初兵集已至于春杪屡值冬春我既无兵乘贼贼更乘我无兵不战而贼愈鸱张强战而兵或败衂繇是贼益肆而我愈无如贼何兵无能为而贼所埀涎之城堡日任其攻刼竟付之不能问矣夫有图贼之时我既错过贼反狂逞此剿贼之大患也部臣计饷一年毋亦谓我之杀贼在此一年而贼之灭亡在此一年耳若竟如此虽再易年亦无望获丑报讯而年复一年竟成不了之局矣此其可商者四也　一曰商贼剿贼必需知贼而后贼可图也贼动称十万动称数十万而老本精贼毕竟无几今豫楚江北虽皆报有多贼乃贼之强者悉在秦然秦贼自闯王被擒蝎子块张妙手就抚惟过天星闯将混天星三贼畧称悍肆而三股精贼亦自寥寥无多也今我如毕智竭力日夜惟三贼是图苐能于三贼了当一二股而秦贼便成破竹秦贼平而豫楚江北之贼便可传檄定矣如不握定要领早从大头颅处下手而泛泛从事贼必不可灭也夫贼虽无他志然原非善类未有竟不灭而竟无他志者臣不能不深忧其卒也此其可商者五也　一曰商我图贼宜先知我我之灭贼非更有可待也地方破残凡几人民杀戮凡几犹可徐竢修复乃上下人心涣散黠卒穷民到处思乱是吾之可忧者不独在贼葢自廿载供边十年备冦以来已悉索敝赋矣兹复议饷二百八十万兵十二万措办之难为何如此番兵饷岂可轻于一掷耶当如卧薪尝胆痛念此番兵饷非易使此番之兵饷不又似从前之虚掷而我之力尚可少舒我力舒而后来再有征缮犹可勉强供应也如不深维根本而悠悠如故后来之事益难矣夫我之元气久索尚尔克削不已宁有不危者乎臣又不忍深思其卒也此其可商者六也　一曰商剿觑定一股剿完一股此剿贼之要诀也今计不出此迎击既畏贼锋合围又苦兵弱遂不得不杀零截尾以掩餙目前而剿不成剿矣不思贼即众强自可设计以图之葢贼无城郭自固原日日寄命于我驱之于必困之途取之于垂死之日王师所以有征无战也如苐一彼一此争胜负于矢石之间即胜亦无闗于荡平况未必胜乎专剿之责在督理之臣各抚臣止可恊心叅赞必不能随贼逺逐也此其可商者七也　一曰商抚懐之以徳慑之以威此抚贼之要着也向之归命未必假我既有诱杀之嫌今之投戈未必真我已无坚拒之力遂不得不迁就笼络而抚不成抚矣不思贼即真诚无他我亦须张威以待葢贼已穷极思返我惟有以慑服之则狐疑狙伺失其故智又乘其欲尽之势迫以难犯之锋乃可永消反侧也如已恩穷威顿始望懐来于狡诈之軰即来亦难保其有终况必不来乎苐行抚端责之各抚臣而督理惟宜一意剿杀庶不启贼以轻视也此其可商者八也　一曰商将制胜之机在于择将总镇偏裨皆剿贼之将也乃能实实剿贼者几人即左光先曹变蛟二帅一则颇能详慎一则颇能勇徃然久歴行间究未能独奏肤功而此外之庸碌者尚多也臣谓曹左暂堪驱策其余亟宜裁汰失律者亟宜按以军法以警衰惰即如临洮总兵孙显祖年暮无功断难姑容则凡如显祖者均宜次第甄别此事之可商者九也　一曰商人戡乱之任在于得人督理巡抚皆办寇之人也乃能实实辧寇者几人惟督理二人一则劳着征流自可劵诸已徃一则功成靖邉尤可信其将来其余尸位应不乏人也臣谓督理并膺倚任其有不能办寇者似宜亟行更易如臣传庭心徒切而命实乖今且贻累督臣一事无成即或怜非祸始亦宜重加罪斥则凡似臣者皆不敢贪恋胜臣者亦不敢推诿矣此事之可商者十也以上十事伏祈穆然深思毅然独断于一切事情宜庙堂裁决者即行裁决宜该部申饬者即行申饬于文武诸臣宜照旧留用者仍行留用宜复议斥处者即行斥处惩前毖后改故图新封疆之事或有瘳乎臣身在局中实见情形如此用敢备疏请裁期于在事诸臣力图共济非徒以条议塞责伏祈圣明全覧施行崇祯十年七月二十日具题八月二十七日奉旨该部看议具奏

　　报甘兵扺凤并请责成疏

