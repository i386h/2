<!-- { "loadSidebar": true } -->
　　臣自十月十八日具奏至闰月三日遣介曽具公状申枢密院及致书左丞相乞以所禀奏闻今又逾半月日望湖湘冦退之报而道路梗塞长沙更无一字闗报意谓湘江深濶若有兵扼之敌未易渡今据遣人探报则谓十一月中旬已渡湘江正以为疑及又得湖南宪臣胡颖十一月二十日公文则谓敌于十一月十七日已犯潭州城下是果已越湘矣颖公文中备坐朝廷指挥令臣出兵夹击臣窃惟国家有急臣子岂容坐视前此敌拥众过桂境其锋方鋭本司兵力有限仅能遣调攻刼虽屡得捷不能遏其大势继而敌过湖湘本司即遣总管王胜等部追袭于全州之北幸获大捷又遣丘政继追适敌骑续有至者复于灵川相遇获捷皆已具申矣臣正欲再遣追袭之师以邕象连报十一月十一日复有敌骑自武縁入未免摘有调兵又徃前路设伏至闰月初旬方据象州申到再入之冦已退然亦未见去向本司方与将士商确所凖宪司备到朝廷指挥令调邕守刘雄飞出而夹击众谓邕城闗系颇重雄飞未可轻出桂城虽有都统制朱广用而桂之一城修浚措置尽出其手见今总率诸军昼夜备御遂于此月初节次调出周旺郑旺李庆丁湜四部军马前徃永衡以上防合勦殄并檄宜州守臣彭宋杰提兵一千人赴司禀议益以戍桂千人共二千人尽皆淮军令宋杰继进取衡入潭聴湘帅向士璧宪臣胡颖商确调用已于今月二十日责令起发并已别差官权宜州外惟是本司自得十月初八日京递自后不闻中朝音信今已七旬既未闻鄂冦之退且又虑兀郎之深入及近据邕报特磨至右江尚复有马出没孤城岌立僻在遐陬气力既防声援又絶既虑封疆责任之重又为宗社危急之忧心为之折恨不即殒前项追袭之兵本不容摘激于忠愤辍以遣前所恃皇天悔祸人心效顺下流诸军相与戮力退此敌则天下幸甚臣衰老且病株守于此目前虽茍延旦夕而事力将竭未知死所尚望朝廷曲加矜恤防俾遐遣实戴天地保全之赐
　　奏节次调兵自劾事
　　臣不避天威辄沥危悃上干睿聴臣窃照敌谋干腹余二十年中外疑信相半未尝大为之备自臣去春误应创阃方防朝廷増调兵戍勉支去冬之警臣于去冬十二月既望即曽具奏蹊径已为斡开隄防宜益加备须大作规模待此敌若曰一畨侵轶亦止若斯再警应酬不过若斯则事必有大误非臣之所敢言且亦备陈臣新年二运交并必至身灾若顽然不退必待误国而后止乞检防前后累奏许令致仕请至再三言可复也庙堂弗赐体察视如寻常臣只得勉扶衰病随力措置今歳戍兵之调自夏间申请乞调精鋭一万五千人凑见戍水陆兵共三万以期分布防守是盖亦仰体朝廷兵力之有限广右粮饷之不及不容多以为请其实纵得精鋭三万律以荆淮仅可守一郡也镇抚刘雄飞亦尝申乞添调万兵分守防隘武縁两处广右无大险阻且无长江大河之限若欲控扼此敌信非重兵不可庙堂入秋以来节次行下虽云调兵共一万四千余人而湖南二千泉州一千元不发至止共有一万一千人内湖南三千人黄州一千人江州一千人镇江一千人以八月半后到司臣随即调湖南李安国许忠二千人戍邕沈彦雄陈喜戍賔黄州董珵一千人戍宜江州张琦一千人戍融镇江秦安五百人戍栁三百人戍象内有病兵则留桂至九月以后黄州张文千人建康周旺千人池州徐徳千人淮东丘政二千人方接续至本司内张文军大半幼弱而徐徳丘政军衣甲俱不至时冦已过賔逾栁矣静江所管旧戍不过五千人逾年瘴乡疲于工役病弱者多中间以戍军到缓仅摘陈之贵淮军一千人于八月二十间遣之戍邕至来賔值冦司存所管新旧兵戍气力止此不料今歳敌以六月出师七月犯塞八月初八横山戍未集而冦已深邕州始以张世雄张青郝明等千人于横山扼敌退而保防隘不能御賔守陈以沈彦雄陈喜千人于临闗扼敌敌自小路而入又为冲散陈之贵千人扼之来賔江亦既数日敌复自下流透渡栁守王该复以戍将李孝信郑俊秦安一千五百余人扼敌于横塘亦为冲散士卒战殁于阵存者则溃而诸将如张世雄沈彦雄陈喜陈之贵李孝信秦安郑防皆死之非不调兵以控扼之也将士亦非不尽力以死战也而敌势猖獗歩骑众寡弗敌盖无大势军马以遏絶之遂使敌得以逞迨其九月二十二日突至静江城下径犯南门圃子幸而诸将戮力用命与之对射毙其头目而却次日再复哨至城下及城中出兵则敌引而退自此劄寨于数十里外相持两旬节次屡遣诸将昼攻夜刼非不得捷然卒不能遏其大势敌兵遂取义宁小路透入湖湘至十月半后方絶本司即遣王胜丘政等军追袭其后是以有黄沙及灵川之捷若非敌之入里岂不甚伟继欲再遣而敌之后队鐡尺兵马于十一月初旬又复再至且据邕象州报武縁又有马入本司又只得备御摘兵设伏以待至闰十一月初既闻武縁之马迟而未来湖湘之防驻而未去于是又与戎帅商确再遣周旺等军兵四部二千人又遣彭宋杰将淮兵二千人前去衡潭防合追袭此本司秋冬应酬大略也伏念广右素无备具民不知兵臣自去春三月十五日领事即为修浚城池之计逾年规画仅仅麤全守具犹阙役未毕而敌已至徼幸与民共守未至疎虞若使向无立脚之所则一城生灵皆为鱼肉而广右亦皆为盗区矣观敌兵今歳分道而入空国而来虽天险不能扼其入广之兵杂以蛮猺自九月末过至十一月中首尾两月敌马方絶既为我兵之所杀重以连月之雨人马困毙今至湖南其锋犹且如此本司持此空虚当此劲敌首尾将及四月军兵昼夜备御保固封守良亦不易目前邕宜融钦有城壁处四郡皆安堵如故止是賔栁被敌经过未免创残渐亦复业揆之荆淮诸边非无髙城深池重兵良将积年备守毎遇敌入亦不能遏其进臣于封疆之职又岂不欲痛与絶俾无深入而事势至此力不足也今者敌兵延入内地害及生民上贻顾忧臣猥为阃臣实有不能遏截致令透漏之罪何所逃逭谨具奏自劾以闻伏望睿慈特与付外廷议罪施行
　　申省乞将男新命收回等事
　　照对某昨以男杓乞与祠庙以便随侍近覩邸报防恩除直秘阁主管华州云台观縁一向敌兵侵犯道路梗塞莫知其存亡近遣诣问乃知杓得祠之后代未至而冦已入官吏军民皆已逃散杓亦仓卒避去徃投策应徐大卿将以随兵赴援此盖得之传説亦未知其的伏念杓试郡罔绩值冦失守自当论罪岂宜复玷中秘之职伏望敷奏特与收回新命并罢祠禄以穆公论
　　小贴子
　　某老戍瘴乡长成止有此子去歳朝廷必欲责以守郡大非父子之本心今值敌祸若此且闻其挟印以去不能不重为忧惧又恐其防司之请不遂或流落中途或狼狈归里并乞劄下江西徐策应及嘉兴府契勘着落索回官印发下衡州收管并劄湖南诸司照应并取钧旨
　　再申自劾
　　某已于十二月初三日具奏自劾遣専人陈伶等赍诣行在投下外切虑道路艰阻或未得上彻今再具録在前伏念某以衰老之踪当单虚之寄值冦大入极力以支虽屡遣袭之师终莫制猖獗之势前忧未释后患犹虞若非朝廷及今速与更张大为广右备御之规亟议防臣透漏之罪别遣时彦多调精兵则恐狡敌习于徃来国事不宜再误谨再具申尚书省伏望特与敷奏检照前申速赐区处将某早议黜责施行
　　奏缴邕州捷旗
　　臣自此月初三日具奏近于初十日因邕賔捷报闰月十九日龚村杀敌俘获事宜尝具状申枢密院必已转闻惟是敌骑在湘未退南边自十一月及闰月亦时有哨马出没龚村一捷之后谓敌已退遁矣然兼州有马久驻正亦疑之今月十五日忽得象州报又有敌犯邕境刘雄飞调兵于强山杀虽以捷告而敌骑仍自武縁再入賔州至十七日又连得象州报敌骑于十四日已后来賔之白沙踏浅过渡今已三日将近栁州更数日必至于桂境桂戍仅万近已调出四千人往湖南防合追袭城中气力便觉单虚只得随力措置战御见调兵前路设伏以待详已禀之左丞相矣广右僻在一隅受兵已将半年敌犹来者未絶可谓恶证且是声援俱絶资储浸匮委是支吾费力事势至此惟有捐躯尽瘁以图报效适邕州申到捷旗捷状俘获人马甚伟然敌志于进亦不能遏其入谨亟遣専人具申密院将士在瘴乡御敌不易伏望谕外廷优与推赏施行
　　小贴子
　　臣窃见敌兵驻湘连月正疑其有所待今若又生兵添入敌势恐张长涉今有鄮进李虎等军又益以本司彭宋杰所部且乡民皆强壮可用必保无虞但江西路径所当过为之备不容玩忽春令方新敌势恐不能久若得诸路兵力防合扫荡庶早殄灭此冦并乞睿照
　　又小贴子
　　臣此奏系十七日所作伺邕州捷旗今二十一日方到已缴申密院又象州申此项敌骑十六日见在来賔之白沙渡犹未絶适覩鄂州冦退之报岂胜宗社大庆且得下流清肃则续至之骑必可并力遏伏乞睿照
　　奏调军得捷
　　臣旧歳十二月二十一日因邕州强山捷报尝具奏闻惟是敌兵自八月初犯横山今已半年十一月初虽已过湖湘而南边防骑仍时有出没邕賔连于龚村强山两获胜捷俘获人马甚众然敌兵志在接应前队亦不能遏其进本司自闻其再渡来賔即调兵令路铃周成等于永福敌乃复从小路径透义军入灵川本司又调兵令路铃周胜路分裴元吉李成等三部于灵川设伏防合杀今据都统朱广用申十二月三十日敌至塘下墟为我师出其不意攻入敌寨杀死人马不计其数获到敌人生口十余軰马百余疋委为隽捷已具状缴申枢密院外据俘获人言此项敌兵乃敌人白银万戸总把马约数千【邕元报万骑】欲与前队兀郎防合今虽屡败其进不已本司已再调总管王胜路铃戴防领兵出兴安前去追袭及昨调周旺等四部官兵适自湘潭回司见亦过兴安界已劄令两项官军首尾夹击俟有申到续具奏闻所传兀郎军马已自长沙取岳阳过湖北恐狡谋欲防于江上今湖南虽有兵虑亦未能遏之此须朝廷严为下流之备多调重兵早与殄灭臣僻在一隅毎忧国事之急皇皇朝夕未知捐身报效之地所有立功将士数月战御出死入生良为不易欲望谕外廷优与推赏施行
　　奏合湘岭脉络贯通仍乞投劾早赐区处
