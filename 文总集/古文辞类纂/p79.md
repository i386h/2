<!-- { "loadSidebar": true } -->
　　临川江君任，为洪之丰城。此两县者，牛羊之牧相交，树木果蔬五谷之垄相人也。所谓九州之人各用于其土者，孰近于此？既已得其所处之乐，而厌闻饫听其人民之事，而江君又有聪明敏慧之才、廉洁之行以行其政，吾知其不去图书讲论之适，宾客之好，而所为有馀矣。盖县之治，则民自得于大山深谷之中，而州以无为于±。吾将见江西之幕府，无南向而虑者矣。于其行，遂书以送之。
　　○曾子固送傅向老令瑞安序
　　向老傅氏，山阴人。与其兄元老读书知道理，其所为文辞可喜。太夫人春秋高，而其家故贫。然向老昆弟尤自守，不苟取而妄交，太夫人亦忘其贫。余得之山阴，爱其自处之重，而见其进而未止也，特心与之。
　　向老用举者，令温之瑞安，将奉其太夫人以往。予谓向老学古，其为令当知所先后。然古之道，盖无所用于今，则向老之所守，亦难合矣。故为之言，庶夫有知予为不妄者，能以此而易彼也。
　　○苏明允送石昌言为北使引
　　昌言举进士时，吾始数岁，未学也。忆与群儿戏先府君侧，昌言从旁取枣栗啖我；家居相近，又以亲戚故甚狎。昌言举进士日有名。吾后渐长，亦稍知读书，学句读，属对声律，未成而废。昌言闻吾废学，虽不言，察其意甚恨。后十馀年，昌言及第第四人，守官四方，不相闻。吾日以壮大，乃能感悟，摧折复学。又数年，游京师，见昌言长安，相与劳问，如平生欢。出文十数首，昌言甚喜称善。吾晚学无师，虽日为文，中心自惭；及闻昌言说，乃颇自喜。
　　今十馀年，又来京师。而昌言官两制，乃为天子出使万里之外强悍不屈之虏廷，建大旆，从骑数百，送车千乘，出都门，意气慨然。自思为儿时，见昌言先府君旁，安知其至此？富贵不足怪，吾于昌言独自有感也：大丈夫生不为将，得为使，折冲口舌之间，足矣。
　　往年彭任从富公使还，为我言曰：“既出境，宿驿亭，闻介马数万骑驰过，剑槊相摩，终夜有声，从者怛然失色。及明，视道上马迹，尚心掉不自禁。”凡虏所以夸耀中国者，多此类也。中国之人不测也，故或至于震惧而失辞，以为夷狄笑。呜呼！何其不思之甚也！昔者奉春君使冒顿，壮士健马，皆匿不见，是以有平城之役。今之匈奴，吾知其无能为也。孟子曰：“说大人则藐之。”况于夷狄！请以为赠。
　　○苏明允仲兄文甫说
　　洵读《易》至《涣》之六四，曰：“涣其群，元吉。”曰：嗟夫！群者，圣人之所欲涣以混一天下者也。盖余仲兄名涣，而字公群，则是以圣人之所欲解散涤荡者以自命也，而可乎？他日以告，兄曰：“子可无为我易之。”
　　洵曰：“唯。”既而曰：“请以‘文甫’易之如何？”
　　且兄尝见夫水之与风乎？油然而行，渊然而留，淳洄汪洋，满而上浮者，是水也，而风实起之；蓬蓬然而发乎太空，不终日而行乎四方，荡乎其无形，飘乎其远来，既往而不知其迹之所存者，是风也，而水实形之。今夫风水之相遭乎大泽之陂也，纡馀委蛇，蜿蜒沦涟，安而相推，怒而相凌，舒而如云，蹙而如鳞，疾而如驰，徐而如缅，揖让旋辟，相顾而不前。其繁如縠，其乱如雾，纷纭郁扰，百里若一。汩乎顺流，至乎沧海之滨，磅礴汹涌，号怒相轧，交横绸缪，放乎空虚，掉乎无垠，横流逆折，渍旋倾侧，宛转胶戾，回者如轮，萦者如带，直者如燧，奔者如焰，跳者如鹭，跃者如鲤，殊状异态，而风水之极观备矣。故曰“风行水上涣。”此亦天下之至文也。
　　然而此二物者，岂有求乎文哉？无意乎相求，不期而相遭，而文生焉。是其为文也，非水之文也，非风之文也，二物者，非能为文，而不能不为文也。物之相使，而文出于其间也。故曰“此天下之至文也”。今夫玉，非不温然美矣，而不得以为文；刻镂组绣，非小文矣，而不可以论乎自然。故夫天下之无营而文生之者，唯水与风而已。昔者君子之处于世，不求有功，不得已而功成，则天下以为贤；不求有言，不得已而言出，则天下以为口实。呜呼！此不可与他人道之，唯吾兄可也。
　　○苏明允名二子说
　　轮、辐、盖、轸，皆有职乎车，而轼独若无所为者。虽然，去轼，则吾未见其为完车也。轼乎！吾惧汝之不外饰也。
　　天下之车，莫不由辙，而言车之功，辙不与焉。虽然，车仆马毙，而患不及辙，是辙者，祸福之间。辙乎！吾知免矣！
　　○苏子瞻太息（送秦少章）
　　孔北海《与曹公论盛孝章》云：“孝章，实丈夫之雄者也，游谈之士，依以成声。今之少年，喜谤前辈，或讥评孝章。孝章要为有天下重名，九牧之人所共称叹。”吾读至此，未尝不废书太息也。曰：“嗟乎！英伟奇逸之士，不容于世俗也久矣。虽然，自今观之，孔北海、盛孝章犹在世，而向之讥评者，与草木同腐久矣。”
　　昔吾举进士，试于礼部，欧阳文忠公见吾文曰：“此我辈人也，吾当避之。”方是时，士以剽裂为文，聚而见讪，且讪公者，所在成市。曾未数年，忽焉若潦水之归壑，无复见一人者。此岂复待后世哉！今吾衰老废学，自视缺然，而天下士不吾弃，以为可以与于斯文者，犹以文忠公之故也。
　　张文潜、秦少游，此两人者，士之超逸绝尘者也；非独吾云尔，二三子亦自以为莫及也。士骇于所未闻，不能无异同，故纷纷之言，常及吾与二子。吾策之审矣，士如良金美玉，市有定价，岂可以爱憎口舌贵贱之欤？
　　少游之弟少章，复从吾游，不及期年，而论议日新，若将施于用者，欲归省其亲，且不忍去。呜呼！子行矣，归而求诸兄，吾何加焉！作《太息》一篇，以饯其行，使藏于家，三年然后出之。
　　○苏子瞻日喻（赠吴彦律）
　　生而眇者不识日，问之有目者。或告之曰：“日之状如铜槃。”扣槃而得其声，他日闻钟，以为日也。或告之曰：“日之光如烛。”扪烛而得其形，他日揣籥，以为日也。
　　日之与钟、籥亦远矣，而眇者不知其异，以其未尝见而求之人也。道之难见也甚于日，而人之未达也，无以异于眇。达者告之，虽有巧譬善导，亦无以过于槃与烛也。自槃而之钟，自烛而之籥，转而相之，岂有既乎？故世之言道者，或即其所见而名之，或莫之见而意之，皆求道之过也。然则道卒不可求与？苏子曰：道可致而不可求。何谓致？孙武曰：“善战者致人，不致于人。”孔子曰：“百工居肆，以成其事，君子学以致其道。”莫之求而自至，斯以为致也与！
　　南方多没人，日与水居也，七岁而能涉，十岁而能浮，十五而能没矣。夫没者岂苟然哉？必将有得于水之道者。日与水居，则十五而得其道；生不识水，则虽壮，见舟而畏之。故北方之勇者，问于没人，而求所以没，以其言试之河，未有不溺者也。故凡不学而务求道，皆北方之学没者也。
　　昔者以声律取士，士杂学而不志于道；今也以经术取士，士知求道而不务学。渤海吴君彦律，有志于学者也，方求举于礼部，作《日喻》以告之。
　　○苏子瞻稼说（送张琥）
　　曷尝观于富人之稼乎？其田美而多，其食足而有馀。其田美而多，则可以更休，而地力得完；其食足而有馀，则种之常不后时，而敛之常及其熟。故富人之稼常美，少秕而多实，久藏而不腐。今吾十口之家，而共百亩之田，寸寸而取之，日夜以望之，锄耰铚艾相寻于其上者如鱼鳞，而地力竭矣。种之常不及时，而敛之常不待其熟，此岂能复有美稼哉？
　　古之人，其才非有以大过今之人也。其平居所以自养，而不敢轻用，以待其成者，闵闵焉，如婴儿之望长也；弱者养之以至于刚，虚者养之以至于充，三十而后仕，五十而后爵。信于久屈之中，而用于至足之后；流于既溢之馀，而发于持满之末。此古之人所以大过人，而今之君子所以不及也。
　　吾少也，有志于学，不幸而早得与吾子同年，吾子之得亦不可谓不早也。吾今虽欲自以为不足，而众且妄推之矣。呜呼！吾子其去此而务学也哉？博观而约取，厚积而薄发，吾告子止于此矣。子归过京师而问焉，有曰辙子由者，吾弟也，其亦以是语之。
　　○王介甫送孙正之序
　　时然而然，众人也；己然而然，君子也。己然而然，非私己也，全人之道在焉尔。
　　夫君子有穷苦颠跌，不肯一失诎己以从时者，不以时胜道也。故其得志于君，则变时而之道，若反手然，彼其术素修而志素定也。时乎杨、墨，己不然者，孟轲氏而已；时乎释、老，己不然者，韩愈氏而已。如孟、韩者，可谓术素修而志素定也，不以时胜道也。惜也不得志于君，使真儒之效不白于当世，然其于众人也卓矣。呜呼！予观今之世，圆冠峨如，大裙襜如，坐而尧言，起而舜趋，不以孟、韩之心为心者，果异众人乎？
　　予官于扬，得友曰孙正之。正之行古之道，又善为古文，予知其能以孟、韩之心为心而不已者也。夫越人之望燕为绝域也，北辕而首之，苟不已，无不至。孟、韩之道去吾党，岂若越人之望燕哉？以正之之不已，而不至焉，予未之信也。一日得志于吾君，而真儒之效不白于当世，予亦未之信也。
　　正之之兄官于温，奉其亲以行，将从之，先为言以处予。予欲默，安得而默也？
　
　卷三十四
　　○归熙甫周弦斋寿序
　　弦斋先生，居昆山之千墩浦上，与吾母家周氏居相近也。异时，周氏诸老人皆有厚德，饶于积聚；为子弟延师，曲有礼意。而先生尝为之师，诸老人无不敬爱。久之，吾诸舅兄弟，无非先生弟子者。
　　余少时，见吾外祖与先生游处，及吾诸舅兄弟之从先生游。今闻先生老而强壮如昔，往来千墩浦上，犹能步行十馀里。每余见外氏从江南来，言及先生，未尝不思少时之母家之室屋井里森森如也，周氏诸老人之厚德浑浑如也，吾外祖之与先生游处恂恂如也，吾舅若兄弟之从先生游龂龂如也。今室屋井里非复昔时矣；吾外祖诸老人无存者矣；舅氏惟长舅存耳，亦先生之弟子也，年七十馀矣。兄弟中，河南行省参知政事子和最贵显，亦已解组而归，方日从先生于桑梓之间。俯仰今昔，览时事之变化，人生之难久长如是。是不可不举觞而为之贺也！
　　嘉靖丁巳某月日，先生八十之诞辰。子和既有文以发其潜德，余虽不见先生久，而少时所识其淳朴之貌，如在目前。吾弟子静复来言于予，亦以予之知先生也。先生名果，字世高，姓周氏，别号弦斋云。
　　○归熙甫戴素庵七十寿序
