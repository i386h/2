<!-- { "loadSidebar": true } -->




　　宋文纪巻十五
　　钦定四库全书
　　宋文纪巻十六　　　　　眀　梅鼎祚　编苏玮生
　　平贼告郊社太庙奏【孝武帝孝建元年六月平刘义宣臧质八座奏唯告庙社不告二郊太学博士徐宏孙勃陆澄议礼无不报始既遍告今贼已禽不应不同国子助教苏玮生叅议诏可】
　　八座奏
　　刘义宣臧质干时犯顺滔天作戾连结淮岱谋危宗社质反之始戒严之日二郊庙社皆已遍陈其义宣为逆未经同告舆驾将发丑徒冰消质既枭悬义宣禽获二寇俱殄并宜昭告检元嘉三年讨谢晦之始并告二郊太庙贼既平荡唯告太庙太社不告二郊礼官博议
　　苏玮生议
　　案王制天子廵狩归假于祖祢又曽子问诸侯适天子告于祖奠于祢命祝史告于社稷宗庙山川告用牲币反亦如之诸侯相见反必告于祖祢乃命祝史告至于前所告者又云天子诸侯将出必以币帛皮圭告于祖祢反必告至天子诸侯虽事有小大其礼畧钧告出告至理不得殊郑云出入礼同其义甚眀天子出征类于上帝推前所告者归必告至则宜告郊不复容疑元嘉三年唯吿庙社未详其义或当以礼记唯云归假祖祢而无告庙之辞果立此义弥所未达夫礼记残缺之书本无备体折简败字多所阙畧正应推例求意不可动必徴文天子反行告社亦无成记何故告郊独当致嫌但出入必告盖孝敬之心既以告归为义本非献防之礼今舆驾竟未出宫无容有告至之文若陈告不行之礼则为未有前准愚谓祝史致辞以昭诚信苟其义舛于礼自可从实而阙臣等叅议以应告为允并宜用牲告南北二郊太庙太社依旧公卿行事【而阙下当有缺误或阙字为小字注缺遂误作大字】
　　徐宏
　　东平冲王祔庙议奏【孝建元年七月有司奏下礼官议太学博士徐宏议】有司奏
　　东平冲王年穉无后唯殇服五月虽不殇君应有主祭而国是追赠又无其臣未详毁灵立庙为当它祔与不辄下礼官详议
　　徐宏议【诏可】
　　王既无后追赠无臣殇服既竟灵便合毁记曰殇与无后者从祖祔食又曰士大夫不得祔于诸侯祔于祖之为士大夫者按诸侯不得祔于天子冲王则宜祔诸祖之庙为王者应祔长沙景王庙
　　朱膺之
　　章皇太后庙殷祭议【大明二年二月庚寅有司奏皇代殷祭无事于章后庙高堂隆议魏文思后依周姜嫄庙禘祫及徐邈荅晋宣太后殷荐旧事使礼官议正朱膺之同王爕之孙缅议宜殷荐诏从之】
　　博士孙武议
　　案礼记祭法设庙祧坛墠而祭之乃为亲踈多少之数是故王立七庙逺庙为祧郑云天子迁庙之主昭穆合藏于祧中祫乃祭之王制曰祫禘郑云祫合也合先君之主于祖庙而祭之谓之祫三年而夏禘五年而秋祫谓之五年再殷祭又禘大祭也春秋文公二年大事于太庙传曰毁庙之主陈于太祖未毁庙之主皆升合食太庙传曰合族以食序以昭穆祭统曰有事于太庙则羣昭羣穆咸在不失其伦今殷祠是合食太祖而序昭穆章太后既屈于上不列正庙若迎主入太庙既不敢配列于正序未闻于昭穆之外别立为位若徐邈议今殷祠就别庙奉荐则乖禘祫大祭合食序昭穆之义邈云隂室四殇不同祫就祭此亦其义也防服小记殇与无后从祖祔食祭法王下祭殇郑云祭适殇于庙之奥谓之隂厌既从祖食于庙奥是殇有位于奥非就祭别宫之谓今章太后庙四时飨荐虽不于孙止若太庙禘祫独祭别宫与四时烝尝不异则非禘大祭之义又无取于祫合食之文谓不宜与太庙同殷祭之礼髙堂隆答魏文思后依姜嫄庙禘祫又不辨祫之义而改祫大飨盖有由而然耳守文浅学惧乖礼
　　博士王燮之议【通典王奭之】
　　按禘小祫大礼无正文求之情例如有推寻祫之为名虽在合食而祭典之重于此为大夫以孝飨亲尊爱同极因殷荐太祖亦致盛祀于小庙譬有事于尊者可以及卑故髙堂隆所谓独以祫故而祭之也是以魏之文思晋之宣后虽竝不序于太庙而犹均禘于姜嫄其意如此又徐邈所引四殇不祫就而祭之以为别飨之例斯其证矣愚谓章皇太后庙亦宜殷荐
　　太常丞孙缅议
　　祫祭之名义在合食守经据古孙武为详窃寻小庙之礼肇自近魏晋之所行足为前准髙堂隆以祫而祭有附情敬徐邈引就祭四殇以证别飨孙武据殇祔于祖谓庙有殇位寻事虽同庙而祭非合食且七庙同宫始自后汉礼之祭殇各祔厥祖既豫祫则必异庙而祭愚谓章庙殷荐推此可知
　　祠部郎朱膺之议
　　閟宫之祀髙堂隆赵怡并云周人祫嵗俱祫祭之魏晋二代取则奉荐名儒达礼无相讥非不諐不忘率由旧章愚意同王燮之孙缅议
　　孝武帝诏
　　章皇太后追尊极号礼同七庙岂容独阙殷荐隔兹盛祠閟宫遥祫既行有周魏晋从飨式范无替宜述附前典以宣情敬
　　王偃防禫服议【大明二年正月有司奏领曹郎朱膺之议】
　　有司奏
　　故右光禄大夫王偃防依格皇后服朞心防三年应再周来二月晦检元嘉十九年旧事武康公主出适二十五月心制终尽从礼即吉昔国哀再周孝建二年二月其月末诸公主心制终则应从吉于时犹心禫素衣二十七月乃除二事不同
　　朱膺之议
　　详寻礼文心防不应有禫皇代考验已为定制元嘉季年祸难深酷圣心天至防纪过哀是以出适公主还同左室即情变礼非革旧章今皇后二月晦宜依元嘉十九年制释素即吉以文帝元嘉十五年皇太子妃祖父右光禄大夫殷和防变除之礼仪同皇后
　　议南郊庙祠仪奏【孝建二年正月南郊有司奏下礼官详正太学博士王祀之太常丞朱膺之并议通闗并同建平王宏谓膺之议为允诏可】
　　有司奏
　　今月十五日南郊寻旧仪庙祠至尊亲奉以太尉亚献南郊亲奉以太常亚献又庙祠行事之始以酒灌地送神则不灌而郊初灌同之于庙送神又灌议仪不同于事有疑辄下礼官详正
　　王祀之议
　　案周礼大宗伯佐王保国以吉礼事鬼神祗禋祀昊天则今太常是也以郊天太常亚献又周礼外宗云王后不与则賛宗伯郑云后不与祭宗伯摄其事又説云君执珪瓉祼尸大宗伯执璋瓉亚献中代以来后不庙祭则应依礼大宗伯摄亚献也而今以太尉亚献郑注礼月令云三王右司马无太尉太尉秦官也盖世代弥久宗庙崇敬摄后事重故以上公亚献又议履时之思情深于霜露室戸之感有懐扵容声不知神之所在求之不以一处郑注仪礼有司云天子诸侯祭于祊而绎绎又祭也今庙祠阙送神之祼将移祭于祊绎眀在于留神未得而杀礼郊庙祭殊故灌送有异
　　朱膺之议
　　案周礼大宗伯使掌典礼以事神为上职总祭祀而昊天为首今太常即宗伯也又袁山松汉百官志云郊祀之事太尉掌亚献光禄掌三献太常毎祭祀先奏其礼仪及行事掌賛天子无掌献事如仪志汉亚献之事専由上可不由秩宗贵官也今宗庙太尉亚献光禄三献则汉仪也又贺循制太尉由东南道升坛眀此官必预郊祭古礼虽由宗伯然世有因革上司亚献汉仪所行愚谓郊祀礼重宜同宗庙且太常既掌賛天子事不容兼又寻灌事礼记曰祭求诸隂阳之义也殷人先求诸阳乐三阕然后迎牲则殷人后灌也周人先求诸隂灌用鬯达于渊泉既灌然后迎牲则周人先灌也此谓庙祭非谓郊祠案周礼天官凡祭祀賛王祼将之事郑注云祼者灌也唯人道宗庙有灌天地大神至尊不灌而郊未始有灌于礼未详渊儒注义炳然眀审谓今之有灌相承为失则宜无灌
　　周景逺
　　殷祭议【孝建元年十二月有司奏依旧今元年十月是殷祠之月领曺郎范泰参议依永初三年例湏再周之外殷祭寻祭再周来二年三月若以四月殷则犹在禫内下礼官议正国子助教苏玮生太学博士徐宏太常丞朱膺之并议郎中周景逺参议以宏膺之议为允诏可】
　　苏玮生议
　　案礼三年防毕然后祫于太祖又云三年不祭唯天地社稷越绋行事且不禫即祭见讥春秋求之古礼防服未终固无祼享之义自汉文以来一从权制宗庙朝聘莫不皆吉虽祥禫空存无綅缟之变烝尝荐祀不异平日殷祠礼既弗殊岂独以心忧为碍
　　徐宏议
　　三年之防虽从权制再祥周变犹服缟素未为纯吉无容以祭谓来四月未宜便殷十月则允
　　朱膺之议
　　虞礼云中月而禫是月也吉祭犹未配谓二十七月既禫祭当四时之祭日则未以其妃配哀未忘也推此而言未禫不得祭也又春秋闵公二年吉禘于庄公郑云闵公心惧扵难务自尊成以厌其祸凡二十二月而除防又不禫云又不禫眀禫内不得禘也案王肃等言于魏朝云今权宜存古礼俟毕三年旧説三年防毕遇禘则禘遇袷则祫郑云禘以孟夏祫以孟秋今相承用十月如宏所上公羊之文如为有疑亦以鲁闵设服因言防之纪制尔何必全许素冠可吉禘纵公羊异説官以礼为正亦求量宜
　　周景逺叅议
　　永初三年九月十日奏傅亮议权制即吉御世宜尔宗庙大礼宜依古典则是皇宋开代成准谓博士徐宏太常丞朱膺之议用来年十月殷祠为允
　　殷祭用孟秋议【宋殷祭皆即吉乃行大眀七年有司奏四月应殷祠若事中未得为得用孟秋与不领军长史周景逺议参议据礼有证谓用孟秋为允诏可】
　　案礼记云天子祫禘祫尝祫烝依如礼文则夏秋冬三时皆殷不唯用冬夏也晋义熙初仆射孔安国唘议自泰和四年相承殷祭皆用冬夏安国又启永和十年至今五十余年用三十月辄殷祠博士徐干据礼难安国干又引晋咸康六年七月殷祠是不専用冬夏于时晋朝虽不从干议然干据礼及咸康故事安国何以夺之今若来四月未得殷祠迁用孟秋于礼无违
　　徐爰【字长玉南琅邪开阳人本名瑗初为晋琅邪王大司马府中典军入宋厯除太中大夫徙交州还为南济隂太守中大夫】
　　御敌议【爰孝建初补尚书水部郎转殿中郎兼右丞三年魏人寇边议】
