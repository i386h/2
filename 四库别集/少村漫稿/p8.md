<!-- { "loadSidebar": true } -->
　　君到西湖春酒熟湖中春水白鱼肥茫茫烟艇堪垂钓天遣游人此日归 

　　○闻砧 

　　萧萧木落五陵寒捣练谁家夜巳阑月照罗帷人不寐倚床犹自怯衣单 

　　○赠陈司教 

　　头白为官别　紫宸罗浮山杳海云滨春风桃李缘门径细雨空斋莫厌贫 

　　○元夕赠苏州二守如雍侄 

　　春灯春月晃春城相向尊前二阮情今夜逢春春尚浅更看春色老蓬瀛 

　　○送钱南湖任楚雄 

　　疋马燕云夕照斜江南春到有梅花行人莫唱梁州曲诸葛边营属汉家 

　　○驾往西陵 

　　腊月云霾苦不晴貔貅百万怯衣轻但言　天子深宫处犹向山中风雪行 
　　大峪云深紫气明翠华亲为筑陵行雀蛇龙虎千年壮桧栢松楸百代情 

　　○元日侍班 

　　叨陪侍从奉天东袅袅云烟春日红仕愿　君王多福祉词臣岁岁赋东风 

　　○蟠桃 

　　百颗蟠桃今几时浪传此植自瑶池秋风不者仙家树春色年年入酒卮 
　　仙桃盘屈三千里杳隔云深碧海来我亦欲寻刘阮去路迷何处是天 

　　○赠东谷之南归 

　　嵎夷地近受阳賖十载辞家忆物华昨夜东风何处是谷前谷后巳春芽 
　　别我还乡上小艖柴门东向是君家壶中细雨逢三月知忆长安桃李花 

　　○九日送友人还莆 

　　黄花不为离情绽绿酒偏因别思深高望云山何处是凭君一寄故园心 
　　升高御气尽仙寰今古乾坤自往还眇眇青冥飞一鴈飘飘白羽过三山 

　　○南岳纪游 

　　昨秋驻节武夷宫访道南山入梦中管领春风花鸟外忘机我巳授仙童 
　　飞鸟乍闻罗汉语名僧种树长娑萝花开百合供调膳醉石长招猿鹤过 
　　上方信宿紫虚清秪有泉声并雨声转觉幻尘飞不染任从来日自阴晴 
　　斋心净献玉坛文前殿歌锺后殿闻杳霭若承云旆下西来又礼魏元君 
　　山风吹雾锁高台若为游人住不回欲写仙踪犹阁笔生憎下界仆夫催 
　　瑶宫手掇金光草欲汲飞泉作寿杯遥献一心天上客五云深处是蓬莱 
　　桥下水流花片片前村古寺有天台相逢不必皆刘阮他日人传仙子来 

　　○寄适 

　　紫阁调梅供奉频锦园花木自芳春临风不暇携尊赏吟望台阶一注神 
　　园中种树多桃李每到开时不及看但愿花神长入思芳情岂必在凭阑 
　　自从结发侍　君王白首论心在建章忽忆绮园芳草绿赏心无计付春光 
　　上林松竹映空明漫兴相看晚翠荣即与名园春色似乾坤何处不怡情 

　　○次院长后九月十日对菊 

　　今岁黄花何太晚秪缘闰月再重阳凭阑更喜花如昨紫阁朱衣送酒尝 

　　○回鴈峰竹院口占 

　　秋入小亭楚水边万竿翠色尚依然分明迥与尘寰隔吹老清风不记年 
　　欲截一枝鸣凤吹无端风雨忽萧萧琅玕满地无人扫遗却蓝田春日遥 
　　梵乐乍惊宿鸟飞片云江上月华微如何湘竹当年泪犹向西风洒客衣 

　　○花药寺 

　　旧传仙子丹成日花下尝栖五色禽药鼎巳侵芳草地松阴空锁白云岑 
　　秋入岳亭清磬远春来湘水落花多吏情似与禅心共月色空中一啸歌 

　　○对莲 

　　山下池开半亩莲香侵翰墨度帘前夜来风雨何相妬溅落荷一碎却圆 
　　亭亭翠盖出泥中错献千层菡蓞红□喜群芳间白赏心人在水晶宫 

　　○寺中见桂 

　　可堪一日几回肠南盻闽云带夕阳欲寄愁心明月里春兰秋桂为谁香 

　　○对月 

　　云本无心翻妬月晚来疏雨黯江城广寒忽放嫦娥影依旧关山万里明 

　　○对酒 

　　风送西峰午两来莲花娇艳半塘开碧筒欲折怜丝綍山鸟飞来一劝杯 

　　○秋日偶作 

　　谁言秋入诗人兴我每逢秋动客愁带甲貔貅今满地庾公何意独登楼 

　　○观蒙惠二泉 

　　二泉喷玉下荆门流钵峰前试一尊石罅微茫通蜀道胡僧眼底识泉源 【 旧传流钵蜀中所制者以此知山窍所自】 

　　○谒武穆庙次壁间韵 

　　书生早计识权臣事主肝肠越与秦南渡巳随流水去空怜祠下吊忠人 
　　怪尔靖康献纳臣言和惟恐不同秦甘心君父双囚虏偏杀尽忠报国人 

　　○疑塜 

　　分香卖履事堪悲枉用机心至死时犹恐一身归未定多堆黄土使人疑 

　　○过邯郸 

　　处世卢生何太苦也曾枕上见荣华当年不与黄梁梦白首青春空自嗟 
　　无端邂逅邯郸道语及生平得数奇 【 庙碑语】 何幸玄机犹不秘分明托与梦魂知 
　　我轻万里游都下自笑驱车六月忙百岁光阴浑一息欲传真诀竟茫茫 

　　○王昭君 

　　妾是汉家女出塞本无期淡妆亦宫样谁知妬娥眉贵赂不贵尽杀之竟何追以兹增愤激誓死报恩私 

　　○游武夷 

　　三十六宫春色好奇峰迭出作仙家我今驾鹤游何处历尽玄踪饱紫霞 
　　武夷山下溪流浅九曲扁舟歌若何闻道前溪犹有曲春来流水落花多 

　　○登醒心亭 

　　夕阳人渡小桥东隐隐云屏入尽中醉里同游谁独醒半轮明月挂前峰 

　　○书西厅小亭 

　　如此山腰作亭榭何曾一费买山资林间云鸟来无数三鹳今年巢一枝 【 鹳胎二丁巳生于亭之东者三实纪也】 
　　幽亭曲径通流水日暮尊前对此君双鹤自来还自舞一声长啸入青云 

　　○孙太守环山庄上对芙蓉 

　　朵朵芙蓉碧水隈不知今日为谁开山人报道看花侣唤醒花神迟尔来 
　　一访幽栖眼倍明花山山下水偏清独游江上花饶笑爱尔秋容似我情 
　　生在禾江色绝奇分明浓淡各相宜若临妆镜人能似肯惜千金一頋时 
　　风飘落叶侵流水水上名花独拒霜谁识寸心终自见偏于霜后压群芳　【 芙蓉一名拒霜】 
　　自昔名花羡牡丹春风娇艳令人欢若教植此沉香北也得君王带笑看 
　　山公每醉习家池倒着接??离马上骑花月故留归未得高山流水自应知 

　　○酿泉 

　　山下有酿泉谁能似纪叟但得此中趣何须倾百斗 

　　○醉翁亭古梅席上口占 

　　昨宵枕上听风雨秪恐纷披花欲残晓起寻芳来涧外依然玉树两相欢 
　　当轩酌酒酹花神愿得年年对此辰莫就开时看早暮枝南枝北总芳春 
　　江南二月疑飞雪香韵因风知是梅索笑檐前清不极芳春端占百芯开 
　　春台偃蹇数朝枝风雪几侵氷玉姿向晚不知何处笛一声忽动故园思 
　　纵是虎头尽不成龙麟盘欝数枝横更斟雪酒孤芳共东望海云片月生 
　　南谁谁植罗浮树一问山僧不记年若使醉翁曾醉此今人遮莫更留连 
　　如何苦入诗人兴错比名花雪共春况复枝头能结子偏于日里长芳神 
　　夕照鹤癯花共瘦欹斜妖娆不胜寒洛阳共道花如绣亦在春深此后看 
　　绛蔕黄中香气浮花开五数恊中畴君王若喜调商鼎移向上林玉槛头 
　　徙倚高枝凌短鬂摘来杯里注春愁也知一别扬州去他日相思洛水头 

　　○寅卿赵柱野宅上对水仙花 

　　对此清芬梅作侣水晶为骨玉为神凌波欲遡银河上暂向人间度几春 
　　戞玉鸣金摇翠羽若从江渚挹花神故将瑶佩聊相赠肯信东家别有春 
　　瑶台春色每相宜盆里娇黄逞玉姿苔藓半蒙芳叶下托根慎勿俗人知 
　　一从品藻黄山谷再见新题赵倚□花下尊前香不断玉人何处觅春游 

　　○七夕泊舟清源 

　　邂逅清源雨乍晴天河月色漾空明罗帏寂莫支机冷其柰牛郎此夜情 
　　鹊桥欢会是良缘犹恨离情尚来年曾奈人间长在客空将令夕倍愁眠 

　　○楼上对月 

　　银汉无云霜月白拥书不寐独登楼庭前半落空山影纵有芳尊柰尔愁 
　　湖海萍踪何日定故乡今夜月同明嫦娥不管关山杳偏照寒斋客里情 

　　○井梧 

　　井梧飘叶无人扫更着风吹迭砌深草木由来惊岁晚人生莫叹二毛侵 

　　○绍兴谒相公李渠师少渠中翰作主 

　　太液登龙今几载乘舟兹复入山阴天心若觧幽人意二月江南白雪深 
　　此邦山水闻绝奇今日始登越望台纵使?工图不得天风万顷海涛来 

　　○钓台 

　　君房鼎足中兴日一变姓名入富春齐国上言垂钓者疑是皇家物色人 
　　汉使安车几度来同心特诏济川才肯因日暮聊相屈投札侯生亦壮哉 
　　谏议大夫坚不拜何于建武复来招请看唐帝容巢父鸿鹄冥冥亘紫霄 
　　同学故人能下贱榻中加足动星辰若逢　圣祖知相迫肯许严光不汉臣 
　　滩头七里露渔矶夜夜春山有少微也信侯封□有命凌烟不易勒名归 
　　知君故是彺奴态不厌羊裘钓泽心八十泉灵犹受宠汉恩还比此滩深 
　　若得桐江江上过汨罗安有楚魂悲汉家晚祚多奇节尽系清风一钓丝 
　　独上高台卷幔看俨然遗像肃江干瓣香一献溪前水习习清风两袖寒 

　　○中丞刘带川招福州西楼观竞渡 

　　佳节同登江上楼飞鳬点点水中浮舟人不觧沉罗事一醉谁知吊古愁 
　　汀蒲漠漠水盈盈复有江花相映明夹岸旌旗摇日色太平箫鼓泛春声 
　　去岁江城早闭门今年城外笑歌喧摐金伐□龙舟上游子谁知主将恩 
　　苦愽利名总是虚请看争渡竟何如满■〈扌弃〉心力风波上所较争过尺寸余 
　　寄语欧生事亦神忠魂长在楚江滨色丝拣叶聊相荐犹恐蛟龙识未真 
　　龙起江翻万艘飞几人夺得锦标归水流不竞心如许稳坐楼头看是非 
　　千里折冲樽俎下使君不说赤灵符他乡知巳谁能并切玉须倾酒百壶 

　　○闻鴈 

　　忽听轩前鴈一声春来何急使人惊若飞塞北谋栖止的的关川万里程 

　　○题美人 

　　爱汝飘飖月下游相看无语使人愁流传玊女难描尽如此何须顾虎头 

　　○送胡贰尹归衢州 

　　从此不婴尘世网尊前花月兴偏賖官舟稳坐春溪涨一出闽关即是家 

　　◆古风 

　　瑞竹 
　　瑞芝 
　　采莲曲 
　　赠萧山令施钦甫之任 
　　似楼为太宰李古冲赋 
　　赠陈未斋司教肇庆 
　　竹溪 
　　赠光禄沈玄洲奉使省觐 
　　赠南符卿汪栢亭兼省觐 
　　赠徐闻方尹洎川 
　　赠伯元宗子归天台 
　　庆源堂 
　　赠赵白楼总镇宣府 
　　赠林小山之任上虞 
　　宪伯游可斋入贺圣寿适诰封尊公赋此 
　　元辅七旬（排律） 
　　忠弼堂 

　　○瑞竹 【 以下古风】 

　　芳园秀溪曲亭亭竹且滋中有七节上骈秀挺两岐拂云栖朱凤天然见瓌奇主人对缃帙日夕坐忘疲振缨践文陛抱贞作　帝师清风披黄阁高节扬明时永怀父师训怆恻良在兹堂构仍旧址封殖发新枝长以承湛露悠哉君于思 

　　○瑞芝 

