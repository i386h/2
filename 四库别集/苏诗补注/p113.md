<!-- { "loadSidebar": true } -->
　　仲子霣霜杀草风流无地寄言王君攀鳞附翼礼义端能不骞
　　不怨子堂堂去盖念君得得来家藏防稽玅墨晩嵗喜识方囘
　　两公六字语玅我独一双眼明书似出林飞鸟诗如落涧泉声
　　老忆夷门老将当年许我忘年博学似刘子政清诗如孟浩然
　　天子文明濬哲今年不次用人九原埋此佳士百草无情自春
　　附景文次韵五首【此五首从山谷别集采出按史季温注山谷诗附载景文五章原序云季孙惶恐伏防知府内翰宠示送仲天贶王元直诗五首仰同严韵不胜狂妄之罪】谁懐二子千里公赋五篇六言月底飞云西去山头归雁双骞
　　小艇辞公晩发髙斋记客初来耿耿不忘归路阻修万折千回
　　府下莫非羣儁坐中不见三明逺意闗河马首静吟笔砚泉声
　　虽到蜀都有日却逢谢傅何年歴歴林蹊胜处想君把酒依然
　　乐事无如饮酒休官自是髙人红带遨头寄与是翁矍铄寻春
　　赠善相程杰
　　心传异学不谋身自要清时阅缙绅火色上腾虽有数急流勇退岂无人书中苦觅原非诀醉里微言却近真我似乐天君记取华颠赏徧洛阳春
　　程杰【失考】
　　参寥惠杨梅
　　新居未换一根椽只有杨梅不直钱莫共金家鬬甘苦参寥不是老婆禅
　　金家【咸淳临安志南山近瑞峯石坞内有一老妪姓金其家杨梅甚盛俗称杨梅坞所谓金婆杨梅是也】老婆禅【传灯録雪窦云明眼的觑着将谓雪窦门下教你老婆禅】
　　慎按此诗施氏原本不载据外集编第八巻守杭时作也今从新刻续补下巻改编
　　次韵林子中蒜山亭见寄
　　竒逸多闻老敬通何人慷慨解怜翁十年簿领催衰白一笑江山发醉红闻道赋诗临北固未应举扇向西风叩头莫唤无家客归扫岷峨一亩宫
　　林子中【名希时以天章阁待制知润州】蒜山【曹润州类集蒜山在江上说者曰山多泽蒜故名一说谓周瑜诸葛亮防此议拒曹操当作计算之算】
　　再和并答杨次公
　　毘卢海上妙髙峯二老遥知说此翁聊复舣舟寻紫翠不妨持节散陈红髙懐却有云门兴好句真传雪窦风唱我三人无谱曲冯夷亦合舞幽宫
　　杨次公【名杰时提防两浙路刑狱】云门【按禅宗云门山在粤东韶州者为文偃禅师道塲越州亦有云门即少陵所云若耶溪云门寺也】雪窦风【传灯録明州雪窦禅师悲学者寻流失源作偈曰三分光隂二早过灵台一防不揩磨其妙语偈颂徧播丛林】
　　次韵刘景文送钱防仲三首
　　谁识天闲老骥不争日暮长途送尽青云九子归去扁舟五湖
　　寄语竹林社友同书桂籍天伦王郎独为鬼録世间无此玉人
　　五字古原春草千金汉殿长门经纬尚余三策典刑留与诸孙
　　附刘景文原作三首【此诗从王氏旧注中采出原题云送防仲赴举】膝下五车就业殿中三月亨途日出唤君名姓春风吹过江湖
　　文价从今第一家风经古无伦不假湘灵十字知君才倍前人
　　俊气将探虎穴清才早践龙门故比隔江白鹭万人囘看王孙
　　菩提寺南漪堂杜鹃花
　　南漪杜鹃天下无披香殿上红毺鹤林兵火真一梦不归阆苑归西湖
　　菩提寺【咸淳临安志菩提院太平兴国二年建本名惠严七年改赐今额中有杜鹃花最盛】南漪堂【西湖游览志钱塘门縁城而北有菩提院本钱惟演别墅也舍以为寺有南漪迎薰等亭后并入昭庆律寺】披香殿【汉宫阁名长安有披香殿白居易诗染为红线红于花织作披香殿上毯】寒具【公自注乃捻头出刘禹锡佳话】
　　纎手搓来玉数寻碧油轻蘸嫩黄深夜来春睡浓于酒【苕溪渔隠作无轻重】压褊佳人纒臂金
　　慎按此诗施氏原本不载据外集编守杭第八巻中今从续补下巻移编
　　题杨次公春兰
　　春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕不采【韩愈猗兰操不采而佩于兰何伤】
　　题次公蕙
　　蕙本兰之族依然臭味同曽为水仙佩相识楚辞中幻色虽非实真香亦竟空云何起微馥鼻观已先通兰蕙【黄山谷云一干一花为兰一干五七花为蕙遯斋间览云楚骚之兰蕙或以为都梁香或以为泽兰或以为漪兰当以泽兰为正今人所种如麦门冬叶者为幽兰非真兰也故陈止斋作盗兰说以讥之朱文公离骚辩正云古之香草必花叶皆香燥湿不变故可佩今之兰蕙但花香而叶乃无气质弱易萎必非古人所指甚明古之兰似泽兰而蕙即今之零陵香今之似茅而花有二种者不知何时始误也呉草庐兰说云兰为医经上品草之植者也今所谓兰乃无枝无茎因黄山谷称之世遂谬指为离骚之兰】
　　次韵曹辅寄壑源试焙新芽
　　仙山灵草【一作雨】湿行云洗徧香肌粉未匀明月来投玉川子清风吹破武陵春要知氷【一作玉】雪心肠好不是膏油首面新戏作小诗君勿【一作一】笑从来佳茗似佳人壑源试焙【太平寰宇记龙焙监在建州建安县南乡黄儒品茶要録壑源在建溪与沙溪地相背中隔一岭其去无数里之逺然茶产顿殊岂水脉地脉独萃于壑源耶凡壑源之茶售以十则沙溪之茶售以五梦溪笔谈建安胜处曰郝源曽坑在坌根山顶二品尤胜李氏时号为北苑置使领之苕溪丛话北苑茶入贡之后市无货者惟壑源私焙茶其絶品可敌官焙盖壑源与北源为邻山阜相接才二里余其茶香甘在诸私焙之上】膏油首面【熊蕃北苑贡茶録南唐初造研膏继造蜡面○慎按施氏原注集本云仙山灵雨湿行云试作小诗君一笑呉兴向氏有毕良史旧藏墨迹灵雨作灵草一笑作勿笑今从墨迹后又题曽坑壑源四大字辅时为闽漕此叚新刻本删去今补録】
　　次韵袁公济谢芎椒
　　燥吻时时着酒濡要令卧疾致文殊河鱼溃腹空号楚汗水流骹始信呉【公自注呉真君服椒法云半年脚心汗如水】自笑方求三嵗艾不如长作独眠夫羡君清瘦真仙骨更助飘飘鹤背躯
　　袁公济【施氏原注袁公济名毂后知处州据先生诗考之本巻次溽字韵有今年复为僚之句又除夕诗题云呈公济子牟二通守则此时袁为杭倅】芎椒【本草芎防一名山鞠穷此药行上专治头脑之疾兼御湿气出关中者为西芎出四川者为川芎尔雅檓大椒郭璞注椒丛生实大者为檓陆玑诗疏椒树如茱萸味亦辛香蜀人作茶呉人作茗皆以其叶合煮为香本草服食方单服椒红补下宜用蜀椒叚成式云椒气下达饵之不冲上也】
　　次韵杨次公惠径山龙井水【公自注龙井水洗病眼有效】
　　漏尽鸡号厌夜行年来小器溢缾罂弃官纵未归东海罢郡犹堪作水衡幻色将空眼先暗胜游无碍脚殊轻空烦远致龙渊水宁复临池似伯英
　　漏尽【蔡邕独断夜漏尽皷鸣则起昼漏尽钟鸣则息】龙渊水【蔡襄径山记山间有小井云故龙湫也龙亡湫在嵗常一来雷雨晦冥呉兴掌故集蛟龙池在天目山东南】
　　次韵刘景文登介亭
　　泽国梅雨余衰年困蒸溽髙堂磨新砖颇觉利腰足松根百尺井两绠飞净渌流觞聚儿童一笑为捧腹清风信可御刚气在岩麓始知共此世物外无三伏长歌入云去不待弦管逐西湖真西子烟树防眉目涛江少醖借髙浪翻雪【一作飞】屋俛仰拊四海百世飞鸟速逺追钱氏余近吊祖侯躅吾生如寄耳寸晷轻尺玉谁似刘将军逸韵谢边幅千言一挥手五车不再读春嵓彩鸡舞月峡哀猿哭朝先鶗【一作啼】鴂起暮与寒螀续我老废吟哦頼君时击触从今事逺览发轫此幽谷清游得三昧至乐谢五欲莫作狂道士气压刘师服
　　介亭【咸淳临安志鳯凰山在钱塘旧治正南山颠有排衙石第二峯有白墖墖西有小径青石崔嵬夹道皆峭壁中穿一同人可往来名曰石同好事者多题名其上熙宁中郡守祖无择对排衙石作介亭天风冷然有缥缈慿空之意】祖侯【邵氏闻见録祖无择字择之蔡州人登甲科与王介甫同知制诰熙宁二年介甫参知政事时无择知杭州介甫宻谕监司求无择之罪使御史王韶按騐无所得坐送宾客酒三百小瓶责节度副使元丰中复秘书监集贤学士移知光化军卒士大夫寃之咸淳临安志英宗治平四年十月丁未祖无择以右諌议大夫加龙图阁学士知杭州尝作介亭于鳯凰山】五欲【释典大论二乘但能断界内五欲故世间五欲所不能动故为界外上妙声色之所染汚故迦叶云三界五欲我已断竟不能动心此是菩萨妙净五欲吾于此事不能自安斯为法尘所惑也】
　　附刘景文原作【此诗从王氏旧注中采出】
　　使君中和堂六月无炎溽随呼众宾集一笑清风足复为曲水饮石面涌寒渌持杯襟袂凉酒出金鲸腹旌旗登鳯皇羽翼在林麓半空老崖断千古灵药伏松杉各雄枝螭蜃傍奔逐古韵岂尘世遐瞻有天目覇国荒故坛墠社移新屋霞标起山近潮势巻江速物外得长凉尊前寻往躅有客告将行迟留待珠玊欣然防鼠须万象归一幅终篇灿灿动满座琅琅读此时天乐奏到夜山鬼哭和之惭岂敢来者信难续粉壁鉴相射香煤尘不触醉归扫双堵字字照岩谷星辰众所仰富贵公岂欲一言换凡骨芝术谁能服
　　附孙觉诗【见李濓汴京遗迹志按孙莘老集世已失传附録以存其诗】
　　真人昔未起奔鹿骇四方连延天目山两乳百里长有城跨江海无地生侯王中霄潦穹旻列石表坛塲朱旗大梁野英气吞八荒寥寥百年后故物亦已亡所余彼巉岩峯巅屹相望主人承明老星斗工文章筑亭紫霄上坐客苍株旁攀云弄明月晓星生扶桑禹山隔波涛简书永埋藏愿逢希夷使水土还故常
　　袁公济和复次韵荅之
　　昏昏堕醉梦奈此六月溽君诗如清风吹我朝睡足登临得佳句江白照湖渌防手独不言黙藁已在腹是时风雨过霭霭云归麓踈星带微月金火争见伏惜哉此清景变灭不可逐归来读君诗耿耿犹在目却思少年日声价争塲屋文如翻水成赋作义手速秋风起鸿雁【一作鹄】我亦继华躅那知君蹭蹬独泣荆山玊相见南新道青衫垂破幅蚤知事大谬恨不十年读莫嫌冯唐老终胜贾谊哭今年复为僚旧好许重续升沈何足道等是蛮与触共为湖山主出入穷涧谷众驰君不争人弃我所欲何时神武门相约挂冠服
　　继华躅【施氏原注袁毂试舘职首荐东坡亦第七人按年谱召试秘阁入三等直史馆治平二年事】
　　附袁公济次韵【此诗从王氏旧注中采出】
　　东南富山水所病在卑溽隂晴变朝暮梅雨大田足翰苑宴髙堂金斚浮蚁緑清泠四座耳醉饱五经腹停午登介亭萦纡俯山麓行路愁渇死是月丁初伏乘髙瞰羣峯前后浪奔逐三呉在指掌百越入双目汉忧分朱轓尧意注黄屋下舆曽未几传命甚邮速霸遂伏下风元白仰髙躅唱予而和女谈笑唾珠玉所恨继者贫囊箱无寸幅刘侯世良将文史三冬读坐啸胡骑却行歌燕旦哭儒将久寂寥断弦今日续所得最在诗铦利锋莫触唱酬黄巻上如响荅深谷王侯富方丈熊掌我所欲独馁不得饱中心但诚服
　　介亭饯杨杰次公
　　篮舆西出登山门嘉与我友寻仙村丹青明灭风篁岭环佩空响桃花源【公自注郡人谓介亭山下为桃源路】前朝欲上已蜡屐黒云白雨如倾盆今晨积雾巻千里岂畏触热生病根在家头陀无为子久与青山为弟昆孤峯尽处亦何有西湖镜天江抹坤临髙挥手谢好住清风万壑传其言风回响荅君听取我亦到处随君轩
