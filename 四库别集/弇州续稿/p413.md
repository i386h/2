<!-- { "loadSidebar": true } -->
　　昨足下与子念辈偕叩门私窃异之既得见惠书及试巻时义怳若隋珠之错投动心眩目眞天下伟丽盛观也退而始获读所谓嘉禾颂者则彬彬东京建安风矣邻壤相距一舍许归四载而不知有足下仆之罪也足下之执礼甚恭意甚笃若不以仆聋瞽而借视听者第来书所引喻非当不敢不一言之仆鄙人也少从师业占毕得进士举已而厌之然不能求太上所谓汩没于雕虫之技者踰三十年而无所成中遘家难强颜为人又不能隐约食苦以修匹夫之节误被时私出入台寺又不能规腰腹饰边幅以谢物情销骨之余仅尔肤立惟怜才一念或可少附于孔文举任彦升之后而执事以握髪吐哺之一端遂进而拟之周公毋论仆不敢当足下之文美美则必传传则当为有识者所窥也屠长卿吾畏友此君具眼者必能拔足下于骊黄外然亦不敢不专逹之后却当为筌蹄耳古文若颂者及新诗乞颁示一二良骥摄景而驰其价乃辨于蚁封之内时义少加精检何如余不具
　　
　　荅曹子眞
　　
　　向者不腆之文不足以为贤者重葢至于今有余恧焉而使者至将手教启而读之则亹亹数百言推谢饰奬靡所不颛即仆恧乃重之矣叩使者谓执事尚健饭日读书弄笔墨不衰令人啧啧仆自逾知非之歳数凡四屈指而始知悔觉一切忧怒从喜乐生毁从誉生失意从得意生所读书一字不得用所撰述文业一字无可传欲弃之葢献歳而后能次今已作头陀全眞行径矣是故于执事书而重有恧也然至得执事诗而辄和之其以为尚有可传也耶其不可传耶其世法耶其非世法耶执事姑一览而用覆瓿可也嘉则流寓于松陵大槩依青浦君方沾沾艺文未敢以此告雅贶种种烟霞色味谨拜嘉并有不腆将臆鉴存为荷
　　
　　郁人文
　　
　　足下抱三代敦彛以梁清数顷陂自环作武陵观世人莫可踪迹之而乃俨然造我顾不能手烹伏雌烧笋蕨以供而第使儿子侍酒又令蹩蹩雨中还葢至于今恧焉足下何用为谢恨五载前不见足下然见之当令足下如杨朱受犹龙公擿也秦右伯郭叅知传觉已行世纵未能人人悉足下当亦有心赏者腐令史成欲藏之名山瘿公每志石一埋之麓一埋之壑乃至摩诃迦叶奉佛伽利入鸡足其事不同要之所期于后世一人也天假足下资又证足下贫而佚以日勉旃毋忘铅椠与二三君子期而已仆实未有所证而于一切世縁欲尽尚恨刺促逺不及向子平迩不及袁夏甫怅然怅然
　　
　　与周生
　　
　　从尊君得足下弃家信已又闻自六和归杜门看内典六时清浄誓絶世縁足下是再来人未染欲阿罗汉仆虽不至于情中作生活然大叚脱此科臼不得出出没没何得具须眉称男子以故语足下辄面赤汗浃自恨其霄壤也印上人出足下所与书以妙宗钞请质渠亦能解释第恐是狮子坐旁听来非繇蒲轮上证彻于足下少所饶益足下如拟把茅葢头作知见宗钱塘沈莲池是千五百人善知识须往一见之羯磨两夏三冬亦可如不欲钻故纸马大师所云即心即佛是单刀直入法又六祖云心迷法华转心悟转法华亦此意也仆非晓了者只是借花献佛耳
　　
　　荅章子敬
　　
　　得足下书见念拳拳至读三诗则洒然如觌矣二律爽朗不凡然尚小有查滓古选既极宛缛更自遒劲第饰奬过涯非仆所敢当耳仆之畏名如城南老母畏佛无地可避前以野父争席为佳至于足下门生之刺尤令人愧死生平幸以不登髙坐不受人礼拜仅能汲汲征引如常不轻比丘谓可懴悔宿业今一旦居此名而无其实宁不忧入黒门如昙摩谶乎更烦转语咸甫兄即如蘓门秦张之属亦只小存前后进意耳十月初二传脱稿并成和章但不能称塞来羙食味之贶知兄不易破例拜嘉山园记粗扇侑椷乞照入
　　
　　荅靖江陈生
　　
　　乆不闻问时时在懐仆自昨歳因同事者疾戚频仍意绪为之恍惚豚儿偶忝先鸣亲友若见聊萧稍出应之不无酒食之累遂成羸瘵委身药饵差得小挺劲耳足下所见示及释先师与印上人书语皆精切然金丹正理数巻内也有之仆意亦尔同为下手处无的证耳年来苦笔砚之役而未能郄此实伤生一大竒验歳邸当尽去之且収敛身心以俟师期此外无足言者末俗薄恶凡知者必忌不忌则不知足下轻出至寳以求俗知仆以为知者无几忌者至矣石藴玉而山辉藉令有陵阳君识而荐之楚廷楚廷之利非山之利也足下自拟揷标仆谓不若藏诸椟也荆石公孤介一字不为人轻作邑令躭躭闻且至当为足下言之虽然佛劝忍辱道言和光足下但守此四字以保桑榆之日胜于借客也病懒口授作报不一不一
　　
　　又
　　
　　得足下书于法门可谓辨才无碍矣觉得紫阳眞人无端簸弄使上阳軰呓呓不休足下且从身中炼出眞足下仆当拜下风焉今日勉为世縁所迫方在冗沓而病弟进退忧心如捣无縁酬酢至于调相之说足下误矣仆老且死岂能作平津客草次奉复容嗣布
　　
　　宗子培
　　
　　前者有李太师人役附数行通候然不敢轻渎老伯先生迨人归得足下书则知老伯善饮噉健歩履旦暮不释巻神明之用不衰已使者来复得足下书则老伯业九十矣而益强忆先府君歌鹿鸣时同年之长者山阴骆先生与老伯今骆先生九十三矣二先生相望于杨子之北钱唐之南若恒衡之对峙而先府君之在泉台跨二十六周矣不佞之从贤伯氏结社论文彼此朱颜驰骋千古歘忽而成二天其亦二十七周矣葢欣然而为老伯羡则又泫然而为贤伯氏及先府君悲台莱之颂甫乱而风木之思与山阳之感继之故自不能已也向时每念足下仅一子无为贤伯氏后者今闻少君乃有四男子当不忧若敖馁又闻献歳后北上谒吏部选老伯强无恙且有少君侍可以寛内顾旬后成一歌诗贺老伯并作张肖甫少保书倘可为足下地道也仆已断文墨歌诗亦大是破例今奉经像移徙乡落一瓢一衲作退院僧不从儿軰乞衣食也足下所望奢不能应勿讶讶今先冯大叅小牍欲其逹抚台为弧旦添一佳事耳余不具
　　
　　又
　　
　　得书知己公除当此俭歳而虞桂玉未遑作选人拜令先君九十翁所著续经解肃然敛服即稷下诸贤不是过也且闻有公举乡贤之议父为儒林之哲子擅文苑之芳并列爼豆齐圣先食岂不休哉闽中遗稿怳如见三十年地下故人颜色且怆且快可使续刻十之八九而以临终絶句殿焉同侪七子犹有铜梁贵盛絶伦若用颜光禄例称五君仆与明卿硕果耳而仆晩节不固转为小草恐在所削足下何自浮羡之衰迟过时病鸰在念旦夕且归耳冗次乆稽从者又不能详唯足下亮之
　　
　　答僧明得
　　
　　知足下踞狮子坐为一众说大乗功德无量如仆老措大耳流浪苦海无复息期赖先师拯抜俾得假一线縁求出生死路今十二时中思过之不暇何敢妄树门戸别黒白縁郷人有隆上人者自叅方归云拈犍椎以来纸上葫芦出口入耳了无所得先师悯其志行为易名号令其尽息众縁扫出翳障若四祖之示懒融耳此僧全是退院行径六时焚诵经行坐禅之外不作有为独以不能为方袍故人关说资供动此曹岐舌流闻足下过听着论掊之因而颇谤及先师始宗伯公有闻意殊不能平仆劝之以三界内外何所不有并育并行何所悖害且我曹奉羼提戒修阿兰那行而已此哓哓何足动我径寸也宗伯时亦首肯寻从果沙弥所得足下书累纸初若辨其无谤者三复微意则足下之谤不必有而足下之疑未尽释也仆不得不一言以报足下不过守楞严十仙语耳是十仙者当佛未生时不获闻大乗而所谓坚固不休息者多黄白男女之流正先师之所戒而其它亦傍门外道耳佛教既行而仙家者流如紫阳重阳二宗匠何尝不从心性内下手何尝不证禅那也六欲天位故泛言常格耳五浊恶世亦且凢圣同居彼中岂无菩萨权位又岂无精进超格天人足下日讲华严经佛不称仙乎十地菩萨不称仙乎今奈何以其名而遽忽之也坐脱立亡即不亡祖师禅未梦见在古德常有是言足下举之是也第终日捉佛子呵佛骂祖老比丘于去时一表坐脱立忘者几何去而复来者几何足下未证此地不可妄攀拟也足下又云贻戒弟子有奏闻天曹行显僇语夫天曹诸眞自有不染欲者要非如来时所云下道又焉知不为菩萨权位耶先师欲摄中下根退心人不得不作险语即如念彼观音力还着于本人又鬼子毋护法令人头破七分如来故容之着于经籍令出先师口足下以为何似仆诚不忍于足下却有一言效芹曝之献我如来说法祇树竹园止令弟子乞食不置常住产一者欲去（阙）二者欲不作匏系耳不谓足下留意衣钵令三尺稻穗缚此浮云身受辱田父夫大目揵连狮子尊者方可言定业苟有以致之则不尔也足下且宜闭关于身心细点检一过勿轻谈般若勿着论昙谟最法门将也尚不免入黒漆门可畏也已陆司空先生大善智识然腊月二十四近矣亦望足下相朂之彼裴休相公精入圆觉三昧特以不能断六根尘仅作小国王耳不解复圆顶相也什公云但采莲花勿问淤泥仆淤泥中语足下即不见采其毋恚
　　
　　弇州续稿巻一百八十三
　　
　　●钦定四库全书
　　
　　弇州续稿巻一百八十四
　　
　　（明）王世贞 撰
　　
　　○文部
　　
　　△书牍
　　
　　答张肖甫司马
　　
　　今晨得手教一纸系仲冬发者向所附报札及不腆物计乆彻记室矣弟乡居已半歳日饱藜藿坐蒲团俨然一有髪头陀耳辱谕云云家弟不能不就饵恐世味日深去道益逺元驭虽再疏辞必无得请理孟夏当首路犹欲上第三疏弟力止之渠当未己也弟处仅一僧无心有亦已赴讲堂恒顾影自笑他日只履西归故自无碍兄病在手是偶感寒或肝肾间小违耳天子方倚以腹心何至动拂衣兴计兹时已勿药即锦衣昼游而粉黛宵拥亦未是长生诀也弟迩来小健政得独眠力耳
　　
　　又
　　
　　上谷使去有报书不腆之币计其人当乆逹矣仆自九月间捐家儿子辈翻从渠乞一衣一食以度日耳虽于名病欲根小能刬刈而中年气衰散乱昏沈二魔时时作耗为奉先师遗蜕且元驭有晨昏累不能削迹逺徙深山以此怅怅读足下岳麓道院记怳若耆阇崛山语足下岂阿难陀后身耶仆虽已谢笔砚于佛道胜縁亦拟随分赞叹但足下已道尽何縁复作巵语唐突也前见与推秋官部计大察后必穹转而除书尚寂寂当繇尽以北门相拟耶足下拂衣之念时自动计亦不必耳今单于解辫烽火长息兵卫畵戟燕寝凝香亦何异浄土道山观但于一切世法不生住见自佳耳仆尝谓吾侪既出俗当以进为退诸公在世法中当以退为进进者道机也退者欲障也或此重而彼渐消或彼轻而此自入要不必尽同但牢执橝柄而已两月前得明辅书亦颇道其病状彼素清羸便当以嗣息置之度外家弟入关非乆亦当归葢亦拟于此事着脚故也柴汪二生何以得此足下盛徳故不止九里润谢客乆为足下札一见吴生名势都尽何以应之闻所闻而来见所见而去自是叔夜家风一笑一笑春尽而寒不已塞外想更倍之加飡自爱
　　
　　又
　　
