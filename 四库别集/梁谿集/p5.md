<!-- { "loadSidebar": true } -->
　　贤若下惠官为士师以直道而从事乃屡黜之为宜忘已为人何爵禄之足惜舍生取义岂威武之能移法古守官屈身徇道位虽卑而道何所辱义或失则位焉敢保宁尸禄以素餐将啜菽以忘老君违必谏虽犯顔而何伤天听孔昭恐获罪之难祷何则忠以得罪分焉所甘以所守之惟一故遭黜而至三用则行而舍则藏顾有进则有退仰不愧而俯不怍夫何惧而何慙枉道事人奚必去父母之国直心行道焉往无谮愬之谈惟君与臣代天理事各尽其职非相为赐谏行言听固同享于安荣道废身藏亦何心于怨怼惟知则止之节乃尽事君之义相彼君子异乎小夫以容悦得君为至计以缄黙固位为良图盖亦陋矣何足算乎老栢千年凡几经于凝沍精金百链乃可试于洪炉惟此展禽雅安降逸虽不辞于小官亦弗免于三黜盖以和制行者所以与人为徒以直事人者所以本天之质类夫子文之称忠喜怒不形于仕已有若孟轲之不动荣辱岂存乎得失矧乃作士利用刑人上下其手而楚国以弊轻重其心而汉法以沦徐有功之任司刑守法而代人以死张释之之为廷尉谳狱而举世推仁盖闻风而有立虽愈久而弥新爰有畸人号为拙直荷三朝之眷遇辜负明恩虽九谪而终归敢忘大徳惟内省不疚于圣言顾用舍岂系于人力味前哲之遗风每抚篇而太息
　　折槛旌直臣赋【修述折槛深旌直臣】
　　士有敢谏君当体仁爰修饰于折槛以表旌于直臣收电回霜已寛斧钺之戮葺隳因阙更瞻轩陛之新惟汉朱云希风汲黯偶赐枫宸之对因致龙鳞之犯指陈奸佞愿借尚方之刀退就诛夷遂折便朝之槛辱师傅之贵虽曰敢言干雷霆之威自应可斩而天子能恕将军敢争因免冠而致悟乃饰槛以为旌寛以纳忠岂独垂万世之训阙而当宁更以致三墀之荣易令名以愧贤讵能比迹藏断罟以志谂庶可同声原此狂生素称义烈雅有意于汉室故屡陈于主阙命驾径去不为薛宣而少留趣和药来更助萧公之引决惟直情而径行故太刚而必折成帝渊黙临朝靓深谓陈善闭邪者小臣之难事而尊贤从义者大君之用心难甘切直之言虽加谴怒终懋矜容之徳曲示承钦然而所求者名不务其实文虽足观质焉可述宠昭仪而絶皇嗣大斁天伦恩元舅而杀王章遂倾帝室虽存折槛足为后世之规实废嘉言讵救当时之失岂不以簒汉室者必王氏佞王氏者惟张侯以师臣而取信乃保身而自谋隄防祸机实为国之至要拔去奸本期厥徳之允修能充葺槛之心何施不可深味借刀之防岂谓无由凡曰司聪皆有言职欲致国家之治必尽箴规之益魏公献疏乃切论而危言贾生上书亦流涕而太息遇文帝太宗之君必能褒崇于正直
　　有文事必有武备赋【文事武备全才必兼】
　　刑作教弼文资武全惟两器之兼用乃一道之当然欲柔顺之可行必须刚克致徳礼之不易允赖威权原夫夹谷之盟真儒相事谓敌国素称于多诈而上策莫如于自治两君为好虽事多献酬交错之文具官以从必武有豫备不虞之志岂不以文待燮友武惩奸回惟无忘于经畧乃克致于怀来勇不惧而仁不忧固并推于达德文足昭而武足畏盖有俟于全才徳以服人义存御侮有所济者以威之克爱无能达者以仁而不武雅歌吉甫宜为宪于万邦颂美僖公能昭格于烈祖下焉为臣上焉为君不能全文武之道何以致久大之勲冠履圆方载施佩玦之断黼黻辩义式彰火藻之文有国有家惟仁惟义虽诞敷于文徳宜克修于武备所以六卿率属出分乡遂之兵三时务农隙讲搜狩之利盖以治安之本在于文武之兼其相济若火之于水其相待若梅之与盐劝赏畏刑以阳舒而隂惨揆教奋卫遂西被而东渐大哉武之于文虽二而一藏于无用之用盖以不必而必方今外患侵而中国微安得文武全才以股肱于帝室












　　梁谿集卷四
　　钦定四库全书
　　梁谿集巻五　　　　　　　宋　李纲　撰古律诗一【宣和已亥已前四首已后作六十九首】
　　士特下第之衡湘　　子房
　　读楚元王传
　　谒告迎奉闻亲闱有醴泉之除作诗寄二弟奉酬胡俊明见寄　　用前韵留别诸弟同叔易季言游虎丘寺邂逅何得之
　　呉江五首　　　　　阻风游宁境寺
　　松江第四桥　　　　操舟
　　杂兴四首　　　　　韩贾
　　田家四首　　　　　嘉禾道中遇夏侯子阳临平见山二首　　　小雨
　　将次钱塘　　　　　灵隐宫
　　望潮　　　　　　　自哂
　　北望
　　张南仲置酒心渊堂值雨
　　长至　　　　　　　渡浙江
　　桐江行赠江致一　　觉度寺
　　严陵滩下作二首　　兰陵访呉圣与不遇
　　陆行　　　　　　　水硙
　　戏为呉语　　　　　絶句
　　次退之蓝闗韵　　　三衢道中
　　杂兴三首　　　　　戏成絶句三首
　　偶题　　　　　　　玉山道中五首
　　望峯　　　　　　述懐
　　短歌　　　　　　　遣兴三首
　　江南六咏　　　　　宿禅月堂
　　岩石村店有石泉梅橘幽雅可爱
　　送士特兄下第之衡湘
　　都城三月春暮时通津两岸杨花飞送君结束适南楚使我叹息生长悲男儿功名致须早夫子声誉久已驰文章黼黻虽自许时运龃龉将安施霜蹄蹔蹶未为失云翮髙举终非迟人生且求适意处天命防有不否期潇湘千里烟浪浮家早逐秋鸿归娥英事实素难考来时为读黄陵碑
　　子房
　　汉楚存亡谈笑中子房初不有其功闭门辟谷思轻举肯叹淮隂犬与弓
　　读楚元王传
　　设醴当年为穆生偶忘防礼便辞荣固知申白无先见衣赭髠钳始自惊
　　谒告迎奉闻亲闱有醴泉之除不胜庆抃作诗寄叔易季言二弟
　　薄宦便甘防两载官南徐江山富佳致足以为亲娯昆弟尽在傍承顔懽有余寜知驿书召结束趋征途旅食寓京华梦想懐庭除宸恩赐清燕天语闻都俞兰省幸备员匪才慙冒居思亲动归兴谒告之东呉晓出通津门轻舠泛汴渠莺花巳烂熳榆栁正扶防去去指苕霅行行逺神都中途闻吉语动色观除书天子隆孝治朝廷优老儒犬马志欲养获此伸区区丘山恩施重蝼蚁轻捐躯寓书东飞鸿早早达吾庐季也在亲侧援琴方舞雩聆音想慰怿具驾无踟蹰防言亦近止期以薫风初
　　奉酬胡俊明博士见寄
　　载笔螭坳侍九天谪来山泽作臞仙鸣冈敢并喈喈鳯感气聊同嘒嘒蝉引义每慙爰叔直着鞭常恐祖生先庭闱一去三千里自叹飘零曷日还
　　用前韵留别诸弟
　　久陪鸳鹭日朝天却爱江湖作散仙但有园林种松菊便胜冠冕着貂蝉棣华春早相辉映鴈序风髙自后先蹔此睽离休怅望为荒三径徯予还
　　同叔易季言逰虎丘寺邂逅何得之
　　理櫂适闽粤虎丘聊舣航霜林正揺落翠栢森成行入门蹑磴道乔木间踈篁秦帝试劒石破分路傍生公雨花台说法今不亡苍藓衣峭壁枯荷响廻塘遂逰劒池上毛发森以张沈沈下无底疑有虬龙藏镌削露天巧胚胎劳混茫清竒俨圗画秘怪叵测量薜茘叠秀色枇杷吐幽香行行造梵宇金碧相荧煌危脊耸古殿长腰曼脩廊凭虗架云阁凿险通禅房开轩俯呉防蜂窠缭池隍风烟寄逺目心逐征鸿翔列岫霭遥碧平湖湛孤光追寻殊未倦防杖登崇冈幽独诗句苦阖庐丘冢荒五圣瞻象设羽泉酌甘芳西庵何閴寂修竹自苍苍脱履足生茧解衣汗如浆却携二三子置酒白云堂念旧巳凄恻感时增慨慷况我方逺涉狷介懐刚肠一杯且相属世事都茫茫冠冕志巳冷山林兴偏长逝将脱羁束超然傲羲皇斯逰信清絶去去何时忘
　　呉江五首
　　重过松江忆旧游依然风景照行舟危桥跨水虹垂影髙阁凭虚蜃吐楼衡烟归钓艇轻轻防浪舞沙鸥暮天横笛江村起激烈能令逐客愁
　　木落水寒天气清江湖合处一桥横波涛万顷琉璃滑栏槛千寻防蝀明茶灶笔牀随陆子莼羮鲈鲙忆张生他时若我归来后定向江头事钓耕
　　返照澄波彻底明江边弭櫂若为情风烟漠漠无今古舟檝纷纷尽利名潮落片防归浦屿云寒一鴈过江城孤臣放逐三千里此去龙津尚几程
　　系防江头日脚沈鲈肥酒羙只孤斟长桥千步风涛稳横笛一声烟水深契濶离亲寜素愿迂愚报国祗丹心逺游自是男儿事更把离骚细细寻
　　鲈乡宜旷望烟霭起层隂讴轧艣声急苍茫江色深归潮寒入浦宿鸟暝投林谁识登临意愁来遽不禁
　　过呉江阻风游寜境寺
　　扁舟渡松江惨淡天色恶胜游得禅房旷望倚虚阁轩楹俯巨浸云水互参错长风驾惊浪飞雪相喷薄未应神龙怒端有蛟鼍作片防天际来飘忽如陨箨波涛浩无涯撑突殊不愕奈何操我舟惴栗缆添索蜚廉也世情逐客正落寞深夜始归眠蓬牕听鸣铎
　　松江第四桥【舟人云桥下有老蛟】
　　松江第四桥风雨不可过下有百尺蛟蜿蜒枕桥卧窟宅据要津口腹长饥饿毎凭波涛势能作舟檝祸安得佽飞手坐使神奸破徃来水无虞时鼓清江柂
　　操舟
　　呉儿便操舟衣服皆楚制出没波涛中端如履平地江湖千里鼔柂等游戏临深讵保身涉险惟射利天风难与期飘骤出非意倾覆瞬息间永为鱼鼈饵愿言戒畏涂巧手不可恃
　　杂兴四首
　　邑犬惊行客林乌啼晓霜山村云冉冉泽国水茫茫移櫂轻舟稳钩帘野兴长谁知因谪宦得到云水乡肃肃歳华暮霏霏烟霭深轻氷依浅渚寒日映防林故邑懐亲日扁舟去国心凝眸无限景愁絶不成吟片帆随鸟翼离恨满江乡风细云衣薄日斜波影光牧童寒哨笛渔艇静鸣榔景物正清絶桑榆还夕阳暮天来逺色行容尚贪行櫂急浪花碎月髙云缕轻巢乌栖更起渔火暗还明独寝不成梦夜寒闻鴈声
　　韩贾
　　退之守潮阳戚嗟见章表贾生傅长沙自广托鵩鸟拘达言虽殊均为未能了今我谪龙津筦库素所晓粗令职事办便觉溪山好燕坐一室间妄念悉除扫岂复计穷通端亦防寿夭囬观古人心颇叹二子小
　　田家四首
　　江村烟水逺茅屋两三家断岸垂衰栁防篁隐细沙田畴賸秔稻网罟足鱼虾不识宦逰味见人还叹嗟圃事方毕稻粱成巳勤儿童自逐逐鸡犬亦欣欣啼鸟霜林暮卧牛烟草昏田夫乐歳稔斗酒共醺醺柴门临小浦竹径绕幽荘雨剪葵韮滑夜舂秔稻香年丰饱妻子日夕下牛羊谁识田家乐拂衣归兴长谁谓田家苦田家乐甚真鸡豚燕同社箫鼓祭瘟神髙廪方有岁西畴行复春但令租赋足终老得相亲
　　嘉禾道中遇夏侯子阳
　　京华契阔已再冬扁舟野岸欣相逢天寒水逺飞霜风谈笑坐觉廻春容年逾七十两颊红真气上泝泥丸宫剖符南海窥祝融欲求丹砂访葛洪问予执笔侍九重胡为谪堕溪山中迂愚久合亲耕农君恩未报徒忡忡飘零孤迹随断蓬他日相忆看云鸿
　　初到临平见山二首
　　我见青山若故人峯峦照眼自相亲只应今日爱山意便是他时傲世因防缀白云春缥萦廻緑水晚奫沦君恩若许归田里定卜山间老此身
　　孤舟两山间终日钩帘只看山落日半衔霞未散防林逺暝乌初还凄凉离恨谁能寄浩荡诗愁自莫删頼有青山可人意与君相对且开顔
　　小雨
　　小雨晚初急暝云深不收霏霏暗烟树索索响篷舟山色増逺翠渔蓑生暮愁凄凉苏季子寒覔敝貂裘
　　将次钱塘
　　岁晚飘零日舟行杳霭间江乡多雾雨风物近湖山独鹤徊翔久飞云自在闲逺逰殊未巳萧飒鬓毛斑
　　灵隐宫
