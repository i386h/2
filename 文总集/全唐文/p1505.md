<!-- { "loadSidebar": true } -->
    臣闻孔子远佞人，言不可以共为国也。凡自古奸佞之人可辨也，皆不知大体，不怀远虑，务於利己，贪富贵，固荣宠而已矣。必好甘言谄辞，以希人主之欲，主之所贵，因而贤之，主之所怒，因而罪之，主好利，则献蓄聚敛剥之计，主好声色，则开妖艳郑卫之路，主好神仙，则通烧炼变化之术，望主之色，希主之意，顺主之言，而奉承之。人主悦其不违於己，因而亲之，以至於事失怨生而不闻也。若事失怨生而不闻，其危也深矣。自古奸邪之人，未有不如此者也。然则虽尧舜为君，稷契为臣，而杂之以奸邪之人，则太平必不可兴，而危事潜生矣。所谓奸邪之臣者，荣夷公、费无极、太宰、王子兰、王凤、张禹、许敬宗、杨再思、李义府、李林甫、卢杞、裴延龄之比是也。奸佞之臣信用，大则亡国，小则坏法度而乱生矣。今之语者必曰：“知人邪正，是尧舜之所难也，焉得知其邪佞而去之耶？”臣以为察奸佞之人，亦有术焉。主之所欲，皆顺不违，又从而承奉先後之者，此奸佞之臣也。不去之，虽用稷契为相，不能以致太平矣。故人主之任奸佞，则耳目壅蔽。耳目壅蔽，则过不闻而忠正不进矣。臣故曰：屏奸佞而不近，则视听聪明。
    ○疏改税法
    臣以为自建中元年初定两税，至今四十年矣。当时绢一匹为钱四千，米一斗为钱二百，税户之输十千者，为绢二匹半而足矣。今税额如故，而粟帛日贱，钱益加重，绢一匹价不过八百，米一斗不过五十，税户之输十千者，为绢十有二匹然後可。况又督其钱使之贱卖者耶？假令官杂虚估以受之，尚犹为绢八匹，乃仅可满十千之数，是为比建中之初，为税加三倍矣。虽明诏屡下，哀恤元元，不改其法，终无所救。然物极宜变，正当斯时，推本弊，乃钱重而督之於百姓之所生也。钱者官司所铸，粟帛者农之所出，今乃使农人贱卖粟帛，易钱入官，是岂非颠倒而取其无者耶？由是豪家大商，皆多积钱以逐轻重，故农人日困，末业日增，一年水旱，百姓菜色，家无满岁之食，况有三年之蓄乎？百姓无三年之积，而望太平之兴，亦未可也。今若诏天下，不问远近，一切令不督见钱，皆纳布帛，凡官司出纳，以布帛为准，幅广不得过一尺九寸，长不过四十尺，比两税之初，犹为重加一尺，然百姓自重得轻，必乐而易输，不敢复望如建中之初矣。行之三五年，臣必知农人渐有蓄积，虽遇一年水旱，未有菜色，父母夫妇，能相保矣。若税法如旧，不速更改，虽神农後稷复生，教人耕织，勤不失时，亦不能跻於充足矣。故臣曰：改税法，不督钱而纳布帛，则百姓足。
    ○疏绝进献
    臣以为自建中以来，税法不更，百姓之困，已备於前篇矣。今节度观察使之进献，必曰军府羡馀，不取於百姓。且供军及留州钱，各有定额，若非兵士阙数不填，及减刻所给，则钱帛非天之所雨也，非如泉之可涌而生也，不敢於百姓，将安取之哉？故有作宫店以居商贾者，有酿酒而官沽者，其他杂率，巧设名号，是皆夺百姓之利，亏三代之法，公托进献，因得自成其私，甚非太平之事也。比年天下皆厚留度支钱蓄兵士者，以中原之有寇贼也。今吴元济、李师道皆枭斩矣，中原无虞，而蓄兵如故，以耗百姓，臣以为非是也。若选通达吏事之臣三五人往诸道，与其节度使团练使言，每道要留兵数，以备镇守，责其兵士见在实数，因使其逃亡不补，自可以每年十销一矣。告之以中原无事，蕃夷可虞，每道宜配兵若干，取其衣粮，以赐边兵，而召战士，使边兵实，则蕃夷不足虑也。夫钱帛皆国家之钱帛也，家宜作明法以取之是也。若使通达吏事之臣往使焉，虽其将帅之不尽诚者，亦不敢有所隐矣。今受进献，则节度使、团练使皆多方刻下为蓄聚，其自为私者三分，其所进献者一分也。是岂非两税之外，又加税焉？百姓之所不乐其业，而父子夫妇或有不能相养矣。父子夫妇不能相养，而望太平之兴，虽妇人女子皆知其未可也。臣故曰：绝进献以宽百姓税租之重，则下不困。
    ○疏厚边兵
    臣以为方今中原无事，其虑者蕃戎与北虏而已，议者以为边备尚虚，皆可忧矣。兵法有之曰：“不恃敌之不来，恃此之不可胜。”今国家威武达於四夷，其不敢犯边为寇，虽已明矣，然蕃戎如犬羊也，安识礼义，而必其不为寇哉？且去岁犯边，足以明矣。臣以为使缘边诸节度使特共召战士十万人，每岁不过费钱一百万贯，则边备实矣。边上有召战之声，达於四夷，四夷心服，不敢为盗矣。四夷不敢为盗，边鄙之人得无兵战之苦，则京师可高枕而视矣。
    ○与本使李中丞论陆巡官状
    古人有言：“君之视臣如犬马，则臣之视君如国人；君之视臣如土芥，则臣之视君如仇雠。”上之所以礼我者厚，则我之所以报者重，故豫让以众人报范中行，而漆身吞炭以复赵襄子之仇，其所以待之，各不同也。阁下既尝罚推官直矣，又将请巡官状矣，不识阁下将欲为能吏哉，将欲为盛德哉？若欲为能吏，即故江西李尚书之在江西是也，阁下如此行之，不为过矣。若欲为盛德，亦惟不惜听九九之说，或冀少以裨万一。阁下既罚推官直，又请陆巡官状，独不虑判官辈有如穆生者，见醴酒不设，遂相顾而行乎？陆巡官处分所由，不得於使院责状科决，而於宅中决地界虞候，是初仕之未适中也。阁下既与之为知己矣，召而教之可也，不从，退之可也。若判令通状，但恐阁下之所失者，无乃大於陆巡官乎？翱受恩於阁下也深，而与陆巡官之交尚浅，其所深者，诚欲阁下之为全德也。若信其所言，即伏望使人收取元判，召而语之，阖府宾寮，孰不幸甚。如以为小生之言，不足听也，我富贵人也，何为而不可哉，即敢不惟公命。翱，再拜。
    ○与本使杨尚书请停率修寺观钱状
    伏见修寺疏，阁下出钱十万，令使院共出十万，以造石门大云寺佛殿。翱性本愚，闻道晚，窃不谕：阁下以为敛钱造寺必是耶，翱虽贫，愿竭家财以助阁下成；如以为未必是耶，阁下官尊望重，凡所举措，宜与後生为法式，安可举一事而不中圣贤之道，以为无害於理耶？天下之人，以佛理证心者寡矣，惟土木铜铁，周於四海，残害生人，为逋逃之薮泽。阁下以为如有周公、仲尼兴立一王制度，天下寺观僧道，其将兴之乎，其将废之乎？若将兴之，是符融、梁武皆为仲尼、周公也；若将废之，阁下又何患其尚寡，而复率其属合力建置之也？院中判官，虽副知己之命，然利禄远仕，亦不以贪也，岂无羁孤亲友由未能力及之欤，何暇出钱以兴有损无益之务。众情不厌，但奉阁下之命而为耳，拳拳下情，深所未晓。伏惟悯其拙浅，不惜教诲：若阁下所为竟是，翱亦安敢守初心以从而不为也；若其所言有合於道，伏望不重改成之事，而轻为後生之所议论。意尽辞直，无任战越。
    ○再请停率修寺观钱状
    率修寺观钱事，前後已两度咨闻，伏请停罢。前奉处分云：“要与换寺观家人院蒲葵屋，以为火备，此後任停，既已计料支给讫。”後奉处分又云“且更待一两月”者。伏以前件钱於公家无补，但实置税名，公议所非，为日固久。不厌尚实，但苟思壮丽城池，开化源孰大於此？若阁下尚不改易，则弊终无已。何特爱於此，因循未革，自仲尼既殁，异学塞途，孟子辞而辟之，然後廓如也。佛法害人，甚於杨墨，论心术虽不异於中土，考教迹实有蠹於生灵，浸溺人情，莫此之甚，为人上者，所宜抑焉。阁下去年考制策，其论释氏之害於人者，尚列为高等，冀感悟圣明，岂不欲发明化源，抑绝小道。何至事皆在己，而所守遂殊。知之不难，行乃为贵。况使司税额，悉以正名，幸当职司，敢不备举？伏见朝廷故事，一人所见，或不足以定是非者，即下都省众议，则物情获申，众务皆理。倘翱见解凡浅，或未允从，院中群公，皆是材彦，伏乞令使院详议，惟当是从，理屈则伏，不敢徇己。实下情所望，屡有尘黩，无任战栗，翱再拜。
    ○论故度支李尚书事状
    故度支李尚书之出妻也，续有敕停官，及薨，亦无追赠。当时将谓去妻之状不直，明白无可疑者，故及此。近见当使采石副使刘侍御，说朝廷公议，皆云李尚书性猜忌，甚於李益，而出其妻，若不缘身病，即合左降。翱尝从事滑州一年有馀，李尚书具能详熟。李尚书在滑州时，收一善歌妇人陶芳，於中门外处之。於後陶芳与主钥厅子有过，既发，李尚书召问厅子，既实，告之曰：“吾从若父所将若来，故不能杖若，吾非怒而不留，若既犯此，即自於军中不便，若远归父所，慎无他往。”遂斥陶芳於家，而不罪也。当时翱为观察判官，卢侍御宪曰：“此事在众人，必怒而罪之，在中道，即罪之而不怒。大夫虽未足以为教，然亦可谓难能也。”推此以言，即性猜忌，不甚於河南李少尹详矣。刘侍御又说朝廷公议云：“李尚书之在滑州也，故多畜媵，遂断送其妻入京，以遂所欲。”翱又能明其不然。李尚书有二子仕於京师，奏请至滑纳妻，德宗皇帝敕奏事将军张璀曰：“与卿本使无外，往告卿本使，可令妻及新妇家来就上都为婚。”亦有手诏，李尚书遂发二新妇及妻入京以奉诏。二男既成婚，其妻遂归滑州。自陶芳之外，更无妾媵。况李尚书将畜媵女，不假令妻入京。推此以言，即与朝廷公议之不同也如此。翱以为古人之逐其臣也，必可使复事君；去其妻也，必可使复嫁。虽有大罪，犹不忍彰明，必为可辞以去之也。故曾参之去妻也，以蒸梨不熟；孟子之去妻也，以恶败；鲍永之去妻也，以叱狗姑前，此皆以事辞而去之也，李尚书於此二事外，犹有他过，即非翱所知也。若公议所责，祗如刘侍御之传，则翱据所目见而辨也，章然如前所陈矣。凡人家中门内事，外人不可周知，偏信一党亲族之言，以为公议，即不知是议之果为公耶私耶，未可知也。以阁下所闻，倘犹有加於是者，不惜示及。如或祗如前两说，伏望不重改既往之论，而明之於朝廷，使非实之谤，罢传说於人间，既殁之魂，不衔冤於泉下，幸甚幸甚。翱於李尚书，初受顾惠，及其去选也，客主之义，亦不得如初欢矣。兹所陈者，但乐明人之屈而正之耳，伏冀不以为党。谨状。
    ○代李尚书进画马屏风状
