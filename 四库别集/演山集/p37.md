<!-- { "loadSidebar": true } -->
　　六行人之徳性所有者也六艺人之才性所有者也自其徳行而充之以知致仁以仁致圣髙明之徳也以义致忠以忠致和中庸之徳也以性立徳以徳制行以孝事其父母然后能以友事其兄弟以睦善其内亲然后能以姻善其外亲以信任其朋友然后能以仁恤其乡党睦婣之于孝类也而孝生扵上徳之仁任恤之于友类也而友生于中徳之义自其才性而充之以礼得中其性正矣以乐得和其情正矣然后射足以观徳御足以观智书足以探心数足以究物贤愚贵贱其性之根皆有是徳其徳皆有是行其性之干皆有是才其才皆有是艺而或废天以伪狥物以欲不能勿动以之仁母我以之道声色势利之中芒昧其真天资之茂雕落殆尽充之以就名不足以为贤能充之以事亲不足以为子弟日为庸人因循以老天下皆是也先王以谓徳行道艺人性之所固有者在上之人不能作之使兴育之使成而已人见其自溺也以为未尝有才焉可胜惜哉州长之职攷其徳行道艺而劝之纠其过恶而戒之则其作之使兴育之使成者欤万民之学行艺不得其实者以其无所攷不进其实者以其无所劝不得其实则人伪诱之不进其实则物累画之呜呼天之所与我者先立乎其大者而小者不可夺然而大者不能作之使兴育之使成则其小者进焉以过废中以恶厉善而欲成人有徳小子有造岂可得哉先王患其佚逰自弃流扵城阙之间二千五百家合之而为之州教之而为之序率之而为之长先王之作人才以为好胜而喜为名恶辱而惮为恶人之情也好逰而外狥恶劳而中废人之情也二情而一胜可与为善可与为恶吾将进人于善则当使其好胜之心生狥外之心死攷而劝之则乘其好胜之心而作之者也纠而戒之则乘其外狥之心而作之者也升秀士以至扵选升选士以至于造或不征于乡或不征扵司徒凡以劝者也罚之以金扑之以楚或移之遂郊或屏之棘寄凡以戒者也以人之情闻善而喜则为之明善能以为之唱以人之情见贤而服则为之立贤才以为之长长之者其徳足以使之尊唱之者其义足以使之乐好胜之情尊徳乐义之心同炎于中彼将踊跃而趋愤悱以作矣佚欲倦怠之情奚暇从事哉然而州长之所劝以进其善州长之所戒以黜其恶亦若是而已矣进于六艺则成其性之中进于六行则成其性之徳所谓贤者则长于徳行者也所谓能者则长于道艺者也徳行之教内资乎人者也外有六艺爲之正道艺之教外入乎人者也内有六徳为之主是故六行显矣防则通乎神六艺粗矣妙则通乎道然则攷之所至劝之所加岂可略哉书之不得其详不足以攷故钦敏任恤者闾胥书之孝友睦婣有学者族师书之德行道艺者党正书之所书者寡所察者详故也攷之不得其实不足以兴故行艺者州长攷而劝之过恶者州长纠而戒之所劝者广所励者众故也州长之所劝书之屡矣大夫之所兴劝之屡矣先王尤虑乡里之吏书之有所不公攷之有所未至为之司谏焉廵问而观察之书其徳行道艺辨其能而可任于国事者以攷乡里之治以诏废置然则州长之所攷乌得不悉哉万民之学其贤有六徳矣其能有六艺矣仁与之荣矣天与之爵矣志重而物轻矣义重而利轻矣乡老之尊大夫之贵不可慢以待也待之以实不可略而兴也兴之以礼东南之主以义望賔西北之賔以仁望主歌吹降登献酬去来以示乡人徳之可尊义之可乐然后献其书焉王尊其所献拜而受之也以书者道之所存王寳其所受登而藏之也以徳者天之所叙以其有仁徳而使之为卿以其有知徳而使之为大夫以其有义徳而使之为士先王之世贤者在位以长民徳而无异道能者在职以治民事而无异政是何故也司徒受教法扵王公卿大夫受教法扵司徒乡吏受教法于卿大夫万民之学受教法扵乡吏则其所以教民者诸侯群吏之私不与焉资诸王而已先王之民兴于贤者之徳风安于能者之政事协其情契其志此何故也使民兴贤还以长之深协其民之好恶使民兴能还以治之深中其民之利病则其所以进人者王之私不与焉委诸民而已属之而读法也相习以善会之而射也相习以艺属之而饮酒也相习以礼率之而从兽也相习以战徳行之实伪道艺之精粗下不能逃扵民上不能逃于吏徳行道艺外之所受不能有异于王内之所受不能有异于天在朝所谓卿大夫士在乡所谓长正师胥在军所谓军将师帅昔时乡教之中同为儒者而今同为天子之吏岂有异趣哉然而自秀士而升之以至进士自有造而加之以至有徳大夫得之以为賔天子得之以为吏万民得之以为长而防党正之所书州长之所考劝之以进其善戒之以黜其恶未有能成其性者也
　　官刑上能纠职
　　吏以徳称位有三曰善曰钦曰正而钦正者善之类也吏以能称职有三曰能曰法曰辨而法辨者能之类也人各有能事各有职以能应职应事以事应物事以日生而无穷物以时变而不测先王之治事物使之以时偕行而作与时与偕极而复则推群吏以能应职而已然而群吏弗致其力则不能尽其能先王弗致其刑则不能尽其力适足以废事不足与立适足以厉物不足与应尤天下之患也上能纠职所以有官刑焉八法之治官府官聨而上处人而使之之法也官常而下治人而作之之法也官刑以纠其恶官计以劝其善然而不能纠其失职者则亦安得官计之善而劝之哉必有纠职之刑乃有称职之赏然而群吏之于庶事先王分职以任之出法以制之不先乎事而令之及其事至然后为之所是慢事也先王有刑以纠百官然而不先乎刑而告之幸其不共则置之法是罔人也先王智不慢事忠不罔人而况王宫者乎宫者国之本也国者天下之本也为国之本制治不严则其望天下之治也不亦难乎是故大司徒令扵教官曰各共尔职修乃事以听王命其有不正则国有常刑小宰令扵百官府曰各修乃职攷乃法待乃事以听王命其有不共则国有大刑在王宫则责之以事上之恭在官府则责之以临下之正然而不攷乃法谓之不共法者能之类也不共则有常刑而已斯亦上能之意欤有常法无常人有治君无治法法者治之具也人者用治之具者也先王之法固善矣不得善人而用之则或以善法厉民者岂法之罪欤是故先王善其法则善其人或以刑善之或以赏善之刑赏非善其人之道也作人以趋善而已八柄之驭群臣有曰废有曰夺有曰诛此以刑之类作之也有曰爵有曰禄有曰置此以赏之类作之也善能人性之所固有者无以作之则其长人者熄治人者丧可胜惜哉先王惜其才徳之美为之成始则有乡三物以教之教人以徳为主故其刑也上徳纠孝为之成终则有官府之八法以治之刑计之于八法则作成其才徳者也治事以能为主故其刑也上能纠职然而称职者赏废职者刑岂一日而致哉其在乡党也教之已善养之已正攷之已实不率者既屏之矣其在官府也旬终则令正日成月终则令正月要嵗终则令正嵗会不举者既诛之矣从政之中日谨其成月谨其要以其有嵗终之废置见置者劝见废者改以其有三嵗之诛赏及其诛之也废置已再矣是故诛之义也不为不仁赏之仁也不为不义驭过之诛能使废者因以取置置者因以取赏未有驯致其恶以至于诛者也是故先王之治天下六典之书推而行之者有六职六官之职赞而行之者有六旅为天官者谨于治为地官者谨于教为春官者谨于礼为夏官者谨于政不失其序为正者専于治要为师者専扵治凡为司者专于治目为旅者専于治数不失其任有名为之累焉则其失职非所欲也有刑为之累焉则其失职非所敢也然则先王之官刑岂常试哉设之使之有惧而已
　　辨庙祧之昭穆
　　社稷报物利也宜其所居而右之有成其物之意焉宗庙报亲恩也宜其所居而左之有生其亲之意焉亲有逺近恩有隆杀然后亲亲有仁尊尊有义长少有别男女有序若夫服之尽者不杀其恩庙之逺者不降其制则不死其亲之意岂足以为仁哉是故先王之扵庙祧为之亲疎多少之数以多少之数辨其分故王立七庙诸侯立五庙大夫立三庙适士二庙官师一庙以亲疎之数辨其恩故七庙一坛一墠五庙一坛三庙二坛二庙一坛先王之教天下上治祖祢下治子孙旁治昆弟序之以昭穆别之以礼义系之以姓而弗别缀之以食而弗殊其夫属乎父道者妻皆母道也母之则尊之矣其夫属乎子道者妻皆妇道也妇之则恭之矣然后男女有别长幼有序先王以此教民号为人治之大然而即吾庙祧之昭穆未有辨焉则以人治之大者而率天下是则难也以仁致礼以事其亲所以有庙以义断恩以等其亲所以有祧不可屡以祭也则止于享尝不忍遽以去也则止于黝垩君子小人之泽五世而斩二祧之亲则在五世之外者乌得不杀服尽而义轻二祧之昭穆则异于在五庙者乌得不辨先王之治天下明则有礼乐幽则有鬼神然其序义乱于幽閴之中则安能正其生者邪小宗伯之职谨礼扵幽则辨庙祧之昭穆谨礼于明则辨吉凶之五服车旗宫室之禁然而宗伯之辨盖已久矣先王尤虑尊卑之分尚或不严乃有禘焉非特为其祖之所自出以其祖配之则以审谛昭穆为主然则昭穆之不可乱也可不慎哉合食于太祖礼之尚亲而主爱者也以情先焉爓熟物之近于人情者也不近于人情非礼之宜也不足以致爱焉故祫主于馈食审谛昭穆之礼尚尊而主钦者也以意先焉血腥礼之逺于人情者也不逺于人情非礼之至也不足以致钦焉故禘主于肆祼献祼之享先王也其犹禋礼之事上帝欤泰坛之禋泰圻之瘗资物以见其诚焉未若物忘而诚在也然而审谛之时尊中之醴爼上之腥涤荡之声葆大之器不足以胜其志则小宗伯之辨岂敢略哉









　　演山集巻三十八
　　钦定四库全书
　　演山集巻三十九　　　　宋　黄裳　撰
　　周礼义
　　王功曰勲
