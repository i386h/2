<!-- { "loadSidebar": true } -->
唐荆南监军使银青光禄大夫行内常侍赐紫金鱼袋吴德妻天水郡赵夫人墓志铭并序乡贡进士柳凤撰洎庖义帝统三才，画八卦，质文乃异，坟籍聿兴，改结绳以就契书，更朴素而饰缡藻，虽今古绵邈而百代可知。大凡立德立言，纪功纪事，非祖述不可追往躅，非金石不可示悠久。夫人天水郡赵氏，故游击将军、守右率府右中郎将、上柱国、赐鲱鱼袋庆之长女也。夫昆岩峻丽，则詹一，汉浦澄深，乃孕珠贝，亦犹家慕义而忠孝生，世祟礼而贤和出。夫人生於礼义之家，而忠孝贤和，得於内训。自乡党有誉，乃戚里傅闻，兰蕙幽而馨香外闻，松筠劲而雪霜内操。以其礼有移之制，爰及初笄，遂纳质问名，归于濮阳公吴氏。一奉苹藻，四十春秋，始则葛{ぱ糸}于青松，终乃会鸾凰于丹穴。枯荣守节，历随宜，或捧君家之令则，怡声顺色，蚤夜无违；或抚娇幼之情，则玩用甘酸，亲疏莫间。过但归己，善辄称人。少则妇顺为众所推，长则母仪为众所敬。未尝少失规矩，□中外者言，岂唯作范家牒，抑可垂光史册。噫！药石针艾，前贤所留，於夫人小疾不瘳，则生世何？又天理福善，亦何昧耶？以咸通癸未岁夏六月十七日终于京兆府万年县来庭里之私第，享年五十有七。於是盥沐焚香，斋容肃位，召左右曰：夫万品修短，各有其分，吾於生死，苟无惑焉。□我所天，掌国命，监抚藩维，恨不得面诀存没，永谢幽明，长吁数声，复以遗言诫令诸子，丁宁员泪，掩然告终。
有子六人：长曰全缋，朝散大夫、行内侍省内府局令员外置同正员、上柱国、赐绯鱼袋。次全略、次全绍，儒林郎、行内侍省内仆局丞员外置同正员、上柱国。
次全泰、全正、全等，皆宿承庭训，孝养有方，咸誓百身，购我慈爱，泪尽继血，终负孝心，衔哀茹茶，忍死号恸。乌呼！生有所养，没有所安，卜兆考时，就其玄窆，以其年十一月十四日葬於万年县川乡南姚村，刻石记事，垂於远图，以为铭：
择日筮时，拓土分疆，卜万年县，在川乡。禁城晓开，灵与东出，九族有慕，六子如失。素＊滔滔，皇居巍巍，千祀千祀，右之左之。日惨悠悠，风悲薤露，玄壤遂安，幽封永固。
（西安碑林藏石）
№咸通０１９
【盖】
大唐故师府君墓志铭
【志文】
唐故陕府监军使正议大夫行内侍省内谒者监员外置同正员上柱国武昌县开国男食邑三百户赐绯鱼袋平原郡师府君墓志铭并序前摄陇州防御衙推登仕郎试左武卫兵曹参军饶简撰并书公讳全介，字立之，泉州清源人也。历承庆绪，谱籍存焉。其先惠超，皇任内外尚食知食使，随驾南朝，赐紫金鱼袋。公俊迈雄杰，该通郡籍，以忠孝为心，独步人表。元和初，为材应选。天子奇之。遂乃筮。尝曰：挺乾坤，正日月，跨宇宙，致升平。繇是风仪有节，恩泽遄加。至年，赐绿，加徵事郎，行内侍省内仆局令，员外置同正员、上柱国，充内枢密院孔目。至十五年，帝以礼学弥恪，本□有章，加朝议郎，官勋如故。长庆初，穆宗负，恩加宫闱局令，官勋如故。
敬宗新恩，加太中大夫，官勋如故。大和，文宗统极，新恩加内寺伯，官勋如故。
至四年，天子以在禁掖勋旧，差使江西送岭南节度使李宪节，用酬绩效以劝恪勤。
会昌，武宗驭宇。尽力弥缝，大称上旨。在官之操，清白俭慎。人情翕然，以为绩用无比。新恩加正议大大，摄内侍省内给事，判仗内宫闱局□，封武昌县开国男，食邑三百户，仍赐绯鱼袋。至四年，恩陕府监军使，官勋如故。外抚四载，□民畏爱。恭行皇化，无党无偏。所理正直，将骑有礼。内外瞻美，衢路欣然。
至大中六年，年满归朝。便退私室，承绍先业，俨然如初。道和而不杂，心俊而不疏，温恭揖让之间，自得辈流仰誉。亲朋谓曰：能贤乡党，为之知命。何车之书满腹而有斯见！何七步之才攸进而有斯知哉！退私一十七年，居家遇疾，时咸通四年秋七月十八日，薨於长安县修德里私第，享年八十有一。公建中四年二月二日生。夫人周氏，淑德贞谅，整肃居丧，以礼尽哀，毁不灭性。有男一人：季彰，能以器应世，今为承奉郎行内侍省掖庭局官教博士员外置同正员上柱国。女一人，适刘氏。夫妻不幸，并早沦殁。男以丧礼，摧毁逾制。以咸通五年正月九日窆於京兆府长安县承平乡小杨原，礼也。於戏！禁掖德风，藩维监护。内外称美，来思去慕。恐陵谷变更，德音俱泯。故刻他山之石，以为不朽之铭。曰：
济济伊人，威仪在身，六朝恩泽，银朱轮。莅事忘劳，居家夕惕，忠孝恭谦，德行弥剧。知进知退，和而不同，绩名未朽，璋随风。亲朋恸惜，呜呼哀哉！音徽长在，日往月来。
（录自《隋唐五代墓志汇编》陕西卷第二册）
№咸通０２０
【盖】
失。
【志文】
唐故银青光禄大夫行内侍省掖庭局令员外置同正员致仕上柱国弘农县开国侯食邑一千户赐紫金鱼袋赠内侍省内侍杨府君墓志铭族侄儒林郎前守易州司法参军魏沛撰朝请大夫检校太子宾客兼监察御史上柱国刘蒙书公讳玄略，字子远，弘展人也。其先系於姬周，食於杨邑。因而命氏焉。即关西之裔嗣。门传荣戟，翊世有光，鸣玉佩绥，代为卿士矣。曾祖太中大夫内侍省内常侍飞龙使判官赠特进右监门卫大将军赐紫金鱼袋延祚。祖开府仪同三司行左监门卫大将军知内侍省事上柱国弘农郡开国公食邑三千户赠扬州大都督志廉。
父左神策军护军中尉兼左街功德使开府仪同三司行左卫上将军知内侍省事上柱国虢国公食邑三千户食实封百户钦义。公即军容之长子。少蕴咨谋，风襟朗峻。三冬而文史早富，一室而芝兰更芳。孝敬承家，忠贞辅国。棣萼联荣於紫禁，簪缨奕耀於丹墀。为圣朝之股肱，作宫闱之柱础。弱龄之岁，俟奉宸严。兢庄内积，英华外彰。当时贤侯，逖听风徽，交相争聘。时以中禁求才，独副嘉选。至大和二年正月，加徵事郎行内侍省内府局丞。蒙恩赐绿，充东头库家。伫膺宸选，恪奉纶言。译睿旨於元良，达聪明於庶政。恩加绿绶，式侍彤墀。至六年四月，加承奉郎；行内侍省宫闱局丞，除宣州别敕。进退秉吉人之兆，沉详合员士之规。
嘉名已著于中朝，勋秩更彰于华省。至九年十二月，加徵事郎行内侍省内仆局令，充内养。入奉琐闱，累沐云霄之泽；出驰星河，宣涣汗之恩。至会昌二年十月。
加宣德郎。三年二月，赐绯鱼袋。五年十一月，加通直郎。德被薰风，光扬密命。
银章奇耀，朱绂□□。□望益隆，缙绅领袖。至六年十月加朝请大夫，兼加供奉官，赐紫金鱼袋，除总监使。职居上林，官崇密□。□□天选，允称华资。留芳池＊之司，以申园囿之美。金貂侍宠，紫绶增荣。至大中元年三月，除浙西监军使；六月加中散大夫，十月加大中大夫。公能励金石之心，坚松筠之操，布德惠下，孚信详刑。敉宁貔武之师，阜一方之庶。不逾期月，青□弘加。至四年四月，又除总监使。再司天苑，望重禁林，命服新阶，仍荣旧宠。至五年三月，除左僻仗使。授□□巡，严整环卫。文陛尝推於七德，武衡咸依于六韬。若非廊庙之伟才，何以膺兹极宠矣！至七年□□，除襄阳监军使。九年七月，加通议大夫，护戎师律，能遵叔子之风规；政积洽问，堕泪更彰於岘首。□□苛政之私，人有乐郊之咏。至大中十二年八月，加银青光禄大夫开国子，食邑五百户。九月，除缁青监军使。平虏沈雄，军师万旅。控东夷之绝漠，为□海之巨防。课率兵徒，底宁封域，弘加爵邑，宠锡疏封。至十四年四月，□表上闻，乞骸归阙。虏钟陋而将尽，退浮华而浼召。期於止足之心，以避贤能之路。帝乃允从，益加重笃。
至咸通元年十二月，加开国伯，食邑七百户，致仕。三年六月，加内侍省掖庭局令上柱国弘农县开国侯食邑一千户。荣加尚齿，宠□悬车。遵德而就闲，俯遂辞荣之恳。何图未逾星纪，倏疚沉こ。药饵无瘳，俄归大夜。以咸通四年二月十六日薨于长安长兴里之私第，享年六十有三。呜呼！昊天不俯，人将安仰。悼结宸襟，褒祟内侍。爰以龟筮叶吉，玄寝有期。以咸通五年二月十五日，归窆于长安县龙门乡石井村，先代之茔，礼也。先夫人扶风宝氏，衣缨盛族，礼乐名家，未极华，早从代谢。继室夫人颍川韩氏，门清地华，凝姿迥秀。蕙问加宣於九族，兰□□郁於庭闱，有男二人，长曰复均，给事郎行内侍省内仆局丞员外置同正员上柱国，充左坤策军□小使；次曰复ロ，白身为左神策军副使小使；或官荣内省，皆弘贞政之能；或名重禁戎。□□规讽之美。泣血在疚，陟岵兴悲。恐陵谷之将移，纪令猷於贞石。沛叨当末族，累侍座隅。实录尝观，敢扬盛烈。□铭曰：
晔晔轩裳，如如璋，功高区宇，为龙为光。丹墀入侍，紫禁徊翔，洪薰显秩，纶绂荧煌。岩廊重器，清庙□□，□□驰问，孝极南陔。逝波东注，秀不风摧，魂归九原，鼎铭永□。
（录自《隋唐五代墓志汇编》陕西卷第二册）
№咸通０２１
【盖】
失。
【志文】
　　　　　　　　　　　墓志铭女道士贺幽净，年一百八岁，咸通五年六月五日，准敕造藏身室，上二层砖坛，於万年县崇道乡西赵村，与故女道士杭法新墓相近埋殡。
看墓人郑文善　　　　镌字人监葬副使内养周从初监葬使十六宅副使赐绯鱼袋韦□（录自《隋唐五代墓志汇编》北京大学卷第二册）
№咸通０２２
【盖】
大唐故孙府君墓志铭　子丑寅卯辰巳午未申酉戍亥
【志文】
