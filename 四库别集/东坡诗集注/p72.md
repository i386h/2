<!-- { "loadSidebar": true } -->
　　三吴行尽千山水犹道桐庐更清美【次公桐庐公着乡里也而桐庐县在今严州】岂独浊世隐狂奴【援司徒霸与严光素旧遣使奉书光答曰懐仁辅义天下悦阿谀顺防要领絶霸得书封奏之帝曰狂奴故态也】时平亦出佳公子【子仁史记太史公曰平原君翩翩浊世之佳公子也】初冠惠文读城旦【次公汉张武曰梁国大都吏民凋敝且当以柱后惠文弹治之耳秦时狱法吏冠柱后惠文武意以刑法治梁也城旦则司空城旦书葢刑书也】晩入奉常陪劒履【次公奉常今之太常也萧何剑履上殿】方将华省起弹冠【援贡禹传王阳在位贡禹弹冠】忽忆钓台归洗耳【縯严光除谏议大夫不屈车驾即日幸其馆光卧不起帝即其卧所抚光腹曰咄咄子陵不可相助为理耶良久乃张目熟视曰昔唐尧着德巢父洗耳士固有志何至相迫乎】未应良木弃大匠要使名驹试千里奉亲官舍当有择得郡江南差可喜白粲连樯一万艘【倬郭景纯江赋云轴舻相属万里连樯注轴船傍舻船尾桅樯挂帆木也】红妆执乐三千指簿书期防得余闲【师前汉礼乐志大臣特以簿书不报期防为故至于风俗流溢恬而不怪以为是适然耳】亦念人生行乐耳【次公杨恽诗人生行乐耳须富贵何时】
　　送欧阳主簿赴官韦城四首
　　鳯雏骥子日相高【次公杜诗窦侍御骥之子鳯之雏年未三十名位俱】白髪苍顔笑我曹读遍牙籖三万轴【縯韩诗邺侯家多书挿架三万轴一一悬牙籖新若手未触】却来小邑试牛刀
　　出处年来恨不齐一尊临水记分携江湖咫尺吾将老【次公先生不忘杭州又屡有乞越之兴故欲老于江湖也】汝颍东流子却西
　　白马津头春水来【厚九域志滑州黎阳津一名白马津】白鱼犹喜似江淮使君已复冰堂酒更看重新畵舫斋【次公韦城在滑州主簿之父醉翁尝官滑州白马津滑州之地也醉翁知滑州有冰堂酒法作畵舫斋今先生之意所谓使君指见任之太守虽巳复造冰堂酒而未修畵舫斋因醉翁之子徃为主簿遂令劝太守更修其父遗迹】
　　道傍垂白定沽巾正似当年緑髪新故国依然乔木在典刑复见老成人
　　送欧阳推官赴华州监酒
　　我观文忠公四子皆超越【次公谓伯和仲纯叔弼季黙也】仲也径寸珠照夜明如月【縯搜神记随侯见大蛇被伤而治之后蛇衘珠以报其珠径寸纯白夜有光明如月之照一名隋侯珠一名明月珠】好诗真脱兎【厚孙子九地篇始如处女敌人开戸终如脱兎敌不及拒】下笔先落鹘知音如周郎【援吴志周瑜字公瑾少精于音乐虽三爵之后其有阙误瑜知之必顾人为之语曰曲有误周郎顾】议论亦英发【次公吴志孙权论吕蒙曰子明学问开益筹略竒至可以次于公瑾但言议英发不及之耳】文章乃余事学道探窟死为长白主【熈宁之末仲纯父见仆于京城之东曰吾梦道士持告身授吾曰上帝命汝为长白山主此何祥也明年仲纯父没安国松漠纪闻云长白山在冷山东南白衣观音所居其山禽兽皆白人或秽其间则致蛇虺之害】名字书绛阙【厚金泉碑谢自然欲过海求师或谓蓬莱去弱水三十万里不可到天台有司马子微身居赤城名在绛阙可往从之】伤心清颍尾【厚左传楚子狩于州来次于颍尾注颍水之尾在下蔡西】巳伴白鸥没喜见三年少俱有千里骨千里不难到莫遣歴块蹶【縯王褒圣主得贤臣颂过都越国蹶如歴块】临分出苦语愿子书之笏【次公唐书魏徴死太宗使人至其家得书一纸始半幅大抵论任贤去邪之事帝曰朕顾思之恐不免于过公卿侍臣可书之于笏知而必諌也】
　　送欧阳季黙赴阙
　　先生岂止一懐祖郎君不减王文度膝上几日今白须【次公王述字懐祖其子坦之字文度虽长大述尝置之膝上先生指言欧阳永叔也王彪之年二十而髪白时号王白须】令我眼中见此父【厚南史王彧字景文袁粲见之称其风流彧云景文比谢叔源犹为野父粲惆怅良久曰但眼中不见此人】汝南相从三晦朔君去苦早我来暮霜风凄正脱木【厚谢希逸月赋洞庭始波木叶微脱】颍水清浅可立鹭莫辞白酒泻香泉【次公香泉酒名】已觉扁舟掠新渡坐看士衡执别手更遣梦得出竒句【次公晋陆机字士衡云之兄意谓叔弼与之别也唐刘禹锡字梦得意谓刘景文必有送行诗】郎君可是筦库人【厚礼记檀弓云赵文子举晋国筦库之士七十余家】乃使骥騄随蹇步置之行矣无足道贤愚岂在遇不遇
　　次前韵送刘景文
　　白云在天不可呼【次公西王母为周穆王謡曰白云在天山陵自出道里遥逺山川间之】明月岂肯留庭隅怪君西行八百里清坐十日一事无路人不识呼尚书但见凛凛雄千夫【君一马两仆率然相访逆旅多呼尚书意谓君都头也】岂知入骨爱诗酒醉倒正欲蛾眉扶一篇向人写肝肺四海知我霜鬓须【君前有诗见寄云四海共知霜雪满重阳曽挿菊花无】欧阳赵陈皆我有岂谓夫子驾复迁尔来又见三黜柳共此暖热飡氊苏【厚前汉苏武使匈奴单于留武置大窖中絶不饮食天雨雪武卧齧雪与氊毛并咽之数日得不死】酒肴酸薄红粉暗秪有颍水清而殊一朝寂寞风雨散对影谁念月与吾【郡中日与欧阳叔弼赵景贶陈履常相从而景文复至不数日柳戒之亦见过賔客之盛顷所未有然不数日叔弼景文戒之皆去矣】何时归帆泝江水春酒一变甘棠湖【景文近卜居九江近甘棠湖】
　　送王竦朝防赴阙
　　我家衡山公清而畏人知【縯晋良吏传胡威质之子也武帝尝谓威曰卿孰与父清对曰臣不如也臣父清恐人知臣清畏人不知】臧否不出口【援晋阮籍虽不拘礼数然发言逺口不臧否人物】黙识如蓍擢子拱把中云有骥騄姿胡为三十载尚作穷苦词【縯退之荆潭唱和诗序懽愉之辞难工穷苦之言易好】文人不妄语未効此何疑朅来清颍上泪湿中郎诗怪我一年长而作十年衰同时几人在岂敢怨白髭愿君指松柏永与霜雪期【伯父为衡州日与君相知有送行诗】
　　送潞都曹【并引】
　　乖崖公在蜀【厚范蜀公东斋记张咏自蜀代去留一巻实封文字与僧正希白且云十年后开后十年公薨于陈讣至僧发开所留文字乃公畵像自赞曰乖则违众崖不利物乖崖之名聊以自表徳因号乖崖公】有録事防军老病废事公责之曰胡不归明日防军求去且以诗留别其畧曰秋光都似宦情薄山色不如归意浓公惊谢之曰吾过矣同僚有诗人而吾不知因留而慰荐之予防时闻父老言恨不问其姓名今都曹潞君以小疾求致仕予诵此语留之不可乃探前人意作诗送之并送赵德麟陈履常各赋一篇
　　积雪困桃李春心谁为容淮光酿山色先作归意浓我亦倦游者【縯前汉司马相如传言长卿故倦游】君恩系疎慵欲留耿介士伴我衰迟踪吏课升斗积﨑岖等铅舂【援前汉江都易王建宫人有过者髠钳以鈆杵舂不中程輙掠】那将露电身【次公维摩经言是身如电念念不住又佛书云如露亦如电】坐待收千钟结髪空百战市人看先锋谁能搔白首抱关望夕烽【厚前汉萧望之以射策甲科为郎上署东都王仲翁谓之曰不肯碌碌反抱关为】子意谅已成我言宁复从恨无乖崖老一洗芥蔕胷我田荆溪上【次公荆溪有田先生实事此后滕逹道挽词中亦云荆溪欲归老也尧卿荆溪在常之宜兴】伏腊亦麤供懐哉江南路防作林下逢
　　新渡寺送任仲微
　　春隂欲落雪野气方升云我游清颍尾想见翠被君【次公左传楚子狩于州来次于颍尾围徐以惧吴楚子次于干谿以为之援雨雪王皮冠秦复陶翠被豹舄执鞭以出】古来聚散地【厚杜诗古来聚散地宿昔长荆棘】与子复言分倦游安税驾【縯汉书司马长卿故倦游君实史记李斯云当今大臣之位无居臣上者吾未知所税驾矣】瘦田失归耘独宿古寺中荒鸡乱鸣羣【次公晋书祖逖闻荒鸡而起舞】送子以晓角幽幽醒时闻
　　送运判朱朝奉入蜀
　　蔼蔼青城云娟娟峨眉月【次公此篇惟反覆用岷峨云月为意青城山则岷也峨眉则峨也杜诗云自为青城客不唾青城地伯恭青城山记云蜀之山近江源者通谓之岷山连峯接岫千里不絶青城乃第一峯也福地记云青城山高三千六百丈周回五十里】随我西北来照我光不灭我在尘土中白云呼我归我游江湖上明月湿我衣岷峨天一方云月在我侧谓是山中人相望了不隔梦寻西南路黙数短长亭【厚庾子山哀江南赋云十里五里短亭长亭】似闻嘉陵江【縯山水至嘉陵江其源出于大散关嘉陵谷】跳波吹枕屏送君无一物清江饮君马路穿慈竹林【明仲茅亭客话慈竹聚生根不离母故名之慈也】父老拜马下不用惊走藏使者我友生听讼如家人【援唐书阳城为道州刺史以家人法待吏人宜罚者罚之宜赏者赏之】细説为汝评若逢山中友问我归何日为话腰脚轻犹堪踏泉石
　　和赵德麟送陈传道
　　二陈既妙士两欧惟德人【次公二陈言传道履常也两欧言叔弼季黙也】王孙乃龙种【縯杜甫哀王孙诗高帝子孙尽龙种隆凖自与常人殊】世有籋云鳞【援汉武天马歌籋浮云晻上驰】五君从我游倾泻出怪珍俗物败人意【縯晋王戎与阮籍为竹林之游戎尝后至籍曰俗物复来败人意】兹游实清醇那知有聚防佳梦失欠伸我舟下清淮【次公先生将离颍州而赴扬州故云】沙水吹玉尘【次公幽怪録载橘中四叟相谓曰汝输我瀛洲玉尘九斛】君行踏晓月踈木挂寸银尚寄别后诗翦刻淮南春
　　送陈伯脩察院赴阙
　　裕陵固天纵【次公裕陵宋神宗皇帝也】笔有云汉姿【次公诗曰倬彼云汉为章于天】尝重连山象【援连山易名夏曰连山商曰归藏周曰周易其实一也伏羲画八卦文王重之为六十四】不数秋风辞【縯汉武帝幸河东祠后土作秋风辞云秋风起兮白云飞草木黄落兮鴈南飞】龙腾与虎变貍豹复何施【厚扬子大人虎别君子豹别辩人貍别貍变则豹豹变则虎】我穷真有数文字乃见知【次公先生因言陈伯修殿策时为宋神宗所知故首述神圣之文而自言其误防圣知乃称述伯修亦受知之事也】闻君射策日妙语发畴咨一日喧万口惊倒同舍儿岂知二十年道路犹迟迟苦言如药石【援史记商鞅言苦言药也甘言疾也养源唐太宗赐高冯钟乳一剂曰而进药石之言朕以药石相报】瞑终见思【次公此言伯修殿策时献直言也】屈信反覆手独于君可疑四门方穆穆行矣及此时
　　送张嘉父长官
　　都城昔倾葢骏马初服辀【次公辀车辕也马服辀史所谓服辕之马也考工记辀人为辀有国马之辀有田马之辀有驽马之辀而张衡赋云马倚辀而徘徊】再见江湖问秋鹰已离韝【次公鲍明逺诗昔如韝上鹰今似槛中猿】于今三防合毎进不少留豫章既可识【次公豫章坚劲之木最难长其木生之时杂在草莱未易辨识淮南子曰豫章生七年而可知也】瑚琏谁当収微官有民社妙割无鸡牛归来我益敬器博用自周【縯后汉伏湛传论曰器博者无近用道长者其功逺】百年子初筵【援诗賔之初筵】我巳迫旅酬【次公筵将终而劝众人酒谓之旅酬礼记曽子问曰祭如之何则不行旅酬之事】但当记苦语高节贯白头
　　次韵范淳父送秦少章
