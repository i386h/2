<!-- { "loadSidebar": true } -->
　　臣窃闻祖宗旧制，河上夫役止有差法，元无雇法。始自曹村之役，夫功至重，远及京东西、淮南等路，道路既远，不可使民间一一亲行，故许民纳钱以充雇直。事出非常，即非久法。今自元三年，朝廷始变差夫旧制为雇夫新条，因曹村非常之例，为诸路永久之法。既已失之矣，而都水使者吴安持等因缘朝旨，造成弊政。令五百里以上不满七百里，每夫日纳钱二百五十文省；七百里至一千里以上，每夫日纳钱三百文省；团头倍之，甲头火长之类，增三分之一。仍限一月，过限倍纳。是岁京东一路，差夫一万六千余人，为钱二十五万六千余贯。由此民间见钱几至一空，差人般运累岁不绝，推之他路，概可见矣。近因京东转运使范锷得替回，论其不便，安持等方略变法，罢团头、火长倍出夫钱。工部知罚钱之苦，又乞立限至六月以前，虽苛虐比旧稍减，然访之公议，终不为稳便。何者，朝廷本欲宽省民力，故许出钱雇夫。若其钱足以充雇，则朝廷将复何求。今河上雇夫，日破二百而已。〈昨来京城雇夫，每人日支一百二十文省，则河上日支二百，已为过厚。〉虽欲稍增数目，为移用陪备等费，亦不当过有裒敛，以伤民财也。故众议皆谓七百里以下与七百里以上人户，若系差夫，则一人效一人之力耳。今乃利其远近，有费用多寡之殊，遂令远者多出五十，以为宽剩，此岂朝廷恤民之意哉。兼一夫出二百五十，亦已自过多。如臣愚见，若于每夫日支二百文外，量出三十，以备杂费，则据上件京东所差夫数，止约合出一十一万贯省，比本监所定五分之二耳。昔王安石为免役之法，只缘多取宽剩，致令民间空匮，怨ゥ并作。二圣临御，为之改法，今创痍犹未复也。安持本安石之党，昔日主行市易，多出官本散与无根之人，虚桩息钱以冒不次之赏，虽略行追夺，而寻复任使。盖从来习为聚敛之政，至今不改。是以雇夫之法，名为爱民，而阴实剥下。臣欲乞圣慈，特降指挥，应民间出雇夫钱，不论远近，一例只出二百三十文省，所贵易为出备，不至艰苦。兼臣闻自来诸路计口率钱，百姓如遭兵火，若用之河防之上，一无枉费，于理尚可也。今取之良民之家，而付之河埽使臣、壕寨之手，费一称十，出没不可复知，民独何负而为此哉。且今河埽、梢桩之类，纳时数目不足，及私行盗窃，比之他司官物，最不齐整。及其觉知欠少，或托以火烛，或因河流向著。一经卷埽，大破数目，虽有官司，无由稽考。今以免夫钱付之，类亦如此矣。兼访闻河上人夫，亦自难得，名为和雇，实多抑配。臣今仍乞令河北转运提刑司，同共相度，如何处置关防所支雇夫钱，以免欺盗之弊。及乞体量所雇人夫，有无抑配，具结罪保明闻奏，然后朝廷裁酌，从长施行。取进止。

　　贴黄：今岁修河夫人数不少，且以远近各半约之，仍据见行法，远者每人一日多出五十文省，则其钱数，亦必甚多。若蒙圣恩便令裁减，则民间受赐不少。乞指挥速赐施行。

　　【论西边商量地界札子】

　　臣闻善为国者，贵义而不尚功，敦信而不求利。非不欲功利也，以为弃义与信，虽一快于目前，而岁月之后，其害将有不可胜言者矣。昔晋文公围原，命三日为粮。原不降，命去之。谍出曰：“原将降矣。”军吏曰：“请待之。”公曰：“信，国之宝也，民之所庇也。得原失信，何以庇民，所亡滋多。”退一舍而原降。晋荀吴围鼓，鼓人或请以城叛，吴弗许。左右曰：“师徒不勤而可以获城，何故弗为？”吴曰：“吾闻诸叔问：‘好恶不愆，民知所适，事无不济。’或以吾城叛，吾所甚恶也。人以城来，吾独何好焉？”使鼓人杀叛人而缮守备。三月，鼓人请降。使其民见，曰：“犹有食色，姑修而城。”军吏曰：“获城而弗取，勤民而顿兵，何以事君？”吴曰：“吾以事君也，获一邑而教民怠，将焉用邑？”鼓人告食竭力尽，而后取之。克鼓而反，不戮一人。以世俗言之，此二人者，可谓疏于事情而怠于功利矣。然要其终，文公以霸天下，荀吴以强晋国，则信义之效见于久远如此。臣窃观朝廷之所以御西夏者，可谓异矣。方元三年，夏人既受册命，不肯入谢，再以大兵蹂践泾原，大臣畏之。明年遣使，请以所许四寨易兰州、塞门。朝廷虽不许，而大臣务行姑息，不俟其请，而以岁赐等事许之。一岁所赐，凡二十万。夏人仰之以为命，虽以一岁之入，易兰州、塞门可也，而奈何与之。盖自失岁赐以来，朝廷荡然无复可以要结夏人者。然此既往之事，臣不复追咎矣。顷者，夏人既得岁赐，始议地界，朝旨许以见今州城堡寨依绥德城例，以二十里为界。十里外量置堡铺，其余十里为两不耕地。约束既定，大臣中悔，又欲堡寨相照取直。议犹未定，而熙河将佐范育、种谊欲于见今城堡之外更占质孤、胜如二堡。大臣侥幸拓土之功，不以育等为非，从而助之，寻为夏人所破。所杀兵民，皆不敢以实闻。继修城门，再被焚毁。其事至今未定，然夏人迫于内患，不敢坚抗朝命，许以照直为界。其言犹未绝口，而大臣又悔，欲于堡铺之外对留十里，通前共计三十里。此命既出，有识之士以为失信太甚，非中原之体。若使边臣稍知义理，必不忍自出反复之言以彰不信。幸而夏人终以内患未解，不欲违拒，黾勉见从。十里之地，得之不足为强，失之不足为弱，虽小人以为得计，而君子谓之失策。何者，要约未定，今岁已添屯重兵，前后十将有余。十将之众，凡五万人。使五万人西食贵粟，其费已不赀。而夏人顺否，又未可必。虽复暂顺，要之久远不信朝廷，为患何所不至。然此亦既往之事，臣复何言哉。臣之所忧，但恐大臣狃于小利，睥睨夏国便利田地，贪求不已。访闻近遣穆衍与边臣计议，既欲取质孤、胜如一带良田，凡数十里，又欲取秦凤路、陇诺城与熙河路定西城照直地仅一百里，规画极大，闻者惊愕。若此谋复作，夏人不堪其忿，窃出作过，我曲彼直，何以御之。且先朝用兵所得四寨，朝廷犹务息民，弃而不惜，况于其余，何足计较。在《兵法》有之曰：“有其有者安，贪人有者残。”又曰：“利人土地货宝者，谓之贪兵，兵贪者破。”今之所为，正犯此禁。臣窃怪大臣皆一时儒者，而背弃所学，贪求苟得，为国生事，一至于此。外人皆言前后计画皆出种谊。谊本小人，安知大虑而举朝廷以从之乎。要之不出数年，此患必见。患到而后言，言虽易信，而已无及矣。伏乞陛下，以社稷生民为念，断之于心，止其妄作，则天下幸甚。取进止。

　　贴黄：添屯数目，臣见陕西转运使李南公言：此贴黄在添屯十将处。

　　自元以来，朝廷不起边事。凡自前边臣欺罔，杀略熟户，计级受赏，虏掠财物，私自润入，及边民幸于扰攘，买贱卖贵，如此等事，皆不得为。故上下鼓唱，愿有边衅。凡此皆奸人自作身计，非国之利也。今胜如、质孤等处良田，实西边第一等膏腴，岂我独知以为利而夏人不知耶。彼知爱之，则不免于争。争一起，则兵革不息。此正堕边臣之奸计，而大臣不察，过矣。臣访闻夏国柄臣梁乙逋者，内有篡国之心，然其为人狡而多算，宽而得众，方欲内安酋豪，外结朝廷，俟内外无患，然后徐篡取之。所以朝廷近日商量地界，虽前后要求反复，而乙逋一一听从。盖见议地界，止于二三十里之间，于彼国不深系利害故也。今朝廷若见其易与，因而别有大段求索，使彼不能堪忍，或至忿争，兵难一交，必非朝廷所愿。至此而后，反欲求和，则所丧多矣。

　　【论黄河东流札子】

