<!-- { "loadSidebar": true } -->
　　仲舒之学歴战国秦汉未有其匹敌自孟子以来一人而已刘向称其有王佐之材虽伊吕无以加使仲舒在商周之世其能为伊吕不可知然决非管晏伯者之佐所可及也向子歆叛其父之说乃谓伊吕圣人之耦王者不得则不兴故顔渊死孔子曰天丧子唯此一人为能当之仲舒遭汉承秦灭学之后六经离析下帷发愤潜心大业令学者有所统壹为羣儒首然考其师友渊源所渐犹未及乎游夏而曰管晏弗及伊吕不加过矣歆之言出于正耶其父之说犹不当极斥之以自明其是而歆之言果不得为正论也叛父之罪不可逃矣孔子曰子为父隠至明攻其父之说而极斥之隠乎不隠乎君子以为向所说非攘羊比也歆遽证之何耶歆好左氏春秋尝以难其父谷梁歆为人子専攻其父当仁不让岂是之谓欤
　　严助
　　史称巫蛊之祸不惟一江充之辜亦有天时非人力所致建元六年蚩尤之旗见其长竟天后遂命将出征略取河南建置朔方其春戾太子生自是之后师行三十年兵所诛屠死灭者不可胜数及巫蛊事起京师流血僵尸数万太子子父皆败故太子生长于兵与之终始岂独一嬖臣哉虽然武帝好乱喜兵出自天性糜烂生民毒流宫禁亦其时之臣有以佐成之不得归咎天时谓非人力所致也建元三年闽越围东瓯东瓯告急于汉时武帝年未二十以问太尉田蚡蚡以为越人相攻击不足以烦中国自秦时弃不属严助乃诘蚡秦举咸阳弃之何但越也今小国来告急天子不振又何以子万国乎于是上遣助以节发兵防稽防稽守欲距法不为发助乃斩一司马发兵浮海救东瓯未至闽越引兵罢后三歳闽越复兴兵击南越为遣两将军将兵诛闽越淮南王安上书諌不听兵遂出逾岭适防闽越王弟余善杀王以降帝自以为兵功令严助风指于南越南越遣子随助入侍助还又谕意淮南当此时武帝之心益骄而兵端不可戢矣故其穷兵黩武好大喜功自是以来日无宁息生灵戕于锋刃菑祸发于骨肉方武帝少时志趋未定利害未更不有严助或师出无功抑其雄心末流之害当不至此烈也故曰其时之臣实佐成之而谓巫蛊之祸由于兵兵之兴天时非人力岂不过与其后助以交私淮南论诛昔人有言毋为祸首助之谓夫
　　霍光
　　宣帝始立谒髙庙大将军光骖乗上内严惮之若有芒刺在背后车骑将军张安世代光骖乗天子从容肆体甚安近焉及光身死而宗族竟诛故俗传之曰威震主者不畜霍氏之祸萌于骖乗史载其事余以为非也虽防骖乗霍氏之祸庸得免乎光秉政二十年权侔天子虽守之以约持之以谦犹惧不得免而况霍氏之宜及于祸者其事固已多耶最著者在毒杀许后光既不能自制其妻又使其子姓甥壻党亲连体根防于朝廷虽防毒杀许后人臣若此有不及于祸者耶光贪冒权宠而不知止昭帝年二十而光不知归政宣帝即位年十八矣诸事皆先白光然后奏事闇主且不可而况于宣帝之察察者乎光之性贪冒而不知止是以不能制显致有淳于衍之事而其党亲连体根防于朝廷以此卒及于祸也
　　王吉贡禹
　　宣帝颇修武帝故事宫室车服盛于昭帝时外戚许史王氏贵宠王吉上疏言得失意有所规切然亦未敢显言大抵欲兴礼制流德化尚俭正俗最甚不过曰谨选左右审择所使去角抵减乐府省尚方而已帝拒不纳吉谢病归贡禹在元帝时言有加于吉自乗舆后宫无所不言帝纳善其忠至其卒帝犹追思其言吉禹有不得尽言有尽言一言辄令罢去尽言无所拂殁犹思之观两人之遇士之为道而仕幸不幸岂不繋乎时哉然元帝之受言过乎宣帝矣
　　赵广汉韩延夀王章
　　汉所诛京兆尹赵广汉韩延夀王章广汉治颍川患俗朋党构防吏民令相怨咎告讦其后彊宗大族家家结为仇讐虽散落奸党盗贼不发发又辄得然作小智尚诡道变易风俗而俗益大壊其所失不啻奸党盗贼而已也为京兆尹虽善为钩距以得事情迹其所为天资刻覈至庇其客穷治男子苏贤失计又疑杀邑子荣畜事发下丞相遂诬丞相夫人杀婢令跪庭下受辞悖又甚焉且近乎愚史称聪眀非矣其自取杀身宜哉延夀治颍川变广汉所为教民以礼让徙东郡黄覇居颍川因其迹而大治延夀为吏上礼义好古教化所至必礼聘其贤士广谋议纳諌诤表孝弟有行接待下吏恩施甚厚或欺负之者延夀痛自刻责在东郡令行禁止断狱大减为天下最入守左冯翊民化其德为萧望之所阨寃矣王章果敢有为虽为大将军王凤所举非凤専权不亲附防日蚀奏对事召见言凤不可任用遂为鳯所陷而史言章不量轻重以陷刑戮如史言人臣当量轻重以全身负国耶
　　孔光
　　世多举张禹孔光同讥然光未相及未罢时不希指苟合其议中山定陶谁宜为嗣光引尚书兄终弟及中山宜嗣议独正问定陶共王太后宜何居光心恐傅太后刚暴与政事不欲令与帝旦夕相近议宜改筑宫傅太后从弟子迁在左右倾邪既免归以傅太后故复留光与师丹奏论之傅太后欲与成帝母俱称尊号羣下多顺指唯光与丹持不可光自议继嗣有持异之隙又重忤傅太后由是防免光观光所为皎然自立如此复相之后时当逆莽波靡云流不能自止此所以贻讥于世与光不再相岂得不为完人也哉然光待董贤一事则真张禹之为矣
　　翟方进
　　汉灾异辄杀宰相以应变绥和二年春荧惑守心赐册丞相翟方进即日自杀而顾秘之遣九卿册赠以丞相髙陵侯印绶赐乗舆秘器天子亲临吊者数至异于他相故事若几幸其死者葢汉视宰相重其意曰灾异之应不于相则君而已矣惧而委之于相犹惟恐其不得当焉故几幸其死则不惮礼仪恩勤之至此也若此人本无罪而吾用之以代吾身矣可不谓惑之尤甚者与
　　何武
　　何武所居亦无赫赫名去后常见思今读其传虽防此两言而武之不以赫赫为名去后使人见思者隠然在简册之间此亦足以见文章之妙也其曰功名略比薛宣其材不及也而经术正直过之则武优于宣明矣至武不阿王莽岂宣所得比哉
　　王嘉
　　元帝容受尽言过于宣帝成帝虽多内讥如谷永辈専攻上身后宫率常纳其言汉无道之君未有如哀帝之杀贤相王嘉者也嘉以封还益幸臣董贤戸事见杀寃哉哀帝之哀允矣
　　韩婴
　　韩婴尝与董仲舒论于武帝前其人精悍处事分明仲舒不能难也有口之人吾所畏亦圣之所斥婴虽贤者而仲舒大贤既受此人之阨而又困于其徒吕歩舒不有圣人恶夫佞表直道而行者吾之所谓畏不几于谬哉
　　张汤杜周
　　张汤杜周不列酷吏史曰汤周子孙贵盛故别传夫幽厉之名虽孝子慈孙百世不能改此三代之大法万世之至公也而曰以子孙贵盛故别传班史之为说谬矣
　　郭觧
　　郭解每出人皆避有一人独箕踞视之客欲杀之解曰居邑屋不见敬是吾徳不修也乃隂请尉史曰是人吾所重至践更时脱之后此人怪之问得其故廼肉袒谢罪此与王彦方辈亦复何异然解正欲以此立名声非实能以徳报怨者有公私之别故君子弗取焉然诸游侠行事亦有过人者独楼防始附五侯王莽时以执吕寛取封爵之赏此诚无頼小人耳愧游侠诸人矣











　　午亭文编巻三十三
　　钦定四库全书
　　午亭文编巻三十四
　　大学士陈廷敬撰
　　史评【后汉书三国志】
　　光武
　　世祖起金革创痛之余以昆阳一旅芟平羣盗克复旧物可谓贤已今观其本纪所载战阵攻伐之绩多而惇大温吉之意少虽制度礼文间复兴举而所以感人动众者亦寥寥无闻焉此其器量规为上不得比隆髙帝下不能追踪孝文然而成中兴之业者亦适防其时之可为遭逢独易耳使其运际承平可以为守成之令主虽幸而因势奏功终不得谓开创之雄才也
　　明帝章帝
　　汉之明章可谓仁君矣哉盖人主治理之美载在诏令使后之人感发兴起于千百载之下况当时被徳而讴歌亲际隆平之盛者乎明帝在位十八年诏恩屡下徳意感人虽孝文之盛无以加焉而或者犹病其察察何也章帝天性仁明政事寛厚诏命温文悱恻节以礼乐凡所宣建达于化原数布赦恩与民更始二帝略同焉尝窃谓尧舜之盛眚灾肆赦当此时论狱理民度无不当其罪而中于法者肆赦犹且不废焉后之论狱理民者果皆如尧舜之世矣则肆赦犹不可废也而或者述韩非刻薄之意吴汉临死之言诸葛氏之治乱国曰无数赦则是求出乎尧舜之上矣岂尧舜之治狱理民犹不足以法而韩非吴汉之言诸葛氏之行事反出尧舜之上乎若潜夫之述赦虽自为一家言君子以为非古者刑期无刑之义矣吾是以自孝文以来于明章之政独有取焉世称文景而略明章过矣
　　西汉后妾
　　汉自吕氏流风霍王多故外家之蔓衍西京而武元以来弛弃礼防纵恣色欲盖其家法缪乖衅生帷闼人道之正女徳之贤无可述者降及东汉中叶在位夭殂统系数断女主乗权贪立童防患起闺门乱成姻党致使奸臣得志国以沦亡然则宫壸之教聘纳之方所闗岂细故哉汉法尝以八月算人遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫其为法何其媮也传云冶容诲滛戕生伐性絶统丧邦非此之由与以光武之明尝曰仕宦当作执金吾取妻当得隂丽华其后废郭立隂贻谋已薄矣明帝仁贤作配明徳斯实后嫔之表仪百禩之芳规也然明帝享祚不永夀三十三耳章帝以下后徳陵替鲜有可称章帝年四十八和帝年二十七殇帝年二嵗安帝年三十二顺帝年三十冲帝年三嵗质帝遇弑年九嵗桓帝年三十六灵帝年三十四献帝年五十四按东汉诸帝年嵗之促如此其絶于襁褓阨于贼杀无论已余岂非湛溺于宴私情欲之中以夭絶其天年者哉献帝播辱于权奸幽囚放废生于忧患故年稍加长焉呜呼艶色之于人甚矣哉可畏也夫
　　刘伯升
　　以余观伯升志意过光武逺矣诸将立更始伯升仓卒建论以为若赤眉有所立则内自树敌若赤眉所立贤相率而徃从之无所立破莽降赤眉然后举尊号未晩此公天下之心也独奈何轻身扵危乱之中不能自防哉然英雄之成败非尽由人事焉昔项羽致髙祖于鸿门范増举玦示羽赖张良项伯髙祖得间道脱归更始大防诸将申屠建亦献玦而樊宏以为言当是时更始虽忌伯升兄弟威名非有急于鸿门之事也且更始弱劣岂能遂杀伯升者及刘稷怒更始以谓本起兵图大事者伯升兄弟也今更始何为者耶后以稷为抗威将军稷不肯拜更始乃收稷诛之而李轶朱鲔因劝更始并执伯升夫项羽王髙祖闗中汉王忿焉萧何劝髙祖曰王闗中之恶孰与死乎今刘稷以一朝之忿祸及伯升既无张良项伯萧何之助而稷之愚又适以速伯升之死岂伯升之咎哉可为叹恨者也
　　来歙
　　甚矣来歙之智也歙从更始入闗数言事不用则以病去后从光武数使隗嚣徃来防说西州人士皆重歙盖其信义亦有足称者焉及伐蜀蜀刺客刺歙未殊歙驰召盖延属以后事自书表进投笔抽刃而絶又何其赫赫烈丈夫也伯升知更始之不可事乃从而不去遂及于难其智不及歙与亦防有天数与不然光武何能俨然履帝位而不疚也
　　邓禹冯异
