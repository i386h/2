<!-- { "loadSidebar": true } -->
　　巩启：伏审祗膺诏检，入奉经筵，伏惟庆慰。伏以某官秉德粹冲，受材闳廓。遘盛辰而开迹，席无仕以升华。善政流风，已推行于民上；高文大策，久耸动于朝端。果允佥言，特膺迅用。从容帝莫，方演畅于微言；密勿禁林，伫裁成于明命。自聆拜宠，方念腾书。辱见奖于旧游，遽先流于华问。欣愉感幸，交集悃诚。

　　【代人谢余侍郎启】

　　右某启：伏念某归而闲处，时所背驰。分功名之无期，嗟志意之空大。言当世之事，惧尚口而更穷；求后人之知，因著书而自见。疏阔已甚，抵弃未能，辄布听闻，方虞诃谴。属小儿之过拜，辱余论之见存。指瑾掩疵，大为之地，悯穷悼屈，勤出于衷。省枯槁之姿，力乖报德；激衰残之气，感欲忘身。瞻风采之遥，役魂神而飞去。尚当益壮，以塞误知。

　　【与刘沆龙图启】

　　右巩启：伏念巩方抱忧哀，且多疾病。贫不得已，则俗事皆当自谋；旅无所容，则世人谁肯见恤？今者伏遇知府龙图给事，恺悌成德，劝勉为怀。忘后进之至微，假温颜而与接。知其孤立，念其数奇。谓其有诗书之勤，则曲加于奖待；谓其有衣食之累，则特甚于矜怜。且使受田之获安，实由为地之至大。在甘旨有毫发之助，于子弟乃丘山之恩。况此余庥，可均敝族。虽远台坐，常注愚心。复得交游之传，愈知意爱之厚。自非土石，岂不激昂？粗知古今，可胜感励。恨当迷塞，曷用报偿。而方先人之葬送未成，偏亲之奉养多乏。四弟怀仰哺之托，九妹有待年之期。凡縻敝于秋毫，皆经营于方寸。顾惟私计，当议远游。世俗险艰，岂谙尝之不熟；性灵疏拙，实龃龉之可忧。未卜趋承，更增慕恋。

　　【谢解启】

　　伏睹解文，首蒙举选。伏念巩才非卓越，识匪该通。素志慕乎古人，故时情之所背；虚名闻于当世，故众忌之所排。患难艰危，流离顿挫。孰有至孤之迹，敢萌希进之心？顾生理之难周，迫私衷之可念。学而干禄，诚匪素怀。仕以为贫，窃将自比。是以闻诏之出，负笈以来。岂意片文，首尘高选。以至天伦之薄陋，子党之空疏，皆自单平，得蒙收齿。退惟会合，亦有端原。此盖伏遇某官，崇奖士伦，助成世教。以虹之光而被饰，以律吕之气而吹嘘。致此屯穷，阶于振发。敢不勉增素学，益励前修。庶全必胜之名，以答至公之赐。谨奉启陈谢。

　　【回李清臣范百禄谢中贤良启】右巩启：窃以设科以求特起之材，发策以访可行之论，是惟高选，果得异能。伏以贤良某官，志敏以强，词严而赡。迹前世之事，而博极群书；议当今之宜；而常引大体。及亲承于圣问，遂绝出于时髦。方喜闻风，遽蒙枉记。仰惟谦抑之过，第积感铭之深。

　　【回人谢馆职启】

　　伏审试艺禁林，升华儒馆，伏惟庆慰。伏以都官学士英材杰出，玉璞混成，遘时运之光华，奋文章之温雅。第荣科于秘殿，蚤迈等伦；升无仕于本朝，荐腾誉望。较雕龙之丽藻，利架鳌之秘扃。果被明缗，式符舆颂。方展腾书之好，遽蒙削牍之私。仰服谦，退深感戢。

　　【与北京韩侍中启二首（之一）】

　　右巩启：伏念巩顾以诸生，守兹剧郡。抚敝封之云始，望仁境以非遥。恨无羽翼之飞驰，与操几杖；欲以缄之托寓，聊布腹心。然而治狱讼之浩烦，振纪纲之弛坏；觉形劳而少暇，信材短以难周。致是恳诚，稽于进达。属高秋之在序，惟坐镇之多余。必有祯祺，来宁动履。伏以留守司徒太师侍中蓍龟四海，柱石三朝。有太平之功，周公之所以勤王室；有纯一之德，伊尹之所以格皇天。固已书在宗彝，藏之盟府。而乃以退为进，处上用谦。自避远于烦机，久淹回于外服。宜从严石之望，趣正衮衣之归。敢冀上为宗礻方，善绥寝饣束

　　【与北京韩侍中启二首（之二）】

　　巩启：伏念巩习吏非长，得州最剧。耗神明于簿领，疲精思于追胥。尚恃余庥，幸无旷事。然而塞茅心而已甚，饰竿牍以未遑。故魂爽虽骛于门闳，而候问不通于幕府。仰系明恕，终赐矜容。今者北土早霜，晏阴始肃。伏惟顺天时之常序，养浩气之至和，神明所依，福禄来萃。恭以司徒太师侍中股肱三世，龟鉴四方。勤劳著于邦家，功德施于社稷。方且敛嘉谋于一面，郁群望者五年。郭令之系安危，素形公论；周公之为左右，宜冠本朝。华夏蛮貊之倾心，昆虫草木之望赐。岂伊蕞质，独注微诚。伏惟上为宗礻方，善调寝饣束。

　　【回许安世谢馆职启】

　　右巩启：伏审显承诏检，进践书林，伏惟庆慰。国家聚四部之书，藏之秘近；择一时之俊，任以校雠。映朝序以甚清，简上心而滋厚。恭以检正学士学深而富，识大以明。擢平津于廷中，蔚为选首；赖王祥于海上，休有治功。天衢寝亨，时望攸属。遂膺给札之召，来贲登瀛之游。侍从迩班，庙堂大任，自兹而往，计日可期。承远贶于珍函，第仰怀于谦德。

　　【贺韩相公启】

　　右巩启：伏审入膺典册，首秉钧衡，凡在生灵，孰不庆幸。伏以史馆相公言为蓍蔡，行应准绳，仔肩一德之纯，弼亮三朝之盛。君牙之缵旧服，世济忠劳，吉甫之宪万邦，身兼文武。果还柄用，复冠中台。茂惟拔出之材，素蕴非常之略。方且谊形王室，尽邴魏之谋谟；泽润生民，本萧曹之清静。遂常生于百姓，付众职于群能。跻世太和，与人休息。使雨寒燠，罔不从时；草木虫鱼，皆当蒙惠。声教可加于异俗，功名必纪于无穷。巩一去朝行，六更岁序。顾兹旧物，自惭簪履之微；保是孤生，方赖陶钧之赐。其为欣忭，实倍等伦。

　　【襄州与交代孙颀启】

　　右巩启：伏念讲闻誉望，积有岁时。历下分符，已出吏师之后；汉南守土，又居仁政之前。惟事契之稠重，实愚冥之幸会。比于道路，始接光仪，蒙特异于眷存，仍曲加于燕劳。论情至厚，曾何谢于古人；处义甚高，固可敦于薄俗。违离未久，感恋交深。谅惟得日之良，甫及下车之始。颁条多预，纳福甚隆。伏惟知府少卿积学内充，怀材间出，久更当世之用，自结明主之知。高冠两梁，入缀班于九列；轻车驷马，出按部于百城。方图间燕之宜，自请蕃宣之便。伫膺诏召，不待岁成。更惟上为庙朝，善绥寝膀。祷颂之至，序述宁殚。

　　【洪州到任谢两府启】

　　伏念巩天与朴愚，众知凡近。材不堪于施设，动辄乖宜；学多失于变通，理难应用。久与游于儒馆，仍有列于朝绅。适当千载之期，曾乏一毫之助。既不能明国家远大之体，为上建言；又未知究乡闾委曲之情，与民兴利。七移岁序，四易外官。坐尸禄廪之优，寂无称效；幸属章程之备，得以持循。兹蒙补郡之恩，俾遂便亲之请。望故乡而接壤，与仲弟以连城。及是忝逾，出于假借。此盖伏遇某官，心存博爱，量极兼容。簪履之微，未忘于旧物；陶钧之大，不间于孤生。曲致公言，俾谐私计。惟尽承流之分，庶裨造物之仁。过此已还，未知所措。

　　【贺东府启】

　　右巩启：伏睹十月二十三日麻制，伏审史馆相公登庸，天下幸甚。伏惟史馆相公言为蓍蔡，行应准绳，兼文武之闳材，富天人之奥学。神祗幽赞，遭圣贤相得之时；夷夏耸观，备君臣咸有之德。果由枢轴，首秉钧衡。窃惟不世之姿，深达当今之务。必且开公平之路，以序进群能；销壅蔽之萌，以广延众论。以宽大为拯救疮痍之要，以安静为休息疲瘵之端。绌聚敛之无名，偃甲兵而不用。果推此道，以泽吾民。食味别声之伦，举皆受赐；殊邻绝党之俗，孰不向风？福禄可等于丘山，功名必永于金石。巩蚤游墙屏，幸遇陶熔。龃龉余生，始免挤排之患；零丁滞迹，渐期亨泰之来。想望门阑，以欣以跃。

　　【贺蹇周辅授馆职启】

　　右巩启：窃审奉被诏函，进登史观，伏惟庆慰。窃以安抚运使学士，材资秀特，识度淹冲。富华国之懿文，抱据经之宿学。一人嗟异，欲相如之同时；多士推先，服桓荣之稽古。果由时望，特被朝恩。流马木牛，方佐中都之费；金匮石室，遂窥广内之书。窃惟宠数之行，兹实要途之渐。伫跻法从，用协佥言。巩获在下风，侧闻成命。分符海徼，幸依德庇之余；寓直书林，更托隽游之末。其为欣庆，曷可缕陈。

　　【回泉州陈都官启】

　　右巩启：窃审只奉茂恩，进升宠秩，伏惟庆慰。窃以知府都官周材经务，令德镇浮。席无仕以弥优，简清衷而有素。循良之政，已洽于民谣；恬退之风，足敦于世教。果膺异数，进陟名曹。侧聆成命之行，方窃同声之喜。岂期厚眷，特枉长笺。载规谦抑之辞，但切感铭之恳。

　　【明州到任谢两府启】

　　右巩启：伏奉敕命，授前件差遣，已于正月二十五日到任上讫。伏念巩才无远用，学殆小知。误蒙假器之恩，愧乏当官之效。属时泰豫，遇上休明。欲治之心，追于三代；非常之旦，特起于千龄。顾是孤生，最为远迹。虽逢辰之难得，独揣己之无堪。故群材炫鬻之初，未始自陈于薄技；而众论骋驰之际，何尝辄预于半辞？锱铢动谨于成规，毫发敢萌于私见。以兹循分，庶获寡尤。然而一去本朝，六祗外服。十年荏苒，未谐拱极之诚；万里周流，尚负循陔之念。当至仁之平施，亦微物之可哀。兹者方祗诏以在途，复析符而假守。惟四明之穷裔，处百奥之东偏。浮海之航，鼎来于远国；践山之筑，益起于坚城。猥出选抡，冒应

　　寄属。此盖伏遇某官辅成世教，乐育士伦。阴推覆护之私，每借吹嘘之力。致兹顽钝，与在甄收。然而察无他恶之肠，方赖兼容之度。草茅之质，使遂于向阳；菽水之欢，许伸于反哺。尽待曲成之赐，俯厌难止之情。誓在糜捐，用酬钧播。

　　【贺赵大资致政启】

　　右巩启：窃审进秩宫朝，归荣里，伏惟庆慰。恭以致政宫保大资言为蓍蔡，行应准绳。肩一德以在躬，历三朝而遇主。谠言大论，著在朝堂；善政流风，被于藩服。引年求谢，抗疏弥坚。屡降德音，方倚老成之重；难回壮节，闵有官职之劳。躐升储き之华，退遂家居之乐。门开祖帐，众叹大夫之贤；庭列赐车，自知稽古之力。惟能谐于素志，实何愧于昔人。巩蚤荷陶钧，与游门馆。观大贤出处之迹，足劝士伦；知儒者进退之宜，敢忘师慕。其为欣跃，倍万等俦。

　　【亳州到任谢两府启】

