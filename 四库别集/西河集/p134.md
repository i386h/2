<!-- { "loadSidebar": true } -->
　　洪孝子纲不幸生四月丧父越一年不幸又丧母又不幸父母享年少父年止二十有一母年止二十又不幸纲以五月五日生谚云儿生五五慎勿举身长及户刑父母今乃身不必及户而其言又验生平既不见父母又每怀是恨自戕不可自悔艾又无所用又韩退之为李干墓志志当世名贵误服金石药求生而致死着之篇藏之地下为后世戒而纲父以寒疾食栀屑母病热而误投以葠茋之汤向使子长能尝药不至此又席世宠后地大难继或得嗣骏烈以慰赍志而时命未逢诎指身生时逮今已二十七年矣抱此数不幸而展转无计计惟有刋石书徳借名言以志不坏使铭埋墓下表传人间而人亦有言王庾旧家必得孙绰文而后家人治葬事今康熙辛未合葬二人普福岭既已谒祥符知县遂安毛先生文填墓间矣萧山毛太史遂安同谱兄也曾为先司寇公作明史列传予家世徳之太史能复赐表文为人间观乎予乃见孝子哀其志发其所为状叹逝者无所事事遂安文已具何用缀余言以重示于世而既而思之自昔竒行异节鸿功伟伐可以嬗于后是固赖世之能言之者而苟其深悲极痛无可传述明知其人之无所事事而即传述其可悲可痛不能自已之志譬之遇剥割熨烙伸臂坦腹啮齿舌忍患而呻吟唔吚不絶于口亦足以抒其所苦而驱其所不耐然则孝子之为此岂得已矣按状君讳潢字天如总角能文十四嵗即以未补诸生为晩会学使试台州曰此先忠宣判官地也忠宣生于此仕于此当必有籍请往试其兄壮之挈之行果见取为台州学生其明年十五即赘于张孺人家孺人父讳仲安钱塘学生也无子赘君而身殂君童年经纪其家事持筹佩钥视垣墉周遭夜督家人数么贝不失竹个有催科吏来谯于庭张仆抗不逊吏持之官例逋粮抗官者朴而枷于市君亲入县门与县官拱揖侃侃辨具言追呼急良民不给应辞防倨傲其在草野则有之未闻得罪也且催科与抚字孰重官见君年少而气直语有理解遽释仆谢之归邢吉人先生者君受业师也无赖子弟有以婚姻负先生者先生愤至死君独伸大义呼同门生移檄之已而置其人于法先生雅善姑布术尝相君曰子才大于躯而血不肤其能长乎乃以康熙乙巳八月廿四日卒先是张孺人赘居张氏暨君卒时然后来归不复往而张母顾太君屡以车来迎必流涕谢之曰今以后则吾事舅姑时也既而君母周太君力劝孺人暂归宁复来孺人扶车不能登肩顾乃去至是病剧顾太君询曰儿有言乎曰无有但有不能自决者昔者事舅姑不能从夫子今幸从夫子去又不能事舅姑生死之际当何为情言讫而瞑时康熙丙午六月九日距君卒时祗十月一十五日嗟乎其可哀也如此君世籍钱塘宋徽猷阁直学士忠宣公由乐平来杭一传为同知枢密院事文安公留钱塘家焉迨元兴有浙东安抚使讳某者徙越之上虞入明而襄惠公讳钟成化进士官刑部尚书太子太保以军功赐白银麟服复起家钱塘西溪襄惠公生澄治庚午举人中书科中书澄生椿政和县知县赠都察院右都御史君髙祖也曾祖讳瞻祖万歴戊戌进士都察院右都御史巡抚南贑汀韶惠潮彬桂以平贼功赠少保兵部尚书祖讳吉晖万歴戊午举人中壬戌甲戌乙科进士未仕卒父讳超例以廕受官不就为杭州学生世咸谓君承世阀才髙当益大而不幸赍志孝子纲钱塘学生铭曰
　　惟君世勲贤歴嬗开府业立功西与南两建铜柱臬宗衮既殊望康乐亦佳嗣东京四世杨尚识黄绢字如何芝兰生早已刜其芽日象殒丹穴星魄堕渥洼有子生背亲四月方哺乳比之徐节孝匍匐解覔父世苐见嵇绍不见绍父形况兼谢阿母孤早若寄生惟是填墓文不用戒金石衣罕遗羮黄口未尝药纵谓鸲鹆鸣阳五劫此月但逐葫芦生何用名镇恶独怜魂婉娩相随在重泉嗛嗛作伉俪于今三十年墓下填所哀墓上标所痛譬犹病呻吟勿谓偯无用世徳久愈炽孝感身必兴闻者傥不信请以视此铭
　　山阴金氏女满愿墓表
　　金氏女山阴南塘人父镕上虞学生家贫而无子当女生时值小满之满日父以为女也弃不视既而叹曰金能满吾愿毕矣古有沈满愿试以名之七嵗能读书从父之塾塾中儿无过之者隣童呉登家颇殷请婚于父父许之而未聘也白头兵起燔吴登之家而簒登去既而返之家无賸一钱登年十五无生计请仓桥之卖纨扇者而为之绘之日绘三十纨得百钱会女父死女亦绘纨以养母登傥不给绘女给之康熙改元侍郎王君祭禹陵搜城之丐妇而谕以意买姣好女酬以官金二十觔丐妇来女家女母曰金果满乎持华衣披女身女泣拒之一日三往复既而女病约以日至日衣华衣登过送之请于母曰先生在时某向有成言虽无礼而有其意今则已矣愿别之可乎曰可登见女曰不谓子之幡然也女曰吾筹之矣吾死则谁养母者往之而之死则金可入也否则子能养母乎曰吾叔父在处州以千金贩木呼吾尸之此后有赢钱未可知也女曰诺谓母今日病请中一日遂经死年一十有七登迎其母之处州家复大起三十方娶妻生一子塟女于南塘之湖南山而请表之时始宁女士徐昭华有诗曰南塘娇女玉琢身黄金为姓家复贫生当四月小满辰兼之金满干枝分命虽无缺愿未伸但耽文史厌寳珍山环十里桃花津儿家住近山后村青萝作髻云作巾闭户不闻防犬狺曾赋映水当洛神何媿满愿称后尘【沈满愿有映水曲】祗怜兎丝牵麻黂小童韩重居北隣越罗裁素张曲筠团圞如月虚无文虽与题扇非右军相邀同染蛛丝纹防花筑翠扫黛防逺山着处香螺新有时滴粉调朱唇呵指把笔冻不龟东家作画西家皴两两腕袖相粘籸画纨三百钱一缗才彀晨夕供老亲狂夫无赖千骑临千金买笑万买春不识桑下罗敷秦白茅强委半死麕盘龙四角穿车茵为予判作载柩輴衣箱五彩花组紃不须换却填襦絪阿母呐呐徒好金叩户一别肝膓锓雪花螺旋铺官银纵然金满缺在人日有时蚀月有轮岂如纨子长圆匀庐江小吏衔苦辛贩材贸木罗漆杶黄金亦有满愿晨世事完缺何常伦湖山万仞髙嶙峋下有清水清且潾封茅借草荐水莼夏浇清酒春酹醇瓦棺土甓安穸窀相过泪落前湖濵
　　蠡吾李孝慤先生暨马孺人合塟墓表
　　李孝慤先生以康熙二十二年八月卒塟有年矣其子塨登康熙二十九年庚午乡书明年试礼部既归而嫡母马孺人即以是年闰月又卒与先生合塟服阕慨然曰礼云居丧未塟读丧礼既塟读祭礼丧复常读乐章今古乐并亡谁当读者客有以予所着
　　皇言定声録竟山乐録二书餽之读而怳然即束装越三千里就予受乐凡三日尽得旧所传五声二变四清七始九歌十二律诸遗法去且能正予书讹谬二十余字濒行再拜曰先孝慤儒者也不孝身亲凶功已一十五年未有片石填土中而先慈从之幸而封甫干将复琢柱于垄傍且以丽牲先生其可无一言褒施之乎予曰然按保定多儒者容城孙竒逄以竒节讲学蘓门间祁州举人刁包聚生徒里闬先生独笃行却讲谢弟子谓学贵实践合内外期于有用乃阖门从谨身始型于家惇于所亲渐以及邦人邦人信之大率貌朴而庄衣布袍覆瓦垄巾或髙胎羢巾而礼容温然言论伉直而呐呐不即出性严介而予人以和当太公在时鸡鸣盥潄率马孺人拜于庭然后登堂听寝声徐徐问安顾太公春秋髙日必五六食每食必燥湿甘苦察所冝手捧持之会天寒鸡鸣而起瀹豕羮于陆稻之间先燃灯于堂反持羮而灯已熄念置羮取火羮必寒如何正徬徨间而灯烬忽燃若神助者或曰此孝之感云至其自奉则礲粱连覈作饔和菜菹而沃以沸水顷刻一二盌不知其麤也先生尝慨世儒愅诡求身心不实舎求事物乃求事物又不实徒竆致物理于古所编摘之书而注事説物葢复不实乃遂屏弃事物不道渐至兵农礼乐由赐求赤皆斥之为舎已为人之事然则学亦安用矣因与同邑王法干订身心之学又感五公山人王余佑大节与之论有用之学録孔圣全书及通鉴事迹可施用者顔习斋者愽陵儒也谓圣人无心学而有其学乃自立为学次第杂取少仪内则诸篇定幼学之凖而以古文禹谟李氏周官经所云六府三事三物为节目究竟彷佛班氏五学限年责功之説而心学阙焉乃谓先生崇实学与其説合斋宿过先生先生不与见既而见不答先生于诸客之过未尝不答而独不答于习斋即习斋亦不以先生不答而不之过尝过先生值他出见桉前所録书大惊归而书先生姓字于屏每出入必拱揖焉顾习斋籍愽陵而寄僦于蠡城之东村先生由里居之乡由乡之里居必经习斋门不一入也然而先生遇虽疎终以其学切实遣子塨与游塨虽秉家学然亦学其所学云先生讳明性字洞初孝慤者学人所易名也少与兄成性弟尽性皆蠡县诸生有声兵乱后先生不出试客有以出试劝先生者先生饮之酒既醉浩歌使客不得言顺治八年兄以
　　覃恩贡于廷授府判官而是年
　　恩诏郡县举学行兼优一人时已推先生先生辞之初居城东曹家蕞圏田令下庐舎彊甽皆受圏于旂独奉太公入城居太公卒复奉母居乡之賸庐及母又卒而兄弟之子有不幸者复为之经理遗幼往来乡城间尝在邑里修比师闾长之敎凡婚丧祭祀养老读律必躬帅尽礼而其在乡则出民入民各有程度暇即与乡人较射每钩目光箕张乡耆老见之輙流涕曰李二公少时当崇祯之季羣盗起二公从太公帅乡人保守戒勿为盗乡人感之即他盗过二公门挿帜门左禁勿入当是时二公挥利兵用长木箭跨生马疾驰可敌万人惜今不见也先生生于万歴四十三年少马孺人二嵗而先孺人九年卒孺人有懿行无子副以易州世袭锦衣卫指挥使马公斌女生子五孙一塨其长子也孺人同马姓而殊系欢如姊娣推让所生子而同怀之塨乞铭时累以马孺人懿行为言嗟乎贤已乃为铭铭曰呜呼此蠡吾李仲之墓而以徳配祔













　　西河集卷九十
　　钦定四库全书
　　四河集巻九十一
　　翰林院检讨毛竒龄撰
　　墓志铭【一】
　　沈君墓志铭
