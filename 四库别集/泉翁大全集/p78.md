<!-- { "loadSidebar": true } -->
　　壬辰之夏，高子公敬辞休宁令尹而请教职，得扬州焉。将行，甘泉子壮之曰：「子之志则高矣，远矣。成己成物，其在兹乎！」曰：「何居？」曰：「子不聞?半乎？是故物我两成，莫大乎尽性。记曰：『尽其性，则能尽人之性；能尽人之性，则能尽物之性；能尽物之性，则可以赞天地之化育；可以赞天地之化育，则可与天地参矣。』性者物我天地之一原也，天无二性，性无二尽，性之德也，合内外之道也。」「敢问两成之道。」曰：「诚者自成也，而道自道也。是故我自成我，人自成人，物自成物，天自成天，地自成地，化育自化育。性无二成，成无二道，道无二能。」曰：「何居？」曰：「人物於我乎尽分，天地化育於我乎成能。故不能成能，不能尽分，则不能尽性，是人物天地皆与我敌也。由是言之，不能成学，则不能成教；不能成教，则不能成贤；则诸生济济皆为我敌也。是故内外一贯，德业两成，吾於举业焉见之矣。」或曰：「敢问举业之所关，果若是博乎？子之迂也。」曰：「圣人一贯之道，非心事合一之谓乎？举业之事，非事之类乎？举业之精一，非心之类乎？内以成心，外以成事，吾於举业焉见之矣。内以成心，是故盛德起焉；外以成事，是故大业生焉；德业合一，是故神明至焉；及其致也，万化成焉，天地位焉，万物育焉。故心无二致，德业举 业无二功，成己成物、天地化育无二能。是故可与执忘助之机者，斯可与我体认之功；可以与我体认之功者，斯可以与我合一之学；而先生德行道艺之教备矣。斯理也，高子讲之有素。今其之维扬也，维扬诸生多志学之士，有行窝在焉，其与诸生习居业之学於泮宫，游息之学於行窝，相与各自信自力以求自得焉，非我之所能与也。」嘉靖壬辰夏五月廿七日 
　　
　　贺致政少保大学士厉翁毛公华诞诗序 
　　
　　维时壬辰之秋七月十有七日[寔]惟我致政少保兼太子太保吏部尚书谨身殿大学士厉翁毛公七十初度之辰。其子仪制主事渠遥忆寿筵之开。兄弟斑衣之舞，共致南山之祝，而独为部职之系，遂兴望云之思，纡怀千里之外，有不能自胜之情，乃白於三堂，告於四司之寀，冀得诗歌，联为卷轴，寓归以致遥寿之悃，而谓水也尝受公礼闱之知，宜序其所以歌之意以为诸作之倡。若水乃拜而言曰：「水也旧以书义受知於公者，请以书祝。盖尝读书『天寿平格』，因商之六臣而有感於当世矣。夫平言其坦也，坦者无私也；格言其通也，通者彻三极而无间也；平故通，通故寿，至平通天，天斯寿之矣。然则人之所以通乎天，天之所以寿乎人，曰平而已矣。夫三极之道，其致一也。感通之道，亦曰平而已矣。是故天以平而清，地以平而宁，人以平而生生，夫惟生生故寿，是故在身则寿於身，在家则寿於家，在国则寿於国，在天下则寿於天下。至平之人，亦焉往而不利哉！夫人道至平，惟人自倾，惟人自倾，则亦惟人自复。复者非他也，内以平其心，外以平其政。内以平心，故能不作其好恶焉；外以平政，故能不作其威福焉。夫不作者，天下之至平也。好恶不作，故能以心合天；威福不作，故能以政事天。以心合天者，盛德之至也；以政事天者，大业之至也。公自翰苑迁宫端，陟春卿，入内阁，其宅心也，坦坦如水；其处事也，坦坦如砥。人德之，亦休休；人不德之，亦休休。恩怨不以藏诸其心，所谓无有作好作恶而能平其心者，非邪？福一人，则曰：『天之命也，夫非我福之也。』威一人，则曰：『天之威也，夫非我威之也。』而予夺不以与诸其身，所谓无有作福作威，而能平其政者，非耶？夫内外坦易，心事平平，吾不及商之六臣，吾於少傅公见之矣。是故人之所以长生生也，天之所以长清也，地之所以长宁也，虽以配天地於无疆可也，岂直期耋而已哉！昔者我公恳辞定策之封，早谢机务之重，脱去蟒衣之荣，以释天下之任，而敛其所以寿家国天下者以寿其一身，岂有涯哉！诗曰：『乐只君子，万寿无疆。』水也不佞，敢以是为我公祝，且以为诸作先。」壬辰夏六月十日 
　　
　　贺程氏双寿序 
　　
　　太史程氏之子舜敷，造甘泉子而言曰：「文德系迹於翰林，不朝夕侍於双亲，以致其水菽之欢，且双亲皆年踰六十矣。昔在戊子，严君十峰公六十寿诞，而文德弗获称觞焉。今之壬辰，而慈母赵孺人年亦六十寿诞，而文德亦弗获称觞焉。夫六十者，乃花甲之重逢，人生之荣幸，而人子之至愿也。乃不得亲开长庚天姥之宴，称兕觥之寿，尽戏彩之欢，致南山北海之祝，人子之情其能恝乎！愿闻所以诏文德者，俾获一举而两庆焉，惟先生诏之。」甘泉子曰：「子将奚祝矣？子所谓南山北海者？」曰：「将祝之南山矣乎？」曰：「未也。南山顶上已不属南山，是南山有穷也。」曰：「将祝之北海矣乎？」曰：「未也。北海之岸已不属北海，是北海有涯也。」「然则将奚祝矣？」「记曰：『乾称父，坤称母。』其祝之以乾坤乎！」曰：「若是其大欤？」曰：「非然也。夫乾坤者，犹之刚柔也；刚柔者，犹之阴阳也。阴阳无大小，大小皆阴阳也；刚柔无大小，大小皆刚柔也；乾坤无大小，大小皆乾坤也。夫乾之德，刚健而中正；夫坤之德，柔顺而中正；乾坤者，父母之象也。夫乾则易，易则易知，易知则亲，亲则可久，可久者，乾之寿也，是故祝之於父焉。夫坤则简，简则易能，易能则从，从则功，功则可大，可大者，坤之寿也，是故祝之母焉。夫可久则可大矣，可大则可久矣。是故可以双祝於父母焉，南山北海云乎哉！吾闻十峰公以名进士历郎署，为宪副，兵备於蜀，岂弟闳朗，是肃是慕。五十而休，抗世不屈也。七十而康，好德不倦也。不屈之谓刚，不倦之谓健，惟刚惟健，是故拟之於乾而寿焉，不亦可乎？吾闻赵孺人缟素自甘，慈孝自持，善以事上，不自遂也；慈以逮下，不忌妒也。不遂之谓柔，不忌之谓顺，惟顺惟柔，是故拟之於坤而寿焉，不亦可乎？夫天地合一之谓泰，阴阳合一之谓道，刚柔合一之谓德，夫妇合一之谓理，家道理而内化行矣。」或曰：「斯亦不可以祝乎？」应之曰：「可也，未也。吾尝闻天无德，万化为德；地无功，万物为功。观万化万物也，然后天地之蕴尽矣。子也者，父母之万化万物也，故观其子然后父母之蕴尽矣。以吾观於程氏之子舜敷，学以养其内，文以华其外，登鼎科，官翰林，职编摩，侍经幄，陈道德，供启沃，备调燮，赞化理，位天地，育万物，他日皆其职分。所谓立身行道，扬名后世，以显父母。事父孝，故事天明；事母孝，故事地察。通於神明，光於四海，皆其德业。故曰：「观於子，然后父母之蕴尽矣。请以是为祝，不亦可乎！」遂序其说於轴，以归程氏为寿筵之祝。吾闻十峰公有和陶之作，请歌之为寿觞之侑。嘉靖壬辰七月二十一日 
　　
　　赠督学宪佥田君奉敕之岭南序 
　　
　　惟嘉靖十有一年秋，朝廷以教事惟艰，慎惟其人。惟人惟艰，匪惟训词之艰，其惟模范之艰哉！於是铨曹选诸众彦，以仪制郎中田君叔禾汝成以闻。制曰：「可。」於时缙绅之彦咸以为斯惟其人矣，知艰鲜哉。或曰：「田君盖尝讲合一之学於新泉矣。其斯以为训词乎？其斯以为模范乎？何谓合一？夫合一者，内以治心，外以治事。内以治心，故德崇焉；外以治事，故业广焉。德业之一，合内外之道也。是故田君有之，故能屡折难明之狱於南曹，而以片书免小民空闲之虚税於三厂者以千数。陟仪制於北曹，析典礼之精义，而行会通，达於朝廷，宣布於藩国，上下以宜，神人以和，合一之学，斯其征矣。然则由是推之，其可移於学政，斯其征矣。是故立之为模范，发之为训词。模范以化其内，训词以化其外。化内者，德行之谓也；化外者，道艺之谓也；德行道艺者，合一之谓也；合一者，合内外之道之谓也。是故斯理也，能立己而后能立人，能达己而后能达人，其致一也。是故物我两尽，合一之谓矣。故以修之於己则师道尊，被之於人则士习变。化其内则尽心，心尽则德日崇焉；化其外则尽事，事尽则业日广焉。德崇以效天，业广以效地，天地人之蕴尽矣，合一之化行矣。今田君往也，吾广有白沙先生之流风在焉。田君以合一之学教其多士，道之以德业，士斯德业化之矣；端之以模范，士斯模范化之矣；正之以训词，士斯修词训化之矣。此田君之夙昔讲於新泉者也。於是乡士大夫皆庆斯学之将兴於吾广，以光於前修也，请书赠焉，以俟其成。嘉靖壬辰八月二十一日 
　　
　　赠掌教钱君之姑苏序 
　　
