<!-- { "loadSidebar": true } -->
　　弇州续稿 明 王世贞
　　
　　
　　●钦定四库全书
　　
　　弇州续稿卷一
　　
　　（明）王世贞 撰
　　
　　○赋部
　　
　　△赋
　　
　　静姬赋
　　
　　吴王时有静姬者国之东海下邑某氏女也家世华膴父母爱之既饶令姿重以修能读书史闲内则及笄而选得入宫掖备六尚之官阶至娙娥视中二千石颇亦贵矣而性好闲静贞孤自树不善为蛊又不善事其长循性而行见憎后进以谗赐退居永巷中乃为此赋以自解其辞曰
　　
　　惟婺精之下摄兮锺灵淑于琅琊媺心形之窈窕兮不饰步而阿傩娟然与先后而杂处兮挺瑶干于蒹葭嘉命忽其贲临兮遂托乗乎九霄（叶）回天瞬之微瞩兮备九嫔之娙娥又得尚君之司驭兮秉上介于陵园出不敢窃君之薄怒兮入不敢觊君之异恩居多避而少进兮藉礼义而自藩贵何希乎饰瑱兮佚胡羡乎乗轩彗三株之蔽月兮妲姒藉以擅宫众望风而魄摄兮肩日胁以先容余独安此拙薄兮足邅回与心应众既诼余之蛾眉兮遂饰余以强项乗骊龙之熟寐兮屏余返乎永巷白日匿光不回照兮蒙气抑邑而干霿彗既鼓夫裂地之衡飙兮又结横天之妖虹纷余悯此同仇兮晨彷徨而筳篿忧后命之叵测兮窃有冀于将然更申申而詈余兮荃岂畏天日而甘此冥昏掷欢乐于俄顷兮就沈慅之大年余既不获前众以矫进兮又安敢后众而虞退荃方极意于姬姜兮宁暇惜此菅蒯追昔諐而自数兮觉面目之可示夜夷然其赴枕兮亦何恨于床笫忽钧天之自西兮丙夜其犹未竟内忻忻其若偕兮吾王庶几无疾病将玉体之不任兮宗社岌乎其焉凭彼彗亦何知兮唯快心于一诳晨盥漱而就巾帼兮倦玉阶之履綦红女薄伎不足婴兮聊发箧而陈书诗感鸣商之牝鸡兮岐圣方重此关雎弃周鼎而宝康瓠兮恐外庭之类兹噫嚱长门之若岁兮心恱君而不可得班寄愫于白华兮终鬰鬰而难释夫大椿亦遒尽兮矧凛秋之飞藿余将夷长信于未央兮恣逍遥而无极
　　
　　后静姬赋
　　
　　王既绌静姬之七年采谏臣言追罚嬖幸之长以次就理下教大长秋故姬某婉嫕而文以礼自闲孤之不聪擿不中綮永巷省愆为日已久其赐汤沐袭冠服仍守故尚加秩一等使者临致命静姬固谢称疾笃不任行使者去乃为赋以自广其辞曰
　　
　　岁际阏逢之涒滩兮摄提贞于孟陬荡明河使涤两曜兮妖彗遁乎穷霄念娥媌之淑清兮王纶涣发于长秋妾久处此永巷兮实冥心乎九幽室向隅而回照兮水覆地以再收感余髪之昔鬒兮今曲局而不可沐红颜包其弗明兮体骨立而肤剥脂泽黯其无光兮业已奋而中缩裳衣颠倒以思御兮寻沈吟而就幞燕啁啾其若贺兮鸡喔喔以噭鸣邻女惊而九起兮惭阿监之不见征抑攻中之壮衮兮强修颜而臾行曰天听忽卑兮帝命不于常舍冥冥之昏垫兮就昭昭之白日増成赐祓而召见兮辅属体而若一兰膏煜以烛夜兮椒风温温乎甲室芬芳溢于北宫兮余辉傍暎乎西术饮五齐之挏乳兮啖以粔籹与餦餭二八代射而侍寝兮轻轝出入于洞房目穷蕋珠之煜煜兮耳饱天乐之锵锵冠华鬋之七宝兮足下丝履五文章惟吾侪之蠖伏兮荃独际而鹄伸胡恋恋此蹄涔兮若夜鱼之爱鳏感粲者之见导兮宁独瞀而心非人叹君泽之难保兮往事耿其在颦甫调饥之相迫兮糗草甘而自腴胡啖余以八珍兮谲余而侈其喉得失若循环兮实销颜之冶垆羌侘傺于一朝兮痛前辙之不须臾卧拖绅而冒絮兮不敢发乎君蒙衔回枯之至仁兮虽槁死其奚能忘惭陋质之么■〈麻外骨内〉兮敢偃蹇而自托乎贞姜惟寝瘵之沾侣兮忍以荐乎君王感雨露之汪濊兮愿均施乎万卉彼怨女啐诼于深宫兮诚畏停乎余耳念宗祧之鼎维兮又重虞乎玉体昔余皈诚于西母兮侍真餐焉而启齿重曰生理有涯兮欲无涯元真易去兮不易归有情无情兮我媚我剺恬澹寂寞兮千龄为期
　　
　　白鹦鹉赋
　　
　　鹦鹉纯緑色以其喙红黑为雄雌见铁围山丛谈而白者红者五色者最不易得北户録桂海志皆称白者稍大于它鹦鹉冠有五羽若蘐华作轻黄色怒则尽张尾截于鸽外粉内蜜余从友人徐子与所见之果尔而灵慧秀俊依人可怜子与以余之喜之也举笼以赠而征一赋焉其视正平不能彷佛视延年摩诘或差有致耳
　　
　　猗西域之慧羽禀金方之淑润频迦授以仙音孟亏锡其美胤倘瑶池之托质何青鸟之传信冠拟蘐而三秀尾如鸽而偏俊若乃孕别雄雌喙分丹黑黑则片叶破霜丹则微苞坼白岂辨口之象人实灵心之天锡忽乎穿林闪银梭之透机舒而饮泉俨螺觞之承沥于是虞人怂恿以进罗射师屏营而却弩虽靡逃乎一目幸毋损其片羽强彷徨而就食中掩抑而思土块焉独处悄然私语彼越裳之遥使何异德而并依此陇首之下俦复质是而文非出入珠罳夷犹紫微感异梦于司空受真经乎贵妃尔其性含雅驯度絶惊怒皓魄増辉飞霰夺素璧人出则一市尽倾玉奴入则六宫争妬何郎傅粉以清言杞妇被缟而悲诉偶失身于罝网遂长辞于林樾足何辜而见维翮奚妨而遭铩嗟半菽之示恩均辙涔以苟活顾壶冰以怜影临绮飔而扪舌乃有谢豹劝归仓庚和歌闻音似友辨字则吪彼栖鹇之濯濯或舞鹤之傞傞俨长狄之来鲁郊非族类其奈何是以絶念戎荒甘心谢庭藉玉树以长栖顾瑶草而怡情啜三危之澄浆饭九光之秀茎愿得臣弇州之大鸟相与诵圣瑞于千龄
　　
　　红鹦鹉赋
　　
　　余赋白鹦鹉之再岁而家仲氏以觐归自江右则携一红鹦鹉云左伯张春宇氏所赠者色殷翠可爱亡它杂羽双趾亦如之唯喙黄耳虽语不能四五而皆明了间作歌音宛转流利若中节奏仲氏甚珍之再携之江右则为邻院焚尸衣烟触死矣余感其薄命而夭聊为咏言昔谢庄赋成袁淑掩卷今其存者虽不十五皆摘其尤而事鲜旁证味同嚼蜡语云才难不其然乎余之此赋虽不足鼓吹正平庶为此鸟传神耳
　　
　　粤古西王母命彼青鸟使于祝融祝融宾之便■甚口靡所不通爰祈孟亏遴报聘者百羽遒尽而得鹦鹉锡之绯服毋与緑伍其绯伊何则猩猩氏之所润色也辞命伊何又猩猩氏之所训译也惟是瑶台介绍皆曰殷鲜朱鸟以为上客王母异之栖以珊瑚之树而荐以火齐之席靺鞨堆盘樱桃的歴琥珀映觞琼浆流液仙姬羣醉两辅差敌瞥焉长辞东越流沙虞人睅目毕弋交加惜衔命之未达忽中构乎网罗感炎荒之故主誓矢死而靡他主人爱之长离斯亚白玉为笼黄金横架饲以丹实酌以清泠岂无寸心与貌偕頳将结咽而无言虞不鸣之见烹于是诵弥陀祝天帝称千秋与万岁灿齿贾姬破颜褒姒声何贵乎裂帛貌胡择乎射雉若乃展清歌流妙音如中宫商因风浮沈咬咬袅袅绵蛮冶淫感韩娥之停耳将师延之写心或翩然其翻袂呈巧舞于君之掌忽窈窕以穿林又徘徊而侵幌烂烂兮落霞剪秋飔湛湛兮芙蓉受朝晖凝睇则朱绂斯皇过隙则景天夕飞心揺扬而欲逝寻眷恋以长依感新恩之瑰渥不羞呈乎百伎苟贱质其未糜唯一人之斯媚天岂夺尔胭脂之山忽粉消而红瘁将妖梦之是践处深篝而遭鸷悲日南之永隔虽少君其弗可致嗟乎佳人含轸于薄命才士流惜于短年马嵬之血渍土江夏之魄施烟彼固授汝以般若之经而赠汝以舂容之篇者也尚先汝而璧碎亦奚贵乎瓦全辞曰天命玄鸟降生商兮帝官白雀胤上卿兮汝才百倍等蝣螂兮魂乎归来毋尽伤兮为汝传神永不亡兮彼词寥寥胡谢庄兮
　　
　　红倒挂鸟赋
　　
　　丁丑之春余栖弇园有自郡来者言客携红鹦鹉求售其直为六金余杀其五镮得之至则非鹦鹉也其体量小十之六首尾红色如猩血而两翅各一二茎如翡翠腹毛隠隠作鹅黄觜差类鹦鹉而小色亦黄其音婉丽轻细极驯扰出入人懐袖间竟不能辨为何鸟而时时挂一足于架倒悬移晷尺不动则意其为倒挂鸟也居一岁死葬之先月亭后土冈丛条下考苏子瞻词有所谓倒挂緑毛么凤刘缋霏雪録谓即李赞皇所赋扇中五色桐花凤也成都大岷江矶多植紫桐毎至春暮来集桐花以饮朝露花落散去不知所向又李之仪有词云朱唇玉羽下蓬莱佳时近早梅自注云此鸟以十二月来一名收香倒挂又名探花使性极驯好集美人钗上宴客终席不去人爱之无所害唐僧隠诗亦云美人买得偏怜惜移向金钗重几铢杨用修复縁刘缋録以倒挂为桐花凤然其至也李之仪以为十二月而德裕乃以为暮春子瞻之词緑而之仪之词则白差小不同复考范成大桂海虞衡志则谓彼地有五色倒挂鸟极驯狎可爱而一种奇者昼则能聚诸香羽间夜分倒悬于架徐出之费氏星槎胜览直云爪哇国有五色收香倒挂鸟则彼地所出皆善收香者也今不闻成都有此鸟疑德裕所谓桐花五色灵禽者别为一物而赋辞则云发长袂之清香掩短歌之孤啭又似收香倒挂将所谓发香掩啭为赋扇也耶余所得此鸟稍大于燕或不类而峭洁婉丽时时倒挂又有不可晓者赋而纪之以俟博闻者考焉
　　
　　荧惑之精瑶光之星锺自南服命之帝庭曰尔为赤而不为乌又弗肯与燕雀徒既俊而翾洵美且都昔张翁之纂刘佳白羽之知归既胤之以上卿又申锡以朱绯仓鹒帝服尔其相之睍睆徽音厥亦差池调节柔骨巧态多姿其穿叶也若頳鳞之的的其栖枝也若丹荔之离离逺则熠耀之曳篲迩则金梭之透机若乃蜂蜡点唇鹅黄裹肚穿衵入褎敛羽就辅如恋如■〈目匿〉或歌或诉又如娇女需责乳哺岂青雀之入懐宁饥鹰之暂依忽倦栖而思奋翘一足以累累夫孰不困于倒悬汝乃敛息而乐之抑千岁之伏翼脑初重而下垂将挂藤之渇猿俯以窥夫深池尔其丙帐聚芬甲夜吐篆霏雾时扑缕烟不断昼既烂兮目成宵复通乎鼻观得非从天女游而啄香积饭者耶惟德惟色皆汝之嬴而斯伎之未能彼辟寒之鸟同汝并栖乎妓膺彼以轻而见怜此毋以重而或憎余皆不汝责而恃汝以老将毕吾耳目之好胡溘焉而就冥使房栊之如扫乱曰如意未展珊瑚碎兮玫瑰陨魄沈波际兮娇音在梁有余媚兮葬汝兹麓毋为厉兮吴王小女挟汝侍兮
　　
　　驯鸽赋
　　
　　余有驯鸽数十头颇极美丽飞雊循性饮啄得所聊为赋之
　　
　　惟中国之珍禽有兹羽之殊质貌皦皦而自分性温然其如一秋则篱蘜并丽于浔阳春则木药均华于洛室指未易屈谱不能悉尔乃玉觜朱眸危冠卑趾或冰质而彩其双翅或雪毛而黔其首尾或若汉绣之就机或若商彛之出水山鸡莫调家雉无文尔独驯狎云锦成羣饥而儿女之昵昵饱矣童稚之欣欣方捐心以委质忽耸身而入云舒徐兮停霞之碎剪熛疾兮奔星之迭发忽天乐之鏳鋐知传铃于尻末始顺风而扬声奈回飙之错节若夫昂首耸肩周旋中规婉态柔音逐雄媚雌无别差惭乎匹鸳慆淫少愧乎关睢然而知足知止毋乃天机当抱卵之绵绵若返听乎玄府怜弱雏之艰食更呕哺而不辞苦感主人之微禄日彷徨兮未忍去嗟德曜之肥丑恐终罗乎鼎俎彼夫好水之败以为尔罪端阳之射与器俱碎霜风冽野鹰隼方厉托慈荫于佛日指招提而趋避曷若狂夫袵铁思妇流黄辽阳一信为致君傍辞曰洛中黄耳为日长上林雁素竟茫茫不辞天衢逺衔恩酬稻粱
　　
　　△哀辞
　　
　　魏考功懋权哀辞
　　
