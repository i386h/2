<!-- { "loadSidebar": true } -->
　　门下国朝多以六卿之贰出领三辅入必稍迁或复旧职不然则以左右辖处之中外迭居从其班列银青光禄大夫前华州刺史兼御史大夫充镇国军及潼关防御等使上柱国清河县开国候张重光明道若昧大方无隅循【一作脩】礼以节事体信以逹顺防有择行在于厥躬其学既精其徳亦厚可以质正大议和恒雅俗服在通列郁其休声周歴五曺之副建明万事之本剖符关辅叅化京师亦既政成且闻河润纪纲防务圗任旧人职无不综伫有条理可行尚书左丞散官勲封如故主者施行
　　授席豫尚书右丞等制　　　徐安贞
　　门下朝散大夫使持节郑州诸军事守郑州刺史上柱国席豫等早升清禁备经推择或政成大郡或绩伫中朝可以秉于枢辖正之仆御副于内府亚以尹京各恭廼职允兹休命可依前件
　　授庾承宣尚书右丞制　　　白居易
　　勅朝议大夫守尚书刑部侍郎骁骑尉庾承宣昔我太宗文皇帝甞谓尚书丞百职纲维事一失中则天下有受其弊者因命戴胄魏徴及杜正伦刘洎軰继领是职分居左右职【集作官】脩事理人到于今称之故吾前命崔从持左纲今命承宣操右辖众口籍籍颇称【集作为】得人况承宣端谅勤敏周知典故必能为我纽有条之纲抳妄动之轮坐曺得出入郎官立朝得奏弹御史决防政要扶树理本无俾戴魏刘杜专美于贞观中可守尚书右丞散官勲如故
　　授孔戣尚书左丞制
　　勅汉诏丞相嵗贡【集作举】质直忠厚逊譲者葢所以急贤隽扶政教厚风俗也然则退藏踈贱之士茍有一善尚搜而扬之况任乆位崇才全望重而不致于急官要职者将何【集作安可】以纪纲庻政而羽仪朝廷焉正议大夫守右散骑常侍上柱国赐紫金鱼袋孔戣自千年来歴中防左曺国庠卿寺洎藩守近侍之职各于其任皆有可称矧又贞白端荘澹然自立进无矜满之色居无堕替之容求之周行不可多得若戣者宜当扶政教厚风俗之选也尚书丞掌决百事枢辖六曹晋魏以还右减【集作卑】于左惟有立者可以纠吏惟无瑕者可以律人无以易戣徃恭乃【一作尔】位可尚书左丞散官勲赐并如故授周敬复尚书右丞制　　　杨绍复
　　勅百事根本在文昌官纲辖不脩则庶政堕矣是以选擢之际常难其人不有精才孰膺兹选【一作任】江南西道都团练使观察处置等使检校右防骑常侍周敬复以精逺之词早登科籍以深奥之学遂列显名振风绩于南宫奋华辉于翰苑声猷【一作由】实著名以事髙厥徳允修在公不倦俾賛丞于都座庶警防于周行振举朝伦有望于尔可尚书右丞
　　授崔蠡尚书左丞制　　　　崔　瑕
　　勅提六聫之纪纲緫一防之枢要自非才识兼茂夙标峻整则何以统摄羣吏肃清众官前天平军节度使崔蠡轩裳积庆文学藻身黄钟涵待扣之音青萍蓄善割之利早分列宿独膺题柱之荣入践禁闱共许演纶之美累居重任亟换名藩贡籍铨衡必登于藻鉴观风驭众益显其长才廉车扇恺悌之仁将席蕴韬钤之畧情惟恋阙志在推贤词必由衷事多余美顾我任才之意当尔受代之辰言念前劳载加新命尔其莹秦防以分美恶操汉律以检尤违必俟端标用分曲影可依前件













　　文苑英华巻三百八十五
　　钦定四库全书
　　文苑英华巻三百八十六　宋　李昉等　编南省二
　　吏部尚书
　　授裴遵庆吏部尚书制　　　常　衮
　　门下尚书万事之本选部五曹之右以掌邦典以抡官材汉魏以来多用宿儒髙徳葢重其任也金紫光禄大夫守太子少傅集贤待制上柱国河东郡开国公裴遵庆周慎礼节敬让素居【集作周慎敬让道素自居】博学而识前言懿文而敦【集作知】大体乃者匡弼王室克和庶政训储宫用三善日新之羙嵗晩弥彰自陶融于元和不婴拂于俗务名臣令望清议攸归处以铨覈用澄流品抑华取实无俾滞才可吏部尚书防官勲封如故主者施行
　　授刘晏吏部尚书制　　　　常　衮
　　门下献善宣羙职在纳言录贤任能必归冡宰若万事之本举得其要一时之才选当其实则致理之体昭然可见矣简求硕徳俾之典崇金紫光禄大夫检校户部尚书兼御史大夫东都河南江淮山东等道转运常平铸钱盐防等使上柱国彭城郡开国公刘晏时杰国桢髙才博学超诣精理澹然素懐礼法之纲纪人伦之模表甞处台弼以训范载其清静济我艰难自劳于外又竭心力茍利于国不惮其烦领钱谷转输之重资国家经费之本务其省约加以躬亲小大之政必关于虑出入农里止舎乡亭先访便安以之均节【一作以均徭役】事积而不乱理简而易从故得井赋田租万亿及秭方舟而下以给中都水旱不歉人懐其恵可谓尽瘁事国勤劳王家也思有褒进屡申退让然以官人之任朝选无逾借其叅领用镇风俗所揔群务一以咨之中外兼济固有余力可吏部尚书余如故主者施行
　　授萧俛除吏部尚书制　　　白居易
　　勅古者君使臣以礼臣事君以忠季代以【集作已】还鲜由兹道先皇帝常创于是故在位十五载凡觧相印者殆二十人多宠为大僚或付以兵柄矧予小子宜有加焉而辅弼之臣尝经一日造吾膝沃吾心则思与之始终厚申防礼不唯劝能者感来者且不敢失坠先志也尚书右仆射萧俛忠肃孝谨佐吾为理以勤事国以疾退身本末初终不失其道既免【旧唐书作罢】枢务以为右揆【唐书作俾居端揆】朕欲加防超等复吾前言而俛继上让章至于三四敦谕颇【集作烦】切陈乞弥坚是用改【集作正】命为选部尚书而犹冠六卿统百职尚可以表吾宠重亦所以成尔谦光尔宜钦厥始【集作止】慎厥终无忝我褒扬之命可吏部尚书
　　授郑絪吏部尚书制　　　　白居易
　　勅天官太宰秩序常尊自昔迄今冠诸卿首非位望崇盛者不可以处之而朕即位以来凢命故相领者三矣迨此而四可不重乎东都留守防御使检校刑部尚书兼御史大夫荣阳县开国公郑絪有丙吉之寛裕子产之恭恵合而为用藩辅四朝故事遗爱留于官次国之都府半在东周委以保厘人安吏肃重烦耆徳入领冡卿昔魏用崔琰毛玠典吏曹一时之士以亷节自励国朝以【一有来字】宋璟李义掌选部亦能遏絶谒托【集作讹伪】振张纪纲官无古今得人则理吾言及此欲尔继之可依前件
　　授髙元裕除吏部尚书制　　杜　牧
　　勅昔有虞氏贵徳尚齿言于四代其道最优今吾卿老富有道徳以大冡宰表率群僚顾予敢専得于佥议前山东道节度管内观察处置等使银青光禄大夫检校吏部尚书使持节襄州诸军事兼防州刺史御史大夫上柱国渤海县开国男食邑三百户髙元裕始以御史諌官在长庆寳歴之际匡拂时病磨切贵近防有顾虑知无不为复以諌议舎人在太和末词摧凶魁坐以左官继为中丞京兆公卿藩服朕始在位徴归朝廷爰自尚书裂分茅土为政以徳行已唯仁言【集作信】而履之服而乐之余三十年道益昭著夫中外之任迭有重轻今者干戈蕴藏戎狄信顺将欲详考典礼开张教化使吾丞相以降有所咨禀非尔元裕其谁膺之至于官业岂劳倚任祗听出纳无忘教诫可授吏部尚书防官勲封如故
　　授刘崇望吏部尚书制　　　钱　珝
　　勅朕常考易象否泰之説诗人雨雪之作知君子消长之际繋王者政理之端矧乃大宥已行众累皆涤非其罪者敬以命之具官刘崇望吉徳在躬明诚格物辞倡寡和自合正声昭兆【名见左传】先知宜居前列朕初继大统方求国祯侍从之臣论思在尔代言之下道良多察其寛裕之资授以弼谐之任恢张大礼【一作体】师法硕人以掩细过为所能以观故事为所乐顷因谗慝偶惑听闻害贤曽寘于典章尚徳敢忘于觉寤顾直书之史册何损于明还暂免之冠緌且复其所流泽而余心未足经邦而卿位乃虚来整轩裳再提衡镜山公宻啓更广规模楚客骚离【一作辞】休劳讽谕勉居防府以率六卿可依前件
　　授孔纬吏部尚书加食邑等制
　　薛廷珪
　　勅朕乆为奸幸蔽我聦明其心懵然是非倒置一旦开悟洞决疑迷寰区冀寜邪正兹别明发不思予荩臣虽已命官未满延属亟加宠泽式示优崇新授具官孔纬直道致君至诚医国先帝以尔辅弼予冲人业履之勤【一作勲名】明备于前制唯朕不明不敏俾尔堙厄于外者有年矣言念至此心焉震惊茍不骤加宠荣仍复徽数即何以示予补过之心也天官太宰首冠六卿徃执铨衡暂烦藻镜殊恩缛礼并复旧章逖听履声伫还衮职惟尔元老体予虚懐可吏部尚书仍复持危啓运保乂功臣开府仪同三司上柱国鲁国公食邑四千户实封二百户
　　兵部尚书
　　授张仁愿兵部尚书制　　　苏　颋
　　黄门名遂身退则闻告老优贤尚齿不忘求旧镇国大将军行右卫大将军上柱国韩国公致仕仍给全禄及品予课朔望朝叅张仁愿有将相之才树忠公之绩入称三杰帷幄所以运筹出揔六师塞垣由其卧鼓悬利器而御物自中于桑林推素心以得士更成于李径故能居室而应在邦必闻洎餋疾归休辞荣及礼用旌渭濵之兆空想颍阳之问乞言繄頼宠徳攸宜伫増题劔之荣更遂挥金之乐可光禄大夫行兵部尚书余如故主者施行
　　授李林甫兵部尚书制　　　孙　逖
　　门下缉熈九法董正六师必在具曕以兼领金紫光禄大夫户部尚书同中书门下平章事上柱国成纪县开国男李林甫宗盟有庆王国生才明徳为章懿文成范事君之节贯忠贞于四时应物之诚调恵和于一气爰立作相以期于理不仁斯逺丕绩用彰而诘禁制军安人和众是为邦政深期汝谐俾谋猷于七兵仍啓沃于三事可兵部尚书余如故
　　授李绛检校右仆射兼兵部尚书制
　　元　禛
　　勅中大夫守御史大夫赐紫金鱼袋李绛昔先皇帝诲予小子曰尧时有神草在廷屈轶指佞汝知之乎夫邪正在人焉有异物朕有臣李绛犹汉之汲黯也我百嵗后尔其用之为神羊屈轶斯可矣予小子铭镂丕训夙夜求思是用致理之初【阙】付授邦宪且欲【集有为吾二字】丞相以降皆卑下之【集无此六字】以示优遇朕亦尝命安其歩武无为屑屑之仪而绛屡以疾辞不寜其职又焉敢以劳偪【集作倦】之故烦先皇帝旧臣昔晋仆射何季元病足求免犹命坐家视事张子儒拜大司马仍令兼录【一作领】尚书则卧理不独専在于郡符端右可以旁绥于戎政由古道也尔其处议持平勉居喉舌慎所观听为人司南可检校尚书右仆射兼兵部尚书防官勲封如故
　　授陆扆兵部尚书制　　　　钱　珝
　　勅周之九法歴代用焉进贤兴功以分厥职故夏官之重髙位乆虚则有尝秉化权方临邦教惟人之命我不敢私俾正衣冠用光表着具官陆扆貌先恭肃气实清明言欲讷于否臧徳有容于醉饱中出而静可谓逹于乐乎外作而文所以深于礼也顷以宏博奉吾论思继令祖之典谟去邪辞之枝叶洎当大用且属多虞执政虽新犯顔已急我则有违蹇叔尔讵不如王陵剖竹遂行伏蒲未足还好爵而来惟辨色掩闲门而退乃韬光考之中庸有以自得徃次六卿之首无轻一等之迁进贤兴功必在敦故可依前件
　　授刘崇望兵部尚书制　　　薛廷珪
