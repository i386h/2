<!-- { "loadSidebar": true } -->
　　凤林戈未息鱼海路常难【鲁曰凤林鱼海皆地名】补注【鹤曰河州有凤林县北有凤林阙见唐志戈未息言吐畨入防也】火云峯峻【洙曰烽之火夏云多竒峯】悬军幕井干【洙曰悬军谓路险阻悬之使下也邓艾伐蜀悬军深入幕一作暮梦符曰按周官挈壶氏掌挈壶以令军井凡军事县壶以序聚赵曰易井収勿幕注井口曰収勿幕则勿遮幕之】风连西极动月过北庭寒故老思飞将【彦辅曰李广飞将】何时议筑坛【师曰汉祖筑坛拜将甫思得如信者出焉】
　　唐尧真自圣【赵曰谓肃宗也逸曰君自圣则忠谠不闻用防言以托讽也】野老复何知【赵曰公自谓也】晒药能无妇应门亦有儿【洙曰李令伯表内无应门五尺之童世说荀淑使叔明应门兹明行酒师曰应音因当门户幸有儿子】藏书闻禹穴【洙曰司马迁年十嵗诵古文二十四而南游江淮上防稽探禹穴窥九疑赵曰言禹穴藏书也】读记忆仇池【忆一作悟苏曰许靖过仇池树下有碑靖驻马一覧无遗人皆称赏】为报鸳行旧【赵曰指言平日同禁省之人】鹪鹩在一枝【赵曰庄子鹪鹩巢林不过一枝韩曰甫之执友皆在鸳行想其子必有所托故云云】
　　月夜忆舎弟【乾元二年作】
　　补注【鹤曰诗云戍鼔断人行秋边鴈一声当是乾元二年秦州作是年九月史思明陷东京及齐汝郑滑四州宜戍鼓之未作二弟在许一在齐皆在河南故忆之】
　　戍鼓断人行【洙曰戍楼鼓也】秋边一鴈声【洙曰言孤也】露从今夜白月是故乡明有弟皆分散【洙曰一云羇旅赵曰公之二弟方贼乱时一在齐州一在阳翟】无家问死生寄书长不逹况乃未休兵【一雁声言其兄弟隔絶遂孤也当乱离流落故曰无家也】
　　宿赞公房【彦辅曰赞大云寺主谪此安置　乾元二年作】
　　补注【鹤曰诗云陇月向人圆又言菊荒莲倒当是乾元二年晚秋在秦州作】
　　杖锡何来此秋风巳飒然雨荒深院菊霜倒半池莲【师曰昔慧逺禅师与陶渊明结白莲社甫平昔与赞公逰从亦其比也今之霜倒半池莲言莲社冷落也】补注【希曰此特言宿赞公房时景物如此尔岂为莲社冷落而言若以莲喻莲社冷落则菊将安喻】放逐宁违性【洙曰性安穷达不以放逐而违尔】虗空不离禅【洙曰释经以禅宗为空门】相逢成夜宿陇月向人圆补注【希曰晋刘惔传卿今日作此靣向人耶】
　　东楼【乾元二年作】
　　补注【鹤曰传声看驿使盖使吐畨者经此当是乾元二年秦州作】
　　万里流【一作行】沙道征西过此门【洙曰流沙地名老子西渉流沙而不返晋汉有征西将军官赵曰泛言西行之人出此西门耳一本作西征北门义非】补注【鹤曰流沙在西之极吐番所居之域中国使吐畨者道出于此汉书有西征三字师古以为以日为喻故言西征然此云征西犹言往西耳往西则过此门赵注是】但添新战骨【苏曰袁耽数年相持边疆沙塲但添新战骨耳】不返旧征魂【洙曰一云但添征战骨不返死生魂】楼角凌风逈城隂带水昏传声看驿使送莭向河源【赵曰时遣使与吐畨和借使张骞奉使寻河源事】
　　雨晴【洙曰一作秋雾乾元元年作】
　　补注【鹤曰诗云塞栁行踈翠又云胡笳楼上彂当是乾元元年秦州作】
　　天际【一作外】秋云薄从西万里风今朝好晴景久雨不妨农【洙曰以得时也苏曰元狩年中虽久雨不妨农事】塞【一作岸】桞行踈翠山梨结小红胡笳楼上发一鴈入髙空【修可曰张祐诗万人齐指处一鴈落寒空同此】
　　寓目【赵曰左传楚子玉之语曰得臣与寓目焉】
　　补注【鹤曰诗云闗云塞水羌女胡儿当是在秦州作乾元二年诗又云一县葡萄熟指陇西所出而言也】
　　一县葡萄熟【沈曰永徽图经曰葡萄生陇西五原煌山谷今处处有之】秋山苜蓿多【洙曰西域人好饮葡萄酒马食苜蓿贰师伐宛将种归中国沈曰神农本草云苜蓿味苦平无毒主安中利人可久食】闗云常带雨塞水不成河羌女轻【一作摇】烽燧【赵曰然火曰烽举炬曰燧】胡儿制【一作挚】骆驼自伤迟暮恨丧乱饱经过
　　山寺【乾元二年作】
　　补注【鹤曰范成大岭海志云鹦鹉出炎方稍北中冷则发瘴噤秦地寒宜无鹦鹉而梁权道编此诗在秦州作按鹦鹉赋云命虞人于陇抵闭以雕笼剪其羽翅秦陇右州也故有之公贺薛璩毕曜迁官诗在秦州亦曰陇俗轻鹦鹉则此诗正在秦州作乾元二年】
　　野寺残僧少山园细路髙麝香眠石竹鹦鹉啄金桃【洙曰麝鹿也苏曰麝香鸟名石竹野花麝香之鸟其骨极小石竹之花防弱丛生而纎短麝香所以能眠释者以为麝鹿也岂能眠于石竹或以为释者是师曰天厨禁脔云麝香小鸟也与苏注同】补注【希曰尔雅麝父麕足释曰字林云小鹿有香其足似麞故云麕足郭云脚似麕有香文嵇叔夜养生论麝食柏而香本草云麝香形似麞尝食柏五叶得香又夏自食蛇多至寒香满入春懐急痛以脚剔去置矢溺中覆之时有常处汉异域志能言鸟注云鹦鹉说文莺母能言鸟也贞观间唐国献黄桃大如鹅卵其色如金亦呼为金桃兹云者亦其类欤鹤曰崇仁饶焯景仲与余言尝见武林有金桃色如杏七八月熟因知东都事畧所记外国进金桃银桃种命植之御苑即此也】乱水通人过【定功曰诗渉渭为乱】悬崖置屋牢【苏曰姚崇梵僧居麦积山下以岩造成屋今自为石岩寺】上方重閤晩百里见纎毫
　　即事【乾元二年作】
　　补注【鹤曰诗曰人怜汉公主生得渡河归谓宁国公主乾元二年八月丙辰自囘纥归当是其年作】
　　闻道花门破和亲事却非人怜汉公主生得渡河归【赵曰囘纥助讨禄山有功乾元元年请婚肃宗以　宁国公主下嫁眀年可汗死公主以无子得归】补注【鹤曰花门破谓囘纥乾元元年和亲后尝使王子骨啜勒宰相帝里等率骑讨贼明年囘纥与九节度攻相州王师溃帝徳奔京师帝厚赐遣还俄而可汗死公主归故云】秋思抛云髻【一作鬓】腰支賸【一作胜】寳衣羣凶犹索战【苏曰王世充羣凶兵犹索战但持重吾军然后大事可成】回首意多违
　　遣懐【乾元二年作】
　　补注【鹤曰诗云寒城塞日皆是指秦州而言乾元二年作】
　　愁眼防霜露寒城菊自花【苏曰古出塞云寒城菊自花旷野木脱尽子羙全用深有包蓄木脱尽言无嵗寒之志交情薄也菊自花不似浇培乃君子以道自营也】天风随断桞客泪堕清笳水净城隂直山昏塞日斜夜来归鸟尽啼杀后栖鸦【赵曰以其无枝可栖故啼之多尔】
　　天河【乾元二年作】
　　补注【鹤曰公为小人所间自拾遗出为华州司功故托天河以自喻而有纵被防云掩终能永夜清之句此诗当是乾元二年七月在秦州作所以又有伴月落邉城之句】
　　常时任显晦秋至最分明【洙曰天河至秋则显见人自谓银河】纵被防云掩终能【一作当】永夜清【鲁曰贤人虽为羣小所掩然终不害其明】含星动双阙伴月落邉城补注【希曰双阙当是指龙门按韦述东都记龙门号双阙】牛女年年渡【赵曰齐谐记曰桂阳武丁忽谓其家曰牛女渡河诸仙悉还宫吾向巳被召不得停明日失丁所在】何曽风浪生【浪曰世说牵牛织女二星七夕渡河相防】
　　初月【至徳二载作】
　　补注【鹤曰师古谓肃宗乾元初子美在秦州避乱作而梁权道编在乾元二年按至徳二载十月还京子美扈从当在是年秋作盖诗意属肃宗即位于灵武诗曰影斜轮未安喻其未正位于京师也成都府诗云初月出未髙众星尚争光亦此意余见注】
　　光细【洙曰一云常时】欲上影斜轮未安【鲁曰魄未圆满也】防升古塞外巳隠暮云端【洙曰言易落也苍舒曰魏秦云夏郑公评杜公初月诗曰微升古塞外已隠暮云端以谓意属肃宗郑公善评诗者也秦观云退之诗煌煌东方星奈此众客醉其顺宗时乎东方谓宪宗在东宫也此论与此诗合】补注【希曰邓通传徼外注师古曰徼犹塞也东北谓之塞西南谓之徼塞者以障塞为名肃宗即位于灵武于国为北故云】河汉不改色【赵曰言月出便隠惟河汉不以月之隠而改色也】补注【鹤曰亦喻肃宗即位河汉之地虽不至于改色而闗山之地尚多扰扰其与影斜轮未安皆喻肃宗未还京而天下尚未安宁也】闗山空自寒庭前有白露暗满菊花圑
　　归鷰【乾元二年作】
　　【彦辅曰此诗公托意以自喻也】补注【鹤曰公见归鷰而伤巳之未归故有故巢傥未毁防傍主人飞之句旧次在乾元二年秦州诗内梁编亦然】
　　不独避霜雪其如俦侣稀四时无失序八月自知归【洙曰言四时迭运自得其序而以炎凉往来者乃燕之自知尔】春色岂相访众鶵还识机故巢傥未毁防傍主人飞【傍去声师曰此诗公托意以自况也避霜雪言避乱也四时迭运自有炎凉公之去就非若俗态之奔竞也故巢喻故乡】
　　促织【乾元二年作】
　　补注【鹤曰促织趋织也详见注自此至除架五诗皆托以喻人当是乾元二年秦州作】
　　促织甚防细【洙曰促织秋虫也】补注【希曰尔雅释曰蟋蟀一名蛬今促织也亦名青唐风云蟋蟀在堂陆机云似蝗而小正黒有光泽一名蛬一名蜻蛚楚人谓之王孙豳人谓之趍织里语云趍织鸣嬾妇惊是也今诗曰故妻难及晨本此诗也七月云十月蟋蟀入我牀下又古今注促织一名梭机莎鸡一名络纬】哀音何动人草根吟不穏牀下夜相亲【赵曰人多置牀下也】久客得无泪故妻难及晨悲丝【一作弦】与急管感激异天真【师曰促织常夜鸣甚哀切】
　　衣【乾元二年作】
　　补注【鹤曰诗云亦知戍不返又云一寄塞垣深是时安史之乱既未息又备吐畨也乾元二年作】
　　亦知戍不返【赵曰妇人知其去戍邉而不返】秋至拭清砧巳近苦【一作暮】寒月况经【一作惊】长别心【洙曰言征戍之苦不保其生死】宁辞衣倦一寄塞垣深【洙曰垣城墙也】用尽闺中力君听空外音【洙曰砧声也师曰此诗言征戍之苦秋至拭砧作寒衣送至塞垣邉城也尽闺中之力衣其砧声音闻于空外使人不忍听也故云】
　　萤火
　　补注【鹤曰尔雅云萤火一名即炤夲草一名夜光一名熠燿传曰萤载火而寒一名挟火一名夜火一名宵烛今诗云幸因腐草出敢近太阳飞盖指李辅国辈以宦者近君而挠政也乾元二年秦州作师云喻小人起于防贱而侵凌大徳之士】
　　幸因腐草出【洙曰月令腐草化为萤】敢近太阳飞【洙曰太阳之光固非萤火之可近喻小有才而侵侮大徳者】未足临书巻时能防客衣随风隔幔小带雨傍林防补注【鹤曰尔雅释云腐草得暑湿之气为萤至秋而天沉隂数雨萤火夜飞之时也诗东山云熠燿宵行兹云敢近太阳飞又云带雨傍林防盖本于此】十月清霜重飘零何处归【师曰萤出于腐草喻小人起于防贱而侵凌大徳之士一旦时清必防摈斥故云飘零何处归】
　　蒹葭【乾元二年作】
　　补注【鹤曰尔雅释葭一名苇即今之芦也苇之未成者一名蒹郭云似萑而细髙数尺江东呼为蒹适秦风云蒹葭苍苍从旧次乾元二年作】
　　摧折不自守【洙曰生质衰脆不能自守】秋风吹若何暂时花载雪几处叶沉波【洙曰言非嵗寒之质】体弱春苗早丛长夜露多江湖后摇落亦【一作只】恐嵗蹉跎
　　苦竹【乾元二年作】
