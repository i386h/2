<!-- { "loadSidebar": true } -->
　　庆历四年秋，予友宛陵梅圣俞来自吴兴，出其哭内之诗而悲曰：“吾妻谢氏亡矣。”丐我以铭而葬焉。予未暇作。居一岁中，书七八至，未尝不以谢氏铭为言，且曰：“吾妻故太子宾客讳涛之女、希深之妹也。希深父子为时闻人，而世显荣。谢氏生于盛族，年二十以归吾，凡十七年而卒。卒之夕，敛以嫁时之衣，甚矣，吾贫可知也！然谢氏怡然处之，治其家，有常法。其饮食器皿虽不及丰侈，而必精以旨；其衣无故新，而浣濯缝纫必洁以完；所至官舍虽庳陋，而庭宇洒扫必肃以严；其平居语言容止，必怡以和。吾穷于世久矣，其出而幸与贤士大夫游而乐，入则见吾妻之怡怡而忘其忧，使吾不以富贵贫贱累其心者，抑吾妻之助也。吾尝与士大夫语，谢氏多从户屏窃听之，间则尽能商榷其人才能贤否及时事之得失，皆有条理。吾官吴兴，或自外醉而归，必问曰：‘今日孰与饮而乐乎？’闻其贤者也则悦，否则叹曰：‘君所交，皆一时贤隽，岂其屈己下之邪？惟以道德焉，故合者尤寡。今与是人饮而欢邪？’是岁南方旱，仰见飞蝗而叹曰：‘今西兵未解，天下重困，盗贼暴起于江淮，而天旱且蝗如此！我为妇人，死而得君葬我，幸矣。’其所以能安居贫而不困者，其性识明而知道理多此类。呜呼！其生也迫吾之贫，而殁也又无以厚焉，谓惟文字可以著其不朽。且其平生尤知文章为可贵，殁而得此，庶几以慰其魂，且塞予悲。此吾所以请铭于子之勤也。”若此，予忍不铭？

　　夫人享年三十七，用夫恩封南阳县君。二男一女。以其年七月七日，卒于高邮。梅氏世葬宛陵，以贫不能归也，某年某月某日，葬于润州之某乡某原。铭曰：

　　高崖断谷兮，京口之原。山苍水深兮，土厚而坚。居之可乐兮，卜者曰然。骨肉虽土兮，魂气则天。何必故乡兮，然后为安。

　　【万寿县君徐氏墓志铭〈庆历五年〉】

　　河东都转运使、天章阁待制施君，卜以庆历五年三月某日，葬其夫人万寿县君于苏州吴县三让乡之陆公原，以来请铭。

　　夫人姓徐氏，世家通州之静海。七岁丧其母，哀不自胜，泣曰：“母，女所恃以生者也。无母，其复能生？”因欲投水火，其父兄力止之。既长，事其继母，则以孝闻。年若干，归于施氏，逮事其姑，纫缝烹饪必以身，早暮寒暑饮食必以时。姑亡，哀毁得疾，逾年而后能起。生五男一女。男曰邈，举进士，某官，知开封府太康县；曰述、曰造，皆将作监主簿；曰迥、曰逊，尚幼。女曰锦娘。庆历三年十一月甲子，以疾卒于河东之官舍，享年四十有三。

　　夫人之生也，事其继母及姑，皆称曰孝。及其殁也，其夫之称曰“吾妻助我而贤”，其子之幼者曰“吾母慈我”，其长者之称曰“吾母不以爱怠我，而以成人勖我，使我至于有立”，凡施氏外内婚姻宗族之称者曰“夫人遇我有礼而仁”，至于妾媵左右之称者亦曰“夫人于我仁而均”。呜呼，夫人之行至矣！其勤而有法，其施之各有宜，可谓贤也已。若夫男子见于外，其善恶功过，可举而书。至于妇德主内，自非死节徇难非常之事，则其幽闲淑女之行，孰得显然列而志之以示后？惟视其所称与其所思，则其贤可知矣。施君，名昌言。夫人曾祖讳某。祖讳某。父讳某，以尚书都官员外郎致仕。夫生而其善可称，未若殁而遗思之深也。悲夫！铭曰：

　　于惟夫人，东海之华。始来施氏，有此室家。为妇为母，勤孝劳劬。有女昔褓，今婉其裾。子绶煌煌，弟长相趋。夫爵之高，荣及亲疏。厥家已成，而独不居。千里之远，归魂东吴。铭以哀之，已矣呜呼。

　　【长沙县君胡氏墓志铭】

　　故太子中舍张君讳某之夫人，曰长沙县胡氏。胡氏世为某人。父讳震，官至刺史。夫人年二十七，以归中舍君。君时为融州司理参军，历潭州宁乡县尉、凤州两当、福州宁德二县令以卒。夫人之为妇也，以勤俭恭肃主张氏之祭馈，而睦其内外之宗姻。生子男二人，女一人。男曰大年、大有，皆举进士。大年今为郑州原武县令，大有秘书丞。女适邵阳县令钱奕。夫人之为也，以礼义慈严教育其子，故其男也有立而克嗣其世，女也适于人而宜人之家。为妇为母之道无不备，而成其夫之家，享其子之禄。以某年某月某日以疾卒，享年七十有五。又用其子之恩，追封长沙县君。呜呼！可谓荣矣。中舍君先以某年某月某日卒，以葬于某州某县某乡。夫人以某年某月某日，合葬于中舍君之墓。铭曰：

　　妇德之备，功施也内。铭昭其幽，以法后世。

　　【长寿县太君李氏墓志铭〈庆历八年〉】

　　太中大夫、尚书屯田郎中、上柱国王公讳利之夫人，曰李氏。李氏世家湖南，其父讳昭文，官至国子博士，赠工部侍郎。夫人年二十二归于王氏，用夫封隆平县君，后以其子徙封长寿县太君。夫人为李氏女，事后母，以孝闻。及为王氏妇，逮事其舅姑，其舅姑尝称夫人以戒诸妇曰：“事我者当如此。”又以诫其诸女曰：“为人妇者当如此。”其为母也，有三男三女。及其老也，鼎为职方员外郎，震太子中舍，复太常博士，三子者皆有才行，而复尤好古有文，闻于当世。女皆有归。孙男六人：曰夷仲、曰虞仲、曰于仲、曰南仲、曰武仲、曰延仲。女五人，一亦归人矣，余尚幼。夫人享年八十有六，以庆历七年七月十日，终于京兆子复之官舍。用明年二月十七日，合葬于河南洛阳大樊原王公之墓。

　　夫人于王氏，积行累功，其德备矣，不可以遍书。书其舅姑之所尝称者，以见其为妇之道；书其子之贤而有立，以见其为母之方；书其子孙之众，寿考之隆，以见其勤于其家至于有成，而终享其福之厚。呜呼！于夫人无不足矣，而其子若孙皆曰未也，谓必有以示永久而不殁，庶几以慰无穷之哀，乃来请铭以葬。其子之友庐陵欧阳修为之铭曰：

　　家成于勤，德隆以寿。归安其藏，以昌厥后。

　　【广平郡太君张氏墓志铭〈嘉元年〉】

　　故右谏议大夫、集贤院学士、赠礼部尚书虢略杨公之夫人，曰广平郡太君张氏。其先青州人，后徙为开封人也。杨公讳大雅，以文行知名于时，号有清节。夫人佐公以勤俭治其家，教子弟，和宗族，皆有法。公以明道元年四月某日薨。后二十有四年，至和二年六月某日，夫人以疾卒于高邮。以嘉元年十二月某日，葬于杭州钱塘县履泰乡湖西村灵隐山祖茔之西。

　　夫人曾祖嗣，当五代之乱，不显。祖平，举三礼。太宗皇帝为晋王，署平押衙，为人刚果有智谋，以此尤见亲信，官至三司盐铁使。父从古，庄宅副使。景德中，以殿直从李继隆军击契丹，继隆战败，从古入见，陈继隆所以败之状，其言甚辩，称旨。会宜州蛮叛，乃以从古为供奉官，守宜州。从古招降叛蛮，秩满罢去，以内殿崇班冯励代之。蛮复叛，攻宜州，斩励而去，告边吏曰：“得张侯守宜州，我则听命。”即复遣从古守宜州，凡七年，蛮无事，徙知澧州。而宜州人陈进反攻岭南，驿召从古，以为巡抚副使，与贼战象州，斩首万余级。已破进，留宜州，以疾卒，宜人为立庙于州北韩婆岭。庆历中，蛮贼区希范攻宜、桂，转运使杜杞祷兵于庙下，更其名曰制胜岭，至今宜人祠之。

　　盖杨氏自汉以来，世有令誉，迨公千余岁，常有显人。而张氏威烈，信于一方。杨氏以德，张氏以功，合二族之美，而夫人为淑女，为贤妇母，享年六十，以寿终。公先娶漳南县君张氏，生子二人：曰洎，虞部员外郎；曰浚，殿中丞。女三人，长适国子博士袁成师，次大理寺丞李严，次殿中丞温嗣良。夫人生子男四人：曰泳，大理寺丞；曰渐，奉礼郎；曰沆，太子中舍；曰氵风，卫尉寺丞。有女一人，归于修。女之适李氏者，今封武原县太君。余女及浚、泳、渐，皆先夫人而亡。孙男十四人。呜呼！惟德与功与贤，法皆宜铭。铭曰：

　　有邑清河，遂开其邦。又徙南阳，皆以夫荣。后用子封，京兆广平。宜其夫子，有淑其声。子孙之思，考德有铭。

　　【渤海县太君高氏墓碣〈嘉元年〉】

　　故尚书兵部员外郎、知制诰、知邓州军州事阳夏公之夫人，姓高氏，宣州宣城人也。父讳惠连，官至兵部郎中。母曰广陵县君句氏。阳夏公讳绛，姓谢氏。夫人有子曰景初、景温、景平、景回。女一早卒，次适上虞县令王存，次适大理寺丞李处厚，次若干人，未嫁。宝元二年，阳夏公卒于邓州，以某年八月某日，葬于某所。后若干年，夫人随其子某官于某州，以某年某月某日卒于官舍，遂以某年某月某日合葬于公之墓。夫人初以夫封文安县君，后以其子封渤海县太君。

　　谢氏世为名族，而阳夏公尤显闻于时。初，公与予俱官于洛阳，而公之父太子宾客讳涛尚无恙。其子景初、景温方为童儿，景平始生，二三女子皆幼。予日至其家，进拜宾客，见其鬓发垂白，衣冠肃洁，貌厚而气清，寿考君子也。退而与阳夏公游，见其年壮志盛，伟然方为一时名臣。而诸儿女子戏嬉尊席之间者，皆颖发而秀好。于是时，夫人以孝力事其舅为贤妇，以柔顺事其夫为贤妻，以恭俭均一教育其子为贤母。后二三年，宾客薨于京师。又五六年，阳夏公卒于邓。又十余年，景初、景温、景平皆以进士及第，景初为某官，景温某官，景平某官。夫人于其舅与夫，为妇之礼备；于其子，立家之道成。享年若干以卒。呜呼！予始铭宾客，又铭阳夏公，今又书夫人之事于碣，殆见谢氏更一世矣。其为之书也，宜得其详。

　　【北海郡君王氏墓志铭〈嘉五年〉】

　　太常丞致仕吴君之夫人，曰北海郡君王氏，潍州北海人也。皇考讳汀，举明经不中，后为本州助教。夫人二十三，归于吴氏。天圣元年六月二日以疾卒，享年三十有七。

　　夫人为人，孝顺勤俭。自其幼时，凡于女事，其保傅皆曰“教而不劳”；组纟川织纟任，其诸女皆曰“巧莫可及”。其归于吴氏也，其母曰“自吾女适人，吾之内事无所助”；而吴氏之姑曰“自吾得此妇，吾之内事不失时”。及其卒也，太常君曰“举吾里中有贤女者，莫如王氏”，于是娶其女弟以为继室。而今夫人戒其家曰“凡吾吴氏之内事，惟吾女兄之法是守”，至今而不敢失。

