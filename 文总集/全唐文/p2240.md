<!-- { "loadSidebar": true } -->
    虎头将军艺何极？但是风神非画色。方颡明眸亦全得，我岂无言道贵默。双飞曙起趺坐时，百千门人自疑惑。
    ○思村塔铭（并序）
    东汉始有佛塔之制，或冶金埏坏，琢珉雕杼，触类可作，盖惠门之扃也。我唐大历丁巳岁建子月某日，沙门某洎居士若干人，於思村东北古是之上，树修塔焉。粉棂素檐，炯如雪积，虽埃氛昼晦，月魄宵沦，重重入空，千里可瞩。使夫倦鸟有托，迷客知归。燎叟弧以革心，渔童卷缗而易虑。作者之志，其仁溥哉！
    崇崇灵塔，扫氛孤出。平砌沓□，层轮丽日。琼容皓曜，雁影依稀。初惊地涌，忽视天飞。塔何情矣？监恶斯止。塔何言哉？诱善不回。至人默默，与我同德。寂语忘教，而人自效。明明者（阙一字）曷可齐焉。上阶於天，下穷於渊。深谷为陵，其功不骞。
    ○座右偈
    水月无根，缘生则有。莫辨其端，莫窥其後。以有为瑕，以无为垢。不废不立，谁触谁受。寂念渊元，纷然何咎。
    ○唐杭州华严寺大律师塔铭（并序）
    魏晋中，颖迈之士，多尚出尘，白足高步於海隅，青目遐视於湘表，千有馀祀，禅律师宗。吾知若人，出秉伊说之钧，处蹑黄绮之躅，亦躬之与和璞，隐显之殊乎？
    我律师其人也，法讳道先，俗姓褚氏。逾龀出家，方冠受具，诣光州和尚学通毗尼。於时夏浅德崇，坛场属望。盖天赉真士，为东南义虎，□雨慈味，笙镛道声，常持法华，兼创佛庙。洎没身不怠也。世寿七十九，惠寿五十八。上元庚子岁仲秋月，示灭於本寺。是日驰阳昧昧，氵雨ざざ，烈风崇朝，嘉禾为折，乃东土福尽之徵也。俄然喜气五色，亭亭如盖，移晷不散，遍映精庐，即西方往生之意也。
    初吾师未殁，其月三日质明，支疾凝神，视色观身。弥陀具相，忽现师前，满庭碧花，昔所未睹。其四日昧爽，有异人请师，谓师为和尚。遂开目弹指曰：“但发菩提心。”五之日，曼陀罗华，自天而雨。悲夫！非哲匠去世，安至是耶？门人神烈、义精等，摄齐何仰，绕塔徒哀，履名迹而可师，书琬玉之不坠。词曰：
    我法未季，哲人是生。真慈在物，泽洒飙清。高戒严身，佩月与璎。贻训徒张，逝不可作。瑞花冥，卿□萦薄。灵需何止？於此山椒。寒鼯断续，影塔萧寥。五峰诸子，泣望终朝。
    ○唐湖州佛川寺故大师塔铭（并序）
    夫万有朝彻，独立而不改，其妙空乎。洎鸿蒙以还，民溺情海，不幻之迹，安丧全真之旨。若识浪不作，幻何有哉？我释迦本师，独开宗极，遽而告灭，降蕴魔也。在而言逝，为狂子也。以八万四千正法，首付饮光。饮光以下二十四圣，降及菩提达摩，继传心教，有七祖焉。第六祖曹溪能公，能公传方岩策公，乃永嘉觉荷泽会之同学也。方岩即佛川大师也。
    大师讳惠明，俗姓陈氏，汉太邱长之後，世居颍川。显祖某，永嘉南迁，为司徒掾。陈氏受禅，四代祖仲文有佐命之勋，封丹阳公。祖某，双溪熟二县宰。考某，兰陵人也。大师虽世有荣阀，而未尝自称，盖处尘世之馀累矣！先夫人初感之日，如持佛戒，足恶履於荤圃，口不尝於鲜器，神梦仿佛，长闻法音。既而诞焉，年渐及，方祈舍俗。大人从之。至受具时，即开元七年也。耳未诱於声戒，眼不瑕於色尘，清行克终，如鉴寒玉。尝谓人曰：“昔者繁刑首作，伯成子高遁焉。吾虽不舍律仪，而恶乎净论纷若，心即心之，法至矣哉！西诣方岩，顿开心地。”於戏！冥冥其机，赫赫其师，寂乎大空之渊而不疑，放乎万缘之律而不变。天宝年，将有愿於清凉山。淮汴阻兵，师乃旋策，偶与禅侣，西之宛陵（阙）。文於上石为神明，柰何使我苍生，每被血食？岂知此事，殃尔业耶？”神曰：“非弟子本意，人自为之。”礼忏再三，大师乃授以菩萨戒。神欣然曰：“若和尚移寺，弟子愿舍此处，永奉禅居。”言毕不见。其後果移寺焉。於祠侧获铜盘之底，篆文是吾师法号，更有异器，略而不书。
    建中元年春，忽顾左右，愀然而叹曰：“夫人生百年，盖一念耳。昧者安知揭日月以趋新哉？吾将往净方，尔曹勉之。”於时报年八十四，僧腊五十一。以其年正月十一日有疾。其日庭木春悴，山两昼冥，猛虎绕垣，悲啸而去。十二日奄然长往。二月十二日建塔於佛湘川西山，有慈乌满林，举众惊异。受法门人，自湘淮楚，不远而至，有若孤秉律网，默持心印，惠解比邱即其人也。德与物敷，言随性寝。声采不饰，世谓浑金，惠敏比邱即其人也。外学以文，内修心行。迹不疑圣，机能造微，如知比邱即其人也。菩萨戒弟子刺史卢公幼平、颜公真卿、独孤公问俗、杜公位、裴公清，惟彼数公，深於禅者也。谢太傅之通於宗要，殷深源之造於精微，常恐大师之言，将坠於地，顾谓小子志之。予曰：“必使睹至人之奥，知地位之极，则未敢闻命。若盛美之迹，人所见闻，何尝敢忘？请退而记之，刻诸灵石。”词曰：
    青山我庐，白□我曹。吾师处焉，人遐迹高。迹高伊何，降心炼魔。传教方岩，倾珠竭河。持而不检，放而不过。匪□异月，如水与波。见独超超，证法无两。生死谁羁？我不可鞅。若摇空轮，如蹴风响。何为告灭，亦由狂子。忽示双桐，空棺只履。佛去川在，人亡寺留。使吾旧境，寂寞长秋。泣露草繁，悲风树满。此物无心，尽如凄断。门人千万，昔为法来。悟者不蹙，常情自哀。祥花两坠，灵峰昼开。真子相顾，全身在哉。
    ○唐石圯山故大禅师塔铭（并序）
    天作高山，山孕人灵，共间气则贤人当之，而动用有异。夫黄鹤游於天，骊龙乐乎渊，从其性也。贤人治世则匡赞我後，出世则诞敷上乘，圯山禅祖其人也。
    师讳神悟，字通性，陇西李氏之子。其先属西晋板荡，迁家於吴之长水，世袭儒素。幼为诸生。及冠，忽婴业疾，有不可救之状，咎心补行，力将何施？开元中，诣前溪光律师，请医王之方，执门人之礼。师示以遣业之教，一日理忏，二日事忏，此神圣所授，行必有徵。遂於菩提像前，秉不屈之心，难舍之指。异光如月，朦胧绀宫，极苦可以感明神，至精可以动天地。盖菩萨之难事欤！
    洎天四中受具足戒，身始披缁，天八中举尤异行，名隶寺。逮其晚节，益见苦心。每岁置法华道场九旬，入长行礼念，观佛三昧，於斯现前。因语门人曰：“夫阴薄日而何伤，风运空而不动。苟达於妄，谁非性耶？”方结宇於劳劳山东，中据石圯，达分仙渚，猛兽驯於禅榻，祥□低於法堂。中夜有山神现，谓禅师曰：“弟子即隋故新成曹世宗，生为列侯，死典南岭。今和尚至止，愿以此永奉经行。”言讫，隐而不见。故吏部员外李公华、今殿中侍御史崔公益，尝问孔老圣教优劣於吾师。对曰：“路伽也，典籍皆心外法。味之者劳而无证。其犹泽朽思春，乾水取月之相，去天何远乎？”去辛卯年春，寝疾大渐。於戏！悼死乐生，下士之事，吾师了性空，岂关情哉！便趺坐告终归於寂乐，其时世寿六十三，惠寿二十六。维之日，获舍利五百馀粒，珠颗累累，灿然在瞩。盖由专精所致。门人湛一、图一，洁身力行，夏浅功崇，亦分河不绝之意也。吾闻古之君子，生有名而死有谥。勋业昭乎彝器，箴规焕乎方册。何有哲匠，作人天师，遗德不书，吾谁仰则？铭曰：
    声传於，剖之无根。象出於鉴，穷之不源。至人应物，体寂名存。寂可神照，名宜性泯。妙用无生，示生而尽。灯留火续，骨化珠分。真子徒仰，慈声不闻。堂披遗影，地起方坟。万木春析，诸天昼曛。年年世上，空望归云。
    ●卷九百十八
    ☆清昼（二）
    ○唐杭州灵隐山天竺寺故大和尚塔铭（并序）
    水之性不动而鉴，得非夫实相之体耶？虽积为洪溟而未当变，亦真我自在之妙致也。如来大师独秉至教，群圣拱手，俾冥到识，破坚冰之惑，岂逾一念之中哉！灵隐大师虽外精律仪，而第一义谛，素所长也，故小子志之。
    大师生缘钱塘范氏，讳守真，字坚道。齐信安太守皇之八叶。礼既冠众，君子器之。夙有邱园之期，不顾元之锡，遂诣苏州支硎寺圆大师受具足戒。是夜眼中光现，长一丈馀，久而方没，盖得戒之祯也。後至荆府依真公，三年苦行，寻礼天下二百馀郡，圣教所至，无不至焉。无畏三藏受菩萨戒香，普寂大师传楞伽心印，讲《起信宗论》三千馀遍，《南山律钞》四十遍，平等一两，小大双机。在我圆音，未尝异也。乃发殊愿，诵持《华严》。遂於中宵梦神人施珠一颗，及觉惘然，如珠在握。是岁入五台山，转《华严经》三百遍，追宿心也。又转《大藏经》三遍，广正见也。
    至开元二十六年，有制举高行，道俗请正名，隶大林寺。後移籍天竺，住灵隐峰，时大历二年也。至五年三月，寓於龙兴净土院，谓左右曰：夫至人乘如而来，亦乘如而去，亦其必然也。而愚夫欲以长绳，系彼白日，安可得乎？吾非至人，岂逃其尽。以此月二十九日告终於兹地，春秋七十一，僧腊四十五。其间临坛既多，度人无数，今不复纪也。显明弟子苏州辨秀、湖州惠普、道庄、越州清江、清源、杭州择邻、神偃、常州道进，如彼之彩，共集旃檀之枝。江淮名僧，难出其右。昼之身戒，亦忝门人。幸参四子之科，独许一时之学。斯文在我，何敢让焉！词曰：
    房星在天，降为应真，好爵縻我，视如埃尘。既投其簪，亦坏其服，戒日才佩，禅秀乃沐。四十馀夏，振振盛名，大江东南，为法长城。宣尼既没，微言乃绝，我师云亡，真乘亦辍。灵隐峰上，春日秋天。风生松柏，如师在焉。持教门人，楚英吴杰，儒方荀孟，道比文列。宿习未尽，妄涕犹雪，宿已忘真，如水如月。古之君子，名书彝器，大师不书，将坠於地。纪功者铭，传心者灯，藏诸名山，不骞不崩。
    ○唐湖州大□寺故禅师公碑铭（并序）
    昔在穆天子，我如来大圣没於西土，盖示身也。其声教纷纶，湮没而复纪者，九十六种外道，持衡於五天。是僭佛号，俾戒月生魄，宝星为彗，涅河水，汨泥扬波，而天下腾口袭心，然而丧精矣！我本师爰敕大士，中兴南州，激童蒙，窍杌，摧异道，破邪党。彼日月是出，爝火不息，其为光也，不亦难乎！其有蹑清气，允种性，□龙相召，与苍生为春，则我大师矣。
