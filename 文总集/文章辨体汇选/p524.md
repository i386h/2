<!-- { "loadSidebar": true } -->
　　攽尝论乡举里选之法难全行于今自三代之盛诸侯列国与郡县不同及事乆逺不传且置不言夫东西汉之时贤士长者未尝不仕郡县也自曹掾书史驶吏亭长门干街卒游徼啬夫尽儒生学士为之才试于事情见于物则贤不肖较然故遭事不惑则知其节临财不私则知其廉应对不疑则知其辨如此故察举易而贤公卿大夫自此出矣今时士与吏徒异物吏徒治文书给斯役戆愚无智贪诟无节乘间窥隙诡法求货笞傌僇辱安以为已物故无可以兴善者而儒生学士之居于乡里不过闭门养高其外则游学四方以崇名誉然后可以出羣过人矣而欲法前世一使郡县议其行实而察举之固难矣前年天子祫祭宗庙施爱天下闵太平之时贤士有遗逸而不仕者因诏州郡推择上名于朝间一岁处士之应诏而至十三人果多游学成名者天子皆以礼接之馆于太学而使有司策问以经术之要当世之宜而爵命之皆得显名美仕焉凡十三人吾所素识者焦君伯疆焦君伯疆介直好学数应进士举至礼部輙罢去时人皆叹惜之谓之遗逸不亦宜乎夫州郡推择之公也有司考试之明也方将为国得贤必且精心审虑拔士于千万岂其崇虚狥名茍得举逸名之称而已则夫十三人者吾虽未尽识之殆皆焦君之伦无疑于是焉使之从政治譬犹发敖仓以赒贫乏泛江河以灌下隰沛然其有余矣然吾闻焦君之名在第三而他郡有辞礼命而不至者夫焦君之才既尽美矣况复有过其一二者乎彼辞礼命不至者又其故何哉彼以迎之致敬之礼未尽其数欤抑彼皆伊尹太公之俦至三聘而后幡然改立为太师然后载而与之归乎天下之大未可诬也吾甚慕之故于焦君之行乐道之焉

　　送赵希道序【潘兴嗣】

　　予少时以为天下功名惟慷慨魁垒之士能奋力以取之睥睨而举目优游而就歩则以为不若人矣既而熟视天下之士颠仆寒饿之际老死林谷之间未必尽非才而世之出于功名者或异是焉犹中凝而未决也则取史氏所载上下数千载泛滥而愽求之然后知功名立者或偶于一时不必皆竒男子又有幸不幸也反而思之则缩缩然不得其所欲因取文王周公孔子之书颠倒散漫以观乎消息盈虚之际则豁然若有所得嗟乎始予之狂犹腾澜怒涛横流逆奔吞噬百川久之势旋气定平入于海虽蛟鱼百怪出没汹涌而不知所以汨乎其中盖予与希道别十有三年予之鋭气销铄顿拙如此而希道平时犹喜功名廓落敢言今乃为小官奔走数千里外宜其愤愤不得于心乃俛首低气视甔石焉不啻若千金之重岂其所狥者轻而无异于吾之说耶如无异于吾说则笃吾以自信如是功名之来也有余其去也无不足乃所谓幸不幸者豁然于胷中矣希道其勉之

　　送吕秘校序【蔡襄】

　　予尝思古人力学为文莫不欲着见于后世然传者少而磨灭者多非至工之词至当之论不可以久也岂天啬乎才何其工且当者鲜耶及观后世之学者有大病三焉或喜自高贤或过相称誉或与时迁移积是三病故不至焉岂天啬哉夫道至逺苟非圣智未有不由近而之者况自病乎喜自高贤则资已之明不来斯陋矣过相称誉则怠学者之志斯害矣与时迁移盖以利而勤者斯下矣吕君足下文富而学博气温而内修孰不愿进所有以相资矧求之勤乎若某也宜资所未至不可为诪张名誉之说以子之志外乎身而修道虽逺斯至矣况文乎文愈工而道愈至则其传也久矣谨序

　　送钱秀才序【秦观】

　　去年夏余始与钱节遇于京师一见握手相狎侮不顾忌讳如平生故人余所泊第节数辰輙一来就语笑终日去或遂与俱出遨游饮食而归或阙然不见至数浃日莫卜所诣大衢支径率相觏逢輙嫚骂索酒不肯已因登楼纵饮狂醉各驰驴去亦不相辞谢异日复然率以为常至秋余先浮汴絶淮以归后踰月而节亦出都矣于是复会于高邮高邮余乡也而邑令适节之僚壻为留数十日余既以所学迂阔不售于世乡人多笑之耻与游而余亦不愿见也因闭门却扫日以文史自娱其不忍遽絶而时过之者惟道人参寥东海徐子思兄弟数人而已节闻而心慕之数人者来节每偕焉循陋巷欵小扉叱奴使通即自褫带出南轩下余出见之相与论诗书讲字画茗饮奕碁或至夜艾而絶口未尝一言及曩时事也于是余始竒节能同余弛张而节亦浸知余非脂韦汨没之人矣客闻而笑之曰子二人者昔日浩歌剧饮白眼视礼法士一燕费十余万钱何纵也今者室居而舆出非澹泊之事不治掩抑若处子又何拘也罔两问景曰曩子坐今子起曩子行今子止何其无特操欤子二人之谓矣余对曰吾二人者信景也宜乎子之问也当为若语其凡夫思虑可以求索视听可以闻见而操履可以殆及者皆物也歌酒之娯文字之乐等物而已矣顾何足以殊观哉渔父有云沧浪之水清兮可以濯我缨沧浪之水浊兮可以濯我足夫清浊因水而不在物拘纵因时而不在已余病弗能久矣不意偶似之也而复何苦窃窃焉随余而隘之哉客无以应一日节曰我补官嘉禾今期至当行矣盍有所命之乎余比懒赋诗又重逆其意因叙逰从本末之迹并以解嘲之词赠焉节呉越文穆王之苖裔翰林之孙起居之子倜傥好事有父祖风云

　　送刘公权序【晁补之】

　　田文好客殚邑之入以食客日不足然文废客亦稍稍去文恨之或曰君不见夫趋市者乎平旦侧肩争门而入日暮之后掉臂而不顾非好朝而恶暮所求物亡其中余蚤为流辈所推虽无邑入以奉客而客从余逰亦不厌尝守三郡所荐士数十人得罪而归坐田里七年客以书来或过之曰纔三人所舍逺城郭陆无以同居水无以佐刺舟然余每诵或者语亦无意于客也而开封刘君公权无平日旧乃惠然数过余寒不以坐无毡而辞饥不以麦饭葱叶菲而不嗅也田野无酒徒刘君又饮酒温克故余与之游如平日客或剧饮大欢无疵吝或偶坐终日不相语唯而出亦忘吾忧而刘君又朅然去余为之恨恨刘君世戚里将种然喜从士大夫游问其旧所与厚往往当世知名士或在朝廷尊显或斥逐困畏刘君不以富贵贫贱变交情足以愧翟廷尉门外客百辈其义固近时士所希得吾知刘君将有闻于吾人也故于其来别以是言赠之

　　送秦观从苏杭州为学序【张耒】

　　秦子善文章而工为诗其言清丽刻深三反九复一章乃成大抵悲愁鬰塞无聊者之言也其于物也秋蛩寒蝉鵙鴂猿狖之号鸣也霜竹之风氷谷之水楚囚之弦越覊之呻吟也噫秦子内有事亲之喜外有朋友之乐冬裘夏絺甘食而清饮而其中宁有介然者而顾为是耶世之文章多出于穷人故后之为文者喜为穷人之辞秦子无忧而为忧者之辞殆出此耶吾请为子言之古之所谓儒者不主于学文而文章之工亦不可谓其能穷苦而深刻也发大议定大策开人之所难感内足以正君外可以训民使于四方邻国寝谋言于军旅敌人听命则古者臧文仲叔向子产晏婴令尹子文之徒实以是为文后世取法焉其于文也云蒸雨降雷霆之震也有生于天地之间者实頼之是故系万物之休戚于其舌端之语黙嗟夫天地发生雷雨时行子独不闻之而从草根之虫危枝之翼以相求呜呼子亦穷矣夫古之所谓儒者所用之国无敌若臧文仲叔向子产晏子令尹子文其望孔子亦逺矣而其功烈亦足以振显一时故犹能以儒者之效名一世夫不足以治国而能知今古考妖祥纪事实多闻而愽通则古者太史氏之职而初不以是为儒者也楚左史倚相能读三坟五典八索九丘而楚之治国不责倚相繇是言之古之论史与儒异事而司马谈为太史号通古今善文词犹曰文史星歴近乎卜祝之间主上以倡优畜之其尊礼不如公孙丞相汲黯此则汉之初犹有古之遗俗在也呜呼儒之名实不正久矣自汉以来圣贤之学废而孔子之徒皆以其师之书自重于世聚徒而授之若是者当时皆以儒之名归之而司马谈序九流儒者才当其一彼未尝见其真而信当时之所指故从而论其失而班固以谓出古司徒之官呜呼何其陋也儒者之治天下九流之列皆其用也顾与浅术末数各致其一曲者同哉吾意今儒者之所学古太史之流而非世之所急也子飨其全无食其余据其源无挹其流子方从眉山公其以予言质之而归告余也

　　送秦少章赴临安簿序【张耒】

　　诗不云乎蒹葭苍苍白露为霜夫物不受变则材不成人不渉难则智不明季秋之月天地始肃寒气欲至方是时天地之间凡植物出于春夏雨露之余华泽充溢支节美茂及繁霜夜零旦起而视之如战败之军巻旗弃鼓裹疮而驰吏士无人色岂特如是而已于是天地闭塞而成冬则摧败拉毁之者过半其为变亦酷矣然自是弱者坚虚者实津者燥皆敛藏其英华于腹心而各效其成深山之木上挠青云下庇千人者莫不病焉况所谓蒹葭者乎然匠石操斧以游于林一举而尽之以充栋梁桷杙轮舆輹辐巨细强弱无一不胜其任者此之谓损之而益败之而成虐之而乐者是也吾党有秦少章者自余为太学官时以其文章示余愀然告我曰惟家贫奉命于大人而勉为科举之文也异时率其意为诗章古文往往清丽竒伟工于举业百倍元佑六年及第调临安主簿举子中第可少乐矣而秦子每见余輙不乐余问其故秦子曰余世之介士也性所不乐不能为言所不合不能交饮食起居动静百为不能勉以随人今一为吏皆失已而惟物之应少自偃蹇祸悔响至异时一身资养于父母今则妇子仰食于我欲不为吏亦不可得自今以往如沐漆而求解矣余解之曰子之前日春夏之草木也今日之病子者蒹葭之为也凡人性惟安之求夫安者天下之大患也迁之为贵重耳不十九年于外则归不能覇子胥不奔则不能入郢二子者其羁穷忧患之时阴益其所短而进其所不能者非如学于口耳者之浅浅也自今吾子思前之所为其可悔者众矣其所知益加多矣反身而安之则行于天下无可惮者矣能推食与人者尝饥者也赐之车马而辞焉者不畏徒歩者也苟畏饥而恶歩则将有茍得之心焉为害不既多乎故陨霜不杀者物之灾也逸乐终身者非人之福也元佑七年仲春十一日书

　　送李端叔赴定州序【张耒】

