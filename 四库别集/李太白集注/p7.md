<!-- { "loadSidebar": true } -->
　　粤若皇唐之契天地而袭气母兮粲五叶之葳蕤惟开元廓海防而运斗极兮总六圣之光熙诞金徳之淳精兮潄玉露之华滋文章森乎七曜兮制作参乎两仪括众妙而为师明无幽而不烛兮泽无逺而不施慕往昔之三驱兮顺生杀于四时【庄子狶韦氏得之以契天地伏羲氏得之以袭气母陆徳明音义挈司马云要也得天地要也崔云成也司马云袭入也气母元气之母也崔云取元气之本叶世也自髙祖至宗凡五世葳蕤草木盛貌喻言其粲美如草木之盛也尔雅北戴斗极为空桐邢昺疏斗北斗也极者中宫天极星其一明者太乙之常居也以其居天之中故谓之极极中也北斗拱极故曰斗极长杨赋髙祖奉命顺斗极运天阙李善注服防曰随天斗极星运转也雒书曰圣人受命必顺斗极宋均尚书中注曰顺斗机为政也六圣者髙祖太宗髙宗武后中宗睿宗也宗诞生于八月故以金德玉露颂言也古诗縁叶发华滋初学记日月五星谓之七曜河图括地象易有太极是为两仪两仪未分其气混沌清浊既分伏者为天偃者为地傅洪业篇神圣参两仪刘琨表陛下明并日月无幽不烛】若乃严冬惨切寒气凛冽不周来风防掌雪木脱叶草解节土囊烟隂火井冰闭是月也天子处乎堂之中凔【缪本作飡】八水兮休百工考王制兮遵国风乐农人之闲隙兮因校猎而讲戎【凛冽寒气严猛之意传咸神泉赋六合萧条严霜凛冽春秋正义易纬通卦騐云立冬不周风至史律书不周风居西北主杀生月令孟冬之月其神防谢庄月赋木叶微脱国语本见而草木节解韦昭注本氐也谓寒露之后十日阳气尽草木之枝节皆理解也宋玉风赋盛怒于土囊之日李善注土囊大穴也盛之荆州记曰宜都佷山县有山山有穴口大数尺为风井土囊当此之类也华阳国志临卭县有火井夜时光映上照民欲其火光以家火投之顷许如雷声火焰出通耀数十里以竹筒盛其光藏之可拽行终日不灭鲍照诗氷闭寒方壮月令孟冬之月天子居堂左个郑康成注堂左个北堂西徧也説文凔寒也三辅黄图闗中八水皆出入上林苑霸水出蓝田谷西北入渭浐水亦出蓝田谷北至霸陵入霸泾水出安定泾阳开头山东至阳陵入渭渭水出陇西首阳县鸟鼠同穴山东北至华隂入河丰水出鄠县南山丰谷北入渭镐水在昆明池北牢水出鄠县西南入潦谷北流入渭潏水在杜陵从皇子陂西北流经昆明池入渭骆宾王诗五纬连影集星纒八水分流横地轴许景先诗千门望成锦八水明如练皆谓此八水也吕氏春秋霜始降则百工休髙诱注霜降天寒朱漆不坚故百工休不复作器东都赋若乃顺时节而搜狩简车徒以讲武则必临之以王制考之以风雅李善注礼记王制曰天子诸侯无事则嵗三田田不以礼曰暴天物诗国风驺虞驷铁是也诗小雅车攻吉日是也左传春搜夏苗秋狝冬狩皆于农隙以讲事也汉书成帝纪行幸长杨宫从外客大校猎如淳曰合军聚众有幡校撃鼔也周礼校人掌王田猎之马故谓之校猎顔师古曰如説非也此校谓以木自相贯穿为阑校耳校人职云六廐成校是则以遮阑为义也校猎者大为栏校以遮禽兽而猎取也军之幡旗虽有校名本因部校此无豫也上林赋天子校猎李竒曰以五校兵出猎也李周翰注校猎谓出校队而猎也　凔音创】乃使神兵出于九阙天仗罗于四野徴水衡与林虞辨土物之众寡千骑飇扫万乗雷奔梢扶桑而拂火云兮括月窟而捜寒【萧本作塞】门赫壮观于今古嶪揺荡于乾坤此其大畧也而内以中华为天心外以穷髪为海口豁咽喉以洞开吞荒裔而【缪本作以】尽取大章按步以来往夸父振策而奔走足迹乎日月之所通囊括乎隂阳之未有【陆机辩亡论神兵东驱奋寡犯众九阙即九门也谢朓郊祀曲整跸游九阙清箫闻八埏汉书水衡都尉武帝元鼎二年初置掌上林苑应劭注古山林之官曰衡掌诸池苑故称水衡张宴注主都水及上材苑故曰水衡周礼有山虞泽虞皆掌山泽之官今称林虞者变文言之也扶桑在东方日出之地详见大鹏赋注长杨赋西压月窟服防注月窟月所生也大人赋轶先驱于寒门应劭注寒门北极之门也庄子穷髪之北李注云髪毛也司马彪注北极之下无毛之地也咽喉谓险要扼塞之地李尤函谷闗铭函谷险要襟带咽喉潘岳西征赋胸中豁其洞开荒裔荒服诸裔之地班固燕然山铭铄王师兮征荒裔方言裔外国之总名郭璞注边地为裔亦四夷通以为号也淮南子禹乃使大章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步髙诱注大章竖亥善行人皆禹臣也列子夸父不量力欲追日影逐之于隅谷之际渇欲得饮赴饮河渭河渭不足将走北饮大泽未至道渇而死弃其杖尸膏肉所浸生邓林邓林弥广数千里焉张协七命夸父为之投策策杖也顔延之诗振策睠东路贾谊过秦论囊括四海之意张晏注括结囊也言其能包含天下也刘良注括盛也犹囊盛而结之　飇音标夸音夸】君王于是撞鸿钟发銮音出鳯阙开宸襟驾玉辂之飞龙厯神州之层岑逰五柞兮瞰三危挟细柳兮过上林攅髙牙以总总兮驻华葢之森森于是擢倚天之劒弯落月之弓昆仑叱兮可倒宇宙噫兮増雄河汉为之却流川岳为之生风羽毛【缪本作旄】扬兮九天绛猎火然兮千山红【礼记正义尚书传曰天子将出撞黄钟之钟右五钟皆应入则撞蕤賔之钟左五钟皆应羽猎赋撞鸿钟建九旒尔雅翼有虞氏之辂谓之鸾车亦曰鸾辂明堂月令春则乗之蔡邕称以金为鸾鸟悬铃其中施于衡为迟速之节崔豹古今注亦以为五辂衡上金雀者朱鸟也口衔铃铃谓之銮礼云衡前朱雀或谓朱雀者鸾鸟以前有鸾鸟故谓之鸾鸾口有铃故谓之銮事一而义异然则鸟之鸾主形铃之銮主声铃之为銮亦以象鸾鸟之声为名耳史记建章宫其东则鳯阙髙二十余丈水经注汉武故事曰凤阙髙二十丈闗中记曰建章宫圆阙临北道有金鳯在阙上髙丈余故号鳯阙也何逊诗宸襟动时豫嵗序属凉氛释名天子所乗曰玉辂以玉饰车也东都赋登玉辂乗时龙南都赋驷飞龙兮骙骙李善注飞龙言疾也河图括地象昆仑东南地万五千里名曰神州中有五岳地图帝王居之江淹诗四睇乱层岑吕延济注层髙也岑峰也三辅黄圗五柞宫汉之离宫也在扶风盭厔宫中有五柞树因以为名五柞皆连抱上枝覆防数亩甘泉赋攀璇玑而下视兮行逰目乎三危张铣注言台髙可攀北斗下视三危山史记正义括地志云三危山上有三峯故曰三危俗亦名卑羽山在沙州炖煌县东南三十里上林赋登龙台掩细柳郭璞注细柳观名也在昆明池南西京赋斜界细柳薛综注细栁在长安西北潘岳诗桓桓梁征髙牙乃建李善注牙牙旗也薛综东京赋注兵书曰牙旗者将军之旗古者天子出建大牙旗竿上以象牙饰之故云牙旗甘泉赋齐总总撙撙其相胶葛兮顔师古注总总撙撙聚貌也古今注华葢黄帝所作也与蚩尤战于涿鹿之野常有五色云气金枝玉叶止于帝上有花葩之象故因而作华葢也宋玉大言赋方地为车圆天为葢长劒耿耿倚天外吴都赋羽毛扬蕤吕延济注羽毛旌旗类扬动也蕤羽毛好貌楚辞指九天以为正王逸注九天谓中央八方也淮南子天有九野中央曰钧天东方曰苍天东北方曰变天北方曰天西北方曰幽天西方曰皓天西南方曰朱天南方曰炎天东南方曰阳天班固燕然山铭甲耀日朱旗綘天猎火纵火焚草莱以驱禽兽也　柞音昨瞰苦滥切音勘噫音呃又音防】乃召蚩尤之徒聚长防罗广泽呵雨师走风伯棱威耀乎雷霆烜赫震于蛮貊陋梁都之体制鄙灵囿之规格而南以衡霍作襟北以岱恒【缪本作常】作阹【缪本作袪】夹东海而为壍兮拖西防而流渠麾九州之珍禽兮逥千羣以坌入联八荒之竒兽兮屯万族而来居【艺文类聚龙鱼河图曰黄帝摄政时有蚩尤兄弟八十一人并兽身人语铜头銕额食沙石子造立兵仗刀防大弩威震天下诛杀无道不仁不慈万民欲令黄帝行天子事黄帝仁义不能禁止蚩尤仰天而叹天遣女下授黄帝兵信神符制伏蚩尤帝因使之主兵以制八方蚩尤殁后天下复扰乱黄帝遂画蚩尤形像以威天下天下咸谓蚩尤不死八方万邦皆为蹑伏风俗通飞防风伯也防雨师也捜神记风伯者箕星也雨师者毕星也龙鱼河图太白星主兵凶其精下为雨师之神荧惑星主司非其精下为风伯之神扬雄河东赋呵雨师于西东汉书威棱憺乎邻国李竒曰神灵之威曰棱潘朂册魏公九锡文棱威南迈术以陨溃烜赫已见大鹏赋注梁都当是梁邹之讹东都赋制同乎梁邹义合乎灵囿章怀太子注鲁诗传曰古有梁邹者天子之田也三辅黄图灵囿文王囿也灵者言文王之有灵徳也在长安县西四十二里衡山南岳也又谓之岣嵝山唐时属江南道衡州衡阳县霍山南岳之副也又谓之天柱山唐时属淮南道舒州怀宁县岱岱宗也即泰山唐时属江南道衡州衡封县泰山为东岳而此云北者以天下大势计之泰山不在正东而近于东北故云北也恒山北岳也汉时避文帝讳改称常山唐时属河北道定州恒阳县襟字以下文作阹为壍流渠例之当是襟字之讹方言襟格也类篇今竹木格葢篱落之属若以襟带义解之与文义不合上林赋江河为阹郭璞注因山谷遮禽兽为阹苏林曰阹猎者圜阵遮禽兽也説文阹旅山谷为牛马圏也广韵壍绕城水也西溟西海也渠沟渠也书依珍禽竒兽不育于国坌入并入也详见明堂赋注阹音区坌焚上声壍七艳切籖上声】云罗髙张天网密布罝罘緜原峭格掩路蠛蠓过而犹碍蟭螟飞而不度彼层霄与殊榛罕翔鸟与伏兔【鲍照舞鹤赋掩云罗而见羁吕延济注云罗言罗髙及云也易林行触天网马死牛伤郑康成礼记注兽罟曰罝罘鸟罟曰网罗吴都赋峭格周施吕向注峭髙也格张网之木也郭璞尔雅注蠛蠓小虫似蚋喜乱飞列子江浦之间生么虫其名曰蟭螟羣飞而集于蚊睫勿相触也栖宿去来蚊勿觉也离朱子羽方昼拭眦扬眉而望之弗见其形触俞师旷方夜摘耳俛首而听之弗闻其声晏子春秋东海有虫巢于蚊睫再乳再飞而蚊不为惊臣婴不知其名而东海渔者命曰焦防上林赋腾殊榛张揖注殊榛异枿也顔师古注殊榛特立株枿也张守节注尔雅曰木丛生为榛也殊异也西京赋超殊榛薛综注殊犹大也汉书上覆飞鸟下不见伏兔　罝音嗟罘音孚又音浮峭音俏蠛音灭蠓音防又上声榛音臻又锄臻切音近神】从营合技弥峦被冈金戈森行洗晴野之寒霜虹旗电掣巻长空之飞雪吴骖走练宛马蹀血萦众山之联绵隔逺水之明灭【西京赋弥臯被冈薛综注弥犹覆也谢朓诗翠葆随风金戈动日刘向九叹褰虹旗于玉门梁简文帝金錞赋野旷尘昏星流电掣论衡顔渊与孔子俱上鲁太山孔子东南望吴阊门有系白马引顔渊指以示之曰若见吴阊门乎曰见之孔子曰门外何有曰有如系练之状汉书贰师将军广利斩大宛王首获汗血马来应劭注大宛旧有天马种蹋石汗血汗从前肩防出如血号一日千里西京赋缭垣緜聨四百余里薛综注緜聨犹连蔓也张铣注緜聨不絶貌　蹀音叠】使五丁摧峯一夫拔木下整髙頽深平险谷摆桩栝开林丛喤喤呷呷尽奔突于中【华阳国志时蜀有五丁力士能移山举万钓楚辞招魂一夫九首拔木九千些王逸注言丈夫一身九头强梁多力从朝至暮拔大木九千枝也韵防摆开也拨也桩杙也类篇栝木杖也吴都赋諠哗喤呷韵防喤呷众声　桩音庄栝音忝呷呼甲切喊入声】而田疆【缪本作强】古冶之畴乌获中黄之党越峥嵘猎莽苍喑呜【缪本作呼】哮防风旋电往脱文豹之皮抵熊之掌批狻手猱挟三挈两既徒搏以角力又挥锋而争先行甝号以鹗睨兮气赫火而敌烟拳封猯肘【缪本作引】巨狿枭羊应叱以毙踣防貐亡精而坠巅或碎脑以折脊或歕髓而【缪本作以】飞涎穷遐荒荡林薮扼土狛殪天狗脱角犀顶探牙象口扫封狐于千里捩雄虺之九首咋腾蛇而仰吞拖奔兕以郤走【晏子春秋田开疆古冶子事景公以勇力搏虎闻赵岐孟子注乌获古之有力人也能移举千钧孙奭孟子疏皇甫士安帝王世説云秦武王好多力之士乌获之徒并皆归焉秦王于洛阳举周鼎乌获两目血出西京赋乃使中黄之士李周翰注中黄国名其俗多勇力尸子中黄伯曰予左执太行之猱而右搏雕虎庄子适莽苍者三月而反司马彪注莽苍近郊之色崔氏注草野之色韵防喑大呼也陆机辨亡论哮之羣风驱李周翰注哮虎震声言兵勇呌之声若虎之震声也説苑晋文公时翟人有献封狐文豹之皮者説文抵侧手撃也尔雅翼熊类大豕人足黒色春出冬蛰轻捷好縁髙木见人自投而下亦以革厚而筋驽用此自快故称熊轻鸟伸方冬蛰时惟自防其掌故其掌特美鲁灵光殿赋熊蚺防以龂龂韵防批手撃也狻有二义一音酸乃狮子之类尔雅狻麑如虦猫食虎豹者是也一借用音俊又音逡又音诠乃狡兔之名战国策东郭逡者海内之狡兔也或作防亦有作狻者此赋与猱类用而继之以挟三挈两是可用之于幺麽之兽而难以试之雄猛之狮当作兔解为当陆机诗疏猱猕猴也楚人谓之沐猴老者为玃长臂者为猿説文挟俾持也挈悬持也西都赋脱角挫脰徒独杀章怀太子注徒空也谓空手搏杀之也尔雅曰暴虎徒搏也张协七命举戈林竦挥锋电灭尔雅甝白虎宋书接冲拔距鹰瞵鹗视言猎徒勇徤其声猛如虎之号其视精如鹗之睨也广韵貒野豚也字林貒兽似豕而肥西京赋鼻赤象圏巨狿薛综注巨狿麆也怒走者为狿郭璞尔雅注狒狒枭羊也山海经曰其状如人面长唇黒身有毛反踵见人则笑交广及南康郡山中多有此物大者长丈许俗呼之曰山都尔雅防貐类防虎爪食人迅走述异记防貐兽中最大者龙头马尾虎长四百尺善走以人为食遇有道君即隠藏无道君即出食人淮南子云台之髙堕者折脊碎脑汉书力扼虎顔师古注扼谓捉持也说文狛如狼善驱羊古赋辨体狛似狼有角韵防殪杀也山海经西山经曰隂山有兽焉其状如狸而白首名曰天狗其音如榴榴可以御凶大荒西经曰大荒之中金门之山有赤犬名曰天犬其所下者有兵郭璞注周书云天狗所止地尽倾余光烛天为流星长十数丈其疾如风其声如雷其光如电吴楚七国反时吠过梁国者是也埤雅犀形似水牛大腹卑脚脚有三蹄黑色三角一在顶上一在额上一在鼻上鼻上者即食角也亦有一角者犀亦絶爱其角　堕角即自埋之交州记曰犀有二角鼻上角长额上角短或曰三角】【者水犀也二角者山犀也尔雅翼象南越之大兽兽之最大者形体特诡三嵗一乳其身倍数牛而目不逾豕鼻长六七尺大如臂其牙长一尺每雷震必仓卒间似花暴出逡巡隠没其齿嵗脱犹爱惜之掘地而藏焉削木为伪齿潜往易之觉则不藏故处楚辞蝮蛇蓁蓁封狐千里些雄虺九首往来儵忽吞人以益其心些王逸注封狐大狐也大狐健走千里雄虺一身九头捩紾也咋啮也郭璞尔雅注腾蛇龙类也能兴云雾而逰其中通志畧兕如野牛青色重千斤一角长三尺余形如马鞭柄其皮坚厚可制铠陈琳与魏文帝书骇鲸之决细网奔兕之触鲁缟　哮音嘐音喊抵音止猱奴刀切恼平声甝音酣鹗音谔貒音彖踣音匐与仆字同防音札貐音与歕音喷狛音粕殪音意捩音列虺音毁咋音贲】君王于是峩通天靡星旃奔雷车挥电鞭观壮士之効获顾三军而欣然笑曰夫何神抶【缪本作挟】摽之骇人也又命建蘷鼓励武卒虽躏轹【缪本作跞】之已多犹拗怒而未歇集赤羽兮照日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材与【诸本皆作举今从唐文粹本校正】逸羣尚挥霍以出没【蔡邕独断天子冠通天冠后汉书通天冠髙九寸正竖顶少邪却乃直下为铁巻梁前有山展筩为述乗舆所常服唐书礼乐志通天冠者冬至受朝贺祭还燕羣臣养老之服也二十四梁附蝉十二首施珠翠金博山黒介帻组缨翠缨玉犀簮导琦按子虚赋靡鱼须之桡旃靡字本此靡偃也方猎而偃其旗者即王制天子杀则下大绥之义广韵旃曲柄旗以招众士也羽猎赋立厯天之旗曳捎星之旃吕向注言旗旃之髙厯拂于天星也扬雄河东赋奋电鞭骖雷辎顔师古注淮南子云电以为鞭策雷以为车轮雄用此言也羽猎赋神扶电撃顔师古注言所抶撃如神雷电也李善注埤苍曰抶笞撃也广韵摽击也山海经东海中有流波山其上有兽状如牛苍身而无角一足出入水则必风雨其光如日月其声如雷其名曰防黄帝得之以其皮为鼓撅以雷兽之骨声闻五百里以威天下汉书魏氏武卒衣三属之甲操十二名之弩负矢五十个置戈其上冠胄带劒赢三日之粮日中而趋百里中试则复其户利其田宅上林赋徒车之所躏轹郭璞曰躏践也轹蹍也西都赋蹂躏其十二三乃拗怒而少息李善注拗犹抑也家语白羽若月赤羽若日子虚赋左乌号之雕弓右夏服之劲箭史记索隠张揖云黄帝乗龙上仙小臣不得上挽持龙髯髯抜堕黄帝弓羣臣抱弓而号故名弓乌号见封禅书及郊祀志又韩诗外传云弓工之妻曰此弓是泰山南乌号之柘案淮南子云楚有柘桑其材坚劲乌栖其上将飞枝劲复起摽呼其上伐取其材为弓因曰乌号古史考风俗通皆同此説也诗小雅戎车啴啴韵防轞车声通作槛诗国风大车槛槛毛诗曰槛车行声也上林赋先后陆离顔师古注陆离分散也史记彀骑万三千索隠曰如淳云彀骑张弓之骑也毛诗传煌煌明也楚辞白鹿麏麚兮或腾或倚朱子注麏麞也按韵防麏即麕字埤雅麞麕也齐人谓麕为麞麞如小鹿而美或曰麞性善惊葢麕鹿皆徤骇而麕胆尤怯饮水见影辄奔道书曰麞鹿无魂又曰麞鹿白胆善怖为是故也説文麚牡鹿以夏至解角埤雅豺似狗而长尾白颊髙前广后其色黄季秋取兽四面陈之以祀其先世谓之豺祭兽故先王之以田貉似貍善睡其营窟与驩皆为曲穴以避雨旸亦以防患殊材逸羣指兽之健捷者而言挥霍谓飞走乱急也旃音饘抶音叱摽音鳔躏音吝轹音厯拗音郁轞音槛彀音姤麏音均麚音加貉音鹤锷音谔】别有白猸飞骏穷竒防防【萧本作防】牙若【萧本作如】错劒鬛如丛竿口吞殳鋋目极枪橹碎琅弧攫玉弩射猛彘透奔虎金镞一发旁叠四五虽凿齿磨牙而致伉谁谓南山白额之足覩【白猸飞骏俱未详山海经邽山其上有兽焉其状如牛猬毛名曰穷竒音如嘷狗是食人尔雅防防似狸郭璞注今山民呼防虎之大者为防豻邢昺疏字林云防似狸而大一名防释文云防一作防是防防即防防也韵防説文防防似狸者能捕兽祭天陆佃云虎五指为防吴都赋干卤殳鋋张铣注殳鋋戈类也广韵殳兵器长一丈二尺无刃鋋小矛也枪也橹大盾也琅弧玉弩者以玉石饰弧弩之上为观美也鲁灵光殿赋奔虎攫拏以梁倚尔雅金镞翦羽谓之鍭邢昺疏镞箭头也魏文帝诗发机若雷电一发连四五长杨赋凿齿之徒相与磨牙而争之服防曰凿齿齿长五尺似凿亦食人伉即抗也古字通用晋书周处传以南山白额虎为三害之一白额虎葢虎之老者力雄势猛人所难御今以凿齿磨牙之怪兽尚能与之相抗而不惧彼南山白额虎又焉在目中耶深状猎士之勇　猸音眉防音枢防音防殳音殊琅音郎】总八校捜四隅驰専诸走都卢趫乔林撇絶壁抄獑猢揽貊囚鼬鼯于峻崖顿豰【萧本作防】貜于穹石养由发箭竒肱飞车巧防更嬴妙兼蒱且坠鸀鳿于青云落鸿雁于紫虚捎鸧鹄【萧本作鸹】漂鸬弹地庐与神居斩飞鹏于日域摧大凤于天墟龙伯钓其灵鼇任公获其巨鱼穷造化之谲诡何神怪之有余【汉书中垒校尉屯骑校尉步兵校尉越骑校尉长水校尉胡骑校尉射声校尉虎贲校尉凡八校尉皆武帝初置通典汉武帝初置中垒屯骑步兵越骑长水胡骑射声虎贲等校尉为八校文献通考汉八校尉领禁卫诸军皆尊显之官吴越春秋勇士専诸堂邑人也碓颡而深目虎膺而熊背汉书地理志有都卢国顔师古注都卢国人劲捷善縁髙故张衡西京赋曰乌获扛鼎都卢寻橦又曰非都卢之轻趫孰能超而究升也西域传作巴俞都卢之戏李竒曰都卢体轻善縁者也广韵趫縁木也韵防撇畧也引也抄与钞同説文钞叉取也徐曰今俗别作抄上林赋獑胡豰蛫张揖曰獑胡似狝猴头上有髦腰以后黒薛综西京赋注獑猢猿类而白腰以前黒在木表陆机诗疏猿之白腰者为獑胡獑胡骏捷于狝猴其鸣噭噭而悲太平御览蜀地志曰僰道有兽名獑猢似猴而四足短为兽竒捷常在树上歘然腾跃可一百五十步若迅乌之飞取此皮为狐白之用盈百方成説文揽撮持也刘逵三都赋注貊兽毛黒白臆似熊而小以舌防铁须防便数十斤出建宁郡章怀太子后汉书注南中八郡志曰貊大如驴状颇似熊多力食铁所触无不拉广志曰貊色苍白其皮温暖□音义俱无考説文囚系也郭璞尔雅注鼬似鼦赤黄色大尾啖鼠江东呼为鼪埤雅鼬鼠健于捕鼠今俗谓之鼠狼郭璞尔雅注鼯鼠状如小狐似蝙蝠肉翅翅尾顶胁毛紫赤色背上苍艾色腹下黄喙颔杂白脚短长尾三尺许飞且乳亦谓之飞生声如人呼食烟火能从髙赴下不能从下上髙西都赋超回壑越峻崖顿僵也仆也史记索隠郭璞曰豰似鼬而大腰以后黄一名黄腰食狝猴尔雅貜父善顾郭璞注貑貜也似狝猴而大色苍黒能攫持人好顾盼邢昺疏大猨也説文貜母猴也上林赋触穹石张揖注穹石大石也汉书养由基楚之善射者也去杨叶百歩百发百中杨叶之大加百中焉可谓善射矣博物志竒肱国民能为飞车从风逺行汤时西风至吹其车至豫州汤破其车不以视民后十年东风至乃复作车遣反其国去玉门闗四万里战国策更嬴与魏王处京台之下谓魏王曰臣为王引弓虚发而下鸟魏王曰射可至此乎更嬴曰可有间雁自东方来更嬴以虚发而待之王曰然则射可至此乎更嬴曰此孽也其飞徐而鸣悲飞徐者故疮痛也鸣悲者久失羣也故疮未息惊心未忘闻音烈而髙飞故疮陨也淮南子蒲且子之连鸟于百仞之上髙诱注蒲且子楚人善弋射者蒱蒲通用史记正义鸀鳿郭云似鸭而大长颈赤目紫绀色辟水毒晋灼汉书注属玉水鸟似防防韵防捎取也掠也子虚赋双鸧下顔师古注鸧鸧鸹也今闗西呼为鸹鹿山东通谓之鸧鄙俗名为错落错落者言鸧声之急耳又谓之鸹将鸹鹿鸹将皆象其鸣声也史记正义司马彪云鸧似雁而黒亦呼为鸧括韩诗外传云胎生也按本草鸧者水鸟也食于田泽洲渚之间大如鹤青苍色亦有灰色者顶无丹两颊红长颈髙脚羣飞尔雅谓之麋鸹闗西呼曰鸹鹿山东呼曰鸧鸹南人呼曰鸧鸡江人呼为麦鸡天将霜鸧先知而鸣不过旬日而霜下鹄者今谓之天鹅禽经云鹄鸣哠哠故谓之鹄身大于雁羽毛白泽所谓鹄不日浴而白也亦有黄鹄丹鹄其翔极髙而善步所谓黄鹄一举千里是也湖海江汉之间皆有之漂当作摽击也埤雅鸬鷀水鸟似鶂而黒一名鷧嘴曲如钩食鱼入喉则烂其热如汤其骨主哽及噎葢以类推之者也此鸟吐而生子神农书所谓鸬鷀不卵生口吐其雏独为一异是也杨孚异物志云鸬鷀能没于深水取鱼而食之不生卵而孕雏于池泽间既胎而又吐生多者生七八少生五六相连而出若丝绪焉水鸟而巢髙树之上上林赋烦鹜鷛□汉书作庸渠郭璞曰庸渠似鳬灰色而鸡脚一名章渠顔师古曰庸渠即今之水鸡也弹当作殚尽也魏都赋天宇骇地庐惊木华海赋惟神是宅亦只是庐刘良注宅居也言神祗之所居处长杨赋东震日域顔师古注日域日所出之处也大凤非瑞鸟之凤也若是瑞鸟之鳯则下文有解鳯凰与鸑鷟之语而此又云摧大鳯不但重复兼亦自相矛盾考杨升庵字説引通史缴大鳯于青邱戮修蛇于洞庭大鳯作大风云云是古书先有以大风为大鳯者而太白因之欤淮南子云尧之时猰貐凿齿九婴大风封狶修蛇皆为民害尧乃使羿诛凿齿于畴华之野杀九婴于凶水之上缴大风于青邱之泽下杀猰貐防修蛇于洞庭擒封豨于桑林夫大风与猰貐凿齿封豨修蛇并称是亦物类中之凶怪者而髙诱注云大风风伯也能坏人屋舍则又以为神名矣风俗通云飞亷风伯也汉书音义应劭曰飞亷神禽能致风气者也晋灼曰身似鹿头如爵有角而蛇尾文如豹文岂大风即飞亷之神鸟而因以讹为风伯欤姑广其説以俟知者升庵又引内典鳯当作凤中从马非鳯凰之鳯然凤字他书不载恐未足据海赋北洒天墟李善注尔雅曰北陆天墟今尔雅本云北陆虚也与李所引不同龙伯国人钓得六鼇详见悲清秋赋注任公子获东海大鱼详见大鹏赋注东京赋瑰异谲诡薛综注谲诡变化也　校音效趫音跷撇音僻獑音谗貊音麦鼬音又豰音忽貜音觉鸀音烛鳿音玉捎音筲鹄音斛墟音区】所以喷血流川飞毛洒雪状若乎髙天雨兽上坠于大荒又似乎积禽为山下崩于林穴阳乌沮色于朝日隂兔丧精于明月思腾装上猎于太清所恨穹昊于路絶而忽也莫不海晏天空万方来同虽秦皇与汉武兮复何足以争雄【子虚赋获若雨兽揜草蔽地梁元帝晋安寺碑铭峰下阳乌林生隂兔阳乌详见明堂赋注枚乗七发如三军之腾装李善注装束也封禅书肇自颢穹生民顔师古注颢穹皆谓天也颢言气颢汗也穹言形穹窿也礼斗威仪君乗土而王其政太平则河海夷晏海晏天空见天地清平之意诗鲁颂淮夷来同】俄而君王茫然改容愀然有失于居【缪本少居字】安思危防险戒逸斯驰骋以狂发非至理之术且夫人君以端拱为尊妙为寳暴殄天物是谓不道乃命去三面之网示六合之仁巳杀者皆其犯命未伤者全其天真虽剪毛而不献岂割鲜以焠【缪本作淬】轮解鳯凰与鸑鷟兮旋驺虞与麒麟获天宝于陈仓载非熊于渭濵【上林赋天子茫然而思顔师古注芒然犹罔然也又上林赋愀然改容超若自失李善注郭璞曰愀然变色貌左传书曰居安思危思则有备有备无患老子驰骋田猎令人心发狂道徳指归论窅然独存妙独处尚书暴殄天物害虐烝民礼王制无事而不田曰不敬田不以礼曰暴天物正义曰田猎不以其礼杀伤过多是暴害天之所生之物也史记汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽毛苌诗传面伤不献剪毛不献正义曰面伤不献者谓当面射之剪毛不献者谓在旁而逆射之二者皆为逆射不献者嫌诛降之意子虚赋割鲜染轮李竒曰鲜生也染擩也切生肉擩车轮盐而食之也吕向注鲜牲也谓割生之血染于车轮也又子虚赋脟割轮焠韦昭曰焠谓割鲜焠轮也郭璞曰焠染也顔师古注焠亦揾染之意言脔割其肉揾车轮盐而食之埤雅鳯神鸟也俗呼鸟王羽虫三百六十而鳯为之长鸿前麟后蛇颈鱼尾鹳颡鸳思龙文背燕颔鸡喙五色备举出东方君子之国翺翔四海之外过昆仑饮砥柱濯羽弱水暮宿风穴见则天下大安宁旧云鳯凰其翼若干其声若箫不喙生虫不折生草不羣居不旅行不罹罗网非梧桐不栖非竹实不食非醴泉不饮诗曰鳯凰鸣矣于彼髙冈梧桐生矣于彼朝阳此之谓也陆玑诗疏雄曰鳯雌曰凰其雏为鸑鷟説文鸑鷟鳯属神鸟也江中有鸑鷟似鳬而大赤目张华禽经注鳯之小者曰鸑鷟五彩之文三嵗始备埤雅驺虞尾参于身白虎黒文西方之兽也王者有至信之徳则应不践生草食自死之肉传曰白虎仁即此是也夫其色见于白其文见于黒又义兽也而名之曰虎则宜只以杀为事今反不履生草食自死之肉葢仁之至也故序诗者曰仁如驺虞则王道成也山海经曰驺虞五采毕具尾长于身乗之日行千里陆玑诗疏麟麕身牛尾马足黄色圆蹄一角角端有肉音中钟吕行中规矩逰必择地详而后处不履生虫不践生草不羣居不侣行不入陷阱不罹罗网王者至仁则出史记索隠张揖云雄曰麒雌曰麟其状麋身牛尾狼蹄一角郭璞云麒似麟而无角京房传云麟有五采腹下黄色羽猎赋追天宝应劭注天宝陈宝也晋灼注天宝鸡头而人身太康记曰秦文公时陈仓人猎得兽若彘而不知其名道逢二童子曰此名防弗述防弗述亦语曰彼二童子名为宝鸡得雄者王得雌者霸陈仓人舍防弗述逐二童子化为雉雌止陈仓化为石雄如楚止南阳捜神记吕望钓于渭阳文王出游猎占曰今日猎得一狩非龙非螭非熊非罴合得帝王师果得太公于渭之阳与语大悦同车载而还　焠音近翠鸑音岳鷟音浞】于是享猎徒封劳苦轩行炰【缪本作庖】骑酌酤韬兵戈火网罟【西都赋陈轻骑以行炰腾酒车以酙酌説文炰毛炙肉也酤一宿酒也萧士赟曰韬藏也火焚也以示不用意　炰音庖酤音顾】然后登九霄之台宴八纮之圃开日月之扃辟生灵之戸圣人作而万物覩览搜岐与狩敖【缪本作搜敖与狩岐】何宣成之足数哂穆王之荒诞歌白云之西母【九霄详见明堂赋注淮南子九州之外乃有八殥方千里八殥之外乃有八纮亦方千里髙诱注纮维也维落天地而为之表故曰纮也説文扃外闭之闗也徐曰古人言外户是也周易圣人作而万物覩左传成有岐阳之搜杜预注周成王归自奄大搜于岐山之阳岐山在扶风美阳县西北诗小雅建旐设旄兽于敖美宣王田猎之诗也东京赋兽于敖既琐琐焉岐阳之狩又何足数薛综注敖郑地今之河南荥阳也谓宣王所狩之地岐阳岐山之阳谓成王所狩之地穆天子吉日甲子天子賔于西王母乃执白圭元璧以见西王母好献锦组百纯组三百纯西王母再拜受之乙丑天子觞西王母于瑶池之上西王母为天子謡曰白云在天山陵自出道里悠逺山川间之将子无死尚能复来天子答之曰予归东土和洽诸夏万民平均吾顾见汝比及三年将复而野　纮音洪扃音近穷搜音搜】曷若饱人以淡泊之味醉时以淳和之觞鼓之以雷霆舞之以隂阳虞乎神明狃于道徳张无外以为罝琢大朴以为杙顿天网以掩之猎贤俊以御极若此之狩罔有不克【虞乐也狃习也公羊传王者无外盖谓普天之下莫非王者之土无有内外之分也韵防杙説文橜也本作弋今作杙所以格兽曹植与杨徳祖书吾王于是设天网以该之顿八纮以掩之北史儒林传隋文膺期纂厯平一寰宇顿天网以掩之贲旌帛以礼之】使天人晏安草木繁殖【缪本作植】六宫斥其珠玉百姓乐于耕织寝郑卫之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少夸苑囿之大小哉【史记节事以时诸产繁殖韵防繁殖滋生也周礼以隂礼教六宫郑康成注妇人称寝曰宫宫隐蔽之言后象王立六宫而居之正寝一燕寝五又曰诏王后率六后之人郑康成注六宫之人夫人以下分居后之六宫者旧唐书开元二年六月内出金玉锦绣等服玩令于正殿前焚之所谓六宫斥其珠玉在当时实有其事矣然玩全节文义槩是奬劝其当然之词非颂美其巳行之政不当作实事解礼记郑卫之音乱世之音也汉书目不视靡曼之色靡细也曼泽也靡曼之色谓色之美者也髙诱淮南子注黄帝云梦见两龙挺白图即帝以授于河之都天老曰天其授帝图乎黄帝乃斋河洛之间至于翠妫泉大卢鱼折溜而至泛白图兰菜朱文以授黄帝舒受之史记正义帝王世纪曰黄帝梦大风吹天下之尘垢皆去帝寤而叹曰风为号令执政者也垢去土后在也天下岂有姓风名后者哉于是依占而求之得风后于海隅登以为相晋书职官志案黄帝时风后为侍中于周为常伯之任三阶即三台星也三阶平则天下大安详明堂赋注魏都赋长庭砥平喻言其平如砥也魏书帝道休明皇猷允塞皇猷皇道也允信也塞满也言皇道信塞满于天下也　砥音纸又音底】方将延荣光于后昆轶风于邃古拥嘉瑞臻元符登封于太山篆徳于社首岂与乎七十二帝同条而共贯哉【延施及也荣荣名也光光华也即长杨赋所谓延光比荣之意后昆后代也书仲虺之诰垂裕后昆轶过之也风妙之风宋书将洒风于四区道斯民于至徳楚辞遂古之初谁传道之王逸注遂往也邃古遂古义同班固典引以望元符之臻章懐太子注元大也符瑞也长杨赋俟元符以禅梁父之基增泰山之髙延光于将来比荣于往号汉书管仲曰古者封泰山禅梁父者七十二家而夷吾所记者十有二焉昔无怀氏封泰山禅云云虙羲封泰山禅云云神农氏封泰山禅云云炎帝封泰山禅云云黄帝封泰山禅云云颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅于社首风俗通封太山封者立石髙一丈二尺刻之曰事天以礼立身以义事父以孝成名以仁四守之内莫不为郡县四夷八蛮咸来供职与天下无极人民蕃息天禄永得祭上尊而爼生鱼坛广十二丈髙三尺阶三等必于其上示増髙也刻石纪号着已绩也或曰金泥银绳印之玺下篆徳谓篆刻于石以颂功徳也应劭曰社首山名在博县元和郡县志社首山在兖州干封县西北二十六里汉书夫帝王之道岂不同条共贯欤　轶音逸邃音粹】君王于是回蜺旌反銮舆访广成于至道问大隗之幽居使罔象掇珠于赤水天下不知其所如也【上林赋拖霓旌张揖注析羽毛染以五采缀以缕为旌有似虹蜺之气也西都赋乗銮舆备法驾庄子黄帝立为天子十九年令行天下闻广成子在于空同之上故往见之曰我闻吾子达于至道敢问至道之精吾欲取天地之精以佐五谷以养人民吾又欲官隂阳以遂羣生为之奈何又庄子黄帝将见大隗乎具茨之山方明为御昌防骖乗张若謵朋前马昆阍滑稽后车至于襄城之野七圣皆迷无所问途适遇牧马童子问途马曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存陆徳明注大隗或云大司神名也又庄子黄帝游乎赤水之北登乎昆仑之邱而南望还归遗其珠使知索之而不得使离朱索之而不得使吃诟索之而不得乃使象罔象罔得之黄帝曰异哉象罔乃可以得之乎陆徳明注赤水在昆仑山下又庄子吾闻至人尸居环堵之室而百姓猖狂不知其所如往　古赋辩体大猎赋与子虚上林羽猎等赋首尾布叙用事遣辞多相出入又曰太白天才英卓所作古赋差强人意但俳之蔓虽除律之根故在虽下笔有光焰时作竒语只是六朝赋尔　隗音危】
