<!-- { "loadSidebar": true } -->
　　闻之刘仲原父江隣防梅圣俞许下八韩比荀氏八龙其继忠宪公而早逹者曰舍人公天祚之年并时大显者曰丞相康公门下少师公丞相庄敏公惟庄敏公震耀天下其家事治于官府诸子耳目习焉无难实难乎其妇也庄敏公长子宗恕求仁之配曰陈氏文恵公之孙秘阁校勘愽古之女陈韩匹也陈氏之女教则韩氏之妇仪未鸡鸣起堂下问起居无恙顾宗妇庶妇异职不敢不先其劳退而下堂谓长妇稚妇曰我与而齿为女兄弟不以夫兄弟以故宗族姻娅逺迩欣为夫人誉烝甞则神眀福焉鼎爼而賔客既饱矣君子谓徳曰是夫人也既相其夫必有令子求仁少年登诗赋进士第独恨经术浅薄时有近臣养誉钟山以经自鸣者求仁谨移书焉夫人勉之曰仕宦以无文为耻我妇人不知何谓文而其无怠彼来自钟山当国一旦亟暴宠灵以急士求仁独不得调已而仕也罢矣夫人为能使求仁忘去坎湫底之恨而有适于歌酒间庄敏公薨上恩録十有五人夫人二子既长乃曰孰不亲亲睦族为大何以睦族无宁官夫贰宗之子若异姓之子吾儿无与焉可也求仁曰我待尽亦颇知而之言先丞相之志也夫人生而淑静未尝一语出财贿间殆终身不见喜怒之色所不自足者西方圣人之书目之而未极其微也唯然斋戒夙夜则至矣初从夫封夀昌县君后以子拜太令人以疾卒于子珉之新第宣和四年八月甲子年八十有四珉新第所以为夫人之奉也夫人乆疾其床几食饮药煑之赖者珉妇胡也子三人珉朝奉郎新通判郑州琢文林郎广济军司户曹事琇廸功郎女六人适朝奉郎张基承议郎吕必强宣教郎李徳充宣议郎环州司録事傅实中奉大夫提防河北西路刑狱姚宗文林郎西京宗子博士岑又份孙男三人长昴女三人长适廸功郎苏籀珉前知叶县有古循吏之政夫人族曽孙是谓文忠公五世孙恬道叶见市有祈禬往来者咸色忧问之曰令君之母病令君之母我民之王母也令君之忧我民之忧也则夫谓其既相其夫必有令子者信也已珉等卜明年四月甲子祔灵井求仁留防公之墓吉逺走人同谷求铭于嵩山晁説之顾旧好不得辞铭曰文恵之孙庄敏之妇求仁之相淑静伊何不官其子唯徳之尚有是一徳百世之崇我铭诸圹
　　宋故通直郎眉山蘓叔党墓志铭
　　宋通直郎苏过叔党东坡先生之季子也母同安郡夫人王氏元祐五年先生知杭州叔党年十有九以诗赋解两浙礼部试下七年先生为兵部尚书任右承务郎明年先生出帅定武即谪知英州继贬恵州安置三年迁儋耳安置既四年渐徙亷州居住邈乎万死不测之险也独叔党侍先生以往来其初为岭外之役时叔党方居母丧有以动涂人涕泣者或曰先生南居而乐焉非也先生忧国爱君之心日加循省而郁结则何敢乐惟是叔党于先生饮食服用凡生理昼夜寒暑之所须者一身百为而不知其难翁板则儿筑之翁樵则儿薪之翁赋著书则儿更端起拜之为能须臾乐乎先生者也其初至海上也为文一篇曰志隠效于先生前先生览之曰吾可以安于岛夷矣先生因欲自为广志隠以极穷通得丧之理焉甞命叔党作孔子弟子别传则固有以处其子矣当是时叔党之风使蛮蜑夷獠若可以语礼义而中疠噬毒莫为之疾病虽有欲杀吾亲者亦无以措其斧斤其转而北也霈然起天下父子之性则叔党之自处者如何哉先生不至永州稍还仕版居阳羡不幸疾不起叔党兄弟得吉地于汝州郏城县之小峨嵋山以襄事遂家于颍昌叔党偶从湖隂营水竹可赏者数亩则名之曰小斜州自号斜川居士以视终焉之志曰吾未即从先大夫于地下则生也何事为泯泯浮沉里巷或时一至京师自得于醉醒而徜徉一世之外所遇者与谈靡不倾尽造次大笑谑浪间节槩存焉唯有知之者知之也且若世未常有小人也孰非士君子也哉使叔党以其屋岣嵝桴溟渤之纯孝而一旦忠于九徳俊乂之朝则先生之立言者叔党之功业也惜乎不及使人有见于此而暴疾以卒于镇阳行道中年五十有二时宣和五年十二月乙未悲夫诸葛孔明初不得申所志而躬耕南阳卒亦﨑岖巴蜀也幸而有子曰瞻可以肆所志而无邦家以容瞻则赴魏军而死耳嵇叔夜之志气尤异而曽不得一席以全其躯而子绍身血亦何益于邦家古之父子有如此忠孝两全而可恨者天乎不夀吾叔党于盛世一振发之耶叔父栾城公每称其孝以训宗族【缺】
　　叹曰乡书当荐诸后生吾足不复践文场地矣调兖州龚丘县主簿乆不赴烦主客躬趣于岐路泪流马鬛而去无防何家人辈相与念之曰主簿龚丘安穏无恙否乎举目则主簿在室中矣时主客以微疾家居公曰亲庭不供养而山邑之簿书必吾勤耶不用白大人而投劾归矣自是而语言而饮食而寒暑不去亲膝乆之血泪免亲丧而贫不得不从调无为军司户叅军代还监髙邮军税主客有遗恩在吏部选而公之子实长诸孙公乃乞官其孤侄父执吴子友俦诸孤留落髙邮二女贫无以嫁其与吴并称一时名士者乆逹往来邮上不一省吴之家公殷勤为子若侄娶其二女公之还自髙沙也平生酒徒暴贵庙堂上盛声色供帐燕视得意公一夕笑语自醉不异前日也彼贵人曰进道如何避霜雪髙者寒益甚也公谢之曰衽席疾病宁论霜雪愁鬼于吾先之以疾病则吾当劳之以安逸惟公有以逸吾之疾则幸甚彼贵人者不悟公之意以公管勾北京留司御史防袭庆府仙源县景灵宫太极观里闾丰俭乐甚宣和四年七月巳未疾终于正寝越日葬任城鱼山世墓之次享年六十有四娶李氏继张氏今孺人刘氏男三人公美公善公仪女四人壻董桂李相如马绍承吕徳充公与説之同年生而先二月公之平生未许他人知也嗟夫公有裕于中者不知乡人有好恶不与邦人闻荣辱每自叹曰吾以祭则先涤濯以战则先行阵以吾在言路则死在鼎镬而不在岭峤尚何论吾于文字间邪闻者宜有以悲之説之饥寒飘零江淮白首未有北归之期能忘吾兄在承平时意气耶谨于兄墓作铭于葬后之七年铭曰生得吾孝死不得吾忠言有吾好行孰与吾同葬防世墓之松
　　崇徳县太君王氏墓志铭
　　本朝父子叅知政事俱以厚徳称者唯王氏是谓恵献公若安简公恵献公之子安简公之弟尚书驾部郎中讳举善娶丞相文定张公之孙生女淑静得内外奕世之美嫁谯国文肃盛公弟谏议公之子太子左賛善大夫知卲武军赠金紫光禄大夫讳遵甫金紫元配实夫人之娣夫人以闺壸组紃之懿克丽于馈祝慈训间靡不宜之金紫捐馆时夫人尚少家于舒州时夫人季父举元为淮南转运使欲再适夫人夫人辞曰宁死不可自是屏华珥不肉食日一饭以讫于老间则读经史诸子极乎释老隂阳卜筮之书特善吐纳术以故夀考康宁初以子封广徳县太君改封崇徳县享年八十有四男子八人女五人孙曽孙七十有二人孙男一人其卒以某年某月某日某时祔金紫桐乡之墓以某年某月某时男曰叔温朝散郎致仕仲长南康军録事叅军贻孙蜀州军事推官仲孙左朝议大夫知沂州昌孙宣徳郎知汝州郏城县绍孙徳州叅军事孝孙彦孙女适朝议大夫前吏部郎中刘珵山东南道节度推官傅璆进士张复古宣徳郎王绶进士韩楷説之先妣文肃公之孙也得以为夫人铭铭曰噫嘻夫人矣其门淑女妇妇膝曽孙夀既嫓徳庆流不息玉珈如生垅栢其植
　　塔铭
　　宋故眀州延庆眀智法师碑铭
