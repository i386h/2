<!-- { "loadSidebar": true } -->
　　《繁露深察名号篇》云：“性比于禾，善比于米，米出禾中，而禾未可全为米也。善出性中，而性未可全为善也。”又云：“民之性如茧如卵，卵待覆而为雏，茧待缲而为丝，性待教而为善。”余少而服膺，谓其析理精妙，可以会通孟荀二家之说，非有宋诸儒可几及也。今年八十，再读此书，证之弱冠时所见，不大缪。余每劝学者通经，先汉而后唐宋，识者当不河汉其言。
　　【跋吴越春秋】
　　余十五六喜读《吴越春秋》，流观伉侠，奇诡之言，若苍鹰之突起于吾前，欲奋臂而与共撇击者，刺其语作《伍子胥论》，长老吐舌击赏，华颠胡老重观此书，灯窗小生扼腕奋笔之状，宛然在行墨间。老阿婆临镜追理三十少年时事，不免掩口失笑。
　　【跋方言】
　　余旧藏子云《方言》正是此本，而纸墨尤精好，纸背是南宋枢府诸公交承启札，翰墨灿然。于今思之，更有东京梦华之感。
　　【跋扬子法言】
　　宋御府刻扬子《法言》，卷末署名韩琦、曾公亮在中书，欧阳修、赵概在政府。以编年考之，韩、曾并以嘉二年拜昭文集贤相。治平元年闰五月，韩自门下侍郎兼兵部尚书同平章事、昭文馆大学士、魏国公加尚书右仆射。曾加中书侍郎。《欧阳公年谱》：治平元年二月，自金紫光禄大夫行尚书户部侍郎参知政事，特授行尚书吏部侍郎。赵升授亦同。观四公署衔，则知此书之刻正在治平元、二间，亦必在元年闰月已后二年十月已前，先此则韩公未加仆射，后此则二年十一月欧公又进加光禄大夫兼上柱国，不如此结衔矣。有宋隆平盛际，群贤当国，人文化成于此，可以想见。靖康板荡，图籍北迁，此本尚留传人间，真希世之宝也。为泫然涕流者久之。
　　【跋列女传】
　　余藏《列女传》古本有二：一得于吴门老儒钱功甫，一则乱后入燕，得于南城废殿中，皆仅免于劫灰。此则内殿本也。功甫尝指示予：“图画虽草略，尚顾恺之遗制。苏子容尝见旧本于江南人家，其画为古佩服而各题其颂像侧。今此画佩服古朴，坐皆尚右。儒者生百世之下，得见古人形容仪法，非偶然者，吾子其宝重之。”余心识功甫之言，不敢忘。近又简吴中旧刻，赞后又赞，乃黄鲁直以己作窜入，与古文错迕，读者习焉不察久矣。秦汉古书多为今世妄庸人驳乱，其祸有甚于焚燎，不可不辨。
　　【跋新序】
　　旧本《新序》、《说苑》卷首开列阳朔鸿嘉某年某月具官臣刘向上一行，此古人修书经进之体式，今本先将此行削去。古今人识见相越，及刻之佳恶，一开而可辨者此也。
　　【跋聂从义三礼图】
　　宋显德中，聂从义《新定三礼图》二十卷，援据经典考译器象，繇唐虞讫建隆，粲然可征。然如《尊彝图》中牺、象二尊并图，阮氏、郑氏二义而不主王肃之说。先是太和中鲁郡地中，得齐大夫子尾送女器有牺尊。以牺牛为尊，而聂氏考犹未核。南宋人谓观其图度，未必尽如古昔，有繇然也。此等书经宋人考定，其图象皆躬命缋素，不失毫发。近代雕木传写讹谬，都不足观。余旧藏本出史明古家，此本有俞贞木图纪，先辈名儒汲古嗜学，其流风可想也。
　　【题道德经指归】
　　嘉兴刻《道德经指归》，是吾邑赵玄度本。后从钱功甫得，乃叔宝钞本。自七卷迄十三卷，前有总序，后有《人之饥也》至《信言不美》四章，与总序相合，其中为刻本所阙落者尤多。焦弱侯辑《老氏翼》，亦未见此本，良可宝也。但未知与道藏本有异同否。绛云馀烬乱帙中得之，属遵王遣人缮写成本，更参订之。
　　【跋十家道德经注】
　　宋人集注《老子》，自开元政和御注外，详载有宋诸家，而韩非《解老》、《喻老》、严君平《指归》及有唐陆希声等注皆不及焉。此书行而古注湮灭多矣。《道德指归》旧有钱钞本，较金陵李刻颇异。此书多微文奥义，在郭象、张湛之右。今舍此而取河上公伪注者，何也？
　　【跋抱朴子】
　　《抱朴子内篇》二十卷，宋绍兴壬申岁刻，最为精致。其跋尾云：“旧日东京大相国寺东荣六郎家，见寄居临安府中瓦南街东开印输经史书籍铺，今将京师旧本《抱朴子内篇》校正刊行。”此二行五十字是一部《东京梦华录》也，老人抚卷为之流涕。
　　【跋本草】
　　金源氏以彝狄右文隔绝江右，其遗书尤可贵重。平水所刻《本草》，题泰和甲子下己酉岁，金章宗太和四年甲子、宋宁宗嘉泰四年也。至己酉岁，为宋理宗淳九年，距甲子四十五年，金源之亡已十六年矣。犹书泰和甲子者，蒙古虽灭，金未立年号，又当女后摄政国内大乱之时，而金人犹不忘故国，故以己酉系太和甲子之下，与作后序。浑源刘祈，字京叔，著《归潜志》，事见《金史》及王秋涧《先茔碑》，亦金源之遗民也。
　　【跋王右丞集】
　　《王右丞集》，宋刻仅见此本。考《英华辨证》，字句与此互异。彼所云集本者，此又不载，信知《右丞集》好本良不易得也。
　　【跋文中子中说】
　　《文中子中说》，此为宋刻善本。今世行本安阳崔氏者，经其刊定，驳乱失次不可复观。今人好以己意改窜古书，虽贤者不免，可叹也。
　　【又】
　　《文中子序》述六经为洙泗之宗子，有宋巨儒自命得不传之学，禁遏之如石压笋，使不得出六百馀年矣。斯文未丧，当有如皮袭美、司空表圣其人者，表章其遗书，以补千古之阙。惜我老矣，不能任也，书此以告后之君子。
　　【题李肇国史补】
　　绛云一炬之后，老媪于颓垣之中拾残书数帖，此本亦其一也。
　　【跋礼部韵略】
　　《礼部韵略》以宋雕本为准，元板去之远矣，凡字书皆然。
　　【跋酒经】
　　《酒经》一册，乃绛云楼未焚之书，五车四部书为六丁下取，独留此经。天殆纵余终老醉乡，故以此转授。遵王令勿远求罗浮铁桥下耶？余已得修罗采花法酿仙家烛夜酒，将以法传之。遵王此经，又似余杭老媪家油囊俗谱矣。
　　【跋沈石田手抄吟窗小会前卷】
　　石田先生《吟窗小会》前卷，皆古今人小诗警句心赏手抄者，今为遵王所收。后卷向在绛云楼，为六丁取去久矣。少陵云“不薄今人爱古人”，前辈读书学诗，眼明心细，虚怀求益，于此卷可以想见。今之妄人中风狂走，斥梅圣俞不知兴比，薄韩退之《南山诗》为不佳，又云张承吉《金山诗》是学究对联，公然批判，不复知世上复有两眼，虽其愚而可愍，亦良可为世道惧也。
　　【跋营造法式】
　　《营造法式》三十六卷，予得之天水长公。初得此书惟二十馀卷，遍访藏书家，罕有蓄者。后于留院得残本三册，又于内阁借得刻本，而阁中却阙六、七数卷，先后搜访，竭二十馀年之力，始为完书。图样界画，最为难事，用五十千购长安良工，始能厝手。长公尝为予言：“购书之难如此。”长公殁，此书归于予。赵灵均又为予访求梁故家镂本，首尾完好，始无遗憾，恨长公之不及见也。灵均尝手钞一本，亦言界画之难，经年始竣事云。
　　【跋真诰】
　　稽神枢第二淳于斟入吴乌目山中隐居，遇仙人慧车子授以《虹景丹经》，注云吴无乌目山，娄及吴兴并有天目山，或即是也。此未悉乌目山为虞山别名耳。
　　【又】
　　《真诰》未见宋本。近刻经俞羡长刊定者，至改握真辅为掘真辅，舛缪可笑。此钞依金陵焦氏本缮写，与道藏本及吾家旧刻本略同，比羡长刻，盖霄壤矣。里中有二谭生，长应明，字公亮，伉侠傲物，扳附海内巨公名士，好购书，多钞本，客至郑重出视，占占自喜。次应征，字公度。此本则公度所藏也。公度纨儿郎，尤为里中儿贱简，不知其于汗简墨汁有少因缘。如是余悲两生身沈家亡，有名字翳然之感，故录而存之。
　　【跋高丽板柳文】
　　高丽国刻《唐柳先生集》，茧纸坚致，字画瘦劲，在中华亦为善本。陪臣南秀文跋尾，称其国主读书好文，虑词体之不古，命陪臣有文学者会猝韩柳二家注释，印布国中，嘉惠儒士，使之研经史以咀其实，追韩柳以ゼ其华。跋之前后，敬书正统戊午夏，正统四年冬十一月。尊正朔，大一统之意，肃然著见于简牍。盖李氏虽篡弑得，箕子之风教故在，而明皇家文命诞敷施及蛮貊，信非唐宋所可比伦也。
　　呜呼！天倾地昃，八表分崩，高句丽久不作同文梦矣。摩娑此本，潸然陨涕。陪臣奉教编次者：集贤殿副提学崔万里、直提学金镔、博士李永瑞成均、司艺赵须等。而南秀文应教署衔则云：朝散大夫集贤殿应教艺文、应教知制诰、经筵检讨官兼春秋馆记注官，并书之以存东国故事。
　　【跋皇华集】
　　本朝侍从之臣奉使高丽，例有《皇华集》。此则嘉靖十八年己亥，上皇天上帝泰号、皇祖皇考圣号，锡山华修撰，察颁诏播谕而作也。东国文体平衍词林，诸公不惜贬调就之，以寓柔远之意，故绝少瑰丽之词。若陪臣篇什，每二字含七字意，如国内无戈坐一人者，乃彼国所谓东坡体耳，诸公勿与酬和可也。
　　【书旧藏宋雕两汉书后】
　　赵吴兴家藏宋椠两《汉书》，王州先生鬻一庄得之陆水村太宰家，后归于新安富人。余以千二百金从黄尚宝购之，崇祯癸未损二百金售诸四明谢氏。庚寅之冬，吾家藏书尽为六丁下取，此书却仍在人间，然其流落不偶，殊可念也。今年游武林，坦公司马携以见示，咨访真赝，予从臾劝，亟取之司马家，插架万签，居然为压库物矣。
　　呜呼！甲申之乱，古今书史图籍一大劫也。庚寅之火，江左书史图籍一小劫也。今吴中一二藏书家，零星捃拾，不足当吾家一毛片羽，见者夸诩，比于酉阳羽陵书生，饿眼见钱，但不在纸裹中，可为捧腹。司马得此十箧，乃今时书库中宝玉大弓，当令吴儿见之，头目眩晕，舌吐而不能收，不独此书得其所归，亦差足为绛云老人开颜吐气也。劫灰之后，归心空门，尔时重见此书，始知佛言昔年奇物经历年岁，忽然复睹，记忆宛然，皆是藏识变现，良非虚语。而吕不韦顾以楚弓人，得为孔老之云，岂为知道者乎？司马深知佛理，并以斯言谂之。
　　【唐人新集金刚般若经石刻跋】
　　唐弘农杨<皋页>取《金刚经》六译排纂删缀，命曰《新集金刚般若波罗蜜经》，成于太和元年，经文五千一百六十七字，今本仅四千四百五十六字。翰林诸学士郑覃、王源中、许康佐、路群、宋申锡、李让夷、柳公权为之赞，太和四年四月，奉宣上进，新刻碑本署特进，行右威卫上将军知内侍省事、上柱国弘农郡开国公、食邑二千户臣杨承和状进。
