<!-- { "loadSidebar": true } -->
　　圣心至深且渥也故以言乎典学则髙宗逊志之勤以言乎服逺则虞廷干羽之格以言乎六府三事则九功之时叙以言乎官人亮采则九德之日严
　　皇上以圣学之渊涵发为治功之醇茂岂仅稽古不倦而已哉【臣】质愚学陋寡识闻窃从
　　讲筵余暇退入直庐伏读尚书偶有一知半见録以纪之积久遂至成帙非敢自持臆説皆取于昔人之言谨依篇章次第分为论四巻又因在
　　内廷编辑之书不敢自藏其短冐陈
　　九重乙夜之览伏念我
　　皇上于尚书全编心源脗合精义黙符毎发一议逺超汉宋诸儒之説【臣】忝侍
　　左右闻之熟矣如【臣】谫陋肤言类培塿伏于泰岱之前爝火耀于日月之下弥自増其悚惕云尔【臣】谨序

　　讲筵应
　　制集序　　　　　　　　　　　　　张　英【臣】英谬以疎贱谫薄际昌时遘景防以康熙六年丁未成缪彤榜进士授翰林院庶吉士是年冬以先大夫忧去九年庚戌服阕补原官十一年壬子秋授编修次年春充礼闱同考官三月
　　上幸南苑命【臣】英偕同官【臣】史鹤龄扈从于行宫进讲诏献南苑赋嗣后每廵行必侍从或独徃或与侍读【臣】孙在丰偕是时扈跸多在南苑新宫緑槐髙柳掩映丹甍千幕周罗六师环列衞霍金张以及期门羽林之士翼豹尾而处者云蒸雷殷深严丽不可殚述【臣】以书生抱简牍其闲晨则委蛇丹陛夕则退处直庐承顔邀睐恩遇无比时从幸晾鹰台观试马紫骝赤骆蹑云追电
　　天子第其驽骏以赏劝诸王公大臣则献试马歌一日漏下十余刻
　　上御行殿秉绛蜡作大书使人问二臣知在直庐观书命作良马诗以献或风日和美
　　上率左右虎贲讲武平郊歴上兰践甫草出则朱旗舒徐入则铙吹震发凌晨侵夜必召二臣讲论经史殚究义理日有程课罔以寒暑间【臣】自顾虽陋劣无似然每得以圣贤载籍陈説于君父之前视古人奉属车清尘诏献甘泉上林赋者窃以为荣此则
　　圣天子典学之勤俾臣子有稽古之益也是年秋授日讲起居注官其后学士臣熊赐履入典阁事内殿进讲专命【臣】及在丰从事鸡未鸣时从长安门步至左翼门祗少顷东方渐白楼鸽羣起星稀殿角露浥阶墄偕奏事诸臣方曵组而入至乾清门候诸臣奏事毕内侍传入德殿殿中左右列图书南向设御坐北向设讲官席皆用黄絁幕中设罏焚香讲官既入则侍从咸退讲官再拜北向立敷陈经义时有所谘询既退命赐茶于乾清宫门如是者三年由左春坊谕德优擢侍讲学士先后同在讲筵者则泽州学士【臣】陈廷敬昆山学士【臣】徐元文【臣】叶方霭接
　　天顔于内殿防顾问于黼席图书翰墨貂绮之赐嵗数至焉是时也海内寇贼未平
　　天子方宵旰殷忧四方将帅咸禀承
　　庙畧措兵筹饷无虚晷且日御讲筵与【臣】等讨论古昔于此窥
　　圣度之髙深睿学之懋敏太平之所以立致也因辑歴年所进诗若干首为讲筵应制集而并叙其所遇如此







　　内廷应
　　制集序　　　　　　　　　　　　　张　英康熙十二年癸丑春
　　天子御讲筵从容与学士言朕欲得文学之臣朝夕置左右惟经史讲诵是职给内庐以居之不令与外事其慎择醇谨通达者以闻时举【臣】名入对
　　上心识之自是再四谘询对者无异词迄十六年丁巳冬有
　　内庭供奉之命赐邸舍于瀛台之西辰而入终戌而退乾清宫之西南隅曰南书房
　　上旧所御读书处也命处其中饮饍给于大官执事使中涓笔墨侧理器具之属皆取于御府珍果饍馐之撤自
　　御馔者日数至焉
　　御乾清门听政后则召至懋勤殿辰巳前讲经书午后读史谘询对扬辨论之语详于南书房记注自丁巳冬迄壬戌春未尝一日少闲伏念自古人臣闲从殿陛一见天子数语达于宸听终身以为荣幸如臣者侍从燕闲趋承经席陪奉宻勿前后近十载细旃广厦之间陈典谟谈易象博综前史上自洪荒下暨挽近握丹铅于香案听钟漏于华清霁顔温语恒如家人父子谓非遭逢之极则恩遇之殊轨哉时或着为诗篇以纪述盛事甫脱稿则陈于
　　御座之侧吮毫授简成于俄顷者多有之唐郑亚序李文饶制集有曰牙管既轻芝泥将熟尝于席前亲授笔札公亦分隂可就落简如飞【臣】固不敢追踪赞皇而殿陛之闲一时情事则亦古今之所同也二十一年壬戌春请假归葬先大夫屡降
　　温纶渥被
　　恩赐俾得暂休沐于乡里因辑四年以来诗为内庭应制集二巻其中词句粗疎浅劣当时多不暇防窜今皆悉仍旧稿存其实也昔欧阳公既老归淮颍之闲辑内外制而序之因念平生仕宦出处且谓瞻玉堂如在天上【臣】今得奉
　　恩筑室于龙眠山中与田夫野老称説
　　圣天子盛德儒臣宠遇抚今思昔感激咏叹更复何能自己哉











　　御制文集拟后序　　　　　　　　　陈廷敬葢闻天行垂象则云汉昭囘地德含章则山川经纪此河洛呈其精蕴苞苻阐其秘奥也圣人参两仪而则二曜该物序而察民彜演为图畴以教万世则人文化成之道懋焉是知觉世牖民开物成务必赖亶聪首出躬文德以表建于上而昭宣于修辞立训英华发于和顺笃实着为光辉然后三物以惇四术以备户佩诗书之泽人游儒雅之林而一时之生其际者即山陬海澨靡不涵濡盛化以近天子之光则岂非上圣之宏规太平之骏烈也哉钦惟
　　皇上逊志典学励精勤政德业之隆治功之盛赫赫巍巍不可殚悉自莅祚迄今斋庄祗肃对越
　　天
　　祖孝敬
　　两宫勤劳天下兴起教化修明制度文经武纬礼序乐和寛冲以体羣下之情惠怀以普黎庶之德销金革而四海永清垂衣裳而八荒在宥至若天时之盈虚地利之险易邦用之丰约兵师之因革民风之情伪吏治之贪亷莫不悉归
　　睿照潜纳
　　皇故凡施为建立见于诏号命令之中出话吐辞之际所谓二帝三皇之言语行事而典谟训诰之文也若圣藻天葩形诸篇翰时而咨儆有位元首股肱之歌也时而讽谕民俗荡平正直之训也时而切指物类户牖杖履之铭也时而流览景光阜财觧愠之奏也葢惟皇上狥齐性成缉熙时敏质本生知而犹好学圣由天纵而又多能以故蓄诸中而彰诸外者抒写化工浑涵元气镕裁古今陶铸万彚炳煌焜燿至于此极【臣】叨尘法从久侍经帷每聆
　　玉音推觧经传奥防发前圣未发之微言传古人不传之深意下及诸史百家罔不旁通曲畅而
　　深宫清燕未尝一时辍书册不观【臣】固知圣谟洋洋并六艺而昭诸天壤者洵有所原本而然也虽义蕴髙深同体冲漠神明于意言之表非臣庶所能仰窥万一而即而求之引伸而防绎之则仰观俯察之机时行物生之妙可以想见端倪沐浴鼓舞于不自己矣然而至德谦光富有若虚久藏缃近因廷臣敦请再三始命彚次编为四十巻将见流布寰区昭垂典则咸得瞻日月之末光挹河海之余润彬彬乎有所感发兴起以永成夫道一风同之治猗与盛哉







　　皇清文颖巻十四
　　钦定四库全书
　　皇清文頴巻十五
　　序
　　癸丑武防试録后序　　　　　　陈廷敬
　　嵗癸丑九月天下贡材武士于京中枢臣请举防试奉命拔骑步射及格者七千有竒
　　上曰尔廷敬其副卿冯溥徃衡其文前此未有以词臣副执政大臣典防试者葢异数也【臣】谫劣闻
　　命战栗黾勉祗役既取数如额録当献【臣】得缀言末简【臣】惟国家取士文武殊科然革前代武学师太公之陋学统于儒师统于孔子文不兼骑射武顾兼防论何也此非难武士也诚重之也夫武而不文其人任卒伍而不足任偏裨任偏裨而不足任大将者也兵家者言毋逾孙吴吕李司马尉缭诸书今武士合而治之闱中发防则汉唐宋诸名将已然之迹与夫天下塞障耕屯保伍诸事旁及莫遗又明示以七书之外之书无不当肆力矣士茍雅能明习得其要领发为文辞具有伦贯异日干城貔虎之选取诸此不已裕哉且夫麤犷桀骜者武士之习也一变其习使人不得以﨣桓目之而庶几于古之雅歌投壶羽扇纶巾者非沐浴书防渐摩师儒不为功若此者非皆论防宜重之明验乎葢自古承平既久势渐轻武不惟文士轻武武亦自厌其武驯至尽隳武备而不可振今重武兼重文正所以常重武而不至于轻也草莾鄙生妄谓先之骑射武士所事也重之也至于论防则已略允若兹当其罄控纵送无不及格尽收之奚不可而乃决去留于操觚不亦可以已乎【臣】于棘闱中从【臣】溥后慎简诸士所作登其可者冀或可仰佐得人以无孤任使至意复着其説喻天下继起诸士使皆知国家文武无畸重决拾之暇即咿唔而不敢有略文之心昔周之盛也左之而文无不宜右之而武无不有方其奉璋峩峩髦士攸宜皆卿大夫之材及其淠彼泾舟烝徒檝之皆将帅之选【臣】知自今以始人材蔚起克文克武虽成周之盛无多让矣















　　癸未防试録序　　　　　　　　陈廷敬
　　钦惟我
　　皇上统天建极治定功成于今四十有二年嵗在癸未春二月当大比天下士礼【臣】请典试事者【臣】自陈昏瞀既列状上奏
　　上弗允命【臣】廷敬偕【臣】赐履【臣】涵【臣】汝霖典厥事【臣】廷敬闻
　　命仿偟震悚移日伏念【臣】备官铨曹侍直
　　内殿恐滋陨越常怀氷兢兹当校士之重寄敢弛夙夜之初心且多士来自草泽山陬海涯皆知
　　圣人在上道济羣生文明之化光昭下土夫既人思淬砺俗向陶甄【臣】又何敢不益自鞭防以上思答夫圣恩下不愧于多士乎今锁闱毕事録文以献例得飏言篇端【臣】不敢为枝言芜辞谨识其大者仰冀
　　省览焉葢【臣】今奉
　　命而论者文也夫文以载道道命于天传于人知天之所以命知人之所以传夫然后道尊而学正学正而文兴则今日道统之传文运系焉此其大者也【臣】谨识焉惟天隂隲下民笃生神圣作之君作之师自伏羲神农黄帝尧舜禹汤文武皆以圣人之德居君师之位以行其政教道统之传常在上而不在下也若有其德而无其位则不得君师之位以行其政教之实故自孔子以来道统之传常在于下揆之天降生民之意岂适如此哉且夫天道贞观无徃不复故知今日者道统之传果在
　　上而不在下矣在下者传之师儒仅寄于语言文字而在上者则见诸行事之实我
