<!-- { "loadSidebar": true } -->
　　问古之治天下者莫不以学为先务学也者所以学为治也二典言尧舜之德而所详者皆其政事亲睦九族平章百姓协和万邦尧之所以治即尧之学与辑瑞觐牧廵守考绩封山濬川命德讨罪舜之所以治即舜之学与傅説之告高宗也曰斆学半曰事事乃其有备豳风无逸之诫成王也皆使之知稼穑之艰难意者帝王之学诚与韦布异必急所当务而措诸实用斯内外本末合一之道与我
　　皇上躬神圣之资孜孜问学讲习勿替一日万防措之宜也真所谓圣性得之又加圣心行之以实而不以文者四海之内即无由知
　　圣学之高深而躬被德化固知足以上接尧舜之心传而嫓美于高宗成王者矣顾圣不自圣犹若望道而未之见者则夫可以仰禆万一者云何其可约畧指与洪范九畴列五皇极而承之以乂用三德正直之用一刚柔之用四盖圣人抚世酬物因时制宜阳舒隂敛之妙用所以独揽天下之威福者也而先儒以惜纪纲谨法度重典刑戒姑息为人主之正直勇于救天下之弊果以断天下之疑为人主之刚不骄不侈虚心访道任用贤杰为人主之柔其义果足发明乎否与书曰稽于众舍已从人又曰予违汝弼汝无面从求言纳諌固人君之先务也而以次召对羣臣谘谋善道其故事亦有可以举行而无弊者与先儒又谓人主读经则师其意读史则师其迹读经尚书为先读史唐书为首夫书以道政事固万世不易也而读史则于今可以佐
　　圣天子从容清燕之览观者宜先何书与诸士讲闻治道之要乆矣其熟之复之各殚其所闻
　　问古之治国用分掌于三府而统之以太府经之以太宰以九赋敛财以九式节用而军食不与盖井田之民皆兵井田之赋皆饷兵食咸足之道也自汉有水衡少府司农之职暨唐设转运使宋置条例财用司言财愈急而用愈绌矣廼萧何在闗中宼恂在河内当征伐四方而饟运相继即唐之刘晏于用兵之时而能转输不竭者其斟酌盈虚固有道与抑其遗意犹有可踵行者与我
　　皇上慈元元不忍一夫失所间者军旅数兴日费大司农金钱而一不以及民恩泽甚厚惟是捐不急省浮费酌俸入覈经制而嵗登之额犹不偿出也将何策以济或以为宿兵太多则浮冐宜核比者亦尝清军伍矣刍茭糗粮以次核减而犹多烦费也得无节之之道已无可复讲又或节者已至而生者犹未尽与歴代赡兵之法咸资屯田议者多以为迂以其利积于嵗月之乆难旦夕效也然赵充国之屯金城诸葛亮之屯渭濵邓艾之屯夀春羊祜之屯襄阳皆烽火相望枕戈帯甲之区也且战且耕卒以制胜岂昔人行之固别有道与抑今古势异容有难行者与骑兵慓劲诚不可以耕若歩兵若守兵若所汰之老弱月廪县官而无事也去其伍籍又无以生也果可授地以屯与至夫中原旷衍之区诚多未辟之土或以为师行供亿盖劳苦矣其犹有防闲者可劝之耕与议者又谓冶矿之利不加赋而用足得毋利一弊百徒烦扰百姓与夫利析秋毫诚非所以恤民生而崇大体若夫庚癸之虑亦所当未雨而绸缪也意必有不伤民不绌用可以生财之大道试条其可者
　　问致治之本首在安民安民之要莫先择吏葢以守令之职布上德而逹民隠至重也汉宣帝加意吏治尝曰与我共此民者惟良二千石乎有冶效者辄以玺书勉励或爵至列侯猗与何风之隆也其致治良以此与我皇上抚临宇县子恵庶民凡县令治行闻者得擢补台谏而郡守之良者亦辄跻显位所以重司牧而大激劝者尤非挽近世所能防矣往者尤简慎其官非正途不与非待次不与非保举不与所以恤民生而谨致治清浊之源也间以军兴聼督抚大臣选授惟其才不惟资格尤见鼓舞人才登进无方之至意顾何道而使举皆得人人皆称职与夫安民之吏悃愊无华日计不足月计有余而矫防者则以苛为察以刻为明一切取办而民生重困得毋牧民之道诚在此而不在彼与古良吏皆良将才也如龚遂刺渤海张纲守广陵虞诩长朝歌一时盗贼衰止潢池肃清论者谓其才勇过人迹其行事惟循循然劝耕作崇教化一循吏之所为将御冦之策即寓于抚民之内与今者疮残初起流散初集如秦楚江闽之交藩镇所恢复督抚所招徕户口不下数十万我
　　皇上如天好生既出诸水火而赐以矜全噢咻而雨露之惟守令焉是頼督抚所补诚才也贤也即不以次何害万一少有未当其别有司察之方与昔唐之盛时县令皆命廷臣推择又妙选京朝官为刺史赋诗劳遣以宠其行今或者仿荐举之法以严其官行召见慰劳之礼以作其气明赏罚以必其效寛文法以尽其才其果有禆于吏治民生否与抑倡率者果有在而未可独责守令与多士试昌言之以为国家爱养斯民之一助问古者道德一而风俗同虽世异人殊作者之众其相为发明表里如一家由虞夏以来可考而知也圣人既往诸子各以说乱其宗而人心之祸亟矣夫学术之异同系世道人心之邪正试穷源溯流与诸士商质焉可乎盖百家言黄老黄帝之书儒者不道顾今世所传其防絶类老氏其诸老之徒为之耶抑固其真与杨墨无老子同时杨又师老墨盖宗师大禹先儒谓孔子悖德悖礼之训已是辟墨洁身乱伦已是辟杨然与老子而后有法家名家旁出为纵横家然寖不显独庄子一出挟老氏驾杨墨竟为崇尚虚无所自起其放何与庄老之言莫盛于晋佛书亦于时滋多特其言鄙陋为庄老者不以助其师说而尽窜入释氏之书以立之帜又所未觧也佛之讲义既盛寻又扫而为禅学要亦清谈之余习则庄老已尽亡而并于禅而儒与佛犹二也自宋蘓氏以儒佛为同南渡后张子韶又阳儒而隂佛朱子斥之为邪径为防溺为甚于洪水之酷然则陆之学固亦有所自与子静不言禅而禅机最深其离合出入之际能使人入其中而不知亦可直穷其根柢与明之儒者如敬轩敬斋循循然一于下学也自江门之学一倡俨然释氏静坐体究之说此固宋室之子韶而姚江特更扬其波与晚年定论一书谓朱陆始异晚同今考其年月絶相反其舛戾之故可得而知与名法家乆不传然如申商者岂不足济一时非禅学比而朱子于永康之言事功又深辟之得毋王覇谊利之辨有在防防者与我
　　皇上表章正学罢黜百家扶道统而正人心度越千古也诸士必择守之有素其着之篇将以知所向方问史有六家尚书春秋左传国语史记汉书是已其后则归之二家左传史记是巳编年左氏家也纪传子长家也各有优劣前贤评之详矣抑有可得而推论者与编年之书自汉迄隋作者四十一家余失名者尚多有然则唐以前之史编年者众耶涑水通鉴编年之总也而紫阳又别为义例増损櫽括为纲目表嵗以首年因年以着统大书以提要分注以备言一笔一削皆春秋之遗绪也后之儒者取宋元之史依仿其例则不逮逺甚且此固游夏之徒所慎也而杨维桢着宋辽金正统辨甚惜当时脩史者不能举纲目之大义则其传诚不可无续与或者又谓其书未易成姑如李焘之续长编者以待后之君子其可与世所称二十一史皆史记家也而莫难于表志昔贤谓司马迁功在十表班氏尚不通旁行邪上何与志之大原起于尔雅司马氏曰书蔡邕曰意华峤曰典张勃曰录何法盛曰说皆志也而夹漈郑氏谓尽尔雅之义者盖鲜何与昔刘知防欲削天文艺文而増都邑氏族方物志夹漈又参以十五畧得毋时异俗殊固可以意为沿革增加而由今论之其不可阙如者又何也正史之外古者必有杂史参行如偏记小录琐言逸事之类作史者靡不猎其繁芜要归正道然则逸书之徴诚不可不广与烦简取裁自昔非一欧阳氏新唐书自谓文减于旧事详于昔史通则谓宜随世事之厚薄不必限篇第以多少又孰当与
　　圣天子操制作之权为万世法程悯胜国之事絶而弗传将勒成书以示于后则讲闻切究正在兹时故畧举所闻冀笃学嗜古心知其意者有三隅之发焉









　　戊午科顺天武乡试策问一道　　韩　菼
　　问司马九伐之法所以声有罪彰天讨故征之为言正也自黄帝以来先正而后竒先仁义而后权谲然世传黄帝有握竒文而孙子亦云兵以正合以竒胜岂王者有征无战之师亦不废兵家权谋之用与间者凶渠肆逆
　　天兵所指底定可期而蜂结蚁聚之众犹稽旦夕之诛则奋扬我武握竒决胜固亦贞正之借也新书云已二而敌一则一术为正一术为竒已五而敌一则三术为正二术为竒此竒正素分也然有谓大君所命为正将所自出为竒者有以合战为正后出为竒者有以歩为正骑为竒者其说果孰长与抑亦临时制宜而后可以变化如环无端乎夫竒正者所以制敌之虚实虚实之不知无以得其情而制其命兵家以五间为神纪其方畧可得而言与古者军中必有地利三人主逺近险易水涸山阻故兵法言地生度度生量量生数数生称称生胜孙子有地形篇又有九地篇今果何阨何易其要害之处云何深入宜何向何以攻其所不守何以使吾与战之地不可知以多方误之若此者皆避实虚竒正相变之大要也诸士试条若指掌画若聚米以为国家凯歌示喜偃武修文之一助










　　皇清文頴巻二十四
　　钦定四库全书
　　皇清文頴巻二十五
　　策对
　　殿试对策　　　　　　　　　　马世俊
　　臣对臣闻治天下者当全盛之时而为善建不防之计非破庸俗之论以鼓豪杰之心则其道无由昔唐太宗与房魏论创业守成之难易而曰与我取天下者知创业之难与我安天下者知守成之难周书曰若昔大猷制治于未乱保邦于未危今天下正所谓兼创垂之盛而持危乱之防者也人才不可谓不盛而未尽所以取才之方吏治不可谓不肃而未尽所以驭吏之道惩贪不可谓不严而未尽所以止贪之术俗尚亦数变矣而未尽所以靖俗之谋兵制亦甚精矣而未尽所以弭兵之要故有谓今天下为已安已治遂可晏然无事者皆庸俗人之论也臣窃尝见夫古来全盛之时不可以数遇而往往之所伏即伏于其盛而又窃甞慕夫贾谊之策陆防之议苏轼之对皆能举一代之治而断其何以治何以乱何以治而不乱何以乱而复治盖有一代之治必有一代之才以应之臣有志焉而欲陈久矣今当拜献之始岂可自诬其所学乎钦惟
　　皇帝陛下
　　翠妫承符
　　紫微正象
　　协运而兴辛壬肇四日之祥矣拟乎敬承之世岂止四百载而颂吾君之嗣实赖啓贤
　　体元以御子丑正三才之统矣嫓乎中乂之朝何啻三十世而考昭子之刑咸称诵圣
　　克艰厥后敦茂质于冲龄汝翼汝为汝明汝听济济然见安止弼直之休
　　无竞惟人树规于首出有辅有弼有疑有丞秩秩然成无为至正之范今且
　　晋此多士
　　询以纶言岂非已治而益求其治已安而益求其安者欤礼记曰文王以文徳武王以武功汉书曰功莫大于髙徳莫大于文周之兴也先文汉之兴也先武我国家文武并济以有天下
　　太祖之肇基啓祚
　　太宗之积功累仁至于
