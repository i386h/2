<!-- { "loadSidebar": true } -->
　　上御史台书
　　至元五年十月日前翰林修撰王恽言盖闻御史周官也其职掌赞书受法令秦汉以来乃副贰丞相任耳目司察之寄唐制二台左以纠朝政右以绳郡县职非不要责非不重也至于天下之大奸郡国之大豪时务之得失生民之利病京官之迭居内外郡吏之歴事臧否莫不劾视按问以之定功罪而权赏罚不待稽覆证左防有失实而抵坐之也是以天下之人惴惴焉凛凛焉惟恐有毫髪诖误风闻疑佀名絓宪章至于颠越不恭者盖千百一人而已故朝廷清而万事咸理逺近一正而奸邪屏迹矣我国家列圣相承重熙累洽奄宅区夏垂六十年迨圣天子登极典宪日新百度具举于是建台司置僚属盖将示公道抑浇私折奸萌救内重之弊也切惟风宪条目古今一致也强宗豪右田宅逾制凌弱暴寡二千石刻损政令不恤疑狱倍公向私侵渔百姓苟阿所爱蔽贤宠顽通行货赂选署不平此汉六条之制也唐之目四十有四今不具见虽繁简不同以近事攷之或有可详若听览未充衮职有阙弥缝匡救之者不敢后也中书政本机务所出整肃纠绳之者不可阙也官或备员未得其人擢任荐升之者不可寛也综劾之权内外惟一强御巽懦之际不可异也大臣当任责也反循嘿而无所建明小臣当奉职也或僭越觊觎徼幸而至于臣门如市请谒公行名器大权假授失当学校久废以为非所急而起青衿之讥贤材在下以为不必用而兴白驹之叹选部无法徇情故而害至公乡愿贼徳乱朱紫而败俗化守令不职怨讟交兴刑罚失衷手足无措胥吏舞文而乱纪羣小告讦以成风服色僭越尊卑无章工技淫巧交靡日蠧将帅狃于掊克而边防弛上下习于垢乱而积弊深若是者皆国家之急务台諌所当亟言而不可后者也今圣天子体国子民度越百代大经良法志在必行然以今观之台宪一司整纲顿纪所以肃清内外其可不申明大体姑务毛辛细事苟以塞诏命而已耶然未易有以一二言者试以其事之切于今者明之凡台之所纠擿者皆百官有司逾于法之外者也今承积弊之后法制未完品式未具官无定资人无定分数年以来抵法冒禁者人人皆是也举一而遗其九是九者幸免其一者虽置于理亦未能服其心也何则盖其罪均而刑殊罹于法者少漏于网者多也若欲人人而劾之内自京畿外及州郡极刑之间圜土之内将不胜其繁者矣异日法之不行二者必居一于此古者大弊之后必有更始之制然后法得以行莫敢犯故能洗旧染之汚而成维新之化果克若斯善之善者也其或不然当举其大而遗其细大者伏其罪而小者栗矣若张纲之埋轮阳城之伏閤贵戚敛手若鲍中丞金吾胆落如温御史如是则吾之法行矣今中外大小百司于未立法制已前其奸赃不发者不可以枚举此朝廷有识之士所共知共见者也制立之后有畏罪惧法改而奉公为能吏矣亦有狃于故习未能尽革少有赃私而轻者矣极有怙奸自终长恶不悛触冒公禁无所忌惮奸私狼藉者矣所谓不能人人劾之者盖谓此也如能区别其类刋去其太甚者董勅惩艾其情轻者革心而奉公为能吏者宜皆褒异奬显坚其自新之心如此则赃私者去矣虽然事犹有可虑者赃汚虽去内外阙员者必多而事有旷矣必欲备官而无旷于事其法有五曰科举曰吏员曰门廕曰劳效曰选举其四者前代遗法具在举而行之则办矣独选举之制旧例虽存拟之当今权冝节目固有不同今日选举之法子孙弟侄其材可备用者皆得预选所贡者贤举主当令内外官五品以上各举所知不拘亲故门下及当以次旌擢所贡者不肖与减等致罚使不得进预京官之例此五事既行付之吏部定为选格所谓去前之恶收后之善承其乏备其旷使选举有例品节有章朝廷无可指之瑕不惟法制一定后世有所持循使天下徼幸觊觎非望无行之徒将不革而自去矣今宪司既建所当行者其目甚多然切于今者独此五事为要耳所谓一代之制纲举而众目张者矣伏惟二三贤执事天挺髙明刚而不挠忠言谠论洞达政体毅然以大节任天下之重盖素所蓄积耳而复内贰钧轴外领雄藩山立扬休坐镇雅俗防柱障乎頺波风棱肃乎霜简见诸行事上为圣天子所知非一朝一夕是可谓据得致之位又有可行之资者矣若恽也草茅一介遭遇明时违逺朝廷盖八年于兹虽越在草野乃心未尝一日不在王室今复蒙被宠召拔起于泥涂之中犬马之力思所以报效而愧其僝弱不材然愚衷内激情有不能已者敢触犯忌讳抒狂昧以献冒凟尊威不胜战惧之至
　　上张右丞书
　　中统元年冬十一月朔布衣王恽谨斋沐顿首再拜致书于右辖相公阁下夫布衣穷悴之士混闾阎之下处嵓穴之间欲砥行立名非附骥尾而托青云之士恶能施于后世哉昔夷齐让国之贤君也在彼则僻处海濵在此则晦迹中国周武北伐二人相与叩马而谏太公以义士扶而去之时人未之知也及宣父赞之曰古之贤人也求仁而得仁故得名粲星斗望隆嵩华奋乎百世之上通乎千载之下其名日益彰矣此太史公所以感激而传之也向非夫子表而出之吾知其寥寥寂寂西山一饿夫耳又焉能亷顽鄙而厉懦夫者哉恽卫人也生于穷巷之中长于蓬茨之下意广才疏无所肖似徒以欲罢不能之心雪其窓萤其几蟫蠧书史自娱自喻而已其于圣学之蕴治国平天下之术懵不知也以故年近不惑而无成于一艺迹混常流而不登于士林传曰四十五十而无闻焉斯亦不足畏也已仆每读至此未尝不废书长叹伤歳月不我与也于是中夜兴起徬徨四顾思得出大贤之门脱囊中之颖攀逸驾附骥尾固瞠乎其后矣庶几碌碌因人成事免夫湮灭无闻之耻方今圣贤在上治具毕张朝廷清明百度改正内都省而统宏纲外总司而平庶政雷厉风飞皇猷攸塞因自谓曰弹贡禹之冠捧毛义之檄兹非其时乎遂乃应东鲁之辟参賔僚之末席不暇暖而简书之召已飞驰于汶水之上矣伏自俟命以来仓皇失措不知所以自通知于阁下尚赖往者知遇之故拜下风接清燕借乎尺书俯怜驽钝以致翦拂顾盼俾之长鸣而増倍价是遇知于阁下者佀不偶然矣伏惟阁下刚健文明练达政体挟汉日则洗光咸池分兰省则坐镇俗雅忠结主知学为世用承恩纶于夜半洞律管于天心而复闚其经纶之业大有为于天下者不得不为阁下颂之昔房乔善断而如晦矢之以谟姚崇应变而宋璟守之以文四贤者虽所行不同同归于正故相须以成俾无悔事今阁下极推让规随之度收清宁画一之功诚汉室之萧曹圣朝之房杜也然念朝廷日逺天下之事尽在中书中书之权实在二三执政今阁下系国安危为世轻重进退百官号令天下所谓仕进之烟霄一世之龙门也尚何骥尾青云之比拟哉天下之士欲掇青紫招名声者舍阁下而将安归乎如恽之心非敢必其自逺方而来以黔驴之技名聨仕版身造兰台投书宰相遂韩愈早达之心拥帚侯门要魏勃见知之遇既闻达于诸侯归显扬于闾里正以千里一召宠幸遇矣是则足以挽布衣之贱刷无闻之耻而抱一壶千金之贵也尚何富贵之心之有哉伏愿明明在上穆穆布列聚精防神相得益章无疆之休与世共之而恽也处畎畆之中乐尧舜之道辞编户之役为太平之民守先人之弊庐甘考鼎之饘粥亦足以糊口而蔽风雨矣不然登西山而追伯夷之风游东鲁而观洙泗之教岂得不谓由烟霄而附青云自阁下而攀骥尾显名当时施于后世者哉触犯尊威不胜惶恐之至
　　上元仲一书记书
　　正月十四日王恽顿首再拜白盖闻居天下有二道焉出与处而已伏惟书记上人聪明特达居天下至静之中穷圣学大衍之道积有年矣囘视斯世若不足玩至于或出或处安往而不可哉第所可惜者时也朝廷向明而治圣王顺应而行图囘天功混一区宇网罗英俊片善俾举彼闻风兴起者虽山泽之刍荛布衣之贱士思砥节砺行竭力悉智愿仰副上之好贤乐善之实焉若曰荐举不私用养得所其职在于賔师之贤遇知至上之人朝夕引翼一归于正俾贤者进而不肖者退此天下重事而治乱之所系也故传曰得士者昌失士者亡又诗云济济多士文王以宁盖言世显之士能如是也呜呼何君不圣何王不明必得聪明至静之士见微知著临事不惑断于中而察于外夫然后可得非常之士而能建莫大之功当今之时可以与权者舎上人一二辈其孰举哉若仆也蟫蠧书史兀坐穷年占毕之外百事不解迩来二十有八年矣传曰四十五十而无闻焉斯亦不足畏也已仆每读至此未尝不掩卷叹息内増愧赧噫自治不勇而喋喋于左右者何哉盖仆恨以荒疎无似不能卓然自表于世而上人遭际乃尔君臣之义既不可废今日之出可谓千载一时也伏惟书记上人借有为之资乗可致之势出则为王者之师处则不失髙尚其事若仆所谓可惜者如是而已矣但未知生民幸不幸耳西狩尚遥想当逺去略布鄙怀惟上人其图之恽载拜
　　檄李秀才士观取渊明文集书
　　前六月五日嘿斋主人顿首白余家旧藏靖节文集一编盖王掾济川之所録也此本自入王氏不复备翻阅有年矣今吾子所秘于箧者实出敝家所藏之旧本数欲一观吾子愕然以无有力辞余且谓诚然而止夫何天牖其衷手足悮败云此集我家实有之盖次兄手所録也不知吾子前日之拒之辞诚何心哉且靖节之诗正如清风明月四时何尝阙焉既非秘异世得莫闻之诗一旦诪张自欺其心又欺其友抑不知吾子诚意之学尚友之义果安在哉传曰人谁无过过而能改善莫大焉望吾子无以前日之辞为愧不致有抵璧投珠之举复惠然许诺以备旧好是吾党中改过自新之友岂不快哉如其不然而存此心是吾子终絶于长者也吾且将长驱问罪以图进取之计不知吾子将何所逃罪焉纵吾子限以学海峻以文府坚以诗垒整笔阵以前与吾义师抗正烦腰间之箭重射鲁连之书也若曰坚守力尽乃降谢罪于辕门之下将唯命是听俾介忠胄信之士干仁橹义之师尽取所有稛载而归以贻执事羞固非所愿也惟吾子详择焉嘿斋主人顿首白
　　答周南乐书
　　恽再拜白来书承勉以割爱致夀为喻雅意甚佳然仆近六旬以来老病相仍百念灰冷何止此一事尔至云情之过差似未相悉也且老妻推自结髪迄今与相生活者四十余年内助之力既勤孔多一旦决去即漠然若无所系岂人情也哉故非夫人之恸有不期然而然者如足下所喻是耄嗟者既非鼓缶者为是恐三极之间人伦大致造端之理未易可轻也兼圣人垂世以近情为贵静念来章殆以无情者为髙而不及者亦未为下也无乃泛应不相关之论哉此説一行又佀夫足下平日于吾老嫂处乐尔之怀絶藐然也其如诸余何相顾偕老方以道业相规之不暇忽辱以风花为贶不几以当悲而歌哀乐失所乎且风花之爱盖少年妄念不图吾友老大尚未厌斁情之所钟果多焉临纸信笔不觉喋喋如此幸并为之一嘻也来索防事题扁等书不恤拙恶勉为作去未申尚民社自爱恽再拜白
　　与子初中丞书【为丧子慰释】
