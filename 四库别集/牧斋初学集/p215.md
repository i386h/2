<!-- { "loadSidebar": true } -->
    敕曰：蜀自汉以来，代著文学。文翁《五经》之教，益州《乐职》之诗。弘长风流，于今为烈。今吾儒硕，趾美前修。有子克家，显闻于世。余庸表而著之。具官某，乃具官某之父，含章挺生，炜晔秀发。强学博喻，富有英华；矩行规言，动应古昔。遂应明经之辟，出为鼓箧之师。归休乎环堵之宫，遗子以一经之业。摩娑青简，恍疑晤对于丹铅；敬慎丹书，尚念收威于楚。遗经不朽，至德可师。是用赠具阶官。於戏！有位于瞽宗，应厥彝典；为观于石室，视我赞书。 

    （工部都水清吏司主事金元嘉授承德郎） 
    敕曰：司空诸曹郎，惟水衡有河渠之役，衔命而出，掌堤防畚锸之事，以分理行河之政，而漕运赖焉。非中外历，夙有能声者，不在兹选。具官某，擢颖制科，流徽宰邑。师廉平为治之绩，急吏缓民；循沉实守正之风，随牒平进。休有民誉，著于工曹。司库藏而钤键惟严，管出内而棼丝必理。人地相称，人皆知水部之名；出入均劳，我是有河漕之寄。乃以覃恩授具阶。夫吕梁之渠闸，肇自平江。命尔以中河为界，画地而守，为漕政计至殷也。今东方侵梗，运道戒稀Ｒ灾魏釉⒅伪匆灾伪嬷魏樱蛊浇ň僖印６抟运芙湓劫抟病ｋ拊蛳在烊辍　 

    （大理寺右寺右寺副廉第授儒林郎） 
    敕曰：棘寺之设，以审谳秋曹辟台之狱，其在厥属，有驳番异之条，参覆疑异，以听于其长。非清强公恕，积有誉望者，不在兹选。具官某，秉心惟允，执德不回。出宰疲人，入报上考。叙迁北寺，俾副右评。岂弟有余，明习滋久。平亭疑案，为之涉笔而思；讯驳爰书，不以得情为喜。副我钦恤，良用叹嘉。乃以覃恩授具阶。顷者法律破析，桥遏滋多。白简喧呶，与丹书相下上。《书》不云乎：“明启刑书胥占。”以刑书为衡，而胥占以权之，岂惟阅实要辞，亦可以耆柱国论，此棘寺之责也。尔懋勉哉！朕将显陟汝。 

    （大理寺右寺评事任国桢授文林郎） 
    敕曰：廷尉，天下之平也，故其属以评为名。士非盘桓久次，老于情法，居是官也，欲其虚明详慎，一底于平，难矣。具官某，文学世家，高华妙选，服官民部，以清慎得名；称职度支，以综核取咎。回翔闲散，流滞岁时。爰自上林，次于佐棘。困衡既久，求听弥精。致忠爱于罢民，得情勿喜；丽轻重于疑狱，有革乃孚。小大以情，文法无害。乃以覃恩授具阶。顷者吏议弘多，狱辞它比。皆以失平之故尔。亦尝涉笔而思之乎？《记》不云乎：“凡制五刑，必即天论。”天，平之极也。尔以此评刑，朕亦以此评尔。敬之哉！ 

    （大理寺左寺左寺副曹文衡授儒林郎） 
    敕曰：国家于棘寺之官，陈殷置辅，不厌详复，至有卿贰正副之设，凡以正刑书而重民命也。苟非吉士，岂可以称此意哉？具官某，起为国器，副我廷平。间者棘寺空虚，圜土填咽。摄官承乏，夙夜勤劳。寝兴狴犴之间，饮食爰书之内。为民请命，数上封章。求补司刑，以清滞狱。数囹圄之困苦，如在目前；陈法令之敝元刂，至于流涕。虽九阍之请，未克以动天；而五听之辞，已孚于抢地。朕即位以来，哀矜庶狱。省视故牍，得尔所上书，恻然叹伤，有缓刑泣罪之思焉。兹以覃恩授具阶。《书》不云乎：“蛮夷猾夏，寇贼奸轨，女作士。”尔乡所上章，论之详矣。今东隅未靖，奸利交迹，是朕好生之德未洽，而尔之言犹信也。淑问如皋陶，朕深有望于尔。尔其念哉！ 

    △母旌表节妇常氏赠安人 
    敕曰：国家表宅之典，放于成周，所以劝节也；推恩之制，放于唐、宋，所以教孝也。阴教衰攵，风徽寂寥。我有明纶，光于幽穸。旌表节妇某氏，乃具官某之母，佩玉德以作妇，操冰心而相夫。迨所天捐弃之时，正厥子孤孩之日。旌心断发，矢皓首于盛年；顾影寒灯，袭白昼为长夜。乳汁枯于襁褓，血与潼俱；发肤瘁于家门，泪随声下。哺养六尺，如脱而雏成；促赴九京，譬蛾成而蚕死。兰仪永谢，柏操有闻。下报先君，故知含笑而入地；愿然有子，载闻申命之自天。旋观日月之昭回，弥见风霜之凛冽。兹特赠为安人。於乎！有番有拜，业已接迹于汗青；来游来观，尚亦回心于亏白。信千秋为不偶，虽百世其可知。 

    （中书舍人曹师稷授文林郎） 
    敕曰：中书省之属，掌诏敕玺书册命之事，以重王命。有事殿陛，与起居载笔之臣，夹立左右，其荣近为何如哉！具官某，箕裘绵邈，器局高凝。起自南宫，升于西掖。入参侍奉，出掌丝纶。进止有章，温共不改。譬之有声之玉，尝应于佩环；而无之珠，独宜于掌握。禁近之臣，朕所顾视。年劳已著，弥用叹嘉。乃以覃恩授具阶。国家以秘省储台谏之选，使之静谙旧章，而闲习世务也。问树而不言，焚草以自晦。盘桓久次，而无所建明，亦或有出于此者乎？官近地清，优游养望，此尔今日之事，而非朕之所以毗尔也。尔其念哉！ 

    （户部广西清吏司主事李孔度授承德郎） 
    敕曰：朕眷顾艰难，博求弘济。盖尝追怀先正，思誉闻于九京；选建才贤，庶箕裘于前烈。譬之乔木，古者世臣。谁其似之？吾有人矣。具官某，乃原任太子太保刑部尚书桢之子，旧德深醇，家风绵邈。慨有大志，可谓似其先人；杰然群才，遂能出乎世类。历官所至，皆有贤声。乃以仆丞，迁于民部。职司会计，搜剔蠹余。军储自供，积弊尽扫。至其奉使辽左，指顾河东。画地为图，聚关城于尺幅；握奇决胜，筹夷虏于目前。忧国有人，匡时惟允。乃以覃恩授具阶。於乎！《唐雅》不云乎：“惟西平有子，惟我有臣。”尔先人昭事我祖，公望岿然。尔尚我多艰，无忘先烈。继公忠盛大之业，蔚为宝臣；在君臣父子之间，庶几盛事。 

    △妻杜氏仍前封（杜故大将军松之女） 
    敕曰：史称天水、北地，高上气力，歌谣慷慨，风流犹存。而妇人亦闵其君子。其《诗》曰：“在其板屋。”盖亦有修我甲兵，与子偕行之志焉。今吾霈恩郎吏，及其室家，博访风谣，激扬志义，未尝不揽《秦风》而太息也。具官某妻某氏，归于甲门，出自将种。风范肃穆，馈挚交贺于闺门；姿性刚明，刀剑错立于侍婢。相尔夫子，宜其室家。阙狄之锡有加，素沙之德不替。兹仍封为安人。呜呼！将殒大星，感风霜而痛父；郎光列宿，勉夙夜以戒夫。义同于羽林之孤，礼当有石之予。父子夫妇之间，采秦风者将及焉。尔其敬哉！ 

    （刑部贵州清吏司郎中张光奎授奉政大夫） 
    制曰：朕惟人才之难，养之有素。培之奕世，用之累朝。故古之元老世臣之家，必有承休济美之士。此亦国运所系，而非独家风使然也。具官某，乃原任户部右侍郎兼都察院右佥都御史养蒙之子，教成胄子，家擅素风。帷幕有声，西曹籍甚。承家法，谙晓旧章。致其忠爱之心，傅以经术之学。朕以为文法之吏，安所取此？盖庶几不践不履，有公子仁厚之风；而惟明克允，得皋陶淑问之教者欤？兹以覃恩授具阶。惟乃烈考，以忠贞正直，事我皇祖，名在国史，称为劳臣。今尔可谓世其家矣。於乎！不忘旧人，则有先朝弓剑之感；作求世德，则有故家乔木之思。覃恩及尔，朕盖深有概于中矣。尔知之乎？其有以称。 

    （太仆寺寺丞郭梦詹授承德郎） 
    敕曰：《书》称仆臣正厥后克正。太仆丞贰，古为奉车之官，非家法肃明，雅有风操，不在兹选。具官某，乃原任户部左侍郎赠都察院右都御史谥恭定讳惟贤之子，蔼然儒风，蔚有家训。遂以胄子，试于奉常。夙夜在公，朝夕有恪。积著年阀，乃擢是官。当孟春焚牧之时，正军兴选骑之日。种屯皆为宿弊，印炮徒属虚名。惟尔之能，思举厥职。乃以覃恩授具阶。惟乃父事我神祖，历官三台，懋著劳。尔尚克念先烈，无以日月叙迁为能事。《诗》不云乎：秉心塞渊，牝三千。尔马官也，余故以秉心戒尔。钦哉！ 

    △妻俞氏封孺人 
    敕曰：古之世家，必有贤女令妻。盖其珩璜琚之防，箴图阿保之训，积习使然也。余有宠命，昭于管彤。具官某妻封孺人某氏，武襄之子，恭定之妇。恭大慈小，具有仪法。相夫鬻子，不替勤劳。今尔夫能于其官，渐致通显。则尔之为女为妇，可谓克举矣。兹加封为安人。惟武襄累战立勋，誓死报国，朕恒拊髀思之。尔服习遗教，尚有以劝勉其夫。石之封，朕不后尔。 

    （都察院磨所磨朱大兢授迪功郎） 
    敕曰：《周》之诗曰：“无曰予小子，召公是似。”古之人主劝诱其世臣，若家人父子之相告语也。矧有恩而不下逮，朕何忍焉！具官某，乃东阁大学士兼礼部尚书国祚之子，荫藉高华，被服儒素。爰以任子，跻于台幕。勾稽故牍，职司辟藏。劳于其官，执事有恪。世禄由礼，朕有嘉焉。乃以覃恩授具阶。惟我先帝，旧学于乃父，以乃父诒辅余冲人。尔尚心屏虑，以旧德。晨昏之助，有赖于尔。夫退食休沐，下车里门，浣衣子舍，此清朝之美谈，而非子弟之细事也。敬之哉！勿替朕命。 

    （太仆寺寺丞黄正宾授承德郎） 
    敕曰：昔我先帝，未正东朝。谏诤滋烦，诃谴相逮。今山陵已毕，遗老日登。而仗节死谏之臣，若晨星之在望。追怀旧事，良用忾然。其有甄升，可无书命。具官某，风规开敏，才地清华。当禁廷给事之时，正储位殷忧之日。黄扉定策，尚低回集菀之歌；丹地输忠，乃参预伏蒲之谏。腾纶闱之削稿，斜封宣播于朝堂，先琐闼以露章，秘阁流传为掌故。肆三朝之鼎革，起廿载之沉沦。溅血犹新，重荷全生之德；攀髯莫逮，弥深徇主之思。擢尔仆丞，斯为不次。乃以覃恩授具阶。於戏！铜龙邈矣，忍夸张羽翼于先朝；金马依然，尚砥砺桑榆于末路。惟端谨可以养节，惟廉静可以保名。益勉素心，用章休命。钦哉！ 

    △妻孙氏赠安人 
    敕曰：夫妇之谊，比于宾友。死生契阔，诗人悲之。况乃节义相期，艰难与共，而中道弃捐者乎！具官某妻某氏，图颂叶矩，宾祭有齐。当抗章拜杖之时，厉阖门从死之志。吁其悲矣！命之不犹。眷兹白首以还朝，尚想青衿而去国。风雨如晦，长怀鸡鸣儆戒之时；日月光华，不见翟以朝之盛。兹特赠为安人。服此休命，慰尔幽涂。 

    △父国聘赠承德郎太仆寺寺丞 
