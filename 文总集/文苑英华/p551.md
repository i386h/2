<!-- { "loadSidebar": true } -->
　　门下地控淮沂俗推丰沛将军处右既膺分阃之权元戎啓行必仗贞师之节爰举成命属于信臣平卢军节度使检校左散骑常侍郑防峻直无徙坚明有立浑金发彩夷玉不雕属文能搴其菁英聚学必穷其根本诚同匪石利可刜钟早践华资备扬称述宪府常闻于避马外防亦致其拥辕遂列粉闱旋升闼弥髙素望深竭忠规洎尹正神州益彰才用不施钩钜之术自销桴皷之鸣论洽缙绅名喧辇毂爰授征钺出临全齐先路驰声下车报政黄霸布理人之绩防恂推驭众之材阅乃器能式光委寄今以彭门重镇禹贡名区兵车素号于精坚舟楫适当其津要求我良翰惟尔佥谐是宜节费通商均劳齐佚刚柔无忘于迭用威惠必在于兼行约已丰财正身率下俾夫三军畏爱一境澄清昭厥庸祗服休宠加荣曳履以壮登坛勉副知人伫酬明奬









　　文苑英华巻四百五十五
　　钦定四库全书
　　文苑英华巻四百五十六　宋　李昉等　编制书九
　　节镇五
　　授孙范青州节度使制　　　蒋　伸
　　门下作朝廷之巨屏寔利建侯委兵旅之大权必先谋帅况地雄北海境接东蔡任贡盐絺俗尚经传【一作术】所付至重擢才惟难守大府卿孙范文学传家清贞励已以词律振迹用吏理扬名周旋台阁之间浃洽休嘉之称连分符竹出抚蒸黎所至皆号为循良秉心不爽于诚信洎徴还朝籍服在大僚物情与能公论弥畅俾列象河之位仍司长府之殷出纳有程帑藏无耗念此勤效爰议畴劳乃眷全齐名髙中域州寔分于伯禹化则起于太公具五方之人成一都之防其所抚制必俟通明夫务穑劝分之谓勤秣马训兵之谓备保大定功之谓徳救患睦隣之谓仁率彼三军行兹四美藩垣东夏羽【一作承】衞中邦勤脩武经静致俗阜先副朝奬用答予知既超郑黙之官又进周昌之秩皆谓殊宠伫闻休声可检校左散骑常侍青州节度使
　　授王宰河阳节度使李拭河东节度使制
　　前　人
　　门下盟津雄屏大卤名都上控三川旁聮七邑风俗近陪于卜洛山河旧壮于列京茍非谋叶理戎惠能及物则何以并膺阃寄服我朝章河东节度兼诸道行营招讨党项使王宰业贯韬钤家传带砺备五才为战器讲七徳为武经气本沉雄望髙宿将河阳节度检校礼部尚书李拭学深堂奥庆袭轩裳以言行为枢机以礼义为干橹才推通变时号正人咸早分武符颇识兵要顷緫师【一作戎】旅共平壶闗既偃伯之功并着勤王之节尝畴显効乆殿参墟歴渉清途动闻直道爰自大府出戍淛河载申揽辔之能果称宣风之美用稽懿绩乃践斋坛朕以杂虏犯邉天兵在野尽防诸将属于长材而宰以防恙所婴全师难进虏成逋冦始务更张宜拥斾于中军复建旄于善地又以晋阳作镇戎索所邻抚其四封必资硕望而拭临人着术整众有方克树休声允膺茂选俾改辕于东夏盛推毂于北门尔其肃彼戎行条其吏职内安凋逺赡征徭勉副虚怀伫振纪【一作贞】律不移郑武之位再居陈宠之班乃有终式承丕命
　　授幽州留后张允伸充节度使制
　　前　人
　　门下统制方隅昭宣威略茍非绩効之茂孰当委寄之权故开幕任青登坛拜信建置斯重古今为常幽州节度留后检校左散骑常侍张允伸性禀诚明才推倜傥端已每存于忠孝嗜学早习乎天人偘然器能冠于戎籍自维城遥领务在躬惟专报国之心以洽奉公之道节度既换俭恪弥勤况辽阳甲兵之雄幽都控驭之逺假机谋以董杂俗资刑赏以靖朔隣由是锡鈇钺之正名授喉舌之显秩升以亚相示之殊荣于戯施令在严失之者则虐为仁由惠过之者则非所宜政不建苛法不隳制讲武备以御冦举化条而育人服吾宠光伫尔休问可检校工部尚书幽州节度使
　　授田牟灵州节度使制
　　门下秦筑城以备虏未若选将为长城汉设防以御戎吾知得人为上防况朔野之北全凉以东兵临五城地逺千里非畴劳无以分爵土非用武何以示恩威副吾勤求允属雄杰检校金【疑】部尚书金吾衞大将军田牟才度间生智能兼耸家承弓冶业擅韬钤而又掲厉儒流详闲吏术不战而烟自息言兵而胜负已知洎早服官荣常叅羽卫流五原之懿绩播三镇之威声风猷蔼然令望斯着如【一作知】尔弟兄之孝友化于闺门祖父之忠贞书于竹帛是用擢在环列为予警廵觌其形容益见诚意朕以党羗未防邉障是忧借汝通明与我安抚所宜励清亷于虏俗宣惠泽于戎人恢纪律贵乎齐刑理蛮夷恶其生事藩垣北地控带长河仍加毛玠之荣不改赵尧之秩可检校吏部尚书灵州节度使授郑光河中节度使郑朗汴州节度使制
　　前　人
　　门下蒲津重镇式居闗辅之荣梁苑故都上应房心之野若非徳继周舅才超汉臣谁当重难允彼佥议银青光禄大夫检校兵部尚书兼左金吾衞大将军郑光风宇冲旷襟怀坦夷常推阴识之心早慕窦婴之美浙江道观察使检校工部尚书郑朗气韵黄钟文含大雅退食着羔羊之节进身无茅茹之连或业擅宏图名髙懿绩镇青方而讴謡未息防缇骑而绩効已宣或诚由亊彰行与言契践三署而风猷暗袭亷四方而惠爱相辉而皆并立本朝蔼然时杰品乃才用副吾深忧锡瑞分珪以示恩宠呜呼国家自天寳之后中原宿兵元和已来信义方洽近者或任非所付官不敬常莅事者以依阿为雅尚之名将军者以姑息为茍安之计尔宜改辙而理贞师以严吏奸必除法当革是以再题陈宠之劒不易赵尧之印授彼戎律荣登将坛勉扬休声罔忝厥命
　　授李丕鄜州节度使制　　　崔　珝
　　门下天垂星而分将帅北极是尊地列岳以体藩垣四方乃定自古王者因而法之旁求俊髦应彼形象前振武节度检校刑部尚书李丕天资壮勇代习韬钤追奔而不务前矛【疑】处已而常慙背北【一作常思背水】顷者壶闗不顺方事阻兵尔能蹈白刃而来推赤心向国洎累更符竹咸布讴謡陟其所明以邉事首遂着平戎之効遥张破虏之威致使黄河隂山冦盗皆息朕以烧羗作梗朔塞成榛祸结兵连两经春夏是用辍尔代北委之雕阴作吾金汤翼衞邦甸所宜以克伐【一作伐谋】为上防以无战为竒功禁暴安人克靖烽驲秋曹贰宪再饰旌旄往惟钦哉顺我休命
　　授栁仲郢东川节度使制
　　门下拥旄作镇授任分忧训师旅以恢武经厚风俗以阐文敎膺兹重寄允属勲臣正议大夫守河南尹栁仲郢清严职礼乐承家动惟执中居必慎独禀端慤之正气抱通济之才早践华资备扬懿业防府着弥纶之美諌垣謇谔之规洎领郡符亦茂休绩出入十载尹正两京坚贞不囬沉毅有断歴试斯乆声猷必能克终令图副我专委是用付以戎律登兹将坛乃眷左绵实为右屏控压夷落保卫皇都非慈惠慱施不可以乂安黎庶非威怀并举不可以绥靖封疆所宜膏润一方澄清八郡简条章以检郡吏齐法令以肃三军大宗伯大司宪兼而宠之以表殊奬勉承新命无怠前脩授纥干泉岭南节度使制　　沈　询
　　门下周礼将军以六官叅选汉庭拜郡守公卿迭处出入中外发挥声绩选用之重古今所难银青光禄大夫行尚书工部侍郎纥干泉惟尔元和中以文章徳行升为甲科贞规蔼然雅有公器火化而方知玉性嵗寒而益见松心洎振拂朝缨抑扬官阀章羽仪于省署焕词藻于纶闱朕以濒江之西悍俗难理辍尔禁掖委之藩条果能宣恺悌之风着循良之迹南台起部无展尔庸所宜将我旧章化彼南服于戯朕垂衣裳以临四海因性分以抚羣生必欲叶轨而同文不敢重近而轻逺况骆越故地蛮夷错居尤须谨亷以察封部青绶繋赵尧之印皂防分鲍永之兵同升将坛式表予意尔其往哉勉移风俗不挹于贪泉无使珠玑独还于合浦可
　　授白敏中邠宁节度使制
　　门下昔孙以儒学进【诏令作脩】身宠兼裂土邓禹以勲庸着効仪比三司是皆内外同规古今所重再扬新命允属元臣特进守司空兼门下侍郎同中书门下平章事充山南平夏招讨都统处置使【十二字诏令作充招讨山南平夏党项兵马都统制置等使并南北两路供军使】白敏中才智可以賛元功诚明可以匡大务事君惟恐不尽守道惟恐不逊【诏令作孤】而能以无心为待物之心以无用为当官之用朕君临之歳首付台衡六更星霜勤节如一自羌戎犯塞师旅屯邉招怀莫应攻伐无状爰用命尔往其镇之果能潜移枭獍之心坐终豺狼之首始自夏半及于秦正大建功劳克宁烽驲终此诚意非卿而谁今封部既清是用休尔之讨伐马牛皆散是用罢尔之统临不移论道之荣更帖持衡之贵纂乃旧事对予勤怀可守司空同中书门下平章事充邠宁节度观察使【大中五年十月】
　　授康季荣徐州节度使郑防昭义节度使制
　　前　人
　　门下彭城重镇西楚故都壶闗奥区上党雄寄一则控长淮之津要一则衞洛邑之封疆抚制称难才谋是急爰得二帅乃建戎麾前四镇北庭泾原节度使康季荣方面信臣军旅良将气振金皷义激风云慕耿恭拜井之诚有王剪请田之计武宁军节度使郑防杞梓宏材珪璋秀质明能烛物利可剸犀挺翁归文武之能继叔度循良之美或艺习韬钤性惟忠义擅威声于百战布雄名于五营作镇邉方克彰勲业【一作阀】或早践华资夙扬休问腾芳猷于词囿振官业于吏途累膺寄任必流政声并用推驭众才蕴干时绩効既宣奬擢是命建髙牙于徐土移大斾于邢郊用展良能务从委着尔其分莅兹土敬敷国恩严号令于三军信赏罚于百吏使辕门推戴闾井讴歌再膺九揆之荣更峻六卿之命仍兼亚相式宠中权无防前功勉收壮节
　　授杜琮淮南节度使制
　　门下星以斗牛镇临吴楚有重江复闗之奥寔通都大邑之雄控制上游仪刑羣后自非台衡旧徳廊庙宏材则何以膺兹山【疑】岳之求副彼经邦之寄髙选中外无逾硕臣劒南西川节度使杜琮间气孕贤相门袭庆韩安之国器茂元凯之武库深严礼乐文身守而勿失政刑体要用之则行夙振英声【一作猷】荐登相【一作髙】位庙堂之上有所不为缙绅之间共称其道象贤祖徳嗣美前修体平阳之缜宻畅黄琼之练逹自持瑞节作镇灵闗盛有建明众推理行故疆尽复严道益清夷洛威怀军储流衍徳政有同于冬日邉封不犯于秋毫朕以禹贡九州淮海为大阜贠八郡井赋甚殷分阃权雄列镇罕比通彼漕运京师頼之自江已南近间歳歉黎氓稍困流庸是虞思得慈惠之师以行恻隐之徳黄霸在位朕无忧焉汝为司空兼持邦宪慎乃出令以临其人务遵训诫勉休绩
　　授白敏中西川节度使制
　　门下寅亮天工既称星琯葺宁戎塞颇茂功庸信出入之有劳顾优崇而宜及况梁岷巨镇全蜀奥区有彭仆之富饶带巴陜之险要非图旧徳难洽新恩邠宁节度使白敏中岳降英灵时推才杰周旋文雅城府寛乆侍禁闱备流声绩及居钧轴颇茂芳猷朕起滞淹网罗贤彦外野无孤鸿之向归轩有连茹之征扬于王庭欝矣皇士莫匪尔绩动契予洎羗冦慿陵殿兹西土戎丑敛路栅堡相望既收功于郇邠宜移斾于井落于戯勿以地逺而怠于躬亲无以位髙而忽于防细朂思后効无替前劳懋哉懋哉服我成命
　　授李景让襄州节度使制
