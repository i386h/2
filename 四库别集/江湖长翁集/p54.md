<!-- { "loadSidebar": true } -->
　　某苟禄穷山行书考矣自知甚审井水不波古书遮眼聊娱老境职事极简未至汰遣皆出钧播歳复科举矣輙有管见欲陈于下执事相公向来见示云有所见具来且许以秘不示人用是又复强防嵗丙辰春闱题目出举场瞢不知所措有曽读国语者亦不能详记且辨析也数千人閧然不着席然后帘中疏出纎悉乃仅有落笔成文者窃谓用国者贵有体且不当自掲其短国家南渡以来以寛厚待士春闱广场所命之题若易而难难题时出之矣若上庠公私试若郡多士者之觧试则不难无以折之至羣天下之士而试于春官四方人才之不齐裹粮趼足而来较此三日冀遂进身而进退之数则有定制奚必难其题目以强其所甚短南方之学短于记问与北学大不相侔从古则然毎见北士觧注与书并能上口如尔雅之聱牙正文传注诵如流水比比也而南士摛绘或工于广记不忘万无一二焉能之强之以其所短彼有狼狈苍黄应课塞白悲叹不得效所长而去尔彼其去固不害吾所取然其所去取者不免付之幸不幸而已于人才未必有得也岂宁惟是吾南士之所短吾所当自掩覆者一旦表而出之此岂可令北客传之敌国闻之耶丙辰之举可见矣二三千軰无一人落笔帘内琐细疏出喧嚣乃定举事如此国体谓何丙辰而来士戒此颇留心记问然记其一二遗其十百千万脱或题目又不易则一二偶及者幸矣其不能遍记及此者乃大不幸三嵗取士此岂小事而付之幸不幸之间乎某自防颇能记问年未四十日诵四五千字四十之后日日以退而凡持身渉世日日自觉老成笃厚无少年气习今老且衰絶不能记矣与吾南士言及文字尚颇以能记见推则南学之于记问不容强勉或者见一二人之能记举多士而强之以此彼有老死布衣藜藿而已耳而某之壮与老记问之进退辽絶也而其涵养器识厚薄亦以不同自上之取士者言之其壮与老强矫厚重其孰为可用乎古之君子已有所甚长平日于人不肯以是律之况三嵗一取士而或者谓吾能广记备言无所不该彼必如此而后取责马以骥天下无良马矣天下可以大用而用才责功皆当以中制服皮袴百亩自课娄师德为屯田不患不最师德之后为屯田者不必衣皮自课其职亦举上之人必曰汝必师德若也则不恕且害事矣为剧郡者问牛及马钩情不遗赵广汉优之攘牛不还涕泣不去人服其罪鲁恭感人者如此而今之能抚字能绥辑民无怨咨者皆可以为吏上之人亦难乎必以广汉鲁恭责之也记亡书三箧抄五行志不误世不无此人不能使人皆尔也就使能是未必可任以政其不逮者未必皆弃才况科举之设姑以是进之云尔其临政其事君治民则俟之以继此之后检之以官箴而惩劝之以举察一占吏借回视场屋之文刍狗土苴欲以一日短长工拙定其贤否耶嵗巳丑乙未某皆试于春官士人互传两宫有防寒天短晷毋以难题困吾士子不知天语眞有是否也而传者鼓舞交诵誓言既仕自重自厉以报君恩即是论之困之以难题无损益于得失之数徒使老成不逮者多屈幸不幸付之一掷孰若有以感其心而进退以其工拙之眞者也士之就试才彦于外得失战于内能不失其常度者几何人某尝两为考官所阅试巻超防可取者无几而合格之文多不充所取之数则亦匿瑕恕取之尔闻之诸公虽广场阅士亦艰于文字姑充员者每每不少平日如此况窘之以难题则文之可取者愈见其不能充数矣或者见敌人取士不着题之所出随举换经色色务为艰难人犹有应者意曰彼能是我何为不可行此又非也中原之地本非金有也故色色以无道行之若士若民亦饮气委顺以任天运尔吾而为之败矣况楚辟我衷若何效辟叔向固有是言可法也吾宋之所以得天人之助而享国无穷者政出于优裕中和而緜宻委曲之使不至坏乱而巳不恤之政一无有也故以势论之似乎不振而快意者少而天下利赖庙社妥安皆本于此凡百皆如是独于士子待之以不恤于理实有所未安也今日参政公相天下之孟荀韩欧似不当为士子地某僣渎甚欲望钧慈轸介奏之圣上谕之公卿寮宷确守高宗孝宗规模将来春闱所出题目参比绍兴以来难易以幸士子而收能文之士无使偶能记忆者取之利害明甚若秋试若广场如国学公私试自不妨时出难题以尽该博之彦庶此学不至全废此非特某所望者第某已脱科举言之无嫌且实愍退败之英多不得展罄所长而去故喋喋如此某亦愚甚矣举所不当与之事以言于钜儒大臣然钜儒大臣以天下事君者也刍荛瞽蒙皆所不废某所见或者未下此軰似亦未可全忽
　　用才劄子【已下并代人】
　　臣闻为治在得人得人之术致之不可不广而用之不可不精国家取才有任子有进士有杂流凡所以罗络招徕无所不至士之仕粗可以中其程度莫不任使之其致之不可谓不广内外之官上自朝廷下至一命之吏凡其按制之权甚严不可犯纎瑕微纇一挂法吏之口则罢绌随之其用之不可谓不精凡今日边隅无警盗窃不作内外晏然号为粗治者其本原在此无复可议然臣窃有私忧过计于此试为陛下言之夫天下无常安之势圣世无可弃之人方天下无事士之粗守绳墨无过可指皆可以为陛下之吏以副所责任者而抢攘仓卒意外之虑圣人不能保其无有当是时非竒才异能不足以应之圣人在上惟能察其杰异之才隂厚之而覆其短储而蓄之以为不测之备故天下不至有抢攘意外之虑就使或有焉吾有以待之不病也夫论人之法才与行殊士固有负杰异之才而行或不谨者然其以行之小不谨举其才而掊弃之则一旦有事谁使任患臣窃见今日士大夫初节蹉跌尝丹书或法吏所击之后往往排斥不恕世既共弃之彼安得不跌砀自弃夫此辈岂皆无可用之才但法吏责之太严置其才而求其行则是舍所有而索所无置其长而攻其短听其言诚若不可复恕而不知容而收之或可储之以为异日用也臣非以法吏责人之严为非也夫以天下之大士大夫之多人人以杰异自命而睢盱绳检之外则上之人可以为治故夫隐慝显过无或不闻有闻焉无所不取此固法吏之职所以振朝纲而肃官聨不可少弛者也若夫隂察天下杰异之士可以略其行而收其才储之以备缓急之用则陛下与宰相事也夫法吏之所不容而陛下独能容之诚似私矣然天下之理为一已而私其人固不可苟其为天下国家而私之适所以为至公人之抱负所有亦欲建功名致富贵以醻其素志今也以不谨之故不见容于法吏而顾赖陛下识察抆拭用之不为废人则其德上之心将铭肌刻骨宜如何报国耶善养生者平居无恙膏粱参术足以充适气体然乌喙天雄之属独取之左右岂不以外邪客气尝关念虑孰谓为天下可以玩治安而不加之意乎昔者李克荐呉起之善兵必先言其贪而好色魏无知之言陈平亦不为讳受金之鄙葢欲其君明知其所短而收其所长故也宋璟之为相以李邕郑勉并有才略文词但性多异端好是非改变若长弃捐才用可惜请除渝硖二州刺史君相之用才槩必如此顷者湖南之盗虽曰细方其跳梁负阻士大夫间所谓洁然无过可指者或无用于此而卒能办此者多向来尝被谴而今日可指之人也况事有大于是则其雍容办集庸知非出于罪累之人如陈汤之诛单于李靖之平江陵裴豹之困栾氏类乎故臣谓君相之用才与法吏相违而实相济惟陛下恢兼容之量谨求备之戒时以度外待天下士掩瑕使过俾圣世无弃人兼储并收有以为未然之防臣之狂言使其终不验也则天下幸甚万有一焉如臣所言则国将何赖矣
　　广言劄子
　　臣观自古帝王求尽天下之言孜孜恳恳若恐不我告者世以为圣德事非也葢势之不得不然帝王之德不在是也帝王能审天下之势以为非尽天下之虑不足以为天下故常不自有其圣智而使天下皆毕其见于我合天下之虑以应天下之务何向不济衢室之问总章之访善旌谤木传言箴谏天下休戚何所不闻而下情宁复有壅蔽之患天下安矣人君乃可以优游无为与天下享其治其势不得不尔后世自圣之心炽恶闻其过人不敢言似若无所拂其意而不知情有所不通弊有所不闻则迕意劳虑之事时乎不能免此虽由不能恢廓兼容则然然亦不审天下之势甚矣陛下即位以来大度无我容纳直言逺谀侫乐忠谏真得帝王用心汉高祖唐太宗有不足道是宜天下情皆无所不达利兴害除无不如意而今日闻见犹间有未副者无乃求言之诚尚有未尽而能言之心尚有所郁乎陛下之公卿近臣固天下之选知无不言言无不听顷又诏朝臣使言阙失则其在列之臣咸得展尽固无遗恨然臣窃谓陛下宜推好言之诚下及海内使天下草茅之鄙人一介之贱士皆得以纳忠九重使其言达于天听焉知有不肉食所不及之虑乎陛下求言之意切矣求之宰辅求之台谏侍从求之百执至矣特求之天下者似犹未至曩者如星异如旱饥如疆事之兴皆求言于下之时圣虑偶不及此臣愿陛下少留睿意一下此诏使天下若吏若民举得指陈阙失陛下择其忠鲠忧时的然可用者旌赏三数人不惟作天下怠惰之气抑使万世之下知陛下圣德之盛如此犹复切切焉求尽天下一得之见实垂裕之道且圣人所为岂直计一时动为后世子孙以禹汤文武之圣而佐之以伯益伊尹周召之徒岂不足以为天下而其心常不自足者凡以为后世计则然盛德美政圣人为之后世有不为圣人不为后世孰为之不特此也近者士气不振有萌矣率以软熟无忤为贤而指好言者为生事不静不怒则笑之此风寖长非国家之福明者见于未形是岂可不有以振起之臣非不知上一求言下纷然而应荒唐谬悠委巷之言必且不少然此于陛下圣德初无所损适足以彰盛德恢洪无所不容尔万有一焉其言关宗社国家之计则陛下所得多矣
　　正纲纪劄子
