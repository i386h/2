<!-- { "loadSidebar": true } -->
　　臣等近以保州叛卒平定之后朝廷以都转运使张昷之以下不觉察之罪例皆贬降臣等闻保州兵卒未叛以前边臣曾有奏请早乞处置絶无施行遂至生变臣等伏乞陛下责罚大臣与闻政者伏闻陛下巳得边臣之奏特以辅弼之重屈天威而恕之伏惟陛下专赏罚之柄而所谓罚者已行于远而不行于近既失之矣所谓赏者又録其终而不録其初又重失也边臣先能探伺叛卒情状闻于朝廷其时大臣苟能深虑而预处置之必絶叛乱之祸及杀残官吏闭门邀命四面之兵合谋招讨中外震骇【阙四字】营官府之财尚赖朝廷威灵所以即时平定设使偷延时月城坚而不下宿兵于野费用不赀其变岂可量哉今招叛卒闭城门杀贼首者尽皆迁官蒙赏而预言必变之状者弃而不録所谓勤于其终而不念其初者也语曰曲突徙薪无恩泽焦头烂额为上客正类是矣所有边臣预先数月奏论保州事宜者伏乞陛下出宸断特与恩奬庶使守边之人精心察伺先絶未萌之患较于推恩之术不犹愈于攻城杀贼而后泛行官赏也
　　论军贼王伦
　　臣伏见军贼王伦啸聚徒党杀掠人户惊动州郡此贼虽小而其患大何哉臣切见十年以前天下无事輙有开口言兵者必指为妄人既西羌悖戾议者谓西羌未足为患观朝廷处置如何或少有沮衂北虏必窥我强弱矣已而西师不利北人果肆凶谋幸且暂弭议者又曰西北之事未足为中原近患中原之患在于盗贼乗隙而起此则可忧也或谓王伦亡命之人非有精谋远虑苟逃其生将就擒戮何足忧乎臣谓不然今江淮两浙广南福建诸路城池不修兵甲不缮非有戒守之具战鬬之备使百夫大呼列城骚动就令朝廷遣一使臣将兵追讨贼必依海为固兵至引去分散屯聚非可刻期而破也臣谓王伦党众尚在宜速诛翦或淹留岁月不就釜锧使草莱奸雄之人濳窥此势其变不可量也臣谨陈捕盗事宜如左
　　一东汉黄巾贼起择所宜施行者先简料刺史二千石之能否臣以今事揆之莫此为先臣前年请告还闽中是时军贼鄂邻方在海上防海诸州军长吏处置乖方人户骚动贼虽不至其患过于被贼臣请诸州县长吏有昏老不才者即乞罢免苟得其人处置自然得所
　　一汉建武中贼起其法令贼五人共杀一贼者除其罪臣切思之凶徒不开其自新之路无以离间其心五人共图一贼其事易济臣今乞军贼元杀忠佐者四十余人若能五人共杀一名告官竝与免罪若被驱掠刺面之人但能首身者免罪若能五人共杀一贼告官者与酬赏
　　一朝廷差去使臣难为跟逐远去官军若至淮南其贼虽转入两浙福建广南州军若待所差使臣必不相及若只委诸处巡检县尉必是无由诛灭臣今乞下两浙福建广南转运司选差部下班行有武艺胆勇之人或曾经犯赃诸色玷累降在监当或即编管见有家属者如能情愿捉贼竝委转运司体量人才令于诸州军宣毅兵士内拣选三二百余人于近海要便去处准备舟船候报即时起发若能杀贼将来优与酬奬外更特与除落已前负犯玷累
　　一巡检县尉每至遇贼鬬敌之时多是下手之人皆不用命致有陷失官员切縁兵士弓手进则有死退则有生得贼赏薄失将罚轻以此各无鬬志且今乞捉贼巡检县尉手下兵士弓手临贼先退致有失陷官员等竝当处斩
　　一军贼今来入海尽是劫夺官船梢工水手或掠或雇臣今乞应是贼船梢工水手船主等若能多方用计诱算贼徒或致倾溺或入海澳进退不得之处致被擒杀者其梢工水手等竝同捉贼例等第多少酬赏
　　一从来捉贼兵士弓手杀贼之后多是所管官员自务公廉贼人防身财物收拾入官况杀一贼头只得钱五贯文岂肯用命乎臣今乞应捉贼随行兵士弓手百姓梢工水手等但是捉贼得贼财物金银等不计多少官中更不根问
　　一臣前年经过两浙切见差李元伯收捉鄂怜其时则在广南其李元伯一行五百余人防路骚扰百姓甚苦臣今乞朝廷戒嘱捉贼使臣等所至之处或要舟船所般应用之物竝须闗牒州县画时应副即不与擅自拦截舟船科配物色若致转运司提刑司本州军或有陈奏必定重刑朝典
　　论失贼官僚乞行罚
　　右臣切见捉杀军贼王伦李熈古等竝与酬赏恩泽甚厚足以惊动百姓耳目然捕贼之人赏之既优失贼之所罚固宜重京东淮南经歴地分知州知县巡检县尉竝未谪罚臣切以今世之法庇恤民户者悉赖州县长吏擒逐冦盗者悉委巡检县尉昨来军贼王伦才过百人而州县长吏捕盗之官至有敛物资给高邮军晁仲约屈身迎候邵先迎贼彼此聚饮盐城知县等避贼不出扬州驻泊王乞出至光山等便回知贼不救淮南转运使张可乆楚州知州胡揩知贼在盐城竝不擘画救应开城借路如此之类【阙二字】今遇小冦官吏便至如此失节不幸有大于王伦者【阙二字】何等屈辱也盖朝廷姑息日乆威令不行以致官吏畏小冦之威而不畏陛下之法臣乞指挥催促疾速勘问官吏罪状候到齐足日伏乞陛下出于圣断择于情理最重者特除夺官职配送远恶州军编管其余竝乞重罪谪罚庶以戒砺天下官吏稍畏罪罚
　　乞相度开修城池
　　臣于皇祐四年曽蒙朝廷除知福州臣以私事辞免续差天章阁待制曹頴叔知福州臣其时得知朝廷有劄子指挥与曹颖叔渐次开修城池臣今来到任检阅不下司文字竝诸案竝无宣命劄子切虑只是曹頴叔附身文字将带随行其城池不曾开修只筑到数十丈高墙又别无行遣计度工料虑有误事伏须举奏者右具如前福建一路州军建剑汀州邵武军连接两浙江南路乗船下水三两日可至福州城下其东界连接温州竝南接兴化军泉州漳州各在海畔四向舟船可至闽中诸州皆福州为根本以自太平兴国中归纳疆土后隳毁城池至今四围城墙只高三五尺可以遮闭牛羊至于私商小儿皆可逾越臣又检得侬贼作过时有劄子下本路修葺城垒不唯事至难办兼福州外城周围约二十里工料极大若行修筑须至科防丁夫配约物料收拾备足一两月间便要了当共兵士功役空延岁月臣今具上件因依取候朝命若令修筑乞降指挥检计工料防丁夫木植粮食诸般擘画事件闻奏若或重惜民力未令修筑亦系朝防切縁旧有开修指挥今来竝无文字照防恐有缓急朝廷不知未有城池须有陈述谨具奏闻伏候勑防
　　乞相度防海防备盗贼
　　淮中书劄子节文指挥枢密直学士礼部郎中知福州蔡某奏臣于皇祐四年曾蒙朝廷除知福州臣以私事辞免续差天章阁待制曹某知福州臣其时得知朝廷有劄子指挥与曹某渐次开修城池臣今来到任检阅不下司文字竝诸案竝无宣命劄子切虑只是曹某付身文字将带随行其城池不曾开修只筑到数十丈高墙又别无行遣计度工料虑有悮事伏须举奏者蒙朝廷检会福建路防海州军与外界水路通接自来未曽别作防备于皇祐四年十二月奉圣防令新差知福建曹某候到任专切用心经制应系防海地分外寇可来之处立便擘画防扼设备开析闻奏又奉圣防宜令蔡某详前项所降指挥相度闻奏劄送知福州蔡密学今具相度因依下项
　　一臣今相度福州泉州漳州兴化军尽是边海若是舟船要到城下逐州各有海口小港约近百里至七十里其海口旧时各有镇寨把扼海路后来无事兵士渐次减少今来见作防检商税量差兵级在彼防海路平静难以宿兵如有盗贼逐州军可以随宜应副
　　一泉州福州漳州兴化军各是海边今来逐州兵士并不会舟船出入海路收捉茶盐如遇贼人鬭敌多被贼船惯习水势立见伤损臣体问福州闽安镇把港及钟门巡检一员在海上封椿舶船泉州有同巡检一员去城七里每年下海封椿舶船漳州旧有黄淡头巡检一员号为招舶亦是夏间下海兴化军巡检一员却在兴化县山中去军城百里海上别无巡检所有逐州逐军虽招舶船每年或有或无原其创意盖是沿海州军要得兵甲习会水战以防急缓其漳州黄淡头巡检后因转运使高易简奏移置龙岩县山中大池驿去州七日防备盗贼因此废罢招舶一员臣今相度漳州管界巡检去城五里却令兼带招舶每年出海兴化军管界巡检移近军城给与舟船令往来海上巡警
　　一臣相度防海州军兵事多是不习舟船出入臣于去年奏乞置澄海指挥更不拣添宣毅后来谓诸州已拣添宣毅朝廷难更施行臣今乞令福泉漳州兴化军旧有刀鱼船及巡检司入海舟船量与修整旧有舟船亦乞量置五七只其宣毅兵士差下巡检司竝令教习舟船谙习水势
　　右件具如前臣相度防海水路防备盗贼伏乞朝廷特赐指挥谨具状奏闻伏候勑防
　　论中书吏人刘式之罪
　　臣伏见中书提防五房公事金部员外郎刘式年满合该例转官赐紫入转运资序知州者切以刘式本自微贱因縁入仕频倚事势窃防威权臣略条一二事以明刘式奸狡之状明道初修葺内庭固无劳効侥求名目改转朝官景祐之间輙求外补宰臣留而不遣侄男特授斋郎非例推恩事权愈重庆厯二年守当官周卞偷窃空字勑黄伪作祠部流散诸处货卖极多周卞事发之后刘式与本房堂后官张用和方始陈首举觉及开封府按成之日惧见録问切有干连上下通情奏请周卞更不録问直令弃市岂有中书吏人隂结大臣诬罔圣聪回换刑狱又有守当官荆杞为婺州客人徐昞进状乞分家产荆杞伪作内降劄子取受昞钱一千余贯事将觉发荆杞杀徐昞父子三人切见天圣中守闗人吏马宗夀冩造伪勑下礼部补苏上逹充斋郎事发提防五房公事张仁惠有不觉察罪降之先化军堂后官李昭度降授齐州监当本房手分竝皆除出去年刘式不觉察周卞荆杞伪造杀人其罪甚重葢縁当政大臣曲为庇护竝只罚赎仍旧守职不隔磨勘依例转官伏见转运提防刑狱不觉察部下官吏取受并降移差遣今来人吏才八十贯刘式不觉察苟免过愆若更例与优恩出典大郡不惟小人侥幸何以激劝将来其刘式伏乞朝廷更不转官特责降监当以表朝廷清明不容憸人干托












　　端明集巻二十一
　　钦定四库全书
　　端明集巻二十二
　　宋　蔡襄　撰
　　国论要目
　　一曰兴治道
　　明礼
　　二帝三王相因作礼乐以正民性革其非心使之寡罪而远刑通万世之法也秦任兵刑而弃礼乐汉魏以还至晋日用干戈礼典残缺至于亡隋尽矣唐兴四方治定欲有所为制作虽具朝廷之礼时亦修举而风敎习尚各随其俗五代祸乱日不遑暇专以刑治之宋兴五十余年太祖太宗平天下皆以兵威助治真宗皇帝契丹结好之后遂至无事朝廷礼文防不修举仁宗皇帝好生恤刑泽及禽兽然四方之俗未闻由礼乐专用法法者网罗过咎而施刑耳臣请以一二事言之冠昏丧塟礼之大者冠礼今不复议昏礼无复有古之遗文而丧礼尽用释氏独三年日月则类古矣臣请集大儒鸿博之士约古制而立今礼使百官万民皆有等夷便而易行远罪省刑之一途也
　　择官
