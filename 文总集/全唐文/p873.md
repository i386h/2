<!-- { "loadSidebar": true } -->
    王者省方，诸侯述职，以时受计，其来久矣。自銮舆南幸，西巴底宁，俾予小子，受命讨难。越自河陇，及於朔陲，兼北狄兵车，亿万同至。待收秦中，後定河洛，狂寇穷窘，不日翦灭。朕以百姓为心，敢忘终食，中夏未清，虑有惊扰。且吏者人之师，非吏何以安人？良化惠风，在於循吏。当用兵振旅之际，事充政重之时，必去烦苛，存乎慈惠，须岳牧令长以镇抚者也。且惩恶劝善，激浊扬清，寻有使车黜陟，当备知之。朕每命中官及诸出使，所至郡县，妄宣口敕，徵求赋敛，便即奏闻，不可容隐。朕以军政孔殷，朝会未备，礼犹阙於筐篚，时且急於甲兵。乡昭宣国令，以示民庶，履新之庆，与卿等同之。
    ○授裴遵庆给事中制
    敕：礼部郎中裴遵庆，清正介直，公才雅望，智能利物，行可检人。今东夏务殷，宰臣任重，是资髦士，以佐轩。宜居议之职，仍领铨衡之务，可给事中。
    ○授崔给事中制
    门下：会稽太守崔，识敏而周，器清而直，有冉、季之政事，兼应、刘之词藻。累台省，咸以才迁；骤历藩僚，时惟德举。左曹枢近，爰司正，宜择士林之秀，俾参鸾渚之荣。可给事中。
    ○授张孚给事中制
    敕：司膳郎中张孚，果行育德，疏通知远，是瑚琏之良器，抱豫章之美才。文以藻身，屡得词场之隽；公而持操，更推吏道之能。誉洽礼闱，风清宪简，宜擢拜於青琐，俾议於黄枢。可给事中。
    ○授高适谏议大夫制
    敕：监察御史高适，立节贞峻，直躬高朗，感激效经济之略，纷纶赡风雅之才。长策远图，可云大体；谠言毅色，实谓忠良。宜迥纠逖之任，俾超风谕之职。可守谏议大夫。
    ○授张镐谏议大夫制
    门下：侍御史南汝（疑）节度判官张镐，崇德广业，宣慈惠和，主善为师，志古之道。或直而温，可以居谏诤之任；或强而谊，可以在准绳之职；或理而敬，可以司草奏之繁。官得其人，鲜有败事，列於鸳鹭，佥曰惟允。可谏议大夫。
    ○授畅璀谏议大夫制
    敕：为川者决之使导，为臣者宣之使言，故尧有敢谏之鼓、诽谤之木，此其所以圣也。楚灵称凡百箴谏，吾尽知之，无怫吾虑，此其所以败也。朕嗣守鸿业，时方艰难，实赖有位之士，匡其不及，故注意谏臣，必求诸道。关内监河判官畅璀，颐真养正，精洁惠和，有质直而无流心，秉忠信而持谠议。顷岁去职，晦迹邱园，爱其身以有待，养其志以有为。厥德不回，允谐司议。可兼谏议大夫，馀如故。於戏！宫之奇懦不能强谏，《春秋》以为失常，臧僖伯继论纳郜鼎，君子称必有馀庆。予违汝弼，汝无面从。
    ○授王延昌谏议大夫兼侍御史制
    门下：古者天子有诤臣七人，而事君有犯无隐，故能献可替否，从谏则圣。京兆少尹知杂王延昌，学於古训，秉心塞渊，以文艺之质，饬干时之器。顷者弥纶省闼，纪纲台宪，旧章克举，雅望攸归。贰政浩穰，虽藉其条理；列职规讽，更思其谠直。谏大夫之密，侍御史之雄，尔宜兼之，以匡予理。可谏议大夫兼侍御史知杂，馀并如故。
    ○授杜鸿渐崔倚（一作猗）中书舍人制
    敕：知中书舍人鸿渐等，忠肃恭懿，美秀而才，蕴清通之理义，兼贞固之干能。用制军诰，允属夏卿；持衡审官，时惟小宰。慎择多士，佥曰：“尔谐，宜当铨综之剧，仍掌丝纶之任。鸿渐可守中书舍人判武部，倚守中书舍人判文部侍郎。
    ○授裴综起居郎制
    敕：左史记事，君举必书，先王之制也。晋则董狐，书法不隐；楚则倚相，能读典坟。善恶成败，实由其言；慎择端士，永难其人。殿中侍御史裴综，绪业清纯，言行敏，俾之直笔，庶勖厥官。可行起居郎。
    ○授韦启左拾遗制
    敕：剑门县令韦启，雅有文词，仍兼政术。谏官近密，必择正人，忠谠之言，期於无隐。可左拾遗。
    ○授张伯禽等通事舍人制
    敕：太子左赞善大夫张伯禽，博雅温良，能详故事；左金吾卫兵曹参军张总，淑慎徽美，可立於朝。休有令闻，忠而周敏，出纳朕命，佥曰尔谐。伯禽可兼试太子仆，总可守通事舍人。
    ○授徐浩尚书左丞制
    敕：中书舍人徐浩，精洁惠和，敏而好学，有凌□之词赋，兼临池之翰墨。祗勤直道，厥德允修。右掖司言，已光纶；南官掌辖，仍伫纲纲。可兼尚书左丞。
    ○授李巨宪部尚书制
    门下：[B14A]贤策勋，国之大典；允文允武，人之所赖。陈留太守嗣虢王巨，杖剑分阃，专征东夏，俾镇遏寇之职，以宠维城之固。可守宪部尚书。
    ○授房刑部尚书制
    门下：蛮夷猾夏，舜命皋陶作士，功迈德，黎民怀之。《周官》大司寇，亦以五刑纠万民之命，邦典定诸侯之狱。明德慎罚，先王至理。前法州刺史房，既明且哲，贞静尚宽，有文行可济於时，有置言能匡其国。献可替否，翼亮先朝。今寇贼初灭，苍生凋弊，议狱缓死，刑期无刑。是用采人望於旧臣，举国桢於元老。俾掌二典，以弼五教，庶不仁者远，奸宄道消。尚德优贤，仍加八命，可特进兼刑部尚书，封如故。
    ○授韦陟文部尚书制
    门下：《周官》大冢宰，以九职任万人，三岁大计群吏之诛赏，选部综。时惟厥任，非正人表臣，齐明敏哲，不可处此。御史大夫郇国公韦陟，代笃惟忠，祗勤於德，文可以经国，业可以济时。有郑侨惠主之仁，怀史君子之道。顷居小宰，翼勤万务，铨鉴而必审其实，拔举而不失其能。秉心塞渊，厥有成绩。可守文部尚书，馀如故。
    ○授韦绶礼部尚书薛放刑部侍郎丁公著工部侍郎等制
    敕：尚书左丞韦绶等，朕在东宫时，先皇帝垂慈圣之德，念予冲蒙，选端士通儒，使讲贯今古，自礼乐刑政，暨君臣父子之道，博我约我，日就月将，俾予於今。不至墙面，克荷丕训，大扬耿光，实绶、放、公著之力也。故朕嗣位未逾时月，或自郡邸，或自省署，徵擢宠用，为丞、郎、给事中。官虽超拜，职亦具举，师道光而心愈让，人爵贵而身益恭。宜更[B14A]升，重酬辅导。以绶精粹辩博，有先儒之风，可作秩宗；以放端明慎重，行君子之道，可居宪部；以公著检敬规度，得有司之体，可贰冬官。於戏！贞百工，平五刑，典三礼，皆重任清秩，予无爱焉。盖欲表二三子道不虚行，而明予一人德无不报也。绶可礼部尚书，放可刑部侍郎，公著可工部侍郎，馀官并如故。
    ○授卢正已工部尚书河南尹东都留守制
    门下：昔成王命君陈分正成周，尹兹东郊，曰：“惟尔令德孝恭，克施有政，实大其举，俾振厥职。先朝故事，以择旧德，元老贞固之臣，每居守焉。今寇逆始平，洛师残弊，周南分陕，寄莫斯重。太府卿卢正已，忠肃恭懿，仁而爱人，专镇分忧，居必致理。是用命尔问疲瘵之俗，政必以宽；化迁习之人，谟必以义；劝农穑之务，事必以静；禁侵渔之暴，令必以严。可守工部尚书东都留守，散官、勋、封如故。於戏！无替朕命，主者施行。
    ○授李亘武部侍郎制
    门下：全蜀奥区，梁岷设险，时清作镇，恒难其人。况中夏未宁，上皇南幸，益州之政，允资忠谅。非亲非贤，何以兼腹心爪牙之任？前襄阳太守李亘，贞固简肃，宗枝标秀，历践中外，咸克有声。今巴蜀之地，停銮驻跸，举尔以文武之才，倚尔以维城之固。且小司马之职，连率之重，兼而处之，不曰厚寄？懋哉厥德，无替朕命。可行武部侍郎。
    ○授杨绾礼部侍郎制
    门下：鲸鲵初悬，理化未洽，思敦驰骛之俗，必宏廉退之风。太常少卿兼修国史杨绾，质禀天和，才优大雅，理能自畅，学不为人。自委身於周行，孤立於中道，喜愠莫形於颜色，外物无得而亲疏。声问日高，志致弥远，固足以抑扬雅俗，宏奖素风。宜贰职於南宫，仍属词於东观。俾难进之夫增气，干仕之子知惭，斫雕澄源，朕志斯在，可守礼部侍郎，仍修国史，馀如故。施行。
    ○授韦环司封郎中制
    敕：司驾员外郎韦环，忠义激切，智深谋敏，怀断割之利用，慨国家之深仇。淮海多虞，寇戎未殄，是择才彦，佐斯旄钺。宜兼台阁，以懋勋庸。可司封郎中，充淮南行军司马兼召募使。
    ○授裴考功郎中制
    敕：君子立义为勇，在国而能通，故全其节而成其务矣。守太子中允裴，言忠信，行笃敬，有敏才斯可与权，有直道磨而不磷。造次颠沛，秉心塞渊，宜奖贞固之风，俾缉台阁之政。可守考功郎中。
    ○授程休文礼部郎中制
    敕：司封郎中程休文。郎中应列宿之位，御史为准绳之举，纪必以德，任难其人。况於四海多虞，两京未复，台省枢要，非贤不居，或以节推，或以才择。可守礼部郎中。
    ○授王祠部郎中兼侍御史制
    敕：知上党司马事王，藏器於身，策名清列，多才多艺，知微知章。历北艰难，屡有筹画，宜兼台省之任，仍总师戎之役。可祠部郎中兼侍御史，充招讨权宜处置使。
    ○授张禺兵部郎中邱据兵部员外郎制
    门下：上应列宿，尚书郎所以称美也；中持风宪，侍御史所以推雄也。况兼之藩翰，加以师旅，宜求异才，允迪厥职。泽州刺史张禺，有贞固之资，为干时之器；泽潞司马殿中侍御史邱据，秉温良之质，多利物之才。咸提纲宪府，佐理戎幕。以示修直，展其谋猷，必将大耕战之图，宏台阁之务。式加新秩，俾修旧政。禺可守兵部郎中怀州刺史，据可兵部员外郎，依前行军司马。
    ○授邢宇司封员外郎制
    敕：前户部员外郎邢宇，雅志冲澹，敏识精达，养闲移疾，亦有岁年。南宫地清，列宿虚位，擢才进善，以佐邦理。可守司封员外郎。
    ○授李莘礼部员外郎制
    敕：九陇令李莘，学行薰茂，藻思清新，誉流京剧，政洽巴庸。会府章奏之殷，春官典礼之要，任难其选，才可当人。可试礼部员外郎。
    ○授韦少游祠部员外郎等制
    敕：左补阙直宏文馆韦少游，修词懿文，终温且惠；守右监门卫胄曹参军许登，振藻扬采，穆如清风。并藏器於身，陈力就列。南宫郎位，是登题柱之才；左禁谏臣，方求折槛之直。少游可检校祠部员外郎，登可右拾遗。
    ○授裴荐摄主客员外郎制
