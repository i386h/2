<!-- { "loadSidebar": true } -->
　　燕赵古称多感摡节侠之士而魏亦其辅国也今其人向矫矫修其行不衰然仗者赴士之阨困急于巳既巳存亡死生矣而不自矜其能然一为义而天下归之百里颂功千里颂声若朱家季心之流彼犹为名使也节者则不然其契颛而事迫如羊角左伯婴杵之徒苟不济则捐吾身而为彼存者事济矣彼又捐其身而报逝者所以为两人足矣彼犹为气使也故夫节者狭而信其志侠者泛而行其意要之非甚其至也有能仁心为质敦诅明信为国惜□为士惜仪内足于志外挫其名斯进此二端矣则穆大公其人哉穆大公者魏人也有子曰文熙而显文熙之友石给事星上疏论天下大计于左右有所指斥忤旨当受杖北阙下时左右中贵人挟　上怒而修其郄敕阍吏毋得以给事从吏进文熙闻之曰果尔给事且死矣时当任工部郎未上阑入谒缇骑朱帅曰公以给事抗中贵人耶不侫笔不朽以中贵人死给事耶不侫笔亦不朽唯是公为天下爱直臣为万世自爱朱颔之阴戒主杖者石给事卒物故令我愧见强项郎而给事甫杖毕诸中贵人群詈之给事亦詈则益怒棰榜交下文熙迫趣前以身蔽掖之而觧带绶戟支甚力曰此岂亦　上旨耶中贵人恚而咻曰若何官非而阑入地也文熙叱之曰吾工部郎某也此廷臣廷非而阑出地也诸中贵为诎稍稍引去文熙起给事血肉中而囊之出时给事为编民矣文熙即日僦舍都门外治医药给事数愦绝数为嘘气得苏当是时文熙尽出其橐装与卖宅直可二百金以　给事归计而度犹不足居旬日有策蹇■〈敝〉■〈敝〉来者则大公也抚给事谓殉而职足称丈夫且我在胡他虞耶巳谓文熙若倾橐而资给事哉吾有子矣不腆之锾以佐若可与偕归矣时将册东宫大公属当封文熙念弃官易而独难大公封大公觉之怒曰给事父犹布素泉下我何忍独冠带也且若以一冠带足荣我乎趣以给事归吾三人田间足矣给事时时语人北阙下之难穆大公父子实再生我吾身非吾有也居久之文熙以行谊间公卿荐绅间得推毂为礼部郎巳迁丞尚玺巳又改吏部郎大公亦从封礼部郎然嘿嘿不自明里杜外毋能名大公者而文熙为吏部时欲以直匡其长于人才数数奖进不匿声迹又其故人某侍御有所弹劾不胜谢病归文熙为从中钓奇冀扼其人而伸侍御疏者事觉外迁臬副亦谢病归大公迎谓曰儿病晚矣吾向者业知之汉庭乃肯为而再伸志也夫文熙初自罢以友故而大公安之最后罢复以友故而大公复安之无几微见颜面岂所谓内足于志外挫其名者非耶给事又谓大公习经史尤民于左民家言或以为学问之力然大公为德其乡类是者非一特不自明故毋能名之者庶几仁心为质恻怛子爱遇而辄发耳夫大公不以顷刻得官阻文熙弃官其于文熙之进退宜坦坦也盖不侫尝一再遇文熙与谈说古今才术文秇交相器也不侫亦易弃官而独当事者嗾言路齮龁之文熙走见其长画地指天以免不侫而不使不侫知也大公寿不侫稍槩次其事而称之以为胜于古之好行节侠者或给事与文熙意也非大公意也

　　○为孝廉顾道通追寿父母序

　　凡人之情不假餙而发于性贤者恒任其过而不肖者恒任其不及自先王之礼教行不及者恒苦其勉企而过者恒苦于抑而不得伸然是先王之礼教虽本于财成而就中而其意若在伸而不在抑故夫人子之事亲生则致其养病则致其治殁则致其哀以为是无以加矣养而不已而至于鬻子治而不巳而至于割股哀而不巳而至于庐墓先王尤以为近于厚也而旌之鬻子而无后割股而伤生庐墓而终身至犯于生人之大训然先王犹以为过而不以为罪也陈于陵之不食其母许世子之不尝药原壤之歌而宰予之欲短丧彼固幸而免于一时之法然圣贤之所以抉其微而刑之万世者何严也故夫律此而语彼而人子之于亲宁任其过可也友人孝廉顾道通一日冠裳而谒予再拜肃容而有□曰吾二亲之弃不肖也实在壮先子北山笃行君子顾其名施远不能出里闬母何淑懿令人其教近不能出檐闼而是时不肖方稚不敢以徼巨公长者而为之铭若表盖三十年如一日也计吾父母而在今岁当七十吾父母而七十不肖诚贫则必谒四方之醴齐醒盎以实吾觞则必谒四方之殽哉膻芗以实吾俎则必谒四方之贤士大夫歌诵叙记以实吾堂而今悉巳矣其所致而实觞俎者度无以起吾父而荐之而至于歌诵叙记其文义之儁足以时寄吾思其美而传足以嘘枯而骨肉而使之不朽即先生其人也不肖愿有请于先生予恠而语之夫所谓寿者黄耈骀背玄发儿齿之年而所以寿之者崇冈茂陵川升日至之语夕举堂上之祝而致之家中之陈母乃非当乎道通拜不巳曰先生义正吾无以夺先生虽然其必有以慰吾逝者于地下而寓吾思余固谢不许道通之友曹生从傍说曰吾吴之俗薄者悬弧之宴子辄避亡冐脯酒浆责直以偿易箦而呼去检橐装送葬之子哭往醉归墓木如拱慱进是资孰与顾君之老而慕其父母乎即厚者多作佛事号为冥施浮屠黄冠是依是师斥其具玑以驰京师购御而旋冠其丰碑孰与顾君之知乞先生文以寄其慕者乎曹生之说云尔嗟夫顾君之所为请诚不经而吾之许诚滥顾有感于曹生之说似犹得夫先王之所厚而窃附于鬻子割股而庐墓者因为序而归之

　　○徐母郭孺人八十寿序

　　当万历之甲戌天下之士贡于廷者数千人而嘉定徐子子颙褒然高列于是徐子待次南宫而不侫犹子骃寔师焉而徐子有子嘉言为邑诸生邑诸生数百人嘉言亦数与角试辄冠而不侫之子骐乂寔友焉人谓徐子当得官即游太学以取畿试便而徐子念其母郭儒人且八十谓得请告而归即不能脱菽水庶几一日之养哉而意犹慊慊不自释曰何以为吾母觞也日吾母之专精于妇红者若而年而庶几于吾先君之贵也而仅以章服应诏则专精于母仪者若而年而庶几于吾兄之贵也而不能离诸生皆先吾母而往也而又专精于母仪者若而年以庶几吾之离诸生也吾今离诸生矣而未有以显吾母也何以为吾母觞不然藉手贤者之一言乎则以属不侫不侫谢不可得乃谓徐子子姑为子之所得为者可也夫陟屺之章与靡塩之咏其人岂不亦服采食禄者而犹困于行役而不得偕至于祈父而曰胡转予于恤有母之尸饔则为其母者更拮据于其子之食而弗获享也子之为徐子者若而年盖尝食诸生廪矣嘉言又食诸生廪矣母纵不获分大官之膳与尚方之挏酒差亦贤于田中负者哉夫为子之前人而称孝者曰元直然以仕刘之故几不能安方寸间关跋履而后得致其养于母孰若为子之前人而称者若仲车者也余之子骐进而曰徐母之为寿固安于子贤不必禄矣然以开岁为八十而始举觞而徐子与嘉言之试及之宁复用诸生寿哉虽然姑序以识

　　○赠程君五十叙

　　自孟氏举为仁不富之说学士雅言之而太史氏独不曰人富而仁义附焉此何以称也孟氏见其左而太史氏见其合也夫陶朱公为越相至贵倨也一旦而弃之若敝屣转之乎广莫之乡而不能忘情乎买迁化居之事彼已验之才岂故爱而必再试之彼盖欲有所用其志也治产积居而不责于人智者能之千九年之中三致千金再分散与贫交疏见弟此非仁者不能也甚矣程君之近之也盖吾友戴子之言曰程君者新安人也新安僻居山溪中土地小狭民人众世不中兵革故其齿日益繁地瘠薄不给于耕故其俗纤俭习事大抵□俗人十三在邑十七在天下其所蓄聚则十一在内十九在外自程君年甫髫而从其舅江淮闽天下买巳进为中贾属有外难脱身归则转赀湘楚稍稍徙弃二广珠玑犀象香乐果布之凑盖不数年而成大贾门下受计出子者但数（下有逸文）

　　弇州山人文抄卷之二 
