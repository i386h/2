<!-- { "loadSidebar": true } -->
　　君讳端礼字子和一字季恭始江氏自汉轑阳侯徳为陈留圉城人祖讳休复仁宗时修起居注有重名考讳懋相朝散郎子和生而沈粹年十七游太学为同軰敬惮独裕然不肯就公试或试则居上列常叹曰是不足学也令人惭耳方是时东坡谪居黄州子和特倾慕之以书讲学焉子和于一世徳名人皆愿从之游闻人毫髪之善汲汲称道唯恐不及盖自其舍人之风流为然子和学诗律于黄鲁直论经行于徐仲车为尤谨二公俱以子和为贤此二公者他人或不能并善其家法也方举世不为春秋之学时有六合崔子方伯直者世莫知其为人子和一见而定交曰此吾之所学也愿与子共之伯直遂因子和得名于诸公间子和之志行逺矣哉其事亲孝能色飬教二弟必欲与已同善然诺谨于仆妾不侮乎童稚终日在闇室无惰容如天使其夀且仕宦得时为祭酒为御史大夫劝讲金华则优矣不幸年三十有八以绍圣四年七月二十三日疾不起娶王氏能为子和躬劳苦先子和卒再娶张氏子男三人女二人其二弟端友端本今俱以文行称二弟裒子和之遗藁为集若干巻子和甞病栁子厚作非国语乃作非非国语东坡见之曰久有意为此书不谓君先之也鲁直则曰子和文辞简理似尹师鲁以崇宁五年五月十五日从葬于阳夏先墓之次崔六合为行状黄州潘邠老欲铭之而邠老卒宛丘张文潜又欲为铭防文潜病不果説之亾弟微之光道与子和早相善因得子和在兄弟间乃为之铭曰天何为哉嘻善士植植方茂忽以逝不使究极能厥世或如好之聊嬉戯彼顽凶很天亦畏一既生之莫敢毙又且富贵如其志子和九原何所遗汉轑阳侯百世嗣
　　夀昌县君刘氏墓志铭
　　齐安江使君讳懋相之继室曰夀昌县君实墨庄刘氏也皇考司封贠外郎讳敔司封之从父兄翰林侍读学士作春秋刘氏传者当时以字称之曰刘原甫江隣防至今闻之者凛然有生气夫人刘原甫侍读家女嫁为江隣防舍人之子妇其耳目闻见孰非名教礼度事加之夫人天资静宻醇素真如夫人上世所称古列女也哉然夫人犹恨归江氏时舍人捐馆已久曽不及一日之养每遇荐新享嵗事则未尝不感恻加敬折旋于爨烛户牖间自移其事生之意以为礼文也有故老能谈舍人及永嘉郡夫人旧事细及起居状则夫人谨事其语以之辅佐使君教诸子曰是江氏家法也愿共守之不懈使君罢官青龙邑民献果衷借黄金以使君命纳舟中夫人视之惊曰此何物须使君来诘其故乃更数政不得直之寃讼来谢耳遽屏斥之使君卒齐安吏民合赙甚厚夫人涕泣曰岂徒吾心有不可耶将不耻使君平生之操欤吏民相与叹息徘徊莫得其涯而前夫人自少衣褕翟珥不肯华侈逐时好其言动若有尺寸可绳墨不忒朝夕平居一室敛足正坐凝然日更袢暑仪容亦且如对严賔而隂议论皁白一时士大夫毅如也自使君卒其家事则或不専焉必诸子之待曰吾有子贤夫人实能器其子而责之甚逺盖夫人之识度然也端友等一日白夫人曰幸见听敢有言夫人笑曰不欲从科举乎是吾素已疑之矣且汝兄力学能文屈于有司者二十年常为予言有司待士之礼薄而法益苛愧之终其身汝等尚少而亦能不乐于此乎第汝安则吾何有以故端友与其季端本俱遂优游于圉城数亩之田人多高之夫人年六十有九崇宁五年四月戊子以疾卒五月戊申祔阳夏先茔使君之墓速葬亦夫人平昔之志也男三人长端礼早卒次即端友端本女三亦皆令淑宜其夫家既葬端友哭曰吾母曽参范滂之母也人或言我非夫人之子我不知我与季有异同于吾母也既而得其所生陈于京师且言児生甫三嵗媪去江氏今三十年矣端友于是哭益哀殆不胜丧求其宜铭者説之大父金紫与舍人同馆相善实奕世之好乃为之铭曰周道既衰闗睢思古汉至更生乃传列女宁自知其后世真有显家之媛如当时之所序墨庄之荣耶圉城之兴耶是实仪范海内为妇为母顾惟祔我贤使君越百有千年不得而称之曰江母之墓
　　宋故朝请大夫管勾舒州灵仙观骑都尉段公墓志铭
　　公讳与言字彦昌始段氏得姓自段干木之后徙武威为武威之段世以忠武有闻人汉金城太守防宗唐太尉秀实其遗风又特高矣唐礼部郎中蘓州刺史同泰始为荥阳中牟人公之先晋天福中自浑河川内徙为汴人公皇考光禄卿赠太尉聿葬公皇祖三班借职阆州监押赠监门大将军重进于郑又复始为郑人公从光禄任为太庙斋郎调嘉州龙游县尉终更就辟尉犍为迁成州军事推官再佐文州改宣徳郎知河中府猗氏县转通直郎赐五品服有勲官监延安府折愽务转奉议郎勲亦一转今上即位覃恩转承议郎通判邠州军州事又倅耀州余年自谓不任事乞闲得管勾舒州灵仙观凡以赏官五转至朝散大夫勲三转至骑都尉大观三年三月巳巳暴得疾卒于郑年七十嵗公为人质愿亷毅非有意于寡言慎行而天资不以利欲自迁而然偆偆挽挽终日若无所与于人间者人于公始以难亲而忌之卒服其常而畏且誉之公既以是有家而其居乡党从宦涖政无险夷率一轨辙而未尝轩轾也犍为有沐川蛮酋欲以译官失职为乱逺近恐甚公曰何害匹马走溪洞喻之曰译官一日信有罪矣其如朝廷百年恩徳何蛮酋相率感恸而去公即丁内难嘉人念公贫无以逺归率赙甚厚公谢之再三曰非孝子待死之志也卒不受一钱公在成州时元丰间有灵武之役使者委公掌两川金币于凤翔以佐军实有司以朱墨无前比环视不知所出公独闲暇先防其大数若干而前期枚处以待之彼执劵剂哗然声军法来者乃拱手有徳色而去猗氏之政尚严而终不失古良吏之风常以为政事莫先于务农躬视种植之法及公受代而田野桑榆满矣人称之曰段公林邠若耀皆环庆之冲西陲劲兵襟带也公谨其仓庾而仁之进筑木堡无一人亡者公平居敝衣粝食无所嗜好每覩光禄翰墨遗简则有防衣儿啼之色若其亲之存者此则反乎古人不读其父手泽之説而同归于孝也公娶王氏初封仁和县君再赠长兴县君先公十有四年而卒子三人宏假将仕郎寀三班奉职环庆路第八队将安尚幼三女长适承议郎通判扬州军州事喻齐次适奉议郎知开封府咸平县陈天锡次适假将仕郎张禠孙男五人女四人皆幼宏等卜以六月甲申葬公于郑州管城县懐忠乡青店里先茔之次禠实説之之出也状公平生来乞铭铭曰有猗其枝有清其隂谁其思矣段公之林宁独猗氏所戾讴吟问何至然前修是钦段氏世家诚信不疑轻兵深入定小昆弥老蹩持马抚邠乱师公之为政敢不肖之郑实故里鸠杖归来谓宜百龄忽其逝哉兆宅是安嵩隗崔嵬篆此铭章究彼孔哀
　　王立之墓志铭
　　士而忧心苦思矫矫然不胜朝夕之愤而初不为其身之私者古多有之顾今岂亦乏人哉晋国王子野质为人清苦纯澹视世事若无一可以动其心者惟以善人君子亨否为巳休戚以故其仕屡斥抱羸病而卒河南尹子渐刚毅之士也或有不当其意者子渐叹息忧悲发愤谓生可厌而死可乐往往哀歌泣下无防何而卒今城南王立之直方非有慕于此二人而性义实似之也立之仕宦视二人不及逺甚不足为立之道而子渐卒时年五十嵗子野卒年四十五嵗而立之之卒又少子野四嵗是又为二人而穷者欤立之少知自好乐从诸丈人行游其闻见日博而日励欲自置于闻人中其得四方朋友日益加盛且多喜称誉立之者立之于朋友之善固自一毫不掩也立之无他嗜好唯昼夜读书手自传録凡大编数十时遐荒穷海有先生居焉立之身不出京师而传彼所赋歌诗独早且多若与彼咫尺居而手相授也立之于人顾岂燥湿寒暑之异哉然非其所好虽以势利美官诱致之莫肯自往也立之虽有先人园以居而衣食才自给耳每有賔客至则必命酒剧饮抵谈终日无不倾尽若其大有力而饶于用者由是立之好事之名得于逺迩客有游京师而不见立之则以为恨已立之甞以假承奉郎监懐州酒税寻昜冀州籴官亦仅累月投劾归侍而不复更出矣凡十五余年处城隅一小园中而笑傲自适如一日焉命其园中之堂曰赋归亭曰顿有亦足以见其志云一时文人多为之作赋归等诗立之视朋友疾病死丧力竭势穷而无厌倦意彭城陈无已卒于京师立之赙吊而割田十顷以周其孤多此类者立之得风痹卧病逾二年而家事日零落賔客来相问讯者防希呜呼不可惜哉立之病中取其平生书籍图画古器散之四方朋友无遗则其拳拳慕义乐善独隆如此此事殆古人所未有也立之髙祖讳显祖讳仁皆国史有传曽祖讳希逸故任尚书祠部员外郎直史馆赠司空父讳棫故任供备库副使赠金吾衞大将军娶定安郡王宗绛女遂昌县君再娶宋莒公之孙女二子曰恂曰谷女四人长适诸王孙士徳孙女一人立之大观三年三月丙寅卒卜以四月甲午祔二夫人葬于河南府密县义防乡进节村先茔之次立之病卧乆説之归自闗中过其门往问焉形骸非平日立之而口不能良言或艰出一语犹慷慨忠愤不少惫也且曰我有所作诗文他日无咎序之死则以道铭我是不可不铭铭曰蹈沧海深山蹇产苦辛以求厥志兮孰知有髙风容与都城之士或辖击磨车于声利之涂以为口腹之利兮孰与壶觞不徙席而卒嵗彼不朝夕或疵或疠或踬或劓兮又孰若令名芬芳乎来裔
　　文安县子硕人范氏墓志铭
　　太硕人范氏秀州华亭人父故任光禄卿赠开府仪同三司讳仲谟母胡氏定安郡君追封荣国夫人荣国卒时硕人年十有四嵗能纪纲家事怜其弟幼而抚厚之輙自喜读书如成人开府每叹曰若为男子范氏其不兴乎归吴郡陆氏歴户部侍郎终寳文阁待制讳师闵嘉祐中侍郎之父太尉公讳诜方被宠荣门户盛矣然贫于清也硕人之初为陆氏妇既不矜其荣华又亦不厌其贫至瘠已以为宗族之腴其后太尉公与其姑昌国太夫人不起疾侍郎持使莭坐谪籍中家人亦莫知其贫而各职其分者硕人素能贫之力也未防侍郎出入复显荣疑若可丰防入时好者硕人曰何物能昜吾之素耶廼率是志教诸子论语毛诗皆其口所指授而诸子昜以立诸女相与鸡鸣而起曰可不勉哉吾母如何吾曹当如何大观二年二月甲午卒于子长安官舍年六十有九或曰硕人晚学佛疾病时顾左右曰吾观华严经前日至第十八巻若其为我终之语竟而卒是则缙绅先生难言也男四人方彦礠州滏阳县主簿先硕人十九年卒孚彦朝奉郎惇彦承议郎硕人卒后八年相继而卒钦彦奉议郎勾当在京诸司粮料院女四人壻曰承议郎监在京左藏库岑穰奉议郎韩琥朝请郎权发遣兴化军府王杰朝请郎晁咏之孙男五人旦假将仕郎暠假承务郎旻登仕郎是早皆将仕郎孙女一人钦彦卜政和七年十月甲子自开封侍中之墓改葬于郑州新郑县旌贤乡礼也太硕人政和四年追封也初以元丰四年封徳安县君云铭曰春葩方荣以傲风雨有实必异硕人为女既其有行苹蘩夙暮不耻其贫硕人为妇吾儿诗书吾女管缕吾髪皤然硕人为母生名房闼死传区宇新阡弥吉吾铭敢侮
　　承议郎陆公墓志铭
