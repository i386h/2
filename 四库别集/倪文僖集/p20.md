<!-- { "loadSidebar": true } -->
　　新淦严君陵岳世居邑之仁和其先洪武中以富室徙实京师故今居上新河修废举之业秉礼好义敦尚儒素子三人曰诚曰徳曰祥皆谨饬有士行卓然树立陵岳以其世系盖出于汉之严子陵也因以富春清隠自号富春者原其世居之所自清隠者宗其世徳之所尚也夫君子抱道怀竒固欲以兼济天下非独善也时不可道不行始飘然逺引甘与木石居而鹿豕逰岂得已哉彼子陵者道可以匡时泽物而才华是閟也徳可以轨世范俗而声迹是铲也身可以纡朱拖紫而羊裘是着也手可以秉钧持衡而纶竿是执也其意何居盖谓西京之末谀佞茍容名节扫地当建武初羣龙满朝足以为治所乏者名节耳于是抗志青云思有以振之蝉蜕嚣埃之中自致寰区之外所以助成王化者深矣卒使东都名节相师成俗虽国歩艰虞羣雄角力咸朶颐汉鼎而莫敢动伊谁之力欤若谓其不仕故人无心于世而甘于隠者抑亦观其迹而未察其心者也故其桐江一丝清风千古在常人景仰歆慕尚不容已矧陵岳为其后人也耶陵岳生当熈洽之朝太平无事之日安分乐天无求于世虽居廛市之中而取予不茍志不营利其恬静幽逺之趣殆不异于岩栖谷遁者焉则其谓之清隠者盖亦师子陵之心而不泥其迹者也其不可谓世之逸民欤陵岳介其友沈廷庸征予为记遂为之书

　　友松记

　　姑苏施侑廷乐甫世家洞庭东山乃予同年状元宗铭之从父也读书好礼乡称善士尝以友松自号顷游京师谒予静存轩中观其投刺题曰友松予怪其所友物而不人则曰吾学孔孟之道者也孔子曰无友不如已吾于是求胜已者友之而有合于孔孟之道者不易得也惟松也岁寒后雕孔子亟称焉是以友之也曰松之有合于孔孟之道者安在曰吾观世之人胁肩謟笑面而不心者多矣而是松也苍颜鐡色不媚于世其所谓正颜色斯近信者乎世之人翻云覆雨枉已徇人者多矣而是松也露滋雪虐不知荣悴其所谓富贵不能淫贫贱不能移威武不能屈者乎世之人噐小材薄缓急难恃者多矣而是松也扶颠持危梁栋不挠其所谓不可小知而可大受者乎世之人见利则趋见势则附者多矣而是松也挺拔林立无所阿比其所谓矜而不争羣而不党者乎其有合于孔孟之道者若是是则君子也是则大丈夫也故予与之定交岁月既乆情分益宻虽陈雷之胶漆愈郊之云龙不是过也予闻而叹曰嗟乎自五交三衅之说兴而友道几絶昔大舜与木石居其殆是乎则廷乐之于松其真得胜已之益者矣其亦善学孔孟之道者矣遂援笔为记其语云

　　石室小隠记

　　山川竒特夐絶之壤深藏逺秘人迹所不能到固宜让猿狖麕鹿以为宅使其与人境相接乃弃辱于樵童牧竖得以踯躅輘轹焉夫岂君子之所忍哉故古之幽人畸士遇有佳景必薙芜畚秽以出其胜亭焉台焉以当其会从而逰观啸傲以畅其懐非志敦高尚者孰克与于斯常之宜兴有东山别墅焉乃蹇律伯度之所居也去西南十五里有石山山有一洞洞前多修竹竹阴有一磵自山之阳而来注于慈湖磵外平畴弥望有逺山皆屏列拱揖于前真佳景也洞为崩土堙塞弃辱有年矣居人虽多莫知其为异也伯度顾而惜之命工除拓于是深得数十尺广得文余高得几丈恠石玲珑石笋下垂竒絶始露岂天藏此固有待于伯度耶伯度构屋数椽竹间名曰石室小隠士林诸公以细草春香小洞幽之句分题赋诗以咏其胜亦有序而记之者矣佥宪罗公与伯度交契复为求言于予予以谓隠无有大小也出处茍合乎道又何朝市山林之择哉故君子非不欲仕衒玉求售则丧其所守矣隠居求志席珍待聘孔子有取焉伯度生当国家治化隆洽之时身跻太平之域不知帝力之我及穴山而居临水而亭延修竹之清风聴流泉之嗽玉覧遥岑之凝翠使石室之胜弃于昔而显于今忻而逰倦而憇逍遥卒岁以怡天真客至则相与谈诗书而究道徳以觞以咏以弦以奕其隠居求志之乐虽考盘硕人岂是过哉此其心盖泊然以道自守而无求于世故能摅幽发竒日与之娱若是使或有累于物则寂寞之濵不能一朝居也是知伯度岂非高尚之士也欤宜诸公之咏之也彼世之处士顾藉隠逸以盗虚名索高价致贻林磵之惭愧乌可与伯度同日语哉因佥宪之请为记之若此倘石室肯分半榻当命驾而宿留焉虽老矣尚能为伯度一赋

　　刘忠愍公祠堂记

　　人臣负经国济时之学者必有长虑却顾之见存爱君忧国之心者必有忠言谠论之陈幸而其言得行则足以防涓流之微杜履霜之渐而祸患消弭国家宁谧不幸其言不用而身以危其言卒验而治以紊此忠义之士所以痛哭而流涕也翰林院侍讲安成刘公球字求乐其学邃于春秋登永乐辛丑进士第授礼部仪制主事文行卓然为学者所宗少师东里杨公尚书毘陵胡公雅相敬重正统初荐入翰林预修宣庙实録书成授前职入侍经筵有启沃之益岁癸亥殿庭有雷震之异公上疏条陈时政得失凡十事以进言皆剀切最要者欲上总揽干纲不使权移于下敌众乘衅宜为御遏之谋疏入用事中珰见之虑见削夺深以为恨日夜聚议必欲杀公以钳言者之口寻假他事下公锦衣卫狱嗾司刑者加以非法公竟死狱中自是缙绅丧气言路声塞权珰益无忌惮专恣日甚司刑者怙势作威薫炙可畏公乃于其家附其子以为厉逾六年己巳秋敌果犯顺权珰挟上北廵大臣恳留不听六师出境遂以失律误国死于乱兵司刑者亦为廷臣捶死于朝朝野称快公之言至是验矣若公之心一出忠爱知有后患恒为国忧故披沥肝胆恳恳为朝廷言之兾以感悟上心收权立政思患预防以兴太平之业使用其言固国家之幸也卒扼扵权珰言废身危徒使其言中若蓍蔡夫岂独公之不幸也哉朝廷念公以忠谏没追赠为翰林学士赐谥忠愍遣官谕祭于家复命有司肖像于郡之忠节祠足以慰公之灵矣然未有特祠祭公者公之子广东叅政钺浙江副使釪乃市地邑治北构堂三楹龛扵中以奉神主翼以祭库表以崇门室于后居子孙以奉祀事以至斋庖之舍咸具焉郡侯许公聦邑侯唐公寛继至皆给材助金以相其成祠始于成化戊子冬十一月而明年春三月乃讫工钺以书抵京属谦记其事于石用垂不朽夫表扬忠义以树风教守令之职也不敢以芜陋辞谨为之记系之以诗曰人臣事君其道曰忠茍利扵国不有厥躬侃侃刘公有学有操横经讲筵引君当道天忽示变为戒孔昭宜修徳政菑其自消吁谟逺猷乃具入告犯讳触奸祸机是蹈谓公必毙我柄斯专岂意假手毙尤烈焉泰山鸿毛等扵一死磔鼠踣麟快彼惜此帝念忠谠曰我良臣恤以渥典幽愤以伸爰配乡贤五忠一节爰作斯祠式专对越公归来只顾兹烝尝公神在天千载耿光我作此诗永歌公徳子子孙孙承祀无忒

　　太平芜湖县重修庙学记

　　学校乃三代治民之具所以明彛伦淑人心厚风俗而兴贤材是以后世率循莫之或废况我国家化民成俗尤必以是为先务任承宣者顾后于是奚可乎哉芜湖为太平属邑有学在治东南一里许宋元符间始建国朝永乐初盖重修焉景泰天顺间尝补苴罅漏仅而克支至是岁歴滋乆风雨侵凌虫蠧毁剥栋败榱倾日入于壊成化丙戌徳郡陈源来尹于斯谒庙周覧嘅然兴嗟遂以増崇修饰为任乃市美材佣良工经度而侈大之易其朽腐正其倾欹加瓦甓以厚其庇覆施丹青以新其■〈黑乚〉昧殿堂斋庑悉复旧规复以师生合食之无所也建会馔堂三楹于堂左以藏息之无居也建学舍四十二楹于堂后舍后则建观徳厅于射圃以习射学前则建题名碑于灵星门外以书科第氏名他若神库官廨门墙道路湢庖靡不完具邑佐陈侯侍御邑人黄譲实赞其役于是庙貌俨如学宫伟如蔚为东南之冠教谕长乐谢文礼训导丰城黄乐金陵石正嘉侯兴作之勤不可使无闻于后乃命学子赍状来京取文以记其成惟夫庠序者国家之元气也风化于此焉系人材于此焉出必宏大其居斯足崇祀圣贤作兴士类使颓敝弗称何以修奠献之仪极教育之美哉惟侯克知乎此甫当下车輙有事焉盖得为政之本而深体国家化成之意矣不其贤乎自是儒师俊乂得以雍容其间教化行而风俗丕变徳业成而人材軰出孰非贤令之功也哉即是一节观之善政之多可知矣是宜书也故为之记复系以诗俾多士歌侯之徳其辞曰扵惟宣圣立人之极垂教万世道存六籍国家兴治惟道是宗徧祀寰宇煌煌学宫凡我秀民咸萃于学不有能官孰知振作惟我贤令乃圣之徒嘅此颓敝曰新是图载经载营乃葺乃构焕发奎光规越于旧于焉讲肄弦诵沨沨匪侯嘉惠化基曷隆邦人载瞻益端趋向兴贤育材奋庸相望噫侯为政敦本所先弦歌武城无媿昔贤来学无穷世仰丕绩我作此诗永歌无斁

　　长春寿域记

　　寿星所直之墟南极所临之野有长春寿域焉肇扵鸿蒙之初开于混沌之后不见于禹贡之制赋周礼之职方而隠然于八荒之表其地宏旷无町畦疆界之限其土夷沃无险僻硗确之陋其气淳厖其风温和其日舒长其景暄妍是以四时长春如一日焉彼其赤曦酷烈烁石流金而域中之春自若也清霜严厉摧枯陨箨而域中之春自若也朔风号寒堕指裂肤而域中之春自若也故物之生其间者草木则有紫芝苍松蟠桃大椿而荆棘乌附之属不茁焉鸟兽则有威鳯祥麟莲龟巢鹤而蝮虿枭獍之属不育焉人之生其间者则有黄髪儿齿孺色台背后天不老而终古长存随大化以遨嬉与太初而为邻者焉昔尝造其域者若广成彭铿李聃击壌之叟海濵之老茹芝之皓皆逍遥其间近若香山睢阳洛社至道之英则亦渉其境者也柰何世路﨑岖恒相背驰遂至视之若神洲之不可到仙源之不可寻良可慨已今有一翁盖生且长扵是域而不自知者也其为人也呼吸元气之精饮漱太古之醇神融而貌泽身康而足轻方曈緑髪睥睨物表泊然外其形骸而不为其所役者也尝挟陶朱之术土苴金玉散以济饥帝以章服华之扵已若不与也有桂五枝芳馨袭人将以一寄之月窟而移献帝傍此其志也翁徜徉玩世逢人不道姓名人鲜知者有烂柯樵子过而识之揖之曰吾尝观子奕于长春寿域中相别固无恙乎予适过而惊曰长春寿域中乃有斯人耶疑其年而问之曰彼何人斯樵子曰此人顾其姓昂其名世隆其字阅甲子三百诞弥之祥岁舍玄虎朱明届孟蓂荚始抽时也予闻而异其人遂为之记

　　和州儒学重修记

