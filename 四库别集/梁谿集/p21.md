<!-- { "loadSidebar": true } -->
　　縠水柯山蕴秀竒精忠深结冕旒知玉堂视草久推重金椀书名犹恨迟廊庙未应忘泽物江山且复助题诗慇懃寄録韩公事好为斯民更筑基
　　迂愚聊复隠清时幽事相关只自知满地落花看鹤舞一轩春雨对僧棊闲中日月真销得物外烟霞渐可期坐致时康頼公等不湏深遯采商芝
　　莼菜
　　渺渺春湖水拍天紫莼千里正聮緜初抽荷蘂半含露旋摘龙须尚带涎盐防欲调难并美鲈鱼兼忆讵非贤自怜不是知机士饱食空能上钓船
　　送李泰发吏部赴官阳朔
　　意气相期防面前谪官邂逅两萧然谁怜兰省鹓鸾友去作桂林山水仙直道事人宁免黜拙谋于我欲争先寛恩下逮宜非久来买梁谿二顷田
　　阳朔谿山冠百蛮羡君逺宦得跻攀声名已落寰区内忠信自行夷貊间山作劔铓攒峻拔水如罗带巧防环此生又作南征计好把轻绡寄一斑
　　寄李泰发吏部
　　我生禀赋愚且屯昔游帝所知何因狂言妄发取谴废屏迹分甘麋鹿羣公于何许知姓字迂趾访我梁谿濵平生倾盖意气合谈笑便觉襟怀亲如公材识迈伦等缓步自当居要津胡为亦复作此态出语輙已惊臣邻扁舟归探防稽穴单骑去指苍梧云岭南风土不全恶阳朔山水古所珍郎官出宰乃故事絶徼万里皆吾民布宣徳泽被蛮邑犷俗可使风还淳古来节士志沟壑笑视生死同埃尘甘心刀锯蹈鼎镬狥国讵免危其身圣朝寛大幸无比窜谪未久多防恩辕驹仗马恋刍豆何用局促声长吞堂堂基业甚宏逺岂使扶助无良臣勉防行矣伫旋斾乘兴且访山隂人
　　同翁士特小饮中隠堂
　　三伏炎蒸画舸防蓬门聊复为君开松篁防翳罇中渌杖履逍遥池上台小雨乍随云影散好风还逐月光来虚堂夜久羣嚻息枕簟相从亦快哉
　　士特见和复次前韵
　　丘园命驾未应防三径还同蒋诩开盘谷初能容蕙帐钧天无复梦瑶台稚年尚忆嬉游处老境相从归去来幸有西山供醉眼不妨吟望思悠哉
　　同士特逰惠山再次前韵
　　九峯秀色照溪廻古寺峥嵘殿阁开潄玉泉声锵石洞郁蓝天影抱琼台亲賔情话真难得岩壑幽寻岂易来且复淹留同一醉未应遄櫂念归哉
　　题周孝侯庙
　　周侯高节冠千古志气刚明乃如许劔斩长桥防尾蛟刺杀南山雪毛虎归来一聴闾里言折节宁辞逺游苦学成名立世共惊狥国忘身乃其所至今血食荆溪濵庙貎崇深日箫皷我来再拜仰遗像思古伤今怅谁语君不见淮隂跨下已亡竒哙等何羞与为伍
　　余乙已春赴奉常召如京师五月四日至京口同似表叔易游北固甘露寺
　　招提殿阁郁嵳峩占得江山气象多一水下临萦素练两山对峙叠青螺乍欣心目到空濶坐看风云相荡摩景物自新人自老旧游追忆奈愁何
　　雨中渡杨子江书怀呈似表叔易
　　波光澹澹艣声圆风软潮平利涉川浩渺云涛连海峤空蒙烟雨湿楼船江山雄伟冠天下景物瓌竒绕目前逺迹禹功湏我辈感时怀古一凄然
　　同似表叔易置酒平山堂
　　蹔停征櫂此从容叹息前贤结构雄心眼乍随天宇濶笑谈不觉酒罇空江光隠见轩楹里山色虚无烟雨中种柳仙翁何处去年年疎翠自春风
　　过召伯埭游斗野亭次司谏孙公韵
　　星斗照淮楚緑野如砥平兹亭结构小景物有余清我来值袢暑霁雾褰高甍登临得佳友坐使怀抱倾方塘杨柳合极望菰蒲生仰徳思谢傅吊古伤芜城浊酒聊共酌小鳞鲜可烹抱拙卧江海胡为复此行区区萤爝光何补日月明稽古得车马平生笑桓荣
　　途中书怀
　　去国飘零伴一星误恩还许谒承眀已甘松菊老三径岂有材猷厠九卿晩景故慙题柱客壮怀多谢弃繻生片帆自逐南风起遇坎乘流且麽行
　　新开河食鳜鱼戏成
　　平湖渺漫烟苍苍菰蒲擢秀新荷香渔舟演漾出深浦舟中鲜鳜肥而臧传呼就买不论价得钱留鱼鱼眼光细鳞哆口传鬐鬛斓斑防黒防涂黄巨盆汲水养余息拨剌奋尾犹洋洋付庖荐酒择困者挥刀切玉芼桂姜麯生风味已醖借得此更使不可忘松江之鲈不足忆银色讵数緜州鲂惜哉行役难驻櫂一饱未许杯盘常雨蓑烟笠乃吾事安得独钓青茫茫
　　泗上瞻礼僧伽塔
　　汤汤淮泗濵实为至人居至人骨已冷灵响初不渝巍然窣堵波金碧耀云衢突兀三百尺势欲凌霄虚乃知天人师冝有神明扶忆昔嵗乙未奉亲由此途开关瞻晬容端相不可诬清秋日当午为现摩尼珠蝉聮寳铎间悬缀如流苏万目共瞻覩稚耋驩惊呼重来念旧事感叹涕澘如再拜礼双足如师真丈夫
　　汴上有感
　　不踏隋池今几日重来空叹二毛侵黄流浑浑帆樯影緑岸森森榆柳隂雨霁鸠鸣呼妇急晓凉蝉噪感人深区区往返何为者谁识先贤用舍心
　　梁谿集巻十六
　　钦定四库全书
　　梁谿集巻十七　　　　　　宋　李纲　撰诗十三【自丁未秋罢相后作及戊申嵗四十六首】
　　序　　　　　　　　寳劒聨句
　　山药　　　　　　　煨芋
　　食蟹　　　　　　　对菊小饮简申伯叔易小饮即事呈申伯　　玉华宫用杜子美韵九月八日渡淮　　　九日与申伯叔易小饮章华宫用张籍韵　　次韵季弟阻雪
　　善权即事十首　　　投金瀬有感
　　题辋川雪图　　　　次季弟韵赋梅花二首
　　宿黄柏村馆　　　　宁国县圃杂花盛开【二首】
　　咏草　　　　　　　初见杨花
　　黟歙道中士人献牡丹有盈尺者为赋此诗自鄱阳泛江至星子　过彭蠡
　　游落星寺　　　　　望庐山
　　韩德全以小舟相迓于落星寺下
　　游庐山　　　　　　过玉涧道人草堂
　　五老峯　　　　　　罗汉寺
　　欲游寻真观不果　　栖云庵
　　三峡桥　　　　　　万杉寺散珠亭
　　诸刹以石渠道水有十余里者感之赋诗
　　序
　　诗以风刺为主故曰上以风化下下以风刺上主文而谲谏言之者无罪闻之者足以戒三百六篇变风变雅居其太半皆有箴规戒诲美刺伤悯哀思之言而其言则多出于当时仁人不遇忠臣不得志贤士大夫欲诱掖其君与夫伤谗思古吟咏情性止乎礼义有先王之泽故曰诗可以羣可以怨小弁之怨乃所以笃亲亲之恩防鸮之贻乃所以明君臣之义谷风之刺乃所以隆夫妇朋友之情使遭变遇闵而泊然无心于其间则父子君臣朋友夫妇之道或几乎熄矣王者迹熄而诗亡诗亡而后离骚作九歌九章之属引类比义虽近乎悱然爱君之诚笃而嫉恶之志深君子许其忠焉汉唐间以诗鸣者多矣独杜子美得诗人比兴之防虽困踬流离而不忘君故其辞章慨然有志士仁人之大节非止模写物象风容色泽而已余旧喜赋诗自靖康谪官以避谤辍不复作及建炎改元之秋丐罢机政其冬谪居武昌明年移澧浦又明年迁海外自江湖涉岭海皆骚人放逐之乡与魑魅荒絶非人所居之地郁悒亡聊则复頼诗句摅忧娱悲以自陶冩每登临山川啸咏风月未尝不作诗而嫠不恤纬之诚间亦形于篇什遂成巻轴今防恩北归裒葺所作目为湖海集将以示诸季使知往反万里四年间所得葢如此云庚戌清明日梁谿病叟序
　　寳劔聨句
　　造化鑪锤巧山谿鑛镤良精金付欧冶妙手铸干将淬砺呈锋锷【伯纪】飞腾辨耿光青黄司火【申伯】爪髪助祈禳桃氏几时献【叔正】龙文难久藏鳞皴识松理乙屈认鱼肠黯黯青蛇色【伯纪】炎炎赤帝祥提擕起三尺【申伯】驾驭牧羣狼弹铗悲冯子【叔正】夸镡悟赵王神功归不试利用运无旁赠客千金直【伯纪】方人百链钢还须玉具饰何用蒯缑装讵使妖腰喜【申伯】当容节士狂纯卢非娬媚巨阙太坚刚郁勃冲牛斗蛇蜒接混茫畴能寳于越俱议刻艅艎抆拭资神土【叔正】珍藏閟寳房斩蛟诚壮勇剸象见铦铓韩信归髙祖朱云赐尚方雄材元倚仗佞胆已飞扬浑脱公孙舞【伯纪】缦胡庶士伤吴钩能曲折蜀汉有文章六赐恩何厚三名怨未偿先知吼蛟兕摩钝凛氷霜犬子尝思击【申伯】猿公莫敢当翁归备文武季路戒彊梁疾视真何事【叔正】要盟或可臧镵天隳彗孛适野走徬徨麾拂飞雷电【伯纪】轩昻变雨旸刺强同匕首定乱岂长枪叔向排当御昭王畏拙倡买牛今欲老【申伯】铸鏄嵗方穰【叔正】徐国留呉札鸿门蔽顶庄拄頥真贵盛击柱妄披猖曜儧山妖见秦兴水怪彰万人犹可敌一吷未应敭不动惊公胜为夸异伯阳断匜犹未妙穿屋始非常止水涵晶莹疎星防角芒聊须为武备何必事戎行要并宗臣履休同小盗裳冲星怜杜子斫地叹王郎【申伯】不假防须便真成刃手创新硎如可发故物未应忘【叔正】黠虏称兵急王师击鼓镗氛埃期扫荡心胆为开张未斩楼兰级那销黔首疮防回开匣罢但欲引杯长聊复防身佩毋为跃水亡报君吾志毕以尔倚扶桑【伯纪】
　　山药
　　山家为我斸青冥养就仙芝指掌明风味自应殊紫芋功名初不减黄精藤盘欲荐氷霜质石鼎先闻风雨声辟糓留侯正归去淡然悠久见交情
　　煨芋
　　今夕何夕夜未央天寒拥炉更漏长缩肩环坐有饥色呼童取芋灰为塘蹲防得火良易熟脱落皮毛如紫玉迭煨迭进争相先笑语颇喧知实腹锦里先生亦不贫家园收拾动千斤凶年自可活妻子美好不减岷江濵邺侯昔游衡岳左懒瓉食余贻半个我今归去隠家山岂复从人覔残颗臞儒奉养亦已防一饱便吟煨芋诗君不见齐公夜半意不嗛易牙煎熬燔炙和调五味而进之
　　食蟹
　　秋风萧萧芦苇苍野岸郭索纷成行持矛被甲正雄健意气正欲行无旁朝魁执穗似有礼拥劔敌虎何其强野人篝火夜采拨束缚赴鼎如驱羊樽前风味若无敌芼以橙橘尤芬芳流膏斫雪快一饱咀嚼海错皆寻常丹枫夜落吴天霜防防欲熟千畦黄梁谿白蟹正可钓雏鸡浊酒肥且香先生归去营口腹老饕未许他人当家山渐近意渐适思归岂独鲈鱼乡
　　九月五日对菊小饮简申伯叔易
　　渊明爱此九日名对菊无钱可留客杜陵烂醉作生涯青蘂空嗟未堪摘我今鼓柂适长淮坐见幽丛烂熳开自从多病久不饮又尔一洗黄金罍东南节物诚已早翠叶金花为谁好三径荒芜尔尚存未觉出山同小草世间万事皆可忘且须泛此酬秋光平生最爱老坡语菊花开日即重阳
　　小饮即事呈申伯
　　夜凉同咏古人诗新月娟娟照酒巵一醉且忻军冦退扁舟似与菊花期衔杯乐圣真吾事泛宅浮家漫尔为归去云山最深处隔江千里幸相思
　　玉华宫用杜子羙韵
　　阿房但遗基铜爵亦飘瓦兹宫制何朝栋宇妙天下溪山最清絶画手不可冩于今黍离离客过泪如洒廼知营宫殿徒以业力假起灭犹浮沤聚散齐一马如何世间士天运欲持把此理贯古今宜有知之者
　　九月八日渡淮
　　长淮渺渺烟苍苍扁舟初脱隋渠黄平生见此为开眼况复乞身还故乡嗟余渉世诚已拙径步不虞机穽设空余方寸炳如丹北望此时心欲折楚天清晓作轻寒黄芦着霜声正干川回金碧隠窣堵风逺钟磬闻山艣声呕轧归何处笑指江臯寻旧路松菊荒芜欲自鉏盗贼颠飜非所惧【时闻钱塘盗作故云】蟹螯菊蘂风味遒且须为尽黄金舟世间种种如梦电此物能消万古愁
　　九日与申伯叔易小饮
　　上客相从称玉觞楚天杳杳湛清光紫茱黄菊有佳色白蟹頳鳞聊共尝自哂三朝为逐客常于九日旅殊方十年往返成何事赢得萧萧满鬓霜
　　章华宫用张籍韵
