<!-- { "loadSidebar": true } -->
　　【尚书都省额外正名年满令史边士宁青州益都县尉制】

　　敕某：尔以书赞治，积岁有劳。请命于朝，序官一尉。往共厥职，无敢弗祗。可。

　　【太常寺太乐署院官郭馀庆应州金城县主簿制】

　　敕某：尔隶于太常久矣，吏员有阙，当得进迁。命以一官，往其祗服。可。

　　【右街司正名孔目官张文仲蓬州蓬山县主簿依前充职制】

　　敕某：祗载厥职，于今十年。稽状有司，序于官簿。往共旧服，无弃前劳。可。

　　【吏部侍郎平章事曾公亮奏句当人赵化基制】

　　敕某：朕布神之惠，而陪隶与焉。尔服厥勤，受兹甄宠。名者，先王所慎以与人者也。往思淑慎以称之。可。

　　【青州奏寿光县丰城村张赞独孤用和各年一百一岁并本州助教制】

　　敕某：人寿至于百年，则阅天下之故多矣。宠以官号，使助守令，教驯百姓，岂不宜哉？尔实应书，往其钦服。可。

　　【安化中下州北遐镇蛮人一百一十人并银酒监武制】

　　敕某：声教所覃，尔惟祗服，克有名位，荣于种落。又输方物，来效厥勤。其锡异恩，以嘉能享。可。

　　【寿州税户李仲宣李仲渊本州助教制】

　　敕某：淮人阻饥，朕欲周饩。尔能输米，来助有司。赏以一官，往其祗服。可。

　　【宿州临涣县柳子镇市户进纳斛斗人朱亿弟杰本州助教制】

　　敕某：周恤阻饥，朝廷之政。尔能输积，以助有司。褒赐一官，往其祗服。可。

　　【空名助教并试监簿制】

　　敕某：河水衍溢，且为民灾，尔能输薪，以佐有司之急。加尔以试官之赏，其思慎行以称焉，可。 
　

　




　

　
●卷五十六
◎表
　　【百寮贺复熙河路表】

　　臣某等言：伏睹修复熙、河、洮、泯、叠、宕等州，幅员二千馀里，斩获不顺蕃部一万九千馀人，招抚大小蕃族三十馀万，各降附者。奋张天兵，开斥王土。旌旃所指，燕及氐、羌；楼橹相望，诞弥河陇。（中贺。）窃以三年鬼方之伐，高宗所以济时；六月犭严狁之征，宣王所以复古。政由人举，道与世升。伏惟皇帝陛下温恭而文，睿知以武，讲周、唐之百度，拔方、虎于一言。我陵我阿，既饬鹰扬之旅；实墉实壑，遂平鸟窜之戎。用夏变夷，以今准古，是基新命，厥迈往图。臣等均被明恩，具膺荣禄。接千岁之统，适遭会于斯时；上万年之觞，敢愆忘于故事。臣无任。

　　【赐玉带谢表】

　　臣某言：伏蒙圣恩以收复熙、河、洮、岷、叠、宕等州特加褒谕，亲解玉带赐臣者。尸臣列侍，方临极辨之朝；{曰}御占传，独拜非常之赐。宠绥狎至，恳避弗俞，有加，凌兢无措。（中谢。）窃以洮、河之业，兆自圣谟；方、虎之材，进非师锡。片言投匦，遂察见其有孚；众讠此盈庭，豫照知其无眚。以至缓兵算食，搜卒第功，能毕协于始谋，实仰归于独断。如臣蕞尔，何力有焉？伏惟皇帝陛下善贷且成，劳谦不伐，弛旷之大责，录将明之小忠。扬于广除，委以珍御，瑟彼英瑶之质，焕乎华衮之言。临授用光，顾荣逾于古昔；退藏惟谨，知燕及于云来。施更厚于解衣，报敢忘于结草。臣无任。

　　【诏进所著文字谢表】

　　云汉之光，俯加贲冒；菅蒯之贱，仰误询求。（中谢。）臣闻百王之道虽殊，其要不过于稽古；六艺之文盖缺，所传犹足以范民。唯其测之而弥深，故或习矣而不察。绍明精义，允属昌时。伏惟皇帝陛下有舜之文明，有汤之勇智。以身为度，动皆应于乾行；肆笔成书，言必稽于圣作。欲推阐先王之大道，以新美天下之英材，宜得醇儒，使陪休运。臣初非秀颖，众谓迂愚，徒以弱龄粗知强学。服膺前载，但传糟粕之馀；追首大方，岂逮室家之好。过叨睿奖，使缉旧闻。永惟少作可弃之浮辞，岂能上副旁搜之至意。伏望皇帝陛下矜其闻道之晚，假以历时之淹，使更讨论，粗如成就。然后上尘于聪览，且复取决于圣裁。庶收寸长，稍副时用。臣无任。

　　【进熙宁编敕表】

　　臣某等言：窃以观天下之至动而御其时，辅万物之自然而节其性，匿而不可不为者事，粗而不可不陈者法，厥惟无弊，乃以不胶。故造象于正月之始和，改礼以五载之巡狩。一代之典，成于缉熙，百世可知，在所加损。方裁成辅相之休运，宜修饰润色之难能，顾匪其人，与于此选。（中谢。）盖闻道有升降，政有弛张，缓急详略，度宜而已。使民不倦，唯圣为能。伏惟皇帝陛下天德地业，体尧蹈禹，永念宪禁之旧，或失防范之中。选建有官，付之论定。具惭浅学，莫副详延。屡弥岁年，仅就篇帙，删除烦复，搜补阙遗。于趣时因民，则粗救扌元敝之实，以方古垂后，则或俟新美之才。冒昧天威，姑塞明诏。

　　【赐元丰敕令格式表】

　　臣某言：伏蒙圣慈特赐臣《元丰敕令格式》一部，计四十策者。新厥品章，著之方册，虽孤眷寄，尚冒分颁。（中谢。）窃以后辟之所训裁，臣工之所承守，历观既往，或仍春之余；绪正厥遗，实待缉熙之久。恭惟皇帝陛下操天纵之智，御物昌之时，创法于群几之先，收功于异论之后。虑无愆素，举必要终。然趋变以制宜，或非初令；则取新而垂裕，宜有成书。神机俯授于有官，圣制遂摅于无极。部居彪列，科指户分。云汉之回甚昭，日月之照方久。臣进陪国论，退即里居。在昔讨论，尝负旷之责；于今尊阁，更知被受之荣。臣无任。

　　【赐弟安国及第谢表】

　　臣某言：伏蒙圣恩召试臣弟安国，赐进士及第，注初等职官者。俊之求，外覃草野；龙光之施，首逮门庭。（中谢。）窃以躬国论听断之烦，而察知孤远之行；略门资贡举之法，而拔取滞淹之才。山林之所诵说而难遭，闾巷之所惊嗟而罕见。伏惟皇帝陛下协德穹昊，比明羲和，博临四方，洞照万物。如臣同产，为世畸人，少遭闵凶，自奋寒苦。虽强学力行，粗有时名；而少偶寡徒，几绝荣望。岂期圣听，俯及幽潜，遂使穷途，坐阶华宠。奖以诏书而试艺，赐之科第而命官。禄不逮亲，既永乖于养志；仕非为己，当共誓于捐躯。臣无任。

　　【除弟安国馆职谢表】

　　臣某言：伏蒙圣恩以臣弟安国充崇文院校书者。书林置职，方储高位之材；诏板推恩，遂假私门之宠。在于疵贱，实以兢惭。（中谢。）伏念臣初起孤生，非谋无仕，中参近侍，特荷先朝。属忧患之相仍，分湮沦而自弃，敢图收召，俯暨幽潜。服在臣邻，骤冠论思之列；恩加子弟，具膺庆赏之延。有昧冒于殊私，或超逾于常法。惟数奇之同产，尝久困于稠人。第册西垣，比前叨于睿奖；校文东观，更曲被于明扬。此盖伏遇皇帝陛下与善无方，使能以类，欲阜成于大治，务博取于众材。遂忘形迹之嫌，以溥龙光之施。衰宗既亢，唯知上报之难；小己易盈，弥惧先颠之疾。臣无任。

　　【除中允崇政殿说书谢表】

　　臣某言：伏蒙圣恩授臣男守太子中允、充崇政殿说书，寻具札子辞免，蒙降诏书不允者。恩骤加于私室，多所超逾；事或累于公朝，诚难昧冒。仰烦睿训，曲喻至怀。永惟眷奖之殊，实重兢惭之至。（中谢。）伏念臣首叨召节，得侍辞林，随被赞书，使陪经幄，稍更岁月，莫补涓埃。窃观上智之日跻，内讼浅闻而知困。况如贱息，厥有童心，尚迷钻仰之方，岂称招延之礼？恕己量主，非敢以私而自嫌；为官择人，顾虽成命而宜改。辄布可辞之义，上干难犯之威。伏蒙皇帝陛下屈体优容，垂精宠答。谓大人照临之道广，当养以蒙；意小夫诵说之智专，遽忘其贱。褒称备厚，训饬加严。揣实未安，寄颜有恧。重念自古君臣之相与，未有如臣父子之所遭。盖当用儒之时，尤难讲艺之职。典谟方御，实参备于讨论；诰誓未终，已继叨于奖擢。获世官于闾巷，嗣家学于朝廷，自非忘躯，何以报国！知人而官以哲，慨已误于明扬；委质而教之忠，誓永肩于素守。臣无任。

　　【除正言待制谢表】

　　臣某言：伏奉圣恩除臣男右正言、天章阁待制兼侍讲，特降中使宣谕，令便受告敕，不须辞免者。孚号明恩，实由中出；美官要职，弗以次加。知荣耀之及私，顾僭差而累国。云天在望，冰炭交怀。（中谢。）臣出于羁穷，好是拙直。道常违俗，宜刍狗之致妖；才不逮人，何藿之能化？皇帝陛下收之末路，付以繁机，距滔天之众谗，责经世之来效。施及贱息，度越稠人，延登朝行，使嗣讲业。方仰陪于膝席，俄中废于疡。虽进趋之礼久妨，而问劳之恩狎至。莫知报称，但负兢惭；岂意眷怜，更加超擢。待制之为职，以陪侍禁严；正言之为官，以谏救遗失。承金华之旧学，亲玉色于燕朝。并叨殊私，甚骇群听。此盖伏遇皇帝陛下揽取同智，无小大之遗；搜扬众材，无久近之间。苟或不肖，概尝有闻，必垂甄收，以示劝奖。四方之训于我，无竞维人；多士之生斯时，不显亦世。永惟遭值，孰与等夷。君臣以事道相求，是惟希世；父子以传经见用，鲜或同时。虽愧皋陶济美之材，敢忘狐突教忠之义。臣无任。

　　【进字说表】

　　臣某言：窃以书用于世久矣，先王立学以教之，设官以达之，置使以喻之，禁诛乱名，岂苟然哉！凡以同道德之归，一名法之守而已。道衰以隐，官失学废，循而发之，实在圣时，岂臣愚憧，敢逮斯事？（中谢。）盖闻物生而有情，情发而为声，声以类合，皆足相知。人声为言，述以为字。字虽人之所制，本实出于自然。凤鸟有文，河图有画，非人为也，人则效此。故上下内外，初终前后，中偏左右，自然之位也；衡帙曲直，耦重交析，反缺倒仄，自然之形也；发敛呼吸，抑扬合散，虚实清浊，自然之声也；可视而知，可听而思，自然之义也。以义自然，故仙圣所宅，虽殊方域，言音乖离，点画不同，译而通之，其义一也。道有升降，文物随之，时变事异，书名或改，原出要归，亦无二焉。乃若知之所不能与，思之所不能至，则虽非即此而可证，亦非舍此而能学。盖唯天下之至神，为能究此。伏惟皇帝陛下体元用妙，该极象数，稽古创法，绍天觉民。乃惟兹学，陨缺弗嗣，因任众智，微明显隐。盖将以祈合乎神忄旨者，布之海内。众妙所寄，穷之实难。而臣顷御燕间，亲承训敕，抱疴负忧，久无所成。虽尝有献，大惧冒浼。退复自力，用忘疾惫，咨诹讨论，博尽所疑。冀或涓尘，有助深崇。谨勒成《字说》二十四卷，随表上进以闻。臣某诚惶诚惧，顿首谨言。

　　【进洪范表】

