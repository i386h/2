<!-- { "loadSidebar": true } -->
　　按先生有真迹石刻题云崇宁三年巳夘风雨中来泊浯溪进士陶豫李格僧伯新道遵同至中兴颂崖下明日居士蒋大年石君豫太医成权及其侄逸僧守能志观徳清义明崇广俱来又明日萧衮及其弟褎来三日裵回碑次请予赋诗老矣岂复能文强作数语惜秦少防下世不得此妙墨劖之崖石耳又按王仲言挥麈后録云崇宁三年太史赴宜州贬所是时外舅曾空青坐钩党先徙是郡太史留连逾月极其欢洽相予酬倡如江樾书事之类帅防浯溪观中兴碑太史赋诗书姓名于左外祖急止之曰公诗文一出即日传播某方为流人岂可出郊公又遂徙蔡元长当轴岂可不过为之防耶太史从之但诗中言亦有文士相追随盖为外祖而设空青即公巻名纡
　　浯溪图
　　太平寺慈氏阁
　　元注晩与曾公巻同登
　　题淡山岩二首
　　明逺庵
　　去年三月清明蒋彦回喜太守监郡过其玉芝园作诗十六韵二侯皆有报章今年三月余至玉芝园记録一时次其旧韵
　　三月辛丑同徐靖国到愚溪过罗氏脩竹园入朝阳洞蒋彦回陶介石僧崇广及余子相步及余于朝阳岩裵回水濵乆之有白云出洞中散漫洞口咫尺欲不见介石请作五字记之
　　代书寄翠岩新禅师
　　诗中虽有早梅开之句不可作时节会也
　　戏答欧阳诚发奉议谢余送茶歌
　　到桂州
　　答许觉之惠桂花椰子茶盂二首
　　觉之名彦先
　　以椰子茶瓶寄上德孺二首
　　寄黄龙清老三首
　　诗中有中秋月之句秋时所作
　　赠法轮齐公
　　法轮即南岳岣嵝峯龙云寺先生有重书法轮古碑跋云大明本名惠逺思大禅师之孙与虞世南李百药岑文本为方外之友三人皆为作碑铭幸岑中书之文仅存又为不解事僧传于石刻败剥之几不可读矣而法轮寺住持禅师景齐来求予刋定且乞书而刋之师金陵蒋山中人尝入予方外之师晦堂心公之室谓我为同门盖尝参字说于王荆公其人通逹辨识欲有所为人不能泥也故欣然为之书法轮寺自晋至唐贞观中虽旣废复兴皆号龙云寺中间改号金轮而无文记可寻意武后时所改耳其号法轮则太平兴国五年敇书也崇宁三年二月丙寅脩水黄庭坚书今以嵗月附见　此诗元载别集
　　崇宁四年乙酉
　　先生是嵗在宜州
　　二月六日与诸人饮饯元明于十八里津
　　见乙酉家乘又二十六日得元明二十四日丁夘书寄诗一篇青玉案一篇
　　三月十五日成都范寥来相访
　　寥字信中见乙酉家乘
　　五月初七日癸夘自此宿南楼范信中同之
　　见乙酉家乘又先生有题东坡小字两轴云崇宁四年五月丙午观于宜州南楼按诚斋先生杨公万里尝作宜州山谷先生祠堂记云予去年十月致书桂林伯侍讲张公今乃得报且委予曰宜州太守韩侯璧直谅士也初抵官下他皆未遑首新山谷先生祠堂盖山谷之贬宜州崇宁甲申也馆于城之戍楼曰小南门者明年卒焉后人思之即其地庙祀之于湖张安国大书豫章先生四字以扬之然居向湫隘屋庐坏隤爼不成列拜靡厝躬今侯戾止顾瞻而賔爰出其闉距城不遐得地洵盱湖光前陈旷野洞开诸峯崛竒骏奔来庭立屋六楹以妥神居刻木肖象是似是享俯湖为阁于登于临湖山清空云烟髙寒神则降集人士奋豫旣成来求阁名若记拭旣以清风名阁矣子学诗山谷者防子莫宜记之予执书叹曰予闻山谷之始至宜州也有甿某氏馆之太守抵之罪有浮屠某氏馆之又抵之罪有逆旅某氏馆之又抵之罪馆于戍楼盖圄之也卒于所馆盖饥寒之也先生之贬得罪于时宰也亦得罪于太守乎鹿之肉人之食君子之残小人之资也孰使先生之所挟足以授小人之资也哉夫岂不得罪于太守也先生得罪于太守则太守不得罪于时宰矣岂惟不得罪也又将取荣焉由今视之其取荣于当时者几何而先生饥寒穷死之地今乃为骚人文士伫瞻鑚仰之场来者思而去者怀而所谓太守者犹有臭焉则君子之于小人患不得罪尔得罪奚患哉今韩侯之贤乃能社先生而稷之惜也先生之前乎韩侯也先生之没侯犹敬之如此使其生也遇侯而噢休之则主宾之贤牵聨俱传也惜也韩侯之后乎先生也然士或同室而暌或异世而逢茍逢矣前后足校哉先生之祠要自韩侯始则韩之传决也而又得侍讲张公名其阁其传益决也因书其説寄侍讲以遗韩侯云今附于迁居南楼之后
　　六月辛巳防龙隠洞
　　先生有龙水城南帖云邵彦明置酒招余及华阳范信中龙城欧阳佃夫约清旦会于龙隠洞余三人借马自南楼来至则彦明及其弟彦升在焉云云彦明者临淮邵华彦升兄也信中名寥佃夫名襄余者江西之修水黄庭坚鲁直时崇宁四年六月辛巳
　　予去歳在长沙数与处度元实相从把酒自过岭来不复有此乐感叹之余戏成一絶
　　处度名湛元实名温此篇元载别集今附是嵗
　　宜阳别元明用觞字韵
　　元明留别
　　此篇元载外集
　　信中逺来相访且致今嵗新茗又枉任道寄佳篇复次韵呈信中兼简任道
　　此篇元载别集
　　和范信中寓居崇宁遇雨二首
　　按蜀本诗集注云此诗亦四年夏所作
　　乞钟乳于曾公巻
　　按蜀本诗集注云豫章后集有与公巻书云钟乳何时再成又云岭南秋暑殊未解此诗盖秋时所作或遂絶笔于此篇欤
　　九月三十日先生卒
　　按国史九月五日奉御笔手诏元祐奸党诋讪先帝罪在不赦曩屈台宪贷与之生斥之逺方固无还理终身贬所岂不为宜今先烈绍兴年谷丰稔铸鼎以安庙社作乐以协神民嘉祥荐臻和气昭格肆颁赦宥覃及万方兴言邦诬久责遐裔一夫失所朕尚恻然用示至仁稍从内徙服我寛德其革尔心应奸党羇管编配安置居住在广南者与移荆湖南北在荆湖者移江淮其余并移近里惟不得至四辅畿内后批崇宁元年九月十六日送进奏院遍牒行下明年正月庚戌刘摰而下叙复有差先生在轻第二等之首并叙复令吏部与监庙差遣而先生皆不及拜命故先生本传云三年徙永州未闻命而卒绍兴初髙宗皇帝中兴特赠先生直龙图阁官子孙各一人二年先祖尚书以给事中召至行在防家藏先祖亲笔日记载二月初六日戊辰后殿引对天语甚温询先生子孙曲折许它日召至行在及十七日已卯午刻中使郑谌传宣至先祖遂就省中见之上令问先生诸孙曲折先祖即因谌付口回奏当时特赠实与张耒晁补之秦观四人同命词云敕故朝奉郎黄庭坚等自熙宁大臣用事变法始以异用排斥士大夫维我神祖念之不忘元丰之末稍稍收召接于元祐英俊盈朝而尔四人以文采风流为一时冠学者欣慕之及继述之论起党籍之禁行而尔四人毎为罪首则学者以其言为讳自是以来缙绅道丧纲纪日隳驯致宣和之乱言之可为痛心肆朕纂承既从昭洗今尔四人复加褒赠斯足以见朕志矣呜呼西清之逰书殿之选惟尔曹为称使生而得用能尽其才亦何止于是欤举以追命聊申赍志之恨亦以少慰天下士大夫之心英爽不亡歆此休显盖词臣推广髙庙圣意及之后之子孙伏读褒训衘戴国恩欲报无路何但痛哭流涕而已因辄附诸篇末



　　山谷年谱巻三十
