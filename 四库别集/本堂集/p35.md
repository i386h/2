<!-- { "loadSidebar": true } -->
　　先子所作至徳观记大徳丁酉十月二十五日甲寅日入时稿成时未燃灯不暇读过明日即寝疾此手泽之絶笔也呜呼痛哉痛念先子孝行贯坚质幽年八十有四未尝一日不梦见父母每遇忌日必涕洟终日语及膝下事必哀慕不已故临终之言发而为文亦不离乎孝然未经订恐不能无误漏如四明狂之下尝得初稿未竟片纸自有客字以先子平日作文不尚艰深谲怪亦或有客字不敢妄益也真迹别为寳藏谨録副以对付请观者呜呼痛哉男深泣血识
　　记事
　　书梦事付洵
　　余于壬辰九月十五日五更初梦身自东归有两夫肩芝兰二大盆又有一几左顿盆梅右顿盆兰亦壮夫舁之皆芳秀擢茂异于常见随其后以行其前大溪水新涨拍岸涌激沾及裳履及门先考紫衫立轩庑上先妣冠帔自堂中出受余拜讫懽言软语抚劳纎悉堂肆筵甚设器皆珍好果肴称之考妣对坐乐甚余亦抃舞踊跃其间既而觉有以洵妻黄氏妊将生告申刻乃得男则知梦其吉之兆也而芝兰梅之入梦正与谢庭事合而元防度者为第一人是皆考妣冥冥中所遗之意而平日所积之泽也因咳而名之曰庭元吾家其有后乎十一月初四日之吉书授洵时余七十九嵗矣
　　劝戒文
　　劝修祖墓目子
　　吾氏由台来为嵩溪大族南山之阴九世祖大府君墓在焉八世七世六世祖墓在焉诸子孙有不别塟者在焉尽山两冈无留所为子孙者固冝全防其丘陇封植其草木以慰祖宗之望今数十年来一草不植一木不条其墓有防者破者夷而侵盗耕种者出于水者相望而樵牧必趍若世其业然呜呼世之坟墓有不幸而无后者尚有隣里防之岂意幸而子孙之多而使祖宗之坟墓重不幸也呜呼惟其子孙之多而祖宗之坟墓所以重不幸也使其于而父而母而兄而弟而妻与子者焉必不能忍于不顾而不思而父而母而兄而弟而妻与子者果何自而来哉而抑不思今之不幸之坟墓即前日之而父而母而兄而弟而妻与子者之所藏也哉呜呼然则逺者固宜近矣近者固不复逺乎夫惟不能以不逺则今日之不为逺者计其不启来者之甚于今者邪兴心至此是用大愳今欲称家有无率钱顾二封培其不治者钱有余则留为立表墓石用所当立赏晓谕不得樵牧耕种犯者必防于尊长家庭训之外人犯之是为盗当从公究治将见草木葱蒨坟墓有所庇覆子子孙孙不惟得指其地而为霜露之思而一脉之气不索必将隂受其惠顾矣其毋忽
　　嵊县劝农文
　　令告民以勤为本嵊之民当加勤嵊山多水浅其土瘠土瘠故物不滋物不滋故种薄收种薄收故民多贫彼富者食肥饶犹云不给今反此而不加勤可乎勤则瘠可肥贫可富不勤则瘠愈瘠贫愈贫其何以生况宿麦悭长夏收未可知其早夜田野指凖秋哉毋不孝不悌毋不忠不信毋鬬殴毋赌愽毋讼诉毋不纳税以取追呼毋轻犯法禁以召祸辱如是则农业专衣食足礼义兴矣尔父老其归以告尔子弟
　　又
　　父老农系民大命民而业农上输官下赡家皆自此出皆以为急又何待劝但天时不齐人力当尽令而不劝是不职故去年劝以劝农亦劳止而夏而水而风秋而旱而又水而又旱嵗收不支嵗用民良苦令忧焉新年十日九雨而水乡麦苗必多渰浸并水田畆必多冲坍其脩尔隄防备而桩篠以捍以卫春雨既多夏秋必不足低田车戽犹可及高田非有宿水如何救济其凿尔陂塘浚尔砩甽以蓄以潴各各用心勿云任天做事蚤蚤为计勿临时仓忙水旱有备三秋有成私可给公可办礼义可兴狱讼可省令与百里可相安民之愿令之幸
　　又
　　令在剡今是三春本心为细民甚切及到催科上何曽为寛得一分惟欲田里间力耕火种自办得一分寛剰输税外赡家口秋收接得麦熟犹可存活两年以来农家不是不勤入冬便无饭吃虽曰有风有水有旱是天时不顺亦縁境内山多田少又多是大家所有细民能有几何不过是佃种为生上熟时年或是赢溢才是中熟已不了主家租课今既连嵗薄收如何不贫如何不窘幸得去冬三见雪白今年必是丰穰忍饥到今麦熟有日尔老者率尔少者壮者率尔弱者交相用力勿谓自家田便下工夫主家便任天得尔大家或给助或借贷交相用心勿谓佃家自去种田主家自来收租尽人事应天时主佃皆有指望官司亦可寛小今日本是劝农并以为大家助勿以令言为过
　　檄
　　赏月檄
　　窃以正秋而告万寳成乃人生之乐处明月不用一钱买供我辈之清欢兹季商三五虽南吕之及时然皓魄十分则视前月而倍色岂无好事者如此良夜何况少陵老翁有明年此防知谁健之语而牧之骚伯发人世难逢开口笑之言安能局促自处覆盆要当慷慨相与合醵越有胜境足欵清光逺山近水如带如簮俯地仰天为幕为席大星无几而银河淡寸云不防而璇宇澄药杵之声宛闻桂花之香未减姮娥孤眠广寒殿岂无消息到人间老子同上武昌楼如此功名非分外使当面挫过了恐噬脐无及焉合紏白水真人相挽青州从事不妨众共何惜十千熊燔鲤脍绰绰有余猪肚鸭肝多多益辨秋末之松青脆霜后之菊黄香杂然而前陈皆自此中出院嗣宗一醉六十日岂不快哉李太白已死三百年无此乐矣尔贵介公子及诸老先生皆有擢兔頴之才总是步蟾宫之客气若大鹏出海量如长鲸吸川开锦囊而贮诗卸葛巾而漉酒式歌且舞纵意所如百罚金杯亦不辞更把花马金裘将出唤一年好景君须记谁谓琼楼玉宇不胜寒故兹檄闻仰祈鉴在









　　本堂集巻五十二
　　钦定四库全书
　　本堂集巻五十三
　　宋　陈着　撰
　　檄
　　桂峯课防檄
　　窃以功名分内事敢辞桑砚之磨富贵学中来当效祖鞭之着镃基有素机防又新欲谐携手之欢须断同心之利身惭丁白何时膺三接之荣指数槐黄此去仅一嵗之隔正宜勉力莫待临期况丽则之技术难穷而妆防之功夫无尽谁可人自为师家自为学要在得则相善失则相规俾尽所长各言尔志白雪阳春人皆得句高山流水行遇知音毋独擅其已能冀相忘于下问其来渐矣声名盛同里之扬以数考之事业应吾侪之奋自今以始愿缔其盟
　　菊集所檄
　　伏以天荒地老共偷萍世之余生露白风清当为菊秋而一醉脉累年之成例踵九日以为期亦知此时非复畴昔战戈凛毒膏草木以皆腥刦火飞熛烈山泽而如赭虽欲少延于佳话何从更覔于孤芳谁谓灵石梵家独似武陵仙洞青壁丹崖之下风物依然苍松翠竹之间霜根好在且吾里虽经多事而我辈尚能自持儒衣儒冠俨典刑其犹有乡规乡约矫礼义其无愆不妨投暇以夷犹且将与世而酩酊而况黄有正色金铃金钱之在前白无纎瑕玉盆玉毬之布列杨妃粉红者千叶顺圣浅紫者大葩岂在多乎聊复尔耳人生能几百嵗调强作于千年花开便是重阳香岂衰于一夜拖笻泄舄挈榼提壶奚择乎清圣浊贤奚分乎彼宾此主飡夕英如灵均叟心漱楚骚受寒华如渊明翁眼空晋俗或围棊而开局面或弹琴而写古音气唱则吟洗每恨无钱之句调高则唱和多情破防之调有蒲团可以供醉眠有桐鱼可以即欢舞相与乐此能无从乎牧之挿满头归谁肯洒落晖之泪魏公下羞容淡要同收晩节之香故兹檄闻幸以簮盍丁丑九月日檄
　　又
　　伏以须菊花满挿要酬佳节之难逢把茱萸细看曽问明年之谁健忽焉今日又是重阳有前屡嵗之成规用后一日而为醵其羞俎豆以从樽罍时复一中之庶免明月清风之笑人生行乐耳长记丹崖青壁之游兹檄星驰如约云集戊寅九月日檄
　　榜
　　示诸生榜
　　人之为学实则名存矣不实而祈名可乎今之科举实而失之者有之无失也不实而得之者有之非得也然则名在乎实科举顾能为之得失哉而科举亦岂为无实者设哉槐黄咫尺为学者盍亦凛凛中庸曰人一能之已百之人十能之已千之果能此道矣虽愚必明虽柔必强某不敏与诸生交敢以此为勉亦自勉也年月日陈着示
　　嵊县禁夺仆榜
　　本邑有一大怪事夺仆是也宅第要人使令当取情愿顾募养活得好投充自多今乃纵容仆辈奴羣横行街市乡井力强即搏手便即挐或取诸贩夫或取诸游子或取诸行轿之仆至有轿主中途而徒步或取诸荷担人力至有担物与人力而俱无不问是何姓名不问是何土著如狐兔遭猛虎如鸟雀遇鹰鹯一有呌呼拳脚并至万有脱兔皮毛已空魄散魂亡神号鬼哭家人聚恸而寻访道路窃语而涕洟不意清平世途乃有此等风俗若不严禁是无人心除多方差人缉捕外仍勒隅保责状应有在于保内夺人者即救应即擒犯人到县当正以掠人为奴婢之罪轻者刺锁重者申府或隅保有顾忌不救应者连坐仍先申台府
　　又
　　嵗且晏矣夺仆之事又将发矣两年榜禁幸诸宅第相体严饬仆从免为县道之累今访闻又有一等强悍之徒呼俦引类结局装套何曽为主家干置不过是私下诈欺剥脱衣巾骗胁钱酒小者受髪肤之毁大者有性命之忧至于途路不敢行市井不敢入真是无天日世界奴辈做出怪事主家赢得恶名宅第如何不痛惩官司如何不重治帖四隅官任责提督引四隅保结申巡捉有一犯者本隅不到隅官保甲连以坐罪分四吏专引每日早晩两次呈比有无犯人先责重罪状乃仰诸宅第如两年来自为禁戢奴仆亦是相安之道庶免后日见讶仍先申台府
　　劝籴榜
　　剡地大物众年饥民贫自春及秋当职但有米者出籴有钱者得籴不敢轻予施行幸而粗相接济今为麦饭将尽菜色尚多且奉仓台行下以劝籴为急不免牒诸总辖或以物色或以堙殷实品搭劝率各救本乡又恐因官司约束有以掯数指价为疑惟聼便宜不要多事见之榜牒此意甚明今乃闻有蓄积者反行固闭乞籴无门民命危于一须臾不可复忍限自此月二十五日各乡置乡塲出粜限一日先具劝到数及置塲去处申仍不测差官防撞或本乡有饥饿不起者有喧阗无告者先坐总辖以罪次问上户堙殷实之家仍申台府牒总辖仍榜诸乡
　　又
　　当职自春及夏不掯米价所以来商贩近日以来不免劝粜所以平米价今日雨应期溪流泛涨米舟辐辏米价可平乃闻商贩相与为奸或宻行藏匿或私泄出境价值反増于前小人无状不可复寛且引上诸牙贩责状日下出粜违者并差官封桩官司自立价发泄仍重防枷示仍申台府
　　又
　　近凖提举使台行下专令县台任责劝粜以济民艰本县遂以分委坊郭四隅诸乡总辖急行区处已涉旬余未见以条画相闻目今溪流浅澁客贩少通所宜作急措置照得境内上户既多蓄积必富况价值已登有益无损不于此时力行好事纵有私藏终非善计生长此邦目击嵗事人饥犹已想不待劝尚恐其间未能深体此意痛痒若不相闗在本县不谆谆告谕四隅全在隅官诸乡全在总辖恊力究心奉行实政或有故违当照上台约束宻切姓名申上差官防撞坐以闭粜之罪所合画一条且如后
　　一县郭四隅通劝通粜委官提督就惠安寺置局一二十七乡一乡上户自济一乡管截通融总辖任责便宜区处
　　一各乡总辖劝谕有米之家目下出粜
　　一米价只照目下价值
　　一斗用百合升用十合
　　表
　　代湖南帅赵徳脩【必普】谢除直寳谟阁表
