<!-- { "loadSidebar": true } -->
　　观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服葢米于前代书法盘旋甚深非苏黄所及也 
　　米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是巳伯时孝经力追钟法宣和谱谓书逼晋魏不虗耳二帖皆节文 
　　朱晦翁自言书学曹孟德宋时当有孟德书锓版今晦翁书自榜额之外不可多见余得端州友石台爱其奇崛缩为小本大都近钟太传法亦复有分隶意晦翁论书谓天下字被苏黄写坏自负不小 
　　吴琚书自米南宫外一步不窥京口北固山有天下第一江山牓书即其笔也始于都下□七言律诗一帖不款名姓但有云壑居士印偶阅经籍志云壑集吴琚撰知为琚书巳于新安白岳下山客持晦翁书归去来辞乃绝似米元章后有云壑二字因得审定今藏余家此诗没于焦山江中润州字霍君为余拓墨本然巳在若明若晦间不可临摹矣 
　　康里子山工于书自赵承旨以后即及之尝问人曰一日写得几字曰承旨一日万字子山曰吾日写三万字 
　　米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄 
　　学书不从临古入必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补米元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣 
　　曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经钟绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏 
　　黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲 【 可爱】 
　　行书兰亭序褚河南临澄心堂帋米元章跋在海宁陈家缺三行又兰亭褚临墨迹绢本王弇州家藏复归新都汪太学有米元章小行楷跋今在广陵 
　　兰亭唐标第七本绢素奕奕无题跋亦似褚笔今在新都王氏书畵舫 
　　大令东山松帖真迹送梨帖真迹皆曾见之今不知归何人右军零落数字成者甚多不能殚述 
　　颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在 
　　颜鲁公祭季明文真迹鲜于伯机所藏跋云吾家无第一天下无第二在新都吴太学家停云馆所刻乃米临余刻之鸿尚帖者是也　 

　　容台别集卷之四终 

　　●容台别集卷之五 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　题跋（三） 

　　◆题跋（三） 

　　书品 

　　○书品 

　　昔人谓观孙过庭书谱如食多骨鱼得不偿失以草书难读也因临怀素帖并为释之 
　　藏真书余所见有枯笋帖食鱼帖天姥唫冬热帖皆真迹以淡为宗徒求之豪宕奇恠者皆不具鲁男子见者也颜平原云张长史虽天姿超逸妙绝古今而楷法精详特为真正吁素师之衣钵学书者请以一瓣香供飬之 
　　余每临怀素自叙帖皆以大令笔意求之黄长睿云米芾见阁帖书稍纵者辄命之旭旭素故自二王得笔一家眷属也旭虽姿性颠逸超然不羁而楷法精详特为正真学狂草者从此进之 
　　余尝临颜书今日临柳公权扬少师帖以于蕃赏音者不欲自藏其技所谓寡和之曲须为和人奏之 
　　以杨少师非花帖笔意书仲宣登楼赋亦兼用陶隐居华阳帖欲一洗媚艳之习耳 
　　书家以险绝为奇此窍惟鲁公杨少师得之赵吴兴弗解也今人眼目为吴兴所遮障余得杨公游仙诗日益习之 
　　丁巳三月过京火访张太学修羽出所藏杨少师真迹赏玩弥日登舟拟之书此论因复补图余见携李黄履常中丞家王叔明乐志论图分寸许叚与盛懋田家乐相似要以摹写隐逸之趣只在耕钓渔樵间近之中有不可描畵者孔颜之乐虽仲长统未足与语 
　　黄涪翁得子瞻书当为当代第一为其挟以文章忠义之气耳黄涪翁以苏黄门远谪濒死不悔亦以文章节义之气坚如金石深入骨髓庄生所云以天合者迫穷贱患难相守者也米颠□此有余愧矣此卷苏词黄诗皆本家笔兹论书法当以晋魏为极则如连城国玺者非文章忠义重耶戊午首春 
　　苏子瞻小楷如归去来诗等皆赝笔又有滕王阁赋余闻而斥其赝及览榻本不知何年俗子所托且系之以元章跋尤俗不独点我东坡也因书伯夷传稍用苏法及之 
　　昨见项晦伯家有赵文敏书汲黯传小楷特为遒媚与本家笔不类元人跋以为文敏见唐人书此传石刻因仿之乃轶唐而晋矣汲传颇繁呵冻难竟故书伯夷传不知视文敏书若何也东坡先生书养生论真迹一卷是靖江朱光禄所藏后为河南俞中舍购去今吴中多双钩伪迹乃从我家鸿堂帖摹出无复笔态但存形似耳 
　　东坡先生数书嵇叔夜养生论忧患之余有意于道言如此他日又曰长生未易学且学长不死洪觉范妙觉禅师谓其多生般若种子深固又进于所谓养生者要以忠孝文章节义如公升天成佛俱是探囊取物其八识田中自具两家种子循业发现不学而能也因书此论及之东坡书归去来词与契顺山谷所谓彭泽千载人东坡百世士合之则双羙也 
　　余以丙申秋奉使长沙浮江归道出齐安时余门下士徐旸华为黄冈令请余大书东坡此词曰且勒之赤壁余乘利风解缆后作小赤壁诗为吾松赤壁解嘲巳余两被朝命皆在黄武间览古怀贤知当在坡公旧题诗处也因书此辞识之 
　　余书坡公大江词即以其笔法书此米元章谓东坡畵字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也 
　　以坡公书法书坡公赋似临兰亭叙古来文与书称者仅此赋与叙耳 
　　山谷论人家子弟可百不能惟俗便不可医子瞻自是千载人观其与李伯时王定国诸公赏会翰墨自谓薄富贵而厚于书轻死生而重于畵即雪浪以百二十千构之所至故无一椽也元龙百尺楼下物政当愧死何置喙哉 
　　东坡尝书子由上清辞与秦少游绝句当亦有书鲁直之作今不传耳此鲁直书东坡词虽出焦山鹤铭而有北海有怀素又自有鲁直昔人评苏书如西施净洗却面与天下女子鬪胜此亦玉环飞燕淡妆浓餙与西施鬪胜者也余于宋四家书差平视山谷见此本乃展坐具礼拜知名不虚得扬甫拈出有功于涪翁多矣 
　　襄阳书天马赋余所见巳四本一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子久诸元人跋子久云展视之时有大星贯斗而坠其声如雷宋本余巳摹取刻石吴本多枯笔别自一种米书然皆真迹也米赋材乃强弩之末而子瞻称其宝月赋以为知元章不尽乃曾无一本传世何也因昔临及之 
　　米书此赋余见三本学擘窠大字仅有此本字字皆可为榜署米公自言大字如小字以势为主者 
　　米元章好书所作天马赋行草巳见数本惟擘窠大字卷在长安朱太保希孝家亦分宜物既入内府而以代侯伯月俸者太保尽从诸贵购之后为檇李黄中丞所藏余尝婆娑赏玩今又转入金沙于氏矣吴门有石刻乃文博士官江西时所摹于真迹者余收为此卷米元章云小字如大字取势为主是也 
　　姓余在京师得古畵二十余册中有李伯时西园雅集图米元章书序余刻之鸿堂帖行于世此余所仿之书于便面者米家小楷不欲使一寔笔黄庭像赞太羹玄酒不复过而问矣 
　　米南宫书温成哀词二百许字皆类登善哀册此铭亦哀册笔法也米无正书真行者为正书耳 
　　余以米海岳笔书燕然山铭镌石数年矣惜摹勒不精不足观也侄孙彦京为余刻来仲楼帖遂命重摹虽差得其肉然较之往刻自是河汉米海岳行草书传于世间与晋人几争道驰矣顾其平生所自负者为小楷贵重不肯多写以故罕见其迹余游京师曾得鉴李伯时西园雅集图有米南宫蝇头题后甚似兰亭笔法己丑四月又从唐完初获借此千文临成副本稍具优孟衣冠大都海岳此帖全仿褚河南哀册枯树赋间入欧阳率更不使一实笔所谓无往不收盖曲尽其趣恐真本既与余远便欲忘其书意耶聊识之于纸尾 
　　此余己丑所临也今又十年所矣笔法似昔未有增长不知何年得入古人之室展卷太息不止书道戊戌四月三日 
　　秦太虚撰龙井记真称苏家胜友元章此碑绝得李括州三昧惜多残缺余为补之然闻赵吴兴曾欲补米书数行一再易之皆不相似曰今人去古远矣则余其有续貂之愧也 
　　三十年前参米书在无一实笔自谓得诀不能常习今犹故吾可愧也米元以势为主余病其欠淡淡乃天骨带来非学可及内典所谓无师智畵家谓之气韵也 
　　此书陶诗运笔得米元章之髓非敢自誉书道本如是历代皆迷耳 
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书径以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自宽语余深解其趣故时书之亦如归去来词以志吾乐也 
　　余在梁溪见徐季海书道德经评者谓□□似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛蒲不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如钟太傅李直表韩昌黎云右军俗书趁姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣 【 仿朱文公书友石台记】 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽省似不足称也 
