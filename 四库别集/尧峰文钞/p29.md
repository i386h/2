<!-- { "loadSidebar": true } -->
　　吾邑顾公君升之改葬也其长君开林既乞泾阳顾先生为之志若铭及祔其母何孺人则又介吾友卢子定三命予志而铭之予惟泾阳先生在前明素有誉望家居则以文章为耆防官中朝则以气节为党魁凡所撰述皆名当时而垂后世故能为顾公重若予则浅学鄙儒自分见弃于乡曲有日矣顾欲使操笔附泾阳之后得母腼然汗顔也与而定三犹督之不已于是手开林所作行畧读而太息曰予何能为孺人重若孺人之行则足以重予文矣当孺人之归公公病疫将革羣医投药不效孺人昼夜涕泣为焚香吁天愿以身代疾遂有瘳孺人亦无恙中外知者悉传述以为异其后复与公相庄者逾二十年然则孺人之迫而吁吁而应也其偶然乎抑其诚足以动天而夙昔之孝敬果足以格幽冥耶吾举不能知也然尝考之于诗矣彼葛覃之躬节俭螽斯之宜男子采蘩之共祭祀樛木小星之不妬忌降而讫于草虫野有死麕之守礼自将类不出闺房女徳之常非有竒节髙义震骇时俗孔子犹録其章句以首十五国风而为举世劝况乎孺人之行卓卓可道如此岂非圣人之所深嘉而极予者耶惜乎当世既无孔子吴中士大夫亦未有表暴其事以见诸诗歌者而贤如孺人则又不可以无传也故详述之以塞开林之请庶几予之文其得借孺人以重与行畧又称孺人善持门户米盐纎碎具有程法嵗时周恤其嫠妹至老无怠也此葢他女子所难而在孺人则皆细行可畧也顾公讳世竣君升其字长洲嵗贡生世系详泾阳所作志中孺人祖一贯吴县学生世所称仁孝王少湖先生髙弟也考思佐妣杨氏子男二人长韡即开林长洲学生次芳菁康熈丙午科举人女五人壻某某孙男十一人孙女八人曽孙男女三十人享年七十有五墓在陆墓之寥字圩铭曰
　　金縢之册周书是载维臣于君为坛请代亦越女师以事所天其诚感神与之偕全余庆绵绵诒尔孙子濡染诗书蝉聨奋起佳哉寝邱有柏有槚有楸有松同穴于斯如金石之固以不骞崩
　　敕赠乔母潘孺人墓志铭
　　予往以荐举抵京师尝介家舟次与宝应乔子石林定交舟次落笔妙天下于人少所许可顾独推服石林才学不去口且谓石林之成名也实其母先孺人教之于是石林亦介舟次属予铭其母墓葢距孺人之殁二十余年矣石林之言曰吾母姓潘氏先世有讳埙者以都御史巡抚河南平青羊山贼有功载在前史其髙祖也吾外祖父讳叔旸云南马龙州知州母仲孺人吾母生而颖异为父母所钟爱外祖母雅好读书故吾母亦好书外祖母雅工五七字诗故吾母亦善诗先府君丧吾前妣王孺人吾母年十九来归即操家政既而府君以御史官京师吾母方家居有同官来巡盐者知府君之不受赂遗也乃私餽白金二百两于家吾母固辞曰金至二百非交际恒礼也卒拒不受府君巡按浙江副都御史陈干阳以书属荐贪吏府君不聴而遽劾之用是触干阳怒及囘道诬奏府君所荐非是得防镌职府君索干阳书将上诸朝吾母执不与报曰发人私书昔贤所耻茶香酒熟待君偕隠乆矣府君始大悦服明之亡也吾母流涕累日作絶命诗四章置衣带间阖户自缢为家人所觉故得免最后莱补诸生吾母忽忽不乐复作诗一章畧叙其所以教莱者以深有负于前四诗为愧其通晓大节多类此吾母既好书遂能博知经史府君晩隠柘溪之上杜门谢客坐卧一小楼吾母数举古人出处成败以相质且以慰安府君府君喜曰汝真吾益友此吾母之为妇道者然也前妣王孺人生吾两兄曰迈曰英又生吴氏长姊至吾母归时兄姊皆长矣吾母防男嫁女昼夜拮据鲜违礼者尤笃爱两兄然待之严甚兄尝游饮至中夜吾母烧烛端坐读书于堂中必俟其归然后寝既而两兄寤讫不敢夜饮其督责莱益严莱出或侵夜始还吾母怒必令长跪达旦葢府君生莱也晩故稍示寛假而吾母以为不当骄而纵之辄赋戒子诗示意焉自是莱严吾母过于府君又视庶母所生两幼弟不异已出疾方革犹谆谆以属莱与两兄也此吾母之为母道者然也予因以其言质诸舟次舟次为石林同郡又尝同砚席又有防姻之好其称述孺人与石林言悉合则孺人之贤信矣府君讳可聘天启二年进士累官河南道监察御史孺人封安人以子贵复赠今称卒于顺治十有四年享年四十有九生子女各一子即莱也字石林康熈六年进士今官翰林院编修方为
　　天子所知骎骎贵显未已女嫁刘士壮孙男三崇烈太学生崇让嵗贡生崇修女六长适进士刘国黻次适嵗贡生邱璋次许舟次子宸褒次许太学生朱经次许黄之钧次幼其王孺人及侧出子女俱详御史府君志中府君葬柘谿而孺人之墓在郑府庄距柘谿凡二里铭曰
　　诗三百篇孔子所采女子诸诗葢莫善于卫之二姜顾子犹喟其贞而入于变哀而近于伤也孰如孺人彤管有炜贤妇贤母隃古列女厥封若堂栖魄于此敢作铭诗永告来裔
　　李母顾孺人墓志铭
　　李氏世居嘉兴长水之上当胜国末有李晓令先生讳应者以文章气节着闻东南晩嵗郁郁失意客死粤中其配顾孺人躬拊诸子督以读书修行晨夕不怠尝述先生语曰穷达命也但俾吾有子为通儒为善人足矣否则虽钱万缗爵三公非吾望也以故李氏诸子次第嶷然成立伯曰绳逺字斯年仲曰良年字武曽叔曰符字分虎率皆器识雄迈论议卓荦所学则迆演淹贯悉达于用为诗赋古文髙笔雅韵可歌可诵间出新拔句辄絶去晩近窭陋畦径同县曹侍郎秋岳雅推毂后辈极口首称之浙东西呼为三李逺近交游知三李者未尝不归重孺人之善教其防姻宗党知孺人者又未尝不推服三李之善承其母教也武曽北游京师举朝士大夫熟习其氏名而予尤与之相得文誉籍籍在人耳目间最后应博学宏词举诸儒并集
　　阙下是时武曽学益髙声价益大噪凡名卿巨公悉争先延致求识武曽面私屈指揣摩以为必李生也当首是选者语闻诸儒则哗应曰然既而竟中忌者襆被出国门矣众遂搤攒额代为武曽懊惜及武曽归省孺人于家孺人安之再述先生前语从容曰古人有言吾期汝以志养非禄养也母子间怡然慰劳絶不以屈抑见于色辞嗟乎在孺人母子则得之矣如国家失才贤何如当路者以人事君之道何今逺距举宏词时且五六年矣武曽尚浮沈诸生中斯年分虎亦如之谁之不如而褐衣徒步相率旅食于四方也岂诚先生所云命耶孺人顾氏考广东左布政使元镜妣吴淑人性警敏识大体以女公子为翁姥所钟爱遣嫁甚腆晓令先生喜豪侠賔友襍沓造门供张赠遗费擿匳中物畧罄孺人不少愠亦不少顾恤也事君姑沈及少姑张尽得其懽自先生之殁家事遂落一手搘拄门户检挍米盐屏当槖用以迎妇送女辛勤者凡若干年昆弟奉布政公遗指分与孺人田二顷他产称是笑曰吾嫁时所赍安在此亦命耳奈何复以吾故减昆弟产卒不受少习孝经毛诗小戴礼列女传及唐人诗集背诵无失忘长从布政公官署书牍防午辄代削荅草以进尤工于诗与先生倡和甚伙既居先生丧悉取稾焚之曰吾不忍忆和诗时也遂一意归命佛乗稍作偈颂道所得而已疾革不乱出簪珥衣襦徧给家人与诀曰吾期至矣康熈二十一年某月日也享年六十有九诸子卜以明年某月日合葬先生之墓子男五季曰震逺早夭又侧出幼子曰嗣逺女三婿曰祝翼铨曰诸生徐章曰郑鲁孙男四女五曽孙男一同县缪山人天士评孺人夫妇诗曰先生遭丧乱其辞多忧愤感而孺人毎佐以达人语不入儿女曹纎豓气习惜乎其稾既焚予不及见也铭曰
　　内则邈矣世无女师有仪有徳孺人之思手足瘏以支坎坷孰慰其心有子克荷孺人在堂诸子羣趋教之诲之遗泽父书孺人在室子则出游秉是懿训誉问乃遒维天之报视尔所积积既厚矣报未十一嗟尔后人宜昌宜炽天乆斯定盍姑俟之







　　尧峯文钞巻十八
　　钦定四库全书
　　尧峯文钞巻十九　　　翰林院编修汪琬撰志铭九【共六首】
　　诰封王母董夫人墓志铭
　　维宛平王文贞公与今相国胥庭先生父子俱起家禁林相继事
　　世祖章皇帝劬劳
　　王室号为佐命之臣及
　　今上之二十有一年先生以尚书
　　召入内阁则文贞公已捐馆舎服甫阕矣是时滇冦初定先生左右
　　天子抚宁四方民恬俗嬉时和嵗丰天下悉讴歌圣徳且称道先生之勲不置而先生又有贤内助曰董夫人夫人年十七来归于王于是先生方为学士侍章皇帝侧出入扈从或旬月不得休沐而文贞公则以尚书致政家居喜延见賔客相与赋诗饮酒无怠色先生虞甘脆胹濡之不调也以诫夫人夫人敬诺曰妾在君奚忧先生有庶弟妹数人其幼者甫在提抱中又虞寒暑燥湿之不时也命夫人助诸庶母善视之且戒勿令文贞公知夫人又敬诺曰妾在君奚忧既而先生微伺夫人所为无不办治者心窃滋喜而文贞公亦曰新妇善事我诸庶姑又曰微夫人吾子女不得成立也自是先生得一意
　　国事竟不复忧内顾矣一时卿大夫间称有家法者必推王氏为京师诸巨室冠而戚党中知夫人者又推夫人之贤以为冠于王氏云享年五十有三卒于康熈某年月日卜葬京师之某乡某原先生先期具所譔事状与冢子食事君俱以书来告且徴铭词琬按状夫人姓董氏父正义歴官广东都司佥书母梁孺人先是先生凡再丧前夫人文贞公为先生择对知董氏有贤女遂命聘焉既归凡六遇
　　天子覃恩自先生为检讨则封孺人为侍读学士加一级则封淑人为掌院学士加礼部尚书则封夫人为左都御史加一级及为兵部尚书加一级与入内阁为保和殿大学士兼礼部尚书则又三封一品夫人有子男子五长克善官江西分廵道按察司佥事次克勤官生候选正六品京官夭次克昌户部陜西司员外郎加二级余幼克昌则夫人出也子女子八长适生章维贞次许官生戴綖次许贡监生张光鏊两女俱未嫁夭次适山东督粮道布政使司参议加三级胡介祉次许孔传铎余幼适章若胡若许及戴若张者皆夫人出也孙男三女四文贞公之薨也值夫人方免身公遗命勿令执丧夫人闻之蹶然兴曰安有为新妇三十年而不视翁含敛者乎死生命耳侍者止之不得诸娣姒止之又不得伏地一恸几絶是后馈奠皆如礼待诸媵妾悉有恩意拊庶子女尤如已出佥事君将之任江右谆谆谓曰清慎勤三字若习闻之尤宜益以谦厚勿坠家声勿忘庭训足矣病将革闻牖外幼子语声亟呼乳媪曰勿抱儿当风也葢天性孝且慈如此呜呼夫人以嬺徳驯行为淑妇为令妻为贤母者凡三十有八年宠锡洊至子姓满前可谓享有纯嘏者矣顾独能贵不骄富不溢始终畧如一日不惟古之列女所难虽士君子犹难之也以是先生之言曰吾前此两更妻丧悼亡虽深未若今者悼夫人之深也夫岂过哉琬始释褐即以通家子游文贞公之门受知于公又辱先生数过奬其文词愧无以报今且衰病投老山邨其荒弃笔墨久矣而先生犹用故意属之琬忝后辈既不敢固辞又惧其衰老不才无能为夫人役也防先生之弟知府君复自京口来督铭乃铭以诗曰
　　内则矣女徳以微孰相夫子永彰令仪烈烈相公为今周召夫人寔贤亦克逺绍采蘩之敬葛覃之勤樛木之惠螽斯之仁风诗所歌爰萃于此富贵康宁未竟厥祉象服既华纶言既荣后防女史盍采斯铭
　　孝贞女墓志铭
