<!-- { "loadSidebar": true } -->
　　臣近闻沂州军贼王伦等杀却忠佐朱进打刼沂宻海杨泗楚等州邀呼官吏公取器甲横行淮海如履无人比至髙邮军已及二三百人皆面刺天降圣防指挥字号其王伦仍衣黄衫据其所为岂是常贼骤闻可骇深思可忧臣窃见自古国家祸乱皆因兵革先兴而盗贼继起遂至横流后汉隋唐之事可以为鍳国家自初兵兴必知须有盗贼便合先事为备而谋国之臣昧于先见致近年盗贼纵横不能扑灭未形之事虽或有所不及已兆之患岂可因循不为臣遍思天下州军无一处有备假令王伦等周游江海之上驱集罪人徒众渐多南越闽广而断大岭西走巴峡以窥两蜀所在空然谁能御之【一作制御】若不多为方略窃恐未可剪除而朝廷之臣尚若常事不过差一两人使臣领兵捕捉此外更无处置窃以去患宜速防祸在微伏望陛下深惧祸端督责宰辅早为擘画速务剪除臣亦有短见数事谨具条列以禆万一
　　一乞访寻被杀朱进或有儿男便与一官令其捕贼以复父雠仍许令乘驿随逐【一作处】指射兵士随行
　　一窃知王伦在沂宻间只有四五十人及至髙邮已二三百人皆是平民被其驱胁欲乞除军贼不赦外特赦驱胁之人先与安慰其家各令家人以书招谕有能杀军贼脱身自归者等第重与酬赏可使自相疑贰壊散凶徒
　　一窃虑江淮诸处先有盗贼渐与王伦合势则凶徒转炽卒难剪灭欲乞指挥募诸处未获盗贼有能谋杀军贼者亦等第重行酬奬可使贼心自疑徒党难集
　　一乞出榜招募诸处下第举人及山林隐士负犯流落之人有能以身入贼筭杀首领及设计误贼陷于可败之地者重与酬奬所贵凶党懐疑不肯招延无頼之人以为谋主
　　一窃见朝廷虽差使臣领兵追捕而凶贼已遍刼江淮深虑赶趂【一作追赶】不及徒党渐多欲乞特差中使驰骑先计防沿江淮诸路州军防合巡检县尉预先等截续发禁兵随后追逐所贵不致走透
　　右臣所陈五事伏乞详择施行外有先被王伦胁从人等首身者百余人其中有当与酬赏及合行分配者乞早赐施行用安反侧谨具状奏闻
　　论王举正范仲淹等劄子【庆厯三年】
　　臣伏见朝廷擢用韩琦范仲淹为枢宻副使万口懽呼皆谓陛下得人矣然韩琦禀性忠鲠遇事不避若在枢府必能举职不须更借仲淹如仲淹者素有大材天下之人皆许其有宰辅之业外议皆谓在朝之臣忌仲淹材名者甚众陛下既能不惑众説出于独断而用之是深知其可用矣可惜不令【一有君字】大用葢枢府只掌兵戎中书乃是天下根本万事无不总治伏望陛下且令韩琦佐枢府移仲淹于中书使得参预大政况今参知政事王举正最号不才乆居柄用柔懦不能晓事缄黙无所建明且可罢之以避贤路或未欲罢亦可且令与仲淹对换当今四方多事二虏交侵正是急于用人之际凡不堪大用者去之乃叶天下公论不必待其作过亦不须俟其自退也况若令与仲淹对换则于举正不离两府全无所损伏望陛下思国家安危大计不必顾惜不材之人使妨占贤路如允臣所请即乞留中特出圣断指挥或尚未欲施行即乞降付中书令举正自量材业优劣何如仲淹若实不如即须自求引避以副中外公议取进止
　　论赵振不可将兵劄子【同前】
　　臣风闻河东近日累奏事宜探得昊贼防集兵马伏縁昨来张延寿议和之际尚有朝廷未许事节深虑狂贼因忿出兵即三路邉防皆合设备伏见河东都部署明镐虽是材臣未谙战阵副部署赵振人品庸劣全不知兵只是好交结沽买声誉所以不因功业擢至将帅前在延州遂至败误虽行责降不及朞年却授兵权全无报効其人少壮尚不堪用今又年老病患全然不堪战鬬一旦临事必悮国家臣闻将者国之司命今陛下安危之机系于将帅而河东一路无一战将只有赵振老病一人而已细思此事大可寒心苟有误事忧在朝廷其赵振伏乞速下本路体量如或实老病不任即乞罢归散秩别委将臣窃以河东一路兵马极多岂是蓄养病将之处西北二邉为患如此亦非赵振可当若使临事败误悔恐不及伏望圣慈深思大计无惜一老病败事之人取进止
　　再论王伦事冝劄子【同前】
　　臣窃见近日四方盗贼渐多凶锋渐炽扑灭渐难皆由国家素无御备官吏不畏赏罚臣谓邉隅者皮肤之患尚可治盗贼者腹心之疾深可忧而朝廷弛缓终未留意毎遇有一火贼则临事警骇仓皇旋发兵马终不思经乆御贼之计只如王伦者今若幸而剪扑则其杀害人民为患已广如更未能剪扑使其据城邑则患祸不细矣臣数日前已有奏论只是条列招捉王伦一火事宜至如池州解州南京邓州诸处强贼甚多今后亦须禁絶其端不可更令频有臣欲乞陛下特勅两府大臣议定经制臣亦有短见数事备列如后
　　一臣窃见【一作知】王伦所过楚泰等州知县县尉巡检等并不鬬敌却赴王伦茶酒致被夺却衣甲葢由法令不峻无所畏禀官吏见【一作知】朝廷寛仁必不深罪而贼党凶虐时下可惧寜是畏贼不畏朝法臣今欲乞凡王伦所过州县夺却衣甲处官吏并与追官勒停其巡检仍先除名令白身从军自効俟贼破日却议叙用仍今后用此为例
　　一外处知州本号郡将都监监押只管在城巡检若贼入城不能擒捕则设之何用臣欲乞应有不能御备致贼人入城打刼不寻时鬬敌致全火走透者知州亦特勒停都监监押除名白身从军自効能获贼则议叙用
　　一臣见诸处有贼多是自京师别差使臣兵马捉杀则本地分元置都监巡检县尉等设之何用毎有些小盗贼不获又无深责稍似强贼则别差人捉杀如此可以推避因循臣欲乞若朝廷别差人捉获则本地分巡检县尉仍坐全不获贼之罪及从初不切收捕致走透他处及溃散后别地分巡检县尉捉获者元出贼处官吏不得与破全火批书
　　一窃见诸处县尉多是新及第少年儒生怯懦往往不能捉贼虚令陷罪臣今欲乞下铨司详议选择县尉之格以武勇人材堪充者充仍重定赏罚之法其【一作若】见今有新及第少年怯懦者委诸路按察使先次举奏替换
　　一臣窃见自来所差巡检兵士多不能捕贼反与州县为患臣今欲乞自朝廷选募使臣令使臣自选募兵卒不拘厢禁军令所在州军指名抽射仍重立赏罚之法
　　论苏绅奸邪不宜侍从劄子【同前】
　　臣昨日窃闻勅除太常博士马端为监察御史中外闻之莫不惊骇端为性险巧本非正人往年常发其母隂事母坐杖脊端为人子不能以礼法防其家陷其母于过恶又不能容隐使母被刑理合防羞负恨终身不齿官聨岂可更为天子法官臣不知朝廷何故如此用人纵使天下全无好人亦当虚此一位不可使端居之况刚明方正之士不少臣求其故葢是从初不合令苏绅举人绅之奸邪天下共恶视正人端士【一作端人正士】如仇雠惟与小人气类相合宜其所举如此也端之丑恶人谁不知而绅【一作辄】敢欺罔朝廷者独谓陛下不知耳此一事尚敢欺罔【一作惑】人主其余谗毁忠良以是为非之説其可信乎其马端伏乞追寝成命苏绅受诏举此丑恶之人罔上欺下亦乞坐此黜外任不可更令为人主侍从取进止
　　论乞令百官议事劄子【同前】
　　臣伏见祖宗时犹有汉唐之法凡有军国大事及大【一作不决】刑狱皆集百官参议葢圣人慎于临事不敢专任独见欲采天下公论择其所长以助不逮之意也方今朝廷议事之体与祖宗之意相背毎有大事秘不使人知之惟小事可以自决者却送两制定议两制知非急务故忽略拖延动经年歳其中时有一两事体大者亦与小事一例忽之至于大事秘而不宣此尤不便当处事之始虽侍从之列【一作例】皆不与闻已行之后事须彰布纵有乖误却欲论列则追之不及况外廷百官疎逺者虽欲有言陛下岂得而用哉所以兵兴数年西北二方累有事宜处置多缪者皆由大臣自无谋虑而杜塞众见也臣今欲乞凡有军国大事度外廷须知而不可秘宻者如北虏去年有请合从与不合从西戎今歳求和当许与不当许凡如此事之类皆下百官廷议随其所见同异各令署状而陛下择其长者而行之不惟慎重大事广采众见兼又于庶官寒贱疎逺人中时因议论可见其髙材敏识者国家得以用之若百官都无所长则自用庙堂之议至于小事并乞只令两府自定其钱谷合要见本末则召三司官吏至两府讨寻供析而使大臣自择至于礼法亦可召礼官法官询问如此则事之大小各得其体如允臣所请且乞将西戎请和一事先集百官廷议取进止
　　论諌院宜知外事劄子【同前】
　　臣窃闻近日为军贼王伦事江淮州军频有奏报朝廷不欲人知召进奏官等于枢宻院责状不令漏泄指挥甚严不知此事出于圣防或只是两府大臣意欲如此以臣料之为近日言贼事者多朝廷欲人不知以塞言路耳臣谓方今多事之际虽有独见之明尚须博采善谋以求众助岂可聋瞽羣听杜塞人口况朝廷处事未必尽能合宜臣下献忠未必全无可采至如王伦驱杀士民攻刼州县江淮之上千里惊搔事已若斯何由掩葢当今列辟之士极有忧国之人欲为人主献言常患闻事不的况台谏之官尤【一作元】是本职凡有论列贵在事初善则开端恶则杜渐言于未发庶易回改今事无大小常患后时或号令已行或事迹已布纵欲论救多不能及若更秘宻不使闻知则言事之臣何由献説臣今欲乞指挥进奏院凡有事非实封者不须秘宻臣因此更有起请事件画一如后
　　一窃见御史台见有进奏官逐日专供报状欲乞依御史台例选差进奏官一人凡有外方奏事及朝廷诏令除改并限当日内报谏院
　　一窃见唐制諌臣为供奉之官常在天子仗内朝廷宻议皆得闻之今虽未曽恢复旧制欲乞凡遇朝廷有大处置四方奏报事非常程及諌官风闻事未得实者并许诣两府请问庶知审实得以论列
　　右件二事如允臣所请乞降指挥施行取进止
　　论河北守备事宜劄子【同前】
