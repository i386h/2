<!-- { "loadSidebar": true } -->
　　故左宣奉大夫显谟阁待制赠特进葛公諡议
　　议曰先圣以文学政事析为二科惇史以艺文刑法各成一志以见才徳充备兼而有之者为难故特进葛公经术政体兼而有之者也公自髫龀能自择师通经业文崭然有立未冠试有司以经义中髙第再试学官词科俱为第一师表成均文体始变逮今粹然一出于正者实公启之若续因革礼于曲台着承华书于春坊皆稽古礼文治心修身之要兹邃于经术者能之试吏临安锋芒已露谳议刑辟则直死囚之寃钦擿欵牍则正奸吏之罪若乃立朝大节则见于敷陈时政归必削藳力拒要人耻以幸进却西城括田之役释青溪株连之狱再临吴兴治如其初晚奉外祠忠不忘君主上龙飞尝草劝进书以授郡将读者感泣兹达于政体者能之谨按諡法道徳博闻曰文安乐抚民曰康公以经学渊源致位通显词章一出传冩成诵非道徳博闻乎练达正经刚柔相济所居有绩去必见思非安乐抚民乎具兹二美宜有大名以传不朽伏请諡曰文康谨议左承议郎行太常博士赐绯鱼袋蔡宰撰
　　故左宣奉大夫显谟阁待制赠特进葛公諡文康覆议
　　议曰文者贯道之器不通乎道而区区刻意于絺章绘句之间则遇事而失其所守临民而不知所爱况于权豪患难相逢于得丧之地而能表见特立摧其长雄不汚宠利盖亦鲜矣此后世博雅之士考儒林之全节而吊其不终未尝不废书而叹也故特进葛公词艺苑俱以文鸣学馆儒宫号为师表订曲台之缛礼赋郊陛之多祥秀句竒辞间见层出髙文大册追古耀今至于奉诏治民承流宣化摧奸汝水若张敞之治京兆遗爱吴兴类朱邑之葬桐乡俾前世謏闻曲学而素节靡然者亦可闻风少媿矣传曰不侮鳏寡不畏彊御公足以当之宜锡美名以为儒林之宠文康之諡佥以为宜请従初议谨议左朝请大夫监尚书六部门兼权尚书考功员外郎张颉撰














