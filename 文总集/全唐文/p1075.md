<!-- { "loadSidebar": true } -->
    ○辞免起复太宰第二表
    方寝苫而枕块，於义为安；俾服冕而乘轩，共知不可。哀情荐布，宸听未回。再殚罔极之情，冀动荩高之听。伏念臣猥蒙天眷误玷宰司，久无补於明时，亟自招於大祸。慈顾遽隔，悲隙驷之难留；厚穸甫成，倚苫庐而永慕。庶毕哀恫之制，少酬顾复之恩。忽奉制纶，俾还相位，私情莫处，公议靡容。岂可尊故事以蹈前非？但当守礼经而据古是。臣重罹酷罚，属在衰年；既极摧残，浸成疾恙。精神徒耗，筋力顿衰，虽强使之造朝决难堪於应务。伏望陛下委大明之诏，悯不移之愚，追寝涣恩，俾终祥。则圣主得全於礼貌，而孤臣获毕其孝思。疾首痛心，或偷生於此日；铭肝镂肺，斯报德於他时。
    ○请开采铜铁奏
    当使应管诸州府坑冶，伏准建中元年九月七日敕：山泽之利，今归於管，坑冶所出，并委盐铁使勾当者。今衮郓淄青曹濮等三道并齐州界，已收管开冶，及访闻本道私自占采坑冶等。臣伏以山川产物，泉货济时，苟有利宜，不忘经度。衮海等道，铜铁甚多，或开采未成，州府私占。物无自效，须俟变兴，国有常征，宜归董属。前件坑冶，昨使简量，审见滋饶，已令开发。其三道观察使，相承收采，将备军须，久以为利，恐违常典。伏请勒还当使，准例税纳。又以兴功动作，法贵均劳，坑冶州府，人难并役。其应采炼人户，伏请准元敕免杂差遣，冀其便安。伏乞天恩允臣所请，臣即於当使差清强官与衮海等道勘会，已开者便令交领，未开者别具条疏。
    ○准敕详度诸司制度条件奏
    准敕详度诸司制度条件等，礼部式：亲王及三品已上，若二王後，服色用紫，饰以玉。五品已上，服色用朱，饰以金。七品忆上，服色用绿，饰以银。九品已上，服色用青，饰以石。应服绿及青人谓经职事官成及食禄者，其用勋官及爵直诸司依出身品，仍各佩刀砺纷。流外官及庶人，服色用黄，饰以铜铁。其诸亲朝贺宴会服饰，各依所准品。诸司一品二品许服玉及通犀，三品许服花犀及班犀及玉，又服青碧者许通服绿。馀请依礼部式。诸部曲客女奴婢服通服青碧，其命妇客女及婢听同庶人，奴及部曲请许通服黄白皂，共命妇准格客女及婢得同庶人，其衣服婢及庶人女妇请兼许服夹缬，丈夫请通服黄白，如属诸军使司及属诸道，任依本色目流例，其女人不得服黄紫为裙，及银泥罨画锦绣等。馀请依令式。其袍ビ制度，三品已上，伏请许服鹘衔瑞草雁衔绶带及封孔誉绫袍袄，四品五品，伏请许服地黄花及交枝绫，六品已上朝参官，许服小团窠绫，及无纹绫隔织纱独织等充。除此色外，应有奇文异制袍衤臭绫等，并请禁断。其中书门下省尚书省御史台，及诸司三品官，并请敕下後一月日改易，应诸常参官，限敕下後两月日改革，馀非常参官，并许五月日改革。外州府以敕到日起限，其衫布制度，内外文武常参官及供奉官餐具州府四品已上官，请许通服丝布，仍不得有花纹，馀请一切禁断，其花丝布及撩绫，除供御外，请委所在长，吏禁毁讫，当日闻奏。其不合服丝布者，请敕下後，限一月日内并须改易。丈夫袍袄衫等，曳地不得长二寸已上，衣袖不得广阔一尺三寸已上，妇人制裙不得阔五幅已上，裙条曳地不得长三寸，褚袖等不得广一尺五寸已上，妇人高髻险妆，去眉开额，甚乖风俗，颇坏常仪，费用金银，过为首饰，并请禁断，共妆梳钗篦等，伏请勒依贞元中旧制，仍请敕下後，诸司及州府榜示，限一月内改革。又吴越之间，织造高头草履，纤如绫谷，前代所无，费日害功，颇为奢巧，伏请委所在长吏当日切加禁绝。其诸彩帛缦或高头履，及平头小花草履，既任依旧，馀请依所司条流，准仪制令。诸军一品已下五品已上皆通，六品已下皆不用者，令非册拜及婚会，并不用。
    又准六典及礼部式：诸文武赴朝诸府遵从职事，一品及开府仪同三司骠骑大将军听七骑，二品及特进五骑，三品及散官三骑，四品五品两骑，六品以下一骑，其散官及以礼去官，五品以上，将从不得过两骑，若京城外，将从不在此限。今约品秩职事官，一品职七骑，二品及中书门下三品五骑，三品及中书门下御史台五品尚书省四品三骑，四品五品两骑，鞍通石装。其散官及以礼去官者，五品已上，不得过一骑，若京城外及勋绩显著职事繁重者，不在此限。七品已下非常参官，并不得马从，未任者听乘属马，鞍用鸟漆装，右请一品二品九骑，三品七骑，四品五品两骑，六品一骑，其京城应繁重者（疑）不在此限。六品以下非常参官，不得以马从，六品已上非常参官，周亲未任者听乘马，馀未任听乘属马小马，鞍用鸟漆装，其胥吏杂色人不在此限。其鞍辔装饰，据所司条流，得用银者。四品已下，并得许用垂头押胯其用银石者并不得用闹装其军容队伍要资华饰不在此限馀并依饰，所司条流，准少府式：公主出降，犊车两乘，一金铜装；郡主犊车两乘，一铜装；郡主犊车两乘，一铜装。县主犊车两乘，一铜装。又准卤簿令，外命妇一品厌翟车六乘，二品三品白铜饰犊车，从车四乘，四品白铜饰犊车一，从车二乘者，今此附前件令式，参酌今时之宜。妇人本来乘车，近来率用檐子，事已成俗，教在因人。今请外命妇一品二品中书门下三品母妻，金铜饰檐子，舁不得过八人；三品金铜饰犊车，金铜饰檐子，舁不得过六人；非尚书省御史台，即白铜饰檐子，舁不得过四人；四品五品，白铜饰犊车，白铜饰檐子，舁不得过四人；六品已下，画奚车檐子，舁不得过四人；胥吏及商贾妻子，并不乘奚车及檐子，其老疾者，听乘苇（步木反车横木）车及篼笼，舁不得过二人，庶人准此。右伏缘白铜先已禁断，今请应合用铜者，通用石，胥吏商贾妻女老疾者，听乘座车及苇车，馀并请准所司条流处分。商人乘马，前代所禁，近日得以恣春乘骑，雕鞍银镫，装饰焕烂，从以童骑，骋以康庄，此最为僭越，伏请切令禁断，庶人准此。师僧道士，除纲维及两街大德，馀并不得乘马，请依怕司条流处分。
    淮营缮令，王公以下，舍屋不得施重棋藻井；三品已上，堂舍不得过五间九架，仍厅厦两头，门屋不得过三间五架；五品已上，堂舍不得过五间七架，亦厅厦两头，门屋不得过三间两下，仍通作鸟头大门。勋官各依本品，六品七品已下，堂舍不得过三间五架，门屋不得过一架两下。非常参官不得造轴心舍，及不得施悬鱼对凤瓦兽通扌伏乳梁装饰。祖父舍宅荫子孙，虽荫尽仍听依旧居住。天下士庶，公私第宅，皆不得造楼阁，临视人家，近者或有不守敕文，因循制造，自今已後，伏请禁断。庶人所造堂舍，不得过三间四架，门屋不得过一间两架，下仍不得辄施装饰。准律，诸营造舍宅，於今有违者，杖一百，虽会赦，皆令改正之，其物可卖者听卖。若经赦后百日不改去及卖，论如律。又准大历六年十二月十一日敕，京城内坊市宅舍，辄不得毁拆，今若顿令改去，恐为倍费其已成者，许不毁拆，自今已後，宜令禁断。
    应制度衣服车乘器用宫室等，其诸军诸使职掌官等，并请约文武官例，各委本军本使，以职掌高下，约为等第，比类闻奏。应三省御史台两京诸司，及诸道在城职掌官等，诸不许用本官本品例，仍并不得服犀玉，及车马不得饰以金银，应诸色条件，伏请，委御史台知弹御史两巡使京兆尹及东都留守河南尹留台御史外州府长吏，准条件月日，切加纠察。如有违越，没入所犯物，仍量加决责，其常参官品闻奏。其在城诸军诸司，各委本司勾当，如本司勾当不及者，委台司觉察闻奏。以前臣涯等奉敕，令臣等同为详定，酌中奏闻者。伏以法惟无作，作则必行，令贵在宽，宽则可久。今臣等约所司条件令式旧章，从俗酌宜，务遵中道。
    ○论讨吐蕃事宜疏
    臣当道出军，径入贼腹，有两路：一路从龙州清川镇入蕃界，径抵故松州城，是吐蕃旧置节度之所。一路从绵州威蕃栅入蕃界，径抵栖鸡城，皆吐蕃险要之地。臣伏见方今天下无犬吠之警，海内同覆盂之安，每蕃戎一警，则中外咸震，致陛下有旰食轸怀之忧，斯乃臣等居大官受重寄者之深责也。虽承诏发卒，心驰寇廷，期於为国讨除，使戎人芟翦，昼夜思忖，何补涓毫？所以忄妻々愚心，愿陈万一。臣观自古长策，昭然可徵，在於实边兵，选良将，明斥候，广资储，杜其奸谋，险其走集。此立朝士大夫皆知，不独微臣知之也，祗在举行之耳。然臣愚见所及，犹欲布露者，诚愿陛下不爱金帛之费，以钓北虏之心，临遣信臣，与之定约曰：“犬戎悖乱负恩，为边鄙患者数矣。能制而服之者，惟在北蕃，如能发兵深入，杀若干人，取若干地，则受若干之赏。”开怀以示之，厚利以之，所以劝耸要约者异於他日，则匈奴之锐可得出也。一战之後，西戎力衰，然後选练骁雄，乘便翦灭，此诚制戎之一奇也。
    ○上论用兵书
    伏以幽镇两州，悖乱天纪，迷亭育之厚德，肆豺虎之非心，囚絷鼎臣，戕贼戎帅，毒流列郡，及宾僚。凡在有情，孰不扼腕？咸欲横戈荷戟，问罪贼庭。伏以国家文德诞敷，武功继立，远无不服，迩无不安，矧兹二方，敢逆天理。臣窃料诏书朝下，诸镇夕驱，以貔貅问罪之师，当猖狂失节之寇，倾山压卵，决海灌萤，势之相悬，不是过也。但以常山蓟郡，虞虢相依，一时兴师，恐费财力。且夫罪有轻重，事有先後，攻坚宜从易者。如闻范阳肇乱，出自一时，事非宿谋，迹亦可验。镇州构祸，殊匪偶然，扇动属城，以兵拒境。如此则幽蓟之众，可示宽刑；镇冀之戎，必资先讨。况廷凑茸，不席父祖之资；成德分离，又多迫胁之势。今以魏博思复雠之众，昭义愿尽敌之师，参之晋阳，辅以沧易，犄角而进，易若建瓴，尽屠其城，然後北首燕路。在朝廷不为失信，於军势实得机宜，臣之愚忠，辄在於此。又闻用兵若斗，先扼其喉，今瀛莫易定，两贼之咽喉也，诚宜假之威柄，戊以重兵，俾其死生不相知，间谍无所入。而以大军先迫冀赵，次下井陉，此一举万全之势也。臣受恩深至，无以上酬，轻冒陈闻，不胜战越。
    ○元和姓纂序
