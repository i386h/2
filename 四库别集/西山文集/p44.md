<!-- { "loadSidebar": true } -->
　　伏以光流华渚次王春五日之期名玷清厢上天子万年之夀欣同薄海共賛昌辰臣某实欢实忭顿首顿首恭惟皇帝陛下濬哲文明刚健中正日新君徳已销外侮之虞天广圣图行抚中兴之运宜用休于申命衍过厯于卜年臣身也奉祠心焉恋阙在阿在槃涧方赓卫国之诗使夀使多男请事封人之祝
　　贺皇太后庆夀表
　　伏以奉册东朝已霈下天之泽称觞南面今开绕电之祥共賛兴龄畴非戴后臣某实欢实忭顿首顿首恭惟夀明仁福慈睿皇太后陛下宅心淡泊体道希夷好黄老之言已跻民于仁夀禀姜任之懿每养志于慈眀掩前闻而有光与上古而不老臣遥班迩列近窃真祠金母长生宜永享慈闱之奉玉巵为夀愿益増少广之年
　　复官谢皇帝表
　　瞽言触宪宜坐锢于终身庆泽流徽乃悉还于故物幸逾始望防出更生臣某实惶实惧顿首顿首伏念臣昔缀周行尝洿内直花砖昼景久承寕考之恩苍梧莫云忽洒茂陵之血属际飞龙之运首膺驰驲之招念非忘身何以报国欲勉圗初政之助庶弗辱先皇之知而臣学泥古陈识乖时变无袁盎之忼慨有汲黯之戆愚圣君非不受言臣自疎于开导国人皆称有罪上独示以矜容弗贬潮阳之八千仅夺骈邑之三百出书如孟子肯懐悻悻之私在畆若刘生徒抱惓惓之意虽欲磨铅而自效终虞复玷之孔艰既放紫诰之新尽澡丹书之旧秩仍元士班眡迩臣闲馆珍愧茍媮于廪禄钧天广乐恍如侍于威顔人皆谓荣臣独知惧兹葢恭遇皇帝陛下聪眀天縦圣敬日跻方东朝丕衍于修龄而南面躬修于旷典导民以孝既洽四海之驩与物为春忍眡一隅之泣释羁魂于幽穸返逐客于囚山爰及颛防亦叨牵复臣敢不淬磨宿志湔涤曩愆犬马之飬无私惟笃爱君之义江湖之身虽逺敢忘存阙之心
　　谢皇太后表
　　东朝奉玉称元日之上仪北阙扬纶肆敷天之大不遗簮履之旧载颁命数之新七年之踦一日而复臣某实惶实惧顿首顿首钦惟我宋之极治世有大母之慈谟元祐人材赖宣仁之培植绍兴国论繇圣献之开明用能跻登太平光复旧物不圗至此实亲见之臣曩际龙飞首叨驲召念昔受知于寕考未酬罔极之恩乃今获事于嗣王当守勿欺之节冀殚尘露少答乾坤讫当五穷自贻三黜匪曲垂于宏覆将坐锢于终身兹葢恭遇夀明慈睿皇太后陛下巍然前古之姜任允矣深宫之尧舜自嘉定更张之后翼鸿化者二十春迨初元拥立以来衍皇圗于千万世谅当圣主鸡鸣之问必及先皇燕翼之谋以信顺收天人之心以忠厚夀国家之脉既竣盛典遂布寛书放臣皆得以生还羁鬼亦归其旅殡凡彼公朝之厚泽悉由慈极之至仁而臣窃禄有惭报恩无所愿歌长乐之徳与日月以并垂更祝少广之年后天地而不老
　　再知泉州谢表
　　奉祠居里每勤北极之瞻进职守藩复忝南州之寄甫临旧服恪布寛条臣某【中谢】臣闻天道至仁风霆无竟日之怒圣君大度山林鲜终弃之材韩安国起于徒中栁宗元用于贬所皆为长吏葢值明时微臣乏汉唐二子之能陛下守祖宗万年之法昨者金华之入侍温然玉色之下询曷尝因谏以罪人自媿格君之无术方秤弹交上独亮狄山之愚迨霈宥一颁尽洗元成之玷何啬于用罸而乐于用防庸见九重之本心不忍一而弃物既班次对又秩殊庭没齿饭疏夫亦奚憾建牙作屏则匪所期敢圗朱旛皂葢之华仍紫帽清源之境念昔先帝付臣此州玩愒三年不闻善最侵寻半世复见遗民属当公私凋敝之余不胜上下煎熬之急七邑而二为煨烬十室而九乏葢藏禁旅云屯军饷毎难于宿饱宗藩日茂俸缗半出于凿空自省迂疎若为经理兹葢恭遇皇帝陛下道心渊静徳性昭融不以防说为爱君故略臣畴昔婴鳞之谴不以聚敛为体国故取臣平时求牧之长畀以旧封责其来效臣昔犹将母今独携孥禄弗逮于飬亲志惟颛于报上拊摩疮痏兾邦人生意之复还培溉本根为圣朝元气之一助
　　谢职名表
　　南服承流谬玷一麾之旧西清庀职躐陞三等之华恪奉丝纶増辉符竹臣某【中谢】伏念臣猥繇陋学蚤侍末光禹训至明尝疏荣于帅阃尧文有焕复假宠于祠官未酬天地之恩自速雷霆之谴甫叨牵复旋被甄升名聨唐次对之班地重古诸矦之寄维神祖十九年之制作垂炎圗千万祀之宪章邃阁秘藏永俪羲娥之照名儒典领俨分鹓鹭之行乃容孤外之逺臣而参广内之近列幸逾已甚负任实难兹葢恭遇皇帝陛下徳与日新仁同天覆虽万里皆如畿甸均在抚绥茍一夫或泣堂隅为之惨怛肆命从臣而作牧庶推徳意以及人臣敢不钦奉使令勉思殚竭为中郎于禁闼固所志之爱君安赤子于海濒是亦臣之报国
　　知福州谢表
　　公道天开适际揽权之始全闽地重首叨分阃之除显服龙光私忧螡负【中谢】伏念臣孤忠自信独立无朋先帝辍诸玉堂之庐俾司漕计陛下涤其丹书之籍旋付藩条两朝二纪之遭逢一节四麾之赫奕重临郡寄仅阅嵗朞氷檗自将粗谨酌泉之誓茧丝是戒少寛竭泽之嗟方生意之浸还眡初心而犹慊幸值隂霾之披豁恍瞻丽景之昭融获于兹辰与在亲擢西厢职峻南服任隆矦度未修岂堪牧伯之命里门在望实均父母之邦当上下通泰之期布朝廷寛大之令慨属部疮痍之未复考比年俶扰之所由政茍安恬寕有骇舆之马吏无侵枉谁为游釜之鱼虽幸胜之所伤多矣犹宿疢甫瘳之后正真元当飬之时躬为列郡之凖程大作斯民之保障乃臣所职祗媿非材兹葢恭遇皇帝陛下健配干行明符晋出培千万年立国之本一用寛仁扫数十载徂利之风大兴亷耻臣钦承诏防思体圣情志或得行讵有禁闼淮阳之变职当自励愿惟颍川渤海之师
　　谢除户部尚书表
　　十连窃宠媿藩阃之罔功一礼遄归叨地官之进长班躐陪于践斗惧罙重于履氷【中谢】伏念臣素守朴忠滥膺迪简曩被初元之召首跻迩服之荣自退屏于山林寖逖违于轩陛忧时之髪益白怅去国之十年恋阙之心如丹敢忘君于一饭属防起废再玷承流皁葢分符氊复既还于旧物青冥授钺绣行仍乔于故乡曽坐席之未温忽赐环之已及方躬揽宏开于公道而彚征必萃于羣贤敢圗孤迹之漂流亦辱清朝之记録且民部周司徒之任岂惟稽户口于版圗顾尚书古纳言之官葢实専防舌之枢要误拜演纶之渥冒陞曳履之华退省驽疲曷胜螡负兹葢恭遇皇帝陛下干刚天健离徳日新亲庶政以厉精大明黜陟临百官而昭德洞别忠邪念臣尝参紫橐之聨知臣粗厉素丝之节辍还近缀俾侍清光臣敢不期称隆施勉坚初志生财有道虽惭源流本末之知事君勿欺愿竭献纳论思之报
　　进大学衍义表
　　伏以汗竹虽勤何补圣经之奥食芹欲献误防天语之温以十年纂辑之余欣一旦遭逢之幸【中谢】惟大学设八条之教为人君立万世之程首之以格物致知示穷理乃正心之本推之于齐家治国见修身为及物之原曽子之传独得其宗程氏以来大明厥防迨师儒之继出有章句之昭垂臣少所服膺壮而知趣谓渊源逺矣实东鲁教人之微言而纲目粲然乃南面临民之要道曩叨侍从论思之列适当奸防防蔽之时念将开广于聪明惟有发挥于经术使吾君之心炳如白日于天下之理洞若秋毫虽共兜杂进于尧朝岂魑魅能逃于禹鼎不量菲薄欲效编摩遽罹三至之谗徒结九重之恋既投闲而置散因竭意以研精畎畆不忘君毎惓惓于报上藩墙皆置笔几矻矻以穷年首剟圣贤性命道徳之言旁采古今治乱安危之迹必提其要皆聚此书凡诸老先生之讲明粗加该括于君子小人之情状尤极形容载瞻海岳之崇深期效涓埃之禆补兹葢恭遇皇帝陛下干旋坤转日就月将于缉熙单厥心基命遹隆于成后念终始典于学逊志克迈于殷宗方将切磋琢磨而笃于自修定静安虑而进于能得事欲明于本末理期贯于精粗适萃成编冒呈清燕止其所止愿益加止善之功新以又新更推作新民之化
　　宣召口宣
　　有勅学士之官久不真拜嘉卿闳雅召至翰林虚席以延亟其祗命
　　谢宣召入院表【十三日】
　　来从南服未宣民版之劳召寘北扉猥被宸纶之宠光生里巷荣动簮绅窃观列圣之用人惟待词臣而加礼葢于言语文章之外责其论思献纳之忠或虽忤指而暂闲终必弃瑕而复用修除翰苑在环滁出守之余轼侍禁廷亦赤壁归来之后岂非加嵗月则其文老涉忧患则其虑长乃登邃严以备顾问如臣者才华弗竞戅拙自将掌先皇内制者六年毎慙越俎迨陛下初元之命竟许循墙以驱驰州县之频且废放山林之久见闻寖少艺业益荒结茅屋于云边已甘终老瞻玉堂于天上若隔前生敢云白首之重来误辱清衷之妙简获玷久虚之选几成三入之荣兹葢恭遇皇帝陛下肆笔成文解弦更化志孚羣聴欲下山东之书念在边垂或访河西之事必有端良之彦以充供奉之班奚取臣愚俾承人乏臣敢不益坚晚节思答隆知赐宫锦而嘉草诏之能虽非敢望即金镜而擿任贤之路则所自期
　　谢除翰林学士表
　　天子重儒臣方恢文治翰林逼华葢遽冒防光兼陪劝诵之聨曷副抡材之意【中谢】睠唐室之崇内命至号私人惟圣朝之得臣修名真学士岂独文章扫五季之陋抑亦论谏首四贤之称凡厥封囊具陈时病至于举笔犹寓忠规懐哉若人允矣名世伏念臣爱君有素典诰非长曩自中秘书久摄承明之直晚由太常伯躐升供奉之班伏观内史锡命之词颛举至和得贤之美顾改元更始虽嵗月之略同而为官择人则材能之夐异一字之褒太宠千钧之重难胜兹葢恭遇皇帝陛下寅畏克对于天心恭俭一如于仁祖砥平诸夏式圗大竞之勲畦种羣贤将备无穷之用故虽庸琐亦汗凝严臣敢不刻意斯文勉肩所职变絺章绘句之习岂薄技之能堪以救时行道为贤尚前猷之可仰
　　谢赐衣带鞍马表
　　翰院词林方对涣恩之渥尚方天廐更惊晋锡之蕃际遇何功服乘有耀【中谢】伏念臣少无縁饰老益虺隤衣敝緼袍兾无慙于季路御欵段马窃自慕于少游岂圗承乏于鸾坡猥获分珍于玉陛雕锦之纹焕烂申以七环龙媒之骨权竒华之六辔兹葢恭遇皇帝陛下服惟命徳爵以驭臣念其洿清切之班故俾冒轻肥之宠舜裳五色惭微裨补之能燕骏千金愿广招徕之意
　　请免
　　辞免知福州安抚奏状
　　伏以视邦选侯无越帅藩之重临人莅政莫如乡部之难兼此宠荣惕焉震惧伏念臣材非敏鋭学最空踈两朝千载之逢荐洿华显一节四麾之寄蔑着劳能自抚旧邦偶承极弊邑有积年之豫借州无旬日之宿储重以分姓寔蕃廪禄弗继内循薄技既初亡鞭算之长俯视穷甿寕忍用箕敛之术辄效求刍之义冒干行苇之仁天悯皇宗嵗颁僧牒获少寛于忧窘方勉竭于抚摩粗销田里之叹愁即丐山林之闲散未能底绩遽已饕恩陞近职于文谟付中权于闽服顾慙谫陋曷称褒迁不稼取禾难逭公言之诮维桑与梓更虞本道之嫌敢沥忱辞冀囘涣渥
　　辞免除户部尚书状
