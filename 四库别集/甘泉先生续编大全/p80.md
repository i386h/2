<!-- { "loadSidebar": true } -->
　吴齐龙问：昨闻成孝子之事，齐龙窃以为出於误妄耳。此断无是事，设或有之，亦非可以为训也。夫割腹以剖肝，决无复生之理；杀人以疗人，决无此方书也。盖剖其肝，是置其身於必死者矣，其母之活否，尚未可得而知也，且疗病又岂无别方耶？杀身而活母，固非所以为孝子，亦非所慰慈母也，吾恐母且随子而死矣。况身杀而母未必活，适所以重不孝耳。昔申生无所逃而待烹，君子犹以为非孝，割心其可以为孝乎？使孔孟当时不幸有此，其亦为之否乎？齐龙以为此等误妄事，辟之可也，表而扬之，恐非宜也。

吾在杨亲见此事，尽杨之人无疑之者。况成进乃一农矣，非作伪者也。吾子不信有此事，则吾子无此心矣。谓人人有此心而不能，可也，遂以己疑其伪，不可也，岂有以死作伪者乎？其不死者，无亦以神明感其诚心而护之，故刀自转旋，神告茅灰治之，皆神之所为也。不特成子也，南监前杨门子有一弟，年十四，亦割肝医母而死，吾为表其墓矣。

　齐龙问：先儒谓张良有儒者气象，以其始终为韩也。然高祖欲立六国，夫既立六国，则韩在其中矣，顾乃借前箸以挠之，不知其为韩之心安在？敢问。

观其铁锤误中副车，则良欲复雠灭秦始皇，不但复国也。及借箸时，又忠於为高祖谋矣，岂相蒙邪？儒者气象则未可知，顾道者气象耳。

　邓问：敬，圣学之始终，涵养须用敬。然学者未能常一之功，则静存而动违者有之矣。先儒以静坐为善学，不知静坐乃为养动之要端否也？愿闻教。

且在静坐，久之则能贯於动矣。主一不分动静。

　邓维翰问：先贤所谓修身在正其心，身有所忿懥恐惧好乐忧患，心一有之而不能察，而其用之[所]行或不能不失其正，将何用力而无是四者之病乎？伏乞赐教。

此四者皆私，非心之本体，与意必固我之私同。即有此四私，实时心便不正，岂有用之所行反不能不失其正之理？

　维翰问：所谓治国必先齐其家，齐家之要在乎孝弟慈三者，推而之国之天下，然此三者亦能尽之否乎？万乞示教。

三者人之良知良能，良心真切者也。天下国家万变万化皆由此出，观孟子仁之实一章可见。

　张云翀问：尝读中庸不(?)[睹]不闻，先儒说是静。既是静，心则不动，而戒谨恐惧则心又动矣，如何是静？且传中多以畏字释敬字，思畏则心有捆缚，不见本体虚明，如何是敬？伏乞明示。

本体虚明四字可取。戒慎恐惧，字义非动而何？纔要用功即属动矣。人心常生，天道常运。

　邓振南问：闻孔子谓伯夷、叔齐求仁而得仁，固知其心之无怨矣。及观其采薇之歌，似若深有隐忧於其中者，不识其微意何如？

孔夫子於由求原宪等，未尝轻以仁许之，而许夷齐，则二子之心已纯乎天理，著一怨字不得。采薇之歌非夷齐词气，又以武王为暴，与纣一般，岂得称圣之清？见识如此胡涂。此歌恐是后人托拟为之，而太史公收入伯夷传，亦其择之不精耶？无亦疑之耶？

　谢锡命问：近是觉得变化气质之难，必一毫躯壳之念不起，时情物态，形骸尔汝，俱尽消除，但见此心此理必至於浑然与天地万物为一体之地，方是变化气质。命终日只是做此煎销习心之功，殊未脱手，亦惟从容以俟之耳。不知何如？

凡起躯壳之念，情态形骸，皆人欲也；与天地万物一体，天理也。天理人欲相为消长，天理长一分，则人欲消一分，消尽者浑是天理，如此方可言变化。脱手未易言也，存存不息，月异而岁不同，如水虫螟蛉，如鸡抱(卯)[卵]，到这日方成，无毛骨羽翼者生毛骨羽翼，方是了手变化，修身以俟之耳。

大[则]佛亦有之，岂得为圣贤功夫？所谓「句句是，然而不同」煞当理会。

　刘廷绎问：桃应问瞽瞍杀人之事，孟子固语之详矣。设使大舜未及窃负瞽?之先，为皋陶法官所获，不知大舜将何以处之？惟望明教详示，以观圣贤用心之极。谨问。

若瞽瞍杀人先被获，舜之心知有父，而不知有身与天下。既窃负而逃，乐忘天下，则舜当诏天下以身代之，与负逃一般心。况法官奉朝廷有八议之法乎！

　童生伦天成问：孟子曰：「大人者不失其赤子之心。」所谓不失者，必在充养良知良能矣，不知充养功夫果何入手乎？

许大大人只是与赤子之心一般，实在充养耳。充养则赤子即为大人，失养则大人亦为途人，甚则流为恶人矣。尔年去赤子尚未远，急急回头，默坐体认，察见良知良能之体，达之天下，无所不知，无所不能矣。今尔童子能问及此，必自前觉日之非心，而反求本心矣，勇猛立志。

先生喟然叹曰：鸣呼尔二十有二人，各尊尔闻，各行尔知，毋传不习，毋反自欺，以欺尔师。戒之哉！遂递歌三诗，酒遍而出。

　郭肇乾问：近日所得师席心性图说，似乎亲切而有味也。不觉叹曰：发先生所未发者也，实是简易，实是明白，实是有功於天下后世者也。使门下者及闻风有志之士，见此图说，真能实心寻求的，有觉悟实得於己，乃知此是孔门路脉也。何也？图说发个心性之理，不滞於内，不离於内，不逐於外，不离於外。内外动静心事合一，总是一条中路，总是一个天理打透，亦是勿忘勿助之间，明明白白，无分心事动静内外也。有能循此而行，何有流於禅老？何有至於俗学？与先正教人用功分开一截二截者不同。故其有入於禅老者，有堕於支离者，因其入门下手，静时是一截，动时是一截，故曰：「既尝戒惧，而於此又加谨焉。」动静分作两段，是故不是孔孟博约家法也，正毫发之差也。图说：性者，万物一体者也。浑然宇宙，其气同也。心也者，体天地万物而不遗者也。性者，心之生理也。心性非二也。别纸又曰：人者，天之生理也。心者，人之生理也。性者，心之生理也。道者，性之生理也。在源头上发来，使学者知此心此性同天地万物在一个太极生来，古今上下，万物万事，皆吾性分固有的物，总是一个天理。若能涵养扩充，复吾元初之性，此心此理滚作一片，不以动静而有间，随时随处皆见天理，优游悦豫，鸢鱼逝川，驴鸣窗草，皆我自家思意，天地之化生，皆我之化生。得此谓之得道，有此谓之有诸己也。与先儒说心性之异也，先正谓性者心之所具之理，学者静坐收摄此心，反观内照，认心认性，不知不觉至於制缚，正是坐驰，正是助长，或有至於戕性者，或流於禅不知反者，或徒事口耳，往往多坐此●。以此验之，所谓学术杀天下也。随处体认天理，无内外，无动静，博中有约，精中有[一]，问学有尊[德性]，一贯之妙也，真是开学圣贤者用功之切要正路也。乾近日以此教训犬子，未敢以为是。乞赐示教。

见贤近日所见愈见亲切，便当以此涵养，以为己有可也，非如数他财已也。

　何滚问：君子以心学为要，颜子之心齐坐忘，程子之涵养用敬，至我先生心学相传，上契二子●要，有曰有心、曰无心、曰虚心、曰见心。曰有曰[无曰]虚曰见，何所分别？造至於见，将何用功？

颜子心齐则是坐忘，则非颜子矣。圣人之学心[学也]，心只是一个心，岂有四样？以其常主於内，以应万●，则谓之有；以其无意必固我，则谓之无。谓无私●●心存，岂无得？以其心本无物，故谓之虚；以其洞●●体，则谓之见。惟终日存存，则心常主宰，无物而[虚，则]见心之本体。夫仁亦在乎熟之而已矣。

　滚问：命本於有生之初，固当一定而不可易，何●有先贫后富，先富后贫？岂天琐碎以成人乎？●●五行消长，则长平坑卒，南阳多士，未必据●●●何欤？

天无心，气有数。程子曰：「遇著白起便是命。」命者，数也。

滚问：学本於心，心莫贵於自知。生固未能企及先生於万一。自程子缉诚敬於孔孟，至年四十，而希圣之心尚不及颜闵之无我。朱子集大成於群儒，至於晚岁，而力行之学尤叹夫义理之无穷。今日先生之学兼二子而有之，无歉於心矣，抑尚有所叹乎？

只未得熟，熟时即圣人矣，毙而后已耳。颜闵未能无我，却做无我功夫。故曾子曰：「以能问於不能，以多问於寡，有若无，实若虚，犯而不校，昔者吾友，尝从事於斯矣。」此先孔门只做无我功夫，贤辈如何不做？

　滚问：霍光、寇准之功业而蒙不学之讥，不识所学何事？孔光、张禹之经术而致不识字之诮，不知所识何字？窃有志而未能也，毋致坐四子之弊。愿明言之以教我也。古人之所谓学与后世之所谓学不同，此与功业经术不相乾，故中庸曰：「天下国家可均也，爵禄可辞也，白刃可蹈也，中庸不可能也。」资质明敏[刚健者皆能乾功业明]经术，至於

[古]人之学则[不同。学也者，觉而]已矣。从子则谓之学，从见则谓之觉，夫子所谓闻道是也。至於闻道，则物格、知至、意诚、心正、身修，而家齐、国治、天下平，岂有不学之讥？不识字之诮乎？在人立志何如耳。据康熙二十年本补字

　滚问：尽性致命必本於孝弟，不识孝弟何以能尽性致命乎？明以教我。

孝弟也者，其为仁之本与！尧舜之道，孝弟而已。孝弟之至，通於神明，光於四海，无所不通，岂有不尽性至命？孝弟性命即是一理，今人只为将孝弟看粗浅了。

　滚问：视己子与兄子有间否？视子之疾与兄子之疾有同乎？不同乎？生自谓天性自有轻重之等，以为有间，则自私也；以为无间，果天性之真乎？

兄弟之子犹子也，岂有差别？今人只为在自家躯壳上起念头。若在天地祖宗上起念头，岂有差别？至於仁者浑然与天地万物为一体，岂有自家血脉上就分形骸尔汝之别？圣人制服，姑为之期功之等耳。

　张云翀问：昨投问目，承老先生教云：「人心常生，天道常运。」乃知人心无终死之理，天理有不息之机，学不可槁灰其心，常时唤醒此心，使活泼泼地，庶其得之。又未知是否也？敢问。

如是体认，然必亲身行之，无间日月，然后此机日熟，此理日亲，前路尽无穷也。

　云翀昨拜天关馆中，得振卿谢友出示老先生批教问目云：「主一之谓敬，无适之谓一。」始觉向时把畏字体验敬字，真是拘缚太甚。时问振卿曰：「惟收敛此心，不容一物，随他遇事发见，见是天理便循行将去，所谓随处体认天理否也？」振卿曰：「然。」翀今复质之老先生。

体认天理不分有事无事，通是一段工夫。无事时亦见，有事时亦见，泰然行之，非谓遇事有见乃行也。勿忘勿助之间，著一畏字不得。

