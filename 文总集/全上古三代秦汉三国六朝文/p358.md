<!-- { "loadSidebar": true } -->
　　君讳龟，字伯灵，广陵太守之孙，昆阳令之元子也。君系祖考之鸿轨，履大和之（缺三字）世载德，不陨（缺二字）仁义成于束修，孝弟根其本性。然而虚己下士，劳谦克（缺五字）厚载多容。察孝廉，除郎中尚书侍郎，以将事去官。三府更辟，以大尉高第（缺五字）堂之论，建弘远之议，磊落焕炳，临疑独逝，故能光明越闻，显于区夏，英声（缺五字）公族。于时益州蛮夷，侵寇边鄙，陆梁山野，为害日甚。朝廷以君文能（缺二字）武不（缺三字）御史中丞讨彼乱略，君统整群帅，方谋并设，威神庭电，烛于上下，至（缺二字）郡（缺四字）授手乞降。永昌大守曹鸾上（缺）解党以不纠摘，获戾胥靡，潜于（缺）巷群（缺六字）辟辄以疾辞。鲜卑数犯鄣塞，佥复举君。拜幽州刺史，尔乃迈种（缺九字）禁以纠奸宄，养善繇时雨之澍品物，除恶如农夫之务去草。适（缺九字）其疆士，门卫弛柝而无怵惕，百姓不复屯其城邬。出塞追寇，（缺十字）咨叹（策）诏并凉，以君为式。命不少廷，年六十四，以光和六年（缺十字）故吏牟化等，佥以为夫有嘉功，祀而不辍，或铭钟鼎书（缺是述缺九字）已乃立碑寝而作颂曰：
　　星精，冯仪哲人。我君受之，膺其淑真。研综典艺，实好斯文。（缺九字）播徽馨，名懿允升。蠢尔夷貉，荡我边氓。衔命督使，武气飚腾。董以（缺八字）幽方，不卫天常。抚以仁德，涣若风翔。分命部队，出竟观兵。（缺）禽远驱（缺七字）甲，绥我土疆。降年不永，匮民之望。烈烈遗勋，景炎弥光。（《隶释》十）

卷一百五
◎阙名（九）
　　◇司隶从事郭究碑
　　君讳究，字长全，汲人也。其先出自郭叔，应运挺度，实有懿德，文武谘焉，条枝云疏，班（缺）华夏。世载令问，昭前之光。咸据玄谟，理物佐时。君则元城君之孙，雒阳君之适，南和尚书济北军中临沂徐州中山君之从子也。河岳降祚，幼而有合，孝弟恭肃，与性俱成。温慈惠和，睹义轻财。怀刑拜谠，舍己从人，蹈中庸之路，处匹直之节。内省不疚，兼姿（缺）问物格能（缺）临弗惑。弱冠践郡，历主簿、督邮、五官掾功曹、守令长。含章吐忠，或从王事。严（庄）可恐，柔顺可爱。进善替否，所举见则。虽越武之佐晋，宋甫之疠色，操筹撰功，君其越诸。辟司隶从事，部郡都官，耽耽鹰扬，所莅以齐，翕然之论，风飞川流。本朝察孝，贡器帝庭。恬荣忽浮，委爵礼让。群公侧席，书垂置邮。不幸短胙，命登六辰。春秋廿八而卒，中平元年，岁在甲子，三月而葬。悲夫！破镆铘之刃而不宰元，摧晨风之翼而不厉天。耆耋士女，呜悒惟戚。孤嗣叫号，涕零如雨。咸曰（缺晨）有殁，历数犹终，自古迄兹，孰能保存。生荣死哀，弈贵遗称。敢慕卫悝赞先之义，乃伐石兴碑，以旌厥魂，俾后永有鉴焉。其辞曰：
　　於铄我君，皇精蕴良。昭德塞违，克纪克纲。握柜综（缺）规步履方。麟寺清朝，委蛇自宫。栋隆千里，庶绩艾康。佐命牧伯，扶义遏私。（缺）绳弹枉，属以改（缺）荣名京邑，盘桓知几，当亨爵寿，作汉辅昆。灵祗贪哀，逝叶翼微，哲人其徂。万夫惨摧。铭勋金石，以慰孔怀。（《隶释》十）＃
　　◇令曹全碑（中平二年十月丙辰）
　　君讳全，字景完，敦煌效谷人也。其先盖周之胄。武王秉乾之机，翦伐殷商。既定尔勋，福禄攸同。封弟叔振铎于曹国，因氏焉。秦汉之际，曹参夹辅王室，世宗廓土斥竟，子孙迁于雍州之郊，分止右扶风，或在安定，或处武都，或居陇西，或家敦煌，枝分叶布，所在为雄。君高祖父敏，举孝谦、武威长史、巴郡朐忍令、张掖居延都尉。曾祖父述，孝廉谒者、金城长史、夏阳令、蜀郡西部都尉。祖父凤，孝廉、张掖属国都尉丞、右扶风、俞麋侯相、金城西部都尉、北地大守。父奉，少贯名州郡，不幸早世，位不副德。君童龀好学，甄极毖纬，无文不综，贤孝之性，根生于心。收养季祖母，供事继母，先意承志，存亡之敬，礼无遗阙。是以乡人为之谚曰：「重亲致欢曹景完。」易世载德，不陨其名。及其从政，清拟夷、，直慕史鱼，历郡右职，上计据史，仍辟凉州。常为治中别驾，纪纲万里，朱紫不谬。出典诸郡，弹枉纠邪，贪暴洗心。同僚服德，远近惮威。建宁二年，举孝廉，除郎中，拜西域戊部司马。时疏勒国王和德，弑父纂位，不供职贡。君与师征讨，有吮脓之仁，分醪之惠，攻城野战，谋若涌泉，威牟诸贲，和德面缚归死。还师振旅，诸国礼遗且二百万，悉以薄官。迁右扶风槐里令，遭同产弟忧弃官。续遇禁网，潜隐家巷七年。光和六年，复举孝廉。七年三月，除郎中，拜酒泉禄福长。讠贼张角起兵，幽冀兖豫荆扬同时并动，而县民郭家等，复造逆乱，燔烧城寺，万民骚扰，人裹不安，三郡告急，羽檄仍至。于时圣主谘诹，群僚咸曰：「君哉！」转拜阳令，收合馀烬，芟夷残迸，绝其本根，遂访故老，商量俊艾王敞、王毕等恤民之要、存慰高年，抚育鳏钱籴米粟，赐《疒┭》盲大女桃斐等匕纪首药神明膏，亲至离亭，部吏王宰程横等赋与有疾者，咸蒙瘳爰，惠政之流，甚於置邮，百姓纟强负，反者如云。戢治墙屋，市肆列陈，风雨时节，岁获丰年，农夫织妇，百工戴恩。县前以河平元年遭白茅谷水灾，害退，于戍亥之间，兴造城郭，是后旧姓及修身之士官位不登，君乃闵缙绅之徒不济，开南寺门，承望华岳，乡明而治，庶使学者李儒、栾规、程寅等，各获人爵之报。廓广听事官舍廷曹廊阁，升降揖让，朝觐之阶，费不出民，役不干时。门下掾王敞、录事掾王毕、主簿王历，户曹掾秦尚、功曹史王颛等，嘉慕奚斯、考甫之美，乃共刊石纪功。其辞曰：
　　懿明后，德义章。贡王庭，征鬼方。威布烈，安殊荒。还师旅，临槐里。感孔怀，赴丧纪。嗟逆贼，燔城市，特受命，理残圮。芟不臣，宁黔首。缮官寺，开南门。阙嵯峨，望华山。乡明治，惠沾渥。吏乐政，民给足。君高升，极鼎足。中平二年十月丙辰造。（碑文）
　　◇汉故彀城长荡阴令张君表颂（中平三年）
　　君讳迁，字公方，陈留己吾人也。君之先出自有周。周宣王中兴，有张仲，以孝友为行，披览诗雅，焕知其祖。高帝龙兴，有张良善用筹策，在帷幕之内，决胜负千里之外，析于留。文景之间，有张释之建忠弼之谟，帝游上林，问禽狩所有，苑令不对。更问啬夫，啬夫事对，于是进啬夫为令，令退为啬夫。释之议为不可，苑令有公卿之才，啬夫喋喋小吏，非社稷之重。上从言。孝武时，有张骞，广通风俗，开定畿宇，南苞八蛮，西羁六戎，北震五狄，东勤九夷，荒远既殡，各贡所有。张是辅汉，世载其德。爰既且于君，盖其纟纟连，缵戎鸿绪，牧守相系，不殒高问，孝弟于家，中謇于朝。治《京氏易》，聪丽权略，艺于从畋。少为郡吏，隐练职位，常在股肱，数为从事，声无细闻。徵拜郎中，除彀城长。蚕月之务，不闭四门，囚正之际，休囚归贺。八月荚民，为烦于乡，随就虚落，存恤高年，路无拾遗，犁种宿野。黄巾初起，烧平城市，斯县独全，子贱孔蔑，其道区别。《尚书》五教，君崇其宽。《诗》云恺悌，君降其恩。东里润色，君垂其仁。邵伯分陕，君懿于棠。晋阳佩玮，西门带弦，君之体素，能双其勋，流化八基。迁荡阴令，吏民颉颃，随送如云。周公东征，西人怨思。奚斯赞鲁，考父倾殷。前哲遗芳，有功不书，后无述焉。于是刊石竖表，铭勒万载。三代以来，虽远犹近。《诗》云旧国，其命惟新。於穆我君，既敦既纯，雪白之性，孝友之仁，纪行来本，兰生有芬，克岐有兆，绥御有勋，利器不觌。鱼不出渊。国之良无，垂爱在民。蔽沛棠树。温温恭人，乾道不缪，唯淑是亲，既多受祉，永享南山，干禄无疆，子子孙孙。惟中平三年，岁在摄提，二月震节，纪日上旬，阳气厥析，感思旧君。故吏韦萌等，佥然同声，债兴孙兴，刊石立表，以示后昆，共享天祚，亿载万年。（碑本）
　　◇小黄门谯敏碑（中平四年七月廿八日癸卯）
　　君讳敏，字汉达，邺君之中子，章君之弟，郎中君之昆也。其先故国师谯赣，深明典奥，讠录图纬，能精微天意，传道与京君明。君承厥后，不忝其美。幼而好学，才略聪睿，《诗》《书》是综，言合雅谟。虑中圣权，既仕在公，忠允笃诚，以直佐主。帅下惟约，肃将玉命，振之于外，群寮有司，各敬雨仪。君时度世，引己倍权，守静微冗，韬光韫玉，以远悔咎，耻与邻人，羼并合驱，识真之士。谓君为哲，在昔甯武，当亨南山难老之祷。昊天不惠，降慈凶疾，年五十有七，以中平二年三月九日戊寅卒。呜呼哀哉，国丧良佐，家陨栋梁，遐迩咨悼。士女哀怀，寮朋亲戚，莫不失声，泣涕双流。于是立表，写愤斯铭，传于罔极。其辞曰：
　　於穆使君，盛德昭明。爰惟懿业，帅由旧章。文武彬或，柔而能刚。屈道从政，令名显扬。臣多丑直，是用逊让。且以毓姿，优游（缺一字）京。曷意构罹，景命不长。屋栋倾覆，君（缺一字）丧亡，如何如何！吁嗟昊苍，身退名存，永世遗芳。中平四年七月廿八日癸卯造。（《释》十一）
　　◇巴郡大守张纳碑（中平五年三月上旬）
