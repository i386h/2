<!-- { "loadSidebar": true } -->
　　朔风吹我到严滩拥被掀篷一破顔寒色侵凌欺白发雪花撩乱失青山未消据案千尘积且爱哦诗一饷闲惭愧钓台风韵在他年归隠许跻攀
　　晦庵文公祠堂用令君韵
　　当年独抱伯牙名身后祠堂列佩衾官职平生安义命诗书终老惜光隂一椽古歙溪山窟千古长松风月林彭令经营真有趣个中应契老师心
　　岳忠武祠三首
　　当年老桧肆欺谩忠武哀哉抱寸丹赖有皇天为吐气岂无青史更诛奸字留陈迹何年泯烟锁空山尽日闲世事闗心眠不得今朝下涕为澘澘
　　儿时曾住练江头长老频频说岳侯手握天戈能决胜心轻人爵只寻幽堪嗟爝火当时灭谁信长川万古流机会莫言今到手却愁无饭饱貔貅
　　背嵬军马战无俦压尽当年几列侯先辈有闻多散轶后生谁识发潜幽伤心咄咄权臣事满眼滔滔债帅流槌剥到今浑似鬼向人休说是貔貅
　　咏东松庵
　　作意东松访旧闻山岩窟里梵宫存矮楼蛙井身如蛰峭壁鱼鳞手可扪草草反成多景致悭悭别是一乾坤输他饱饭安眠处朝暮烟霞看吐呑
　　襃三汤孝行
　　谁道田家不读书一门孝行与人殊直将自己通天地岂是无心惜体肤人愿生儿皆似此神如祐善肯忘吾勉哉一念勤推广已办嘉名里巷呼
　　读朱冠之诗有作三首
　　孔孟宗师心中的囘由评品手持衡至刚大勇本来有由义居仁熟处行说到孤忠推自孝辄判一死肯偷生此篇此语令人醒夜半青灯看到明
　　浮云擘破月华明怎得浮云不再生几度月明云几擘全无云翳月全清后生欲解慿谁问先觉虽知肯尽明苦硬工夫须彻底秋云漠漠一轮横
　　多言外好中何有有徳之言春意融惟一性天真洞彻许多事理尽流通句新悦耳源先涸思苦雕肝味易穷自古才人皆患此就中崛强是扬雄
　　题赵氏连理木图
　　连理呈祥炳寸丹巽斋高致拂云端须知念念通冥漠不见声声说急难义槩莫如生死际家风要使子孙看城南我祖嘉名似从此心期共不刋
　　五言絶句
　　留无邪字【名天骏】
　　此骏产渥洼神竒莫浪夸相期千里志赠子字无邪
　　游敬亭山用谪仙韵二首
　　黄檗道场古裴公心事闲白诗三絶并那似敬亭山事从尘世去心共白云间不作游山计朝朝饱看山七言絶句
　　衢学讲堂更名时习和贰车韵五首
　　道心无壊亦无成只怕微云防太清重坎之亨人不识一轮素月本来明【原注言习坎之心亨也】
　　意味澄然未动初纲常大道本同趋直须丽泽工夫熟便是当年咏舞雩【原注言兑泽之讲习也】
　　终身不察是凡人一日三囘省此身参也亲传端的处品题宜亚不违仁【原注言曽子之传习也】
　　缅懐周道意悠长事业姬公念不忘宗庙百官谁识者仲由也只许升堂【原注言孔子之习周公也】
　　莫道今人不古如分明气象鲁之洙坤爻六二知何义试叩胶庠学易徒【原注言坤六二之不习无不利也】
　　再用前韵
　　瑚琏区区只小成休言果艺与忠清圣师忘食兼忘老地久天长日月明
　　修慝之余徳复初更须辨白舍并趋善哉三语当年问直到于今想从雩
　　两地参天命曰人灵龟端合取诸身笑渠到处闲寻觅直信人言井有仁
　　逝者如斯昼夜长会心能使百忧忘生前身后浑如此丝竹之音孔子堂
　　小时所学老何如自诧西河不记洙曾子斯言讥背本只今犹足警吾徒【原注事见檀弓时习学也借以论政政与学岂有二哉】
　　再用前韵
　　逾年政化一无成敢道民和狱讼清不以旁人评得失个中一防自知明
　　心事如何忍负初官居每忆过庭趋勤勤抚字今微验雨足春畴不待雩
　　诚心谕俗淑斯人莫寳金珠寳此身昨日偶拈乡记看几家孝养渐兴仁
　　吾儒政事话头长步步诗书可蹔忘齐相未知眞不扰无端逊与盖公堂
　　蒲卢喻政意何如此语源流亦自洙若愿小民皆类我须知类我始生徒
　　时习堂记言五典也载赓前韵以歌之
　　事亲尽孝自天成鉴本无尘水本清相彼禽兮犹学习灵乌反哺更分明
　　习容斋戒适朝初佩玉锵鸣谨进趋【原注玉藻将适公所宿斋戒习容观玉声】大分凛然冠屦判一诚不散若郊雩【原注左氏啓蛰而郊龙见而雩】齐家防勿责他人须信仪型只在身习习谷风讥义薄交相爱也是为仁
　　徐行后长味深长此道谁能笃不忘我欲讲行乡饮酒大明上齿习斯堂【原注王制习乡上齿】
　　切偲取义思怡如兑习工夫忆泗洙泮水朋来方衮衮三千攀附圣门徒
　　再和时习五章章取礼记一句
　　复礼工夫本易成此心对越只寅清居乡上齿家常饭此道于今晦不明
　　右王制习乡上齿
　　蓬矢桑弧男子初泽宫试事翼如趋采蘩盈耳皆音节【原注凡射士以采蘩为节】盛乐何消待大雩【原注月今大雩帝用盛乐】
　　右射义习射于泽
　　鹰犹知学况于人羽翮冲霄具此身须信数飞方解熟熟之又熟即为仁
　　右月令鹰乃学习
　　佩玉之声清越长此身无故讵容忘【原注君子无故玉不去身】挈渠方屦圜冠士登我光风霁月堂
　　右玉藻习容观玉声
　　圣道洋洋沧海如不流天下只流洙上丁释菜今非古唤起遗风属我徒
　　右月令上丁习舞释菜
　　寿赵处仁母夫人【有序】
　　甫将江东使指诣学讲孝经作劝孝之诗训里巷属部民有高年者旌异之惟恐后番阳法曹赵处仁入宪幕清介敏于事堂有九袠慈母而未加礼敬宁非大阙甫敢述小诗介薄仪以为夫人寿
　　有子见知眞西山有孙又把桂枝攀堂前萱草年年绿庆事天公定不悭
　　寿张亨之祖母夫人【有序】
　　张亨之双亲皆康宁祖母夫人今年庆九袠阖门怡愉士林羡慕亨之壮年掇儒科以东流簿入幕敏而好修助荒政有劳名闻于朝矣慈顔应少慰乎甫敢歌小诗将薄礼亨之其持以寿夫人
　　为问蟠桃熟几番见儿发白着衣斑孙枝又作红蕖客更愿云礽捧寿山
　　寿冯徳厚三首
　　人生汩汩逐风波祝子长年要若何一日洞然无障碍元来佛法也无多
　　麟经咀嚼造深微攀取秋风第一枝便把斯言为子寿崧高不用更吟诗
　　朱弦疏越澹徽音身在尘中只古心祝子长年仍健饭好书读到夜沈沈
　　赓周纯甫求归三首
　　秋风一夜簸清波我自思亲奈客何远地少书消息好书多愁闷转添多
　　苦过重阳赋式微黄花賸插两三枝对花酬酒坚盟约依旧黄山唱和诗
　　人生何处是知音契合端由一片心瞥见先生清苦貌吾儿且喜不埋沈
　　再用前韵
　　山未烟云水未波试参妙处定如何黄花未见应难会见了黄花会意多
　　本是尘中诗兴微秋风偶折最高枝诗坛方筑那言去为我留连百首诗
　　百首诗成遇赏音云何容易动归心少陵不肯为轻薄笑杀王杨井底沈
　　送别再用前韵
　　歙江归艇棹晴波同去同来日几何不怕黄花负人约只愁人意负花多
　　凤凰翔集肯卑微独向梧桐拣一枝乍别故栖知未忍临行更赋白圭诗
　　慇懃寄信胜邮音合把君心印我心老老及人仁者事祝君毋得任浮沈
　　和晋斋兄韵三首
　　不爱金章紫绶纡欣然玉局自安居近来作计谁云拙六六之年创一庐
　　不羡勲名逐日新课孙种绩及青春试将圆镜当空照始识庐山面目真
　　家塾提纲属晋斋絜斋气脉远乎哉何时升讲开聋瞆衿佩跄跄济济来
　　送番阳程令出乡行古问百年礼
　　黄栢冈前百嵗翁婆娑终日酒杯中此行得得烦君问荒政如今惬老农
　　题半霄亭
　　今朝带月上山头面面晴岚翠欲流此处青霄才是半半霄以上许登不
　　龙女泉
　　灵泉何事迸幽岩龙女分从万丈潭一勺之多龙在否烦君试向此中参
　　崇圣寺瀑布泉二首
　　古来翠瀑仅涓涓戛玉新亭却沛然世事废兴皆若此醉眠何用问青天
　　半山飞瀑元如雪况是今朝雪里来界破青山休谩诧神光妙用亦竒哉
　　九华山
　　天河秀出九芙蓉白也诗词信是工我欲依然名九子人情山意两融融
　　和赵克家三洞天二首
　　洞外老天非不大洞中天小却竒哉此竒端的由天造不枉携朋得得来
　　自昔尧汤水旱年只缘先备国无捐我今皭火区区甚惭见容光照洞天
　　九芙蓉峯
　　眼底山光半有无芙蓉面目定何如忽然皓月当空挂始信山灵不负予
　　莫能名庵二首
　　说道空空元不空太空何物不能容世人枉被虚名幻到底还须识正宗
　　青山突兀倚长空不作人间儿女容几载无名茅处士一朝识破有林宗
　　东松庵
　　六月山泉定易枯枕流洗耳事何如幽人高卧浑无恼好把灵源日日疏
　　咏裴休舍宅为寺
　　我怜裴相爱参禅石上莲花几刻镌舍宅何如休起宅酂侯师俭是名言
　　题象山先生帖
　　谊重姻联语甚真典型满纸墨犹新中间多少箴规意须信亲亲即是仁
　　索新进诗
　　君传秘诀解观人瞥见双眸识破真收拾后生知几许为予唤取傥相亲
　　趣诸友观牡丹
　　天工不管国香竒流落民家识者希特地邀宾宾不至国香也是少人知
　　和魏都大牡丹二首
　　初放姚黄一两枝旋看魏紫格尤竒天公似欲留连住伴我酴醿满架时
　　费尽工夫始盛开一时赏玩四时培东君摧折飘零后犹带天香溪上来
　　映山红
　　山花无数笑春风临水精神迥不同唤作映山风味短看来恰似映溪红
　　蟠梅二首
　　篱外横斜只任真无端束缚损花神孤标自是为人妒一笑春风不用嗔
　　幸自尘埃不许侵千盘万结戏相寻只缘漏泄春消息惹动旁人机巧心
　　见梅
　　半月山行不识梅近城才见一枝开呼童截竹敲冰水盛取数枝随轿来
　　元夕留城外
　　三市香尘隘绮罗游人无奈月明何吾侬分得寛闲处地阔天高得月多
　　憩折山市
　　折山山下簇人烟一似吴儿笑语喧始信胭脂溪水媚木瓜分得也嫣然
　　耕乐诗四首
　　优游无事只耕田顾我归耕子已先可但千仓良足乐不收一粒亦欣然
　　一犁春雨趁农耕歌咏康衢了此生若有可忧方有乐本无亏处亦无成
　　一片灵明自有田当仁那肯逊儒先归来不说溪山好只说癯仙气浩然
　　少时操笔代躬耕老鹤如今太瘦生已识个中真乐地谁云骨相费生成
　　防斋集卷二十
