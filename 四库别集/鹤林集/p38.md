<!-- { "loadSidebar": true } -->
　　宪曹亡补自贻白笔之诛朝度从寛复玷朱轓之宠罪深恩重心悸神羞伏念某猥以诸生闇于大道信史册之陈言而欲以经世持词章之末技而务为胜人矧来自于遐方遂径跻于华路足践云气三为秘府书林之官手织天章两兼北门西掖之制入承明则簮笔扈从对便殿则曵履论思地愈禁而官愈清名益隆而谤益起人固憎其盈满鬼亦瞰其髙明所以招尤更将谁咎荷清朝之贷屈公法以曲成畀以名藩华之邃阁某自凤山之趾直防鹊岸而行水驿三程陆车四日始到郡境便宣教条凡兹荷锄之农莫不扶杖而聼自言虽在田野亦有识知恭闻皇上英武而仁大臣公忠而义毎发号出令未尝不布寛大之恩毎视邦选侯未尝不择循良之吏至遣禁林之牧来绥古宛之民谓朝庭必有以厚其生谓太守必有以副其责而某器资朴钝政术迂踈知不周于一身才已困于多务细考板籍荡无纪纲山乡瘠硗郡计凋敝眼前朱衣三辈虽有待侍从之名案上紫笔一双已非草诏书之式度越三十年之旧典拓开二千石之良规苐恐孱庸所难称塞兹盖伏遇某官陶钧善类长育英才以某十载登朝粗有小廉隅之行以某三年入直屡当大典册之筵寕薄元之之罪而与黄冈轻大年之责而畀临汝眎诸宠数铭在肺肝某誓当庄以临民勤以莅政自尽诸侯所述之职庻分天子共理之忧至于事鞭朴以立威饬厨传以干誉固官常之弗赦亦儒者之弗为
　　谢杨礼侍举科目启
　　春闱典试曩尘秀造之科禁闼捜贤兹玷文章之目饕荣甚矣拊已阙然窃观当路之荐才无若近臣之居要买臣召见因助直承明之庐杜牧超升繇郾司礼部之选盖以地亲而职禁易于徳进以言扬肆予盛朝越有彛典保任责之侍从籍记闗于中书在熙寕则选举五人在元祐则科为十等皆列圣器材之美意而先民达善之公心若匪誉髦曷光清举某者颛愚气禀荅飒仕材猥承绪业于先人来并英游于乡校断断无他技自知伏鹄之难兀兀以穷年应笑雕龙之拙姑从共藏修之业敢云窥著述之藩以雄书之意指闳眇而尚贻难客之嘲以思赋之体制丽研而不免伧父之笑矧如固陋讵称华褒伏遇某官英英朱凤之姿皦皦素丝之节华轩珥笔能手织于天章金匮防书仍世专于柱史凡出言之轻重闗在位之升湛列游夏之科类若浮而少实附邹枚之末得与荐以惟荣某敢不践修厥猷笃迈乃训尚防味诗人之防佩韦求君子之中将以遗兮瑶华既荷殷勤于逺道我欲报之玉案尚期归洁于师门涵咏良深敷棻莫谕
　　谢邹都大启
　　煑墙隂之瓠叶方咀道腴采泮上之芹芽忽膺荐目岂谓汉诸儒之末玷于周八士之中褒辞所嘉吾道増重窃谓姿禀气质之性教道风俗之机欧公荐陈烈为学官咸诵清介苏公举长文为教授见谓修姱若无至教之专勤未有先贤之论荐晨入学者尚遭毁讪暮歌客者犹肆谩嘲矧惟苦窳之资敢当华衮之赐兹盖伏遇某官身章肃括徳宇靖深诗书汉循吏之风礼乐晋中军之政武能定难胷襟自有于金城文足扶衰风化独行于石室祀典举十年之废讲堂侈多士之荣人方游道乡学问之中身已在黍谷春风之内某敢不恪遵行检祗服言箴励修洁博习之科循文行忠信之教曰童子命也敢忘今日之恩以国士报之尚冀他年之教其为忻咏未究敷棻
　　谢乡宦士人生日启
　　上寿百嵗中寿八十嵗自怜蒲栁之易衰兄事五人友事十一人聨拜珠玑之委贶徒然弹鹊弗及巻鲸愿长守于祝规庻増修于问学养老事长而行乡饮尚心慕云岩之风计功调役而筑塘堤乞力赞上元之政
　　见杨尚书启
　　曵只履于星辰之上方闯华途落孤帆于云照之边已驰归梦钱宣靖向急流而勇退苏黄门因夜雨以懐思蹔停海观之骖亟访官池之鴈乐繇天分蒸作人和恭惟某官性徳柔嘉丰仪靖穆防书石室自成良史之一家侍读金华浑得讲师之三昧国论頼调胹之力时几资剀切之言不惟平持元祐之偏抑欲大作熙寕之壮凤彯彯兮逺矰击驹皎皎兮莫絷维三上封章屡陈悃愊侈九重之宣赐纷百两之祖行进退从容已益圣谟之简注抚摩还定必虗揆席以延登某学制虽新择栖已旧十科荐士曽尘司马之编交口诵贤倍费老成之力已分作沟中之断木岂图识天际之归舟湖似掌平未尽融怡之乐蜀方弦急却须康济之谋
　　宫祠谢丞相启
　　屏居近甸宻依槐省之隂除吏公朝新拜行宫之命荷特加于拂拭想倍费于陶镕伏念某学不通今才非博古孤行一意莫能适道之中强附诸贤寕免近名之累彼谮人者一以为韩子言傲相国而罪我者一以为萧生意轻大臣致令坎之踪长锢圣明之世今去国已九载而投闲又六年闭户息交犹致求全之毁黜居思咎尚贻旡妄之灾乌尝虞后羿之弓莫避豫且之网属熙朝之更化辟正路以延贤包荒不遗宥过无大若匪借紫阁黄枢之重安得为珍台閟舘之游兹盖伏遇某官博大而髙明端夷而雅靖谋王体断国论盖尝先天下以为忧布公道开诚心毎欲得英材以为乐尤笃杏园之好不遗栎社之材王文正之防词臣毎虑言者中伤之害赵韩王之进除目不辞榻前补缀之难敢以二贤期于一相若未殒于沟壑仍冀收之桑榆
　　又谢丞相启
　　北斗之口专城愧无善状南箕之舌腾谤几蹈危机荷朝度之从寛丐祠官而得请伏念某学常泥古智不通方诵占毕之謏闻欲扶于世否持雕虫之末技思救于民饥志虽广而才实疎心益勤而力不逮暨领海邦之牧又逢嵗事之荒蠲夏税六万七千余缗毎虑邦财之不继放秋苖二万八千余硕旋忧兵食之弗充所以裒赈贫赒厄为一书创裕民饷军为两库只欲相期于安靖未尝过用其聪明岂知横旷野之苍鹰久已窥上林之飞鴈既张射忌又下石焉蔡君谟不言政事而喜论文章岂可谓偏长于文墨欧阳子少説文章而多谈吏事又何尝不足于吏才盖至难欺者匹夫匹妇之辞而不可掩者时雨时旸之实证庻民而有考对上帝以无惭与其好辩以増尤莫若奉身而早退纵停云之蔼蔼自掲日之昭昭敝车羸马挈家人以行见者谅其廉谨斗酒只鸡酧季弟而别闻之靡不叹伤理终无不定之天恩自有所归之地兹盖伏遇某官才膺帝赉谱出家传手记皆旧典章岂待善神之防法心平无私好恶何须恠鬼之作诗当其未眎印以押班盖已先荐贤而助国至今孤逺亦被曲成某敢不戴金铉之宠光奉玉隆之真秩雪摧霜败已半枮春畹之兰日澹烟轻更添种沙堤之栁既输谢悃又进祝辞















　　钦定四库全书
　　鹤林集巻二十六　　　　　宋　呉泳　撰启
　　通曽漕启
　　望卿月于天边曽侍朝骖之影占使星于江右忽依荡节之光虽一麾受察之方新然十载论交之已旧懐章问戍擘楮恭先恭惟某官博大而靖深疏通而峻整照人丰度炯炯如玉山之清综物才华森森如武库之富自彯缨于外服遄振佩于中朝鸡舌含香既傍蓬莱之云气犀渠夺目又牵农扈之星煇谓宜献纳于甘泉胡复驰驱于周道详刑江左寃尽洗于岩崖絶岛之间将漕江干人自得于湖山千里之外属狼贪之当道愤趸尾之厉民独拜疏以力争曽赐环而弗顾六年不调一节弥光适公朝更敝化之弦遂再命复皇华之旧西山草木遥知问俗之旌南浦鱼潜认过桥之屐恐未解青丝之缆即径归碧落之班某巴蜀陈人江湖寓士陶潜赋归栗里已悟昨非公干卧疾谿濵久頽荣望特荷九重之眷洊朌二郡之符所幸洪都获依大漕画栋珠帘宏丽莫继典型绣衣玉斧光华喜亲条教
　　又通黄漕启
　　提六辔于云间莫窥华辙挥五弦于云外实英躔虽素心懐覩凤之先然尺纸落鞭牛之后擘开氷蠒揽溷月潭恭惟某官沈正而秉彛清通而知务深醇学问得考亭心事之真洒落才情仍山谷家风之旧久践扬于外服寻推寘于周行监事参厘蟠数万兵于胷次垦曹区画条十二便于帝前合跻紫槖之班乃问青天之路言益部实甲坤维天府之富而人物阜蕃陆泽之饶而田塍绮错一壊于开禧之騃将再雕于嘉定之骄兵虽惊尘不到于岷峩然病脉已周于井络矧边烽之未息凛邦本之先颠轻轺之来大国所庇廉勤问俗更无彤防绀幰之仪恳恻劭农浑记翠竹碧沙之路揽辔不妨于继范赐书恐趣于徴黄某缪以一雷记之数仭制锦虽无别叚酌泉犹有宗风服县令之箴敢替弦歌之旧赋皇华之什愿曕礼乐之新心所欲言舌难以既
　　又见范漕启
　　彻仪鸾之帐曽薫书传之香望冠雀之堂喜近节旄之采既曰滥竽于乡校敢辞执防于铨台輙献謏闻试垂静聴学之为事不专在于缀文师之所存要相与以明道舞雩一叚皆发挥天理之机窃屦片辞有鍜链中材之实一自青衿之废谁知黄耉之尊瓠叶为爼豆则礼多阙然骊驹作歌吹则耻亦大矣甚至挟书而遁倚劒不谭虽曰经生亡服义之公心亦繇师氏欠达材之硕望暨我宋启奎文之运肆河南标月指之明坐光庭于春风浑是一圑之和粹立山于夜雪曽无只语之疑难非诚身明善之方则精义入神之用盖知味者以辞章为抑末而计功者眎学问为太苛不有此文几坠于地恭惟某官徳容瑟僴气禀醇明握天孙制锦于一机传鼻祖説经之三昧春秋以竢后圣炳大义之日星礼乐以遣使臣肃皇华之风采蜀学起诸儒之痼韩文扶八代之衰不惟士风如洙泗之间再使民俗在唐虞之上某猥防末第分领下庠新如焦谷之方芽旧学乌头之无力文翁庭髙朕室犹防尾于生员司业酒广文氊实惭居于子座不倚使乎之重寄孰逃率尔之狂名跻彼公堂未暇传亲于郡友载是常服合先揖拜于上官涵泳之私敷棻莫谕
　　又通范漕启
　　汉庭出节遥瞻礼乐之华鲁泮滥巾例被诗书之馥虽曰鸮音之既好岂应繇兆之不谋预谨书邮仰驰记室恭惟某官氷壶映俗玉瓒在中气色和平蔚有淳父讲筵之望工夫坚厉尚含忠宣灯帐之烟自南国之翰飞肆华涂之步濶钓深涪右梦吞天易之三爻作牧汉嘉勑赐月湖之一曲曽谓朞年之暇旋膺走节之除官职序而国肥儒术行而民富持使者绣斧已髙摇岳之风织天孙锦裳伫洒宿春之翰某赋姿不惠闻道最迟燥干枯涸之病多润泽孚尹之功少使栁子为越之雪寕免笑号孺文如冀之天尚几覆露其为心向未易言殚
　　又谢范漕举启
　　指隣家而乞火曽荷言扬就神鼎以铸金端防笵造已谓塞翁之失马岂期合浦之还珠一手转回百思感激学问士之谷菽践履身之衣章举正叔于经筵司马独称于渊博荐尧臣为直讲欧阳乃谓其淳方自往行之不闻惟末师之是信手探理窟者亡矣脚踏实地者谁欤如某缪迷岂人比数学犹恐失殆如潢潦之源道不加修寕免白圭之玷踵常途之役役犯众口之嚣嚣虽未能涉瑚之海而资以汲深然亦欲贯薜荔之裳而希其寡过不谓独被烛光之照遽加衮字之褒兹盖恭遇某官绣玉精神布韦气味澄清天下挺然孟博之祖风謡咏军中伟矣希文之将畧外靖羽书之警内修爼豆之容博学之审问之笃行之公诚无外修身也尊贤也劝士也已与有荣某敢不对秋月之章咏春雩之舞减恫喝疑之病加着行习察之功蕉鹿梦长恍觉前宵之幸得越鸡羽短庻图他日之般成凡所欲书未容以笔
　　成都教到任谢范漕启
