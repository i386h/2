<!-- { "loadSidebar": true } -->
    既而礼官不戒而备，军政不谋而辑，天姥练日，雨师洒道，六甲按队，八阵警跸。孟冬仲旬，乘舆出，千旗□引，万戟林行，霍烂，飞焰扬精，原野为之震动，草木为之风生。历郡县，省谣俗，问百年，举百祀，兴坠典，葺阙政，攸徂之人，室家相应，万方纵观，千里如堵，城邑连欢，邱陵聚舞。其中垂白之老，乐过以泣，不图蒿里之魂，复见乾封之事。尧云往，舜日还，神华灵郁，烂漫乎穹壤之间。是月来至於岱宗，祓斋宫，涤濯静室，凝神元览，将款太乙。议夫泰山者，圣帝受天官之宫，天孙总人灵之府，自昔立国，莫知万数，克外中而建号，惟七十而有五，我高宗六之，而今七矣，非夫尊位盛时，明德旷代，辽阔难并之甚哉！先时将臻夫大封也，累封疆於高冈，筑泰坛於阳趾。夫其天坛三袭，辰陛十二，咸秩众灵，列坐有次：崇牙树羽，管磬镛鼓，宫悬於重之内；戚钗殳，钩戟φ，周位於四门之外。伐国重器，传代绝瑞，旅之於中庭；玉辇金毂，翠冒黄屋，夹之於端路。庶官百辟，羌夷蛮貊，褒成之後，让王之客，序立於礼神之场；旄头弩牙。铁马金镞，介胄如雪，旗帜如火，远匝於清禁之野。
    於是乎以天正上元，法驾徐进，屯千乘於平路，留群臣於口。皇帝御六龙，陟万仞，独与一二元老执事之人，出天门，临日观，次沆瀣，宿岩，赤霄可接，白□在下。庚寅，祀高祖於上封，以配上帝，命众官於下位，以享众神，皇帝冕裘登坛，奠献俯偻，叶金奏，佾羽舞，撞黄钟，歌大吕，开阊阖，与天语，清将信公，奉斗布度，懋建皇极，勤恤苍生，昭假乎未兆，禳灾乎未萌。上下传节，而礼成乐遍，福寿同归，而帝赐神策，捡玉牒於中顶，扬柴燎於高天，庶忠诚之上达，若凭焰而驾烟。日辔方旋，神心馀眷，五色□起拂马以随人，万岁山呼，从天而至地。越翼日，尊睿宗，侑地，而礼社首，遂张大乐，觐东后。国风惟旧，无黜幽削爵之诛；王泽惟新，有眚灾大赍之庆。不浃日，至化洽於人心；不崇朝，景福遍於天下。然後藏金匮於┙室，回玉鸾於上都，煌煌乎！真圣朝之能事，而高代之盛节者也。
    於斯之时，华戎殊俗，异音同叹曰：“兵合多雨，山峻多□，岂有大举百万之师，克期千里之外，及行事之日，则天无点翳，地无纤尘，严冬变为韶熹，寒郁为和气？非至德，其孰能动天如此其顺者乎？昔人云：‘自西自东，自南自北，无思不服。’今信‘知圣人作而万物睹，其心服之’之谓矣！”或曰：“祭泰折主先后，非礼与？”曰：“是礼也，非宜也。王者父事天，母事地，侑神崇孝，无嫌可也。且夫柴瘗外事，帝王主之；丞尝内事，后妃助之。是开元正人伦，革弊礼起百王之法也。故令千载我末光，聆绝韵，咀甘实，漱芳润，烁元妙之至精，流不已之淑声。”
    臣说作颂，告於神明，四皇坟而六帝典，虽吉甫亦莫能名，徒采彼舆人之诗曰：大矣哉！维天为大，惟皇则之。率我万国，受天之祺，子孙百代，人神共保绥之云尔而已矣。
    ●卷二百二十二
    ☆张说（二）
    ○开元正历握乾符颂
    客有嘲臣曰：“圣主正新历，握乾符，百寮赓歌以美时，六合鼓舞以颂德，先生独晏默书阁，含翰词林，奚其为亻台拟也？”臣应之曰：“斗水不能评巨壑之量，隙光未足议大明之体。何者？见褊而守隘也。握乾符者，不谓执天命欤？执天命者，非夫广德休历，交相表裹？况命者，夫子之所言也，焉可偏赞而总握符之盛哉？如作者略大本，举小节，不亦仲尼之门所听营也？是以涸思乾虑，久难其述。客无异焉？”客曰：“请终馀论。”
    粤若我大唐庆始白□，道紫气，属汉东失驭，淮南不返，高祖举晋阳之甲，戡定关西；太宗因后之师，削平天下。高宗收图海外，检玉封中，九域黎人，重代饮泽。虽鸣改号，神龙中兴，周鼎归唐，元圭祀夏，中宗违代，嬖孽窥国，於是乎圣上起藩邸，入钩陈，一麾水心，群凶泥首，崇复大圣，越践少阳。受禅当宁，而光大前烈；垂统拜璧，而慎宁後嗣，四海有覆盂之安，百代无委裘之隙：是之谓圣人握符之大宝也。四星入辅五将出御，倚礼乐为国计，仗仁义为军势。英贤集殿而文教成，戚舞阶而武功振，敬让光於九族，孝慈行於万宇。碛嶂西南，渤瀚东北，织皮火毳，炎山，汜热海，向风来王；黑貂骏，浮天溟，绝冰漠，连岁献款。鸟兽无猜人之意，草木无不远之气，外中於天，比天同贵：是之谓圣人握符之大政也。历试上党，黄龙飞天；入清中禁，白虹指日。瘗汾隹，宝鼎见；柴岱宗，卿□蔚。非应事而呈瑞者，虽多狎而不纪矣：是之谓圣人握符之大祥也。以数推气，以气定朔，以星殷时，以闰成岁，考星闲而革疏度，置岁差而辨误日；立大衍之纪，参大浑之晷，合钟律之声，极鬼神之情：是之谓圣人握符之大历也。若夫仁圣根於内，菁华发於外，祥兆秘於前，谣谶灼於後：自然之理也。
    彼洛下闳者，汉太初时一巧历耳，云後八百岁，当差一日，有圣人正之。斯人也，抑将露才扬术，预证来圣，有耆旧之传记，无史策之明文。然至隋之开皇，及麟德、圣历，三家创法，一引为徵。约之年代则邻近。稽之图则暖昧，未有如新历之昭昭者矣。在昔唐、虞之际，以斗精受命者七人。得四均闲气而生者又二十八人，所谓三十五际者也。禹以金德王，故夏后之有天下也，生数四百年；契以水德王，故殷人之有天下也，成数六百年；稷以木德王，故周人之有天下也，成数八百年；伯益之命中天，而尧族以火德乘之，故汉室之有天下也，生数再及二百年；其闲距王而兴，不能复大禹九州之迹，及胜残百年之命者，皆五神之馀气也。咎繇降德，皇唐复兴，土精应王，厚德载物，生数五百，成数千年，命历有归，此其大较。修德增祚，与天无穷，转之徒，莫能究也。纬以入元三百四岁为德运，七百六十岁为代轨，千五百二十岁为天地出符，四千五百六十岁为七精返初：天人相应，合若符节。自《尧典》命羲和修重黎之旧，理颛顼之历，上元甲子千五百馀岁，得孔圣而春秋之历序；暨开元十二年甲子，凡三千四十岁，遇圣上而《大衍》之历兴。是时也。土德入生数之元，天命当出符之会，信矣！
    伏惟圣上聪明潍，道德之具也；豁达大度，皇帝之体也；艺总六经，汉光之学也；文通三变，魏祖之才也；缘情定制，五礼之本也；洞音度曲，六乐之宗也；神於弧矢，黄轩之威也；圣於翰墨，苍颉之妙也；兄弟善友，王委之心也；子孙众多，周文之福也。大宝以定天位，大政以布广德，大祥以合灵符，大历以启成命。德位兼才，临照如此；符命介福，粲章如彼：所谓广德休历，交相表里之效也。善历者必推来运以自神，兴王者不俟往言以表圣。设徵夫洛下闳之语也，其不有容成之事乎？且如恃有命比於日，孰是夏王之福也？赖卜年衰其德，岂谓周公之训也？故曰：王者执天命，在於俟天符，致天符在於顺天德，布天德在於保天位。四者备矣，然後陈其盛德，告於神明，舍此道也，胡可语正天历握乾符哉？讠叟臣懵学，谢生元造，乐虞典之歌舜，羡周诗之美文，敢不敷信词，荐清乐，厌上客之诮，托众篇之後云尔！
    维皇六叶，於赫启圣。步玉斗，握金镜。地维续，天柱正。山川授方，雷雨施令。清庙九祜，尧门百庆。郊稷尊祖，择昌定命。德自我流，艺从我修。龟易八卦，龙书九畴。文含玉律，字吐金钩。鸣丝鹤舞，调箭猿愁。集贤榜殿，花萼名楼。神用外表，事行先兆。万目朝彻，千心暗晓。卿□烂漫，黄龙窈窕。游姑射，神人。登太山，天下小。飞祥走瑞，均灵春类。译穷天，琛维尽地。烁此金戟，铸为农器。匪直也然，探元索秘。轴止轮运，辰居星转。得一神凝，吹万情辨。发敛潜合，晦明幽阐。阶朝开，宫槐夜卷。正我长历，同符大衍。天地清焉，日月贞焉。四时行焉，万物生焉。穷神知化，美功成焉。金版玉牒，远颂声焉。
    ○龙门西龛苏合宫等身观世音菩萨像颂
    我闻上古有圣人，心入群有，身包大空，普观察一切音声，其名曰观音菩萨。日月有尽，光明无际；天地有终，神通不灭。礼其形像，随缘而成功；称其名号，因时而获果。龙门西龛等身像者，此都人士思贤令苏君之所造也。天下之大都有五，而河洛总其中；皇居之赤县有二，而合宫是其一。四奥辐凑，万商庞犭，政颇财黠，刑放宠怙：所由然旧矣。故强毅临之，则攫敛扰，虐不辜，以扌失扑睚眄，是称辩吏；宽厚处之，则乾没淫诡，相诈莫御，以息偃简怠，谓之风流：其伤弊一也。
    武功苏君，名，字延硕，隋右仆射邳国公之元孙，今吏部尚书怀远公之元子。相门华列，儒庭善训，雍容文雅，当代知名，通才博艺，於何不可？御史天宪也。抗执简之雄；郎官星象也，高握兰之选。帝车西幸，皇眷东遥，四方之极，一台归妙。苏君於是乎始为政於京邑：籍田户以衍赋彻，考资畜以程力任，董逋逃以业浮瘦，诘奸慝以豫茕嫠，制事典以示好恶，敦术学以兴礼义，省法罪狱吏无作威，煦邮驿圉人不败产。加以躬亲足以励勤，谋始足以作则，端壮足以易暴，清俭足以息贪。夫如是，简往而事行，正身而人慕，轻薄束修而归厚，流亡襁负而来复。曾未期月，迁给事中，既而人吏父老，聚而谋曰：“咨休哉！明府之惠人也。春风畅之，时雨之，心乎爱矣，何以祝之？朝廷岂不念下民之郁陶乎？奚其为夺我君而不省留也？诗曰：‘恺悌君子，神所爱矣，’庶几乎三珍依凭，百祥臻降云尔！”
