<!-- { "loadSidebar": true } -->
　　刑部郎中沈枢度支郎中
　　敕具官某尔生长相门明习文法为郎宪部恪守三尺司度之职凡军国之用会其入出以周知经费之数欲得清谨之士为之故以尔迁焉勿以郎潜为淹思所以称其职者
　　太府寺丞沈作宾刑部郎官
　　敕具官某郎官必由宰郡而除宪部惟以明法而授行之旧矣尔出名阀通习宪章久厯廷尉之属宐在兹选向守丹丘曾不暖席而去郡之曰遮道借留其必有以得此者再入修门养资外府而后迁焉朕之用尔审矣惟尽乃心以称斯举
　　右司员外郎应孟明左司吏部员外郎徐谊右司
　　敕具官某等宰掾非他官比也调防闗决皆天下事非有才识可以为守常应变之助者畴克为之尔孟明介然有守练达民事尔谊能为可用通贯治体一以序迁一以选授朕方委政于二三大臣惟尔分任其劳使大臣得以纲纪庶务助朕求贤以起治功岂小补之哉度支员外郎王厚之直袐阁两浙路转运判官
　　敕具官某朕惟转运之任莫重于畿内祗承慈训率用士人比年以来多称其职尔庠椊诸生故家人物好古博雅风裁素髙克勤小物而知大体领使淮西声望籍甚为郎名曹侃然有守还畀道山之直兼按浙河之闲飞挽以时而用不乏调度有经而民不病表率诸道尚其勉哉
　　监都进奏院朱致民大理司直
　　敕具官某诗云彼其之子邦之司直国家明谨用刑遂以名李官之属近复定制审阅奏当尤不可以轻授也尔以儒学自奋而宰邑丞郡循良有称入班于朝靖共尔位选以命汝往哉惟钦
　　司农寺丞彭龟年袐书郎
　　敕具官某朝列多士皆以贤选虽不以日月为功要必使宿其业尔丞大农属耳兹又命典中袐书朕不以为烦人亦无得而言以尔之才望有以当此也道山羣玉之府涵养天下英才异时台阁髙选于此乎取何止读未见之书而已哉
　　中书门下省检正杨经太府卿四川总领湖北转运副使张抑太府少卿湖广总领
　　敕具官某等国家东巡呉会宿兵楚蜀示天下以形势给饷之任必选王人居之尔经奋身西南老成详练枢属宰掾裨助为多问以蜀事了辩如响是用使尔于蜀尔抑起自故家见闻殚洽屡持使节所至可纪荆湖风土尤所谙厯是用使尔于楚宠以外府长贰之任将命以行尔二人皆儒士其有以适缓急之宜无乏兴无病民使上下百城不扰而兼足相安而有恃则朕之顾忧可寛矣
　　新知湖州木待问改知婺州
　　敕具官某浙河以西呉兴为辅藩浙河以东婺女为名郡视邦选侯委任惟均尔少为举首声振东南从吾春宫徧厯寮寀今投闲之既久命起家而作牧引嫌自列易地为宜是行也非惟不使汝逺去畿甸苟尽心焉课最易闻公论自此而定则朕之眷汝人无闲言矣宣教郎史弥廓系秀王孙女夫转一官
　　敕具官某尔以师臣之子娶秀邸之孙不习贵骄能勉家学推恩尔室遂进以官往其钦承益务修进
　　朝奉郎给事中黄裳朝散大夫权工部倚郎谢深甫磨勘转官
　　敕严吏铨之课所以示百寮之公优法从之聨犹不防三载之攷具官某再登朝着亟上禁途朱邸横经久借讲磨之益琐闱批敕尤髙论駮之风【谢深甫云翺翔朝着宻勿禁途三辅政清久资于弹压贰卿任重允赖于论思】兹以年劳应于治典爰陟文阶之等寖陞官簿之华其服恩荣尚殚猷告
　　张允中该修玉牒循从事郎
　　敕具官某慈皇宝牒之成一代之钜典也尔为胥吏预有勤劳既登仕版并进二阶
　　知秀州赵充夫改知湖州
　　敕具官某尔守临汀政最彻闻擢之嘉兴尤号办治理财则不扰而集御吏则不恶而严民甚安之湖在近辅最剧就以畀汝近嵗皇族人才辈出尔宜在政事之科益勉所长为诸郡率朕将有以表异之
　　太学正顔棫知常州无锡县呉猎潭州教授项安世召试竝除袐书省正字
　　敕具官某等国家开馆阁以待天下士若必循次而进非所以示招延之广也博采公言取以数路尔棫由舍法官学省尔猎方宰壮县尔安世客授湖南一闻其贤俱命给札前此殆未有也指陈时务蔚然可称登之册府遂列英躔岂惟养有用之才抑以为多士之劝庶防岩穴之彦亦将乐从吾防焉
　　戸部员外郎赵谧陞郎中
　　敕具官某近嵗郎选日重非外庸之着不在此选非资厯之深犹置员外尔以名臣之孙更践兰省积其吏攷就正厥名官簿寖髙益思加勉
　　苏大任太学正
　　敕具官某眉山苏氏文献相望尔雅派别以学自奋朕览荐牍召寘学馆得天下英才而教育之何乐如此益勤教事勉继前良
　　赵不邌知西外宗正事
　　敕具官某国家宗支日盛散处郡国而温陵长乐犹循南西二京之旧各有司存以尔行尊而性淑奋由儒科练达政事往其主盟纠合吾族抚摩孤弱而使之得所教防孝秀以率其不良振振麟趾之风庶有望焉
　　江东提举黄黼户部郎中主管右曹
　　敕具官某聚天下贤士列之朝行必更外庸而后收用非惟欲重郎选亦以详试人才亨途由是而荐之焉轻畀也以尔驰声胶庠资敏而练世故使行江右行部刺史之体召对便朝嘉其忠荩户曹动闗民事号为剧烦往既乃心以副选擢之意
　　焕章阁学士知襄阳府张枃徽猷阁学士知建康府
　　敇慿熊轼于上游久资填抚之略畀麟符于重地尤借保厘之方是为留籥之司增峻寳储之职具官某性资闿敏智识纵横乐父兄之贤源流有自登侍从之选敭厯已深遇事敢言词锋甚厉临机辄断才刃有余辍自文昌出当方面果肃清于邉徼务宣畅于王灵矧是秣陵实雄江左石城钟阜六朝之风绩犹存大纛髙牙先正之威名未逺俾居连帅益振家声想具有于成谟顾何烦于多训
　　显谟阁待制知江宁府章森焕章阁直学士知兴元府
　　敕荆楚奥区无若江陵之重巴蜀外蔽实赖汉川之雄我有侍臣更此名镇峻増延阁之职用宠元戎之行具官某禀气冲和受材宏达早被知于慈扆亟登任于禁途司留籥于陪都既腾善最建髙牙于南郡名殿上防眷炎刘始封之邦为元徳必争之地　【此称蜀汉昭烈帝之字宋时避庙讳故改作元】云屯万灶虎视三秦诵武侯出师之章谅其素志审汉将登坛之防勉乃壮图毋有遐心往只成命
　　王蔺知江陵府
　　敕运魁柄于西枢尝赞幄中之画开帅藩于南纪兹分阃外之权惟任旧人式孚羣听具官某器资鲠挺智识开通世传许国之忠躬负济时之略明目张胆在朝廷无事不言聚精会神故君臣不胶而固辅予初政正位本兵机谋足以折千里之冲文武足以为万邦之宪退安祠馆寖阅嵗华蜀道登天之难曲从私请荆州用武之要勉为朕行谅无俟驾之淹倚闻洗印之报噫比周家之分陜允属宗工据天堑之上防是为重镇尚体规恢之志岂惟填附之图
　　知兴元府宇文价知襄阳府
　　敕唐制以山南分东西二道西则汉中为巴蜀之捍蔽东则襄阳为荆郢之北门以是俱号重镇而控扼之要于今尤切谋帅其可轻乎具官某以学奋身世有名徳寿皇眷知擢寘华近遂居文昌八座之选出镇汉中于今五年抚安军民帖帖无事襄阳易地委任惟均方时小康邉鄙不耸轻裘缓带折冲樽俎以追羊祜之遗风不亦善乎
　　钱象祖吏部员外郎
　　敕具官某吏部之司七而右选最为剧曹涉笔终朝犹恐不逮非夫精敏详练之士不足以察吏奸而澄弊源也尔明习吏事饰以儒雅分符持节民庸茂焉为郎未防衔恤而归不俟造朝亟加选用静以制动要以御详汝知之矣尚其勉哉
　　将作监主簿李大异司农寺丞军器监主簿曾三聘太府寺丞
　　敕具官某等大农外府分领食货之重各设之丞以赞其长非才不授也尔大异强记洽闻处事有条尔三聘笃学厉操持论不苟簿正两监退然安之竝进厥官各任以事以才自见今其时矣
　　秦焴知严州
　　敕具官某尔生长大家少而颖悟力学进徳誉者交口古括之政无愧循良严陵为髙宗潜藩宻迩行阙选而用汝详试其才益抚吾民以称朕意
　　呉宗旦知舒州
　　敕具官某龙舒在淮右为名郡士大夫以剖符为乐而朝廷必选才而后授之尔以学自奋明练宪章法家者流自以为不及也律身范俗清裁可纪家食寖久精力未愆往居专城绥靖淮服列卿之旧朕岂汝防
　　榷货务监官修武郎陈仲坚董渊孙侁收趂增羡各转一官
　　敕具官某等摘山鬻海之利之以佐用度其数实广尔等协心奉法嵗有赢赀何爱一官以劝来者
　　新江西运副钱端忠改江东运副
　　敕具官某尔以王人给饷江淮才谞著称俾之将漕需次已久持节有行小疾来谂尤见防靖为尔易地以遂其私辅养精神庸俟器使
　　干办审计司刘三杰将作监主簿王恬军器监主簿
　　敕具官某等尔等在太学为名流试剧邑为良吏以荐入朝嵗月当迁分命以勾稽之职而处三杰于大匠恬于戎监职清而务简益养贤望以俟甄拔
　　江西路转运判官林湜吏部郎官
　　敕具官某尚书郎为当今妙选朝行虽有名士必更外庸而后授之尔尝峩豸冠凛有风采按刑浙东将漕江右久摄帅阃所至有称赐环而归敷奏详雅资望高矣然犹处之小选所以重铨综之任也其究乃心以赞而长




　　攻媿集卷三十五
　　钦定四库全书
　　攻媿集巻三十六
　　宋　楼钥　撰
　　外制
　　国子司业彭椿年除祭酒
　　敕具官某祭酒尊者之称也荀卿任齐最为老师盖三为之后世遂以名冑监之长非夫儒先哲艾德齿俱尊者岂轻畀哉尔蚤以文行表于诸生歴官朝行好礼不变擢居小司成士论久已厌服为国学师无以易汝往哉惟不言而躬行使人益观感于规矩之余则首善之风振矣
　　枢密院检详李祥国子司业
　　敕具官某成均教事师道贵尊近岁虽长贰不并除而为士择师不应以此为拘也尔驰誉胶庠见谓前辈文学行谊久服众心谅直简严不移素守郎潜以来蔼有师儒之望兹庸命以少司成之职追还古风变而至道于以副朕作成之意尚勉之哉
　　左司谏胡瑑司农少卿
　　敕具官某朕之用人谨守成宪惟尔之用独异他人始以编摩见于便朝奏对详雅朕心向焉擢典中秘遂居六察居无几何径登諌垣期月之间屡献忠谠引嫌自列执义不囘俾贰大农岂朕初志往祗乃事庸俟甄升
　　同知枢密院事赵汝愚初除封赠
　　曾祖东头供奉官士虑赠太子少保
　　敕国家亲睦九族本支蕃衍侯王使相宠禄相望然虽在近属无子孙赠典之文惟尔孙曽进秉事枢追荣之恩上及三世有宋以来实自汝始岂不荣哉具官某胄出熙陵庆绵汉邸生长承平之日涵濡信厚之风不显其躬以焘于后本兵之任我得宗英推迹本原宠之宫保蜜章之渥贲尔九京
　　曽祖母龚氏赠高平郡夫人
　　敕士大夫遭时遇主致身两地必有庆源之自仍多内助之先矧在吾宗可无异渥具封某婉嫕之质幽闲之度克相夫子寖大其家孙又生子起为公辅既锡曽门之宠并推妇爵之崇惟沁水之名邦实河东之沃壤以示庙祧之宠以増属籍之光
　　祖赠秉义郎不求太子少傅
　　敕唐之宗室大用者九人而李适之为称首追荣乃祖襃册典物焜照都邑行道咨叹着于史牒今尔之宠视古过之具官某禀资甚贤为善知乐虽事功不见于世而隠行实侔于天是生闻孙首致枢近既尝逮事当揆所元用推黄壤之恩爰授青宫之傅三锡之命尚其未央
　　祖母太孺人晁氏赠咸宁郡夫人
