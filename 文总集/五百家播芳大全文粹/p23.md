<!-- { "loadSidebar": true } -->
　　中书舍人　翰林学士
　　谢除中书舍人表　　　　　　曾子固
　　甫上程篇遽尘宠任载惟遭遇倍集兢慙【中谢】葢圣君难谕之情将欲施于号令得当世能言之士然后达于文词矧今纲理四方弥纶庶政肇维新之王度备久简之官仪计谋常越于拘挛注措举为于希濶岂伊凡庶可测高深方当觉悟迩遐使遍知于上意训齐内外用丕变于羣心尤资演畅之才曲尽丁宁之防布为邦典兹谓人文顾在臣愚岂堪此选伏遇皇帝陛下超逾千载特起一时躬尧舜之聪明而不忘讲学集成汤之智勇而无勌咨询惟左右前后之臣有耳目腹心之寄尤非浅识所可叨居如臣性实滞防器非广博知自强于名节耻隂附于贵权无因縁毫髪之扳援有积累丘山之忌嫉晚逢睿圣独赐收怜褒嘉特异于常伦进用每从于中出猥以五朝之大典属于一介之孤生已媿缺然将安称此敢期误宠仍寘近班敷导训词惧空疎之难强追参讽议忧蹇浅之易穷于风波流落之余以蒲栁衰残之质自循涯分曷副恩荣虽日月之光何加于润色而天地之德无待于论思然臣素坚好古之诚粗识爱君之义既抗顔而就列敢恕已以懐慙谨当寻绎旧闻冀阐扬于名命激昻懦志庶补助于谋猷仰答主知誓殚臣节
　　谢除中书舍人表　　　　　　苏子瞻
　　右史记言已尘高选西垣视草复玷近班皆儒者之至荣岂平生之所望【中谢】窃以词命之职古今所难非独取之于文盖将试之以事至于机务亦或与闻虽四贵擅权非当时之公议而五花判事亦前代之美谈爰及三字之除乃是一切之政但谓内朝之法从安知宰相之属官既任止于训词故权移于胥史恬不知怪习为故常先皇帝道冠百王法垂万世建六官而脩故事辟三省以待异人典章一新名实皆正遂申明于四禁俾分领于六曺逺则追直阁之司近则通检正之任虽未闻政而闻事葢须有徳而有言如臣之愚无一而可草创润色既非郑国之材除书徳音又乏唐人之誉忽当此选莫测其由此盖皇帝陛下将圣与仁能哲而惠虽在三年不言之际已有十日并照之光而臣日侍迩英亲闻访道仰天威之甚近知圣鉴之难逃谓臣甞受先朝之知实无左右之助弃瑕徃昔责效将来臣敢不益励素心无忘旧学上体周公烦悉之诰助成汉家深厚之文苟无旷官其敢言报
　　谢除中书舍人表　　　　　　郑　侨
　　载笔螭坳未酬亲擢演纶鳯阁遽冒超除内量寒陋之姿仰玷迩严之选避辞不获震惕靡宁臣【中谢】伏念臣顷由胶庠辱赐科第佐外藩而入馆甫阅四年奉中诏以乘轺殆经一纪曽蔑微劳之补报但惊末学之荒芜顾简在于宸衷复召还于宣室叨尘锦被敢云掌奏于南宫俯结丝絇更冒记言于右陛兼管琐闼摄事掖垣屡献狂愚悉防开纳惟是五花之判与夫三字之除必识见高明乃可救朝廷之阙失非词章温厚岂能司号令之废弛如臣迂疎涉道蹇浅既非游夏渊源之学又无卿云黼黻之文承乏防何方切越爼代庖之愧即真太骤愈深汗顔血指之慙蟠木孰为之先容秋毫皆出于帝力兹盖伏遇皇帝陛下参稽古道丕变人文览万化而独观其原刑四方而不匿厥指虽谅隂恭黙帝自赉于代言而润色讨论臣何裨于为命恩归独断望过平生臣敢不思称所防益坚厥守谋猷可告愿资海岳之高深言语虽微或助风雷之鼓舞
　　谢除中书舍人表　　　　　　　胡文定
　　屡贡忱辞谓难就列终颁成命有愧冒恩观训诰之所防岂防顽之能称【中谢】窃以身居近侍日奉内朝典掌赞书亦贵语言之妙与闻政事尤资献纳之忠自非才擅国华识通世务忠信守勿欺之节端方微患失之心何以备职词臣防荣法从臣禀资昩陋承学荒芜冠嵗彯缨初动顔于义檄中年解绂审安膝于陶庐静陪鸥鹭之羣梦絶鸳鸾之侣值圣德龙兴于寳位而才贤鹗翥于烟霄不虞泽国之垂纶偶被天衢之推毂拂尘冠于壁上更欲激昻视丝髪于鉴中已惊衰晚强辞陋巷逺望脩门初获对敭未输丹赤亲承宠擢即预论思自怜羁逖之踪倍费保金之力言虽危而无罪恩至大而莫酬兹盖伏遇皇帝陛下量等乾坤明齐日月惜人才之难得念疎贱之易凌独赐主张俾图补报而臣深慙弱植久负沉疴方邉鄙之绎骚屡文书之填委分曺押事必借精明养疾便私岂逃瘝旷幸睿慈之洞照当免后艰兼圣造之曲成俯从前请倘殄隂阳之冦别申糜殒之期
　　谢除中书舍人表　　　　　　苏子由
　　执笔柱下已愧空疎起草禁中尤为清切上慙主眷下媿人言【中谢】伏以西台政敎之原紫薇论思之地缉熙庶政事得稽参进退具寮言成训诰昔赵孟治晋叔向为之谋主则楚无以当国侨为郑子羽掌其词令则国鲜败事今臣所领颇近于斯宜得博达详练之人疏通敏捷之士考覈邦典润饰皇猷如臣朴讷少文迂拙自用在仁祖时始以直言见收下第在神考时复以封事获对清光不能自结于一时旋复窜投于万里虽谋身之不暇顾受任以何堪泰坛之樽何取沟中之断清庙之瑟误收灶下之焦此盖伏遇皇帝陛下出震乗龙代天理物黙然思道专意以用人穆若守成选众而求旧怜臣一介之贱偶为三世之陈遗簮以故而见收老马以病而复养不求其用聊广吾仁臣纵力不逮人而诚心未冺学忘其旧而一二犹存敢不靖恭于朝侧聴高宗之言政勉强以俟防见成王之措刑
　　谢除知制诰表　　　　　　　王介甫
　　高华之选欲报甞艰固陋之身以荣为惧【中谢】窃以自古招智能之士因使为侍从之臣岂特頼其虚名谓能华国盖将收其实用相与致君矧号令文章之为艰而讨论润色之所寄苟失职不称则为时起羞伏惟皇帝陛下躬上圣之资抚久安之运趋时有救急之守器有持盈之难当得俊良使陪遗忘则典司明命出入禁门一有瘝官尤为累上臣羁单贱士朴鄙常人仕初有志于养亲学遂不专于为已比更烦使稍窃谬恩内怀尸禄之慙仰负食功之意乂防采擢以至超逾盖君之视臣不使同犬马之贱则下之报上亦欲致冈陵之崇况臣少习艺文粗知名敎遭逢一旦度越众人唯当尽节于明时岂敢尚怀于私计
　　谢除知制诰表　　　　　　欧阳永叔
　　伏以王者尊居万民之上而诚意能与下通奄有四海之大而惠泽得以徧及者得非号令诰诏发挥而已哉然其为言也质而无文则不足以行逺而昭圣谟丽而不典则不足以示后而为世法居是职者古难其人乃以愚臣而当此选【中谢】伏惟皇帝陛下茂仁圣之姿荷祖宗之业日谨一日曽未少懈而羌夷负固邉鄙用师勤俭率先于圣躬焦劳常见于顔色虽有忧民之志而亿姓未苏虽有欲治之心而羣情未副故每进一善则未甞不欲劝天下之能毎官一贤则未始不欲尽人才之用虽以爵禄而砥砺尚须训戒之丁宁尤假能言以谕至意可称是者不又难欤伏念臣虽以儒术进司本无辞艺可取徒值向者时文之弊偶能独守好古之勤志欲去于雕华文反成于朴鄙本惧不适当世之用敢期自结圣主之知陛下奬之特深用之太过此臣所以恳辞三四至于词穷而天意不囘宠命难止尚虑顽然之未谕更加使者以临门恩出非常理难屡凟及俯而受命伏读训词则必有能复古之言然后益知所责之重夙夜惶惑未知所措又况文字之职厠于侍从之班在于周行是为超擢不徒挥翰以为効自当砺节以报恩惟所使之期于尽瘁
　　谢除翰林学士表　　　　　　张全真
　　匄闲避剧既叨碧落之林舍短用长复冒承明之直接俊游之翰墨动荣观于绅緌宠不获辞腼无所寄【中谢】窃以发施大号出于丝纶鼓动多方孚若卜筮虽险阻艰难之日资讨论润色之工视草而报淮南之书上増严于国体扶杖而聴山东之诏下期合于人心如臣性蔽謏闻道未深造诗书托业初有意于壮行章句决科老自慙于少作适逢辰之尚武殆絶笔于摛文方须长剑之铦锋安取毛锥之末媿乏黄钟之雅奏遽容瓦釡之鸣颁诏綍之便蕃跻禁林之宻勿顾嚢书羽檄未清郊垒之惊尘而莲烛锦袍犹想銮坡之盛事叨防至此报称未知此盖伏遇皇帝陛下尧舜性仁禹汤罪已考图数贡体天心全赋之仁任贤使能启王室中兴之运怜臣托倾揺之孤迹终赐保全察臣无左右之先容每垂亲擢躐登鼇禁仰玷龙光谨当缉骫骳之陈言防废防之旧学曲留朝宁已铭正人端士之褒助发德音期感悍卒武夫之涕誓殚千虑图报万分
　　谢除翰林学士表　　　　　　　王履道
　　乌台代匮初尘执法之班鼇禁升华遽冒摛文之选迂使轺而锡命嗟里巷以纵观只荷宠荣唯知震灼伏念臣学专守已进冒干时穷年隠约之中毕愿栖迟之末支离其德早以供世用之难追琢其章晚或误天光之被逮防简拔即获对扬首亲日月之清明谓有山河之戅直风扬未逺欲随鹏翼之高神化犹潜不觉防肝之大窃顾非常之遇渐隣可畏之途典训诰者期年心已劳而气索司纪纲者三月力不逮而神疲矧兹内务之繁盖极儒臣之盛不辞而受旁虞有识多士之讥自恕以居殆非毎慕古人之意独厚生成之赐重慙因任之求伏遇皇帝陛下兼受以临百工虚怀而观众智栽者植者各随物性之宜鼔之舞之并入天机之妙乃垂眷于单老之际俾收迹于严近之游仰鸿造之不赀捐微生而莫报试之一再已知翰墨之无竒惠以初终或觊田庐之可遂
　　谢除翰林学士表　　　　　　王介甫
　　臣闻人臣之事主患在不知学术而居宠有冒昩之心人主之畜臣患在不察名实而聴言无恻怛之意此有天下国家者所以难于任使而有道徳者亦所以难于进取也学士职亲地要而以讨论讽讥为官非夫逺足以知先王近足以见当世忠厚笃实亷耻之操足以咨诹而不疑草创润色文章之才足以付托而无负则在此位为无以称如臣不肖渉道未优初无荦荦过人之才徒有区区自守之善以至将顺建明之大体则或疎濶浅陋而不知加以忧伤疾病久弃里闾词命之习芜废积年黾勉一州已为忝冒禁林之选岂所堪任伏惟皇帝陛下躬圣德承圣绪于群臣贤不肖已知考慎而于言也又能虚已以聴之故聪明睿知神武之实已见于行事日月未久而天下翘首企踵以望唐虞成周之太平臣于此时实被收召所以许国义当如何敢不磨砺淬濯已衰之心防绎温寻久废之学上以备顾问之所及下以供职司之所守臣无任
　　谢除翰林学士表　　　　　苏子瞻
　　名微不称宠至若惊伏念臣经术空疎吏能短浅少年自守无用于作新去国生还适逢于求旧初何云补遽辱甄收此盖伏遇皇帝陛下文武生知聪明天纵法乾坤之广运体日月之照微过采虚名使陈薄技敢不激昻晚节砥砺初心虽洪造之难酬尽微生而后已
　　谢除翰林学士表　　　　　　汪彦章
