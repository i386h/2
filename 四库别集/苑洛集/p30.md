<!-- { "loadSidebar": true } -->

　　烈女小桂传 

　　小桂姓刘氏伶籍也誓愿从良每伶氏问聘辄涕泣不食既长复有伶氏来问父母纳其聘择日将归小桂知不能已大哭服毒死父母怒其不为家长财卷之席弃之中野羣犬啖之赞曰小桂之节顾不异哉出自伶族其烈如此秋蝉之出于蜣蜋莲华之出于污泥古之圣贤不系于世累尚矣孔子曰志士不忘在沟壑勇士不忘丧其元小桂无有之呜呼烈哉 

　　朝邑三亷吏传 

　　大名府同知雷公讳爵字廷臣乡试中式授保定府清苑知县清苑当天下陆路之冲然富庻邑也歴九年菲食恶衣常禄外无分毫取迁淮安府邳州知州邳当天下水路之冲州又雕敝近幸过者每折干至百余金夫至千余名公力为裁抑民虽少苏而贵人多不恱者又九年迁四川乌撒军民府同知三年守制归起复赴部时少师大学士邃庵杨公为尚书见公名曰子清苑知县邳州知州雷爵乎公曰是也杨公叹曰我为外台时过清苑者二过邳州者三歴歴闻子名今乃见之老矣大名天下名郡授子为暮年优游之地公出笑曰大名养济院耶我七十年孀居嫠妇今再醮乎至大名每行县萧然疋马米蔬自随至南乐知县乡人也馈饩牲数品公却之知县曰此某之自办非取之民公曰知县自办非同知自办也终不受时都御史柳泉马公为郡守告予曰自雷先生贰大名我虽言语亦不敢轻发况敢妄行一事乎数年间直得一严师矣 
　　卢氏县知县郭公讳鼐字国器乡试中式授卢氏知县不茹不吐威行惠施卢氏有矿山吏其邑者多縁以为利公一无所取人畏而爱之 
　　郑州知州韩公讳邦彦字汝哲乡试中式授仪封知县正法度节浮冗均徭役公聴断仪封称治守制归仪人少保浚川王公抵予书曰民思旧尹不置也起复授髙阳以奏荐调河间时方议行取有不恱者尼之曰知县简傲不恭尚书张公为御史时曾按河间曰韩知县居官自有家法应行之礼未曾缺少但无奴颜婢膝耳然竟不果取迁郑州知州发政皆如仪封时公三尹大县一典名州归之日诸兄弟问曰俸资若何公曰六十两耳诸兄弟不信谓公避富有之名也安有尹三县守一州俸金止六十两乎后遭火灾诸兄弟曰银经火虽销而不耗所积在何处公指之诸兄弟于灰中得之镕为一鉼权之果六十两诸兄弟皆大哭曰有官如此竟而沈谢当其时司激扬而持进退之柄者谁也赞曰可欲哉三君子之优仕也心之馨香上达神天真足以范官常而振頺风卒皆抱屈而殁焉谅无怨悔矣丕休哉我朝邑之多贤也如寺丞杨翁珪知府刘翁幸佥事王君朝雍左叅议韩子邦靖茹氷囓檗岂在三君子之后然皆登荣建事众与自全奚待于予言况寺丞名公让其俨雅后学式其经术知府享血食于文水着仙迹于晋阳佥事桂子兰孙照耀科甲光前启后君子称述左叅议忠节文名著闻士林识者谓其为旷世全徳之英一代词人之冠固已表表矣 

　　卢氏县训导张公传 

　　公讳瑶字获珍号席轩姓张氏陜西朝邑严王社人本华阴王和村人洪武初髙祖八徙居朝邑曾祖孟真祖顺父安母乔孺人公生而淳谨敏悟八岁时就乡师授读稍长授讲即能晓解既弱冠入为县附学生未几提学卢公岁试列上第补廪膳时上公宁孟公晓及公皆名士以文学相髙人皆期以大科御史马公提学邃庵杨公虎谷王公皆与进六试秋场竟不遇公荘重慎容仪动必以度言必有章居上舍又乆后生敬惮若师承焉正徳戊辰应贡入国学谒选吏部授河南卢氏县训导公以所学不酬于已欲淑诸人以周易四书授诸生诸生环聴终日每退欣然相庆谓闻所未闻五年而教成化洽诸生亲之若父母而公卒矣所著有本义讲说中庸要义诸生皆诵读公生于正统乙丑十月十一日卒于正徳丁丑正月初三日享年七十有二配王孺人继严孺人子凤翼凤翱孙明仁生员明储明传生员曾孙彭寿赞曰吾又闻公廪膳时遘厉虐疾弟玑受学于公年十八祷于庙神愿以身代既而公果愈而玑忽即死俱亦可尚也已因并着论亦以见公友爱之深所感云 

　　周氏世济清忠传 

　　通政公彧永乐中以明经征亷直敢言每有论劾必着绯衣诸大臣每早皆使人候公长安门外见公绯衣各令取素衣角带为待罪具当视朝果有论纠纠者必得罪如此数岁贵近多忌公有谮公贪者上怒公下狱死命籍其家惟米数斗布衣数件召公夫人问曰纵彧亷无俸金耶夫人曰彧俸金寄通政司库而本司上彧库金上悟大怒立诛谮公者以金给公家命良乡至陜西经过州县各致祭复其官佥事公导彧侄初乡试中式归至华阴乗传驴以驿童随之有妇人从后大呼追公公待之妇人曰我寡妇唯守此一儿今当渡渭我送过河公曰涂逺野空妇人同行不便子母又劳乃下驴负任徒步归家人以其中式出迎于闾外见公负行来以为未中也皆回公至家良乆父曰人皆妄言汝中公曰中矣父曰既中如何步行公语之故父称叹后拜监察御史巡按云南升山西按察司佥事有惠政卒于官比发引士民哭奠五日始出城通判公瑄导侄亷谨温醇乡试中式授广平府推官升通判两任十八年归之日空囊耳年八十读书不倦每有未达独乗一驴来就问予如此数岁周氏家至今子孙空乏赞曰易称积善余庆周氏三世清忠而子孙家徒壁立何也若通政之刚毅造物或忌之而佥事之仁惠通判之醇谨又何也或曰君子为善之诚初不责报于天斯人道也如天道何意者天道弗僭遅速未必耳然乎哉 

　　苑洛集巻八 


　　●钦定四库全书 

　　苑洛集巻九 

　　（明）韩邦竒 撰 

　　正徳八年山西乡试 

　　问黄锺为万事根本乐由之而作焉古乐之亡乆矣兹欲复云门之和继伶伦之妙舍黄锺何以哉黄锺定而十二律得矣汉唐而下制作纷纷卒未有得其术者今举其要而摘其疑与诸士子商之微若声若之何吹而和也细若气若之何候而应也天地之数十而已黄锺之实何以用九黄锺之数九而已黄锺之长何以用十管员而分方何以容之律正而有变何以通之子为黄锺之管寅辰午申戌为寸分厘毫丝之数子寅辰为阳是矣午申戌何以属之阳哉亥为黄锺之实酉未巳卯丑为寸分厘毫丝之法亥酉未为阴是矣巳卯丑何以属之阴哉十一律皆得黄锺之数而成者又有三分损益何欤十一律皆次黄锺之序而间者又有隔八相生何欤调有六十乗五而得者也可详言乎声有八十四乗七而得者也可指陈乎载观前古治定功成而礼乐作焉我列圣相承百五十年大礼与天地同节大乐与天地同和诸士子于律吕之学讲之有素矣其详言之毋畧 
　　圣人先得元声而制器数学者当察器数而求元声夫得元声而制器数上达之妙圣人之神也察器数而求元声下学之功学者之事也上达不可以顿悟下学亦可以驯致及其成功则一也圣人徃矣欲求元声而不于器数正犹孟子之论圣神而不于善信圣神何自而入哉请因明问而荅之天下之事习则熟熟则精精则神神则上达矣云门之音既絶舍器数则何所持循哉为荒唐之说者曰欲兴古乐必先得元声不必屑屑于器数之末是未能真积自得而窥元声之涯者也昔者圣人不能以一身周天下之用故制为器数以教万世使升髙者之有阶梯孔子闻韶于齐当其时戛击而搏拊者非皆夔伦也而其美如此器数存故也律吕之学歴代诸儒各有论著而是非颇谬于圣人惟汉之班固颇执其枢而宋之蔡氏为得其宗即二子之见律吕可得而言矣盖尝考之声有五也必以律而和之假令黄锺为宫则太簇为商姑洗为角林锺为征南吕为羽大吕为宫则夹锺为商仲吕为角夷则为征无射为羽其它律吕亦皆以次而和也气有十二也必以律而候之假令冬至则黄锺应气升伍分一厘三毫大寒则大吕应气升三分七厘六毫其它律吕亦皆以时而候也天地之数十而黄锺之实用九者约体之十以为九使损益无竒零之积乃黄锺之用数也黄锺之数九而黄锺之长用十者分用之九以为十使乗积得九九之实乃黄锺之体数也平置十二分均而方之规而员之有余不足各四而为全分者一规外四余不用而得方分者九此非管员而分方之说乎仲吕之实以三分之不尽二筭以变律之六而得六三之数因六三之积而乗仲吕之实此非律正而有变之说乎子一者黄锺之律也其寅九则黄锺之寸数辰八十一则黄锺之分数午七百二十九则黄锺之厘数申六千五百六十一则黄锺之毫数戌五万九千四十九则黄锺之丝数此以一为一者也亥一十七万七千一百四十七者黄锺之实也其酉一万九千六百八十三为黄锺之寸法未二千一百八十七为黄锺之分法已二百四十三为黄锺之厘法卯二十七为黄锺之毫法丑三为黄锺之丝法此以三为一者也午申戍本阴辰而曰阳者岂非以蕤宾夷则无射三阳律在位邪巳卯丑本阳辰而曰阴者岂非以林锺南吕应锺三阴律在位邪黄锺一分为九寸林锺得九之六太簇得九之八南吕得九之五十分寸之三姑洗得九之七十分寸之一应锺蕤宾得全厘大吕夷则得全毫夹锺无射得全丝而仲吕则得九之六有五分八厘三毫四丝六忽此十一律之生专主黄锺而言者也至于黄锺损一而得林锺林锺益一而得太簇太簇损一而得南吕南吕益一而得姑洗姑洗损一而得应锺应锺益一而得蕤宾蕤宾损一而得大吕大吕益一而得夷则夷则损一而得夹锺夹锺益一而得无射无射损一而得仲吕非以十二律互相生而言之者乎黄锺而大吕大吕而太簇太簇而夹锺夹锺而姑洗姑洗而仲吕仲吕而蕤宾蕤宾而林锺林锺而夷则夷则而南吕南吕而无射无射而应锺此以阴阳长短之序而言之者也主于黄锺隔八下生林锺林锺隔八上生太簇太簇隔八下生南吕南吕隔八上生姑洗姑洗隔八下生应锺应锺隔八上生蕤宾蕤宾隔八下生大吕大吕隔八上生夷则夷则隔八下生夹锺夹锺隔八上生无射无射隔八下生仲吕非以十二律相生之序而言之者乎六十调者十二律尽五声五声各得十二律以律之十二乗声之五共六十调所谓乗五而得者如此八十四声者十二律尽七声七声各得十二律以律之十二乗声之七共八十四声所谓乗七而得者如此呜呼乐者所以象功而昭徳也尧钦明而时雍则奏大章舜重华而风动则作大韶茍徒极声容之盛而无和乐之实则乐云乐云锺鼓云乎哉亦圣人所不取也我列圣相承礼法制而教化修三纲正而九畴叙百姓太和万物咸若八风之气宣而天下之情平矣猗欤盛哉 
　　问论士者以年少则精敏也而新进者多浮薄年迈则老成也而耄期者多倦勤然考之于古有中兴汉室而为云台之冠者有保障江东而成赤壁之功者有定策隆中而谈笑以却曹兵者有决策澶渊而博谑以退辽师者或扪虱而谈当世之务或建节而负克敌之志或拜御史而人为之胆落或任招讨而贼为之胆寒是皆年少者也而建立乃如此浮薄果足为年少累乎有起自渭濵而成伐商之功者有膂力既愆而止伐郑之举者有使秦而十数言存郑者有击先零以万三百余人屯田者或以狄仁杰之荐而复唐于周或贺阳城之谏而名重天下或以矍铄示勇而天子称叹或以相业显名而敌使动容是皆年迈者也而勲名乃如此倦勤果足为年迈累乎将用之于年迈者耶一言成天书之误者非年少之人也抑用之于年少者耶附会新法之行者非年迈之人也二者何居而后可其明言之母隠 
