<!-- { "loadSidebar": true } -->
　　右臣伏见闰二月十五日圣旨节文，详定役法所奏，诸路衙前，先以坊场、河渡钱，依见今合用人雇募，不足，方许揭簿定差。臣窃听中外之议，以谓此法颇为稳便。盖见今诸路，每年所入坊场、河渡钱，共计四百二十余万贯，而每岁所费衙前支酬及召募押纲钱，共计一百五十余万贯，所费止用所入三分之一。纵使坊场、河渡价钱，别行裁减，不过比见今三分减一，则是所费亦不过所入之半，而免却民间衙前最重之役，其为利民，不言可见。续准闰二月二十七日圣旨节文，详定役法所状，再详“雇募”二字，切虑诸路承用疑惑，将谓依旧用钱雇募充役，欲乞改“雇”字为“招”字。众谓此法既不以钱雇人，空行招募，必是招募不行。要须一例差拨，未委每年所得坊场、河渡钱四百二十余万贯，除支酬衙前重难及雇募押纲钱外，其余欲将何处支用。又熙宁以前，诸路衙前多有长名人数，只如西川，全系长名，故衙前一役，不及乡户。淮南、两浙，长名太半以上，其余路分长名亦不减半。今坊场既已扌勾收入官，必无人愿充长名。则应系衙前，并是乡户，虽号为招募，而上户利于免役，方肯投名，与差无异。上等人户既充免役衙前，则以次人户须充以次色役，如此则下户充役，多如熙宁以前。方今人户，久为苗役所困，物力比熙宁以前贫富相远，而差役之法比旧特重，此众议所以未服也。然臣窃闻西边熙、兰等州及安疆、米脂等寨，每年费用约计三百六七十万贯，此钱太半出于苗役宽剩。今苗役既罢，故议者欲指坊场、河渡钱，以供其费，致使衙前须至并差乡户。臣谓朝廷养民备边，虽有内外之别，而其实一家之事耳。若备边之费，实未有准拟，则坊场等钱，存以待之，亦不得已之计也。今边防之计，详定役法所必未能周知其详，而暗指坊场等钱以备其费，则其养民之计亦已疏矣。臣欲乞朝廷密切指挥户部与详定役法官会议，先计上件新置城寨岁费几何，若干系西川茶钱，若干系经制司钱，若干系阙额禁军钱，若干系内藏库钱，似此诸般科名外，尚有不足数目若干。若此数目不至绝多，臣乞计其所阙三年之数，于元丰库及崇政殿库钱内桩出。访闻此库钱物山积，本先帝所蓄以备边事，今于此支用，正合先帝本意。臣访闻兰州等处，道里险远，决为难守，朝廷见议弃捐，以安中国。三年之后，边境已定，即非久远不绝之费，所用钱数虽多，亦有限量。其坊场、河渡等钱，既别不支用，即乞依闰二月十五日圣旨指挥，雇募衙前施行。若朝廷重惜二库钱物，未欲专行支给，即乞将坊场、河渡等钱，除雇募衙前等外，量将剩数添助边费。所贵养民备边，两不失所。谨录奏闻，伏候敕旨。

　　贴黄：朝廷方议息民，不宜为边费夺坊场钱，专差衙前以困民力。臣窃见诸路州县，累年积下青苗息钱及免役宽剩钱，数目不少，亦可以助西边新置城寨三二年之费。所贵留得坊场钱雇募衙前，令民间无重役之患，则朝延恩德及民深矣。

　　【乞禁军日一教状〈二十二日〉】

　　右臣窃见诸道禁军，自置将以来，日夜按习武艺，剑槊、击刺、弓弩、斗力，比旧皆倍。然自比岁试之于边，亦未见胜敌之效，盖士卒服习，止军中一事耳。至于百战百胜，则自有道，不可不察也。臣访闻凡将下兵，皆蚤晚两教，新募之士或终日不得休息，士卒极以为苦。顷岁西鄙用兵，士自内郡往即战地，皆奋踊而去，以免教为喜。先朝留意军事，每岁遣官按阅，锡赉丰厚，迁补峻速，士心犹且如此。臣观今日所以厚之者，不如先朝，而所以劳之者如旧，臣窃以为疑也。古之名将，如李牧、王翦，将用人之死力，必椎牛酾酒，听其佚乐，养而不试，士皆投石超距，踊跃思奋，而后用之，故所向无敌。今平居无事，朝夕虐之以教阅，使无遗力以治生事，衣食殚尽，憔悴无聊，缓急安得其死力。臣请使禁军除新募未习之人，其余日止一教，使得以其余力为生，异日驱以征伐，其乐致死以报朝廷，宜愈于前日也。谨录奏闻，伏候敕旨。

　　【乞差官与黄廉同体量蜀茶状〈二十五日〉】

　　右臣近曾奏言益、利等路茶事司，以买卖茶虐害四路生灵。朝廷已差黄廉体量利害。乞先罢茶官陆师闵职任，使四路官吏不忧后患，敢以实害尽告黄廉。今闻朝廷却差黄廉就领茶事，臣窃以为黄廉若以专使按榷茶之弊，则身无利害，茶事巨细势必具陈。若身自领茶事，有课利增损、边计盈虚之责，则茶之为害，势必不肯尽言。兼朝廷本为远民无告，特遣此使，使事未达而就除外官，小民无知，必谓朝廷安于虐民，重于改法。此事体大，宜速有以救之。朝廷必谓陆师闵蠹害四路为日已久，不欲别差替人，淹延岁月，因黄廉在彼，即行替罢。事虽稍便，理有未尽。臣欲乞选差清强官一人，与黄廉同共体量，候了日赴阙面奏利害，所贵不敢隐蔽茶弊，四路之人终被德泽。谨录奏闻，伏候敕旨。

　　【乞以发运司米救淮南饥民状〈二十八日〉】

　　右臣伏见淮南旱灾，民食踊贵，朝廷特令截留上供米三十万石，以济其急，恤民之深，异时所未尝有。然臣访闻本路自正月以来，以义仓常平粮斛逐旋赈济，约至夏中麦熟，稍得给足。不意今来旱势益甚，夏麦无望，而秋收之期远在百日之外。虽有前件截留上供米，分在一路，恐未能遍及饥民。访闻发运司逐年将粜籴本钱一百万贯，趁贱籴米，以代诸路违限上供米数外，或遇米贵，亦出卖收息。臣欲乞指挥发运司，约定今年合留代上供外，其余权令只依元买价，尽数支拨于诸郡出卖，不得收息。仍先具若干留代上供，若干可以出卖及元买价例申奏。所贵米数稍多，救接饥馑，可以支持至秋。谨录奏闻，伏候敕旨。

　　【论明堂神位状】

　　右臣闻三代常祀，一岁九祭天，再祭地，皆天子亲之。故于其祭也，或祭昊天，或祭五天，或独祭一天，或祭皇地只，或祭神州地只，要于一岁而亲祀必遍。降及近世，岁之常祀，皆有司摄事，三岁而后一亲祀。亲祀之疏数，古今之变，相远如此。然则其礼之不同，盖亦其势然也。谨按国朝旧典，冬至圜丘，必兼飨天地，从祀百神。若其有故，不祀圜丘，别行他礼，或大雩于南郊，或大飨于明堂，或恭谢于大庆，皆用圜丘礼乐神位，其意以为皇帝不可以三年而不亲祀天地百神故也。臣窃见皇明堂遵用此法，最为得礼之变。自皇以后，凡祀明堂，或用郑氏说，独祀五天帝，或用王氏说，独祀昊天上帝。虽于古学各有援据，而考之国朝之旧，则为失当。盖儒者泥古而不知今，以天子每岁亲祀之仪而议皇帝三年亲祀之礼，是以若此其疏也。今者皇帝陛下对越天命，逾年即位，将以九月有事于明堂，义当并见天地，遍礼百神，躬荐诚心，以格灵贶。臣恐有司不达礼意，以古非今，执取王、郑偏说，以乱本朝大典。夫礼沿人情，人情所安，天意必顺。今皇帝陛下始亲祠事，而天地百神无不咸秩。岂不俯合人情，仰符天意。臣愚欲乞明诏礼官，今秋明堂用皇明堂典礼，庶几精诚陟降，溥及上下。谨录奏闻，伏候敕旨。

　　【乞借常平钱买上供及诸州军粮状〈初八日〉】

　　右臣闻自古经制国用之术，以为：谷帛，民之所生也，故敛而藏之于官。钱币，国之所为也，故发而散之于民。其意常以所有易其所无，有无相交，而国用足焉。故自熙宁以前，民间两税皆用米麦布帛，虽有沿纳诸色杂钱，然皆以谷帛折纳，盖未尝纳钱也。钱之入官者，惟有茶盐酒税杂利而已。然方是时，东南诸郡犹苦乏钱。钱重物轻，有钱荒之患。自熙宁以来，民间出钱免役，又出常平息钱。官库之钱，贯朽而不可较，民间官钱，搜索殆尽。市井所用，多私铸小钱，有无不交，田夫蚕妇力作而无所售。常平役钱山积，而无救饥馑。盖自十余年间积成此弊，于今极矣。朝廷近日，虽已减损常平，罢放免役，使民休息。然而钱积于官，无宣泄之道，民无见钱，百物益贱。譬如饥人，虽已得食而无所取饮，久渴不治，亦能致死。臣窃见国朝建立京邑，因周之旧，不因山河之固，以兵屯为险阻。祖宗以来，漕运东南，广蓄军食，内实根本，外威夷狄。方其盛时，足支十余年。近者，岁运损耗，粜卖不节，太仓无五年之畜，国计寡弱，有识之士为之寒心。至于诸路军粮，大抵无备。熙宁之间，东南大旱，民间阙食，官欲赈济，无所从得，不免诛求富民，敛斗石之粟以济亿万之众，劳而无益，徒以为笑。然今诸路转运司，久以商贾不行，农民罢病，故酒税不登，收买军器杂物封桩阙额衣粮等事，故经费不足。朝廷虽欲内实京师，外实诸郡，有司匮乏，势无所出。臣欲乞指挥东南诸路转运司，各借本路常平见钱，遇年丰谷帛价贱，豫买三年上供米及本路州军诸军三年衣粮，限以三年节次收籴，重立禁约，不得别作支用，仍于五年内，收簇钱物，拨还常平仓司。每岁终，具元借钱及所籴物及所还数，提刑司保明，申户部点检有无违法闻奏。应干借钱籴买事，有不如法，并许提刑司觉察闻奏。但令泉币通行，足以鼓舞四民，流转百货。仓廪充实，足以赡养诸军，备御水旱，则上下皆足，公私蒙利矣。如许臣所请，伏乞下户部，立法施行。谨录奏闻，伏候敕旨

　　贴黄：所借常平司钱，非是直取以供国用，当指挥转运司，勒令如期拨还。务令常平司钱，久远不匮，转运司缓急有所借使，实长久之利也。

　　【言蔡京知开封府不公事第五状〈十一日〉】

