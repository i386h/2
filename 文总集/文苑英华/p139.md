<!-- { "loadSidebar": true } -->
　　懿北极之寒劲有珍蚕之处冰匪柔桑之是食匪幽室之是凭托彼峩峩且不资于春煦抽其曵曵自有乐于隂凝既违燥而就湿知同类而殊能尔其律穷芳岁暮百谷风壮羣川氷固游片片之凝光映重重之积素十畆之间兮泄泄何劳六尺之内兮涓涓正沍既苦寒而不倦将载绩而是务观夫如临如履经之营之隔皑皑之积冰吐漠漠之轻丝朱緑曵而愈出黼黻成而是资焕乎有章岂寒女之能得超然独处信夏虫之所疑淋漓未泮组织方逞匪缫于盆匪悬于井蚕事登矣必因【一作固】之而剖冰茧税求焉将取之而越境岂比夫风戾之所生岁单之所成蚕月而方育蚕器而见营安能苦其节履其贞窥之有战战之色取之有冲冲之声匪树而游奚感仙而化不筐而绩奚假蟹为名宜乎海人见彩尧帝斯呈伊蠢蠢之繁委实生生之殊诡【一作轨】鼠游冰下我亦来思生穴中吾乃异彼况乎雪霜是履鳞角多竒若解以东风或泉鱼而共跃藏诸北陆幸舆人之见知宜乎含章勿改牵丝有待傥来献于九重必相宣于五彩
　　海人献冰蚕赋【以四夷即叙海不藏珍为韵】张良器
　　员峤之山兮迥踊遐壤旁临穷海嘉冰蚕之厎贡彰逺人之无怠原其禀气斯异含灵有待鳞角是带育七寸之殊形雪霜载加发五彩之异色资纎缕以成绩弄杼攸勤美重锦之可持女工能即施劳且异于三盆为用寜同于五緎致美之厚罔差其妍不入献之光必资于善良惊揖【疑】云迈懿【一作承】筐是将涉三山之重阻辞万里之遐荒越溟涨届帝乡升玉殿荐君堂示彼有诚则申屈膝之防乐我无事愿充垂拱之裳葢威灵之有及故珍物之不藏懿乎生乃因地育乃非时四气平分届严冬而成止五方异俗在中国之莫为自尧年而効美暨今日而来思足以彰徳风之普洽表王道之清夷不然则修路﨑岖洪涟濧【一作澎】濞校道里而累亿罹寒暑而数四匪化理而无虞曷员来之可致彼躬桑载育献蠒为均浴濯龙之水涨川舘之春而后罗纨是绩筐筥【一作篚】攸陈固在常而可悦殊自逺而为珍是知化之所被物无不臻徳之所加人无或阻托兹赋以极思臻皇猷之焯叙
　　海人献冰纨赋【以四夷即叙海不藏珍为韵】韦执中
　　憬彼员峤兮阻夫穷海厥贡冰纨兮备诸渥彩产非中夏故致用之所资来自殊方表懐人之斯在然则蚕虽土育纨实人力禀鳞角以成质则或屈或伸因冰雪以爽容而匪雕匪饰作九服之上贡应五方之正色虽寒暑鳞次必借至隂之时而风土所宜则异中和之域既生既育是凖是则谅因时之所致实希代之莫识所美夫得之斯难所贵夫逺而能即亦由我后洪化浃洽淳风遐被方五帝而可六比三王之可四是使贡献逺物徳格异类爰发迹于僻界肆涉遐而执防献土地之所生携箧篚之云洎亦既觏止侯其敢【一作孔】臧不灼不濡将火防以比义或朱或緑岂橦花【吴都赋有橦花】之足方既同练云缭绕而交映又似仙花暐而含芳间衮龙以发色集黼黻以成章昔苞茅不贡昭周室之壊法今冰纨入献覩邦家之耿光非夫混一车轨茂育华夷何则不逺其逺献兹在兹既有劳于跋涉亦多歴于岁时标为贡首虽一时之可不献于君所知四方之咸叙是则其求匪易其用何珍傥见加于剪拂度【一作庶】晖光之日新鲛人卖绡赋【以难得之货色如轻雾为韵】　冯　宿
　　彼巨海兮鲛人是居作轻绡兮厥状纷如不日而成固可巻而懐也时将见期善价而沽诸出波心而月彩相绚映泉室而云隂乍虚其来不测其丽何极行市道而莫知访人寰而未识非运思于文绣讵用功于纺织足使大贾【一作价】慙容众珍掩色岂重锦之云比谅千金而求直夫鲛者水府之所生绡者鲛人之所成竒货聿来寜假手于蚕绩变形斯至非挂籍于王征方雾縠而犹薄拟冰纨而更轻苟未知而不售恒固执而潜行皓如凝露纷若游雾爰洁尔容不于素质初偕于蜃蛤名不登于贡赋知慢藏诲盗哂泉客之遗珠悟冶容诲淫耻风人之抱布伟夫游洞穴媚清澜趋市人逺凌波路难贵朴全真讵闗乎日浴出潜离隐岂效于泥蟠且深不可测赤水之珠求得徃莫可追汉臯之佩且欺是绡也成于无朕动若随时辞海底之潜处赴日中之防期【未见之字官韵】属吾皇斥无用之寳贱难得之货徒待价而称珍庶转身而逺播
　　献蠒赋【以将以给宗庙之服为韵】　　　　李君房
　　冠六宫六职者公桑而已矣既卒蚕于世妇乃奠蠒于天子稽诸祭典实可重考诸女工斯为美信率土而在兹亦奉先而是以当其令布明堂时更青阳蚕事既卒女工式臧然后衣礼服出棘墙奉兹珍蠒盈彼懿筐累累乎如将荐卵皎皎乎有类凝霜既依于【一作乎】后亦献于王所以申课绩之劳止展威仪之孔将遂缲三盆修六服或黼或黻或朱或緑期有事于王公庶无劳于杼轴侯其祎而【已注在前】实足尚之享庙之容克备展敬之礼允厘斯葢夫人之畏慎王者之肃祗不然者赋有织絍之筐贡有岱畎之丝海人奉冰蚕至止园客将丝绪来兹冠冕之服可成祭祀之仪可辑可以重其珍美可以扬其裼袭何必桑坛而世妇斯复茧舘而夫人乃入俾来者既单恒日不暇给葢欲输于勤苦表我敬恭厚礼奉于先祖躬勤劝乃农功使三官【疑作宫】之有序斯百代之攸宗是以献蠒之道治国之要将取嫓于三推明至诚于九庙
　　素丝赋【以贞素持质功济为韵】　　　　张良器
　　羽虽白贲然而轻玉虽白坚然而贞未若素丝之为用以转化而为名匪刚克以居体实柔立而有成其正也可以如绳之直其顺也可以绕指而萦故能纷以随时浩然养素挥流水则转增其妍染绘色则不吝其污动必随人寸无恒度其来也何所自园客而出兹厥赋也何地由岱而贡之俯乎列【疑作冽】井将稽防氏之练【疑作冻见考功记】实乎泽器徒为墨子之悲信干旄之望美非庶士之可持不愿充嫠妇之纬不愿托寒女之丝因弄杼以成韵庶补衮而为期代若好五彩我则大白以受质代若厌羣居我则众缕以为匹非异俗而招累将矫世而摭实夫其公孙奉驾长倩趋风赠以生刍之束朂以素丝之总葢取诸自微之着积小成功君无谓我微君无谓我细若綦之可织则假手以成劳如裳之可缝则因縁而善繋功无不给物无不济彼服卉佩兰衣荷带蕙念牵丝之无日伤考槃之失计今将侔洁白以修身咏羔羊而取嫓傥黄绢之可比希菅蒯而无替
　　第二【以贞素持质积功为韵】　　　　　乔　潭
　　色之真者尚乎白质之细者珍乎丝真则贞而洁矣细则积而多之故君子輶徳是务清以自持将经纶以济物先组织以修词惟丝之故不于素组以饰马言好善而不忘紽之在羊时退公之有度始也重蚕事终妇功促季月戾风爰求柔桑寜止于十畆既登分蠒乃布于三宫至若三盆既缲八月成绩方勤水练【疑作冻】爰去地尺昼曝于日吸太阳之光华夜悬诸井濡厚载之灵液于是典丝瞻临防氏引绎引之于手如皓魄之飞承之以筐若凝霜之积既而嫔妇化理【周礼嫔妇】经纬纵横当轩兮婀娜之织弄杼兮轧轧之声映罗袖而増丽度金梭而转明每知白以自守亦含章而可贞夫以白能受采文匪胜质故公孙戒于从防墨翟悲其患失青为辔兮非拟朱为绳兮未匹珍蚕耻越乡而来移茧嗟自园而出唯彼蚩蚩之喻无愧【一作如】皎皎之实乃续曰丝之素兮贞且吉人之质兮清且一若【一作傥】见用于当时寜七襄于终日
　　直如朱丝绳赋【以题为韵】　　　　薄　芬
　　物有正而可尚者其绳则直如砥之平如竿之植不舒巻以随用终径挺而立极有防哉为天下式且取其直也故能为道之逆旅为义之蘧庐为人之端操为政之权舆于以方内君子所如木从之则正君受之【疑作从之】则圣猗欤猗欤【未见朱字官韵】原夫被物之际作巧之时运功【疑】人之手绩寒女之丝是寻是尺经之纶之其为用也不资于善结其为兴也葢取于无私以之为准也则矫枉有度以之辨物也乃去邪勿疑大者逺者念兹在兹俾夫贪者栗栗智者兢兢其为举直错枉当有事于从绳
　　断织赋　　　　　　　　　仲子陵
　　儒有学而未殖敏而多识庶几立言无念进徳当年以倦中道而息余虽不知请喻断织伊昔孟子受学辍然如疲日忘其所志月忘其所知母也贤只教之勤斯拔铦刃以一割应鸣梭而中隳且自贤亦自满泥钧成器玉琢成瓉隣于墓尔则有踊跃筑埋之非近于尔则有嬉游贾御之短是用居尔于学官之舎纳尔于经籍之馆期子衿之青青致履道之坦坦胡为乎不勤以学惟事于散苟尔学之可停犹吾织之斯断其貌既舒其言又徐投杼惘尔操刀介如丝之伤一纬飘其无绪帛之裂千经荡其无余前工后拙始密今踈牵梃为之中止杼轴犹其一虚且以丝喻人以织喻学若金受砺如木斯斵夫丝可以众而不可寡织可以勤而不可以舍一丝所累以倍乎寻常一织所工而衣乎天下因兹细故以及大者彼妇道之信然况君子之事也故形于织女思其功【一作巧】移于学士念其终业畅于外美归于中则以顾绡之理宏素王之风我友我生无落无废学若山积心无蓬秽当求断织之义若之何以艾
　　五丝续寳命赋
　　半夏生木槿荣时五月鵙始鸣楝【来见切】叶结防丝襭【续齐谐记五月五日祭屈竹筒贮米以栋塞其上防丝缚之】祭彼三闾蛟龙不窃祭之水曰汨罗祭之日曰端午情既本乎楚俗奉又告乎夀缕夀缕其娜色丝五紽色丝何始金闺之子画嘉嚬于青蛾发宜笑之皓齿国风既哀其窈窕家事讵忘乎丝枲别有恩从天上飞入宫中二八春日十五玉童谁其尸之奉苹藻于清庙何彼襛矣司衣裳于圣躬洎天子御絺之日后妃献蠒之时顔是渥丹对回鸾之十字【一作子】手如振素盘续命之五丝其五丝也蕙緑轻重兰红浅深皎皎而有莺其领采采而亦翠其衿既比方而一色又条畅乎数寻观其髪齐万计花柔四赩宛委蛇盘张皇虹直植其鹭羽杂之而夺其鲜对彼凤毛久之而寡其色别有金华别殿钩弋靓糚褰开筐笥贡奉君王懿夀丝之礼大续寳命之天长衮冕绂班【疑】荣夀丝以成锦游缨锡美比夀丝以无疆错以五采凖日以符节也综以万绪盈数以尊夀也龙烂蛇伸光气腾腾以御邪也瑞等乾坤拜启献也汪濊霑止其兵辟也不待万岁蟾蜍其理疾也岂借单衣龙子四海销夭札之疠百姓登仁夀之祉微臣敢问天寳之建元则曰甘露黄龙之年纪











　　文苑英华巻一百二十
　　钦定四库全书
　　文苑英华巻一百二十一　宋　李昉等　编舟车一
　　指南车赋一首　　　　大章车赋一首
　　乗石赋一首　　　　　洗乗石赋一首
　　炙輠赋一首　　　　　蒲轮赋一首
　　墨子廻车朝歌赋一首　下车泣罪人赋一首以德为车赋二首　　　车同轨赋一首
　　指南车赋　　　　　　　　张彦振
