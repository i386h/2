<!-- { "loadSidebar": true } -->
　　赤阪横西阻，火山赫南威。汉书西域传，杜钦曰：又历大头痛、小头痛山，赤土身热之阪，令人身热无色，头痛呕吐。东方朔神异经曰：南荒外有火山焉，长四十里，广四五里，其中皆生木，昼夜火燃，虽暴风雨，火不灭。身热头且痛，鸟堕魂来归。东观汉记：马援谓官属曰：吾在浪泊，仰视乌鸢，跕跕堕水中。楚辞曰：魂兮来归，南方不可以止。雕题、黑齿，得人以祀，其骨为醢。汤泉发云潭，焦烟起石圻。王歆之始兴记曰：云水源泉，涌溜如沸汤，有细赤鱼出游，莫有获之者。焦烟，盖热气也。南越志曰：兴宁县有热水山焉，其下有焦石，歊蒸之热，恒数四丈。楚辞曰：触石碕而衡游。埤苍曰：碕，曲岸。碕与圻同。日月有恒昏，雨露未尝晞。魏都赋曰：穷岫渫云，日月恒翳。曹植感时赋曰：惟淫雨之永降，旷三旬而未晞。毛诗曰：白露未晞。毛苌曰：晞，干也。东观汉记，马援曰：吾在浪泊之时，下潦上雾。丹蛇踰百尺，玄蜂盈十围。外国图曰：杨山，丹蛇居之，去九疑五万里。楚辞曰：赤蚁若象，玄蜂若壶。百尺、十围，言其长大也。含沙射流影，吹蛊痛行晖。干宝搜神记曰：有物处于江水，其名曰蜮，一曰短狐，能含沙射人，所中者头痛发热，剧者至死。毛诗义疏曰：蜮，短狐，一名射影。吹蛊，卽飞蛊也。顾野王舆地志曰：江南数郡有畜蛊者，主人行之以杀人，行食饮中，人不觉也。其家绝灭者，则飞游妄走，中之则毙。行晖，行旅之光晖也。鄣气昼熏体，菵露夜沾衣。吴志，华核表曰：苍梧、南海，岁有疠风鄣气。宋永初山川记曰：宁州鄣气菵露，四时不绝。菵，草名，有毒，其上露触之，肉卽溃烂。菵音罔。饥猨莫下食，晨禽不敢飞。南越志曰：膋石县有铜涧，泉源沸涌，谓之毒水，飞禽走兽经之者殒。膋音劳。列女传，陶答子妻曰：玄豹雾雨，七日不下食。曹植七哀诗曰：南方有鄣气，晨鸟不得飞。毒泾尚多死，渡泸宁具腓。言秦人毒泾尚或多死，况今毒疠乎？诸葛渡泸，宁有俱病也。左氏传曰：诸侯之大夫从晋侯伐秦，济泾而次，秦人毒泾上流，师人多死。诸葛亮表曰：五月渡泸，深入不毛。毛诗曰：秋日凄凄，百卉具腓。毛苌曰：腓，病也。泸音卢。腓音肥。生躯蹈死地，昌志登祸机。列女传曰：楚子发之母谓子发曰：使人入于死地，而康乐于上，虽有以得胜，非其术也。曹大家曰：军事险危，故为死地也。庄子曰：其发若机栝，其司是非之谓也。司马彪曰：言生以是非臧否交接，则祸败之来，若机栝之发。班固汉书述曰：祸如发机。戈船荣既薄，伏波赏亦微。汉书曰：归义侯严为戈船将军，出零陵，下离水。范晔后汉书曰：交址女子征侧反，拜马援为伏波将军，击交址，斩征侧，振军旅还京师，朝见位次九卿。财轻君尚惜，士重安可希。韩诗外传曰：宋燕相齐还遂，罢归舍，召门尉田饶等问曰：大夫谁与我赴诸侯乎？皆伏不对。宋燕曰：何士易得而难用也。田饶对曰：君纨素锦绣从风，而獘士曾不得缘衣。夫财者君所轻，死者士所重，君不能用所轻，欲使士致重乎？
　　文选考异
　　注「苦热但曝霜」　案：「霜」当作「露」。各本皆讹。
　　渡泸宁具腓　茶陵本「腓」作「肥」，云五臣作「腓」。袁本云善作「肥」。案：善引毛诗注「具腓」，又云「腓音肥」，正文自不作「肥」，二本所见非也。此盖未误，或亦尤校改正之。
　　注「还遂」　案：「遂」当作「逐」，「还逐」，当谓「旋被斥逐」。今外传作「见逐」，「逐」字是，「见」字恐非。
　　白头吟西京杂记曰：司马相如将娉茂陵一女为妾，文君作白头吟以自绝，相如乃止。沈约宋书，古辞白头吟曰：凄凄重凄凄，嫁娶不须啼。愿得一心人，白头不相离。
　　直如朱丝绳，清如玉壶冰。朱丝，朱弦也。礼记，清庙之瑟，朱弦而疏越。桓子新论曰：神农始削桐为琴，绳丝为弦。秦子曰：玉壶必求其以盛，干将必求其以断。何惭宿昔意，猜恨坐相仍。冯衍答任武达书曰：敢不露陈宿昔之意。东观汉记，段颎曰：张奂事势相反，遂怀猜恨。方言曰：猜，疑也。尔雅曰：仍，因也。猜，千才切。人情贱恩旧，世议逐衰兴。毛诗序曰：朋友道绝。郑玄曰：道绝者，弃恩旧也。毫发一为瑕，丘山不可胜。李尤戟铭曰：山陵之祸，越于毫芒。仲长子昌言曰：事求丝发之舋。孙盛曰：刘琨、王浚睚眦起于丝发，舋败成于丘海。文子曰：祸福之至，虽丘山无由识之矣。食苗实硕鼠，玷白信苍蝇。毛诗曰：硕鼠硕鼠，无食我苗。苍蝇之为虫，污白使黑，已见上文。凫鹄远成美，薪刍前见陵。韩诗外传曰：田饶事鲁哀公而不见察，谓哀公曰：夫鸡头戴冠，文也；足有距，武也；见敌敢斗，勇也；有食相呼，仁也；夜不失时，信也。鸡有五德，君犹日而食之者，以其所从来近也。夫黄鹄一举千里，出君园池，食君鱼，啄君稻梁，无此五者而贵之，以其所从来远也。故臣将去君，黄鹄举矣。公曰：吾书子之言。文子曰：虚无因循，常后而不先，譬若积薪燎，后者处上也。苍颉篇曰：陵，侵也。史记曰：汲黯谓武帝曰：陛下用羣臣如积薪，后来者居上。申黜襃女进，班去赵姬升。周王日沦惑，汉帝益嗟称。毛诗序曰：幽王取申女以为后，又得襃姒而黜申后。孔安国尚书传曰：沦，没也。班婕妤失宠，已见班婕妤怨诗。心赏犹难恃，貌恭岂易凭。吕氏春秋曰：所恃者心也，而心犹不足恃。尚书曰：貌曰恭。古来共如此，非君独抚膺。列子曰：昔人有知不死之道者，齐子欲学其道，闻言者已死，乃抚膺而叹。
　　文选考异
　　注「越于毫芒」　案：「越」当作「起」。各本皆讹。
　　放歌行歌录曰：孤子生行，古辞曰放歌行。
　　蓼虫避葵堇，习苦不言非。楚辞曰：蓼虫不徙乎葵藿。王逸曰：言蓼虫处辛辣，食苦恶，不徙葵藿食甘美者也。小人自龌龊，安知旷士怀。汉书，郦食其曰：其将龌龊，好苛礼也。鸡鸣洛城里，禁门平旦开。史记曰：鸡三号平明。东观汉记，杜诗曰：伏湛出入禁门，补拾遗阙。冠盖纵横至，车骑四方来。素带曳长飙，华缨结远埃。礼记曰：大夫带素。尔雅，或为此猋。飙与猋同，古字通也。七启曰：华组之缨。日中安能止，锺鸣犹未归。日中为市，已见上文。崔元始正论，永宁诏曰：锺鸣漏尽，洛阳城中不得有行者。夷世不可逢，贤君信爱才。郭象注曰：世有夷险。左氏传曰：魏犨伤于胷，公欲杀之，而爱其才。明虑自天断，不受外嫌猜。李尤上林苑铭曰：显宗备礼，明虑弘深。左氏传，箴尹克黄曰：君，天也。杜预左氏传注曰：猜，疑也。一言分珪爵，片善辞草莱。汉书，张竦奏曰：一言之劳，皆蒙丘山之赏。解嘲曰：析人之珪，担人之爵。庄子曰：农夫无草莱之事则不比。岂伊白璧赐，将起黄金台。史记曰：虞卿说赵孝成王，一见赐黄金百镒，白璧一双。王隐晋书曰：段匹磾讨石勒，进屯故安县故燕太子丹金台。上谷郡图经曰：黄金台，易水东南十八里，燕昭王置千金于台上，以延天下之士。二说既异，故具引之。今君有何疾，临路独迟回。
　　文选考异
　　注「郭象注曰」　茶陵本「象」下有「庄子」二字，是也。袁本亦脱。
　　升天行
　　家世宅关辅，胜带宦王城。关，关中也。汉书曰：右扶风、左冯翊、京兆尹，是为三辅。东京赋曰：然后以建王城。备闻十帝事，委曲两都情。十帝、两都，俱谓汉也。论衡曰：汉家三百岁，十帝耀德。倦见物兴衰，骤覩俗屯平。周易曰：屯，难也。翩翻类回掌，恍惚似朝荣。回掌，言疾也。孟子曰：武丁朝诸侯有天下，犹运掌也。潘岳朝菌赋曰：柰何兮繁华，朝荣兮夕毙。穷涂悔短计，晚志重长生。春秋合诚图曰：黄帝请问太一长生之道，太一曰：斋戒六丁，道乃可成。从师入远岳，结友事仙灵。庄子曰：从师不囿。郭象曰：任其自聚，非囿之也。楚辞曰：与赤松结友兮，比王乔而为偶。五图发金记，九钥隐丹经。抱朴子曰：余闻郑君言道书之重，莫尚于三皇文五岳真形图也。又曰：郑君唯见授金丹之经。又曰：仙经九转丹金液经，皆在昆仑五城之内，藏以玉函。尚书曰：启钥见书。郑玄易纬注曰：齐、鲁之间名门户及藏器之管曰钥，以藏经而丹有九转，故曰九钥也。风餐委松宿，云卧恣天行。庄子曰：藐姑射之山，有神人居焉，不食五谷，吸风饮露，乘云气，御飞龙。冠霞登彩阁，解玉饮椒庭。郭璞游仙诗曰：振发戴翠霞，解褐礼绛霄。陆机云赋曰：似长城曲蜿，彩阁相扶。椒庭，取其芬香也。洛神赋曰：践椒涂之郁烈。蹔游越万里，近别数千龄。神仙传，若士谓卢敖曰：吾一举千万里，吾犹未之能。马明先生别传曰：先生随神士还代，见安期先生语神女曰：昔与女郎游于安息，忆此未久，已二千年矣。凤台无还驾，箫管有遗声。列仙传曰：箫史者，秦缪公时人也，善吹箫。缪公有女号弄玉，好之，公遂以妻之。遂教弄玉作凤鸣。居数十年，吹似凤声，凤皇来止其屋，为作凤台，夫妇止其上，不下数年，一旦皆随凤皇飞去。故秦氏作凤女词，有箫声。阮籍咏怀诗曰：箫管有遗音，梁王安在哉？何时与尔曹，啄腐共吞腥。如淳汉书注曰：曹，辈也。孔安国尚书传曰：腥，臰也。
　　文选考异
　　胜带宦王城　茶陵本云「宦」，五臣作「官」。袁本云「宦」善作「官」。案：二本所见互异，尤与茶陵同，是也。袁本盖非。
　　注「先生随神士还代」　何校「士」改「女」，是也。各本皆讹。
　　注「故秦氏作凤女词」　案：「词」当作「祠」。各本皆讹。
　　鼓吹曲五言　集云：奉隋王教，作古入朝曲。蔡邕曰：鼓吹歌，军乐也，谓之短箫铙歌，黄帝、岐伯所作也。
　　谢玄晖
