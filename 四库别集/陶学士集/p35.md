<!-- { "loadSidebar": true } -->
　　江淛贡士黄文敬去年会试中书，今年赴官海上，余故喜其有行也。文敬居芜湖，自少有能文声。端厚专勤，藴徳不伐，弟子盈门，礼法森整，邑大夫乐称而争重焉。及领荐乡闱，羣情庆惬。以其气清神臞，不闲于跋渉，风雪万里，将有难色。乃慨然长徃，旅食燕山。不特与四方豪俊角一日之长，而九重之巍严，万国之朝觐，凡可娱心耀目者，无物不偹。志虽弗合而归，其识则广矣。

　　行省授岱山书院山长。岱为海岛，隶四明，渺然波涛之黒，蔚然林薄之翳，精舍数椽，命官任教，将以文明被于幽遐。文敬越大洋登讲席，吐其剩余，化渐卉服㈠，无金谷尘鲠于懐，彷徉凭览，挹暾光于未晨，睇神州于无际。且有珍鱻美错之饶，鹾商货舶之富，可泛视为海之穷裔哉。又得徃来郡城，文学儒流，星聮壑聚，日交接以资见闻。至于飞翰驱辞，尤足耸撼辕门大府，以流誉于时。逰之雄竒者，兼得之矣。

　　余与文敬为同郡人，前后俱以《易》贡，为同道，复同选为浙东教职，在斯文素为同心。明年春，承乏越上，则文敬进修之功益倍。傥思夙昔相与之至，尚肯为余一来乎。

　　旁批：㈠卉服，《书禹贡》：“岛夷卉服”。孔颖达疏：“舍人曰：凡百草一名卉。知卉服是草服，葛越也。葛越，南方布名，用葛为之”。书或作鸟夷卉服。

　　

　　送司狱易元允序

　　国家立法忠厚，丽禁典者固不贷其辜，亦未甞不闵其命，曲全有生之理于天地间也。圜土㈠桎梏之设尚矣。饥有廪，疾有医，建狱官以掌视，不惟要系无逸泄之虞，且俾矜抚。或平反而得其情，法之忠厚如此，尤贵得忠厚之人，以行其法尔。

　　易君元允、瑞之，世儒。甞以簿书赞治于宪府藩阃，受太平路司狱。人或以君之才猷，使得佐郡宰邑，则恵泽可以及民，狱官之任若不足以淹岁月也。是不然，夫恤刑好生之徳，自唐虞三代而降，虽以汉唐盛时犹有愧焉。今朝廷刑罚务于寛平，故狱官所系，视以为重。太平囹圄寂然，比者饥岁，加以兵兴，累执之徒不能无矣。每郡府之推谳，宪轺之审録，莫不嘉君能官，岂非忠厚之人哉。嗟夫，民有讼则陷于狱也，无讼则狱无设可也。使长民者理之有方，导之有素，孰不汲汲焉迁善而逺罪，讼何由生？君秩满，将有长民之责，尚其以无讼之本，反求诸身哉。

　　旁批：㈠圜土，《周礼地官比长》：“若无授无节，则唯圜土内之”。郑玄注：“圜土者，狱城也”。

　　

　　送采石山长濮友文序

　　江南山水雄丽之区，以采石称。楼观亭祠，皆据胜境。跨髙冥，俯清泠，可以纵心目之娱览。临流而廛，室宇巍华，货贸充溢，民业酤醸，多致殷富。宜有书院阐教敦俗，庶俾其人不至荒于逰逸，怠于骄奢也。

　　书院创自淮阳献武王保定张帅㈠。地当四达之衢，徃来者陆则车骑，水则舟航，过而瞻礼尤众焉。至正己丑岁，余客升，与番易许栗夫，于御史家闻有谈米石书院山长之美者，因叩姓名，则知为濮君友文，中山人也。御史叹曰：“安得与斯人接辞哉”？明年濮君来升，御史见而倾倒。余与许亦在坐，此识濮君之由也。又明年余归太平，望采石几一舍，虽相遇不获，而相知不浅。及壬辰孟春，满代矣。君在官复没产，曰：“三江渡岁赋水利，供祭祀，修完庙学”，乃塑献武像，祠以报功。自喜钱谷少而出纳不烦，得以诗酒彷徉于山水间，与天地清气酬酢物表，亦教官之髙致也。况能以阐教敦俗为务，儒家子弟尊其师道，徳艺是习。虽欲游逸骄奢，宁不警省于心哉。君文献之族，才识老成，衣冠言动有故家风度。尝歴江宁武康教谕，升今官，将由是表仪侯泮，教行千里之郡，其绩业有加于此，从可知也。

　　旁批：㈠淮阳献武王保定张帅，元将张宏范。

　　

　　送浮屠慧师序

　　始吾见逰方之外者，入空寂，出伦理，与吾道不类也。既而行南北，歴名山巨刹，时与释子接。或博辩多闻，或静黙有觉，或记阅能文章，皆知仁义中正之旨。至其祝厘于上，有君臣之分焉。不忘所自出，有父子之亲焉。羣居怡怡，规讽以善，有兄弟之情，朋友之谊焉。则既与吾道类。而又严敬其师，勤劳不懈。一得所传，心领膺服，终身不悖。而吾党反难能也。

　　从吾游者崔生子元，义兴人也。来姑孰寓光孝禅寺，寺僧慧师日岩乃其乡人，因生过余。目其威仪，则服行戒律者也。耳其言论，则习闻圣人之道者也。其学以无为为宗，以不二为法，以去死生为向方，以实相具足为归宿。吾知其有可尚者。未几崔生请曰：“慧有母在堂，其授业之师亦居义兴，而敬师之礼甚至。岁时省视，徃来以为常。今又将去，以其平日好与文士游，故赋诗为赠，愿先生序之”。

　　嗟乎，天道不外乎人理，佛氏功行之修，无择于巨细。况孝敬之心不衰，则其天者全矣。吾喜其与吾道类，且有吾党之难能者，安得不与之言哉。

　　

　　送教谕彭景先序

　　江东文物番㈠为盛。仆两入京，见南士官馆阁翰监，或负才学，旅逰栖栖。以至宾贡春官，番人居多。比叨禄金陵，见仕郡邑，掌校庠者，复多番人。时景先彭君受当涂文学，自番赴官，便道过余，一见如素识。言论英发，理富机敏，知其学有本原。信宿辞去。余既叹不获与君久相从游，然独喜吾邑得贤教官。今年夏代归，私庆日被薫涵。君寻满秩，会方新而别已迫，固不得不鞅鞅于懐也。

　　曩柄臣奏废科举，三台二十二宪司上疏请复，不得命。御史及各道宪节以文艺试士，为教官。时南北学者无阶取仕，与选则荣炫如擢大科，老战场屋者咸乐就试。君以御史举，名占髙等。及来莅职，堂掲诲语，敦厚儒习，俾知所尚，逢掖㈡敬从。学素无帑庾，缺禄给晨夕，君介守冲澹，无茍得意。部使者及郡监守知而嘉叹，分泮廪充俸，着为定令。有禄遂自君始。其尽心学务，勤若理家。庙宇斋庐，葺治完美。创亭官墙，在地幽景旷。俯仰山水，相忘于物外。颜以“乐山水亭”，而理致髙逺矣。

　　仆已慕番盛文物，而君复若是，尤有光于斯文哉。今朝廷屈羣策以绥万方，使在位効力者如君不少旷瘝，则臣职修而王化洽，而君之才有可嘉矣。其去也，贵公俊士，群饯溪郭，俾仆叙其事如右。

　　旁批：㈠番，番阳。

　　㈡逢掖，《礼记儒行》：“丘少居鲁，衣逢掖之衣”。逢掖或作逄掖，儒服也。

　　

　　送汪教授序

　　汪氏为神明之胄，居新安七百余年。族属蕃衍，复多贤秀。其福泽流被，虽久益深。而又有若处谦先生者出，君子谓积善之庆，果有余也㈠。

　　先生之歴儒官也，始谕长洲，调长清献书院，升嘉定州教授，凡三仕皆久任。最后典教姑孰。姑孰学校，东南称第三，匹休于漳明㈡。士风淳厚，称小邹鲁。先生视事似不能言，若不胜衣者。及其登讲座，进诸生，导诱谆恳。羽翼纲常，表章道义，使先王遗教之懿入耳而着心。甞与郡侯大兴堂试，仿科举式，所选多髦俊，文风乃振。其接物和易，至于不可则义形于色，志莫能夺，又人之所难也。甫岁余即引退，士子惊愕，相与议曰：“先生偹天下之达尊㈢，神气强徤，才学精核。乃髙举而去，弗克尽摅所能，曷有以为贤者之留“？遂相与力请，而其意不俞㈣矣。

　　仆等出入泮林，望其表仪而起敬。知其长育文献之邦，父兄师友渐陶有素，故见闻异常人，虽老犹不自足。视世之茍利禄者，徃徃以去官为戚，而印绶不忍去手，其所为何如也。先生由此佐大府，宰巨邑，推善教之心以施于政，则功恵及民，如春阳时雨，涵煦无穷，余将侧耳以闻嘉声，亦有以慰此心云尔。

　　旁批：㈠积善之庆，果有余也。《易经坤卦文言》：“积善之家必有余庆，积不善之家必有余殃”。

　　㈡漳明，漳州、四明。

　　㈢达尊，《孟子公孙丑下》：“天下有达尊三：爵一，齿一，德一”。

　　㈣俞通渝。

　　

　　送医官黄与任序

　　歴代陈迹去今悬逺矣。论及汉唐全盛时，犹使人欣快于百世下，况当海宇混一，而文明隆熈之治，与覆载无极，虽汉唐全盛之天下不能比其什一。士生斯世，身亲遇，目亲覩，凡徳学技艺，充足于己，度可济用者，愿効力行志，自拔众中，奋袂振筞，趋集京都。星拱云合，不特受官可以为荣，得禄可以为养，而且水浮陆辗，经阅万里，遐邈如周旋堂室间。乔岳巨镇之竒，大河清济之雄，皆在指顾，又得仰瞻宫阙神丽。以至庙廊列司之崇贵，车马人物之繁华，常纷纭而日接，此黄君与任，所以两入京都，意有在于兹欤？

　　君儒而医者也。意气动当道，因为医官，歴长林、右郧、乐平，升太平路医学教授。使其在京师，擢置长选，累资级以践清华，则兴事树功，将无不可。仅官于医，志若未就然。而逺游胜歴，见汉唐全盛之所无，居其职又足专卫生活物之寄，其亦可矣。

　　黄氏家新喻，其业儒，医传已七世。君从祖晓峯官奉训大夫，临政州县，利泽及民，寿几百龄。诗文成编，于轩岐㈠而下，诸家之书，领悟要旨，秘方灵剂，世未知者，悉授与任㈡。自其来肘㈢教印，郡府官僚，寓公多士，及闾阎庶民，恃以为命。切脉视证，究极根源，丛草木、玉石、昆虫诸品，适君臣佐使之宜，或相助以全其性，或相制以成其用，易呼号为欢欣，起沈笃为康裕。然郡官、寓公、士民所产之地有北庭焉，有西域焉，燕魏齐鲁焉，江淮荆粤焉，禀气异而致疾不同，君随类应，其服饵无温凉寒燥之偏，乃家传之有征也。今将别去，医家者流群谒文以为赠。

　　余惟黄君以仁名其斋，以同仁名其堂。天地生物，一元妙化，运行无间。全体皆仁，人具是理。恻隠慈爱之真，随在呈露。医者功用最近于仁，视人疾痛痒痾皆切于己，矧君讲求儒术，茍克治存养，使仁之性纯乎内，拯疗恵济。使仁之道周乎外，由教一郡等而上之，其仁流浃益逺。京都熟路，遄复驰驱，则异时之所遭，异乎曩时之所逰也。

　　旁批：㈠轩岐，轩辕、岐伯，医祖。

　　㈡与任，继任。

　　㈢肘，医者常挟箧于肘后，葛洪着《肘后方》，后常谓医为肘。陶安此处肘字当作主持解，用字未妥。

　　

　　送黄尚明序

