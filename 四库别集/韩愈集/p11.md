<!-- { "loadSidebar": true } -->
　　佛法入中国，尔来六百年。（按：后汉明帝梦见金人，问群臣，或曰：西方有神，名曰佛，其形长丈六尺，而金色。于是遣使天竺问佛道法，图画形象以归。其教因流入中国。此诗据汉明帝时言之尔，故其《佛骨表》云：“自后汉时流入中国。”又云“汉明帝时始有佛法也”。《汉武故事》：“昆邪王杀休屠王来降，得其金人之神，置之甘泉宫。”则是佛入中国，始自汉武。至成、哀间，已有经矣。杜致《行守编》亦曰：“汉武作昆明池，掘地得黑灰，东方朔云：可问西域道人。西域道人，佛之徒也。”又《开皇历代三宝记》云：“刘向称予览典籍，已见有经，将知周时九流释典，秦虽除，汉兴复出。”则先汉之前，逆至于周，有佛有经，其来也远。范晔胡为以谓明帝之时，佛始入中国耶？退之一世大儒，非承袭谬误者，将由心恶其教，不复详考其源流所自耳。）齐（平也。）民逃赋役，高士著幽禅。官吏不之制，（或作禁。）纷纷听其然。（纷纷或作纷纭。）耕桑日失隶，朝署时遗贤。灵师皇甫姓，胤胄本蝉联。少小涉书史，早能缀文篇。中间不得意，失迹成延迁。逸志不拘教，轩腾断牵挛。围棋斗白黑，生死随机权。六博在一掷，（《楚辞》宋玉《招魂》：“{艹昆}蔽象棋有六博。”）枭卢叱回旋。（枭或作呼，或作枭。宋刘毅与刘裕樗蒲，毅以为不能，裕恶之，因按五木，既而四子俱黑，其一子转跃未定，裕厉声喝之，即成卢，毅意殊不快也。宋玉《招魂》有“成枭而牟呼五白”。枭，胜也。杜诗：“袒跣不肯成枭卢。”枭，古尧切。《广韵》：“枭子，樗蒲采名。”唐《李文公集·五木经》：“采六开塞塔秃橛枭。”则枭宜从枭。枭，居言切。）战诗谁与敌，浩汗横戈。（战诗或作争战，或作文战，或作诗战。战诗、战文，唐人语也。白乐天“战文重掉鞅”，刘梦得“战文矛戟深”。谁与，方作与谁，非是。，小矛也。《方言》：“掉湖之间，谓矛为。”《选》：“戈彗云。”一音蝉，又音延。）饮酒尽百<角戋>，（<角戋>或作，或作戋。）嘲谐思逾鲜。（逾或作愈。）有时醉花月，高唱清且绵。（高唱清或作清唱高。）四座咸寂默，杳如奏湘弦。寻胜不惮险，黔江屡洄沿。（黔州有黔江县。《尔雅》：“逆流而上曰溯洄。”《诗》：“溯洄从之。”《书》：“沿于江海。”注云：“顺流而下曰沿。”《选》：“水涉尽洄沿。”洄音回，沿音缘。）瞿塘五六月，（瞿塘，三峡也。《荆州记》：“滟如马，瞿塘莫下。滟如象，瞿塘莫上。”杜诗：“好过瞿塘滟堆。”瞿音衢。）惊电让归船。（让或作攘，非是。姚令威云：“让，责怒也。”此只谓归舟急于惊电耳，让如“厥大谁与让”之让。）怒水忽中裂，千寻堕幽泉。（寻或作浔。今按：浔与寻同。）环回势益急，仰见团团天。（下团字一作圆。）投身岂得计，性命甘徒捐。浪沫蹙翻涌，漂浮再生全。同行二十人，（二，诸本作三。）魂骨俱坑填；灵师不挂怀，冒涉道转延。开忠二州牧，（魏道辅谓二牧，韦处厚、白居易也。二公出守在元和末，此诗作于贞元二十年间，考其时，非也。）诗赋时多传。失职不把笔，珠玑为君编。强留费日月，密席罗婵娟。昨者至林邑，（林邑，今州地。）使君数开筵。逐客三四公，盈怀赠兰荃。湖游泛漭沆，（湖或作湘。此言在林邑日，非湘地也。今按：湖游对溪宴乃切。）溪宴驻潺溪。别语不许出，行裾动遭牵。邻州竞招请，书札何翩翩。十月下桂岭，（桂岭县在贺州。）乘寒恣窥缘。落落王员外，（谓王仲舒自户部员外郎贬为连州司户。）争迎获其先。自从入宾馆，占[A092]久能专。吾徒颇携被，（颇或作或，被或作之。）接宿穷欢妍。听说两京事，分明皆眼前。纵横杂谣俗，琐屑咸罗穿。材调真可惜，朱丹在磨研。方将敛之道，且欲冠其颠。韶阳李太守，（李一作季。）高步陵云烟。得客辄忘食，开囊乞缯钱。（缯或作缗。）手持南曹叙，（谓王员外仲舒也。《墓志》云：“所谓文章，无世俗气。”）字重青瑶镌，古气参《彖系》，（方作象。今按杜诗：“前哲垂《彖系》。”）高标摧《太玄》。维舟事干谒，披读头风痊。（《庄子》：“今予病少痊。”《典略》曰：魏太祖以陈琳管记室，作诸书及檄草成，呈太祖。太祖先苦头风，是日疾发，读琳所作，翕然起曰：“此愈我病。”痊音诠，又张缘切。）还如旧相识，（还如或作颇似。）倾壶畅幽ぉ。以此复留滞，归骖几时鞭？   
　　【县斋有怀】   
　　（此诗阳山县斋作。贞元十九年，公以言事出，至是二十一年，顺宗即位，而作是诗。“嗣皇新继明”，谓顺宗也。）   
　　少小尚奇伟，平生足悲咤。（《选》郭景纯《游仙诗》：“抚心独悲咤。”杜诗：“令人几悲咤。”咤，陟驾切。）犹嫌子夏儒，肯学樊迟稼？事业窥皋稷，（或作稷Ι。）文章蔑曹谢。濯缨起江湖，缀杂兰麝。悠悠指长道，去去策高驾。谁为倾国媒，（《李延年传》：“汉武歌曰：‘北方有佳人，绝世而独立。一顾倾人城，再顾倾人国。’”）自许连城价。（《史记》：赵王得楚和氏璧，秦昭王闻之，愿以十五城价请易璧。）初随计吏贡，（汉武帝元光六年，征吏民有明当世之务，令与计偕。计，谓上计吏簿也。郡国每岁遣诣京师上之，贡士偕焉。）屡入泽宫射。（《礼记》：“诸侯岁贡士于天子，天子试之于射宫。”又曰：“天子将祭，必先习射于泽。泽者，所以择士。已射于泽，而后射于射宫。”注：泽，宫名。）虽免十上劳，（《战国策》：“苏秦说秦惠王，书十上而说不行。”）何能一战霸！（僖二十七年《左氏》曰：“一战而霸，文之教也。”公自贞元八年中进士第，贡于京师，至贞元十年，屡试博学宏词不中。能，一作曾。）人情忌殊异，世路多权诈。（多或作重。）蹉跎颜遂低，摧折气愈下。冶长信非罪，（《论语》：“子谓公冶长可妻也，虽在缧绁之中，非其罪也。”）侯生或遭骂。（《史记》：“魏有隐士曰侯嬴，公子无忌虚左迎之。嬴有客在市屠中，引车入市，下见其客朱亥，睥睨久立，与其客语。从骑皆窃骂侯生。”）怀书出皇都，（贞元十一年，公东归河阳。皇都，京师也。）衔泪渡清灞。（灞水出蓝田谷西北而入渭。）身将老寂寞，志欲死闲暇。朝食不盈肠，冬衣才掩髂。（髂，腰骨。《前汉》“折胁拉髂”。髂，枯驾切。）军书既频召，戎马乃连跨。大梁从相公，（贞元十二年，从汴州董晋幕。）彭城赴仆射。（贞元十五年，公从徐州张建封幕。）弓箭围狐兔，丝竹罗酒[B105]。（之夜切，即炙字。）两府变荒凉，（荒或作炎，此言董晋、张建封贞元十五年、十六年相继殂谢也。）三年就休假。求官去东洛，（去或作来，或作“去官来东洛”。公自贞元十六年张建封薨，归洛阳，至十九年始除监察御史。）犯雪过西华。尘埃紫陌春，风雨灵台夜。名声荷朋友，援引乏姻娅。虽陪彤庭臣，（虽或作偶，或作仰。陪或作偶。皆非是。）讵纵青冥靶。（冥或作云。）寒空耸危阙，晓色曜修架。捐躯辰在丁，（贞元十九年十二月，公以监察御史上《天旱人饥疏》，贬阳山令。“辰在丁”，谓上疏之日也。曹子建《三良诗》：“谁言捐躯易？杀身诚独难。”）铩翮时方礻昔。（铩，鸟羽病。《选》：“鸾翮有时铩。”礻昔，年终祭名。《广雅》：“夏曰清祀，商曰嘉平，周曰大礻昔，秦曰腊。”公之贬阳山令，其出以十二月，故时方礻昔也。铩，所介切。礻昔音乍。）投荒诚职分，领邑幸宽赦。湖波翻日车，岭石坼天罅。毒雾恒熏昼，炎风每烧夏。雷威固已加，飓势仍相借。（飓风已上《江陵途中寄三学士》诗注。飓音巨。）气象杳难测，声音吁可怕。夷言听未惯，越俗循犹乍。（循或作修，非是。）指摘两憎嫌，睢盱互猜讶。（《列子》：“老子：而睢睢而盱盱，而谁与居。”睢音隳，盱音吁。）只缘恩未报，岂谓生足藉。嗣皇新继明，（永贞元年，顺宗即位。新方作帝，非是。）率土日流化。惟思涤瑕垢，长去事桑柘。嵩开云扃，压颍抗风榭，禾麦种满地，梨枣栽绕舍。儿童稍长成，雀鼠得驱吓。（《庄子》：“鸱得腐鼠，雏过之，仰而视之曰吓。”注：怒而拒物声。吓音罅。）官租日输纳，村酒时邀迓。闲爱老农愚，归弄小女姹。（《后汉》：“姹女工数钱。”姹，陟驾切。）如今便可尔，何用毕婚嫁。（《后汉》：“向长字子平，隐居不仕。建武中，男女娶嫁既毕，敕家事勿相关，当如我死也。”齐萧惠基尝谓所亲曰：“须婚嫁毕，当归老旧庐。”公反之尔。）   
　　【合江亭】   
　　（诸本作《题合江亭寄刺史邹君》，今从阁、杭、蜀本。篇内三处注文，亦用蜀本。邹君，逸其名。亭故相齐映所作，故曰“维昔经营初，邦君实王佐”。前刺史元澄无政，廉使中丞杨公凭奏黜之，遂用邹公。其曰“中丞黜凶邪”，指此意也。公永贞元年七月初，自阳山量移江陵，道衡山，诗所以作。此亭在衡州负郭，今之石鼓头，即其地也。地形特异，岿然崛起于二水之间，旁有朱陵洞，亦谓之朱陵仙府。唐人题刻，散满岩上。）   
　　红亭枕湘江，（红或作江，方作洪。今按：欧本作红。鲍云：当作红，其作洪者，声存而字讹也。）蒸水会其左。（蒸湘，二水名，即青草湖。）瞰临眇空阔，绿净不可唾。维昔经营初，邦君实王佐。翦林迁神祠，买地费家货。（费或作匮。）梁栋宏可爱，（宏或作横。）结构丽匪过。伊人去轩腾，兹宇遂颓挫。老郎来何暮？高唱久乃和。树兰盈九畹，栽竹逾万个。（或作{固}，《史记·货殖传》：“竹竿万个。”古书皆用个字。《汉·功臣表》始出{固}字。）长绠汲沧浪，幽蹊下坎坷。波涛夜俯听，云树朝对卧。初如遗宦情，终乃最郡课。人生诚无几，（诚或作成，非是。）事往悲岂奈。（或作那。）萧条绵岁时，契阔继庸懦。（《诗》：“死生契阔。”注：勤苦也。契音挈。懦，乃卧切。）胜事谁复论，丑声日已播。中丞黜凶邪，天子闵穷饿。君侯至之初，闾里自相贺。淹滞乐闲旷，勤苦劝慵惰。为余扫尘阶，（尘或作东，非是。）命乐醉众座。穷秋感平分，新月怜半破。愿书岩上石，勿使泥尘ネ。（泥尘或作尘泥。）   
　　【陪杜侍御游湘西两寺独宿有题因献杨常侍】   
