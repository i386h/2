<!-- { "loadSidebar": true } -->
　　果州南充县，寒女谢自然，童无所识，（，痴愚也。）但闻有神仙。轻生学其术，乃在金泉山，繁华荣慕绝，父母慈爱捐。凝心感魑魅，（上抽知切，下明秘切。）慌惚难具言。（慌音晃。惚，呼骨切。）一朝坐空室，云雾生其间，如聆笙竽韵，来自冥冥天。白日变幽晦，萧萧风景寒。檐楹暂明灭，（暂或作气。）五色光属联。观者徒倾骇，踯躅讵敢前。（踯躅，不进貌。《楚辞》：“待天明兮立踯躅。”鲍昭《行路难》云：“吞声踯躅不敢言。”上直炙切，下厨玉切。）须臾自轻举，飘若风中烟。茫茫八大，（《淮南子》：“九州之外有八夤，八夤之外有八。”《列子》：“八九野之水。”注：八极也。音宏。）影响无由缘。里胥上其事，郡守惊且叹，（或作观，或作欢。）驱车领官吏，俗争相先。入门无所见，冠屦同蜕蝉，（《楚辞》：“济江海兮蜕蝉。”夏侯湛作《东方朔书赞》曰：“蝉蜕龙变，弃俗登仙。”音税。）皆云神仙事，灼灼信可传。余闻古夏后，象物知神奸，山林民可入，（民或作人，公文石本用民字多，只为字不成，不尽避唐讳。）魍魉莫逢旃。（《左传》宣公三年：“楚子问鼎之大小轻重，王孙满对曰：‘在德不在鼎。昔夏之方有德也’云云。铸鼎象物而为之备，使民知神奸，故民入川泽山林，魑魅魍魉，莫能逢之。”此曰莫逢旃，旃，之也。《选·西京赋》“魑魅魍魉，莫能逢旃”。）逶迤不复振，后世恣欺谩。幽明纷杂乱，人鬼更相残。秦皇虽笃好，汉武洪其源。自从二主来，此祸竟连连。（《庄·骈拇篇》：“又奚连连如胶漆纟墨索。”）木石生怪变，狐狸骋妖患。莫能尽性命，安得更长延。（尽或作保。嵇康《养生论》：“导养得理，以尽性命。”）人生处万类，知识最为贤；奈何不自信，反欲从物迁。（《书·君陈》曰：“惟民生厚，因物有迁。”）往者不可悔，孤魂抱深冤；来者犹可诫，余言岂空文。（空或作虚。）人生有常理，男女各有伦，寒衣及饥食，在纺绩耕耘。（纺或作蚕。）下以保子孙，上以奉君亲，苟异于此道，皆为弃其身。噫乎彼寒女，永托异物群。感伤遂成诗（或作咏），昧者宜书绅。   
　　【秋怀诗十一首】   
　　（《秋怀》诗十一首，《文选》诗体也。唐人最重《文选》学，公以六经之文为诸儒唱，《文选》弗论也。独于李并阝墓志之曰：“能暗记《论语》、《尚书》、《毛诗》、《左氏》、《文选》。”而公诗如“自许连城价”，“傍砌看红药”，“眼穿长讶双鱼断”之句，皆取诸《文选》，故此诗往往有其体。多自感，其趋尚不与世合，故末章有“避语阱”、“触心兵”之句，继又以霜菊自叹，可见一时直道之不容也。）   
　　窗前两好树，众叶光。（《诗》：“黍稷。”）秋风一披拂，策策鸣不已。微灯照空床，夜半偏入耳。愁忧无端来，感叹成坐起。天明视颜色，与故不相似。羲和驱日月，（或作白日。《广雅》云：“羲和，日御也。”杜诗云：“羲和鞭白日。”）疾急不可恃。浮生虽多途，（虽或作每。）趋死惟一轨。胡为浪自苦？得酒且欢喜。   
　　白露下百草，萧兰共雕悴。（雕或作憔，或作凋。《荀子》：“劳苦雕悴。”）青青四墙下，已复生满地。（后山诗“墙根霜下草，又作一番新”，意本于此。）寒蝉暂寂寞，蟋蟀鸣自恣。运行无穷期，禀受气苦异。适时各得所，松柏不必贵。   
　　彼时何卒卒，（《孟子》：“卒然问曰。”音苍没切。《前汉·司马相如传》：“卒卒无须臾之间。”颜师古曰：“卒卒，促遽之意也。”）我志何曼曼？（音万。）犀首空好饮，（《史记》：“犀首者，魏人也，名衍，姓公孙氏。”司马彪曰：“犀首，魏官名。”楚使陈轸使秦，过梁，见之曰：“公何好饮也？”曰：“无事也。”）廉颇尚能饭。（廉颇，赵将，以谗奔魏，其后赵王使使者视颇尚可用否，颇为之一饭斗米，肉十斤，被甲上马，以示可用。使者还报曰：“廉将军虽老，尚善饭。”）学堂日无事，驱马适所愿。茫茫出门路，欲去聊自劝。（或作叹。）归还阅书史，（或作简书。）文字浩千万。陈迹竟谁寻？（陈或作尘。《庄子》：“《六经》者，先王之陈迹。”谁或作难。）贱嗜非贵献。（负日之暄而欲献君，食芹之美而欲进御，贵贱固有差矣。诗意大抵以其所嗜，不与时偶焉。）丈夫意有在，（或作存。）女子乃多怨。   
　　秋气日恻恻，秋空日凌凌。上无枝上蜩，（蜩，大蝉也。《诗》：“五月鸣蜩。”音条。）下无盘中蝇。岂不感时节，耳目去所憎。（去或作无。）清晓卷书坐，南山见高棱。其下澄湫水，（澄或作通，或作有，或作古，或作石。）有蛟寒可罾。惜哉不得往，岂谓吾无能。   
　　离离挂空悲，戚戚抱虚警。露泫秋树高，（泫或作滴，或作啼，或作泣。谢灵运诗：“花上露犹泫。”谢惠连：“泫泫露盈条。”王僧达诗：“秋还露泫柯。”古诗于露用泫字非一。今按：《檀弓》：“孔子泫然流涕。”则泫为流涕之貌于下句虫吊对偶尤切。）虫吊寒夜永。敛退就新懦，趋营悼前猛。归愚识夷涂，（愚或作儒。）汲古得修绠。（绠，绳也。《左氏》“具绠缶”，注，汲索。《荀子》：“短绠不可以汲深井之泉。”音梗。）名浮犹有耻，味薄真自幸。庶几遗悔尤，即此是幽屏。（《选》张衡曰：“杂插幽屏。”屏，必郢切。葛立方曰：“此则陶潜《归去来辞》觉今是昔非之意，似有所悟也。”）   
　　今晨不成起，端坐尽日景。虫鸣室幽幽，（方作幽室中。今按：当作室幽幽，乃与下句相偶。）日吐窗ぁぁ。（吐一作照。ぁ音憬。）丧怀若迷方，浮念剧含梗。尘埃慵伺候，文字浪驰聘。尚须勉其顽，王事有朝请。（《前汉》：“吴王濞使人为秋请。”孟康曰：律，春曰朝，秋曰请。）   
　　秋夜不可晨，秋日苦易暗。我无汲汲志，何以有此憾？寒鸡空在栖，缺月烦屡瞰。（苦滥切。）有琴具徽弦，再鼓听愈淡。古声久埋灭，无由见真滥。（《礼记》：“古乐和正以广，新乐奸声以滥。”）低心逐时趋，（低或作吾，盖草书之误，而失其半。）苦勉只能暂。有如乘风船，一纵不可缆。不如觑文字，（后山诗云“早年着眼觑文字”，盖仿公语。觑，七虑切。）丹铅事点勘。（《选·范始兴立太宰碑表》：“人蓄油素，家怀铅笔。”注，铅，粉笔也。王充《论衡》：“扬雄采集异国殊语，常把三寸弱翰，赍油素四尺，以问其异语，以铅摘之于椠。”）岂必求赢余，所要石与。（，小[B124]也。齐东北海岱之间，谓之。《西汉·扬雄传》：“家无石之储。”《列子》“状若”。，都滥切。通作儋。《蒯通传》：“守儋石之禄。”）   
　　卷卷落地叶，随风走前轩。鸣声若有意，颠倒相追奔。空堂黄昏暮，我坐默不言。童子自外至，吹灯当我前。问我我不应，馈我我不餐。巡坐西壁下，（坐或作卧。）读诗尽数编。作者非今士，相去时已千。其言有感触，使我复凄酸。顾谓汝童子，置书且安眠。丈夫属有念，（夫或作人。今按：宋本亦作人，说者谓丈人者尊长之称，《古乐府》所谓“丈人且安坐”是也。此为答童子而自称，故其言如此。更详之。）事业无穷年。   
　　霜风侵梧桐，众叶著树干。空阶一片下，若摧琅。（或作瑜。）谓是夜气灭，望舒其团。（《淮南子》：“月御曰望舒。”《离骚》：“前望舒使先驱。”，坠也。《公羊》：“夜中星如雨。”张载曰望舒四五团，闻叶声然，误为望舒之其团也。，于敏切。）青冥无依倚，飞辙危难安。惊起出户视，倚楹久ォ澜。（《选》欧阳坚石诗：“挥笔涕ォ澜。”注，涕流貌也。ォ音丸。）忧愁费晷景，日月如跳丸。（《庄子》：“东西跳梁。”杜牧之诗：“日月两跳丸。”取此意也。）迷复不计远，（计或作记。）为君驻尘鞍。   
　　暮暗来客去，群嚣各收声。悠悠偃宵寂，抱秋明。世累忽进虑，（进或作连。）外忧遂侵诚。强怀张不满，弱念缺已盈。（已或作易。）诘屈避语阱，冥茫触心兵。败虞千金弃，（《庄子》：“林回弃千金之璧，负赤子而趋。或曰：‘为其布与？赤子之布寡矣。为其累与？赤子之累多矣。弃千金之璧，负赤子而趋，何也？’林回曰：‘彼以利合，此以天属也。夫以利合者，迫穷祸患害相弃也。以天属者，迫穷祸患害相收也。’”）得比寸草荣。知耻足为勇，晏然谁汝令。（谁一作惟。）   
　　鲜鲜霜中菊，既晚何用好。扬扬弄芳蝶，（扬扬或作阳阳。）尔生还不早。（东坡诗云“勿讶昌黎公，恨尔生不早”，谓此语也。）运穷两值遇，婉娈死相保。（《诗》：“婉兮娈兮。”注，婉，少貌。娈，好貌。上音宛，下力兖切。）西风蛰龙蛇，众木日凋槁。由来命分尔，泯灭岂足道。   
　　【赴江陵途中寄赠王二十补阙李十一拾遗李二十六员外翰林三学士】   
　　（或作《寄三学士》，题下注：王二十补阙，李十一拾遗，李二十六员外。蜀本无“翰林”字。王二十补阙名涯，李十一拾遗名建，李二十六员外名程。按：《公传》，自四门博士转监察御史，上章数千言，极论宫市。德宗怒，贬为阳山令，量移江陵府法曹参军。唯皇甫持正《神道碑》云：“贞元十九年，关中旱饥，公列言天下根本，专政者恶之，出为阳山令。”则非为言宫市出也，故公此诗自阳山赴江陵，因诗序其得罪之由，端坐言旱饥，则与持正之言合。诗永贞元年秋作。）   
