<!-- { "loadSidebar": true } -->
　　高合依乔木溪流接练江青山遥片片白鸟近双双洒翰云生槛开樽月入窓比来诗酒兴于此未能降 

　　○伯庸弟分赠瓶中磬口蜡梅赋答 

　　偶向春前见谁将雪里传香应分素淡色岂夺红嫣朵朵蜡丸破枝枝磬口悬氷壶恣吟玩彷佛对金仙 

　　○喜雪简伯庸晦之 

　　北风吹急雪飞洒满林扃积素明书幌凝辉冷画屏映梅山月白煑茗竹烟青欲奏阳春曲先将郢客听 

　　○雪后独行 

　　雪霁乍朝旭天寒尚朔风人家瑶圃里景物玉壶中梅冷花全放山深径暗通偶然成独往驴背兴能同 

　　○雪中寄讯清署诸禅悦二首 

　　问讯林中侣空山礼六时可堪残岁雪偏阻浃旬期经梵从朝夕音徽似渴饥袁安有微意独卧掩茅茨 

　　其二 

　　忽忽空斋下悠悠岁复阑孤吟思结腊长愿乞盘餐溪上云同暗山中雪正寒不能随大众顶礼向经坛 

　　○和石公雪中红梅 

　　凝华催破萼玉屑拥丹砂错落香迷月参差影妬霞笑传庾岭信误传武陵花却怪空门里翻将色相夸 

　　○夜读示诸儿 

　　学岂三冬足腊残心自惊峭寒欺短褐永夜对长檠为惜寸阴去甘辞一命荣浮沉元有分何必问君平 

　　○癸巳守岁呈清署诸禅悦 

　　空山偕法侣禅诵送残年诘旦开新历余生获宿缘梅花寒破雪栢子暖浮烟拂曙占佳气絪缊绕梵筵 

　　○晓峰为汪征君赋 

　　信美岂飞来东临沧海隈芙蓉舍曙色缥缈接天台乱拥明霞起高迎旭日开直须凌绝顶徙倚望蓬莱 

　　○吴献卿程右文过山居即席志谢 

　　一径蓬蒿徧何期二仲来秋空初雨过夜色聚星开野蔌分僧供村歌佐客杯醉归溪路近山月伴迟徊 

　　○寿梅宾兄 

　　明经遗圣世老谢鲁诸生欲托罗浮隐翻高水部名溪山随兴好氷雪照人清岁岁称觞处长看玉树荣 

　　○五弟鸣谦尺盌树蕉忽生甘露予为赋诗诸季从和之 

　　得土忘多少移栽盌尺余迎曦初结佩含露更抽书佳色流苍砌清阴缀绿除亦知呈物瑞家庆喜充闾 

　　○题画中水寄程巨源 

　　谁写山中水沁人毛骨清映空寒有色赴壑静无声对此欲洗耳翻然思濯缨知君忘物虑坐玩似庄生 

　　○题朱山人宪昌奇游册 

　　何须婚嫁毕便作尚平游再揽天都秀初逢练水秋孤吟山月堕长啸岭云浮振策自兹去还期访十洲 

　　○赠觉公 

　　少年能悟道清誉动缁流心已超三乘身犹恋一丘悬灯双树合卓钖片云留我亦柴桑客攒眉几共游 

　　○老树二首 

　　屈曲枝柯古槎牙道路傍岂惟经雨露兼已饱风霜衰朽曾谁顾凋残秖自伤争如松与栢梁栋在明堂 

　　其二 

　　地岂无何有那逢匠伯过蟠根年最久蠹节日逾多虚腹生芝菌疏颠附葛萝可怜樗散质应得保天和 

　　○采兰入山 

　　春兰芳可佩偏称薜萝裳采采空山暮盈盈幽谷香逢人多伐木啼鸟半垂杨忽向青溪上无言意已忘 

　　○石公制雨前茶甚佳惠不及予故嘲之 

　　荪谷春偏早雨前蓓蕾生家传赵州法人抱玉川情岂有月团寄谁将雪乳烹翻嗤消渴者空望沃金茎 

　　○题司城六弟仪父种芝图 

　　嘉庆披图见华堂晓日迟凤毛偕览德麟趾兆明时瑞色瞻云映灵光裛露滋年年多树艺天保颂遐禧 

　　○上巳日偕戴麟图程仲与四弟兆父六弟仪父暨诸子侄集狮山二首 

　　良会逢佳节高朋预胜盟壶觞藉芳草丝管换繁莺慨彼流光迈睠兹褉事成兰亭追往迹俯仰有余情 

　　其二 

　　珠林回绿野绣岭带清波洵美山川会羣贤少长过浮觞春水漫振袂惠风和鱼鸟幽情洽相拚一醉歌 

　　○春夜偕伯实诸弟集四弟兆父宅 

　　春宴欣家会何殊桃李园月明当秉烛花烂对开樽欢谑手谈罢含饴口泽存厌厌成夜醉重为奏箎埙 

　　○寄晦之侄时移家海上 

　　念尔携家去栖迟傍海滨岂同胶鬲亦莫是管宁身雾气朝连市涛声夜到邻双鱼如可觅好寄竹林春 

　　○题汪公干汶上居 

　　移家汶水上榆柳自成村云白闲依槛山青近抱门客来问奇字酒出欵嘉言从此游堪数花间觅钓■〈舟仑〉 

　　○答程民逸见寄约过清署 

　　山中何日别愁隔九秋深未遂南皮会空裁下里吟月明清署梵露下紫溪心莫忘莲花社相期共入林 

　　○同顾博士靖父任别驾山父李长白李仲升汪永叔过鸿胪侄仁伯宅夜集适喜添小孙呈座上诸公同赋 

　　偶倍高士驾共赴竹林期敢谓充闾喜还当擢桂时碧空星忽烂清夜漏偏迟相对堪沉醉何妨倒接罹 

　　○顾博士靖父过访席上再用松字 

　　投簪方偃卧枉驾忽过从徙倚同看竹盘桓更抚松樽供欣有蚁剑赠讶为龙明发青山隔重城度晓钟 

　　○送祝令君入觐四首 

　　万国朝元日行陈治绩良弦歌载鸣铎桃李接甘棠赐宴沾光禄承恩待建章化机资佐理天子正垂裳 

　　其二 

　　南辅神明宰贤声动上都日边胆五凤云里识双鳬檗操清常厉散心耿自孤君王询岳牧谁复似公无 

　　其三 

　　鸣驺临远道祖饯集冠簪共羡调羮手长怀饮水心桑间曾驻辙花里但鸣琴衡轴岩廊上应知属意深 

　　其四 

　　奏最朝京阙名高荐牍中政应齐召父化已迈文翁日见陈民瘼天教牖　帝衷循良今第一擢拜大明宫 

　　○黄封君克敏表兄七十寿诗 

　　北斗粲瑶天南山对绮筵三朝黄发老万石素封贤莱彩堪娱日庄春已卜年国恩初赐杖天保载吟篇 

　　○题程参军月溪高蹈二首 

　　羡君高蹈处月满练溪流璧影全沉兔珠光故射虬临风宜把钓带雪好乘舟三五当良夕相期到水头 

　　其二 

　　夜光连水色水上见君家欲解江妃佩堪停海客槎蟾浮翻鴈鹜桂落乱蒹葭却忆携樽泛金波万顷赊 

　　○月夜约戴孔章汪伯鱼过溪上不至 

　　独立思依依沙寒人语稀溪流春雪去野树暝禽归隔水渔灯乱中林僧磬微幽期君不顾惆怅掩荆扉 

　　○玉树斋为永叔侄赋 

　　高斋瞻瑞气玉树郁葱苍但并芝兰秀宁随桃李芳日华含琬琰风韵振琳琅看尔披莱彩庭阶春昼长 

　　○止耕诗为吴次鲁赋 

　　璜源安所止高尚似前贤学岂为干禄业惟在力田千秋怀让畔百亩乐逢年耕凿无余事神游到葛天 

　　○邵母挽诗 

　　宝婺堕山城慈乌咽月明空余截发意那复断机声鸶驭西池杳龙章北阙荣岂令青史上班母独垂名 

　　○腊之既望雪霁月明独步溪上 

　　披帷当永夜散步适幽情雪霁寒逾劲溪空月故清轮悬天镜满影弄海珠明三五今宵尽年光看再盈 

　　○咏雪柬季和泰仲 

　　漠漠同云合霏霏杂霰来映空光妬月压树白期梅静对窓间帙欢传坐上杯惠连应解赋不减兔园才 

　　○苦雨遣怀 

　　黯黯阳光敛冥冥阴气骄那堪晴复雨况乃暮连朝雷电时交作云霾莾不销杞人徒有恨无补圣明朝 

　　○春日偕明府弟季和文学弟仲虚集五弟鸣谦宅 

　　骀荡春风里招邀家燕开埙箎欢奏曲词赋愧称才帘影摇红蜡花香泛绿杯微云衔半月醉步绕溪回 

　　○约季和弟过溪上不至 

　　幽期期不至溪上迟春风山远苍连翠花残白间红小堂开晚照缓屧绕芳丛无语空延睇浮云变幻中 

　　○雨霁约季和弟过水曲亭 

　　坐来新雨霁耳目豁然清便着登山屐先携煑茗铛芳林回水曲崇坂陟云平南阮多贤俊应知出径迎 

　　○伯庸弟约游小贺溪山 

　　闻说桃源胜心神已醉游山土?裴缘磴转石瀑下溪流鸡犬花间静烟霞杖底幽不因刘阮到焉得识丹丘 

　　○程仲与春游广陵祖道赠别 

　　风和莺燕语杨柳暗春江道上花如绮淮南酒满缸山川应有待词赋本无双日暮瞻云树离心不可降 

　　○郑翰卿枉顾山中言别 

　　爱尔青霞客题诗对草莱试看三绝艺真擅八闽才夜雨溪堂榻春风花圃杯最怜十日兴欲别恨难裁 

　　○偕郑翰卿由石壁山寻清署访诸禅侣二首 

　　窈窕寻祗苑崎岖历化城精庐缘岭出疏磬隔林鸣忍草软堪踏慈云低欲迎悉来诸大众绕足其经行 

　　其二 

　　翠拥云岩合香浮清署开齐看僧入供经忆马驮来林下偕玄度山中讯辨才过从多问难薄暮未能回 

　　○怀陆文学无从二首 

　　怀宝身垂老弹冠事已非岭云方卷迹海鸟总忘机沙白江边路山青郭北扉梦中时一到十载寸心违 

　　其二 

　　彩毫摛丽藻芳树敝高斋载酒思颜过分襟叹屡乖停云空引睇落月自萦怀不见双鱼信踌躇立水涯 

　　○水中美人影 

　　何许盈盈女波间恍出游妆明常倒影态曼不随流遗彩临渊湛扬辉隔浦浮还怜怀里佩俯盻为谁投 

　　○镜中美人影 

　　晈晈当窓女修容倚晓台圆光含象合殊艳鬬苌开描罢浑相媚妆成翻自猜蛾眉与螓首不语对迟回 

　　○月下美人影 

　　十五娟娟女清辉写照中去来芳霭护行立彩云笼袨饰怜全匿秾姿讶复空夜阑何处觅斜傍在帘栊 

　　○灯下美人影 

　　灼灼如花女金荷夜对燃焰摇分态弱花翳失容妍掩映临窓久媻跚度幕偏烬残留不去就枕复同眠 

　　○康文学季修枉顾夜谈冯司成东山高卧 

　　高鸿何处至霜气正萧森面晤千秋业神交十载心篱花供对酒涧水入调琴细讯东山事苍生望已深 

　　○康季修过山中 

　　愧我投簪客怜君作赋才空山双屦至薄暮一樽开小坐茶烟起微吟松月来幽怀欣正洽携手更登台 

　　○季修夜过舍弟山馆予未赴对月寄之 

　　最怜今夜月照我素心人只隔一溪水何分多病身空林翻宿鸟寒露下汀苹莫讶时虚席知予懒是真 

　　○闲居忆季和弟 

　　隐几烟霞静开帘水石幽地偏忘洒扫性癖绝交游梦入池边草心飞花外楼此时翻忆尔三径伴羊求 

　　○程右文载酒饮邻家作此遗之 

　　寂寞衡门里何人双屦来庭荒下鸟雀径静长莓苔隐几空相待携樽不共开西邻好明月幽思帐难裁 

　　○冬日闲居二首 

　　虚堂无一事寒雨客来稀散帙焚香坐褰帷看鸟飞清樽笑中圣脱粟乐忘饥卒岁恒如此浮生任是非 

　　其二 

　　短景倏以迫饶他岁事催衡门从昼掩梪褐愿春回案上堆玄草阶前绣古苔登楼看山色雪霁拥青来 

　　○春风 【 以下四首和吴博士蔓之】 

　　青阳回淑气澹荡扇微和忽逓花香入还催燕影过穿帷寒尚浅拂袂晚偏多试问舞雩下偕游兴若何 

　　○春月 

　　皓魄开新霁金消彩雾昏何须秉明烛最好对芳樽影泛金波动光移绮树翻却怜游冶子步踏向千门 

　　○春雨 

　　林外鸠声唤霏微散似丝崇朝欣已足着物尽含滋野径回青蘖山溪涨绿漪驾言东作近相土间农师 

　　○春雪 

