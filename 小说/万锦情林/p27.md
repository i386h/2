<!-- { "loadSidebar": true } -->
　　时维腊月，寒气逼人，赵母体羸，忽膺重病。三姬无措，请祷于天，各愿减寿，以益母年，未见效也。锦夜半开门，当天割股。琼、奇见其久而不反，密往视之，乃知其由。嗣是和羹以进，母病遂愈。甲人闻知，上其事于郡县，郡县旌曰："孝女之门。"有诗曰：
　　乌山遥对华山西，花外风清乌自啼。已见文华推多士，那知节孝属深闺。剖心从古忠名旧，割股于今徽誉奇。旌别圣恩行处有，谁踵芳躅映文奎？
　　赵母置酒，诸眷毕贺。有杨把总者，闻锦娘之美，亦备礼称庆，以白金二十两为赵母寿，欲求见锦娘。锦既却其金，又不之见。杨欲以势挟之，先令邻人扬言，且啖以兼金厚利。锦娘曰："汝为我语刁军，我头可断，我身不可见也。"杨惧而止。是时三姬皆以志节更相矜奋，自生别后，不施脂粉，不出闺门，虽瑞月千门佳丽，三姬处之淡如，元宵乐地繁华，三姬不出游玩。其操守如此。
　　生自抵荆州后，既见父母，益念三姬，乃请于父曰："李老夫人，外大母也，殷勤主婚，盍遣人致谢焉。并候动履，且订婚期。"父许之。生备金币，遣仆归访三母，且致书三姬。其书曰：
　　同心人白景云奉书于三美人妆次：云此生何幸哉！昔时尊贵王公得一女焉，犹可以流声千古，况云兼有其三哉！皆天曹神女，仙籍美姬，色殊绝矣。文绚春花，词映秋水，才超卓矣。坚贞如金玉，洒落类风霞，气概英达矣。而云方幸绸缪之际，又闻交儆之言，其所以相亲、相期、相怜、相念，又日焉。则神游于美人之天，云此生何幸哉！追想曩时倚玉于芳栏，偷香于水阁，罄人间未有之欢，极人生不穷之趣，美矣，至矣。然此犹为窃药之会，今皆缔为月中之人，则月下深盟，其真无负。五百天缘，悠悠未了也。欣切，欣切。万里片心，但欲三妹勤事诸母。奇妹姻信未闻，日夕悬注，想志确情笃，则天下事固可两言而决也。急闻，急闻。身在荆州，神在桑梓，计此情必见谅矣。无多谈俗，仪在别启中。昭人。
　　诸姬得书喜甚，款仆于外堂。
　　时有朱姓者，贵宦方伯之家，与奇同乡，有子年方弱冠。闻奇之美，命媒求姻。陈夫人初未之许，后偶见朱氏子，貌美而慧，遂许焉。择日欲报聘，奇姐忽称疾，绝粒者三日。夫人惶惧，泣问所由。琼以实情告之。夫人曰："焉有是事？门禁森严，白郎能飞度耶？"琼曰："姨若不信此言，请看奇妹两臂。"陈夫人见之，骇曰："白郎在时何不与我言之？今纵不嫁朱氏，后置此女何地？"琼曰："妹与白郎殷勤盟誓，生死相随，决不相背。"夫人曰："痴心男子，誓何足信！"琼遂启其箱，出白金四十两、表里各二对、婚书一纸，曰："此皆白郎奉以为信者也。"夫人曰："是固然矣，然天长地久，汝姊妹何以相与？"琼跪而指天曰："琼如有二心，随即天诛地灭。愿我姨娘早赐曲从。"夫人曰："我将不从，何如？"琼曰："妹已与琼诀矣，若姨不从，则妹命尽在今夕。"夫人堕泪，徐曰："痴儿，汝罪当死！亏我守此多年，亦无可奈何，只得包羞忍耻耳！此事锦娘知否？"琼曰："不知也。"夫人因抚奇身曰："汝私与白，得非慕白郎才郎乎？朱氏之子，俊雅聪颖，将为一世伟人，以我观之，殆过于白郎矣。"奇不对。琼曰："妹身失于白郎，既有罪矣，更委身二姓，是荡妇也，何足羡哉。"夫人首肯曰："固是矣，从今吾不强矣。"但礼币未受，琼犹有疑，因告于二母。二母亲奉礼币，劝陈夫人受之，夫人尚有赧容。夫人曰："天下之事，有经有权，善用权者，可以济经，不尔，便多事矣。"陈夫人因呼兰香置酒，以谢二母，且曰："早信此奴，无今日之祸矣。"三母即席。锦娘奉杯。而奇不出，乃独坐小榻。
　　奇姻事既定，陈夫人复书于生。锦、奇亦以书达生。遂遣仆归荆州矣。
［奇姐临难死节］
　　是时陈夫人以兵变稍息，归于本乡，不幸遘疾浃旬。奇往省之。未数日，寇乱复作，遂遣奇入城。嗣是盗益炽，夫人病益笃，欲舁之入城，则亟不可动。奇闻变号泣，步行往省。琼姐执奇手曰："寇贼充斥，妹未可行。"奇曰："我宁死于贼手，岂忍不见母瞑。"因绝裾而行。及抵家，寇稍宁息。奇姐虞母不讳，先为置办棺衾。比至二更，闻官兵大至，众喜，以为无虞。至五更，乃知即是贼兵。鸡鸣，遂围浑江，剽掠男妇数百。三贼突入陈夫人之房，见夫人病卧，欲逼之以行，夫人不起，抽刃欲兵之。时奇逃在密处，遽呼曰："勿动手，我代之。"遂出见贼。贼见其天姿国色，欢喜特甚，遂掠以行，并掳兰香及家童数人而去。时陈夫人在床，犹未瞑目也。
　　贼闻官兵欲至，饭后退屯新升桥，至河沿宦署，将所掳男女尽禁其中。奇姐谓兰香及家童曰："我为母病来，岂知为母死！我若不死，必被贼污，异日何以见白郎乎！"乃咬指血书于壁曰：
　　母病不可起，夫君犹未归。妾身遭此变，兵刃讵能违！甘为纲常死，谁云名节亏。乘风化黄鹤，直向楚江飞。
　　题毕，谓兰香、家童曰："吾母子相从于地下矣，汝辈得归，可与小姐善事白郎。"复谓兰曰："吾当急死，稍迟，欲死不可矣。"乃语间，即取裾中所藏剃刀，以袖蔽面，自刎其颈，遂僵仆，血流满地。兰香抱之而哭。贼来，怒杀兰香。因询其由，乡邻备道。贼曰："我误矣，此节孝女也，勿污其尸。"于是舁而置之署后月台之上，以红绫被覆之，相与环泣。其节孝之感人如此。
　　是夕，有人来报，锦、琼举家号恸不已。琼姐愿以百金入贼营赎其尸，众惧不敢往。次日早报："官兵杀退贼矣。"又报："陈夫人即世。"琼姐带秋英、新妹、小妹往收其尸；锦娘带春英殡敛陈夫人。时琼号泣登台，未至五步，尚闻奇姐长叹一声，骇曰："吾妹尚无恙！"急往抚之，则见其气已绝，颜色如生，尚带笑颜。琼曰："吾妹甘心死乎！"因令人舁归，与陈夫人同殓。遍寻兰香之尸，则为贼弃之水中，无复存矣。琼姐读其血题之诗，号泣仆地，绝而复苏。
　　琼姐抵陈夫人之家，与锦娘备办棺衾，殓殡完备，吊客盈门。二女亲为执丧。越三日，各为文吊之。琼词曰：
　　"呜呼哀哉！吾妹死矣，吾不忍言也。吾与妹岁距三周，居违五里，七岁已同游，十祀曾同学。吾母与若母，姊妹也；吾父与若父，连襟也。汝年十四，吾年十六，即闻兵变。惟时汝父先逝，吾父宦游，吾祖母与若母虞吾二人居乡莫便也，乃即赵姨之居居焉。坐则共榻，寝则同床，食则同甘苦。殆于今三年矣。幸得锦姊朝夕绸缪，兼以诸母殷勤教导，吾二人亦欣欣然至忘形骸。嗣时共遇白郎，以骨肉之亲而重之以山河之誓；旋复同缔姻娅，以丝萝之旧而联之以五百年之缘。将谓生则同室，死则同穴，金石莫移也。讵意笑语方悬于匙箸之间，惨凄即见于须臾之际。妹爱母心切，不暇顾身；吾庆妹情真，临行拽裾。岂知裾绝而吾妹去，妹去而祸变临。贼刃若母，妹安得不出；吾妹既出，身安得不死！然遘贼之时，则寅也，妹不死于寅者，将为全母之计；过此则卯也，夫妹不死于卯者，必其提防之深；及入营，则辰也，方入营，而吾妹死矣。释此不死，则妹宁有死时乎？然闻妹将死之时，慷慨赋诗。吾细绎之，其首曰'母病不可起，夫君犹未归'，孝节见于词矣；次曰'妾身遭此变，兵刃讵能违'，慷慨以身杀矣；'甘为纲常死，谁云名节亏'，舍生而取义矣；末曰'乘风化黄鹤，直向楚江飞'，恋恋不忘夫君矣。是诗也，贼人犹自哀怜，况人乎！人见之犹自惨切，况琼乎！琼见之亦无可奈何也，使吾郎君见之，其悲伤痛之又若何邪！吾恐白郎为汝伤生，则吾亦为汝殒命矣。呜呼痛哉！吾今日所以不死者，诚惧伤郎之生，益重妹不瞑之目。古人有死于十五年之前者，固已存孤；有死于十五年之后者，亦以全赵。琼之心犹是也，妹氏谅我心乎？呜呼已矣，吾目枯矣，吾言不再矣！然尚有言焉：白郎若归，倘能不为儿女姑息之爱而为丈夫万世之谋，吾以汝平时玩物珍宝市田若干，永为祭奠之需；高大窀穸，永为同穴之计，则相离于今时者，当相合于永世。孰谓九泉之下，非吾聚乐之区邪！嗟夫痛哉！妹之容颜比秋月矣，文采若春花矣，性情类清风矣，气节傲秋霜矣，孝诚动天地矣，余何忍言哉，余何能言矣！呜呼！长江凄凄，寒风烈烈；山岳幽阴，天地昏黑；欲见汝容，除非梦中不可得；汝若至楚见白郎，道我肝肠片片裂！"
　　锦娘亦有哀词，其愁怨凄惨之状，不下于琼，但不能悉载也。二母亦来会吊。奇有弟双哥，甫七岁，赵母为之鞠育。丧事毕，二母、二姬俱入城，凄凉之态，何可尽述！
　　生在荆州，遥望老仆不至，想见三姬甚殷。父母遣生归毕姻。琼父母亦遣仆来会姻期。生遂与其叔束装为归计矣。
［徽音坚贞守义］
　　白生原配曾边总之女字徽音者，赋性贞烈，才貌超群，精通经史，尤善歌词，酷爱《烈女传》一书，日玩不释。闻其父与白氏悔亲，将再醮吴总兵之子，遂独坐小楼，身衣白练，五日不食。父母见其亟也，询知其故，因绐之曰："吾从汝志，岂不复然。"徽音乃渐起饮食。
　　吴之子，名大烈，亦将中豪杰，善用马上飞剑，掷剑凌空，绕身承接，妙捷如神，边庭敬之畏之。边总欲使徽音见其才能，谋之媒人，于正月中庭开角会，令家人悉升楼聚观。大烈坐于金鞍之上，衣文锦之袍，容如傅粉，唇若涂朱，掷剑倒凌，飞枪转接。众皆羡其才能，又复悦其美貌。女徐问于侍婢曰："此何小将军也？"柳青答曰："吴总兵公子也。"女即背坐不观。
　　次日，父母又遣兄弟道意，女复赋《闺怨》以见志。其词曰：
　　怨中闺之沉寥兮，羌独处而萧萧。心傺而苦难兮，乃怀恨而无聊。悼余生之不辰兮，与木落而同凋。天窈窈而四黑兮，云幽幽而漫霄。雷轰轰而折裂，风荡荡而飘飘。岂予志之独愚兮，乃抚景而怊怊。爰伊人之不择兮，即芳为菰藻。木南指而若有所向兮，乃薰桂而申椒。鸟南飞而若有所栖兮，声嘤嘤而鸣乔。余胡兹之不若兮，对朔风之漉漉。娇音以哀号兮，怅乌山之相辽。问桑梓之何在兮，更寒修而迢遥。中庭望之有蔼兮，湛溘死而自焦。余非舍此取彼兮，虞纲常而日凋。谁能身事二姓兮，仰前哲之昭昭。余既称名于夫妇兮，敢废辙而改轺。芳芳烈烈非吾愿兮，望白云于诘朝。纵云龙而莫予顾兮，甘对月而魂消。天乎！予之故也，何怨中闺之沉寥。
