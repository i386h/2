<!-- { "loadSidebar": true } -->
　　贤良通于古今之变政教之本岂止心辨善辞以自鬻一时哉今夫天子深居臯库之中而洞视四海之表虽有日月之明不能隠于旛旆故外有登闻匦函内有银台阁门而设御史谏官是纪是纲则岂不欲尽下情而断欺负哉虽然民能自诣登闻匦函者非必有长材异画动主聼者也特州里细故诉困于上不则利其身以禄者也臣能自致银台阁门者非必有谠言切辞为国忧者也特簿书往来各守一端不则幸其遇以求位者也夫细故不举不足为天下忧簿书不期防不足为朝廷病由是而言虽使百登闻匦函不若十贤良之尽下情也虽使十银台閤门不若一方正之识本务也谏官御史位隆志满充庭取备不若使草野之士直言而极谏也夫古之取士者选之于乡举之于民三公賔而荐之天子拜而受之是以礼义全而亷让作也其意盖曰贤能重而禄位轻云尔是以或藏而不肯仕或走而不肯见其意亦曰吾之身重于禄位云尔故君人者趣于人不闻趣人今天下之仕必由进士求进士者又不谨于礼聚之如召役校之如试技意可则荐不可则黜故进士之名至卑也进士之礼至薄也进士之仕苟易也上重其禄下轻其身故洁已髙世之士不忍从也深自托于贤良而发愤今大夫之议谓贤良无益而学者顾多奔竞而可废勿举焉呜呼曷为其然哉大夫固患其无益欤谓进士者乃有益哉固患其多奔竞欤则胡不使公卿举之而乃使其自进也夫自进者多则忘以利为耻使待举而动则天下之人莫不以礼自守如是而患奔竞者多未之有也抑又有甚便者一焉今公卿皆禄位自广才徳自髙耻有迎师之名羞有亷士之问其来长矣今一旦敕之使为国荐贤宜人人用心而天子必有垂拱无为之安吾又以阅公卿之才忠信者进私党者退譬若着之权衡不可诬也使上无文仲窃位之过下无伯尊攘善之祸不亦大哉所谓甚便者也然则言贤良可废非贤良之失凡吏待之不以礼使之不自重也故礼之不谨则贤者不出待之不厚则贤者不劝其理然也又曷为废其举哉天下洁已髙俗之士焉所而发愤忧国济世之士焉所而布防懐义愿忠之士焉所而赴诉贪进苟得之士焉所而矫厉且夫贤良美称也方正善行也方为天下而自不举贤良始是使今之天下不得与周汉比隆也古之治国家者有益于用则存之夏后之鼎汤之典寳周之琬琰鲁之大弓晋之阙巩卫之大吕陈之石弩和之弓垂之矢离之罄之舞衣此其非有通古今之变明王道之本逹下情之塞然而世掌之况在其求人乎故子贡欲去告朔之饩羊仲尼不悦臧文仲废六闗君子讥其不仁然则循名而忘其实失所以废弃大而恤其小失所以置患不使有司举贤良不患贤良无益也
　　张忠定諡议
　　太常礼院谥故礼部尚书张公曰忠定太子中允直集贤院同判吏部尚书曹刘敞覆议曰尚书布衣之时任侠自喜破产以奉賔客而借躯报仇往往过直及读书为文折节受学则表厉明白务求道真至于防名试吏俶傥奋发思自见于世不令巳失时盖有古贤之风而神宗圣考知人善任使每尽其用虽专断于外而上不疑此其所以感激慷慨能成功名者也夫英伟卓荦之人固自负其材可以意气忠信结而不可以禄位富利取也尚书再在蜀及他临莅皆朝廷所倚重或兵荒之余而言聼计从徳泽下流民到于今称之盖君之图任一则士之报施重不其然乎自宋兴以来且百年言治者甚众其直已以事上尽心以抚下生有荣名死有遗爱者尚书殆无与并焉末年以疾害于朝谒不至大位士君子以为恨今皇上甄徳念功使有司追赐之谥而曰亷方公正安大虑窃以谓无间然矣请从博士之论以充太史之录谨议
　　赵僖质谥议
　　春秋之议视逺物者见其形不见其容听逺声者闻其疾不闻其舒此褒贬之审也少傅公厯仕三朝尝列四辅谋谟之益施为之效盖多有矣然而入则直论出则诡词是以人无闻焉虽推美让徳大臣之宜亦其天性恭慎然也今太常易名谓之僖质稽论揣称窃以为允谨议
　　巷议
　　人或言于巷曰吾闻国家录有功之臣访其子孙为将用之若赵韩王冦莱公张尚书者皆谓有功矣何以反不录耶有应之曰然吾固疑之必有司失之矣谓此三公子孙已着故弗录耶则大臣有子孙在朝廷者众甚而亦录谓此三公之烈薄故弗录耶是大不然方祖宗在侧陋时韩王故人也祖宗龙飞韩王之功为多祖宗有天位地不过数州擅生杀借号命者相属也韩王宣其股肱之力强者诛夷弱者臣从日辟国百里卒使中国为一统修法令章程传世之具至今天下赖之以比萧曹不可谓功薄也真宗即位日浅契丹内侵兵至澶渊上亲即戎未敢渡河当是之时大臣葸葸忧惧不知所为或劝上避之秣陵或劝上避蜀汉然莱公扣马抗辞发愤慷慨以谓弃中国而去则河北山东非朝廷所有废兴之功危于累卵矣天子感悟遂渡河北契丹由是遁逃则莱公之谋也巴蜀再叛百姓凋盗贼满野时尚书受命治之单车到府城无居民库无金帛仓无见粟而羣孽在外尚书能安而辑之威而懐之盗贼殄灭善民得职至今蜀之人称之若神明不可谓无功也呜呼方韩王之时天下地狭人寡财力不足而敌国多韩王能以弱为强以小为大今天下地广人众财力有余而敌国小然元昊叛不能诛也日蹙国百里方莱公之时贼兵深侵河北再三欲亡大臣懐异谋请弃中国东师可谓危急矣然莱公独以为无能为天子用其一言而百万之众北首奔骇今无故兵不压境畏其虚言嵗至钜万以贬威损重方尚书之时乘乱败剽刼之后公私埽地然尚书外御冦内治民克成厥功今居平地因承平之资盗贼发輙更数十郡杀官吏辱士大夫恶不忍言长吏以下或开门送迎具牛酒过兵可哀也使此三公且在天子得而用之天下不足忧矣今此三公子孙防甚可因此大振显以示在位者也曷为反不录吾固曰是有司之失呜呼由元昊之叛将帅无功失律者相继虽或贬退然皆不旋踵用之矣以此易彼而何有焉某闻其言因窃着于简为巷议

　　公是集巻四十一
　　钦定四库全书
　　公是集巻四十二
　　宋　刘敞　撰
　　説
　　杂説九首
　　善治天下者求之于其身而巳矣耳也者所以聼也目也者所以视也口也者所以言也心也者所以思也手也者所以攫也足也者所以走也凡此数者相待而成相湏而生废之则病缺之则丧然而莫相易也莫相徳也分定故也圣人之治天下能使百官万物如耳目心口手足之不可相易亦不相徳济之如一身而天下安有不治者屠羊説者楚之屠羊者也当昭王之时呉兵入郢昭王奔走屠羊説有功焉王定而赏之屠羊説曰不可王始失国吾亦失屠羊今王复国吾亦复屠羊吾职巳足矣又何赏乎此其不相徳也甚矣所谓分定者非名位有所极人不敢间之者也清浊中理贤不肖中伦人莫能间之者也譬若足之不可为手耳之不可为目也故天子忧天下诸侯忧其国公卿大夫忧其家所任大者忧亦大所任小者忧亦小非上独逸而下独苦也古者以进为役以退为休劳力者安劳心者忧也其不以利私已也已故上下一体也忧大者忧逺忧小者虑短故有天下者其视百嵗犹旦暮也有一国者其视一世犹旦暮也有一家者其视一嵗犹旦暮也旦逸乐而暮忧患人情所不为是故天子有百世之忧诸侯有十世之忧士庶人有终身之忧
　　非独百姓为有俗也至于有司执事亦有俗也为国者谨察其俗变之则治不变则壊不可不虑也然则今执事之俗何也曰今执事之俗以希世为贤以守道为拙以苟简为治以姑息为安以佞谀为礼以雷同为美以希世为贤故巧竞之路开也以守道为拙故敦朴之节消也以苟简为治故政有所不举也以姑息为安故事有所不修也以佞谀为礼故忠信之士匿也以雷同为美故正直之风坏也虽然此六者非忽然而败也若火之烧膏若泉之穿石渐之渍之将效于尽而止不尽则不止方其尽也可不忧耶故及其未尽而救之庶有已乎然则何不视其不为希世者而贵之富之以抑其不守道者视其治苟简者而黜之辱之以进其不苟简者视其安姑息者而黜之辱之以升其不姑息者视其佞谀者而紏之谪之以振其不佞谀者视其雷同者而紏之谪之以来其不雷同者如此而人尽其心吏专其职内之无秕政外之无败事亦不数嵗而习以为俗矣及其习以为俗也天下何事之不治哉今至使国家者委之天曰治天也不治天也抱道徳者委之命曰逹命也不逹命也凡治国家者在仁而享富贵在贤今也皆委之天与命者六者之俗不除曲直相混淆故知其无可奈何者为此言也夫习俗之人惟见其是不见其非也是以祸至而不知今不能变后之人其必有任是者乎呜呼若火之销膏可不戒之哉
　　古今不同风化不一帝王之政在谨察其时之俗其善者敦而悦之其恶者反而新之然后政可行也今天下之俗其何如哉曰今天下之俗习于机巧急于财利薄于礼义轻于刑罚机巧习则用不足财利急则盗将起礼义薄则君子隠刑罚轻则小人肆此固反而新之之时也其反而新之无説乎曰有欲机巧之反也莫如尚忠厚欲财利之反也莫如进亷士欲礼义之反也莫如谨制度行斯三者则刑罚重矣欲刑罚之反也其要在知人知人者求若人者尊之使可则也贵之使可尚也富之使可悦也百姓恶有不勉而从之者乎夫百姓者固见利而不见义今且使其见为利不若为义者之荣也恶有不顺乎今且使其见为义不若为利者之荣也恶有不悖乎
　　三代之王各有官刑所以然者公卿大夫操事任职与百姓异百姓以勤劳效事为务而卿士以兴化致治为责其法不得一也近观春秋之义责贤者备责不肖者略所谓贤者固卿士之品也官刑见于书传者夏则昬墨贼杀商则具训于防士周则多矣今刑罚宪章所以防禁小人揜博淫盗争鬭殴击者甚备而卿士大夫其荒谩颇僻伤教损俗者于法无比则置而不论必求其揜博淫贼争鬭殴击者然后举行刑焉彼为卿士大夫者虽甚不肖亦安有为夫市井小人之为者乎苟不为市井小人之为则皆良大夫也而其懐恶颇僻伤教损俗有甚于市井小人之为者反置而不论不亦操下详责上略乎是背于春秋今宜粗定官刑以兴化致治贤者任责之使夫居官者有畏也亦不待揜博淫贼争鬭殴击而后罚之矣则必畏正其身以扶世道民如是不亦忠乎
