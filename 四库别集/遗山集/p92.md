<!-- { "loadSidebar": true } -->
　　天之邪气，感则害人五脏。八风之邪，中人之高者也。水谷之寒热，感则害人六腑。谓水谷入胃，其精气上注于肺，浊留于肠胃，饮食不节而病者也。地之湿气，感则害人皮肤筋脉，必从足始者也。《内经》说百病，皆由上中下三者及论形气两虚，即不及天地之邪。乃知脾胃不足，为百病之始。“有余”“不足”，世医不能辨之者盖已久矣。往者遭壬辰之变，五六十日之间，为饮食劳倦所伤而没者将百万人，皆谓由伤寒而没。后见明之《辨内外伤及饮食劳倦伤》一论，而后知世医之误。学术不明，误人乃如此！可不大哀耶？明之既著论矣，且惧俗弊，不可以猝悟也，故又著《脾胃论》丁宁之。上发二书之微，下祛千载之惑。此书果行，壬辰药祸当无从而作。仁人之言，其意溥哉！据《金文最》。

　　中州集序新补据《金文最》

　　商右司平叔衡，尝手钞《国朝百家诗略》。云是魏邢州元道道明所集，平叔为附益之者，然独其家有之，而世未之知也。岁壬辰，予掾东曹。冯内翰子骏延登，刘邓州光甫祖谦，约予为此集。时京师方受围，危急存亡之际，不暇及也。明年滞留聊城，杜门深居，颇以翰墨为事。冯刘之言，日往来于心。亦念百余年以来，诗人为多，苦心之士，积日力之久，故其诗往往可传。兵火散亡，计所存者才什一耳，不总萃之则将遂湮灭而无闻，为可惜也。乃记忆前辈及交游诸人之诗，随即录之。会平叔之子孟卿，携其先公手钞本来东平，因得合予所录者为一编，目曰《中州集》。嗣有所得，当以甲乙次第之。十月二十有二日，河东人元好问裕之引。卷第三十八

　　铭

　　孔道辅击蛇笏铭

　　龙图孔公原鲁击蛇笏，阙里传宝旧矣。汴梁既下，入宣抚王公家。公之子以传彦远张君，彦远属某作铭。敢以芜辞赘于徂徕石先生之末，以俟后之君子。己酉十月、日书。

　　大横庚庚色枣漆，殷血一线著怪迹。殷士肤敏世载德，天以原鲁配秀实。文楷指佞尧屈轶，屈之版恃气不屈。衣冠堂堂立如植，寸铁指月月不蚀。指月，一作磔。妖蛇区区辱吾击，正以痛快与泚一。徂徕之铭董狐笔，神物当为吾道惜。属君金匮秘石室，一日龙化雷破壁。一日，一作不然。

　　良佐镜铭

　　郾城张氏蓄古镜以百数，其一识云：“见月之光，天下大明。”予用是知古人虽作细小物，而闳衍博大之义寓焉。丙戌夏四月，予过汜南，良佐请铭其镜，因取往所见八言之义，衍之以为铭。良佐忠于爱君，笃于事长，严于治军旅，又谦谦折节下士；从诸公授《论语》、《春秋》，读新安朱氏《小学》，以为治心之要。故就其可致者而勉之。

　　繁畤之金，金城之工。刻画之制，锻炼之功。自其细者而观之，不过为栉纵、巾帨、几杖、盘盂闲之一物；自其大者而言之，则乃有日月大明、天地之至公。且夫昭旷粹精，自天降衷，惟不能取诸身而取诸物，此偏暗之所以掩其聪。须眉之不烛，妍媸之不别，与亡镜同；善恶之不明，白黑之不分，与亡视同。岂有衣冠堂堂，百夫之雄，挟昭旷粹精之固有，而不得比一物巾帨盘盂之中？古有之：“见尔前，虑尔后。”吾愿君子之扩而充。

　　默庵铭为刘司正光甫作

　　时然后言，真默者存。理然后默，至言之实。予欲无言，惟圣人能；余皆数穷，以默自惩。有喙三尺，而学喑哑；规以自藏，物不我假。智如挈瓶，静如持城，其中铿鋐，万物震惊。酒见于面，病见于脉；眼有否藏，口无青白。欲息子言，当息子机；一庵虚白，天地同归。

　　布衾铭

　　百世温公，布衾终身。服公之服，嗟予何人！人以贫为辱，我以贫为福；人以为俭为诈，我以俭为德。惟福惟德，服之无斁。

　　无弦琴铭

　　厥初制琴，意寓于器。器如可忘，圣则徒制。如陶所言，奚贵于琴？羊存礼存，大中之心。我琴无弦，弦会当具。尚因正声，以识真趣。

　　最乐堂铭

　　工部高平赵公，德宇冲粹，与物无竞。敡历中外余三十年，朝廷自公、宰、士皆以为君子长者。晚节末路，浮湛里社，乃无失侯故将幽忧憔悴之态。《诗》所谓“风雨如晦，鸡鸣不已”者，于公见之。新居有堂，取古人为善自得之义，名之曰“最乐”。以公平生考之，可谓无愧其名矣。新兴元某为作铭。乐外有终，乐内莫穷。惟乐焉有外内之别，斯君子小人之不同。大本在中，至和与融；涵浸薰醲，四体以充。孰不秉彝，而天独以厚公？醪醴腐肠，鼓钟阏聪；诚有嚣嚣者存，汹忧畏其谁攻！相彼力田，只系于逢，就七遇之皆北，要万折而必东。辽海管宁，鹿门庞翁；幽兰深林，穆如清风。虽心逸日休，人知作德之所自；至于身康强而子孙吉者，将非为善之功乎？

　　超然堂铭

　　眼空四海自圣癫，舌唾一时无眼禅。匡床兀坐差独贤，恩泽小侯佳少年。威仪秩秩宾初筵，荣观燕处防未然。小学之书圣所传，祝君持心静而天。青云骅骝渺翩翩。

　　仲宁提领，年甫弱冠，显袭世爵。盖尝从吾友辅之教授张君学，故时誉甚著。日者燕诸老于所居之超然堂，问以超然之义，且以铭为请。因就其所可致者而勉之。

　　太古堂铭

　　广宁全道太古真人宁海郝君，初入道，习所谓以苦为乐者，块坐赵州南石梁之下六年。羽化之后，高弟范炼师复来赵州，筑环堵而居之。官吏士民，请住州之天宁观。后十年，真定幕府参议赵振玉起堂于天宁，名之曰“太古”。左司郎中贾道成因立真人像于中，使其徒事之。真人平生笃于大《易》之学，其以古道自期者，盖天性然。余尝读《太古集》见其论超诣，非今日披裘拥絮、囚首丧面者之所可万一。癸卯冬过庆源，馆炼师所居，乃为作《太古堂铭》。其铭曰：

　　宇宙一途，万物并驰。至人深心，砥柱不移。一念万年，后天为期。虚室生白，嗒焉自遗。故曰存乎人不系其时，居今而行古，岂季末之能漓？玄学希夷，大《易》精微。致身羲皇，野麂摽枝。穴居野处，旦暮见之。彼傃隐行怪、小智自私、泯泯默默至老死而不自复者，殆昨暮儿邪？

　　皇极道院铭

　　虚白处士赵君，已入全真道，而能以服膺儒教为业。发源《语》、《孟》，渐于伊洛之学，方且探三圣书而问津焉。计其真积之力，虽占候医卜，精诣绝出，犹为余刃耳。道风既扇，旌车时征，曳裾王门，大蒙宠遇。三年，以母老得请归。在镇阳行台，奉被恩旨，发泉公帑，筑馆迎祥观之故基，是为皇极道院。年月日，某实叙而铭之。处士名素字才卿，河中人，虚白其赐号云。

　　圣学心传，惟精惟一。作新斯民，下土是式。相尔秉彝，有物有则。厥惟背驰，固有而失。有淫其朋，有比其德。匪伊司南，伥其擿埴。于帝其训，王道正直。福自尔求，如敛而锡。咨而虚白，虑然后得。言以道敷，中田权执。贤王好善，而康而色。相叶厥居，方谷之实。善颂善祷，香火晨夕。恭惟君师，永建皇极。

　　长真庵铭

　　淮安张泽之为予言：“福昌之东，韩城长真谭公旧隐之迹在焉。其徒王志明者葺居之。土木之功略具矣，用谭公之故，名之曰长真庵。志明初隶唐州营卒，在诸黥中，独以性行见称。其主狱囚，有矜悯之实，饥饱寒暑，每为调护之。既久，转将领，赀产亦厚。一旦与道人语，慨然有高举远引之意，即弃家入道。其子追及于襄城，泣拜请还，志明确然不移。遂入崧山。师事紫虚于大师及即仙翁积年。避壬辰之兵，东之海滨。乱定还洛阳，筑环堵于韩城而居之。道俗归向，以为坚坐六年非世人所能堪，乃即谭所居而奉之。今年过八十，神观殊未衰，目光炯然，人望之知为有所养者。长真为得人矣！幸吾子为之铭。”泽之予旧交，其言可信不妄。乃参用溪南诗老辛敬之之语，为作铭。铭曰：

　　其兼爱也杨，其苦节也墨。有许行之树艺，有头陀之缚律。其澹然无营，又似夫修混沌氏之术者也。若夫腐朽之可神，糟粕之可醇，即色而实相，即空而法身，孰妄而孰真？真吾知有存乎其人而已！

　　天砚铭

　　杨子得片石于马山之前。方广一尺，厚减寸之半，从长衡短，状若展掌；底平而不颇，坎可以贮水，而面可以受墨。杜仲梁曰：“此天砚也。”焕然乃请余为之铭。

　　义则方，智则圆。动也人，静也天。在物强名，在我自然。尔目惟鸜，尔咮惟凤。篝火缒绠，求中产之售；漆室缇衣，致宾筵之奉。彼金枞而石奏、泉生而云滃者，亦惟砚之用。割烹是谓食费，瑑刻不加玉重。吾知一日而浸百畦，恧于汉阴之抱瓮。

　　小紫玉池砚铭

　　苍龙、太一，玉版之次；维宝砚三，并此而四。出中秘，归元氏。得非所宜殆天赐。子孙保之，他日知《野史》之所自。

　　赞

　　手植桧圣像赞

　　乙巳冬十二月，拜林庙还，得手植桧把握许，就刻之为宣圣、颜、孟十哲像，且以文楷为龛。像出于手桧为难，其得于煨烬之余又为难，合是二难，宜为儒家世宝。乃百拜而为之赞云：

　　体则微，理则全；望之俨然，即之温然。见其参于前，手所植焉，形所寓焉。敛之管窥，浩浩其天。是将以为甘棠之贤邪？抑与夏鼎、殷槃而传也？

　　老人星赞

　　维南有星与弧直，其名老人天一极。或见或隐代不一，光精何年贯此石？非丹非青非瑑刻，玄龟导前鹤后翼，飘然而来莫从诘。祝翁少留观世德，尚为斯民开寿域。

　　宣、政闲，忻州天庆观道士能知推命，其宗人坚画老人星像。紫府、竹璟为之赞。石刻有二：一在吾州，一在济源。贞祐甲戌之兵，天庆废，石刻之存亡未可必。在济源者，画像虽存而赞文漫灭不可读。已亥正月，予见之济渎祠叹州里旧物、儿时所常见者，将遂湮灭而不传，因为赞以补之，且使三人者姓名，复见于此。紫府今五台。二十七日谨记。

　　范文正公真赞

　　文正范公，在布衣为名士，在州县为能吏，在边境为名将，在朝廷则又孔子之所谓大臣者。求之千百年之闲，盖不一二见，非但为一代宗臣而已。丁酉四月，获拜公像于其七世孙道士圆曦。乃为之赞云：以将则视管、乐为不忝，以相则方韩、富为有余；其忠可以支倾朝而寄末命，其量可以际圆盖而蟠方舆。朱衣玄冠，佩玉舒徐，见于丹青，英风凛如。古之所谓垂绅正笏、不动声气、而措天下于泰山之安者，其表固如是欤！

　　赵闲闲真赞二首

