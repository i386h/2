<!-- { "loadSidebar": true } -->
　　古者三年耕，必有一年之蓄，以三十年之通制国用，则九年之蓄，可而待也。今者一岁之入，金以两计者四千三百，而其出之不尽者二千七百；银以两计者五万七千，而其出之多者六万；钱以千计者四千八百四十八万，〈除米盐钱后得此数。〉而其出之多者一百八十二万；〈并言未破应在及泛支给赐得此数。〉绸绢以匹计者一百五十一万，而其出之多者十七万；谷以石计者二千四百四十五万，而其出之不尽者七十四万；草以束计者七百九十九万，而其出之多者八百一十一万。然则一岁之入，不足以供一岁之出矣。故凡国之经费，折长补短，常患不足，小有非常之用，有司辄求之朝廷，待内藏米盐而后足。臣身典大计，以为是Ｓ〗俞岁月可也。数岁之后，将有不胜其忧者矣。是以辄尝推原其故。方今禁中奉养有度，金玉锦绣，不逾其旧，宫室不修，犬马不玩，有司循守法制，谨视出入之节，未尝有失也，而其弊安在？天下久安，物盛而用广，亦理之常也。顾所以处之如何耳。臣请历举其数。宗室之众：皇节度使三人，今为九人矣；两使留后一人，今为八人矣；观察使一人，今为十五人矣；防御使四人，今为四十二人矣。百官之富：景德大夫三十九人，〈景德为诸曹郎中。〉今为二百三十人矣；朝奉郎以上一百六十五人，〈景德为员外郎。

　　今为六百九十五人矣；承议郎一百二十七，〈景德为博士。〉今为三百六十九人矣；奉议郎一百四十八人，〈景德为三丞。〉今为四百三十一人矣；诸司使二十七人，今为二百六十八人矣；副使六十三人，今为一千一百十一人矣；供奉官一百九十三人，今为一千三百二十二人矣；侍禁三百一十六人，今为二千一百一十七人矣；三省之吏六十人，今为一百七十五人矣。其余可以类推，臣不敢遍举也。昔者郎止前行，卿有定员，今之大夫、朝议皆无限法；尚书、侍郎，历改三曹，而今之正议、银青合而为一。官秩并增，不知其义。夫国之财赋，非天不生，非地不养，非民不长。取之有法，收之有时，止于是矣。而宗室、官吏之众，可以礼法节也。祖宗之世，士之始有常秩者，俟阙则补，否则循资而已，不妄授也。仁宗末年，任子之法，自宰相以下，无不减损。英宗之初，三载考绩，增以四岁。神宗之始，宗室袒免之外，不复推恩，袒免之外，以试出仕。此四事者，使今世欲为之，将以为逆人心，违旧法，不可言也，而况于行之乎？虽然，祖宗行之不疑，当世亦莫之非，何者？事势既极，不变则败，众人之所共知也。今朝廷履至极之势，独持之而不敢议，臣实疑之。诚自今日而议之，因其势，循其理，微为之节文，使见任者无损，而来者有限，今虽未见其利，要之十年之后，事有间矣。贾谊言诸侯之变，以谓“失今不治，必为痼疾”。今臣亦云“苟能裁之，天下之幸也”。

　　【民赋叙】

　　古之民政，有不可复者三焉。自祖宗以来，论事者尝以为言，而为政者尝试其事矣。然为之愈详，而民愈扰，事之愈力，而功愈难，其故何哉？古者隐兵于农，无事则耕，有事则战。安平之世，无廪给之费，征伐之际，得勤力之士。此儒者之所叹息而言也。然而熙宁之初，为保甲之令，民始嫁母赘子，断坏支体，以求免丁。及其既成，子弟挟县官之势以邀其父兄，擅弓剑之技以暴其乡党。至今河朔、京东之盗，皆保甲之余也。其后元丰之中，为保马之法，使民计产养马。畜马者众，马不可得。民至持金帛买马于江淮，小不中度，辄斥不用。郡县岁时阅视可否，权在医驵，民不堪命。民兵之害，乃至于此。此所谓不可复者一也。《周官·泉府》之制：“凡民之贷者，以国服为之息。”贷而求息，三代之政，有不然者矣。《诗》曰：“倬彼甫田，岁取十千。我取其陈，食我农人，自古有年。”而《孟子》亦云：“春省耕而补不足，秋省敛而助不给。”古盖有是道矣，而未必有常数，亦未必有常息也。至于熙宁青苗之法，凡主客户得相保任，而贷其息，岁取十二。出入之际，吏缘为奸，请纳之劳，民费自倍。凡自官而及私者，率取二而得一，且私而入公者，率输十而得五。钱积于上，布帛米粟贱不可售，岁暮寒苦，吏卒在门，民号无告。二十年之间，民无贫富，家产尽耗。此所谓不可复者二也。古者治民，必周知其夫家田亩、六畜、器械之数，未有不知其数而能制其贫富者也，未有不能制其贫富而能得其心者也。故三代之君，开井田，画沟洫，谨步亩，严版图，因口之众寡以授田，因田之厚薄以制赋。经界既定，仁政自成。下至隋、唐，风流已远。然其授民田，有口分、永业，皆取之于官。其敛民财，有租庸调，皆计之于日。其后世乱法坏，变为两税。户无主客，以见居为簿；夫无丁中，以贫富为差。田之在民，其渐由此，贸易之际，不可复知，贫者急于售田，则田多而税少。富者利避役，则税少而田多。侥幸一兴，税役皆弊。故丁谓之记景德，田况之记皇，皆以均税为言矣。然嘉中，薛向、孙琳始议方田，量步亩，审肥瘠，以定赋税之入。熙宁中，吕惠卿复建手实，抉私隐，崇告讦，以实贫富之等。元丰中，李琮追究逃绝，均虚数，虐编户，以补失陷之税。此三者，皆为国敛怨，所得不补所失，事不旋踵而罢。此所谓不可复者三也。故臣愚以谓为国者，当务实而已，不求其名，诚使民尽力耕田，赋输以养兵，终身无复征戍之劳，而朝廷招募勇力强狡之民，教之战阵，以卫良民，二者各得其利，亦何所不可哉？富民之家，取有余以贷不足。虽有倍称之息，而子本之债，官不为理。偿还之日，布缕菽粟，鸡豚狗彘，百物皆售，州县晏然处曲直之断，而民自相养，盖亦足矣。至于田赋厚薄多寡之异，虽小不齐，而安静不挠，民乐其业，赋以时入，所失无几。因其交易，而质其欺隐，绳之以法，亦足以禁其太甚。昔宇文融括诸道客户，州县观望，虚张其数，以实户为客，虽得户八十余万，岁得钱数百万，而百姓困敝，实召天宝之乱。均税之害，何以异此？凡此三者，皆儒者平昔之所称颂，以为先王之遗法，用之足以致太平者也。然数十年以来，屡试而屡败，足以为后世好名者之戒矣。惟嘉以前，百役在民，衙前大者主仓库，躬馈运，小者治燕飨，职迎送，破家之祸，易如反掌。至于州县役人，皆贪官暴吏之所诛求、仰以为生者，先帝深究其病，鬻坊场以募衙前，均役钱以雇诸役，使民得阖门治生，而吏不敢苟问。有司奉行，不得其当，坊场求数倍之价，役钱取宽剩之积，而民始困踬，不堪其生矣。今二圣鉴观前事，知其得失之实，既尽去保甲、青苗、均税，至于役法，举差雇之中，惟便民者取之，郡县奉承，虽未即能尽，而天下之民，知天子之爱我矣。故臣于《民赋》之篇，备论其得失，俾后有考焉。 
　

　



　

　
●栾城后集卷十六
◆札子十五首
　　【兄除翰林承旨乞外任札子四首】

　　臣伏见兄轼近除翰林学士承旨兼侍读，以臣备位执政，不敢复居要职，比虽受命，仍奏乞候过坤成上寿，再乞外任。伏念臣顷蒙误恩，擢居丞辖，才微德薄，常有负乘致寇之忧。但以遭逢圣明，恩德深厚，未知所报，不敢求去。今者乃以忝冒之故，复致兄轼逡巡退避，不敢安职，于臣私情，莫遑宁处。况复兄轼才高行备，过臣远甚，不唯众所共知，抑亦圣鉴所亮。兼臣自蒙擢用，今将半年，虽日夜勉励，终无所补。若使兄轼得安处侍从，论思讲读，正其所长，未必无补于圣德也。故臣以谓陛下只可使弟避兄，不可使兄避弟；只可使不肖避贤，不可使贤避不肖。区区愚恳，竭尽于此。伏乞圣慈察臣深心，除臣一郡，上以全朝廷之公道，下以伸兄弟之私义。臣不胜至愿，冒昧自陈。取进止。

　　贴黄：臣自闻兄轼相次到阙，即欲上章避位，意谓恐涉援引兄轼之嫌。今者窃观朝廷擢用兄轼，首冠禁林经筵，眷遇之意可谓至重，荣名厚禄亦云极矣。虽愚无知，岂复更有侥幸无厌之望？臣以此不敢复避小嫌，令兄轼不安其职。伏乞圣慈体察，早赐施行。

　　○其二

　　臣窃以君臣之间譬如父子，中有所怀，不当不尽。臣近以兄轼为臣备位省辖不敢安职，援引故事力求补外。臣内缘长少之义，外量贤愚之分，冒渎圣聪，欲求一郡，以厌公义。今月十二日，面被德音，以臣与轼既非同官，不须回避。臣退而思念，圣恩隆厚，不以兄弟并处要剧为嫌，略去形迹，责之实效，臣等虽复捐躯，何以为报？然而兄弟孤远，愚拙寡援，前后进用，皆出圣造。臣既预闻国政，兄复首冠侍从，一家宠荣，朝臣未见其比。若不知退避，下则群言可畏，上则阴谴可虞。既兄弟未可并退，而臣自知才气学术，皆不如兄，是以自求引去，意欲使轼稍安于位，竭力图报，庶几有补于国，而无害于家耳。区区之诚，非复矫节。伏乞指挥，检会前奏，早赐施行。取进止。

　　○其三

　　臣忝备执政，无补万一，而兄轼自外召还，以臣故不敢安处要近，力求补外。臣比以长少之宜、能否之分，再历肝胆，乞守郡自效，以安私义，皆面蒙圣训，不允所请。虽再三干冒，已不容诛，而区区寸诚，终不可已。特以坤成在近，臣子皆得上千万岁寿，况臣遭逢恩宏倍常，是以未敢复有所请，欲俟过圣节，即伸前恳，伏乞圣慈特赐鉴察。取进止。其四

　　臣伏以臣兄轼近自杭州召还，为翰林学士承旨兼侍读。轼以臣备位政府，避嫌请外。臣亦再上章自陈，以谓朝廷若以长幼论之，则当使弟避兄，若以才否论之，则当使臣避轼，事理至顺，意必见从，而志浅言轻不蒙听察。兄轼近已蒙恩，除知颍州，虽圣恩深厚，曲遂其请。而缘臣恭冒，致之外徙，不惟私意有所未顺，质之公议，尤曰非宜。况臣供职以来，于今半年，虽勉强自将，而毫发无补，久妨贤路，心自不遑。欲乞圣慈，谅臣诚心，非有矫节，特除臣一郡，以安愚衷。干冒宸严，不胜战汗陨越之至。取进止。

　　【举王巩乞外任札子五首】

　　臣伏见御史中丞郑雍、殿中侍御史杨畏言臣前任中宪日举王巩不当。臣伏自念，臣昔荐巩，本缘方今人物衰少，惜其才有可采，谓宜洗濯瑕疵，稍加录用。朝廷因此过听，除巩大藩。臣虽无欺君之言，终有轻举之罪。人言不已，情实难安。伏乞圣慈速正典刑，以弭群议。取进止。

　　○其二

