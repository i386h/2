<!-- { "loadSidebar": true } -->
　　夫人讳含生本姓窦扶风平陵人【周书窦炽传云汉大鸿胪章十一世孙章子统灵帝时为雁门太守避窦武之难亡奔匈奴遂为部大人后魏南徙子孙因家于代赐姓纥豆陵氏累世仕魏皆至大官】魏其朝议列侯则莫敢抗礼【汉书曰七国破封窦婴为魏其侯游士賔客争归之毎朝议大事条侯魏其列侯莫敢与抗礼】安丰奉图功臣则咸推上席【后汉书曰光武赐窦融以外戚属图及太史公五宗外戚世家魏其侯列传后以功封安丰侯就诸侯位赏赐恩宠倾动师在功臣之右】　外戚列传既闻建武之书【光武即位建元为建武又窦融封建武男后汉书曰融为建武男融小心精详每决策东向光武帝欲招之以逼嚣述亦发使遗融书所以慰藉之甚备融既深知帝意乃与隗嚣书责让之与五郡太守共砥砺兵马上书请师期帝深嘉美之乃赐融以外戚属图】仲山古鼎或表单于之献【后汉书窦宪传曰单于遗宪古鼎容五斗其傍铭曰仲山甫鼎其万年子子孙孙永保用宪乃上之拜宪大将军封武阳侯纥豆陵氏本出窦姓若仲山古鼎矣】祖略少保建昌郡公【周书云平逺将军以炽勲赠少保柱国大将军建昌公】父织【周书作炽】柱国大将军大宗伯邓国公孟津大誓常预同德之臣咸阳违约克赞先登之主【言北魏西迁炽有従驾之功也周书窦炽传云帝与齐神武有隙以炽有威重堪处爪牙之任从帝西迁与高金龙战于千秋门败之因入宫城又大统元年复擒窦泰复农战沙苑皆有功尚书武王伐殷师渡孟津作泰誓汉书高帝纪元年西入咸阳项羽引兵西屠咸阳使入还报懐王懐王曰如约羽曰懐王者吾家所立耳非有功伐何以得专主约是违约也】竝得位入六府功叅八柄【尚书曰六府金木水火土谷也周礼曰太宰以八柄诏王驭羣臣爵禄予置生夺废诛也】夫人有文在手有象应图【左氏传曰宋仲子生而有文在其手曰为鲁夫人正义曰隶书起于秦末手文必非隶书石经古文鲁作手文容或似之其文及夫人固当有似之者也刘向着列女传颂图】荣曜夙彰徽华早茂肃恭以礼受教于公宫言容以德有闻于师氏【诗曰言告师氏毛传曰师女也古者女师敎以妇德妇言妇容妇功】及乎进贤君子内主邯郸琴瑟在堂辎軿是服【诗序曰巻耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也邯郸赵地言归于赵国公也辎軿有拥蔽之车也列女传曰齐孝公华孟姬谓公曰妾闻后妃逾国必乗安车辎軿】长久于节不无秋菊之铭履端于始或有椒花之颂【注见歩陆孤氏志铭】岂止庄姬掩口【一作笑一作泪】楚相知慙定姜问兆齐兵不入【刘向列女传曰楚姬者楚庄王之夫人也庄王即位好田猎樊姬谏不止乃不食禽兽之肉王改过勤于政事王尝听朝罢宴姬下殿迎曰何罢宴也得无饥倦乎王曰与贤者俱不知饥倦也姬曰王之所谓贤者何也曰虞丘子也姬掩口而笑王曰姬之所笑何也曰虞丘子贤则贤矣未忠也王曰何谓也对曰妾执巾栉十一年遣人之郑卫求美人进于王今贤于妾者二人同列者七人妾岂不欲擅王之宠爱乎妾闻堂上兼女所以观人能也妾不能以私蔽公欲王多见知人能也妾闻虞丘子相楚十余年所荐非子弟则族昆弟未闻进贤退不肖是蔽君而塞贤路知贤不进是不忠不知其贤是不知也妾之所笑不亦可乎王悦明日王以姬言告虞丘子丘子避席不知所对于是避舎使人迎孙叔敖而进之王以为令尹治楚三年而庄王以霸楚史书曰庄王之霸樊姬之力也左传襄十年曰卫侯救宋师于襄牛郑皇耳帅师侵卫孙文子追之献兆于定姜姜氏问繇曰兆如山陵有夫出征而防其雄姜氏曰征者防雄御寇之利也大夫图之卫人追之孙蒯获郑皇耳于大丘】武成二年册拜赵国公夫人汉王闻立义之妇邑以延乡齐侯见有礼之妻封之石窌异代同荣差无慙德【陈留风俗传曰延丘者卫地也故燕之延乡髙祖与项氏战败有翟母者免其难故以延乡封焉左传成三年鞌之战齐侯见保者曰勉之齐师败矣辟女子女子曰君免乎曰免矣曰鋭司徒免乎曰免矣曰茍君与吾父免矣可若何乃奔齐侯以为有礼既而问之辟司徒之妻也予之石窌杜注石窌邑名济北卢县东有地名石窌】柱国殿下居若木之一枝在天潢之别派【言赵国公姓宇文出自国族也楚辞曰折若木以拂日史记天官书曰王良旁有八星絶汉曰天潢】扬旌玉垒驱传铜陵南通向日之民东被无龙之国【周书赵王招传云保定中拜为柱国出为益州总管华阳国志曰杜宇相开明决玉垒山以除水害扬雄蜀都赋曰西有盐泉铁冶橘林铜陵汉书地理志曰日南郡故秦象郡属交州师古曰言其在日之南所谓开比户以向日者又比景县如淳曰日中于头上景在已下故名无龙疑无雷西域传无雷国王治卢城东北至都防治所】夫人从政月峡赞德云门锦濯江波还临织室出明石镜即对妆楼【华阳国志曰枳县有明月峡蜀都赋曰决渠石以为云门又华阳国志曰蜀郡西城故锦官也锦江织锦濯其中则鲜明濯他江则不好故命曰锦里也又曰武都有一丈夫化为女子美而艳盖山精也蜀王纳为妃不习水土欲去必欲留之乃为东平之歌以乐之无防物故蜀王哀之乃遣五丁之武都担土为妃作冢盖地数畆高七丈上有石镜今成都比角武担是也】既而玉律频移金炉不变【续汉书曰候气之法殿中候用玉律十二惟二至乃候灵台用竹律六十】胡香四两嗟西域之使稀灵草一株【一作枝】恨琼田之路絶【东方朔十洲记曰聚窟洲人乌山多大树与枫木相类而花叶香闻数百里名为反魂树扣其树亦能自作声声如羣牛吼闻之者皆心惊神骇伐其木根心于玉釡中煮取汁更微火煎如黑饧状令可丸之名曰惊精香或名震灵丸或名反生香或名震檀丸或名人鸟精或名却死香一种六名斯灵物也香气闻数百里死者在地闻香气乃却活不复亡也以香薰死人更加神騐征和三年武帝安定西胡月支国王遣使献香四两大如雀卵黑如桑椹帝以香非中国所有以付外库后元元年长安城内病者数百亡者大半帝取月支神香烧之于城内其死未三日者皆活芳气经三月不歇于是信知其神物也乃更秘録余香后一旦又失之检函封印如故无复香也帝愈懊恨恨不礼待于使者益贵方朔之遗语自愧求李君之不勤慙衞卿于阶庭矣明年帝崩于五祚宫已亡月支国人乌山震檀却死香也向使厚待使者帝崩之时何缘不得灵香之用耶自合陨命矣又曰祖洲近在东海之中地方五百里去西岸七万里上有不死之草草形如菰苖长三四尺人巳死三日者以草覆之皆当时活也服之令人长生昔秦始皇大宛中多枉死者横道有鸟如乌状衔此草覆死人面当时起坐而自活也有司闻奏秦始皇遣使者赍草以问北郭谷先生先生云此草是东海祖洲上有不死之草生琼田中或名为飬神芝其叶似菰苖不丛生一株可活一人始皇于是慨然言曰可采得否乃使使者徐福发童男童女五百人率摄楼船等入海寻祖洲遂不返福道大也字君房后亦得道也】天和五年四月二十二日薨于成都之锦城春秋二十孙子荆之伤逝怨起秋风潘安仁之悼亡悲深长簟【晋书曰孙楚字子荆太原中都人也楚除妇服作诗以示王济济曰未知文生于情情生于文覧之凄然增伉俪之重又曰潘岳字安仁哀永逝文悼亡赋皆伤妻之词也】况复仙台永别无复箫声傅母长归惟留琴曲【仙台即萧史弄玉吹箫鳯台事注见前篇列女传曰傅母者齐女之傅母也女为衞庄公夫人号曰庄姜母谕之作诗曰硕人其颀衣锦防衣齐侯之子衞侯之妻东宫之妹邢侯之姨谭公维私厉女之心以高节女遂感而自修君子善傅母之防未然也按国风为声硕人之诗为琴曲也】七年二月日归于长安之洪渎原诏赠赵国夫人礼也云雨去来既留连于楚后光阴离合实惆怅于陈王【宋玉高唐赋曰楚襄王与宋玉游于云梦之台望高堂之观其上独有云气所谓朝云也陈王曹植也洛神赋曰神光离合乍阴乍阳】铭曰
