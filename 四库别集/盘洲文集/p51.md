<!-- { "loadSidebar": true } -->
　　伏审眷深前席宠拜左符燕寝棠隂方画防新临于风月螺州芝岭皆绣衣旧领之山川初布教条逺聆讴颂恭惟某官书轻倚相识博胥臣超卓见闻束春秋之五传增多训故説离骚之一经网罗阙里之蝉嫣是正昌黎之鱼鲁沛然学问借甚声名开天禄之陈编光分太一赐隃糜之佳墨文应列星廼持刺举之权常奏平反之策卖劒正传于淮甸梦刀复至于江城召王褒而作诗将闻宣室见盖公而问治欲避正堂即有褒纶入叅禁槖某暌违之久慕仰益深顷讲宗盟不弃他杨之谍兹叨河润尚稽维梓之恭岁事向阑郡章多暇愿谨鼎裀之节益隆襟履之休
　　贺肇庆刘守启
　　伏审疏荣象阙作镇龙藩戍指期允协东之吉棠隂留景已传今袴之謡恭惟某官至德中庸大雅宏逹圭璧岂迷邦之宝楩柟推耸壑之材蚤驰问于朝端复承流于岭表扬仁风于赠扇来福遐萌沛甘雨以随车逺追前躅即闻异政遂下褒纶某甫间芝眉宻叨樾防扬衡賔閤莫瞻五马之尊寓意管城奚报双鱼之遗
　　回郑德庆启
　　伏审承荣凤阙宣化龙藩时望允归风謡立振恭惟某官襟灵磊落知略髙明豫章呈耸壑之材大吕擅尊朝之器久潜宦海连把州麾砚台方选于一钱锦石又歌于五袴鹿効祥而夹毂不坠家声犊务本以卖刀益崇治行即闻褒召遂陟通阶某顷际英躔获亲清诲骧眉画防何因乐雾之披寓意短缄莫报郇云之赐
　　回曽解元状
　　鏖锋笔阵彼乌敢当我哉造牓文塲无能出其右者乡评允惬儒党有光先軰积思三都驰芬五岭充牣简编之读优防翰墨之林文最善鸣白也诗固无敌言多实用谊之策岂略行瞻鴈塔之峥嵘指鹓行而腾翥肯迃逢掖见贲长牋某久矣讲闻欣然谐际摄空泮水获闻掷地之声逺迹瀛洲莫快如墙之覩
　　回侯解元状
　　争锋笔阵日五色以齐驱造牓文闱心三星而着象声驰枌社喜动兰陔先軰韶濩谐音楩柟耸榦学周公仲尼之道特立独行有相如扬雄之风同工异曲不辍夜分之习素髙月旦之评果得隽于槐黄将防勲于芥紫章章鴈塔衮衮鹓行某旧矣知名跫然识面摄空未几初非一巻之师掞藻肯临深愧双金之报
　　回戴解元状
　　争锋笔阵少陆机作赋之年造牓文闱冠王勃齐名之杰声驰里社喜动亲庭先軰囊颖有闻席重是似平时妙童子之作既擅价于雕虫一日中有司之程果赏音于雌霓不负槐黄之举能収竹素之功唾手巍科致身荣路某久钦警悟幸际清扬暂尔摄空弗补撞钟之问惠然摛藻有惭报玖之章
　　回傅解元状
　　窃审席珍长圃副嘉诏之详延造牓外台占贤书而独步他乡改观吾党垂光先軰赋丽孔门气劘屈垒果见旧氊之得不负短檠之勤出月脇以蜚声一枝可折振风翰而借便万里为程某顷幸承顔欣闻中的遂迃方履见诒金薤之辞不腆报章有愧木桃之什
　　代人谢郑漕举改官启
　　賛赤侧三官之事浸及终更受皇华四牡之知顿增倍价感藏心石喜动背芒窃以鸟有凤而兽有麟咸知为瑞木在山而马在肆孰辨其良惟真贤司藻鉴之公故后进得帡幪之托然锦心绣口者或有山川之险而蜡言栀貎者曷分珉玉之殊狐裘反衣而有之柏舟不遇亦多矣取人失之子羽何以得才草奏不如陈汤艰哉知己谓予不信从古以然如某者马走质凡鸡尸用小自保岁寒之质未髙月旦之评非韫椟以求沽何席珍而待聘徘徊九品几韩子之无归坎十年真释之之不调偶铜山之设属致菽水以承亲刺史部州十三自惭黄绶城南去天尺五莫借丹梯初无鸑鷟鹓雏之称安得蚍蜉蚁子之援岂期内举获厠下陈某官济美相门搴芳圣域专绣斧振威之任绍缁衣好贤之宜君子存心既埋轮安问当路执事过听乃推毂【缺】未【缺】　何知桃李之隂近在葛之末某敢不服膺吏道律已官箴巢寄一枝不作南飞之鹊印垂三组庻同反顾之
　　代承务郎谢梁侍郎举陞陟启
　　曵裾求见偶志目而中眉列牍受知遂鑚皮而出羽有识相庆无言可酬窃以国家崇紫槖之班三年使之延赏铨选厄绮襦之路五官然后陞朝已离竹马之逰真作土牛之钝歴仓氏庾氏之职至于再三合社郎庙郎之员动以千百抗尘竟走于俗状累日未离于小官惟寸进之艰难曷丈量其长短黒头年少谁称饤座之梨白脚门生宁望迎霜之兔傥非论荐孰得甄升如某者蟠木弃材豨苓下品学未知于习是文不造于防竒良冶为裘莫继槐花之举尚书给札空惭棣蕚之编猥以门资厠于仕版已分为国舎虞比之伍见讥于封胡羯末之间敢希敝帚之千金自嗟驾马之十驾才不才各言其子方景行于芝兰防吾防以及之人遂兼収于葑菲宠逾意表喜溢顔行某官江左兴王之臣山东相国之种龙返乡而蛇得路首佐命以负羁鱼纵壑而鸿遇风久论思而簮笔进人将加诸膝慕才而贵其身分浊泾清渭之源赏流水髙山之志何期刻画亦及盘跚某敢不刿目囊箱防心刀箧有丝麻无弃菅蒯仰戢谬恩投桃李报之琼瑶誓坚后効
　　代徽州尉上太守启
　　仕而求禄腰黄绶以遵期我独有天目朱幡而结想将承顔于旦暮敢问讯于寒温伏念性不逮中技惟毎下久焚膏而继晷非藏器以待时鲤退学诗恐坠过庭之训孔门用赋妄希入室之工屡踏槐花晚穿杨叶脱白丁而释蹻齿黄甲以弹冠方尘九品之微复占百僚之底一行作吏未伸北部之威三釡及亲独喜南陔之养问津兹始匄庇甚优恭惟某官识冠伦魁学穷渊奥珠藏璧韫旷千载而流光鲲化鹏飞抟万里而直上未登金马聊佩铜鱼惟大贤无所不容故小人恃以不恐帡幪有赖捶楚可逃敢不律已官箴防心吏道牛刀而割鸡未用敢希顔籕之风鹗荐而累鸷不如尚冀孔融之鉴
　　又迎新守赵监丞启
　　紫禁疏恩荣佩左符之重朱轓戒道聿严前弩之迎老稚知归封圻改观凡叨属吏倍激懽悰恭惟某官川岳灵辉凤麟嘉瑞出神明之贵胄负标的之清规德备忱恂独乐东平之善学该贯变尽读河间之书蚤掇巍科浸跻膴仕自典尚方之职益宏大雅之休肆外闳中论议冠诸宗室光前絶后名声显于朝廷暂违金马之班荐荷银菟之寄治装伊始流化有期幸此大州得依慈父虽叔度之来何暮式伫袴襦胡陆君之去不留第光衣佩使防女复兴于孝行岂小人敢致于私情逺绍昔贤政在今日恐棠隂之未久即芝检之鼎来某趢趗凡姿倥侗晚出赋防穷之短技守狗曲之浅闻屡踏槐花偶穿栁叶初占百僚之底未闲三尺之从仰恃帡幪庻逃捶楚信眉自庆将逢流水之知引领方勤伫快青天之覩
　　代斋长见新教官启
　　仰如北斗夙装蹈景之懐志在髙山将遇知音之听敢修尺楮庸布寸心伏念某胄本单平禀非竒卓夏弦春诵空坐对于短檠朝虀暮盐几悲歌于长铗遡闽川而泛梗乐鄱水以采芹滥陪讲説之俦蔑有切磋之善中焉行役逖矣滞留复寻仲蔚之居已失邯郸之步处斋房之前列曷足长人直横舎之攸司猥令代匮方趁槐黄之举妄希芥紫之荣欣哲匠之鼎来冀顽姿之速肖大衍挂一庻穷牺画以东归宵雅肄三或俟鹿鸣而西笑夫何侥幸有此际遭恭惟某官学博五车文兼千彚燕之角荆之干独擅美材汤作濩舜作韶宜荐清庙屡鼓词闱之气益驰艺圃之名惊大器之晚成快景星之争覩广庭首唱诸老先生未能言便坐口谈当时弟子有所记三叹坐氊之冷久期朝席之重即有褒纶入跻华缀遂衮衮青云之上岂郁郁绛帐之间尚容负笈而前少遂撞钟之叩某自鞭十驾愿反三隅问铸金得铸人已获求师之益若食鸡必食跖终収善学之功

　　盘洲文集卷五十三
　　钦定四库全书
　　盘洲文集巻五十四
　　宋　洪适　撰
　　启三
　　代广东帅属谢帅启
　　问津黄木之湾甫窥官海窜籍红莲之府仰泛恩波即尸素以怀忧敢杀青而通谢伏念某禀生椎鲁探道艰难拜千佛之经莫能趾美聨五星之集有愧齐称学书既已不成为器遂同无用滥尘官簿空积岁躔因定省于亲闱遂徘徊于炎峤叹庸材之墙面筮膴仕以灰心临渊羡鱼初觊丛祠之末秩乞浆得酒乃叨戎幕之下陈徒诵过庭之诗未闲作吏之事惟片长可胜任使奈狭见不足激昂非赖包容难逃汰斥恭惟某官雕龙传学雌霓垂光蜚妙誉于簮绅补嘉谟于帷幄课先抚字聿髙使竹之分志在澄清克受皇华之遣荐佩十连之寄歴提五管之封里咏涂歌已洽袴襦之乐山行海宿寂无枹鼓之鸣宜锡诏纶入持从槖岂令贱子久托余辉某率尔弹冠欣然望履见父之执方自跃于鑪锤御众以寛愿少私于辔防
　　代髙要丞上郑太守启
　　糊口四方妄发弹冠之请庇身大邑叨居涉笔之官正结想于髙牙辄露情于小牍伏念某学初茅塞识遂枣昏语宁反于三隅能不名于一艺白驹过隙虽抱子以何知黄金满籝在传家而有忝亦尝诺仕才得奉祠方九重天逺念于泽南故万户县皆为之立贰首令摄事未通为政之经足以送穷不胜负公之媿趦趄欲进瘝旷是忧仰庇卿云岂无道地此盖某官鹏图击海鹤瑞鸣臯独钟乔岳之晖共推清庙之器荐都显职大播休声瑞既协于梦刀仁即扬于赠扇葱葱王者之气夙重潜藩廪廪君子之风聿追显祖惟陂量兼容于弱吏庻鲰生得视于聋丞某整楫非遥执鞭可冀自思牛马之走无所取材甫亲鴈鹜之行敢不尽力
　　代封州签判谢帅启
　　糊口遐方妄发弹冠之请庇身近郡叨为入幕之賔仰戢厚恩敢通小牍伏念某学初茅塞识遂枣昏语宁反于三隅材不名于一艺白驹过隙虽抱子以何知黄金满籝在传家而有忝亦尝卜仕才得奉祠顷辱外台俾丞大邑偶黄茅之感瘴致行李以愆期仰惟元老之尊获遇丈人之行进瞻步武幸披雾于公庭曲赐齿牙遂回春于寒谷殆类塞翁之失马自惊龙伯之得鼇惟有感铭莫知论报此盖某官包罗间气贯综多闻闚紫闼之荣途賛黄枢之宻议始居辅地无庻民愁恨之声暨拥使轺有天下澄清之志遂临八桂即咏两岐旋出綍于西垣廼建麾于东广寛猛相济蔑怀市虎之疑剖决如流不事渊鱼之察俯怜穷蹇遂致侥逾某敢不防畏简书力鞭驽钝量长校短遂无尺寸之能抱公灭私或觊涓埃之报
　　代谢吏部李侍郎启
　　把麾五岭已消西道之声出綍九重复玷东偏之寄装怀增惧揣分知归伏念某业守青箱用惭赤箭卖刀买犊荐辜铜虎之分挽粟飞刍未逹木牛之运牧人久矣奏课缺然恐获戾于备员忽拜恩而更治仍跻延阁并宠衰踪此日集衙无闻名之龙户他时报政空贻辱于羊仙侥幸如斯吹嘘有自此盖某官量侔山薮识蕴蓍蚤知借稻之文独富粲花之论主刑仁恕议者谓过于张典选清平人曰后有卢李夙怀推挽共赖主盟惟曲赐于品题致连叨于任使某自阅星躔之覩屡惊斗柄之移歃水易心益厉吴公之操薄征踈目仰师韩子之言
　　宫使梁尚书启
　　某官生逢庆防誉满华涂有烛照卜之明兼地负海涵之量得刘晏之取子任萧公之转输足用地官斗筲之徒何算也伸威天府铢两之奸皆知之蚤聨职于宝储暂均休于珍馆独司推挽共赖主盟载惟防技之穷夙受鹗书之荐傅之羽翼赐以齿牙独私华衮之荣猥遇髙山之听致叨任使尽出吹嘘某敢不拔薤抑强酌泉厉操可继宋璟卢奂伏仰前芳失之子羽宰予益慙厚遇
　　福州张侍郎启
