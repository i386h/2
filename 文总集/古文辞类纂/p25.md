<!-- { "loadSidebar": true } -->
　　自周之衰，以至于今，历岁千数百矣。太平之遗迹，扫荡几尽，学者所见，无复全经。于是时也，乃欲训而发之，臣诚不自揆，然知其难也。以训而发之之为难，则又以知夫立政造事追而复之之为难。然窃观圣上，致法就功，取成于心，训迪在位，有冯有翼，盔軎乎乡六服承德之世矣。以所观乎今，考所学乎古，所谓见而知之者，臣诚不自揆，妄以为庶几焉，故遂冒昧自竭，而忘其材之弗及也。
　　谨列其书，为二十有二卷，凡十馀万言。上之御府，副在有司，以待制诏颁焉。谨序。
　　○王介甫书义序
　　熙宁二年，臣某以尚书人侍，遂与政。而子雾实嗣讲事。有旨为之说以献。八年，下其说太学，班焉。
　　惟虞、夏、商、周之遗文，更秦而几亡，遭汉而仅存，赖学士大夫诵说，以故不泯，而世主或莫知其可用。天纵皇帝大知，实始操之以验物，考之以决事。又命训其义，兼明天下后世。而臣父子以区区所闻，承乏与荣焉。然言之渊懿，而释以浅陋；命之重大，而承以轻眇。兹荣也，只所以为愧也欤！谨序。
　　○王介甫诗义序
　　《诗》三百十一篇，其义具存。其辞亡者，六篇而已。上既使臣雾训其辞，又命臣某等训其义。书成，以赐太学，布之天下，又使臣某为之序。谨拜手稽首言曰：
　　《诗》上通乎道德，下止乎礼义。放其言之文，君子以兴焉；循其道之序，圣人以成焉。然以孔子之门人，赐也、商也，有得于一言，则孔子悦而进之，盖其说之难明如此，则自周衰以迄于今，泯泯纷纷，岂不宜哉？
　　伏惟皇帝陛下，内德纯茂，则神罔时恫；外行恂达，则四方以无侮。日就月将，学有缉熙于光明，则颂之所形容，盖有不足道也。微言奥义，既自得之，又命承学之臣，训释厥遗，乐与天下共之。顾臣等所闻，如爝火焉，岂足以赓日月之馀光？姑承明制，代匮而已。《传》曰：“美成在久。”故《械朴》之作人，以寿考为言，盖将有来者焉，追琢其章，缵圣志而成之也。臣衰且老矣，尚庶几及见之。谨序。
　　○王介甫读孔子世家
　　太史公叙帝王，则曰本纪；公侯传国，则曰世家；公卿特起，则曰列传：此其例也。其列孔子为世家，奚其进退无所据邪？
　　孔子，旅人也。栖栖衰季之世，无尺土之柄，此列之以传宜矣，曷为世家哉？岂以仲尼躬将圣之资，其教化之盛，舄奕万世，故为之世家以抗之。又非极挚之论也。
　　夫仲尼之才，帝王可也，何特公侯哉？仲尼之道，世天下可也，何特世其家哉？处之世家，仲尼之道，不从而大；置之列传，仲尼之道，不从而小。而迁也，自乱其例，所谓多所抵牾者也。
　　○王介甫读孟尝君传
　　世皆称盂尝君能得士，士以故归之，而卒赖其力，以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。
　　○王介甫读刺客传
　　曹沫将而亡人之城，又劫天下盟主，管仲因勿倍以市信一时，可也。余独怪知伯国士豫让，岂顾不用其策耶？让诚国士也，曾不能逆策三晋，救知伯之亡，一死区区，尚足校哉？其亦不欺其意者也。聂政售于严仲子，荆轲豢于燕太子丹，此两人者，污隐困约之时，自贵其身，不妄愿知，亦曰有待焉。彼挟道德以待世者何如哉？
　　○王介甫书李文公集后
　　文公非董子作《士不遇赋》，惜其自待不厚。以余观之，《诗》三百发愤于不遇者甚众。而孔子亦曰：“风鸟不至，河不出图，吾已吴夫。”盖叹不遇也。文公论高如此，及观于史，一不得职，则诋宰相以自快。今吾于人也，听其言而观其行，言不可独信久矣。虽然，彼宰相名实固有辨。彼诚小人也，则文公之发，为不忍于小人叫也。为史者独安取其怒之以失职耶？世之浅者，固好以其利心量君子，以为触宰相以近祸，非以其私则莫为也。夫文公之好恐，盂所谓皆过其分者耳。
　　方其不信于天下，更以推贤进善为急。一士之不显，至寝食为之不甘，盖奔走有力，成其名而后已。土之废兴，彼各有命。身非王公大人之位，取其任而私之，又自以为贤，仆仆然忘其身之劳也，岂所谓知命者耶？《记》曰：“道之不行，贤者过之，不肖者不及也。’夫文公之过也，抑其所以为贤欤？
　　○王介甫灵谷诗序
　　吾州之东南，有灵谷者，江南之名山也。龙蛇之神，虎豹、翚翟之文章，楩柟、豫章、竹箭之材，皆自山出。而神林、鬼冢、魑魅之穴，与夫仙人、释子、恢谲之观，咸附托焉。至其淑灵和清之气，盘礴委积于天地之间，万物之所不能得者，乃属之于人，而处土君实生其址。
　　君姓吴氏，家于山址。豪杰之望，临吾一州者，盖五六世，而后处士君出焉。其行，孝弟忠信；其能，以文学知名于时。惜乎其老矣，不得与夫虎豹、翚翟之文章，楩柟、豫章、竹箭之材，俱出而为用于天下，顾藏其神奇，而与龙蛇杂此土以处也。然君浩然有以自养，遨游于山川之间，啸歌讴吟，以寓其所好，而终身乐之不厌。有诗数百篇，传诵于闾里。他日出《灵谷》三十二篇，以属其甥日：”为我读而序之。”唯君之所得，盖有伏而不见者，岂特尽于此诗而已！虽然，观其镜刻万物，而接之以藻绩，非夫诗人之巧者，亦孰能至于此。
　　○归熙甫汉口志序
　　越山西南高而下倾于海，故天目于浙江之山最高，然仅与新安之平地等。自浙望之，新安盖出万山之上云。故新安，山郡也。州邑乡聚，皆依山为坞。而山惟黄山为大，大鄣山次之。秦初置鄣郡以此。
　　诸水自浙岭渐溪至率口，与率山之水会。北与练溪合，为新安江。过严陵滩，人于钱塘。而汊川之水，亦会于率口。汊川者，合琅璜之水，流岐阳山之下，两水相交谓之汊。盖其口山围水绕，林木茂密，故居人成聚焉。
　　唐广明之乱，都使程坛集众为保，营于其外，子孙遂居之。新安之程，蔓衍诸邑，皆祖梁忠壮公。而都使实始居汉口。其显者，为宋端明殿学士必。而若庸师事饶仲元，其后吴幼清、程钜夫皆出其门，学者称之为徽庵先生。其他名德，代有其人。
　　程君元成汝玉，都使之后也。故为《汉口志》，志其方物地俗与丘陵坟墓。汝玉之所存，可谓厚矣。盖君子之不忘乎乡，而后能及于天下也。噫！今名都大邑，尚犹恨纪载之轶，汉口一乡，汝玉之能为其山水增重也如此，则文献之于世，其可少乎哉？
　　○归熙甫题张幼于裒文太史卷
　　文太史既没，幼于裒其平日所与尺牍，摹之石上。太史尊宿，幼于年辈远不相及，而往复勤恳如素交。吴中自来先后辈相接引类如此，故文学渊源，远有承传，非他郡之所能及也。嗟乎！士固乐于有所为，若夫旷世独立，仰以追思千载之前，俯以望未来之后世，其亦可慨也夫！
　　○方灵皋书孝妇魏氏诗后
　　古者，妇于舅姑服期。先王称情以立文，所以责其实也。妇之爱舅姑，不若子之爱其父母，天也。苟致爱之实，妇常得子之半，不失为孝妇。古之时，女教修明，妇于舅姑，内诚则存乎其人，而无敢显为悖者。盖人室而盥馈，以明妇顺；三月而后反马，示不当于舅姑而遂逐也。终其身荣辱去留，皆视其事舅姑之善否，而夫之宜不宜不与焉。惟大为之坊，此其所以犯者少也。近世士大夫百行不怍，而独以出妻为丑，闾阎化之，由是妇行放佚而无所忌，其于舅姑，以貌相承而无勃溪之声者，十室无二三焉，况责以诚孝与？妇以类己者多而自证，子以习非者众而相安，百行之衰，人道之所以不立，皆由于此。
　　广昌何某妻魏氏，刲肱求疗其姑，几死。其事虽人子为之，亦为过礼，而非笃于爱者不能。以天下妇顺之不修，非绝特之行不足以振之，则魏氏之事，岂可使无传与？
　　抑吾观节孝之过中者，自汉以降始有之，三代之盛，未之前闻也。岂至性反不若后人之笃与？盖道教明，而人皆知夫义之所止也。后世人道衰薄，天地之性有所壅遏不流，其郁而锺于一二人者，往往发为绝特之行，而不必轨于中道，然用以矫枉扶衰，则固不可得而议也。魏氏之舅官京师，士大夫多为诗歌以美之，予因发此义以质后之人。
　　○刘才甫海舶三集序
　　乘五板之船，浮于江、淮，溺然云兴，勃然风起，惊涛生，巨浪作，舟人仆夫失色相向，以为将有倾覆之忧、沈沦之惨也。又况海水之所汩没，渺尔无垠，天吴睒赐，鱼鼋撞冲，人于其中，萍飘蓬转，一任其挂罥奔驰，曾不能以自主，故往往魄动神丧，不待樯摧橹折，而梦寐为之不宁。顾乃俯仰自如，吟咏自适，驰想于沆瀣之虚，寄情于霞虹之表，翩然而藻思翔，蔚然而鸿章著，振开、宝之馀风，仿佛乎杜甫、高、岑之什，此所谓神勇者矣。
　　余谓不然。人臣悬君父之命于心，大如日轮，响如霆轰。则其于外物也，视之而不见其形，听之而不闻其声。彼其视海水之荡谲，如重茵莞席之安；视崇岛之蛭睨当前，如翠屏之列，几砚之陈；视百灵怪物之出没而沈浮，如佳花、美竹、奇石之星罗于苑囿。歌声出金石，若夫风潮澎湃之音，彼固有不及知者，而又何震慑恐惧之有？
　　翰林徐君亮直先生，以康熙某年之月日，奉使琉球。岁且及周，歌诗且千百首，名之曰《海舶三集》。海内之荐绅大夫，莫不闻而知之矣。后二十馀年，先生既归老于家，乃命大櫆为之序。
　　○刘才甫倪司城诗集序
　　余友倪君司城，非今世之所谓诗人也。其试童子，尝冠于童子矣；其在太学，尝冠于太学诸生矣；其应乡试而出，太仓王相国使人亟求其草稿观之。然则司城之于举进士，可操券取也，而卒不获一售以终其身。雍正之初，尝为中书而使蜀矣。其后为洋与南郑二县令，前后十六年，其德泽加于百姓。大臣尝有荐其才可知一郡，及为藩臬之副使者，而卒老于县令不得调。信乎人之穷达悬于天，而非人力之所能为邪？
　　司城于书无所不读，而尤详于圣人之经，必究极其根源乃止。其齿长于余十有馀岁，而与余同学为古文。余间出文相质，司城虽心以为善，而未尝有面谀之言，其刻求于一字一句之间，如酷吏之治狱，必不稍留馀地。余少盛气不自抑，或与之辨争，至于喧哄。然司城不以余之争而少为宽假，余亦不以其刻求而自讳其疵类也，苟有作，必出使视之。其后每相见，则每至于争；而一日不见，则又未尝不相思。盖古之所谓益友者如此，而吾特幸与之为友也。
