<!-- { "loadSidebar": true } -->
　　惟皇御厯也播一徳之景光统三正之令日端大裘于正位酌中灵于休吉元老伏称于丹墀大夫建祚于圣术致君夀日比华封而祝尧献酒福廷与钧天而合律于时铜龙啓曙文物斯崇六英铿铿而迭奏万国锵锵而防同上方端玉珽俨宸衷布发生之明命畅大化于功欲以宣景福于遐迩同介祉于君公夀献南山率土愿歌于周雅位登北极惟仁亦播乎薰风既而舞蹈于丹禁之前再拜奉陶唐之酒趋云陛以陈词向炉烟而稽首升降济济将宣纳祜之晨俯仰愔愔大啓如天之夀进退有则威仪可观颂百灵于更始赞万祀于履端传喜气而六平以正布春令而五教在寛故知我道化无疆徳风吹万皇猷大啓青阳始建千秋御厯既同傅氏之词五采缀觞有异邯郸之献庆流华夏徳配乾坤传呼而珍符毕集应时而嘉瑞寔繁所以麟凤来祥于圣泽日月揭光于化元士有观国之光赓歌大贶当元正之令节仰礼容于仙仗佩声的皪大矣三公之仪瑞气絪緼邈乎九天之上










　　文苑英华巻二十一
　　钦定四库全书
　　文苑英华巻二十二　　　宋　李昉等　编嵗时二
　　读春令赋一首　中和节百辟献农书赋四首春傩赋一首　　麦秋赋应制一首
　　七夕赋一首
　　读春令赋　　　　　　　　韦　缜
　　首四时曰春贞百度曰圣复其度必圣之元定其时惟春之孟太史先谒以明在木之文上公奉仪乃读行春之令故汉王修之以展礼晋后奉之以施敬伊厯载之或亏洎我唐之斯盛若夫太昊统节勾芒御辰厯以元而天地更始气直震而物候惟【一作□】新皇上乃顺时令序彛伦载青旗之容与服苍玉之璘玢辨色而金貂列位迎春而玉辂逥轮爰奉令以进读遂授时而发春俯偻前止精诚上陈晓色分于丹陛韶华发于紫宸遂焕爵以颁秩乃布徳而昭仁则知臣职不愆国典靡阙修阳事而考隂令祀朝日而享夕月陈而未读千门之寒气犹飞捧而既宣九有之春辉已发览读斯竟庆赐乃行缓政刑于肃杀遂性命于生荣习习和风扇万物而条畅迟迟丽景照八极之文明陈盛礼于元辰酌宏谋于往旧祀为国本燔柴斯用乎上辛食惟政先祈谷必当于太蔟莫不汨之则斯祸叙之则斯祐所以勅上公之恒典俾畴人之敬授穆穆秘殿明明我皇体乾道以从事阅春令而颁方可谓君奉时而罔失臣出言而有章时厯克正宪度克扬既同文于戎貊亦暨教于要荒谅皇家之务将永世而观光
　　中和节百辟献农书赋【以嘉节初吉修是农政为韵】
　　侯　喜
　　我后令节中和孔嘉冻已全解桃仍欲华庆赏之多燕乐既均于九有播植之始教化爰贞于四遐于是心膂周召股肱稷卨洎彼庶尹当兹新节阳和溥畅言拜赐于生成稼穑艰难乃载陈于睿哲观其克合天意咸造皇居佥曰国以人为本人以食为储政令不差则夷华知劝水旱无备则仓廪其虚且自古在昔靡不有初敬授人时而尧典垂记大无禾麦则鲁史频书今陛下防防栗栗日慎一日惟人是忧惟农是恤是以域中无事海内殷实人献其诚神降之吉臣等叨遇昌运思禆大猷惟兹南畆可致崇丘防考令辰实当四仲之首【疑作月】敬举彛典庶为六府孔修岂止合彼九畴冠夫百氏髙悬象魏必日就而月将永播蒸黎自风行而草靡帝曰善哉子之言是于变时雍恭慎是宗应天地中和之气备朝廷中和之容君告成中和之功久而作乐臣献守中和之术先告川【疑】农此所谓超羲越轩臣贤主圣树光宅之深本为经邦之善政美哉啓沃之义于斯为盛
　　第二【同前韵】　　　　　　　　　贾　餗
　　圣上覩万国之无事伟三农之可嘉因月令之初爰询播植俾年丰之庆无隔幽遐于是文武毕陈威仪斯列爰修耒耜之务用广异同之说将斯【疑作期】国实京坻人懐礼节捧书而进知地利之可分足食是图见天心之载悦既而啓文字俨簮裾焕防龙之献纳掩河洛之图书得富国以如此契生人于厥初稽重谷之言徒称董仲验深耕之法何媿朱虚所以候惊蛰之辰应夹钟之律昭八政之所用蓄九年之罔失是藨是蓘将致乎千斯仓爰始爰谋必因乎四之日故当载阳之候以进为邦之术俾农识不耕之凶嵗获终畆之吉且中也者表天地之交泰和也者象徳化之优柔致中和之令节展稼穑之允脩将明肥硗异等丰歉殊收人靡在阿之叹野传击壤之讴已矣哉富庶之规既如此弼谐之道必于是佐化之风行动黎元而草靡故得祥生地表庆发天宗百谷允修臣罔慙于后稷兆人乃粒帝有迈于神农伊斯事之明盛掩前代之辉映因献夀之嘉辰遂啓心于善政何必考李悝之地力览崔寔之月令懿此羣公之书永作九州之庆
　　第三【同前韵】　　　　　　　　胡直钧
　　农为务本春则嵗华和者取至和之靡忒中者象居中之莫邪吾君将以发教源于仲序配节令于孔嘉知稼穑之道则无逸之书何逺覩播植之论审后稷之训不遐至若四海无事万方胥悦野思疆理之勤朝有田畴之说铸兵器为农器更旧节为新节天子方坐承明之庐端穆清之居百执事孜孜而奉职羣有司济济以进书曰陛下徳被淳古时登太初念耘耔之勤每思亲劳伫丰年之应曽不自虚【一作摅】臣所以极闻见而献可庶将获小大之所如伏以羲循平秩时在元吉既钱镈之夙营固凖直而何失迟西成于遗秉之嵗戒东作于寅賔之日庶居勤之軰咸执其常惰逰之人罔敢不率皇上谐众议允嘉猷载耒耜而亲耕天下皆劝率公卿而终事庶绩咸修然后创典章颁逺迩斯载耕之自此伫多稔之于彼稽汜氏之法未足方之考周官之规谅当改是岂不以羣下执躬在上务农故将降功于后土介景福于天宗况令节适时良图合盛近可法于三务逺从规于八政岂将独播羙于兹辰冀终古而辉映
　　第四【同前韵】　　　　　　　　郑式方
　　圣人清谧六合车书一家皇心恊于天统节令征为国华思播植以富人故农书是进建中和而照物俾淳风不遐是以四夷即叙九谷用嘉当其天庙只临韶光发泄二月初吉式恊于农祥三务成功不亏乎嵗节授其时用天之道进其书知人则哲一人垂拱以忧勤百辟献章而诚竭于是元老进而言曰陛下道洽无外化康有截犹虑九扈未三时尚缺命陈书而王化可阐俾知方而农政斯列既戒既种粢盛之望有期弗震弗渝地利之宜奚设岂不以寒气揔入春阳始初陈乎五种之用本乎三农之书王者则千畆是籍庶人则中田有庐故年谷之顺不差物力之功克实首嘉节而东作方起符中星而西成乃毕其殖也习无不利其耕也动罔不吉然后邦国知息节之宜象魏识劝农之术于以见君臣克恊于以见土谷惟修足食表丰年之庆多稌兴大田之猷且夫节者育物于生成农者丰功于遐迩善宣兮时罔不若化洽兮物无非是乃疆乃理歌积庾于京坻有翼有慿致殊方之率俾非我后圣应太昊徳包神农则不能尽地力祈天宗故得贞万姓行八政幸沐化于和平庶采葑而謡咏
　　春傩赋　　　　　　　　　孙　頠
　　是月也见斗于辰日交长至有司方成大礼展时事达九门以磔禳协四灵而涤器匪嵗之卒乃春之季令隂气以下降使阳和而上利顺三时而不忒协万福而必萃命方相氏出傩百神丹首纒裳辫发文身摐金皷以腾跃执戈矛以逡巡驱赤疫于四裔保皇家于万人斯乃卒嵗之傩也岂比夫抑而毕春于是休征允备有典有则洗涤氛疠祚我邦国其弓乃桃其矢乃棘野仲无以施其计游光曷足逞其特然而礼法肃设干旌骈罗祠青帝以邀福抑金方以与傩将以窒隂气发阳和已矣哉斯欲陈傩之仪述傩之饰盛可以仰功可以抑腾金耀【一作辉】于四目被熊皮于五色乍炜炜以煌煌或昈昈而赩赩既秉戈而扬盾率百而是职及乎出未央经上林芳菲发越瑕秽漂沉时令既毕嘉贶是寻黄龙白凤大辂南金聚髙冠之岌岌防长劔之森森我皇尧舜比徳防龙是扶春傩髙门载驰载驱玉以制容金以饰途流声教以布濩乃洋溢于天衢既而隂阳交和庶物时育氛氲将埽祥光可掬绥我眉夀介余景福客有书劔三朝苦心简牍荏苒青衿蹉跎白屋傥不弃于刍荛将刷羽于乔木
　　麦秋赋应制　　　　　　　许敬宗
　　臣闻五土异宜四气分序考宿麦于生类起严秋于溽暑扇渐秀于梅风润岐苗于谷雨于时阳翘总畅隂吕濳生当隆曦之首节韫秋令之初萌杂芸黄于緑野参肃杀于朱明始自天而下降终因地而斯成畴中气爽垄际风清引神飇于绮殿指明月于纨扇砌积玉兮疑氷庭飞花兮似霰矫微阳于脩景溽寒露于芳甸栋刻桂兮含英井雕莲兮发绚云标峯而势诡气登商而节变若乃叶幄垂秀条帷泛光莺传枝而袅娜蜂散蘂而芬芳对银縚而偶穟并金缕而分芒如【集作改】炎炎之铄石若懔懔之懐霜资髙明以纳豫顺中和以自芳非甘泉而涤景异寒气而浮凉却氷纨于寳笥屏珍簟于披香命载笔于蓬渚赞天文于栢梁幸千龄兮此遇奉万夀兮称觞
　　七夕赋　　　　　　　　　王　勃
