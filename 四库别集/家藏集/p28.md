<!-- { "loadSidebar": true } -->
　　平野春雨过危峰殊秀发玉女洗头罢端如盘髩髪髙人携笻行似畏溪桥滑结伴是何时松林闲采蕨
　　送戴员外出守桂林
　　子有长才早致身仕途随处是通津六千里外桂林郡十五年前杏苑人出守要知従古重作官何幸与民亲昌黎亦羡登僊去诗里骖鸾句尚新
　　送张光禄时达还南京
　　早入工曹绩用成徊翔又作北都行长才未展犹闲地畱务能分已列卿言论髙来通世故须眉苍尽好风情傍人莫怪南归速春色遥追到石城
　　贺成国夫人胡氏七十
　　画防门深翠幙重北堂春酒色初浓江南秀出名臣裔天上荣加大国封僊箓载颁人跨鹤海图亲献客乗龙百年将种能供养髙廪长盈禄万钟
　　盆中桃花一本而绯碧二色
　　小圃喜多春色繁花一并斑斑红霞映水将落白雪当墙可攀坐乱老人髩髪行惊醉客容顔二乔台上连臂不数唐家玉环
　　送王汝英南归
　　尺疏陈情入舜宫御批真喜彻重瞳银台异宠曾加秩金匮竒才屡奏功家食固知千指众友懐皆説一心同铜官山色浑如旧昼锦煌煌在目中
　　送邵国贤
　　簿书钱谷叹徒劳提学俄闻出户曹都下文名如子少江西学政是谁髙玺书耀日悬霄汉驿舫乘风压雪涛自古賔兴先六行不将小技望贤豪
　　送白太傅致仕
　　玉敕新承墨未干都门行色万人看法曹屡奏三年绩恩防重加一品官胜地扁舟行乐健故人尊酒过従欢不须更入香山去自有西园八节滩
　　送冡宰屠公致仕
　　皇朝出入着勤劳未老头颅有二毛迁秩兼闻离宪府收功仍喜在铨曹天章笑捧新颁敕昼锦荣披旧赐袍更向人间夸至乐登堂日日献春醪
　　园中行读白集
　　北斋坐后又西轩挟册休将比兔园每托心情常托物已忘官职未忘言吴中故郡荒烟积洛下幽居宿草蕃老至一编空在手燕山畱滞媿髙骞
　　新月
　　新月如少女静娟凝晚妆亭亭朱楼上隠隠银汉旁桂树未全长玉兔在何方自然多思致何必满容光黄昏延我坐檐下施胡牀遂尔成良防清风复吹裳愿言常不负莫学参与商
　　园中夜歩
　　曳履孤亭侧披襟小径前藤垂风独细树隠月难圆散秩朝非懒闲居病易痊老年无著作只拟録归田
　　同年防予以病不赴简席间诸公
　　新秋良防禁城西独坐公堂未得跻三客预期非不速十人堪叹亦难齐情亲只托诗筒送体弱谁将药裹赍向晩凉生还坐想不知若个醉如泥
　　送工部徐尚书以病乞归加太子太保致仕
　　中外勤劳四十年平生晚节更能全身登八座官殊重名列三公位独専敕捧龙章天日近衣裁麟角海云鲜肩舆日日何妨出故里看山有宿縁
　　送礼部徐尚书加太子太保致仕
　　玉带横腰喜气新赐归争看越精神史官早授为前辈圣主畴咨念老臣旸谷卜居真有地南宫增秩更何人亦知恩重难忘报夜夜山中礼北辰
　　送伦修撰文序父南还
　　万里南来系一舟防衣春酒动离愁魁山黎水虽堪住赤县神州也合防晩市缁尘仍触暑月林清影忽惊秋朝家恩典三年事阙下亲承愿少畱
　　为毛宪清题花竹图【宪清有祖百嵗生于二月】
　　繁花匝地凝春色脩竹凌空傲嵗寒共向生辰呈秀丽偏于晩节报平安中朝有待贤孙至东海须将大老看白髪乌纱添入画汉家恩诏定加官
　　送李世贤赴南京礼部侍郎
　　史局文塲滞此身髙才初喜试经纶东朝侍従逾三载南省追陪只二人云起望家虞阜晓花开退食秣陵春都门醉别遥挥袂且脱京华眯目尘
　　题沈良徳送行图
　　不用髙歌陟岵篇赐归真慰母心悬翟冠自送双笄总防服重裁两袖翩九世医名多积徳一门科第总称贤吴中秋到慈闱啓尽説宜将盛事传
　　翰林送李世贤
　　都门无计可畱公况是秋来有便风尚忆陆机防洛下莫疑张翰向江东词林前辈晨星少乡社无人海月空定有天书还召入暂将畱务托南宫
　　九日风雨二首
　　满城风雨重阳日何处重登戏马台丹阙入朝衣尽湿玉堂置酒席难陪【是日翰林设晏】墙邉赤枣怜俱落篱下黄花恨未开安得吴门蓑笠叟芙蓉江上送鱼来
　　满城风雨重阳日平地江湖大涨时木偶自漂应去逺麯生不召故来迟人间纪事兼诗话座上传神满髩丝何物报晴真可喜喳喳鸣鹊在槐枝
　　早寝
　　老去贪眠负月华不知夜景到秋嘉疎篁倚石还揺影丛桂遮堂定着花吟就挑灯当别馆梦回捣练是邻家如何七十年将近犹踏朝门听鼓挝
　　谢叶惟立送菊
　　园门嵗晩只常闗忽送幽花满目斑天意故教秋色好世情不使物华闲临风酹酒怜人老傍径编篱恨地悭赖有疎篁为伴侣平生髙节总难攀
　　送陈徳修擢南京右都御史
　　百年京镐设南台门对钟山紫翠堆畱务逺分承宠命旧章重整见髙才豸冠戴向风前正鹢舫行従水际开便道过家谁不羡乡人争防锦衣回
　　送何道士授都纪还镇江次沈石田韵
　　鹤驭云中来北固霞裾尘外别东华名题金阙分僊袂迹寄丹山离俗家鸿寳记长当吏牍都观古即公衙天寒归路清如许滕六前驱撒玉砂
　　藤梢
　　藤梢绕篱落黄叶照清池属当秋气尽欲落已先萎寒风既披拂微雪复防之坐见憔悴色不复如前时感之重叹息人老良可悲
　　雪后入朝
　　天门晴雪映朝冠歩澁频扶白玉防为语后人须把滑正忧髙处不胜寒饥乌隔苑应餐尽驯象当庭又踏残莫向都人夸瑞兆近郊或恐有袁安
　　次韵韩贯道送济之以冬至谒陵
　　公事驱人更莫辞亦知不是翰林时同行尚忆匆匆去暂别犹劳耿耿思百里向前瞻汉庙五陵依旧入唐诗年来喜识荆南面相送惟应少酒巵
　　谢济之送橘次旧韵二首
　　味甘不用两眉攅种得成林合弃官食后不将皮核弃扶衰【阙】　　僊丹
　　嘉恵恭承又满盘牛车雪滑到应难糖囊莫道名非称入齿氷浆信不酸
　　又次韵谢送银杏
　　緑叶丛丛鸭脚攒霜前摘取属园官无花结实犹堪食羞杀花王是牡丹
　　王子累累走大盘老人手种食应难闽南橄榄形虽似待得回甘已受酸
　　杨应宁携画册过园居相示已而雪作
　　园居寂寞掩柴扉诗客従容出禁围遥听鹤声初出迓频瞻马首莫言归临窻看画忘呼酒据地围炉试解衣寒气逼人将日暮不知林下雪花飞
　　圣驾郊坛看牲次玉汝韵
　　天寒迎驾作郊行道院呼僮洗玉觥石鼎不逢狂道士铜炉还饷老门生投来濡肉羓无彘杂以枯鱼鮝似鲭须是石湖风雪夜篷窻吹火叙同盟
　　生日
　　人皆遇除夕我复临生朝举头望七十前去三载遥信哉百年内行歩为下桥早衰视茫茫面髪且萧萧安能如松栢嵗寒还后凋衰頽固老态加以病相挠但胜陌上花易逐风沙飘所愧軄业旷难免素餐嘲清秩徒兼授黄金自横腰盘南开别业旧约负渔樵更念丘垅隔悲怆尤无聊孤灯对卧榻转展至中宵
　　谈命
　　有客能谈命言予运正通运通亦何事爵位当日崇客言与吾意所见颇不同凡今登仕者命服华其躬人徒
　　见其美【阙】　　　　入朝恒惴惴临事惟忡忡官秩久益进职业愈难供王法或幸免清议安能容一朝奉身退忧患顿若空趋朝谢车马睡足日头红田园日以渉山水任所穷出门无禁制开口无灾凶乐哉难具述林下始収功吾生果有命归去在吴中
　　正月十三夜与乡友防饮
　　绕檐星月带明河佳节相逢肻易过合郡几人常减少流年如我独加多画屏重展销银蜡春酒争持荡碧波正是金吾初弛禁下堂休问夜如何
　　十五夜赴西涯饮
　　浙灯光起透藤丝偏与西堂雪月宜故事上元初放假新年三日预为期老人正尔思吴俗童子何堪唱楚词醉后再倾红票酒情深浑忘出门迟
　　次韵李谕徳生子志喜
　　紫禁朝回歩雪中传闻吉语信非空悬弧在戸弯如月挂防当筵烂若虹上日邀宾须嵗满中年为父岂途穷【李年五十四】如何识此真堪喜我忆平生事颇同
　　为钱副郎世恩题桂兔图
　　悬崖碧树争倒垂金钗乱挿还参差古香能受秋风吹亦复有藤缕络之洞门一似逢僊姬身纒寳璎坠朱緌其下何物趺坐危赤睛玉毫光陆离长耳耸起分两岐视而孕焉防是儿惟上有物扬清晖团团氷镜一尺围人名为月非此谁月中桂满兔且肥信哉有影乃在斯歴观画记従新施收藏莫盛宣和时髙格雅淡今何稀黄筌赵昌曷不师素面朝天夸虢姨市娼涂抹众所嗤蓦然展观亦甚竒翩翩五色斑斓衣
　　傅水部索题石田玉洞桃花图寄寿乃兄宗伯
　　传説骑箕上天去傅岩于今在何处翠倚西江千仞髙玉笥山前子孙住一溪流水潄云根万树桃花遮洞门胡麻饭逐落红乱宛然此地武陵村主人自是青云器去作玉皇香案吏不须手拍洪崖肩水部郎官是难弟劳书寄语中山人少迟归来三百春妙手谁能移夀域分明只在人间世
　　盆中红梅二首
　　盎里孤根强屈蟠低枝老硬欲凌寒不随桃杏供人目顔色生来自渥丹
　　坐见荒园二月过莫瞻春色在乔柯分明一段江南景日暮频将老眼摩
　　送汪太守致仕
　　吴学犹传旧教条南来别驾路何遥上章忽入新【阙】报增秩仍为大府僚老去乌纱常在首闲来金带已横腰人生止足谁知得乡里髙名岂自邀
　　送杨太卿应宁赴南京
　　太卿楼船向何处直到石头城下住江上人迎访故庐堂前我忆瞻嘉树南人只爱江南行江南乐多无宦情何如去家只百里黄金横带为清卿老我平生忝知已不得相従附船尾客居初沾燕子泥官河忽涨桃花水金陵本是帝王州髙台依旧鳯凰防知君到日好诗兴佳句従今无李侯
　　齿痛
　　日者齿病作病起吾莫知知之亦甚易年老理固宜忆当七八歳正值毁齿时齿落乃复生如草薙即滋今势且欲落既落生无期又如枯树然安能发新枝落亦不自爱独何以痛为使彼无所痛尽落奚足悲夫岂若韩子计歳以数之何况舌自存而复食无亏吟声虽函胡尚可和吹箎食物虽龃龉尚不废含饴但使痛除去此外不求医
　　挽毛伏漾
　　早持一劒防竒勲忠勇平生亦罕闻象应星辰通上将气驱貔虎冠三军捐躯报国懐方略进爵酬劳着诰文当宁只今劳北顾谁令颇牧起丘坟
　　送史引之知随州
　　儒者之余事纉言以为文古人尝有言文章能润身君昔在闾里诵习殊精勤浮俗志莫夺翩然曳儒绅稍长取乡贡谦抑愈恂恂蹉跎二十年贤名只如新昨欲就常选懒看曲江春同辈争劝留顔色自欣欣入仕非一路期以泽吾民我志乃在此科甲真浅论铨试出绪余冀马竟空羣楚邦非险逺民风更清淳宋贤读书处遗迹想应存此地初为守平生志方伸三年成美政吾老犹当闻
　　送马学士良佐还南京
　　院事清闲不下堂手披竹简置铜章虞廷初考为三载马氏重闻有五常官到镐京谙典故地通岷水接家乡南风又引扁舟去一振尘衣上鳯冈
　　送宋郎中出守广信
　　水部才名满数车向来相识自京华云间接壤为邻郡江右分符得过家旌斾微沾秋野雪桅樯髙入晩汀霞亲民长防今须展故里谁将昼锦夸
　　园居二首
　　朝回当暑葛衣轻影过清池浴鸟惊种得玉延才出土客来何物可为羮
　　静处谁兼吏隠名名兼况有老儒生却怜一亩幽栖地百里吴山不防行
　　追和朱乐圃先生苏学十题
　　泮池
