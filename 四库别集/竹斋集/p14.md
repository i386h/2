<!-- { "loadSidebar": true } -->

　　白月流光抱石台，高人潇爽长吟啸。

　　起居闲闲趣有余，看山看水还看书。

　　木瓢满酌示真率，不知轩冕为何如？

　　太华终南青未了，北山移文为谁道？

　　君不见孤竹夷齐久寂寥，首阳薇蕨今荒草。

　　送元本忠北上

　　天台有奇观，方广石梁悬断岸。

　　青天倒泻瀑布寒，五百大士皆顽汉。

　　道人一出初无心，手翻贝叶开珠林。

　　十载湖山玩清淡，白云流水松风琴。

　　金策飞来镜湖月，大禹山前看禹穴。

　　玉麈横挥檐葡香，石台花雨如飞雪。

　　千山奇怪总笔底，妙语写出山骨髓。

　　岩泉一勺不足留，梦魂飞渡鱼龙海。

　　皇州三月花柳辉，江南此时茶笋肥。

　　君行已随心所向，不嫌杜宇啼春归。

　　玉堂故人知我有，问信向君应合手。

　　为言百事不能为，旧时黑须今白首。

　　有感

　　江南古客无寸田，半尺破研输租钱。

　　好山好水难夤缘，荃房日薄蒙荒烟。

　　囊中蝌蚪二百年，大经大法垂幽玄。

　　他人不知我自怜，落花春暮啼杜鹃。

　　杜鹃啼苦山竹裂，锦官宫殿烟霏灭。

　　人间百鸟无处栖，青蝇贝锦成行列。

　　北望茫茫莎草黄，葱河五月天雨霜。

　　岐阳不见真凤凰，山鸡野鹜争文章。

　　江南古客苦无计，却向水中搴薜荔。

　　沙鸥梦老苹雨残，湿云不动天如醉。

　　回观蓬莱十二楼，我曾读书楼上头。

　　楼前平碧千顷秋，白露暗洗芙蓉愁。

　　岁寒归来有谁在？青松是兄梅是弟。

　　山中巢许不可寻，却对老嵇食石髓。

　　虾蟆山

　　春风吹船着牛轭，扶藜直上山之脊。

　　山上老石怪且顽，皮肤皴皱苔花碧。

　　我来不知石有名，拊摩怪状心亦惊。

　　野人指点为我说，此物却是虾蟆精。

　　古昔曾偷太仓粟，三百余年耗中国。

　　天官烛其阴有毒，敕丁破口剪其足。

　　至今突兀留山丘，雨淋日炙无人牧。

　　树根穿尻蛇入肚，老鸦啄背狐粪头。

　　牧童时时放野火，耕夫怒击樵夫剁。

　　自从残堕不能行，见者唾之闻者骂。

　　虾蟆虾蟆非令仆，无功那窃天之禄。

　　如今虾蟆处处有，天官何不夷其族？

　　致令骄气吹臊腥，干霄上食天眼睛。

　　百虫啖尽心未已，假作鼓吹怡人情。

　　三月江南春水涨，纡青拖紫争跳浪。

　　渔父持竿不敢言，猎夫布弩空惆怅。

　　黄童白叟相引悲，田中更有蝌蚪儿。

　　金陵行送余局官

　　李白题诗旧游处，桃花杨柳春无数。

　　六代衣冠委草莱，千官事业随烟雾。

　　大江西下秦淮流，石头寂寞围荒丘。

　　原田每每尽禾黍，青山不掩诸公羞。

　　高楼如天酒如海，触景令人生感慨。

　　红堕香愁燕子飞，风流王谢今安在？

　　我欲去寻朱雀桥，淡烟落日风萧萧。

　　交疏结绮杳无迹，但见野草生新苗。

　　小儿纷纷竞豪纵，区区割据成何用？

　　芙蓉水冷燕支消，千古繁华同一梦。

　　伤今吊古如之何？头上岁月空蹉跎。

　　君行喜有丝五紽，宦情不似诗情多。

　　江南故事可知否？白云霙霙变苍狗。

　　休论平生锦机手，浩歌且醉金陵酒。

　　天台行

　　东南海阔秋无烟，天台山与天相连。

　　丹霞紫雾互吞吐，重冈复岭青盘旋。

　　怪石长松磊磊兮落落，神芝灵草绵绵兮芊芊。

　　金堂玉室异人世，桃花流水春娟娟。

　　送君此去意何古？幅巾飐飐衣翩翩。

　　檄书初开五云色，不嫌坐上寒无毡。

　　我拟寻真拾瑶草，在家作想三十年。

　　乘风几欲鼓舞去，水流花谢难夤缘。

　　山空无尘明月冷，时复梦里闻清猿。

　　君今登登玉霄近，为我问讯丹丘仙。

　　丹丘仙人如有在，我欲往受《长生篇》，

　　烂煮白石松影片眠。

　　索笋长句寄傅隐君

　　春风吹起石底云，丰隆唤出苍龙孙。

　　古苔初破土膏滑，露华净洗龟筒痕。

　　先生爱笋如爱玉，冷笑人间饫膏肉。

　　我生无家怀此君，十年未解求一束。

　　先生卜筑江之干，轩窗萧洒鸣风湍。

　　玉麈不挥秋飒飒，翠佩欲动声珊珊。

　　高歌不觉凛毛发，坐令异境生清寒。

　　便欲契青奴，谢彼苜蓿盘。

　　先生若肯慰我之大嚼，我亦为之披腹呈琅轩。

　　望雨

　　狂风吹春无寸雨，天地漫漫尽黄土。

　　病日韬光赤如血，千花万花愁不语。

　　耕牛渴死野草枯，农夫悲啼泪如珠。

　　蚕胎在纸秧在谷，未知何以供官输。

　　道旁流民尽游鬼，十日不食一粒米。

　　唇焦口燥声啾啾，抱瓮沿门求剩水。

　　孰云绮席罗奇珍，龙涎入鼎烟如云。

　　笙歌满耳珠翠拥，醉饱那识人间贫。

　　江北豺虎毒，又见江南狼虎簇。

　　饥狐日食饿死尸，老乌夜叫逃亡屋。

　　峨冠腐儒空读书，骑马小儿真苟图。

　　安得银河倾？泽我枯槁苏，坐令四海常晏如。

　　感竹吟

　　云溪老竹持苦节，玉质萧森出岩穴。

　　苍苍古色谁为摩？凛凛清风自然别。

　　劲直不肯降雪霜，潇洒不肯栖凤凰。

　　愿杀长身载经籍，要为吾道垂休光。

　　谁信嚣风满漓俗，红紫纷纷乱人目？

　　遂令此君受羁束，荆棘凌夷刀锯辱。

　　青虫网叶蠹食筠，野老更欲锄其根。

　　闭塞阳和绝土脉，绝之不许生儿孙。

　　东里先生有遗族，午夜闻之皆痛哭。

　　拟以余音问伯夷，首阳烟雨莓苔绿。

　　呜呼老竹老愈奇，岁寒心事无人知。

　　孤梅在溪松在壑，焉能与余论襟期？

　　飘声夜落山阴道，欣赏多情愁欲倒。

　　固知遇合各有时，何必区区挂怀抱？

　　君不见穷陬荒草非所种，开花犹解供王贡，

　　那有此材无此用！

　　结交行送武之文

　　江南野人毛发古，骑牛读书无一侣。

　　白眼遥看泰华云，赤脚冷濯沧浪雨。

　　长安小儿不足数，论文忽有东平武。

　　武君胸中气峥嵘，呼吸云梦吞沧溟。

　　笔底春秋决王伯，坐探今古无余情。

　　青青扬舟渡淮海，江山秀色遥相待。

　　雄文卷尽九江碧，新诗写出庐山翠。

　　西南五老青未了，倏忽骑云过蓬岛。

　　脱略不作公子行，随我骑行踏芳草。

　　人怪我颜何丑老，自觉无人可同调。

　　梅花明月柳花云，独对青山发长啸。

　　武君过我笑我痴，话言时复投其机。

　　柴床卧听夜雨落，草窗坐看秋萤飞。

　　凄凉饮尽客中味，君知我知谁复知。

　　今年丙子旱太苦，江南万里皆焦土。

　　老羸饿死壮者逃，硕鼠欺人暴如虎。

　　武君平生多抱负，对此如何可轻举？

　　武君武君善调护，慎勿轻身学巢许。

　　秋风昨日吹大荒，草木黄落雁南翔。

　　浩然归兴不可降，严君五马一马黄。

　　大兄亦受七品郎，况是迁官归故乡。

　　可知闾里生辉光，我穷衣袖露两肘。

　　回视囊蓖无一有，送君不劝阳关酒。

　　长歌但折江上柳，丈夫有志当自持。

　　不须重此生别离，泪不为此生别滋。

　　天南天北同襟期，明年平原芳草绿。

　　试弓好射衔花鹿，有怀若问山阴竹，

　　中天亦有南飞鹄。

　　谢友惠温生笔

　　春云浮空山渺渺，细雨飞花堕江草。

　　感时欲作寄远书，凝思几叹中书老。

　　东家小胥借已无，西家但有长柄锄。

　　薛涛侧理摊满案，无奈点作玄云图。

　　昨夜灯花悬紫粟，知有春风到茅屋。

　　清晨开户得故人，惠我温生双落墨。

　　赤锋圆健光彩浮，金花古笺封两头。

　　脱颖忽作霹雳响，龙跳虎跃山灵愁。

　　更看担夫争道好，涂鸦小儿惊绝倒。

　　陶泓从此策奇勋，扼腕凝神听挥扫。

　　黑花飒飒鸣琳琅，野人辟易安敢藏？

　　为君贡之白玉堂，黼黻华衮开天章。

　　大书大义扶王纲。

　　谢曹隐君惠扇歌

　　去年僦屋在山脚，草居两间如蛎壳。

　　六月七月无雨落，田野焦枯江海涸。

　　人间酷烈无处逃，吾农忍气婴炰熬。

　　编蒲缉羽不成扇，寻松访石空劳忉。

　　至今悒郁未能雪，想到那时肠内热。

　　先生何以知此情？赠我齐约比明月。

　　番罗夹背紫竹把，中有水墨新图画。

　　崩滩乱石奔惊湍，依约远山左右攒。

　　轮囷老柏饱雪霜，更有石丈依修篁。

　　岁寒节操不可降，未举已觉生清凉。

　　山阴野人何磊落？笑引南熏归掌握。

　　寒声飒飒动岩壑，不羡右军题六角。

　　转手黄埃净如扫，便将献君明大道。

　　置诸怀袖扬仁风，快与苍生除热恼。

　　赠杨仲开画图引

　　杨君绰有隐者风，须长骨瘦两耳聋。

　　作诗作画不作意，造化不与常人同。

　　前年眼健腕有力，捉得老龙归雪壁。

　　墨雨淋漓天地黑，茅山十日飞霹雳。

　　去年神固气宇壮，长驱猛虎来堂上。

　　威雄哮吼万夫栗，满屋生风洗蛮障。

　　今年忽尔写雁鱼，气韵又与曩日殊。

　　平湖大泽无界限，黄芦白水秋烟孤。

　　鱼游不失伦，雁来不失序。

　　飞鸣泳跃千万状，立意俱由是为主。

　　啬夫一见大义明，无声诗是无文经。

　　今人几许浪得名，岂研古人之画情？

　　杨君杨君一笑起，无奈贱目而贵耳。

　　宋人固以燕石奇，夫差酷爱西施美。

　　燕支牡丹荔子图，豪家割舍千金沽。

　　云林雪巘尽埋没，王吴荆李为何如？

　　安得我有绢万丈？联成一片青天障。

　　请君画作风调雨顺图，共乐太平歌击壤。

　　贾浪仙骑驴图

　　雪花打帽风搅须，宽衣破靴骑蹇驴。

　　先生自是山泽惧，瘦名之传岂为虚？

　　穷吟苦思不觉老，知音幸遇韩京兆。

　　至今长安诸小儿，拍手犹能为君道。

　　清声千古在世间，好诗句句夸浪仙。

　　我恨后生五百年，不得抵掌谈微玄。

　　形骸孤陋向岩壑，竹冠草衣空卓荦。

　　披图挹之嗟寂寞，断桥流水梅花落。

　　柯博士画竹

　　湖州老丈久已矣，近来墨竹夸二李。

　　纷纷后学争夺真，画竹岂能知竹意？

