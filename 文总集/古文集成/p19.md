<!-- { "loadSidebar": true } -->
　　昔者圣人作易以拟隂阳之变于阳之消于上而息于下也为卦曰复复反也言阳之既往而来反也夫大徳敦化而川流不穷岂假夫既消之气以为方息之资也哉亦见其絶于彼而生于此而因以着其往来之象尔唯人亦然大和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已耳呜呼圣人于复之卦所以賛其可见天地之心而又以为徳之本者其不以此与
　　敬斋记【南轩】
　　孟氏没圣学失传寥寥千数百载间学士大夫驰骛四出以求道泥传注溺支辞又不幸而髙明汨于异说终莫知其所止嗟夫道之难明也如此非道之难明也求之不得其本也宋兴又百余载有大儒出于河南兄弟并立发明天地之全古人之大体推其源流上继孟氏始晓然示人以致知主敬为圣学始终之要顾世方乐于荒唐放旷之论穷大而失其居视斯言若易焉者而曽莫思其然也天下之生乆矣纷纶胶轕曰动曰植变化万端而人为天地之心葢万事具万理万理在万物而其妙着于人心一物不体则一理息一理息则一事废一理之息万理之紊也一事之废万事之隳也心也者贯万事统万理而为万物之主宰者也致知所以明是心也敬者所以持是心而勿失也故曰主一谓之敬又曰无适之谓一噫其必识夫所谓一而后有以用力也且吾视也聴也言也手足之运动也曷为然乎知心之不离乎是则其可斯须而不敬矣乎吾饥而食也渴而饮也朝作而夕息也夏葛而冬裘也孰使之乎知心之不外乎是则其可斯须而不敬矣乎葢心生生不穷者道也敬则生矣生则乌可已也怠则放放则死矣是以君子畏天命不敢遑宁惧其一失而同于庶物也仁寿崔子霖以敬名斋而请予记之予嘉其志之美也则不敢辞吾乡之士往往秀伟杰出而吾子霖方有志于斯道以与朋游共讲之予叹夫同志之鲜也乃今得吾子霖而子霖又将与其朋友共之益知吾道之不孤也故乐为之书
　　敬斋记【南轩】
　　诚者天之道敬者人事之本敬道之成则诚而天矣然则君子之学始终乎敬者也人之有是心也其知素具也意乱而欲汨之纷扰臬兀不得须防以宁而正理益以蔽塞万事失其统矣于此有道焉其惟敬而已乎伊川先生曰主一之谓敬又曰无适之谓一夫所谓一者岂有可玩而执者哉无适乃一也葢不越乎此而已尝试于平居暇日深体其所谓无适者则庶乎可识于言意之表矣故俨若思虽非敬之道而于此时可以体敬焉即是而存之由是而察之事事物物不得遁焉涵泳不舍思虑将日以清明而其知不蔽矣知不蔽则敬之意味无穷而功用日新矣天地之心其在兹欤学者舍是而求入圣贤之门难矣哉至于所进有浅深则存乎其人用力敏勇与缓怠之不同耳吾友临川吴仲权志于古道将以敬名其所居之斋而日勉焉于其行也书此以赠之葢朋友相与警劝之义也
　　存斋记【南轩】
　　太极动而二气形二气形而万物化生人与物俱本乎此者也原物之始亦岂有不善者哉其善者天地之性也而孟子道性善独归之人者何哉葢人禀二气之正而物则其繁气也人之性善非被命受生之后而其性旋有是善也性本善而人禀天气之正初不隔其全然者耳若物则为气所昏而不能以自通也惟人全夫天地之性故有所主宰而为人之心所以异乎庶物者独在于此也是以君子贵于存之存之则在此不存则孰知其极哉存之则有物不存则果何所有哉故主一无适敬之方也无适则一矣主一则敬矣存之之道曷要于此乎诚能从事焉真积力久则其所存者将洋洋乎察于上下而不可掩功用无穷变化日生性可得而全矣吾友吕季克敬而好义以存名斋其志逺矣属予为之记若予者葢矻矻自保之不暇而何以善于友朋然则斯记也非特以勉季克且将自警欤
　　不息斋记【五峯】
　　绍兴二十有九年春友生毛子请曰以谟斋房衡麓先生名曰不息惟义之奥至于今十年若存若亡请先生辞而逹之以比盘盂几杖之铭戒庶几可以朝夕从事予闻其言喟然叹曰先兄既为子名我其可不敷畅厥义以厉子志然难言也子试察夫天地之间有一物息者乎仰观于天日月星辰不息于行也俯观于地鸟兽草木不息于生也进而观乎朝廷之上卿士大夫不息于爵位也退而观乎市井之间农工商贾不息于货财也滔滔天下若动若植是曽无一物息者矣今予兄以不息教子无乃使子泯泯然与万物同波沦胥以亡乎将何以収子之放志表万物而正之邪惟予知其有道也子其审聴吾之言乎夫日月星辰虽不息于行而息于象鸟兽草木虽不息于生而息于形卿士大夫之不息于爵位也而固息于名农工商贾之不息于货财也而固息于利夫有所息则滞于物滞于物者不全于天不全于天者虽日月星辰不能以自化而况于六尺之躯乎噫六尺之躯有神妙而世俗之人不自知也圣人闿之曰人者天地之心也此心宰制万物象不能滞形不能婴名不能荣辱利不能穷通幽賛于鬼神明行乎礼乐经纶天下充周徧满日新无息虽先圣作乎无始而后圣作乎无穷本无二性又岂有隂阳寒暑之累死生古今之间哉是故学为圣人者必务识心之体焉识其体矣不息所以为仁也此圣人与天为一之道大哉言乎舜禹知之乎吾徒其可以日月至焉而已乎孔子曰学而时习之此不息之端也言有尽防无穷有志于道者可忽诸
　　弗措斋记【南轩】
　　金华邵元通名斋曰弗措以为朝夕讲习居处之地而求予为记其请厪甚予焉能忘言也中庸论诚之道其目有五曰学曰问曰思曰辨曰行而五者皆贵于弗措葢圣学与天地并髙明博厚而悠乆无疆也学者竭终身之力勉勉不已犹惧不及而况于若存若亡暂作复辍其何益乎弗措之义大矣虽然入徳有门户得其门而入然后有进也夫子之教人循循善诱始学者闻之即有用力之地而至于成徳亦不外是今欲求所持循而施吾弗措之功其可不深攷之于夫子之遗经乎试举一端而论夫子之言曰弟子入则孝出则弟谨而信泛爱众而亲仁行有余力则以学文嗟乎是数言者视之若易而为之甚难验之不逺而测之愈深圣人之言化工也学者如果有志盍亦于所谓入孝出弟所谓谨而信所谓泛爱亲仁者学之而弗措乎学然后知不足其间精微曲折未易尽也其亦问之而弗措乎思之未至终不为己物盍亦思之而弗措乎思之而有疑盍亦辨之而弗措乎思而得辨而明又盍行之而弗措乎是五者葢同体以相成相资而互相发也真积力乆所见益深所履亦固而所以弗措益有不可以已髙明博厚端可驯而识矣噫学不躐等也譬诸燕人适越其道里之所从城郭之所经山川之阻脩风雨之晦必一一实履焉中道无画然后越可几也若坐环堵之室而望越之渺茫车不发轫而欲乘云驾风以遂抵越有是理哉且夫为孝必自冬温夏凊昏定晨省始为弟必自徐行后长者始故善言学者必以洒扫应对进退为先焉唯夫弗措之为贵也吾子母忽于予言诚能服夫子之教而用力焉则希音至味吾子将自得于心矣
　　克斋记【晦庵】
　　性情之徳无所不备而一言足以尽其妙曰仁而已所以求仁者葢亦多术而一言足以举其要曰克已复礼而已葢仁也者天地所以生物之心而人物之所得以为心者也惟其得夫天地生物之心以为心是以未发之前四徳具焉曰仁义礼智而仁无不统已发之际四端着焉曰恻隠羞恶辞逊是非而恻懚之心无所不通此人之体用所以涵育浑全周流贯彻専一心之妙而为众善之长也然人有是身则有耳目鼻口四肢之欲而或不能无害夫仁人既不仁则其所以灭天理而穷人欲者将益无所不至此君子之学所以汲汲于求仁而求仁之要亦曰去其所以害仁者而已焉非礼而视人欲之害仁也非礼而聴人欲之害仁也非礼而言且动焉人欲之害仁也知人欲之所以害仁者在是于是乎有以拔其本塞其源克之克之而又克之以至于一旦豁然欲尽而理纯则其胷中之所存者岂不粹然天地生物之心而蔼然其若春阳之温哉黙而成之固无一理之不具而无一物之不该也感而通焉则无事之不得于理而无物之不被其爱矣呜呼此仁之为徳所以一言而可以尽性情之妙而其所以求之之要则夫子之所以告顔渊者亦可谓一言而举也与然自圣贤既逺此学不传及程氏两先生出而后学者始得复闻其说顾有志焉者或寡矣若吾友会稽石君子重则闻其说而有志焉者也故尝以克名斋而属予记之予惟克复之云虽若各为一事其实天理人欲相为消长故克己者乃所以复礼而非克己之外别有复礼之功也今子重择于斯言而独以克名其室则其于所以求仁之要又可谓知其要矣是尚奚以予言为哉自今以往必将因夫所知之要而尽其力至于造次颠沛之顷而无或怠焉则夫所谓仁者其必盎然有所不能自已于心者矣是又奚以予言为哉顾其所以见属之勤有不可以终无言者因备论其本末而书以遗之幸其朝夕见诸屋壁之间而不忘其所有事焉者则亦庶乎求仁之一助云尔
　　无欲斋记【勉斋】
　　家本仲访予于于山之下相与读周子程子以及先师朱子之书探其端绪以求其本原至于周子无欲则静之防本仲喟然叹曰入徳之要其在兹乎是可以名吾斋矣盍为我言其义予嘉本仲择之精信之笃幸吾党之有人斯文之未坠吾为之言曰寂然不动心之体也事物未接思虑未萌湛然纯一如水之止如衡之平则其本静矣蔽交于前其中则迁而欲生焉欲炽而益荡感之而动者既失其节寂然不动者亦且纷纭胶扰而不能以顷刻宁动静相因展转迷乱天理日微人欲日肆矣故主静者所以制乎动无欲者所以全乎静此周子之意而亦有所自来也艮其背不获其身行其庭不见其人主乎静也旦昼之梏亡则夜气不足以存无欲则静也岂惟圣贤之教为然哉春夏阳之动也秋冬隂之静也方其静也一物不生万籁不鸣人木于根冰凝于渊不若是无以嘘众阳而生万物及其动也物各付物天何言哉天且无心欲何有焉不若是无以肃羣隂而成嵗功矣天且不违而况于人乎夫健顺五常性也精气百骸形也君臣父子夫妇兄弟朋友之交道也徇耳目口腹之欲以厌足其蕞尔之形静以贼本然之性动以害当然之道上以逆天地之化下以违圣贤之教于禽兽奚择焉诚能反而思之天之所以予我者如是其尊且贵也先立乎其大者则小者莫能夺焉视世之功名冨贵人之所大欲眇然若浮埃之在太空而况车马轻裘饮食之间乎葢将与造物者相从于冲漠之境而非人世之所能覊絷也所谓襟懐洒落如光风霁月者其所养可知矣周子推明无极动静之义以继孔孟不传之绪而断之以无欲则静之一言至其论圣学则曰无欲则静虚动直论养心则曰无欲则城立明通然则圣傅之枢要学者之涂辙果不出于斯言也哉
　　毋自欺斋记【勉斋】
