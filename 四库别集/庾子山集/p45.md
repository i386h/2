<!-- { "loadSidebar": true } -->
　　落星初伏火秋霜正动钟【诗风云七月流火毛传曰火大火也流下也昭三年左传张趯曰火星中而寒暑退服防曰火大火心也季冬十二月平旦正中在南大寒退季夏六月黄昏火星中大暑退是火为寒暑之哀十一年左传曰火伏而后蛰者毕山海经曰丰山有九钟焉是知霜鸣郭璞注曰霜降则钟鸣】北阁连【一作更】横汉南宫应凿龙【汉天汉也黄图曰引渭水灌都以象天汉横桥南渡以法牵牛大戴礼云七月案戸汉也案戸也者直户也言正南北也西都赋云抗应龙之虹梁】祥鸾栖竹实灵蔡上【一作止】芙蓉【白虎通曰黄帝之时凤凰蔽日而至止于东园食常竹实栖常梧相终身不去史记龟防传曰余至江南问故老云龟千嵗乃游莲叶之上又曰臣为郎时见万毕石朱方传曰有神龟在江南嘉林中常巢于芳莲之上灵蔡龟也论语臧文仲居蔡郑曰蔡谓国君之守龟也汉书食货志云元龟曰蔡芙蓉莲也尔雅曰荷芙渠其实莲郭璞注云别名芙蓉江东呼荷莲谓房也】自有南风曲还来吹九重【乐记曰昔舜作五之琴以歌南风楚辞曰君门兮九重】
　　晚秋
　　凄清临晚景疎索望寒阶湿庭凝坠露抟风巻落槐【楚辞曰朝饮木兰之坠露】日气斜还冷云峰晩更霾可怜数行雁点点逺空排
　　和颍川公秋夜
　　泬寥空色逺叶黄凄序变【楚辞曰泬寥兮天高而气清王逸曰泬寥旷荡空虚静也泬音血説文曰泬水従孔穴疾出也声呼穴切月令曰季秋之月草木黄落】洞浦落遵鸿长飚送巢燕【淮南子曰燕雁代飞高诱曰燕鸟也春分而来雁春分而去北诣溟中也燕秋分而北雁秋分而南诣彭蠡也故曰代飞】千秋流夕景百籁含宵啭【説文曰籁三孔龠也大者谓之笙其中谓之籁小者谓之箹籁洛带切】峻雉聆金柝层台切银箭【峻雉谓高城也左传祭仲曰都城过百雉杜预云方丈曰堵三堵曰雉也易系辞云重门撃柝以御暴客郑康成云手持两木以相敲是为撃柝守备警戒也顔延年杨给事诔曰金柝夜撃李善曰金谓刁斗也衞宏汉书仪曰昼漏尽夜漏起城门撃刁斗周庐撃木柝李周翰曰金谓刁也柝打更木也柝音托周礼作槖字同枚乘七发曰台城层构周礼挈壶氏郑注云漏之箭昼夜共百刻冬夏之间有长短焉太史立成法有四十八箭】
　　咏画屏风诗二十四首
　　【屏风之制古所谓扆皆有画饰礼记郑注曰斧扆者画屏风也又周礼注云黼依其制如屏风东观汉记曰宋帝燕见御坐新施屏风图画列女邺中记曰石虎作金银钮屈膝屏风以白缣画义士仙人子山咏画屏风诗二十四首其画不一葢杂咏之也】
　　浮桥翠盖拥平旦雍门开【淮南子曰驰要褭建翠盖高诱注云翠盖以翠鸟羽饰盖也淮南子曰日至于曲阿是为旦明高诱注云平旦也潘岳关中诗曰雍门不啓】石崇迎客至山涛载妓来【晋书曰石崇字季伦生于青州小名齐奴财产丰积室宇宏丽后房百数皆曳纨绣珥金翠丝竹尽当时之选庖膳穷水陆之珍与贵戚王恺羊琇之徒以奢靡相尚又曰山涛字巨源河内懐人也】水纹恒独转风花直乱回谁能惜红袖宁【一作迎】用捧金杯【碧玉歌云碧玉奉金杯渌酒助花色】
　　停车小苑外下渚长桥前澁菱迎拥楫平荷直盖船残丝绕折藕芰叶映低莲遥望芙蓉影只言水底然【尔雅曰荷芙蕖其华菡萏其实莲其根藕郭璞曰别名芙蓉江东呼荷】
　　昨夜鸟声春惊闻动四邻今朝梅树下定有咏花人流星浮酒泛粟瑱绕杯唇【瑱它殿反粟瑱注见秋夜捣衣诗】何劳一片雨唤作阳台神【宋玉高唐赋云旦为朝云暮为行雨朝朝暮暮阳台之下】
　　逍遥游桂苑寂絶到桃源【毛诗曰于焉逍遥谢庄月赋云肃桂苑陶潜有桃花源记】狭石分花迳长桥映水门管声惊百鸟人衣香一园定知欢未足横琴坐石根
　　三春冠盖聚八节管游【陆机文赋云流管而日新】石险松横植岩悬涧竪流小桥飞断岸高花出迥楼定须催十酒将来宴五侯【曹植名都篇云美酒斗十千汉书曰成帝悉封舅王潭王立王根王逢王商时为列侯五人同日封故世谓之五侯】
　　高阁千寻起长廊四柱连【柱疑作注枚乘七发云连廊四注】歌声上扇月舞影入琴【班婕妤怨歌行曰裁成合欢扇团团似明月】涧水才牕外山花即眼前但愿长欢乐従今尽百年
　　日晚金槌路【一作络】朱轩流水车【汉书贾山曰隐以金椎服防曰隐筑也以铁椎筑之尚书大传曰未命为士不得朱轩郑康成曰斩舆也士以朱饰之轩车通称也后汉书明徳马后曰前过濯龙门上见外家问起居者车如流水马如龙也】拂缘堤栁甍飘夹路花【苍颉篇曰帛张车上曰説文曰甍屋栋所以承瓦也声莫耕切】定迎刘碧玉将过隂丽华【乐苑曰碧玉宋汝南王妾名后汉书光武帝曰娶妻当得隂丽华】非是高阳路莫畏接防斜【晋书曰山简出镇襄阳惟酒是耽诸习氏荆土豪族冇佳园池简每出逰嬉多之池上置酒辄醉名之曰高阳池时有童儿歌曰山公出何许往至高阳池日夕倒载归酩酊无所知时时能骑马倒着白接防举鞭向葛彊何如并州儿彊家在并州简爱将也】
　　徘徊出桂苑徙倚就花林【谢庄月赋云肃桂苑潘岳诗云徘徊不忍去徙倚步踟蹰李善注引楚辞曰步徙倚而遥思张铣曰徙迁移也倚立也】下桥先劝酒跂石始调琴蒲低犹抱节竹短未空心絶爱猿声近惟怜花径深千寻木兰馆百尺芙蓉堂【何平叔景福殿赋曰于是兰栭积重李善曰兰木兰也以木兰为栭楚辞曰坐堂伏槛临曲池芙蓉始发杂芰荷】落日低莲井行云碍芰梁【鲁灵光殿赋云圆渊方井反植荷蕖张衡西京赋所谓藻井是也薛综曰藻井当栋中交木方为之如井干也汉书郊祀志有井干楼师古曰井干楼积木而高为楼若井干之形也井干者井上木栏也其形或四角或八角张衡西京赋曰井干疉而百层干或作辑义同子山引之或称莲井或称菱井皆谓栋中交木方若井干之形也芰水草莲与芰皆水中之物梁上画以水草所以厌火若藻棁也落日行云言其高挿天也】流水桃花色春洲杜若香【汉书曰来春桃花水盛楚辞曰搴汀洲兮杜若王逸曰杜若香草也】就阶犹不进催来上伎牀
　　捣衣明月下静夜秋风飘锦石平砧面莲房接杵腰【青阳度歌云碧玉捣衣砧七宝金莲杵】急节迎秋韵新声入手调寒衣须及早将寄霍嫖姚【汉书曰霍去病善骑射再従大将军受诏予壮士为票姚校尉师古曰票姚劲疾之貌也荀悦汉纪作票鹞后为票骑将军尚取票姚之字耳】
　　出没看楼殿间关望绮罗翔禽逐节舞流水赴歌【王逸楚辞注曰师旷鼔琴天下鹤皆衔明月之珠以舞也吕氏春秋曰伯牙鼔琴志在流水钟子期曰善哉乎琴汤汤乎若流水】细管吹丛竹新杯卷半荷南宫冠盖下日暮风尘多【后汉书曰肃宗诏贾逵入讲尚书南宫云台西都赋曰冠盖如云】
　　玉柙珠帘卷金钩翠幔悬【汉武故事曰上起神屋以白珠为箔玳瑁柙之象牙为篾】荷香薫水殿阁影入池莲平沙临浦口高栁对楼前上桥还倚望遥看采菱船【楚辞曰涉江采菱发扬阿】
　　高阁千寻跨重檐百丈齐云度三分近花飞一倍低吹箫迎白鹤照镜舞山鸡【列仙传曰萧史者秦穆公时人也善吹箫致孔雀白鹤于庭异苑曰山鸡爱其羽毛映水则舞魏武帝时南方献之公子仓舒令置大镜其前鸡鉴形而舞不知止遂乏死】何劳愁日暮未有夜乌啼【乐府有夜乌啼】
　　河流值浅岸敛辔暂经过弓衣湿溅水马足乱横波半城斜出树长林直枕河今朝游侠客不畏风尘多【汉书有游侠传】
　　度桥犹徙倚坐石未倾壶浅草开长埒行营绕细厨沙洲两鹤【一作岸】迥石岸一松孤自可寻丹灶何劳忆酒垆【江淹别赋云守丹灶而不顾史记曰令文君当鑪韦昭曰鑪酒肆也以土为堕边高似鑪】
　　上林春迳密浮桥栁路长【上林苑名三辅黄图曰霸桥在长安东跨水作桥汉人送客至此桥折栁赠别】龙媒逐细草鹤氅映垂杨【汉书曰天马徕龙之媒丘迟侍宴乐游苑诗云细草籍龙骑晋书曰王恭美姿仪人多爱悦或目之云濯濯如春月栁甞被鹤氅裘渉雪而行孟昶窥见之叹曰此真神仙中人也説文曰氅析鸟羽为旗纛之属从毛氅声昌两切】水似桃花色山如甲煎香【桃花水见汉书沟洫志注见前语林云石崇厠置甲煎沉香无不异备】白石清【一作春】泉上谁能待月光
　　白石春泉满黄金新埒开【晋书曰王济移第北芒山下时京地甚贵济买地为马埒编钱满之时人谓为金沟】戚里车先度兰池马即来【三辅黄图曰万石君奋徙家长安戚里汉书地理志曰渭城县有兰池宫又按尸子云马有紫燕兰池与宫名同矣】落花承舞席春衫拭酒杯行厨半路待载妓一双回【神仙传曰麻姑入拜王逺逺起立坐定各进行厨皆金盘玉杯无限也】
　　将军息边务校尉罢従戎【汉书百官公卿表云前后左右将军皆周末官秦因之位上卿金印紫绶汉不常置或有前后或有左右皆掌兵及四彝有长史秩千石又云八校尉皆武帝初置秩皆二千石】池台临戚里弦管入新丰【汉书地理志云京兆新丰高祖七年置应劭曰太上皇思东归于足高祖改筑城市街里以象丰徙丰民以实之故号新丰】浮云随走马明月逐弯弓【西京杂记称汉文帝有马名浮云】比来多射猎惟有上林中【上林苑名天子射猎处也司马相如作赋亡是公陈上林之事】
　　三危上凤翼九坂度龙鳞【楚辞曰驰六龙于三危兮王逸云三危西方山也穆天子传曰西升九阿郭璞曰旋今新安县十里有九坂又蜀有九折坂蜀都赋云驰九折之坂刘注云九折坂在汉夀严道县卭莱山鳯翼龙鳞言其山形之相似也】路高山里树云低马上人悬岩泉溜响深谷鸟声春住马来相问应知有姓秦【古诗日出东南隅行曰使君従南来五马立踟蹰使君遣吏往问此谁家姝答云秦氏女且言名罗敷】
　　聊开郁金屋暂对芙蓉池【乐府云卢家兰室桂为梁中有郁金苏合香魏文帝有芙蓉池作】水光连岸动花风合树吹春杯犹杂泛细果尚连枝不畏歌声尽先看筝柱欹【阮瑀筝赋云柱三寸三才具也】
　　洞灵开静室云气满山斋古松裁数树盘根无半埋爱静鱼争乐依人鸟入懐仲春征隐士蒲轮上计偕【汉书武帝纪师古注曰以蒲裹轮取其安也计者上计簿使也偕俱也令所征之人与上计者俱来也】
　　今朝好风日园苑足芳菲竹动蝉争散莲揺鱼暂飞【谢眺游东田诗曰鱼戏新荷动鸟散余花落】面红新着酒风晩细吹衣跂石多时望莲船始复归
　　金鞍聚碛岸玉轴泛中流【张华诗云青盖覆金鞍郭璞方言注云今江东人呼枻为轴】画鹢先防水媒龙即负舟【淮南子曰龙舟鹢首高诱曰龙舟大舟也刻为龙文以饰之鹢水鸟也画其象着船首晋书曰王濬作大船连舫画鹢首于船头以惧江神吕氏春秋曰禹南省方济于江黄龙负舟】沙城疑海气石岸似江楼崩槎时半没壊舸或空浮定是汾河上戈船聊试游【汉武帝秋风辞曰泛楼船兮济汾河汉书如淳注曰汾在睢之北西流与河合武帝纪曰归义越侯严为戈船将军张宴曰有蛟龙之害故置戈于船下因以为名也】
