<!-- { "loadSidebar": true } -->
　　那知粉缋能相负，郄使容华翻误身。
　　上马辞君嫁骄虏，玉颜对人啼不语。
　　北风雁急浮云（一作清）秋，万里独见黄河流。
　　纤腰不复汉宫宠，双蛾长向胡天愁。
　　琵琶弦中苦调多，萧萧羌笛声相和。
　　谁怜一曲传乐府，能使千秋伤绮罗。（同上）
　　（唐）李　白（见卷四）
　　于阗采花〖胡震亨曰：《于阗采花》陈隋时曲名，本辞云：“山川虽异所，草木尚同春。亦知溱洧地，自有采花人。”太白则借明妃陷虏，伤君子不逢明时，为谗妒所蔽，贤不肖易置无可辨，盖亦以自寓意焉。〗
　　于阗采花人，白言花相似。
　　明妃一朝西入胡，胡中美女多羞死。
　　乃知汉地多明妹，胡中无花可方比。
　　丹青能令丑者妍，无盐翻在深宫里。
　　自古妒蛾眉，胡沙埋皓齿。（《太白集》）
　　（唐）戴叔伦（字幼公，金坛人。王皋领湖南江西，表佐幕府，皋讨李希烈，留叔伦领府事，试守抚州刺史，俄即真迁容管经略使。着有集十卷，今存诗二卷。）
　　昭君词
　　汉宫若远近，路在寒沙上。
　　到死不得归，何人共南望。（《全唐诗》）
其二：
　　汉家宫阙梦中归，几度毡房泪湿衣。
　　惆怅不如边雁影，秋风犹得向南飞。（同上）
　　（唐）李　端（字正己，赵郡人。大历五年进士，与卢纶、吉中孚、韩翊、钱起、司空曙、苗发、崔峒、耿湋、夏侯审唱和，号大历十才子。尝客驸马郭暖第，诗冠其坐客。初授校书郎，后移疾江南，官杭州司马卒。着有集三卷。）
　　昭君词
　　李陵初送子卿回，汉月明时惆怅（一作帐照）来。
　　忆着长安旧游处，千门万户玉楼台。（同上）
　　（唐）许　浑（字用晦，丹阳人。太和六年进士，为当涂、太平二县令。大中三年入为监察御史，累迁虞部员外郎，睦郢二州刺史。居润州，有丁卯桥别墅，因以名其集，着有集二卷。）
　　听琵琶
　　欲写明妃万里情，紫槽红拨夜丁丁。
　　胡沙望尽汉宫远，月落天山闻一声。（《全唐诗》）
　　（唐）王　偃（字里仕履未详）
　　明君词
　　北望单于日半斜，明君马上泣胡沙。
　　一双泪滴黄河水，应得东流入汉家。（同上）
　　（宋）欧阳修（字永叔，庐陵人。天圣八年省元中进士甲科，仕至枢密副史。神宗朝迁兵部尚书，以太子少师致仕，卒赠太子太师，谥文忠。着有《六一居士集》。）
　　明妃曲和王介甫作（胡人以鞍马为家，射猎为俗。）
　　泉甘草美无常处，鸟惊兽骇争驰逐。
　　谁将汉女嫁胡儿，风沙无情面如玉。
　　身行不遇中国人，马上自作思归曲。
　　推手为琵却手琶，胡人共听亦咨嗟。
　　玉颜流落死天涯，琵琶却传来汉家。
　　汉家争按新声谱，遗恨已深声更苦。
　　纤纤女手生洞房，学得琵琶不下堂。
　　不识黄云出塞路，岂知此声能断肠？（本集）

　　汉宫有佳人，天子初未识。
　　一朝随汉使，远嫁单于国。
　　绝色天下无，一失难再得。
　　虽（一作谁）能杀画工，于事竟何益？
　　耳目所及尚如此，万瑞安能制夷狄？
　　汉计诚已拙，女色难自夸。
　　明妃去时泪，洒向枝上花。
　　狂风日暮起，飘泊落谁家？
　　红颜胜人多薄命，莫怨春风当自嗟。（本集）
　　（宋）司马光（字君实，陕州夏县人。宝元初进士甲科，累官资政殿学士，拜左仆射，兼门下侍郎，薨于位，赠太师、温国公，谥文正。着有《司马温公集》。）
　　和王介甫明妃曲
　　胡雏上马唱胡歌，锦车已驾白橐驼。
　　明妃挥泪辞汉主，汉主伤心知奈何？
　　宫门铜环双兽面，回首何时复来见？
　　自嗟不若住巫山，布袖蒿簪嫁乡县。
　　万里寒沙草木稀。居延塞外使人归。
　　旧来相识更无物，只有云边秋雁飞。
　　愁坐泠泠调四弦，曲终掩面向胡天。
　　侍儿不解汉家语，指下哀声犹可传。
　　传遍胡人到中土，万一他年流乐府。
　　妾身生死知不归，妾意终期寤入主。
　　目前美丑良易知，咫尺掖庭犹可欺。
　　君不见白头萧太傅，被语仰药更无疑。（本集）
　　（宋）王安石（字介甫，抚州临川人。庆历二年进士。神宗朝累除知制诰，翰林学士，拜同中书门下平章事，加尚书左仆射，兼门下侍郎，封荆国公，谥曰文，崇宁间追封舒王。着有《临川集》。）
　　明妃曲
　　明妃初出汉宫时，泪湿春风鬓脚垂。
　　低徊顾影无颜色，尚得君王不自持。
　　归来郄怪丹青手，入眼平生未曾有。
　　意态由来画不成，当时枉杀毛延寿。
　　一去心知更不归，可怜着尽汉宫衣。
　　寄声欲问塞南事，只有年年鸿雁飞。
　　家人万里传消息，好在毡城莫相忆。
　　君不见咫尺长门闭阿娇，人生失意无南北。（本集）
其二：
　　明妃初嫁与胡儿，毡车百两皆胡姬。
　　含情欲语独无处，传与琵琶心自知。
　　黄金捍拨春风手，弹看飞鸿劝胡酒。
　　汉宫侍女暗垂泪，沙上行人却回首。
　　汉恩自浅胡自深，人生乐在相知心。
　　可怜青冢已芜没，尚有哀弦留至今。（同上）
　　（宋）曾　巩（字子固，南丰人。嘉佑二年进士，调太平州司法参军，召为集贤校理，出知福民等州。神宗朝加史馆修撰，中书舍人。着有《元丰类稿》。）
　　明妃曲
　　明妃未出汉宫时，秀色倾人人不知。
　　何况一身离汉地，驱令万里嫁胡儿。
　　喧喧杂虏方满眼，皎皎丹心欲与谁？
　　延寿尔能私好恶，令人不自保妍媸。
　　丹青有迹尚如此，何况无形论是非？
　　穷通岂不各有命，南北由来非尔为。
　　黄云塞路乡国远，鸿雁在天音信稀。
　　几成新曲无人听，弹向东风空泪垂。
　　若道人情无感慨，何故卫女苦思归？（本集）

　　蛾眉绝世不可寻，能使花羞在上林。
　　自信无由污白玉，向人不肯用黄金。
　　一辞椒屋风尘远，去托毡庐沙碛深。
　　汉姬尚自有妒色，胡女岂能无忌心？
　　直欲论情通汉地，独能将恨寄胡琴。
　　但取当时能托意，不论何代有知音。
　　长安美人夸富贵，未央宫殿竞光阴。
　　岂知泯泯沈烟露，独有明妃传至今。（同上）
　　（宋）邢居实（字惇夫，河南原武人，恕子。着有《呻吟集》。）
　　明妃引（十四岁作）
　　汉宫有女颜如玉，浅画愁眉远山绿。
　　披香殿里夜吹笙，未央宫中朝理曲。
　　绛纱蒙笼双蜡烛，箫鼓声传春漏促。
　　玉辇三更别院归，夜深月照黄金屋。
　　莓苔满院无行迹，总为君王未相识。
　　天上天仙骨格别，人间画工画不得。
　　嫣然一笑金舆侧，玉貌三千敛颜色。
　　罗帏绣户掩香风，一朝返嫁单于国。
　　金凤罗衣为谁缕，长袖弓弯不堪舞。
　　一别昭阳旧院花，泪洒胭脂作红雨。
　　回头不见云间阙，黄河半渡新冰滑。
　　马蹄己踏辽羯尘，天边尚挂长门月。
　　黄沙不似长安道，薄暮微云映衰草。
　　胡儿马上鸣胡笳，绿鬓红颜为君老。
　　西风萧萧易水寒，啼痕不断几阑干。
　　年年看尽南飞雁，一去天涯竟不还。
　　少年将军健如虎，日夕撞钟捶大鼓。
　　宝刀生涩旌旗卷，汉宫嫁尽婵娟女。
　　寂寞边城日将暮，三尺角弓调白羽。
　　安得壮士霍嫖姚，缚取呼韩作编户。（《宋诗纪事》）
　　（宋）李　纲（字伯纪，邵武人。政和二年进士。靖康初累尚书右丞。高宗即位，累官尚书左仆射，兼门下侍郎，落职鄂州居住。绍兴中除观文殿学士，湖广宣抚使，知潭州，卒赠少师，谥忠定。着有《梁溪集》。）
　　明妃曲
　　昭君自恃颜如花，肯赂画使丹青加？
　　十年望幸不得见，一日远嫁来天涯。
　　辞宫脉脉洒红泪，出塞漠漠惊黄沙。
　　宁辞玉质配胡虏，但恨拙谋羞汉家。
　　穹庐腥膻厌酥酪，长调幽怨传琵琶。
　　一宫美女不知数，骨委黄土纷如麻。
　　当时失意虽可恨，犹得千古诗人夸。（本集）
　　（宋）陈　造（字唐卿，高邮人。淳熙二年进士，调繁昌尉，寻宰定海、悴房陵至淮浙安抚使参议。晚号江湖长翁，着有《江湖长翁集》。）
　　明妃曲
　　汉宫第一人，只合侍天子。
　　四弦春风手，可用入胡耳。
　　天生国艳或为累，金赂画工宁不耻？
　　玉颜初作万里行，朔风黧面边尘昏。
　　路人私语泪栖睫，况妾去国怀君恩。
　　穹庐渐耐胡天冷，政复难忘心耿耿。
　　夜深拜月望长安，顾叹当时未央影。　　
　　胡雏酌酒单于舞，铭肺千年朝汉主。
　　传闻上谷与萧关，自顷耕桑皆乐土。
　　向来屯饷仍增絮，庙算年年关圣虑。
　　但令黄屋不宵衣，埋骨龙荒妾其所。（本集）
　　（宋）唐　庚
　　明妃曲
　　生男禁多才，长沙伴湘累。
　　生女禁太美，阴山嫁胡儿。
　　长沙虽归如不归，阴山亦复归无期。
　　绛灌通侯延寿死，琵琶休怨汉天子。（《唐眉山诗集》）
　　（宋）白玉蟾
　　明妃曲
　　行行莫敢悲，一死复千怨。
　　脱身歌舞中，姊姒不足恋。
　　蛮帐紫茸毡，虽畀固不贱。
　　昔在后宫时，几见君王面？
　　君王有凤偶，不数芹边燕。
　　傥曾赐御览，岂为画所幻？
　　粉黛相■⑵巇，亦惧人彘变。
　　但念辞乡国，远适堪慨叹。
　　此时汉无策，聊塞呼韩愿。
　　非无霍嫖姚，两国虑涂炭。
　　欲宽公卿忧，只影非所羡。
　　敬将金缯行，不觉泪珠溅。
　　请行安得辞，心心存汉殿。
　　所怜毛延寿，既杀不可谏。
　　马蹄蹴胡尘，晓月光灿灿，
　　凄枪成琵琶，千古庶自见。
　　他时冢草青，汉使或一奠。（本集）
　　（宋）高似孙（字续古，余姚人。淳熙十一年进士，累官校书郎，守处州。着有《疏寮小集》。）
　　琵琶引
　　人生聚散难为别，何况匆匆作胡越，
　　梅梢带雪下昭阳，明朝隔断关山月。
　　长城不战四夷平，臣妾一死鸿毛轻，
　　回凭汉使报天子，为妾奏此琵琶声。
　　长安城中百万户，家家竞学琵琶谱，
　　酸声苦调少人知，食雪天山忆苏武。
　　西风吹霜雁飞飞，汉宫月照秋砧衣，
　　嫖姚已死甲兵老，公主公主何时归？（《宋诗纪事》）
　　（宋）薛季宣（字士龙，号艮斋，永嘉人。绍兴二十九年年甫十九，即从荆南帅辟写机宜文字，官至大理寺正，出知湖州，寻迁知常州，未上卒。着有《浪语集》。）
　　明妃曲
　　阙下乌云暗黑旗，未央高会送将归。
