<!-- { "loadSidebar": true } -->
　　曾祖贵赠特进荣禄大夫左都督追封宣城伯祖炳赠特进荣禄大夫左都督追封宣城伯父青骠骑将军都督佥事赠特进荣禄大夫左都督追封宣城伯公讳颖字源正松江华亭人世力农畆祖炳当元季应募起田间隶水军万户府太祖受命炳杖劎来归从征讨四方累立功辄以让同列竟终于行伍父青倜傥有气概勇而善谋用炳旧功授蓟州卫百户受知太宗策勲累官都督佥事卒有子十一人公行在第二母夫人特爱之曰兴吾家者此儿也未几兄颐卒无子公代为济南卫指挥使正统初选督山东漕运领京营操以勇干闻己巳之变从山东入勤王奉旨领五军三千神机诸营兵建议募勇敢士收合散亡调各都司兵实京城修沿边关隘为战守计当抢攘中意气慷慨筹策整暇人倚以安九月内署都指挥佥事升同知以荐升都督佥事十月也先犯郊畿公率兵邀击于黄花镇连战西直门高梁桥琉璃河海店杨宣务吴梁桥多所杀戮又尾击之于紫荆关以当先功多升都督同知内出蟒衣玉带以赐寻奉勑充总兵官同武清侯石亨守宣府还督圑营兵丁丑英宗复辟升左都督赏白金彩币三月掌前军都督府带刀日给光禄酒馔赐寳镪蟒衣文币有加冬十一月録功封奉天翊卫宣力武臣柱国宣城伯食禄一千一百石子孙世袭封三代皆如公官爵妣皆伯夫人仍赐金书铁劵十二月奉勑充总兵官挂平羗将军印出镇甘肃戊寅至甘肃时边徼造逆谋入我疆议者皆谓万全之计务持重轻动小衂损我国威公独奋然排羣议勒兵担众鼔行而前连十二战大破之敌震骇远遁边人歌之阁老蒙泉岳公戍镇夷为序其绩为之赞辛巳六月败西畨于凉州时都督毛忠率众行边遇敌猝至被围于十三里铺敌势盛监军以下皆震恐公曰安有敌困我师而不救且彼得志此城将不保遂躬冐矢石战而前敌披靡不敢近卒全师归甲申畨族把沙作乱公率兵深入大败之擒斩俘馘获马牛羊器械无算是岁宪宗即位召公还掌左军都督府事调前军丙戌録甘肃功加禄米一百石勲号散官如故丁亥挂征西前将军印镇辽东女直毛邻犯边公据险设伏以待其入甜水站遣都指挥崔胜败之又败之于西河屯获贼马并掠去子女畜产甚众上览奏嘉悦降勑褒谕以疾乞归命守备鳯阳调南京连上疏请老诏还之北京俾食其全禄以伯归第实成化十一年八月也越十有三年当弘治戊午正月二十八日以疾薨距生时永乐辛夘八月二十二日享年八十有八讣闻辍视朝一日追封宣城侯谥曰壮勇自初丧至塟遣官谕祭十有五赙布百匹所以忧恤之甚厚公伟仪观语音如洪钟天性明逹遇事有谋而能断自为指挥使太保成国朱公深器之期以远大后卒为婚姻甫冠都督公卒公哭几丧明抚其孤弟妹及羣从子弟皆有恩意在军中士卒有贫不能婚死而无以殓若塟者必捐俸赒之悯人之穷济人之急故所至得士死力河西荒远士鲜知学公请立学校择子弟之秀者教养之大修孔子庙及文昌先贤诸祠出俸赀买田以供廪饩土无医药为选子弟百余人教之方脉散置诸城堡以待病者西土之知学而人无札夭公之徳也其镇辽东移鳯阳惠亦如之中都士大夫为元戎八政诗歌咏其事云公虽世家子爱贤礼士惟恐不及诸子皆遣从名人游见者无少长必与之均礼以家在松江而都督公塟歴城每遇二邦人如见亲戚存问故旧叙述平生极其欵曲曰吾老矣水木本源之意吾后人安知既谢事角巾私第故时部曲率为显官岁时候问皆拜于床下公以子弟抚之其卒也皆哭之如丧其亲初娶严氏封宣城伯夫人继金氏子男三长璋为公后次瑶先卒次瓉女一适丰城侯李勇卒孙男五人錞锟鋹鉴钦女七长适靖远伯王宪次适金吾左卫指挥使杨瑄余在室惟公身事四朝扬歴中外首败强敌遂以显名凡三挂印为总兵官西平羗浑东捍辽阳守鳯阳金陵皆根本重地所至成绩载其勲庸建号胙土为王虎臣忠勇之性老而弥笃每三边有警辄扼腕叹息有驰志伊吾之意而谈者亦恨公老谓如得起公坐之边城海徼无足忧者予生后以乡曲故数得侍公尝一日边报急廷议出师而将臣有闻命卧家者公迎谓曰上寛恩至矣予问何也公叹曰敌在边将官称病而上不怒非寛恩而何予问即真病奈何曰病不至于死行而死于途可也呜呼公之言论如此其建立功业而垂名不朽岂偶然哉昔汉成帝时西戎有警上命谏大夫杨雄即赵营平凌烟图像为之赞方今邉圉弗靖赤囊日驰如公宜亦睿思所不遗者而适以告终赙恤褒赠邦有常制旗常竹帛史有明法而幽堂之蔵墓道之刻必有鸿儒巨笔发挥其盛以昭示于后来者谨述歴官行事状如右备采择之万一谨状

　　先祖遗善府君行实

　　公讳显字文显别号遗善世为松之华亭人曾祖讳贵一妣李氏祖讳秀一妣施氏父讳文理妣沈氏贵一以下皆不仕皆以善行称于乡李氏性严毅训饬子孙必以礼门庭翼然无敢嬉谩者乡之言家法整肃者必归焉公其仲曾孙也生而端重童时入乡校动守矩度不烦其师至终身无失色于人者性孝爱笃于宗族文理公晩年康健喜宾客公承候颜色甚得其欢心乡邻会集或夜分乃返公洁枕席具汤茗立候于门至扶掖以入既寝然后退如是者以为常虽隆冬盛暑无变也姑之夫沈赘于我有二子公视如同气与共案而食者五十年既而欲分我所有且自名其便利如其欲与之曰男儿当自成立岂藉此终老哉邻人或诈侵我地公见而不问家人以为言公徐曰尔曹但努力彼能侵之彼子孙未必能守也已而果然娶沈氏先卒公时年三十二傍无侍人有谋为继室者公叹曰吾既有二子矣若娶而不爱徒伤吾心遂躬自抚鞠终其身不再议长孙清始生公视之喜甫能言即日置膝前屈指数一二指四方以教之稍长授以古孝顺诗及名贤咏史等作所居临市有酗酒喧閧及屠杀者辄携避去之不使见诸孙夜集则诵康节诫子辞使聴之曰吾愿汝辈为上品人但教汝为善即不可不从也所授书累巻皆黙诵无一遗忘性恶酒尤不喜茹荤鸡豚鱼蠏之类见其杀即不食至一虫一蚁不茍伤其生皆出于中心非有所畏慕希觊也闲居终日端坐见人小过辄掩覆之惟妄言及暴殄天物者即切责不少置平生惟一再入城手不执铢两纎啬之器口不道市井机械之言目不识官府耳不聴淫乐身不蹈危险僇辱凡不义之事乡党内外不问远与近识不识语及之必称为善人不肖逮事公二十年参质见闻卓乎庶几其无愧者公生于永乐已丑四月十四日卒于成化辛丑八月二十四日年七十有三子二长即吾父以不肖贵封翰林院编修次琦孙男八人长即不肖次积夭次慎次勤次勉亦夭次山次崧次岩女二长适唐诰次范夔皆士族曾孙男五长天彛次天叙卒次天秩天申延龄玄孙男应阳女一换玉天叙以下公皆不及见云初公之丧遭家多故歴八年至弘治戊申正月七日葬县之修竹乡吉丽桥之西原祖茔之次沈氏祔焉自葬至今又十有六年矣而墓石未立家君恒以为念乃今斩焉衰绖将归于故林如又弗图实惧无以拜先祖墓下且无以慰家君用敢具録旧所缀行实为状再拜进之执事者伏惟赐之一言振而发之以耀于无穷存殁万幸谨状

　　先考可闲府君行实

　　先君讳琼字良玉别号可闲世家松江之华亭曾祖秀一祖文理父显皆力穑务本敦行考弟闻于州里而显之行尤着乡之人识不识皆称为善人大学士西涯李公表其墓所谓遗善处士者是也娶沈氏实生先君五岁失恃与弟琦咸鞠于遗善翁时已嶷然有竒气未冠知自立伉不下物遗善翁外兄沈氏以智图据吾所有翁不与校先君毅然曰安有祖父业可俛以与人者走白于官尽归其所据里正任君宗明扬言于众曰吾昔稔知其不可如其父之不言何今定矣其意盖两贤之家尝有远役不肖生未晬沈度先君惮行邀重赀为代先君挺身往且不资其助所至人敬爱之卒事还视他岁费省十三四自是无敢侮者曰顾氏有子矣始产得不肖甚爱之九岁遣从友兰张先生受小学复遣受诗四书于怡庵任先生所以礼两先生者甚至不肖夜归必课所读书或令背诵能终巻不遗则喜否则谴怒随之不肖之克知章句以得从搢绅后者两先生之善诲亦先君有以感之也性倜傥质直不为烦文末礼而笃于伦叙遗善翁没后岁时宴聚必感泣至老犹然与弟琦白首相欢无一言间遇人有患难必极力拯之当其所往虽刑祸在前不顾至出钱物为人解纷间有负者或因以招谤亦弗悔也与人交不疑其欺有所言必信于所弗直虽至亲必面折之然不以留于心明日有善亟称之如未始有前事以是人无怨者乆而皆信服焉于财利不屑屑遇所当用不计朝夕鬻货有不善必直以告人虽滞弗售不悔贳贷不能偿者或举以与之豪迈阔略未尝朘剥以为利役智以御人而人皆附之凡有兴作众驩趋之惟恐后回视他姓有强而弗赴者矣不肖忝仕籍亲宾来贺者曰君今可以闲矣先君喜遂以可闲自号弘治丙辰以长孙授室来京师诸公作可闲诗送之西涯李公为之序戊午不肖官三载推恩封翰林院编修阶文林郎时不肖两弟皆成立先君日无事乃作可闲亭于后圃葺别墅于谢家泖之阳扁舟往来于其间与弟琦及故人宾客相娱乐者十余年当其适意引满浮白虽少年不逮也正徳戊辰夏东南旱先君从乡大夫祷诸祠宫徒步行数里归而热甚风于庭遂以得疾小间复作九月初增剧语诸子孙曰吾今年七十三与吾父同寿足矣惟不及清归归则以吾言示之十三日戌时竟不起呜呼痛哉先君生正统丙辰正月二十六日至是享年正与先祖同配陆氏同里人秉直处士褧之女先六年卒子男五长即不肖次积慎勤勉积勉皆早卒孙男七人天彛天叙天秩天申天与天佑梦熊天秩县学生天叙亦早卒梦熊公讣至后卒女二曾孙男三应阳应寅应辰女一卜以明年四月二十四日乙酉葬遗善墓次殓用布衣先君无恙时所自制也兹将具事状乞铭于西涯公凶斩荒迷言无伦序敢借重执事加之笔削使公无重烦得早赐脱稿存没幸甚

　　故刑部尚书致仕东湖屠公行状

