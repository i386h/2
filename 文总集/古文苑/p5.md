<!-- { "loadSidebar": true } -->
　　宋玉与登徒子【登徒姓也子者男子之称假设为名犹言升诸其徒之上也】偕受钓于洲【妙也洲水邉洲渚言精于钓故托洲为名】止而【止犹已】并见于椘襄王登徒子曰夫洲天下之善钓者也愿王观焉王曰其善奈何登徒子对曰夫洲钓也以三寻之竿八丝之线饵若蛆螾钩如细鍼【与针同】以出三赤之鱼于数仞之水中岂可谓无术乎夫洲芳水饵挂缴钩其意不可得退而牵行下触清泥上则波飏洲因水势而施之【一作枝】颉之颃之委纵收敛与鱼沉浮及其解防因而获之襄王曰善宋玉进曰今察洲之钓未可谓能持竿也又乌足为大王言乎王曰子之所谓善钓者何玉曰臣所谓善钓者其竿非竹其纶非丝其钩非鍼其饵非螾也王曰愿遂闻之宋玉对曰昔尧舜禹汤之钓也以贤圣为竿道徳为纶仁义为钩禄利为饵四海为池万民为鱼钓道微矣非圣人其孰能察之王曰迅哉説乎其钓不可见也宋玉对曰其钓易见王不能察尔昔殷汤以七十里周文以百里兴利除害天下归之其饵可谓芳矣南面而掌天下歴载数百到今不废其纶可谓纫矣羣生寖其泽民氓畏其罚其钩可谓抅矣【抅音的引也一本作善】功成而不隳名立而不改其竿可谓强矣若夫竿折【贤林废弃】纶絶【道徳陵迟】饵坠【爵赏不足以劝天下】钩决【仁义不足以结人心】波涌鱼失【天下溃乱人民离散失读作佚】是则夏桀商纣不通夫钓术也今察洲之钓也左挟鱼罶【盛鱼之噐也诗鱼丽于罶】右执槁竿立乎潢污之涯倚乎杨栁之间精不离乎鱼喙思不出乎鲋鳊【二小鱼名】形容枯槁神色憔悴【椘词渔父篇行吟泽畔顔色憔悴形容枯槁】乐不役勤获不当费斯乃水滨之役夫也已君王又何称焉王若见尧舜之洪竿【揽贤材以为用】摅禹汤之脩纶【恢道徳以经世】投之于渎视之于海【治国以平天下】漫漫羣生孰非吾有其为大王之钓不亦乐乎【史记椘人有好以弱弓防缴加归鴈之上者襄王召而问之对曰小臣之射何足为大王道也昔者三王弋以道徳五伯弋以战国王何不以圣贤为弓以勇士为缴时张而射之其乐非特朝夕之乐也其获非特鳬鴈之实也云云意与此赋颇相类】
　　舞赋【吕氏春秋曰昔隂康氏之始隂多滞伏湛积阳道壅塞不行其序民气欝闶筋骨宿粟不达故作为舞以宣导之隂康氏三皇时君号】
　　椘襄王既游云梦【云梦泽解见上】将置酒宴饮谓宋玉曰寡人欲觞羣臣何以娱之玉曰臣闻激楚结风阳阿之舞【列女传聴激椘之遗风上林赋鄢郢缤纷激椘结风阳阿所谓郢中寡和者三者皆椘曲也】材人之穷观【穷极也】天下之至妙噫可进乎王曰试为寡人赋之玉曰雄雄尔乃郑女出进二八徐侍【舞以八人为一列二八十六人也左传郑人以女乐二八赂晋侯椘词二八齐容起郑舞】姣服极丽姁媮【音吁俞骄媚貌】致态貎嫽妙以妖冶【嫽好也诗佼人嫽兮音了】红顔煜其扬华【诗顔如舜华】眉连姢以增绕【曲细而长】目流睇而横波【精采而莹】珠翠灼皪【以珠翠为饰的皪鲜明貎】而照曜兮华袿飞髾而杂纎罗【袿衣之长带也髾谓燕尾之属皆衣上装饰纎细也罗之精者髾所交反袿音圭】顾形影自整装顺微风挥若芳动朱唇纡清扬【眉目之间为清扬将歌则少敛诗清扬婉兮】而抗音髙歌为乐之方【宣歌曲之意】其始兴也若俯若仰若来若徃雍容惆怅不可为象罗衣从【音纵】风长袖交横骆驿【与络绎同】飞散飒沓合并绰约闲靡机迅体轻合场逓进案次而俟【既分而合复更逓而进按曲之次以待】埓簇角妙夸容乃理【埓齐簇聚也齐聚而竞妙乃理其夸媚之容】轶态横出瑰姿谲起回身还入迫于急节【还音旋曲将终则其节急舞趂曲之急节】纾形赴逺漼以摧折【曲折有致】纎縠蛾飞缤焱若絶【衣裳飞动如蛾飞而纷如焱起而逸絶焱疾风也】体如游龙袖如素蜺【神女赋蜿若游龙言其轻举也大人赋垂綘旛之素蜺蜺雌虹也吾结反】迁延微笑退复次列【舞终复其旧列】观者称丽莫不怡悦【傅毅舞赋文选已载全文唐人欧阳询简节其词编之艺文类聚此篇是也后人好事者以前有椘襄宋玉相唯诺之词遂指为玉所作其实非也】






　　古文苑巻二
　　钦定四库全书
　　古文苑巻三　　　　　　　宋　章樵　注赋
　　贾谊
　　旱云赋【在昜坎为水其蕴蒸而上升则为云溶液而下施则为雨故干之云行雨施阴阳和畅也屯之密云不雨阴阳不和也在人则君臣合德而泽加于民亦犹阴阳和畅而泽被于物贾谊负超世之才文帝将大用之乃为大臣绛灌等所阻卒弃不用而世不被其泽故托旱云以寓其意焉】
　　惟昊天之大旱兮失精和之正理【尔雅夏曰昊天精纯和合乃天地絪緼之常今则反之所谓失其正理也】遥望白云之蓬勃兮滃澹澹而妄止【云兴而不雨则云为妄出矣】运淖浊之洞兮【胡动反澒洞汹涌也】正重沓而并起嵬隆崇以崔巍兮时彷佛而有似屈巻轮而中天兮象虎惊与龙骇相搏据而俱兴兮妄倚俪而时有遂积聚而给沓兮相纷薄而慷慨若飞翔之从横兮阳波怒而澎濞【阳侯大波神】正帷布而雷动兮相击冲而破碎或窈窕而四塞兮诚若雨而不坠【言白云之状变态不常若将雨而雨终不降】阴阳分而不相得兮更惟贪邪而狼戾【阴阳乖睽而不合在位者又为贪邪狼戾之政以干之何以感召天地之和】终风解而霰散兮陵迟而堵溃【毛氏诗注终日风为终风云为风解而消散如陵之隳如墙之溃】或深潜而闭藏兮争离而并逝【以云自况寓意尤深】廓荡荡其若涤兮日炤炤而无秽【郑氏説礼引董仲舒日食祝云炤炤大明音照】隆盛暑而无聊兮煎砂石而烂渭【渭水枯竭至于焦烂】汤风至而含热兮【汤风温风也月令六节温风至】羣生闷满而愁愦畎畆枯槁而失泽兮壤石相聚而为害【雨既不至壤石为风日所暴皆能吸畎畆之滋润以害苗】农夫垂拱而无聊兮释其鉏耨而下泪忧疆【一作壤】畔之遇害兮痛皇天之靡惠惜稚稼之旱天兮离天灾而不遂【离与罹同遭也】怀怨心而不已兮窃托咎于在位【书僣恒旸若京房易传曰欲徳不用兹谓张其旱阴云不雨变而赤因而除】独不闻唐虞之积烈兮与三代之风气【唐虞三代之时虽不能无水旱君臣上下相与敬戒饬躬修政足以召天地之和】时俗殊而不还兮恐功乆而坏败何操行之不徳兮政治失中而违节阴气辟而留滞兮猒暴至而沈没嗟乎惜旱大剧何辜于天无恩泽忍兮啬夫何寡德矣【啬夫田畯之神也祈年则乐田畯忍旱不救可谓薄德怨词也】既已生之不与福矣来何暴也去何躁也孳孳望之其【一作甚】可悼也憭兮栗兮以鬰怫兮念思白云肠如结兮终怨不雨甚不仁兮布而不下甚不信兮白云何怨奈何人兮【天寔为之人其奈何】
　　董仲舒
　　士不遇赋【涑水司马氏曰汉景帝时栗太子废其次河间献王最长若属重器帝王之治可以复还仲舒醇儒道必遇合景帝舍徳立彻盖天意也武帝好名亡实仲舒卒为公孙所嫉摈弃而死何足深怪陶渊明作感士不遇赋其序曰昔董仲舒作士不遇赋司马子长又为之余尝读其文慨然惆怅君子合三子而评之子长文文之靡耳尊显富贵何谓不遇邪】
　　嗟乎嗟乎遐哉邈矣时来曷迟去之速矣屈意从人非吾徒矣正身俟时将就木矣【难于遇合将老而死木棺也左传则就木焉】悠悠偕时岂能觉矣心之忧欤不期禄矣皇皇匪宁秪増辱矣努力触藩徒摧角矣【易大壮羝羊触藩羸其角】不出戸庭庶无过矣【易节卦不出戸庭无咎】重曰【前意未畅重述而铺衍之故曰重】生不丁三代之盛隆兮而丁三季之末俗以辨诈而期通兮贞士耿介而自束虽日三省于吾身兮繇【繇与犹同】怀进退之惟谷【诗桑柔人亦有言进退维谷毛氏注谷穷也】彼实繁之有徒兮指其白而为黑目信嫮而言眇兮口信辨而言讷【言变乱是非邪正嫮音互好也楚辨嫮目宜笑眇目失明也易眇能视辩辨二字古通用上同讷拙于言也】鬼神不能正人事之变戾兮圣贤亦不能开愚夫之违惑出门则不可以偕往兮藏器又蚩其不容【易出门同人又君子藏器于身待时而动蚩与嗤同】退洗心而内讼兮亦未知其所从也【易洗心退藏论语而内自讼伸前意进退惟谷】观上古之清浊【一作晖】兮亷士亦茕茕而靡归【清浊犹言治乱也世虽有治乱之不同亷士常独立而不遇】殷汤有卞随与务光兮周武有伯夷与叔齐卞随务光遁迹于深渊兮伯夷叔齐登山而采薇使彼圣人其繇周遑兮矧举世而同迷若伍员与屈原兮固亦无所复顾【随光非汤伐桀自沈于泸水夷齐耻食周粟采薇首阳山下四子圣智生殷周盛时犹不遇若此况其他乎若子胥浮江屈原投汨尚何所复顾耶】亦不能同彼数子兮将逺游而终慕【今不能同数子之杀身将去国逺游心常慕之】于吾侪之云逺兮疑【一作惧】荒涂而难践惮君子之于行兮诫三日而不饭【吾之侪辈乃谓古人既逺此道乆荒惧不能践戒其疾行易君子于行三日不食】嗟天下之偕违兮怅无与之偕返孰若返身于素业兮莫随世而轮转虽矫情而获百利兮复不如正心而归一善【世之趍利者皆自谓当然故甘心为之使真知其为矫情则不肯为矣仲舒有言仁人者正其谊不谋其利明其道不计其功盖平日持论坚定若此】纷既廹而后动兮岂云禀性之惟褊昭同人而大有兮明谦光而务展遵幽昧于黙足兮岂舒采而蕲显苟肝胆之可同兮奚须髪之足辨也【索于形骸之内不求于形骸之外】
　　枚乗【字叔淮阴人也从孝王游梁客皆善属词赋乗尤髙】
　　梁王莬园赋【梁孝王武汉文帝子景帝之母弟也窦太后少子爱之赏赐不可胜道孝王筑东苑方三百里为复道自宫连属于平台二十余里莬园苑名左传鲁有莬裘卫有莬圃皆地名音徒】
