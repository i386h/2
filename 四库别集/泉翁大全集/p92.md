<!-- { "loadSidebar": true } -->
　　「谕人者，以其异域善，孰与以其乡族善？」曰：「善乡，乡为近。」「示人者，以其言善，孰与以其象善？」曰：「善象，象为切。」近则人习服，切则人易知。人习服，故易从；人易知，故有亲。有亲则感，易从则化。是故异域使人敬，乡族使人信；言则入人耳，象则入人心。故先王之法，乡大夫令而司徒之教行，魏象立而治法昭。今夫号於人曰：「必若而乡某君子乎！必若而乡某义士乎！」则闻者莫不悦相语曰：「彼固非远引，乃云『吾乡某也某也』。诚义士君子也。」斯不亦以乡而近，习服而易从乎！今夫斲木而像之，折椽而屋之，肃乎若有著乎其风神，僾乎若有见乎其容声，则过者莫不敬畏相语曰：「彼乃吾乡之义士也，君子也。吾等可自弃为不义欤？为小人欤？」斯不亦以象而切，易知而亲乎！南昌王君公弼臣以进士来守泰州，召士氓咸达於庭，曰：「吾守兹土，寔兼教养，凡尔士庶，盍同於予善！尔弗我征，盍稽於尔乡之先哲，式追於前文人。若尔安定胡先生者，尔岂不知而慕之乎哉！与孙明复、石守道藏修泰山，其义行笃於躬，化於家，孚於而乡，教授於苏、湖。振历代词华之沈迷，复往古敦朴之实行，师教升於国学，声实达於朝廷，式法播於天下。一时多士靡然从之，为之一变，不问可知其为安定门人。若是者，尔之士庶其亦有意乎？有，吾则为尔祠而新之，以为尔仰止之地，不亦可乎？」皆欣欣然应曰：「诺。」乃白於抚按，卜城东南之隙地，以州之赎金，撤官之闲屋，而顾钺之义助半焉。凡三月而落成，为堂者三楹，外为大门，内为寝室，视堂之数勿有杀焉。前临大池，后馆诸生，傍亭颜学亭，周之池水，使士讲圣贤之学於其间。选胡氏子弟二人寄学习礼，捐官田五十亩供其祀事，而复其徭焉。是故东南，法长养也；前池周池，昭澄心也；后学馆，示步武也；亭颜学，示的也。是故巍焉肃焉，示象也。於是士皆欢悦，过其祠者，皆相语曰：「吾等兵防、水利、农算之学，有若安定治事斋之教乎？五经、异论、文艺、理胜之学，有若安定经义斋之教乎？」又语曰：「吾等於行义，有若安定驯驯雅饬之化乎？」於是王君闻之曰：「安定之学岂但若是已乎！」乃遗其门弟林春、王栋之京，问甘泉子。甘泉子曰：「嘻！善如王子之问也，善如王子之问也。安定之学之教，人失其真传也，而贰於孔子久矣，岂直今也哉！夫孔门之教同於求仁，仁，人心也，天理也。四科之列，惟颜、闵、雍、耕诸人得其宗，余则因材成就者耳，而谓有四焉，岂圣人无类之教哉？若安定先生当声赋浮华之弊已极，毅然而起，以变化士习为己任，以开濂、洛之传，必其精神心术之微有不言而信者行乎其间。观其颜学之试，道德仁义之教，有足征者。至於经义、治事之科条，乃其因材而成者耳。以为先生之道尽在是矣，岂不惑哉！夫圣人之学，心学也。故经义所以明其心也，治事所以明其心之用以达诸事者也，体用一原也，而可以贰乎哉！此或先生立教之本意，而人失其传矣乎？若非人失其传，则先生之学之教荒矣。予幸得於百世之下，故为其乡人士推言之，庶几不终贰於先生之教焉。」王君曰：「命之矣。幸为记诸石。」 
　　
　　惺翁亭记 
　　
　　中丞泰和罗子与甘泉子雅也，一日造新泉精舍曰：「吾病之世之人昏昏懵懵，如醉如梦，缘是失其本心而莫之觉也。自号惺翁，有亭曰『惺翁之亭』，欲因亭以觉我，欲因亭以惺我，惟子诏之。」甘泉子曰：「夫亭也，外则翼然，而中则廓然寂然。夫亭何醉何梦？何昏何懵？何觉何惺？惟人自醉自梦，自昏自懵。惟子自觉，惟子自惺，於人何有！於亭何因！」或曰：「请与子商惺惺之义，可乎？」曰：「可。」曰：「儒曰惺惺，释亦曰惺惺，然则儒释之惺惺有别乎？」曰：「有。释谓惺惺者心，故知心而不知性；儒所惺惺者性，故通乎心性而知，是以别。」曰：「何谓知心不知性？」曰：「惺惺者，心也，虚灵知觉之谓也。性也者，心之生理，其浑然至善者也。释者以心为性，故以知觉运动谓之性。」曰：「何征？」「其曰『蠢动含灵无非佛性』是也。」「何谓通乎心性而知？」曰：「儒者尽心而知性，故以天理中正谓之性。」曰：「何征？」「中庸曰『聪明睿知达天德』；天德者，天理也。程子曰『心如谷种，仁则其生之性』是也。释者外理外事以为心，故主翁虽惺惺，而至於灭伦伤化；儒者合心事民物以为性，故其惺也，觉於天理，以先知觉后知，以先觉觉后觉，尽其性以尽人物之性。是故君子之学，知其所以惺惺者，则几矣。惺翁其以谓然乎？」用记诸亭，时告惺翁。己丑三月十二日 
　　
　　弘斋记 
　　
　　邵武诸生曾守约溥名其斋曰「弘」，问於甘泉子，甘泉子曰：「知天地万物一体之义，则知弘矣。子能与我心性之图乎？」昆山陆廷评伯载鳌亦名其斋曰「弘」，问於甘泉子。甘泉子曰：「知天地万物分殊之义，则知弘矣。子能与我心性之图乎？」陆子惑曰：「曾生问弘之道，而子告之以一[体]；鳌也问，则幸告之以分殊焉，何居？」甘泉子曰：「噫！道之[敝]也久矣。人知大之为弘也，而不知小之为弘矣。中庸曰：『大哉圣人之道，[洋洋乎发育]万物，峻极於天。优优大[哉]！礼仪三百，威仪三千。』发育峻极而洋洋也者，浑一体以为大也。三千三百优优也者，合分殊以为大也。必如是然后可以尽弘之道焉。且而以洋洋者为弘乎？而谓优优者非弘乎？谓天之高明为弘乎？地之博厚非弘乎？谓高明之覆物为弘乎？而博厚之载物非弘乎？谓虚为弘乎？而实非弘乎？夫君子之学，智崇而礼卑，至虚而至实。崇象天，卑法地。崇故虚，虚故至大之德出焉；卑故实，实故至广之业成焉。非实无以成其虚，非卑无以成其崇；非业无以充其德，非广无以周其大。子盍学诸天地乎！」曰：「然则何以合於心性之图欤？」曰：「观大圈小圈之象，则知天地之合德，而弘道尽之矣。」陆子请曰：「愿先生记之置於斋壁。」己丑四月十六日 
　　
　　新置南京少宰公宅记 
　　
　　公卿大夫士之宦於南都者，或多有公宅，否则好事者必或迎致而馆焉。甘泉子嘉靖七年，以祭酒转南京吏部右侍郎，公则无宅，私无所与馆。求僦於河之东，河东之人三至而三辞焉。求於河之西，河西之宅与之前居而勿与之后室焉。乃权寓於门人史氏之圃，是为新泉精舍。甘泉子言於尚书白楼吴公：「邵康节诗云：『吾庐虽小亦安身，且免轻为僦舍人。更有世人无屋住，向人门户索温存。』夫岂以天官之贰，而为人僦屋以求温存乎哉？」乃谋以缺官皂隶之羡余一百五十六两，买薛氏之居在锦衣之巷者，以为右堂公宅。宅背兑阴而面震阳，凡前大门九楹，稍进西为贰门者一，又进西为厅事者四楹，其北为书房者四楹，又进厅事之西，为室者六楹，室北为辅室二楹，其旁南北二翼，其北翼为库房者四楹，其南翼为厨房者，其楹之数称之。室之南牖为井，其后为园，园之西为小室者　楹。其纵二百五十有五尺，其衡前一百三尺，后一百五十有八尺。此右堂公宅大概也。於是圯坏者姑葺之，欹邪者正之则已，毋求华。或曰：「陋，如之何？」应之曰：「不愈於为僦人以求温存者乎？孔子曰：『君子居之，何陋之有？』」白楼公曰：「公今有宅矣，而复何思？」甘泉子曰：「处斯宅者，宜思天下之无宅者，可也。」曰：「有居矣，宜复何思？」曰：「居斯居者，宜思天下之无居者可也。」曰：「有室矣，宜复何思？」曰：「入斯室者，宜思天下之无室者可也。」曰：「夫既乃宅乃居而室矣，宜复可思？」曰：「宅居斯室者，宜思与天下之人，同宅天下之安宅，同居天下之广居，以游神之庭，入室之奥，而毋屑屑焉僦人之舍，以苟温存乎人之门户可也。今夫天下之人，不求自宅自居自室，而徒影响於人之形迹言说者多矣。则亦奚以异於是哉？」白楼公曰：「我为记之厅壁，以告后之君子，俾知得之之难，而图保守之易，其永无忘乎其爰居爰宅而室焉。」嘉靖八年岁在己丑四月二十八日。 
　　
　　南京上元县程明道先生书院记 
　　
