<!-- { "loadSidebar": true } -->
　　十载荣华贪国宠一生忧患损天真颍人莫恠归来晚新向君前乞得身
　　水味甘于大明井鱼肥恰似新开湖十四五年劳梦寐此时才得少踟蹰【余时将赴亳社恩许枉道过颍也】
　　郡斋书事寄子履
　　使君居处似山中吏散焚香一室空雨过紫苔惟鸟迹夜凉苍桧起天风白醪酒嫩迎秋熟红枣林繁喜嵗丰寄语瀛洲未归客醉翁今已作僊翁
　　答子履学士见寄
　　颍亳相望乐未央吾州仍得治仙乡夣回枕上黄粱熟身在壶中白日长每恨老年才巳尽怕逢时敌力难当知君欲别西湖去乞我桥南菡蓞香
　　寄枣人行书赠子履学士
　　秋来红枣压枝繁堆向君家白玉盘甘辛楚国赤萍实磊落韩嫣黄金丸聊效诗人投木李敢期佳句报琅玕嗟予久苦相如渴却忆氷梨熨齿寒
　　赠隐者
　　五岳嵩当天地中闻君仍在最髙峰山藏六月隂崖雪潭养千年蜕骨龙物外自应多至乐人间何事忽相逢饮罢飘然不辞决孤云飞去杳无踪
　　戯书示黎教授
　　古郡谁云亳陋邦我来仍值嵗丰穰乌衔枣实园林熟【一本作宻】蜂采桧花村落香世治人方安垅畆兴阑吾欲反耕桑若无颍水肥鱼蟹终老仙乡作醉乡
　　书懐【一作思颍寄常处士】
　　齿牙零落鬓毛踈颍水多年巳结庐解组便为闲处士新花莫笑病尚书青衫仕至千钟禄白首归乗一鹿车况【一作幸】有西邻隐君子轻蓑短【一作披簑带】笠伴春锄【常夷浦也】
　　过河龙潭
　　碧潭风定影涵虚神物中藏岸不枯一夜四郊春雨足却来闲卧养明珠
　　游太清宫出城马上口占
　　拥斾西城一据鞍耕夫初识劝农官鵶鸣日出林光动野濶风摇麦浪寒渐暖緑杨才弄色得晴丹杏不胜繁牛羊鸡犬田家乐终日思归盍挂冠
　　太清宫烧香
　　清晨琳阙耸巑岏弭节斋坊暂整冠玉案拜时香袅袅画廊行处佩坛夜雨苍苔古楼殿春风碧瓦寒我是蓬莱宫学士朝真便合列仙官
　　谢提刑张郎中寄笻竹拄杖
　　玉光莹润锦斓斑霜雪经多节愈坚珍重故人相赠意扶持衰病过残年
　　七言二首答黎教授
　　拨瓮浮醅新酿熟得霜寒菊始开齐养丹道士顔如玉爱酒山公醉似泥不惜蘂从蜂采去尚余香有蝶来栖莫嫌学舍官闲冷犹得芳樽此共携
　　共坐栏边日欲斜更将金蘂泛流霞欲知却老延龄药百草枯时始见花
　　又寄许道人
　　緑髪方【一作青】瞳瘦骨轻飘然乗鹤去吹笙郡斋独坐风生竹疑是孙登长啸声
　　扶沟知县周职方录示白鹤宫苏才翁子美赠黄道士诗并盛作三絶见索拙句辄为四韵奉酬
　　能棊好饮一道士醉墨狂吟二谪仙道士不闻乗白鹤谪仙今已揜黄泉古来豪杰皆如此谁拂尘埃为惘然华髪郎官才调美更将新句续遗编
　　晓发齐州道中二首【后一首五言】
　　东州几日倦征轩千骑骖驔白草原鴈入寒云惊晓角鸡鸣苍【一作沧】海浴朝暾国恩未报身先老客思无憀【一作聊】嵗巳昬谁得平时为郡乐自怜痟渴马文园
　　嵗晩劳征役【一作晚嵗倦征轩】三齐旧富闲人行桑下路日上【一作出】海边山轩冕非吾志风霜犯客顔惟应思颍梦先过穆陵关
　　表海亭
　　望海亭亭古堞间独慿危槛俯人寰苦寒冰合分【一作双】流水【南洋北洋河也一在州中一在城外】欲雪云垂四面山【州城四面皆山东西二面山差逺惟此亭髙尽见之】髀肉已消嗟病骨冻醪犹可慰愁顔颍田二顷春芜没安得柴车自驾还
　　嵗晩书事
　　一麾新命古三齐白首沧洲愿巳违轩冕从来为外物山川信美独思归长天极目无飞鸟积雪生光射落晖腊已穷春欲动劝耕犹得览郊圻
　　谒庙马上有感
　　旌斾晓悠悠行惊嵗巳遒霜云依日薄野水带冰流富庶齐三服山川禹九州自怜思颍意无异旅人愁
　　毬场看山
　　为爱南山紫翠峰偶来仍值雪初融自嫌前引朱衣吏不称闲行白髪翁向老光隂防转毂此身天地一飘蓬何时粗报君恩了去逐防防物外鸿
　　残腊【一作雪】
　　残雪初销【一作融】上古台桑郊向日防旗开山横南陌城中见春逐东风海上来老去每惊新嵗换病多能使壮心摧自嗟空有东阳瘦览物慙无八咏才
　　嵗暮书事
　　东州负海圻风物老依依嵗熟鵶声乐天寒鴈过稀跨鞍惊髀骨数带减腰围却羡常夫子终年独掩扉
　　闻沂州卢侍郎致仕有感
　　少年相与探花开老病惟愁节物催蹉跎归计荒三径牢落生涯酌一杯颍上先生招不起沂州太守亦归来自媿国恩终莫报尚贪荣禄此徘徊
　　春晴书事
　　莫笑青州太守顽三齐人物旧安闲晴明风日家家柳髙下楼台处处山嘉客但当倾美酒青春终不换頽顔惟慙未报君恩了昨日卢公衣锦还
　　游石子涧【富相公创亭】
　　嶻嶭髙亭古涧隈偶携嘉客共【一作此】徘徊席间风起闻天籁雨后山光入酒杯【一作朝廷元老今华衮岩壁遗文巳緑苔】泉落断崖春壑响花藏深崦过春开【一作新雨乱泉逢石响过春深谷尚花开】麏防【一作林间】禽鸟莫惊顾太守不将车骑来
　　读易
　　莫嫌白髪拥朱轮恩许东州养病臣饮酒横琴销永日焚香读易过残春昔贤轩冕如遗屣世路风波偶脱身寄语西家隐君子奈何名姓巳惊人
　　水磨亭子
　　多病山斋厌郁蒸经时久不到东城新荷出水防飞鹭乔木成隂百啭鸎载酒未妨佳客醉慿髙仍见老农耕使君自有林泉趣不用丝篁乱水声
　　寄题相州荣归堂【一本此篇巳下系酬答安阳韩侍中五咏】
　　白首三朝社稷臣壶浆夹道拥如云金貂争看真丞相竹马犹迎旧使君岂止轩裳夸故里巳将钟鼎勒元勲不须授简樽前客好学平津自有文
　　昼锦堂
　　昔憩甘棠长旧围重来城郭叹人非随车仍是为霖雨被衮何如衣锦归【公前出自西枢以武康之节镇相台今罢钧轴以司徒侍中再镇】
　　观鱼轩
　　当年下泽驱羸马今见犀兵拥碧油位望愈隆心愈静每来临水翫游鯈
　　狎鸥亭
　　险夷一节如金石勲徳俱髙映古今岂止忘机鸥鸟信陶钧万物本无心
　　休逸台
　　清谈终日对清樽不似崇髙富贵身已有山川资胜赏更将风月醉嘉賔
　　青州书事
　　年丰千里无夜警吏【一作公】退一室焚清香青春固非老者事白日自为闲人长禄厚岂惟慙饱食俸余仍足【一作得】买轻装君恩天地不违物归去行歌颍水傍
　　留题南楼二絶【一本前一首题作偶书】
　　偷得青州一嵗闲四时【一作案头】终日面孱顔须知我是爱山者无一诗中不説山
　　醉翁到处不曽醒问向青州作麽生公退留賔夸酒美睡余欹枕看山横
　　答和王宣徽【一作答王宣徽见赠】
　　相逢莫恠我皤然出处参差四纪间有道方令万物遂无能拟乞一身闲花前独酌樽前月淮上扁舟枕上山此乐想公应未暇且持金盏醉红顔
　　答和吕侍读
　　昔日题舆媿屈贤今来还见拥朱轓笑谈二纪思如昨名望三朝老更尊野径冷香黄菊秀平湖斜照白鸥翻此中自有忘言趣病客犹堪奉一罇
　　奉答子履学士见寄之作
　　忆昨初为亳守行暂休车骑汝隂城喜君再共罇俎乐怜我久懐丘壑情累牍已尝陈素志新春应许遂归耕老年虽不堪东作犹得酣歌咏太平
　　谢景平挽词
　　忆见竒童髧两髦遽惊名誉众推髙东山子弟家风在西汉文章笔力豪方看凌云驰騄骥巳嗟埋玉向蓬蒿追思阳夏曽游处抚事伤心涕满袍
　　答资政郡谏议见寄二首
　　豪横当年气吐虹萧条晚节鬓如蓬欲知颍水新居士即是滁山旧醉翁所乐藩篱追尺【一作斥】鷃敢言寥廓遂防鸿期公归辅岩廊上顾我无忘畎中
　　欲知归计久迁延三十篇诗二十年受宠不思身报効乞骸惟冀上哀怜相如旧苦中痟渴陶令犹能一醉眠材薄力殚难勉强岂同髙士爱林泉






　　文忠集巻十四
　　钦定四库全书
　　文忠集巻十五
　　宋　欧阳修　撰
　　居士集十五
　　赋五首【杂文五首附】
　　黄杨树子赋【幷序】
　　夷陵山谷间多黄杨树子江行过絶险处时时从舟中望见之郁郁山际有可爱之色独念此树生穷僻不得依君子封殖备爱赏而樵夫野老又【一无又字】不知甚惜作小赋以歌之
　　若夫汉武之宫丛生五柞景阳之井对植双桐髙秋羽猎之骑半夜严籹之钟凤葢朝拂银牀暮空固巳葳防近日的皪【一作灼烁】含风婆娑万户之侧生长深宫之中岂知緑藓青苔苍崖翠壁枝蓊郁以含雾【一作露】根屈盘而带石落落非松亭亭似柏上临千仭之盘薄下有惊湍之濆激涧断无路林髙暝色偏依最险之处独立无人之迹江巳【一作有】转而犹见峯渐回而稍隔嗟乎日薄云昬烟霏【一作飞】露滴负劲节以谁赏抱孤心而谁识徒以窦穴风吹隂崖雪积哢山鸟之嘲袅惊猿之寂厯无游女兮长攀有行人兮暂息节既晚而愈茂嵗巳寒而不易乃知张骞一见须移海上之根陆凯如逢堪寄陇头之客
　　鸣蝉赋【并序】
　　嘉祐元年夏大雨水奉诏祈晴于醴泉宫闻鸣蝉有感而赋云
　　肃祠庭以祗事兮瞻玉宇之峥嵘收视聴以清虑兮斋予心以荐诚因【一作黙】以静而求【一作观】动兮见乎万物之情于时朝雨骤止防风不兴四无云以青天雷曳曳【一作隐隐】其余声乃席芳药临华轩古木数株空【一作荒】庭草间爰有一物鸣于树颠引清风以长啸抱纎柯而永叹嘒嘒非管泠泠若裂方号而复咽凄欲断而还连吐孤韵以难律含五音之自然吾不知其何物其名曰蝉岂非因物造形能变化者邪出自粪壤慕清虚者邪凌风髙飞知所止者邪嘉木茂树喜清隂者邪呼吸风露能尸解者邪绰约双鬓修婵娟者邪其为声也不乐不哀非宫非征胡然而鸣亦胡然而止吾尝悲夫万物莫不好鸣若乃四时代谢百鸟嘤兮一气至百虫惊兮娇儿婉女语鹂庚兮鸣机络纬响蟋蟀兮转喉哢舌诚可爱兮引腹动股岂勉彊而为之兮至于汚池浊水得雨而聒兮饮泉食土长【一无长字】夜而歌兮彼虾蟇固若有欲而蚯蚓又何求兮其余大小万状不可悉名各有气类随其物形【一有而字】不知自止有若争能忽时变以物改咸漠然而无声呜呼达士所齐万物一类人于其间所以为贵葢巳巧其语言又能传于文字是以穷彼思虑耗其血气或吟哦其穷愁或发其志意虽共尽于万物乃长鸣于百世予亦安知其然哉聊为乐以自喜方将【一作吾方】考得失较同异俄而隂云复兴雷电俱击大雨既作蝉声遂息【一本赋后有防云予因学书起作赋草他儿一视而过独小子棐守之不去此儿他日必能为吾此赋也因以予之】
　　秋声赋
