<!-- { "loadSidebar": true } -->
　　直秘阁广东提刑徐公行状
　　曾祖义赠中奉大夫妣胡氏赠令人
　　祖佐赠宣奉大夫妣许氏赠硕人鞠氏赠硕人
　　考立之故任朝议大夫赠特进妣李氏赠安定郡夫人本贯登州黄县
　　公讳子寅字协恭世居文登特进以绍圣初元登进士甲科南渡先寓防稽建炎四年令人梁氏生公徙居四明今遂为庆元人特进家无儋石储而笃意教子公生而敏悟尤所钟爱先意承志务进于学授诗于郑先生刚中累冠乡校绍兴十年以明堂大礼恩补将仕郎十八年春铨中选授右迪功郎监浑州南岳庙时法官多山东人与特进厚善勉公习法明年公方弱冠一试中其科二十一年丁特进忧遗训有云吾以孤寒自奋为正郎者三十年中遭兵燬仅能立家汝曹异时莅官内勿欺心外勿虐民公泣血书绅终身诵之服除授建州司法参军任满闗陞右从政郎授潼川府路转运司主管帐司未赴以法科改福建路提刑司检法官审复囚牍累百凡駮正死罪七十九人吏部以闻减磨勘一年公曰法所当轻非敢纵囚以求赏也竟存而不用隆兴元年以举主改宣教郎授两浙西路提刑司检法官改除大理评事乾道元年以鞫制狱除丞其词曰志业有立操修可观潜心于孔子孟轲之言兼邃于柱后惠文之事是于圣人之意其知之矣三年差充删修续降指挥所删类官四年轮对力以清刑为请上固已识之丐外补除知无为军十一月陛辞奏两淮议营田屯田久矣地有余而人不足每以为病比年归正之人甚众分处州郡仰给大农徒有重费犹患不给臣尝因鞫勘归正人公事尝以诘问之皆以为饥寒所迫不得已而为此若得官备耕具使治淮上荒田以糊其口何苦犯法哉臣矜其言窃尝询究淮上治田之具盖每招一家必首给钱百二十缗以其二买牛一为室庐耒耜之资是知淮上不惟人稀牛亦艰得计道途之费固应倍于内地又縁经厯商税费亦寖重臣恭覩仁宗皇帝国史凡鬻牛者免算税绍兴敇令云若以牛贩卖其过税勿收即遇灾伤放税及五分过徃税亦免欲望遵仁庙之法申甲令之文并免贩牛过税至两淮者住税亦免耕牛辐凑则旷土日辟矣臣恭闻陛下方发内帑委守臣备耕具招归正人营田若更免牛税则必欣然从事于畎亩农隙阅以武事边备之至计也上大悦且曰牛税可免卿能保归正人乐于耕乎对曰臣岂敢为尝试之説盖诘以汝辈未归此时在北方亦耕夫耳咸曰然臣使手书欵状皆其真情因袖出旧辞以进上尤击赏玉音甚宠曰朕图此久矣未有利害较然如卿所陈者卿于讯囚之际乃能体国逺虑及此耶卿未可试郡朕将用卿既退御批陈献可采先次差徃淮南楚州相视措置条具闻奏公在朝行恂恂似不能言一旦对奏卓然动上听感激自奋始尽力于淮甸而眷宠日深矣公躬履阡陌募乐耕之人与之通情详议不以使者自居上尝念公之劳又未见图上事宜因中使至盱眙戒以访徐某所在宣谕催促公性简易方在田间议事语既久出杯酒与之分酌中使适至传宣既毕匿笑而去以其太简也归即奏之上曰孰肯将使防而为朕究心如此者明年正月归奏上首襃谕此事公遂奏条目甚悉大略谓楚之淮阴乃沿淮极边之地监城沿海虽有间田未有以处归正人且于寳应山阳得空闲水陆田五百余顷劝谕到归正传昌等四百余名欲人给一顷五家为甲一为之长随处置庄仍给备耕牛农具屋宇等钱家与草屋二两牛并屋一种粮万钱并俟入庄日给付初年开荒免纳本钱次均五年还还足给其田为已业候满十年起纳税赋其劝谕等人奬劝有差诏可其奏淮东帅奏乞措置监城喻口两地守御上曰非徐某不可就俾措置公奏喻口当射阳湖入海之要监城筑垒不坚又无屯兵乞下楚州措置守御从之是月除大理正不候授告先次供职复徃淮东御笔赐知扬州莫蒙览徐某所陈归正人给田利便甚有条理已令施行卿宜协力使一一就绪五月诏对奏诸庄水利有二古沟可泄水田夏潦循其旧而浚之因而赈给归正原耕之人实为两利又奏荒田及守令拊摩等事亦得防行下并依所乞施行七月诏以莫蒙措置淮东山水寨及民兵总首并庄寨使效已及半年未曾审实委公按视激犒仍支舟师器甲等寻兼权尚书驾部郎官又奏仍旧置万弩营六年正月有防徐某措置官田招集人民委有劳效除驾部告词有云司舆郎吏髙选非曾把麾持节不以授今特命汝上曰徐某清贫不受餽遗继命中使赉白金五百两四月差知髙邮军公奏措置官田节次劝谕到归正人及种田使效计一千四百余人共置五十庄屋宇牛具毕备縁诸庄散在扬楚髙邮盱眙四郡今差知髙邮切虑诸庄疑惑欲专委才吏措置两淮官田得防径委公兼领许令每年一徃诸庄激犒俄改知泰州又一月召奏事因陈盐场利害及捍海堰事甚悉遂兼权淮东提举御札令俞召虎与徐某同措置营田郤令徐某同措置盐场各宜协济以副朕使令之意十一月以职事修举除直秘阁七年赐绯衣银鱼四月奏事选徳殿复条具盐事遂除提举淮东茶盐常平措置官田如故楚州申淮人陆梁恐开敌隙上令相度随即奏闻上喜御批卿无所避惮挺身任责足见恪勤乃职朕甚嘉之当官处事正宜如此然淮民既已肃静郤当抚之以恩不可专用刑威也恐卿等或未之思故兹奬谕复示朕懐宜加体悉十二月以盐课増羡特转一官丞相虞公允文贻书谓一司治办前所未有钦叹不已是年以和籴最多而先办仍自行津运委见尽心国事又转一官八年坐不觉察所部私渡降一官后乃得实改正屡请外祠以盐司积压盐本降二秩卒以总领所申额盐亏失罢九年七月主管台州崇道观淳熙元年正月召赴阙奏对称防除工部郎中仍旧措置官庄枢密院得防列具淮东官庄已成之数总五部七县及楚州忠勇使效为五十四庄屋二千四百四十九间耕者一千二百有竒牛六百二十有五稼器六百二十五副老穉五千四百二十有七耕田九百一十四顷上见实效尤以为喜公蒙上异恩感激尽力尝叹曰古者专以屯田为养兵开边之计国无重费而可成功今讲和方坚无所展究将有见忘者矣已而果然淳熙二年官庄结局除将作监防校官庄三年四月除大理少卿六月罢十月主管建宁府武夷山冲佑观四年春除淮南运判不赴九月再命仍专一措置督修城垒五年兼权扬州于是州城成六年五月除知扬州八月除运副时暂差知楚州九月修筑髙邮兴化寳应县石闼斗门函洞隄岸可以固防民田约三千七百余顷特授中奉大夫封黄县开国男食邑三百戸未几罢归两任提举武夷山冲佑观十三年转中大夫十四年除知随州十六年赐紫章服冬始赴郡绍熙二年任满尚书张公杓为帅荐于朝三年除知台州公至郡询访利病之实思欲不阙郡计而又裕民量入为出优有余地酤征税大率从寛阖郡熙然涂歌巷咏率有太平官府昔所未见之语明年版曹比较上供以台为优人谓既以利子民非天雨鬼输何以致此益以为不可及或问公则曰求弊当求其源台有二弊偶皆得之一曰秋苗为钞二曰军士虚籍有奸胥増改钞额照以仓籍伪增至八千余石至以十为百以百为十上下蒙蔽久矣公既发之而使输苗者每钞不过一石弊无所容至增万斛虚籍尤为重耗因立赏罚使之自陈置籍几案上亲为销注月余十去二三嵗减数千斛财赋条尽较计精详节不急之费罢馈赂之私杜刺军之请是以能不扰而办属县宁川邑庠久废公为买田五百亩以振之剖决滞讼情法俱当人既悦服一毫使民则为之蠲积逋至十余万谣颂腾播逺迩寮吏亦皆感叹倅贰贤者还朝语人曰郡太守职在便民政有不平则吾当正救之今徐使君专意抚摩如恐伤之吾无所用其力惟赞之而已宪使陈公杞行郡父老拥车请留太守者累数千牒陈公叹曰得民如许诸郡未见其比当以闻于上五年四月除广南东路提防刑狱公事郡人尤惜公不满秩而去立祠塑像以歌谣刻之石攀辕卧辙喧动千里几不容去公归此亦倦游矣力丐祠而促行之防益严既扺所部详刑决狱务在寛平恩威兼行列郡皆耸庆元元年春夏之交欲徧厯诸郡或谓瘴烟季春为甚姑缓之公谓职在澄按不能自已至五羊疾作而还第四子随侍自公得疾于道惊忧精祷愿以身代公既还而此子先以疾卒公罙不堪遂相继而逝寔五月八日相去才五日尔痛哉享年六十有六娶汪氏累赠令人再娶陆氏封令人七子长晞臯通直郎先三年卒次睎益承直郎知台州宁海县丞次睎稷严州观察支使次睎夔儒林郎新鄂州观察支使即死于曲江者次睎垂将授公遗泽次睎契睎夷习进士女五人长适朝奉郎主管台州崇道观唐漼次适进士王然次适从事郎监温州在城商税阙琴次适承奉郎监台州在城商税汪立中次适史宣之寔太师之孙将以遗恩补官孙男十一人师顔师孟师周师偃师雍师锡师防师召师伋师夏孙女四人未行诸孤将以二年九月丁酉公于鄞县翔鳯乡隐学之原从新卜且公志也公天性夷旷与人以诚实素嫺吏道晚益更练故台州之政尤为人所称孝宗知奬实千载之遇徃来淮南数年详究精密论事上前如辨白黑动辄寤朝奏暮行间有飞奏亦皆响答故凡事皆见功绪人但见其宠渥使藩成大家亦其才业勤劳有以取之公为漕时有扬州教官倚势援迫诸司求摄傍郡守皆俯从之来求于公公曰此非所以相爱悔吝必在旦夕边郡章奏动彻上前万一以为问何辞以对力郤之其人遂阴挤公坐此罢公不以为恨后数年其人以贿失官举者皆坐公盖尝谏之彼自不用故独免于罚仁者之报也一闲十余年筑屋湖上日以觞奕杖履自适尤善居乡未尝忤物宅欲成而东南寻丈之地或执不售公曰我亦何用此左庑止为前荣而缺其后久之求售终以善价酬之晚虽丰余而自奉如小官时兄子数人抚之有恩意调给惟均无有间言公在淮南乡人有被盗疑公之仆为囊槖追捕治掠甚苦公闻亦不为动已而得释伺公归而诉之公曰我以家事付汝累嵗侵渔已多迨假手以治汝尚何诉其无竞类此闻者服之麾符所至前后荐士百二十余人其间有在从班者而公出入三朝受孝宗之知尤深官止列卿岂非命耶钥汪出早嵗及与公同舍姨母既归公情亲寖厚丞相留公当国最重然诺钥一日见之坐中有语及公者留公曰此人有才钥因问曰相公何以知之曰朝廷每下边郡措置禁铜钱过界惟随州一奏甚明而可行因曰其人纯茂向来口语非其实也其后丹丘广东之除皆出其手钥不惟服公之知人而又喜公之为留公所知也诸孤请状公行并以所闻书之俾求铭焉谨状






　　攻媿集卷九十一
　　钦定四库全书
　　攻媿集卷九十二
　　宋　楼钥　撰
　　行状
　　观文殿学士钱公行状【代汪尚书】
　　曾祖暄故任中大夫寳文阁待制累赠太师镇国公妣陈氏赠国夫人
　　祖景臻故任少师安武军节度使累赠太师康国公尚仁宗皇帝女秦曹国贤穆明懿大长公主
　　父忱故任少师潼川军节度使累赠太师雍国公妣唐氏雍国夫人
　　本贯开封府钱公讳端礼字处和年六十九状
