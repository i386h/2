<!-- { "loadSidebar": true } -->
　　南渡诸将武穆功最大祸最酷古今所共扼腕而张韩刘三氏子姓悉无闻吴氏遂以逆赤其族仅武穆孙珂仕显且文学矫矫为一时宗亦好还一证也余尝读金陀等编知当时议论诬枉滔天似阎浮东南界人理永絶者乃今精忠大烈宇宙并存桧能以十指掩万世共覩乎此书襍记当时闻见持论衷叙事核当是南渡诸説家第一编阅之不但艺苑赏心且时为武穆吐气也
　　读西溪丛语
　　西溪丛语南渡姚寛令威撰其人与紫阳同时文公论子华子疑寛伪作而又恐非所及辈行当视紫阳稍先也记録虽璅屑时有可观第文献通考无其目而有姚氏残语六巻岂即此书或寛别有残语今不传而此书近出鄱阳或未之覩耶其颠末不可详考漫并识之
　　读洛阳名园记
　　李文叔格非易安居士之父也所纂洛阳名园记一时全盛风景赖此尚传枕席间时一展之不啻卧游金谷也王长公尝欲彚辑古今记文为名园墅稿已成序而未卒业闻此不觉怅然
　　读东京梦蕐録
　　东京梦蕐録四巻记汴中风俗时序景物以及祠宇楼观甚详信宋人之好事也其辞颇猥俚而开巻见当时全盛风华种种目睫吾尝欲稍加剪饰合南渡武林旧事刻之便自觉两都遗习烂熳着人宋虽弱运犹逺胜今之秣陵燕市也
　　读梦溪笔谈
　　沈存中博洽名一时所着梦溪笔谈议论多独造朱元晦亦盛称之苐其师心自信往往有抵牾史传处葢此书成于迁谪之所亡载籍可参攷故本朝杨用修蚤戍滇南所著书抵牾史乗处尤伙其病正与存中同要之著述非词赋比或至贻误后人疑者缺之信者稽之务出万全可也
　　读演繁露
　　程大昌演繁露攷订多精核可观据周公谨谓此书初出髙似孙方弱冠即为繁露诘以复之今不传于世苐高氏他书如子略握竒经注之类率迂诡不振即所谓繁露诘亦此例耳胡以难文简哉
　　读齐东野语
　　宋末周密公谨所着齐东野语癸辛杂志武林旧事诸书尚传宋史中颇采用其説张魏公富平等败及韩平原被祸始终皆实録今儒生动辄攘臂南渡事盖徒据史家纸上不旁考他书故宋自朱仙镇后恢复事殆无可言读史忠惠韩仲止诸疏当时兵势事机可想见朱元晦似亦有斯意所谓豪杰识时务者明丘文庄崔文敏议论大槩主此余意直以岳武穆亡百年间无一可将者李邵郭田龌龊小子不敢望杨沂中刘光世而命以经略中原譬肉投虎口何异俾外有武穆之将而内李忠定主之即无匪恢复之时也蔡州之胜雪百年耻要以孟珙氏为将故坐収成绩不尔金纵垂亡岂宋所能必克耶防古灭金势已压宋而孟顾能于其间収复襄邓诸城庐州之围杜防以数千御八十万之众元人倾国不能进跬步余尝谓国势无强弱人实为之至守之与攻又絶不类理度世固万万无完理苐大江有吕文德髙士璧辈守之亦未必遂沦丧或以诸葛不复中原为疑者乃其所遇曹马皆勍敌非王莽赤眉辈也
　　读夷坚志【五则】
　　洪景卢夷坚志四百二十巻巻以甲乙丙丁为次每百巻周而复始四甲迄四癸通四百巻余二十巻则洪殁而未盈百也余少读鄱阳经籍考则遍询诸方弗获至物色藏书之家若童子鸣陈晦伯皆云未覩盖琅琊长公亦不省有是书矣武林雕本仅五十巻而分门别类紊乱亡章余固知非野处之旧然无从一叅考之癸未入都忽王叅戎思延语及云余某歳憩一民家覩敝簏中是书钞本存焉前后漶灭亟取补缀装潢之今尚完帙也余剧喜趣假録之王曰无庸子但再以笔樷饷我可矣余持归竟夕不能寐篝灯披读乃知此特四甲中之一周为巻凡百每篇首缀小引其后先次第大都洪氏旧裁余巻三百二十竟不可得然其梗槩胪列也自汉迄唐书之简帙重大者什不存一太平广记五百巻宋世之书今逸其数茫无要领而此编以荒唐璅缀尚巍然四分之一非藏书家至快极愉哉因亟题其后俟异日校而梓之
　　又
　　武林刻本夷坚志不知始自何时以余所得百巻参之盖亦洪氏之纂非后人伪托也其叙事气法相类如一意南渡宋亡之后原书散轶剞劂者难于补亡又巻帙繁迄工不易易故摘録其中专志竒诡事自余冗碎咸汰弗録且胪列门类以便行世其书仅五十巻益余藏钞本则合夷坚所存尚百五十巻也苐刻本统于四百摘出则余藏百巻中同者固当什二三今阅之乃无一重见则刻本尚难据为洪书姑识以俟考
　　又
　　余乡从王叅戎处得钞本洪志其首撰甲至癸百巻皆亡仅支甲至支癸十帙耳迨其中已辛壬等帙又三甲中书盖支志亡其三而三志亡其七矣四志百巻竟亡繇物色武林本或从初志摘出或即初志而妄析门类未可知余既幸是书存世犹怅怅欲覩其全真无厌之欲也苐野处文誉噪一时容斋随笔等笔力铮铮而夷坚猥薾弥甚疾行亡善迹信矣王质景文夷坚别志世不传而余得夷坚续志四巻葢本朝人録也
　　又
　　谈者率以广记五百巻所辑上自三皇下迄五季宜灵怪充斥简编而洪以一人耳目一代见闻逐千载而角之其诞曼亡征固势所必至也今阅此书纪载不仅止语怪一端凡禨祥梦卜璅襍之谭随遇辄録以逮诗词谑浪稍供一笑靡不成书其巻帙易盈而速就职此故也然取数至四百余亡论灵怪不足征即樷谈傅防不啻什之五六惜无从起而质之
　　又
　　宋有国二百年耳野处宦达南渡其时仅仅百载余而怪力乱神纷然若是去庄列之夷坚几何哉余生肃皇帝季世济承平今马齿半百竒衺诡异事自生平未一覩焉则传之耳者率诞妄足推矣乃余遇志怪之书辄好之无异于洪氏也岂野处之为是姑假以优游晩歳若苏长公之谈鬼耶余尝欲取洪书芟其非怪而附録者与往籍已见而并収者洎宋元诸小説及国朝祝希哲陆浚明等编分类以续广记一书大都亦五百余巻虽靡闗理乱而或禆见闻犹胜洪之售欺于天下也















　　少室山房集巻一百四
　　钦定四库全书
　　少室山房集巻一百五
　　明　胡应麟　撰
　　读三十首
　　读诸葛武侯全书
　　石羊生曰武乡之自拟管乐宣父窃比彭耼耳杜陵氏伯仲伊吕之评观其深矣余尝读王长公夷吾论而知管氏难于太公也则较武乡之时于管氏不尤难之难耶夫太公所辅圣主仲则中君而武乡闇君也太公所伐独夫仲则脆敌而武乡劲敌也君闇敌勍而辅之而伐之俾君也信其忠敌也信其略极之而仇信其法又极之而夷信其威若人者规模局量汉唐下可万一再覩耶他如出师二表恍忽典谟开诚四言参伍训命襍畊于渭水尽瘁于祁山大都外王之事内圣之学也则杜陵二语意尚有未能尽者顷读王氏武乡全书偶得十四言云成汤聘后闻三顾大禹征来见七擒殊自忭跃谓粗足槩侯生平且符合天然了无矫强即九京之下武乡谦让未遑知夏商二后周揽汉唐不以孺子为狂易也
　　读诸葛孔明集【二则】
　　武侯自拟管乐管九合一匡才诚不世而所辅桓公所柄齐国挟天子令诸侯其势易举功用易成武侯扶弱主借偏邦人心去汉迥不侔也至规模局量则槛车三顾宠辱异观五畆三归宏隘殊域弗待言矣乐策士之雄耳内袭燕昭之鋭外因齐湣之孱中入苏代之间即他帅行师临淄外掌何艰于毅而武乡匹哉大率孔明为当旹言不容太尽否则史寿之讹非事实也
　　又
　　江流石不转遗恨失吞吴杜葢以法孝直在二语窥见孔明本意不欲伐吴也乃吴人贼害闗侯其为汉贼已均矧昭烈于侯手足腹心闗侯死而不为出一旅之师而置之伐魏吴乗胜而助之魏亦讵可旦夕下也惟权惧乞盟而昭烈不答此则天意之圽炎精与紫阳谓孝直轻快能止伐吴此有妙理观髙帝寄腹心留侯而间亚父赂阏氏等策必曲逆能之孔明语可想见矧鱼水之譬生已夺好闗张而死沮昭烈之出尤孔明所难言哉
　　读三国诸葛氏传
　　汉末诸葛氏分处三国并着功名瑾子恪孙竦亮子瞻孙尚诞子靓孙恢奕叶知名诸葛之才一何盛也恪以忠诞以节俱覆宗族祸害略同至瑾以乔延息于蜀诞以靓嗣续于吴天之弗絶贤者又何其巧相视也瞻则死君尚则死父懿哉武乡其有后矣恪智辩英英照耀一世伐魏之举乗瑕蹈隙讵曰佳兵世率以成败论异哉
　　读唐骆宾王集
　　用修云孔北海大志直节而与建安七子并称骆宾王劲辞义举而与垂拱四杰为列以文章之末技掩其立身之大闲可嘅也君子当表而出之杨氏此论甚公然谓大闲掩于末技恐不应尔妖牝窃唐举唐臣子颂德恐后自宾王一檄痛摘其奸疾呼其恶曌虽漏网千载下罪孽歴歴即轘磔都市弗过宁曰末技且当时从敬业起事讵止宾王数人今皆名姓无闻而宾王以一檄故烜赫天壤谓文章永气节乎气节永文章乎
　　读昌黎毛颖传
　　文自唐宋而下昌黎才具当特髙于诸人其意创自为尊不欲前人一字无论前人只字即自出体裁亦千亿化身靡一律焉故其机轴若生龙活螭不可摹执非才力絶人真足起八代之衰未易语也而近来评者谓韩序记书啓如达摩西来独啓禅宗惟纪传志铭未得太史公法噫今天下枕藉史公殆百年矣有能跃出毛颖之上者乎昌黎者能为史公而能弗为者也然又不肻尽没其伎故假毛颖以泄之若曰吾非尺寸史公聊以文滑稽而已此其微防独寄于千载之上而始发于余者也
　　读平淮西碑
　　昌黎之有古意者毛颖传进学解送穷文皆以文为戯示不欲步骤前人也世徒知其滑稽而罔测其微旨所在乃不佞窃独窥之至如平淮西碑自是唐宋以来第一篇大文字而段文昌敢重作之已极可笑吴兴姚铉复取段作而舍韩碑乃知刘邕嗜痂亦宇宙间宜有事也
　　题樊宗师集后
　　燕市中得一书题曰竒文集亟展读之乃樊宗师绛守居园记也退之尝为樊志墓纪其著作甚盛今行于世仅此篇为文而骛竒僻者可以少省矣
　　题皇甫湜集后
　　皇甫持正论文谓虎豹之鞟不得不炳于犬羊鸾鳯之音不得不锵于乌雀是也然虎豹之鞟鸾鳯之音异于犬羊鸟雀者一禀诸自然匪有意于为异也六经而外孟荀左国庄列短长斯为极轨退之才觉措意便落一尘要以时代所压而闳深奥衍名理隐中纵横幻化词必已出西京而下故当以韩为第一流乃至皇甫诸人出韩门下以竒自负今读其遗集所谓天心月脇鲸铿春丽皆摛精匠彩片语之间咀嚼其中毫末无有此其相去庸庸蔑能以寸而曰竒哉而曰竒哉
　　题欧阳詹集
　　李观欧阳詹皆昌黎所极提奬者观至与韩并称今集不传而詹集寥寥乃尔唐亡子厚昌黎几独步一代矣
　　读白乐天长恨歌
　　乐天长恨歌妙极才人之致格少下耳唐时一女子姿仅中庸而索价十倍以能诵长恨歌故不知徐君蒨姬侍三百悉暗记鲁灵光者当何直酬之耶
　　读刘中山集
　　刘中山全集近始刻于岭南友人黎惟敬订定者也杨用修以为元和而后巨擘首当推刘其才格铮铮诚无能逾过者乃其意致时时着议论色相都缘伎俩有余不肻受束缚樊笼中耳苏子瞻始一学之便开宋人二百年门户故知流浸淫不可不慎也品彚于刘五七言律少选而絶句最多自是独见乃用修评品又自确然余两存其説学者竝实见胸中诗过半矣
　　读杜紫薇集
　　紫薇燕将録纵横凌厉气雄一世短长而后可继先秦者仅覩此篇而世诵其阿房宫赋此赋若郗方囘苍头小有意耳乃篇末数语村学究面目可憎之甚故不若李华含元殿稍具典刑也
