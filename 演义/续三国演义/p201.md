<!-- { "loadSidebar": true } -->
　　表再上，石勒从之，乃择日郊天祀奠山川神祇，即皇帝位，称大赵太和元年。赦殊死以下重狱，均饶百姓田租之半，大七日。赐鳏寡孤独老者每人谷一石、布一匹。建宗庙，追谥赵染、赵藩为后赵天王，张实为开诚辅赵忠烈王，张雄为忠烈侯，汲桑为开国辅蒙上党公。张宾授大柱国赵公，内外百揆总军师，仍称右侯，不名；张敬封魏国公兼车骑大将军，掌团营印信，不得从征；赵概授左相国养老太师；石闵为武卫将军，掌东宫侍兵；赵虎为单于元辅大都督；石遵为禁卫将军，掌羽林军马；孔苌、郭敬为大司寇御寇将军；桃豹、李益为大司马荡寇将军；桃虎、桃彪为武骑将军，掌东兵；王伏都、王震为骁骑将军，掌南兵；牟穆林深为骠骑将军，掌西兵；王洛生、石生为振武将军，掌北兵；石生、刁膺为振威将军，掌京兵；刁膺、支英为扬威将军，执掌外兵；程畿、李因为上党国记；李骞领国子司教掌读射之法；石泰、石国、石谦、孔降撰行军志；傅彪、贾蒲撰大将军起居注；王扬、刘模、江轨行祭酒武库事；傅畅、杜嘏领祭酒经筵文学事；徐光、程遐录尚书事，参理朝政；续咸、庾景司律学教授，兼行狱讼；赵染追赠开赵兵马大都督，五部建始天王；吴豫等十四悍中者，不问存殁，皆封辅义将军、上党各县公之职。石勒既称尊号，大封文武，建立太子，自是朝会用天子礼乐以飨群臣，威仪冠冕雍容可观，仿佛上国之风，皆赖王浚旧臣裴宪、荀练、崔浚、张凉四人于中规画，张宾为之筹略耳。勒逃边塞，流移上党，得成帝业，何莫而非也？张宾为人，喜怒不形，谦虚敬慎，关怀下士，屏绝私恶，以身率物，入则尽规，出则归美，石勒甚敬惮之。勒性极悍，惟宾言不敢拂。怒欲杀人，宾曰："不可妄杀。"即止。欲罪人，宾曰："当免。"即罢。以故无贵贱，皆感宾德，咸称之为右侯，不敢轻道姓名。所以终宾之世，石勒无过误失败。但有出兵不经宾议者，悉皆无功，其才智可足称也。勒又从宾论，使张越、赵鹿二人掌羌胡狱讼，以禁胡人不许凌侮华俗士类，分择良吏循行州郡，劝课农桑。人民乐业，兵甲强盛，亚于中华，皆张宾、裴宪之功也。但法令尚严，罪多致死，盖从石虎之劝也。尤忌胡字，有言胡字者立斩。偶有醉胡儿乘马突入，止于车门啰唣。赵主闻知大怒，立召守门阍者冯翥，责其不严，即命斩之。冯翥惊愕失措，忘其忌讳，慌张对曰："此胡儿因醉驰突而至，呵之不住，非吾不严，马又冲斥，致陷臣耳！今犯大辟，预知罪矣。乞陛下念醉人而宥之。"赵主曰："车马深处，何当容其马至？"郭敬恃旧，亦惶忽代劝曰："小胡儿误酒获罪，宜宽恕之，以示鸿恩。"勒乃笑曰："胡人正自难与，朕又何禁？"因乃恕免，俱不之罪。翥谢而出。由是人皆仰勒量宏，以其有帝王之度，风声播于远近。徐龛、陈川得升官职，委以南方之事，倾心臣赵，乃与桃豹商议，愿竭力开疆展土，因而寇并河南诸邻郡县。晋守臣各官告急文书迭至建康，元帝深以为忧，与诸大臣商议发兵救援，未得其将。王导曰："臣举太子左卫将军羊鉴，乃徐龛州里冠族，必能制彼，可令其率兵前去，相势招抚，自然无事。"帝乃授鉴为征北都督，帅兵五万，征讨徐龛。羊鉴上表辞曰："臣才非武勇，使独当收剿剧逆之任，惧不克效，反致误国，有负重托。乞别选良将，始可取捷。否则，必求冲锋为助，方敢拜命。"帝不听。郄鉴亦上表言羊左卫非将帅之材，宜从其辞。帝以问于王导，导请下诏，敕徐州刺史蔡豹、下邳太守刘遐二镇之兵为助。羊鉴只得领职而去。至下邳，顿兵不进，观望徐州蔡豹消息。回报蔡刺史奉诏，引兵二万已往征讨，可发大兵速进。鉴怯，又使刘遐先发接应。蔡豹兵至河南，徐龛探知其事，点集人马前往拒敌。次日，两军约战，排开阵势。徐龛出马，谓蔡豹曰："今晋主有功不赏，有罪不惩，颠倒功罚，有贿赂者无功上赏，无脚力者有功下职。你今何不随我同归赵国，一体重用？"豹曰："大丈夫立世，当以忠孝为先，名节为重。汝乃衣冠晋臣，辄敢反叛朝廷，投降夷赵，此则禽兽之行。有人心者，岂忍为之，尚敢于吾堂堂正士之前乱道乎？"徐龛曰："汝有何能，若此狂罔？"挺枪杀奔过阵，蔡豹轮刀喝住。二人各逞雄威，一连战上三十馀合，未分胜败。小军忽报："刘遐兵到，从阵后杀来了。"徐龛架住枪刀叫曰："蔡豹小将，我且饶你。待去斩了那谋夺我功之贼，再来与你决战。"言讫，飞马从阵后杀去。蔡豹那肯少纵，从后催兵杀入阵中，砍得兵卒纷纷乱倒，奔逃不及。龛当不得两头并进，大败走回泰山郡，闭城坚守，连夜遣人往石赵王处求救。使至襄国，入奏赵王，言徐龛被徐州刺史蔡豹杀败，围城甚急。赵王勒曰："泰山新附，既被所围，不可不救。"乃遣掌南军将军王伏都为帅，以子王震为先锋，提兵五万，救援徐龛。晋细作探知，报于蔡豹，豹乃退兵二十里屯扎，与刘遐分立掎角以待之。王伏都到泰山，见围解去，以为惧其威，就于城外立寨，使人责徐龛不出迎接劳军。龛甚怅。伏都又令军士寻索人家美貌子女作乐、饮酒，部众乘机亦肆奸掳，皆不思进兵以退蔡豹。百姓被害，多入城中告禀其事，言人俱归怨府主。龛不安，令人出探，果见军无惮避，牛畜不留，伏都只是沉醉淫狎，途中逃遁者胜如寇扰，无不咎怨徐龛，言："江东文物之乡，到不归命，反投此等胡人，残害我等。不如去见官将蔡、刘二太守，合力退贼，以安地方。"探访人入城，实言告之，徐龛大咤曰："是吾之错，以害百姓矣。"其部属等曰："向日守职，何等安荣！今因一时忿怒，改心投赵，北调南征，何等劳攘！依吾愚见，诱杀王伏都，复归江东，岂不美乎？"徐龛从之，乃设一宴迎请王伏都父子入城酬劳，共议退蔡豹之计。王震曰："父亲前日初到，责彼失礼，尚不即来相酬。今已半月，方言及此，论其迟疑，不可去吃他的。"伏都曰："人既好意相请，不去赴命，即是辜负他一片美意矣。"力教王震带领亲随十馀人，径到泰山城中赴宴。龛出相迎，十分恭敬，又另设席殷勤待其从者。伏都甚喜，放心痛饮，酒将酣，不辞不拒。龛乃大叫曰："快换好酒来，待吾饯首。"只见两边抢出好汉二十馀人，各执刀枪，将伏都、王震乱杀而死，砍首上城，传示北军曰："王伏都乘机肆掠，抢人妻女，酗酒淫乱，扰害良民，吾已杀之。汝等众兵，愿留则在此间，不愿留可回襄国。否则南兵一至，俱是死也。吾今复归大国，各宜思之。"其副将旗把总等见伏都父子已死，遐、豹兵又在境，料难收责徐龛报仇，又率兵回襄国而去。徐龛欲归江东，又恐见诛，乃使人先持王伏都首级至蔡豹营中，言："已斩北将父子，复为进身之功。将军且回兵还镇，不日收拾归朝待罪。"蔡豹遣人上建康奏言其事，晋元帝召众议之，大臣等曰："徐龛虽杀北将，必然惧罪，不肯来归。待吾兵退，复为乱矣。"于是差人催羊鉴合众乘势进剿徐龛，以断祸根。鉴惧不进，惟檄遐、豹速行攻打泰山。遐与豹议曰："羊公受征北都督之任，却只坐观成败。我等粮草又少，焉能攻城？倘若中止无功，岂不为龛所笑？"二人亦各回军，遣使归京，言羊征北不行接应，恐粮乏被算，权从徐龛所请，暂且收兵，以伺再进。刘隗、刁协等劾奏羊鉴停兵误国，诏免鉴官，加蔡豹为征北将军，兼领其众。王导怀愧，自陈失职之罪，求罢致仕，晋帝不听。
　　
