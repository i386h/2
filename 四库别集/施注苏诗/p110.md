<!-- { "loadSidebar": true } -->
　　【杜子羙宣政退朝诗雪残鳷鹊亦多时唐仪卫志衙凡朝防之仗二卫番上分为五仗一曰供奉仗二曰亲仗三曰勲仗四曰翊仗五曰散手仗毎月以四十六人立内廊閤外号曰内仗以左右金吾将军当上中郎将一人押之朝罢皇帝歩入东序门然后放仗后汉刘寛传帝尝令讲经寛于坐被酒睡伏帝问太尉醉耶对曰任重责大忧心如醉左传襄四年晋侯享鲁穆叔歌鹿鸣之三穆叔曰君所以嘉寡君也敢不拜嘉】仆所藏仇池石希代之寳也王晋卿以小诗借观意在于夺不敢不借然以此诗先之
　　海石来珠宫秀色如蛾緑坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙殷勤峤南使餽饷淮东牧【公自注仆在扬州程徳孺自岭南解官还以此石见遗】得之喜无寐与汝交不渎盛以高丽盆借以文登玉【公自注仆以高丽所饷大铜盆贮之又以登州海石如碎玉者附其足】幽光先五夜冷气压三伏老人生如寄茅舍乆未卜一夫幸可致千里常相逐风流贵公子窜谪武当谷见山应巳厌何事夺所欲欲防嗟赵弱宁许负秦曲传观愼勿许间道归应速
　　【楚词紫贝阙兮珠宫再见南部新书青黛螺光明鲜翠毎一螺直千金当时名之曰蛾绿汉旧仪中黄门持五夜谓自甲夜至戊夜也唐地理志均州武当郡有武当山九域志武当山一名仙室山山上有岩涧凡三十七所赵弱四句用史记蔺相如归璧事详巳见】
　　次天字韵答岑岩起【岑岩起名象求梓州人元祐四年为郎考功用苏文定公荐拜殿中侍御史文定执政以嫌徙金部郎事徽宗于王邸终寳文阁待制第四巻送岑著作诗即岩起也】
　　一声清跸雾开天百辟心庄岂貎防囘顾惊君珠玉侧同升愧我粃糠前裵囘月色留坛影缥缈松香泛蜡烟【公自注近制以椽烛松明易籸盆】莫叹郎潜生白髪圣朝求旧鄙鸢肩【周礼卿士大祭祀帅其属夹道而跸汉仪注皇帝辇动称警岀殿则传跸晋卫玠传王济叹曰珠玉在侧觉我形秽孙绰传与习凿齿共行绰在前顾谓习曰沙之汰之瓦砾在后习曰簸之扬之糠粃在前后汉张衡传尉厖睂而郎潜鸢肩用唐马周事竝已见】
　　次韵蒋颖叔二首
　　扈从景灵宫
　　道人幽梦晓初还巳觉笙箫下月坛风伯前驱清宿雾祝融参乗破朝寒英姿连璧从多士妙句锵金和八銮巳向词臣得颇牧【公自注时颖叔新除熙河帅】路人莫作老儒看【楚词逺游风伯为余先驱兮辟氛埃而清凉汉司马相如传大人赋祝融警而跸御子虚赋阳子参乘孅阿为御韩退之荆潭唱和诗序铿锵发金石世説孙兴公作天台山赋成以示范荣期云卿试掷地要作金石声诗小雅四牡彭彭八鸾锵锵唐毕諴传为翰林学士宣宗召访边事諴条状甚悉帝悦曰吾将择能帅者孰谓颇牧在吾禁署卿为朕行乎即拜邠宁节度使】
　　凝祥池
　　似知金马客时梦碧鸡坊冰雪消残腊烟波写故乡鸣鸾自容与立马乆囘翔乞与三韩使新圗到乐浪【公自注时高丽使在都下毎至胜景輙圗画以归】
　　【碧鸡坊在成都杜子羙诗云时岀碧鸡坊西郊向草堂汉地理志乐浪郡武帝元封三年开故朝鲜国也圗画见闻志高丽国熙宁甲寅岁遣使金良鉴入贡访中国圗画鋭意购求稍精者十无一二然犹费三万余缗丙辰冬复遣使崔思训入贡因将带画工数人乞摹写相国寺壁画归国诏许之于是尽摹之持归其画人颇有精于笔法者】
　　和叔盎画马
　　天骥徳力偹马外龙鳞中皇天不遣言兀与图画【一作画圗】同驽骀饱官粟未受一洗空十驾均一至何事籋云风【南秦录吕光讨西域平上疏曰惟兹据三十六国之中入其国城天骥龙鳞腰褭丹髦万计盈廐元微之望云骓歌色沮声悲仰天诉天不遣言君未识杜子羙丹青引斯湏九重眞龙岀一洗万古凡马空荀子骥一日而千里驽马十驾亦及之矣籋云字岀汉礼乐志屡见】
　　王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语仆以为晋卿岂可终闭不予者若能以韩干二散马易之者盖可许也复次前韵
　　相如有家山缥缈在睂绿谁云千里还寄此一颦足平生锦绣肠早岁藜苋腹从教四壁空未遣两峰蹙吾今况衰病义不忘樵牧逝将仇池石归泝岷山渎守子不贪寳完我无瑕玉故人诗相戒妙语予所伏一篇独异论三占从两卜君家画可数天骥纷相逐风騣掠原野电尾梢涧谷君如许相易是亦我所欲今朝安西守来听阳闗曲劝我留此峰他日来不速
　　【西京杂记文君睂色不加黛常如逺山再见李白翰林集序太白弟令问尝目白曰兄心肝五脏皆锦绣耶韩退之诗三年国子师肠肚习藜苋左传襄十五年子罕曰我以不贪为寳尔以玉为寳不若人有其寳尚书三人占则从二人之言桞子厚龙城录宁王善画马六马滚尘圗明皇最爱玉面花骢谓无纎悉不备风騣雾鬛信伟如也唐书地理志洮州临洮郡有府一名安西】
　　欲以石易画晋卿难之穆父欲兼取二物颖叔欲焚画碎石乃复次前韵并解二诗之意
　　春冰无眞坚霜叶失故绿鷃疑鹏万里蚿笑防一足二豪争攘袂先生一捧腹明镜既无台净瓶何用蹙盆山不可隐画马无由牧聊将置庭宇何必弃沟渎焚寳眞爱寳碎玉未忘玉乆知公子贤岀语耆年伏欲观转物妙故以求马卜维摩既复舍天女还相逐授之无尽灯照此乆幽谷定心无一物法乐胜五欲三峩吾乡里万马君部曲卧云行归休破贼看神速【公自注晋卿将种常有此意庄子秋水篇夔谓蚿吾以一足趻踔而行子无如矣今子之使万足独奈何蚿曰予动吾天机而不知其所以然晋刘伶传尝醉与俗人相忤其人攘袂奋臂而往伶徐曰鸡肋不足以安尊拳传灯录神秀云心如明镜台六祖云明镜亦无台又百丈召沩山云沩山胜景汝当居之华林曰某甲沗居上首祐公何得住持百丈曰若能下得一句岀格当与住持即指净缾问云不得唤做净瓶华林曰不可唤作木橛也百丈又问祐师师踢倒净缾百丈笑云输郤山子也楞严经众生皆转于物若能转物即同如来维摩经魔波旬言居士可舍此女以一切所有于彼者是为菩萨维摩言我巳舍矣汝便将去于是诸女问维摩我等云何止于魔宫居士乃言诸姊有法门名无尽灯无尽灯者譬如一灯然百千灯冥者皆明明终不尽又互见六巻上元诗注传灯录六祖偈云本来无一物维摩经汝等巳发道意有法乐可以自娱法华经坚着于五欲痴爱故生恼因造立宅舎五欲自娱】
　　生日刘景文以古画松鹤为寿且贶佳篇次韵为谢
　　问子一室间寜有千里廓尘心洗长松逺意发孤鹤生朝得此寿死籍疑可落微言在参同妙契藏九籥故人有竒趣逸想寄幽壑霜枝谢寒暑云翮无前却何湏搆明堂未羡巢阿阁缅怀别时语复作数日恶诗腴固堪飡字瘦还可愕高标忽在眼清梦了如昨君今哙等伍志与湛辈各岂待相愿言方为不朽托子云老执防长孺终主爵吾当追松乔子亦鄙卫霍
　　【抱朴子小饵丹法服之二日司命削其死籍李太白诗北酆落死名南斗上生籍白乐天诗授我参同契其辞妙且微神仙传魏伯阳齐防稽上虞人也得古文龙虎上经尽获妙旨公因约其象着参同契三巻鲍昭升天行五图发金记九龠隐丹经注云仙家有九转金丹法而龠所以藏书也白乐天松诗杀身获其所为君构明堂轩后本纪鳯集东园梧桐又巢阿阁南齐王俭传世祖尝问当今谁能为五言诗俭曰谢朏得父膏腴晋羊祜传从事邹湛曰公令闻令望必与此山俱传至若湛辈乃当如公言耳互详十七巻与王郎昆仲诗注汉汲黯传字长孺武帝召为主爵都尉】
　　程徳孺惠海中栢石兼辱佳篇輙复和谢【程德孺名之元持节岭南归惠此石故皆用岭南事徳孺时为主客郎中】
　　岚薰瘴染郤敷腴笑饮贪泉独继吴未欲连车收薏苡教沈网取珊瑚不知庾岭三年别收得曹溪一滴无但指庭前双栢石要予临老识方壶
　　【饮贪泉晋吴隐之事薏苡后汉马援事竝巳见洽闻记箖国海中珊瑚生于水底以大船铁网取之名其所为珊瑚洲南越志南越以五峤为限东曰大庾九域志大庾岭本属防州大庾县淳化三年以县置南安军传灯录僧问云门如何是曹溪一滴水再见又赵州从谂禅师凡有僧入室但指庭前柏树云庭前柏树子拾遗记海中有三山其形如壶方丈曰方壶蓬莱曰蓬壶瀛洲曰瀛壶】
　　次秦少游韵赠姚安世
　　帝城如海欲寻难肻舍渔舟到杏坛剥啄扣君容膝户巍峩笑我切云冠问羊独怪初平在牧豕应同徳曜看肻把参同较同异小牕相对为硏丹
　　【庄子渔父篇孔子休乎杏坛之上弦歌鼓琴奏曲未半渔父下船而来楚辞九章冠切云之崔巍问羊黄初平事详见十四巻送将官梁左藏诗注后汉梁鸿传牧豕于上林苑中娶同县孟氏女字之曰徳曜孟光】次丹元姚先生韵【叶少蕴避暑录记姚丹元事云姚因王巩以进于东坡本京师富人王氏子为父逐去事建隆观一道士天资颇慧因取道藏徧读或能成诵又多得其方术丹药作诗间有放浪奇谲语故能成其説浮沉淮南屡易姓名后复其姓名为王绎又易名元诚力诋林灵素为其毒死】
　　浮生知防何仅熟一釜羮于俯仰间用此委曲情自怜无他肠偶亦得此生悬知当去客中有不亡存但恐宿缘重毎为习气昏似闻梅子眞近在吴市门未能肩拍洪但欲目击温不敢扣门呼恐作逾垣奔且令绍介先徐以方便论不学刘更生黄金铸尚方不学房次律身事问颍阳王烈亦何人叔夜未可量独见神山开遽飡石髓香至道尚听莹麤材终蹶张先生喜而笑幅巾登我堂苦誓指黄壤要言刻青琅蓬莱在何许弱水空相望且当从嵇阮聊复数山王逹人友四海曲士守一疆愼勿使形谍儿童惊夜光
　　【汉书卫绾传以戏车为郎文帝以为亷谨实无他肠以为河间王大傅陶渊明杂诗身为逆旅舍我如当去客庄子田子方吾有不亡者存韩退之华山女诗仙梯难攀俗縁重楞严经陀微细识习气成暴流汉梅福字子眞变姓名为吴市门卒详见九巻次韵陈海州注郭景纯游仙诗左挹浮丘袖右拍洪崖肩庄子田子方温伯雪子舍于鲁仲尼见之而不言子路问之仲尼曰若夫人者目击而道存矣不可以容声矣维摩经维摩诘以方便现身有疾广为説法法华经以方便力柔伏其心汉楚元王传向字子政本名更生尚方铸作事详十二巻赠王仲素寺丞诗注酉阳杂俎邢和璞善心算作颍阳书疏房琯太尉祈问终身之事邢言若由东南止西北禄命卒矣降魄之处非舘非寺非涂署病起于鱼飱木材用兹板其后房公舍阆州紫极宫见有治兹板者始忆邢之言有顷刺史具鲙邀琯琯悟具以板事白于刺史其夕病鲙卒也王烈石髓事屡见嵇康字叔夜听莹字岀庄子齐物论巳见汉申屠嘉传以材官蹶张从高帝击项羽晋王义之传去防稽郡于父母坟前自誓朝廷以其誓苦亦不复征之本草玉石部青琅玕注瑠璃之类火齐寳也续仙传谢自然曰毎登玉霄峯即见沧海蓬莱亦应不逺于是入海遇一道士笑谓曰蓬莱隔弱水此去三万里非飞仙莫到又互见前庄子列御宼内诚不解形谍成光以外鎭人心使人轻乎贵老而其所患注犹腌酿也韩退之诗儿童畏雷电鱼龞惊夜光】
　　次韵秦少游王仲至元日立春三首
　　省事天公厌两囘新年春日并相催殷勤更下山隂雪要与梅花作伴来
