<!-- { "loadSidebar": true } -->
　　陇头二三月杨柳黄绿丝郎行杨树下騘马金路羁马瘦不忍鞭柳弱不堪折出谷复入谷落日独行客水流陇山下郎行陇山上陇水东南流与郎常相向擒得南单于能解单于歌马鸣边地黑同行皆念家军书十二勋画戟紫袴衣郎从左边过不知是阿谁

　　○十八子诗

　　辛未秋予出巡关中违友益而孤处暇日感念风谊各得一诗用抒怀慕因寄上

　　熊给事纪
　　王给事銮
　　李御史深
　　张主事原明
　　于给事溱
　　何修撰塘
　　王鸿胪希孟
　　王给事元恺
　　郭吉士维藩
　　蔡给事天佑
　　刘御史大谟
　　崔编修铣
　　田给事汝耔
　　张吉士衍庆
　　王郎中尚綗
　　张进士汉卿
　　孟行人洋
　　何中书景明

　　•熊给事纪

　　黄阙晚从宦翛然太古真忧时常献策许国不谋身神马昌朝瑞游龙太野春未能旋节去心切老成臣 【 右熊给事纪】

　　•王给事銮

　　帝府三千阙青蛇赤凤林故人曾倚玉清韵比兼金华首星辰近终南烟雾深未成携手去徒有洞天心 【 右王给事銮】

　　•李御史深

　　侍御台中俊英谟代里稀绣袍朝日近白简带霜飞察政千官肃匡时七曜辉同心复同寀久矣得归依 【 右李御史深】

　　•张主事原明

　　昂藏一佳士梁父每长吟季子能留剑幼安宁取金虽游飞凤阁犹有卧龙心才美何迟早休惊白发侵 【 右张主事原明】

　　•于给事溱

　　云霄分斧钺关塞愧澄清干变忧星纬时危念友生冦侵双阙近家在一毛轻大谏掳成筭中原望偃兵 【 右于给事溱】

　　•何修撰塘

　　英辩天人合儒术孔墨分弘才湏耐事达圣岂离羣虎兕堪垂泪兵戈未解纷好施援世畧休卧太行云 【 右何修撰塘】

　　•王鸿胪希孟

　　吾宗元士秀新作大鸿胪独擅朝正祝亲呈王会图公余多散诞花发更欢娱骑马长安陌谁家泥酒壶 【 右王鸿胪希孟】

　　•王给事元恺

　　秋虹悬宝剑白雪耀珠袍家在五陵下人穪三辅豪久甘淹草泽忽起逐夔皋世难宜雄畧休辞报主劳 【 右王给事元恺】

　　•郭吉士维藩

　　乾坤一缝掖道贵作王臣阔步文昌府高吟蓬岛春鹓鸾翔碧汉騕■〈马袅〉出清尘后辈看文体争夸迈汉秦 【 右郭吉士维藩】

　　•蔡给事天佑

　　紫禁丹华府黄门白玉床陛班先鹭序殿侍切龙光直谏谁长孺英筹今子房四郊方多垒朝宁倚鹰扬 【 右蔡给事天佑】

　　•刘御史大谟

　　浚野名流众君尤间代珍文章生岳色气节耸秋旻介性酬　天子危言抑重臣岩芜轩冕意只以一毫论 【 右刘御史大谟】

　　•崔编修铣

　　激烈崔亭伯风流贺季真君兼调化手俱是钓鳌人才炳文中虎儒堪席上珍济川今巨楫不必问垂纶 【 右崔编修铣】

　　•田给事汝耔

　　与子两黄鹄遥天忽背飞书回青琐闼梦绕紫鸾闱醉酒频参圣耽诗已入微华春阻携手瑶瑟不成挥 【 右田给事汝耔】

　　•张吉士衍庆

　　振鹭齐飞日清朝养相年词林惊藻锦士节迈兰荃宝剑冲星迥明珠照秉偏洛阳旧才子不让贾生先 【 右张吉士衍庆】

　　•王郎中尚綗

　　日日尚书省公余兴不疏赠行三谢什应客八分书晤语常忧国清文最起予别来重相忆微雨杏花初 【 右王郎中尚綗】

　　•张进士汉卿

　　路入秦陵远心犹魏阙悬同升多俊彦吾子独才贤鲲运终横海剑峯长倚天中原方作难努力向凌烟 【 右张进士汉卿】

　　•孟行人洋

　　龙章传　帝命鹓列简才华海上留仙趾人间识使槎超遥竹林士飘杳玉清家欲寄三春草金光未着花 【 右孟行人洋】

　　•何中书景明

　　中舍飞腾早华年　帝阁游杨雄擅词赋方朔傲公侯命世才何忝匡君志易酬无缘逐凤翼接影九龙洲 【 右何中书景明】

　　○明月篇

　　明月漾金波盈盈隔绛河桂殿飘香迥兔宫丸药多七襄机冷停织女九重帘卷颦嫦娥嫦娥织女时同伴天上人间愿相见团团流影铜龙楼袅袅含辉紫宸殿沧溟跃出水晶盘万户千门作意看石鲸秋动昆明沼玉虎宵吟金井阑汉帝金茎璚液冻宝家云阁紫箫寒君不见三千宫阙光窈窕月华冷浸长门道翠辇不来春已残金扉未启花先老此时班姬双泪垂此时陈后寸心悲蛾眉曲曲徒生艳玉貌莹莹欲待谁蛾眉玉貌成消歇别殿深宫羞对月屏闲翡翠素尘欺被掩鸳鸯芳麝灭金屋何时更来往纨扇此生长离别空令圆魄入金闺空令蟾彩照罗帏红香冷落难成寐恼杀啼鸟半夜飞长安思妇上高楼见月偏惊枕簟秋寒衣未寄清霜塞独夜深闺玉筯流闺中络纬宵唧唧朝下裁缝暮仍织征人远戍在龙城作得戎衣长叹息与君结发方反笄不谓少年成独栖回文织就空传恨团扇妆成却掩啼鸿衔尺素君可闻宝帐兰烟徒自熏今年且对长安月明年愿作巫山云又不见七贵楼台连上苑五侯甲第开金馆洞里看花春杳冥池上闻莺朝晛晥画舸风回紫烟灭兰堂月上香霞卷秦女吹箫云霞鬟越娥拂舞锦斓斑龙须席上九鸾下玳琄帘中双燕闲帘开翠幙黄金屏含娇含态鬪娉婷夜夜芙蓉人似玉朝朝兰茞酒如渑新年相赠同心结元夕争悬长命灯不道人间有失路惟知天上会双星月明光光恒在天人生岂得长相怜忧愁抑欝春生草富贵繁华东逝川休言豪熖凌百代休言娇宠无时改凤凰抛却万年枝睢鸠留下长生海风流袅那片时春飞燕不来宫草新请看废苑荒台曲月夜精灵梦着人

　　○白纻词七首

　　玉　丽人金为堂罗檽绣裾参差光阳春三月天气昌飘花点拂黄金床吴中白纻白且香制作春衣学凤翔娇歌艳舞按宫商众中一顾君爱长
　　洞房兰室锦为窝吴娃鸣筝燕姬歌嘉宾引满醉颜酡称主万寿南山多双鬟宜舞高■〈山差〉峩含情结态气妍和筵前促赠金缠蛾宝钗玉燕君不那
　　明河熠耀横斗参井梧叶堕风露深吴宫一宴千黄金駞峯馔玉华腊林海鹤双飞衔瑶琛五凤齐作咸韶音殊欢极乐奉君心弦悲管促思莫任
　　飞榭层甍切清晖石榴花丹净舞衣鸳鸯七十矜容仪甶欢隐笑待君嬉仙人凌颷骖玉螭九天超遥不可期百年生命朝露晞飞觞繁管君莫辞
　　宝镜宛转双纽螭持镜照心君不疑柔鬟堕马青黛眉一盻讵惜千金挥婕妤纨扇生别离恩溢宠渥心自知清歌妙舞千年期山高海深那报之
　　登峭阁升层台玳筵集客云崔嵬三千妙曲淑且才鸾蹵鹓举素尘回紫蕤绣蕚芬曲房舒颜转睐献悦康千金不惜买流光桂宫目沉歌吹扬
　　玉梅舒花馆帷揭中堂流霰回颷遏凤笙龙笛当前发美人楚舞香风颰河边织女缺灵筏一水盈盈限胡越莫愁与君新结发朝上璚楼暮金闼

　　○西京篇

　　秋风泼泼咸阳道渭浦千霜白秋草秋草秋风暗古城行人犹说西京好西京宫阙欝崔嵬紫阁终南相向开建章长信飞尘杳千门万户华阳回地底灵符生宝玉天中王气夹风雷翠华銮辂乘春令皓齿青娥艳落梅青娥如花复如雪含情含态可怜绝鸳鸯比翼兰塘水凤凰双栖上阳阙君王自爱长生乐粉面铅姿却情薄已闻入海访神山更道分官祀灵岳灵岳神山在何处太乙无灵岁华暮百和香霏紫玉坛青鸟飞来忽飞去瑶池王母碧霞裙桃赐人间已三庆少翁击铎复吹钥云旗风马霄纷错宫娥屏隔不敢近神人荒忽但虚幙卫家霍家大将军提师十万净边尘出塞阴山系骄子归朝原庙荐高勋勋业已成分戚里女作贵人男尚主甲第层甍照九城珂马飞轩满三市一言得意即回天卧内收符夺晋鄙金张骄侈不足云窦灌豪华讵相似貂冠齐入分栟舍朱门尽是鸣环者鬪鸡小儿紫袴褶臂鹰奴子大宛马美人妖女倾名都碧玉珊瑚鬪天下富贵繁华惊转蓬王侯锺暃一朝空羡门子晋终不至蓬壶方丈难相通前日丰碑辞纂纂平津已作汾阳撰野火烧残金明阁秋水崩沉射熊馆春花秋草剧无情海水桑田漫莫凭玉椀早出秦帝苑石麟凄断汉家陵汉家陵树满氤氲千秋万岁灞陵存君看桥下春杨柳落日飞花愁杀人

　　○四友叹 【 时四子皆谢事家居】

　　盛吉士端明
　　李外员梦阳
　　何修撰塘
　　何中书景明

　　•盛吉士端明

　　盛子广南秀六籍破万卷山林寔本怀鹓鸿翥霄汉对客称南华达生非虚羡高踪江海邈齿发岁云晏 【 盛吉士端明】

　　•李外员梦阳

　　献吉迹转晦幽求日深造礼乐百年余词苑见古调补衮烨藻火敦彝荐郊庙如何夷门下弄月自长啸 【 李外员梦阳】

　　•何修撰塘

　　修撰冲静士翛然类翻羽耻谒北司庐先几竟遐举一丘悦性灵万锺乃土苴谁当荐杨绾大道儵九叙 【 何修撰塘】

　　•何中书景明

　　信阳中书君弱冠服天骧铩羽回大壑岂足悲瑕伤养深日合雅高才瞰幽荒转见土哺人献尔白玉堂 【 何中书景明】

　　○泊青城二首

　　系舟青城浦川坻隐曛夕逸思浩连蜷迥野漫登历颷清树交爽烟晚山逾碧乘月荡孤棹秋气突凌逼
　　莽陂秀红蓼中野水云多爽绿散筠筱幽芳闻芰荷尘鞅日拘悴时物纷凌摩心闲结遥梦游仙送清歌

　　○出陕城述所经览

　　秦浦发归旗逶迤度长坂云入林峦合鸟向旌旟散浴兰注温泉缘磴求骊馆莲峯峥华首蘅坻青渭岸幽韵兹凌薄遥心日纷乱牵组随世缘采山失真玩横鹜涂尚迷迟回局未返旅逆节乃苦景美聊深眷秦?既鸣鸣梁歌亦纂纂鹍鷃尔同归醉醒复何辩

　　○会馆中诸友得归字

　　嘉会良不易友道古所稀四座请勿哗听我重申词洛阳七贵子西京五侯儿各矜权贵盛一生不低眉结交雄豪人白日心不违轩车连九市仆御生光辉提携入汉宫看影凤凰池意气如徤鹘矫矫排风霓片言双壁酬一笑千金挥顾彼采薇士局促不足奇一朝时事改百年心计非宾客忽星散茕然坐空闱明月来笑人死灰安能晞久要犹在耳报恩今是谁前日赤心人不及犬与鸡乃知市道交贫贱还可移伐木昭德音同心赞兰辞请君重明义岁晏皆所归

　　○长安留别蓝玉父

　　承旨凤凰阁出使来咸秦地远同声稀闻寡道气沦何幸风尘涂获睹仙洲宾云涛发豪才逸思凌三辰文章烨锦叚玄理明谷神谈时如破的各各中经纶匏瓜自维絷此道难与陈乃知张子房能致商山人太华三莲蘂崆峒五龙鳞白水出瑶湍清渭涌玄津虽饱山川胜未足称无伦不如子晤言豁豁开我真别斾拂云岩归马出城闉清芬阻瑶兰楚调搴江苹飘飘飞蓬影遥遥沧海垠英雄在义气霄汉同泥尘不作浮云情白头更如新锦书三千行日寄秦中春

　　○别王尧卿

　　浮阳嘘回谷飞霰犹凌晨巾舆渭水浒判袂黄山春游禽帐故匹腾虬念潜鳞大道古所企幽怀此终申既返柴荆服亦遂丘园身天门收远策尘海回迷轮市卜成都逸躬耕南阳沦顾兹鸯裾曳何异笼羽驯时运日嵚巇志绪耻逡巡梁台皎清蟾浚渚苑幽苹永钦夫君轨慰此龙蠖人

　　○别侯汝立员外

　　客路荐觞酌双旗为子留迟回归阙念浩荡出关愁飞雨悬山阁残霞隐戌楼沣桥春水阔不得并膺舟

　　○途中晦日

