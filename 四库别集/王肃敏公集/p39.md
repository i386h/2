<!-- { "loadSidebar": true } -->
　　水龙吟二首奉寄发笑其一云扬扬携槊弯弧乾坤万里男儿志湏知时会功业相寻人难力致袖手观虚空想象谈何容易筭古今多少英雄致得成功处都来几尼父当年心事笑迂儒梦生还醉鲁公逐虎卫人拒蒯何曾凂已东去悲麟南来歌凤竟谁为是怅无由倒海浇君??月次灭炎炎气其二云东山起为苍生中流击??咠平戎志补天北极探日虞渊古人高致中令平章三台八座精神骍易到如今衰草斜阳之外身名业真余几省识虗名虗事叹儒冠羁縻如醉人间毕竟溪山良约鹭鸥知己笭箵闲渔鸱夷远况此翁还是请他年记取太行西畔望蓬仙气

　　○荅安公石一首

　　某顿首启念中得手教甚慰驰仰缅惟禫吉　期至仁大孝弥重悲怆也承示读易积疑之谕仰叹高明之学　然见道于传注之外非区区循人耳目而自昧其神灵者比矣惜山川伊隔未由促席订磨为邑邑尔仆尝谓天地定位章不见所谓先天之说此既曰先天矣下文后天何又有雷风水火之云天一地二章亦不可所谓河图之义既曰圣人作易取于河图之数矣易有太极是生两仪之论不与矛盾乎况是章专为立揲而言盖卦成之后之事亦非画卦之始事也若曰此为发明河图是作易之数则于图而立揲之数亦则于图矣其理然乎此皆易之大节可疑者如此敢敬质左右望教示以开蒙塞幸甚

　　○荅许廷纶一首

　　春初令亲至蜀辱教翰兼以图书太极等论启发良多感感其辩太极无极甚善真足以破千古之迷但一例据易以凖造化恐亦有未然者恨不得与执事细讲耳愚尝窃仪河图洛书经纬之论与夫五行先天子学皆出于异端穿凿　会之私儒者不宜据以觧经实乱仲尼之道故时有私论笔之于书今摘数十章与造化图书太极相发明者奉上间有与执事之意不合者望教之幸甚大抵近世学者无精思体验之自得一切务以诡随为事其视先儒之言皆万世不刊之定论不惟遵守之笃且随声附和改换面目以为见道致使编籍繁衍浸淫于异端之学而不自知反而证之于六经仲尼之道日相皆驰岂不大可哀邪愚自知道以始日有所得论述不忍寘今积数万言未尝出一以示人惧夫习染稔熟之心见之骇听而以为狂矣执事谓言一出口必将辟嗤而共斥之是也于今乃知孟子之辩诚有不得已焉者尚何言哉惟执事教之

　　○荅李亚卿先生一首

　　久不获奉侍甚悬仰迩者轺车下临东省鄙人实以为幸顾以试期忙迫未获趍候殊为罪愆忽辱手教感愧交集复不能如遭一谒罪益奈何哉承谕学士兄被谤家食此亦吾人之常但安一处之可也何足为歉故旧自能相信天下自有公论而亦何能损兹素履哉古之周公可谓忠圣矣尚亦被尔流言况其余乎然亦不能害其赤舄几几也学士兄以高才妙龄致此清显岂天故欲迟之以大其养耶是又不可知也吏回裁覆不备疏息疏息

　　○与杨用修

　　贵县令来闻执事有童乌之伤惊怛不自为情呜呼天何芒昧于仁人哉隐痛者莫于骨肉为甚况父子之爱邪固知执事之不堪也今春哭亡子致伤气分时属有所思勃勃心如悬石作闷顿之状仆今以无益惩之矣执事节情理觧大善尔比者欲订校诸礼以便士子肄习所愧闻见孤陋卒不得就有道取正柰何宅上蓄有坟籍如陈祥道礼书大戴记温公书仪之类不知可得一惠否寔企望之深衣续祍钩边近觉得诸儒之论有未尽处不知执事平昔高见何如愿因风教及幸甚

　　○荅用修

　　大戴记摩蚀脱误不能为读大率秦汉之际儒者托假仲尼为书类如此比之礼记诸篇之文所争邈矣其所取如投壶者其尚者也于今所考士人之礼无相取证谨函上前辈考论深衣皆曰大戴记最详今乃不见此篇岂尚有遗帙邪深衣之制本篇及玉藻经文甚明但康成注疏一误遂致后世传讹尔亦有辩误数篇容缮录上请教承谕知新育郎又石??痛痛切切望割爱保重乃佳尔

　　○与胡伯中

　　比闻端竹白等纳诚听抚筹　之功可想觧　君相西顾之夏息蜀人兵饷之苦大矣载嘉载贺仆窃有过计焉敢于执事陈之尝以叛番之抚匪难为策而处之使安境土不能为吾人害则不易也古人谓功成之后尤当劳意者此耳汉班彪常议叛羗请置言?获羗校尉理其边事岁时循行问所疾苦又遣使通道动静俾徼外蕃夷为吏耳目仆谓今日处番之策亦当效此而后可国家初年于附近松迭番族设安抚长官诸司隶之使纳青稞服差役实羁縻制驭之术与班彪议同而处之尤善者也后人自失诚信乃扞格而不相维焉此者大可惜者独不可复其旧　乎执事推心羗夷与之更始必有纲维长久之画若徒受其归款使居故地而无所别处焉则关堡前日被害之机尚在是亦苟且度时之计尔尚何抚之云云惟执事亮之教之悬仰风谊未由参侍耿耿不宣备

　　○与王仲颙

　　承翰谕岂不知听从能致执事之悦于仆之自处未为得耳士徼幸而进者固为得志其不能然者岂不议及于仆邪此所以终岁惴惴而不敢肆意者也惟亮??言大抵士子进身之始所系甚重欲养其德性道义议不可苟者若曰此无大害可以任意为之盖世上一等随俗哈口?答之人尔岂足为君子之取法哉执事在谏垣直声动天下仆平日所窃效而未能者固知执事不逆于心矣望体悉

　　○与高太和

　　某启辱书问稠迭感感自沧州为别今十稔矣风谊爽爽宛然在目恨不能一交臂语尔执事以直道被谴久屈南荒此虽守道者之常不能不为公议太息仰荷旷荡之恩当在旦夕也望释欝少俟所谕当如命行仆自入蜀以来非法与道不敢以一毫自遂之私家之非执事之才弟或亦未可行尔惟亮之闻入滇在即山川险远保保重重

　　○与郭介夫

　　某启久不奉教得书知气体康善纳福复谕屡婴期功之戚此诚不能堪天命当柰何惟有宽觧自善尔仆居此随众俯仰积愧如沸职事苦无补益而日月不觉易迈恐终输彼学稼扫轨之流尔惟高贤教之孟复南几勘事回未将老之年丧匹不知何以为情也可可伤伤蜀扇表信会面未涯惟多爱

　　○与张元杰

　　某启屡欲作书奉候伸褚旗即在心輙泪下如雨遂直不能书夏间心气痛伤肺如悬石困闷勃欝几乎与儿俱化后贱脊至蜀旦夕觧慰幸无恙尔仆自此儿长成读书之余凡百家务眦托之经理无有不得其当者其孝友谦恭之性内无怨而外无恶尤为可爱悠悠苍天寔割我心乃知古有断膓之猿非假说也执事何以觧我邪仆督蜀校二年余矣道德浅簿无以振作士类寔为素食况复加以心事若恼如此脱鞅东归以乐余年日惟轸念尔复何言哉春气渐暄若时加爱不宣备

　　○与彭宪长

　　鬼搯禾之说执事辩其出于风气所袭诚足以破流俗之惑余复推其所由之故以发明执事之意其曰南存居在山峡之间故自来禾无伤愚以西风北风多寒冽加以猛则内外俱伤矣山峡东西为冲则西风能伤之南北为冲则北风能伤之山峡四周皆不能伤之平原四达皆能伤之恐不独西风然也其曰禾穗项下有一绵黑如指搯然愚以为风毒则禾穗先受其邪而枯根下之气未死故上行至项遏而不上达故有一绵之黑有指搯然有同区隔畛而不伤者何也树艺有早晚生成有强弱皆不当其可伤之时也窃意所由之故如此不知得执事之意否竦息俟再教

　　○荅刘维馨

　　顷者教及欲预为令郎出身之图此实人父爱子之情甚善但贵省多士皆所仰望不独令郎为然他处不然而贵州行之复以令郎之故彼岂能安意无所议及哉恐纷更未宜望体悉大抵君子居官有一定常守之法在已有所据依在人无所责议若衡决藩限任情肆行无所顾忌虽一时所为未必不出于公而人亦得以指而议之矣况出于私乎哉仆督蜀学事凡百振作养育之功毛厘无所可取独于补廪补增入学之法守之不摇为所自信尔执事与仆昔年同给事内庭当时亦悠悠相处未尝获奉讲磨之席数月仆即以病归执事于仆不过记识姓名而已其心事趣向恐亦未能相知者又安得久而相信哉夫居今之时为父兄教子弟者一切道德不论也功利之涂则诱而启之能爱其子弟者必不如是焉何也少而开其利心长而习熟日与性成矣居官治身之际安恠其不贪利慕禄奔兢趋附以失已哉士行失已其业必隳善飬其子弟者然乎以仆观令郎清才丽　思驰骋不羁加以纯熟之功科举之文不足为虑所重且急者当以道德中正养其心术使知义命为上矣又何芥蒂于廪食之末哉惟执事信之仆读金华录见执事褒崇何王金许四儒之学知执事心慕圣贤为有道之士不屑屑于世俗之见者故敢布中心如此惟加??言幸幸

　　○寄曹惟德一首

　　仆抵赣榆即承乏理事凡百如乱麻丛棘草草缉治今数月方集定复尊官委遣旁午邮路风尘惨然容颜乌乌较之古人结社扫轨悠悠泉石荒哉遐矣此来直觉世事澹澹无味平生驰骛凌轹之态寂尔灰冷执事将不谓然邪此可与知者道也鸿飞岁暮海角天涯相望渺渺寔生怅惘耳

　　○寄张元杰

　　山县僻阻中朝事百不一闻今春儿辈书过江外始知执事入科今之科古之谏官也执事明哲高迈自有酌时之义但古人高处不在批鳞溅血而贵于潜孚默阻孟子三见齐王而不言事孔子欲从讽谏其意将不在兹乎不胜拳拳

　　○与郭价夫

　　某启自过江后即不得奉闻起居何以慰斯羁孤时惓惓耳向示大作如入终南之壑万木森欝材品具足不可选也尝谓人之为文如山之生木乔者卑者蓬者纤者大者偃者臃者疏者疏者荫者并者孤者丛者牙者无不具备斯旨味无穷矣独爱一物焉则眇尔以薄故论语易系老子檀弓简而义尽典谟雅颂古而不迫孟子庄子左丘明可谓弘肆自成斯文之上也自有知以来屡欲有所述作绊于官守时乘一暇思虑徒致首尾颠错况尔历事禾稔遽难述真以示久远以故不能一言今将入颓景也已安所为以答此生邪徒愧颜造化尔仰公之清高诵公之文词固不能不感诗论当再上

　　○与吴宿威一首

　　野庵主道理为论者其拟议尚矣赋体骚而不尽用其辞诗类康节而少变其格盖白沙定山之流也杂文亦弘肆自出轴杼奇区硬语非作者视之一读即不得觧由之非流动性质耳其论事亦刻核使物无余地以息盖寡宽恕云耳求之子长薎尔融达比之昌黎限兹明伟假公以政不无强执焉虽然介介特立之操渊渊有本之学词论所敷罔不溢见弘治以来亦罕其俦也何如何如

　　○答边提学一首

　　伏承遣使致谕礼意交厚感激何可云执事在蔽省其教精密纯政其政公平明恕士子谁不怀而化之其累于贵恙者长孺卧治耳夫焉足计乞养之请执事高志也抑而未遂当国者之爱贤也又何以为执事处也古人有为于天下不遂其高志者亦多矣何独吾执事哉珍珍重重四五年来有所述作必请教于执事其意望以来正使知上达耳执事往往加之奖誉将何从以入望教之入蜀自荆州期以闰月中由栈道而往期在开岁耳承念及文选增定甚好但诸大部书如初学记艺文类聚尚多有可取者不知增入否会时当再奉论贱体初和不能多叙怀悃惟亮之

　　○与何粹夫

