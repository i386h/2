<!-- { "loadSidebar": true } -->
　　刘伶台阔时岀酒雄【淮安志刘伶台在山阳县东北七里其南有杜康桥】韩信城孤代生剑侠【舆志韩王庄在淮阴县东北韩信实生于此后名淮安为韩信城】汉淮南著书之地賔客魁豪【淮南王传刘安博雅好古着鸿烈二十篇号淮南子并见滕王赋】枚少孺作赋之乡才华斐亹【汉书枚臯字少孺淮阴人好诙谐善赋颂又极敏捷】则有并汾右姓狐赵名宗【见寿阎序】少蜚雏凤之声【见半茧赋】长被伏鸾之目【见悬圃序】人传衞玠何减佳人【见雪持序】羣説黄香无惭才子【见琴怨序】一堂彪固擅门地于髫年【见庭表序】两世谈迁迈家风于绮嵗【见悬圃序】尔其骨性清刚襟期朗畅绚斓文章之圃赭若云霞琮琤翰墨之场飒如风雨临文陷阵目摄魋肩突鬓之夫【史记蔡泽魋顔蹙额】掣笔摩霄气吞摘句雕章之客书亡三箧补自胸中【见天篆序】赋驾两京成于座上【见天篆序注】况复分其余技足了十人【梁书栁恽材艺兼美帝谓周检曰栁恽可谓具美分其材足了十人】量厥长才宁无一石【晋书谢灵运言天下文章只一石曹子建独得八斗】蘸笔作擘窠之字虎跳龙拏【见楚鸿序】调铅绘没骨之图莺歌蝶舞【图画见闻志李端愿有图画芍药五本云是公主房中物或云太宗赐文和其画皆无笔墨惟用五采布成旁题云黄居宷等定徐崇嗣画没骨图以其无笔墨骨气而名之但取浓丽生态画苑徐熈之子效黄筌画谓没骨图】髹几则雕镵金石油窻而笺释虫鱼【史记货殖传木器髹者千枚师古注防防物谓之髹虫鱼见园次序】墙边擫笛何妨脱畧之名【见庭表序】树下摇琴大得清狂之誉【见浙西序】謿诙敖弄半由漫兴以淋漓感激轰豗聊见余波之绮丽较童乌之夙惠此更堪多【扬雄传雄子乌称神童九嵗而夭子云尝曰吾家童乌九嵗预吾文】倘犬子以同时君应不让【见纳姬序】觥觥吾友岳岳而翁【见祖德赋】猥于京国朋游偶説家门子姓熟知婚媾【易】并悉干支【见瀛台序】悬弧值陶令春游之日小字斜川【悬弧见寿间序陶潜游斜川序辛丑正月五日天气澄和风物闲美与二三邻曲同游斜川】坦腹则南容兄子为妻【坦腹见桐初序南容载论语】妇家大阮【见祖德赋】言之笑噱听者颠狂讵期羣纪之交【见楚鸿序】更属潘扬之戚【见尺牍序】爰申谰语【见乐府补序】用展私亲我所闻于古人敬以陈之执事士先器识诚哉长者之言人薄轻华允矣先民之论【唐纪闻喜宪公裴行俭曰士之致逺者当先器识而后文艺王杨芦骆虽有文华而浮躁浅露岂享爵禄之器耶】轮囷山木经百折而寿始千年【邹阳上梁王书蟠禾根柢轮囷离诡】澎湃江涛过双崖而势恒一束【上林赋汹涌澎湃】相期大雅置身千古而前所贵英贤折节万夫之后并仗左汾为传右晋脊鸰努力【诗】会看接翅于云霄棣萼交柯【诗】伫见聨镳于殿阁寄声吾子勉旃来日之居诸【诗】试问君家住者何人之里巷【原注梓勤居淮之竹巷状元里】
　　徐母顾太夫人六十寿序
　　盖闻桃开千嵗知为王母之花【汉武故事王母出桃七枚以五与帝自啖其二帝留核以种母曰此桃三千年一实非下土所植也】桂实三秋识是姮娥之树【集仙录月中有丹桂罗隐诗定知丹桂近姮娥】风名少女【魏志管辂过清河倪太守时大旱辂言树上已有少女微风其雨至矣注东南风也防为少女居东南故名】星号夫人【下注】瑶扉璇岭宜春建延寿之宫【上林赋下棠黎息宜春郭璞注宜春苑名在渭南杜县东汉宫阙疏长安有宜春宫延寿宫】丹灶琼田不夜筑长生之馆【寰宇记古有日夜出于东莱故莱子立城以不夜为名长安志天宝六载立殿曰长生以备斋祀】女几山上鸾鸣天姥之乡【九域志河南府福冐县本宜阳县有女几山曰兰香神女上升遗几于此太真外传宗登三乡峄望女几山作霓裳曲诗纪太白梦游天台有天姥吟】珠母洋中【舆志合浦东南巨海中出大蚌剖而得珠曰珠母海】龙出鲍姑之井【补注】然而青天易老【见实庵序】碧海多涛【见琴怨序】夸娥犹助以移山【列子太形王屋二山方千里高万仞愚公年且九十面山而居惩山北之塞出入之迂也将移之帝感其诚命夸娥氏二子负山一厝朔东一厝雍南自此冀南汉阴无陇断焉注太形即太行】娲帝难辞夫炼石【见憺园赋】河头娶妇逋十万之緍钱华顶投壶负一双之博箭【见三芝序】须知天上还逊人间彼夫九州富贵之家奚翅三岛神仙之窟【郊祀志蓬莱方丈瀛洲三神山在渤海中】则有四姓贵游【见璿玑赋】五陵甲族【见渭仁序】户班鲁衞姻缔谭邢【诗】葭莩尽棨防之宗【汉中山靖王对羣臣非有葭莩之亲注葭芦也莩白色皮至薄言无薄亲也棨防见看奕赋】华跗悉貂蝉之彦【见半茧赋】箕畴五福【书】华祝三多【见寿徐序】而或者人发其祥天靳其宠东方曼倩之妇未见成仙【见闺秀序注】南宫敬叔之妻不闻多福【论语】霍骠骑齐名博陆稽家乗者祗称异母之儿【汉书霍去病封冠军侯加骠骑大将军异母弟光字子孟封博陆侯】班定逺接踵兰台【见观槿序】修汉书者犹赖大家之女【见归田序】至若苏夸轼辙宋美郊祁【宋书苏轼字子瞻弟辙字子由蜀人宋郊改名庠字公序雍邱人称大宋弟祁字子京称小宋祁胪传第一以弟不可先兄命庠第一兄弟翰林】此皆双萼交辉未必三柯竞爽燕山五窦讵曾并擢巍科【见憺园赋】洛下三张宁説咸登上第【见祖德赋】设云有是定疑史册之多夸借曰其然翻笑文人之善谑何图今日身亲见之如我徐世母顾太夫人者太夫人德懋珩璜职优组紃【礼女子治织絍组紃】幽兰纫佩防已奉为女师【见三芝序】香茗裁篇长不烦夫姆教【见昭华序】爰以鹿邑之名闺【见半茧赋】归我驹王之贵胄【见憺园赋】恪遵内则洲既咏夫睢鸠克相外庭弋又加于鳬雁【诗】有无黾勉【诗】鸿妻宛宛以如賔【鸿妻见贞女序如賔见井叔序】防畜辛勤【诗】陶母殷殷而召客【列女传陶侃孤贫范逵尝过侃仓卒无以待賔母湛氏乃截发为二髲易酒殽又撤柱为薪剉荐给其马逵曰非此母不生此儿】遂以德门之瑞蔚为盛世之荣剪虬龙之片甲径欲成云分鸑鷟之一毛便思映日【周语鸑鷟鸣于岐山注鸑鷟凤属】三株玉树尽拂青霄【唐书王福畤三子勔剧勃皆着才名杜易简称王氏三株树】满穴丹雏齐骞碧汉【见祖德赋注】彤墀防对羣推杏苑之无双【唐纪进士及第宴会于杏园】紫禁胪传共羡琼花之有二【嵗时记进士杏园初宴谓之探花宴令少俊二人为探花使觅园中名花若他人先得名花则探花使被罚】龙楼接武【见滕王赋】不异趋庭【论语】凤沼羣栖【见考功序】有如家塾【礼】矧乃乗龙快壻复首攀南国之花【楚国先贤传黄宪为司徒与李元礼俱娶太尉桓焉女时人谓桓叔元两女俱乗龙谓壻如龙也后魏志郭瑀有女谓刘昞曰吾欲觅快壻昞曰延明即其人也遂妻之】至于绣虎诸孙【见祖德赋】又人擅西园之赋【见尺牍序】太夫人受斯茀禄厘尔罄宜【诗】和风袭袭翼此軨轩旭日昽昽耀其褕翟【周礼内司服袆衣褕狄注袆与翚同狄与翟同皆雉色三礼图褕衣揄翟刻青翟形采画雉缀于衣是也】谢道韫解围逾妙郄夫人神明不衰【列女传谢道韫王凝之妻谢奕女也献之与客谈论辞理将屈道韫遣婢曰欲为小郎解围施青步帐自蔽车前议客不能屈世説王尚书惠诣王右军郄夫人问眼耳未觉恶不夫人时年九十答曰髪白齿落属乎形骸至于眼耳关于神明那可便与人隔】褒纶稠叠逾于架上之书荣诰骈阗积若床头之笏【唐书崔俨为谏议大夫羣从数十人每嵗时家宴以一榻置笏犹重李穆传穆拜太师赞拜不名一门执象笏百人】而乃安不忘勤贵而弥俭春飇婉娩爱提陌上之筐【诗女执懿筐】秋景澄鲜贪响林间之杵【徐陵碑文春鹂始啭必具笼筐秋蟀载吟竞鸣机杼】兼之惠必逮人礼恒自下愔愔澣濯【诗】聿修女士之仪抑抑笄珈【诗】用着闾门之范扑杜陵之枣旁许隣家翳赵国之桑时无饿者【见寿季序】律应熈春时逢介寿六宫喧笑九天争侈为美谈百礼纷纶千载犹欣其盛事脂田粉碓【详顾哀辞】赐出椒房【汉宫仪皇后称椒房以其实蔓延以椒涂壁亦取温暖】庭实嘏辞【庭实见逸斋序家语祝嘏莫敢易其常法】充于柘馆【汉班婕妤赋痛阳禄于柘馆兮玉台新咏序柘馆隂岑】纥豆陵京都贵女【见寿季序】馈来芍酱千瓶【史记醯酱千瓿比千乗之家枚乗七发芍药之酱相如子虚赋芍药之和具而后御之】侯莫陈辇毂名姬捧到鹤绫万匹【庾信集有周大将军陇东郡公侯莫陈君夫人窦氏墓志铭鹤绫见瀛台序】长栏短巷繁燎熏天北壁南荣华钟殷地时则晓涧呈青春岩献黛枝头绵羽【见澹庵序】飞来戴胜之禽【月令季春之月戴胜降于桑注织絍之鸟】砌畔新荑【见修褉序】长就忘忧之草【见看奕赋】苏台百尺无非织女之台【呉志呉王破越越进西施呉王乃筑姑苏台高三百丈晋宫阙名邺有织室台】昆玉千冈【见悬圃序】半是安妃之玉【见天篆序】崧以不才欢承斯会岛间石燕迎淑气以争飞【顾凯之启防记零陵郡有石燕得风雨则飞如真燕】防下焦桐遘赏音而欲奏【见佳山序】今日三明七穆【见园次序】须知称觥洗斚而来【诗】诘朝十叟八公【列仙录邛人家有橘园橘尽收敛有大橘如三斗盎巴人剖之每橘有二叟须眉蟠然肌体红明皆相对象戏谈笑自若又有诸叟曰橘中之乐不减商山又一叟于袖中出一草根以水噀之化为龙四叟乗之而去幽怪录载橘中只八叟神仙传八公诣淮南王安门阍人难之八公曰王薄吾老今则少矣皆变为童子门吏惊报八童复化为老人授王丹经与王白日升天】行见控鹤骖鸾而至【见贞女序】附注【三夫人星在紫微天皇大帝旁】
　　叶母李太夫人六十寿序
