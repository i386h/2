<!-- { "loadSidebar": true } -->
　　唐治四县，田之入于草莽者十九，民如寄客，虽简其赋、缓其徭，而不可以必留。尚书比部郎中赵君尚宽之来，问敝于民，而知其故，乃委推官张君恂，以兵士兴大渠之废者一，大陂之废者四，诸小渠陂教民自为者数十。一年，流民作而相告以归。二年，而淮之南、湖之北操囊耜以率其妻子者，其来如雨。三年，而唐之土不可贱取。昔之菽粟者，多化而为余，环唐皆水矣，唐独得岁焉。船漕车免负担出于四境，一日之间，不可为数。唐之私廪固有馀。循吏之无称于世久矣，予闻赵君如此，故为作诗。诗曰。

　　离离新田，其下流水。孰知其初，灌莽千里。其南背江，其北逾淮。父抱子扶，十百其来。其来仆仆，镘我新屋。赵侯劬之，作者不饥。岁仍大熟，饱及鸡鹜。僦船与车，四鄙出谷。今游者处，昔止者流。维昔牧我，不如今侯。侯来适野，不有观者。税于水滨，问我鳏寡。侯其归矣，三岁于兹。谁能止侯，我往求之。

　　【猎较诗（并序）】

　　《猎较》刺时也。昔孔子仕于鲁，鲁人猎较，孔子亦猎较。或问乎孟轲曰：“孔子之仕，非事道欤？”曰：“事道也。”“事道奚猎较也？”曰：“孔子先簿正祭器。不以四方之食供簿正，不猎较，则若无以祭然。”盖孔子所以小同于俗，犹有义也。义固在于可为之域。而后之人习于随者，一不权义，以之可否，污身贬道，豫然以和众自得。甚者伤人伦、败风俗，至于无号，则诿曰“孔子亦尝猎较矣”。悲夫！作是诗以刺焉。

　　猎较猎较，谁禽我有。国人之忄林，君子所丑。猎较猎较，祭占其祥。国人之序，君子何伤。

　　【云之祁祁答董传】

　　云之祁祁，或雨于渊。苗之翘翘，或槁于田。云之祁祁，或雨于野。有槁于田，岂不自我。{山会}兮其齐，其在西郊。匪我为之，我歌且谣。蔚兮其复，南山之侧。我歌且谣，维以育德。

　　◎古赋

　　【龙赋】

　　龙之为物，能合能散，能潜能见，能弱能强，能微能章。惟不可见，所以莫知其乡；惟不可畜，所以异于牛羊。变而不可测，动而不可驯，则常出乎害人；而未始出乎害人，夫此所以为仁。为仁无止，则常至乎丧己；而未始至乎丧己，夫此所以为智。止则身安，曰惟知几；动则物利，曰惟知时。然则龙终不可见乎？曰：与为类者常见之。

　　【历山赋（并序）】

　　馀杭县人有与季父争田，于县、于州、于转运使，不直，提点刑狱令余来直之。将归，闵然望历山而赋之。历山在县西上虞县界中，或曰舜所耕云。

　　历山之峨峨兮，予汝耕之，孰汝强之？此匪予私云然兮谁汝使，子人之子兮。余师历山之峨峨兮，则维其常，人之子兮云曷而亡。云曷而亡兮我之思，今孰继兮我之悲，呜呼已矣兮来者为谁？

　　【思归赋】

　　蹇吾南兮安之？莽吾北兮亲之。思朝吾舟兮水波，暮吾马兮山阿。亡济兮维夷，夫孰驱兮亡戏。风兮来去，日翳翳兮溟之雨。万物纷披萧索兮，岁逶迤其今暮。吾感不知夫途兮，徘徊彷徨以反顾。盍归兮，盍去兮，独何为乎此旅？

　　【释谋赋】

　　云冥冥兮蔽日，风浩浩兮吹沙。出予驰兮不得，块独处兮咨嗟。嗟天地兮无穷，暑与寒兮相客。以短褐兮忧亲，孰知予兮孔棘。维抱关兮击柝，乃予仕兮所宜。禄可辞兮尚冒，养孰割兮方亏。岂吾事兮固拙，宁我辱兮独悖。信物默兮有制，尚可侔兮内外。

　　◎乐章

　　【明堂乐章二首·歆安之曲】

　　穆穆在堂，肃肃在庭。于显辟公，来相思成。神既歆止，有闻惟馨。锡我休嘉，燕及群生。

　　【明堂乐章二首·皇帝还大次憩安之曲】

　　有奕明堂，万方时会。宗予圣考，作帝之配。乐酌虞典，礼从周制。厘事既成，於皇来。

　　◎上梁文

　　【景灵宫修盖英宗皇帝神御殿上梁文】

　　儿郎伟，天都左界，帝室中经，诞惟仙圣之祠，夙有神灵之宅。嗣开宏构，追奉容。方将广舜孝于无穷，岂特尚汉仪之有旧。先皇帝道该五泰，德贯二仪，文ゼ云汉之章，武布风霆之号。华夏归仁而砥属，蛮夷驰义以骏奔。清跸甫传，灵舆忽往。超然姑射，山无一物之疵；邈矣寿丘，台有万人之畏。已葬鼎湖之弓剑，将游高庙之衣冠。今皇帝孝奉神明，恩涵动植。纂禹之服，期成万世之功；见尧于羹，未改三年之政。乃眷熏修之吉壤，载营馆御之新宫。考协前彝，述追先志。孝严列峙，寝门可象于平居；广拓旁开，辇路故存于陈迹。官师肃给，斤筑隆施。揆吉日以庀徒，举修梁而考室。敢申善颂，以相欢谣。

　　儿郎伟，抛梁东，圣主迎阳坐禁中。明似九天升晓日，恩如万国转春风。

　　儿郎伟，抛梁西，瀚海兵销太白低。王母玉环方自献，大宛金马不须赍。

　　儿郎伟，抛梁南，丙地星高每岁占。千障灭烽开岭徼，万艘输赆引江潭。

　　儿郎伟，抛梁北，边城自此无鸣镝。即看呼韩渭上朝，休夸窦宪燕然勒。

　　儿郎伟，抛梁上，彷佛神游今可想。风马云车世世来，金舆玉年年享。

　　儿郎伟，抛梁下，万灵ㄨ祉扶宗社。天垂嘉种已丰年，地产珍符方极化。

　　伏愿上梁之后，圣躬乐豫，宝命灵长。松茂献两宫之寿，椒繁占六寝之祥。宗室蕃维之彦，朝廷表干之良。家传庆誉，代袭龙光。启一心而显相，保馈祀之无疆。皇帝万岁。

　　◎铭

　　【蒋山钟铭】

　　于皇正觉，训用音闻。肆作大钟，以警沉昏。

　　【明州新刻漏铭】

　　戊子王公，始治于明。丁亥孟冬，刻漏具成。追谓属人，嗟汝予铭。自古在昔，挈壶有职。匪器则弊，人亡政息。其政谓何？弗棘弗迟。君子小人，兴息维时。东方未明，自公召之。彼宁不勤，得罪于时。厥荒懈废，乃政之疵。呜呼有州，谨哉维兹。兹惟其中，俾我后思。

　　【伍子胥庙铭】

　　予观子胥出死亡逋窜之中，以客寄之一身，卒以说吴，折不测之楚，仇执耻雪，名震天下，岂不壮哉！及其危疑之际，能自慷慨不顾万死，毕谏于所事，此其志与夫自恕以偷一时之利者异也。孔子论古之士大夫，若管夷吾、臧武仲之属，苟志于善而有补于当世者，咸不废也。然则子胥之义又曷可少耶？康定二年，予过所谓胥山者，周行庙庭，叹吴亡千有馀年，事之兴坏废革者不可胜数，独子胥之祠不徙不绝，何其盛也。岂独神之事，吴之所兴，盖亦子胥之节有以动后世，而爱尤在于吴也。后九年，乐安蒋公为杭使，其州人力而新之，余与为铭也。

　　烈烈子胥，发节穷逋。遂为册臣，奋不图躯。谏合谋行，隆隆之吴。厥废不遂，邑都俄墟。以智死昏，忠则有馀。胥山之颜，殿屋渠渠。千载之祠，如祠之初。孰作新之，民劝而趋。维忠肆怀，维孝肆孚。我铭祠庭，示后不诬。

　　【璨公信心铭】

　　沔彼有流，载浮载沈。为可以济，一壶千金。法譬则水，穷之弥深。璨公所传，等观初心。

　　◎赞

　　【蒋山觉海元公真赞】

　　贤哉人也，行厉而容寂，知言而能默，誉荣弗喜，辱毁弗戚，弗矜弗克，人自称德，有缁有白，自南自北，弗句弗逆，弗抗弗抑，弗观汝华，惟食己实。孰其嗣之，我有遗则。

　　【梵天画赞】

　　梵天尚实，厥乘孔雀。鸡知时语，铃戒沉浊。高身黄衣，于净无著。乃持赤幡，归趣正觉。

　　【维摩像赞】

　　是身是像，无有二相。三世诸佛，亦如是像。若取真实，还成虚妄。应持香花，如是供养。

　　【空觉义示周彦真】

　　觉不遍空而迷，故曰觉迷。空不遍觉而顽，故曰空顽。空本无顽，以色故顽。觉本无迷，以见故迷。 
　

　




　

　
●卷三十九
◎书疏
　　【上仁宗皇帝言事书】

