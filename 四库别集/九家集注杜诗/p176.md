<!-- { "loadSidebar": true } -->
　　卫侯不易得余病汝知之雅量防高逺清襟照等夷【赵云不易得字公尝用曰神仙之人不易得南史袁宪字徳章防聪明好学有雅量袁粲于王俭诗云老夫亦何寄之子照清襟】平生感意气少小爱文辞河海由来合风云若有期【赵云河海由来合所以言意气之感也书曰北播为九河同为逆河入于海风云若有期所以言其文辞之必效也】形容劳宇宙质朴谢轩墀自古幽人泣流年壮士悲【赵云此则公自言也上句以言其憔悴而空老于世下句以言无复入仕于朝廷易幽人正吉项羽目樊哙云壮士】水烟通径草秋露接园葵入邑豺狼鬬伤弓鸟雀饥【赵云上两句述其移居公安之地也选诗云轻风摧径草史记云公仪休防其园葵旧注引陆士衡园葵诗在后矣豺狼鸟雀以比贼盗穷困之民】白头供宴语乌几伴栖迟交态遭轻薄今朝豁所思【赵云白头公自言也供宴语言可以供卫之语乌几乌皮几也伴栖迟则迁于公安惟有乌几为伴耳翟公题门云一贫一富乃知交态古诗五陵轻薄儿今朝豁所思则以美卫钧也】
　　公安送韦二少府匡賛
　　逍遥公后世多贤送尔维舟惜此筵【赵云逍遥公杜补遗引北史韦夐字敬逺孝寛之兄志尚夷简淡于荣利所居之宅枕带林泉对玩琴书萧然自适时人号为居士周明帝以诗贻之曰谁能同四隐来参子万机夐愿时朝谒帝大说勑有司日给河东酒一斗号曰逍遥公又引唐史云韦嗣立为中书门下三品尝于骊山建营别业中宗亲往幸焉自制诗序令从官赋诗因封嗣立为逍遥公名其所居为清虚原幽栖谷且云以二史考之子美称逍遥公乃韦敻非嗣立也故世系表为韦氏九房以夐之后为逍遥公房嗣立之后为小逍遥公房盖以别之也】念我常能数字至将诗不必万人传时危兵甲黄尘里日短江湖白髪前【赵云颔聨言思念我则寄将我之诗去则不必传之万人也腹聨两句其句法不同上句言当时危之际与韦二皆在兵甲黄尘之里盖有兵甲则有黄尘此时危之事也黄尘字曹子建感节赋大风隐其四起扬黄尘之冥防下句则言髪巳白矣而短景中之江湖在其前盖指相聚之地也】古往今来皆涕泪断肠分手各风烟【赵云断肠字多矣如谢灵运忆山中诗云楚人心苦絶越客肠今断鲍照东门行曰野风吹秋木行子心肠断而别赋云行子肠断也谢宣逺送王抚军诗分手东城闉刘晖八公山诗风烟四时犯霜雨朝夜沐也】
　　赠虞十五司马
　　逺师虞秘监今喜识孙形象丹青逼家声器宇存凄凉怜笔势浩荡问词源爽气金天豁清谈玉露繁伫鸣南岳鳯欲化北溟鲲【赵云虞秘监者世南也陆云传云为浚仪令去官百姓图画形象太史公云李陵顔其家声王献之云西山朝来致有爽气此借用于人耳晋书终日清谈而巳露繁字韵董仲舒有繁露之书也刘公干诗鳯皇集南岳徘徊孤竹根故对北溟鲲其字则北溟有鱼其名为鲲也】交态知浮俗儒流不异门【赵云交态字郑庄传翟公题门曰一贫一富乃知交态故对儒流其字则儒家者流也史记云同门而异户也】过逢连客位日夜倒芳樽沙岸风吹叶云江月上轩百年嗟已半四坐敢辞喧【赵云客位字沈休文云客位紫苔生别赋云月上轩而飞光古诗香炉诗云四座且莫喧愿听歌一言今云敢辞喧岂言敢辞去喧哗而拘拘喑黙此所以终倒芳樽之欢也】书籍终相与青山隔故园【赵云此暗用蔡邕尽举其家所有之书以与王粲又南史王筠字元礼沈约见筠文咨嗟而叹曰昔蔡伯喈见王仲宣称曰王公之孙吾家书悉当相与仆虽不敏请附斯言今公所云正欲以书籍相与但故园隔在青山之外耳】
　　公安县怀古
　　野旷吕防营江深刘备城寒天催日短风浪与云平洒落君臣契飞腾战伐名维舟倚前浦长啸一含情【赵云呉将吕防营于公安刘备曽为荆州牧故今句及之洒落君臣契则又言先主之与诸葛也飞腾战伐名则以言吕蒙之为将也含情则亦吊古之意也】
　　公安送李二十九弟晋肃入蜀余下沔鄂【赵云晋肃乃李贺之父也当时以贺父名晋肃不得令举进士韩退之有辩在韩集】
　　正解柴桑缆仍防蜀道行樯乌相背发塞鴈一行鸣【赵云上句公将下沔鄂次句送晋肃入蜀樯乌则船樯上刻为乌形取占风之义一往南一往蜀此所以为背发也塞鴈一行鸣则言其别之时也】南纪连铜柱西江接锦城凭将百钱卜飘泊问君平【赵云南纪字广天文志云东循岭徼逹瓯闽是谓南纪所以限蛮夷也非是诗云汤汤江汉南国之纪铜柱马援所建在驩州之东南极角也南纪连铜柱一句又公自言其下沔鄂而尽南往矣自西江而上沂是为接锦城末句因晋肃入蜀故有君平之问】
　　宴王使君宅二首
　　汉主追韩信苍生起谢安吾徒自飘泊世事各艰难【赵云首两句取古二人功名之事言之引下句也】逆旅招邀近他乡意绪寛不才甘朽质髙卧岂泥蟠【赵云上两句言皆在逆旅之中以相招邀可以寛意绪也庄子逆旅者有二妻古乐府他乡各异县不才甘朽质所以自处之语髙卧岂泥蟠则所以自谦也左传有言才子不才子】
　　右一
　　泛爱容霜鬓留欢上夜闗【一作卜夜闲】自吟诗送老相劝酒开顔【赵云旧本霜发师民瞻本作霜鬓是孔子曰泛爱众而亲仁其后遂以泛爱为朋友则殷仲文南州桓公九井作云广筵散泛爱是已旧本正作卜夜闲卜夜字左传云臣卜其昼未卜其夜也一作上夜闗盖以公父讳闲当避闲字也殊不知公有云双双戏蝶过闲慢则亦临文不讳矣然今句当以上夜闗为正盖首两句便对而夜闗字方对霜鬓也又于留欢为相应盖如陈遵闭门投辖者矣】戎马今何地乡园独旧山江湖堕清月酩酊任扶还【赵云老子云戎马生于郊末句月使堕字竒矣李白亦云更看江月堕清波】
　　右二
　　留别公安太易沙门
　　隐居欲就庐山逺丽藻初逢休上人数问舟航留制作长开箧笥拟心神【赵云庐山逺谓惠逺大师休上人则诗僧汤惠休也数问舟航留制作言来问公而留公之制作也长开箧笥拟心神言为太易而开箧笥于是心神拟议合与其何篇也】沙村白雪仍含冻江县红梅已放春先踏鑪峯置兰若徐飞锡杖出风尘【赵云上林赋云其北则含冻裂地涉氷掲河末句公盖言先往庐山路香鑪峯求置兰若之地请太易师飞锡而来也孙绰天台山赋应眞飞锡以蹑虚】
　　秋日荆南送石首薛明府辞满告别奉寄薛尚书颂徳叙怀斐然之作三十韵【赵云石首县江陵属县也以山得名颂徳叙怀四字今世所谓纪徳陈情也】
