<!-- { "loadSidebar": true } -->
    国之大事，在祀与戎；人之所崇，惟仙与佛。伏自恒星夜陨，吉梦宵传，既脱酣象之踪，爰开白马之寺。明须慈悲结虑，忍辱凝怀。坐鸽珍以勤诚，护鹅珠而守戒。指法场之门户，豁尔天开；导智海之波澜，涣然冰释。如此之行业，乃出乎尘嚣；岂容阐提末品，沙弥浅学？不精不进，曾无罗汉之因；行嘱行赇，翻习檀施之业。四分十诵，本自面墙；六度三明，旧来胶柱。为鸡为鹜，玷鹤树之清风；如虺如蛇，秽龙宫之妙法。铨择为滥，解退为宜。
    ○大□寺僧昙畅奏率僧尼钱造大像高千尺助国为福诸州僧尼诉云像无大小惟在至诚聚敛贫僧人多嗟怨既违佛教请为处分
    泥洹归静，涅入寂。法初不灭，故现灭以归空；道本无生，故因生而不用。十大弟子，忆妙觉之微言；八部龙王，礼如来之双足。象牙塔庙，刻画真容，牛头旃檀，雕镌宝相。如垂仪设教，岂以广大自矜？抽道俗之筋髓，暗凡庸之耳目。论其壮也。释迦文之清液，纳海吞江；语其高也。卢舍那之形象，包天括地。乃法身之自在，匪人力之堪为。赤似弹，能烧万顷之波；白日如盘，独耀四天之下。大钟千石，藉小木而方鸣；高屋万间，待微灯而破暗。心方一寸，经营宇宙之先；目阔数分，历览虚空之外。何必大者则圣，小者不神。此顽僧之褊情，非达士之深见。佛在虚廓之上，不居空木之中，何用聚怨为形，敛悲成像？大推初意，实是不然。小人之言，宜从案记。
    ○鸿胪寺中土蕃使人素知物情慕此处绫锦及弓箭等物请市未知可否（主客二条）
    一人有庆，四海无虞，万国於是星驰，八方由其雾凑。乌孙合种，咸雁集於鸿胪；犬族振群，并蜂归於蛮邸。眷彼茅宇，开此藁街。即崇三揖之仪，爰设九宾之礼。如土蕃使者，宾曰酋豪。沮渠蒙逊之苗，秃发乌孤之族。占风入谒，越驼岭而输诚；就日来朝，隔驴山而纳款。观鹤绫之绚烂，彩映冰霜；睹凤锦之纷葩，光含日月。弯弧六合，犀角麋筋，劲箭三同，星流电激。听其市取，实可威於远夷；任以私收，不足损於中国。宜其顺性，勿阻蕃情。
    ○波斯昆仑等舶到拟给食料已前隐没不付有名无料虚破官物请停
    扶南杂种，安西诸国，跨险凭危，梯山航海。飞サ走浪，望鼠岛而三休；大舶参□，指麟洲而一息。鸢波象郡，万舳争先；乌浒狼荒，千艘竞进。游贼满山，刑人半市。督邮从事，犹密兴於私门；贤者圣人，尚潜行於暗室。饮德何负？徒发孔融之讥；淫具未除，终获简雍之诮。利存禁酒之法，害远鬻酤之家。楚国之猿，祸连林木；吴宫之燕，殃及楼台。所丧全多，所存讵几？理贵崇乎梗，政无伺於禁虚。位人之方，居斯而已。（谨按：此判自督邮从事以下与前文气不类，疑是错简。）
    ●卷一百七十三
    ☆张（二）
    ○兵部奏默啜贼入赵定却取幽州居庸程出都督梁牢城自守不敢遮截请付法依问得款古之用兵全军为上既全幽州城不合有罪（兵部一条）
    兼弱攻昧，武之善经；在祀与戎，国之大事。皇天震怒，发雷电以申威；王者矜残，用干戈而肃令。蠢兹日逐，蕞尔天骄。苞玉塞以疏江，控金微而作镇。韦毳幕，射多食鼠之夫；膻肉酪浆，俗负乘羊之化。鸱万路，凭陵燕赵之郊；狐兔千群，挠乱并幽之地。
    梁忝司金鼓，谬掌铜符，既曲军容，兼知州务。理须击蛇作阵，列鹗为军，驱貔貅而扫蚩尤，纵熊罴而扑犭严狁。山陵向背，握元女之灵符；日月虚空，操黄公之秘术。岂得拙於对寇，怯於用兵？拥坚甲以自防，坐重城而固守。不存邀截，故纵奔驰。脱翔鸟於高林，送游鱼於深水。无心捉搦，鸱挂网而还飞；有意宽疏，鼠入橐而重出。空执全城之语，虑贻纵敌之辜。宜据刑书，准条科结。
    ○监尹勤奏学生多无经业举送至省落第并请退还本邑以激励庶望生徒进益（国子监二条）
    大学小学，尊师而敬道；上庠下庠，钦贤而贵德。稽山之竹，资括羽以宣功；昆岫之珍，待琢磨而为器。东序西序，离经辨志之原；小成大成，温故知新之学。积川为海，蛟龙鱼鳖处其中；积土为山，鸾雏翔其上。学而从政，罔不由兹！
    学古入官，其来尚矣。氐如每年贡举，先有成规。登上科者高步於龙门，落下第者退飞於路。蹶足之马，尚想造途；失晨之鸡，犹思改旦。庶使鸿飞海浦，仍怀渐陆之期；鹤唳霜皋，尚有闻天之望。岂得一回试落，便弃前功？善诱生徒，将未可。昔苏秦十上，岂曰无才？主父八条，何妨有用？尹勤西塘教首，北海儒宗，应知三绝之劳，颇识百篇之训。随蓝改质，实藉招携。题竹书名，良资教授。宁有弃古人之糟粕，顿被疏遗；受新生之束，频为改换？所请无理，状涉有情。未可举科，且宜从记。
    ○太学生刘仁范等省试落第挝鼓申诉准式卯时付问头酉时收策试日晚付问头不尽经业更请重试台付法不伏
    刘仁范青衿胄子，黄卷书生，非应奉之五行，异王充之一览。天下第一，希闻胡广之才；日下无双，罕见黄童之誉。春秋一月，徒弃光阴；文史三冬，虚淹岁月。有司试策，无黾错之中科；主者铨量，落公孙之下第。理合逡巡敛分，退坐受铨，岂得俯仰自强，肆情挝鼓？伏称问头付晚，策自难周。铨退者即恨独迟，简得者不应偏早。诉人之口，皆有爱憎；试官之情，终无向背。傲不可长，骄不可盈。若引窥觇之门，恐开侥幸之路。豸冠奏劾，自合甘从；马喙无冤，何烦苦诉？宜从明典，勿信游辞。
    ○监贺敬盗御茵席三十事大理断流二千五百里敬不伏云其物虽部分未进不得为御物（少府监二条）
    沈沈少府，掌其山海之资；隐隐内藏，职在瑰奇之货。玳瑁、象牙之宝，万里□奔；珊瑚、玛瑙之珍，三邦辐辏。百万钱之重宝，实表贞廉；二千石之崇班，方求清素。薛宣之才茂行洁，乃应斯荣；王观之守法不移，方堪斯任。贺敬挈瓶小智，荷蒉庸才，谢杨阜之公清，非孔融之朗悟。氐如桃笙象簟，拟进乘舆，翠被鸳，咸供御用。岂得外为鼠盗，内纵狼贪？未闻匡鼎之贤，已蹈敬声之谴。赤衿之席，辄入私家；文袷之衿，拟移公室。盗物数逾三十，断流遂越二千。理合甘从，仍怀苦诉。款称物虽部分，未进御前，执此曲途，深乖直道，但供玩好。奏进奇珍，监当各有司存，拟进便为御物，何必要须入内，方可为偷？法有正条，理须明典。
    ○府史杜元掌造金玺遂盗一枚铸改为酒器断绞不伏云玺未进合准常盗不合死
    传国之宝，有道必资。式开瑞象之文，氐启象麟之享。白玉为检，映犀钮以分辉；黄金为绳，莹龙缣而动色。既施宝王，复假金银。封以青布之囊，带以采组之绶。杜元一介庸琐，千载寒微，驰策十年之门，始豫九流之选。理须恪勤匪懈，守孙贺之曹；夙夜在公，奉常林之教。岂得小心之誉，未出於街庭；大憝之踪，已流於台寺？创此六玺，辄盗一枚，遽残螭角之辉，翻作蹄之用。方寸妙篆，奄就炉销；五字灵文，俄从灰坏。量其犯状，罪不容诛。语其刑名，死有馀责。既投无赦之律，合处不敬之伦。禹泣既不原辜，汤祝如何免罪？宜从绞坐，友肃朝章。
    ○大匠吴淳掌造东都罗城墙高九仞隍深五丈正属春时妨农作百姓诉至秋收後淳自求功抑而不许御史弹非时兴造付法不伏（将作监二条）
    九卿分统，汉朝开土木之官；百工惟时，周礼置梓材之职。斧斤动役，测之以寒暑；版筑兴功，揆之以日星。以人从欲，倾宫就而纣亡；以欲从人，露台休而汉盛。吴淳任居大匠，职重缮工。践李固之前规，蹑曹之旧迹。建都河洛，起役伊。百堵所以□兴，九仞由其岳立。畚篑鱼贯，强脊者使之负持；锹杵雁行，长胫者令其踏钅。优[A11A]欲漆之郭，虽复难同；张仪覆锦之城，於焉易就。九重之邑，无劳走马之形；万家之都，自有卧龙之异。理须候隙启闭，务在从时，下不夺於三农，上不亏於八部。仓庚迁木，殊非洫之辰；戴胜降桑，岂是营都之日？宁有自求微效，广弃人功，既废春畴，宜从霜典。
    ○少匠柳掌造三阳宫台观壮丽三月而成夫匠疲劳死者十五六掌作官等加两阶被选挝鼓诉屈
    千八百国，王者以列郡分州；三十六所，圣人有离宫别馆。鹊宇衔月，共五柞而连阴；龙台造天，将九华而接影。三阳地邻坂，境带嵩邱。斜瞻玉女之祠，近瞰傅公之井。爰兹胜壤，聿启深宫。取酸枣之前基，探棠梨之旧制。
    柳职惟经构，位掌薄栌，拱木亻孱於林衡，全模授於梓匠。凤池青琐，参差雁齿之阶；鸾庭绮窗，错落鱼鳞之屋。题耀日，耸玳瑁之金椽；珠网悬星，洞琉璃之宝阁。似王彬之勤苦，自觅封侯；匪魏霸之忧人，怡然受乐。仲华省费之誉，未展其能；伯直士卒之先，罕闻其效。壮丽则论功极大，劳役则死者还多。勤劳补拙而有馀，功过相除而不足。人未疲而事就，乍可论优；人半毙而功成，若为徵赏？加阶放选，已自偏矜；挝鼓自强，何为浅见？辄惊圣听，不得无辜。法有正条，理宜科结。
    ○五月五日洛水竞渡船十只请差使於扬州修造须钱五千贯请速分付（水衡监二条）
    水衡列职，池苑分曹。既知游观之娱，兼总铸钱之府。河堤谒者，服彼贤冠；都水使司，佩其苍王。允舟楫，肃掌陂池。陈勰之绩既深，王延之效斯重。斗柄停午，律中蕤宾，葛亮涉泸之时，田文始生之日。续命之缕，渐染成风；辟兵之缯，因循不绝。朱丝约粽，变成南楚之宜；紫艾禳灾，大启中州之俗。翦鸲鹆之舌，必是能言；收乌鹊之脑，自然怀恋。爰因此日，竞渡为欢。兰桡鸣鹤之舟，桂棹晨凫之舸。鸭头泛滥，与青雀而争飞；首参差，共飞龙而竞逐。黄头执棹，疑素鲤之凌波；白衣扬橹，类苍乌之拂浪。
    竞渡所用，轻利为工。创修十只之舟，费直五千馀贯，金舟不可以泛水，玉楫不可以乘湍，造数计则无多，用钱如何太广？玩物丧志，所宝惟贤，岂将有限之财，以供无益之费？所请非急，未可辄依。
    ○水工郑国状请决汉水直山凿山通道至伊水入洛须夫五百乃运江淮租极便
