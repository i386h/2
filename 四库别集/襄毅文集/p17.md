<!-- { "loadSidebar": true } -->
　　大理少卿九川李公致政既归之明年作亭于别墅林塘之上扁曰鸥波间致书属予记予惟水之羽族古之人爱焉者众矣若王右军之于鹅崔少府之于鹭陆龟蒙之于鸭固非一也而公何独有取于鸥乎葢鸥之为鸟忘机于江海川泽之间随潮汐以去来逐波涛而上下矰弋之不能获樊笼之不能驯闲静不惊出没自如而君子之息机自得者似焉公以名亭葢取杜少陵诗之意以比其趣也公少以科目起家学广而文高才敏而行端为教职为御史为大理丞以至今官其施教考文督学按治谳狱巡抚在在克举其职贤声大振门生故吏及三呉两浙中州北畿之人迨今感慕不能已年踰耳顺得请归休有子有孙足以振业而克家公逍遥徜徉九川之间无官守拘系之劳无言责思虑之烦黜陟荣辱之不知是非利害之不闻或屐而山或舟而水或舆而野嬉逰翫赏酣歌啸傲发为诗文以娯以适起居无时食息惟宜无徃而不自安焉视彼波中之鸥何异哉以之名亭宜也虽然此葢公之趣耳而公固非矫俗絶世者比也郡邑大夫政有未通就而问焉后学小子理有未明请而质焉而当圣天子眷注老成之时异时或起安车之召以咨大政决大议则公之利泽及于天下后世者尚有在也愚也謭薄羞位乆矣国恩未报万一未敢言归而世亦有可归而不归者众焉记公之亭与闻其风者寜不重有愧乎是则斯亭又有关于风教视古香山之社绿野之堂不侔矣故书以复公且自厉以儆有位若亭之山川泉石之美竹木花卉之盛俟他日登览尚能为公咏之

　　行素轩记

　　少保大学士西昌陈先生之子珊以行素名其所居之轩请余言为记珊字尧民与其弟舜民识余乆余又先生之门生也岂可靳一言不以相其志哉尝读子思子书至君子素位而行抚巻叹曰斯道也岂惟古圣贤能之士有志者皆能也尧民取以名轩固素富贵行乎富贵之意然其义大矣不知尧民以膏梁纨绮之奢为行素与抑以声色舆马之盛为行素与以膏梁纨绮声色舆马仆从之奢且盛为行素此鄙夫之见而尧民之贤谅不在是也尧民温厚淳雅读书明理道虽为贵富公子未尝以门第阀阅自异居乡党则恂恂谦退接郡邑大夫士则饬饬恭谨而于事亲睦族抚下咸尽其所当为可谓行乎富贵矣余复何言然人之一心其攻者众富易纵贵易骄纵则不能好礼骄则不能友德书曰世禄之家鲜克由礼以荡陵德古今然也古人不暇论今之人以此恶终者比比厥鉴不远尧民其警乎哉闲其心检其身絶其外诱好礼而非礼勿为友徳而匪德勿昵恒以守之学以充之率是以徃处则必能振其家出则必能济其美亦在乎立志何如耳尧民其勉乎哉况尊甫先生以元勲盛德佐圣天子化理天下其责望后人之充肖克承谆谆也尧民倘能书余言于轩日警且勉以求无玷使人皆曰先生可谓有子而后庶几乎子道轩不徒名也遂书以复其请且以为尧民劝

　　卑牧斋记

　　苏庠生杨朴希仁以卑牧名其所居之斋取大易谦谦君子卑以自牧之意也请予为记予归自京师徃焉入其门无呌呼之嚣书声之琅琅覩其庭无花卉之植竹色之苍苍造其室无壶矢博奕之具横几案三百篇之风雅颂孔门之论述周程朱吕之传注与凡卫吾道之百氏子史咸在具陈葢攻习举业之所而杨氏世为长洲富家希仁洒然不溺于习卓然有尚于此率尔之见心大异之因语之曰高高之天不下际其气不能育万物日出地而明中而昃雷不藏不奋山川云兴而雨天下固卑之用也地之稍高为山山之产不过鸟兽草木卑为田产黍稷禾麦民物頼之以养最卑为海海载地浮天产鱼龙珠具百珍是不愈卑愈大用乎儒书称周公之下贤尼父之仁圣不居颜子之有若无实若虚圣贤且然矧经生学子乎子诵习周公仲尼之道以斯名斋知所务矣然不可徒务其名而不力行其实也人有善也我不知其身之贱贵年之少长时之后先必下问之勿耻我有则敛而勿露辞而勿居不敢以多闻强博而有上人之心此卑牧以学也检束恬退而豪纵侈靡之不形谦恭逊顺而骄矜凌傲之不作此卑牧以持身接物也行之于事亲则下气怡色小心承顺推之于事君从政则歉歉抑畏劳而不伐有功而不徳率是道也希仁勉乎哉于斯勉焉要其所至凡天下之事无施不可岂但决科取仕而已耶虽然天下之事固莫外乎道而道莫大乎仁况子字希仁宜何如哉语曰当仁不譲于师言为仁在已虽师亦无所逊此又不可以卑牧自逊而不自力于仁也故记之以劝

　　増修江西察院记

　　自予治肃清之堂既七年矣其后堂穿廊厢房日益大弊支以巨木约以修绳危乎凛然若将倾圮寝息经行罔不知惧然居之者避动劳之嫌安茍简之习莫肯继予治也景泰丙子春监察御史舒城郑时来兹按治乆之慨然曰顾斯不治诚弗敢居且伤人坏物亦非所宜乃谋于予而令有司新素具之材节在公之费治焉后堂五楹视旧高三尺许而深倍之穿廊三楹高如之深则减旧三之一以从谨宻东西厢房各三楹文昌祠一楹其高其深皆益于旧凝翠轩仍广后堂北厦为之董役得人民乐趋赴经始于五月壬辰落成于七月甲午规制简朴不饰丹垩高爽明靓焕然聿新凡奉公之所莫能俪也御史征予记惟君子为政虽小大缓急之不同而皆有时措之宜政善矣妄动而纷更非宜也政弊矣退避而不立非宜也矧兹出政之所用以节劳逸而凝心神思举措而行禁令固非其它翫游劝美者可比因其弊而治之所谓扶颠而持危修废而举坠是亦为政也时其逹政之体与时字宗良少司冦景阳公之犹子也传家学继科第擢拜今官端慎有为于风纪有光故不辞而记之以告来者

　　简庵记

　　（阙）也寅畏小心怠惰之气不设于身恭而有礼骄倨之容不施于人夙夜匪懈鳏旷尸素之讥不及于其官则于传所谓居敬行简之义得矣此其心盖志于道德而建功立名则随其所宜而为之视彼奔走伺候以希富贵利逹者奚啻霄壌哉况今圣天子在位拳拳焉简贤以资匡辅以先生之所存所行简在上心乆矣先生虽不汲汲于登进而褒嘉之典自不容已行将都高爵阶显位以斯道斯德匡辅太平之治起轶于太古之上使天下之人咸知所趋向而同于道德之归雍之所望也先生毘陵人毓秀京师取正统戊辰进士为工科都给事中雍相从有年知其履厯为详故述此以记先生尚始终永图重斯庵之光哉

　　帅正堂记

　　济宁陈君文渊景泰间为监察御史以言事得左迁今上复宝位之初起君宰苏之长洲君感激思所以报称乃名其出政之堂曰帅正葢取孔子之言之意欲正其身以道邑之人皆正也致书属予记予尝观之物焉南山之阳有松歴岁既乆凌空直上日升而中中而昃阴虽时移而亭亭之势未尝见其欹侧也樛木盘枝屈节容光之处从而印之是知表之正与不正影必随焉守令为民师帅职皆亲民而令于民尤亲民之表率也令之邪正民罔不从是故令能仁则民尚忠厚能廉则民重亷耻能俭则民息豪奢能勤则民戒荒惰能恭谨则民无干犯之非能安静则民无奔竞之耻与凡一举止之美一禁令之善民皆是效是从不然彼将曰令长民且有禄位而其为人若斯吾属胡不可哉吾苏为江南名郡齿姓之繁赋税之重物产之美且盛虽提封百里非他方大郡所能及故守令之选尝难其人君起家名进士为良御史再转为今官下车未逾年和平简厚之治邑之人无老稚贤不肖踊跃爱戴靡然从风非帅之以正岂易能哉孔子曰上好礼则民莫敢不敬上好义则民莫敢不服上好信则民莫敢不用情于斯足征矣然予将少进焉士君子读书明道致用于时有志于为德为民者孰不欲趋于正也然崇其名者或违其实谨于初者或懈于终君尚当守之以恒使严苛峻刻不发于情竒巧玩好不萌于念侈靡之风不作于日用宴安之气不设于平居礼以接人不长其骄道以守身不慕乎外凡所为无不正焉则吾民耳濡目染乆而化成其风比隆于淳古君亦可方古之循吏无疑矣古循吏非一人论者以卓鲁为称首卓令密儒术为治道不拾遗鲁令中牟德化为理竖子有仁心固皆帅之以正而然后卓封褒德侯鲁位司徒至今啧啧传声名君诚以古人自期则名位所至孰能御之哉否则名实不符登斯堂者指而议之矣君尚畏之

　　邉静亭记

　　天顺元年春奉勑总督备倭都督佥事翁公继武作亭于苏城甲第之东名之曰邉静谓予曰某謭薄承乏于兹十五年矣仰惟圣天子在位仁威震扬德化渐被薄海内外罔不梯航入贡重译来朝肆东南海滨数千里之境波涛不惊烟尘不飞晏然无意外之虞某得安享禄食优游斯亭皆上赐也故名斯以志其感请为我记之予尝造焉入其亭高爽明靓不饰丹垩左图右史扁时贤诗画甚富亭之前结柏为屏后则环植修竹数百竿佳花异木竒峯怪石列峙尤多葢公休憇乐客之所也乃复之曰惟海之为邉渺无涯际百蛮岛居习熟帆驶自古剽掠之患其来也不易拒其去也不易追今安静有年诚上之威德所致也然公负英伟雄杰之才端谨和厚之德早岁累勋漠北滇南进阶显荣上特简命节镇于兹其礼遇之隆倚任之重亦既乆矣而公感激思奋涉险危以効劳勤励将士以饬兵备严而不苛简而不弛矧克己奉公取用儒术有祭遵之风绥懐逺近甚得人心有羊佑之风恭而有礼知无不为有杜预之风葢不忝乎古之名将也故克称任使永光上命而乃志其感不有其功非其一心之忠度越于人人能之乎孔子曰君使臣以礼臣事君以忠于斯征焉吾知斯亭非惟足以励臣节而系后思其与古筹邉之楼平山之堂并传无疑矣公尚慎始终永图称斯亭之名哉

　　诚意堂记

　　御医王君景昂自其先君子为御药房使医道盛行于当时名其所居之堂曰诚意至景昻克世其业而堂之名不易所以继先志而守其道也间征予为记予尝得危疾頼景昻以起甚德之乃为之言曰人之有生心为之主心之所发能不蔽于自欺则天下之事虽万变莫齐而随事应酬罔或不当矧医道系人命之死生不诚其意可乎曾子传大学以慈幼明使众之道尝曰如保赤子心诚求之虽不中不逺矣夫赤子之在襁褓饥饱寒热痒痛卧起呱呱不能自言能诚以求之于其声音笑貌之间则凡赤子之所愿欲鲜或不中人有疾而寄之医既自言其所患且诊其脉可知其虚实辨其色可知其昏明候其气可知其缓急果能诚意以治则其起人之疾如烛照数计而龟卜不中者亦鲜矣然世之为医者其不诚之通患有三焉疾轻可愈或惧以危言约其厚报疾重不可速愈或投以毒剂幸其近功至有深隠之疾未能真知或强以为知臆度治之以图徼幸而且假他人之能事为已功窃方书之陈言为已见言之可听用之罔效此皆安于自欺乗时射利者之所为因而戕人之生有累于医道亦重矣景昂读书造理理明而术精以功得拜今官凡京师中外尊官闻人有疾必延景昻至闾阎细人亦必扶舁徃就门庭之间车马无虚日景昂率平心易气以诊视之可治不可治能速愈不能速愈疾之原真与未真慎重精详一惟实心以治而无世医之通患人頼以更生者甚多诚可谓善继善述而无忝乎斯堂之名矣然予将少进焉夫道贵有恒常情鲜能景昂茍能恒以行之经乆而不渝践履而不懈则其功利之及人天之报施不于其身必于其子孙矣不然登斯堂者将指其名而訾议之易曰不恒其德或承之羞景昂尚朂之哉是为记

　　聚落新城记

