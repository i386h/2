<!-- { "loadSidebar": true } -->
    夫元功美宰，神物混成，不可以智知，不可以情诘者。圣人皆置之度外，略而不论。而後之学者，独以不论海潮为阙事，多著文以穷之。今其遗文得见者三数家。《山海经》以“海鳅出入穴而为潮”，王充《论衡》以“水者，地之血脉，随气进退而为潮”，窦叔蒙《海涛志》以“月水之宗，月有亏盈，水随消长而为潮”。卢肇《海潮赋》以“日出入於海，冲击而为潮”。斯乃俱无据验，各以其意而为言也。然而潮之所生元矣。寻其源而不可究其极，睹其末而不可窥其端。苟或是非，无所勘会。唯其近理，则谓得之。今观诸家之说。咸尽乎善，不可备陈其短。辄以管见自立一家之言，名曰《海潮论》。其意以为水之性，能流湿润下，不能乍盈乍虚。静而思之，直以地有动息上下，致其海有潮汐耳。乃立渔翁隐者更相答，凡四十问，分为十篇，成一卷，冀其穷理尽性，多言或中者也。又以析理之书，不宜染尚文字，但以理明义白为善也。故今之所论，直言其归趣而已，所贵精微朗畅，览读无烦者焉。
    ○论潮汐由来大略
    东海渔翁访於西山隐者曰：“余生於海上，若风雨□霞雷电霜雪之自（自者所从来之谓也），余皆略知宗旨矣。至於海潮之来，朝闻夕见，终莫晓其所由然也。遐观竹帛（古者未有纸、或书於竹简，或书缯帛，故呼经史为竹帛），博考古今，海经（夏禹治水之时记山川百物，其书名《山海经》也）论衡之文（後汉王充著书考论物理，其书名曰《论衡》），窦氏（浙东处士窦叔蒙著《海涛志》）卢侯之说（袁州刺史卢肇著《海潮赋》），虽多端指谕，咸於义未安。闻君子志学能文，精智辩物。愿为余明白而陈之。”西山隐者曰：“仆岩居林处，遥海远江，安能知涛潮之所起乎？且天地广大，谁能睹其根源！请为子远取诸经，近取诸物以考之。虽其至广至大，亦不能逃於理矣。今按《易》称‘水流湿’（《周易》乾卦之文），《书》称‘水润下’（《尚书洪范》之文），俱不言水能盈缩。斯则圣人之情可见矣。水既不能盈缩，则海之潮汐（音夕，潮之落也，今人呼为泽），不由於水，盖由於也。地之所处，於大海之中，随气出入而上下（音暇，後意同者皆仿此）。气出则地下，气入则地上。地下则沧海之水入於江河，地上则江河之水归於沧海。入於於江河之谓潮，归於沧海之谓汐。此潮汐之大略备矣。”问曰：“古今言潮汐者多矣，皆以海水盈缩而为之，未有言由地之上下者也。子之独见，深得其源。然其必非海水之盈缩，从何理以知之？”答曰：“视百川则知之矣。百川亦水也，不能盈缩（此破窦氏言”月为水之宗，水随月盈缩“者）。海岂独能盈缩乎？假令海异百川，独能盈缩，则海水既盈，地亦随盈而升，百川随地而上。彼此俱上，则无潮矣。海水既缩，则地亦随缩而降，百川亦随地而下。彼此俱下，则无汐矣。固以百川居地之上，地居海之上。地动而海静，动静相违，则潮汐生矣。以斯知非海水之盈缩也。”
    ○论地浮於大海中
    渔翁问曰：“《中庸》云（《礼记》篇名也）：‘地之广厚，振河海而不泄（郑元注云：振，“收也。”）。’则是海居地上。子云地浮於海中，何也？”答曰：“作《记》之人（作《礼记》之人也），欲明积小致大，极言地之广厚，非实也（《中庸》云：“今夫地一撮土之多也，及其广厚，载华岳而不重，振河海而不泄。万物生焉。”为其意言积小致大，地从撮土之多，遂能收河海而不泄，此立教之文非穷理也）。按《洪范》五行，一曰水，水曰润下，润下作咸，指言海水。水之本位，位在北方。自北直南，以土及火（水在北，土居中，火在南也）。推而立之（从南推起而立之），则火上土中水下也。亦如人之五脏，心上脾中肾下也（心属火脾属土肾属水也）。故《志》曰（《志》者，古书之通称）：‘天以乘气而立，地以居水而浮。’由是而论，地居海之上，亦已明矣。”问曰：“地必居海之上，则是地浮而不沉。今将土块置之於水则沉，何也？”答曰：“地含气块，不含气故也。且子不见陶器乎（陶器、瓦器、盆瓮之属）？夫陶之於水也，全之则虽重必浮（含气故也），片之则虽轻必沉（片之者，打一小片置之於水，则必沉者，不含故也）。於质性同而浮沈异者，气之所存则浮，气之所去则沉。子曰土块之不浮，亦犹器片之沈矣。”问曰：“如子之言，地则浮矣。然则海中洲岛，其独立乎？其居於地乎？”答曰：“地形中耸而边下，海中洲岛，犹居地之垂处也。”问曰：“若如所论，则是天下一海而地浮於中。然经史有四海之文，何也？”答曰：“经史之文，据其所由而为言也。居之中而指四方，故言四海。其实一耳。”
    ○论地有动息上下
    渔翁问曰：“吾闻地道安静，子曰随气出入而上下，何也？”答曰：“《周易》云：‘坤元亨，利牝马之贞。’《彖》曰：‘牝马地类，行地无疆。’然则乾象以龙，坤象以马。观其所象，地非不动之物。《河图括地象》云：‘地常动而不止（地周游於八之中，未尝暂息也）。’春东（东方木气时曰少阳，所以暄和），夏南（南方火气时曰太阳，所以暑热），秋西（西方金气时曰少阴，所以凄凉），冬北（北方水气时曰太阴，所以严凝）。冬至极上，夏至极下。其故何哉？由於气也。夫夏至之後，阴气渐长。阴气主闭藏，则衰於上而盛於下。气盛於下，则海溢而上（阳气归於海，下气多，故溢而上也）。故及冬至而地随海俱极上也（从夏至後阳气渐退，阴气渐长，地亦渐上，阴进故也。及至秋分地面与天不齐，故昼夜等也。秋分之後，及至冬至，地面上过天心，上之极也，所以昼短而夜长也）。冬至之後，阳气渐长。阳气主舒散，则衰於下而盛於上。气盛於上，则海敛而下（阳气散出於海，上气少故敛於下）。故及夏至而地随海俱极下也（冬至之後，阳气渐长，阴气渐退。地亦渐下，阴退故也。及於春分，地面与天不齐，故昼夜等也。春分後，及於夏至，地面下过天心，下之极也，所以昼长而夜短也）。此一年之内动息上下也。”问曰：“其一日之内，动息上下，可得闻乎？”答曰：“系辞云：‘夫坤，其静也翕（韩康伯注云：“翕，敛也。”止则翕，敛其气也）。’其动也辟（注云：“动则开，辟以生物也。”），翕者物之收敛，辟者气之散出。气收敛则地上，气散出则地下。何异人之呼吸欤？又《庄子》云：‘大块噫气（大块，地也），其名曰风。’彼言噫气，亦呼吸之类也。”问曰：“一昼一夜两潮汐，则是一昼一夜，两辟两翕。将何验之哉？”答曰：“验鱼兽之皮，则知之矣（鱼兽出海中，形如牛）。按《毛诗》虫鱼疏云：‘鱼兽之皮，乾之经年，每天阴及潮来，则毛皆起。若表晴及潮还，则毛伏如故。虽在数千里外，可以知海水潮。’然则潮之来去，与天之阴晴相类，气散出则天阴，气收敛则天晴。即知是气散出则潮来，气收敛则潮落。故知鱼兽之毛起伏者，非识天之险晴，及潮之来去，自应气之出入耳。毛起者气出也，气出则地下，地下则潮来。毛伏者气入也，气入则地上，地上则潮落。故鱼兽之毛，一昼一夜，两起两伏。足以验其气之两辟两翕矣。”问曰：“此翕辟之气，是何气也？”答曰：“地中之气也。故此气一出一入，则地独上独下，不由於水也。若一年之气，则是天之元气，其气周於水，故水随於气而地随於水也。”问曰：“地之广厚，不知几千万里也（今算术之家言地之里数，皆虚妄也。何者？地之四面垂入海中，不可知其涯际也）。言能随气动息，不亦诬乎？”答曰：“神无方，岂论巨细？且天大於地，逾数倍焉。尚能空中旋运也。况地比於天，殊为小者，岂不能随气动息哉？但人自不思之耳。吾子视日月之回，则信天之能旋。而视涛潮之至，不信地之能动（日月东行，天体西转。今日月西回者，天运之也。水性本静为潮汐者，地使之然。此理昭然，但人不思之耳），岂不冥哉？岂不昧哉（冥者无知之貌，昧者暗晦之辞）？”问曰：“若如所论，则地有动息上下矣。然则人不觉之，何也？”答曰：“不睹日月，则不觉天之旋。不睹涛潮，则不觉地之动。故《河图括地象》云：‘夫人居大舟之中，闭牖而坐，则不知舟之动也。’且人居大舟中，尚不知舟动，而况地之广大，曾不睹其边，何以知其上下哉？且子不闻南中之潮鸡乎（出《山海经》）？鸡鸣则潮至，鸡不睹潮之至而先鸣者，盖觉地之动也。是知物有所长，人或不及。”问曰：“地震人则觉之，何也？”答曰：“动安和而震战悚也。震甚则人觉，微亦不觉也。昔张衡作地震仪，以龙衔铜丸，地震则丸落（张衡，後汉人也。仪者，状貌之称也。其形如酒樽，外铸铜，为八龙，龙衔铜丸，各置一方。其机关在樽内，东方地震，则东龙丸落，他皆仿此也）。尝一丸落而不觉震，人皆以为无验。经数日而陇西奏地震，与丸落时同，人始服其工妙。然则震微人尚不觉，况辟翕上下微而和者乎？”问曰：“地震何为者也？”答曰：“亦气也。《周语》云：‘阳伏而不能出，阴迫而不能升，则有地震（此伯阳甫之辞也，伯阳甫，老子也）。’言阳气伏於下，而阴气迫於上。故阳气不能升出而地为之震，其言阳伏阴迫，皆迫伏於地中焉（推此而言，是知地中之气能使地之上下也）。”
    ○论潮汐名义
    渔翁问曰：“若如所论，则是地自上下，水乃去来，而为之潮。何也？”答曰：“潮乾朝也（潮音朝廷之朝），潮本无名，强名之曰潮。至江汉之流，自归於海，而《夏书》谓之朝宗於海（《尚书禹贡》文也），其意言百川之赴海，如诸侯之朝天子也。古人见海来朝百川，亦名之曰潮。如天子出而见诸侯，亦谓之朝。故《明堂位》云（《明堂位》，《礼记》篇名）：“‘昔者周公朝诸侯於明堂之位。’意同於此矣（周公，周成王之叔父也，成王年幼周公摄行天子之事，而受诸侯之朝也）。”问曰：“谓之汐，何也？”答曰：“汐者水归於海，如臣夕见於君然（早见於君曰朝，晚见於君曰夕）。故《左传》曰：‘国家无事，则朝（音朝廷之朝也）而不夕（务闲也）’，《诗》云：‘邦君诸侯，莫肯朝夕（《小雅雨无正》篇）’，此其义也。”问曰：“谓之涛，何也？”答曰：“涛，大波也。凡风之驾水皆谓之涛，不得专於潮也（考其义理则窦氏卢侯谓潮为涛失之矣）。”
    ○论潮有大小
