<!-- { "loadSidebar": true } -->
　　潭潭古屋云幕垂【商老归藏启筮云昔者女娲坐张云幕】省中文书如乱丝忽见伯时画天马朔风胡沙生落锥【縯锥谓笔锋也史肇云大丈夫取富贵当用长枪大劒安用毛锥子】天马西来从西极【厚前汉礼乐志天马歌云天马来从西极】势与落日争分驰龙膺豹股头八尺奋迅不受人间羁元狩虎脊聊可友【縯汉元狩三年马生迟洼中天马歌虎脊两化若鬼】开元玉花何足竒【厚唐明皇有马曰玉花骢杜诗先帝天马玉花骢画工如山貌不同】伯时有道真吏隠【次公汝南先贤传郭钦吏隠于蚁陂之阳】饮啄不羡山梁雌【次公庄子泽雉十步一啄百步一饮】丹青弄笔聊尔耳【援晋书阮咸曰未能免俗聊复尔耳】意在万里谁知之【次公范传正李太白墓碑序云骐骥筋力成意在万里外也】干惟画肉不画骨【縯杜甫丹青引弟子韩干早入室亦能画马穷殊相干惟画肉不画骨忍使骅骝气雕丧】而况失实空余皮烦君巧说腹中事【次公黄祖谓祢衡曰处士能道人腹中事】妙语欲遣黄泉知君不见韩生自言无所学廐马万匹皆吾师【援画断上令韩干师陈闵干曰臣自有师陛下廐马万匹皆臣师也】
　　郭熙画秋山平逺【潞公为跋防】
　　玉堂昼掩春日闲中有郭熙画春山鸣鸠乳燕初睡起【次公杜诗鸣鸠乳燕青春深】白波青嶂非人间【次公杜诗白波吹粉壁青嶂挿雕梁】离离短幅开平逺漠漠疎林寄秋晩却似江南送客时中流回头望云巘伊川佚老鬓如霜【次公伊川佚老指言文潞公也】卧看秋山思洛阳为君纸尾作行草炯如嵩洛浮秋光【次公嵩洛嵩山洛水也】我从公游如一日不觉青山映黄发为画龙门八节滩【援龙门八节滩在伊川县白乐天致仕香山石楼凿龙门八节滩为游赏之乐】待向伊川买泉石【次公先生盖欲卜居伊川以从潞公也】
　　书晁补之所藏与可画竹三首
　　与可画竹时见竹不见人岂独不见人嗒然遗其身【援庄子南郭子綦隠几而坐嗒焉似丧其偶】其身与竹化无穷出清新庄周世无有谁知此凝神【厚庄子用智不分乃凝于神】
　　若人今巳无此竹宁复有那将春蚓笔【援唐太宗论萧子云之书行行若荣春蚓字字如绾秋蛇】画作风中栁君看断崖上瘦节蛟蛇走何时此霜竿复入江湖手
　　晁子拙生事举家闻食粥【厚顔鲁公帖乞米于李大夫云拙于生事举家食粥来巳数日今又罄乏实用忧煎】朝来又絶倒【次公晋书卫玠谈道平子絶倒】谀墓得霜竹【次公刘义攫韩愈金数斤去曰此谀墓中人所得耳不若与刘君为夀】可怜先生槃朝日照苜蓿吾诗固云尔可使食无肉【吾旧诗云可使食无肉不可使居无竹】
　　书李世南所画秋景二首
　　野水参差落涨痕疎林欹倒出霜根扁舟一棹归何处家在江南黄叶村
　　人间斤斧日创夷谁见龙蛇百尺姿不是溪山曽独徃何人解作挂猿枝【縯李白诗山光摇积雪猿影挂寒枝】
　　书鄢陵王主簿所画折枝二首
　　论画以形似【次公刘勰文心雕龙言文章有云形似之语者】见与儿童邻赋诗必此诗定非知诗人诗画本一律天工与清新【子仁杜诗淸新庾开府】邉鸾雀写生赵昌花传神【次公邉鸾长于毛翎赵昌长于花竹】如何此两幅疎澹含精匀谁言一防红解寄无邉春
　　瘦竹如幽人幽花如处女低昻枝上雀揺荡花间双翎决将起【次公庄子言蜩鸴鸠云我决起而飞也】众叶纷自举可怜采花蜂清蜜寄两股若人富天巧春色入毫楮悬知君能诗寄声求妙语
　　次韵米黻二王书跋尾二首
　　三馆曝书防蠧毁【厚三馆谓昭文集贤史馆总名崇文院也】得见来禽与青李【援王义之有来禽青李帖】秋蛇春蚓久相杂野鹜家鸡定谁美【次公庾征西翼自少能书而子弟更学义之之字翼曰儿辈憎家鸡爱野雉】玉函金籥上天来紫衣敇使亲临启纷纶过眼未易识磊落挂壁空云委【尧卿谢灵运传比响联辞波属云委又唐杜逊能判度支黄巢犯京师奔赴行在拜礼部郎中史馆修撰寻召充集贤学士六飞在蜀闗东用兵召发招怀书诏云委逊词才敏速笔无防窜动中事机僖宗嘉之】归来妙意独追求坐想蓬山二十秋怪君何处得此本上有桓寒具油【厚桓好蓄法书名画客至尝出而观客食寒具油污其画后遂不设寒具集韵云寒具镮饼也】巧偷豪夺古来有一笑谁似痴虎头【援顾恺之甞以一厨画糊题其前寄桓发其厨自后窃之恺之见封题如初而画失直云玅画通灵变化而去亦犹人之登仙了无色】
　　君不见长安永宁里王家破垣谁复修【次公唐王涯居永宁里名书画以金王为奁轴凿垣贮之重复固秘及被诛为人破垣剔取奁轴金玉而弃其书画于道】元章作书日千纸【子仁元章米黻字】平生自苦谁与美画地为饼未必似【縯魏文帝谓卢毓曰选举莫取有名如画地作饼不可防也】要令痴儿出馋水锦囊玉轴来无趾【次公文选孔文举论盛孝章书曰珠王无趾而自至人好之也】粲然夺真疑圣智忍饥看书泪如洗至今鲁公余乞米【次公顔真卿为刑部尚书时乞米于李大夫云拙于生事举家食粥来巳数日今又罄乏实用忧煎】
　　郭熙秋山平逺二首
　　目尽孤鸿落照邉遥知风雨不同川此间有句无人识送与襄阳孟浩然【厚杜诗昔忆襄阳孟浩然新诗句句尽堪传】
　　木落骚人巳怨秋【师李白诗昨夜秋声阊阖来洞庭木落骚人哀】不堪平逺发诗愁要看万壑争流处他日终烦顾虎头【援人问顾恺之以防稽山水状恺之云千岩竞秀万壑争流】
　　九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句其词云丝纶阁下文书静钟鼓楼中刻漏长独坐黄昏谁是伴紫薇花对紫微郎翌日各以表谢又进诗一篇臣轼诗云【子仁先生以元祐元年自中书舍人为翰林学士知制诰二年兼侍读四年除龙图学士知杭州又前集有谢赐御书诗表在知杭州表之前此必元祐二年或三年也次公紫薇花花小而丛其色紫今所谓木槿花也唐制中书舍人六人其内一人知制诰姚崇为紫薇令奏大事舍人为商量状与本状皆下紫薇令判其状之是否然后乃奏故有紫薇之号】
　　绣裳画衮云垂地不作成王剪桐戏【厚成王与唐叔虞戏削桐为圭与之曰以此封若周公曰天子无戏言遂封虞于唐】日髙黄繖下西清【师杨雄赋揽擢流于髙光兮溶方皇于西清】风动槐龙舞交翠【迩英阁前有双槐樛然属地如龙形】壁中蠧简今千年【厚鲁共王壤孔子宅于壁中得古文论语】漆书科斗光射天【援杜林于西州得漆书古文尚书一巻科斗即坏宅所得也】诸儒不复忧吻燥【縯陆机文赋始踯躅于燥吻】东宫赐酒如流泉【子仁厯代宝牍记酒泉郡其地有泉味如酒】酒酣复拜千金赐一纸惊鸾回鳯字【厚索靖草书状婉若银钩飃如惊鸾】苍顔白发便生光袖有骊珠三十四【臣所赐书并题目及臣姓名凡三十四字次公退之诗遗我明珠九十六寒光照骨映骊日】归来车马巳喧阗争看银钩墨色鲜人间一日传万口喜见云章第一篇【上前此未尝以御书赐羣臣】玉堂书掩文书静【师翰林院仁庙时赐御篆名王堂】铃索不摇钟漏永【次公铃索翰林文院中所设制之以告事师唐长庆中河西用兵翰林院铃索自鸣与军中缓急相应韩渥玉堂夜坐诗亦云夜久忽闻铃索动玉堂西畔响丁东】莫言弄笔数行书须信时平由主圣犬羊散尽沙漠空捷烽夜到甘泉宫【縯杜诗捷书夜报清昼同次公武帝时匈奴入代郡烽火通于甘泉宫无巳三辅黄图甘泉宫在池阳县西去长安二百里】似闻指挥筑上郡【援防恬北逐夷狄收河南筑长城至上郡】巳觉谈笑无西戎【时熙河新获鬼章是日泾原复奏夏贼数十万人遁去】文思天子师文母【厚杜牧之诗文思天子复河湟子仁文母见周颂指言太皇太后也】终闭玉闗辞马武【次公后汉光武闭玉闗谢西域之质又范晔云山西既定威临天下臧宫马光之徒橅鸣劒而指掌志驰于伊吾之北矣】小臣愿对紫薇花试草尺书招赞普【按唐制翰林学士带知制诰许缀中书舍人班今臣以知制诰待罪禁林故得以紫防为故事次公赞普吐蕃君号魏收诗尺书防建邺杜诗勑书怜赞普】书艾宣画四首【子仁艾宣钟陵人驹父图画见闻志艾宣工画花竹翎毛孤标雅致别是风格】
　　竹鹤
　　此君何处不相宜况有能言老令威谁识长身古君子犹将缁布缘深衣【縯刘禹锡诗依依似君子无地不相宜厚神仙传辽东城华表上有白鹤歌曰有鸟有鸟丁令威去家千歳今始归杜诗薛公十一鹤磊落如长人次公深衣之制具父母大父母衣纯以绩具父母衣纯以青如孤子衣纯以素纯袂纯邉度各寸半注纯缘之也今云缁布则以鹤之状其身白而黑缘于外也故有缁布缘深衣之比】
　　黄精鹿
　　大华西南第几峯落花流水自重重幽人只采黄精去不见青山鹿养茸【厚本草黄精一名鹿竹华山为多】
　　杏花白鹇
　　天公剪刻为谁妍【子仁退之李花诗谁将平地万堆雪剪刻作此连天花】抱蘂游蜂自作团把酒惜春都是梦不如闲客此闲看【次公李昉以国相致仕所居蓄五禽皆以客为名白鹇曰闻客鹭丝曰雪客鹤曰仙客孔雀曰南客鹦鹉曰陇客昉画五客图各为诗五章又杜牧诗闻客此闲行】
　　莲
　　半脱莲房露压欹绿荷深处有游【师史记龟防传千嵗巢荷叶之上】只应翡翠兰苕上独见夫曝日时【子仁杜诗露冷莲房坠粉红援郭璞游仙诗翡翠戏兰苕退之诗再拜谢夫收悲以欢欣师庄子神梦宋元君一丈夫延颈而长头衣绣之衣】
　　次韵黄鲁直画马试院中作
　　少年鞍马勤逺行卧闻龁草风声【伯恭石林先生云黄鲁直尝得句云马龁枯萁喧午枕误惊风雨浪飜冮自以为工以语舅氏无咎舅氏不解风雨飜江之意一日憩于逆旅闻有声如风浪之击船者起视乃马食于槽水与草龃龉而为此声乃悟】见此忽思短防横十年髀肉磨欲透那更陪君作诗瘦【厚九州春秋刘备尝于刘表坐起至厠见髀里肉生慨然流涕表怪问备备曰平常身不离鞍髀肉皆消今不复骑髀里肉生杜诗知君苦思缘诗瘦倬崔浩爱吟咏一日病起友人戯之曰非子病如此乃子苦吟诗瘦也后遂为口实】不如芋魁归饭豆【縯前汉翟方进传童謡曰壤陂谁翟子威饭我豆食羮芋魁】门前欲嘶御史骢【次公后汉桓典拜侍御史是时宦官秉权典执政无所回避常乘骢马京师畏惮之为之语曰行行且止避骢马御史】诏恩三日休老翁【倬故事省试官出院给假三日】羡君怀中双橘红【黄有老母援后汉陆绩见袁术出橘绩怀三枚去拜辞堕地术谓曰陆郎作宾客怀橘乎荅曰欲归适母】
　　柏石图【并序】
　　陈公弼家藏柏石图其子慥季常传寳之东坡居士作诗以为之铭【子功陈希亮字公弼眉之青神人天圣八年及第年六十四仕至太常少卿赠工部侍郎四子忱恪恂慥】
