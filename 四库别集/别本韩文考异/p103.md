<!-- { "loadSidebar": true } -->
　　赞曰唐兴承五代剖分王政不纲文弊质穷鼃俚混并天下已定治荒剔蠧讨究儒术以兴典宪薫醲涵浸殆百余年其后文章稍稍可述至贞元元和间愈遂以六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无抵牾圣人者其道盖自比孟轲以荀卿扬雄为未醇宁不信然至进谏陈谋排难防孤矫拂媮末皇皇于仁义可谓笃道君子矣自晋讫隋老佛显行圣道不断如带诸儒倚天下正议助为怪神愈独喟然引圣争四海之惑虽防讪笑跲而复奋始若未之信卒大显于时昔孟轲拒杨墨去孔子才二百年愈排二家乃去千余嵗拨乱反正功与齐而力倍之所以过况雄为不少矣自愈没其言大行学者仰之如泰山北斗云
　　文録序　　　　　　　　　　　赵徳
　　昌黎公圣人之徒欤其文髙出与古之遗文不相上下所履之道则尧舜禹汤文武周孔孟轲扬雄所授受服行之实也固已不杂其传由佛及耼庄杨之言不得干其思入其文也以是光于今大于后金石燋铄斯文灿然徳行道学文庶几乎古蓬茨中手持目覧饥食渇饮沛然满饱顾非适诸圣贤之域而谬志于斯将所以盗其影响僻处无备得以所遇次之为巻私曰文録实以师氏为请益依归之所云【实或作宝】
　　记旧本韩文后　　　　　　欧阳文忠公
　　予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多游其家见其弊筐贮故书在壁间发而视之得唐昌黎先生文集六巻脱畧颠倒无次第因乞李氏以归读之见其言深厚而雄博然予犹少未能悉究其义徒见其浩然无涯若可爱是时天下学者扬刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止尔因怪时人之不道而顾已亦未暇学徒时时独念于予心以谓方从进士干禄以养亲茍得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今盖三十余年矣学者非韩不学也可谓盛矣呜呼道固有行于逺而止于近有忽于往而贵于今者非惟世俗好恶之使然亦其理有当然者故孔孟惶惶于一时而师法于千万世韩氏之文没而不见者二百年而后大施于今此又非特好恶之所上下盖其乆而愈明不可磨灭虽蔽于暂而终耀于无穷者其道当然也予之始得于韩也当其沈没弃废之时予固知其不足以追时好而取势利于是就而学之则予之所为者岂所以急名誉而干势利之用哉亦志乎乆而已矣故予之仕于进不为喜退不为惧者盖其志先定而所学者宜然也集本出于蜀文字刻画颇精于今世俗本而脱缪尤多凡三十年间闻人有善本者必求而改正之其最后巻秩不足今不复补者重増其故也予家藏书万巻独昌黎先生集为旧物也呜呼韩氏之文之道万世所共尊天下所共传而有也予于此本特以其旧物而尤惜之【泉本云吾少居汉东年十五六时于里人李尧辅家见一弊筐弃在壁角中有故书数十册因得韩文于其间皆脱落无次序吾畧读之爱其文辨而意深当是时学者方作时文天下之人无道韩文者予亦将举进士以觖禄利未暇学也遂求于李氏而得之以归补次成帙而藏之数年始及第遂官于洛而得师鲁与之游因出韩文而学之自后天下学者亦稍稍近古吾家所藏书万巻然独韩文最为旧物君为吾爱惜之可也○今按泉州本乃汪彦章所刻此序独与诸本不同不知何据其所谓君者又不知为何人也今并存之以俟知者】
　　潮州韩文公庙碑　　　　　　苏文忠公
　　匹夫而为百世师一言而为天下法是皆有以参天地之化关盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰吾善养浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为神而明则复为人此理之常无足怪者自东汉以来道丧文弊异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅此岂非参天地关盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫鏄李逢吉之谤能信于南海之民庙食百世而不能使其身一日安于朝廷之上盖其所能者天也其所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者聴民讙趋之卜地于州之城南七里期年而庙成或曰公去国万里而谪于潮不能一嵗而归没而有知其不眷恋于潮也审矣轼曰不然公之神在天下者如水之在地中无所往而不在也潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗以遗之使歌以祀公其词曰
　　公昔骑龙白云乡手抉云汉分天章天孙为织云锦裳飘然乘风来帝旁下与浊世扫粃糠西游咸池略扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲茘丹与蕉黄公不少留我涕滂翩然被发下大荒











　　别本韩文考异附録
