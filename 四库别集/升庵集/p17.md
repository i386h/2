<!-- { "loadSidebar": true } -->
　　禺山张子愈光髪益短才益长齿日衰诗日盛近作结交行凡七百八十八字纪海内交逰名士着升沉感今昔盖髙允同徴杜子美八哀之遗意也又作六言三十首七言律八首寄予小子则又元白苏台皮陆松陵之富有也而体裁髙古则度越之矣其他触兴口占又不可以更仆终或有工于诋诃者曰是不亦多乎哉养生何以诗为也杨子解之曰养生奚可废诗也魏伯阳参同一编实建安之先鞭隂长生自叙三咏乃风雅之后乗不知昌虚中无论钟离子养生奚可废诗也或又曰为政何以诗为杨子解之曰为政奚可废诗也重华作歌臯陶载赓神禹有训五子爰述为政奚可废诗也或又曰圣学何以诗为杨子解之曰学圣奚可废诗也孔子删国风雅颂之诗立温柔敦厚之教楚狂接舆而歌则欲与之言鲍龙跪石而吟则亟为之下学圣奚可废诗也子诚有喙三尺予亦试讯一言也岂有騃仙人瘖道学闻有青钱学士矣未见黄防少师也使伏猎弄麞比翼于鸾鳯是屠羊牧豕皆可为防龙矣或者之语乃塞禺山之疑乃醳遂铭其座右曰诗哉明哉诗哉明哉予以此忘情以此养生以此为政奚其为为政以此学圣奚其学学圣
　　防七姬帖
　　国朝真行书当以宋克为第一所书七姬帖文其冠絶也然其事则可疑七姬之死盖出于潘之逼之谓不幸则可非徇节也平居则獶杂子女而渔聚之一旦有变恐乐他人之少年而雉经之潘之恶甚矣宋之书人多珎之故其帖盛传适以播潘恶耳元末士风类如此上下荒淫载胥及溺欲不亡得乎余旧料其情若此近观髙季迪吊七姬多丽词云倩嫦娥呼天试问如何向人间生成尤物等闲又把消磨揉羣花乱飘尘土毁聮璧碎掷烟波漫説无双倾城曾数八人少个六人多一般様细腰袅袅髙髻峩峩奈干戈筵上艶曲翻做帐中歌忍教受项缠素帛浑忘记臂结红罗翠被都闲玉钿尽落魂逰应去马嵬坡谁能发香嚢解看怕肉尚温和堪膓断空楼月落废院春过其事情信无疑矣吁可怜哉
　　跋自书小楷春兴诗
　　目有花久不作小楷夏日寂居无事乃试一为之李重光云壮嵗书亦壮如嫖姚十八从军拥千骑凌沙漠目无全虏老来书亦老若孔明以白羽麾军不见风骨而毫素相适笔无全锋信斯言也若无白羽之能只见皮裘入土空耳余此书将无同耶书成不觉自笑
　　樊敏碑防
　　汉碑多不著作碑文人姓名而此碑之末续书建安十年三月上旬造石工刘武良镌何也曰古人以镌石为一难事故书之以传魏受禅碑书钟繇镌以一代贵臣文宗而亲雕镌之役古人之重文藻而必欲永其传如此顔鲁公书恒令家僮镌之李北海书碑多手自镌其云元省已刻或云伏灵芝刻或云黄鹤仙刻皆北海自镌也今之立碑草草而付之拙劣之书镌者又非良工宜其贻庾子山驴鸣犬吠之诮矣
　　异鱼图賛防
　　予作异鱼图賛间出以示好事者或献疑曰尔雅注虫鱼定非磊落人子不见韩子之诗乎予曰韩子有为言之也迹其焚膏继晷之际口吟手披之余遇虫名鱼字将删之乎老子云美言不信而五千之言未尝不美荘子欲絶学而荘子何尝不学苏子谓人生识字忧患始岂欲人尽不识字乎如此之类古人善戯谑自掊击之一机也虽然不可以训若孔子则岂其然教小子以学诗终于多识则虫鱼固在其中矣孔子岂非磊落人哉近之不悦学者往往拾古人善谑之言以为不肖护躬之符可笑且悼充类其説则伏猎防麞之侍郎长鎗大剑之将军一一皆磊落人也夫



　　升庵集巻十
　　钦定四库全书
　　升庵集巻十一　　　　　　明　杨慎　撰青城五隠賛
　　范公英英炎汉挺生韬华金徳潜光玉衡让王嫓美洗耳偕清渐逵鸿羽孚隂鹤鸣
　　右范长生
　　天授韬竒入林结茨鳯兮翽翽麟之仪仪年百廿嵗有婴孺姿山癯渊槁奚可同之
　　右谯定
　　岷山逸老藏用隠贤执范寂袂拍薛昌肩髙吟弄月长啸掲天遗踪何在白沙琼田
　　右勾台符
　　白云先生六诏不起乃如蒲芝聮徳敌体孟光同曜栁妻遗诔有妇人焉五人而已
　　右张瑜妻曰蒲芝
　　自赞
　　临利不敢先入见义不敢后身谅无补于事业要不负乎君亲遭逢太平以处安邉歌咏击壤以终余年天之顾畀厚矣笃矣吾之涯分止矣足矣困而亨冲而盈宠为辱平为福者邪
　　昆明邝尹陞万州守歌障词
　　琼琯南溟帝称竒甸铜符左篆天假徳星既妙简于鸿恩冝特申于燕贺恭惟某官丹山瑞族赤水名驹南岳岣嵝之竒英北斗尚书之家世箕裘轩冕合有闻人衣鉢文章克绍前烈难兄难弟麟仪仪而鳯师师大冯小冯印累累而绶若若缅兹昆明望邑实惟滇云具瞻牛鼎烹鸡置器固难于适用蚁封试马未久已见于非常宰号神明政成卓异生明作肃百务不留治剧剸烦一讯如响扼武夫之吭而夺之气慑豪右之胆而服其心众谓空谷足音人拟中台首召京洛云山外方伫来仪乾坤日夜浮暂劳坐镇抟风以上眷然潇湘之故人遵海而南行矣澄清之岳牧慎殊方倚玉逆旅断金鲁击柝之闻邾幸迩仁里楚余波之及晋久庇徳隣琴羽未张轓騑已驾何以报之青玉案庸假填词我姑酌彼黄金罍聊申雅饯
　　昆明春水盈盈渡咫尺又销魂路金马碧鸡遗爱处卧辙攀辕留綦解佩望望仙尘去　鹏海鲸波天一柱紞紞皷声催欲曙金紫重来还肯许帝加三锡民歌五袴早沛清时雨
　　亨衢陟明歌障词
　　巫岫钟灵巴月遥辉蕖泽吴兴嫓媺滇云迥化苹洲岳牧词人名流堪讃循良君子信史宜书恭惟云南大邦伯鹤峯栁先生神峯瑶峻学海珠澄夙蜚晔花温莹之声早膺蘂防兰台之选云端首郡天徼名区襟带禺同咽喉庸濮控南诏西垂之险先东洱北胜之雄帝谓殊藩人推奥府官当方面任切股肱咻民于懐协留老蔚宗之讔束吏若湿笑成瑨宗资之謡鹿逐熊以随轓马如羊而却廏清崇蘗节威服卉裳铃阁昼闲地有春台之乐缿阶星閴家无夜户之虞匊兹雨块风条两岐兴渔阳之咏彼苗螟叶三秀继宣房之歌政成不待三年归犹就水徳流已匪一日速比置邮亨衢届期陟明行觌蜗髫鲐叟曷形容于舞之蹈之鳯驿蛟衢难挽留于攀者送者假丽藻以展采扬馨芳于声诗调归朝欢为祖道赠
　　秋尽汀洲苹未歇掩映荻花相向折一枝好赠朝天人还如鳷鹊楼前雪琼凹连玉凸五城边银为宫阙墀声寒非烟丛里卿霭瑞云缬　五马骄嘶虬漏彻鞘静佩鸣鹓簉列朱衣引队奏彤帏天言清问尧阶切俞音传衮鷩赐金増秩干旄孑把勲名昭囘青简身许稷和契
　　贺薛曲泉抚台旌奨帐词
　　冦恂再借敷青阳百舍之春黄霸重临沾灵河九里之润政首支郡绩最中台民瘴下苏誉命上逮恭惟某官政赐也逹守夷之清治所临而有声课每上而辄最处烦不扰在剧能剸劳以身先风行草偃雷在天上云行雨施消周雅之蕴虫斥岑瑜之泥鹤七戒三斋既祷千仓万寳可期况才识疏通兼政事练逹佐郡而誉望洽署泸而废坠兴上上之考特旌元元之论允协慎也卜兹榆社实庇棠隂徐孺子下榻于陈蕃既辉蓬荜陆敬舆倾盖于姜辅实仰帡幪居邦事大夫之贤猥从鳬趋之后原田聴舆人之颂敢为燕贺之先
　　青阳有脚喜五马重临江阳城郭南定云开西岷波静帘卷风清幕旱魃化为甘雨露祷不须泥鹤兆万寳咏千箱四野丰年如约　斟酌曽见説老手剧郡利器无盘错犬吠花村鱼逰春水桴鼓长闲却伫闻考绩薇垣复报荐名荷槖计晨夕莺迁燕贺金明紫渥
　　右调喜迁莺
　　送薛曲泉之镇雄勘夷手巻词【名治】
　　澄清徳水天开龙马之湖洋溢恩波春满鱼鳬之国在民嵓而堪诵叶公论以无逾缅惟马湖少邦伯曲泉薛公淛水竒才鄞城甲族钩河擿洛拟竹箭之颖资腾茂蜚英呈天球之秘寳升从赤县出守朱方西陵有召父杜母之謡南巴分九里八鸿之润自公覆露莅兹江阳在昔歌廉薄言观期月之仁政于今借冦奚必分刺史之真符北山贤劳欲息踊跃用兵之防东台板命须仗填寛迥驾之行昂昂千里驹笑鄙夫畏首畏尾蔚蔚九变豹俾小人革面革心惠我无私式遄其归是祝赠公不拜未占有孚则然聊申蚓窍下里之歌用代骊驹在门之什
　　借冦歌廉春有脚皂盖朱轓辉映江阳郭一呷清泉斟且酌人无事闲铃阁　瘴域岚方劳鎻钥静柝沉烽虎兕成鸾鹤风飐归旌诗满槖休迟竹马儿童约
　　右调鳯栖梧
　　孝烈妇唐贵梅传
　　烈妇姓唐氏名贵梅池州贵池人也笄年适朱姓夫贫且弱有老姑悍且淫少与徽州一富商有私治中富商复至池一见妇悦之自拊心曰吾无头风何以老妪虚拘哉乃密以金帛赂其姑姑利其有诲妇淫者以百端弗听迫之弗听加以棰楚弗聴继以炮烙体无完肤终不听乃以不孝讼于官通判慈谿毛玉亦受商之赂倍加官刑几死者数商犹慕其色冀其改节复令姑保出之亲党咸劝其吐实妇曰若然全吾名而污吾姑非孝也乃夕易袿襡雉经于后园古梅树下及旦姑不知之也将入其室挺之手持桑杖且骂且行曰恶奴早从我言又得金帛且享懽乐今定何如而自苦乎入室无见寻之至树下乃知其死姑大恸哭之亲党咻之曰生既以不孝讼之死乃称妪心何哭之恸姑曰妇在吾犹有望妇死商人必倒赃吾哭金帛不哭此恶奴也尸悬于树三日顔如生樵夫牧儿咸为堕泪每嵗梅月之下隠隠见其形冉冉而没有司以碍于府官之故终不举余舅氏喻士积薄逰至池州稔闻其事作诗吊之归属慎为传其事呜呼妇生不辰遭此悍姑生以梅为名死于梅之株氷操霜清梅乎何殊既孝且烈汗青宜书有司失职咄哉可吁乃为作传以附露筋碑之跗
　　仓庚传
