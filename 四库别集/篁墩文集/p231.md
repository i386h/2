<!-- { "loadSidebar": true } -->

　　临清河下遇学士良佐先生赴南京视篆舟中少叙殊不尽久阔之懐也次韵玉汝大理一篇明日来别良佐下东昌而予则入瀛海沧州之境矣
　　相逢初慰别来情无奈君南我北行犹似一灯分禁直不知双棹舣临清江山此日归题品台阁他时待践更莫为话长怜夜短明朝岐路隔沧瀛

　　夜泊河西务京兆杨君恒叔携酒见过别后赋一律奉寄不弃衰散和教为佳

　　驿舟见访开春酤促席论诗清夜徂闽中旧数十才子池上今看孤凤雏花分烛灺落铜剪声沸茶香闻竹炉推篷送客得竒赏一天明月窥平芜

　　赠侍郎郑公

　　户部侍郎郑先生考绩还南京适敏政北上邂逅潞河之浒晤言甚洽而先生乞归之疏一路相传钦羡无已谨赋近体一律奉赠少寓三十四年词苑末契之万一云
　　东风吹绿涨平芜彩鹢乘春向旧都礼学共推周柱史家声无沗郑司徒三年献绩承优宠两疏求归激懦夫老大相逢愁遽别欲将宫锦博离酤

　　赠方太守士华

　　侍御方君士华之擢守淮安也值予被召北上得会潞河之浒辄赋一律奉赠念君徃岁尝按南畿枉顾南山竹院觞咏终日其情至今不忘也因诗及之
　　北望红云半日程我来君去不胜情一麾命下初分宠三尺台端久得名春雨绿芜新别意南山修竹旧诗盟遥知不负疲癃望淮水东流足颂声

　　送张庭毓赴南京大理评事

　　一尊挝鼓发官舟千里熏风属壮游恩拜两京同雨露法操三尺本春秋离情转盼苍龙阙胜覧遥经白鹭洲逺业共期君聴取江东原自重名流
　　吾郡张君庭毓以麟经举进士第擢大理左评事赴官南京逺器宏施实昉于此然维桑之谊有不能遽别者因赋诗赠之

　　篁墩文集巻九十三

　　●钦定四库全书

　　篁墩文集拾遗

　　（明）程敏政 撰

　　○考　序　记　墓志铭　跋　赞

　　圣裔考

　　先圣之后凡嗣爵奉祀者谓之大宗子宗法在礼不可不慎重而考诸史籍则因袭之间尚有可议盖自先圣一传而泗水侯再传为沂国公沂国五传生顺仕魏以孔子后封鲁国文信君盖圣裔之受封始此顺生三子长曰鲋秦封鲁国文通君又为陈王博士次曰腾为汉长沙王太傅次曰树而鲋腾之后分为两宗鲋六世生何齐成帝时梅福上书言孔子殷人宜封其后以奉汤祀遂封何齐为殷绍嘉侯寻进爵为公地满百里此一宗也腾四世生霸元帝时赐号褒成君奉孔子祀此一宗也然则绍嘉公乃大宗褒成君乃小宗何齐生安光武时嗣爵又进封宋公为汉宾位诸侯上霸三世生均平帝元始初进封褒成侯均再世生损和帝永光中徙封褒尊侯至献帝初国絶盖两宗至于汉亡俱失传矣魏文帝黄初中复求先圣之后得议郎羡赐爵宗圣侯传再世生震晋武帝太始初改封奉圣亭侯震再世生懿随元帝南渡居会稽孔氏自此复分南北两宗懿生鲜宋文帝元嘉八年以罪夺爵十九年以隐之嗣隐之复以子不道失爵二十八年以恵云嗣又以重疾失爵孝武大明二年以迈嗣迈传其子荂亦以罪失爵此南宗也后魏时求先圣之后得二十七世孙乘以为崇圣大夫孝文太和中改封其子珍为崇圣侯珍三世生渠北齐文宣帝改封恭圣侯入后周宣帝进封邹国公渠再世生嗣哲隋炀帝时改封绍圣侯此北宗也然则从元帝南渡者为大宗受北魏所封者为小宗南北两宗至于隋亡又并失传矣唐太宗贞观十一年始得先圣之后德伦赐爵褒圣侯徳伦再世生燧之玄宗开元中进封文宣公传七世生光遭五季之乱失爵为泗水令有洒扫戸孔末欲冐袭封尽杀诸孔氏光妻生子仁玉方九月遂秘养之后周时乃得嗣爵入宋而卒至太平兴国中复召仁玉之子宜嗣封宜再世生圣佑无子以弟宗愿嗣仁宗嘉佑中以祖谥不可加后人改封衍圣公宗愿传若蒙哲宗元佑初改封奉圣公若蒙坐事废以弟若愚嗣复为衍圣公若愚传其子端友从髙宗南渡居衢州孔氏自此又分南北两宗端友传四世生洙以宋亡失爵此南宗也伪齐刘豫自济南僣位得先圣四十九代孙璠赐爵衍圣公豫废金因之璠三传生元措金末崔立作乱降元遂并俘元措以去此北宗也然则从髙宗南渡者为大宗受刘豫所封者为小宗矣元措入元而卒无子乃召洙俾嗣爵固让归衢州仁宗延佑四年召中书定议先圣五十三世孙当嗣封者遂得元措宗人思晦以闻思晦受爵以卒因子贵追封鲁郡公盖今之为大宗子者皆思晦之后矣夫宗礼先王之所制盖以正天下之大伦而絶争端者也先圣定礼乐以为万世法而况其后人奉世祀可不慎乎夫以魏唐之初其所封者史既不载其世次而凡在北宗者又皆出于一时之访求乃以当大宗子之责亦异乎先圣之礼矣必不得已则南宗犹为近之盖南宗出于当时嗣爵之人而北宗则其疎且逺者或乃以去宗国为南宗之罪以守林庙为北宗之贤则又有大不然者焉以史考之凡出于北宗者实皆逃难四出流落民间非真有仗义守礼之心效死而不去者也然则取此去彼又岂大公至正之道哉矧北宗祖璠始受逆豫之命而终于至元之年所谓因袭之间尚有可议者凡以此而已作圣裔考

　　苏氏梼杌序

　　人皆知宋有王安石者其学术邪谬足以亡人之国而不知有眉山苏洵及其二子轼辙之罪浮于安石倍蓰也夫其罪之所以浮于安石者何哉安石尚知三代为可法而苏氏以汤武为簒弑安石尚知莽操为可罪而苏氏以荀彧为圣人安石尚知以明道为忠信而苏氏以伊川为奸邪必欲杀之而后已诸如此类皆儒者所不敢言亦不忍言而苏氏偃然自圣不复顾忌其絶天理壊人心罪不可胜诛矣盖安石之祸祸一时苏氏之祸祸万世子朱子生苏氏之后其知之特深故凡见于言语文字之间者断断乎辞而辟之不少假借其言比于抑洪水驱猛兽却戎狄盖好恶之正出于天理之公为后学者所当世守也今去子朱子之后益逺而为苏学者益盛窃不自揆谨取子朱子平日所黜苏氏之言萃为一编凡近世诸贤其议论有合于此者悉附其后题曰苏氏梼杌以寓除恶务本之义呜呼后孔子而生者若孟子之距杨墨韩子之辟佛老朱子之黜苏氏其功盖同而世有未之知者杨墨佛老之祸显而易见苏氏之祸深而难测要之则皆叛圣人之道者也故常以谓杨墨佛老之学如剧盗苏氏之学如美色其祸皆足以杀人然剧盗之祸人得而避之美色之祸则陷其术中而不悟者也缮冩成并僣为之序以告学者而首以安石为言非恕安石也所以甚苏氏之恶云尔天顺五年龙集辛巳长至日书

　　送吴君肃清知临川县序

　　董子曰守令者民之师帅夫帅所以治民师所以教民也我朝垂示守令每郡县辄为两亭于门外大署其榜曰申明曰旌善人多忽之而莫知其所以名者夫申明讲画旧章政之本也旌善使人兴行教之所由生也今之言政者乃指任教为迂阔言教者亦指任政为俗吏之二者皆非也政教者辅车之势乌可废其一哉予友吴肃清将赴临川令诸常所往还者相与饯之都门外而推予为之词呜呼政教之说夫人能知之而况吾肃清其必有不言而契者矣独以临川在古为巨郡则请尚论其世以与肃清商确之临川先贤莫盛于荆国王氏象山陆氏然王氏之治以利为先非吾之所谓政也陆氏之学以禅为宗非吾之所谓教也王氏当国废春秋而不以设科陆氏早年诋朱子而与之立敌类非后学所敢轻议者今肃清以春秋取上第而又生于朱子之乡兹之往也能不严所趋而慎所择哉草庐吴氏亦出临川然其论政则先义后利为学则尊孔黜墨虽间与陆氏相出入而其畔道者寡矣肃清尚求其遗书而读之庸以施诸有政而廸其士民务与古之儒吏同科以不负列圣垂示之明训庶几诸君子赠言之意乎若夫报政而来旌异之典台谏之擢皆肃清所宜有者不预道之以为谄也成化十年甲午中秋节假日

　　翕乐堂辞序

　　祁阊邑南康处士志髙之年七十也凡亲疎之族老壮之友内外之戚称觞祝寿逺迩毕至有请予记其翕乐之堂以致庆者矣在邑之善和程氏曰儒学生启复以文为需予固辞曰言不可若是其赘也而其请益坚曰处士与启之父用仁叔用亨相友四十年故启兄弟亦得与处士之子佑从子价軰笃世讲之好甚久宗长宜无靳一言予不获已而思之得其说以告曰在诗有之俾尔昌而炽俾尔寿而富黄发台背寿胥与试所以祝其人者至矣而又曰俾尔昌而大俾尔耆而艾万有千岁眉寿无有害其言之谆复不厌其祝之再三不已诚以其人之贤也宜寿故诗人美之不一而足焉如此则予于康处士之寿虽欲己于言岂可得乎然处士孝友之德淑慎之行所以增辉先人垂裕后昆扬芳里闬者予前已述之虽更仆不出此矣所以寿处士者其宾从之都燕集之丰礼意之勤惓亦可谓极一时之盛矣若然则予于处士之寿亦何烦于嘐嘐而后为快哉顾先民有云情动于中而长言之不足故咏歌之于是乎谐声而播之于乐今去古逺矣大音既散词曲继兴奏之闾巷之间以为善人吉士之劝亦有不可尽废者焉处士诞辰在五月二日有嘉令筵核殽维旅长者奉杯酌而升少者操几杖而侍心豫体休泄泄融融益介寿祺自今伊始乃为辞一章畀启俾称寿之际付歌童调之以侑觞处士能乐聴之而罄一日之欢于翕乐之堂则吾宗之所愿望于处士者亦庶其少副哉词曰
　　翕乐堂中七十春松喜津津鹤喜津津熏风开燕庆生申主也精神客也精神角黍蒲觞渐及辰节又更新曲又更新愿期遐筭比灵椿不是尧人谁是尧人

　　逸庵行乐诗序

　　歙吴氏虽多以向杲为望向杲之吴虽盛以宋校书友堂先生为望友堂者晦庵夫子之髙足弟子也友堂传十二世为逸庵君廷馨端伟硕裕能奉其父之遗训而睦其弟昆纳交一时知名士为乡闾所礼重间以输粟赈饥荷恩例有冠服之荣而无职守之责乃以逸名庵有子曰铠能克家其女之夫曰方岩将规所以寿君者乃请石田沈氏作逸庵行乐之图且乞缙绅士夫诗以副之奉以请予序予读之竟则为之怃然曰世降俗偷人之去道也益逺故有逸于其身而劳其心者有劳于其身而逸其心者身心之逸劳相乘而人之德伪系之矣若逸庵君则因劳其身以逸其心者欤予观诸君子之诗皆徒知其逸而不知其有不逸者存焉尔周武王受丹书之戒退而铭诸几席谆谆乎敬怠义欲之间卫武公作抑戒之诗以自箴而尤致力于慎出话敬威仪之顷考之当时二武皆年九十余而不自暇逸者如此此其卒皆以圣称而记礼编诗者谨取之以垂训后世者也逸庵君生文献之后渊源考亭诵法诗礼今年周一甲而力善不倦其有慕于斯乎夫既以承其先施其家其心休休其体愉愉脱江湖之险而享溪山之乐击壤于丰年正位于乡射优悠太平将自兹始宜乎闻之者有取于其人而咏歌之也彼利趋而欲征以求逸其身而劳其心者读行乐之诗考逸庵之行其不慨然有感于是乎惜予被召入朝行李载道不得举一觞于庵中以求君之所以为逸乐者姑序之云尔

　　慈寿堂记

