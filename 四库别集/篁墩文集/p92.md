<!-- { "loadSidebar": true } -->

　　送行人王君使朝鲜序

　　弘治乙卯春三月礼部言朝鲜之有事也宜遣一行人往致礼于其国诏可惟时行人王君献臣实受命以行凡与君同年举进士尤厚善者检讨郭君瑀而下若干人醵饯之且相议曰敬止少年伟丰仪妙词翰选于众而使逺外名一旦闻九重临遣之日赐一品服视他使为荣然求所以副兹命者宜请敎于君子一言乃托吾宗人杲及杨君志学以来谢不获则为之言曰朝鲜古箕子之封履视诸蕃独恭顺爵有请赐有谢元会圣节诸大礼岁必四三至其境去辽水不三百里而近馆传相望无瘴疠险阻之虞其人业诗书比内郡擎跽如礼无顽犷犯顺之习使其国者尽两月可还则敬止之行固不必有所咨计而使事可成也然天下之事或斁于易而成于难彼使而渉瘴疠险阻之虞当顽犷犯顺之习势若难为者顾一切以蛮貊处之摘其罪昌其词宣上徳威而夺之气使其知詟而感焉斯无不得其懐服者矣若朝鲜则何如其处之哉纯以蛮貊待之则彼固我之近藩业诗书比内郡不可也纯以中国待之则彼终以译而通其渐或至于狎肆亦岂法之得哉必吾之所以自处者介可畏敬可慕上以见中国之尊下不失绥逺之义使朝鲜之人知天朝使者秉礼逹节而善于其职若此名不愧皇华之选行足称品服之华此敬止所有事也予又见往时使朝鲜与安南者多喜以诗赋相倡和为长雄心恒疑之夫周爰咨询而陈诗以观民风古使臣之职殆不谓此如以其词华墨妙自矜诩而与蛮貊争胜负纵过于彼十倍艺焉尔其何系于使义之得失也哉此亦敬止所当知也今上嗣统初诏用儒臣一人告即位于朝鲜礼部以予名上值开经筵予不佞承乏讲读官首不果行然恒以不得一覧东方山川之胜为快于敬止之行窃有羡焉故既序其事以赠而申之以规将见使事之真无难也此诸君子之意也

　　送太常少卿沈公廷美考绩还南京序

　　廷美年十九以上海诸生领乡荐即有名其学自治经外兼通诸家作为歌诗得意处不减唐人风格书法两晋尤清劲丰膄为识者所鉴赏然数奇弗偶竟入吏部铨授中书舎人迁尚寳丞几九载仅一转少卿而已廷美性和易有守不以仕途通塞为计念公暇与客觞咏终日当其兴到开口论事后成败古今人贤否得失如指掌闻者啧啧曰此有用之才邪而滞于此弘治辛亥始用荐升太常少卿莅任南京一考矣上其绩于京师诏仍旧任锡之诰命陛辞南还大理卿王公景明于廷美同乡同学号知已太常少卿李公士钦于廷美同官尚寳交莫逆喜其来而惜其去之亟也请予言为赠昔予获交廷美时廷美方住玉河东城下每好天良日有所集予多在坐歌呼笑乐终夕不自休葢于今三十年握手话旧恍不自知其髪之种种也虽然三十年来事纷纷若猬毛何可缕数独以廷美观之则当时固有较力以相高而谓其弱者矣有阴捷以取上官据左席而谓其迂者矣然不旋踵间事去名隳徒为人所指议而廷美颜如渥丹语如霏屑一饮累觞犹昔也为歌诗竒健可喜犹昔也与人论事侃侃不少屈犹昔也奏绩而来予诰而归亦何歉于得意一时徒自矜诩而旋已失之者哉南京旧都百司事简太常所职者礼乐无簿书之劳东南山水佳胜处可日相寻眺以自适葢以已观之谓之吏隠可也以人观之谓之仙曹亦可也人固有终其身行忧患之途求一日之乐而不可有者廷美所得不既多乎然予于廷美非一日之雅爱莫助之而窃有告焉通塞相乘者数之常也诎伸不失乎己者君子之守也廷美何患哉亦独尽其在已者而已

　　南征纪绩序

　　弘治癸丑岁贵州都匀清平之夷叛弗靖诏平蛮将军出湖湘之师往征之京营官军自饰戎装愿行者听而锦衣舍人广右邓君镒其一人焉是岁冬师集贵州合镇兵营其落乍之地从事于贼垒也有日于是邓君与其友指挥使尤礼等若干人书姓名于一巻题曰南征纪绩指日而誓于神曰此非大丈夫分功之秋乎所不同心协力以殄冦图报者有如此日众志既谐乃受大将鼓旗进薄其巢穴数与贼遇奋其谋勇无一不当百者由是燔其寨若干俘馘其党若干获其军实而还其所掠人畜若干瘴烟肃清居民按堵奏捷于朝天子嘉恱班爵赐赉有差而邓君授百户进千户莅事锦衣亲军荣有加焉乃间奉此巻请为之序予惟天下事成于相契而败于相嫉不易之理也况用兵四夷胜负之间安危击焉乌可恃一夫之勇而弗资之人哉若邓君与其友朋结为弟昆勉于功名励之忠义坚腹心之托而成敌忾之功于不毛之地于礼所制五人为伍传所称师和则克者殆有合焉若彼妒此能而廹之险甲谗乙功而毁其成惴惴然惟恐人之轧已而于国之大事不少恤者亦何见之盭哉邓君年方妙志方健又不忘于军旅艰难之际若是他日建勲四方致位金紫以増辉于同盟之人不自此而基之哉予故序而传之以为斯举也不独可施之幕府行阵之间而已

　　赠陈君伯谦赴湖广布政司理问序

　　弘治乙卯夏四月吏部试候铨者若干人次其高下有差而言于上授职事于中外惟时吾郡太学生陈君伯谦第在优等注湖广布政司理问理问在藩幕为上佐其职典刑狱为专官非他属隶琐屑者比人往往不知其然而意陈君不慊于此者予曰是乌知其然哉彼郡邑官能慊人意者每铨何啻百数而理问恒缺然无所见非无所见也郡邑之官多理问之官少也天下之政务细剧而难理者莫如刑刑清则其余可从而理故圣朝之制设专官焉每一藩置按察司以总一方之大狱而布政司别置理问凡郡邑之刑系布政司者悉隶之理问勘其情伪曲直而上之使使覆之而狱成焉由是强之锄而弱者安恶之惩而善者劝其重如此非敬以听之勤以莅之公以决之其不至于偾事而斁政者几希是则按察理问品秩有崇卑治狱有大小其任之专一也君尚以为未慊而不思有以称其职哉陈居祁门竹溪为旧家世传春秋春秋者圣人之刑书得其肯綮可理天下而况一官哉君年壮负学识练世故而不迂虽困于场屋而志益健兹之往也发其平生之所藴于审克敬怠之间有所疑则傅之经义以求合今代制刑之典使一藩之间刑清而政理上官才之君子予之则君为不负其所学而绩成于异日膺荐擢以増光于一乡可兾也哉

　　赠沈君良臣知南雄府序

　　良臣以成化甲辰赐进士出身第九人宜得京朝官乃选知归徳归徳河南巨州也有军卫杂处其间政剧讼繁而良臣优为之由是部使者相继上其治状被旌异之典进阶而及其亲时亲在吴中尚无恙人以为荣且意良臣宜得入为六卿属乃更授经歴右军都督府府事虽简而良臣一处之以公勤岂典铨者知良臣在归徳尝兼理兵民有声而辍之以佐殿岩之重乎于是良臣将再考矣会南雄以阙守闻典铨者复以君名上诏可拜命之日始有谓良臣回翔颇乆乃今得一伸者予曰不然良臣自释章缝即把州麾佐帅幕而食中大夫之禄才岁一纪尔进而守大郡服金绯州县之下吏环视而听约束俨然古诸侯之尊焉若是而犹憾其迁陟之濡滞可乎哉夫仕之中外与迟速皆君子所不计君子所计在职之称否尔南雄治岭南与南安相距葢江广孔道治之最剧者视中州支郡殆倍蓰也迩者盗起江右至于杀将吏刼府库圣天子忧之为置巡抚宪臣专制数路贼所出入地而南雄实邻封军书往来小民绎骚将有日不暇给者视持文墨佐军府又大异也然则良臣之求称其职也岂得谓之易易哉吾闻天下之事小者理则大者可以类推易者办则可因而积之以待其难者君子之学当尔也良臣之前此所操履所举措亷谨详核悉有规绪播于人口甚着葢试乆而飬深非一时浅浅者比持之以不矜守之以不怠将见南雄之人庆其有瘳而为君子之所嘉予者未艾也中外迟速岂良臣之所计哉太子太保遂安伯陈公今大总戎莅右府事雅重良臣喜其迁秩而惜其去已来请一言予素交良臣知其人且其弟庻吉士良徳予主考京闱所得士又受命教之于翰林沈氏往还非一日之雅也故序其事以复陈公而因致其私焉

　　贺大理卿王公六十寿诗序

　　君子所贵乎寿者非谓其有可寿之实哉善足以长人功足以利人之家国如书所称吉人传所称休休之臣是谓有可寿之实者故人从而寿之好徳之公也反是而享耄耋期頥之年亦徒寿尔岂君子之所贵邪予读诸公所寿大理卿王公之诗窃为之嘉叹曰公固有可寿之实哉公举天顺庚辰进士及中外三十六年其为人和易闿爽周慎详核见者乐亲之而利害莫能夺其守亦未始以矫激取名干进其官自南京刑曹知黄州府参政广西长宪江右入典太仆乆之以都宪抚山东而召为大廷平葢公居刑官则一以洗寃泽物为己任不刻以为能任有司则恤民之隠而捍其难着征马之令以裕民而救荒之功尤伟以是其所歴之地感其更生而吁天懐其去思而立祠以祝公之寿甚乆况甲子周遐算伊始凡在交承之契出于好徳之公者其能已于言哉昔汉张苍明习律令于定国为廷尉民自以不寃魏高允刺懐州有遗爱而议刑三十载内外称其平宋富弼知青州兼京东安抚使活饥民五十万厥后四公俱至台辅享高寿功名赫然光照史册求王公之平生而数其宦辙固将以古贤自期者台辅高寿将不追而与之同乎善足以长人功足以利人之家国为吉人为休休之臣所谓年弥高徳弥劭者公能不益自力乎公名霁字景明上海人其始生日在岁之六月廿七日太子少保刑部尚书毘陵白公太子少保左都御史四明屠公暨诸同寅各赋寿诗一章举酒相属于公第请予为之序予与公同出南畿重公之为人故不辞而书之如此他日由六十而七十如于公又八十如富公又九十如高公以至于百岁如张公位六卿以佐天子声实流闻与岁俱积君子贵之益从而寿之崧高之章黄髪之什洋洋沨沨被之管弦宜有名世巨公为执笔以侈其盛若鄙言则谓之先驱可也其何足为公之轩轾也哉

　　送王汝璋医官南归诗序

　　常之义兴多世医王氏其一焉王氏之彦曰玉汝瑛其学于素难而下诸方书证治脉理尤邃自被征入朝即供奉御药房内而宫闱贵近外而勲戚卿大夫有疾必延汝瑛汝瑛一一应之无倦曰某宜攻某宜补尽一两剂必勿药下而贱若韦布若市廛胥史之家有危急不可为者亦必恳吁于汝瑛而听之决其名勃勃起闻四方被简知擢判太医院事而汝瑛嗜书秉义一不以利为计念喜与馆阁士还往抵掌论政往往有拯时忧世之心不特医之良也予与汝瑛同出南畿而多病交乆益亲闻其弟有璧汝璋者亦佳士不及识也弘治乙卯夏五月汝璋以公檄自义兴来京师获省汝瑛于邸第时复过予听其谈土风及世故儁爽明快倾倒若平生而动止撝谦秩秩有礼无淟涊龌龊之态望而知为汝瑛之弟也汝璋居月余将南归凡纳交其昆玉者绘图赋诗赠之行而谒予序之且曰汝璋以推择为医学训科自郡守贰邑令丞以暨黉舎师生故家旧族之旄倪有疾必托汝璋而愈汝璋负才通敏不拘拘于一艺凡有司之公务击泉榖主辖难其人者亦或委汝璋汝璋夙夜勤恪必为之竣事而反命无少盭焉大抵汝璋之医而儒犹汝瑛也汝璋之医而才犹汝瑛也汝瑛之医行于朝廷汝璋之医行于乡国其惠泽有逺近小大而济人利物之仁击其所存则一而已汝璋归哉其惠泽益逺且大则其名益暴而不可遏吾恐乡国之间不能专子征召之典且不日下矣二惠翩然竞爽于时为一郡世医之冠而于王氏见之岂非诸君子赠言属望之意哉

