<!-- { "loadSidebar": true } -->
　　嵗颇不收粮早赐明檄速以时输少迟则尽于私食虽百痛之无能为矣军食何计哉数时谷价一两无三石后可知矣滨海已三不熟民不聊生或生他患意谋之巡按公早委推官清理其地之尤贫者二月间将豫备谷一两四石五斗之价卖之人仅五钱毋容多买得过者冐买一石罚十石主买择义民大户有行检者具名于官人主二百石价令自收谷同防仓称发至成熟或依数或大熟作四担八斗买谷还官庶无吏之扰无妄冒之奸而穷民得受实恵此非林下宜闻者然人心汹汹亦不容不虑也漳泉或有赈济亦先移文以安其心盖岌岌矣不具
　　寄元老杨石齐
　　大号涣颁宿弊尽汰天生圣君天留贤相周宣之王化复行山甫之保躬补阙殆轶而过殷武丁傅説亦有不足为者矣某待尽陈人起落之盛岂不欲効候鸣以禆新政然诸老则可某则不可人之饮水冷暖固自知也某迹孤取忌去朝廷三十有八年年四十五长谢矣赖君相哀怜言官论列五叨召命受者再大义所迫非得已也而力短弗効委心就闲又十年于兹矣齿脱形羸风湿为梗精神慌惚步履跚语言颠错何以拜舞阙廷防国是逭吏议逃人责者哉抑固自处何如温公病犹留潞公老犹出崔清献则循分力辞为报某固愿学也七千里外再乞实难老马哀鸣一思皮骨之所非先生谁耶伏惟垂怜母致再乞万万
　　寄蒋敬所阁老
　　迩者伏读新诏及日报事目奉天之诏书开元之杂报退然其后矣日御经筵阅章疏坐三公以决政事侍午食则虞周之盛千载一时也惟贾生堂陛之论似或未讲圣固生知亦必待学意未有告也抑蛊与革与夬皆致慎重之词亦宜念也侍跸忧愤林野凄酸二诗备野史何时也今又何日也我天地祖宗固相之矣某自戊戍获接道容贮结有今时以不及话心愫领教言为恨然在匏庵木斋守溪诸老亦仅一面书去位始荅方石东所呉东湖无一面而诗篇往还地似也谬承起落义当趋赴第已七十致仕之年衰谢转深行能素薄何恃能起昔君实起景仁不起东湖九峰幸庵固君实者某无景仁之望而年过之容不知自处耶幸遂私乞立足素定再近矫三近凟执事忍使某矫且凟哉不胜至祝余惟为国加爱不具元老毛先生阕幸瞻仰不颛书幸道私臆
　　寄孙九峰
　　丘壑隠忧彼此如积不谓复际泰平今日也起落意外无任腼顔执事纯徳逺猷缀臯防以弼成熙皡众心共属幸毋让焉某内乏素抱外乏时宜既老既病班行无其迹者防四十年今七十致仕待尽期矣朝无年似之人无同时之旧至诸老亦无一识而礼仪久忘政理亦疎何恃能起且壮归老出亦悖甚矣某岂忍负圣明之主以自安箕颍者流执事白岩幸庵诸老自足任世道之重某亦择所自处以少禆难进之风均为报尔幸恵曲成万祝万祝嘉靖新诏逺过奉天而新政弛张开元分当北面天生圣君而辅以贤相复旧为新化否而泰生枯活涸霖雨八荒焉然易蛊与革皆有深戒谦吉无不利贾生堂陛之论亦关大礼此执事之素懐亦宻勿大老之所属意也不具
　　寄陈原习侍御
　　迩得亷古之望于呉清澹老格于滇序侍养録于二泉记生祠碑于小泉豫章镆鎁拥肿鈆钝其不同器也祠甚无谓在滇时且碑亟沮之不知何时又祠也读髙文重惭怍焉然亦见道味之似与浅而知深也嘉靖新政圣固天生然量用年进当受言之际毋亢取忤烦取厌髙取惮骤取轻急于求治老成弗为信而后谏古有成论焉幸择所必可行言之举大遗细毋用数数也执事养深而望久自爱自爱之幸同是祝诸老起落九峰白岩之浑谨幸庵之劲力宜也区区衰且病又值当谢之嵗义当力辞守溪翁不知何为处不具
　　寄白岩
　　山中伏覩新天子文武神圣厘革之盛殷髙之四海仰徳周宣之王化复行下风矣耉遗起落盖已伤力过时之马矣自忤柄竪朝无其迹者防四十年在林下防三十年五召二起在官仅四年而半及是始被遇而病以老矣执事九峰幸庵梧山台阁诸大老自足以佐理尧舜某聴散野箕颍者流不谓无报也且班行无年似之人无同辈之老年已当谢病又龙钟拜跪俱难语言转忘再乞囘往动逾半年司空地重容延缓至此耶连疏以进亦事君父一真幸裁可否九峰幸转道决不能起意诏条羣弊尽革士风亦须一还今服用之侈威福之过送迎之盛巡守不时歴诸司不治事官习于邪吏肆其奸学校亷耻道丧杂流朋党风兴不副人意其不尽指也夫有徳义以正其身礼法以正其俗我者皆正则羣小自帖是谓不威之威其不然燎原之星灰固在也世道之责非执事诸大老谁耶不具
　　复赵司空
　　久悉素望自端简公所一臂末由岂胜注向适承教札公移误服圣天子新命勅促上道叩顿忭惶不谓榆景值兹竒遇也无司马之经纶有司马之老病年已七十自石老外无一二相识而骨枯神短血竭事忘跪拜时不能起且初心日负聪明不及又去京师防四十年朝仪久疎袍服冠履亦尽破缺又作一畨出处人其谓何当今耆硕满朝某一人足重轻耶即举训工而论某素乏心计少识事而食官皆巧险者流以不识事临巧险者流弊何能汰财何能节功何能成三疏拟辞恳祈得请恭惟执事望实素隆事体练习正副是位东湖再得共政起部当立改观此固朝论之公亦区区以人事君素负也由衷之言伏期鉴亮
　　寄阳明
　　适闻召命北上天子仁圣羣贤和防诸老之弼亮不孤泰平召致今日矣惟白岩未至旧都犹居洛也纲纪之地治体风化所关略细瑕崇大体第一义也言路开矣髙取难烦取厌则开者恐塞幸门塞矣短取媒隙取伺则塞者且开今日可幸也亦可虑也然此时士风亦须一还服用之侈威福之过送迎之盛巡守不时歴诸司不治事官习于邪吏肆其奸学校亷耻道丧杂流朋党风兴不副人意其不尽指也夫有徳义以正其身礼义以正其俗我者皆正则羣小自帖是谓不威之威世道之责非执事诸老谁耶不具
　　复阳明
　　辱书惠兼承趋召之教圣明在位可谓千载一时矣缀臯防以赞唐虞之治少知用世者身先之某敢后乎哉桑榆景暮班行无更七十之老石老一二外无更相识之人精力久衰经济素乏何以副上知塞人责哉乡康懿公六十九翁司徒公六十八某径速其归在惠安公六十四时也尽人固尽巳哉近传执事以左辖召虚殊爵以须后封髙竒之绩乃今显白载诏书播华夷而传之来世掀揭柄人何在哉公固天所与也幸颛其行副侧席治道至意某大义当决辞三疏録佀前数日有书想未由杭致也不具
　　寄章枫山大老
　　向次曹定翁二诗奉忆计彻尊览是后徳音时闻笔札欠便八旬举丈夫子固天相也兹复重荷明圣新天子锡爵存问之典异是遭哉某亦混起落君臣之义无所逃天地之间然七十之年精力衰惫病以老矣已三疏祈哀谅在垂怜陆汝亨已承防典快幸快幸唐侍御久闻风来近见旌忠数篇大是名作二贤谅出门下也莆后辈亦颇兴发林茂逹黄巩尢者小帕将勤轻防轻防余惟若时眠食以膺纯嘏至祝
　　答周充之
　　承书价感感区区麄戅徒以犬马之齿误为圣明新天子垂録三使临门非旧时老马筋力矣拟扶疾登道面觌龙顔使老状衰容莫逃洞察乃坚请不受仕而还上也必不能到亦中途辞乞次也不意到劒而痰喘作至建尤甚衰削已非人形今虽略愈过山筋力犹未敢担当也然未出境而乞殊非大臣赴召之体天则限之为之何哉俟数日更量进止人囘谨此申复不具
　　寄彭幸庵孙九峰
　　某狷狭不善谐世谬意髙逸者流四十五而孤翔五召而载以起亦寻以寂矣不谓又叨诸老之召夫以壮之如彼衰之如此奚取自副惭怍有加焉三使敦迫强勉出门意面觌天顔尽见某之衰容老状然后恳疏祈哀不受官而退不谓到劒溪而痰喘作到建溪又作卧床褥者半月痩削重若可念秪今未敢过山京师又未知可到否也新天子聪睿神圣舜禹之君惟兴议一事似若未慊某在逺微闻辅臣礼官言官执议甚正然犹未能一去俗格出濮议之上若定陶共皇则最下之议吾人引君舍舜禹奚法哉舜受尧也曰受命文祖文祖尧始祖庙也禹受舜也曰受命神宗神宗尧庙也礼曰有虞禘黄帝而郊喾祖颛顼而宗尧名虽曰禅而人后之意隠然其间当时大事皆记之矣独不闻有尊其所生之父之事此万世法也今不引舜禹之典章而下袭汉哀之邪议其不惜哉执事九峰上所起若犹未举须共一疏使辅臣礼官文字之臣再议其间名分所关非细故也夫名正则言顺若曰如定陶共皇称兴献帝则兴王国也安有帝其不可一也若曰如去定陶称献帝则七庙之中似无小宗称帝合大宗之位其不可二也献王义不可一日不立后以王嗣帝其尤不可三也由是而推无往不悖盖大纲不正则万目不张亦势然也或疑有难处者某惟有不可易之大礼有不能已之至情情不足胜礼也旧矣大孝召大慈大慈亦成大孝圣母纯懿之徳中外具闻决不欲崇献王以虚分以上累圣朝大礼贻圣主大全中之一阙为天下后世议也或曰事既举如何曰圣人不贵改过一执不忍而终身执之乎舜乐取诸人为善禹闻善言则起拜圣主舜也禹也中外人心共属圣主如舜也禹也何难改之有某至未可期而议礼决不可缓幸二公图之病中言不能既亦不颛作书内阁上宰宗伯诸大老先生幸出此书道下臆不具
　　寄阳明
　　执事道足济美学足开来文足追古人忠足以落奸贼擒叛王又得圣明新天子为之伸雪以大取封拜试思之古今有是耶下风谨低拜矣区区老以病道建溪痰嗽二十余日形体为之痩尽过江尚有辞疏道此不一防不拜尊翁老先生床下何心幸谅幸谅蔡我斋又过家故性犹在也一笑
　　寄胡少宰
　　久不防谬记所物色执事李嘉鱼二公俱伟执事尤忠鲠可念新天子虚席治道拔寘天曹以尊甫老先生讣奔归是岂一私焉之情已哉然大归是时目可长瞑执事亦可少节哀悃为来日报荅地也贤者生世系其不少香币少将几筵病不入城不亲吊慰缺事缺事照亮照亮
　　寄李宫保
　　白茅之役初闻亦异既乃知利人甚慰慰李贞伯少卿物品时出伯防吾辈诸人之上呉文定公不能过也乡贤未入子孙之微尔矣可观世矣文征明奔父丧郤赙金金几千许宁庶人屡召不起气节有如此者其温粹之养介特之行深博之学精妙之笔法皆眼中所少一书生名动天下苏人以为星凤意当以潘南屏例荐之防防守溪翁谓尚过南屏致之舟上与语连日知之深且已见其喜气充溢乡防恐不能易亦无待荐然吾人道不当遗此贤者也不具
　　寄杨石斋
　　伏读新诏及封还数事心降气屈甚矣先生养之充而任之重也泰山乔岳兴雷霆而出云雨长育羣物成能造化为海宇巨观足矣某朴璞同价且愧且怍扶衰强起不谓年髙分薄至建溪而痰火大作医药念余日稍愈忍疾过山至衢又作随处问医至苏常尚未脱体坐若梦行若仆居常自意有其心无其遇今有其遇又无其力矣非天耶再强而前恐须竟乞非甘自弃外有托而逃者矣本至幸垂怜烛还之闲散士各有志仕与处亦道也余惟终始弼亮为九重倚毗为九庙光重不具
　　答后峰
　　家与途三得书谢恩议礼二疏明白正大忠爱袭人近乡诸贤皆卓卓自立山川钟灵气义歆发执事立赤炽不诬也慰慰名大争亦大幸重自爱立纯大之体非大事姑付言官言之文材啓范二贤学问突进可喜可愕区区甚苦是出建溪一病至今未全脱体乞本已办俟进乡某某某烦道臆不颛书
　　寄邵二泉
