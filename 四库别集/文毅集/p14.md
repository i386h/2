<!-- { "loadSidebar": true } -->
　　余友康君以宁吉之永新人也洪武甲子举进士为太平府推官谪居横浦二十余年毎嵗集其迎送序述悲喜离合与夫玩物适情之作以较其今昔学问所进与友朋往来嵗时事物之代谢取以备闲居之览而非有所刻削求工以夸多而鬭靡狥外而为人也前序为范君仲纶作称庐陵文章自欧阳后世有传续其论当矣特未知吾庐陵诗学之源流也葢自周末有避秦者九人隠于玉笥多为四言诗刻之石间郡人往往效之而庐陵四言诗始盛汉封安成王长沙王而淮南王賔客多往来荒祠古冢镵文犹存至晋许逊郭璞殷仲文辈皆游庐陵而五七言复盛唐初杜审言为吉州司户始大兴诗学而庐陵之律诗尤盛此吉州诗人堂之作由是肇也南唐刘洞夏宝松擅名家宋盛时彭应求称南国诗人江西诗派葛敏修擅其雄诸体偹矣至元初而范徳机受学于杨学睡而学睡之子又从师徳机即邵庵虞公所谓得范公之骨者而庐陵之歌行太盛不可悉数矣康君年未老所作当益富他日归乡相与拜诗人堂而重论焉屈伸荣辱进退万变而性情之乐易如一日雷电风雨晦防万状而日月之光华常新也康君其有以恵教我乎
　　王孟扬太史虚舟集序
　　永乐初勅修金匮石室之书继是复有大典之命内外儒臣及四方韦布士集阙下者数千人求其博洽幽明洞贯古今学博而思深如吾太史三山王君孟扬者不一二见孟扬之为人也眼空四海壁立千仭视余子琐琐者不啻卧之地下以是名虽日彰谤亦随之余每拟荐以自代不果且孟扬视功名泊如每有抗浮云之志期在息机与物无竞故其集以虚舟名亦可见其志焉余第其人品当在苏长公之列文之竒伟灏瀚亦相类至于诗则追逐汉唐眉山见之未必不击节叹赏思避灶而炀此余之论孟扬者如是他人未必知也孟扬在翰林越三年不欲示其长于人然一遇知己与论古今成败人物贤否政事得失治道升降则目如曙光辨如悬河真若超千古而立于独者孟扬固不欲专以文名也越石父有言士绌于不知已而伸于知己余其有负于孟扬哉予其有负于孟扬哉握手都门出其集徴余言遂敬书以复之
　　黄仲聚同声集序
　　盛唐诗人江右不多见其下如郑谷卢纶辈不足上拟髙岑何作者之寂寥也至元之盛而范揭二君子卓然起于千载之后雄视一世作者继起至今复大盛岂非啬于前而丰于后理固然欤予遍读近代与当时作者之诗于乡里冀其复可雄视一世者得两人焉凤仪李君仲聚黄君也予甞欲与二君作诗集序因循不果者二十年今南归偶得与黄君相见扁舟遡文江一日尽得其所谓同声集读之终日而不厌如逺行客过故乡山水之华室居之丽耆旧之逢迎应接不暇何其快也何其快也予之所欲追踪古人者君辄能髙步优入予之所欲出新意稍自凌厉者君辄能脱颖而出吁何其先得予心之所同然欤此犹未足以知君深造之妙也君壮游湖海学穷髙厚而遁迹山林不涉尘累超然逺览殆陶彭泽初年之所未能及也又岂若盛唐诸君子工于为艺而后至于斯欤他日予亦将乞身于朝归而与君讴歌击壤取三百篇而和之使范揭二君子亦有光焉是又区区之志也凤仪诗向读而韪之他日倘示全集予亦乐为之序焉
　　吉文水西十老宴集诗序
　　萧侍御杨忠襄文节之里至本朝之初有十老者道存先生为之倡和而随之者萧之良曰与善乐善杨氏则思忠思文道济廷璋彦璋彦敬刘氏子通合而命之曰庄溪十老相与月为一防防必饮饮必赋诗循环然亦时有嘉客若欧阳师尹孙廷望廷璧家季父元禄鸡鱼蔬笋取具随时而文字之欢乐近所未有也且孰无老者田农草坐未足与此乐也孰无宴者膻围妓狎未足与此乐也孰无诗者孤嘤寂咏未足与此乐也陶渊明而得十人者其必不为虎溪之游也矣若此十人者偶聚一堂偶为一防犹足为后来者之美谈而况皆贤皆文皆夀连防而连嵗也哉兰亭数篇犹或以传而况此盈帙者乎予平生亦甞叙论天下而是编也仅于吾吉见之且十老今皆有后贤能文令子仲素辈求予序则十老者又前显后贤也难矣哉仲素诸贤勉之老而继焉予时谢事又将继予季父为嘉客也
　　柏台思亲诗序
　　江西道学之士自陆夫子务以力行为先故今之学者皆耻为文藻浮华其于世教非小补也夫其学为众人所慕而兴起尚如此而况于其子孙乎家君以洪武辛亥主考江西乡试得临川陆先生昂夫荐之而知其为文安世家也歴官华阳卫辉归老而令子以贤人君子举守沂州既没而广平以太学生为监察御史于卫辉公为嫡孙沂州公为冢子三世继承仕而益显是卫辉公以过八望九之年致引夀考所以教育广平如其父母之存也卫辉公见广平之成立亦若沂州之存也是其处也不能无思也今广平之出而仕也祖孙之情相望千里又安能无所思乎此柏台思亲之诗诸君子所以为广平作也广平之思亲也出亦思处亦思其思殆非寻常之可比思昔沂州之情岂料其先父而陨伉俪俱逝遗孤孑然以累其父而父乃能俾其子以仕显此岂非人情之所至愿而孝子之所不忍闻固将衔哀罔极而抱恨于九原者哉卫辉公之情固不料其子之先亡也又岂料其享有多夀而及见广平之成立至于今日如是之盛耶是沂州有余未尽之孝在广平之所思也卫辉公有余未尽之庆在广平之所思也广平之思岂寻常之比焉然则固非徒思之为尚也思如文安公之道学修明然后为能不坠其家声也柏台之思又宜乎其思也文安公在当时政事卓然有声而仕不至于柏台也有材而无时也卫辉公沂州既不媿其先而仕不至于柏台也遇于时而无命也歴世冲和萃于广平思所以称柏台之任必求无媿其家学也可
　　风木图诗集序
　　风木图诗集前后皆有序为筠阳萧君世英作世英父为开国将臣以武徳将军出镇海南卒于官英防丧渡海归葬筠阳当袭职赴官故崇文熊某之子所望为此图而翰林学士三吾刘公国子祭酒季安胡公为前后序送之以诗者则琼山学官赵君考古给事王君彦举翰林丁君显与一时名士大夫也嗟夫木欲静而风不止子欲养而亲不待此仁人孝子深悲疾痛之辞而凡有是心者莫不为之抚巻流涕而不能自已也而诸君子所以慰勉萧君者何其至耶盖以亲在致其养亲殁致其思非徒思之为尚必思所以显扬为孝之大也萧君有文武才可以立功立事诸君子所以相期待者为何如且二十年来诸君子皆已物故君亦歴涉四方驰射伊吾之北搴旗瀚海之南矣今方有事征伐宜乗时大奋出其素蕴佐元戎入典枢机出拥旄节树勲建徳与古名将等然后相期江乡之上贲恩泉壤衣锦山林同歌风木之诗庻有以慰亲于九泉而不负诸君子之所以期待者予之言庻乎其可传信于后欤
　　李氏孝节堂诗序
　　古藤李伯方氏有女性至孝元季伯方仕为贵贺两州幕官女常随侍贺之僚朱仕敏有子名童伯方许以适之将嫁而童死女为之服丧三年毕见世方大乱父母年老遂不他适养父母终身抚诸弟成立年六十七乃卒人皆以孝节称之予来藤其弟琼具言图为之显扬又云其先世家于藤髙祖瑶曽祖震叟在宋元皆举进士祖文载有隐徳伯方元季以文学出身入国朝以贤良徴辞老不仕卒于京琼负遗骸归李氏哀毁几絶事母廖加谨刺绣织絍以供甘防未甞乏絶母氏之丧棺椁衣衾之美封树之固尤为逺迩钦羡嗟夫藤为县岭海之间孝节之士能与中州抗衡嫓美已足为难而况李氏女子二美兼备岂不尤难乎且未嫁而守节虽若过中然以世变亲老即其所处以谅其所用心则庻几能权而合道又女子之絶无而仅有者也余甞奉诏纂修古今烈女传有真定一女子与李氏事正相类盖彼念其夫家父母老无以养而此见世乱己之父母老将为扶持其设心操行同符合辙不计其利害而为之也彼幸得朝廷旌之史官着之此不幸未及旌异而人传颂之有弟图显扬之予为史官将归朝序述当世遗逸必大书特书不至使李氏落寞也况其家世儒者琼亦年逾六十为乡先生其后必有兴者将来藤之人士节孝相望而起未必不由李氏之风激劝之也其于世教岂曰小补之哉
　　王氏节孝堂诗序
　　海宁王氏女嫁朱士贤早死王氏年才二十六一子始生舅姑悯其年少强使他适王氏以死节自誓未几舅姑没鬻其奁中物以葬之其父母亦无子纺绩织絍以养无所缺乏母病吁天刲股和药潜以进母病遂愈人皆以为孝感王氏虽经纪两家而不动其夫所为一物以待其子之成立今其子明善既长尤尽孝道新其居为华堂以奉母而乡人遂以节孝名其堂焉翰林曹景辉来请记曰俾有劝也余职太史焉能已于言哉王氏以一女子不为欲动情胜毅然自处难矣而又能使两家咸得其所是能以义报夫以正事其舅姑孝事其父母而以身教其子有若明善之贤而克世其家也岂不尤难乎哉庻几可谓全徳其节孝又不待言而其才不亦可羡哉世有好为胶固不通之论者恒曰妇徳无非无仪有才非妇人也有善非妇人也不论常变而拘以一律夫岂可哉盖妇人处人伦之常闺门之内上有贤夫下有才子而强务家政者虽不得谓贤可也若处人伦之变夫死子幼舅姑死父母无子孙如王氏者而其才不足以经纪两家则亦何足道哉若有其才而不用则亦将何以全其节孝哉故若王氏者宜传之以劝俾人家之絶而复续危而后安者将多有赖焉则岂徒以诵王氏之才其有功于世道为不少矣
　　具庆堂序
　　予乡于新淦旧邑为同郡由淦而上几百里由吉而下几百里萧峡之东山川清华汉武梅福郭季伦彭真逸袁景立杜昙萧子云之遗迹在焉又有太白覆箱芙蓉赤松金柱云台瑞莲紫虚之峯大秀郁水之洞白莲金井流杯碧玉之泉金英碧茸水晶月华芝草之祥黄氏居其间踞其地之灵胜兹非其庆欤宪文宪武与予厚善甞自萧峡而东舍舟而上白沙翠竹溪桥嘉树之隂有堂岿然髙明爽垲山川之胜奄而有之顾瞻顔署天官主事周君文瞻之篆曰具庆如玉树交柯珊瑚碎网宏大壮毅与堂称焉夫饛馈而牢醴具甘防孝顺而敬恭具和悦且兄弟具其怡子孙具其仪賔客具其宴喜矣而其尊君苍顔白发读书谈道内而母慈闺范具其婉娩娣姒妯娌雍雍如也此其曰具庆宜也视他人有贤父母或子孙有不如意者外和而内乖外亲而内疎乌可同日而道哉且宪武读书郡庠明伦讲学推以事亲其又必有度越寻常者爱日之诚油然而生而一切外欲澹如也是盖以父母之存为庆之具而于世所谓福庆若富贵权势之类而日求其具焉者非宪武兄弟之所为具庆也何也父母具存外内怡悦此天理之具足者也求具他福岂理也哉舜被袗衣鼔琴正南面而不与惟以事其亲为悦斯纯天理则笃其庆也宪武兄弟亦惟懽顔朝夕敬恭和悦以顺乎亲庆无不具者矣其他福庆之具不具无容心焉而亦未甞不具也己彼夫攀柏而伤读书而戚歌庐而叹者闻斯堂也宁不戚然而有感乎
　　北斋诗序
