<!-- { "loadSidebar": true } -->
　　十二支子为一阳北方至阴一阳至萌生气之端故子者孳也以含孳育之义丑者纽也微阳虽生而体尚弱未免艰涩故纽结而未能舒也寅居东北阴阳之交离阴而诣阳敷布而条畅寅者演也万物至此而广演矣卯位正东日出之所融和之方物至此而咸得茂盛卯者茂也辰者震也阳气至此已盛阳主动动则变化生焉物皆得遂其所也己为纯阳居于生长之方万物盛起气浮于表故曰己者起也午者阳巳极而阴初萌阳出于上阴潜于下有相忤之意又曰午者大也物至此而无不大也未阳巳过盛而阴渐临阴阳交际己成实也物既实则有味存焉未者味也申气歴南维而阳极至西南而阴始回阴阳既调物情得伸故申者伸也酉者酋也阴之首也是以夷狄之帅为酋长阴气收敛万物犹绪也戌者灭也阳气至此而将灭九月霜陨木衰水泉即涸也亥纯阴既极物无终尽荄核独存荄根也核种也茎叶虽败根种自存生生之义也 
　　天一生水地二生火天三生木地四生金天五生土一二水火之生形具而质未全故水有干涸火有灰烬其耗也速三四金木之生形质始具故木之枯朽金之剥蚀其耗也迟至五土而形质全备故亘古而无耗也 
　　五行惟火无定着由木而见形依土而附质因金而显性遇水而作声 
　　火随五行而发见有阴阳之分焉阴则有形而无质阳则形质皆全备水土阴也巨海夜有火光旷野夜有磷火近之则方无乃有形无质者也金木阳也鑚斫竹木而生戞击金石而出皆能焚燎乃有形复有质形质全备者也故曰有阴阳之分焉 
　　水火乃阴阳之极坎离之象着坎内含一阳生气也故水中能容物离中含一阴死气也故火中不容物 
　　星命之术其以四余为暗曜在天虽无象然推算祸福则有验其取法未见其详也窃尝论之罗■〈日侯〉计都为天之首尾逆行于天与天同道故也葢天体之中地平存焉地平之影其名暗虚占候家言闇虚其大如月轮夜于虚空之中值月则月食值星则星亡月本无光借日生明自三日既见之后月与日渐逺其明渐多至于十五与日相对故为望焉月之行也分青朱白黑八道出入于黄道之间若所行正值于黄道之交适对于日度暗虚从空而掩之月则为之食焉所交有浅深故所食有多少是以算星术者以罗计犯月为月食若然罗计其闇虚之谓欤 
　　星术天盘十二宫共百岁零六月因详论数用一二三四五以为水火木金土之生总为十有五焉九宫之位纵横皆十五为生物之大数欤是则十二宫俱函十五之生数也以日配之共成一百八十日是为半年矣况天盘不分男女同用男数八女数七共成十五男迎女送男子十六精通女子十四经行方始成人自此以后精耗血去真元渐减不复能及于前次宫相貌福德官禄精神疎少减十或九或八七以下人气日微以至衰弱各宫之数咸不逮十五矣取义于此岂不了然 
　　术家取天德之法至子午卯酉月居于四卦之上每卦有二支人怀疑大抵天德不加于戊巳者天气不亲于土其子午卯酉之月只用己亥寅申不用四墓矣 
　　又一说既不用四墓则五行之中土气遂絶土其可絶乎盖正用四墓尔春二月木墓未夏五月火墓戌秋八月金墓丑冬十一月水墓辰乃四行休墓于四季为德也是以古今术家兼取用墓况亥月用乙未月用申则夘月必用未不用申无疑矣寅月丁戌月丙则午月在戌（阙）葢生月用阴墓月用阳旺月用墓余仿此 
　　阴阳象有大煞入中宫之说取甲子起一宫乙丑起二宫丙寅三宫至戊辰到五宫在中位如此再数至丁丑又到五宫复数至丙戌亦到五宫是为大煞入中宫其它所值方位即大煞之所在也 
　　万物之所为以生者必由气气者何金也金受气顺行则为五行之体逆行则为五行之用顺行为五行之体者金生水水生木木生火火生土冬至起厯之元自冬而春春而夏夏而长夏长夏而归于秋返本归原而收敛也逆行为五行之用者金出矿而从革于火以成材成材则为有生之用然火非木不生必循木以继之木必依水以滋荣水必托土以止畜故木而水水而土是则四行之类土以定位故大挠作甲子分配五行为纳音盖金能受声而宣气故也法曰甲娶乙妻隔八生子子生孙而后行继代其位初一曰金金为气居先甲为受气之始甲娶乙妻隔八壬申是为子矣壬娶癸妻隔八庚辰是为孙矣庚娶辛妻隔八戊子火代其位次二曰火戊继其后戊娶己妻隔八丙申是为子矣丙娶丁妻隔八甲辰是为孙矣甲娶乙妻隔八壬子木代其位次三曰木壬继其后壬娶癸妻隔八庚申是为子矣庚娶辛妻隔八戊辰是为孙矣戊娶己妻隔八丙子水代其位次四曰水丙继其后丙娶丁妻隔八甲申是为子矣甲娶乙妻隔八壬辰是为孙矣壬娶癸妻隔八庚子土代其位次五曰土庚娶辛妻隔八戊子是为子矣戊娶己妻隔八丙辰是为孙矣丙娶丁妻隔八甲子金复代其位（阙）是故有五子归庚之说道家者流取其义用配五方之位自子干头数至庚字则为其数甲子金自甲数至七逢庚则西方金得七气戊子火自戊数至三逢庚则南方火得三气壬子木自壬数至九逢庚则东方木得九气丙子水自丙数至五逢庚则北方水得五气庚子土则自得一为中方一气是为五子归庚也乃知金者受气之先顺行则为五行之体逆行则为五行之用故六十甲子纳音者以充万物之用也 
　　生克制化古今脍灸人口然生克化皆易见独制字则难明盖制缘生中有克克中有用也凡生中有克者谓如木生火火尽则木为灰烬火生土土盛则火被遏灭土生金土盛则遭其埋没金生水水盛则必沈溺水生木水盛则又漂流盖虽生而反忌此所谓生中有克凡克中有生者谓如木克土土厚则喜木克是为秀茸山林土克水水盛则喜土克是为樽节堤防水克火火盛则喜水克是为既济成功火克金金盛则喜火克是为煅炼成材金克木木盛则喜金克是为斧斤斵削葢因克以为美此所谓克中有用故称之曰制者乃不拘于生克之中也 
　　昔闻先辈云金生水五金岂能生水乎葢金即天星凡见天星则雨是以星应金金生水也予独为求尽夫金生水者金为气母在天为星在地为石天垂象地赋形故石上云而星降雨天地气交星者气之精石者气之形精气合而水生焉又按天文志以星动揺而为风雨之候石津湿而为雨水之应此非金生水乃气化之义欤五行以气为主是以五行之序金为首也 
　　六十花甲子者未知始于何人凡称其姓名未审其实否或曰娄景或曰东方朔难以为信其有注释亦未见亲切不得其要领故也予因思之五行之中干支配合干寓其气支寓其位斯理生焉是故甲乙为气之始丙丁为气之壮戊巳为气之化庚辛为气之成壬癸为气之终子丑幽阴寅夘生发辰巳长养午未髙明申酉死絶戌亥休息错综配合以成花甲子之名其间旁引例取又存乎权但归于理不可一途而取也甲子乙丑海中金甲乙金气之始子丑北方幽阴之乡幼稚之金沈于水底故曰海中金壬寅癸卯金箔金壬癸金气之中气终则致用致用之金位于东方金气死絶之地故曰金箔金庚辰辛巳白镴金庚辛金之成寄托辰巳生养之地天干复连其色西方之行纯乎得宜故曰白镴金甲午乙未沙石金甲乙金气之始午未南方离明火乡弱金岂能胜旺火故曰沙石金壬申癸酉劔锋金壬癸金气之终成质之金位于西方旺地遂其肃杀之用故曰劔锋金庚戌辛亥钗钏金庚辛金气之成居于戌亥休息之乡玩成其质以充其用故曰钗钏金壬子癸丑桑柘木壬癸木气之终位于北方依傍母乡得以滋养而茂荣故曰桑柘木庚寅辛卯松栢木庚辛木气之终居于生发旺乡挺然独秀凌霜傲雪故曰松栢木戊辰己己大林木戊己木气之化居东南长养之方丛生竞茂故曰大林木壬午癸未杨栁木壬癸木气之终处于南离火位耗散真化空虚不实故曰杨栁木庚申辛酉石榴木庚辛木气之成成于死絶之地体虽柔弱成气有归则子实繁多故曰石榴木戊戌己亥平地木戊己不意之化化临长生休息之间得遂其性故曰平地木丙子丁丑涧下水丙丁水气之壮下临坎宫壮气宣行源源不絶故曰涧下水甲寅乙夘大溪水甲乙水气之始处乎生发山林之地注泻无穷故曰大溪水壬辰癸巳长流水壬癸水气之终辰巳长养东南水所奔赴无有休息故曰长流水丙午丁未天河水丙丁水气之壮处乎南离高明之位水行天上故曰天河水甲申乙酉井泉水甲乙水气之始加于长生母乡来之不穷用之不竭故曰井泉水壬戌癸亥大海水壬癸水气之终至于戌亥休息之所终聚不散故曰大海水戊子己丑霹雳火戊巳火气之化伏以坎水幽阴微而着变化不穷故曰霹雳火丙寅丁夘炉中火丙丁火气之旺临于长生母地得其所养故曰炉中火甲辰乙巳覆灯火甲乙火气之始气质微而稚弱位属长养处乎风木之间虽明而不显故曰覆灯火戊午己未天上火戊巳火气之化升于南离旺乡威势赫烈以遂炎上故曰天上火丙申丁酉山下火丙丁火气之壮临于西方衰降死絶而炎上之用退闲故曰山下火甲戌乙亥山头火甲乙火气之始而居戌亥休息之乡归于无用犹野火然况戌亥久为干元尊首之上故曰山头火庚子辛丑壁上土庚辛土气之成位于子丑水土之交泥涂之类未能为生育之用故曰壁上土戊寅己夘城头土戊巳土气之化寅夘生发山林之傍効力故曰城头土丙辰丁巳沙中土丙丁土气之壮辰巳木火长养之间充极干燥不能成稼穑之功故曰沙中土庚午辛未路傍土庚辛土气之成气充离明之地任载驰驱故曰路傍土戊申己酉大驿土戊己土气之化气化而得长生之位力胜厚重又申传送故曰大驿土丙戌丁亥屋上土丙丁土气之壮托于母墓休息而不用寓于干尊之上故曰屋上土 
　　或问曰先天之数何缘而起余答曰数极于九自九逆退取之故甲乙子午九乙庚丑未八丙辛寅申七丁壬卯酉六戊癸辰戌五天干已尽而地支独遗己亥是以己亥得四终焉况夫亥为天门己为地戸纯阴纯阳之位为开阖之枢所以关键五行也 
　　或问曰后天之数又何所取起答曰数用阳生而阴成阴生而阳成壬子阳一生癸亥阴六成一六水之生成也丁巳阴二生丙午阳七成二七火之生成也甲寅阳三生乙卯阴八成三八木之生成也辛酉阴四生庚申阳九成四九金之生成也辰戊阳五生丑未阴十成五十土之生成也独遗戊己土以百数归之用包众数为该括之司所嚢五行也 
　　五行纳音乃取先天之数总算天干地支阴阳双位得其数而以五除之以余而定五行古之洪范五行一水二火三木四金五土今用一为火二为土三为木四为金五为水金木自然之声不假施为而得故从旧火为地二之行水沃之而后有声是以火居一土居二木居三金居四水居五此乃缘声而取义也受者纳也声者音也故曰纳音焉假如甲子乙丑金者甲得九子得九乙得八丑得八共三十四除去五六三十所余者四故为金丙寅丁夘火者丙得七寅得七丁得六卯得六共二十六除去五五二十五所余者一故为火戊辰己巳木者戊得五辰得五巳得九己得四共二十三除去四五二十所余者三故为木庚午辛未土者庚得八午得九辛得七未得八共三十二除去五六三十所余者二故为土又如丙子丁丑水者丙得七子得九丁得六丑得八共三十数足五不用除故为水也余仿此 
