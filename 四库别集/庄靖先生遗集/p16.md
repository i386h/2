<!-- { "loadSidebar": true } -->
按大唐天潢玉牒颛帝之后生大业大业生娲娲娶有乔氏之女感月光贯昴而生咎繇咎繇生伯翳伯翳之后世为士师至里成避桀之乱遯居伊侯之墟食李实乃改为李氏此言咎繇之后以理狱为功遂姓理氏其后子孙或改里氏至伊侯之墟避难遂改里为李也成生利正当商汤之时利正生昌祖昌祖仕陈为大夫因居苦县昌祖生明明为陈相葬濑乡之北立庙因有相城明生庆宾庆宾生灵飞一名虔会所言陈国乃古之陈国非周时所封胡公满之国也自李成至虔会五世相承年代相类当此之时太皞之后己为陈国及周封舜后当是此陈既灭乃封胡公而王其地也灵飞之妻真妙玉女感日精之梦而生老君此一说也又按本记云老君生而能言指李木曰此我姓也隋内史舍人薛道衡老君祠庭碑云感日载诞莫测受气之由指李为姓未详吹律之本是也又楼观先师传云老君因圣母攀李木而生谓曰此汝姓也三家之说经传备载今并明之以彰圣人之宗绪矣至纣王时居岐山之阳西伯命为守藏史武王克商召为柱下史其子名宗仕魏为将军有功封于段干宗之子注注之子宫宫之远孙假假仕汉孝文帝假之子解解为胶西王卭太傅因家于齐风俗通云李伯阳之后出陇西赵郡顿丘渤海中山襄城江夏梓童范阳广汉梁国南阳十二望唐高祖渊二十二子其韩王元嘉守泽州武氏盗国宗室潜谋恢复事露皆被害妃房玄龄女妃亡四子于碧落圣佛谷追荐母氏黄公譔善篆磨崖碑存焉其后裔孙因家于泽或隐或仕宋初李植字彦材熙宁闲中武举科随范文正公西征官至右侍禁墓志云葬于泽州晋城县五门乡从先茔也三子持构授高祖李宪之忘其所出生曾祖猷猷生祖行可行可二子长之邵次之才之邵一子曰楫楫子六人长仪应进士举恩膀二子亡有女在北弟马兴男闰郎在余亡之才三子长植次构次俊民用章植三子曰挺曰撝曰振挺男世英渭南马铺监没于王事撝谦甫进士第乙科孟津机察男世宁监福昌酒构洛阳茹店商酒监男铁块女蓬仙在北俊民男扬伊阙商酒监扬一子道儿甲戌兵火值甲午二十余年闲皆物故矣独闰郎在楫之孙也二子皆幼为李氏之胤癸卯年四月初一日丁未谱
◆记
睡鹤记
刘济之忍斋记
岁寒堂记
重修悟真观记
重修浮山女娲庙记
阳城县重修圣王庙记
重修佛堂记
重建修真观圣堂记
题登科记后
大阳资圣寺记
泽州图记
○睡鹤记
人之情有所甚好有所甚好而不得则必见似之者而喜非徒好之葢感而有所得焉濠梁之鱼得之乐山阴之鹅得之书支道林之鹰与马得之神俊不有所得夫何好焉鹤鸣之好鹤亦犹是也鹤也者物之生于天而异者也其性洁而介其声亮而清洁而介则寡所合亮而清则寡所和独以孤高自处飞鸣于霄汉之上岂求其异也哉葢天之所赋者异也夫才高则无亲势孤则失众鹤奚恤焉若或矫情自凂下同于频频之党变常而丧其真非鹤之德也非鹤鸣之所好也叔世道衰天物暴夭思其所好而不得逮丙申岁于新居之侧有蹲石臼睡鹤昔人取其似而名之鹤鸣见其似而喜之事与心会岂偶然哉三复观之其骨耸而奇其背瘠而偻其颈宛其喙箝若无意飞鸣者虽沉潜静默有飘然物外之想疑其孤高之过为众所弃而自晦欤抑卫人之轩不足弃欤乌程之树不足栖欤将遗世远举羽化而仙此特其化身欤不然何为不飞不鸣日游于睡乡者乎谓其果不能鸣则陈仓之鸡胡为而鸣耶谓其果不能飞则零陵之燕胡为而飞耶吁是时也以飞鸣而望于鹤不可望于石尤不可姑以其似而又有所得故感而为之记云
○刘济之忍斋记
彭城刘君巨川治别室之西偏订曰忍斋卜日会诸同志落之鹤鸣怪而问焉刘君曰凡有血气者皆有争心在人则尤甚焉人情甚不美小有不协至于按剑相怒没齿而恨不解是何耶血气之所役也忍之之意非敢望于人葢将以自警耳孔子语门弟子曰小不忍则乱大谋成王命君陈亦曰必有忍其乃有济圣贤以忍之一字谆谆而告人者于血气方刚之时而戒之也昔之人有能之者如张公艺之忍于家朱将军之忍于敌耳余为功名而忍王谢为性命而忍元载以鼎餗之讥忍于笑翁思以狗曲之辱忍于醉师德之忍于唾怀祖之忍于骂是皆不以一忿而动其气其得圣贤之心乎吾名吾斋亦犹是也鹤鸣喟而叹曰异哉未有无事而忍者若子之言所以自处者得之恐非所以处人者得之于己失之于人可乎夫情深则怨匿理到则心服与其匿怨孰若服心我以情怒彼以理屈则门外负荆者踵接矣莫不释然开怡然畅廓然通无一毫芥蔕于胸臆初以自警卒能警于人过此以往足之所履皆君子之忍斋也独戚戚于一室之内何其自狭也刘君于是矍然而起拱手而谢曰厚矣子之托吾境也请刊其说于石以广其传
○岁寒堂记
节妇乐氏泽郡南关宣锐巷乐■〈王弁〉女也幼亡父母依于外族外王父李荣鞠养之年十五适本关刘璋泰和五年乙丑夫亡二十一岁守志长子祯五岁次礼十七日也从吉外氏豪侠欲夺而嫁之坚誓不许苦节自励事王母舅姑小心敬顺尽为妇之道□□□党同焉而不违于礼婉焉而不失其正舅姑□以□家严恪洁勤躬操井臼无一日而少懈上下畏爱焉主中馈助祭祀怵惕之义表仪宗门值贞佑乱离往往骨肉不收乐氏俯育二子流散他方遑遑涕慕抱终身之戚丙戌复归宁故里子祯娶东林隐君子母俊卿之孙女生二女长适秦茂才次许嫁本州岛赵次官侄男余庆礼娶杨氏生三男一女长犍儿定婚乐家□王氏次伴犍婚东蜀村李氏次坚童女许嫁下町张氏夫之兄益弟仪伟俣仁妹适梁氏伟娶徐氏二男一女长福妻谷下栗氏次佑妻本州岛王氏女嫁□氏佑二男长丑儿次显儿中外族姻无不周恤者祯字君祥参谋本州岛宣差所事嶷嶷特立笃于孝友念无以报劬劳之德因所友而榜其堂曰岁寒堂冀母氏之名节有光于后噫幼而孤长而寡老而其福厚厯忧患五十余年始终不易凛凛有松柏之操名其称矣当是时也不能安其室如七子之母者十常八九有不登是堂而愧者乎癸卯三月辛巳书
继之以诗
家贫子幼如月魄烦恼林中世途恶荒坟木拱泪不干野店天寒孤莫托归来扶杖雪满梳山头化石犹望夫萱堂忘忧忘亦得孝哉一双反哺乌
○重修悟真观记
高平县南二仙庙者在张庄李门之闲唐日真泽宋日冲惠冲淑真人为居民祈祷之所无祷不应一方之休戚系焉大金贞佑甲戌岁国家以征赋不给道士李处静德方纳粟于官敕赐二仙庙作悟真观俾其徒司见真主之额之后有慊于心为其名位之乖也其意若曰以庙为观则是无庙矣以观为庙则是无观矣不亦诬于神违于人乎惴惴然不安积有日矣于是巿庙东之隙地为三清殿为道院蠲庖湢表坛埒外力所施田以资工役其修斋行道拜章启玄步虚华夏仪鸾而引凤者于此焉观之西曰庙栋宇宏丽像容粹穆邃以重门翼之两庑旁列诸灵之位其时和岁丰民无疾疠龡豳击皷婆娑而乐其神者于此焉各事其事互不相杂名与位判然矣识者韪之按礼云凡祭有其废之莫敢举也有其举之莫敢废也葢礼所重者祭或举或废不可得而私即庙而观既观而庙是未尝敢举亦未尝敢废岂私也哉两得而不两失神人俱悦无遗恨矣此重修之意也德方请以其事书之于石余用其意而笔之德方陵川人年二十出家明昌三年壬子礼本州岛神霄宫郭太宁为师泰和丙寅奉祠部牒披戴登坛为大法师后七年贞佑改元赐紫号达妙充泽州管内威仪偶值丧乱晦迹不出大朝丁酉岁遣使马珍考试天下随路僧道等共止取一千人德方乃中泽潞二州选第一是岁八月于燕京受戒回请以白鹤王志道知神霄宫事郡长段公从之俾遂其高怀乃于宫西别院为鹤鸣堂三闲日与方外友弹琴话道焚香煮茗诵周易黄庭老子书究诸家穷理尽性之说与悟真相去五十里时时往来适游衍之兴不以傲为高不以诞为异简而和婉而通行必合于义动不悖于礼其肯诬于神违于人慊于心乱名改作者乎
○重修浮山女娲庙记
泽之为郡在太行之顶其四面乱山环列东向望之突然而起孤高峻绝不与众峯相连者曰浮山也山之腹有岩穴中有二像庙而祭之传者以为翁婆神居民之为嗣续计者往往祷于是焉按图经翁婆神在郡东南二十五里浮山北坡上宋元佑六年建计屋八闲共二十二椽周围七十五步又绍圣三年丙子李旦亦言此庙自元佑六年及观至和二年郭宝碑已重修矣图经所云元佑六年建亦重建也究其原莫知所从来或曰女娲庙并无所据按淮南子云女娲氏炼五色石以补苍天断鳌足以立四极杀黑龙以济冀州积芦灰以止淫水苍天补四极正淫水涸冀州平此皆有功烈于民者也民追而祀之其以此耶传者通谓之浮山神大定二十六年郭道珙等增旧制而新之葢五载工始毕值贞佑甲戌兵火复毁逮大朝庚子本郡次官赵唐以其男山儿幼亡不能忘情因谒是庙慨然有起废之心遂命耆老张珏辈庀工计费又令总领景用与提控许坚督其役斧斤者瓦甓者版筑者不召而从不鸠而集富者输其财贫者竭其力不日而告成自是公得男女三人又从而起敬焉辛丑岁三月十八日会郡人而落之索余纪其事将刻之石姑以前人所闻而书之噫人而无后为不孝之大然人生于天地之闲果由人乎哉或得之于卜如成季者生而有文在其手曰友或得之于梦如唐叔者生而有文在其手曰虞周之翰皆嵩岳之神鲁之儒乃尼山之秀是山也果能以英灵之气赋予于人者乎求而得之者有之不求而得者神何与焉天地万物父母也物莫灵于人天地之委蜕也岂私于人哉夫臧孙达之有后也以德其所求者异于人辛丑年三月十五日记
○阳城县重修圣王庙记
按图经阳城葢汉之濩泽县也属河东郡今县西三十里故城是也晋隶平阳郡后魏文成兴安二年癸巳自故城移于今治隋属长平郡唐武德元年于此置泽州玄宗天宝元年改为阳城县又云殷汤庙在县西南七十五里析城山上宋熙宁九年河东路旱委通判王伾亲诣析城山祈祷即获休应十年五月空日牒封析城山神为诚应侯政和六年三月二十九日析城山殷汤庙可特赐广渊之庙为额诚应侯可特封嘉润公宣和七年重修庙记云本路漕司给系省钱命官增饰庙像及广其庭坛高其垣墉列东西二庑斋厨廏库客次靡不毕备华榱彩桷上下相焕以称前代帝王之居而致崇极之意以其余材完嘉润公祠合二庙凡二百有余楹大金革命庙止存九间共六十椽大朝壬寅年春因野火所延存者亦废民闲往往即行宫而祭之本县行宫在郭内东西街北右去城门五十余步左距县衙一里强至大金壬午厯一百二十八年而毁邑人王元武全王升张义王通王汉等虽在扰攘之际相与鸠工复起正殿三闲元帅延陵珍补葢西庑岁有水旱疾疫祷无不应民之戴商厥惟旧哉噫神依于人庙食百世亦岂有升沉时耶抑成坏之数幽显莫能逃耶何天祸未悔如此之酷耶仆重过是邑王元等托友人燕子和求识其始末故书以示之时壬寅十月庚戌朔
○重修佛堂记
