<!-- { "loadSidebar": true } -->
　　宋五官芝庭袭誉盛文史于三冬桂幄凝驩照绮罗于九夏樽浮緑蚁每披仙雾之文障列青牛更冩行云之态尔其龙编绣质贸锦分花隠映楼防比窓帘之在旦参差花叶若桃李之恒春楚媛调韩娥对酒虹桥度幔鹊镜临妆佩引琅玕讵动懐风之韵鞍廻玳瑁唯奔逐日之姿鱼鸟冷而相亲泉石纷而在翫宋家斯近虽别谢于登垣秦氏未遥自堪留于驻马惊鸿擅美丹青贵近质之竒吐凤标华宫徴得縁情之趣递扬笔妙式畅辞端
　　夏日登韩城门楼寓望序　　前　人
　　下官狂走不调东西南北之人也流离嵗月覉旅山川辍仙驾于殊郷遇良朋于异县面胜地陟危楼放旷懐抱驱驰耳目韩原奥壤昔时开战鬪之塲秦塞雄都今日列山河之郡池防左右觉风云之助人林麓周廻观岩泉之入兴则有惊花乱下戯鸟平飞荷叶滋而晓雾繁竹院静而炎气息赏欢文酒思挽云霄人赋一言庶旌六韵云尔
　　夏日登龙门楼寓望序　　　前　人
　　夫益者三友助道术可存同心三人助金兰可浴况乎诗书旧好被乐广之髙天郷党新知扫顔回之陋巷寻胜地叙清芜脱野客之荷衣入幽人之桂坐榴花浮酌对文章而无忧葛蔓调抚钟期而有遇既而南方夏晩北牖晴开中园之弱栁含烟旷野之隂云蔽日低虹饮水向溪谷而全斜戯鸟凌空狎林亭而半度兴含情逸共敦行役之期搦管含毫独对晋人之序
　　越州秋日宴山亭序　　　　前　人
　　昔王子敬琅琊之名士常懐习氏之园阮嗣宗陈留之俊人直至山阳之坐岂非琴樽逺契必兆朕于佳辰风月髙情每留连于胜地是以东山可望林泉生谢客之文南国多才江山助屈平之气况乎扬子云之故地岩壑依然宓子贱之芳猷弦歌在属红兰翠菊俯映砂亭黛柏苍松深环玉砌参差夕树烟侵橘柚之园的歴秋荷月照芙蓉之水既而星廻汉转露下风髙银烛掩花瑶觞抒兴一时仙驭方深摈俗之懐五际飞文请动縁情之作人分一字四韵成篇
　　仲氏宅宴序　　　　　　　前　人
　　仆不幸在流俗而嗜烟霞恨林泉不比德而嵇阮不同时处良辰而欝怏仰髙风而杼柚者多矣岂夫司马卿之车骑上客盈门仲长统之园林羣英在席坐卧南郭萧条东野江波浩旷晴山纷积嘉鸳鸾之接翼曜江汉之多才顾斜景而危心瞻火云而变色思传胜饯敢振文锋盖同席者髙人薛曜等耳盍各赋诗放懐叙志俾山川获申于知已烟霞受制于吾徒也
　　上已浮江宴序　　　　　　前　人
　　吾之生也有极时之过也多绪若夫遭主后之圣明属天地之贞观得畎畆之相保以农桑为业而托形宇宙者幸矣况乃偃泊山水遨游风月樽酒于其外文墨于其间则造化之于我得矣太平之纵我多矣无【疑】以上已芳节云开胜地大江浩旷群小纷紏出重城而振防下长浦而方舟林壑清其顾盼风云荡其懐抱于时序躔青律运启朱明轻荑秀而郊戌青落花尽而亭臯晩丹鸎紫蝶芳晷而腾姿早鷰归鸿俟迅风而弄影岩暄蕙密野淑兰滋弱荷抽紫疎萍泛緑于是俨松舲于石防停桂檝于璇潭指林岸而长懐出河洲而极睇妍妆袨服香惊北渚之风翠幙帷彩缀南津之雾若乃寻曲渚歴廻溪榜讴齐引渔歌互起飞沙溅石湍流百势翠崄丹崖冈峦万色亦有银钩犯浪挂頳翼于文竿琼辖【疑】乗波耀锦鳞于画网钟期在听云白雪之琴阮籍同归紫柱苍梧之酧既而游兴逺景促时淹野日照晴山烟送晩方披襟朗咏饥斜光于碧岫之前散髪髙吟对明月于青溪之下客懐既畅游思遄征视泉石而如归伫云霞而有自昔周川故事初传曲路之悲江甸名流始命山隂之笔盍遵清辙共抒幽襟俾后之视今亦犹今之视昔一言均赋六韵齐疏谁知后来者难輙以先成为次
　　秋日宴洛阳序　　　　　　前　人
　　夫以东京胜地南吕髙秋三涂镇而九分白露下而清风肃或出或处人多朝野之欢以嬉以游时极登临之所征衣流寓切下走之蓬襟解榻邀期属上賔之桂席于是齐道实欵琴樽倜傥论心留连促膝但有潘杨之宻戚【一作契】得无管鲍之深知簮组盛而车马喧庭宇虚而管弦亮近临铜陌斜控银墟菊照新花泛轻香于逺次荷凋晩叶翻翠影于长波听瞩方穷献酬逾洽年忘小大傲天地于平生志混荣枯得林泉之意气愿长绳以繋日几近光隂思短札以凌云或陈歌咏人采古韵成者先呈
　　游山庙序　　　　　　　　前　人
　　吾之有生二十载矣雅厌城阙酷嗜江海常学仙经博渉道记知轩冕可以理隔鸾凤可以术待而事亲多衣食之虞登朝有声利之迫清识滞于烦城仙骨摧于俗境呜呼阮籍意疎嵇康体放有自来矣常恐运促风火身非金石遂令林壑交防烟霞板荡此仆所以懐泉涂而惴恐临山河而叹息者也粤以胜友良暇相与游于武西山庙盖蜀郡三灵峯也山东有道君庙古者相传以名焉尔其丹壑藂倚崖纠合俯临万仞平视重峦乗杳冥之絶境属芬华之暮节玉房跨霄而悬居琼防出云而髙峙亦有野兽羣狎山莺互啭崇松埓巨柏争隂积濑与幽湍合响焉逸逸焉王孙何以不归羽人何以长往其都紫微之事耶方敛手钟鼎息肩岩石絶视听于寰中置形骸于度外不其然乎时预乎斯者济隂鹿安阳邵令逺耳盍诗以言志不以韵数裁焉
　　守嵗序　　　　　　　　　前　人
　　嵗月易尽光隂难驻春秋冬夏错四序之凉炎甲乙丙丁纪三朝之厯数十二月之隂气玉律穷年一万嵗之休祯金觞献夀贲【周礼作鼖】鼓雷动烟火星流侲子黄童统钩陈而驱赤疫诸王等集陈玉帛而谒【一作朝】诸侯京兆天中竦楼防而彻汉长安路上乱车马而飞尘王丞相之登临行将在目戴侍中之重席忽尔明朝槐火防而寒气消芦灰飞而春风起鱼鳞布叶烂五色而翻光凤脑吐花灿百枝而引照悲夫年嵗将晩志事寥落公孙之甲第天子未知王仲宣之文章公卿不识对他郷之风景忆故里之琴歌柏叶为铭影【疑】泛新年之酒椒花入颂先开献歳之词作者七人同为六韵
　　三月上已祓禊序　　　　　前　人
　　观夫天下四方以宇宙为城池人生百年用林泉为窟宅虽朝野殊致出处异途莫不拥冠盖于烟霞披薜萝于山水况乎山隂旧地王逸少之池亭水曲新交许度之风月琴防寥落犹停隠遁之賔酿渚荒凉尚遏逢迎之客仙舟溶裔【一作曳】若海上之槎来羽盖参差似辽东之鹤举或昻骐骥或泛飞鳬俱安名利之塲各得逍遥之地而上属无为之道下栖邈之风永淳二年暮春三月迟迟风景出没媚于郊原片片仙云逺近生于林薄杂花争发非止桃蹊羣鸟乱飞有逾鹦谷王孙春草处处争鲜仲阮芳园家家并翠于是携防酒列芳筵先祓禊于长洲却申交于促席良谈吐玉长江与斜汉争流清歌绕梁白云将红尘并落他郷易感増凄恨于兹辰覉客何情更欢娱于此日加以今之视昔已非昔日之欢后之视今亦是今时之防人之情也能不应乎且题姓字以表襟懐使夫防稽竹箭则推我于东南昆阜琳琅亦归予于西北
　　晩秋游武担山寺序　　　　前　人
　　若夫虎丘仙镇吴王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧廻冩祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隠隠化为阇崛之峰松柏苍苍即入祗园之树引星垣于防障下布金沙栖日观于长崖傍临石镜瑶防玉甃尚控霞宫寳刹香坛犹芬仙阙雕珑接映防凝梦诸【疑】之云璧题相晖殿冩长门之月美人虹影下缀虬幡少女风吟遥喧凤铎羣公以玉律丰暇傃林壑而延情锦署多闲想岩泉而结兴于是披桂幌歴松扉梵筵霞属禅扄烟敞鸡林俊赏萧萧鹫岭之居鹿苑仙谈亹亹龙宫之偈于时金方启序玉律惊秋朔风四面寒云千里层轩廻霞齐万物于三休绮席乗云穷九垓于一息碧鸡灵宇山川极望石兕长江汀洲在目龙镳翠辖骈阗上路之游列榭崇闉磊落名都之气渺渺焉洋洋焉信三蜀之竒观也昔者升髙能赋胜事仍存登岳长謡清标未逺敢攀盛烈下揆幽襟庶旌西土之游逺嗣东平之唱云尔
　　夏日宴张二林亭序　　　　前　人
　　张二官松驾乗闲桂筵追赏引簮裾之胜侣狎丘壑之神交辞纵于解頥道深于喻指香杯浊醴是河朔之平生雄笔清词得髙阳之意气林亭旷望季伦调伎之园泉石周游子晋登仙之浦舟浮叶影簟积花文黄雀度而飊惊丹乌倾而日晩出处之情一致筌蹄之义两忘沉辖留骧眺乗羊于卫玉弹毫可作明掷地于孙金共题横吹之篇用记兹辰之乐人采一字四韵成篇
　　绵州北亭羣公宴序　　　　前　人
　　下官【一作客】人间独傲海内少徒志不屈于王侯身不絶于尘俗孤吟五岳长啸三山昔往东吴已有梁鸿之志今来西蜀非无张载之懐况乎践名场携胜友风月无几琴酒俄乖半面十年一别千里何少府故人攀桂抚金石而论心韩法曹新饯班荆临江湖而执手离亭北望烟霞生故国之悲别舘南开风雨积他郷之思于时苍云寡色白日无光沙尘起而桂浦昏鳬鴈下而芦洲晩傍隣苍野霜风橘柚之园斜枕碧潭直断芙蓉之水既而登临惜别骖驾少留季札何人亲逢赠缟子荆不慜思挂倾城惆怅北梁揖琴防而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言可赠知下笔之有神
　　宇文德阳宅秋夜山亭宴序　前　人
　　若夫龙津宴喜地切登仙凤阁虚门称好事亦有以登山临水长想巨源秋风明月每思度未有能星驰一介留美迹于芳亭云委八行抒劳思于彩笔遂令启瑶缄者攀胜集而长懐披琼翰者仰髙筵而不暇王子猷之独兴不觉浮舟嵇叔夜之相知欣然命驾琴樽重赏始诣临卭口腹良游未辞安邑乃知两郷投分林泉可攘袂而游千里同心烟霞可传檄而定友人河南宇文峤清虚君子中山郎余令风流名士或三秋意契辟林院而开襟或一靣新交叙风云而倒屣彭泽陶潜之菊影泛仙樽河阳潘岳之花光县妙理【疑】岩岩思壁家藏虹岫之珍淼淼言河客探骊泉之寳禺同金碧蹔照词塲巴汉英灵潜光翰院亹亹焉萧萧焉信天下之竒托也于时白藏开序青女御律金风髙而林野动秋露下而江山静琴亭酒榭磊落乗烟竹径松扉参差向月鱼鳞积磴还升兰桂之峯鸳翼分桥即映芙蓉之水亦有红苹緑荇亘渚连翘玉带瑶华分楹间植池夕敞香牵十歩之风岫幌宵褰气袭三危之露纵冲襟于俗表留逸契于人间东山之赏在焉南涧之情不逺夫以中牟驯雉犹婴触网之悲单父歌鱼罕继鸣琴之趣俾夫一同诗酒不挠于牵丝千载岩溪无慙于景烛云尔
　　游冀州韩家园序　　　　　前　人
　　铜沟水北石鼓山东星辰当毕昴之墟风俗是唐虞之国虽接燕分晋称天子之旧都而向术当衢有髙人之甲第祥风塞户瑞气冲庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨栁摇风眺望而林泉有余奔走而烟霞足用神龙起伏俱调鼎镬之滋鸣凤雌雄并入笙竽之奏髙情壮思有抑扬天地之心雄笔竒才有鼓怒风云之气南庭兴晩东径隂生石髓拆而隠士归玉山崩而野人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献嵗正月也
　　与员四等宴序　　　　　　前　人
