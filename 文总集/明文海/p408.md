<!-- { "loadSidebar": true } -->
　　晦翁论君子光明正大踈畅洞达磊磊落落无纤芥可疑以杜子美与诸葛顔韩范公并称四君子者皆有功业覩记在当时诵説在后世真如青天白日如髙山大川如雷霆雨露龙虎鸾凤者而子美不过一穷饿人耳称之者曰诗史而已曰文章光焰万丈而已曰诗人以来未有如子美而已曰诗至子美天下之能事毕而已安在其并于四君子也曰安在其不并于四君子也富贵不能淫贫贱不能移威武不能屈此君子立身之本谓之大节大节不立万事皆頽纵有功业为世倚頼不过权谋术数塞漏补罅于一时者耳非君子体用之学也子美为拾遗以救房琯失官为严武叅谋又弃官寓鄜而婴孺饿死客秦而采拾自给奔防贼中挺然不汚严武欲杀泰然不惧是岂以富贵贫贱威武动其心者哉是岂有一毫之疑者哉此五君子之所同也大节既同则其事业之显与不显在所遇之亨屯时之用与不用耳何病于子美哉况子美以稷契自许而忧国忧民之意十诗而九使得行其志其功业岂下四君子哉但论者谓子美文不如诗防州以后诗不如前以予观之子美其气厚故其文简奥浑健不事藻饰唐人一二大家外皆鲜能及防州后诗则晦翁所谓晩年横逸不可当者或以为胜于前则又不敢信也若封西岳赋未免惑于封禅之説则司马氏以来诸贤之通非可独诮子美也广平太守张侯用昭以子美集刻者虽多然或以所至之地为类或以所命之题为类观者卒难得其各体之全其释事释文补遗补注诸书则収载纷哤未易寻省乃以诗体分为八为子美作者附録诗后文又附其后尽去其注为巻十毎巻各着其目于首判府宋君孟清实订譌焉子美集斯明白矣用昭求序于余余以子美之诗不待賛也故独举其大节使世知子美诗之传愈乆而愈为人所寳爱殆将与天壌俱者有由然也用昭名潜岷州人英爽精敏作郡有余力以及文事孟清名灏则吾邦之愽能士也
　　抄代集小序【徐渭】
　　古人为文章鲜有代人者盖能文者非显则隠显者贵求之不得况令其代隠者髙得之无由亦安能使之代渭于文不幸若马耕耳而处于不显不隠之间故人得而代之在渭亦不能避其代又今制用时义以故业举得官者类不为古文词即有为之者而其所送赠贺启之礼乃百倍于古其势不得不取诸代而代者必士之防而非隠者也故于代可以观人可以考世
　　抄小集自序【失名】
　　山鸡自爱其羽毎临水照影甚至溺死弗顾孔雀亦自爱其尾毎栖必先择置尾处人取其尾者挟刄匿丛篁伺其过急防之少迟忽一囬视则金翠光色尽殒此岂其靳惜之意专致通于神故人不能夺其所爱而必还之于既去耶此其于麝抉脐蛇剖珠又稍殊异矣余夙学为古文词晚被少保胡公檄作鹿表已乃百辞而百縻徃来幕中者五年卒以此无聊变起闺阁遂下狱诸所恋悉捐矣而犹购録其余稿于散亡并所尝代公若代人者诗若文为篇者若干盖所谓死且勿顾夺其所爱而还之于既去于孔雀山鸡何异耶昌黎为时宰作贺白龟表词近讇附及諌佛骨则直处地然耳人其可以防视哉故余不掩其所代于公于人者虽然自妄羽之而复自妄尾之安能保人之必羽之而必尾之耶诚如是则吾之购之録之也其不见笑于山鸡孔雀也几希矣
　　孙山甫集序【任瀚】
　　嘉靖初五星聚东壁明德中兴海内文章道术至是隆盛阅四十年来摛菁掞藻之家朝野相望淮海孙山甫以辞翰起家黔中入史馆迁諌议大夫上命督学关西善作士与邃庵渔石齐名甲子春移镇剑南始按部访余江门钓防余逃空谷久见君雅蕴借栩栩若平生欢明日从事来赍所得南游以后诸体诗五百余相印可余扫石披云一再读叹曰吴大帝之后散亡列国若淮海者其诗蔚然有江左风流其隽永闳鬯自鲍谢诸人不能过也始吾读李献吉诗谓如娲皇捣錬补天石奔走百灵雷电日月星辰竝躔炉冶读何仲黙诗如黄钟在县金石发作伶坊供奉之官莫不按宫商谨节奏其横放处如项羽提三尺剑出江东不必斩将搴旗而登坛啸咤千人皆废读张愈光诗如巨灵擘太华黄魔太翳决瞿唐其险怪诘屈虽不中绳墨定知出鬼神手而无斧凿痕今吾读山甫诗则如七十二君封泰山望见沧海有无中蜃气楼阁盘薄烟霏景光万状便翛然起仙灵霞外之思如君兹选当与髙子业顾华玉格力相埒诚足剉建安锋劘六朝垒惜二君已宿草不及见也吾闻龙嘘气成云云之灵龙冯之然龙非云之所能使为神物也人嘘气成声声之精者为诗人岂诗所能使为圣贤君子者哉语曰明珠弹于飞肉其得不复周鼎铸倕而龁其指明大巧之不可常也淮海固欲为圣贤君子者其神明内蕴思若悬河吾其或尝试于大巧也故以是节之
　　禺山文叙【任瀚】
　　张愈光声华籍籍在海内四十年今老矣犹穷竒极诡傲睨一世其言六籍已后无文章檀弓栢梁之间惜时代晩莫尔于壮士哉吾观其道在空峒箕山志在湘累其忧患离罪衰白而近于死其事在江夏然犹其所述称多闳烈旷逺不为怨愤凄惋之辞而能使吾读之如据松梧临万壑听哀瀑奔溜虎豹狷狖百怪之音冷然也将韩愈所谓鸣乎其善鸣者与人言宋不唐唐不汉汉不春秋战国犹之江河之不可挽而之山也伤时代尔尔乃吾见愈光呻其文辞不敢问其人岂暇信其生乎东西京之后也文章无古今安有时代孔子孟轲衰周老儒生也不闻其所为文降于夏商而愿出伊尹仲虺伯夷栁下惠诸君子之上此何以明焉其人圣则其文为经其人贤则其文为史不贤且圣则其文野凡古之落莫而不显于今与今之勤苦而不传于后者直野人语耳安罪时代哉吾观愈光为文似程子华诗似李白其学古而进于贤圣即吾不知其所似其不为野人焉勤苦而不传于后也决矣何曰归昆明见新都太史为吊其穷而以吾言问之
　　东泉文集叙【张岳】
　　东泉先生姚公治正德中文章为一时所推而不以文士自命乙亥冬某侍公于闽藩讲问之暇颇及文字公曰文非专不工然学者所当为事尚多奚必専于其文哉语既又顾某曰子他日当别有所就亦不必滞心于此某戄然不敢卒请退而私记于心者三十余年矣中间踪迹浮沉无由再侍公教而尺书临示敦勉毎加庚子秋叅政浙江公墓木已拱嗣子学士惟东继丧家遭囬禄索遗稿于仲氏汲散逸无完编盖为防然霣涕焉乃属公婿吾同年湖广宪副王君时化収拾彚次越六年丙午寄至苍梧又阅督抚故牍得其縂制时奏疏文移数篇合为巨帙请戸部郎桂山冯君世立雠校得可传者一百五十余篇分为八巻公虽不以是自命其闳杰正大之气练达综覈之才欝然溢于笔墨间如洪钟大吕竲竑震亮徐而观之其纾疾开阖抑扬俯仰又莫不中乎节奏所谓实大而声自宏者欤非苟言也古之君子自丙魏姚宋至韩富诸公非无文章也功烈懋盛故不以文章称然其奏篇之流传至今者舂容深切亦非一时能言之士所及公蚤负经济大略视古人为何如中颇偃蹇晩乃遭际由中防出握边符屡奏肤功工尧之捷昆仑关后仅一再见而媢嫉朋比震惊听闻赖天子明圣察孤忠于群诬之中始终保全最后起临三边骎骎大用而凿枘龃龉竟不能尽合而归功烈既不能如古人之盛其文章可传者又止此有志之士所以为公感叹发愤而不能自已也虽然中世卿大夫于其去就之际能完粹无议者鲜矣不合而去不足为病所病或合不以道至无以洁其去为可愧耳则公之用尽与不尽亦安能为公损益耶某少以文字受知于公而公所以知之又有出于文字之外者老大无似未能副公拳拳期予之意徃叨广西提学及今督抚皆继公旧迹于公条章约束又未能一一有以推行俯仰深恩大惧坠失惟有论次学术事业及所遗文字以时传布庻后之尚论公者有以髣髴其闳杰正大练达综覈之实不肖于感慕之余时取以自厉则亦不为无补焉呜呼是亦可慨也夫集后附桂林南宁生祠二记记中已有者兹不复出云
　　项思尧文集序【归有光】
　　永嘉项思尧与余遇京师出所为诗文若干巻使余序之思尧怀竒未试而志于古之文其为书可传诵也盖今世之所谓文者难言矣未始为古人之学而茍得一二妄庸人为之巨子争附和之以诋排前人韩文公云李杜文章在光焰万丈长不知羣儿愚那用故谤伤蚍蜉撼大树可笑不自量文章至于宋元诸名家其力足以追数千载之上而与之颉颃而世直以蚍蜉撼之可悲也无乃一二妄庸人为之巨子以倡道之欤思尧之文固无俟于余言顾今之为思尧者少而知思尧者尤少余谓文章天地之元气得之者直与天地同流虽彼之权足以荣辱毁誉于人而不能以与于吾文章之事而为文章者亦不能自制其荣辱毁誉之机于已两者背戾而不一也久矣故人知之过于吾所自知者不能自得也已知之过于人之所知其为自得也方且追古人于数千载之上矣太音之声何期于折扬皇华之一笑吾与思尧言自得之道如此思尧果以为然其造于古也必逺矣
　　戴楚望集序【归有光】
　　世宗皇帝自郢入继大统戴楚望以王家从来授锦衣卫千户其后稍迁至卫佥事尝典诏狱当是时廷臣以言事忤防鞫系者先后十数人楚望亲视食饮汤药衣被常保防之故少瘦死者其后徃徃更赦得出如聂文蔚以兵书被系楚望更从受书狱中以故中朝士大夫籍籍称其贤嘉靖四十四年予中第居京师楚望数见过示以所为诗其论欲逺追汉魏以近代不足为予益异之予既调官浙西遂与楚望别隆庆二年春朝京师楚望之子枢裒其平生所为文百巻谒余为序盖楚望之于道勤矣始楚望先识増城湛元明是时年甚少已有志于求道既而师事防和欧阳崇一聂文蔚至如安城邹谦之吉水罗逹夫未尝识面而以书相答问及其所交亲者则毘陵唐应德太平周顺之富平杨子备并一时海内有道髙明之士予读其所徃来书大抵从阳明之学至于徃复论难必期于自得非茍为名者噫道之难言久矣有如前楚望所为师友皆以卓然自立于世而楚望更与徃来上下其议论则楚望之自立者可知矣予之初识楚望特谓其典诏狱为国家保防善人以为武臣之慕义者也及稍与之亲观其论诗欲上追古作者乂以为学士大夫之好文者也盖不知楚望之于道如此昔魏舒为将军钟毓长史毓毎与叅佐射舒常为画筹一日令舒备偶毓初不知其善射而舒容止闲雅发无不中毓叹曰吾之不足以尽君才如此射矣楚望之初不以语予者岂其不欲以自见欤何予知之之晩欤抑以予之不及于此欤予与诸公生同时间亦颇相闻顾平日不知所以自信尝诵易曰神而明之存乎其人黙而成之不言而信存乎德行老子曰多言数穷不如守中故黯黯以居未敢列于当世儒者之林以亲就而求正之又怪孟子与荀卿同时而终身不相遇今而楚望之所与游一时零谢尽矣此予之所为恨而羡楚望之获交于诸公间也因读其集慨然太息而归之
　　唐荆川文集序【王慎中】
