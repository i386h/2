<!-- { "loadSidebar": true } -->
　　汝见萧曹张陈诸公侯吾同时人倍年于汝者皆拜并语于汝诸弟
　　又
　　吾得疾遂困以如意母子相累其余诸儿皆足自立哀此儿犹小也【赵王如意戚夫人生为吕后所杀　并古文苑　尺牍载三篇王云疑后人傅防之语】
　　功臣封爵誓文【六年十月始剖符封功臣萧何曹参等为通侯于是申以丹书之信重以白马之盟又作十八侯之位次】
　　使黄河如带泰山若砺国以永存爰及苗裔【史记无黄字存作宁楚汉春秋载云使黄河如带泰山作砺汉有宗庙尔无絶世】
　　惠帝【讳盈髙帝太子在位七年寛仁笃敬遭母吕太后亏损至徳焉】
　　寛吏赋诏【髙帝十二年五月即位赐爵级减税刑又诏】
　　吏所以治民也能尽其治则民頼之故重其禄所以为民也今吏六百石以上父母妻子与同居及故吏常佩将军都尉印将兵及佩二千石官印者家惟给军赋他无有所与
　　文帝【讳恒髙帝中子初封代王迎立在位二十三年寛仁恭俭弛利戒兵与民休息是以海内殷富兴于礼义防致刑措庙号太宗】
　　即位赦诏
　　制诏丞相大尉御史大夫间者诸吕用事擅权谋为大逆欲危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日【汉书　欲危史记作欲以危】
　　封诛诸吕功臣诏【元年十月】
　　吕产自置为相国吕禄为上将军擅矫遣灌将军婴将兵撃齐欲伐刘氏婴留荥阳弗撃与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持节承诏入北军典客刘揭身夺赵王吕禄印益封太尉勃万户赐金五千斤丞相陈平灌将军婴邑各三千户金二千朱虚侯刘章襄平侯通东牟侯刘兴居邑各二千户金千斤封典客揭为阳信侯赐金千斤【史记　汉书首有前字后少十余字】议除收孥相坐律诏【元年十二月刑法志作二年与纪异】
　　法者治之正也所以禁暴而卫善人也今犯法者巳论而使无罪之父母妻子同产坐之及收朕甚不取其议
　　丞相周勃陈平奏
　　父母妻子同产相坐及收所以累其心使重犯法也收之之道所由来久矣臣之愚计以为如其故便
　　又诏
　　朕闻之法正则民慤罪当则民从且夫牧民而道之以善者吏也既不能道又以不正之法罪之是法反害于民为暴者也朕未见其便宜孰计之
　　周勃陈平复奏
　　陛下幸加大惠于天下使有罪不收无罪不相坐甚盛徳臣等所不及也臣等谨奉诏尽除收律相坐法【史记上曰法者治之正也所以禁暴而率善人也今犯法巳论而使毋罪之父母妻子同产坐之及为收孥朕甚不取其议之有司皆曰民不能自治故为法以禁之相坐坐收所以累其心使重犯法所从来逺矣如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其孰计之有司皆曰陛下加大恵徳甚盛非臣等所及也请奉诏书除收孥诸相坐律令　真徳秀文章正宗云史记文帝纪凡诏皆称上曰以其出于帝之实意故也】
　　报建太子诏【元年正月有司请蚤建太子所以尊宗庙也诏报有司又曰豫建太子所以重宗庙社稷不忘天下也又报有司固请乃许之】
　　朕既不徳上帝神明未歆享也天下人民未有嗛志今纵不能博求天下贤圣有徳之人而禅天下焉而曰豫建太子是重吾不徳也谓天下何其安之【史记　汉书嗛作防禅作嬗】
　　又报
　　楚王季父也春秋髙阅天下之义理多矣明于国家之大体吴王于朕兄也恵仁以好徳淮南王弟也秉徳以陪朕岂为不豫哉诸侯王宗室昆弟有功臣多贤及有徳义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有徳者而専于子非所以忧天下也朕甚不取也【汉书无惠仁句秉上有皆字】
　　有司固请建太子奏
　　古者殷周有国治安皆千余嵗古之有天下者莫不长焉用此道也立嗣必子所从来逺矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜子某最长纯厚慈仁请建以为太子【史记　汉书皆千余嵗作皆且千嵗皆亦作亦皆子某作子啓纯作敦】
　　春和振贷诏【元年三月】
　　方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之
　　存问长老诏【元年三月】
　　老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令【并汉书】
　　修代来功诏【元年四月帝施恵天下诸侯四夷逺近驩洽乃脩代来功】
　　方大臣之诛诸吕迎朕朕孤疑皆止朕唯中尉宋昌劝朕朕以得保奉宗庙巳尊昌为卫将军其封昌为壮武侯诸从朕六人官皆至九卿
　　封从髙帝功臣诏【元年四月】
　　列侯从髙帝入蜀汉中者六十八人皆益封各三百户故吏二千石以上从髙帝颍川守尊等十人食邑六百户淮阳守申屠嘉等十人五百户卫尉定等十人四百户【汉书益邑各二百户定作足】
　　令列侯之国诏【二年十月】
　　朕闻古者诸侯建国千余嵗各守其地以时入贡民不劳苦上下驩欣靡有遗徳今列侯多居长安邑逺吏卒给输费苦而列侯亦无由教驯其民其令列侯之国为吏及诏所止者遣太子【汉书千余嵗无嵗字遗作违驯作训】
　　日食求直言诏【二年十二月】
　　朕闻之天生蒸民为之置君以养治之人主不徳布政不均则天示之以菑以诫不治乃十一月晦日有食之适见于天菑孰大焉朕保宗庙以微眇之身托于兆民君王之上天下治乱在朕一人唯二三执政犹吾股肱也朕下不能理育羣生上以累三光之明其不徳大矣令至其悉思朕之过失及知见思之所不及白以告朕及举贤良方正能直言极谏者以匡朕之不逮因各饬其任职务省繇费以便民朕既不能逺徳故然念外人之有非是以设备未息今纵不能罢边屯戍而又饬兵厚卫其罢卫将军军太仆见马遗财足余皆以给置传【并史记　汉书天生蒸民作天生民兆作士在朕作在予理作治白以告朕作匄以啓告朕饬其任职作敕以职任置传作传置】
　　亲耕耤田诏【二年正月】
　　夫农天下之本也其开耤田朕亲率耕以给宗庙粢盛民讁作县官及贷种食未入入未备者皆赦之
　　封三王诏【二年三月有司请立皇子为诸侯王诏立辟疆为河间王章为阳城王兴居为济北王因立王子武为代王参为太原王揖为梁王】
　　前赵幽王幽死朕甚怜之巳立其太子遂为赵王遂弟辟疆及齐悼恵王子朱虚侯章东牟侯兴居有功可王【太子史记作长子　并汉书】
　　除诽法诏【二年五月史记三月】
　　古之治天下朝有进善之旌诽之木所以通治道而来谏者今法有诽妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约结而后相谩吏以为大逆其有他言而吏又以为诽此细民之愚无知扺死朕甚不取自今以来有犯此者勿听治【史记】
　　劝农诏【二年九月】
　　农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半【汉书】
　　遣丞相之国诏【三年十一月遂免丞相周勃遣就国】
　　前日计遣列侯之国或辞未行丞相朕之所重其为朕率列侯之国【汉书计作诏】
　　撃匈奴诏【孝文即位与匈奴复修和好三年夏匈奴右贤王入居河南地为冦五月下诏遣丞相灌婴将兵击右贤王走出塞　史记六月】
　　汉与匈奴约为昆弟无使害边境所以输遗匈奴甚厚今右贤王离其国将众居河南降地非常故往来近塞捕杀吏卒驱保塞蛮夷令不得居其故陵轹边吏入盗甚敖无道非约也其发边吏骑八万五千诣髙奴【并史记】赦济北吏民诏【三年济北王兴居闻上自击匈奴乃反欲袭荥阳七月上自太原至长安下诏虏兴居自杀】
　　济北王背徳反上诖误吏民为大逆济北吏民兵未至先自定及以军城邑降者皆赦之复官爵与王兴居去来者亦赦之
　　劝农蠲租诏【十二年三月】
　　道民之路在于务本朕亲率天下农十年于今而野不加辟嵗一不登民有饥色是从事焉尚寡而吏未加务也吾诏书数下嵗劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半
　　赐三老孝弟力田置常员诏【十二年三月】
　　孝悌天下之大顺也力田为生之本也三老众民之帅也亷吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹亷吏二百石以上率百石者三匹及问民所不便安而以户口率置三老悌弟力田常员令各率其意以道民焉
　　亲耕蚕诏【十三年二月】
　　朕亲率天下农耕以供粢盛皇后亲桑以奉祭服其具礼仪【并汉书】
　　除秘祝诏【十三年夏】
　　盖闻天道祸自怨起而福繇徳兴百官之非宜由朕躬今秘祝之官移过于下以彰吾之不徳朕甚不取其除之【史记】
　　除肉刑诏【十三年五月以淳于公女缇萦上书请赎父刑为下令丞相张苍等议奏定律制可】
　　制诏御史盖闻有虞氏之时画衣冠异章服以为戮而民弗犯何治之至也今法有肉刑三而奸不止其咎安在非乃朕徳之薄而教不明与吾甚自愧故夫训道不纯而愚民陷焉诗曰恺悌君子民之父母今人有过教未施而刑巳加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及令罪人各以轻重不亡逃有年而免具为令【史记何治之至作何则至治训作驯由至作由也刑之痛作楚痛有以易之下无】
　　丞相张苍御史大夫冯敬定律令奏
　　肉刑所以禁奸所由来者久矣陛下下明诏怜万民之一有过被刑者终身不息及罪人欲改行为善而道亡繇至于盛徳臣等所不及也臣谨议请定律曰诸当完者完为城旦舂当黥者髠钳为城旦舂当劓者笞三百当斩左止者笞五百当斩右止及杀人先自告及吏坐受赇枉法守县官财物而即盗之巳论命复有笞罪者皆弃市罪人狱巳决完为城旦舂满三嵗为鬼薪白粲鬼薪白粲一嵗为臣妾臣妾一嵗免为庶人臣妾满二嵗为司冦司冦一嵗及作如司冦二嵗皆免为庶人其亡逃及有罪耐以上不用此令前令之刑城旦舂嵗而非禁锢者如完为城旦舂嵗数以免臣昧死请【汉书】
　　除租税诏【十三年六月】
　　农天下之本务莫大焉今厪身从事而有租税之赋是谓本末者无以异也其于劝农之道未备其除田之租税【史记厪作勤】
　　增祀无祈诏【十四年春】
