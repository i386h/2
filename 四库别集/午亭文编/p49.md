<!-- { "loadSidebar": true } -->















　　午亭文编巻二十三
　　钦定四库全书
　　午亭文编巻二十四
　　大学士陈廷敬撰
　　襍着
　　困学绪言如干则【有叙】
　　韩退之谓古之学者必有师又曰世无孔子不当在弟子之列自孔子以来世无孔子矣既不当在弟子之列而学者又不可无师则是虽不必孔子焉可也孔子之言曰三人行必有我师焉予生也其地则唐虞夏之故都而近圣人之居者也由汉唐及宋明名世代兴贤人君子未易悉数其有能明孔子之道如龙门河汾涑水三数公者尤彰彰显著焉河津薛子起而振理学之传继河汾之业庶几乎可进于孔子者也予童稚之年即知向慕今老矣言行之尤悔丛生动与时违心焉乖忤殆所谓困而不学者与窃不度其愚陋仿中説读书録之义记数则以寄其志之所存非敢以为学也然曰困学绪言者犹将引而伸之以毕其志焉惜乎其老也微尘六合一息千古正谓微尘一息具有元亨利贞之理
　　率性为道道不可离即此已见性善矣如使性而恶也有善有恶也则亦何为须防不离此性而恶者及有善而又有所谓恶者哉故观乎此而纷纷之説其为谬妄益信矣
　　太极图括尽天地人物之理然其所以接圣道之统开理学之传者所贵学者以此理实体于心耳若不实体于心则天地万物亦何与于吾事乎故曰君子修之吉修者修此而已
　　无极而太极所谓神无方而易无体也无方无体无极也神也易也太极也
　　无极而太极与性善之防同功贤哉周子弗可及已克已复礼礼言复本有也礼即性也夫曰礼其善可知乌有所谓恶哉故絶天下之恶而成天下之善者性善两字之功也
　　性善两字体贴在心上大有功效
　　善乎二程子之遗书也吾诵之得吾心焉由是以求孔子之道不逺矣
　　富与贵不以其道得之有害于仁所以不处贫与贱不以其道得之无害于仁所以不去处不以其道得之之富贵去不以其道得之之贫贱是去仁也君子去仁何以谓之君子所以然者君子无终食之间违仁何有于富贵贫贱哉故造次必于是颠沛必于是
　　贪生怖死恒人常情人能尽其道而死者鲜矣故委心任化达人之情尽性至命圣人之学
　　扬子云谓通天地而不通人曰伎程子曰岂有通天地而不通人如止云通天文地理虽不能之何害为儒然则儒之所贵可知矣岂天文地理之谓哉世之惟务从事于此者谅矣
　　诚无不动实理如此亦有不然者时之为也故泰之时为君子易为小人难而否之时为小人易为君子难敬则可至于诚诚则无有不敬
　　寂然不动感而遂通寂感非有二也寂之时无感不足以为天下之大本感之时无寂不足以为天下之达道人心中有一物则滞于物而不能物物知志于道而不能一者有物焉以二之也然真能志于道者尚不知道之为道而又何有于物哉
　　吾学亦屡变矣其始学诗当其学诗而见天下之学无以加于诗矣其继学文当其学文而见天下之学无以加于文矣其继学道及其学道而见天下之学无以加于道矣
　　安定不扰求仁之方
　　薛子读书录言其心之所得以备不思而遗忘非如今之言道者窃道之似以成其説也
　　信非诚也而惟诚为能信爱非仁也而惟仁为能爱身即诚也诚即身也故曰万物皆备于我矣反身而诚乐莫大焉
　　至诚而动者其常不动者其变要之不动犹是诚未至也
　　二礼必求圣人之意
　　学贵立志孔子十有五而志于学今去孔子志学之年几何年矣能不惕然惧耶
　　程子曰便儇佼厉之人去道逺而吾知其免夫
　　与其言而不行宁行而不言
　　为学不得厌动喜静酬酢万变正以验吾功力之浅深程子曰孜孜而为善者当其接物之际也未与物接则敬而已自敬而动所谓善也此内外交养之道也羣居最夺人志学者言貌必恭谨如以谑浪笑傲为能便辟儇巧为才亦甚失其本心矣日入其中几何而不与之俱化哉
　　朝闻道夕死可矣闻道则可死不闻道直是死不得也故不闻道而生罔之生也不闻道而死桎梏死者也克已复礼闲邪存诚不过得其本心而已
　　王荆公与明道论新法公子雱囚首跣足擕妇人冠以出箕踞大言枭韩琦富弼之首则新法行矣出邵氏闻见録雱虽愚疑其无此事是以君子恶下流也
　　王介甫言干之九三知九五之位可至而至之程子曰使人臣毎懐此心大乱之道也安石解经如此悖谬其败人国事宜哉
　　理气犹形影不相离惟有形而后有影未有有形而无影者也然无形则无影矣
　　凡事之难当尽其道处之不得有已有已则自私自私则用智愈觉其难矣故凡未尽其道者皆有已者也凡事最忌急迫急迫皆有已之见存也
　　凡事入手皆须忍耐稍缓则其理自着应之庶几少错矣
　　易言而受责其为益多矣思而改之可也逆而报之大不可也
　　小人者贤者恨之圣人怜之是圣与贤之别也
　　盗胎夺防之説虽不可谓其必无要非吾道之所贵也忘与助长其失则均正所谓中庸不可能也
　　观天则知人矣观天之理则知人之心矣圣人学天学圣人者学天而已矣
　　天动也人亦动也天无言人有言言以天而不以人由天之动也
　　喜怒在事物而不在吾心喜怒其事物者诚也喜怒其心者妄也喜怒其事物者君子喜怒其心者小人古者养老之理有扶有杖有鲠噎之祝盖其诚意周至如此老者安之圣人之志也大夫七十致其事亦是此意
　　窒欲莫要于思
　　人心不能无思读义理之书所以善其思而养其心也若陷溺于词章之学其思既乱其心甚危有志于道者可勿戒诸
　　完养思虑涵泳义理真积力久自然有得发而为言辞自当中理而无鄙倍之虞所谓有徳者必有言也若学未至而汲汲于为文正如小儿学语虽道得一两句亦不得通贯暁畅也
　　心勿忘即必有事勿助长即勿正曰必有事则此段尤重
　　今且须知必有事是何物事然后勿正心勿忘勿助长有下手用功处是以学问思辨居其四笃行居其一则岂独行之为难哉
　　此道正如人之于饮食得之则生弗得则死其事最平常其理最切要今人只作一件竒特髙逺事看了莫肯寻向上去偶见学者从事于此即自耻其不能指目为立异可叹也
　　凡心之所思四肢百骸之所职视听言动之所以然皆天也非人之所能为也知其为天非人之所能为者则何可不敬以守之爱之防之珍之惜之以无失其正耶明道程子曰视听思虑动作皆天也人但于其中要识得真与妄尔
　　心之于道犹腹之于饮食饮食之至于腹不假安排布置而自能疏贯流通道之体于心亦岂待造作矫揉而后能神明变化耶
　　古人读书直是要将圣贤説话实体于身心如尹彦明见伊川后半年方得大学西铭看其郑重如此今童防初学读书未有不取大学熟烂诵习者其后果能行得一言一字否父师之所以教子弟之所以习为作文辞取科名之具而已盖以是为固然而莫之能知古人为学之意也书虽读而道益不明不行矣谓之未尝读书可矣
　　子弟轻俊古人之所忧而今人之所喜可以观世矣毋意必固我天心也圣人之心与天心合一惟孔子絶此四者顔子三月不违余子日月而至学岂易言哉西铭天地之塞吾其体天地之帅吾其性自子思孟子以来无人见及此惟程子云天人本无间防语义约而能尽此皆学者切要入徳功夫极其至虽圣人莫能外焉
　　西铭天地之塞塞字尤难下与孟子塞乎天地之间塞字别孟子言直养之气横渠言天地之气故此塞字尤是竒妙学者明得此一字其于入徳之功亦思过半矣鸢飞戾天鱼跃于渊言其上下察也西铭从此义得来横渠谓范防之曰吾辈不及古人病源何在防之请问先生曰此非难悟设此语者盖欲学者存意之不忘庶防心浸熟有一日脱然如大寐之得醒耳横渠此语正接引学者苦心且如吾人今日亦各有病源知之亦各明了直是无好方药治疗好方药亦不难得只畏苦口不肯吃却所谓吾末如之何也巳矣者是也
　　或言道学不可不行而可不讲曰是也然虽讲之庸何伤讲之所以求为君子不为小人也若心慕君子之名而身冒小人之行不媿于己必愧于人愧夫人之以小人目之也既媿小人之名将慕君子之实矣愧于人必愧于已其致一也若都不知愧又何须讲且犹讲之必至于愧媿其不为君子则必不至于为小人矣使天下羣然愧为小人慕为君子此道学之所以行也
　　气一也而有直养之气有助长之气与天地相似所谓直养也毫髪不与天地相似则助长而巳矣故西铭天地之塞吾其体此义最当玩
　　直养便自得助长则索然非徒索然所谓尽心力而为之后必有灾者也
　　食指动则尝异味吾尝騐之矣可见饮啄皆前定况其大者乎盖人之吉凶祸福徃徃动乎四体虽事物之至微亦莫不有其感召之理是以君子日兢兢于修避之道也
　　上天之载无声无臭至矣惟风雷有声然雷在天风行地则是在天者止有雷一物有声而巳隂阳抟击其为声也有时而然其余则黙然都无声臭之可言矣人能静观此理久而不息便与天地同体
　　人见天之为静而不见天之为动也日月动者也人知天之为动而不知天之为静也无声无臭静者也一草木之理皆可体防于吾身况天地之大乎人生于天地而不能与天地相似是自絶其所生也
　　作圣之功莫如睿求睿之道莫如思
　　程子説经平易尽理而止学者沉潜反复自能义味融洽有悦心之益今人虽钩深索逺牵引附合于圣人之经毫发无补盖程子解经是以心之所得者笔之于书故与圣人之心若合符节今人直是生硬强解先巳失其本心更何能使人读之而自得其心乎
　　程子解经笔笔有生意且如文章虽非学者切事亦有有生意者韩退之之文是也其余作者则不能及矣吾于程子之解经亦不敢不云尔也
　　向来病痛只是言语不慎以言乎存养难矣可勿戒诸言语当快意时截然而止勇之端也
　　明道曰圣贤千言万语只是欲人将已放之心约之使反复入身来自能寻向上去下学而上达也此是彻上彻下工夫
　　伊川曰心要在腔子里又曰人心常要活此即必有事焉而勿正心勿忘勿助长之义
　　多言多悔而凶吝随之至于吉一而己徃徃生于不得己而有言故凡可已而不已皆多言也是以君子常贵简默
　　子在川上曰逝者如斯夫与鸢飞戾天鱼跃于渊同是一义学者于慎独求之当自得矣
　　学者变化气质最难固是要读书养气也须更歴事务且如孟子云人之易其言也无责耳矣可见不易其言者须从有责后始知悔改所谓征于色发于声而后喻也
　　羣居见人扰扰已心能不动此处正验学力未能至此切须加勉强之功
　　一日之间于言语应接不失其道而中心浩然有所得者学之騐也
　　舍已从人惟无我者能之有我起于自私伊川曰人有身便有自私之理宜其与道难一
　　圣人之心本无喜怒也圣人之于事物非无喜怒也可喜可怒在事物故心无喜怒也
　　伊川曰一月之中十日为举业余日足可为学又曰科举之事不患妨功惟患夺志朱子曰科举亦不害为学但今人把心不定所以为害才以得失为心理会文字意思都别了又曰科举特一事耳自家工夫到后那边自轻由二先生之言观之科举与为学截然二事今人直以科举为学岂不大错
