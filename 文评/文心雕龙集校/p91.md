<!-- { "loadSidebar": true } -->
「径」，范校：「孙云：《御览》作『诬』。」《校释》：「《御览》五九四『径』作『诬』。按斯《治骊山陵上书》曰：『臣将隶徒七十二万人，治骊山者，已深已极，凿之不入，烧之不，叩之空空；如下天状。』辞意近于虚饰，故舍人曰：『事略而意诬。』似宜从《御览》作『诬』。」《校证》：「『诬』原作『径』，今据《御览》改。案斯《治骊山上书》，……辞意近于诬诞，故舍人称其『事略而意诬』，『诬』之作『径』，此《颜氏家训书证》篇所谓『巫混经旁』之类也。」《考异》：「按：从《御览》是。」按《说文》径作径，「径。步道也。」《庄子徐无鬼》：「夫逃虚空者，藜藿柱乎鼪鼬之径。」《释文》：「径，本亦作径。司马（彪）云：径，道也。」《文选》卷十七王襃《洞箫赋》：「翔风萧萧，而径其末兮。」李善注：「言风萧萧，径过其末。」又卷九潘岳《射雉赋》：「彼聆音而径进，忽交距以接壤。」徐爰注：「彼野雉闻媒声，便径来斗，交距蹶地，土壤相接。」疑作「径」是，「意径」谓其意直接也，故后言「无膏润」；与上「辞质而义近」相俪，「事略」与「意径」亦相对。又按《论说》篇「李斯之止逐客，并顺情入机，动言中务，虽批逆鳞，而功成计合，此上书之善说也。」《封禅》篇「秦皇铭岱，文自李斯，法家辞气，体乏弘润；然疏而能壮，亦彼时之绝采也。」《才略》篇「李斯自奏丽而动。」则此处不应称其「诬」也。至于《檄移》篇：「陈琳之檄豫州，壮有骨鲠；虽奸阉携养，章实太甚，发丘摸金，诬过其虐。」本篇「路粹之奏孔融，则诬其衅恶。」均史有公论，非彦和一家之私言，非可模拟也。作「径」亦通，毋需改。 
政无膏润。
「政」，黄校：「《御览》作『故』。」按作「政」是。谓其政治无膏润之泽，表现于篇章即缺乏文采也。亦《封禅》篇「法家辞气，体乏弘润」之义。
自汉来。
黄本作「自汉以来」。《汇校》：「按有『以』字语胜。」按从黄本补。
鼌错之兵卒。
「卒」，黄本作「事」，黄校：「元作『卒』，孙改。」范校：「孙云：《御览》作『术』。」黄注：「《晁错传》：『匈奴强，数寇边，上（按指汉文帝）发兵以御之。错上言兵事。』」《校证》：「『术』原作『卒』，梅据孙汝澄改『事』，王惟俭本亦作『事』，徐校作『术』。案《御览》正作『术』，今据改。」《校注》：「按《御览》引作『术』，徐校是也。《汉书鼌错传》：『错上言兵事，曰：……匈奴之长技三，中国之长技五，陛下又兴数十万之众，以诛数万之匈奴，众寡之计，以十击一之术也。……今降胡义渠蛮夷之属，来归谊者，其众数千，饮食长技，与匈奴同，可赐之坚甲絮衣，劲弓利矢，益以边郡之良骑，令明将能知其习俗、和辑其心者，以陛下之明约将之。即有险阻，以此当之；平地通道，则以轻车材官制之。两军相为表里，各用其长技，衡加之以众，此万全之术也。』据此，则合作『术』字。不必仅以『错上言兵事』一语，遽改为『事』字也。」《考异》：「按：事术并通，从孙改是。」按《类聚》卷五十九引后魏温子升《广阳王北征请大将表》曰：「兵术靡常，军机屡变．」《隋书房彦谦传》：「（与张衡书）李老、孔丘之才智，吕望、孙武之兵术。」此作「术」义长。从《御览》改。
王吉之观礼。
「观」，范校：「铃木云：《御览》作『劝』。」范注：「校勘记：『《御览》观作劝，是也。诸本皆误。』」《校注》：「『观』，宋本、钞本、活字本、喜多本《御览》引作『劝』。按『劝』字是。《汉书》本传上疏可譣。今本『观』字非由『劝』之形近致误，即涉上文而讹。」《校证》：「『观』原作『劝』，今据《御览》改。」《考异》：「按：《汉书》王吉本传：『上书愿与大臣及儒臣，述旧礼，明王制。』此则劝礼之旨，从《御览》是。」按《汉书礼乐志》：「是时上（武帝）方征讨四夷，锐志武功，不暇留意礼文之事。至宣帝时，琅邪王吉为谏大夫，又上疏言：『欲治之主不世出，公卿幸得遭遇其时，未有建万事之长策，举明主于三代之隆者也。其务在于簿书断狱听讼而已，此非太平之基也。今俗吏所以牧民者，非有礼仪科指可世世通行者也，以意穿凿，各取一切。是以诈伪萌生，刑罪无极，质朴日消，恩爱寖薄。孔子曰：安上治民，莫善于礼。非空言也。愿与大臣延及儒生，述旧礼，明王制，驱一世之民，济之仁寿之域；则俗何以不若成康，寿何以不若高宗！』上不纳其言。」此《上宣帝疏言得失》节文，详载王吉本传。作「劝」是，从《御览》改。
谷永之谏仙。
「谏」，范校：「孙云：明抄本《御览》作『陈』。」《校证》：「『谏』《御览》作『陈』。」《考异》：「按：从『谏』是。」
辞亦通辞。
「辞」，黄本作「畅」，黄校：「『畅』一作『达』，又作『辨』。」范校：「孙云：《御览》作『辨』；铃木云：《御览》作『明』。」《附校》：「『畅』作『辨』。」《校证》：「『畅』元本、传校元本、冯本、汪本、两京本作『辞』，张之象本、王惟俭本作『明』，《御览》作『辨』。谢云：『一作达。』冯校云：『下辞字谢作辨，依《御览》。』」《校注》：「『畅』，……徐校云：『当作辨。』按钞本、倪本、鲍本《御览》引作『辨』。宋本、活字本《御览》作『办』，乃『辨』之讹。则『辨』字是。张本、训故本作『明』（文津本作『解』）。」按「通辨」连文，古书罕见，用于此处，因与上文「切至」相对，不及「通畅」义长。《史记乐书》：「四畅交于中而发作于外。」正义：「畅，通也。」《新论琴道》：「达则兼善天下，无不通畅，故谓之畅。」《宋书刘秀之传》：「秀之识局明远，才应通畅。」《乐府诗集》卷四十七《石城乐》解题：「《唐书乐志》曰：《石城乐》者，宋臧质所作也。石城在竟陵，质尝为竟陵郡，于城上眺瞩，见群少年歌谣通畅，因作此曲。」《高僧传》卷一《昙柯迦罗传》：「读书一览，皆文义通畅。」是其证。从黄本改。
后汉群贤。
「贤」，范校：「孙云：《御览》作『臣』。」
张衡指摘于史职。
「职」，范校：「孙云：《御览》作『谶』。」《校注》：「『职』，宋本、喜多本、鲍本《御览》引作『谶』。按『谶』字是。『史』，指条上司马迁、班固所叙与典籍不合者；『谶』，指上疏论图纬虚妄，并见《后汉书》本传。若作『职』，则非其指矣。」《考异》：「按：职谶并通，史职指论元后立传事；谶指论图纬事，俱见《（后）汉书》。」《义证》：「按『史职』与『朝仪』对文。且衡表有『仰干史职』语，以『职』字为是。」按元本此字残佚，《汇校》据《御览》补「谶」字。黄本作「职」。《后汉书张衡传》：「及为侍中，上疏请得专事东观，收捡遗文，毕力补缀。又条上司马迁、班固所叙与典籍不合者十余事。」李贤注：「衡表曰：『臣仰干史职，敢徼官守，窃贪成训，自忘顽愚。愿得专于东观，毕力于纪记，竭思于补阙，俾有汉休烈，比久长于天地，并光明于日月，照示万嗣，永永不朽』也。」「谶」字义窄，从黄本补「职」字。
黄观教学。
「黄」，黄本作「王」，黄校：「元作『黄』，从《魏志》改。」范校：「孙云：《御览》亦作『黄』。」李详《补注》：「案《太平御览》九百六引《魏名臣奏》有郎中黄观上书云云，『黄』字不当辄改。」《补正》：「『王』，黄校云：『元作黄，从《魏志》改。』梅庆生云：『魏志作王观，字伟台。』冯舒云：『黄当作王。』何焯改作『王』。王批本作『黄』。按『黄』字不误，李详补注已辨之矣。《御览》《玉海》六一引并作『黄』。《类聚》八五亦引魏黄观奏，足以证梅、冯、何、黄四家之非。」《义证》引《斟诠》云：「《御览》卷九○六：『《魏名臣奏》曰：时杀禁地鹿者死，郎中黄观上疏曰：臣深思陛下所以不早取此鹿，诚欲使亟蕃息，然后大取以为军国之用也，然臣窃以为今鹿但有日耗，终无得多也。』黄观疏可考者唯此而已，核其内容殊少涉及教学。舍人所言，或另有他疏，待详。」《考异》：「按：从黄观是，见李详补注。」
王朗节省。
「朗」，范校：「孙云：《御览》作『郎』。」《附校》：「『朗』作『朗』，不作『郎』。」按范注：「《三国魏志王朗传》注引《魏名臣奏》载王朗《节省奏》文。」作「朗」是，「郎」乃其形误。
瓯毅考课。
「瓯」，黄本作「甄」，黄校：「元作『瓯』，朱改。」《校证》：「『甄』原作『瓯』，梅据朱改，徐校同。案王惟俭本、《御览》正作『甄』。」《校注》：「按《御览》、《玉海》、《文通》八引作『甄』；王批本、训故本、谢钞本同。朱改是也。文溯本剜改为『甄』。」按《补注》：「《太平御览》二百十四（按应作五）引《魏名臣奏》，驸马都尉甄毅奏曰：『汉时公卿皆奏事。选尚书郎，试，然后得为之。其在职，自赉所发书诣天子前发省。便处当事轻重，口自决定。或天子难问，据案处正，乃见郎之割断才技。魏则不然。今尚书郎，皆天下之选，才技锋出，亦欲骋其能于万乘之前，宜如故事，令郎口自奏事，自处当。』案毅奏仅见于此，未知即彦和所指否。《魏志文德甄皇后传》『封兄子毅为列侯，毅数上书陈时政』者是也。」作「甄」是，从《御览》、黄本改。
晋氏多难。
郭注：「『世』原作『氏』。声误，今校改。」《汇校》：「按：郭说是也。细察本篇自秦、及汉至魏，皆以代称，此亦应作『世』方偕，而后之『灾屯流移』亦通畅易解矣。」按《宋书》列传第十四史臣曰：「晋氏迁流。」《南齐书》卷四十史臣曰：「晋氏衰败，中朝沦覆。」《北史西域传》：「彼之甿庶，是汉、魏遗黎，自晋氏不纲，因难播越。」均为「晋氏多难」之证。郭改非。
灾屯流移。
