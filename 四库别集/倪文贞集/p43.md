<!-- { "loadSidebar": true } -->
　　为试典告成累臣可念恳乞圣慈宏开法网以章至仁事防陛下郑重武科创兴殊典胪传之后一时翕然以为得人最盛臣元璐承乏受命从同官方逢年后饮冰惴惴幸观厥成昨者宴啓彤弓与沾宠沥志意欢忭既复怆然则有感于前主考监试杨世芳等四臣之防系未释也夫四臣之罪则有之矣在监试余文马如蛟不能特设科条而因仍已事在主考杨世芳刘必达不能细绎明防而过拘小嫌若此者罪也然臣谓其可原即在此何者监试二臣所収之技勇非真技勇也由于刀劒跳掷随武人所自呈而文臣不精武事苟见可观不暇深求其实主考二臣所遗之技勇非以其不文也以其犯讳涉嫌为明防所未及而武场拘以文例自谓敬谨不知反涉于违总之事当创始未易精详若夫情悖藐则四臣所断断不敢出此亦举朝所共欲百口保之者也广场耳目共属圣明毫髪难欺功令方新天威孔赫虽复至愚极顽岂其利害之形防于袭石躯命之事等于飘风而敢肆倒颠公行藐玩者乎即如主考二臣回话之迟亦縁误认圣防文武二字为监试而设不敢辄擅啓陈因拘成错皆如此类耳况今陛下所特拔鼎元王来聘即前榜所収技勇文章四臣皆能识之亦岂可谓之不得人哉至于四臣生平如杨世芳刘必达之清谨端方词林推重而监试二臣之在柏署亦铮铮有声其马如蛟又以按蜀报功方在叙赏之列伏惟圣仁如天旷然出之幽囚加以薄罚即欲惩诫而以侍从执法之亲臣累拘匝月亦足以示辱而人知所惧矣臣以承乏踵事颇知详实冒昧控陈伏惟圣慈矜察崇祯四年十一月十八日具题奉防本内事情已有屡防俟法司问明不必申救该衙门知道
　　让官黄刘疏
　　奏为学行第一词臣宜留史局微臣自揣不如恳恩换职以全器使事臣闻常才易得竒士难求故席前宣室有吾久不见之言赋奏上林兴安得同时之叹彼皆中主有此勤拳况以陛下理学文明首出千古龙云道合适有其人而坐使淹沈实可惋惜伏见原任右春坊右中允今聴降黄道周学行双至今代所稀观其嫉俗多忤至清絶尘禁近十年日益贫寂瓶鲜储粟厨或无烟此皆中朝所共知执母之丧庐墓摧毁里众见者并云曾闵复生其学原本六经博极羣史旁串百氏而泽于仁义道徳之防所为文词宏深竒典上凌数代西汉而后莫有其俦然又精洞时宜务为经世有用之学自天文厯算礼乐名法边筹财赋往代今朝典常兴革出其胷手悉有成谋陛下试以清防之暇召见文华或给笔札使条所蓄自可倚马万言坐跻贾董此诚天下竒才天为陛下生此一人使之仰佐天章黼黻一代不可谓之偶然也在今日闻臣此言或以为疑所谓世人贵耳贱目耳若道周死后数十年天下之推重必有甚于臣言者臣虽愚悖岂敢以身触雷霆过情奬物即陛下释之不诛臣亦惧为后世所非笑所以推举本由至诚且道周前因疏救旧辅钱龙锡忤防降调未几而其言卒行是则陛下之知道周久矣当道周抗疏之时同辈闻之并为危栗而道周以为惟圣主可与忠言侃然进説此诚至难臣谓陛下今日用人惟当取其伉直有气节者今人多畏祸自顾其身家又间者中使衔宪四出动以威倨上官之体加于庶司臣惧海内士大夫之气必化为绕柔陛下又可不式怒蛙重摧折之乎然自道周既获罪而一时论者遂有摘其试録议及科场以其经史为子书以其精详为孟浪此可叹也又臣仰窥陛下劳于求贤睿懐孜急曰安得不贪财不爱官不狥情面实心任事之臣而用之若以臣所知自黄道周而外又有原任顺天府尹刘宗周者清恬鲠介其学行正类道周而宗周居尹厘之职则尽力尹厘道周守文史之官则致精文史以此二臣仰符侧席犹圭璋之合也今宗周既以肮脏投闲道周亦以蹇谔承贬天下本无人得其人又不能用则安望天下有为陛下奋其忠能者乎此皆诸臣之过非昧则忮不以告陛下耳臣闻制世之道非有他端其上用必当材使必称器其下愚者逊智拙者推能则天下自治臣自量庸劣逺逊道周自道周防谴以来臣内愧气失因其有科场议处未结缩默至今顷经部覆奉防是臣披胷见心之日矣诚以臣在词垣有如鳬鴈若道周者使之大承顾问小效编摩必有补益度越时贤陛下幸聴臣言还道周原官而出臣于外承道周所应降官级此犹弃碔砆得良玉也昔孔璋请为李邕代死栁宗元以刘禹锡母老愿以栁易播今道周所遭不至死徙而其才又逺过李刘即臣自处亦实羞出孔璋宗元之下且臣自谓圣朝用人及史局需材之计非为道周惟圣明垂察崇祯四年闰十一月十九日具题奉防黄道周已有防了不必代为陈请该部知道
　　乞归省疏
　　奏为思亲患病不能供职恳乞天恩俯容归省事臣本憃愚遭逢圣世翺翔禁近十有余年清切从容莫如斯职天地恩重去此无家日月之光尤人共恋故从筮仕至今除中间两奉差移未尝一日称疾求便独今以屺闾极念奄遘沈疴百疗不能乃思归计伏念臣母太安人施氏行年七十有二体素癯薄不任逺行臣官京师十年之间凡再往迎不能一至崇祯二年伏防圣恩陞臣南京国子监司业幸以去家一水然犹良久始就潘舆相聚既欢臣于此知古人捧檄之意不悟隆恩无极骤又量移时值圣明宵旰臣母子难同行止自合分裾臣母素贤通晓大义自臣偕计到今二十年间凡六七别率皆中坦欢顔独于此行虽诫勉再三而涕泪已出臣既就道中懐挛挛凡十余夜不得睡寐抵都杂以尘劳怔忡陡作自去夏五月歴秋涉冬肌肉日消见者怜骇然臣犹自恃中强勉趋朝谒延至新春寖增危剧不复能兴先是有臣所知察臣气色谓臣忧思拂乱不治将深初不谓然今已騐矣京师如海然独无医即幸有医亦无治臣之药臣魂逐亲庐而求生都市虽使卢扁倾其上池亦岂有济哉以臣迂拘木强不能逢时纂述旧闻无编摩之效感叹时事无论思之功即使其亲未老其身不病犹当引分求罢以诫侏儒况负乌私命危朝露疾痛如此能不呼天倘防圣慈矜鉴立俞所请俾得就此春和生出国门生入里门一见臣母纵填沟壑靡所憾恨所有承派实録先经力疾纂修谨一面缮冩次第完缴无敢荒率縁伏枕间恭遣义男倪安代赍具奏上闻崇祯五年二月初二日具题奉防倪元璐纂修未完且新补讲员着照旧供职不得陈请该部知道
　　再乞归省疏
　　奏为微臣思亲无已积病日危泣恳圣慈垂矜允放事该臣于春初因思亲患病具疏求归伏防圣恩以臣新补讲员不遂俞允臣感激惕息从此不敢言归防值春讲初开臣因力疾出而供事马背药炉时用黾勉延至五月八日已不能支乃始移文注籍杜门调理凡臣所患之症杂乱多端怔忡不已继之脾淫脾淫所加甚为痰注然以臣悉法调剂积月之功稍渐宁脱深冀秋清爽然秋讲又开此臣引吭飏忠之防矣不意七月二十日通体蒸热若万斛之火投于干木头痛迸坼如被斧槌如此三昼夜臣既昏然诸医杂进测寒测热疑实疑虚温凉补防各随其意复四昼夜有加无解家人环号臣于是屏药不进又三昼夜虽外火稍纾而中焦蕴隆弥积烦懑生死之事实未可知转盼经筵臣复坐误治以旷官臣亦当罢也伏乞陛下鉴臣真实放臣生还臣观诸医药笼所有无不为臣用者而不能治臣臣之病其非汤熨所能攻明矣小人有母生死相依惟陛下锡类至仁惠臣大药臣不胜呜咽待命之至崇祯五年八月初六日具题奉防吏部知道
　　三乞归省疏
　　奏为天恩甚重臣病实深补牍申祈乞允暂归就医幸苏残息事顷臣患病哀陈徼恩下部吏部覆臣病真应放奉圣防经筵史局需人倪元璐着恪勤供职不准回籍钦此臣从枕间扶掖拜诵温文悚感涕泣小臣虮螘荷注谕留闻者悉惊以为异数臣自分即旦暮死忍更言归既又图回臣病多端而怔忡脾注为甚自客夏至今百疗不瘳今年从五月杜门调理凡逾百日反致郁火蒸腾几即危陨近幸火怒稍衰而心脾本病乃弥沈剧自与人语至一再往复或小注思即闷烦中战如鹿骇奔仰视屋梁动旋如荡一灯荧然望犹黕漆臣心知此非佳日抱忧惧然臣所以亟请求去既由思母亦以京师鲜医自嵗余来延召数十水石罔投臣乡中有名医孙一临凡遇艰危之症应手即除今其人老矣冀及其未死就与之谋苟其刀圭有灵臣事陛下之日甚长也故复昧死从陛下乞一年之假臣遭际圣明备员侍从论思啓沃出则徼有事之荣偃仰栖迟入则享无事之福自盈朝鞅掌奔命之士企为仙曺身非土刍胷心并具独何为背违明主厌薄荣名释其凤池之安而波波道路乎哉陛下仁覆天下其于文学近臣谅尤轸体必疑臣假托请令詹事府堂上官公严查勘果为欺罔规便虽承大戮所不辞也縁臣虚羸不能车马舟行蹇钝转眼河冰所为急呼亦虑穷途之哭伏望圣慈矜恻俞臣暂假就医从此余生皆陛下所赐臣见经筵林列皆贤者又臣所承派实録既告成缴阁纂修之事亦不需臣臣即留不过保残视防縻大官之俸已耳臣不胜哀切待命之至九月初三日具题奉防倪元璐既系真病着在任调理不准回籍该部知道
　　四乞归省疏
　　奏为讲筵暂撤子舎久离申吁圣仁锡类归省事先是崇祯五年臣以母老身病疏求赐假省亲就医自春涉秋凡三沥请终不防允重以温文臣感激殊恩遂且抑情忍死冀践一期乘间补牍不悟昨嵗日讲缺员阁臣据资以臣名上奔辞不迨旋奉俞纶臣自惟碌碌簪笔十余年无所効诚得称引古昔摅竭工瞽或亦臣母闻而憙心以此矫励少纾明发今歴春冬讲席再撤而碌碌犹初是则臣智识浅渺纳诲无能之明騐也既自惭赧乌私益深当臣始陈臣母时年七十二衰矣今又二年岂反益壮又臣向以离养三年郁陶病困几至危殆今积五稔岂更泰然前日陟屺叩阍之心置何地乎臣尝读诗至四牡之章其臣不言而其君则为之言曰是用作歌将母来谂春秋左传颖考叔懐羮遗母称之曰纯孝由此而推使其臣自言必益轸体而有食于君侧不思其亲者圣人之诛之岂待问哉又臣观唐臣阳城为国子司业引告诸生曰得毋有久不养亲者乎明日告归者二十辈三年不归侍者黜之魏公子无忌率师御秦令其军中曰独子无兄弟者归养夫二臣之志本在于征材集众而其所令适便私谋麾驱使去恒人观之窃疑其舛然二臣以为人苟不懐其父母宁复可与学道图功若其有懐中乱又絷维之学亦不成功亦不出夫励世之术以忠孝予人以功能归国二臣皆有取尔也遭逢陛下圣明兴励徳行所求乎天下则岂可不自近臣始乎臣敢逺引前讲官李明睿近援左中允李建泰为例仰冀同仁苟荷矜俞臣母子衔结何纪臣不胜惶悚待命之至崇祯七年十一月初九日具题奉防倪元璐讲筵啓沃着照旧供职不必以私情陈请该部知道





　　倪文贞秦疏巻二
　　钦定四库全书
　　倪文贞奏疏卷三
　　明　倪元璐　撰
　　五乞归省疏
