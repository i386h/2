<!-- { "loadSidebar": true } -->
　　天台方孝孺有笃志尚德之友曰许君继字士修言必出乎正动必由乎礼趋舍取予咸则乎古之君子而无所茍其精思力学以求道德性命之藴汲汲若或失之而有得乎心沛然以乐不以贫贱患难惑其志余取友二十年所交海内知名之士甚众考其所存莫有类吾士修者盖其操志勇自守介所期者逺而务践乎事所造者深而其心欿焉如未有得使假以寿年其所志当卓絶过人而年仅三十有七而卒呜呼此岂特斯人之不幸耶士修之先汴人其六世祖景元宋髙宗时为某州教授遂家焉后徙宁海为宁海人髙祖文正曾祖彬祖某父琳皆业儒而不仕士修质髙明自为儿童已有成人之志以学贤哲自勉喜为诗其髙妙处有魏晋人格韵别自号观乐生其诗多道其所乐言畅而旨深非近世人之所及也或传其观乐九诗至京师翰林学士金华宋公见而叹赏之以为不愧古人凡一时名能诗者皆自谓弗及而士修不自足益刻意经学玩心天人究赜探微将大索六艺之绪反之于约以成身致用而病作矣既病咯咯然呕血而学不止病凡三年每见心觉其进濒死精神不乱与人言死生昼夜耳奚足怪谈笑而逝呜呼士修之于斯道非笃信不惑其能然耶初士修学于乡先生王君藴德王君竒之妻以女弟生一子曰籀二女曰忠曰惠王君固名士其弟琦尤与士修相好士修以洪武十七年正月二十六日卒琦述其行为书托予铭予谢曰子兄弟与士修善铭莫宜焉奚予之求后五年王君仕藩邸死琦亦谪去士修弟显将以某年月日葬某山来速铭于是士修之亲友尽矣予尚谁辞铭曰
　　学失其统骛于空言餙外以欺几忘本源呜呼士修志笃行邵惟正之趋非义弗蹈曁曁其守汲汲其求弃遗芬华独与道谋业虽不终世罕厥似我庸阐微以朂髦士

　　皇明故通奉大夫晋相府右傅桂公墓志铭（并序）　　王景

　　洪武二十年十二月某甲子晋相府右傅桂公卒享年六十又七明年正月某甲子塟于董奥之原循先志也又明年其子慎奉其友韩宜可状来请铭不获辞公讳悳称字彦良以字行从幼不羣闻长老道经训则嗜若醇酎既冠通经史百家言鏖秋闱中之不得志于南宫归长包山再长髙节皆有文名除平江路文学掾不就威弧不弦鼃俚荒蠧公以六籍横骛大肆伸儒遏暴方氏连瓯越来辟立谢之聚徒山中嚅哜道真隽永圣涯曰吾以待天下之定也皇明天造反刓刬伪一归于正洪武纪元观风者以名上省宪交辟不起六年大征天下士行省复以名闻持诏公交车厕于数千之列唯公得以白衣锡宴除皇太子正字授承事郎侍讲六年显仁阐义出周入孔兴衰治忽敷启剀切东宫深器之会文华堂给事不饬勅公启迪曰昔许鲁斋诸生多为宰辅卿其勉之及侍宴以御制勅订正以闻谘以治道公曰道在心心不正则好恶颇好恶颇则赏罚差赏罚差则太平未有期也是以君人将忿欲是务去明年日南至有事于圆丘以祝文谴主者公曰予小子履汤用于郊我将我享武歌于庙以古率今未足深谴上笑曰卿动援经史屡闻献替称善久之尝有以墨败官者赐死公力谏如律不听公但曰三尺法当与天下守之上颔之滋欲试以事以三府疑狱命之谳以情原者若干人翰林以失议见呵公奏当取长畧短上曰不然吾因其长而拔其短以造其全时以法绳下访曰法数行而数犯奈何对曰用德则佚用法则劳劳以靖民则民劳而弗靖德以靖民则民靖于德矣他日与林温同侍上曰卿何官曰正字上曰卿帝者师也其为上所属类如此十一年除晋相府右傅授通奉大夫内出勅文以孔孟期之在官责重望尊治出声生府告无事王益重之政多决焉公谓王者一正心而国定因进心图以明之十三年革相府改长史授奉政大夫以疾谢诏许之十五年朝京师上太平十二策奏报十八年勅归乡里五世祖万荣宋宝章阁学士知常德府髙祖某宋宣议郎曾祖康老宋富阳知县祖俊卿赠嘉议大夫浙江盐运使父与绍赠中奉大夫浙江叅政初公元中书右丞叶文简公之孙判庆元府同之子也生而室有火光耀如流星以为不祥出之叅政公子之娶岑氏早世二男子曰抗曰智皆夭再娶于陈封夫人至孝持身治家内外井井不以贫疚不以贵骄先公卒享寿五十又七与公同坟异藏生慎及全慎仕为中书舍人公平生纯一见道处官若家尤不以贫富动心仕止进退不亟不纡坦坦施施及与人交命觞咏诗踔厉风出穷日夕不厌人以春风和气目之其著作有和陶集春和集清溪集知足集凡若干巻呜呼甚矣儒道之有禆于世也身用之则荣家国用则宁天下用以平公自结髪战艺以功名终将何修而致是哉亦惟道而已矣嗟乎道之为用闳矣铭曰
　　不屈而伸其道允臧不朴而文其德不爽天球在序金奏在宫聿谐其施以襮匪躬既灿其英亦硕其声有閟其藏繄后之成

　　户部尚书郁公墓志铭　　解缙

　　永乐三年八月五日户部尚书郁公薨于位上遣官祭以文命工曹具衬辍朝一日顾翰林学士臣缙等叹息称其才呜呼公之哀荣始终固可美国家所以待臣庶恩礼之厚尤足以激劝于当世公之子孙岂不永有庇赖欤于是其子彬衰麻踵门泣而致公之治命请予铭其墓噫公与予交二十年未尝尔汝亵狎亦未尝挟长杀敬礼予二人者亦自信为诚实洪武二十二年予侍讲华盖殿中公始受命为户部度支主事赐名新明年改户部司属二十三年升北平部郎中二十四年六月超授嘉议大夫户部右侍郎考满上于庭中称誉擢尚书授资善大夫十三年于兹矣非才而能之乎抑公之盛福其祖考以来积累之庆非偶然而致也公家素饶财慷慨豪举不为龌龊喜宾客乐于赈穷乏不为德色洪武中奏事庭中被顾问天下户口漕运地里险易计数时日应机响答无遗谬自谓刘晏以下不论也晚岁多疾乃时在告上甚怜之公亦时自语予吾觉衰老恐旦夕先朝露不能报国恩吾平生无卓异惟君知也幸与之铭其墓纪其荣遇而已呜呼公非可谓达欤公苏人也曾祖仲和祖瑜父德字铭本公以至正丙戌正月十四生于吴县洪武元年祖父迁居凤阳临淮县公随而家焉公娶严氏综理家政严而有绪彬字孟父亦克孝敬公尝属之予曰他日视之曰余故人之子即此子之荣也公墓在临淮古城之原铭曰
　　古大司徒职惇典礼驯扰兆民岂惟会计惟公奋身亦以岂弟恂恂怵怵爵禄之器厯官十年光荣后先岂曰其才有德于天岂无人谋不如盛福崇崇其阡临淮之麓

　　故元同知邵武路萧公墓志铭

　　元之季世天下四分五裂其间盗名字者无虑千百计独闽之陈友定起徒步至列将相百战守死为元东南烈士未能或之先也当是时吾乡豪杰之士多从之崎岖岭海至死不怨而朝廷音问实藉以通先祖太史公贞烈死节事闻赠官先君子亦宣授资德大夫参知政事诏使来自海上友定遣江君伯昻与俱来且说熊天瑞于赣伯昻与先公少相善也为其言友定意先公感激因邀里中士萧君克钦辈数人俱至赣说天瑞犹豫先公以太夫人老病不得行伯昻去报命克钦南逾岭表间入闽微观之﨑岖两浙出金陵转入巴蜀还寓长沙厯湘潭以归与先公谋曰吾观羣豪智略皆下独友定忠义殆可倚也乃复之闽友定承制授克钦奉议大夫同知邵武路叅其军事友定用法严往往致滥辄为营解全活甚众当行兵击贼入建阳山谷间卒遇千余人围之数重执长刀跃马奋击贼首两人直前来刺将及忽大呼辟易其众曰且止且止此吾父萧公也使语之二人跪曰我尝见获于君赖公救之得生今虽众寡不敌我终不敢背德布阵稍却罗拜云集行建宁光泽道中有七人者执兵而前跪曰生我者公也每思无以为报今幸道经我里敢以白金百两为从者献萧君不识也其人各言姓名及所以营解其生之状君慰喻却其献而去洪武元年戊申随友定至京友定死君以亲老辞不仕归田里年才四十二事亲以孝闻读书教子自娱祁寒威暑手不释巻亲戚子弟从学多所造就洪武戊寅六月二日终于家享年七十二于戱可谓全名福矣君生元泰定丁夘岁余亲母王氏卒继母王氏鞠之爱之逾已出岐嶷不凡几冠从受书于安成罗先生学成教授其乡卓然以不坠其家为念而所以去就卒如此可谓难也矣余闻之先公常欲为之传其事今子翰林检讨引髙与余同修太祖髙皇帝实录见友定之事而叹萧君之不可作也引髙亦感风木奉状请铭余不敢辞也按状君讳寅克钦其字所为文章曰舫中集晚自谓舫中叟学者称秋舫先生系出（阙）斋鄱阳庆居山东济宁有讳忠国者事宋髙宗为吉州路防御使子文壻吉水城西章氏子孙遂为吉水人髙祖典簿公文布曾祖信可祖德永父云心世积忠厚连姻士族娶艾氏先卒继王氏徐氏子男五人长仲髙其季金髙皆先卒次即引髙次持髙皆能世其家女子三人适士族孙男子十四人庆荣回艾明会宏卒仪益本遵系全曾经曾孝蒙覩以寿终之岁塟君于邑之仁寿乡荷塘山之原铭曰
　　有伟萧君世之通儒纵观四方议其贤愚得所宜归之死不回从容进退钟鼎若违蔬食之甘韦布之温天锡寿祉有贤子孙得誉之真身后乃定盍视厥铭惟善无竞

　　故奉政大夫太医院使戴公墓志铭　　王汝玉

