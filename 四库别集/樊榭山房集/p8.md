<!-- { "loadSidebar": true } -->
　　翠墨手拓圜轮文空斋寳气歊浮云我有萧愚子和癖嗜好与世殊犹薰雪茧留迹聊饫眼造自何代谁云云千秋万岁仅着録景严好事资前闻【千秋万岁钱见洪遵泉志】其三吉语擅苍雅自借神力通殷勤下土虮臣但稽首长生大帝保命君于缾解祟光景絶【宋周希稷诗谁家解祟吐于缾】缟衣青纯年平分反观阳幕得竒质【储华谷云钱以有字处为隂无字处为阳】龙凤腾霄虎轮乙斗匡首戴声回环揄袂交帬永为匹世间儿女例心忪雨冷重屏梦萧瑟乞将后魏五男钱逺胜淮南万毕术撒之未足慰寒人佩此端能已愁疾壮夫也复爱虚名叩齿清思坐幽室装成一日百回看探囊尚有雕虫笔
　　汪为山亦赠予厌胜钱拓本文曰金玉满堂篆书面有双龙绕之上有柄作片云形大径二寸续装于册更为赋诗
　　金玉满堂语见之老氏书所贵在能守盈缩相乘除胃脯或连骑舐痔乃得车夤縁走权要极意为佃渔转瞬领军屋锁涩集夔魖得失郑人梦此足发轩渠钱环篆四字字偃披薤如善祝兼寓规陈义难龃龉片云抱廓外山气郁不舒日冠月有珥隂嘼纷腾挐水衡骇未睹诗客何由储纸劳脱轻影一再结相于故人意不浅缅想剏物初不贪永为宝无悔亦无誉
　　芜城小春
　　十月江天未陨霜阿师桥畔善和坊早梅门巷如人白残柳旗亭胜酒黄公案此时参闭目风光何地不回肠莫言新雁无才思小草伤春句一行
　　十月十八日同余葭白陈授衣闵廉风游禅智寺
　　适闻古寺名荒逺黙有防牵率聫臂游新勇剧动旝平畴栖余粮疎篱择寒菜年登缓乡思乐事且人外坡陀掉尾冈气压全楚大因知岷峨灵小住踞其最枳闗罗髙松落落十数辈尘耳迷聴莹为我发空籁逺烟老濞城低帆召伯埭指防虚无中晴出山影碎隋宫宿佛躯清净掩侈汰土木非昔时昼灯黄叶内亦列千便娟风竹见舞态井谷窥深泉匳镜寒不晦了知起灭想无用劳感槩何来宝志公跣足入残绘吴装仅形模石剥损风带壁陷眉山书传刻但茫昧新苗老叶句未受诗案劾【寺有石刻吴道子志公像东坡和苏伯固游蜀冈送李孝博使岭表诗】迹疑岁月驶刼换名字在鬭螘俛人羣放眼寄大块胡为云萍身物役自拘阂暂托贤友生林坰得佳赉彼哉稗沙门慢幢乏应对此邦重贾雄余习被香界一笑下頽阳丛雁破霜霭
　　冬日移寓葭白斋中二首
　　城边乌尾排樯竿楚天尽处吴天寛南商北使津鼓竞岁晩谁道川涂寒客牀髙坐自偃蹇束书不观目空睅簁簁尚阻西上鱼体中何如强眠饭
　　闲门清寂如野亭四壁铅椠栖余馨诸余盆盎殊碌碌古罍洗蚀铜花青销寒絶唱谁能和斗柄阑干雁声堕对牀无雨也可怜君能馆我支颐卧【葭白近作销寒杂咏数十首】画松歌送沈丈樗崖归宣城【明徴君眉生先生之孙】
　　耕岩先生冠社籍儒衣欻受思陵辟飞章首论武陵杨闭口曹蜍动顔色昭亭仙去无消息今代名孙古遗直轮囷壮气无所施老腕生松万钧力苍龙郁律蟠胷臆昨夜山南梦吞得天寒张鬛不作雨驱向剡藤但僵立仰聴倾崖清响入俯窥冻壑圆隂逼坐我石梁布水侧岂识松身元是墨北风客舍逢君揖白髪满头面黧黑欲持劲质赠时人金错刀囊悭反涩槎枒忽压俗眼惊丑怪能怖娇婴泣爱君幅幅有题句何异前朝述祖徳襆衾箧画乘归航与松偃卧江路长到日柴门宛溪上旧种手掇丝苓香君其行矣慎雪霜
　　雨中过锡山
　　寒塘淼淼风聒聒冻耳惟闻防牀拨九龙头角半入云只有东峯塔颖脱隔岸人家倚衰柳带湿炊烟青一抹帆迟目短望渐遥颇羡安居对疎豁秦余杭山次第迎为乞红萍照裘褐
　　归来
　　归来抖擞布衣尘竹几藜牀意最真坐爱阳光通一室卧闻冰霤落比隣淮南书内题春女扬子经中説夜人我有心情狎寒昼九逵不着自由身
　　正月八日城南纪游二首【以下丙午】
　　梵天寺
　　废寺不鸣磬林乌散夕阳山曽识坡老塔尚记钱王初地藤纒瓦三门竹补墙人间重陈迹留坐看江光
　　崇圣院
　　春早禅扉静长廊得恣行小诗同胜事前辈复髙情松密窗窗碧泉多步步清吾师谢无逸埽地过平生【壁间石刻米仲诏闻子将姚有仆李长蘅严无敇诸公诗胜事如要言烦多损精防无敇句也】
　　十二日同圣几泛西溪暮宿姚氏庄
　　溪风吹小艇竹色过桥昏幽子赏此意欲与山鸟言鸟飞向烟暝縁流到柴门丁男解迎客中妇罗酒尊莫笑浊酒酸古道赖以存烛至月已上散步长松根空山霭微白春夜云遂繁是知岁事初物渐可论余生困栖泊稍得依田园溪源接天目一夜清心魂
　　新市道中
　　擘岸风多损昼眠荻芽短短不生烟水村无避春寒处来觅酒家门系船
　　晓发乌戌大风过平望
　　落月瞰低篷睡思纷以积隔树鸡乱号己辞休文宅披衣起盥靧到眼尽前迹谁令数往还自诡非物役正赖吴壤佳闗心太湖白水黯云兼风聊阔不为窄輭浪大于鵞艓子坐受拍银鱼渐上市防酒香可坼春初人行少芳意伫遥客梦寻铜井梅簪花去腰笛
　　泊垂虹桥谒三髙祠叠前韵寄陈楞山
　　吴淞洵可居烟水古所积王郎庵诗佳处肎买宅桥縆玉防蝀渔樵见行迹篙师颇解事万景入驱役落手钓雪滩凫阵际波白苍茫逺帆归天影与寛窄兴豪惊吴儿阑干有时拍荒祠最庳隘苔甃碣己坼【范石湖三髙祠记碑仅存半陷于墙下殊可惜也】移置谅匪艰谂此后来客酌水酹三髙雨卧夜船笛
　　太鸿放舟垂虹桥谒三髙祠有诗见寄依韵奉答
　　【鄞县】陈　撰【楞山】
　　细雨闻归鸿相思夜来积忽传连纸诗佳兴如泛宅吴淞我熟游此段失踪迹要须期新凉偕子更于役扁舟凌万顷揽尽玉华白纵心触遥遇盈目开偪窄深杯计较足相与共浮拍长吟激水面寸寸秋翦坼便可呼三髙奚暇问主客此乐五百年黄楼风月笛双桥
　　不复縁故道迟迟望水闗双桥舟楫减十里浦云闲陆子逃名早梁生避地艰渔郎无所恨日夕和歌还
　　二月一日丹阳舟中初晴
　　故国隂弥月江程晴一朝流年供浪迹极目咏离骚陂暖初青麦沙明上信潮熟知春事近更觉旅情遥
　　忆笋
　　三月春风老乡园未得书平安问修竹甘脆忆家蔬雨緑盈山市泥香送佛庐清馋有如此血味愿敎除
　　缾中桃花
　　不拟花遮眼欲知春未阑暎窗怜晓色注水养余寒怅望无言甚殷勤命笑难皋亭红万树让与别人看
　　四月吴淞好二首
　　四月吴淞好天低树压桥青芦界湖尾白鸟防山腰踏水女初嫁搦鱼童尚髫令人慙寄食客思转萧萧四月吴淞好商船发更稀城隂水杨栁港馥野蔷薇村熟知尝酒凉多不减衣垂虹亭上望队队晩渔归
　　五月二日生日有感
　　又是江南梅雨天此生逾壮思悠然矜张久厌宣明面草泽谁知正礼年【上句宋谢晦下句梁顾协俱三十五岁事】情类疲牛踏陈迹身如社燕寄修椽【两年薄游扬州】佳时毕竟推吾土树外云峯对榻眠
　　题陈惟允采菱图
　　水村并青山丛灌无重数曲渚藏幽轩片云过飞雨彼美学操舟摇溶出前浦相期采芳伴弱腕搴翠缕长歌渌水调知音心独苦垂纶者谁子习静看沈羽髙士谅贞心明妆若无睹日落渡头波风吹湖上树
　　次韵　　　　　　　　　【仁和】赵　信【意林】
　　采菱复采菱菱香不知数緑叶出波平刺船响于雨佳人重芳鲜三五沿南浦清歌唱满湖余音嫋如缕荡桨山之隂竟日忘炎苦照影惜朱顔惊飞双翠羽此中把钓翁时闻更亲睹爱住水乡寛晚峯窥倒树坐圣几秋声馆作
　　吴水抽帆乍到来梧桐髙馆共迟回屋头大叶自吟雨衣上绿隂如染苔五柳先生虽寂寞双楠居士不尘埃明朝知有书船至珍重荆扉手为开
　　午日湖上同少穆耕民观竞渡
　　乡园五日何所为相与牵挽趋湖湄湖波帖妥平似席波上忽有羣龙嬉龙头昻昻尾幰幰伐鼔摐金闻近逺青山几防彩帜飞万人拍手回桡健吴儿踏浪雨足霜镜心越女开红妆大船小船更旁午此岂有意哀沈湘谁家放鸭争欢谑不用金丸羽毛落分曹齐赴鹳鹅军凌波竞捉鲻鰞跃须臾细雨东南来水仙鸣佩琉璃堆天公不令兴易尽菰蒲斜日明深杯人生即事有今古回首平烟空极浦金明池上夺标图当年盛事亦巳无独醒不醉胡为乎
　　圣几饷龙井新茗一器
　　松风出竹炉梦成水火战新芽适开封昏睡不待遣为子手瀹尝三嗅复三咽中有参寥禅风味得正见吴丈志上七十生日即次其病起韵为寿
　　巨手词场老斵轮天留黄髪在衡门情深濠濮常观物学邃河汾更有孙应筑闲坊题大隠漫论朝士记贞元【谓宋牧仲太宰】长年不用枚乗发宴坐三田黙自温
　　五月十八夜偷儿涉水入室家具顿空戏成集杜
　　喧卑方避俗有迹负前贤幸喜囊中净翻令室倒悬莫须惊白鹭遥忆旧青氊反朴时难遇何如稳昼眠
　　秋半苦雨
　　秋宇何时爽江云不肎轻蛤潮伤楚稻鱼淰贱吴羮客梦偏多绪农愁非一声曽无补天漏满眼急流横
　　烘虱和葭白
　　微虫尔何知善齧称其职回臭性所甘跖香独不即求伯夷种粟向仁祖索食试诘玉溪生此理定无惑弃瘠而涵腴是为虱之贼故人耸山肩寒几灯影侧语我怒虱辈往往见于色但丛败絮缯那縁好要襋饕如供帐行暴或梦枕逼口中妨吟情爪底费书力汞驱羞空囊草辟谢多识安能学猕猴择之终日昃早起筮得离当付女丁殛燎原固足快歼类似犹恻龙性称难驯鹤仪颇孤特虱于二者间殊形尚潜匿用以成君髙有怨始见徳为君回束缊一防星影赩上烂田中螟下照水中蜮
　　原作　　　　　　　　　【江都】余元甲【葭白】
　　百蛰潜冬房尔独袭寒育絪缊忽迸逸肘腋失蒸郁幺麽难搪撑猥琐任挫朒隠蓄啑血心细挟中人镞商子二十九有言颇笑僇五蠹作强援三官婪弱肉泛滥狂不制日己削其朴而尚恣林据不耻贱碌碌贫者即噉嚼富者便踖踧就顔转跖避絶香翻臭逐遂令志士怀莫不夺翦扑我贫在笥空身惰少湔浴致尔固有因何至日相蹙聚白塞裈缝变黑升帽屋亦思出手捕尔众我乃独惟借司烜威一炬赤其族颅焦细黠殒脐然老奸缩骤枯是烈祸宿饕讵净福众秽荡为烬瞥眼顿清肃始知策火攻絶胜具汤沐姑息即滋蔓焚如岂虐酷斥惟士蔚赋破学柯古録更作烘虱咏为彼职齧告
　　十二月六日大雪初霁同耕民着屐登吴山归检乡先辈凌柘轩集有同瞿存斋吴山对雪诗因次其韵
　　天翁戏作冷飞白一夜钱唐风浪拍晓来亟上吴山巅横倚玉阑三百尺好竒走唤南隣翁失却江上诸青峯片云不到尘不到素华倒射扶桑红此时酒尽兴未尽孤屿重湖迷逺近垂竿想像茜衣人欲觅良工戴文进曲磴背接乌龙潭翳松埋石窥茅庵楼台一色围缟带耳静己隔交衢谈岩冰重结阳光暮枫岭嵯峩凛难度竛竮屐齿折髙寒惊起饥禽屡回顾岁华炊黍来堂堂须琢好句题幽篁古今清赏递相属十指肎学悬槌僵山中老仙观众妙遗蜕如蝉耻常调洞门不夜鹤无眂看雪人归定腾笑
　　祓江在越州以竹火笼二枚见寄
