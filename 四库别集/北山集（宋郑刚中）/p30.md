<!-- { "loadSidebar": true } -->
　　【某】顿首再拜义荣中书舎人即日初冬戒寒伏惟祠宫髙间台候动止万福江干见公于小阁波浪之上一语成别岂胜怅然自后虽滚滚度日未能拜书为问而公之起居得之甚详深以为慰如闻扁舟抵岸径自兰江与眷聚同为北山之居行朝是非倾侧之地车马之气上成烟雾而公乘舆一来萧然脱去想当秋晴日暖徜徉杖屦乐有不可胜言者殊使人怀想歆慕为无穷也铨曹考功最为闗要日得与羣胥为敌每搜见情状使士大夫不至户外有滞抑之声则欣然自得今者移置台中旦入午归遂无所用其心素餐之恨益不自平矣但如舎人必不得久在山间事定理明则公论又将驱公以出承教之幸固在旦夕间尔乡里闻今嵗可得上熟拱坦田瘦如石亦有穗可鎌余可知也防发近得书矣怀间万端非幅纸可尽未闻惟保练生经坐待殊渥区区至望
　　荅曽天逰
　　【某】再拜公之去国也【某】文拘不能通谒郊外自念仰徳有素【某】在省戸虽间得一见而文书填委坐穷日力不能从容名理尔后承乏为言官则一见之欵又不得如在省时参差阔逺今遂千里其为愧恨未易可平尚惟珍重鼎茵为国自爱即还禁近以慰士大夫日日之望自余难以寸笔殚布伏幸台照
　　又
　　【某】再拜属有逺役离北阙之一日拜缄赐于舟中伏承为别以来体中尝少不平今已全愈岂胜慰喜至于问劳周旋则感愧之情抱以西去矣朝廷遣枢臣视陕右而乡人牵累率皆攸行恐复无补分毫则为惧滋甚区区行李已次符离当以六月半至永兴半年后可还长途万里惟有瞻向之怀
　　与秦丞相
　　【某】禀自再拜仆射相公即日炎夏伏惟从容庙堂神明共护钧候动止万福【某】备员行府何补事功道路无虞咸托大庇行李即今已次谷熟郡县愈北物愈贱米粟愈多如永城防亭皆小镇邑亦庾米万数闻京洛间斗粟不三十金造化所以相佑者是岂浅浅苐三年之旱人斯具舟不得不为之计也新疆百姓所以望摩拊者事非一条得贤守令则朝廷不必一一措画彼自能因时顺势种种办集选守令似常谈区区之愚谓今日之计莫先于此仰惟留意更旬日当至故都道路节次具禀未缘参觐伏乞为天下生灵保重
　　与李参政
　　【某】禀自顿首参政【某】道路忿猝不能时具申禀伏计德宇洪深且复防睠之厚不赐过尤下情感愧即日炎暑伏惟恊济庙堂钧候动止万福枢府二十八日到京一行官吏咸托大庇旧城之内十废六七独内前槐栁茂宻楼观尊严如故望之使人涕下新疆百姓如久病乍复之人实无气力但米多肉贱且能一饱度日至于摩拊料理为经久之计日有望于朝廷也尚逺参侍惟勤仰德之心伏乞上为睠倚保重
　　荅胡承功
　　【某】再拜察学丈今时第一等人羽仪禁路参賛堂庙乃宜而淹留城都亦一年久何也四川闗利害甚大且重九重所深念岂不谓四川安寕则天下休息俟时中兴致公政地未晚今者舆圗复还敌意降顺既中兴矣公其益厚鼎茵倚须腾上以允人望
　　又
　　【某】再拜楼丈出闗陜【某】被防参佐自四月末离临安区区道路亦既百日闗陕人情安帖措画大畧亦定旦暮归矣楼丈日望大斾之来庶得面尽曲折第闻暴水败路徃来不快计行李亦须少阻愿严督前驱于行府未去间得拜光仪不胜大幸
　　荅孙学士
　　【某】顿首再拜太冲知郡学士前日同朝甚慰然鹿鹿抗走与公未得亲也去夏山间承髙论两月且开怀相与便如平生私自欣怿后来承乏省户益多事而公亦不为朝廷留矣旦暮怀想惟心自知拜教之辱伏承待次髙闲台候动止万福主上以闗陕初复命枢臣出使夏四月被上防参佐七月抵凤翔西南望巴山如画圗念吾太冲飘萧其间而不得见也兹忽被教审闻动履赵丈又具言日来为况甚佳既以慰浣而华示委曲奉之温然恍如小山飞瀑留灯夜坐共读举子试巻时也如驰想何楼枢措画分屯事大畧已定惟候一见赵丈付以茶马数端便为归计此只两日间示王普州极醇雅苐到此太后时然亦不敢不为官长称其才赵丈虽老而精明可喜枢还朝廷当能力言于上也并惟埀察【某】自去秋作言官亡状自合引去今尚强顔奔走者公当照见其心更两月到临安初春当得归雅眷未望他日尚防放死生愿以幅纸问我于金华山之北来书累纸不敢效尤亦幸加谅自余保重不日腾摅所蕴以福利天下至望至望
　　与张全真
　　【某】顿首再拜去嵗冬月【某】备台察员参政大资拥节行朝觐对而去拘文不得伏谒麾下人物踈微又不敢聊修记候南昌起居愧惧之心积一嵗矣即日恭惟卧镇名藩十州受赐坐膺显相钧候动止万福【某】夏四月被上防参佐枢宻行府逾闗陕抵秦凤半年万里幸不坠鞭防以归今兹摄吏仪曹叨窃益甚念异时随众人出入门墙均奉教约而盼睐独厚受知最深庥庇之因岂无所自缄封恩意惟心自知虽无世俗竿牍之礼致其区区公未必拒而勿领也南昌控阨江西所系重大徃年饥民狼顾聚为盗贼今皆一二安集为郡县如故则九重之忧亦日以解促还禁宻讲求所以福利四海之道公其旦夕归乎此心复朝夕以几嵗钥将更腊寒方重仰惟精调茵鼎上副睠倚之怀
　　荅陈长卿
　　【某】顿首再拜即刻台候万福【某】前日防临过喻以令祖铭文事中怀感愧殆不胜言累日念之终不敢承命窃读行状见所以种德遗后之道汪洋深厚非文气葢世者未易发扬顾此穷悴衰老之笔出语芜陋自葢藏不暇敢承命乎又念辛亥嵗公考兰省进士【某】以举子被选宣有诸生礼今欲论撰先世之令猷不仰求名手而反下须之【某】所以尤不敢者此也怀二不敢不以告诸执事则轻率不揆之羞实自贻之愿赐孚察行状藏之箧中他时闲坐祓濯开巻欲与古人同过目故不以归纳并幸裁照区区尚几面言
　　谢何直阁惠诗文
　　【某】再拜前日得见已如对氷雪徐读所惠诗文五采交正味粹然真所谓赤瑛之丹所不能抗金茎之露所不能拟也岂胜钦叹【某】行有万里之役置此箧中可以洗濯道路之尘镇压风波之险敢不再拜
　　荅井都运
　　【某】顿首再拜都运中大春序晼晩伏惟台候动止万福【某】数拜车马之临已深铭荷昨日又被长牋之辱有所怀感意勤而礼过非所宜防也【某】尝谓事功之不立非世乏材而然也天生一世人自足一世用谓乏材者非也不材者贪进而忘其陋有材者计功而爱其力此事功之所以不立也不材者贪进不自知也有材者爱力智太过也古人则不然揣力知分不材者退听故无侥冒之讥念国忧时有材者展用亦无独善之蔽君上驭人羣而立事功者如此而已左右绵歴之久飬成俊伟之望甚盛甚休夫取四路之材供亿十万之众此非绵薄者所能左右如探帑藏而饷賔客取之用之一谈笑而办真念国忧时之士腾骧展用之日而雅志方有鼔枻出峡泛长江秋水之兴无乃近爱力之嫌乎使者虽甚愚为朝廷奏退有材之士非所敢也借曰时将戒未见代者然太师卧病从他司上之于賔主之间若有未尽勉出袖中之手力扶关蜀之民诚有望于左右勤书言谢不觉缕缕切幸深察
　　与何枢宻
　　【某】再拜枢宻一日峻除固知庆慰万里逺使谅亦勤劳如闻孚通和意太母囬銮成此休功尤为盛事【某】被睠甚雅賛喜独迟拘系之身不能自力惟切瞻望而已
　　又
　　【某】再拜【某】辛酉之行为上流而出仰托朝廷不至败事抵防阳被受分画指挥便知此责不轻矣画疆分界元无定处止令与北官商议索价之髙势自当尔使某满足其意委之而归则勒马东还岂俟今日调和内外事有万端不失此躯真为天幸使枢宻不闻其畧当亦想而知也稽留使事朝廷既不以为罪而敌意似亦稍缓岂宻庸之功有及是耶幸甚幸甚然疆场凡百皆已措画不至上烦钧念仰惟照察
　　又
　　【某】再拜【某】受生艰难所遭无易者去嵗一病濒死衰羸颠力病赴事正此扰扰胡宣抚疽发不十日而死军无主帅百事散漫人心揺兀不敢顾避小嫌悉为料理误恩过听就畀付之不胜忧惧【某】岂辞难避事者诚以病后心志凋落体力未全又积习之余触事掣肘累政务以姑息茍安寖至难遏今费用自十万緍以下皆不论也四川又嗔催常赋党庇逰谒一不如志嘲谤四起此其柰何区区之怀有未易言者续一二布之堂庙矣
　　荅何宪抡仲
　　蚤辱故人华示惕然悚惧退而祓濯诵之悚惧増甚荐士盛德也惟魁杰有重望气力可以运动感移者乃克当之区区绵薄敢事此语蓝田有贾既贫且病每见道旁宝玉虽眼明心动然欲市而取之则贫无资欲怀而去则病无力抱空恨而已虽然张敞尝谓朱邑曰伊尹吕望其人不因阁下而进矣此言荐举之力止可施于中人非常之才不待荐而犹兴也岷峨多士之乡所谓中贤之可荐者既坐绵薄而非常之士又将不因推毂而进反复无以当厚意此所以増悚惧焉行大用矣愿以今日所以见告者他日躬行之以宠善类敢持是説以谢
　　荅张子公
　　【某】再拜下喻称提本末具悉台意此事在酒务言之利害昭然岂有无本而能取利者乎在宣司言之亦有不得不论者成都有称提钱近二十七万其借有酒本者二十六万有竒借而复还阙而复取乃为旋转若一去而不返久假而不归所谓称提钱者殆虚名也一旦引法有敝孰称提乎然【某】所谓取者非谓遽竭之也量与防那庶一嵗之内于酒务自不觉欠而于称提钱本渐有复还之理所以止令本利相度自防那数目渐欠补还而不敢科为定额者此也敝司无纲纪甚矣诸库务或出入无文记或金银与杂物同歴每考一事悉名在而实亡营田有石数在歴而仓则无之马有匹数在歴而廐则无之官有请受在歴而人则无之其他不可槩举【某】备员以来例皆考究畧使就实如称提钱亦是愚意所见如是未尝与人谋也到此未久人未知心腹所欲知者皆博询逺问而防以愚意而已至其中否则未可知也尚书试为深思之
　　又
　　剥佑钱一事尤荷下谕岂不深感承公不胜怨骂而罢去某所亲闻于胡文者而愚意复不以为然也剥佑旧法在处行之而独四川能起怨者何耶此犹未论而于军中有大利害尚书亦闻今年冬绢几败事乎七月初诸处多是绢都漕司无以为计乃至退还彼此推托不肯収受资阆二州是也退而去者无人担负则道路驱率铺兵捉拽人户而绢无所归今年已如是矣州郡官吏安得皆是贤者所在容情作期限甫逼绢毕至欲尽退还则军衣不敢后欲以绢与之一夫有语三军不能平也欲取官吏加罪能尽停废乎尚有剥佑之法可以防闲俾污官黠吏知其必偿而少自戢尔以闻向来剥佑钱不依法取于合千人而科之民间或剥佑不以实而良绢亦或遭之殆恐招怨之由有在是也若取绢之真者以实佑之以所佑之数从合千人征之取一二尤无状者按黜之似亦无害若旋行允当之后尚有无稽之论则付之勿恤而已更望尚书不以其愚而终告之幸甚
　　与楼枢宻
