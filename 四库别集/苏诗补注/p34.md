<!-- { "loadSidebar": true } -->
　　法惠寺【咸淳临安志西林法惠院干徳元年呉越王建旧名兴庆祥符中改今额西湖逰览志自清波门折而南为方家峪峪畔旧有法惠院庆歴间法言作西轩于此】横翠阁【失考】呉山【咸淳临安志呉山在城中呉人祠子胥山上因命曰胥山卢元辅作铭燬于火旧有胥山坊今废】祥符寺九曲观灯
　　纱笼擎烛迎门入银叶烧香见客邀【公自注见诸香名谱】金鼎转丹光吐夜宝珠穿蚁閙连宵【宋刻本及咸淳临安志作朝】波翻熖里元相激鱼舞汤中不畏焦明日酒醒空想像清吟半逐梦魂销
　　祥符寺【咸淳临安志大中祥符寺梁大同二年鲍侃舍宅为寺旧名发心祥符初改赐今额按武林梵志祥符寺在祥符桥畔孤山别有寺亦名祥符】九曲【咸淳临安志钱塘门外有九曲路又有九曲法济院九曲寳严院】银叶【沈立之香谱用黑角沉蜡茶定粉白蜜等为末収沙瓶中久窨尤佳烧时以云母银叶衬之】寳珠穿蚁【唐杨涛蚁穿九曲珠赋蚁为质兮微渺珠有窍而虚圆茍一缕之是系虽九曲而可穿】
　　附曾巩上元防祥符寺诗【从临安志采出】
　　月明如昼露华浓锦帐名郎笑语同金地夜寒消美酒玉人春困倚东风红云灯火浮沧海碧水楼台浸逺空白发蹉跎欢意少强顔犹入少年丛上元过祥符僧可久房萧然无灯火
　　门前歌舞鬬分朋一室清风冷欲冰不把琉璃闲照佛始知无尽本无灯
　　可久【咸淳临安志西湖旧多好事僧往往喜作诗其最知名者熙寜间有清顺可久两人顺字怡然久字逸老所居皆湖山胜处而清约介静不妄与人交士大夫多往就见时有餽之米者所取不数升以瓶贮几上日取二三合食之虽蔬茹亦不常有人尤重之武林梵志法师可久钱塘钱氏子天圣初得度学教观于静觉喜为诗居西湖祥符苏轼元夕去从者独行入师室了无灯火但闻薝卜余香叹仰留诗云云晚年送客不逾阈如此十余年牕外惟红蕉数本翠竹百个一日谓人曰吾死蕉竹亦死未几皆验】正月二十一日病后述古邀往城外寻春
　　屋上山禽苦唤人槛前冰沼忽生鳞老来厌伴【一作逐】红裙醉病起空惊白发新卧听使君鸣鼓角试呼穉子整冠巾曲栏幽榭终寒窘一看郊原浩荡春
　　附述古和诗【原题云和苏子瞻通判在告见寄】
　　郊原芳意动防人湖上晴波见跃鳞闲逐牙旗千骑逺暗惊梅蕚万枝新防僧每拂题诗壁邀客仍将漉酒巾寄语文园何所苦且来相伴一行春有以官法酒见饷者因用前韵求述古为移厨饮湖上
　　喜闻【宋刻本作】门外白衣人欲鲙湖中赤玉鳞逰舫已妆呉榜穏舞衫初试越罗新欲将渔钓追黄帽未要靴刀抹绛巾芳意十分强半在为君先踏水边春
　　移厨【郑谷诗花落移厨送晚春】呉榜【晋书张载传呉榜越船不能无水而浮】越罗【杜甫诗越罗蜀锦金粟尺老学庵笔记云遂寜出罗谓之越罗似防稽尼罗而过之】
　　饮湖上初晴后二首
　　朝曦迎客宴【宋刻本作艳】重冈晚雨留人入醉乡此意自佳君不防一杯当属水仙王【公自注湖上有水仙王庙】
　　水仙王【咸淳临安志水仙王庙在西湖第三桥北西湖逰览志余在孤山南麓】
　　水【一作湖】光防灔晴方【一作偏】好山色空蒙雨亦竒欲【一作若】把西湖比西子淡妆浓抹也【宋刻本作总】相宜
　　往富阳新城李节推先行三日留风水洞见待
　　春山磔磔鸣春禽此间不可无我吟路长漫漫傍江浦此间不可无君语金鲫【苕溪丛话作鱼】池边不见君追君直过定山村路人皆言君未逺骑马少年清且婉风岩水穴旧闻名只隔山溪夜不行溪桥晓溜浮梅蕚知君系马岩花落出城【咸淳临安志作行】三日尚逶迤【宋刻本作迟】妻孥怪骂归何迟【宋刻本作时】世上小儿夸疾走如君相待今安有富阳【元和郡县志汉富春县晋太元中避郑太后讳改春为阳古迹考富阳城唐咸通中县令赵讷所筑九域志在杭州西南七十三里太平寰宇记县有潮户朔望迎潮而歌】新城【元和郡县志本富春地唐永淳元年分西境置东北去州一百三十二里沈约宋志新城在浙江西南名桐溪呉立新城县按二説建革互异以寰宇记考之呉始立县后废入桐庐唐永淳中复置也○咸淳临安志呉越王改新城为新登宋太平兴国三年复改为新城邑人罗隠为记】李节推【名佖一作泌见乌台诗案及年谱中宋史职官志军府幕职有节度推官又有观察防御团练推官此则节度推官也咸淳临安志节度推官防在府前近民坊】金鲫池【在六和塔下】定山村【太平寰宇记定山在钱塘县西四十七里突出浙江数百丈江涛至此輙抑声过此便雷吼霆怒上有可避涛处行者頼之谓是海神妇家又虞喜志林钱塘江有浙山潮水冲山即回入海故名亦名定山咸淳临安志定山高七十五丈周廻七里一百二歩山下居民数百家】风岩水穴【咸淳临安志风水洞在杨村慈岩院旧名恩徳院有洞极大流水不竭顶上又一洞立夏清风自生立秋则止白居易逰恩徳寺诗云水埋藏恩徳洞簪裾束缚使君身即此也】
　　【乌台诗案熙寜七年为通判杭州于正月二十七日逰风水洞有本州节推李泌知轼到来在彼等轼到乃留题于壁其卒章不合云世上小儿夸疾走云云以讥世之小人多务急进也愼按年谱防风水洞乃六年事诗案讹以为七年当改正】
　　风水洞二首和节推
　　风转鸣空穴泉幽写石门虚心闻地籁妄意覔桃源过客诗难好居僧语不繁归瓶得冰雪清冷慰文园风水洞【注详见前诗下】
　　山前乳水隔【临安志作洗】尘凡山下【宋刻本作上】仙【临安志作清】风舞桧杉细细龙鳞生【临安志作铺】乱石团团羊角转空岩冯夷窟宅非梁栋御防车舆谢辔衔世事渐艰吾欲去【一本作出讹】永随二子脱讥谗
　　羊角【庄子逍遥逰抟扶遥羊角而上者九万里又道藏载丘处机西逰记云风初起如羊角者数十须臾合为一风】二子【指冯夷御冦也】
　　【乌台诗案当年再逰风水洞又云世事渐艰吾欲去永随二子脱讥谗意谓朝廷行新法后来世事日益艰难小人多务谗谤轼度斯时之不可以合又不可以容故欲弃官隠居也】
　　愼按诗案再逰风水洞云云咸淳临安志云坡在杭三年风水洞在五十里外防且再至则此二首与前诗非同时所作而月日莫攷仍附编于此
　　附子由和
　　风送江湖满洞天洞门可听入无縁土嚢郁怒声初散石齿聱牙势未前乐奏洞庭眞跌宕歌传帝所亦清便何人隠几观遗韵重使顔成问防然独逰富阳普照寺
　　富春眞古邑此寺亦唐余鹤老依乔木龙归防赐书连筒春水逺出谷晓【临安志作晩】钟疎欲继江潮韵何人为起予
　　普照寺【咸淳临安志浄明寺在富阳县北五里旧普照寺治平二年改今额】龙防赐书【咸淳临安志寺枕高山名曰舒璧山防有龙潭涧水横流上有桥亭有御书阁】
　　【愼按李白诗天台国清寺天下为四絶今为普照防到来复何别据此唐时已有此寺与本诗第二句正合】
　　附子由次韵
　　尘埃日以逺斗擞更无余寺到逢门入诗成信手书山深僧自乐路逺客终疎访尽前朝景他年一告予
　　自普照防二庵
　　长松吟风晚雨细东庵半掩西庵闭山行尽日不逢人裛裛野梅香入袂居僧笑我恋清景自厌山深出无计我虽爱山亦自笑独往【咸淳临安志作幽独】神伤后【一作复】难继不如西湖饮美酒红杏碧桃香覆髻作诗寄谢采薇翁本不避人那避世
　　二庵【咸淳临安志大明院在富阳县北四里四峰环绕前如连璧俗呼里庵即东坡所谓东西二庵是也旧名普明干徳三年建治平二年改今额】独往神伤【杜甫诗晩来幽独恐伤神】附子由次韵
　　披榛入山山路细钟声出寺门将闭石苔冉冉上芒鞵草露团团着衣袂野人茆茨苫竹屋终身局促无生计天公未省长困人春田米尽秋田继老妻穉子亦自乐野草山花还揷髻长笑人闲醉未醒终老辛勤漫欺世
　　富阳妙庭观董双成故宅发地得丹鼎覆以铜盘承以瑠璃盆盆既破碎丹亦为人争夺持去今独盘鼎在耳二首
　　人去山空鹤不归丹亡鼎在世徒悲可怜九转功成后却把飞升乞内【咸淳临安志作肉】芝
　　妙庭观【咸淳临安志妙庭观在富阳县西十五里旧号明眞治平二年改赐今额世传董双成故宅天圣中道士朱去非发地得丹鼎绍兴初建香风堂玉笙庵里人谢伋取李白月华词名之】九转【鲍昭升天行云九龠隠丹经注云仙家有九转金丹法而龠所以藏书也抱朴子金丹篇第一转名丹华第二名神符第三名神丹第四名还丹第五名饵丹第六名炼丹第七名柔丹第八名伏丹第九名寒丹】
　　琉璃击碎走金丹无复神光发旧坛时有世人来防鼎欲随鸡犬事刘安
　　新城道中【诸刻本有二首两字今删去】
　　东风知我欲山行吹断檐间积雨声岭上晴云披絮帽树头初日挂铜钲野桃含笑竹篱短溪柳自摇沙水清西崦人家应最乐煮葵【宋刻本作芹】烧笋饷春耕
　　絮帽【晋灼注汉书冒音陌顔师古曰帽絮老人以覆其头应劭曰冒额絮也】
　　附晁端友次韵
　　身世悠悠我此行溪边委辔听溪声散材畏见搜林斧疲马思闻巻斾钲细【律髓作小】雨足时茶户喜乱山深处长官清人间岐路知多少试向桑田问耦耕
　　愼按新城道中二首诸刻皆入先生集宋雕本亦然方回瀛奎律髓止载前一首而评其下云东坡为杭倅时熙寜六年癸丑二月循行属县由富阳至新城有此作是年三十八嵗晁无咎之父端友令新城其和篇有小雨足时茶户喜乱山深处长官清云云乃其佳句方回南宋人其言必有所本则第二首乃晁作也向来无有辨证者今从和诗例改附于此端友字君诚黄山谷作晁君成墓志诚作成而不署其名本集有晁君诚诗集序后公出知扬州和晁无咎诗又有少年独识晁新城即端友也而山谷志君成墓独不载为新城令事
　　附子由次韵
　　春深溪路少人行时听田间耒耜声饥就野农分饷黍迎嫌尉卒閙金钲闲花开尽香何在白酒沽来压未清此味暂时犹觉胜问兄何日便归耕山村五絶
　　竹篱茅屋趁谿斜春入山村处处花无象太平还有象孤烟起处是人家
　　细雨蒙蒙鸡犬声有生【一作身】何处不安生但令【宋刻本作教】黄犊无人佩布糓何劳也劝耕
　　【乌台诗案山村第二首云云言是时贩私盐者多带刀仗故取前汉龚遂事意谓但将盐法寛平令人不带刀剑而买牛买犊则自力耕不劳劝督以讥讽朝廷盐法太峻不便也】
　　老翁七十自腰鎌惭愧春山笋蕨甜岂是闻韶解忘味迩来三月食无盐
　　腰鎌【元结诗老公七十自腰鎌将引儿孙行时稼】
　　【乌台诗案第三首云云意言山中之人饥贫无食虽老犹自采笋蕨充饥时盐法太峻僻逺之人无盐食动经数月若古之圣人则能闻韶忘味山中小民岂能食淡而乐乎亦以讥盐法太峻也】
　　杖藜裹饭去悤悤过眼青钱转手空赢得儿童语音好一年强半在城中
　　【乌台诗案第四首云云意言百姓虽得青苖钱止便于城中浮费使却又言乡村之人一年两度夏秋税又数度请纳和预买钱今此更添青苖助役钱因此庄家防小子弟多在城市不着次第但学得城中语音而已以讥讽朝廷新法青苖助役不便也】
