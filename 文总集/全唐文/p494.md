<!-- { "loadSidebar": true } -->
    蜀中运粮既停，百姓更无重役，至於租庸，合富府库。今诸州逃走户有三万馀，在蓬、渠、果、合、遂等州山林之中，不属州县。土豪大族，阿隐相容，徵敛驱役，皆入国用。其中游手惰业亡命之徒，结为光火大贼，依凭林险，巢穴其中。若以甲兵捕之，则乌散山；如州县怠慢，则劫杀公行。比来访闻，有人说逃在其中者，攻城劫县，徒众日多。诚可特降严加敕，令州县长官与数纤设法大招此户，则劫贼徒党，自然除殄其三万户租赋，即可富国。若纵而不括。以养贼徒，蜀川大弊，必是未息。天恩允此请，乞作条例括法。
    蜀中诸州百姓所以逃亡者，实缘官人贪暴，不奉国法，典吏游容，因此侵渔。剥夺既深，人不堪命，百姓失业，因即逃亡，凶险之徒，聚为劫贼。今国家若不清官人，虽杀获贼终无益。天恩前使右丞宋爽按察蜀州者，乞早发遣，除屏贪残，则公私俱宁，国用可富。若官人未清，劫贼之徒，必是未息。以前剑南蠹弊如斯，即日圣恩停军息役，若官人清正，劫贼翦除，百姓安宁，实堪富国。惟乞早降使按察，谨状。圣历元年五月十四日，通直郎行右拾遗陈子昂状。
    ○上蜀川军事
    臣伏见剑南诸州，缘通轨军屯在松、潘等州，千里运粮百姓困弊，臣不自恤，窃为国家惜之。伏以国家富有巴蜀，是天府之藏，自陇右及河西诸州，军国所资，邮驿所给，商旅莫不皆取於蜀；又京都府库，岁月珍贡，尚在其外，此诚蜀国之珍府。今边郡主将，通轨一军徭役弊之，使百姓贫穷，国用不赡。河西陇右，资给亦减。臣伏惟松、潘诸军，自屯镇已来，於今相继，百十馀年，竟未闻盗贼大侵，而有尺寸之效，今国家甘心竭力以事之，臣不知其故，伏惟念惜。
    臣闻上有圣君，下得直言，贱臣敢越次冒昧以奏。臣在蜀时，见相传云，闻松、潘等州屯军数不逾万，计粮给饷，年则不过七万馀石可盈足。边郡主将，不审支度，每岁向役十六万夫，夫担粮轮送，一斗之米，价钱四百，使百姓老弱，未得其所，比年以来，多以逃亡。臣伏以吐蕃陛下未忍即灭，松、潘屯兵未可废散，若准此赋敛，每年以十六万夫运粮臣恐更三年吐蕃未殄灭，剑南百姓不堪此役，愚臣恐非圣凝获皇制敌安人、富国疆兵之神算者也。
    愚臣窃见蜀中耆老平议：剑南诸州，比来以夫运粮者，且一切并停。请为九等税钱，以市骡马，差州县富户各为屯主，税钱者以充脚价，各次第四番运辇。不用一年夫运之费，可得数年军食盈足，比於常运，减省二十馀倍。蜀川百姓，永得休息；通轨军人，保安边镇；京台府库，河西军马，得利供输其资。臣伏审计，便宜体大，非一二状俱尽，陛下若以此奏非虚。或可采者，请勒臣付所司对议得失，然後具条目一一奏闻。若臣苟为谬妄，无益国家，请罪死不赦。
    ○上益国事
    臣闻古者富国疆兵，未尝不用山泽之利。臣伏见西戎未灭，兵镇用广，内少资储外勒转饷，山泽之利，伏而未通。臣愚不识大体，伏见剑南诸山，多有铜钅广，采之铸钱，可以富国。今诸山皆闭，官无采铸，军国资用，惟敛下人，使公府虚竭，私室贫弊，而天地珍藏，委废不论。以臣所见，请依旧式，尽令剑南诸州准前采铜，於益府铸钱，其松、潘诸军所须用度，皆取以资给。用有馀者，然後使缘江诸州递运，散纳荆、衡、沔、鄂诸州；每岁便以和籴，令漕运委神都太仓：此皆顺流乘便，无所劳扰。外得以事西山诸军，内得以实中都仓廪，蜀之百姓，免於赋敛，军国大利，公私所切要者，非神皇大圣，谁能用之？管仲云“圣人用无穷之府。”盖言此也。臣某言：臣伏见神皇陛下恭已受图，遐想至理，将欲制御戎狄，永安黎元，不欲烦挠蒸人，故为无益。贱臣朝不坐，宴不豫，军国大事，非臣合言。伏见松、潘军粮费扰过甚，太平百姓，未得安居，臣参班一命，庶几仁类，不敢自见避讳，忍之不言，所以不惧身诛，区区上奏。冒越非次，伏待显戮，惶悚死罪死罪。
    ○上军国机要事
    臣窃闻宗怀昌等军失律者，被逆贼诈造官军文牒，诬召怀昌，昌等颛愚无备陷没。今诸军败失，东蕃固知，然恐安东阻隔，未审此诈。国家若无私契与安东往来，臣恐凶贼多端，诈伪复设，万一被其矫命，更失其图，是资长贼权，没陷府城。此固宜天恩已应先有处分，然臣愚见，不敢不言。又贼初胜，不即西侵者，深恐围略安东，以自全计。若安东被围略，则辽东以来，非国所制，伏乞天恩早为图之。
    臣闻天子义兵不可以怒发，怒则众惧，急则人摇，人摇则贼得其势。故昔者圣人守静以制乱，持重以服奸大义常存，人无疑惧。臣伏见恩制，免天下罪人，及募诸色奴充兵讨击者，是捷急之计，非天子之兵。且比来刑狱久清，罪人全少，奴多怯弱，未惯征行，纵其募集，未足可用。况当今天下忠臣勇士，万分未用其一，契丹小孽，假命待诛，何劳免罪赎奴，损国大义？且陛下富有四海，一战未胜，遂即免罪募奴，若更有他虞，复何徵发？臣恐此不可威示天下。
    臣闻圣人制事，必理未萌，所以奸不敢谋，贼不得起。臣闻吐蕃近日将兵围瓜州，数日即退，或云此贼通使墨啜，恐瓜、沙止遏，故以此兵送之。臣虽未信，然惟国家比来敌，在此两蕃，至於契丹小丑，未足以比类。今国家为契丹大发河东道及六胡州、绥、延、丹、隰等州稽胡精兵，悉赴营州，而缘塞空虚，灵夏独立。今冰生河合，草秋马肥，秦中北据陇右，亦关东邻党，凶羯奸谋，觇知此巢，驱其丑类，大盗秦关，陇右马群，是国所宝，防备远策，良宜豫图，不可竭塞上之兵，使凶虏得计，伏愿详审。
    臣闻所养非所用，所用非所养，理家必弊，在国必危，故明君不畜无用之臣，慈父不畜无益之子。今朝廷三品五品，受国宠荣，天恩赏赐，府库虚耗，食人之禄，死人之事，恩养圣朝，甚矣厚矣。及边有小贼，则云无人驱使，又劳圣恩远访外人，外人先无宠禄，临难又不肯殉节。然则国之所养者总无用之臣，朝之所遗者有用之士，今不收有用，厚养无用，欲令忠贤效力，凶贼灭亡，以臣愚见，理不可得。近者辽军张立遇等丧律，实由内外不同心。宰相或卖国树恩，近臣或附势私谒，禄重者以拱默为智，任权者以倾巧为贤。群居雷同，以殉私为能；媚妻保子以奉国为愚。陛下又宽刑漏网，不循名实，遂令纲纪日废，奸宄滋多。
    今国家第一要者，在稍宽兵期，山南、淮南去幽州四千里，所司使十月上旬到，计日行百里，四十日方到。即今水雨如此，又徵符到彼未久，当日便发，犹不及期，况未便发，且日行不可百里。若违限者死，国有常刑，到不及期，惧罪逃散为贼，此更生一患。纵倍程趁期。亦恐不及，若违不诛，则军不可统；若违必诛，则全众皆怨。况兵疲不堪用。吴广、陈胜为盗由此，切急切急！
    即日江南、淮南诸州租船数千艘，已至巩、洛，计有百馀万斛所司便勒往幽州纳充军粮。其船夫多是客户、游手隳业、无赖杂色人，发家来时，唯作入都资料，今已到京，又勒往幽州，幽州去此二千馀里，还又二千余里，方寒冰冻，一无资粮，国家更无优恤，但切勒赴限，比闻丁夫，皆甚愁叹。又诸州行纲，承前多僦向（一作勾）至都籴纳，今傥有此类向沧瀛籴纳，则山东米必二百已上，百姓必骚动。今国家不优恤，又无识事明了人检点勾当，知租米现在虚实，又未宣恩旨慰劳兵夫，惟切勒赴限，倘在道逃亡，此粮有万一非意损失，则东二十万众，坐自取败，为贼所图，切急切急！
    杨元感以此为乱，实军国大命，山东百姓，国家比以供军，矜不点募。近闻东军失利，山东人骄慢，谓国家怕其粗豪，不敢徵发，今街谈巷议，多有苟且之心，伺国瑕巢，颇摇风俗。国家大政，须人无二心，若纵怀二，奸乱必渐。臣伏思即日山东愚人，有亡命不事产业者，有游侠聚盗者，有奸豪强宗者，有交通州县造罪过者：如此等色，皆是奸雄。国家又不以法制役之，臣恐无赖子弟，暴横日广，上不为国法所制，下不为州县所羁，又不从军，又不守业，坐观成败，养其奸心，在於国家，甚非长计。以臣愚见，望降墨敕，使臣与州县相知，子细采访有粗豪游侠、亡命奸盗、失业浮浪、（一作漂食）富族强宗者，并稍优与赐物，悉募从军，仍宣恩旨慰劳，以礼发遣。若如此，则山东浮人，安於太山，一者以忄奸豪异心，二者得精兵讨贼，不须免奴稽胡等。又身既在军，则父兄子弟，自不敢为过。昔汉祖征山东，使萧何镇关中，汉军数败，萧何每发关中子弟以助汉军，三秦无盗乱之患，汉军有强雄之势，盖以此道是也。夫乱群败众者，惟在奸雄，奸雄既羁，乱弊自息，伏乞圣慈早图之。诗云：“无纵诡随。式遏寇虐。”
    紫袍绯袍、绿袍金带、牙笏告身、金银器物等，即日军中已集，入贼有期。臣欲募死士三万人，长驱贼庭，一战扫定。军中未有高爵重赏，无以励勇使贪伏望天恩赐给前件袍带告身器物二千事，庶以劝励士众，未敢虚用。比来将军不明赏罚，所以兵不齐心，今聚十五万众，戈甲粮饷，日费万金，不早克定，恐所费弥广。山东百姓，贫弊不可再役。特乞天恩允臣所请。
    ○上军国利害事（三条）
    △出使
