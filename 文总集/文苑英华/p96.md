<!-- { "loadSidebar": true } -->
　　气之为毬合而成质俾腾跃而攸利在吹嘘而取实尽心规矩初因方以致圆假手弥缝终使满而不溢茍投足之有便知入门而无必时也广场春霁寒食景妍交争竞逐驰突喧阗或畧地以丸走乍陵空以月圆可转之功混成之防虽无侣而是匹谅有皮之足贵傅毛非取奚资蔚矣之文实腹可嘉且养浩然之气观夫浑兮无覆块若有形方劳击触曾匪遑宁其升木也许子之瓢始挂其坠地也魏王之瓠斯零惧欲挤于沟壑将不出于户庭智不待乎扄鎻妙乃存乎苞裹坚彊祈致虽吐纳之在君蕴蓄为功信盈虚而自我念脩完之是急如穿凿之防【一作不】可勿【一作防】懐弃掷委质操持舍之则藏岂凝滞之兴诮蘓而复上犹轻举之可思彼跳丸之与蹴鞠又何足以加之










　　文苑英华巻八十一
　　钦定四库全书
　　文苑英华巻八十二　　　宋　李昉等　编杂伎二
　　裴将军劔舞赋一首　绳伎赋一首
　　楼下观绳伎赋一首　透橦童儿赋一首
　　都卢寻橦赋一首　　竞渡赋一首
　　木人赋一首　　　　吞刀吐火赋一首
　　裴将军劔舞赋【并序】　　　　乔　潭
　　后元年秋九月羽林裴公献戎捷于京师上御花蕚楼大置酒酒酣诏将军舞劔为天下壮观遂赋之其词曰将军以幽燕劲卒耀武穷髪俘海夷卤山羯左执律右秉振旅阗阗献功魏阙上享之则钟以悍【一作捍】簴鼓以灵鼍千伎【一作妓】度武万人髙歌秦云动色渭水跃波有肉如山有酒如河君臣乐饮而一醉夷夏薰薰而载和帝谓将军防劔起舞以张皇师旅以烜【一作桓】赫戎虏节八音【一有而字】行八风奋两阶之干羽公于是乎贝胄朱綅而作【一作正】色虎裘锦裼而攘臂抗棱威飘鋭气陆离乎武备婆娑乎文事合桑林之容以尽其意照莲花之彩以宣其利翕然鹰扬翼尔龙骧锋随指顾锷应囘翔取诸身而耸擢【一作跃】上其手以激昂纵横耀頴左右文光【二字一作交相】观乎此劔之跃也乍雄飞俄虎呴摇鹿卢射牛斗空中悍慓不下将久歘风落而雨来累【一作果】惬心而应手尔其陵厉清浮【一作淳】绚练絶青天兮何倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索廻环光冲融乎其外气混合乎其间若涌雪【一作云】涛如飞云【一作雪】山万夫为之雨汗八佾为之慙顔及乎度曲将终发机由【一作尤】防或连翩而七纵或瞬息而三接风生兮蒨斾襜襜电走兮彤庭隂明【一作防】变见灵恠离躐将鬼神【一有之字】无所遁逃岂蛮夷之【一有不字】足震慑嗟夫兰子之迭跃其技未雄仲由之自卫其舞未工【一作其武未功】岂【一作曷】若将军为百夫之特寳劔有千金之饰奋紫髯之白刄发帝庭之光色所以象大君之功亦以宣忠臣之力或歌曰洸洸武臣耀雄劔兮清边尘威戎夷兮率土来賔【一作威逺夷兮率来賔】焉用轻裙之妓女长袖之才人天子穆然诏伶官斥郑卫选色者使觇乎军容教舞者俾观乎兵势激楚结风发扬蹈厉【一作变激楚之结风为发扬之蹈厉】佥谓将军之劔舞古未之制【一作至】　　凡一作皆文粹
　　绳伎赋　　　　　　　　　胡嘉隐
　　律南吕兮仲之秋帝张乐兮秦之楼鼔舞令节铿锵神州万国防百工休俾乐司咸戢绳伎独留此圣人之新意也与众共之降赏成列服也徳之称容兮已之悦观八佾则罗韈生尘髧两髦则麻衣如雪结绳既举彛伦攸序杳若天险之难升忽尔投足而复阻来有匹去无侣空中玉歩望云髻之峨峨日下风趋见罗衣之楚楚足容防貌容恭鸟斯企云相从兮映朱楼之花萼焕烂兮开甲帐之芙蓉横竿却歩叠卵相重缋人不能窥其影谋士不能指其踪既如阿阁之舞鳯又如天泉之跃龙徘徊反复交观夺目拥金骑屯绣毂髙词论者族谈多才艺者心服既得擅塲其能未央应鼔或跃投绳或翔婉娈兮弄玉之随箫史仙妻之别刘纲凌波不足矜其术行雨未可比其方然后知海之深则孤楂可泛河之广则一苇能杭不奔明月不赴髙唐食君之珍膳衣君之褧裳喜千秋之令节愿献夀兮天长于是众变格行无力欢百姓之心倾四方之国掌上失妙宫中沮色所宠者宠其囬邪所好者好其正直视履不惧柔嘉维则故知我者谓我从绳不知我者谓我慿陵绳有弛张艺有废兴用舍靡定倚伏相仍如临如履何竞何喜犹君之从谏则圣伎之从绳则正惟伎可以为制节绳可以为镜殷监不昧在此而已岂徒昭玩人丧徳岂徒悦彼姝者子明后居髙视卑创物成规此乃尧舜之用心使吾人之载喜庆赐必周将顺其羙来娉婷去轻盈竒伎兮忽还天上而不可见绳绳兮道之逺兮不可名
　　楼下观绳伎赋　　　　　　张楚金
　　惟千秋之令节啓圣夀兮无疆诏百辟以髙防浃宸欢而未央地胜楼辟天清气凉礼容克备乐府斯张翕赫曶霍荧荧煌煌伊旷古之未有岂名言之得详廼有殊伎特异呈材累至动不勤物用非假器观夫立象盖取诸意本自宫中之传名为索上之戯掖庭羙女和欢丽人身轻体弱絶代殊伦被罗縠与珠翠铺琼筵与锦茵其防练也横亘百尺髙悬数丈下曲如钩中平似掌初绰约而斜进竟盘姗而直上或徐或疾乍俯乍仰近而察之若春林含耀吐阳葩逺而望之若晴空照散流霞其格妙也窈窕相过蹁跹却歩寄两木以更摄有双童而并骛还廽不恒踊跃无数惊骇疑落安然以住虽保身于万终【疑】恃君恩于一顾节应钟鼔心谐律吕履氷谷兮徒云临焦原兮虚语是时齐讴辍响赵舞掩色丝桐发而沮势丸劔【西京赋跳丸劔】调而挫力方言【疑】寰海清泰阶平兵革不用兮国无征风雨既洽兮年顺成上曰可乐人胥以亨大则有焘载之义小则无角和【疑】之名固端拱而成理岂系物而为程者哉
　　透橦童儿赋
　　卓絶之伎不为则已为必陵羣骇目驾俗惊耳观透撞之儿信其然矣云竿百尺绳直规圆推有力者树之君前僔僔就日亭亭柱天鬼魅不敢傍其影鹓鸾不敢翔其颠此儿于是跂双足戢两臂踊身而直上若有其翅尽竿而平立若余其地人以为难我以为易人以为恐我以为戯难中有戯戯中有难倒轻躯坠髙竿如更嬴之鴈下空里似蒲且之鸧落云间不识者谓之尚竒好絶自取其残眼为之惨心为之寒怖甚虀粉之势不敢仰看庸讵知所慿之竿暗相扶所恃之术私有凖掩都卢其若无顾鷰戯而足哂屹然中驻余勇不尽于时也解雀散鸟逃龙走鱼跳劔臂拆呪刀口呿一塲之内独雄雄如既而天眷偏及天顔赐喜曰其絶人有如此其服人有如此岂止透竿之儿抑犹【疑】持竿之士持若不定或掉而或倾透虽自彊何怙而何恃乃天札题其两絶降天酒赏其双羙斯道也诚则小哉可以感于知已
　　都卢寻橦赋【以势极髙空防思颠坠为韵】　金厚载
　　彼脩竿兮逈立天中有都卢兮身轻若风始发地以直上渐陵烟而转崇敏防无俦恣飞翻于白日孤髙可尚任廻环于碧空初其委质员来当塲献艺耀百戯于君所仰千寻于天际干霄逈出将为悦目之娱举歩俄升自有飜云之势孤标上耸兆庻同嬉信超腾而自若防危惧以疑思质劲挺以无伦人皆见也衣帘襜而不定风以动之挺影难俦乗高防坠临广街以堪望骋趫材而自异拂云端之缥缈似欲升天跨橦末之攲危若有余地徒观其逺望蹁蹁轻如列仙形翻碧落足动晴烟杳杳难分宛在朝天之外亭亭逈映全髙众木之颠其态可喜其功不测既穹崇以独立毎縁循而至极将以骋轻趫恣登陟傍临既分乎逺近上逹必资乎孤直仰而望也始似出于烟霄逼而察焉又若生乎翅翼事契鸿渐情非教猱既翻身而自下渐托质以弥髙廻匝花塲见千夫而共憙闲临紫陌瞰万井以无逃故得众目咸窥羣心是仰若丹梯之已践类迁乔之可上毎所以恣攀援助观赏诚哉平子之言先贤之勿防
　　竞渡赋　　　　　　　　　范　慥
　　楚之人兮有舟利于渉者节以檝师而竞驰因汨罗拯溺之事为江汉载浮之嬉以娱黎蒸以穆风俗故嵗习而无亏尔其月维仲夏节【一作日】次端午则大魁分曹决胜河浒饰画舸以争丽建防标而竞取聿来肇自于北津所届期于南浦选孟贲乌获以用壮酹川后天吴以濳辅重轻莫异于锱铢先后不差于歩武外希得隽之称内约畴庸之伍降簮以列筵拥士庻兮如堵于是鹢首齐向飘然羽轻引长絙以观整罗小艇以持平逺岸天濶乗流镜清援枹者气作于一皷理棹者伎【心所欲也】于先鸣聆大呼之始发若纵柂而迅征直冲谅驶于狂兕忽徃来【疑】殊于骇鲸目正昼而惧浪无风兮歘生鸣鼙吹竽上聒天衢如伏波整旅合水兽于江湖建旗列卒俯映泉室若五利将军访仙师于溟渤摄弄竒以潜骇恒游泳而下逸羣声合噪羣手齐力虑勍敌之我先莫遑舍于瞬息乗轻若在于风驭处疾互飞于首饬舳舻惟正审流镝之向齐檝棹翻然乱惊鳬之挥翼投劲竹以交拥各庻几于独尅向背适中胜负攸分一喻马之旋泞一如龙之曵云始差池以接影忽夐絶而殊羣防不移晷倐然戾止去孤标于部党争距跃而赴水有麾竿以赞获或振防以扬美中程者虽多欲于上人后时者犹未甘于胜已惩既徃之败绩伫将来以雪耻由是励能激愤赴涨而其逐进也速飞电之经目其引退也缓孤鷮之应媒彼狃浅以生怠此方殷而有猜仰兴慕于三节爰息徒而复来论始作之功虽掉鞅而偏擅稽未事之效乃发梁兮备该然后弭舟檝宴沙塲叶同党之诚愿锡上官之宠光徴固【疑】敌之财以颁赏合如渑之酒以飞觞勉居后人以成绩翻有初于不藏水府澹以澄静人羣欣而乐康夫吞刀倚巧而幻人之伎角觝称妙而狡童之戯岂比夫仙舟以济川之器竞渡有救灾之义非百夫之众无以较其防非九江之广无以蒇其事惣夷夏之具【疑】搜为壮观之能类
　　木人赋【以周穆王时有进斯戯为韵】　　　　林　滋
　　何伊人兮异常爰委质以来王想具体之初既因于乃雕乃斲及抱材而至孰知其为栋为梁原夫始自攻坚终资假手虽克已于小巧之下乃成人于大朴之后来同辟地举趾而根柢则无动必从绳结舌而语言何有心游刃兮在兹鼻运斤兮防遗兀若得木君之状块然非土偶之资曲直不差既无蠧于今日短长合度宁自伐于当时莫不脱枯槁以员来投胶漆而是进低徊而气岸方肃伫立而衣裾屡振秾华不改对桃李而自逞芳顔朽质莫侵指蒲栁而讵惊衰鬂既手舞而足蹈必左旋而右抽藏机闗以中动假丹粉而外周生本林间茍有参乎之美立当君所何慙柴也之俦是则贯彼五行超诸百戯误穿节以瞪目从声干于奋臂如令居杞梓之上则树徳非难若使赴汤火之前则焚躯孔易进退合宜依然在斯既无丧无得亦不识不知迹异草莱其言也无莠情同木讷其行也有枝可谓暗合生成潜因习熟虽则剉身于斤斧曷若守株于林麓宜乎削尔肩刳尔腹既有乱于真宰宁取笑于周穆
　　吞刀吐火赋【以方士有如此之术焉为韵】　王　棨
