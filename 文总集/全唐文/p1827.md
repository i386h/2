<!-- { "loadSidebar": true } -->
    尧，天子子也；禹，公子也；文王，诸侯孙与子也；武王，文王也也；周公，文王之子武王之弟也；夫子，天子裔孙宋公六代大夫子也。春秋时，列国有其社稷，各数百年，其良臣多出於公族及卿大夫子孙也。鲁之季友、季文子、叔孙穆子、叔孙昭子、孟献子，皆出於三桓也。臧文仲、武仲出於公子区，柳下惠出於公子无骇。（诸侯之子称公子，公子之子称公孙，公孙之子称公族，以王父字为氏，展禽是也）宋之良臣，多出於戴、桓、武、庄之族也，举其尢者，华元、子罕、向戌是也。卫之良臣，亦公族及卿大夫之裔也，举其尢者，公子荆、公叔发、公子朝，皆公族也；子鲜，公子也；史狗、史鱼、宁武子，卿大夫之裔也。齐之晏婴，晏桓子子也。曹之子臧，公子也。吴之季札，王子也。郑之良臣，皆公孙公族也。举其尢者，子封、子良、子罕、子展、子皮、子产、子张、子太叔是也。楚之良臣，子囊、子西、子期，皆王子也，子庚、王孙也。其卿大夫之裔，斗氏生令尹子文，後有斗辛、斗巢、斗怀；（昭王反国皆有大功）氏生、贾、孙叔敖、启疆、子凭、掩、罢；屈氏生屈荡、屈到、屈建。六国时，有昭奚恤，公族也；屈原，诸屈後也。皆其祖先於武王、文王时，基楚国为霸者，用其子孙，其社稷垂九百馀年。至於晋国最为强，其贤臣尤多，有赵氏、魏氏、韩氏、狐氏、中行氏、范氏、荀氏、羊舌氏、栾氏、却氏、祁氏，其先皆武公、献公、文公勤劳臣也，用其子弟，召诸侯而盟之者，仅三百年。在六国，齐之孟尝、赵之平原、魏之信陵，皆王子王孙也。齐复有司马穰苴，亦王族也。其在汉魏已下，至於国朝，公族之子弟，卿大夫之胄裔，书於史氏为伟人者，不可胜数，不知论圣贤才能，于子弟中复何如也！
    言科第浮华轻薄，不可任用，则国朝房梁公元龄，进士也，相太宗凡二十一年，为唐宗臣，比之伊、吕、周、召者。郝公处俊，亦进士也，为宰相时，高宗欲逊位与武後，处俊曰：“天下者，高祖、太宗之天下，非陛下之有，但可传之子孙，不可私以与後。”高宗因止。来济、上官仪、李玄义，皆进士也，後为宰相，济助长孙太尉、褚河南共摧武後者，後突厥入塞，免胄战死，仪革废武後召，玄义助处俊言不可以位与武後。娄侍中师德，亦进士也，吐蕃强盛，为监察御史，以红抹额，以猛士诏，躬衣皮，率士屯田，积谷八百万石，二十四年西征，兵不乏食，荐狄公为相，取中宗於房陵，立为太子。汉阳王张公柬之，亦进士也，年八十为相，殴致四王，手提社稷，上还中宗。郭代公元振，亦进士也，镇凉州仅十五年，北却突厥，西走吐蕃，制地一万里，握兵三十万，武氏惕息不敢移唐社稷。魏公知古，亦进士也，为宰相，废太平公主谋以佐元宗，及卒也，宋开府哭之曰：“叔向古之遗直，子产古之遗爱，兼而有者，其魏公乎！”姚梁公元崇，登第下笔成章举、首佐元宗起中兴业凡三十年，天下几无一人之狱。宋开府，亦进士也，与姚唱和，致开元太平者。刘幽求登制策科，与元宗徒步诛韦氏，立睿宗者。苏氏父子，皆进士也。大许公为相於武後朝酷吏中，不失其正，於中宗朝诛反贼郑普思於韦後党中；小许公佐元宗朝，号为苏、宋。张燕公说登制策科，排张易之兄弟，赞睿宗请元宗监国，竟诛太平公主，招置文学士，开内学馆，元宗好书尚古，封中太山，祀後土，因燕公也。张曲江九龄，亦进士也，排李林甫、牛仙客，骂张守不斩安禄山，谪老南服，年未七十。张巡亦进士也，凡三入判等，以兵九千守雎阳城凡周岁，拒贼十三万兵，（出天宝杂记）使贼不能东进尺寸，以全江淮。元和中，宰相河东司空公、中书令裴公，皆进士也，裴公仍再得宏辞制策科。当贞元时，河北叛，齐、蔡亦叛，阶此蜀亦叛，吴亦叛，其他未叛者皆高下其目，熟视朝廷，希向强弱而施其所为。司空公始相宪宗，废权幸之机牙，令不得张，收敛百职，归於有司，命节度使出朝廷，不由兵士（始自抚州除袁相为滑州，滑州凡三月无帅，三军无事，宪宗始信之。自此不用贞元故事，以行军副使大将军为节度使），拔取沉滞，各还其官（开州取唐舍人为职方郎中知制诰，饶州取李赵公为考功郎中知制诰，在贞元中皆十馀年迁逐，其他似谪者亦皆当叙用也），然後西取蜀，东取吴，天下仰首，始见白日。裴公抚安魏博，使田氏尽归六州，元和中，翦蔡剧贼於洛师胁下，招来常山，质其二子以累其心，取十三城使不得与齐交手为寇，因诛师道，河南尽平。当是时，天下几至於太平。凡此十九公，皆国家与之存亡安危治乱者也。不知科第之选，复何如也？至於智效一官，忠立一节，德行文学，不可悉数。董生云：“春秋之义，变古则讥之。”傅说命高宗曰：“监於先王成宪，其永无愆。”故殷道复兴。《鸿雁》美周宣王能复先王之道。西汉魏相佐汉宣帝为中兴，但能奉行汉家故事。姚梁公佐元宗，亦以务举贞观之法制耳。自古及今，未有背本弃古而能致治者。
    昨获览三郎秀才新文凡十篇，数日在手，读之不倦。其旨意所尚，皆本仁义而归忠信，加以辞彩遒茂，皎无尘土，况有诚明长厚之誉於千人中，傥使前五六年得进士第，今可能出入谏官、御史，助明天子为治矣。古人云，三月不仕则相吊。安有凡五六年来，选取进士，施设网罟，如防盗贼。言子弟者，噎哑抑郁，思一解布衣，与下士齿，厥路无由，於古未前闻也。某因览三郎文章，不觉发愤，略言大概。干触尊重，无任惶惧。某再拜。
    ○上李中丞书
    某入仕十五年间，凡四年在京，其间卧疾乞假，复居其半。嗜酒好睡，其癖已痼，往往闭户便经旬日，吊庆参请多亦废阙。至於俯仰进趋，随意所在，希时徇势，不能逐人。是以官途之间，比之辈流，亦多困踬。自顾自念，守道不病，独处思省，亦不自悔。然分於当路，必无知己，默默成戚，守日待月，冀得一官以足衣食。一自拜谒门馆，似蒙奖饰，敢以恶文连进机案，特遇采录，更不因人，许可指教，实为师资，接遇之礼过等，询问之辞悉纤。虽三千里僻守小郡，上道之日，气色济济，不知沉困之在己，不知升腾之在人，都门带酒，笑别亲戚。斯乃大君子之遇难逢，世途之不偶常事，虽为远宦，适足自宽。
    某世业儒学，自高、曾至於某身，家风不坠，少小孜孜，至今不怠。性颛固，不能通经，於治乱兴亡之迹，财赋兵甲之事，地形之险易远近，古人之长短得失，中丞即归廊庙，宰制在手，或因时事召置堂下，坐之与语，此时回顾诸生，必期不辱恩奖。今者志尚未泯，齿发犹壮，敢希指顾，一罄肝胆，无任感激血诚之至。某恐惧再拜。
    ○与人论谏书
    某疏愚怠惰，不识机括，独好读书。读之多矣，每见君臣治乱之间，兴亡谏诤之道，遐想其人，舐笔和墨，则冀人君一悟而至於治平，不悟则烹身灭族，唯此二者，不思中道，自秦、汉已来，凡千百辈不可悉数。然怒谏而激乱生祸者，累累皆是；纳谏而悔过行道者，不能百一。何者？皆以辞语迂险，指射丑恶，致使然也。夫迂险之言，近於诞妄；指射丑恶，足以激怒。夫以诞妄之说，激怒之辞，以卑凌尊，以下干上，是以谏杀人者，杀人愈多；谏畋猎者，畋猎愈甚；谏治宫室者，宫室愈崇；谏任小人者，小人愈宠。观其旨意，且欲与谏者一斗是非，一决怒气耳，不论其他，是以每於本事之上，尤增饰之。今有两人，道未相信，甲谓乙曰：“汝好食某物，慎勿食，果食之，必死。”乙必曰：“我食之久矣，汝谓我死，必倍食之。”甲若谓乙曰：“汝好食某物，第一少食，苟多食，必生病。”乙必因而谢之，减食。何者？迂险之言，则欲反之，循常之说，则必信之，此乃常人之情，世多然也。是以因谏而生乱者，累累皆是也。汉成帝欲御楼船过渭水，御史大夫薛广德谏曰：“宜从桥，陛下不听，臣自刎以血污车轮陛下不庙矣。”（不得入庙祠也）上不说。张猛曰：“臣闻主圣臣直，乘船危，就桥安，虽主不乘危，御史大夫言可听。”上曰：“晓人不当如是邪？”（谓谏诤之言当如猛之详善）乃从桥。近者宝历中，敬宗皇帝欲幸骊山，时谏者至多，上意不决，拾遗张权舆伏紫宸殿下，叩头谏曰：“昔周幽王幸骊山，为犬戎所杀；秦始皇葬骊山，国亡；元宗皇帝宫骊山而禄山乱；先皇帝幸骊山而享年不长。”帝曰：“骊山若此之凶邪？我宜一往，以验彼言。”後数日，自骊山回，语亲幸曰：“叩头者之言，安足信哉！”汉文帝亦谓张释之曰：“卑之无甚高论，令可行也。”今人平居无事，朋友骨肉切磋规诲之间，尚宜旁引曲释，绎绎，使人乐去其不善而乐行其善，况於君臣尊卑之间，欲因激切之言而望道行事治者乎？故《礼》称五谏，而直谏为下。
    前数月见报，上披阁下谏疏，锡以币帛，辟左且远，莫知其故。近於游客处一睹阁下谏草，明白辩婉，出入有据，吾君圣明，宜为动心。数日在手，味之不足，且且喜且慰，三者交并，不能自止。吾君闻谏，既且行之，仍复宠锡，诱能谏者，斯乃尧、舜、禹、汤、文、武之心也，闻於远地，宜为吾君也。阁下以忠孝文章立於朝廷，勇於谏而且深於其道，果能辅吾君而光世德。某蒙阁下之厚爱，冀於异时资阁下之知以进尺寸，能不为阁下之喜复自喜也，吾君今日披一疏而行之，明日闻一言而用之，贤才忠良之士森列朝廷，是以奋起志虑，各尽所怀，则文祖武宗之业，穷天尽地，日出月入，皆可洒扫，以复厥初。某纵不得效用，但於一官一局，筐箧簿书之间，活妻子而老身命焉，作为歌诗，称道仁圣天子之所为治则为有馀，能不自慰？故获阁下之一疏，喜慰三者交并，真不虚也，宜如此也。无因面赞其事，书纸言诚，不觉繁多。某再拜。
    ○与浙西卢大夫书
