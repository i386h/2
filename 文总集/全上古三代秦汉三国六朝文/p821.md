<!-- { "loadSidebar": true } -->
　　翔无常宅，集无定栖。类聚群分，尘合电移。因温风以舒散，乘游气以徘徊。于是朱明御节，时在盛阳，天地郁蒸，日月昏茫，烛耀庭宇，灯朗幽房，纷纷群飞，翩翩来翔，赴飞焰而体焦，投煎膏而身亡。（《艺文类聚》九十七。）

　　○灯赞

　　既明远理，亦弘近教。千灯同辉，百枝并曜。飞烟清夜，流光洞照。见形悦景，悟旨测妙。（《艺文类聚》八十。）

　　○灵鸟山铭序

　　昔如来游王舍城，憩灵鸟山。旧云，其山峰似鸟而威灵，故以为名焉。众美咸归，壮丽毕备。（《御览》。）
竺僧度
僧度姓王，名，字玄宗，东莞人，后为僧改名。

　　○答杨苕华书（苕华者，竺僧度之妻。）

　　夫事君以治一国，未若弘道以济万邦；事亲以成一家，未若弘道以济三界。发肤不毁，俗中之近言耳。但吾德不及远，未能兼被，以此为愧。然积篑成山，亦冀从微至著也。且披袈裟，振锡杖，饮清流，咏波若，虽王公之服，八珍之膳，铿锵之声，炜晔之色，不与易也。若能悬契，则同期于泥洹矣。且人心各异，有若其面。卿之不乐道，犹我之不慕俗矣。杨氏，长别离矣！万世因缘，于今绝矣！岁聿云暮，时不我与。学道者当以日损为志，处世者当以及时为务，卿年德并茂，宜速有所慕，莫以道士经心，而坐失盛年也。（《高僧传》四。）
释僧卫
卫居荆州长沙寺，为殷仲堪所重。

　　○十住经合注序

　　夫冥壑以冲虚静用，百川以之本；至极以无相标玄，品物以之宗。故法性住湛一以居妙，寂纷累以运通；灵根朗圆烛以遂能，乘涉动以开用。然能要有资，用必有本。用必有本，故御本则悟涉无方；能要有资，故悟虚则遂运其通。通则苞镜六合，而有无圆照，塞则用随缘感，而应必虑偏。圆照则神功造极，虑偏则颠覆兴焉。故四渎开溢，则洪川灌壑；玄象差辙，则三光晦曜。因此而推，固知运通有宗，化积有本。夫运通之宗，因缘开其会，无相极其终；化积之本，十道启其谋，心术兆其始。故心术凭无，则灵照通而大乘廓，滞有则神虑塞而九宅开矣。然推而极之，则唯心与法；别而张之，则绵彰八极。请辨而目焉。夫万法浩然，宗一无相，灵魄弥纶，统极圆照，斯盖日体用为万法，言性虚为无相，称动王为心识，谓静御为智照。故滞有虑塞，则曰心曰识；凭灵照通，则曰智曰见。见者正见也，始晓之偏目也；智者正偏智也，体极之圆号也。正见创入辙之始，正篇标体极之终，四者盖精魄弥纶，水镜万法，虽数随缘感，然灵照常一而不变者也。夫体用无方，则用实异照，故乱识为尘秽心欲。闻见谓宝，廓智谓种。秽心故五欲为醴之室，开见故三宝为荆石之门。乱识故六尘为幻惑之肆，廓智故一切种为骊龙之渊。四者实万法浩然，同实异照，虽感应交映，而宗一无相者也。故识御六尘以蒙性，心起五欲以昏虑，见凭四谛以洗鉴，智抚无相以通照。然则境虽（下缺数语。）理故心缘精魄弥纶，体故灵照，灵照故统名一心，所缘故总号一法。若夫名随数变，则浩然无际；统以心法，则未始非二。故《十住》为经，将穷赜心术之原本，遂真悟之始辩，神功启于化彰，八万归于圆照，使灵机无隐伏之数，大造无虚窃之名。尔乃落滞识以反鉴，贞真慧以居宗，开十道运其用，恬无相远其通，合三义以廓能，则表宏称谓菩提。菩提者，包极十道之尊号，括囊通物之妙称，乃十住启灵照之圆极，远弘大通之逸轨。故十住者，静照息机，反鉴之容目者也。夫所以冠大业之始唱，统十地之通目，表称十住，谅义存于兹焉！义存于兹焉！然则十住之兴，盖廓明神觉之向牖，发莹真慧之砥砺，如来反流尽源之舟舆，世雄抚会诞化之天府，乃众经之宗本，法藏之渊源，实鉴始领终之水镜，光宣佛慧之日月者也。夫致弘不可以言象穷，道弘不可以名数极，故文约而义丰，辞婉而旨弘，兆百行开于心辙，启八万举其一隅，非夫探钩玄研机，孰能亢贞鉴敬于希微，开拔英悟，返乎三隅者哉？悲夫守习之迷，虽服膺旧闻，不习斯要，譬负日月而弥昏，面玄津而莫济矣。当请引而摧焉。夫举高必诣远，致深则兴玄，故廓六天以妙处，引法云以胜众。盖非胜无以扣其玄处，非妙不足以光其道。光道要有方，玄扣必得人。故位妙处以殊方，则境绝众秽；开玄肆以引众，则英彦盖时。处极六天，则宝映七珍；众举法云，则体镜九宅。廓六变以开运，朗耀世之宏观；叩三说以开兴，抚玄中之统韵。发五情以宣到，虑众诚以弥淳，递二七以运感，互交用于玄端，开神辙于三转之际，兆灵觉于九识之渊。匹夫众经以比兴，不得同日而语。开八万以辩用，焉可共劫而言！非夫体包三义，道总两端，孰有若斯之弘哉！孰有若斯之弘哉！以此而断，其道渊矣！其致玄矣！夫以金刚之幽植，总神辩以居用，犹曰不可究其深，况自降兹者乎？然道不独运，弘必由人，故令千载之下，灵液有寄焉。夫外国法师鸠摩罗耆婆者，挺天悟于命世，迈英风于季俗，乘冥寄而孤游，因秦运以弘道，抚玄节于希声，畅微言于像外，可以祛故纳新，非拟三益，悟宗入辙，几于过半。运启其愿，弥遭其会，以铅砾之质，侧南金之肆，诚悟无反三之机，思无稽玄之谋。然存闻赏事，庶无惑焉，故抚经静虑，感寻畴昔，每苦其文约而致弘，言婉而旨玄，使灵烛映于隐数，大宗昧于褊文，神标繇是以权范，玄风自兹用浇淳。至于闲诣靖唯，扣膺津门，则何常不遥然长慨，抚薄以兴怀哉！故遂撰记上闻，略为注释。岂曰渊壑之待晨露？盖以伸其用己之心耳。庶后来明哲，有以引而补焉。（《释藏迹》九。）
昙影
昙影，姚秦时居阳翟九崖岩。（见《魏书·殷绍传》）后住逍遥园。

　　○中论序

　　夫万化非无宗，而宗之者无相；虚宗非无契，而契之者无心。故至人以无心之妙慧，而契彼无相之虚宗。内外俱冥，缘智俱寂，岂容名数于其间哉！但以忄希玄之质，趣必有由。非名无以领数，非数无以拟宗，故遂设名而召之，立数而辨之。然则名数之生，生于累者，可以造极而非其极。苟曰非极，复何常之有邪？是故如来始逮真觉，应物接粗，启之以有。后为大乘，乃说空法，化适当时，所悟不二。流至末叶，像教之中，人根肤浅，道识不明，遂废鱼守筌，在指忘月。睹空教便谓罪福俱泯，闻说相则谓之为真，是使有无交兴，生灭迭争，断常诸边，纷然竞起。时有大士，厥号龙树，爰托海宫，逮无生忍意在傍宗，载隆遗教，故作论以折中。其立意也，则无言不穷，无法不尽，然统其要归，则会通二谛，以真谛故无有，俗谛故无无。真故无有，则虽无而有；俗故无无，则虽有而无。虽有而无，则不累于有，虽无而有；则不滞于无，不滞于无。则断灭见息；不存于有，则常等冰消。寂此诸边，故名曰中。问答析微，所以为论，是作者之大意也。亦云中观，直以观辩于心，论宣于口耳。（《释藏》百一。）
僧亻去吒
亻去吒外国人，寄居长干寺。

　　○题颂同张奴

　　悠悠世事，惑滋损益。使欲尘神，横生悦泽。惟此哲人，渊觉先见，思形浮沫，瞩影遄电。累踬声华，蔑丑章弁，视色悟空，习物伤变。舍纷绝有，断习除恋。青条曲荫，白茅以荐，依畦啜麻，邻崖饮氵存。慧定计昭，妙真日眷。慈悲有增，深想无倦。（《高僧传》十杯度。）
卷一百六十六
释氏（十）
阙名
○修行道地经翻译记

　　宾文士竺侯征若性纯厚，乐道归尊，好学不倦，真为上儒也。斋此经本，来至敦煌。是时月支菩萨沙门法护，德素智博，所览若渊，志化末进，诲人以真，究天竺语，又畅晋言，于此相值，共演之。其笔受者，菩萨弟子沙门法乘、月氏法宝、贤者李应荣承索鸟子剡迟时通武支晋支晋宝三十馀人，咸共劝助，以太康五年二月二十三日始讫。正书写者，荣携业侯无英也。其经上下二十七品，分为六卷，向六万言。于是众贤，各各布置。（《释藏终》八。）

　　○放光经记

　　惟昔大魏颖川朱士行，以甘露五年出家，学道为沙门，出塞西至于阗国，写得正品梵书梵本九十章六十万馀言，以太康三年遣弟子弗如檀晋字法饶送经梵本至洛阳。住三年，复至许昌，二年后至陈留界仓垣水南寺。以元康元年五月十五日，众贤者共集议，晋书正写。时执梵本者于阗沙门无叉罗，优婆塞、竺叔兰口传，祝太玄、周玄明共笔受，正书九十章，凡二十万七千六百二十一言。时仓垣诸贤者等大小相劝助供养，至其年十二月二十四日写都讫。经义深奥，又前后写者，参校不能善悉。至太安二年十一月十五日，沙门竺法寂来至仓垣水北寺，求经本写时检取现品五部，并梵本，与竺叔兰更共考校书写，永安元年四月二月讫。于前后所写校，最为差定。其前所写，可更取校。晋梵音训，畅义难通，诸开士大学文生书写供养讽诵读者，愿留三思，恕其不逮也。（《释藏迹》七。）

　　○须真天子经记

　　《须真天子经》，太始二年十一月八日于长安青门内白马寺中，天笠菩萨昙摩罗察口授出之，时传言者安文惠、帛元信，手受者聂承远、张玄伯、孙休达，十二月三十日未时讫。（同上。）

　　○普曜经记

　　《普曜经》，永嘉二年太岁在戊辰五月，本齐菩萨沙门法护，在天水寺，手执梵本，口宣晋言。时笔受者康殊、帛法炬。（同上。）

　　○贤劫经记

　　《贤劫经》，永康元年七月二十一日，月支菩萨竺法护，从宾沙门得是贤劫三昧，手执口宣。时竺法友从洛寄来，笔受者赵文龙，使其功德，福流十方，普遂蒙恩，离于罪盖其是经者，次见千佛，稽受道化，受菩萨决致无生忍，至一切法，十方亦尔。（同上。）

　　○首楞严后记

　　咸和三年岁在癸酉，凉州刺史张天锡，在州出此《首楞严经》。于时有月支优婆塞支施仑，手执梵本，支博综众经，于方等三昧特善，其志业大乘学也。出《首楞严》，须赖上金光首如幻三昧。时在凉州，州内正听堂湛露轩下集，时译者龟兹王子世帛延，善晋梵音。延博解群籍，内外兼综。受者常侍西海赵肃、会水令马亦、内侍来恭政，此三人皆是后德，有心道德。时在坐沙门释慧常、释进行凉州自属辞。辞旨如本，不加文饰，师近俗，质近道，文质兼，唯圣有之耳。（同上。）

　　○阿维越致遮经记（晋言不退转法输。）

　　太康五年十月十四日，菩萨沙门法护，于敦煌从龟兹副使羌子侯，得此梵书不退转法轮经，口专晋言，授沙门法乘，使流布一切，咸悉闻知。（同上。）

