<!-- { "loadSidebar": true } -->
    今以五年十一月廿三日，护丧祔于万年县洪固乡北韦村北原，礼也。有文四人，长适皇甫氏，次适李氏，次适侯氏，幼适王氏，并早闲保傅，克就柔仪，女德妇功，怡声婉娩，或逝川不返，或妇言益嘉，虽女史无□，亦家谍自□。有子三人，长曰齐贡，前任延州丰林县令；次曰匡赞，前任剑州普安县主簿；幼曰文质，任解州永泰县令；俱以簪笏宦途，学行清敏，政则洽民，惠乃周物。自棘□栾貌，泣血绝浆，号护墙翣，毁瘠终制。及灵车南迈，哀恋北堂，禘尝之仪，昼暮增洁。窃以雁行式序，祈诗永年，土木非刚，刊石为事。俦每愧孱薄，冲让未获，辱命染翰，为词颇难。铭曰：
    黑水之西，终山之北。厥土上人，人惟温克。邺谓之先，秦风是则。簪笏所继，其仪不忒。淑慎佳美，咸曰贞廉。妇礼乃著，母德式瞻。家以义徙，子以道谦。未获荣养，奄弃恩严。岂曰盛衰，抑夺人欲。千载之後，悲此山曲。（石刻。《八琼室金石补正》七十四）
    ☆崔耿
    耿，清河东武城人。崔隐甫曾孙也。会昌元年，为衢州刺史。大中六年，官安南都护。
    ○东武楼碑记
    衢之城，成於龟山峥嵘岭上。其守之居，西北角有楼，以女名之。其楼深在守居静固之地，女子所居宜之，名楼之宜，岂然乎哉？又按信安分於东阳，昔姑蔑国也，其地上当婺女人之舍次，意其号楼，亦或在此。图经无记，宿老昧传，故莫能知其所以女名其楼之义者。结构年深，土木疲惫，关键交付，参差倾脱。每登之，懔乎反怀忧，岂能消忧者欤？
    会昌辛酉岁，余只命作守。至此逾月，条悉郡理之馀，视其将毁坏，命工度其形势，执已去不可留，难加补葺，乃重作之。上楼下室，木架侏儒，两两相接，接为众柱，中匪全力，气不两交，遂去联缀，代以伟干而贯之，扶持己有道，根本自然牢固矣。东南磴路，本合而末歧，斜委暗通，曲回取便，有似乎宵人之迳，今不出其梯，更加其级，引其执，直其道，安而行之，左右升降，洞然无衡碍焉。南附小楼，内同其无，外揭其有，舒二翼而北抱之。室立壁垣，楼彻户牖，有山在前，有水在下，浩然群籁，挐挐哦哦，阴魄悬光，阳辉升照，一邑风景，万井人烟，笛怨切而歌清亮，飘飘然出乎虚无无际间。春日暖而花含笑，夏风凉而檐度凉，秋气澄明而虑澹，冬景曨通而望远，历四候之变态，睹万物之动息，美景开筵宴於是，暇日阅图书於是。时俗奖朋誉，顾我无游徙，偃仰虽欣於所遇，惭惧不任其共理，安其所安，聊乐以处。
    耿也本清河东武城人，因六代祖岐叔讳镳，仕隋为散骑侍郎、内史舍人、文林馆学士，应诏入洛，遂留于都。在前代代其家，在後光启旧土。开元中，曾祖考太保忠公以道事君，任冠中外，自并入觐，报政册勋，复开国於东武城。於戏！大凡为人後者，动一意，举一足，不敢志其本。因旧址作新楼，北向临风，万感俱集，强名东武，以成愚志。遂磨贞石，日而月之，书其所以然也。（嘉靖《衢州府志》）
    ☆郭图
    图，官仓部员外。（按《云溪友议》《郎官石柱题名》《图画见闻志》皆作郭圆）
    ○胡氏亭画记
    艺游而至者，则神传焉。神传者国宝矣，墨妙之於艺，又加□贵焉。浮图焰梁炽今，国力不能迨也，故艺之至者，虽鸿德巨儒，亦伍於工徒矣。唐故宰相薛公稷，画人神器，以名之重，时加贵之。成都静德精舍有壁二堵，杂绘鸟兽人物，态状生动，乃一时之尤者也。吾后帝宇之五年，污叛帖夷，万方无事，於是大去蛊人之疾，以浮图氏为最，诏走御史监毁域内之祠，凡云构山峙之宇，一时而坏，百工之名迹随去焉。胡氏璩文而好古，惜少保之迹不存於乡，乃操斤挟党，力剟於颓坌之际，得人三十七头，马八足；又於福胜祠获展氏子虔天乐二十五身，及乡之名工李氏感天乐十二色，皆神传异迹，陷于茅亭之壁，长者之事，益满门矣。任愚子若缺时寓蜀，壮君好事之心，亡於压覆，於是染醉毫纪其始於石。会昌五年五月三日记。（《益州名画记》下）
    ☆宋诚
    诚，广平人。会昌中乡贡进士。
    ○苍山庙记
    苍山在州西才十五里，水陆之途通焉。连属之势，亘于西南，隐隐崇崇，臻此而止。自郡城暨于山，嘉树修竹，映夹道侧，联联不绝，如在翠帐间行。游是山，若造非常之境，群峰叠秀，烟树罗碧，清猿好鸟，叫啸其间，实神仙之所居，信东岳之佐命。山之南又有澄潭，周环百馀步，空阔沉碧，逗而不穷，旁倚峻岩，穴通溟涨，峭壁削以直耸，甭泉贯而下垂。潭承其泉，而龙是宅，每天将晦，必云物郁平其上，或清旭晚照，辉映相鲜，岚障千里，永光一带，烟霭蒙幂，如列画屏，峻彼西郊，作镇兹土。
    会昌四年冬，梁国乔公自尚书郎来守是邦。每景物澄霁，升高而望兹山，觉峰峦之有异。公曰：“是山也，得不司於吾土乎？”明年夏将旱，公惧岁之不登，忧民之歉食，虽土龙徙市，启千百神，曾未果应。公曰：“余为之长，郡之旱，民之灾，是亦警余之或未勤。”乃召《易》者而筮之，得山泽损之卦。筮者曰：“艮上兑下为损，损而後益，乃丰岁之象。艮为山，兑为泽，为西方云泽之气，果应为西，得不为苍山之兆乎？”公遂躬祷是山，请以民之灾置于诫，告明明，山不閟灵，车未及旋，索泽如悬，槁苒亘青，若云布川。是岁果登，乃自兹山。厥後阴阳其或乖度，俾吏致告，靡不响答。公又曰：“《礼》云：能御大灾则祀之。水旱者，民之灾也。是山果能兴布云泽，救民之灾，得不庙而祀欤？”遂命工人爰构庙室于山之阳。六年春三月，庙告成，乃户乃堂，飞轩翼张，粉缋糊赪，东西其廊，像设无哗，威容肃庄，俨若旧制，候公而昌。秋七月，公大备牲牢，罗丝竹于庙庭之下，躬自荐拜，以答神祉。因命乡贡进士广平宋诚记其事，以志于庙。乃重为赞曰：
    懿彼苍山，吐纳阴气。兴隆云泽，救民之瘁。实自我公，诚明期至。以虔以祷，引过诸已。玄鉴周明，布膏于地。岁戏丰盈，惟公之致。爰立庙堂，示民以依。春秋荐拜，水旱云祈。有卑无废，在礼而知。靡烦靡渎，无逾我仪。（《赤城集》）
    ☆萧珦
    珦，会昌中人。巴郡军事判官。
    ○唐巴郡太守荥阳郑公新建天王记
    浮图教以象法化人，修功德者於经文为定，学在俗缘（缺五字）归於善也。又按释氏说，毗沙门居须弥一面，为四方（缺六字）义辈受约束取指扌为於我，北方以卫群有。珦肄幕馀，尝讽佛书，见《毗沙门本经》，则杖棨戟掌塔庙铠甲而立者，常仪也。南瞻部洲之□□戾神为时患者，毗沙必乘逸足，手斧锧，驱山林江海之神，王师伐叛，以剪殄邪谬，为民除害，别於生人，亦谓有功者。
    巴郡太守荥阳公，惠於民，信於士，虔於浮图者也。居家必洁室严香，大□□之具，置毗沙其间。岁时月弦朔，必俨默簪裾，跪礼至再。前剖郡符，皆建厥像於其土，必尽严饰，果求精妙。既迨巴川，於郡之南山，视峭嶂斗绝，有严黄门武镌镂释像之所。乃命工，为国及阖境寮庶，立毗沙於其侧，姿容端庄，丹雘显布，就建华屋，以护风雨。岂唯将来之胜因，亦郡城之佳玩。公夫人彭城刘氏，初从公来郡，自鱼轩在途，寒暑生疾，亦有善愿。乃立救苦观音於毗沙之左，具妙諴恪，莫可殚说。珦实从公为州从事，奉命纪述，有愧不典。时会昌六年十二月廿二日记。（《金石苑》二）
    ☆沈橹
    橹，会昌中乡贡进士。
    ○唐赵夫人故河内张氏墓志铭（并序）
    夫□人不□□物通，俗阜□与世俱行，孝敬存家，令德彰茂。夫人河内郡□云阳人也。夫人幼娴轨则，门望之祟，既笄之年，归于天水赵公之□□。夫人女宗母教，动叶礼仪，处室也功容允明，辞家也德言咸备，四者备矣，□妇道于何有。方期兆凤皇之吉，颂螽斯之宜，内外姻戚，无不□奉，何以疾遘沉殛，大夜将奄，时春秋五十□□，以会昌三年岁次癸亥四月廿四日，终于长安延寿坊之私第。□夫！赵公家世儒流，夙闻风雅，四男成长，二子聘室，两女有家。长男师□□□府□□州□阳县主簿，官贞政理，钟鼎是期。次男师牧、师□、师运，皆□以□力□助曾参，甘旨不亏。长女幼适河内张宥，任定远将军前光王府典军。次女早适乐繁，任濠州定远县尉。并温温润德，悌睦谦柔，送往慎终，佥悲薤露。即以其年五月廿六日，窆于京兆府长安县小严村之原，礼也。恐陵谷迁变，家世湮沦，故刊于石，以志绵邈。其铭曰：
    洎乎有归，逝于德辉。令望益者，歼□□姬。孤贞四被，天不慭遗。志彼泉石，名留不縻。（石刻。《斋藏石记》三十二、《古志石华》十九、《八琼室金石补正》七十三）
    ☆李
    ，武宗朝御史中丞。
    ○监察御史代监左藏库奏
    御史台旧例：太藏左藏库，以殿中侍御史两人分监。今衣以监察二人代之，仍放朝参，本俸外依旧加给三十千，出纳小差，委以弹举。（《册府》五百十六）
    ☆裴谊
    谊，武宗朝大理卿、江西观察使。
    ○详断刑狱取最後敕为定奏
    当寺《格後敕》六十卷，得丞谢登状，准御史台近奏。从今己後，刑部、大理寺详继刑狱，一切取最後敕为定。（《唐会要》三十九）
    ○请任百姓自酝奏
    当道从大和元年，观察使李宪以军用不足，奏请禁百姓造酒，官中自酤，吏缘为奸，酒味薄恶，老病生产，尽不堪任，公开幸门，私谤盈路。臣叨膺重寄，合务便人，请停官酤，任自酝造。臣请诸色方圆节俭，冀使军用济办，人无怨咨。（《册府》五百四）
    ○榷酒钱不配业户奏
    洪州每年合送省榷酒钱五万贯文。旧例百姓酝造，其钱依前例，随百姓两税贯头均纳。当管洪州停官店酤酒，其钱已据数均配讫，并不加配业户。（同上）
    ☆崔元式
    元式，累官湖南观察使。宣宗初，以刑部尚书判度支，拜门下侍郎同平章事。进户部尚书。卒，谥曰庄。
    ○禁断次弱绫绢奏
