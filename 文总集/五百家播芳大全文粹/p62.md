<!-- { "loadSidebar": true } -->
　　伏承宸扆防恩禁近陞职逖闻显擢倍切懽悰窃以禁域西清广文内阁傍近群玉左睨延英宝创鬰若以中天睿文深然而在笥掌此者兼从论思之地位是者必陪卿侧之臣用为阶梯多至承弼伏以某官学深贾郑思掞常杨歴兰台载笔之司更柱史记言之任久翔藩防数试政能果就拜于除书固雅宜于素誉某叨蒙眷契尤庆宠音先辱縢缄第增铭荷
　　贺王英撰启　　　　　　　　綦叔厚
　　伏审疏渥帝宸陞华迁殿示旧臣之亟召还亚旅之彛章有识相趋不谋同庆窃以将降大任或劳其形未防斯文人何畏彼是故枚臯小忍而严徐终与并进贾谊见思而绛灌不能复揺欧公厄于巧诬而典内制于至和坡老困于朋防而承上防于元祐道岂终否器须晚成恭惟宫使侍郎蕴借醇深规模宏博辞坡入直既久侍于王言从槖新除盖深符于士望暂违清禁既奉殊庭果陞丽正之聨伫复承明之职遂陪几务益展壮猷某受知殊常别徳寖久第賛门墙之喜莫陪賔客之趋
　　贺沈帅加待制启　　　　　　林岂尘
　　伏审涣命端宸陞班华秘承流宣化虽可为大丈夫之荣增秩晋阶亦庶几古循吏之赏邮音遐播舆议允公恭惟安抚待制逺识际天宏材纬世文章古人所不到事业今日之未闻蟺蜎早结于深知华要荐扬于膴仕方朝廷匪轻于外任故岳牧专用于词人张子高之相胶东先严赏罚龚少卿之治渤海毋问钩锄劝农蚕于下车之初戮鲸鲵于安澜之日青海无闻于传箭潢池不见其弄兵坐收堂上之竒谁是舟中之敌美归士东征之劳寛圣君南顾之忧燕寝香凝岂继止戈之咏江城緑秀何惭卖剑之风课政最以上闻疏宠恩而中出八郡喧腾于舆颂九重愿借其髙名人皆有草木之知孰不为燕雀之贺某夙防剪拂厚见周称适欣跃之耳闻竟游扬而心喜三十年门墙已逺未尝闻故人之情二千里道路且长不能从贺客之后愿为纸笔之间敢布腹心之言
　　贺赵宪加秘监启　　　　　　孙太冲
　　茂着显庸光膺褒典道山玉宇越陞中秘之华汉使绣衣仍总外台之峻官随望重职以名清恭惟某官靖深而秉彛庄重而履坦才豪无敌一洗而凡马空政妙有成四顾而全牛解早由简防多所践扬乃眷闽封屡将指使逮领平反之重尤资钦恤之良惟歌颂之方腾尚容借防示论思之有渐姑畀登瀛矧藏室之清途实儒林之荣遇星应东壁地称西昆顾平日侍从之臣皆由其选在异时宥宻之地非公而谁实众望之当然岂私期之独耳某夙依大庇逖听新除莫陪賔客之趋但増寤寐之喜意倾弥切词讷奚殚
　　贺王漕加起居舎人启　　　　王望之
　　螭陛记言任专笔削隼旟按部职在澄清所以建使节于外台彯朝缨于文陛底慎财赋致军国于富强昭明防书举春秋之凡例自非蕴析豪之精力负掞天之雄才聿当虚伫之辰岂副至公之选恭惟起居学士气冲斗极名震京师学通亡箧之书理胜论都之赋一自决科汉殿通籍周行出颁诏条允洽二天之咏入奉计最亟延三接之恩爰飞步于亨衢久育材于近署次宸章于柏殿典秘记于兰台诤臣七人夙推蹇谔王畿千里尝督转输京坻载集于见粮綮肻固彰于余地昨以河出砥柱如竹箭以奔流郡立东平致金堤之坏决宣房未塞夷仪卜迁瓠子兴歌正下淇园之竹原田发咏大惧歴阳之鱼暂辍英贤式抚新邑期会簿书之急缮兴版筑之劳祗役惟寅成功甚速水反故道免东海之桑田人服先畴识新丰之鸡犬永无虞于昏垫实仰赖于神明既安堵以阜生将解龟而受代载加命数仍委事权当九重注意之初在列郡承风之地海岱之壤俗号富饶齐鲁之邦气多舒缓谅宣寛大之诏用跻仁寿之期至如奉三尺之竹书克勤刺举调千金之粒食无事诛求此又揜心计于研桑笑霸图于管乐良史之任聊为假道之资富民之封固可翘足而待某幸窥除目方切欣愉遽辱长牋过承谦损愿言铭待无以喻云
　　贺漕使加起居启　　　　　　邵泽民
　　窃以古者设记言之官立司过之史职当汗简固君举而必书事及剪桐表王者之无戯爰自分漕两掖通籍九门陪卤簿于明光出叅法从接公槐于文石入奉内朝最亲咫尺之顔实草起居之注自非通丘索典坟之学挺肃恭懿文之资则何以束带彯缨预周行于螭陛懐鉊持椠约鲁史于麟毫久属时英克符师锡恭惟起居学士词源沃日文律融春颍水生贤占荀爽无双之誉汉庭发策得平津第一之科外叅竹使之符归践石渠之署阅图书于册府方讨典经干盐鉄于县官遽商功利自尔陟诤臣七人之列足太仓九岁之储靡施刺骨之文而庶邦震肃不假析毫之术而内帑充盈率经义以治财奉诏条而集事爰膺妙简聿副畴咨亟推进秩之恩更赖当官之业昔张苍以列侯之重主郡国之计书杜预以常伯之崇领江淮之转漕允资余地兼总外台分南董之官漕运研桑之心术即俟上林朽贯复全盛于西京大辂鸣銮展封崇于东岱便入金鳌之叙式挥玉牒之文翘祝之诚实在如此【云云】
　　贺陈漕加直阁启　　　　　　毛伯頴
　　拜宠枫宸陞华芸阁属公朝信赏之日增外台持节之荣恭惟某官夙被眷知特膺时选方六飞之南驻视百粤为近藩协济军须实烦心计事尅期而取办固非一端下不扰以告成斯为尽美休功蔼着优渥宜颁清游始寓于瀛洲迅召行趋于天阙某言念崇墉之迩俯惭名位之卑面贺无因心驰清切
　　贺王守加直阁启　　　　　　汪彦章
　　光膺芝检寓直蓬山式彰牧守之贤益重边方之寄伏惟某官忠嘉济世儒雅自将浑金璞玉之粹纯水鉴氷壶之莹彻一麾敷最淮甸之列城五袴作歌仰汉京之循吏今日桑麻之野皆异时荆棘之场成绩既优宠光难后芸香群玉之府冝进蹑于英躔荷槖大明之宫将入叅于迩列某睽离滋久仰止实深曾驰庆之未遑辱贻书之先及眷言感愧曷庆敷陈
　　建节
　　贺吕相建节启　　　　　　　蒋子礼
　　伏审均仪宰席疏宠斋坛成命一颁懽声四浃窃以裴度之平沧景始进于崇阶令公之兼邠宁本规于破虏未有订山河于盟府耸旄钺于戎轩偃簿祠庭间游廊庙永惟殊遇盖有徳以简于皇衷仰揆元勋殆无官可隆于异数富贵溢世而人不厌精神折冲而国以尊故晋室之眎台司止叅骠骑而汉侯之奉朝请靡建将牙赫然王灵萃我哲辅恭惟某官股肱真主冠冕庶工忠顺勤劳类孔明管乐莫能过雄深雅健如太史崔蔡岂足多既取日于层渊遂擎天而作柱再获渭濵之兆无烦商野之求运契时来更切安危之寄任重道逺但闻夷险之同已欣衮绣之归益侈鼎槐之业某罢柔不武谬假节以防边飘转承流洊分符而坐镇侧聆制綍尤激懦悰投老何为每荷故人之恋恋倦飞滋久愿栖广厦之耽耽
　　贺汪相建节启　　　　　　　汪彦章
　　诞布制麻荣分斋钺即公台之旧望陞帝傅之新班恭惟某官社稷宗工庙堂元老萧曹兴汉本丰沛之故人闳散佐周乃唐虞之盛际浩然去国倐尔周星留万里之山川隔九霄之日月虽圣君轸念不忘附骥以攀鳞而流俗妨功屡使防胡而防尾愤鬰既极精诚乃通力排壅蔽之私入奉清闲之燕植牙建纛坐兼金印之重列防面槐遂至布衣之极由渊衷之感防故异数之便蕃矧黟歙之名区有平阳之望族阅古今之信史千载于兹兼将相之崇资一人而已何意孤生之独运幸防余润以尤多恨违表着之班莫賛门墙之喜炎歊向末俊乂居中愿调茵鼎之宜行复钧衡之拜
　　贺张节使启　　　　　　　　张少瑜
　　畴庸秘殿锡命斋坛文武兼资益耸朝廷之望威名素着荐隆辇毂之权涣号既颁师言咸穆惟近世将旄之授多一时战陈之功未有尹天子之一圻首叅侍从而能启元戎之十乘备举官仪考故事以仅传由中兴而创见恭惟某官学周经济识洞几防防有作之亨嘉行所知之光大言忠而谅动殿陛之履声教久而明絶闾阎之桴鼔乃者天临帝籍云矗王城垂万年不朽之规举百世罕行之典不愆于素迄用有成迨兹显拜之孚始识宣劳之自雕戈簜节独高京兆之风尺籍伍符遥改龙江之观主徳方厚政柄焉归某偶属承轺阻陪贺厦滥从蚤岁接冠盖于班曹终愧珍群望鸳鸾于霄汉其为倾颂莫尽名言
　　迁秩
　　贺李帅迁秩启　　　　　　　马朝南
　　伏审天府第功云章锡宠显跻峻陟允答高勲外光帷幄之谋内笃圣神之眷式为异数交慰舆情恭惟某官明照几先智周事表学识文武之大材兼道徳之全自任以当世之功名尽继乎古人之事业内昭王度庶政修明外畅天声四夷屈服惟湟中之新境实陇右之故封充国陈漕运之功文渊防战守之便形势斯在沃壤可知神考御天方昭睿畧泰陵述事遂格休功纷过计以中更举成谋而外弃皇灵震叠武旅驩趋势固易于建瓴归遂同于纵壑金汤未改号令更新凡在辟国之勲尽出指踪之效宜光宠渥増贲贤劳冠千载之光荣耸四方之观听某久尘肤使夙愧空飱获闻三防之音莫预众賔之后喜深载跃望极增懐
　　贺黄漕迁秩启　　　　　　　谢才叔
　　伏审只承宠渥峻陟华资叙舜庭考绩之优诏商典懋官之旧遐闻成命增激懽悰恭惟某官器宇静深智猷通博遇事有不疑之决在公惟匪懈之忧百吏承风凛若神明之畏九年足食出于指顾之余天子重称其才朝廷无出其右果膺殊眷特拜茂恩竦簮绂之荣观契明良之嘉防使轩留爱已夙虑于公归庙鼎元勲将黙符于帝赉即闻迅召入觐严寅某素托恩庥阻趋威重
　　贺张漕改秩启　　　　　　　史天秩
　　骤驾转粮久膺烦使飞邮传命新陟崇阶荣居六品之班光动二星之彩賔朋庆慰郡国欢呼凡属奬题率增抃蹈恭惟某官天球荐彩岳镇储灵乡评群行之宗笔阵万人之敌鹏程易举骥足难留阅枢府之牙籖巻王宫之绛帐便亲东海出开千里之藩持节夜郎入奏九年之绩英声腾达夙望巍昂正柱下之法冠明陜中之刑鼎肃将忠敏歴践清华尚虚西掖之除复领东洲之漕云梯石栈不辞蜀道之难流马木牛逺访草庐之制惠风扇物游刄发硎奋澄清之志于揽辔之中讲水陆之运于凿潭之始苏一方之疲瘵权万货之低昂非独观风听吏之才又能善富国强兵之术久劳心计简在睿思降一札之玺书加三年之课最优加赏典荣进勲阶汪洋玉册之恩炳焕绣衣之宠表防一级虽含览鉴之情车相九迁应有封侯之地甘泉上计宣室见思即趋曵玉之班行慰弹冠之望某礼庭余子管席旧游栖迟黄绶之踪偃仰赤衡之影官资冷落几成梅福之狂客路羁愁常恐长卿之病追想下车之揖侧聆增秩之荣搦管操觚望风引领金兰不改既懐世契之私燕雀有依敢后厦成之贺
　　贺宋漕改秩启　　　　　　　俞仲举
　　被恩行斾进秩荣阶仰惟帝宠之申用慰贤劳之及属叨存记倍切忻愉恭惟某官气浑南溟望高北斗纲提乡校应乐育于菁莪器用人材助能官于棫朴纷若舟车之运裕然府库之充中外一辞公私两利风霜凛冽已三换于乘轺雨露霑濡复五迁于寄禄伫由舜陟入奉尧俞垂绅黄闼之严正席紫垣之峻伏念某误縁矿质暂假铜章染翰通诚预托鸿之去承顔称庆即瞻画鹢之归
　　贺蒋漕迁秩启　　　　　　　冯圆仲
　　兹审第劳六勲迁秩二等钦听宠荣之数尤深欣抃之诚伏以某官学博古今美兼名实歴干四方之剧固知庶事之原方提六路之舟车以足上都之金谷俾图言状上结渊衷之知刻景成功首闻庆赏之逮某素防眷爱亟沐谦縢其在铭藏罔殚敷喻
