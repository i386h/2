<!-- { "loadSidebar": true } -->
　　不佞入京一年矣无能推挽忠贤振拔淹滞循省职事虚旷可羞不但负道义之雅而巳兹幸主上睠念谠言量移旌幕虽赐环之召未决而题柱之宠巳优不佞闻命特先良用欣抃顾尚未能遣一介修贺猥廑音使叙及离悰转增惆怅江乡不恶勉服新纶膏泽下民是即谏行言听无以县尹为薄吏簿为劳也匆匆占报不悉 

　　○荅于泰寰侍御 

　　承教近来时事谓宫殿再毁倭虏交讧北则开矿绎骚南则采木疲累仰见荩怀忠悃远愢深图即草野贱民亦窃抱杞忧久矣第病原祸本有不独在主上者以身为譬心腹固失其平而股肱耳目要亦未举其职也始于不得其职今乃并废其官至于废其官而犹恬然如故小有言焉姑徐徐云尔下具空文上亦遂视以为套语交相蒙也交相玩也祸成病痼纵使国手医之巳为力百倍何有于衰颓待尽之人哉褒许过情愧甚愧甚 

　　○荅杨敬所给谏 

　　自旌轺北上日翘首跂足以待擢拜之命固知德器端亮才识明敏如执事者必宜置帝左右以龙光大廷羽仪近□□也及得邸报果副所期愀然垩室之□□□□□□□□神俱畅盖谏垣之重久矣欧阳氏所谓立殿□之前与天子争是非其尊与宰相等者也岂不至贵倨哉而陈昌言以塞重望信当如欧阳氏所云矣顾欧阳之意深诮阳成谓不宜有待而言夫有待而言信非也必无待而言则将不度是非不择可否而率意妄谭天下之事轻诋当世之人以斯为直言敢谏即引裾折槛其果得与古之忠臣烈士相比节而并誉否耶语云不扣自鸣锺鼓为妖诚使国家有大疑大难羣情所危大灾大回众论所嫉义激气奋斯虽不俟终日而抗言无讳可也苟徒以言责所系不容无言或掇拾陈编或承望权地或挟恃胸臆或剽掠风闻论事则连篇累牍条列纷纭轻变祖宗之法而无忌论人则巧文丑诋攻排百出□为善类之雠而不辞斯皆起于操得言之权而急于有言不顾义理狥名节之迥也安可槩以无待而言遂谓之尽职哉故凡急于言者必事之不得不言理之不可不言感之而起迫之而应乃可以无待也其次必虚心观理发之以正直而本之于忠厚庶几夫子所谓夫人不言言必有中斯乃谏官之所以无忝厥职者耳其不然者反而求之已心之中是非可否漫无定执欲进而与君相争是非可否岂不谬哉□书逮念敬布鄙私伏冀撝容勿嗤狂僭一念忠爱无既拳拳 

　　○荅白省庵吏部 

　　不佞草野沦落之人世所共弃乃独徼宠执事惠顾勤惓耿焉于怀无顷可忘也顾自旌轮再出不敢通尺牍于长安惟日夜翘首云霄念以为国是纷纶官材庞杂之日须得精明方正如执事者乃可以铨叙流品杜绝幸枉之门而自典选以来窃睹除书参稽士论莫不推高朗鉴诵服清操咸谓衡镜之司廿年未见其比则不独鄙人欣欣私幸而巳惟是犬马病骨摧以忧虞六载山间无一日不在多凶多惧之地其苦有不敢尽控之左右者猥蒙慈轸寄惠瑶缄占附报言不胜驰慕 

　　○荅张助所抚台 

　　矿税交征民不堪命诚如台下所谕所恃仁人在上咨嗟轸念风嘘雨润未喻昭苏便当与里巷旄倪共歌闿泽宁复有刍荛陋识可以当虚怀之下问佐惠政之弘敷者哉要之将率守令得人军民未有不得所者于安攘之勋何有今惟在台下一激扬部署间耳固衡鉴之所优纪纲之最易者也乃一郡守推疏求阁卧治兼摄者数年此则台下所无可柰何者矣嗟乎岂独一郡守虚席哉天下事太半如是不佞何敢言言其在里门者塞清问而巳无讶其狂 

　　○荅方中涵司成 

　　不才主弃多病交疏翘首长安如隔霄汉以弗获奉尺书左右势也然说经旃厦讲道成均所以疏瀹宸聪作新士习者朝野传诵时得而剽闻焉乃时当考慎舆望方归忽焉辞荣贤者良不可测要以忠言易于逆耳正学难于格心牖约徐陈巷遇可待柰何效不佞之幸幸甘与小丈夫为伍哉远辱德音轸存旧好启函如面深慰怀思第奖藉过情省循衰朽玷平生之谊而负末路之期愧殊不浅耳草兹占谢并布候私伫俟麻宣不胜曕企 

　　○荅崔际虞侍御 

　　承教中外纷纭朝野咨嗟之状仰见忠君爱国悯世恤民一片赤心可贯天日顾事势至此正如燎之方扬未易扑灭徙薪既晚焦烂何裨姑且蓄水潦积土涂修宋乐喜之备政以少杀其延烧之势而徐俟其自焚之衅祈福于反风之灵而巳比外更无可为亦无可言嗟乎不肖弃妇逐臣也何足与议天下事任天下事者正惟台下之器业猷望是赖不肖幸徼藉庥庇苟一隅之安靖是谓太平敢漫及天下哉即有言何能赞涓尘于海岳也又复 

　　○荅黄毅庵司成 

　　不佞被谴归也特承垂讯感佩深矣嗣闻提衡江省无何振铎留雍私窃欣庆谓上臣之义事君以人乃今举士造士并藉门下譬之材木既薪槱之又封殖之其得士弘矣効忠大矣社稷且厚托焉奚直词林之光也所惭草野废人非可以贺牍尘溷猥廑逮忆寄惠德音远道隆情岁宜何似第褒饰过踰愧负不浅以今南北多事臣主殷忧正赖名世大臣升猷辅运鼎衡重望未应留滞周南不佞方日夜延伫冀沾庥泽沟中弃断岂堪施以青黄哉汗赧汗赧旋遽草草占谢不尽覼缕 

　　○荅项玄池宪使 

　　某不才主弃多病交疏卧林以来与世如隔乃执事特垂睠念睠念不巳继以称扬称扬不巳形之简牍此之为谊高于云霄重于泰华即非不肖所堪而感刻固独深矣至勖以人世之事固当缩颈掩耳而走岂所敢闻昨年皇储并封之议止知执事书规政府尚未知有廷争大谏也疏虽留中而圣心良藉感悟肆今蒙泉养正震器有归所赖执事斡旋君相之间功殊不细不肖且恃以盖前愆而纾后咎食下咽背帖席矣此外非不肖所经手何敢哆谈也 

　　○荅赵准台侍御 

　　册储之议不佞曾于庚寅岁冬单身守直往复揭请奉有二十年春举行之旨然与不然不佞固应身任其责矣次年秋册期中改大信遂渝新安既行不佞业无留理会阁中虚无人承乏筦钥黾勉充位者又三数月而台省劝请豫教于是圣怒震发而严谴之旨下纷然谪官夺俸矣不佞身当事任且得不争乎争之不从义固不容不去也而同事犹规不佞之过激在不佞犹以为濡需也激云乎哉顾不佞诚负主恩即一去未足塞责然获免于妨贤悞国之诛差用自慰焉今去之几时机局变更雨云翻覆千态万状骇耳惊心不佞幸释负担免落坑穽愉快宜何如也丈驾学蜚才宏猷伟器不佞推服有素期望殊殷顷间朝人台中夕陈谠论士风国体允赖匡扶最后为赵定宇公昭曰是非未见全章固知其为调护正人计耳及得一二近报攻排二李始知定宇被讦似有所从来丈疏不独卫正人明国事而巳伟哉气谊乃真可以薄霄汉跨古今也顾当路者成心为主客气用事悠悠世界诚不少贡谀之徒虚美熏心忠言逆耳时方枘凿宜自舒徐彼方尚同我无伐异隋珠弹雀高明所珍今吏治积偷武备积弛腐儒伪学纯盗虚声游客山人纷投幸路本兵不知择将铨省不务遴才功课不明爵赏滥及冗官冗费日益月增民力既穷军膏亦竭不待外侵内叛而坐困之势巳成志士忠贤得于此时分毫发之忧则国家受亮发之益正不必矜条陈为经济恃搏击为风棱如近日士人敝习心谬议以当面谈勿谓僭越冯琢庵丈曾湘闻否此我辈道义石交同心之言不可不时相质问也 

　　○荅焦弱侯太史 

　　不佞林壑朽人世所共弃执事独敦念雅素垂省惓惓向曾对傅惟明丈言之未尝不交口而诵义也天开万历泰道光亨众正汇征无如贵榜之盛乃题名一纪受事未终不得与于斯文良有遗憾顾名世大贤英声儁望方烨然与三辰并耀五岳但崇固不待国学片石而重又何有于鄙人之辞哉推逊过优至引羊公为比省循陋劣隗汗欲透重裘矣校士京闱本之特简文章司命合属宗工发榜以来剽听行言翕称得士而所录制义又复春容典雅粹然壹轨于大方绝无异时轻佻险诐之语则不胜为经术人才私庆因忆近科得人之盛录文之纯惟独巳丑而执事之程士如此展也许文穆公之传衣弟子矣士风世教尚亦有赖哉承惠德音并录敬此领谢仰惟青宫儤直夙夜为劳乃羽翼元良维安主器固海宇之所属望宗社之所式灵也逐臣未毕之愚所悬伫于执事者惟此若虺隤病骨日就衰羸其状盖不敢尽控之左右矣伏枕草草 

　　○荅张和节户部 

　　昨者轩驷还朝辱临衡宇无能攀援左右少叙离悰忽漫岐分徒有怅结顷奉本翁鼎札盛称吾丈才猷之美器识之高以堂翁而见重如此于僚寀抑又可知鄙衷诚不胜津津慰也国事日纷人心渐坏孤贞自树同异两难不激不随当有中和妙用幸惟留意若不佞者与草土共尽耳何足垂念草此附谢冗不具宣 

　　○荅宋平涵太史 

　　以不肖辱交于执事仅朞月耳曾乏一字之益有补切磋偶联几研气味同焉遂惠顾一曰之好昵于平生不以疏逖见遗此岂非今人古人休休公辅之度哉不肖即不敢偃然自托于旧好然亦岂敢自外于推置以掩盛德之光所愧颓龄日下善状无闻将与塞草边霜同其黄陨安能复与人间事聊可慰者边烽久熄耕凿粗安先人所遗饘粥之田蠹鱼之简出观耘获入听伊吾尽堪怡老此外声伎玩好宾客交游既与性违无嫌谢绝矣敢以实对仰惟执事道德日崇谟猷日鬯盐梅舟楫之业行且观成不佞寔翘首以竢焉病目草草不悉 

　　○荅傅汤铭太史 

　　自使节西来我三晋河山烂然生色迨枉道驾于岩居也衡门苔藓复增荣吐气于车马之光尘矣谢谢春明禁苑日暎花砖东观西清虚席以待执事之归甚急脂车在即捧袂无繇黯然之怀良深缱恋倘以北道便循紫荆而来得望见颜色幸甚 

　　○荅沈铭缜太史 

　　表桓之役逋命多时再辱盛伻悚仄悚仄念惟太翁德履兼总伦常须櫽括芳徽详加诠次而其学问器识皆从真诚一念中来如建言讲学宗尚二氏之书最近日巧宦霸儒所托以吊诡惊愚者于世道士风蛊坏不细不佞寔切齿恨之而不谓太翁先获我心也伏几披吟一字一击节第窘于篇幅未尽表章止称其不愧屋漏可无愧色耳稿上幸赐斤正诸可订讹补遗裁润繁芜者无嫌点铁盖此自为家乘计非但黼藻荒陋而巳 

　　○荅潘六泉亲家 

