<!-- { "loadSidebar": true } -->
　　朱节妇浙江鄞县人姓桑氏嫁为同县朱某妻某游象山以暴疾殁丧还节妇恸哭不欲生少苏泣且言曰舅姑老矣男长者才总角次犹乳下儿且方娠幸而复生男所以慰吾夫地下在二老人及穉子耳不可以徒死无宁茹荼以养字其幼以需其成立而终身布衣疏食以寄吾哀乎葢又三月而遗腹子生男也数年之后少者渐壮然以生计窘艰苦万状各授之职弗克竟其学意未尝不在第三男也稍长即遣从里中师受书夜归与共一灯织且课之读悯其勤即好言慰勉之小怠或垂涕挞之及为诸生见所与游皆才俊每为之喜辄至泣下凡三试而名未成家贫游学逺方资脯脩以为养意尝不自得数贻书戒之曰吾不以儿去吾侧为忧而以获交海内之士为乐也吾不以儿未遇为戚戚而以吾母子获有今日为幸也吾虽妇人犹知男子桑弧蓬矢以射四方不意尔之若是浅也呜呼可谓贤而有识也已节妇奉其舅逾七旬而终孝养如一日事姑张及费前后皆能当其意朂三子各以其力有所就先世遗庐偶不戒于火困弥甚然未几能葺而完之寡居三十余年其事老者生养死葬不以菲废礼其抚少者有子及孙不以慈废严向微母贤不能复振朱氏虽生人之所谓不幸而名永无穷意者天道之福祸或多与人情不相合而适以相成也耶
　　赞曰节妇之少子啓仕以文学知名前年来授经友人家始与相识尝为予言母氏凄然自伤其不遇贫无以为养也予以为若夫人所遭以视慷慨死节难易何如也彼能是亦何羡世俗之禄养哉予于戒子书尤三复而悲之贤于世之士人逺矣非独少而教之书葢其天性贞顺明达固然也
　　王节妇传
　　王节妇者姓陆氏昆山人也而嫁为嘉定王梦鸾妇其父岩少尝受经以故里中及邻境多延为童子师数往来嘉定识梦鸾知其未有子也因以女归之嫁三年许生一男未及期而寡几欲以身殉既而抱婴儿哭告翁媪新妇命薄诚无以生为顾吾夫之所以瞑目地下而二老人之可幸不斩其嗣者独有此儿也吾何敢死吾何敢死且仰事俯育相与拮据不犹足赖乎居久之而岛夷流刼围城人不自保以一穷嫠扶老携幼以谋其生宁有冀乎比防退而翁媪旋相继病殁窘益甚昼织夜绩殆于不支颇仰遗秉滞穗以给饘粥亦足悲矣而子玉自幼及壮强亦能痛念母慈黾勉有无闾巷咸目为孝子当歳戊子旱魃为虐儋石之储缗钱三千节妇顇且殆矣玉夜祷于神刲股作羹以进一啜少苏遂以复起嗟乎母以慈育子以孝报人道信迩矣即天道亦何尝逺哉
　　论曰予昔尝书封节妇金氏传后自嘉靖初至万厯之季年其从容就义而得旌者宣氏孙氏及金而三耳今王节妇家世微也而又良死其辛苦终始大义视感愤一朝者不更难乎昨歳予友张君之嫠亦以奏上奉俞旨表闾今已年逾六十犹安享其子之养居常以明智刚决见称于舅姑葢家本旧族其兼有节孝固宜若王节妇特出于天性而所遭尤为不幸诗不云乎谁谓荼苦其甘如荠斯节妇之谓矣
　　王常宗先生小传
　　王彝字常宗其先蜀人元末父孝恭先生为昆山县学训导因东下留家焉髙皇帝混一区宇征海内文学之士纂修元史先生与髙太史啓凡数辈同应召史成当得官翰林以疾乞归洪武五年魏太守观初行乡饮酒礼请先生为碑文其后卒以观得罪与髙同被诛方先生之得请而归也自号妫蜼子以见志妫陈姓也先生本陈氏之裔欲复姓而未果蜼于物卬鼻长尾雨则挂于木以尾窒鼻革命之初天下习于惰窳髙皇帝方以猛纠之士大夫重足屏息以营职业不则佯狂自放庶几于无咎焉如先生者亦可以免矣而卒谴死岂非命欤同时杨维桢以文词名东南先生谓其文非雅作文妖一篇以诋斥之其辞云云盖嘉定僻在海滨其俗敦朴近厚虽嗜古勤学之士不后于旁郡邑而其人率不骛于名故世鲜有知者然学有本原或熟于典章或深于盛衰得失之故往往不同于剽剥之学乃其以文显于国初者先生一人而已予既求得先生之集挍而藏之欲得墓志行状以考其生平而问之故老莫有及见者岂世逺而莫之传耶抑当时法严莫敢为之辞者耶姑识其大凡以贻后之人使向学之士犹知有先生而已






　　学古绪言巻四
　　钦定四库全书
　　学古绪言巻五
　　明　娄坚　撰
　　夀序十三首
　　少师申公八十夀序
　　传称盛王之治所尚不同而未有遗年者故以天子之尊袒割牲而躬馈酳其崇重如此今不可得见矣独于大臣之年人主必遣使存问以示不忘而民间之礼往往盛筐篚侈文辞以颂且祝焉亦庶几养老之遗乎至古之所谓宪老乞言者遂邈焉无闻而又无好古之士追寻其意以求髣髴于万一为可慨也今年仲秋上以少师申公夀八十宠赉优渥闾里荣之夫公德全福备天人合符臻兹休美蔑以加矣窃不自量欲献其所疑而乞一言以发其覆虽世俗以为迂或亦大君子之所深许也维我肃皇御宇不次之擢不测之威几狎至焉然岂无以一言登用始终眷注殁而不忘者乎及上之初年付托得人权不旁落纲纪毕张然而始赖其力卒不能弃其瑕焉夫事或众人见其似一人见其真人主断而行之而势之所偏重葢有终不能尽其议者矣岂非将顺易而匡救难欤人主幼冲大臣在事权太重迹太専成王犹疑周公况其为汰者乎虽然汰可罪也功亦不可没也此非若议礼之难也而至今莫为一言者自公之归二十余年矣今操柄实在上也而若其委之宫府非能一也而若或合之诤论各不相下也而若中立以持之举天下惟名之趋而不务出于功实无乃惩前之任之者而究且至于不可为欤某愚且贱曰彼不与吾事可也窃谓公虽优游林泉然大臣之义必尝深思极虑计所以亟反之使干不亢而蛊可亨以图于长久者可得畧闻其概乎抑此升降之大机有不容轻以告语者乎昔者卫武公年逾九十犹作抑之诗以献规我公岂独无意欤上以报天子之宠命下以慰海内之称道盛美者而比于懿戒且为一发醯鸡之覆可不可也
　　勅封广西道监察御史淄川韩太公七十夀序
　　淄川封侍御韩太公以今岁壬子春秋七十髙矣其生之辰四月二十有二日也于是呉嘉定人士相与先期致颂祷之辞祝公无疆以见数千里外慕爱之情如长公侍御未去下邑时也某之驽钝辱国士知最深且久思所以侑燕喜之觞虽言之不文固不可以已窃尝谓享生人之备福者躬生人之厚德者也顾修违福祸之途宜出于恒而间出于有幸不幸葢君子之不幸而不克备于福者为不少矣然则其躬德厚享福履若操劵而责之天者人之尤艳羡而乐道之固其宜也太公尝一至呉矣览观山川宜亦乐之居无几何饬驾北还众以为怪不知公之来所以观为政于兹土也知其理平人和肃而不扰敏而能勤斯可以归矣怀乡闾之土风接亲朋之言笑虽鼎食之奉诚不以易此也闻公家居未晨而兴就田舍课耕桑日中而少休率以为常其暇也则以象戏壶觞弥缝之又多购异方储良药修合以施病者如其治生乐之不倦夫习于劳如户之枢也托于戏如弓之弛也勤于施如衢之尊也体用是康神用是恬德用是广矣晚而偕其夫人皈依佛乗屏除腥羶以清浄为乐处贵盛而奉养不加丰当衰晚而神守不少懈俗之所羡有而若无众之所骛去而若凂德积厥躬厚矣逺矣夫如是虽百龄不足为其夀也而某也将奚以祝为昔侍御之为邑也垂六年所旣去而民之思之至今若加新合一邑之欲献夀者而以祝于公何如也去不数年而持使节来视鹾蠧剔利兴商与民并赖合全浙三呉南至歙西至信之欲献夀者而以祝于公何如也夫词専而不咸咸难罄専易知也何者众多之心一人之心是已某以布衣诸生庇于宇下上之不能以浮华丽藻显名当世次之不能以卖声市文夸炫流俗徒以朴直自守为侍御所知久困矣犹望其一日之遇焉已而刳形去皮益以自放而眷念不少衰使节之临礼遇异常书疏之枉慰藉弥笃闻其生男也渐长成也则喜见于色闻其学禅也能淡漠也则信以为然以侍御之所以见待某之为太公祝者可知矣以某之所以为祝由一邑而推之凡江以南受侍御之赐者又可知矣葢不过一言而已曰攸好德之谓也如是而富夀而康宁皆公自有岂待他人之祝哉所为颂而祷者德厚存乎人者也福履悬乎天者也天与人适相遭而出于恒贤于君子之不幸而不克备于福者多矣自今以往固未艾也而能勿言乎若夫韡韡其华森森其玉家世之显赫闺门之雍肃人多能言之而非谫薄之所暇悉也
　　南谯费克庵先生八十夀序
　　万厯庚戌春友人马巽甫读书杭之西湖上与滁之来游者费君敦甫一见契合久之因游于滁拜克庵先生于堂上遂留共研席比岁暮归生之言曰始吾读醉翁亭记爱其文词每思一至其地览观山川之深秀与夫朝暮晦明之变而未之暇也今幸得游焉乃知斯文无一字虚设读古人之文葢未易也窃意欧阳公以气刚行方不安于朝廷来守是州幸岁物之丰登颂太平之涵煦岂诚有乐于一醉哉中必有不释然者矣甚矣夫直已守官之难也若克庵先生逾冠举于乡及强选为令建昌之政一不得志于邻郡守弃去如敝屣当路者欲挽留之不得也假令先生得志于时遇所欲为肯以媕阿丧其所守哉即此可以比于古人之风节矣自归田三十余年先生之欲有见于世者旣终老不得试少而好青乌家言则覃精竭思务尽通其説乃已其所自得常能使不知者知或时陪杖屦于溪山輙指示某处可藏也尝试求穴之所在即人人可以意揣得之至其所不言竟莫能知也虽一家之小道不足以尽先生要其所造必精诣亦可槩见矣将先生之肮脏而不获试其才耶抑时人之卤莽而莫知赖其用耶今先生年跻大耋有子五人以娯侍昕夕而敦甫以其文第五去学为武皆有志于当世子其为我一言以献夀可乎予应之曰凡生所言皆足以见先生之大矣即欲侈而张之其何以加此独慨夫欧阳公之贤旣遇合矣而不幸遭谗被谤以自适其意于一亭之间如克庵先生韫其才负其志不肯少自贬则徒以耗其精于方技而天亦锡之难老以彰好德之报然则昔之诋訾欧阳而今之媕阿取容以苟求利达者由君子观之将孰置取舍于其间哉敬书而进之为一觞侑
　　邹愚谷先生七十夀序
