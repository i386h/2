<!-- { "loadSidebar": true } -->
吴良祯，免东顾，保障江阴。（濠人吴良，太祖以为江阴守将。江阴密迩士诚，仅百余里，控扼大江，实当东南要冲。又命其弟祯增兵协镇。士诚寇江阴，良命弟祯以十余骑蹂之，擒其卒数人，余党不敢前，欲攻东门，良遣元帅王子明驰击之，擒其将士五百人，敌大败宵遁。时贼屡侵常州，良祯守御有方，不敢犯境。太祖召见，劳之曰：吴院判保障一方，使吾无东顾忧，其功大矣，赐车马珠玉不足旌。命诸儒臣为诗文美之。良在江阴十年，训饬将校，兴学修屯，太祖有事江汉，东藩无扰，皆良祯为之捍蔽也。  吴良，本名国兴，赐名良，封江阴侯，赠江国公，谥襄烈。弟祯，本名国宝，封靖海侯，赠海国公，谥襄毅）
首殉难，垂大节，胡韩花许。（虹县人胡大海，智力绝伦，太祖用为前锋，所向战必胜，攻必取。及太祖下婺州，命大海为守将，金华苗帅蒋英作乱，英阳请大海至八咏楼下观弩，大海出，将上马，英令其党锺矮子诡诉曰：蒋英欲杀我。大海反顾英，英袖出铁锤，若击矮子状，因中大海脑仆地，英即断其首。太祖与陈友谅战于康郎，友谅骁将张定边奋前犯太祖舟，舟胶于沙，汉兵匝焉。牙将韩成进曰：古人杀身以成仁，臣不敢爱其死。乃服上冠袍，对敌自投水中。敌信之，攻少缓，俞通海来援，舟骤进水涌，太祖舟始脱。太祖下太平，以花云为守将，友谅率舟师犯太平，围其城，云迎战，三日不得入。友谅以巨舟乘涨，舟尾高与城平，士卒缘之上，城遂陷，贼缚云急，云奋跃大呼起，缚尽绝，夺刀杀五六人。贼缚云舟樯，丛射之，比死，骂不绝口。乐平儒士许瑗，谒太祖于宁越，太祖喜，以太平为股肱郡，命瑷为知府。至是友谅陷太平，瑗抗节不屈，死之。捷录云：胡韩花许，节垂百世。  婺音务。大海赠越国公，谥昌庄。韩成追封高成侯）
屈先生，礼贤馆，望重陶秦。（青田刘基，浦江宋濂，丽水叶琛，龙泉章溢，胡大海荐四贤人，以书币征至，入见，太祖喜曰：我为天下，屈四先生。咨以时事，甚见尊礼。命创礼贤馆处之。太祖下太平，耆儒陶安李习，率士民出迎。安见太祖，谓习曰：我辈今有主矣。后官翰林，赐一联曰：国家谋略无双士，翰苑文章第一家。洛阳人秦从龙，避乱居镇江，太祖命徐达询访聘至，亲至龙江迎入，事无大小皆与谋。从龙尽言无隐，每以笔书漆简，问答甚密，左右无知之者，太祖呼为先生而不名。捷录曰：陶秦章叶，望冠一时。  宋濂，字景濂，追谥文宪。叶琛，字景渊。章溢，字三益。陶安，字主敬，当涂人，赠姑熟郡公。从龙，字符之）
将如雨，臣如云，同心戮力。（李良翰曰：其间攀龙鳞，附凤翼，以翊天启运者，如云如雨，相与戮力协赞。定鼎于龙蟠虎踞之都，然后东征西讨）
下太平，拔采石，定鼎金陵。（太祖率诸将渡江，先抵采石矶。时元兵阵于矶上，舟距岸三丈许，未能卒登。常遇春飞舸至，太祖麾之，应声挺戈跃而上，守者披靡。诸军从之，遂拔采石，乘胜径攻太平。元守臣弃城遁，遂下太平，旋进取金陵。冯国用败元兵于蒋山，直抵城下，诸军拔栅竞进。元南台御史大夫福寿战死，蛮子海牙遁归，康茂才率众降，遂克金陵。太祖入城，召吏民谕之曰：吾率众至此，为民除害耳。军民更相庆慰。初，冯国用来谒，太祖问定天下大计，国用曰：金陵龙蟠虎踞，真帝王都，愿先拔金陵而定鼎，然后埽除羣寇，天下不难平也。太祖改为应天府，遂定都焉）
黄云覆，襄城桥，埜先擒纵。（太祖初下太平，元义兵元帅陈埜先水陆分道来攻，太祖亲督兵御之，命徐达邓愈以奇兵出其后，设伏于襄城桥。埜先至，见有黄云罩于城皐，遂惊败，为伏兵所擒。太祖释不杀，语之曰：人各有心，从元从我，不相强也。纵之还，牧余众屯板桥。太祖取金陵，埜先与福寿合拒战于秦淮水上，为乡民兵百户卢尔德茂谋杀之。其子兆先，复集兵屯方山，蛮子海牙结寨采石，图犄角攻太平，常遇春攻海牙，大破之，进攻兆先营，擒兆先，复释而用之，俾为元帅从征）
呼老康，败友谅，预料骄轻。（陈友谅，沔阳渔家子，本姓谢，先世赘于陈，冒陈姓。从徐寿辉，领兵为元帅，自称天完平章，寻称汉王。及攻下太平，于采石舟中弒寿辉，以采石五通庙为行殿，称皇帝，国号汉，改元大义。遣使约张士诚同入寇，引兵东下，建康大震。太祖恐二寇合，欲速友谅先来，知指挥康茂才与友谅旧，命作书约为内应招之。茂才遣旧事友谅之老阍者赍书往，友谅喜，问康公今何在，曰：守江东桥。问何桥，曰：木桥也。乃遣还，曰：归语康公，吾即至，呼老康为号。阍者归以告，太祖易桥以铁石，严兵以待。友谅果是日径冲江东桥，见皆铁石，连呼老康，不应，知堕计，率兵向龙江，先遣万人登岸立栅。伏兵起，大败之，友谅军溃趋舟。值潮退，舟胶浅，杀溺无算。友谅乘别舸脱走。太祖遂决计先伐友谅，帅舟师溯流而上，直捣江州。友谅仓卒不能军，挈妻子夜奔武昌，遂入江州，乘胜追拔蕲黄兴广等处，遣使招谕江西，诸郡皆降。后太祖语徐达曰：朕初与二寇相持，或劝朕先击士诚，以士诚切近，友谅稍远。若先击友谅，则士诫必乘我后，然不知友谅骄而轻，士诚狡而懦，故朕先攻友谅，知士诚必不能越姑苏一步。若先士诚，友谅必空国而来，我疲于应敌矣。朕取二寇，固有先后耳。  茂才，靳州人，追封蕲国公）
康郎战，铁冠贺，荡平西汉。（太祖既定江西，友谅忿其疆场日蹙，大作高舰，乘涨薄南昌城下。明都督朱文正等分门死守，遣千户张子明赴建康告急。友谅围八十五日，太祖督舟师来援，进次湖口，始解围。东出鄱阳迎战，遇于康郎山。友谅锁巨舟为阵，郭兴曰：非火攻不可。乃乘风纵火，焚其水寨数百艘。湖水尽赤，友谅弟友仁友贵皆焚死，友谅欲退保鞋山，我军横截湖面，不得出。俞通海以湖水浅，请移舟扼江上流，太祖移舟列栅江南北岸，置火舟火筏，中流戒严以俟。友谅计穷，冒死突出，绕江下流，欲由禁江遁回，诸军追击数十里不解。是时临川人张中所谓铁冠道人者，亦在师中，忽大笑贺曰：友谅死矣。太祖曰：无妄言，缚汝水滨以俟。乃遣人具牲酒往祭。旋有降卒来奔，言友谅在别舸中流矢贯睛及颅而死。其将张定边以小舟夜载尸及子理奔武昌，复立理为帝，次年太祖至武昌围之，傅友德先登，夺城东高冠山，俯瞰城中。常遇春擒岳州来援守将张必先。必先骁勇，汉倚为重，缚示城下，又遣友谅旧臣罗复仁谕降，理遂率定边等诣军门降，封理为归德侯，西汉遂亡。  张中，字景华）
灭东吴，俘九四，薪积齐云。（张士诚，白驹场亭民，为盐场牙侩，行九四。与弟士德士信，同其党李伯升潘原明吕珍等十八人，陷高邮。旋据浙西姑苏诸郡，南至绍兴，与方国珍接境；北跨淮海，与山东相距。遂僭称王，国号曰吴。太祖议讨之，命徐达等先取通泰诸郡，剪其肘翼。及两淮既平，遂专事浙西。副将军常遇春，请直捣姑苏，太祖令先攻湖州，使其疲于奔命，进次湖州之三里桥，士诚右丞张天骐分兵三路迎战，皆败。士诚遣李伯升来援，潜入城被围。又造吕珍及其五太子来屯城东之旧馆，达等连破援兵，焚其赤龙船，吕珍等以旧馆降。达以珍狥于湖州城下，天骐伯升亦以湖州降。吴平章潘原明惧，亦以杭州降，遂进逼姑苏。战于南鲇鱼口，败之。又败之于尹山桥，遂进围城。士诚被围久，欲突围出，至盘门，遇春大败之，士诚马惊堕水，几不救。肩舆入城。又突出胥门，遇春御之，复败，自是不敢出。达督将士破葑门，遇春破阊门。城中不支，投兵降，士诚率兵战于万寿寺东街，复败归，谓其妻刘氏曰：我败且死，若曹何为？刘氏曰：妾必不负君。予乳媪金，抱二幼子出。积薪齐云楼下，驱其羣妾侍女登楼，纵火焚之，刘氏自缢死。达遣伯升谕意，时日已暮，士诚距户经，伯升决户抱解，复苏，曰：九四英雄，患无身耳。瞑目不言。乃以旧盾舁至舟中，不食。至龙江，卧不肯起，舁至中书省，言不逊，李善长骂之，士诚自缢死）
由海道，降国珍，悉收瓯越。（黄岩人方国珍，于元至正八年，劫掠沿海州县，寻据温台庆元等路。太祖下婺州，遣使诏谕，国珍以次子为质，太祖厚赐而遣之，国珍复纳温台庆元三郡籍，虽来献而未纳土。复遣使往谕，云俟克杭州纳土。太祖命参政朱亮祖讨之，克台州，黄岩降。进克温州。太祖又命汤和为征南将军，进兵庆元，亦降。国珍乘海舟遁，太祖复命廖永忠为征南副将军，率师由海道会汤和等讨之，国珍率家来降，遣次子奉表谢罪。国珍至京师，后授广西行省左丞奉朝请，善终。  亮祖，六合人）
缓中原，先闽广，庙算如神。（福清人陈友定，以明溪驿卒谈军事，元汀州判蔡公安奇之，授以巡检，从讨山贼有功，累迁左丞，开省于汀州，寻命为福建行省平章政事，兼守八闽。至是太祖命胡廷美取福建，师度杉关，攻邵武建阳，降之。太祖又命汤和等由海道取福州，和与廖永忠自明州乘东北风，不数日奄至城下，克之，进兵延平。先遣人招谕友定，友定杀使者，誓以死报元。围十日，城将破，友定坐省堂，按剑仰药，饮尽。兵入城，舆友定出，俄大雷雨，复苏，械父子送京。太祖面诘之，恚曰：已矣，毋多谈，安得加我死乎？遂弃市。漳泉等郡皆降，闽地悉平。东莞人何真，常为淡水场管勾。元末，岭南盗起，真结豪民保障。值南海寇陷广州，真击走之，元立江西分省于广东，以真为参政，又升右丞，遂据有广东诸郡。至是太祖命廖永忠朱亮祖由海道取广东，谕以广东平，即合兵取广西。更命杨璟等率武昌荆州等卫军由湖广取广西，谕之曰：南方皆入版图，惟淮北山东未一，两广八闽未附。已命丞相徐达北定中原，胡廷美分道八闽，俟八闽既定，就以其师进取广东。故命尔等进取广西，两军合势，何征下克。又敕陆仲亨率师由韶州直捣德庆。于是永忠驻福州，先遣人以书谕真，及永忠至潮州，真奉表归附，遂入广州，各郡俱降。真入朝赐宴，授江西行省中书参知政事。永忠等进兵梧州，璟等克永州，引兵抵靖江城下，亮祖亦自广东来会，屯于象鼻山下，相持两月，攻围益力。城中人无鬬志，约四鼓入城，也儿吉尼走伏波门，执之，南宁州郡，所在皆降。广西悉平。谷应泰曰：徐达一军，由淮入河，乃太祖不并力中原，而分兵南徼，先事蛮方。缓急之数，得毋出下策乎？不知江南之地，汉吴闽三方并没，粤服先声，即可传檄而定。所以兵不血刃，而拱手得之者。则太祖之庙算长也）
