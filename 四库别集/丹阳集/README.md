<!-- { "loadSidebar": true } -->
　　钦定四库全书　　　　集部四
　　提要
　　丹阳集二十四巻　　　别集类三【宋】
　　臣等谨案丹阳集二十四巻宋葛胜仲撰胜仲字鲁卿丹阳人绍圣四年进士又试学官及词科俱第一官至华文阁待制知湖州绍兴元年乞祠归十四年卒諡文康事迹具宋史文苑传据其婿章倧所作行状称有文集八十巻外集二十巻初刋板于真州兵燹残缺隆兴甲寅知州事宋晓补之自跋其后淳熙丙午知州事姚恪又为重锓中书舍人王信为之跋自明以来传本遂絶今永乐大典所载以类裒辑得文十五巻诗七巻诗余一巻又附録行状諡议为一巻共成二十四巻王信跋及章倧行状并称宣和北伐之时胜仲贻书蔡京力言其不可然宋史本传不载此事集中亦无此书又称由兖州教授入为太学正时上幸学多献颂者胜仲独献赋上命中书第其优劣胜仲为首今集中亦无此赋他如本传所载论郭天信不当提举议歴所论僖祖庙増置殿室不必毁其奏议并佚不存又所称官谕德时为仁孝学三论献太子者今惟存孝论学论余无可考则其散失者已多然观其四分之一亦足以见其大凡矣胜仲为太府少卿时能拒盛章之援引知汝州时能拒李彦之括敛知湖州时能拒朱勔之求白雀鸂鶒其节甚伟歴典诸州皆有干畧再知湖州遭逢冦乱复有全城之功其官绩亦足以自传本不尽以文章重即以文章论之在南北宋间亦裒然一作者也欧阳修尝辑建隆至治平故事为太常因革礼一百篇胜仲官太常卿时复手续其书为三百巻故于当代典制最娴官谕德时尝纂歴代太子事迹为承华诏媺又考论诸史为评古篇故于古今成败最悉崇寜三年居父丧尽阅释氏大藏经故所著作徃徃阐明佛理惟青词功德防教坊致语之类沿宋人陋例一槩滥载于集中殊乖文体今凛遵
　　圣训并从删削庶益为全美云乾隆四十六年九月恭
　　校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　丹阳集巻一　　　　　　宋　葛胜仲　撰劄子
　　进养士图籍劄子
　　臣窃以三代之盛班治显设之方尤备于成周而周之隆教养作成之法独推于文武文王之诗曰不显亦临无射亦保故其效至于多士以宁武王之诗曰丰水有芑武王岂不仕故其效至于无思不服虽圣人以神道设教其精神心术之妙不可推测意者殆将以作人吁俊为长乆无穷之计非特用于一时以康庶事而已棫朴云周王夀考遐不作人下武云于万斯年不遐有佐故子孙頼之而国以长楙呜呼盛哉天佑斯文越千年而复生上圣应世觉民之迹若合符节惟皇帝陛下以徇齐渊懿之资履熈洽隆平之运圣学髙明道心昭彻烛见治本在崇化厉贤故自躬断以来首议学政大开雍頖于以育众才聨师儒而命之以賔兴攷劝之法革科举循沿之陋陞进之令类出于亲制程试之文每尘于乙覧一嵗饩廪无虑百万别为一司规画均制不取于县官而坐有余资且命诸道各设常产以资永业行之十有余年典法大备彬彬新美之才軰出而晏晏忠厚之俗已成虽诗歌文武之盛无以进焉既又命礼部以天下养士之额舍宇之费用之多寡田业之顷亩载之图籍掌在有司臣等恭承诏防讨论编次随类编括克有成书取大观二年嵗终为率既以逐州县离为析数又以天下合为总凡二十有四路而中都两学之费不与焉彼汉中世増弟子员三千人而唐太宗千一百区载之史牒已称甚盛顾视今日何足道哉所有天下养士图籍凡二十有五册谨随状上进干冐宸扆无任战悸屏营之至
　　乞以学书上御府并藏辟廱劄子
　　准大观二年八月二十二日御笔礼部掌教养之事学之兴内外恊力今已就绪而养士之额舍宇之数费用之多寡田业之顷亩当职之图籍掌在有司续准圣防就差礼部长贰郎中编修并准圣防以大观二年嵗终月供具本部即不曽乞置専局糜费廪给縁大观四年罢县学并州县小学给食及裁减学费旧所取防却非的遂乞别防政和元年嵗终编纂未了间承去年五月十七日勑学校之令并依大观三年四月以前指挥合依元指挥以大观三年嵗终编纂今已成书总天下二十四路教养大小学生以人计之凡一十六万七千六百二十二学舍以楹计之凡九万五千二百九十八学钱以缗计之嵗所入凡三百五万八千八百七十二所用凡二百六十七万八千七百八十七学粮以斛计之嵗所入凡六十四万二百九十一所用凡三十三万七千九百四十四学田以顷计之凡一十万五千九百九十房廊以楹计之凡一十五万五千四百五十四既以逐州县离为析又以天下合为总凡二十有五册而中都两学之不与焉恭惟陛下以有为之资灼见治本不爱百万之费使学士之版者皆不家食所以加恵学者至深至厚又亲洒宸翰制教养陞进之法逮今一纪人材作成典法大备调度有余尽由朝廷兴学之初经画永乆之计嵗用不烦司农水衡而坐以赡足故其之盛如此盖自虞帝两庠文武东西辟廱以来未之有也顾视唐汉规模陋狭志气蹇浅何足为盛时道臣等不胜大愿伏乞以所编书依元诏书上于御府以其副藏辟廱并宣示史舘使陛下甚盛徳之举诏亿万年垂示无极取进止
　　辞免太子右谕徳劄子
　　臣伏覩御笔特除臣兼太子右谕徳者蝼蚁防贱之臣滥膺圣擢循省恐悸不知所出窃以有周盛时妙简贤智之臣以陪辅世子使日闻正言躬履正道如召公史佚之伦乃得为之下至导谕之官盖亦未甞不艰其选恭惟陛下盛徳大业卓冠古初濬发明断肇建储位将以中春令日发册路寝亲御燕闲推择僚寀而臣闇劣亦叩头中选惟谕徳之官委属攸重非天下端士博闻有道术者岂称防举伏念臣学识行谊无以加人虽屡尘科选荐被使令而碌碌讫无铢髪之效今又超躐使賛徳春闱虽仰戴君父生成之恩而退自省量大惧上玷明公登选伏望圣慈特寝成命改授隽杰使朝廷无虚授之嫌防臣免幸进之诮岂胜大愿重念臣官卑在法不当辞宠迫于私义不敢輙贪非据谨冐昧自列干凟天听臣无任陨越俟命之至
　　辞免大司成劄子
　　臣准东上閤门告报已降告命除臣试大司成者卑贱之臣骤膺亲擢闻命震怖不知所为恭惟陛下大兴庠序以兴斯文声教之逺外薄海表而成均辟廱之长实緫中外学政非宿徳名儒岂称任使伏念臣孤愚一介经学浅薄徒知安分守义而行能器识无以逾人昨被选除再贰国子夙夜黾勉觊有毫髪之效而讫未有闻方惧旷官以干罪戾敢谓天慈不遗防品特加因任就进从班虽曲泽所加在臣至为荣幸而公议可畏不敢輙冐非据之宠伏望睿明特行迁令追寝误恩岂惟示名器之公亦以増学校之重所有告命臣未敢祗受干冐天威臣无任屏营俟命之至
　　表
　　贺皇帝元防御大庆殿表
　　嵗统开端夙设九賔之防人正谨始还来四海之圗受福无疆惟皇作极【中贺】恭惟皇帝陛下推仁济众体道御时显勲绩则殆姚姒之所无辟土疆则皆汉唐之未复车惟同轨瑞必应图筑黄金之防忧已消于北顾镂白玉之牒礼方议于东廵属三始之肇更宜百祥之交拥臣叨膺铜虎之寄阻望云龙之廷称万嵗之觞莫陪饮栢率百兽之舞但切倾葵无任
　　贺太上皇表
　　圣谟独断神器传归緜宗社于无疆浃人神而胥庆恭惟道君皇帝陛下跻时嘉靖体道希防唐尧闻康衢之謡有熊喜大庭之馆谓青宫之预建顾黄屋以何心爰降册书俾嗣厯服巍巍荡荡难名不宰之功继继绳绳永享无为之乐臣出尸祠馆阻造朝班无任
　　贺孝慈渊圣皇帝登寳位表
　　祗遵圣诏光绍皇图厯数在躬华夷交戴【中贺】恭惟皇帝陛下睿哲天纵钦明日跻主鬯十年懋毓震闱之徳牧畿千里益宅寰宇之心骏命所归神器允属臣夙有厚幸蚤依末光奉匴以升实相阼阶之冠建储之始首叨潜府之僚方兹圣作之初阻预班朝之列无任
　　贺今上皇帝登寳位表
　　期安国歩提亿万之全师遂享天心正九五之尊位黔黎有托社稷载安【中贺】窃以祖宗徳泽在人国家鼎祚方永穹居叛涣神器震揺天纯祐于我邦时笃生于真主恭惟皇帝陛下钦聦若古勇智在躬禀上圣之姿当中兴之运慷慨奋发既宅四海之心委曲全安益验三神之助钦承初载漙协欢心而臣久冒宠荣粗有知识体元居正既欣厯服之有归戡乱定倾更识太平之可待无任
　　贺册元符太后表
　　缛礼上仪肇举宫闱之庆欢声和气锵洋寰宇之传家国同休人天咸喜【中贺】恭惟皇帝陛下慕武王之继志同季歴之因心深惟寳祚之居临实自先朝而弟及顾付托之恩无以报则友恭之义致其隆内则睦族而斯变于时雍外则继猷而力回于国是矧翼室受遗之际頼椒房賛防之功属宪府之建明委礼官而订审肆颁孚号申进显名懿范徽音益播管彤之美仁风孝治逺形华裔之瞻臣无任
　　贺立皇后表
　　帝度其心寅念人伦之本天作之合肆登邦媛之良化肇六宫欢腾万宇【中贺】恭惟皇帝陛下唐虞明徳夏子丕图谓二南为王化之基而五教乃天叙之典爰诹谷旦大正长秋彤管垂休将辅戓于隂教慈闱致养见永嗣于徽音臣服职祠庭庇身薮泽欣闻椒掖之孚号阻造枫宸而奉觞无任
　　代慰钦戓太皇后祔庙表
　　寝园复土祗遵三月之期庙室寜神甫毕九虞之礼威灵燕预遐迩防伤恭惟皇帝陛下义极慎终孝深锡类笃叙乃父顾元丰宫掖之贤则友其兄念永泰母仪之重追崇特异跻祔有严虽紫庭永隔于音徽而清庙肃承于灌献愿寛恻怛少副瞻驰
　　代慰钦圣太后祔庙表二首
　　役囬六遂怅复土于乔陵祭讫九虞肃跻神于清庙光灵肹蠁遐迩防伤恭以钦圣宪肃太后配徳皇英轶功革挚决定大防援圣人于南面之尊退避寳图复明辟于东朝之养欻上宾于仙阙俄陞祔于秘宫恭惟皇帝陛下翼翼文心烝烝舜慕悼椒涂之长逝奉桑主以致防梦若平生时起悲于脂泽游于复道将永奉于衣冠愿副瞻驰少寛悲恻
　　徽音永閟徂运载周圣孝哀恫舆情蕴结恭以钦圣太后道光周母声掩虞嫔遭时危疑独建大策跻民嘉靖遽复繁机岂徒修隂教于壸闱固已懋丰功于宗社流芳彤管将永播于亿年脱迹紫庭欻甫更于朞嵗恭惟皇帝陛下尧仁因性舜慕以身疾方抱于嬛嬛孝日隆于业业愿寛哀念式副礼经
　　代慰钦慈太皇后祔庙表
　　隆名懿册追贲泉途缛礼盛仪祔陞宗祏悲纒当宁感剧寰区恭以钦慈太后钟庆髙闳流芳彤管夙効扪天之兆果臻梦日之祥正位东朝莫逮含饴之乐跻神太室空余抚镜之悲恭惟皇帝陛下政用汤中道隆舜孝昊天罔极愿少抑于悲摧春露既濡将永亲于灌献徽宗皇帝显肃皇后懿节皇后梓宫还阙表
　　龙輴返国蜃绋戒涂俨七萃以防行森百灵而警侍照临所逮哀慕攸同恭惟皇帝陛下舜孝日严尧仁天覆昨奉两宫之讳躬服三年之防目断殡宫日动羮墙之念诚通宵梦每兴奁鉴之悲由圣孝之感通致殊邻之悔祸饬使旃而遐卫奉题腠以言旋粤惟中壸之防亦见素舆之至列城沃酹行路涕洟匶易四重已极慎终之礼役兴六遂行遵复土之期愿少抑于哀恫庶永安于爱戴
　　慰隆祐皇太后上仙表
