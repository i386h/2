<!-- { "loadSidebar": true } -->
回环具区水，粘天浸寒碧。空滋霜根，浩渺荡月魄。 
湖山畜气韵，烟云发芳泽。所以西山梅，迥出凡梅格。 
我来早春时，发兴蜡双屐。探奇忘晴雨，寻花越阡陌。 
茫茫梅花海，上有花雾积。不知何处香，但见四山白。 
蓝舆度花杪，登顿旋已易。恍忽如梦境，愕眙眩游迹。 
纵览乘朝暾，留连坐日夕。残阳挂烟树，横斜似初月。 
清游难省记，胜情易追惜。还恐梅花神，芒芒笑逋客。 

（众香庵赠自休长老） 
略勺缘溪一径分，千林香雪照斜曛。道人不作寻花梦，只道漫山是白云。 

（西山看梅归舟即事示僧弥四首） 
廿年游迹半萋迷，老去逢君又杖藜。芳草路当春雨后，梅花村在众山西。 
茶山烟雨荒新筑，铜井莓苔没旧题。更忆盘螭桃万树，人间何限武陵溪。 

△其二 
千村烟霭蔽芳丛，流水疏篱有径通。花雾阴中晴日变，湖山断处白云烘。 
低迷杨柳差新绿，点缀樱桃记小红。安得松圆老居士，垫巾同过虎桥东。 

△其三 
三年噩梦已尘沙，又向东君感物华。献岁雪消迟柳色，试灯风雨妒梅花。 
曾赊酒券书千卷，尽放渔舟水一涯。眼底仙源在人世，春深随处有桑麻。 

△其四 
虎山桥畔好溪山，聚坞铜坑取次扳。屐齿冲将新雨去，杖头携得老梅还。 
青山对酒知谁在？白发寻春让我闲。自此柴荆多昼闭，迟君花下或开关。 

（虎丘秋月图题赠似虞周翁） 
虎丘佳丽地，中秋明月时。吴侬竞芳辰，结伴相遨嬉。 
一翁迤逦来，苍颜白须眉。徐行蹑浮图，信步穿剑池。 
矍铄憎扶掖，矫健逾僮儿。还憩千人坐，微汗挥裳衣。 
游人群指目，伎女争绕围。无乃地行仙，遨游下岩扉？ 
此翁少好游，游兴老不衰。年年中秋月，舣舟虎丘湄。 
排连五十秋，晴雨莫间之。譬如秋风雁，岁岁不失期。 
还观同游人，游迹苦参差。少者渐以老，老者渐以稀。 
山中有老衲，拱揖复嗟咨。与翁为辈行，是我影堂师。 
亦有中年人，鬓发渐成丝。拍肩呼曾孙，侧坐相追随。 
昔时裘马客，今或寒与饥。画船易新主，箫鼓无遗吹。 
昔时红粉伎，零落归山崥。或为衰年妪，乞食行吹篪。 
吴风递更换，吴妆日葳蕤。短衣遍红紫，大袖拂履綦。 
吴□称绝调，倾听良已非。新腔难按拍，急管增繁悲。 
转盼复谁是，屈指亦自疑。岂独市朝改，兼恐陵谷移。 
惟有生公石，盘陀阅成亏。惟有剑池月，秋来鉴如规。 
羡此鹤发翁，身闲步逶迤。秋山与秋月，年年对霜髭。 
人生皆昔梦，一往不可追。梦愕与梦欢，梦者岂自知。 
冶游如好梦，梦觉心说怡。胡为劳生人，惘惘徒歔欷。 
翁今年九十，健啖足若飞。幸逢圣明世，击壤歌雍熙。 
煌煌老人星，长照虞山(厂垂)。更度十中秋，为举百岁卮。 

（悼鹤） 
来从何所化何之？碧海茫茫不可追。留魄尚疑初月影，招魂正在落梅时。 
舞休竹里风生少，鸣断松间露下迟。约略重来还报我，秋空春晓是前期。 

△其二 
残年百事苦伤悲，更报胎禽去晓池。院落又如亡爱子，寝门应比哭相知。 
乘轩任尔夸新宠，争树还谁占旧枝？商略云山瘗仙骨，玄黄只恐未相宜。 

（瘗鹤之明日有鹤翔于乡园去往年鹤来之地一牛鸣耳宗老明翼氏购得赠余先以佳咏感而致谢） 
独鹤仍从海上来，柴门还为羽衣开。丹丘信隔犹凝望，紫府书通便却回。 
顾影似怜曾舞雪，返魂应逐未残梅。仙家骐骥非凡骨，寄谢诗人莫漫猜。 

（答履之喜得鹤见遗四韵） 
云消鹤去不胜愁，小兆人间似可求。朱顶已蒙仙客号，素翎还伴老人头。 
羽毛虽短谁能假，菰米方残岂自谋。莫向华亭论声价，《相经》久已误浮丘。 

（依韵徐于喜见） 
月昏云薄暗思量，别绪参差有底长。啼树鸟阑仍宛转，穿花蝶老故轻狂。 
重支秋枕温残梦，更拂春眉理断肠。绾尽柳丝还柳絮，东风只合为君忙。 

（和履之花朝见示） 
愕梦缠绵尚记存，芳华空对二分春。凄凉寒食还如我，艳花朝乞与人。 
生计料量余昔酒，功名磨折剩闲身。白家大有穿杨手，切莫蹉跎学老民。 

（题仙山楼阁图） 
华堂迟日春融融，娇兰宠蕙多光风。谁为此图挂素壁，神山仙馆来空。 
参差昆仑顶，缥缈扶桑东。 
上有摩天削成千仞之绝壁，下有拔地偃蹇百尺之乔松。 
天光浮动日月水，海涛激射飙轮峰。五云聚族不成雨，千霞解驳皆为虹。 
交梨无根长翳荟，夜芝有光照丰茸。琪花瑶草人不识，但见竹柏长青葱。 
其间楼观参差起，璇瑰瑶碧相蔽蒙。细界烟峦辨栋宇，平临月驾开房栊。 
墉城金台尽治所，易迁童初或离宫。群真缤纷互来往，似谒金母朝木公。 
金条脱，玉玲珑。顶巾作髻，衣绡垂红。白珠约臂，青章带胸。 
鸟爪纷指掌，虎齿还婴童。高堂寿母定谁是？无乃亦在图画中。 
主人捧图献母侧，慈颜一笑回春容。班白稚齿齐上寿，撞钟伐鼓乐未终。 
金盘擗麟莫数他家事，斟雉调鼎吾祖自有彭铿翁。 

（花朝魏仲雪徐于王诸人宴集赋诗用花朝二字排韵余闭关不得与仲雪枉诗见示依韵奉和兼简于王） 
不分春光取次奢，小阑侧畔想芳华。晴烟笼柳村村雨，暖日熏桃树树霞。 
旧社房栊看到燕，新妆帘幕记回车。凭君传语东风道，莫放花期过楝花。 

△其二 
遨头婪尾羡招邀，可惜关门负此宵。垂白心情余我在，踏青风物任君描。 
春将好遍垂垂去，花旋开齐续续飘。准拟诸公作寒食，莫欺老子似今朝。 

（春雨） 
小阁疏帘香篆迟，冥冥春晓似昏时。揩摩老眼看如雾，拨触愁肠散作丝。 
浅绿树滋莺不觉，小红花湿蝶还知。轻蓑辘敕垂杨畔，闲杀江头老钓师。 

（春雪） 
（记元年二月十九日事也，多用东坡癸丑春分后雪诗句，而反其意。） 
迟日同云更合围，东皇何事发阴机。李梅冬实原非分，雪霰春深故作威。 
绕树莺雏应罢语，漫天柳絮敢争飞。老农剧喜遗蝗尽，旋觉阳和转褐衣。 

（春云） 
万里春空碧落分，微茫点缀起氤氲。亭亭车盖谁吹汝，漠漠高楼正忆君。 
蔽日早时能待族，飘风一旦已离群。白衣苍狗须臾事，霖雨终期出岳云。 

（春晴） 
暮霞新烂午阴收，尽放春光在陌头。意惬好风吹绿醑，眼明初日照红楼。 
青天宿雾看谁扫，白昼游丝□不愁。为报园林莺燕道，呼晴逐雨莫凭鸠。 

（仲雪折梨花见赠口占） 
寒日到来春寂寂，梨花开遍月胧胧。烦君折赠铜瓶里，闲杀庭前昨夜风。 

（雪里桃花次薛叟韵） 
雪花拂拂酿花朝，故著桃花未肯飘。傅白更怜颊好，欺红不放粉墙烧。 
朱门人面愁相映，紫陌尘埃恨欲销。拟为写生谁下笔，王家还有雪中蕉。 

（雨中仲雪招饮海棠下） 
二月帘栊中薄寒，锦城花雾昼漫漫。鲜妍正合停杯赏，沾湿何妨低帽看。 
剪剪风轻还刻烛，□□雨重更凭阑。知君卜夜留连意，坐惜芳华未许残。 

（寒食日于王仲雪诸人小集津逮轩） 
屐引奚奴杖挂钱，只鸡近局许招延。贫家节物宜寒食，病伎风光似禁烟。 
茶白还争分火候，桃红欲褪卖饧天。清平要著新诗写，好记崇祯第一年。 

（雨中海棠花下代徐于赠妓） 
风风雨雨妒花天，人病花残剧可怜。还恐海棠零落尽，交梳窗下对花眠。 

（寒食日看徐于别妓二首） 
落花细雨正佳晨，万树红芳一病身。试看清明寒食候，料量还是未残春。 

△其二 
梨花开尽橘花新，送妓怜君似送春。记取今年作寒食，粥香饧白为何人？ 

（喜复官诰赠内戏效乐天作） 
三年偶失楚人弓，忧喜回旋似塞翁。我褫绯衣缘底罪，君还紫诰有何功？ 
佩环再试从风响，宝髻仍看耀日红。重作安人莫侈太，饣盍耕还忆旧家风。 

（闻新命未下再赠） 
山林裘褐可同群，翟□虽荣且莫欣。昔褫带□真为我，今迟官诰岂缘君？ 
谯楼风雪应知免，内殿恩波更许分。慵惰请看丞相妇，绿窗朱卷对斜曛。 

（三月三日泛舟即事十二韵） 
风光雨又晴，上巳更清明。节候今年异，遨游此日并。 
烟岚开水国，云锦蔽山城。岸绿攀还折，堤青踏欲平。 
执兰修故事，插柳惜芳情。新火红妆出，香尘翠袖生。 
就花拈舞蝶，拣树听啼莺。沿溯移舟缓，盘回去马争。 
欢娱穷日夕，燕赏及时清。醉眼牵花影，归心□鸟声。 
酒依金谷数，诗拟《丽人行》。禊毕还相贺，春衫试体轻。 

（送张老还溧阳） 
张君攻岐黄，高名走妇孺。坦怀绝崖岸，剧谈见情愫。 
好酒复喜弈，流连杂歌呼。胜负如等间，局终色不忤。 
吾观善弈者，握子多顾虑。推枰敛手时，黑白在何处？ 
古来当局人，多为一著误。纵负国手名，岂知拙工趣。 
君来早莺啼，君去新蝉语。流光去不返，屈指如传遽。 
与君须臾间，甲子在旦暮。安知世上人，斧柯不已故。 
余尊湛东壁，斜日照西树。且复竟一局，酒阑送君去。 


初学集卷六 

○崇祯诗集（二） 
（起戊辰七月，尽一年。） 

（戊辰七月应召赴阙车中言怀十首） 
三年严谴望修门，随例趋朝又北辕。圣代故应无弃物，孤臣犹有未招魂。 
夕阳亭下人还过，端礼门前石尚蹲。重向西风挥老泪，余生何以答殊恩？ 

△其二 
已办腰镰学耦耕，悠悠真悔逐人行。长吟颇惜齐三士，抚卷谁知鲁二生？ 
白马清流伤往事，南箕北斗愧虚名。巢由至竟非无谓，坚坐深山谢圣明。 

△其三 
寥廓高天一冥鸿，肯随乌鸟问雌雄。纷纷岂止容卿辈，碌碌何须笑乃公。 
赤汗马应空冀北，白头豕自愧辽东。郊原无限停车思，落日披襟得远风。 

△其四 
传呼何必厌乘驺，风日清恬当出游。坐稳依微凭小阁，睡酣摇曳在轻舟。 
譬如禅坐还驰想，只作看山不下楼。却数昔年行旅事，分明残梦已悠悠。 

△其五 
淋铃夜雨漏初长，梦入江南樱笋乡。重碧树深春燕语，小红花发腊醅香。 
闻箫月下移歌舫，度曲风前近笛床。秋梦也如春梦短，邮亭尘土正茫茫。 

△其六 
露警秋衾梦亦清，篝灯ゎ被驾车行。征人倦睫留残睡，客子枯肠带宿酲。 
日出栖乌冲曙色，风回班马乱秋声。前村呃喔真堪舞，不是荒鸡午夜鸣。 

△其七 
客路无风沙自惊，飞鸿没处暮云平。山低落日坡陀影，岸瘠征车辘声。 
村堠雨穿如土偶，林魈月薄并人行。征尘满眼君休笑，剩有清流可濯缨。 

△其八 
