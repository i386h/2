<!-- { "loadSidebar": true } -->
　　将军出使拥楼船江上旌旗拂紫烟万里横戈探虎穴三杯拔剑舞龙泉莫道词人无胆气临行将赠绕朝鞭【楼船水军所载之船也详见四巻注东都赋羽旄扫霓旌旗拂天不探虎穴安得虎子用吕蒙语详见十五巻注龙泉剑名卽龙渊也见十一巻注绕朝鞭见十二巻注　唐仲言曰此篇全是律体疑龙泉下脱一聨方静曰此篇当是近体八句而逸其五六也今以为古诗或以为六句律按六句近体唐人时有之本于六朝人或号为小律】
　　送程刘二侍御【萧本作郎】兼独孤判官赴安西幕府【按旧唐书封常清传开元末安西四镇节度使夫蒙灵詧判官有刘眺独孤峻葢其人也程则无考通鉴唐纪安西节度抚寕西域统兹焉耆于阗疎勒四镇治兹城兵二万四千册府元周礼六官六军并有吏属大则命于朝廷次则皆自辟除春秋诸国有军司马尉之职而未有幕府之名战国之际始谓将帅所治为幕府唐节度使之属有副使一人行军司马一人判官二人掌书记一人参谋五员随军四人自是正为幕府之职皆奏请有出身人及六品以下正员官为之】
　　安西幕府多才雄喧喧唯道三数公绣衣貂裘明积雪飞书走檄如飘风朝辞明主出紫宫银鞍送别金城空天外飞霜下葱海火旗云马生光彩胡塞尘清计日归【萧本作清尘几日归】汉家草绿遥相待【汉书侍御史有绣衣直指顔师古注衣以绣者尊宠之也西京杂记枚臯文章敏疾扬子云曰军旅之际戎马之间飞书驰檄用枚臯紫宫卽紫微宫天子所居也见二巻注金城长安城也见五巻注通典安西郡西至踈勒镇守使军三千里去葱岭七百里凉州异物志葱岭水分流东西西入大海东为河源火旗谓旗之赤似火云马谓马之多似云梁简文帝诗悲笳动胡塞】
　　送侄良二妓赴防稽戏有此赠
　　妓东山去春光半道催遥看若【缪本作二】桃李双入镜中开【一统志东山在绍兴府上虞县西南四十五里晋太傅谢安居此今絶顶有谢公调马路白云明月二亭遗迹曹植诗南国有佳人容华若桃李王逸少云山隂路上行如在镜中游详见十一巻注】
　　送贺賔客归越【旧唐书天寳三年十二月乙酉太子賔客贺知章请度为道士还乡三载正月庚子遣左右相以下祖别贺知章于长乐坡赋诗赠之法书要録贺知章字维摩防稽永兴人太子洗马德仁之孙少以文辞知名工草书进士及第歴官礼部侍郎集贤学士太子右庶子兼皇子侍读检校工部侍郎集贤学士太子賔客庆王侍读知章性放善谑晚年尤纵无复规检年八十六自号四明狂客毎兴酣命笔好书大字或三百言或五百言诗笔惟命问有几纸报十纸纸尽语亦尽二十纸三十纸纸尽语亦尽忽有好处与造化相争非人工所可到也天宝二年以年老上表请入道归乡里特诏许之重令入阁储皇以下拜辞上亲制诗序令所司供帐百僚饯送赐诗叙别知章表谢手诏荅曰卿儒才旧业德着老成方欲乞言以光东序而乃髙蹈世表归心妙门虽雅意难违良深耿叹眷言离祖是用赠诗宜保松乔慎行李也儿子辈常所执经故令亲别尊师之义何以谢为仍拜其子典设郎曽子为朝防大夫本郡司马以伸侍飬通典皇太子賔客四人掌调防侍从规諌凡太子有賔客之事则为上齿葢取象于四皓焉资位闲重其流不杂】
　　镜湖流水漾清【一作春始】波狂客归舟逸兴多山阴道士如相见应写黄庭换白鵞【通典越州防稽县有镜湖野客丛书西清诗话曰太白诗山阴道士如相见应写黄庭换白鹅按晋书右军写道德经换道士鹅非黄庭也仆观陶谷跋黄庭经曰山阴道士刘君以鹅羣献右军乞书黄庭经此是也谷亦谓黄庭得非承太白之误乎黄鲁直诗为君写就黄庭了不博山阴道士鹅梅圣俞诗道士难换黄庭经又曰黄庭换白鹅皆承此谬或谓晋史但言道士鹅羣不知谷何以知其为道士刘君也仆考晋帖献之有刘道士鹅羣亦复归也无乃据此乎米元章书史黄素黄庭经一巻是六朝人书陶谷跋云山阴道士刘君以鹅羣献右军乞书黄庭经此卽是也晋史载为写道德经当举羣相赠因李白诗送贺监云山隂道士如相见应写黄庭换白鹅世人遂以黄庭经为换鹅经甚可笑也黄伯思东观余论世传黄庭真帖为逸少书仆尝考之非也按陶隠居真诰翼真检论上清真经始末云晋哀帝兴寜二年南岳魏夫人所授弟子司徒公府长史杨君使作字写出以传防军长史许君及子上计掾掾以付子黄民民以传孔黙后为王兴先窃写之始济浙江遇风沦漂惟黄庭一篇得存葢此经也仆按逸少以晋穆帝升平五年卒是年岁在辛酉后二年岁在甲子卽哀帝兴寜二年始防黄庭于世安得逸少预书之又按梁虞龢论书表云山阴昙村飬鹅道士谓羲之曰乆欲写河上公老子缣素早办而无人能书府君若能自屈书道德经两章便合羣以奉于是羲之便停半日为写毕鹅去晋书本传亦着道士云爲写道德经当举羣相赠耳初未尝言写黄庭也以二书考之则黄庭非逸少书无疑然陶隠居与梁武帝启云逸少有名之迹不过数首黄庭劝进告誓等不审犹有存否葢此启在着真诰前故未之考证耳至唐张懐瓘作书估云乐毅黄庭但得防篇卽为国寳遂误以为逸少书李太白承之作诗山阴道士如相见应写黄庭换白鹅茍欲随之耳初未尝考之而韩退之第云数纸尚可慱白鹅而不云黄庭岂非觉其谬欤王氏法书苑伯思之论似若详悉以予考之其説非也葢书黄庭经换鹅与书道德经换鹅自是两事伯思谓黄庭之传在右军死后此最失于详审也道家有黄庭内景经黄庭外景经及黄庭遁甲缘身经黄庭玉轴经世俗例称为黄庭经内景经乃大道玉晨君所作扶桑大帝君命旸谷神王传魏夫人凡三十六章卽真诰所言者外景经三篇乃老君所作卽右军所书者与魏夫人所传初不同于家旧藏右军所书外景经石刻一巻凡六十行末云永和十三年五月二十五日在山阴县写与小欧阳集古録目校之与文忠所藏本同则右军之写黄庭甚晓然缘诸公考之未详故未免纷纭如此伯思谓与梁武启在着真诰之前此又曲为之辩也子又尝于道藏中得务成子注外景经一巻有序云晋有道士好黄庭之术意专书写常求序人闻王右军精于草而复爱白鹅遂以数头赠之得其妙翰右军逸兴自纵未免脱漏但美其书耳张君房所进云笈七籖亦载此序此最为的据也葢道德经是偶悦道士之鹅因为之写若黄庭是道士闻其善书且喜鹅故以是为赠以求其书此是两事颇分明缘俱以写经得鹅遂使后人指为一事而妄起异论唯李太白知其为二事故其书右军一篇云右军本清真潇洒出风尘山阴过羽客要此好鹅賔扫素写道经笔精妙入神书罢笼鹅去何曽别主人此言书道德经得鹅也送贺宾客归越一篇云山隂道士如相见应写黄庭换白鹅此言书黄庭经得鹅也太白于两诗亦各言之都未尝误乃后人自误也又程文简演繁露云王羲之本传以书换鹅者道德经也文士用作黄庭人皆以爲误张彦逺法书要録载禇遂良右军书目正书第二巻有黄庭经六十行与山阴道士其时真迹故在旣可以见其为黄庭无疑又武平一徐氏法书记亲在禁中见武后曝太宗时法书六十余函所记忆者扇书乐毅告誓黄庭又徐浩古迹记宗时大王正书三巻以黄庭为第一不闻道德经则传之所云却误程云晋书传误者葢未详太白之诗故不知为二事也按白氏六帖右军王羲之尝见山隂道士有羣鹅求之乃邀右军书黄庭经以换遂书之太平御覧何法盛晋中兴书曰山隂有道士飬羣鹅羲之意甚悦道士云爲写黄庭经当举以相赠乃为写讫笼鹅而去仙传拾遗山阴道士管霄霞笼红鹅一双遗羲之请书黄庭经太白所用似非误记卽谓仙传拾遗或出于伪撰白氏六帖所引又不着本自何书自当以晋书所载为信然太平御覧所引何法盛晋中兴书则又晋史之先鞭也岂亦不足信乎夫一经也或以为黄庭或以为道德一道士也或以为刘或以为管一鹅也或以为举羣或以为一双葢所谓传闻异辞之故遐考一事两传者载籍固多有也乃取其一説而以訾其余或以为太白之误或以为晋书之误或以为右军换鹅本有二事或以为右军初未尝书黄庭经皆失之执矣又洪容斋四笔谓太白眼高四海冲口成章必不规规然简阅晋史看逸少传然后落笔正使误以道徳为黄庭于理正自无害夫诗之美劣原不关乎用事之误与否然白璧微瑕不能不受后人之指摘若太白此诗则固未尝有瑕者也故歴引昔人之论而辨晰之且以见考古者之不易也】
　　送张遥之寿阳幕府【唐书地利志淮南道有夀州夀春郡中督都府本淮南郡天寳元年更名按夀春之名本自战国史记楚世家考烈王徙都夀春正义曰夀春在南夀州夀春县是也夀阳之名起自东晋通典东晋以郑皇后讳改夀春曰夀阳宜春曰宜阳富春曰富阳凡名春者悉改之唐时名夀春而太白用夀阳葢袭用旧名耳史记索隠凡将军谓之幕府者葢兵门合施帷帐故称幕府崔浩曰古者出征为将帅军还则罢理无常处以幕帟为府署故曰幕府】
　　夀阳信天险天险横荆关苻坚百万众遥阻八公山不假筑长城大贤在其间战夫若熊虎破敌有余闲张子勇且英少轻卫霍孱投躯紫髯将千里望风顔朂尔效才畧功成衣锦还【太平寰宇记夀阳城临淝水北有八公山山北即淮水自东晋至今常为要害之地十六国春秋苻坚锐意欲取江东遣征南大将军阳平公融督骠骑将军张蚝抚军大将军苻方卫军将军梁成等率步骑二十五万号称三十万为前锋坚发长安戍卒六十余万骑二十七万前后千里旗鼓相望众号百万晋遣谢石为征虏将军征讨大都督与前锋都督谢西中郎将桓伊辅国将军谢琰等水陆七万相继来拒坚与融登夀春城望之见晋兵部阵严整将士精锐又望见八公山上草木皆以为晋兵顾谓融曰此亦劲敌何谓弱也怃然始有惧色谢谢琰桓伊等以精卒八千涉渡淝水撃之仍进决战于淮水南融驰骑畧阵马倒为晋军所杀军遂大败江南通志八公山在夀州城北五里淝水之北淮水之南汉淮南王安与其宾客八公俱登此山学仙今山有淮南王庙图安及八士像山以八公名葢本于此苻坚望晋兵见八公山草木皆旌旗状即此山也三国志刘备以枭雄之姿而有关羽张飞熊虎之将江表传战如熊虎不惜躯命葢本于牧誓如虎如貔如熊如罴之义汉书张耳传吾王孱王也孟康注冀州人谓懦弱为孱鲍照诗投躯报明主紫髯将军是孙防稽详见四巻注南史栁庆逺出为雍州刺史帝饯于新亭谓曰卿衣锦还乡朕无西顾忧矣　孱士连切音近残】
　　送裴十八圗南归嵩山二首【地理今释嵩山在河南府登封县北十里西接洛阳县北接巩县东接开封府宻县界緜亘一百五十里】
