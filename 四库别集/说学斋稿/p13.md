<!-- { "loadSidebar": true } -->
　　黄氏始祖唐都头居秀之崇徳大中元年其孙萦徙金华子洪浩洪生珍瑕浩生琛玘璞瑕徙南昌之西山其子赡定居丰城之沈江更八世而有吏部郎官次山又二世而有礼部尚书畴若其尤显者其居诸暨监利分宁弋阳者皆瑕之昆弟矣礼部五世孙翰以其家谱至京师俾素序之惟素族祖漳州府君昔与礼部同朝赠别之诗见于家集今天子诏修宋史吏部及礼部与其孙茶陵军使端卿素备数史官实为之立传百年交谊夫岂偶然之故哉素早从处士孙先生辄得黄氏丰城分宁谱至礼部之孙已不及书乃以翰本补之而翰本复载诸暨监利弋阳谱而都头之子孙备矣按黄氏在江南最多自素所见惟此谱与旴江唐江西兵马节度使讳表谱浦城谱号为详备素髙祖赠承事郎府君节度之后也友人黄冔谋合黄氏诸谱以考其分合异同顾安得皆有贤子孙如翰之葆其遗书哉素观丰城分宁盖由其先俱能敦诗书尚礼义继自今衍其世泽于无穷者尚有考焉
　　
　　舒文靖公文集序（丁亥）
　　
　　舒文靖公文集十有六巻第録如上公讳璘字符质一字符宾眀之奉化人其学行厯官杨文元公铭其墓袁正肃公提点江东刑狱时作祠徽州而为之记礼部尚书王公应麟常作小传载四眀志今天子诏修三史史官危素以公与沈端宪公同传宋史概可得而考矣素于公相后百年相距且千里数梦寐拜公而承教焉大瀛海逸人吕虚夷公里人素尝属之求公文集既数年乃以书介公之六世孙庄七世族孙祥金奉遗槀至京师以授素谨取而次第之素之不敏盖粗考公之学一本诸心故发而为言无往而非此心之妙斯岂执笔摹拟区区于文字之末者所能窥其彷佛哉因序其端以俟后世之知公者
　　
　　送刘子铉序（丁亥）
　　
　　至正二年皇上有诏作辽金宋史执政与总裁官等集议设修写四十人用翰林国史院书冩十有六人国子伴读籍记部令史各十有二人辽金史巻帙不甚多既已进上独宋故史纪载详备今史氏势不得尽削而野史杂记当参证者不可胜数于是政府选能书者廿有一人以布衣辟置馆中庐陵刘子铉鼎与焉今御史大夫髙公以中书平章政事莅史事常掩人不备卒然至局惟子铉与廿人者朝夕不怠而字画又皆楷正髙公甚喜扬言于朝宜官之总裁官用史官言按本朝故事大一统志成书者廿有五人经世大典成书者三十人皆用为儒学教授今所修史尤为繁多而廿一人宜遵先朝故事官之然廷议卒用为郡学録县教谕且檄外中书授之子铉名在江西檄中行省参政亷公曰吾史官也知廿有一人者有功于史亟白僚长择便地近阙处之子铉授吉安之龙泉学教谕子铉且南去京师故旧分题赋诗赠之顾子铉方盛年其学水涌而山进用以施教于一县既不足酬其劳又不足展其才然或疑子铉不能无介然于其中者余读周官书古者闾有塾以卿大夫士里居者为左右师或曰父师少师或曰乡先生凡朝夕有教焉岁时属民饮酒则为之僎入自门左席于尊东所以考徳问业刑善而劝贤也今一县之大其廿五家之闾盖不知其几龙泉又子铉之邻邑乃往为之师则朝廷之待吾子铉者可谓厚之至也子铉尚益思以报称哉
　　
　　仙岩圗序（丁亥）
　　
　　信之贵溪南行八十里至龙虎山余尝从渔者买小舟泛溪流行数里得仙岩自舟中仰望峭壁万仞众岩棊布如辘轳酒瓮仙仓仙棺不可胜数有三人者同坐岩中俯观流水然或隠或显意非飞仙不能到也樵者虽极力攀縁至絶顶仅可俯窥而石磴嵌空终莫能即至顺中居民繋长绠大树上县竹笼坐一人其中稍至仙棺岩前以长钩钩二棺坠溪水中棺皆柟木所制一棺中有玉连环而已或云尧时民避水其上故其遗踪存焉余尝辨之尧时河水为患耳其横流泛滥恶得至此境耶縁藤萝而上有大岩可容数百人益折而上至其颠甚平旷浮圗师架岩为宫室复登舟行数里至桃原太史范先生尝为之记及舍舟入山造演法观汉张天师炼丹处犹彷佛可见又有水帘洞者瀑流泻崖上若缟练飞而雷霆吼入洞中可坐虽疾趋衣巾必沾湿至邹尊岩乱石为门扉中多黄精薯蓣鷷鸱之类邹尊者古仙人也大抵千岩万壑草木秀润非遯世好竒之士无因而至方壶生学道于龙虎心迹超迈不污尘垢时时冩山水有竒趣若武夷匡庐恒岱华不注诸山数为余圗之而仙岩者又常所坐卧其间者也然其人逰方之外莫可测度兴之所至不问姓名亦漫与之否则虽一笔不轻与之紫阳王君达善得其所冩仙岩圗寄至京师求余志之因序所尝逰者而自惜其汨没世事而不知返也
　　
　　经邦轨辙序
　　
　　经邦轨辙十巻临川郭君庆传之所著也其目则十有二曰格君进贤恤民正已守法勉学去邪絶私识量职任寡欲兼听各引经史于其端而证以国朝名臣之事其后则君自为论断以发明之监察御史以君所著有补于当世荐于朝集贤翰林两院较其书亦以为善乃按今式命为学官君持其书使予序之嗟乎经邦之道夫岂易言哉今夫梓匠轮舆犹有俟乎规矩凖绳而后可以作室制器况于身居辅弼凝丞之地废兴治乱之所系岂可以不学无术者茍充其位使阴阳不和水旱洊至社稷其有不至于危亡者乎傅说之告其君有曰事不师古之戒周公有兼三王施四事之思古之圣贤莫不皆然后之经邦者不求昔人之轨辙而遵行之其可乎哉今皇上嗣大厯服勲贤并用君所著书适际其会然而藏诸有司而已君虽受官以去犹宜缮冩进于延阁颁示羣臣俾公卿百官咸知经纶邦家具有成法一旦举而措之宜不至于旷官而败事则君著书之功何可计也
　　
　　送段学士致仕归济南序
　　
　　昔翰林学士东平李公伯宗为国子祭酒会国子监知印阙居势者迫李公用其私人李公竟取诸生籍用其上名盖济南段某也段公家甚贫当是时闻者以李公屹然不怵于权势而能处之以正也其后段公厯州县入朝为监察御史出佥河南宪年甫六十有六致其事乃授翰林直学士中朝诸公嘉其知止自足为诗歌以送之且七十而致仕古之制也今法亦然世固有不俟七十而退休者非其压于势分有所不敢行则局于冗散有所不可行苦于羸疾有所不能行则往往思浩然而去之矣至于出佐风纪持节巡行郡县威声所加下吏震肃况于禄养丰厚势尊职重而体力强徤足以任事顾能决去逺引无所攀恋如吾段公者盖未之见也古今之士縻爵禄之重任骋功利之修涂其为人智愚固可知已是故量已而受任畏满而知止者岂非君子哉则段公贤于众人逺矣于是世不独嘉段公之贤又益知李公之知人
　　
　　送方推官赴嘉兴序（戊子）
　　
　　新安方君以愚早擢科第治邑有声用为国史翰林院编修官会今宣徽使札拉尔公为院长好贤下士知君故进士命取先后禁苑所为文章比録之君乃愽求故翰林学士承旨王文康公而下文集亡虑数百家册命制诰碑铭祝文诗赋赞颂等作编次若干巻名曰玉堂视草书成欲上进而札拉尔公迁他官及诏修后妃功臣列传君与史事既受代待制而下言于院长请复留君院长曰然亟以告于政府会天子宰相忧郡县之凋敝大选贤能抚绥下民遂擢嘉兴路总管府推官卜日以行同馆之士皆惘然有离别之色咸赋诗以道其情素以君之从祖（阙）府君与先曽祖仁和府君同举景定三年进士今复为僚友因得书其首简夫用刑之重见诸经史者君儒者固不待有所陈矣素观国朝之命官无问事大小必同堂论之故人自为说而政多旷废独刑名之事至郡专责于推官则其致慎于斯固足以见圣眀之世好生之徳洽于民心者如此夫今风俗之壊狱讼之兴奸豪得以骋其强梗胥吏得以变其白黒嘉兴淛右大郡也固宜得岂弟详眀如君者莅之庶几善良获安而屈抑获伸而无负设官之意矣昔人解字者秉中为史君之于史章善而瘅恶秉其中而已则其治狱者亦惟秉其中而已
　　
　　送敖巡检序（戊子）
　　
　　天厯至顺之间海内黎母山冦作出师讨之时主将募勇悍无赖子弟为之前驱谓之达尔罕军达尔罕者纵恣无禁也于是尽斩刈黎人无遗种其后主将者官广西用其法亦募勇悍无赖子弟以制莫猺獞人之为冦者初亦颇立御冦功久则习知官府事体乃潜与冦通冦出则有司必使之逐冦冦既不可得乃盗夺财货牛豕斩馘良民以要赏其民罹荼毒者廿年去天万里无所控愬岁复仰给县官耗费亡艺言者孰知其为南粤害请罢其所给一旦发愤相呼起为剧盗元帅府莫能制因上闻于朝数调行省兵击之多不利杀湖广省臣及诸将佐连掀数臣震动南粤盗所未至者其民供给馈饷富完之家立致穷乏天子哀矜逺人降诏书谕降此羣盗束手请命之秋也余尝考国朝初取南粤功状惟静江坚壁难下他郡县望风送欵当此之时得之敌国之手犹若是易易耳今海内既平七十年而兵连祸结贼杀王官鼠窃狗偷上烦当宁之虑是必有其故矣识时务之俊杰岂能坐视而不开口一吐其胸中之竒乎宜春敖遂初尝从军广西论功授乌程管界巡检昔苏文忠公守徐州以沂多盗乞兼兵马巡检今遂初专居是职乃苏公所愿为者国家之待遂初亦云不薄遂初早用于兵间深知所以设施之宜辨止戈不杀之意知无不言臣子之义盍厯举陈于阙下方侍从文臣承诏纳言无患其言之不达于天听也余与遂初未尝有一日之雅太史周君以声数称其淳愿因其赴官而及广西之事不识以余言为然乎
　　
　　史馆购书目録序（戊子）
　　
　　至正三年诏修辽金宋史遣使旁午购求遗书而书之送官者甚少素以庸陋备数史官中书复命往河南江淛江西素承命恪共不遑寕处谕以皇上仁眀锐志删述于是藏书之家稍以其书来献驿送史馆既采择其要者书诸策矣暇日因发故椟録其目藏焉其间宋东都盛时所冩之书世无他本者今亦有之朝廷之购求民间之上送皆至公之心也素之跋渉山海心殚力劳有不足言后之司筦钥者诚慎守之不至于散亡可也有志于稽古者岂不有所増广其学问云尔至于人情之险阻事物之胶轕别为之録以示儿子俾知生乎今之世虽事之小者奉公尽职之为难
　　
　　兰桥毛氏族谱序（己丑）
　　
