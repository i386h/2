<!-- { "loadSidebar": true } -->
　　吾尝谓医之在天下其资民生之用盖与谷帛等窃怪世之工其道者何少也自三代以来至今以医名世者多矣其为论说方术大备矣又尝怪夫世之医者皆忽而不学大扺从里闾俗师其治病苟不杀人众已指为良医矣使孝子慈孙不能无恨于疾苦之际者以此也可不悲哉予少多病世之医往往与之游率按前人成说而用之未有心得而能原其所以说者也盖医之为道推本天地阴阳经纪寒暑日星考验国土山川而人身外则骨节脉络腧穴内则脏腑焦鬲井谷其出入防通之变甚多且微非夫致至精之察不惑之知不足以尽之而世医不以术易衣食者鲜矣何暇及此哉宜工之者寡而古学之废也意必有聪明微妙之君子悯兹学之不振悼生人之疾疠独治其道修其术而莫或知之者焉绍圣丁丑予得罪谪官齐安而得蕲水厐君焉其于医殆所谓聪明微妙者也君讳安时字安常蕲州蕲水人其在孕时颇有异及儿时读书隽頴絶人一经目辄终身不防乡党奇之其父讳之庆号高医年老且病君问医于父父授以脉诀君曰是不足为也独取黄帝扁鹊之脉书治之未乆已能通其说时出新意辨诘不可屈父大惊君时未冠也已而病聋君曰天使我隠于医欤乃益读灵枢太素甲乙诸秘书凡经传百家之涉其道者靡不贯通时时为人治病有奇功率十愈八九而君性恺悌明豁好施而亷于是有舆疾自千里踵门求治者君为辟第舍居之亲视饘粥药物既愈而后遣之如是常数十百人不絶也其不可为者必实告之亦不复为治活人无数病家持金帛来谢不尽取也戊寅之春予见君于蕲水山中深衣幅巾延客坐堂上视其貎伟然听其议博而不繁妙而易晓告予曰世所谓医书予皆见之惟扁鹊之言深矣盖所谓难经者也扁鹊寓术于其书而言之不详意者使后人自求之欤予之术盖出于此以之视浅深决死生若合符节且察脉之要莫急于人迎寸口是二脉隂阳相应如两引绳隂阳均则绳之大小等凡平人之脉人迎大于春夏寸口大于秋冬何谓人迎喉旁取之内经所谓别于阳者也越人不尽取诸穴之脉但取手太隂之行度鱼际后一寸九分以配隂阳之数而得闗格之脉然不先求手引绳之义则脉尺寸隂阳关格之所起寸四陪于尺则上鱼际而为溢故言溢者寸倍尺极矣溢之美一名外闗一名内格一名隂乘之脉曰外闗者自闗以上外脉也隂拒阳而出故曰外格隂生于寸动于尺今自闗以上溢于鱼际而闗以后伏行是为隂壮乘阳而阳竭阳竭则死脉有是者死矣此所谓寸四倍于人迎为闗隂之脉者也闗以后脉当取一寸而沈过者谓尺中倍于寸口至三倍则八寸而为覆故言覆者尺倍寸极矣覆之脉一名曰内闗一名曰外格一名曰阳乘之脉曰内闗者自闗以下内脉也外格者阳拒隂而内入也阳生于尺动于寸今自闗以下覆入赤泽而闗以前脉伏行则为阳亢乘隂而隂竭隂竭亦死脉有是者死矣此所谓人迎四倍于寸口为格阳之脉者也经曰人迎与寸口皆盛过四倍则为闗格闗格之脉羸不能极天地之精气而死所谓闗格者覆溢是也虽然独覆独溢则补泻以生之尺部一盛泻足少阳补足厥隂二盛泻足太隂补足少隂三盛泻足明阳补足太隂皆一泻而一补之四盛则三阳极导之以针当尽取少阳大阳阳明之穴脉静者取三阳于足脉数者取于手泻阳二当补于隂一至寸而反之脉有九者寓浮中沉于寸闗尺也且越人不取十二经诸穴直以二经配合于手太隂行度自尺至寸一寸九分之位复分三部部中有浮中沉以配天地人也又曰中风木伤寒金湿水热火温病起于湿湿则土病土病而诸脏受害其本生于金木水火四脏之变也阳浮隂虚为风温阳数隂实为温毒阳濡隂急为湿温隂阳俱盛为温疟其治之也风温取足厥隂木手少隂火温毒尃取少阳火伤寒取足太隂金手少隂火温湿取足少隂水乡人皆谓我能与伤寒语我察伤寒与四温之变辨其疑似而不可乱也故定隂阳于喉手配覆溢于尺寸寓九于浮沉分四温于伤寒此皆扁鹊畧开其端而予参以内经诸书考究而得其说审而用之顺而治之病不得逃焉君为予言者尚多独着其大者又曰予欲以其说告后世故着难经解数万言观草木之性与五脏之宜秩其职位官其寒热班其奇偶以疗百疾着主对集一巻古今异宜方术脱遗备伤寒之变补仲景伤寒论药有后出古所未知今不能辨尝试有功不可遗也作本草补遗一巻吁其备矣予问以华陀之事君曰术若是非人所能为也其史之妄乎某尝病风掉数年余苦未尽瘳君切脉曰脏病传所胜君之疾肝传于脾脾气欲转运而肝制之也去木邪行土气而后愈因授予以方少焉疾有间又曰一方不可瘳当增损之以应疾时时致方与药之难得者察君于予尽心焉见君之嵗是冬而有痼疾作明年春而剧门人请自视脉君笑曰予察之审矣且出入息亦脉也予胃气以絶死矣因尽屏药饵忽焉韵语数句授其婿魏渊盖超然达者语也后数日与客坐语而卒年五十八时二月初六也君性喜读书闻人有异书购之若饥渇书工日夜传録君寒暑疾病未尝置巻其藏书至万余巻然皆以考医方之事晚好佛学盖有得焉以是年闰九月二十七日塟于蕲水龙门乡佛图村君曾祖讳慥祖讳震及父皆不仕娶陈氏生二男子曰瓘曰琪皆笃孝修饰二孙曰仲容叔达三女已嫁魏渊郭廸陈翔其婿也各举进士君临终以书遗予若托以铭其墓者嗟夫予名微位卑又方得罪于时何足以为君重然君尝有徳于予且其孙必以见嘱不得辞也既铭其藏又着所尝治而愈人所传道者更刻于碑隂且以为法铭曰
　　生民之病尭舜是医惟周与孔世之良师遘疠于身扁鹊善治惟民与身同一矩规猗欤厐君有见于兹独显以方用不大施孰疾于衷孰毒于肢有来求予径取无遗饮酒著书终身遨嬉欲知其仁吊者埀洟即化而安不爽厥知有考其书铭以昭之
　　欧阳伯和墓志铭
　　君欧阳氏讳发字伯和庐陵人太子少师文忠公讳修之长子也为人纯实不欺内外如一淡薄无嗜好而笃志好礼刻苦于学安定胡瑗掌太学号大儒以法度检束士其徒少能从之是时文忠公已贵君年十有五师事瑗恂恂惟谨又尽能传授古乐钟律之说既长益学问不治科举文词独探古始立论议自书契以来至今君臣世系制度文物旁至天文地理无所不学其学不务为抄掠应目前必刮剖根本见终始论次使族分部列放之必得得之必可用也呜呼其志亦大矣然其与人不苟合论事是是非非遇权贵不少屈下要必申其意用是亦不肯轻试其所有而人亦罕能知君者而君之死也今眉山苏公子瞻哭之以为君得文忠之学汉伯喈晋茂先之徒也初以文忠公恩补将作监主簿三迁为大理寺丞赐进士出身勾当箔埸迁光禄寺丞赐五品服勾当京西排岸司又迁殿中丞官制改为奉议郎监粳米中第七界俄权少府监丞迁承议郎某年月日卒享年四十有六积勲至轻车都尉君为殿中丞时曹太后崩诏定皇曾孙服制礼官陈公襄疑未决方赴临名君问其制君从容为言事在杜佑通典甚详襄即奏用之是时方下司天监讨论古占书是否同异折中为天文书乆未就而襄方总监事即荐君刋修君为推考是非取舍比次书成诏藏太史局襄因奏言旧浑仪壊不可用而后所造新仪攷之又不合愿付君详定诏从之本朝自至道中用韩显符浑仪其后司天官周琮于渊加黄道宁中旧器壊诏沈公括更造括以其意增损之器成数年未能定与浮漏景表不应君较三家攷古注又自因事立制先为定仪奏之神宗召君问曰浮漏以玉筒下水者当坚乆也君对曰玉不如铜沈括长用玉今下水比初加速矣上以为然遂以君法铸新仪漏表集其说号法要其后有附括议者讼于朝诏再定卒行君说讼者亦服焉君治官无大小不苟简所创立后人不能更其著书有古今系谱图国朝二府年表年号録其未成者尚数十篇夫人呉氏故丞相正宪公充之女封夀安县君男一人曰宪滑州韦城县主簿女七人其四人皆蚤卒一嫁权武安军节度判官苏京次嫁承务郎王景文亦卒次尚防孙一人延世曾祖讳某赠金紫光禄大夫太师中书令兼尚书令曾祖妣李氏封呉国太夫人祖讳某赠金紫光禄大夫太师中书令兼尚书令追封郑国公祖妣郑氏封韩国太夫人初文忠公以观文殿学士太子少师致仕累赠太师追封兖国公妣薛氏累封安康郡太夫人元祐四年十二月甲子塟君郑州新郑县旌贤乡刘村文忠公之兆而宪来求铭铭曰
　　呜呼伯和父学不欺其志而不以为利非不售之畏而不知之愧岂与世为怼其将有所耻云谁之似惟文忠之子
　　商屯田墓志铭
　　公讳瑶字某淄川人曾祖重进祖文俊皆不仕父余政赠大理寺丞君登景祐元年进士第为莱芜单父县尉临沂县令知下邳县签书平定军判官事以尚书屯田员外郎知襄邑县卒年五十至和二年正月二十七日也阶至承事郎勲为骑都尉君少博学为文词豪健貎魁杰严整不可犯而平居乐易长者也单父多盗君以防钩猎枭绞且尽盗怨毒入骨罢官还乡次大泽中夕有叟密来语曰林中有恶少年十数操利兵而伏期今日必杀单父尉是君非耶君从者惧欲亾去公执弓矢徐出有大木去百步许望之中有空马公谓其人曰我为若射彼空者再发皆中之林中恶少年大惧争先遁其治下邳决讼多辩谕劝说之不尽临以法民始鬬怒中忽喜悟相与请平者常十七八老猾吏旁瞪视不得刺手父老戒子弟曰若忍犯此令乎富韩公守青州闻其治状数委公决难事始君为包孝肃公知韩忠献公器公见必访以世务而公无所苟合贵人终不肯出气力引挈之其胷中不少槩见而死矣先妻刘夫人继室王夫人封寿昌县君三男子皆已卒一孙求之举进士女二人曾孙一人尚防公之从子太学博士倚以元佑八年十月日将塟公淄川万年之源以二夫人祔而博士又以公之爵里行事告于著作郎张某曰子史官也凡世有善而无传则子有罪某不敢辞乃为诗使刻石墓中曰
　　天下平治士无功名才否一区之死无声或宏其声而中乃枵窽实靡计孰昧孰昭有淄商公甚畜不施时弃其苴则已光辉彼不人逢位下固宜啬不使年造物则奚
　　刘承制墓志铭
　　君刘氏讳充字安道开封人娶宗室女补右班殿直四迁为内殿崇班骑都尉致仕今上即位以恩迁内殿承制年五十元祐二年二月某日以疾卒尝监许田太康二县酒税用举者监真州船埸待制李肃之守庆州辟公随行又勾当安肃军埸用举为霸州船鱼巡检徐州兵马都监其在霸州卒有谋叛者发有日一州无知者君独以察得密白守验实斩之微君几扰间罢官居京师官府有烦使时时犹奏遣君至辄办用此能自达于名卿大官故其居官多荐之者其为人勤敏当官不避事颇知书矜持自喜有足贤者也曾祖某某官赠某官祖某某官赠某官考某某官赠某官夫人邓州观察使从贽女二子俟左班殿直杰举进士塟开封府某县某乡之原实某年月日铭曰
　　佐则有称既惫而休不瑕孔修以息兹邱
　　呉大夫墓志铭
