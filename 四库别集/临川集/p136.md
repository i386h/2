<!-- { "loadSidebar": true } -->
　　尔才能行义，多为士大夫所称。故起尔于贬斥，而岁馀超迁，以佐三司。今有司考绩，又当增位。朕爵赏乐与士共，而嘉尔之有劳。往其钦哉，永称阙职。（同上）

　　【宋守约可殿前都虞候制】

　　营卫之士，皆天下武力之高选也。所使虞度军中之事者，岂可以非其人哉？具官某等，造行谨良，致位休显，勋劳之实，简在朕心。各以序迁，往惟祗服。（同上）

　　【韩琦京兆尹再任判大名府制】

　　门下：分陕称伯，召南当公职之尊；启魏就封，毕万得国名之大。况吾元老，为世宗臣，久倚师垣之严，宜迁尹节之宠。饬宣典策，敷告缙纟延。具官韩琦，道醇而深，器远而博，浑浑忠孝之业，宪宪文武之姿。感通人朝；亮众采于台极；翼戴英考，捧大明于天衢。肆朕缵图，厥初谋落，燮谐四气之序，熙辑百官之成。登昭公槐，奄莅国社。镇定大事，妥如九鼎之安；承灵诸候，端若元龟之信。岁勤再阅，师律既和。重念郊圻之雄，旁据河山之险，徒得君重，以宣王灵。就更西雍之旄，留主北门之钥。载敦爰赋，并实干封。於戏！汉咨陈平，安危注于上意；唐用裴度，轻重系乎厥身。维乃纯诚，无愧前烈。懋服休命，往其钦哉！可。（《永乐大典》卷一一一。）

　　◎表

　　【贺降皇太子表（代人作）】

　　甲馆告宁，天为百瑞；恩言周布，欢动四方。（中贺）臣闻圣则多男，人之所祝；冠而生子，古以为祥。恭惟昌期，宜有昭报，上以慰两宫之念，下以为万世之基，凡在寰区，举兴善颂。伏维皇帝陛下，圣神文武，睿哲温恭，以天纵生知之资，务日就默识之学。内修法度，焕然一代之文；外服戎夷，终自两阶之舞。承列圣之丕绪，方怀燕翼之思；以百姓而为心，宜有子孙之福。益著思齐之圣，更形既醉之诗。十四月而生尧，已有同德之兆；千万岁而寿武，愿同庶物之心。（见《五百家播芳大全文粹》。）

　　【贺生皇子表五】

　　祉扶宗，庆袭宫闱，凡预照临，惟胥鼓舞。（中谢）臣闻有秩秩幽幽之德，所以考室而见祥；有诜诜揖揖之风，所以宜家而多子。克参盛美，允属昌时。伏维皇帝陛下，膺命上天，绍休烈祖。本支方茂，用光世德之求；功业能昭，永赖孙谋之燕。追来孝，申锡无疆。臣久玷恩私，外叨属任。四方来贺，望双阙以无阶；万福攸同，抚微躯而有赖。（见《王文公文集》卷十五。）

　　【贺生皇子表六】

　　本支浸衍，实为万世之休；遐迩同欣，胥赖一人之庆。（中谢）臣闻王懋阙德，则后妃无嫉妒之心；天锡之祺，则子孙有众多之美。蕃厘有继，垂裕无穷。伏维皇帝陛下，躬睿智之资，抚休明之运。教由内始，正自身先。治既格于人和，诚遂膺于帝祉。乃占我梦，实多考室之祥；则百斯男，克绍刑家之庆。臣叨荣特厚，窃以忭尤深。虽接武缙绅，莫预造庭之列；而瞻威咫尺，唯倾就日之诚。（同上。）

　　【贺正表五（元丰六年）】

　　人正肇序，岁事更端。物乘引达之期，朝布始和之令。臣（中谢）伏维皇帝陛下，动稽天若，道与时行。一德绍休，新又新而弗息；万灵ㄨ祉，朔复朔以无期。臣久误圣知，外叨方任。奉觞称庆，踵弗继于朝绅；向阙倾心，目如瞻于天仗。（同上。）

　　【贺正表六（元丰七年）】

　　伏以肇天德于青阳，群生以遂；宪邦经于正岁，百度惟新。臣（中谢）伏维皇帝陛下，妙用敕于时几，大仁参于化育。于帝其训，既格神人之宁；维春之祺，遂如山阜之固。惟仰祈于寿祝，思自致于诚心。（同上。）

　　【贺冬表四（元丰五年）】

　　阳舒以复，阴极而终。视履考祥，乃见行中之吉；对时育物，以滋众万之生。恭维皇帝陛下，心玩神明，诚参天地；保大和而率豫，介百福以来崇。臣比解繁机，叨承外寄，莫预称觞之列，但深存阙之思。（同上。）

　　【贺南郊礼毕表】

　　臣某言：伏睹今月二十七日南郊礼毕者。熙事备成，湛恩汪。上格三灵之，俯臻万物之和。（中谢）臣闻致孝以显亲，而其仁极于配天；隆礼以尊上，而其义尽于飨帝。迪前王之能事，考有司之盛仪。作民恭先，唯圣时克。伏维皇帝陛下，绍膺丕绪，懋建大中。饬斋戒之诚心，称燎烟之吉礼。四表率吁，皆致宁神之欢；多士具来，悉秉在天之德。既受<角屠>于元祀，遂均惠于寰区。凡在观瞻，孰不呼舞。臣夙叨睿奖，亲值休辰，虽进趋无预于相仪，而欣幸实同于赖庆。臣无任（云云。同上。）

　　【乞皇帝御正殿复常膳表】

　　【三】

　　臣某等言：伏睹手诏，彗出东方，自今月十一日，更不御正殿，减常膳如故事者。太史瞻文，告星躔之表异；中宸轸虑，顺天道以变常。凡暨臣工，靡遑夙夜。臣某等（中谢）窃以天人相与，精交通，阙维至诚，乃有嘉应。伏维皇帝陛下，钦文继统，恭俭在躬，因世久安，革时大弊。运圣神之化，鼓动于群生；建文武之功，缉成于大业。虽有异星之变，何伤圣德之明！顾乃彻膳避朝，深念畏天之实；赦过宥罪，广敷惠下之仁。精诚式孚，妖象既殒。伏愿趋传清跸，肆陈路寝之仪；复御珍羞，中饬内饔之职。冀垂渊听，俯徇舆情。臣等无任祈天俟命，激切屏营之至。（《王文公文集》卷十六。）

　　【辞使相表三】

　　臣某言：兼荣将相，托备藩维，虽皆序爵以称功，乃以辞荣而窃宠。自惟忝冒，弥积凌兢。（中谢）伏念臣晚值圣时，久陪国论。询度下逮，或有误合之片言；睿智日跻，实为难逢之嘉会。所愿备殚其智力，以图稍就于事功。末学短能，固知易竭；要官重任，终惧颠跻。遂当引分以避嫌，重以罹忧而成疹。冒闻已渎，敢逃逋慢之诛；聪察俯加，更溢褒延之数。此盖伏遇皇帝陛下，懋昭大德，灼见俊心。谓其陈力之已疲，及此吁天而赐闵。并包之度，示无替于始终；报称之心，冀不忘于夙夜。臣无任（云云。同上。）

　　【乞免使相充观察使表一】

　　臣某言：近累具表，乞以本官，外除一宫观差遣，伏奉敕命，就除充集禧观使，权于江宁府居住，仍放朝谢者。以病自陈，庶全于私分；蒙恩幸许，尚窃于隆名。沦肌虽荷于优容，省己终难于叨味，辄披情素，上冒聪闻。伏念臣久玷近司，迄无明效，终蒙解免，实赖保全。自顾衰骸，已难胜于劳；数违明诏，实仰冀于矜怜。号兼将相之崇，身就里闾之逸。误恩若此，前载所无。非惟私义之难安，固亦公论之弗与。伏望陛下，深垂简照，俯徇虔祈。特回复号之已孚，许以本官而充使。如此，则上足以成陛下循名之政，下足以免愚臣冒宠之轻。臣无任云云。

　　【乞免使相充观察使表三】

　　温厚之辞，屡加褒勉。颛愚之守，尚冀矜怜。敢逃冒责之诛，愿获终辞之志。伏念臣衰残控诉，宠奖优从，休其疲之馀，赐以燕闲之乐。叨恩已厚，序爵更崇。且名器不以假人，而乃缪当非次。饩牢欲其称事，而乃坐享不赀。是将危身，亦以累国。伏维陛下公听以揆万事，原省以通众情，因忘反汗之嫌，俾遂吁天之欲。庶安愚分，用厌师言。（同上。）

　　【谢赐生日表】

　　臣某言：伏蒙圣慈，特差臣女婿前守常州江阴县主薄蔡卞，沿路押赐生日礼物，衣一对、衣着一百匹、金花银器一百两、马二匹、金镀银鞍辔一副者。宽假之恩，幸从于私欲；匪颁之宠，尚玷于常科。知报称之良难，积惊惭而实厚。伏念臣见收末路，承乏近司。犬马之力已殚，讫无补报；蝼蚁之诚自列，窃幸退藏。尚兼将相之崇，且受藩维之托，叨逾已极，赐与更蕃。此盖伏遇皇帝陛下仁冒海隅，礼优臣庶，宥众尤之积累，示全度之并包。爰及微生，具膺殊奖。致养以乐，永怀弗洎之悲；移孝则忠，敢怠进思之义。臣无任（云云。见《王文公文集》卷十九。）

　　◎论议

　　周秦本末论周强末弱本以亡，秦强本弱末以亡，本末惟其称也。周有天下，疆其地为千八百国，制方伯连率之职，诸侯有不享者，举天下之众以临之，有不道者，合天下之兵以诛之，自以为善计也。及其弊，巨吞细，盛凭弱，而莫之能禁也，以至于亡。无异焉，强末弱本之势然也。秦戒周之亡，郡而不国，削诸侯之城，销天下之兵聚咸阳，使奸人虽有觎心，无所乘而起，自以为善计也。及其弊，役夫穷匠操锄棘矜以鞭笞天下，虽欲全节本朝，无坚城以自婴也，无利兵以自卫也，卒顿颡而臣之。彼驱天下之众以取区区孤立之咸阳，不反掌而亡。无异焉，强本弱末之势然也。后之世，变秦之制，郡天下而不国，得之矣。圣人复起，不能易也。销其兵，削其城，若犹一也，万一逢秦之变，可胜讳哉？（《王文公文集》卷三。）

　　【性论】

