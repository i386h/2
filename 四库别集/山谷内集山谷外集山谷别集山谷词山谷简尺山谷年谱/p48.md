<!-- { "loadSidebar": true } -->
　　饥思河鲤与河鲂渴思蔗浆玉盌凉冬愿纯绵对隂雪夏愿绉絺度盛阳万端作计身愁苦一事不谐鬓苍浪调笑天街吟海燕藜羮脱粟非公狂
　　君吟春风花草香我爱春夜璧月凉美人美人隔湘水其其怨朝阳兰荃盈怀报琼玖冠缨自洁非沧浪道人四十心如水那得梦为胡蝶狂
　　次韵答和甫卢泉水三首【并序】
　　和甫作卢泉之水不求于古乐府而规模暗合予为和成三叠自予官河外罕得逆耳之言于朋友和甫爱我也居有药言吾不欲其思卢泉也故作其一父母之邦有如仲尼栁下惠而怀安之以吾之乐双井知和甫之不忘卢泉也故作其二坐进此道者于物无择清漳之波浊河之流卢泉之水求其异味而不得也亲乐之身安之斯可矣故作其三夫三言者虽不同唯知言者领其不异也
　　初侯不能六尺长少日结交皆老苍势利不可更炎凉解缨从我濯沧浪与君论心松栢香何为独忆卢泉之上多緑杨卢泉如练照秋阳泉上之人犹谤伤此邦虽陋有佳士勿厌风沙吹茫茫愿君不负上池水囊中探丸起人死
　　卢泉之木百尺长下防泉色如木苍苹风荷雨洒面凉倒影摇荡天沧浪网登锦鳞蒲荇香何以贯之柳与杨古来希价入咸阳贪功害能相中伤君今巳出纷争外但思烟波春淼茫奉亲安乐一杯水卢泉之滨可忘死舍后钟梵炉烟长舍前帘影竹苍苍事亲煗席扇枕凉中有一士鬓苍浪同心之言兰麝香与游者谁似姓杨朝发枉渚夕辰阳怀瑾握瑜祗自伤东有浊河西清漳胡为搔头虑患思茫茫清明在躬不在水此曹跰顾心死
　　招子高二十二韵兼简常甫世弼
　　我行向厌次夏扇日在摇甘瓜未除垄高栁尚鸣蜩驾言聊摄归飞霜晓封条负薪泣裘褐公子御狐貂岁月坐晼晩鬓顔飒然凋道德千古事斯文非一朝往者我不及后生多见超吾党二三子士林耸孤标小谢抱周易忘言独参寥崔郎楚左史二典考舜尧王生风雅学谈辩秋江潮洒笔惊有司小敌谓可骄安知樗蒲局临关败三枭三生数步隔屡赴茗椀邀小谢殊未来我觉百里遥问之忧菽水心虑极无聊父怜母不诃日以浊酒浇此道如鼎实念子羮未调古来有亲养回也乐一瓢不田鹑生穾在物乃为妖吾言有师承可信如斗杓诗以解子忧亦用当子招
　　林为之送笔戏赠
　　阎生作三副规模宣城葛外貌虽铣泽毫心或麤粝巧将希栗尾拙乃成枣核李庆缚散卓含墨能不泄病在惜白毫往往半巧拙小字亦周旋大字难曲折时时一毛乱乃似逆梳髪张鼎徒有表徐偃元无骨模画记姓名亦可应仓卒为之街南居时通铃下谒晴轩坐风凉怪我把枯笔开囊扑蠧鱼遣奴送一束洗砚磨松煤挥洒至日没蚤年学屠龙适用固疎阔广文困虀盐烹茶对秋月略无人问字况有客投辖文章寄呻吟讲授费颊舌闲无用心处雌黄到笔墨时不与人逝孔子尚爱日作诗当鸣鼓聊自攻短阙
　　自和答为之
　　君勿嘲广文沍寒被絺葛君勿嘲广文穷年饭粢粝常恐俎豆予与世充肴核凡木不愿材大折小枝泄栎依曲辕社聊用神其拙吾家本江南一丘藏曲折濒溪防苍莨萧洒可散髪既无使鬼钱又无封侯骨薄禄庇闲曹且免受逼卒为此懒出门徒敝怀中谒直斋宾客退风物供落笔诗成著牀头不知今几束君何向予勤见诗叹埋没嗣宗须酒浇未信胷怀阔自状一片心碧潭浸寒月令德感来教为君赋车辖君思扬雄咤何似张仪舌此意恐大狂愿为引绳墨政使此道非改过从今日报章望琼琚勿使音尘阙
　　再和答为之
　　林君维闽英数面成瓜葛邻居接杖藜过饭厌疎粝读书饱工夫论事极精核奋身君子埸勇若怒未泄穷年栖旅巢由命非由拙王良驱八骏方驾度九折学堂疎余石砌长苔髪弟子肥如瓠先生瘦唯骨【林君在朱氏讲授朱氏儿皆面白丰肥而林君如刻削】北门一都会尘埃人卒卒高盖如秋荷势利相奔谒唯君尚寂寞来观草笔斯文未易陈政当高阁束金马事陆沉市门逐干没未须相贤愚聊自嘲迂阔忆昨戏赠诗乃辱报明月极知推挽意我车君欲辖屠龙眞狂言奔马不及舌赐书盈五车直舍方二墨会意便欣然余事过窻日尚恐素餐钱诸生在城阙
　　赠赵言
　　饶阳赵方士眼如九秋鹰学书不成不学劒心术妙解通神明医如俯手拾地芥相如仰面观天星自言方术杂鬼怪万种一贯皆天成大梁卜肆倾宾客二十余年声借借得钱满屋不经营散与世人还寄食北门尘土满衣襟广文直舍官槐隂白云劝酒终日醉红烛围棊清夜深大车驷马不回首强项老翁来见寻向人忠信去表襮可喜政在无机心轻谈祸福邀重糈所在多于竹苇林翁言此辈无足听见叶知根论才性飞腾九天沉九泉自种自收皆在行先期出语骇传闻事至十九中时病轮囷离竒惜老大成器本可千万乘自叹轻霜白髪新又去惊动都城人都城达官老于事嫌翁出言不娬媚有手莫炙权门火有口莫辩荆山玉吴宫火起燕焚巢当时卞和斮两足千里辞家却入门三春荣木会归根我有江南黄篾舫与翁长入白鸥羣
　　次韵晁补之廖正一赠答诗
　　晁子抱材耕谷口世有高贤践台斗顷随计吏西入关关夫数日传车还封侯半属妄校尉射虎猛将犹行间无因自致青云上浪説诸公见嗟赏骥伏盐车不称情轻裘肥马凤凰城归来作诗谢同列句与桃李争春荣十年山林廖居士今随诏书称举子文章宏丽学西京新有诗声似侯喜君不见古来良为知音难絶不为时人弹已喜琼枝在我侧更恨桂树无由攀千里风期初不隔独怜形迹滞河山
　　再次韵呈廖明略
　　吾观三江五湖口汤汤谁能议升斗物诚有之士则然晩得廖子喜往还学如云梦吞八九文如壮士开黄间十年呻吟江湖上青枫白鸥付心赏未减北郭汉先生五府交书不到城【汉汝南廖扶】相者举肥骥空老山中无人桂自荣君既不能如钟世美匦函上书动天子且向华隂郡下作参军要令公怒令公喜君不见晁家乐府可管惜无倾城为一弹从军补掾百僚底九关虎豹何由攀男儿身健事未定且莫著书藏名山
　　走答明略适尧民来相约奉谒故篇末及之
　　君不见生不愿为牛后宁为鸡口吾闻向来得道人终古不忒如维斗希价咸阳诸少年可推令往挽令还俗学风波能自拔我识廖侯眉宇间省庭无人与争长主司得之如受赏东家一笑市尽倾略无下蔡与阳城生珠之水砂砾润生玉之山草木荣观君词章亦如此谅知躬行有君子更约探囊阅旧文蛛丝灯花助我喜贤乐堂前竹影斑好鸟自语莫吟蝉北邻著作相劳苦整驾谒子邀同攀应烦下榻煑茶药坐待月轮衔屋山
　　答明略并寄无咎
　　可以忘忧唯有酒清圣浊贤皆可口前日过君饮不多明日解酲无五斗古木清隂丹井栏夜来凉月屋头还论交拨置形骸外得意相忘樽俎间冰壶不可与夏虫飨秋月不可与俗士赏已得樽前两友生更思一士济阳城虽无四至九卿之规画犹有千秋万岁之眞荣空名未食太仓米今作斑衣老莱子卿家嗣宗望尔来不独我闻足音喜西风索寞叶初干长铗归来亦罢弹穷巷蓬蒿深一尺朱门廉陛高难攀吾侪相逢置是事百世之下仰高山
　　再次韵呈明略并寄无咎
　　夏云凉生土囊口周鼎汤盘见科斗清风古气满眼前乃是户曹报章还只今书生无此语已在贞元元和间一夫谔谔独无望千夫唯唯皆论赏野人泣血漫相明和氏之璧无连城参军拄笏看云气此中安知枯与荣我梦浮天波万里扁舟去作鸱夷子两士风流对酒樽四无人声鸟声喜梦回扰扰仍世间心如伤弓怯虚弹不堪市井逐干没且愿朋旧相追攀寄声小掾笃行李落日东面空云山
　　再答明略二首
　　挟防读书计糊口故人南箕与北斗江南江北万重山千里寄书声不还当时朱弦冩心曲果在高山流水间枯桐满腹生蛛网忍向时人觅清赏廖侯文字得我惊五岳纵横守严城万夫之下不称屈定知名满四海非眞荣富如春秋已如此他日卜隣长儿子一丘各自有林泉扶将白头亲宴喜秋风日暮衣裳单深巷叶落已如弹数来会面复能几六龙去人不可攀短歌溷公更一和聊乞淮南作小山
　　廖侯言如不出口铨量古今胆如斗度越崔张与二班古风萧萧笔追还前日辞家来射防声名借甚诸公间华隂白云锁千嶂胜日一谈谁能赏君不见曩时子产识然明知音郁郁闲佳城勿以匣中之明月计校粪土之朝荣我去丘园十年矣种桑可蚕犊生子使年七十今中半安能朝四暮三浪忧喜据席谈经只强顔不安时论取讥弹爱君草木同臭味颇似瓜葛相依攀我有仙方煑白石何时期君蓝田山
　　次韵感春五首
　　我与子桑友既往雨弥旬交情未曽改天地忽趋新东风无行迹佳气满城门麦苗生陂陇叹息不食陈谁能裹饭来定是寂寞人一曲古流水试拂弦上尘古木少生意轮囷卧河滨慙愧桃与李相随见阳春
　　张侯脱朝衣儿褐多纯緑闻道无米舂煑术学辟糓官吏但索钱诏书哀惸独东方长九尺不得侏儒禄屋中声鹅鴈日暮搅心曲穷巷无桃李缇袍非春服我吟白驹诗知君在空谷
　　祁寒不可怨天道自平分及尔春风来四肢有余温丈夫力如虎为人行灌园椒兰土壅蔽未可怨芳荪寒鱼守穷辙防煦一沫恩一朝被湔拂吹毛见瘢痕
　　鸟声春清长烟雨春薄暮风光不长妍如客暂时寓芸芸物争时天地有常度我行覩大河黄流日东骛喟然欲乘桴莽不见洲渚张侯但饮酒无用恨羇旅十年富贵子今作一邱土【富贵子一作尊前客】
　　茶如鹰爪拳汤作蠏眼煎时邀草客晴明坐南轩笑谈非世故独立万物先春风引车马隐隐何阗阗高盖相摩戛骑奴争道喧吾人抚荣观宴处自超然城中百年木有鹊巢其顚鸣鸠来相宅日莫更谋迁【鸣鸠作维鸠】圣东将寓于卫行乞食于齐有可怜之色再次韵感春五首赠之
　　温气冰底归忽忽六过旬园林改柯叶鸟声日日新耕稼百年外四郊无短门髙立试逺望俯仰迹已陈信陵松郁郁不见曩时人空怀负暄赏更望属车尘腹中书万巻踣死沟壑滨投壶与射覆一笑物皆春
　　种萱欲遣忧丛薄空自緑洗心日三省人亦不我谷谁能书窻下草抱幽独白首官不迁校书汉天禄身当万户侯鼓吹拥部曲解佩着犀渠张弓插雕服何时李将军射猎出上谷
　　春风鸣布谷天道似劝分持饥望路人谁能顔色温笑忆枯鱼説谈谐老漆园湘累不得禄哀怨冩荃荪千年涧谷松惭愧雨露恩思为万乘器愿掩斧凿痕
　　风桃李华佳人来何暮安齐果未安寓卫岂所寓张侯室县罄得酒美无度常忧腐肠死须我嫁阿骛双鱼传尺书何处迷春渚啼鸟劝不归晓鞍逐行旅遥知登楼兴信美非吾土
　　鲁公但食粥百口常忧煎金张席贵宠奴乘朱轩丈夫例寒饥万世无后先风霾天作恶雷亦怒阗阗俄顷花栁静烟暖谷鸟喧人事每如此飜覆不常然下流多谤议高位又疾顚空余壮士志不逐四时迁
　　谢张泰伯惠黄雀鲊
　　去家十二年黄雀悭下筯笑开张侯盘汤饼始有助蜀王煎藙法醯以羊彘兔【俗谓亥卯未馄饨】麦饼薄于纸含浆和咸酢秋霜落谷一一挟茧絮残飞蒿艾间人网辄万数烹煎宜老稚甖缶烦爱护南包解京师至尊所珍御玉盘登百十睥睨轻桂蠧五侯哕豢豹见谓美无度濒河饭食浆瓜葅已佳茹谁言风沙中乡味入供具坐令亲馔甘更使客得与蒲隂虽穷僻勉作三年住愿公且安乐分寄尚能屡
　　次韵谢子高读渊明传
