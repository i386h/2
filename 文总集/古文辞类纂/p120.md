<!-- { "loadSidebar": true } -->
　　项脊轩，旧南阁子也。室仅方丈，可容一人居。百年老屋，尘泥渗漉，雨泽下注，每移案顾视，无可置者。又北向不能得日，日过午已昏。余稍为修葺，使不上漏；前辟四窗，垣墙周庭，以当南日，日影反照，室始洞然。又杂植兰桂、竹木于庭，旧时栏椐，亦遂增胜。借书满架，偃仰啸歌，冥然兀坐，万籁有声。而庭阶寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。然余居于此，多可喜，亦多可悲。
　　先是，庭中通南北为一。迨诸父异爨，内外多置小门墙，往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也。乳二世，先妣抚之甚厚。室西连于中闺，先妣尝一至，妪每谓予曰：“某所，而母立于兹。”妪又曰：“汝姊在吾怀，呱呱而泣。娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。
　　余自束发读书轩中，一日大母过余曰：“吾儿，久不见若影，何竟日默默在此，大类女郎也？”比去，以手阖扉，自语曰：“吾家读书久不效，儿之成，则可待乎？”顷之，持一象笏至，曰：“此吾祖太常公宣德间执此以朝，他日汝当用之。”瞻顾遗迹，如在昨日，令人长号不自禁。
　　轩东故尝为厨，人往从轩前过。余扃牖而居，久之，能以足音辨人。轩凡四遭火，得不焚，殆有神护者。
　　项脊生曰：蜀清守丹穴，利甲天下，其后秦皇帝筑女怀清台。刘玄德与曹操争天下，诸葛孔明起陇中；方二人之昧昧于一隅也，世何足以知之？余区区处败屋中，方扬眉瞬目，谓有奇景；人知之者，其谓与陷井之蛙何异？
　　余既为此志，后五年，余妻来归。时至轩中，从余问古事，或凭几学书。吾妻归宁，述诸小妹语曰：“闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。庭有枇杷树，吾妻死之年所手植也，今已亭亭如盖矣。
　　○归熙甫思子亭记
　　震泽之水，蜿蜒东流，为吴淞江，二百六十里人海。嘉靖壬寅，余始携吾儿来居江上，二百六十里水道之中也。江至此欲涸，萧然旷野，无辋川之景物、阳羡之山水，独自有屋数十楹，中颇弘邃，山池亦胜，足以避世。
　　余性懒出，双扉昼闭，绿草满庭，最爱吾儿与诸弟游戏穿走长廊之间。儿来时九岁，今十六矣。诸弟少者三岁、六岁、九岁。此余平生之乐事也。十二月己酉，携家西去，余岁不过三四月居城中，儿从行绝少，至是去而不返。每念初八之日，相随出门，不意足迹随履而没。悲痛之极，以为大怪，无此事也。盖吾儿居此七阅寒暑，山池草木，门阶户席之间，无处不见吾儿也。
　　葬在县之东南门。守冢人俞老，薄暮见儿衣绿衣，在享堂中。吾儿其不死邪？因作思子之亭。徘徊四望，长天寥阔，极目于云烟杳霭之间，当必有一日见吾儿翩然来归者。于是刻石亭中，其词曰：
　　天地运化，与世而迁，生气日漓，曷如古先？浑敦、祷杌，天以为贤；矬陋癔躄，天以为妍。跖年必永，回寿必慳，噫嘻吾儿，敢觊其全？今世有之，死固宜焉。闻昔郗超，殁于贼间，遗书在笥，其父舍旃。胡为吾儿，愈思愈妍？爰有贫士，居海之边，重趼来哭，涕泪潺湲。王公大人，死则无传，吾儿孱弱，何以致然？人自胞胎，至于百年，何时不死，死者万千。如彼死者，亦奚足言！有如吾儿，真为可怜。我庭我庐，我简我编，髧彼两髦，翠眉朱颜。宛其绿衣，在我之前，朝朝暮暮，岁岁年年。似邪非邪，悠悠苍天！腊月之初，儿坐阁子，我倚栏杆，池水弥弥。日出山亭，万鸦来止，竹树交满，枝垂叶披。如是三日，予以为祉。岂知斯祥，兆儿之死！儿果为神，信不死矣。是时亭前，有两山茶。影在石池，绿叶朱花。儿行山径，循水之涯，从容笑言，手撷双葩。花容照映，烂然云霞。山花尚开，儿已辞家，一朝化去，果不死邪？汉有太子，死后八日，周行万里，苏而自述。倚尼渠余，白璧可质。大风疾雷，俞老战栗，奔走来告，人棺已失。儿今起矣，宛其在室。吾朝以望，及日之呋；吾夕以望，及日之出。西望五湖之清泌，东望大海之荡谲。寥寥长天，阴云四密，俞老不来，悲风萧瑟。宇宙之变，日新日茁，岂曰无之？吾匪怪谲。父子重欢，兹生已毕。於乎天乎，鉴此诚壹！
　　○归熙甫见村楼记
　　昆山治城之隍，或云即古娄江。然娄江已湮，以隍为江，未必然也。吴淞江自太湖西来，北向，若将趋人县城，未二十里，若抱若折，遂东南人于海。江之将南折也，背折而为新洋江。新洋江东数里，有地名罗巷村，亡友李中丞先世居于此，因自号为罗村云。
　　中丞游宦二十馀年，幼子延实，产于江右南昌之官廨。其后每迁官，辄随。历东兖、汴、楚之境，自岱岳、嵩山、匡庐、衡山、潇湘、洞庭之渚，延实无不识也。独于罗巷村者，生平犹昧之。
　　中丞既谢世，延实卜居县城之东南门内金潼港。有楼翼然，出于城之上。前俯隍水，遥望三面，皆吴淞江之野。塘浦纵横，田塍如画，而村墟远近映带。延实日焚香洒扫，读书其中，而名其楼曰见村。
　　余间过之，延实为具饭。念昔与中丞游，时时至其故宅所谓南楼者，相与饮酒论文。忽忽二纪，不意遂已隔世。今独对其幼子饭，悲怅者久之。城外有桥，余尝与中丞出郭，造故人方思曾。时其不在，相与凭槛，尝至暮，怅然而返。今两人者皆亡，而延实之楼，即方氏之故庐，余能无感乎？中丞自幼携策人城，往来省墓，及岁时出郊嬉游，经行术径，皆可指也。孔子少不知父葬处，有挽父之母知而告之，余可以为挽父之母乎？
　　延实既能不忘其先人，依然水木之思，肃然桑梓之怀，怆然霜露之感矣。自古大臣子孙蚤孤而自树者，史传中多其人，延实在勉之而已。
　　○归熙甫野鹤轩壁记
　　嘉靖戊戌之春，余与诸友会文于野鹤轩。吾昆之马鞍山，小而实奇。轩在山之麓，旁有泉，芳冽可饮。稍折而东，多盘石，山之胜处，俗谓之东崖，亦谓刘龙洲墓，以宋刘过葬于此。墓在乱石中，从墓间仰视，苍碧嶙峋，不见有土，惟石壁旁有小径，蜿蜒出其上，莫测所往，意其间有仙人居也。
　　始慈溪杨子器名父创此轩。令能好文爱士，不为俗吏者称名父，今奉以为名父祠。嗟夫名父！岂知四十馀年之后，吾党之聚于此邪？时会者六人，后至者二人。潘士英自嘉定来，汲泉煮茗，翻为主人。余等时时散去，士英独与其徒处。烈风暴雨，崖崩石落，山鬼夜号，可念也。
　　○归熙甫畏垒亭记
　　自昆山城水行七十里，曰安亭，在吴淞江之旁。盖图志有安亭江，今不可见矣。土薄而俗浇，县人争弃之。余妻之家在焉。余独爱其宅中闲靓，壬寅之岁，读书于此。宅西有清池古木，垒石为山。山有亭，登之，隐隐见吴松江环绕而东，风帆时过于荒墟树杪之间，华亭九峰，青龙镇古刹浮屠，皆直其前。亭旧无名，余始名之曰“畏垒。”
　　庄子称：庚桑楚得老聃之道，居畏垒之山。其臣之画然知者去之，其妾之挈然仁者远之。拥肿之与居，鞅掌之为使。三年，畏垒大熟。畏垒之民尸而祝之，社而稷之。而余居于此，竟日闭户。二三子或有自远而至者，相与讴吟于荆棘之中。予妻治田四十亩，值岁大旱，用牛挽车，昼夜灌水，颇以得谷。酿酒数石，寒风惨栗，木叶黄落；呼儿酌酒，登亭而啸，忻忻然，谁为远我而去我者乎？谁与吾居而吾使者乎？谁欲尸祝而社稷我者乎？作《畏垒亭记》。
　　○归熙甫吴山图记
　　吴、长洲二县，在郡治所，分境而治。而郡西诸山，皆在吴县。其最高者，穹窿、阳山、邓尉、西脊、铜井；而灵岩，吴之故宫在焉，尚有西子之遗迹。若虎丘、剑池及天平、尚方、支硎，皆胜地也。而太湖汪洋三万六千顷，七十二峰沉浸其间，则海内之奇观矣。
　　余同年友魏君用晦为吴县，未及三年，以高第召人为给事中。君之为县，有惠爱，百姓扳留之，不能得；而君亦不忍于其民。由是好事者绘《吴山图》以为赠。夫令之于民，诚重矣。令诚贤也，其地之山川草木，亦被其泽而有荣也；令诚不贤也，其地之山川草木，亦被其殃而有辱也。君于吴之山川，盖增重矣。异时吾民将择胜于岩峦之间，尸祝于浮屠、老子之宫也固宜。而君则亦既去矣，何复惓惓于此山哉！
　　昔苏子瞻称韩魏公去黄州四十馀年而思之不忘，至为思黄州诗，子瞻为黄人刻之于石。然后知贤者于其所至，不独使其人之不忍忘，而己亦不能自忘于其人也。
　　君今去县已三年矣。一日与余同在内廷，出示此图，展玩太息，因命余记之。噫！君之于吾吴有情如此，如之何而使吾民能忘之也！
　　○归熙甫长兴县令题名记
　　长兴为县，始于晋太康三年。初名长城，唐武德四年、五年，为绥州、雉州，七年，复为长城；梁开平元年，为长兴；元元贞二年，县为州；洪武二年，复为县，县常为吴兴属。隋开皇、仁寿之间，一再属吾苏州。丁酉之岁，国兵克长兴，耿侯以元帅即今治开府者十馀年。既灭吴，耿侯始去，而长兴复专为县，至今若干年矣。溯县之初，建为长城若干年矣，长城为长兴又若干年矣。旧未有题名之碑，余始考图志，取洪武以来为县者列之。
　　呜呼！彼其受百里之命，其志亦欲以有所施于民，以不负千时之委任者盖有矣。而文字缺轶，遂不见于后世；幸而存者，又其书之之略，可慨也。抑其传于后世者既如彼，而是非毁誉之在于当时，又岂尽出于三代直道之民哉？夫士发愤以修先圣之道而无闻于世则已矣。余之书此，以为后之承于前者，其任宜尔，亦非以为前人之欲求著其名氏于今也。
　　○归熙甫遂初堂记
　　宋尤文简公，尝爱孙兴公《遂初赋》，而以“遂初”名其堂，崇陵书扁赐之，在今无锡九龙山之下。公十四世孙质，字叔野，求其遗址，而莫知所在，自以其意规度于山之阳，为新堂，仍以“遂初”为扁，以书来求余记之。
