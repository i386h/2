<!-- { "loadSidebar": true } -->
咏萍
白发已侵残梦境，绿苔应忆旧渔矶。
桃源鸡犬尘凡隔，韦曲桑麻念想归。
咏清水岩呈郭明叔
尝闻清水岩，空洞极明好。
虎狼迁部曲，钟鼓天击考。
云生卧龙石，水入炼丹灶。
有意携管弦，山只应洒扫。
咏史呈徐仲车
诸葛见益州，释耒答三顾。
川流恨未平，武功原上路。
杜微对诸葛，舆致但求去。
倾心倚经纶，坐上漫书疏。
白鸥渺蒹葭，霜鹘在指呼。
借问诸葛公，如何迎主簿。
咏雪奉呈广平公
连空春雪明如洗，忽忆江清水见沙。
夜听疏疏还密密，晓看整整复斜斜。
风回共作婆娑舞，天巧能开顷刻花。
正使尽情寒至骨，不妨桃李用年华。
咏子舟小山丛竹
病竹犹能冠丛，夏篁解箨匆匆。
细草因依岑寂，小山紫翠嵌空。
用几复韵题白氏思堂
夫子勤於蘧伯玉，洗心观道得灵龟。
开门择友尽三益，清坐不言行四时。
风与蛛丝游碧落，日将槐影下隆墀。
天空地迥何处觅，岁计有余心自知。
用明发不寐有怀二人为韵寄李秉彝德叟
竹贯四时清，月通云气明。
外弟有佳质，妙年推老成。
後凋对霜雪，不昧处阴晴。
盛德当如此，古人畏後生。
用明发不寐有怀二人为韵寄李秉彝德叟
在昔授子书，髧彼垂两发。
乖离今十年，树立映先达。
青灯哦妙句，如酌春酒滑。
把书念携手，惆怅至明发。
用明发不寐有怀二人为韵寄李秉彝德叟
人生不如意，十事恒八九。
未见历下人，徒倾历城酒。
从来亲骨肉，不免相可不。
但愿崇事实，虚名等箕斗。
用明发不寐有怀二人为韵寄李秉彝德叟
蚤知鹊山亭，李杜发佳思。
弥年听传夸，登览通梦寐。
遥怜坐清旷，落笔富新制。
尚因宾客集，沥酒使我醉。
用明发不寐有怀二人为韵寄李秉彝德叟
往在舅氏旁，获拚堂上帚。
六经观圣人，明如夜占斗。
索居废旧闻，独学无新有。
羡子杞梓材，未曾离矫揉。
用明发不寐有怀二人为韵寄李秉彝德叟
安诗无恙时，学行超辈侪。
华屋落丘山，百忧满人怀。
此士如不亡，仲子抱奇材。
不独典刑在，神明还观来。
用明发不寐有怀二人为韵寄李秉彝德叟
少时诵诗书，贯穿数万字。
迩来窥陈编，记一忘三二。
光阴如可玩，老境翻手至。
良医曾折足，说病乃真意。
用明发不寐有怀二人为韵寄李秉彝德叟
桃李春成径，本自不期人。
历下两寒士，箪瓢能悦亲。
耻蒙伐国问，肯卧覆车尘。
子既得此友，从之求日新。
用前韵戏公静
偶逢携酒便与饮，竟别我为何等人。
兔月龙团不当惜，长卿消渴肺生尘。
用前韵谢子舟为予作风雨竹
子舟诗书客，画手睨前辈。
挹袂拍其肩，余力左右逮。
摩拂造化炉，经营鬼神会。
光煤叠乱叶，世与作者背。
看君回腕笔，犹喜汉仪在。
岁寒十三本，与可可追配。
小山苍苔面，突兀谢憎爱。
风斜兼雨重，意出笔墨外。
吾闻绝一源，战胜自十倍。
荣枯转时机，生死付交态。
狙公倒七芧，勿用嗔喜对。
此物当更工，请以小喻大。
游愚溪
意行到愚溪，竹舆鸣担肩。
冉溪昔居人，埋没不知年。
偶托文字工，遂以愚溪传。
柳侯不可见，古木荫溅溅。
罗氏家潇东，潇西读书园。
笋茁不避道，檀栾摇春烟。
下入朝阳岩，次山有铭镌。
藓石破篆文，不辨瞿李袁。
嵌宝响笙磬，洞中出寒泉。
同游三五客，拂石弄潺湲。
俄顷生白云，似欲驾我仙。
吾将从此逝，挽牵遂回船。
游张公洞
古洞深沉白昼间，烟霞出没绝尘寰。
落红满地花初歇，啼鸟一声春自闲。
丹灶苔荒仙去远，松坛月冷鹤飞还。
我来几欲重登眺，削壁题诗兴不悭。
有怀半山老人再次韵二首
短世风惊雨过，成功梦迷酒酣。
草玄不妨准易，论诗终近周南。
有怀半山老人再次韵二首
啜羹不如放麑，乐羊终愧巴西。
欲问老翁归处，帝乡无路云迷。
有惠江南帐中香者戏答六言二首
百链香螺沈水，宝薰近出江南。
一穟黄云绕几，深禅想对同参。
有惠江南帐中香者戏答六言二首
螺甲割昆仑耳，香材屑鹧鸪斑。
欲雨鸣鸠日永，下帷睡鸭春闲。
有闻帐中香以为熬蝎者戏用前韵二首
海上有人逐臭，天生鼻孔司南。
但印香严本寂，不必丛林徧参。
有闻帐中香以为熬蝎者戏用前韵二首
我读蔚宗香传，文章不减二班。
误以甲为浅俗，却知麝要防闲。
又答斌老病愈遣闷二首
百痾从中来，悟罢本谁病。
西风将小雨，凉入居士径。
苦竹遶莲塘，自悦鱼鸟性。
红荷倚翠盖，不点禅心静。
又答斌老病愈遣闷二首
风生高竹凉，雨送新荷气。
鱼游悟世网，鸟语入禅味。
一挥四百病，智刃有余地。
病来每厌客，今乃思客至。
又答寄糖霜颂
远寄蔗霜知有味，胜於崔浩水精盐。
正宗扫地从谁说，我舌犹能及鼻尖。
又和二首
西风鏖残暑，如用霍去病。
疏沟满莲塘，扫叶明竹迳。
中有寂寞人，自知圆觉性。
心猿方睡起，一笑六窗静。
又和二首
外物攻伐人，钟鼓作声气。
待渠弓箭尽，我自味无味。
宴安衽席间，蛟鳄垂涎地。
君子履微霜，即知坚冰至。
又寄王立之
南人羁旅不成归，梦绕南枝与北枝。
安得孤根连夜发，要当雪月并明时。
又借答送蟹韵并戏小何
草泥本自行郭索，玉人为开桃李颜。
恐似曹瞒说鸡肋，不比东阿举肉山。
又借前韵见意
招潮瘦恶无永味，海镜鑯毫只强颜。
想见霜脐当大嚼，梦回雪压摩围山。
又戏呈康国
整冠行客莫先尝，杨子家无数仞墙。
假借肃霜令弄色，勾添寒日与争黄。
又戏题下岩
往往携家来托宿，裙襦参错佛衣巾。
未嫌满院油头臭，蹋破苔钱最恼人。
又戏为双井解嘲
山芽落磑风回雪，曾为尚书破睡来。
勿以姬姜弃蕉萃，逢时瓦釜亦鸣雷。
予既不得叶遂过洛滨醉游累日
瘿民见我亦悠悠，瘿木累累满道周。
飞舄已随王令化，真龙甯为叶公留。
未能洗耳箕山去，且复吹笙洛浦游。
舍故趋新归有分，令人何处欲藏舟。
予去岁在长沙数与处度元实相从把酒自过岭来不复有此乐感叹之余戏成一绝
玄霜捣尽音尘绝，去作湖南万里春。
想见山川佳绝地，落花飞絮转愁人。
予欲金玉汝赠黄从善
汪山复重兮朋友失，长处幽篁兮隔离天日。
鸟声无人兮我友来即，久矣不闻德人之言兮，
为余发药。嘉若人兮甚好修，
兰薰而时发兮，水删德而用柔。
有璞连城，方谟匠兮，
忍其与斗筲议之。螫吾手而不砭兮，
举百体而弃之。为民父母兮，
灼子之肤，何能忍。
顾白日临辰兮，臣何爱不与俱来。
古之人偿责言兮，虽九死其犹未悔。
虹气贯斗牛兮，岂用俗人之町畦。
予爱兰而莫与予佩兮，曰斯其不情。
帝关九牡兮，照下土孔明。
予将观东海兮，蛙说予以坎井。
盍尝视吾宝兮，兹有重於岑鼎。
予欲金玉汝兮，汝既金玉。
揭日月以适四方兮，殆而按剑以为戮。
雁以不鸣烹，木以材而斲。
天下皆羿兮，矢来无乡，
惟应以无名之朴。
余成诗
丹籍生涯无列鼎，白头忠信可专城。
自非车骑将军势，愧使王尼常作兵。
渔父二首
秋风淅淅苍葭老，波浪悠悠白鬓翁。
范子几年思狡兔，吕公何处兆非熊。
天寒两岸识渔火，日落几家收钓筒。
不困田租与王役，一船妻子乐无穷。
渔父二首
草草生涯事不多，短船身外岂知他。
蒹葭浩荡双蓬鬓，风雨飘零一钓蓑。
春鲔出潜留客鱠，秋蕖遮岸和儿歌。
莫言野父无分别，解笑沈江捐汨罗。
与胡彦明处道饮融师竹轩
井寒茶鼎甘，竹密午阴好。
瓜尝邵平种，酒为何侯倒。
倦须盘礡赢，归可倒著帽。
欲去更少留，道人谈药草。
与李公择道中见两客布衣班荆而坐对戏弈秋因作一绝
两客班荆覆局图，看人车马溷泥涂。
文昌八座邻枢极，天上归来愧不如。
与六祖长老颂
昨夜三更，有人点烛。
烧尽十方，天堂地狱。
不知是谁家之子，都无面目。
但只向深草中藏，莫向孤峰上宿。
斋时有饭，天明有粥。
自然而得，山青水绿。
与黔倅张茂宗
静居门巷似乌衣，文采风流众所归。
别乘同来二千石，化民曾寄十三徽。
寒香亭下方遗爱，吏隐堂中已息机。
暂与计司参婉画，百城官吏借光辉。
雨过至城西苏家
飘然一雨洒青春，九陌净无车马尘。
渐散紫烟笼帝阙，稍回晴日丽天津。
花飞衣袖红香湿，柳拂鞍鞯绿色匀。
管领风光唯痛饮，都城谁是得闲人。
雨花岩颂彭泽三岩
孤峰中流分江南，马当大雷无一帆。
波涛抓空鸟不度，天花雨我读书岩。
雨晴过石塘留宿赠大中供奉
长虹垂地若篆字，晴岫插天如画屏。
耕夫荷耡解襏襫，渔父晒网投笭箵。
子期闻笛正怀旧，车胤当窗方聚萤。
独卧萧斋已无月，夜深犹听读书声。
雨中登岳阳楼望君山二首
投荒万死鬓毛斑，生出瞿塘灩澦关。
未到江南先一笑，岳阳楼上对君山。
雨中登岳阳楼望君山二首
满川风雨独凭栏，绾结湘娥十二鬟。
可惜不当湖水面，银山堆里看青山。
玉京轩
苍山其下白玉京，五城十二楼，郁仪结邻常杲杲。
紫云黄雾鏁玄关，雷驱不祥电挥扫。
上有千年来归之白鹤，下有万世不凋之瑶草。
野僧云卧对开轩，一鉢安巢若飞鸟。
北风卷沙过夜窗，枕底鲸波撼蓬岛。
个中即是地行仙，但使心闲自难老。
玉醴颂
北郭子，竹林居。
酝玉醴，拨浮蛆。
味橘露，色鹅雏。
春盎盎，想可(左奭右页)。
鱼枕蕉，正阙渠。
来问字，傥借书。
扫三径，待双鱼。
玉泉长老不受承天衬因作颂
达摩从西来，不受梁武衬。
却面少林墙，衣钵一万贯。
玉笥山
上天下地似探梯，怪石巉岩衬马蹄。
拟是客程行不得，隔林犹听杜鹃啼。
玉照泉
仙人持玉照，留在灊西峰。
一往不返顾，尘痕废磨砻。
想当光溢匣，云山叠万重。
有井洌寒泉，照影互相容。
得名未觉晚，学士古人风。
持节按九城，乐此水一钟。
税车束上饭，谈笑考百工。
金瓶煮山腴，茗椀不暇攻。
苏侯亦静者，疏凿济成功。
排遣尘滓行，石奁清如空。
能令水源浊，鱼虾来其中。
生子岁月多，往往隐蛟龙。
玉照不见影，盘桓蜗螺宫。
一朝揭源去，枯渎草蒙茸。
玉芝园
春生潇湘水，风鸣涧谷泉。
过雨花漠漠，弄晴絮翩翩。
名园上朱阁，观後复观前。
借问昔居人，岑绝无炊烟。
人生须富贵。河水清且涟。
百年共如此，安用涕潺湲。
蒋侯真好事，杖屦喜接连。
车载溪中骨，推排若差肩。
厌看孔壬面，丑石反成妍。
感君劝我醉，吾亦无间然。
乱我朱碧眼，空花坠便翾。
行动须人扶，那能金石坚。
