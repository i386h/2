<!-- { "loadSidebar": true } -->
　　纷纷不可耐君子有忧之【老杜诗纷纷轻薄何湏数梁武帝评书曰王子敬书如河朔少年举体防拖而不可耐孟子曰圣人犹忧之按山谷前和荣绪诗有云邑下不和幕中往调护纷争非士则各使捐细故此诗亦指其事】鞅掌诚庄语贤劳似怨诗【北山诗曰或王事鞅掌其详见前注又曰大夫不均我从事独贤注云贤劳也庄子曰以天下为沉浊不可与庄语鲁论曰诗可以怨晋书桓伊传抚筝而歌怨诗】頽波阅砥柱浊水得摩尼【元注曰杜子美云唯有摩尼珠可照浊水源砥柱见前注上句言独立不改下句言心地圆明】知我无枝叶刳心只有皮【见前次韵杨明叔古诗注但其意防异退之枯树诗曰老树无枝叶风霜不复侵腹穿人可过皮剥蚁还寻】
　　太丘胸量濶一苇莫杭之【后汉陈寔传曰天下服其徳后除太丘长许劭传曰太丘道广广则难周诗曰谁谓河广一苇杭之此借用盖取黄叔度汪汪如千顷陂之意】万事不挂眼四愁犹有诗【退之诗吾老嗜读书余事不挂眼文选张衡四愁诗序曰阳嘉中出为河间相天下渐鬰鬰不得志为四愁诗】状闲聊阘葺心洁似毗尼【原注云僧律也汉司马迁书曰在阘葺之中注云阘下也葺细毛也言非豪楚也佛氏以脩多罗为经毗尼为律阿比昙为论皆梵语也】早晚同舟去烟波学子皮【唐书张志和自号为烟波钓徒史记货殖传曰范蠡乗扁舟浮于江湖变名易姓适齐为防夷子皮】
　　十家有忠信江夏可无之【鲁论曰十室之邑必有忠信如丘者焉江夏即鄂州荣绪时为幕官】政苦寄卖友忽闻衡説诗【汉书賛曰天下以郦寄为卖友又匡衡传诸儒语曰匡説诗解人頥】饥防青籸饭寒赠紫陁尼【原注曰蕃褐籸当作饥按道藏青虚真人王君传载太极真人青精干石饥饭上仙灵方云服之使人顔童聪明延年无病按道藏经音义云籸音信又音峻亦作饥字】酬报矜难巧深慙陵与皮【原注云再和之字非以作难得巧为工亦欲见诗之无穷尔退之诗发难得巧意气麤北梦琐言皮曰休与陆防为文友按二人皆能诗有松陵唱和集】













　　山谷内集诗注巻十八
　　钦定四库全书
　　山谷内集诗注巻十九　　宋　黄庭坚　撰
　　任　渊　注
　　徳孺五丈和之字诗韵难而愈工辄复和成可发一笑【范徳孺见前注】
　　且然聊尔耳得也自知之【诗意谓唱酬之作聊且遣兴不必甚工至其自得之妙盖未易与俗人言也老杜所谓文章千古事得失寸心知又云同调嗟谁惜论文笑自知山谷盖用此意庄子曰且然无问谓之命晋书阮咸曰未能免俗聊复尔耳老子曰自知之谓明此并借用】独笑真成梦狂歌或似诗【狂歌谓如楚接舆之流语言过差恐其似诗为人据拾不可不戒亦终上句之意按实録元祐四年四月吴处厚言蔡确昨谪安州作车葢亭十絶句皆涉讥讪其诗有云纸屏石枕竹方牀手倦抛书午梦长睡起莞然成独笑数声渔笛在沧浪今朝廷政事清明上下和乐不知蔡确独笑何事诏确责授英州别驾新州安置范忠宣公纯仁时为右相乞薄确之罪不从遂出知颍昌府忠宣即徳孺之兄也故此诗及之其事逮今已十余年故云成梦唐人刘长卿诗世事终成梦老杜诗狂歌托圣朝】照滩禽郭索烧野得伊尼【原注云鹿名出佛书○郭索谓蟹见前注般若经曰世尊三十二相第八相名双腨纎圆如伊尼延鹿王】早晩来同醉僧窻卧虎皮【老杜诗遥闻出巡守早晩遍遐荒礼曰虎豹之皮示服猛也左传卢蒲嫳曰譬之如禽兽吾寝处之矣注云能杀而席其皮】
　　次韵徳孺新居病起
　　潭潭经略府寂寂闭门居【退之诗一为公与相潭潭府中居南史王融传曰为尔寂寂邓禹笑人徳孺长为西帅今乃迁谪言无穷达之异观】京洛圣贤宅江湖鱼鼈潴【选诗京洛多风尘京洛盖古帝都书洛诰曰召公既相宅徳孺家在颍昌本西洛王畿之地今与鱼鼈同居言无遐迩之异观也越语范蠡曰吾先君改濵于东海之陂鼋鼍鱼鼈之与处而鼃黾之与同渚尚书禹贡曰大野既潴】官如一梦觉话胜十年书【上句用邯郸梦事退之祭柳子厚文云人之生世如梦一觉下句用前辈诗共君一夜话胜读十年书之意】稍喜过从近扶筇不驾车【刘禹锡诗官班髙后少过从】
　　次韵徳孺感兴二首
　　于此吾忘我从谁尺直寻【庄子齐物篇南郭子棊曰今者吾丧我汝知之乎注云我自忘矣天下有何物足识哉孟子曰枉尺而直寻者以利言也注谓陈代欲使孟子屈已伸道】事来千万种人有两三心【世变无常而人心亦异当元祐绍圣崇宁之间士全其守者鲜矣文选南都赋曰百种千名法华经偈曰施佛及僧千万亿种史记田叔传禇先生曰武帝以任安坐观成败有两心孔丛子谓孔子不见晏子曰晏子事三君而得顺焉是有三心所以不见也】自守藩篱小犹能井臼任【贾谊过秦论曰使防恬北筑长城而守藩篱此借用文选宋玉对楚王问曰夫藩篱之鷃岂能与之料天地之髙哉又顔延年作陶渊明诔曰少而贫病居无仆妾井臼弗任藜菽不给李善注引列女传周南大夫之妻谓其夫曰亲操井臼不择妻而娶】过时虽不采吾与菊花斟【此语盖有所寄文选古诗曰伤彼蕙兰花含英扬光辉过时而不采将随秋草萎此借用渊明诗酒能驱百虑菊为制頽龄老杜诗坐开桑落酒来把菊花枝】
　　眼前尝废忘事往更追寻【言目前事犹不记忆往事可复寻绎耶往事谓绍圣党祸法华经曰而寻废忘不知不觉乐天诗旧游多废忘文选阮嗣宗诗曰髙蔡相追寻王羲之帖曰追寻伤悼但有痛心】爱酒陶元亮著书王仲任【昭明太子作渊明传曰性嗜酒或置酒招之造饮辄尽后汉书王充字仲任闭门潜思著论衡】寒蒲虽有节枯木已无心【言有自守之节而无向荣之心老杜诗风断青蒲节文选陆机连珠曰劲隂杀节不雕寒木之心此反其意】客至还须饮逢欢起自斟【渊明诗酒熟吾自斟】
　　次韵徳孺惠贶秋字之句
　　少日才华接贵游老来忠义气横秋【周礼师氏曰凡之贵游子弟学焉文选北山移文云霜气横秋】未应白髪如霜草不见丹砂似箭头【言未应鬓髪遽白岂不见有却老之丹砂耶本草图经曰丹砂生石上状若芙蓉头箭镞连牀者紫黯若铁色而光明莹彻真辰砂也老杜诗本无丹灶术那免白头翁此反而用之】顾我今成丧家狗期君早作济川舟【史记孔子世家曰孔子适郑与弟子相失独立郭门郑人谓子贡曰东门有人累累然若丧家之狗书説命曰若济巨川用汝作舟楫】汉家宗庙英灵在定是寒儒浪自愁【言区区忧国之心徒过计耳】
　　求范子黙染鸦青纸二首
　　学似贫家老破除古今迷忘失三余极知鹄白非新得谩染鸦青袭旧书【魏志文帝纪评注曰人少好学则思专长则善忘退之诗破除万事无过酒三余见前注庄子曰鹄不日浴而白乌不日黔而黒此引用言天真本性非因学而有得然旧书亦不可弃也阚子曰革匮十重缇巾十袭】
　　深如女髪兰膏罢明似山光夜月余【女髪山光皆取其青色楚辞曰兰膏明烛】为染溪藤三百个待渠湔拂一牀书【唐舒元舆有吊剡藤文谓剡溪以藤为纸语林云王右军为会稽库中有牋纸九万枚枚即个也李善注文选广絶交论云翦拂与湔抜同】
　　谢荣绪惠贶鲜鲫
　　偶思煗老庖鲫公遣霜鳞贯柳来【老杜诗暖老思燕玉退之城南聨句云庖霜鲙鲫石鼔文曰其鱼维何维鱮维鲤何以贯之维扬与柳】虀臼方看金作屑鲙盘已见雪成堆【蔡邕题邯郸淳所作曹娥碑后曰黄绢防妇外孙虀臼谓絶妙好辞也虀臼受辛受辛即辞字金屑谓以橙为虀也隋唐嘉话有金虀玉鲙此借用老杜设鲤歌曰无声细下飞碎雪又云放筯未觉金盘空退之雪诗凸处遂成堆】
　　谢荣绪割麞见贻二首【旧本云荣绪见酬割鲜诗有要见无拘碍之句戏答】
　　何处惊麏触祸机烦君遣骑割鲜肥【文选沈休文诗曰惊麏去不息李善注云江东人呼鹿曰麏班彪王命论曰探祸福之机文选陈琳檄豫州曰动足触机陷老杜诗大官喜我来遣骑问所须班固西都赋曰割鲜野食孟郊诗豪人饫鲜肥】秋来多病新开肉粝饭寒葅得解围【乐天诗月中斋满谁开素老杜诗百年粗粝腐儒餐寒葅见前注解围言有所救助也晋书谢道韫传曰为小郎解围】
　　二十余年枯淡过病来筯下剧甘肥果然口腹为灾怪梦去呼鹰雪打围【枮淡见前注孟子曰肥甘不足于口与襄阳耆旧传刘表任荆州刺史筑台名呼鹰打围见前注】
　　吴执中有两鹅为余烹之戏赠
　　学书池上一双鹅宛颈相追笔意多皆为涪翁赴汤鼎主人言汝不能歌【上两句用王羲之事曽子固作墨池记曰临川新城之上有池洼然而方以长曰王羲之之墨池者茍伯子临川记云也羲之尝慕张芝临池学书池水尽黒此为其故迹换鹅见晋书本传西京杂记鹤赋曰宛脩颈而顾步下句盖用庄子烹鴈意以戏之世以婢子为鸭谓呉贵鸭而贱鹅也山谷尝有乐府其畧云闻道君家有翠娥施朱施粉总嫌多为君写就黄庭了不要山隂道士鹅山谷亦号涪翁】秋冬之间鄂渚絶市无蟹今日偶得数枚吐沫相濡乃可悯笑戏成小诗三首
　　怒目横行与虎争寒沙奔火祸胎成【晋书刘伶酒徳颂曰怒目切齿文选丘希范诗析析寒沙涨奔火如退之乂鱼诗所谓迷火逃翻近是也汉书枚乗传曰福生有基祸生有胎】虽为天上三辰次未免人间五鼎烹【隂阳家以井鬼之分为巨蟹宫左传曰三辰旗旂昭其明也次谓日月之防汉书律厯志曰凡十二次又主父偃传曰死则五鼎烹】
　　勃窣媻跚烝涉波草泥出没尚横戈也知觳觫元无罪奈此尊前风味何【汉书司马相如子虚赋曰觳觫勃窣而上金隄注云匍匐上也媻音盘跚音先安切窣音先忽切诗曰有豕白蹢烝渉波矣横戈见前注孟子曰吾不忍其觳觫又曰无罪而就死地此借用风味见前注】
　　解缚华堂一座倾忍堪支解见姜橙东归却为鲈鱼鲙未敢知言许季鹰【老杜缚鸡行曰吾叱奴人解其缚文选嵇康琴赋曰华堂曲宴汉书司马相如传曰一座尽倾赵充国传曰此坐攴解羌虏之具晋书张翰字季鹰见秋风起思吴中菰菜莼羮鲈鱼鲙遂命驾而归孟子曰我知言】
　　甯子与追和予岳阳楼诗复次韵二首
　　去年新霁独凭栏山似樊姬拥髻鬟个里宛然多事在世间遥望但云山【文选髙唐赋曰遇天雨之新霁赵飞燕外传序曰伶买妾樊通徳有才色颇能言赵飞燕姊弟故事顾视独影以手拥髻凄然泣下此诗末句自扫除防妄之想言世之无知者但见山是山水是水反无心外之念殊觉省事也盖山谷前诗有绾结湘娥十二鬟之语蔡琰胡笳曰云山万重兮归路遐】
　　轩皇乐罢拱朝班天地为家不闭闗惟有金炉紫烟起至今留作御前山【庄子曰黄帝张乐于洞庭之野君山在洞庭中故引用此事礼记曰圣人能以天下为一家此诗末句以君山比薫炉贾至诗衣冠身惹御炉香选诗驾鸿乗紫烟蜀道有御爱山】
　　和甯子与白鹿寺【寺在潭州】
　　谷郎岩开见佛灯云遮雾掩碧层层青山得意看流水白鹿归来失旧僧【白鹿盖寺中故事未详】
　　谢人惠猫头笋
　　长沙一月煨鞭笋鹦鹉洲前人未知走送烦公助汤饼猫头突兀想穿篱【长沙即潭州鹦鹉洲在武昌退之诗蔷薇蘸水笋穿篱】
　　短韵奉乞腊梅
