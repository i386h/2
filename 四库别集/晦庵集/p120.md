<!-- { "loadSidebar": true } -->
　　昨专人拜状奉慰当已达矣叔度人来领近书甚慰比日冬温伏惟履兹阳复起居益轻安矣击彊之戒固知如此鄙性疾恶终不能无过当处毛掾之于建昌亦正坐此而有甚焉者虽已遣官慰喻寛租期检旱伤然终不能无愧于已病之民比复申省自劾矣去留未知竟如何然意绪益懒无复好况诗説前已纳上不知尊意以为如何闻所着已有定本恨未得见亦可示及否鄙説之未当者并求订正只呼塾子来面授其説令录以呈白而后遣来可也桐乡志文质实寛平无所为作文字利病不足言正足以见养德之效甚幸甚幸顾深自病其年益衰而气愈厉未知可以进此否也近作两记纳呈可发一笑耳初请诸贤祠记蒙见喻不欲劳心不敢固请今见此志乃恨其请之不力然叔度却报云有意为记卧龙山居此固甚幸然今事又有大于此者敢以为请别纸所具白鹿洞事迹是也幸赐之一言非独以记其事且使此邦之学者与有闻焉以为入德之门则此惠深矣厚矣千万勿辞仍愿亟以见寄恐劾章忽下不得竟其事也郭功父旧记纳呈向怪前辈多靳侮之果不虚得也荆州近寄一诗来读之令人感慨今亦录去渠以信阳事甚不自安叔度子约书云都下诸人颇不直果如何然世间人口无真是非未知果孰为是也叔度人囘草此不能究所欲言千万为吾道自重不宣十一月七日熹顿首再拜上启伯恭冲祐直阁大着契兄侍史
　　复有专人随叔度人去令候得白鹿卧龙记文而归幸一挥付之千万建阳人来闻欲刋新文海此本已传出耶甚恨未见向机仲许寄其目亦未得也靖康间有处士陈安节召对授通直郎崇政殿説书者今史录中有其事否幸子细批喻其子弟见属叙述以不知其本末不敢作也千万留念熹又拜
　　答吕伯恭
　　人还领所报书得闻尊体日益轻安而来书字画又足为验幸不可言记文之赐尤荷垂念思致笔力盖不减未病时也此又慰幸之甚者既以为贺又以为谢也但鄙意有少未安处别纸上呈幸更为详酌示报此已砻石只俟定本即托人写刻也并山而东地势畧是如此但此处已是山麓自郡城望之北多而东少不知别当如何下语或云东北入庐山下不知可否又率损其旧十三四今亦不见得旧来规模广狭但据地基则亦畧是如此恐此语説得亦太牢固不若为疑词以记之如云度损其旧七八如何又此役乃星子令王仲杰董之亦欲特附名其间以传久逺并望因笔及之也其人老成忠厚民甚爱之此不必言但欲知之耳洞主命官事记亦见之决非僻书但此无书可检耳此类传疑正不必深説也诲谕数条极荷爱念但前日未得囘报间已再申矣又因地震之变心目不安不免具奏乞降付三省宻院此亦面生或恐触忤憎嫌因得遂请也未去以前郡事一日不敢废但终是心意自懒觉得难勉彊耳更看囘报如何不得请即当如所教也治财太急用刑过严二事亦实有之盖州郡用度犹可支吾最是上供纲运拖下两年不起令人坐卧不安不得不急然比之他人已寛了稍可寛处无不放过若更寛着即倒却入州县矣传者之言似为建昌而发便是向来自劾事初以此县不办令戸掾往代之此公性鋭质薄作事不无过当初盖亦虑之但以无人不免再三丁宁而遣之到彼果然过甚大失民和亟遣签判亲往慰喻然后粗定此则选择不精戒喻不详之罪今已令其还矣但此县便觉无分付处挠不可言来喻所谓未斟酌者可谓切中其病少俟讼竟事经宪司当以尊意开喻之也士人犯法者教唆把持其罪不一但后来坐法结断赃罪为重耳然亦但送学夏楚编管江州其人经赦便计会彼州官吏违法放还今日到家明日便陪涉宗室教唆词讼为人所诉复追来欲挞之而同官多不欲者只决却小杖数下再送他州亦不为过也弊政固多踈脱至此一事往来之人虽有苦口见规者问于道途无不以此事为当也判语之失诚如所喻前亦觉之但已施行无及于改耳其所争者乃是一人与妻有私而共杀其夫暑中系狱病死而此宗室者乃认为已仆而胁持官吏禁近十人在狱逾年不决势不得已须与放却但一时不胜其忿故词语不平至此耳诗説昨已附小雅后二册去矣小序之説未容以一言定更俟来诲却得反复区区之意已是不敢十分放手了前谕未极更须有説话也恐尊意见得不如此处却望子细一一垂谕更容考究为如何逐旋批示尤幸并得之却难看也近看呉才老説征康诰梓材等篇辨证极好但已看破小序之失而不敢勇决复为序文所牵亦殊觉费力耳所欲言者甚多亟遣此人未暇详布正逺千万为道自爱塾子更望时赐诲饬令不至怠惰放逸为幸千万至恳欲趂此有人令其挈妇还家叔度书来又似留其就学二者之计未知所处不知尊意以为如何此人囘幸报及韩丈何为忽有此命此未见报不知果为何事今想已行矣不知却归何处后便当致书也正月四日上状不宣熹顿首再拜上状伯恭冲祐直阁大着契兄坐下卧龙庵记闻已蒙落笔愿并受赐也钦夫寄一诗来当并刻之耳信阳事诚如来诲然此言非独钦夫当佩服也在于戆拙所警多矣叔昌书中有数语可发一笑子约书中所论却望喻其当否也熹又覆今日得蕲州寄来王信伯集并语录读之骇人此洞记所为作也然以一噎而废食又似过当故愚意欲明者更加意也恐后人观之复如今之视昔也
　　与东莱论白鹿书院记
　　当是时士皆上质实实则入于申商释老而不自知祖宗盛时风俗之美固如所论然当时士之所以为学者不过章句文义之间亦有浅陋驳杂之故当时先觉之士往往病其未足以明先王之大道而议所以新之者至于程张诸先生论其所以教养作成之具则见于明道学制之书详矣非独王氏指以为俗学而欲改之也【王氏变更之议荣公初亦与闻】王氏之学正以其学不足以知道而以老释之所谓道者为道是以改之而其弊反甚于前日耳今病于末俗之好竒而力主文义章句之学意已稍偏惩于熈丰崇宣之祸而以当时旧俗为极盛至当而不可易又似太过且所以论王氏者亦恐未为切中其病也
　　明道程先生【止】卑忠信而小之也
　　世固有忠信而不知道者如孔子所称忠信而不好学者伊川所议笃学力行而不知道者是也然则王氏此言亦未为失但不自知其不知道而反以知道者为不知道此则为大惑耳其以忠信目明道以为卑明道而小之则可以为卑忠信而小之则不可盖以忠信对知道固当自有高卑大小之辨也
　　关洛绪言止盍思所以反之哉
　　程氏之言学之本末终始无所不具非专为成徳者言也今此语意似亦少偏兼于上文无所系属
　　政使止于章句文义之间止三代之始终也
　　三代之教自离经辨志以后节次有进步处是以始乎为士而终乎为圣人也今但如此言之则终于此而已恐非三代教学之本意也
　　自有此山以来止亦君子之意也
　　所谓与日月参光者不知何所指更望批喻其曰区区濬之者又恐卑之已甚有伤上文浑厚之气如马伏波之论杜季良也兼此役本为发明先朝劝学之意初不专为濬之今但得多説此边意思出来而畧带续其风声之意则事理自明不必如此骂破也鄙意欲如第一段所论引明道劄子后即云不幸其説不试而王氏得政知俗学不知道之而不知其学未足以知道于是以老释之似乱周孔之实虽新学制颁经义黜诗赋而学者之弊反有甚于前日建炎中兴程氏之言复出学者又不考其始终本末之序而争为妄意躐等之説以相高是以学者虽多而风俗之美终亦不迨于嘉祐治平之前而况欲其有以发明于先王之道乎今书院之立盖所以究宣祖宗兴化劝学之遗泽其意亦深逺矣学于是者诚能考于当时之学以立其基而用力于程张之所议者以会其极则齐变而鲁鲁变而道矣此语草畧不文而其大体规模似稍平正久远无弊欲乞颇采此意文以伟辞不审尊意以为可否若只如所示却恐不免有抑扬之过将来别生病且将尽变秀才而为学究矣盖此刻之金石传之无穷不比一时之间为一两人东説西话随宜説法应病与药也
　　答吕伯恭
　　人至辱手书得闻春来尊体益轻健放杖徐行又有问花随栁之乐甚慰记文定本辞约义正三复叹仰已送山间属黄子厚书到即入石矣钦夫竟不起疾极可痛伤盖缘初得疾时误服转下之药遂致虚损一向不可扶持从初得疾又缘奏请数事例遭遣却而同寮无助之者种种不快而然虽云天数亦人事有以致之此尤可痛耳熹前月初遣人请祠至今未还今又专人再恳势必可得只俟命下便自此便道一过长沙哭之也诗传已领小雅何为未见此但记得曾遣去即不记所附何人或已到幸早批喻也纲目此中正自难得人写亦苦无专一子细工夫所修未必是当请更须后也雷频失威之喻敬闻命矣诸喻皆一一切当谨当佩服但小序之説更有商量此人亟欲遣请祠者不欲稽留之别得奉扣耳塾蒙収拾教诲感幸不可言望更赐程督文字之外因语及检束身心大要幸甚幸甚子寿学生又有兴国万人杰字正纯者亦佳见来此相聚云子静却教人读书讲学亦得江西朋友书亦云然此亦皆济事也怱怱作此未及详唯为道珍重
　　答吕伯恭
　　久不拜书适潘复州来畧闻动静粗足为慰比日春晚清和伏惟尊候万福熹祠请竟未闻命昨再遣人亦无消息不知何故如此此心已去住此殊无好况百事皆嬾虽彊为一日必葺之计终是无十分功夫吏民知其不久亦不驯服倍费心力驾驭细思何苦造此恶业以此思归益切不知所以为计也荆州之讣前书想已奉闻两月来毎一念及之輙为之然朋旧书来无不相吊吾道之衰乃至于此为将奈何得江西书传闻其柩已径归魏公坟所祔矣昨遣人致奠亦未归未知端的也江州皇甫帅之子嵗前至彼见其未病时奏请多不遂且多为人所卖中语亦不与之教义勇亦不与支例物钱放散之日人得五百金而去以此上下之情不甚和辑驯致疾病端亦由此益令人痛愤又以知今日仕宦之不可为也但其身后所上遗奏乃为人摹刻石本流传四出极为非便或云是定叟意其不解事不应至此殊不可晓也遗奏想已见之更不录去想闻此曲折亦深为慨然耳洞记专人托子厚书未到甚以为挠然虽去此同官必能为成其事也十八日已入院开讲以落其成矣讲义只是中庸首章或问中语更不录呈也向来所喻诗序之説不知后来尊意看得如何雅郑二字雅恐便是大小雅郑恐便是郑风不应概以风为雅又于郑风之外别求郑声也圣人删录取其善者以为法存其恶者以为戒无非教者岂必灭其籍哉看此意思甚觉通达无所滞碍气象亦自公平正大无许多囘互费力处不审高明竟以为如何也得韩丈上饶书及尤延之书皆令劝老兄且屏人事损书册专精神近医药区区之意亦深念此幸更于此少留意焉千万之望学者之来畧随分量接之不可更似前日命题改课为此无益而有损也塾子在彼不能无望于此然不敢以私计妨此至情尤当蒙见亮耳因杨教授遣人草此为问子约老友不及别书前日书尾之戒甚有警发近日更不敢申请已忍却一两事但惜乎闻命之晚耳
　　答吕伯恭
