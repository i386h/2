<!-- { "loadSidebar": true } -->
　　制曰朕念方岳之臣扬历中外皆我　皇祖所简拔曹署绥靖元元中更我　皇考弃过录功因材选叙朕顷以普天大庆疏荣及之不必其任也尔湖广布政使司右参政张以谦沉心远局介守通材擢等轩抡绾符花县饮水分曹于建业悬鱼出守于鄂江法提藩臬之衡绩满楚秦之路意律千人自废氷操一介必严振敝抳私百吏仰忠清之槩起衰扶弱属城钦该练之猷即偶误于人言旋彻闻于朝听兹以覃恩授尔阶中大夫仍加尔资治少尹锡之诰命楚称栗鸷而苗匪用命也或至中外为奸利吏不务安之而务胜之衅起苛烦而又草薙是急宁复有靖圉乎竟尔勤疆课廉干以化楚慓重念苗亦吾人也朕且有显陟 

　　○整饬永平等处兵备山西提刑按察司按察使杜诗 

　　制曰朕睠顾东陲宣威外阃特重纪纲之任兼资文武之猷矧地拥神皇权兼戎索念安□之□□□宠□之特□尔□□永平等处兵□山西提刑按察司按察使杜诗履绳峻节导窾长材发迹版曹力赞度支于心计握筹上谷特清浮冒于雄关迨武部之专司洎薇藩之分部晋楚更参悉吏治民瘼之隐燕秦特寄谙　情边计之详佥云惊代之鸿猷特?辽西之重任而尔才与诚合谋以断资紏虔将吏以威严绥辑兵民于镇静振积弱之军声知名草木剪方张之虏势落胆旃裘自折千里之遐冲允称一方之伟略兹以覃恩授尔阶通议大夫锡之诰命于戏边隅多事则瓝委难张中外久疏则纲成易解属廷谟之未谙兼塞略之或艰既躭木叶之忧遂起桃林之役况民系中原之机括地当东土之员官岂惟企意于外宁抑亦先防于内患当未两尚彻桑土岂中流可略衣袽惟时儆于不虞将事乃其有备无忘保介益懋肤功钦哉 

　　○整饬淮扬海防兵备道浙江布政使司右参政马从龙 

　　制曰东南咽领有海防之设自嘉靖甲寅迄于今亦巳寝弛矣它率守廵异置兹独以守而兼廵则内靖外绥式清且晏宁漫比于羣牧受简者能无加意乎尔饬整淮扬海防兵备道浙江布政使司右参政马从龙于迭生忠义之邦为知向诗书之士轩陈汉策硎发舜封值缩板之繁兴受起曹之剧任而一朝佩虎三郡坐熊久则自明抑焉弥振惟枕江臂淮之能洞识故持衡作屏之不它移曩以蘗苦愽其棠甘今以车轻凑于道熟兹以覃恩授尔阶中大夫锡之诰命是役也吏民伍两原责各半之兹具择其最急借观巳事如羣□云扰而后辄有孙恩之属乘以抵巇方今蒿目养痈不直在　岛狼燧鲸波同时交亟俾朕得稍纾南顾并念东筹翳惟尔是赖钦哉 

　　○浙江布政使司管理嘉湖道右参政兼按察司佥事潘洙 

　　制曰朕僴焉流冗轸尔藩垣比缘岁序之不登更念东南之既竭端资岳牧分任旬宣既隆□伐可靳褒崇尔浙江布政使司管理嘉湖道右参政兼按察司佥事潘洙赋才闳敏操行端严一冠廷抡遂开经学既若予工于寅亮乃握人鉴于清通出佐藩方历更繁剧乃能奉官箴以率属鬯上德以安人胸函屋蔀光明同皦日而流力脱茧丝节缩至秋毫而上懋着激扬之绩式宏保障之猷师荐登闻朕心嘉悦兹特授尔阶亚中大夫锡之诰命朕闻力剧则苦租徭之苛惨官高则厌金谷之凌嚣兼以海汛时严民恫未解野多疾首吏有攒糜借尔前筹遂成安堵朕今擢尔廉宪粤西矣纲纪庶司提衡诸道任为益巨称亦滋难永矢厥心益腾休问朕将有大用焉钦哉 

　　○浙江布政使司分守金衢严道右参政米万锺 

　　制曰朕光纂大历祗绥方隅唯是分岳藩臣宣布朝廷德意乃两浙为天下首藩而宝婺谷江达于桐水又两浙之雄要微公忠有干畧者不授也大庆疏荣宁需阅叙尔浙江布政使司分守金衢严道右参政米万锺以子大夫高第出宰花封入平棘署载迁版部洊历水曹既若予工乃分方岳尔其精于简下力清耗螙之源慎以褆身自矢公忠之志槩三朝之阅历识以练而日精参两部之经营材缘用而益大处脂膏不润清标峙玉千寻当盘错有为风度行舟万斛盖云梦八九尝空赤玉之胸材实四三不假南金之口当庆条之初下正行省之新参兹用授尔阶中大夫锡之诰命朝廷以土予吏将土人之便害兴除是倚乃一有事而借才略土借饟食人盖一切取办于上而吏不问以尔迈往不屑之韵生长都辇下谙此深矣一乃心坚乃材操尚为朕办此土也懋哉朕且有显陟 
　　制曰朕闻疆弱之植在于骨躁静之决在于气而气骨定于夙学则元傧早佐以担当天下之大朕且为抱骨气者重之尔浙江布政使司分守金衢严道□参政米万锺妻赠宜人李氏以椒畹之裔亲当天畿之都会而德函百顺躬备多仪苹蘩克庀于僮僮图史夙遵于穆穆终温且惠主中馈以宣勤能敬而文佐下帷以励学睠念旬宣之寄可佐薇藩由昔敬戒之规蚤襄兰壷兹加赠尔为淑人德音无斁昭彤管以长庥异数方隆贲玄扄而永耀 
　　制曰抱奇之士当龙腾豹变之会而柔女子佐其成能使式叙于内言而扬历中外者得以廉公报主上殆亦贤巳尔浙江布政使司分守金衢严道右参政米万锺继妻陆氏生以甲门伉于名世而清心为质慧性作仪堂无伺色之欢衿鞶克庀室有同心之爱筐筥偕芬结褵当冠佩之华茹澹御纷靡之会尔夫出襄繁剧曾无内顾于庭屏入理琹书雅见相庄于椎布前猷力绍外政弥光是用加封尔为淑人录彤书于主馈洊膺并贵之荣扬淑行于明庸益懋相成之谊 

　　○河南布政使司右参政兼按察司佥事高惟冈 

　　制曰宋韩蕲王产于延以勇鸷应募卒擅武功之首厥后彦直登制科特标水镜固文阵雄帅乎兹有与之同里而世绩偶符其以旬宣奚忝也尔河南布政使司右参政兼按察司佥事高惟冈才具茂明器资端亮甫敕黄于枫陛旋绾墨于桑泉洊陟冬夏之两曹兼司水陆之一会乃尔严精剔攘濯意均调徤儿非纸上之名斥卤有湟中之利而置邮行德谨筴呈能历收古汴殊庸果副维垣重寄是用授尔阶中大夫锡之诰命夫大梁锁天控地旧称四达其域为豫盖言乎舒亦甚矣尔尚与民休息力返中和俾再游化国之日朕且甄其后效更有显酬钦哉 

　　○四川布政使司兵廵上川东道右参政兼按察司佥事沈朝烨 

　　制曰朕光纂弘图祗绥方夏所赖保乂之臣宣布德意于遐方遂使捐烦解易以息小民于苛□而征发亦一大役也有能俾乂朕其忘报而况庆条之布与地俱远者尔四川布政使司兵廵上川东道右参政兼按察司佥事沈朝烨长材伟识俊烈神衷既冠乡抡遂承轩对尔其通除虞部振策水曹内靖九衢外调万舳蔚尔经纶之略参予藩臬之司威严略法武侯镇静唯庸忠定顷缘东役遂借西筹简媡惟精旌斾变锦江春色训齐乃一节矛拂剑阁晴云睠此肤功宜膺茂渥是用授尔阶中大夫锡之诰命古称益地险而气疆夫险与疆不可恃而又不能因而用之乎以尔疏滞牒流泉货核一切古法而精心行之亦既以效乃酉阳之役两及之而唯尔能调之顷闻东入倚蜀卒如左右手斯亦简饬之效乎民固乃险民靖乃疆懋哉朕将咫尺吾远民而宁远吾远吏 

　　○整饬密云等处兵备河南提刑按察司副使冯汝京 

　　制曰我　先皇祖僴焉东顾念白山木叶之未康而赫肆挞伐中更我　先皇考愈益兴发以奖士气而辽西为征调出入之咽喉抑将犄觕西夷以跋其尾无得生心于东也非雅抱器识以地练阅者其得授焉尔整饬密云等处兵备河南提刑按察司副使冯汝京风猷峻亮识量宏深蚤以轩抡回翔学铎迨升华版部乃出视边储佥云文武之兼资遂授纪纲之重任而尔才诚两合谋断相成训戎律而协其机宜揣□情而得其要领纠虔将吏略法乎威严绥辑兵民惟持以镇静众皆称其上策予方倚为长城惟是中行之有口以致狡□之生心尚赖成谋宁为汉患兹以覃恩授尔阶中宪大夫锡之诰命当边烽未耸其谁不韬钤负而孙吴雄也属者东之役大略可暏矣以尔公忠敏劭业有造于东尚为朕绥我劳人以壮神皋左臂而遏佚其心我　文皇帝之大烈朕且企焉钦哉 

　　○抚治荆岳整饬施归等处兵备分廵上荆南道湖广按察司副使卢瑛田 

　　制曰朕闻汉以荆为用武之国展纪而带江汉宁复筚缕之遗乎坛曼靡随亦吴会巴蜀间都会也即急悍而争平桃弧棘矢共我王事尚犹是忠谊也揆文奋武察后服先疆而备之则唯公忠吏是倚尔抚治荆岳整饬施归等处兵备分廵上荆南道湖广按察司副使卢瑛田以子大夫高第入佐版曹出分搉政迨郎闱洊正乃楚臬方膺而尔以沉雄博大之材行其悃款以敏劭精详之虑用其宽明故力察贪廉兼资文武训练振拔河之气综核起控玉之岩盖国家托重臬藩而中外习为诞慢下媚宦成之能吏上窥局定之爰书尔唯一脱于寻常事乃奏成于远大既思为主上结心于百姓忍不为小民请命于有司蹻然氷玉之中蔚尔社稷之役兹以覃恩授尔阶中宪大夫锡之诰诗命不以江汉纪南国乎尔以廉清负干材为江汉砥傥亦其纪乎念尔淮徐之政尚芬人齿而贲我周南鳃鳃为兵民计甚悉也方今旧藩既饶新藩且建非尔廉清有干材者谁安此警而易争之众懋之哉朕将大尔庸 

　　○分廵汝南抚民河南按察司兵备副使郭士望 

　　制曰朕祗承大业底定万方僴焉念中原重地唯是藩皋之臣是倚更念我　神宗皇帝芑贻贤豪释薪积而湔濯旧德弼我成谟况其分统均之政而系望名藩者明恩其爱焉尔分廵汝南抚民河南按察司兵备副使郭士望早冠楚材遂抡轩对载分华署入主祠曹既持天部之衡卓负人伦之鉴一行藩省名香浮兰■〈艹洍〉之溪几月于宣襟韵彻桐江之水六息方旋于纷语百为益畅于静观当予大政之维新适尔受除之载始盖介守千寻峙玉竑材万斛行舟揆策周详抱中外兵民之上计陈言慷慨饶清通简要之风规兹以覃恩授尔阶中宪大夫锡之诰命中州当天下腹心而宛豫居其阳盖白羽析隈通陨襄间向盖有仓襄焉土之人不云乎圣君如望慈父母焉亦曰望君如望岁今不然乎尔尚修尔德以拊予腹心懋之哉宛豫人将豊获于岁以恢慈望矣 

　　○分守辽海东宁道山东按察使司副使兼右参议何廷魁 

　　制曰朕光纂大历绥靖边陲念我　先皇帝不惮征缮以数百万为东人挟纩而文武大吏尚未有画一策出一奇以指定白山木叶之间朕安得不厚属于新命也尔分守辽海东宁道山东按察使司副使兼右参议何廷魁以子大夫高第两下舄鳬载参署爽迨鹤携隼旟鹿夹熊轼以博综远驭之材调往最难堪之役更缘疆鲠孤特之望力持不可问之乡盖大軱既发乎庖铏错节遂分于虞器佥谓兼资于经纬持予重任于东宁振积弱之军声山川动色剪方张之□势斧金为光兹以覃恩特以新衘授尔阶中宪大夫锡之诰命朕闻豪杰用人以成功微独其人也用及敌人矣以□之夫心于东西也我不能两乘为用而又弃土人以啖□安在勤天下于一隅也夫庸不足为用而惊不能用尔以才用矣尚以胆智罗三韩而随地以用朕且觇尔材名 

　　○整饬辽东驻宽奠等处监军道山东按察司佥事胡嘉栋 

