<!-- { "loadSidebar": true } -->
　　昔在帝尧之禅曰：「咨尔舜，天之历数在尔躬。」舜亦以命禹。善曰：论语文也。尚书，帝曰：来，禹。予懋乃德，嘉乃丕绩，天之历数在汝躬，汝终陟元后。孔安国曰：历数，谓天道也。元后，天子也。尔雅曰：命，告也。暨于稷契，咸佐唐虞，光济四海，奕世载德。至于汤武，而有天下。善曰：稷，武王之祖也。契，成汤之祖也。杜预左氏传注曰：暨，至也。国语，祭公谋父曰：奕世载德。孔安国尚书传曰：载，行也。虽其遭遇异时，禅代不同，至于应天顺人，其揆一焉。善曰：周易曰：汤、武革命，顺乎天，应乎人。孟子曰：先圣后圣，其揆一也。是故刘氏承尧之祚，氏族之世，着于春秋。善曰：汉书赞曰：春秋晋史蔡墨有言，陶唐氏既衰，其后有刘累，范氏其后也。范氏为晋士师，鲁文公世，出奔秦，后归于晋，其处者为刘氏。唐据火德，而汉绍之。善曰：帝系曰：帝尧封于唐，为火德。汉书赞曰：汉承尧运，德祚已盛。断蛇着符，旗帜尚赤，协于火德，自然之应，得天统矣。始起沛泽，则神母夜号，以彰赤帝之符。善曰：汉书曰：高祖夜径泽中，有大蛇当径，高祖乃拔剑斩蛇。后人来至蛇所，有一老妪夜哭曰：吾子，白帝子也，化为蛇，当道，今者赤帝子斩之。又曰：高祖立为沛公，旗帜皆赤，由是知所杀蛇，白帝子；杀者，赤帝子故也。由是言之，帝王之祚，必有明圣显懿之德，善曰：春秋河图揆命篇曰：仓、戏、农、黄，三阳翼天德圣明。法言曰：昔在有熊、高阳、高辛、唐、虞、三代咸有显懿，故天因而祚之。丰功厚利积累之业，善曰：史记，崇侯虎曰：西伯积善累德，诸侯皆向之。然后精诚通于神明，流泽加于生民。善曰：孝经，子曰：孝悌之至，通于神明。尚书，周公曰：道洽政治，泽润生民。故能为鬼神所福飨，天下所归往。善曰：孟子，万章曰：尧荐舜如何？曰：使之主祭，百神享之；使之主事，事治而百姓安之。易干凿度曰：王者，天下所归。韩诗外传曰：王者，往也；天下往之，谓之王也。未见运世无本，功德不纪，而得倔起在此位者也。善曰：世运，五行更运相次之世也。不纪，不为人所记也。春秋元命苞曰：五德之运，应录次相代。埤苍曰：崛，特起也。崛与倔同。世俗见高祖兴于布衣，不达其故，善曰：汉书曰，高祖曰：吾以布衣取天下。家语，孔子曰：舜起布衣，而终以帝也。以为适遭暴乱，得奋其剑，善曰：适，犹遇也。汉书，高祖曰：吾提三尺剑取天下。游说之士，至比天下于逐鹿，幸捷而得之。善曰：汉书，隗嚣曰；秦失其鹿，刘季逐而掎之，时人复知汉乎？太公六韬曰：取天下若逐野鹿，得鹿，天下共分其肉。不知神器有命，不可以智力求。韦昭曰：神器，天子玺符服御之物。善曰：老子曰：天下神器，不可为也，为者败之也。悲夫！此世之所以多乱臣贼子者也。善曰：孟子曰：孔子成春秋而乱臣贼子惧。若然者，岂徒闇于天道哉？又不睹之于人事矣！
　　夫饿馑流隶，饥寒道路，善曰：说文曰：饿，饥也。谷梁传曰：五谷不升，谓之馑。流隶，流移贱隶也。左氏传曰：人有十等，舆臣隶也。馑或为殣。荀悦曰：道瘗，谓之殣也。思有短褐之袭，檐石之蓄，韦昭曰：短为裋，裋，襦也。毛布曰褐。善曰：裋，丁管切。说文曰：袭，重衣也。字林曰：袭，大箧也。晋灼曰：无一檐与一斛之余。所愿不过一金，终于转死沟壑。韦昭曰：一斤为一金。善曰：孟子谓滕文公曰：为人父母，使老稚转乎沟壑，恶在为人父母也。何则？贫穷亦有命也。善曰：墨子曰：贫富治乱，固有天命，不可损益也。况乎天子之贵，四海之富，神明之祚，可得而妄处哉？善曰：礼记，孔子曰：舜其大孝也，与尊为天子，富有四海之内，宗庙飨之，子孙保之。法言曰：天因祚之，为神明主也。故虽遭罹厄会，窃其权柄，勇如信布，强如梁籍，成如王莽，然卒润镬伏锧，烹醢分裂，善曰：史记曰：项籍，其季父项梁。陈胜等起，梁为楚上柱国，军下邳，自号武信君。北至定陶，再破秦军。后秦大破之，项梁死。又况么么不及数子，而欲闇干天位者也。善曰：鹖冠子曰：无道之君，任用么么，动则烦浊。有道之君，任用俊雄，动则明白。通俗文曰：不长曰么，细小曰么，莫可切。尔雅曰：干，求也。是故驽蹇之乘，不骋千里之涂；善曰：广雅曰：驽，骀也。今谓马之下者为驽。王逸楚辞注曰：蹇，跛也。吕氏春秋曰：所为贵骥者，为其一日千里也。燕雀之畴，不奋六翮之用；善曰：史记，陈涉曰：燕雀安知鸿鹄之志哉？韩诗外传，盖贲曰：夫鸿鹄一举千里，所恃者六翮耳。楶梲之材不荷栋梁之任；应劭曰：尔雅曰：栭谓之楶。梲，朱儒柱。善曰：说文曰：栭，枅上标。周易曰：栋隆之吉，不挠乎下也。楶，音节。梲，之劣切。斗筲之子，不秉帝王之重。音义曰：筲，竹筥也，受一斗。善曰：论语，子曰：斗筲之人，何足筭也。易曰：「鼎折足，覆公餗。」不胜其任也。善曰：周易鼎卦之辞也。说文曰：鬻，鼎实也。鬻与餗同，音速。
　　当秦之末，豪桀共推陈婴而王之。婴母止之曰：「自吾为子家妇，而世贫贱，卒富贵，不祥。不如以兵属人，事成，少受其利。不成，祸有所归。」婴从其言，而陈氏以宁。善曰：史记文。王陵之母，亦见项氏之必亡，而刘氏之将兴也。是时，陵为汉将，而母获于楚。有汉使来，陵母见之，谓曰：「愿告吾子，汉王长者，必得天下，子谨事之，无有二心。」遂对汉使伏剑而死，以固勉陵。其后，果定于汉。陵为宰相，封侯。善曰：史记文。夫以匹妇之明，犹能推事理之致，探祸福之机，善曰：白虎通曰：庶人称匹夫何？言其夫妻为偶也。郑玄周礼注曰：致，犹会也。全宗祀于无穷，垂册书于春秋，而况大丈夫之事乎？张晏曰：册书，史记也。晋灼曰：至周名春秋，考纪也。善曰：孟子曰：富贵不能淫，贫贱不能移，此之谓大丈夫也。是故穷达有命，吉凶由人。善曰：吕氏春秋曰：道德于此，穷达一也。左氏传，周内史叔兴曰：吉凶由人。婴母知废，陵母知兴，审此二者，帝王之分决矣。
　　盖在高祖，其兴也有五：一曰帝尧之苗裔，二曰体貌多奇异，善曰：汉书曰，高祖为人隆准而龙颜，美须髯，左股有七十二黑子。三曰神武有征应，善曰：征应，谓下众瑞也。四曰宽明而仁恕，善曰：汉书曰：高祖宽仁爱人，意豁如也。五曰知人善任使。善曰：高祖任张良以运筹，委萧何以关内是也。加之以信诚好谋，达于听受，见善如不及，用人如由己，善曰：论语，子曰：见善如不及。从谏如顺流，趣时如响起。善曰：左氏传，叔向曰：齐桓公从善如流。周易曰：变通者，趣时者也。当食吐哺，纳子房之策；善曰：汉书，郦食其欲立六国后，汉王以问张良，良发八难，汉王辍食吐哺曰：竖儒，几败乃公事。拔足挥洗，揖郦生之说；善曰：汉书曰：郦食其求见，沛公方踞床，使两女子洗足。郦生不拜，长揖曰：足下必欲诛无道秦，不宜踞见长者。沛公起，摄衣谢之，延上坐。食其说沛公袭陈留。悟戍卒之言，断怀土之情；善曰：汉书曰：高祖西都洛阳，戍卒娄敬说上曰：陛下都洛阳，不便。不如入关据秦之固。是日车驾西，都长安。高四皓之名，割肌肤之爱；善曰：汉书曰：上欲废太子，立戚夫人子赵王如意。吕后不知所为。张良曰：顾上有所不能致四人。令太子为书，卑辞安车，请以为客，令上见之，则一助也。于是太子迎四人至。上破黥布归，愈欲易太子。及置酒，太子侍，四人者从。上乃惊曰：吾求公，公逃避我。今公何自从吾儿游？烦公幸卒调护太子。竟不易太子者，良本招此四人之力也。举韩信于行阵，收陈平于亡命。善曰：汉书曰：萧何荐韩信于汉王，于是汉王斋戒设坛场，拜信为大将军。又曰：陈平亡楚来降。汉王与语，说之。使骖乘，监诸将。英雄陈力，群策毕举，此高祖之大略，所以成帝业也。善曰：庄子，许由曰：我为汝言其大略。广雅曰：略，法也。若乃灵瑞符应，又可略闻矣。善曰：略，粗略也。初刘媪妊高祖，而梦与神遇，震电晦冥，有龙蛇之怪。善曰：汉书曰：高祖母媪，尝息大泽之陂，梦与神遇。是时雷电晦冥，父往视，则见蛟龙于其上。已而有娠，遂产高祖。说文曰：妊，孕也，如荫切。及长而多灵，有异于众。是以王武感物而折契，吕公睹形而进女；善曰：汉书曰：高祖常从王媪、武负贳酒，时饮醉卧，武负、王媪见其上常有怪。岁竟，此两家常折券弃债。贳，食夜切。又曰：吕公见高祖曰：臣少好相人，相人多矣，无如季相。臣有息女，愿为箕帚妾也。秦皇东游以厌其气，吕后望云而知所处；善曰：汉书，秦始皇帝曰：东南有天子气。于是东游以厌当之。高祖隐于芒砀山泽间。吕后与人俱求，常得之。高祖怪问，吕后曰：季所居，上常有云气，故从往，常得季。说文曰：厌，塞也，于冉切。始受命则白蛇分，西入关则五星聚。善曰：白蛇分，已见上文。汉书曰：元年，冬十月，五星聚于东井，沛公至霸上也。故淮阴留侯谓之天授，非人力也。善曰：汉书，韩信谓高祖曰：且陛下天授，非人力也。又曰：张良数以太公兵法说沛公，沛公喜，常用其策。为他人言，皆不省。良曰：沛公殆天授。故遂从之。
　　历古今之得失，验行事之成败，稽帝王之世运，考五者之所谓，取舍不厌斯位，符瑞不同斯度，韦昭曰：厌，合也。善曰：一艳切。而苟昧权利，越次妄据，外不量力，内不知命，善曰：左氏传曰：息侯伐郑，君子曰：不量力。论语，孔子曰：不知命，无以为君子。则必丧保家之主，失天年之寿，善曰：左氏传曰：赵孟过郑，印段赋蟋蟀。赵孟曰：保家之主也。庄子，弟子问于庄子曰：山中之木，以不材，得终其天年也。遇折足之凶，伏斧钺之诛。英雄诚知觉寤，畏若祸戒，超然远览，渊然深识，收陵婴之明分，绝信布之觊觎，善曰：左氏传，师服曰：下无觊觎。杜预曰：下不敢望上位也。说文曰：觊，幸也。觎，欲也。距逐鹿之瞽说，审神器之有授，贪不可冀，无为二母之所笑，韦昭曰：几，望也。今本作冀。则福祚流于子孙，天禄其永终矣。善曰：尚书曰：四海困穷，天禄永终。
文选考异
注「复起于今乎」：案：此下有脱文，必并引「既感嚣言，以及乃着王命论等语。各本皆脱。善例不全同本书，无以补也。
注「三阳翼天德圣明」：袁本、茶陵本「圣」作「清」。案：此尤校改之也。
注「善曰世运」：案：「世运」当作「运世」。各本皆倒。
