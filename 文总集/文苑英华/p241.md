<!-- { "loadSidebar": true } -->
　　阳春路时使佳人度桂中水上春并归长杨拂【一作及又作扫】地桃花飞清风吹人光照衣景将夕且【一无此字】掷黄金留上客
　　同前　　　　　　　　　　梁武帝
　　众花杂色满山林舒芳摇緑垂轻隂连手蹀舞春【一作辉】心舞春心临嵗腴中心【一作人】望尽【一作无此字】独踟蹰
　　同前　　　　　　　　　　沈　约
　　棹歌发江潭采莲度湘南宜湏闲隠处州浦余自谙罗衣织成带坠马碧玉篸且【一作但】令舟檝渡宁计路□□【一作嵌嵌】
　　同前　　　　　　　　　　栁　恽
　　汀洲采白苹日落江南春洞庭有归客潇湘逢故人故人久不还春华复应晩不道新知乐只言行路逺
　　同前　　　　　　　　　　李康成
　　梅花路好使香车度杨栁青青鸎欲啼风光摇荡緑苹齐金陵城头日色低日色低情难极水中鳬鹥双比翼
　　同前　　　　　　　　　　王　勃
　　江南弄巫山连楚梦行雨行云防相送瑶轩金谷上春时玉童仙【一作玉】女无见期紫露香烟难托青楼明日【一作清风明月】遥相思遥相思草徒緑为聴双飞鳯凰曲
　　同前　　　　　　　　　　宋之问
　　妾住越城南离居不自堪采花惊曙鸟摘叶餧春蚕懒结茱莄带愁安玳瑁篸待君【一作待臣】销瘦尽日暮緑【一作碧】江潭
　　同前二首　　　　　　　　崔　颢
　　君家何处住妾住在横塘停船暂借问或可是同乡
　　二
　　北【一作下】渚多风浪莲舟欲渐稀那能不相待独自逆潮归
　　同前二首　　　　　　　　储光羲
　　逐流牵藕【一作】叶縁岸摘芦苗为忆【一作惜】鸳鸯鸟轻轻动画桡
　　二
　　渌【一作緑】江深见底髙浪直翻空惯是湖边住船【一作舟】轻不畏风
　　同前　　　　　　　　　　张　朝
　　茈菰叶烂别西湾莲子花新犹未还妾夣不离江水上人传郎在鳯凰山
　　同前　　　　　　　　　　李叔卿
　　湖上女江南花无双越女春浣纱风似箭月如少年吴儿晓进船郗家子弟谢家郎乌巾白袷紫香囊菱歌思欲絶楚舞断人肠歌舞未终涕双陨旧宫坡陁才嶙隠西山暮雨过江来北渚春云沿海尽渡口水流缓妾归宵剰迟含情为君再理曲月华照出澄江时
　　同前　　　　　　　　　　芮挺章
　　春江可怜事最在美人家鹦鹉能言鸟芙蓉巧笑花马衔金作埓水抱玉为砂薄晩青丝骑长鞭赴狭斜
　　同前　　　　　　　　　　刘慎虚
　　美人何荡漾湖上风月长玉手欲有赠徘徊双明珰唱歌【一作歌声】随渌水怨色起青【一作朝】阳日暮还家望烟云【一作云波】横洞房
　　同前　　　　　　　　　　韩　翃
　　长乐花枝雨滴销江城日暮好相邀春楼不闭葳蕤锁渌水廻通宛转桥
　　同前　　　　　　　　　　李　贺
　　江中緑雾起凉波江上叠巘红嵳峩水风浦云生老竹渚【一作浦】暝蒲防如一幅鲈鱼千头酒百斛酒中倒卧南山緑呉歈越吟未终曲天上团团帖寒玉
　　同前　　　　　　　　　　陈　标
　　水光春色满江【一作潮】天苹叶风吹荷叶钱香蚁翠旗临【一作卧】岸市艶娥红袖渡江船晓惊白鹭聮翩雪浪蹙青茭防灔烟不怕汀洲芳草暮待将秋【一作春】兴拆湖莲
　　同前　　　　　　　　　　罗　隠
　　江烟湿雨蛟绡软漠漠小【一作逺】山眉黛浅水国多愁又有情夜槽压酒银船满细丝摇栁【一作绷丝采怨】凝晓空吴王防榭春梦中鸳鸯鸂鶒唤不起平铺緑水眠东风西陵路边月悄悄油壁车轻苏小小【一作轻车嫁苏小】
　　蜀国吟　　　　　　　　梁简文帝
　　铜梁指斜谷剑道临中区通星上分野作国下为都雅歌固【一作因】良守妙舞自巴歈【一作渝】阳城嬉乐盛剑骑欝相趋五妇行难至百两好游娱牲祈望帝祀酒醉【一作酹】蜀侯诛江妃纳重聘卓女爱将雏停弦时击爪息路【一作吹】治唇朱春【一作脱】袗湔锦浪廻扇避阳乌闻君握道【一作节】返贱妾下城隅
　　同前　　　　　　　　　　卢思道
　　西蜀称天府由来擅沃饶云浮玉垒夕日映锦城朝南寻九折路东上七星桥琴心若易解令客岂难要白铜鞮歌三首【一作襄阳蹋铜蹄】　　梁武帝
　　陌头征人去闺中女下机含情不能言送别沾罗衣
　　二
　　草树非一香花叶百种色寄语故人情知我心相忆
　　三
　　龙门【一作马】紫金鞍翠眊白玉羁照燿双阙下知是襄阳儿
　　右三首见郭茂倩乐府今文苑英华合第一第二为一首又增襄阳白铜鞮圣徳应干来两句为首句按隋书乐志襄阳白铜鞮梁武帝自为三曲又令沈约为三曲古今乐録沈约又作其和云襄阳白铜鞮圣徳应干来合从乐府
　　同前　　　　　　　　　　沈　约
　　生长宛水上往官【一作从事】襄阳城一朝遇神武奋翼起先鸣
　　二
　　踶控【一作蹀鞚】飞尘起左右自生光男儿得富贵何必还故乡
　　三
　　分手桃李岸望别岘山头若欲寄书信汉水向东流
　　襄阳行　　　　　　　　　张　朝
　　玉盘转明珠君王无定凖昨见襄阳客剰説襄阳好无尽襄汉水岘山垂汉水东流风北吹只言一世长娇宠那悟今夕【一作朝】见别离君渡清羌渚知人独不语君见木栖林忆我相思深莫作云间鸿离声愿俦侣尚如匣中剑分形防同处是君妇识君情怨君恨君为此行下床一宿不可保况乃万里襄阳城襄阳传近大堤北君到襄阳莫迷惑大堤诸女儿怜钱不怜徳
　　大堤曲　　　　　　　　　李　贺
　　妾家住横塘红纱满桂香青丝学【一作青云教】绾头上髻明月与作耳边珰莲风起江畔春大堤上留北人郎食鲤鱼尾与客狌狌【一作妾食猩猩】唇莫指襄阳道渌浦归防少今日菖蒲短【一作花】明朝枫树老
　　襄阳歌　　　　　　　　　李　白
　　落日欲没岘山西倒着接防【一作行客醉归】花下迷襄阳小儿齐拍手拦街争唱白铜鞮傍人借问笑何事笑杀山翁【一作公】醉似泥鸬鷀杓鹦鹉杯百年三万六千日一日湏倾三百杯遥看汉水鸭头緑恰似【一作疑是】蒲萄新【一作初】拨醅此江若变作春酒累【一作垒】麴便筑糟丘台千金骏马换少妾笑【一作醉】坐金【一作雕】鞍歌落梅车旁侧挂一壶酒鳯笙龙管行相催咸阳市上【一作中】叹黄犬何如月下倾金罍君不见晋朝羊公一片古碑材【一作石碑在】头駮【一作龙剥】落生莓苔泪亦不能为之堕心亦不能为之哀谁能忧此身后事金鳬银鸭塟死灰清风眀月不用一钱买玉山自倒非人推舒州杓力士铛【一作黄金爵白玉瓶】李白【一作酒仙】与尔同死生襄阳云雨今安在江水东流猿夜声此诗三百四十三巻重出今已削去注异同为一作
　　豫章行　　　　　　　　　沈　约
　　燕陆【一作陵】平而逺易河清且驶一见尘波阻临途引征思双剑爱匣同孤鸾悲影异宴言诚易纂浩歌信难嗣卧闻夕钟急坐阅朝光亟往欢坠壮心来戚满哀志徂【一作殂】芳无再馥沦灰定还炽夏防尚可忘荣辱亦奚事愧微旷士节徒感鄙生饵劳哉纳辰和地逺托声寄
　　同前　　　　　　　　　　薛道衡
　　江南逺地接闽瓯山东英妙屡经游前瞻叠嶂千重阻却带惊湍万里流枫叶朝飞向京洛文鱼夜过歴吴洲君行逺度茱莄岭妾住长依明月楼楼中愁思不开嚬始复临窓望早春鸳鸯水上萍初合鸣鹤园中花并新空忆常时角枕处无复前日画眉人照骨金环谁用许见胆明镜自生尘荡子从来好留滞况复关山逺迢逓当学织女嫁牵牛莫作姮娥叛夫婿偏讶思君无限极欲罢欲忘还复忆愿作王母三青鸟飞来飞去传消息丰城双剑昔曽离经年累月复相随不畏将军成乆别只恐封侯心更移
　　东武吟　　　　　　　　　李　白
　　好古笑流俗素闻贤逹风方希佐明主长揖辞成功白日在髙天廻光烛微躬恭承鳯凰诏歘然【一作起】云萝中清切紫垣迥优游丹禁通君王赐顔色声价凌烟虹乘舆拥翠盖扈从金城东寳马丽絶景锦衣入新丰依岩望松雪对酒鸣丝桐因学杨子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬賔友日踈散玉樽亦已空才力犹可倚不慙世上雄闲作东武吟曲尽情未终书此谢知已吾寻黄绮翁【一作扁舟寻钓翁】
　　同前　　　　　　　　　　曹　邺
　　心如山上虎身若仓中防惆怅倚市门无人与之语夜宴李将军欲望心相许何曽听我言贪谑邯郸女独上黄金台凄凉泪如雨
　　武陵深行　　　　　　　　刘孝胜【刘次庄作孝驎】
　　武陵【一作溪】深不测水安舟复轻蹔借【一作侣】庄生钓还滞鄂君行讙【一作棹】歌争复【一作后】发噪鼔逐前征秦上山川险黔中水复清【一作木石并又作木石青】林壑秋瀬急猿哀夜月明澄源本千仭廻峯忽万萦昭潭让无底太华推削成日落野通气目极怅余清下流曽不得【一作浊】长迈寂无声羞学沧浪水濯足复霑缨
　　同前　　　　　　　　　　爰寄生
　　滔滔武陵一何深鸟飞不度兽不敢临嗟哉武陵兮多毒滛
　　纪辽东二首　　　　　　　隋炀帝
　　辽东海北剪长鲸风云万里清方当销锋散马牛旋师宴镐京前歌后舞振军威饮至觧戎衣判不徒行万里去空道五原归
　　二
　　秉旄杖节定辽东俘馘振【一作变】夷风清歌凯捷九都水归宴雒阳宫策功行赏不淹留全军借智谋讵似南宫复道上先封雍齿侯
　　同前　　　　　　　　　　王　胄
　　辽东淇水事龚行俯拾信神兵欲知振旅旋归乐为聴凯歌声千乘元戎才度辽扶濊已氷销讵似百万临江水按辔空廻镳天威电迈举朝鲜信次即言旋还笑魏家司马懿迢迢用一年鸣鸾诏跸返淆潼舎爵及畴庸何必丰沛多相识比屋降尧封
　　广陵行　　　　　　　　　权徳舆
　　广陵寔佳丽隋季此为京八方称辐辏五达如砥平大斾映空色笳箫发连营层台出重霄金璧摩颢清交驰流水毂廻接浮云甍青楼旭日映緑野春风晴喷玉光照地嚬娥价倾城灯前互巧笑陌上相逢迎飘飘翠羽薄掩映红明兰麝【一作馨】逺不散管闲自清曲士守文墨达人随性情茫茫竟同尽冉冉将何营且申今日欢莫务身后名肯学诸儒軰书窓误一生


　　文苑英华卷二百一
　　钦定四库全书
　　文苑英华卷二百二　　　宋　李昉等　编乐府十一
　　长相思十五首　　　　有所思二十首
　　君子有所思一首　　　自君之出矣五首
　　古离别九首　　　　　离别一首
　　逺别离一首　　　　　乆别离一首
　　长别离一首　　　　　生别离二首
　　别离曲
　　长相思　　　　　　　梁昭明太子
　　相思终无【一作无终】极长夜起叹息徒见貌婵【一作防】姢宁知心有忆寸心无所因愿附归飞翼
　　同前二首　　　　　　　　张　率
　　长相思乆离别美人之逺如雨絶独延伫中心结望云云逺散【一作去逺】望鸟鸟飞灭逺望终若斯珠泪不能雪
　　二
　　长相思乆别离所思何在若天垂郁陶相望不得知玉阶月夕映罗帷风夜吹相思不能寝坐望天河移
