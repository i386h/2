<!-- { "loadSidebar": true } -->
　　高句骊，其先出夫于王，得河伯女，因闭于室，感日而孕，生朱蒙。及长，夫余之臣谋杀之，朱蒙走得免。至纥升骨城居焉，号高句骊，因以高为氏。朱蒙死，子如栗立。如栗死，子莫来立。〈汉武帝元封四年，灭朝鲜，置玄菟郡，以高句骊为县，属之。〉驺立。〈史失其世次。王莽时，发高句骊兵伐胡，不欲行，遂皆出塞为寇，归咎于驺，严尤诱而斩之，莽乃大悦，更名高句骊王为下句骊侯。〉光武建武八年，高句骊遣使朝贡，复其王号。〈史不著其名。〉莫来裔孙宫立。〈殇、安之间寇辽东。〉宫死，子遂成立。〈安帝建光元年也。〉遂成死，子伯固立。〈《北史》云：宫死，子伯固立。〉伯固死，子伊夷模立。伊夷模死，子位宫立。位宫死，元孙乙弗利立。〈频寇辽东。〉弗利死，子钊立，安立。〈史失其世次，而云：以高丽王安为平州牧，晋孝武大元十年也。〉钊曾孙琏立。〈晋太武时，始遣使者，诣安东奉表。〉琏死，孙云立。〈后魏孝文太和五年也。《南史》云：琏死，子云立。〉云死，子安立。〈后魏宣武、神龟中。〉安死，子延立。延死，子成立。成死，子汤立。汤死，子元立。〈隋开皇、大业中，皆伐之。〉元死，弟建武立。〈建武之立，隋末也。唐高祖武德中，拜辽东郡王。〉建武死，弟之子藏立。〈建武为盖苏文所杀，更立建武弟之子藏为王，自为莫离支专国，犹唐兵部尚书、中书令之职。贞观十八年遣李伐之。十九年，太宗亲征。高宗龙朔元年，遣任雅相以三十六军，水陆分途，观高丽之衅。乾封三年，李拔扶余城。总章元年，李拔平壤城，执藏，收其地。盖朱蒙至藏，有国九百年矣。〉藏子德武为安东都督。〈武后圣历二年也。后稍自为国，至元和末，遣使献乐工。〉同光、天成间，高骊国王高氏，累遣使朝贡。〈唐末，中原多事，其国遂自立君长。同光，后唐庄宗时。天成，明宗时。天德元年至长兴二年，二百六十四年，通上九百年，计一千一百六十四年。〉高骊国王王建立。〈明宗长兴三年，权知国事王建遣使朝贡，明宗拜为王。〉建死，子武位。武死，子昭立。〈建隆三年、四年，开宝五年，来贡。〉昭死，子立。〈开宝元年，太平兴国二年、三年、五年、六年，来贡。〉死，弟治立。〈太平兴国七年九月，遣使来贡。制以治为王。九年，端拱元年，来贡。淳化二年，遣使求印经，诏赐之。四年，又来贡。五年，来乞师，优诏答之。〉治死，弟诵立。〈诵初立，遣兵校徐远来候朝廷德音，远久不至。咸平三年，其臣吏部侍郎赵之遴命牙将朱仁绍至登州访之，州将以闻，召见仁绍，回，因赐诵钿函诏。六年，来贡乞师，优诏答之。〉诵死，弟询立。〈大中祥符七年，天禧元年、五年，天圣八年，来贡。〉 
　

　




　

　
●卷三十二·札子九首
【论中书录黄画黄舍人不书检札子】
　　臣初掌书命，中书吏以录黄画黄并检赴臣签书。其检，中书舍人称臣书名，而侍郎押字，至录黄画黄，然后侍郎舍人皆称臣书名。臣曾巡厅，言检草舍人称臣书名，而侍郎押字，恐于理尚有未尽，且录黄画黄并检，一体相须而成，当书之官，未有可以一书一否也。况录黄画黄侍郎舍人皆称臣书名者，事君之体固然也。其检，舍人不书，欲以为别异执政乎？则录黄画黄并检，一体相须而成，事君之体，于例当一，一书之间，方其严上，则未有可以复伸下也。伏寻故事，中书舍人分押尚书六曹，天下众务无不关决，其各执所见，谓之五花判事。故唐太宗尝谓侍臣曰：中书、门下，机要之司，诏敕有不便者，皆须执论。比来遂无一言驳论，若准书诏敕，行文书而已，人谁不堪？今舍人不押六曹，惟掌书命，而事干书命者，又不书检。窃寻故事，未有可据而然也。或谓事干书命者，有除改行遣因依，故舍人不当书检。然向来书检已连除改因依，况除改因依，参于典故，即无舍人不得预闻之理。臣详本朝之制，官司佐属，盖有得书检而不得书行移文字者，未有得书行移文字而不得书检者，此又于理可疑。臣固非欲书检也，顾缘职分，不敢苟止，伏乞考详理体，断自圣裁，令臣得以遵守。取进止。〈元丰五年七月。〉

　　【请给中书舍人印及合与不合通签中书外省事札子】

　　臣检会中书外省，昨准门下省连到详定官制所状内事件，有合申明下项：

　　一，检会官制所元丰四年十月七日上殿札子，元拟门下省印、给事中印，奉圣旨，门下省印、尚书省印、门下给事中印、中书舍人之印，尚书列曹，别具考定取旨，余两省官并省务，并用给舍印。臣今看详，通进司文字，既隶给事中，合使门下给事中印。

　　一，给事中厅状勘会，请到门下外省印，未委合于何处收掌。臣今看详，上件印，合系散骑常侍收掌，如阙，则以次官。

　　一，给事中厅状，四月二十九日准详定官制所发到状二件，为分拨人吏并院子事，各系申门下外省，今来未审系是何官书判施行。臣今看详，应申门下外省文字，合系本省散骑常侍以下通签书。

　　一，状后门下外省批已施行外，五月六日送中书外省施行讫，即却缴送合属去处。臣今看详，逐项事件，并只是指挥门下外省及给事中厅，其中书外省，虽准批送施行，即未有定制。中书外省及舍人厅事务明降指挥，兼官制所状内一项，称两省官并省务并用给舍印，又一项称门下外省印，合系散骑常侍收掌，如阙，即以次官。是则中书舍人及中书外省，各合有印。今来已有中书外省印，其中书舍人之印，即未给到，未应得官制所状内元定指挥及右省官，除逐厅各有分职外，其外省事务，见今中书舍人与起居舍人通签。若将来常侍以下至正言员足，消与未消，逐一通签。如不通签，即未审合系是何官书判施行。如合通签，亦乞明降指挥。

　　右取进止。

　　贴黄：今后因逐司申明立法，有与别司事体相同者，乞令便据逐司事务立条，责免。更有申请，重烦圣听，兼免逐司事体相同，施行不一。如允臣所奏，乞立此条，令今后应干修条处并依此。又舍人谏官，旧各有印，盖缘本职文字，虑有事干机密，难就别官用印。故事，中书舍人判省杂务。

　　【议边防给赐士卒只支头子】

　　臣伏见真宗议封泰山，问三司使丁谓：随驾兵士，或遇泥雨，支赐鞋钱，动须五七万贯，如何有备？谓奏：随驾之士，披带已重，若有支赐，如何将行。欲令殿前都指挥使曹璨先问军士，路中或有支赐，置随驾便钱一司，各与头子支，便于兵士住营处，或指定州军，各使骨肉请领。一则便于兵士请领，二则随驾兵士骨肉在营，得便到特支钱物，甚安人心。曹璨寻问诸军，皆曰：“随驾请得何用，兼难以将行，若如此，皆感圣恩。”遂定东封之计。车驾往回，略无阙误。臣窃以为边防给赐士卒，可推此行之，在公可省辇运，在私可无负致营护之劳，而士卒之家，又速得钱物济用。伏乞详酌，如有可采，出自圣意施行。取进止。

　　【申明保甲巡警盗贼札子〈不曾上〉】

　　臣伏以《周礼》以五家为比，使之相保，推之至于五州为乡，因其民以用之于田役追胥之事。管仲于齐，亦以五家为轨，推之至于五乡为军，以有三军之制。盖生民之业，资于衣食则为农，资于备御则为兵，其所恃之理然也。后世言兵者，以谓九夫为井，此八阵之法所由出也。五家为轨，此师旅之法所由出也。以臣考之，所以然者，非三军之政取法于乡田，盖古者生民之业，兵农非异务也。自经界既废，而兵农始殊。秦汉之际，大率十里一亭，亭有长，十亭一乡，乡有三老、有秩、啬夫、游徼。三老掌教化，啬夫职听狱讼，收赋税，游徼循禁盗贼，亦比闾族党、卒伍追胥之遗事也。今保甲之制，自五家为保，推之至于有大小保长，有都副保正，职承文书，督盗贼，与比闾有长，乡亭有啬夫、游徼，非异意也。臣昨守亳州，亳为多盗重法之地，臣推行保甲之法，以禁盗贼，幸不至谬戾。诚不自揆，欲于保甲巡检县尉之法，所以防虑盗贼者，有所推广，以称朝廷立法之意。具下项：

　　一，诸处自来盗贼，并是外来浮浪行止不明之人，或是本处素来无赖之人。保甲之法，使五家为保，盖欲察举非违之事。一保五家，若有一家藏匿外来浮浪行止不明之人，或一家有素来无赖之人，即四家无由不知，而法禁之中，不责其颜情盖芘，则人于乡里，谁肯告言？若为设禁防，使不告官者，因事发露，则有相坐之刑，人情自爱，谁肯苟容？此乃本立保伍、察非违之意也。所察举者，藏匿恶人之家，所以为人除患，固非开告讦之路，伤邻里之义也。若藏匿之家，自不能掩，则恶人何所容入，盗贼不禁而自熄，理之所可必也。欲乞指挥：外来浮浪行止不明之人，保内不得舍止，本处素来无赖之人，保内须以姓名申官，官为籍记。系籍之人，凡有出入，并须告知本保。若保内舍止外来浮浪行止不明之人，犯人严断，同保不纠，科不言上之罪，保内有本处素来无赖之人，同保不以姓名申官，及系籍之人，出入不告本保，本保不纠，亦并科不言上之罪，犯人严断。所贵有所关防，可以暗消盗贼。况自来州县，亦往往有禁绝舍止浮浪及籍记恶人之处，可以断得盗贼，别无扰烦。兼保甲条，诸保内有外来人，如行止显有不明，即收领送官。则是法意盖已及此，今来所乞，只是申明，更欲详备，伏乞裁酌施行。

　　一，伏见熙宁六年保甲条法，保内如遇有贼盗，画时告报，本保长已下，同保人户，即时前去救应追捕。如入别保，即递相击鼓，应接袭逐。元丰二年，详定上条节文，诸保内贼盗，画时集本保追捕，如入别保，递相告报袭逐，旧有铺屋及鼓处，依旧仍轮保丁守宿，未有处，愿置者听。臣窃以谓元条及详定，互有详略，若合而用之，则弥纶之意无所不备。今欲乞指挥：诸保内贼盗，画时集本保追捕，如入别保，即递相击鼓，报应袭逐，并置铺屋及鼓，仍轮保丁巡宿。如此，则保伍之内，既不得容止恶人，巡宿之法又备，如有贼发，则合力追捕，措置无所不尽。于本置保甲之意，委曲备具，亦古者井田守望相助，后世置乡亭徼循盗贼之遗法也。

