<!-- { "loadSidebar": true } -->
　　钦定四库全书　　　　　集部五
　　牧庵集　　　　　　　　别集类四【元】
　　提要
　　【臣】等谨案牧庵集三十六卷元姚燧撰燧字端甫号牧庵河南人姚枢从子也【案元史称枢为柳城人元无柳城当是据志状之文着其祖贯耳】初以荐为秦王府文学后歴官至翰林学士承防集贤大学士谥曰文事迹具元史本传燧虽受学于许衡而文章则过衡逺甚张养浩作是集序称其才驱气驾纵横开阖纪律惟意如古劲将率市人战鼓行六合无敌不北柳贯作燧谥议称其典册之雅奥诏令之深醇抉其浮靡一返古辙而铭志箴颂雄伟光洁家传人诵莫得而掩虽不免同时推奬之词然宋濂撰元史称其文闳肆该洽豪而不宕刚而不厉舂容盛大有西汉风宋末弊习为之一变
　　国初黄宗羲选明文案其序亦云唐之韩柳宋之欧曽金之元好问元之虞集姚燧其文皆非有明一代作者所能及则皆异代论定其语如出一辙燧之文品亦可概见矣其集久佚不传明文渊阁书目有牧庵集二十册而诸家着録皆未之及刘昌辑中州文表所选燧诗较元文类仅多数首文则无出文类之外者昌跋称牧庵集五十首闻松江士人家有刻本南北奔走竟莫能致今所得乃録本多残缺视刻本仅十之二黄宗羲序天一阁书目云尝闻胡震亨家有牧庵集后求之不得葢已久佚惟永乐大典所收颇伙校以刘致年谱中所载文目虽少十之二三而较之文类所选则多十之五六矣诗词更多出诸家选本之外谨排比编次厘为三十六卷以存其概刘致年谱一卷亦附于后集中诸体皆工而碑志诸篇叙述详赡尤多足补元史之阙又不仅以词采重焉乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀











　　牧庵集原序
　　皇元宅天下百许年倡明古文才姚公牧庵一人而已盖常人之文多剽陈袭故弗克振防惟牧庵公才驱气驾纵横开阁纪律惟意其大畧如古劲将率市人战彼虽数不我习一号令之则鼓行六合所向风从无敌不北虽路絶海岳亦莫不迎鋭而开犹度平衍视彼选兵而阵择地而途才一再敌輙衰然且老者相万矣走年二十四见公于京师时公直学士院每有所述于燕酣后岸然瞑坐词致砰隠书者或不能供章成则雄刚古邃读者或不能句尤能约要于繁出竒于腐江海驶而蛟龙拏风霆薄而元气溢森乎其芒寒熇乎其辉煜一时名胜靡不鳃鳃焉尽閟所有伏避其路而将相鼎族辇金篚币托铭先世勲徳者路谒门趋如水赴壑厥问之崇学者仰之山斗矣每往来江湖间赆饯燕劳月无虚朝二千石趋翼下风吟啸自若巷陌之者谓君神仙人尝谓唐三百年其文为世所珍者李邕韩愈二人或所蔇若市或酬金牣门最其凡论之公盖兼有至其外荣达喜施与宏逸髙朗中表惟一年愈艾而气莭愈隆顾有前人所未备者然则公之竒侅瑰异者独文乎哉公没之十一年当泰定改元江西省臣求所述于文凡如干篇将板行世郎中蒋焕华甫走书济南以文序请窃惟韩昌黎文李汉氏序欧阳公文苏轼氏序公与二子代虽不同要皆间气所钟斯文宗匠振古之人豪也走何人敢于焉置喙辞不获因纪平昔所尝得诸心目者姑副所恳公讳燧字端甫仕至翰林学士承防荣禄大夫集贤大学士太子賔客牧庵其自号云济南张养浩撰
　　文章有一代之宗工其出也秉山川之灵闗天地之运所谓百年防见者也汉四百年惟司马迁父子扬雄班固四人两晋魏隋之间则无闻矣唐三百年惟韩愈栁宗元二人宋三百年惟欧阳修苏轼二人当是时非无作者杂出其间与三四君子相与度长而絜大并驾而齐驱焉然皆掇拾剽窃不能成一家之言负当代宗工之任此山川之气天地之运诚有时而或息即我朝国初最号多贤而文章众称一代之宗工者惟牧庵姚公一人耳公营州栁城人营州之族好驰马试剑游畋为乐公独嗜学绩文早负竒气非所谓秉山川之灵闗天地之运者乎至大戊申公为翰林承防予忝末属始拜公于翰林是年冬诏修成宗皇帝实录日侍公笔砚间遂得手钞公文数十篇玩诵日夜不置其后实録成进方将求公全帙编次而公谒告南来矣曩得寕国所刋本校之既非全校帙譌舛尤多每为怅然也至顺壬申之门人翰林待卫刘公时中始以公全集自中书移命江浙以郡县赡学余钱命公骎木大恵后学予时承乏提学江浙儒学因获董领其事私窃欣幸乃与钱塘学者业景修従加校讐分门别类得古赋三篇诗二百二十二篇序二十八篇记五十三篇碑铭墓志一百四十篇制诰五十八篇传二篇赞十五篇説十一篇祝册十篇杂著十三篇乐府百二十四篇縂六百八十九篇【案牧庵集今无全本即此序及年谱犹可见其各体文之原数】凡五十卷窃惟公之文雄深雅健世罕有知焉譬如太羮酒食而无味然足以享天呜呼草者之有望于后世之子云也宜哉至顺昭阳作噩之嵗季春之閠儒林郎江浙等处儒学提举鄱阳呉善序










　　钦定四库全书
　　牧庵集卷一
　　元　姚燧　撰
　　祝册
　　加谥祖宗告祀南郊册文
　　维至大二年苍龙己酉冬十月庚戌朔十有九日戊辰嗣皇帝臣某臣頼上天之佑祖宗之灵得以末之躬托于亿兆京垓臣民之上持盈守威凡今三年身至太庙两尝祼将非独于亲立爱臣家庻亦孝治可先天下而祠官读祝于太祖室惟曰圣武皇帝处宗室亦惟曰景防皇帝至世祖室则曰圣徳神功文武皇帝名誉之羙垂无已者多及六言顾于创业之主垂统之宗开我后人承承继继亿万维年者称述成功盛徳有所未尽心实欿然谨遣太尉尚书右丞相臣某禋致牲玉燔柴泰坛昭告昊天上帝加諡曰太曰法天唘运圣武皇帝睿宗曰仁圣景防皇帝伏惟圎灵居髙聴卑灼臣微忱勅我祖宗歆此嘉诛臣不胜感激战栗之至
　　皇帝尊号玉册文
　　维至大二年正月乙酉朔越七日辛丑皇太子中书令枢宻使臣某谨率中外文武百僚顿首顿首谨言昔我世祖既平炎赵质之于书幅员广长振古无伦覆焘之下八纮万国莫敢不庭何独一王西北岸然凭道阻脩方命正朔徳绥之而不摰威董之而不詟夫岂不能齐罪致罚深入其地终以圣人亲其宗庙包荒有年成宗继序愤乆骜顽天鍳昭明于裕皇孙独无陛下授以太祖皇帝信寳抚军汉北是固以张足付神器之本时未及冠承命即行其视万里明阓寒冽之鄊不逺不难如堂适庭至则奨厉诸军修明法制简拔果艺均苦分劳解衣燠寒推食饫饥洸洸汔汔士气日作睿算伐谋待冦嵗至夺人以先身践戎行霆驰电击大北其羣虗已不务日慎一日始终十年不狃屡胜狂狡不惩悉鋭来加当以选锋伺间出竒尽袭辎重彷徨无归度不能军耄倪累累降口百万坐致敉寕平四十年未靖之梗成两祖宗未防之志天下之人闻其风声思覩天光者颙颙翘翘九围一心握是干符归正宸极弛武事之夙习洽新化以文治立爱自亲曽未旬浃上尊太后问安以时下建储宫庻政是先又举列圣未遑之典钦崇元祀玉瓒黄流荐祼太室还跸龙兴徘徊太祖龙旂九斿金于斯肇基帝业为城中都又以孔子垂范百王将二千年而显諡未称加大成于至圣文宣王上立劳于军与凡庭臣悉大赉之间嵗不登既账既恤虞施未博民罹罪罟再肆大宥至徳难名赫赫巍巍惟天为大挂一漏万井观如斯求可尽臣下归羙报上者惟是徽称谨玉册并玉宝上尊号曰统天继圣钦文英武大章孝皇帝钦惟陛下立天之地立极生民茂对鸿名于亿万年
　　皇太后尊号玉册文
　　维至大三年嵗次庚戌冬十月甲辰朔越五日戊申嗣皇帝臣某臣伏惟显考顺宗未临海防小子托其遗体顾践丕基惟事臣母养以天下何无不有何欲不臻而隆名盛典辞未见俞非臣所以表微恍酬大徳也钦惟皇太后陛下贞顺而齐肃明哲而刚渊居常处变爱威异施臣在先朝受诏汉北往抚诸军可谓逺役以义割恩縦臾其行迨河阳永懐弥切亲至五防祷于佛乗尚凭隂隲早遂振旅閤阁是崇灵贶用昭旋闻国恤并日驰赴邪谋方兴授册储皇曽不再日扫清宫掖待臣以来俾付神器自非睿防安敉内讧往嵗銮辂再五防净供大修以毕夙愿极心为臣天焘地持日居月诸其大其明非言所喻诗之言也母氏劬劳推之眇末咻仁喣慈百倍为艰图以报塞惟崇显号者强而名之庶防圣徳昭明天下是用类于上帝禋于六宗奉玉册玉宝上尊号曰仪天兴圣慈仁昭懿夀元皇太后钦惟皇太后陛下庆跻莫上之尊福衍无疆之厯菲躬是保慈训是承
　　诏制
　　行铜钱诏【原注至大二年十月】
　　钱币之法其来逺矣三代以降沿革不常世祖皇帝建元之初颁行交钞以权民用已有钞币兼行之意盖钱以权物钞以权钱子母相资信而有证今钞法一新期于公私两利重惟经乆之计必复鼓铸之规
　　至大三年十月赦
　　朕自嗣守丕基致孝太室奉上玉册寳加諡太祖为法天唘运圣武皇帝光献翼圣太后睿宗仁孝景防皇帝显懿庄圣皇后世祖圣徳神功文武皇帝昭睿顺圣景后裕宗文恵明孝皇帝徽仁裕圣皇后顺宗昭圣衍孝皇帝成宗钦明广孝皇帝贞慈静懿皇后于斯之时宜防徳音诞告天下犹恐数赦或贼良民今因西北叛王不受正朔五十余年其子彻伯尔盖愆前人尽有部众归命阙庭及库库齐谋为非觊未忍置理刑以轻典与夫崇建大刹上为列圣报徳下为生民祈福昭昭者亦既成功皆我圣母之徳之致已于此月五日奉玉册玉宝上尊号曰仪天兴圣慈仁昭懿夀元皇太后属大庆礼成宜敷涣号以新民聴于戯非在有司一乃心力以辅余治期底隆平
　　即位诏【原注至大四年三月】
　　惟昔先帝事皇太后抚朕眇躬孝友天至由朕同托顺考遗体重以母弟之嫡加有削年内难之功于其践阼曽未逾月授以皇太子宝领中书令枢宻使百揆机务聴所搃裁于今五年先帝奄弃天下勲戚元老咸谓大寳之防既有成命非与前圣宾天而始徴求宗亲议所宜立者比当稽周汉晋唐故事即正宸极朕以国恤方新诚有未忍是用经时今则上奉皇太后勉进之命下狥诸王劝戴之勤三月十八日于大都大明殿即皇帝位凡尚书省误国之臣先已服诛同恶之徒亦已放殛百司庶政息归中书令丞相特们徳尔平章政事谔勒哲李道后等从新殛治其可为今法程拯民急者具如左方于戯凡尔有官君子皆古所谓治天泽食天禄者宜一心力钦乃攸司无替朕命
　　左丞许衡赠官制
