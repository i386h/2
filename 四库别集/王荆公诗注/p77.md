<!-- { "loadSidebar": true } -->
　　白云山顶病禅师昔日公卿各赠诗行尽四方年八十却归荒寺有谁知【遍参诸方老而归也○司空圗诗后生乞汝残风月自作深林不语僧此岂更欲世人知乎】
　　黄河
　　派出昆仑五色流一支黄浊贯中州吹沙走浪几千里转侧尾【一作屋】闾无处求【山海经有青河白河赤河黑河环其墟其水出东北陬屈曲东南流为中国河○博雅曰昆仑墟赤水出其东南陬河水出其东北陬洋水出其西北陬弱水出其西南陬河水入东海三水入南海后汉书注云昆仑山今在肃州酒泉县西南山有昆仑之体故名之二书之语似得其实水经又言昆仑去嵩高五万里则恐不能若是之逺当曳考之○罗隐诗昆仑水色九般流○庄子秋水篇北海若曰天下之水莫大于海万川归之不知何时止而不盈尾闾泄之不知何时已而不虚司马彪释云泄海水出外者也崔云海东川名】
　　东江
　　东江木落水分洪【洪水脉复艚也分洪则水浅矣海道深防谓之洋】伐尽黄芦洲渚空南涧夕阳烟自起西山漠漠有无中
　　北望
　　欲望淮南更白头杖藜萧飒倚沧洲可怜新月为谁好无数晚山相对愁【杜诗不知明月为谁好早晚孤帆他夜归】
　　骊山【元和郡国志骊山在昭应县东南二里即蓝田山也秦始皇陵在焉】
　　六籍燃除士不磨骊山如此盗兵何五陵珠玉归人世却为诗书发冢多【过秦论曰废先王之道焚百家之言以愚黔首○士不磨者言秦虽焚书而义理出于人心者犹在不可得而磨也○刘向谏起昌陵曰始皇帝于骊山之阿棺椁之丽宫馆之盛不可胜原天下苦其役而反之骊山之作未成而周章百万之师至其下矣五陵谓汉高帝长陵惠帝安陵景帝阳陵武帝茂陵昭帝平陵自髙惠景昭四陵在咸阳县独茂陵在兴平县○庄子外物篇儒以诗礼发冢大儒胪传曰东方作矣事之何若小儒曰未觧裙襦口中有珠诗固有之曰靑靑之麦生于陵陂生不布施死何含珠为接其鬓擪其类儒以全椎控其颐徐别其颊无伤口中珠注诗礼者先王之陈迹也苟非其人乃有用之为奸则迹不足恃也】
　　县舍西亭二首【鄞县时作】
　　山根移竹水边栽巳觉新篁破嫰苔可惜主人官便满无因长向此徘徊【小杜诗竹冈蟠小迳屈折鬬蛇来三年得归去知绕几千回】
　　其二
　　主人将去菊初栽落尽黄花去却廻到得明年官又满不知谁见此花开【唐刘希夷诗今年花落顔色改明年花开又谁在张籍诗逺客悠悠任病身谁家池上不逢春明年各自东西去此地看花是别人○东坡诗太守问花花有语为君零落为君开】
　　铁幢浦【未详何地】
　　忆昨初为海上行日斜来往看潮生【蘓子美诗满川风雨看潮生】如今身是西归客廻首山川觉有情【张籍诗如今身是他州客每见青山忆故居】
　　临吴亭【临恐是勾字】
　　补穿葺漏仅区区志义殊嗟士大夫欲致太平非一日谩劳使者报新书【汉氏以来羣儒区区修补百孔千疮○诗意似言不能旷然丕变但补葺支拄而已皆不满之意】
　　苏州道中顺风
　　北风一夕阻东舟清晓飞防落虎丘【虎丘地名在姑苏】运数本来无得防人生万事不须谋【南史宋顾凯之常执命有定分非智力所移唯应恭巳守道信天任运而闇者不逹妄意侥幸徒亏雅道无闗得防○不须谋者不容计较也】






　　王荆公诗注巻四十七
　　钦定四库全书
　　王荆公诗注巻四十八
　　宋　李壁　撰
　　律诗
　　送僧惠思归钱塘
　　渌净堂前湖水渌归时正复有荷花花前亦有余杭姥为道仙人忆酒家【公有古诗翰林谪仙人徃嵗酒姥家○方干送僧归桐庐诗闻师却到郷中去为我殷勤谢酒家○列仙传王方平以千钱与余杭姥相闻沽酒姥送酒荅云恐地上酒不中尊饮耳】
　　松江【即吴江也】
　　来时还似去时天欲道来时巳惘然秪有松江桥下水无情长送去来【一作时】船【唐韦氷诗来时欢笑去时哀家国迢迢逈越防松江桥即长桥】
　　秋日
　　莫言秋早【一作草木】未知秋今日风云巳自愁独傍黄尘骑一马行防萧索聴飕飗
　　中秋夕寄平甫诸弟
　　浮云吹尽数秋毫【李羣玉诗浮云巻尽为朣胧直出沧溟上碧空○杜诗上方重阁晚百里见秋毫】爚爚金波满满醪【説文曰爚音弋灼反火飞也一曰爇声○汉郊祀志月穆穆以金波师古曰月光穆穆若金之波流也○白诗酒醆酌来须满满花枝防即落纷纷】千里得君诗挑战【汉髙帝纪与汉王挑战李奇音徒了反臣瓒曰挑战擿娆敌求战也古谓之致师】夜坛谁敢将风骚【杜牧之诗今代风骚将谁登李杜坛】
　　灵山【按圗经在信州上饶县西北九十五里亦名灵鹫山周回百余里旧经云上有龙池多珍木奇卉兼出水晶】
　　灵山宁与世为仇斤斧侵凌自不休水玉比来闻长价市人无数起相雠【斤斧侵凌言伐山取水玉也○司马相如传水玉磊砢注水精也○谢灵运诗凌波采水玉】
　　荷花
　　亭亭风露拥川坻【任彦升诗涿令行春返冠葢溢川坻注坻岸也诗宛在水中坻】天放娇饶岂自知【唐人诗名髙自不知】一舸超然他日事故应将尔当西施【小杜诗西子下姑苏一舸逐鸱夷○乐天诗萍泛同游子莲开当丽人又緑桂为佳客红蕉当美人】
　　残菊
　　黄昏风雨打园林残菊飘零满地金折得一枝还好在【一作犹好在】可怜公子惜花心【欧阳文忠公嘉祐中见荆公此诗笑曰百花尽落独菊枝上枯耳因戏曰秋英不比春花落为报诗人子细防世传误谓王君玉有此句葢诗意有相类耳文公闻之曰是定不知楚辞云夕飱秋菊之落英欧阳九不学之过也据落英乃是桑之未落华落色衰之落非必言花委于地也欧王二巨公岂不晓此窃疑小説皆谬不可信○蔡绦西清诗话又云落始也】
　　竹窗
　　竹窗红苋两三根【易夬卦苋陆夬夬宋衷注云苋苋菜】山色遥供水际门只我近知墙下路能将屐齿记苔痕【白诗径滑苔粘屐潭深水没篙】
　　出定力院作【建康二志无定力院岂定林乎】
　　江上悠悠不见人十年尘垢梦中身殷勤未【一作为】解丁香结放出枝间自在春【李郢诗丁香正堪结留步小庭隈】
　　寄育王大觉禅师
　　山木悲鸣水怒流百虫专夜思髙秋道人方丈应无梦想复长吟拟慧休【退之诗夜深静卧百虫絶此言百虫专夜皆佳又乐天长恨歌春从春游夜专夜又明妃曲只得当年备宫掖何曽专夜奉帏屏○江淹拟休上人诗日暮碧云合佳人殊未来】
　　送僧游天台
　　天台一万八千丈【真诰桐柏山髙一万八千丈今天台亦然太白云四万字误太白诗云天姥连天向天横势防五岳掩赤城天台四万八千丈对此欲倒西南倾】嵗宴老僧携锡归前程好景解吟否密雪乱云缄翠微【郑谷诗天澹沧浪晓风悲兰杜秋前程吟此景为子上髙楼】
　　次韵张仲通水轩
　　池雨含烟暝不收草根长见水交流爱君古锦嚢中句解道今秋似去秋【李白诗解道澄江浄如练令人长忆谢晖○李贺诗独睡南窗月今秋似去秋○锦嚢句亦是贺事】
　　送陈令
　　长谿流水碧潺潺古木苍藤暗两山把臂道人今在否长官白首尚人间【杜诗壮心久零落白首尚人间】
　　无锡寄孙正之
　　健席髙樯送病身乱山荒陇障归津应须一曲千回首西去论心更几人【杜诗我行入东川十步一回首○李义山哭刘蕡诗一叫千回首天髙不为闻○王摩诘诗劝君更尽一杯酒西出阳关无故人观末句公厚侔如此】
　　漫成
　　清时无路取封侯病卧牛衣巳数秋日月不胶时易失感今懐昔使人愁【不胶言常去而不留也但封侯一句疑公不作此语】
　　初晴
　　一抹明霞黯淡红【红而称黯淡言色之浅】瓦沟巳见雪花融前山未放晓寒散犹锁白云三两峰【秦少游诗防霞一抹海天低○唐人诗沈云隠乔树细雨灭层峦】
　　钓者
　　钓国平生岂有心解甘身与世浮沈应知渭水车中老自是君王着意深【文王载吕尚与俱归虽无车字然载即车也事见严陵祠堂注○张乐全亦有太公诗今附于此黙坐磻溪素发垂商周于此系兴衰机深正似忘机者应被沙鸥静处窥乐全之语与公意别恐非所以议圣贤也又尝记唐人一诗不知谁作诗云青山长在境长新寂寞持竿一水滨及得王师身巳老不知辛苦为何人荘子亦有钓臧事】
　　将次镇南
　　豫章江面朔风惊浩荡帆船破浪行【宋宗慤年尚少叔父少文问其所志慤荅曰愿乗长风破万里浪】目送家山无几许千年空想蟪蛄声【荘子逍遥游篇朝菌不知晦朔蟪蛄不知春秋此小年也】
　　出金陵
　　白石冈头草木深【建康志白土冈在城东见示耿天隲注又江寜县城南一十五里有石子冈一名石子墩吴孙峻害诸葛恪投之于此冈即韩擒虎受陈将任忠出降之所又溧水县北二十里有白石山三处名皆不同不知此所指何地又世説孙兴公为庾公参军共游白石山疑即白石冈也】　春风相与散衣襟浮云映郭留佳气飞鸟随人作好音【汉光武纪望气苏伯阿见舂陵唶曰气佳哉郁郁葱葱然此谓金陵尝为帝王都易小过飞鸟遗之音诗睍睆黄鸟载好其音】
　　酬王微之
　　一雨回飚助蓐收【月令孟秋之月其帝少皥其神蓐收言金火方战风雨助秋意也】炎曦不复畏金流【荘子逍遥游篇大旱金石流土木焦而不热】君家咫尺堪乗兴想岸乌巾对奕秋
　　题玉光亭
　　传闻天玉此埋堙千古谁分伪与真毎向小庭风月夜却疑山水有精神【按信州圗经玉光亭在玉山县防之东不知所自章郇公及荆公诗碑在焉郇公诗曰千层懐玉对轩窗池上新亭号玉光秪此便堪为吏隠神仙官职水云乡蜀人青阳楷诗云鸣琴贤宰有三长吟得新词敌夜光好是防章旡以和神仙官职水云郷和郇公韵也或言玉光恐在楚州珤应县今附唐尼真如事于此○开元中有李氏者嫁于贺若氏贺若氏卒乃舍俗为尼号曰真如家于巩县孝义桥天寳元年七夕真如于盥濯之间忽见五色云气中引手不见其形徐以囊授真如曰寳之谨勿言也真如谨守不敢失坠天寳末中原鼎沸真如展转流寓于楚州安宜县肃宗元年建子月真如忽见二人衣皂衣引真如东南而行值楼观严饰兵卫鲜肃皂衣者指之曰化城也城有复殿一人衣碧戴寳冠号为天帝复有二十余人衣冠亦如之呼为诸天诸天命真如进既而诸天相谓曰下界丧乱时久杀戮过多腥秽之气达于诸天不知何以救之一天曰莫若以神寳压之一天曰常用第三寳今沴气方盛第三寳不足以胜之须以第二寳授之则兵可息乱世可清也天帝曰然因出寳授真如曰汝徃令刺史崔侁进达于天子时肃宗寝疾方甚视寳促召代宗谓曰汝自楚王为皇太子今上赐寳获于楚州天祚汝也冝寳爱之代宗再拜受赐得寳之故即日改为寳应元年上既监国乃升楚州为上州县为望县改县名安宜寳应焉○楚州刺史郑辂作记韩诗世俗谁知伪与真○荀子玉在山而木润渊生珠而崖不枯○牛奇章诗珠玉防应成咳唾山川尤觉露精神】
　　赠僧
　　纷纷扰扰十年间世事何尝不强顔亦欲心如秋水静应须身似岭云闲【张乐全寄郭思诚诗心同秋水静身共野云闲思诚太华隠者】
　　嘲叔孙通
