<!-- { "loadSidebar": true } -->
吴道子画酆都宫畏罪者众韩吏部题木居士求福者多世之人莫不知罪之为可畏福之为可求然信尝有所不能劝必罚有所不能惩而覩道子之画吏部之题竦然有动于心不待赏而劝不待罚而惩何耶岂正率者难从幻化者易感欤兵兴以来俗狃于恶以强陵弱以众暴寡以勇苦怯怗终自若当是时也未有不嗜杀人者夫佛教自杀者不复得人身况于他人乎宣差察之镇是邦也因谒听事后之佛祠闵其为风雨所坏遂命工起废缺者补之污者墁之壁绘像饰为之一新乃与其妻孙氏时时敬礼倍坚回向益励斋严其见于临事宽而不苛仁而不虐皆如来慈悲之心下之人亦复归依见善则乐而为之见不善则惮而不为不陵弱不暴寡不苦怯皆如来慈悲之化夫以易感之化易难从之俗亦救时之一助也若夫化流天下使人有士君子之行如周家太平之时其待木铎之政乎
○重建修真观圣堂记
按图经修真观在东门内街南宋大观戊子陈迁孟新堂之故基也值大金贞佑甲戌兵火而毁煨烬之余瓦砾堆积二十八年闲无一人刮目者女冠张守微与弟德忠因逃难四方俱获生还欣然有起废之念乃求访本观遗迹道士李君净厯厯而告之曰此殿堂也此道院也此客舍也此堵而环也此圃而蔬也此井而饮也既得其详于是首建圣堂三闲为修敬之地复夷荒壤刜恶草出墙根而筑之仍为后图是堂也经始于辛丑十月甲子次年三月丙戌工毕始终其事者郡侯段公暨夫人卫氏守微晋城县高都管乐南中社人幼妇赵氏夫亡正大甲申五月舍俗出家礼太原榆次县专井村玉真庵洞妙散人杨守玄为师师乃长春真人门下寍神子所引度者也传授有源故其信道也笃守志也确肃而庄强而敏新故而洁污萧爽峻逸虽在城巿有林下风异时天上定归王母之家今日人闲获覩飞琼之室弟德忠及妻王礼善益加归向皆生无上道心男留住女梅儿庆仙宜哥满惜告成之后伏愿免离五苦延纳百祥中外存亡同证妙果壬寅年五月初一日记之堂上以警来者
○题登科记后
承安五年庚申四月十二日经义牓　　李俊民字用章年二十五泽州晋城　　郭伯英字伯诚年三十潞州上党　　刘从谦字光甫年二十五解州安邑　　张孺卿字介甫年二十七大兴府左巡院　　王知进字崇礼年三十一东平府平阴　　孙玙字子玉年二十七大名府夏津　　彭悦字子升年二十三真定府录事司　　石抹世绩字景畧年二十八咸平酌赤列千户所　　李适字适之年二十九大定府长兴　　晁李仲字宝臣年四十一通州三河　　朱焕字文伯年四十四开封府警巡院　　伯德维字公理年四十一中都和鲁胡千户所　　赵楠字庭干年二十四泽州高平　　王元字善之年三十三解州司候司　　糜元振字彦升年二十八磁州司候司　　祁午字子善年四十一解州闻喜　　潘希孟字仲明年二十八磁州司候司　　孔天昭字天安年三十大兴府左巡院　　王毅字知刚年二十八大兴府左巡院　　侯尚字世卿年三十太原府平晋　　高应字大中年三十二磁州邯郸　　赵铢字敬之年二十五大兴府左巡院　　晋蕃字天佐年二十五奉圣州矾山　　岩葛希奭字仲杰年三十五婆速路五里甲海下　　郝钧字国器年三十五大名府馆陶　　鲍元字善长年四十四潞州长子　　康鼎字晋卿年二十五博州高唐　　阎咏字子秀年三十七兖州磁阳　　邓浩字君猷年二十六平阳府录事司　　宋克俊字英叔年二十七河中府录事司　　赵宇字公定年二十八泽州陵川　　刘磻字溪叟年七十四济南府章丘　　杜实才字克彦年四十四南京巡院　　余阅承安庚申登科记三十三人革命后独与高平赵楠庭干二人在一日邂逅于乡邑哽咽道旧壬寅岁五月初吉庭干复挈家之燕京感慨忍泪书五十六字寄之试将小录问同年风采依稀堕目前三十一人今鬼录与君虽在各华颠君还携幼去燕然我向荒山学种田千里暮鸿行断处碧云容易作愁天癸卯春
○大阳资圣寺记
晋城县汉之高都县也属上党郡晋因之后魏改属建兴郡明帝移建兴于高都城孝庄帝复改建兴郡为高都郡县属焉北齐置长平高都二郡后周又以长平安平二郡并入为高都郡隋开皇初郡废为泽州十八年改高都县为丹川县因县北丹水为名属长平郡唐武德元年移于源漳水北三年析丹川于古高都城置晋城县属建州六年州废县属葢州六年省丹川县葢州入晋城贞观元年葢州废为泽州县亦属焉宋及大金因之不改本县境内寺院二十一区大金贞佑甲戌至甲午存者十之三四资圣寺在县北四十里大阳社北齐文宣天保四年癸酉梁元帝承圣二年也号永建寺至武成河清二年癸未建石搭二级后唐明宗长兴四年癸巳立尊胜幢宋真宗天禧四年庚申改赐资圣寺周围二百六十三步屋宇二十八闲共一百二十椽与碧落治平院泽州浴室院皆法眷也本寺素乏常住且过者稀贞佑兵火后居民荡析乡井荆棘寺几于废里人王简等亦流落四方艰苦万状默有所祷异日平安到家当舍所有以荅佛力既归乃以所居之正堂五闲与本寺修香积位其殿宇寮舍缺者完之弊者新之靡不用心焉且语耆老曰本社宋阿李生前为无后将本户下地土一顷五十余亩施与本寺充常住见今荒闲有无借众力开耕给赡本寺为修饰润色之费仍与住持僧添钵不负我辈报恩之愿众忻然诺之命本寺僧行广主其事行广俗姓李本社人纯悫谨愿可托故令专之自齐文宣天保四年至今癸卯七百五十一年其间升沉兴废者屡矣虐焰之酷未有甚于此时者赖有其人家风不坠不幸中之幸者也刘巨川济之欲传于久远求碑以实之故书癸卯年四月初六日壬子记
○泽州图记
禹贡冀州厥土惟白壤厥赋惟上上错厥田惟中中九州岛之中为第五周礼职方氏掌天下之地图河内曰冀州汉地里志曰河东河内得魏地觜觿参之分野其地帝尧夏禹所都之域诗唐国风此晋也而谓之唐本其风俗忧深思远俭而用礼乃有尧之遗风焉三晋属韩周赧王五十三年秦武安君白起伐韩拔野王上党路绝上党守冯亭以上党归赵赵使平原君受地五十五年秦攻上党拔之上党民走赵赵军于长平以按据上党民秦因伐赵四十万人降白起秦并兼四海分天下为郡县汉兴因之先王之迹既远地名又多随时改易不同汉地理志河东郡秦置濩泽端氏二县隶焉上党郡秦置高都泫氏二县隶焉河内郡高帝元年为殷国二年更名沁水隶焉按泽州图经属禹贡冀州之域后魏置建兴长平安平三郡明帝移建兴郡于高都城孝庄帝复改建兴郡为高都郡后周又以长平安平二郡并入改为高平郡隋初废郡为泽州按晋城图经本汉高都县也属上党郡晋因之后魏改属建兴郡至孝庄帝改属高都郡北齐置长平高都二郡后周并为高平郡隋开皇初郡废十八年改丹川县因县北丹水为名属长平郡唐武德初移于源漳水北三年析丹川于古高都城置晋城县属建州六年州废县属葢州是年省丹川县葢州入晋城贞观元年州废属泽州按阳城县本汉濩泽县属河东郡今县西三十里故城是也晋属平阳郡后魏兴安二年自故城移于今后隋属长平郡唐武德元年于此置泽州八年移州端氏县天宝元年改为阳城县按端氏本汉县属河东郡史记赵成侯十六年与韩魏分晋封晋君以端氏今县是其地也其故城在县西北三十里即汉治也晋属平阳郡后魏置安平郡县隶焉真君七年省太和八年复置隋开皇三年郡废十八年自故县移于今治属长平郡唐武德八年移泽州于此治贞观元年又徙州治晋城按高平县汉泫氏县属上党郡后魏于古高平城置唐志云汉泫氏县地因以名之属长平郡隋因之又并泫氏入焉唐武德初于县置葢州贞观初州废按陵川县在汉属泫氏县地隋开皇十六年以户口滋息山川修阻遂割长平郡二县户析置为中县至唐武德元年改长平郡为葢州县亦属焉六年移葢州于晋城县贞观元年改葢州为泽州县属泽州按沁水县汉县属河内郡晋因之元魏为永安县后于此置广宁郡后齐郡废改县曰永宁隋开皇十八年复改为沁水县属长平郡唐属泽州五代后因而不改皇统三年程先生左辅国碑云泽之为州葢以境内有濩泽名焉州之治晋城葢以其地故晋封名焉夫晋者尧所居之墟舜所耕耘之地一帝遗风至今犹存自开皇三年为州迄今五百六十一载葢开皇三年癸卯至皇统三年癸亥也宋张商英题桃固岭云大舜耕耘地斯民聚落居昔人皆以舜泽名之舜耕于厯山郑玄曰在河东渔于雷泽郑玄曰雷夏兖州泽今属济阴图经引墨子云舜渔于濩泽墨子本云渔于雷泽不同舜泽取舜耕处名之也厯山河东之境近之必有辩者州四至东至卫州界二百里以孤松树为界自界至卫州一百六十里西至绛州界一百九十里以乌岭堠为界自界至绛州一百四十五里南至怀州界四十五里以土堠为界自界至怀州六十五里北至潞州界一百里以山口村为界自界至潞州六十五里东南至怀州界七十五里以枯冢为界自界至怀州六十里西南至孟州界六十里分水岭为界自界至孟州一百二十里东北至相州界二百里以城岭为界自界至相州一百六十里西北至晋州界一百六十里以长城岭为界自界至晋州一百七十里至南京四百六十二里河南府二百二十五里系大定年前里堠也隋开皇三年至天兴甲午六百五十二年厯唐五代宋金易十二姓或兴或废有如传舍金国自大安之变胡骑入中原北风所向无不摧灭者贞佑甲戌二月初一日丙申郡城失守虐焰燎空雉堞毁圮室庐埽地巿井成墟千里萧条阒其无人后二十年大兵渡河甲午正月初十日己酉蔡州城陷金运遂绝大朝始张官署吏乙未遣使诣诸路料民本州岛司县共得九百七十三户司候司六十八户晋城二百五十五高平二百九十陵州六十五阳城一百四十八端氏一百一十七沁水三十至壬寅续括漏籍通前实在一千八百一十三户以乡观乡以国观国以天下观天下其可知也噫生斯世者何不幸邪百六之数莫能逃邪死者已矣生者倒县何时而已邪上天之祸如此其酷尚未悔邪泫然记之庶几父母疮痍之民者生怵惕之心
庄靖先生遗集卷之八终
●庄靖先生遗集卷之九
碑铭
赞
启
牓
青词
◆碑铭
重修真泽庙碑
重修王屋山阳台宫碑
县令崔仲通神霄宫祭孤魂碑
郡侯段正卿祭孤魂碑
故王公辅之墓志铭
姚子昂宜休斋铭
○重修真泽庙碑
