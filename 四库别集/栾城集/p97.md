<!-- { "loadSidebar": true } -->
　　臣近再论唐义问处置渠阳边事乖方，致渠阳蛮寇贼杀将吏，乞早黜义问，以正邦宪，更选练事老将，付以疆场。经今多日，不蒙施行。访闻执政，止以临敌易将兵家所忌为说，虽知义问处置颠错，至复军杀将，犹复隐忍，不即遣代。比虽遣衡规往视，然规凡人，未曾经练戎事，何益于算。徒引岁月，坐视边人肝脑涂地，臣甚惑之。谨按义问所为，盖全不晓事，留在边上一日，即有一日之害。昔赵任廉颇，以赵括代之则败；秦任王，以白起代之则胜。盖临敌易将，顾代者何人耳。今执政乃以虚文籍口，终欲庇之。远人何辜，日被涂炭。若非陛下哀矜四方，亟命贤将往代，则臣恐陷害生灵，未有已也。兼臣访闻渠阳诸夷蟠踞山洞，道路险绝，中国之兵入践其地，虽跬步不得其便。昔郭逵知邵州，困于杨光僭；李浩从章自沅州入，过界即败。逵、浩皆西北战将，然并有败无成者，地形不便也。今闻朝廷已指挥诸道发兵，数目不少。然将非其人，臣恐既不知战，又不知守，老兵费财，渐致腹心之患，深可虑也。今朝廷欲弃渠阳，然其中屯戍兵民不下数千，义无弃之虏中俾为鱼肉。要须略行讨定使知畏惮，肯出渠阳兵民，然后为可。臣访闻湖南北士大夫，皆言群蛮难以力争，可以智伏；欲遣间谍招诱，必用土人；欲行窥伺攻讨，必用土兵。舍此而欲以中国强兵敌之，虽多无益。然此可使智者临事制置，难以遥度也。臣前者尝以众人言谢麟屡经蛮事，颇有劳效，乞行委任。朝廷置而不用者，盖必有贤于麟者，惟乞速遣，以纾边鄙之患。至于义问，决无可望，幸陛下无疑也。臣又闻渠阳诸夷，与宜州群蛮相接，宜蛮部族众多，若与渠阳诸夷合谋作过，势益昌炽，猝难翦灭。亦乞指挥广西，预行招抚，虽不得其用，但勿与协力，亦不为无益矣。取进止。

　　【乞定差管军臣僚札子】

　　臣伏见管军臣僚见阙三人。顷者，窃闻大臣议除张利一、张守约，陛下以谓二人皆资任浅下，用之则为躐等。又利一，张耆之子，而得一、诚一之兄，故不可用。特出圣意，欲用王文郁、姚兕。大臣既退，辄寝文郁、兕，而进拟利一、守约。右丞许将既随众签书进拟，而复论奏其不便，因此进拟文字，为圣旨所却。经今一月有余，废不复议。臣窃以祖宗故事，凡有管军，皆以资任先后相压，未尝轻有移易，自非战守功效尤异，岂可超授。今利一、守约资浅才下，别无出众劳效，而利一家世，又如圣旨所谕，大臣力行己意，力欲进拟，其为不便，不言可见。许将既知其失，自合与众人公议，止其进拟。今乃外同签书，内行论奏，反复之状，殊非大臣之体。由此互相疑阻，遂使差除之政，废不时举。以臣愚见，实恐自此专擅之迹，与窥伺之风，交行于上，浸淫不止，皆非朝廷之福也。况自祖宗以来，以管军八人总领中外师旅，内以弹压貔虎，外以威服夷夏，职任至重，岂以大臣商量未得如意，阙而不补。臣欲乞指挥，以本朝故事，参近日圣旨，苟非边功尤著，众所推服，罪恶显白，世所共弃，且当循守资格，速加除授，以允公议。取进止。

　　贴黄：访闻张利一任定州总管日，曾入教场巡教，以不得军情，诸军并不唱喏，因此移真定总管。据此事状，实亦难令管军。 
　

　



　

　
●栾城集卷四十六
◆御史中丞论时事札子十三首
　　【乞裁损待高丽事件札子】

　　臣伏见高丽北接契丹，南限沧海，与中国壤地隔绝，利害本不相及，本朝初许入贡，祖宗知其无益，绝而不通。熙宁中，罗拯始募海商，诱令朝觐，其意欲以招致远夷，为太平粉饰及掎角契丹，为用兵援助而已。然自其始通及今屡至，其实何益于事。徒使淮浙千里，劳于供亿，京师百司，疲于应奉。而高丽之人，所至游观，伺察虚实，图写形胜，阴为契丹耳目。或言契丹常遣亲信隐于高丽三节之中，高丽密分赐予，归为契丹几半之奉。朝廷劳费不訾，而所获如此，深可惜也。今其复至，既朝廷未欲遽绝，谓当痛加裁损，使无大饶益，则其至必疏而我得其便矣。窃见近日已降朝旨，自明州以来，州郡待遇礼节，率皆减旧，而京师诸事，未加裁定。臣愚以谓朝廷交接四夷，莫如辽、夏之重，而自前所以遇高丽者，其比二虏多或过之，非独于本朝事有不便，傥使二国知之亦为未允。今略取都亭及西驿所以待西北人使约束，与同文馆待高丽例，轻重相比，乞行裁酌。谨具条例如后：

　　○北使条约

　　一、人使送到买物札子，如内有不系卖与物色，更不关报国信使下行并官库供纳，仰馆伴使副婉顺说与。〈后条其不系卖与物色名件，逐一细开。〉

　　○西使条约

　　一、西人诣阙贺正旦圣节，到，许住二十日，非泛一十五日。〈如系商量事，候朝旨进发。一、西人到关，随行蕃落将不许出驿。或有买卖，于本驿承受使臣处出头，官为收买。〈后条不许收买物，亦细开名件。

　　一、西人到京买物，官定物价，比时估低小，量添分数供卖，所收加抬纳官。

　　○高丽使条约

　　诸人从出外买到物并检察有违碍者，即婉顺留纳。〈以杂支钱给还价值。〉系时政论议及言边机等文字，即问元买处关开封府。诸进奉人到阙，司录司及晓示行人许将物入馆，至设厅两廊与进奉人交易，仍关监门，不得阻节。诸亲事宦随人从出外游看买卖，辄呼乐艺人饮酒作过及买违禁物者，杖八十，情重者奏裁。〈差到先责知委状。〉

　　诸下节日，听二十人番次出馆游看买卖，仍各差亲事官壹人随。愿乘马者，于诸司人马内各借壹匹，并牧马兵士壹人，至申时还，仍责随人所往处状。诸进奉人乞赎藏经者，申尚书祠部，余相度应副，即不许买禁物、禁书及诸毒药。诸进奉使乞差伎艺人教习三节，并关管勾同文馆所。公使钱伍拾贯，关左藏库供，限壹日到，每三日或五日买时物花果之类，送进奉使副并上中下节，阙即再关取。右臣窃谓辽、夏、高丽，均为夷狄，朝廷所以交接之仪、防闲之法，理当无异。况高丽之于契丹，大小相绝，有君臣之别。今馆饩之数、出入之节，或皆如一，或更过厚，其于事体实为不便。臣欲乞凡馆待送遗，并量加裁抑，其人从出入，即依西北人使旧例。其留住月日，非汴水未通，仍立定日限。如此施行，亦自不为薄也。取进止。

　　贴黄：高丽人使，见今必已至浙路。所定裁损条约，乞不下省部，只自朝廷指挥，免有稽缓失事。

　　【论张颉不可用札子】

　　臣伏见朝廷以置渠阳军为不便，议欲弃之者久矣。然自去年以来，欲弃而不得，群蛮猖獗南边，至今为梗者，何也？任非其人，而弃之无术故也。唐义问，文俗吏耳，无他才略。昔被朝命，直入群蛮之中，欲弃此城。既为蛮众所围，用胡田之计诈欺群蛮，苟脱性命。既归不敢以其实闻，凡有寇盗，皆指挥边城不得申报。朝廷不察其实，而任之不替，则既一失之矣。及今夏以来，蛮寇大作，以至覆军杀将。臣屡以为言，而朝廷属任义问之意不衰。访闻大臣，但以临敌不可易将为词，终欲庇义问，不恤边人肝脑涂地之苦，及今已将半年，则既再失之矣。今者朝廷除张颉知荆南。颉自瀛徙荆，诚不为超迁。然近降朝旨，令单马赴任，外人始知朝廷欲以颉代义问。盖义问之所以败者，暗而自用，狠而失众。今颉猜险暗愎，又甚于义问，而朝廷复加委任，则又三失之矣。臣窃悲湖北之人，外遭群蛮骚扰，不安其居，内蒙用人三失，未知息肩之所，是以不避烦渎，冒进瞽言。昔元二年，朝廷除颉户部侍郎，臣时为谏官，前后具颉罪恶八事，乞行罢免，时虽不从，然用颉未逾年，知其不可，卒黜之外任。及今未几，而遂付以边事。边事重害，又与户部不同，盖临敌统众，兵民性命所系，不可不慎。窃闻大臣谓颉本贯鼎州，意其习知蛮事，是以遣之。然不知人才各有短长，未必生于其乡必善其事。臣但恐颉任情恣行，出于天性，老而不改，必致败事。颉昔为桂州经略使，始因靳吝小费，终以措置乖方，〈事具臣昔言颉八事。〉遂致宜州夷人背叛，贼杀本州兵官。颉寻遣费万、王奇二将，继往攻讨，率皆陷没。先帝震怒，差官取勘，遂落职夺官，降知均州。又元丰三年，除颉知熙州，是时臣僚上言，颉天资褊躁，动多猜忌，顷在广南，忿争互论，州郡官吏为之不安，乞赐追寝新命。寻奉圣旨，令依旧知沧州。然则颉之不可付以边事，著自先朝，非独今日臣言之矣。所有臣昔具颉八事，皆非虚言，并有案据，谨别具开录奏闻，乞令大臣看详，罢颉新命。或但无令预闻边事，别拣谙练用兵之人，责之成效。取进止。

　　贴黄：张颉资任已深，除知荆南，不为过当。臣今所言，但以颉为性猜险，所至不得众情，不可令管边事耳。

　　【再乞禁止高丽下节出入札子】

　　臣近奏乞裁损同文馆待高丽条例，除近降圣旨略施行外，有一项下节日听二十人番次出馆游看买卖，止减为十人。窃缘夷狄之人，怀挟奸诈，情不可知，许令游览都城，大则察探虚实，图写宫阙、仓库、营房、衢道所在曲折，事极不便。小则收买违禁物货、机密文书，及作违非法。治之则伤恩，不治则害事，听之出入，无一而可。旧法虽令亲事官监视，然小人贪利，微加赠遗，何所不从，其实无益。若是朝廷全然不恤前事，则虽日令二十人出入可也。若以为可虑，则止许十人实亦不便。伏乞再降圣旨，全令禁绝。取进止。

　　【催行役法札子】

　　臣昨于九月初论役法未便事，经今已是两月，未见施行。臣窃见二圣临御以来，凡所更改法度，皆已略定，惟是役法，首尾五年，民间终未得安便。若不及今完治，实恐久远，奸人指以为词，疵病圣政。古人有言：“难得而易失者，时也。”惟陛下哀怜小民，速指挥大臣，早定良法。取进止。

　　【再催行役法札子】

　　臣伏见二圣临御以来，号令之不便于民者，莫如役法之甚。盖编户之民，自五等以上，人被其害，士大夫自有知识以上，人知其非。臣昨日蒙圣恩擢任执法，即尝首言其事，以为他日小人疾害圣政，欲立异同之论者，必指此以藉口，不若今日博采公议，自救其失。故于九月八日，备论五事，乞赐施行。又于十月二十六日，乞检会前奏，早赐指挥。前后共经三月有余，终未见可否。伏惟天下利害，其切于小民，害于圣政，未有甚于此者。而大臣因循，重于改作，迟迟至此，甚非陛下勤恤民物及深思远虑之意。伏乞更加申敕，速令详议，立成定法，以时行下。取进止。

