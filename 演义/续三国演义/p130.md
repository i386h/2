<!-- { "loadSidebar": true } -->
　　斯时司马彪因齐王被诛，移镇许昌。值惠帝征邺，东海王失律，成都王留驾都邺，彪乃与镇东将军周馥上表，劝帝并成都王亲睦本宗，迁驾还洛，邺台非驻跸之所。诏谕王浚回兵，复用王戎，亲司马越，帝不能从。成都王谓其为妄言，遂致被王浚所破，败走洛阳，俾张方逞强横之志，劫掠洛阳，徙帝长安，心中甚是不悦。有长沙王旧将冯嵩投彪处为司马，揣知其意，乃乘间说之曰："今河间王以外枝之亲，劫帝西迁，纵张方黜成都，独擅其权，不久必行篡逆矣。殿下勇略振世，何不会合平昌公、南阳王等同起义旗，匡复皇室，而乃坐视国家丧乱也！"范阳王曰："张方雄猛，势焰方炽，欲举此谋，非比细有，不得造次。"正议间，忽有东海王会兵檄文来至。范阳王与众看毕，遂乃廷诏冯嵩曰："东海王既立会盟之谋，东平公以徐州军马相让，事谅有成。既有行文来会，殿下正宜合众共同推为盟主。讨伐叛逆，肃整朝廷，谁敢不从！"司马彪大喜，乃受檄遣使回报，言不日即来相会。即命冯嵩前往平昌、南阳二处，去约兴义。
　　
　　嵩至南阳王处，入见告曰："臣奉范阳王之命来叩大王驾下，望同起兵剿灭张方，迎帝还洛，崇奉九庙，以复晋朝天下。若再不举，必被河间王所篡矣！"司马模曰："长史大议、范阳王忠论，敬当从命。但吾诸宗族亲王虽皆有兵，奈无河间、成都之气势，李含狡猾之智谋，张方、郅辅之勇略，一时恐难卒胜，实非等闲比也。"冯嵩曰："豫州刺史刘乔，心怀徇国，志切忠君，力练老成，素多谋计。大王若能遣一介之使，论以大义，其人必然应允。若得他来，于臣提调，委以军事，讨张方如摧枯拉朽耳！"南阳王从之，即遣亲将夏勇去会刘乔。再使冯嵩往平昌说知，转许昌会范阳王等齐到徐州相会。于是各皆刻期而至，东海王见报大喜，差糜晃、何伦、宋胄分投迎接，入见礼毕，并道国家孔棘颠沛之事，尽皆愤激。司马越曰："今蒙诸宗族皆听鄙言，来此共议。吾观兵众虽多，但系一时凑集，必难统属。须得一个熟谙韬略、惯经行阵者作一主帅，指点方略，然后可以远出关西，保其必胜也。"南阳王司马模曰："吾昨亦虑此事。冯长史荐刘乔刺史谋猷深远，曾遣亲将前去约会，未知从否。"正说间，夏勇亦至回话，道："刘刺史遣我先行，待他商议而来。"冯嵩曰："还要盟主大王再发一使，催他来此，方好进兵。"东海王然之，乃差官使持檄去会刘乔。乔见檄书又到，召集僚属议曰："南阳王昨使夏世雄来会，今东海王又有檄文到此，还是去的是，不去的是？"其子刘祜素有识见，人皆重之，乃进言谓父曰："东海王立心不仁，夙无令德，今失兵柄，思不能报复成都王之恨，故诳称迎驾，藉手众人，假公济私耳。"乔曰："彼今为因张方残暴，窘辱宫妃，故行反正之师。恐他日成功，吾失忠绩，被人议耳。"祜曰："长沙王尽忠王室，怀谗害死。又起兵攻邺，思害成都，是天理之不从，反致败绩，以陷车驾。复构王浚以残邺城，败坏晋家天下，使张方乘机劫驾西迁，此祸阶悉由东海而起。此等之人，岂堪倚附！他若兵力有如河间、成都二王，则篡位不待今日矣！我若从其所召，是犹舍马骑虎，不久将被其所食矣。"参谋夏惠亦曰："公子之言深合礼体。且河间王奉天子而令诸侯，今从东海，是犯上矣。"刘乔曰："必不应彼之召，恐惹嗔怪，将如之何？"惠曰："今闻范阳王拜刘琨为长史，东海王以其子刘群为淮北护军，用其侄刘演镇守三台，以其弟刘舆为颍川太守。我今先上一本，言刘琨见羌胡卢禾、马荷侵寇郡境，乃擅弃信地而不顾；刘演镇守壶关而不拒伪汉之兵，今反窃据京邑大郡，阿附司马越、刘舆，唆附赵王篡逆为乱，今则擢以要职，不行治罪。此事一上，朝中成都王等必然准行诏责，东海王见之，自然不复再召我矣。彼今有事于关西，焉能加兵于我？纵他能返乘舆，谅东海王之祸亦在不久，不去的是。"刘乔从之，具本至关中，上刘琨一门过失，并东海王召己之由。未知刘乔父子上表以明不从东海王之意，是也否也。后人有诗叹曰：
　　
　　帝徙关中势在西，刘乔拂召意何如。不因东海心奸慝，盖为张方勇略馀。
　　
　　
　　

　　第八十回  东海会兵讨张方
　　
　　却说刘乔听信参谋夏惠之言，欲拂司马越之召，乃先上表至关中奏帝，劾越之党，并报会兵消息。河间王见本大惊，急聚腹心将佐等商议其事。李含曰："臣前曾言成都王不可废黜，张方太过于横，必然惹祸。今果四方兵起，大王其将何以处之？"河间王曰："悔以无及矣！长史高见犹可为计，请明教我。"李含曰："急宜再起成都王为帅，统张辅等督京师之兵，拒住河桥，为刘乔后援。命刘乔移镇灵璧，以阻东海王之兵，不容西来。下诏令荆州刺史刘弘、寿阳刺史刘准，合兵以拒司马彪于许昌。命张方提兵前去责问刘琨、刘演弃地之罪，住扎于路，暗合刘乔连夜直捣许昌，袭而攻之，连范阳王亦可破而掳矣。东海虽欲进兵，被吾各处守住，下诏不得与战，延挨日久，众心必懈，自然解散矣。何惧之有哉？"河间王听言大喜，即便依含所议而行。诏至荆州，荆州刺史刘弘乃先上表至长安，劝帝下诏与诸王释怨罢兵，并一以拒伪汉。剿除群盗，靖清境内，然后各保封疆，此万世无疆之福也。帝见表，召河间王议之。河间王不准其表，催弘进兵。弘见河间不从其劝，张方残暴，终必败事，亦不奉诏命，以书报知东海王。东海王见四方景从，遂引兵前进至灵璧，被刘祜以兵阻住，谨守不战，不能前进。刘乔分兵一半，从张方暗袭许昌，兵于二百里外屯住。范阳王刘琨正与刘舆共议进兵之事，不提被刘乔所劾。张方合兵一日驰至，二更到于城下，竖起云梯，一齐扒上。守兵急忙奔报，已被砍开城门，军士涌入，高声大叫曰："吾乃天下二十四路总先锋、关西大将军张方！刘琨好向前受缚，尚论前功议赦，否则尽行诛戮！"刘琨等仓猝而出，与姬澹、李猷合拒张方，被刘乔夹攻而至，杀得大败。范阳王猛将王旷冲来接应，被张方、林成合至，一刀砍死。姬澹、李猷料不能支，保护刘琨出西门而去，走回并州。范阳王被张方追紧，单马绕城而逃，见西门大开，遂出城而去。刘舆寻不见众人，亦混于军中走出，于城外转西处撞遇范阳王。舆曰："今被所算，垂败已极。吾兄必往并州，我与殿下且自逃命，再作道理。"张方见众皆走，军兵降杀将尽，夜深黑暗，乃亦不追，与刘乔整取库藏钱粮，回兵转守灵璧，不在话下。
　　
　　范阳王与刘舆二人走至日午，赶着刘琨。范阳王见姬澹、李猷、卢谌尚在，而己将一个也无，乃恸谓琨、舆曰："不谓晋室如此不幸，骨肉参商，自相戕贼。今被张方所算，兵马全无，根基尽失，自思进退无门，立足无地，何以存身！喜有二公垂爱，乞念旧日相从之义，为我收取骸骨归土，免使暴露，九原衔公之德。吾当自刎于此矣！"刘琨曰："胜败兵家之常，兴废非人可必，何乃短见如是？臣请往说段匹殚之兵，西取并州，以迎大王。大王可权往冀州安身，又作计较。"范阳王曰："今天下大乱，各州刺史皆自为计，怎肯纳吾！"刘舆曰："吾兄既然北去借兵复地，殿下实无所归，当从兄言的是。冀州刺史温羡，心忠似日，义重如山，与臣有一面之交。待某先去说彼，以迎殿下。殿下到郡，告以艰苦，并张方横暴之情，命其会合王浚同来，则可以破取刘乔矣。刘乔一破，东海王得过灵璧，张方之仇亦可报也。"范阳王再拜谢曰："若得如此，则是死生共义，骨肉君臣矣。敢忘德乎！"于是就途中分别。琨西行并州相度事机，舆同范阳王北行冀州。
　　
　　舆先入城进见温羡，具言："张方劫驾，横暴不仁，窘辱妃嫔，凌虐大臣。南阳王与东海王、范阳、平昌、东平等欲合兵共奖王室，今被张方暗袭许昌，致遭挫衄，兵败将亡，置身无地，逃遁至此，欲投辽段借兵复仇。盘缠又缺，思故人在此，意欲拜谒一次，故着小弟先来通诚耳。望勿阻拒，容与一会何如？"温羡听言，惕然伤感，拊髀叹曰："范阳王未尝有过，今遭所算，实可哀也！"刘舆乘意说之曰："故人既有恻隐之念，何不借一属县，待小弟辅翊范阳王权为栖身之所。待吾兄得复并州，再作计议。"羡曰："是何言也！夷齐让国，万古称贤。吾安忍范阳王奔走无依，独不能以冀州相让乎！"即命吏典与大将支安引兵三百，迎接范阳王入城，推之为主，自任长史之职。以刘舆为司马，共图代为报仇之事。差参军李腾飞往幽州哀告王浚，求其出兵，共奖王室。浚见腾飞说温羡以冀州相让，即召裴宪、游畅、祁弘等共议从请之意。游畅曰："前者吾奉东海王之命，已大破成都王之兵，结恨已深。今河间王被张方所哄，废成都王太弟之号，彼见四处兵起，必复成都王出掌兵马，以拒众王。若一得胜，必来征我，以报前恨。正当从请，以结范阳王为援。"浚乃决意，召腾飞问曰："温大人来合我兵，将欲何为？"腾飞曰："目今刘乔助逆，袭破范阳王，又阻拒东海王之兵于灵璧，不能得进。意欲起兵先并刘乔，以通灵璧之路，然后与南阳、东平、东海王等合攻长安，以讨张方。望大人思念开国旧勋，再振中兴之绩。"浚曰："温刺史以大义合吾，吾何不从！参军先去回话，吾使祁弘将铁骑万人，先往灵璧，以破刘乔。自引大兵五万，径出长安，以伺众兵。可教温刺史与范阳王即来会合，庶免张方得志。"李腾飞拜谢而回，见范阳王具言其情，众皆大喜，使人密往报与东海王知道。
　　
