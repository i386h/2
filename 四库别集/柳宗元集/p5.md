<!-- { "loadSidebar": true } -->
　　负罪臣宗元（一无负罪二字。）惶恐言：臣所贬州流人吴武陵（诸本流人上有“量移”二字。考之史传，止云坐事流永州。胥山沈晦曰：宜如《唐书》去“量移”字。）为臣言：“董仲舒对三代受命之符。（董仲舒《策》曰：天之所大奉使之王者，必有非人力所能致而自至者，此受命之符也。天下之人，同心归之，若归父母，故天瑞应诚而至。《书》曰：白鱼入于王舟，有火集于王屋，流为乌。此盖受命之符也。）诚然非耶？”臣曰：非也。何独仲舒尔。自司马相如、刘向、扬雄、班彪、彪子固，皆沿袭嗤嗤（音痴，）推古瑞物以配受命。（司马相如《封禅文》、刘向《洪范五行传》、扬雄《剧秦美新》、班彪《王命论》、班固《典引》，皆言符瑞之应。）其言类淫巫瞽史，诳乱后代，（诳，古况切。）不足以知圣人立极之本，显至德，扬大功，（一作公。）甚失厥趣。臣为尚书郎时，尝著《贞符》，言唐家正德受命于生人之意，累积厚久，宜享年无极之义，（一无年字。）本末闳阔。会贬逐中辍，不克备究。武陵即叩头邀臣：“此大事，不宜以辱故休缺。（缺，破也，少也。《集韵》：缺或作，缺，倾雪切。）使圣王之典不立，无以抑诡类，拔正道，表核万代。”（表核，犹表正也，实也。）臣不胜奋激，即具为书。念终泯没蛮夷，不闻于时，独不为也。（独，一作犹。）苟一明大道，施于人世，（一本，死字上有臣字。）死无所憾，用是自决。臣宗元稽首拜手以闻。曰：   
　　孰称古初朴蒙空侗而无争，（《扬子》：天降生民，空侗颛蒙。空侗，无知貌。）厥流以讹，（流，谓末流。讹，谬也。）越乃奋斗怒震动，专肆为淫威？（《书》：攘矫虔。，古夺字。一作击。沈晦曰：诸本作振动静专，《唐书》无静字，今以《唐书》为据。动字绝句。）曰：是不知道。惟人之初，总总而生，林林而群。雪霜风雨雷雹暴其外，于是乃知架巢空穴，（一无乃知字，下同。）挽草木，取皮革，饥渴牝牡之欲驱其内，（驱，一作欧。）于是乃知噬禽兽，咀果谷。（父咀，谓商量斟酌之。一曰含味。《前汉》：咀噍芝英兮叽琼华。噬，音誓。咀，在吕切。）合偶而居。交焉而争，睽焉而斗。（睽，一作际。）力大者搏，齿利者啮，（倪结切，噬也。）爪刚者决，群众者轧，（乙黠切。《说文》：辗也。）兵良者杀。披披藉藉，草野涂血。（涂，一作流。）然后强有力者出而治之，往往为曹于险阻，用号令起，（一无用字。）而君臣什伍之法立。（什伍，谓兵法也。五人为伍，十人为什。）德绍者嗣，道怠者夺。于是有圣人焉曰黄帝，游其兵车，（一无游字。）交贯乎其内，一统类，齐制量。（制量，谓法制度量也。）然犹大公之道不克建。于是有圣人焉曰尧，置州牧四岳，持而纲之，立有德有功有能者参而维之，运臂率指，屈伸把握，莫不统率。尧年老，（一无尧字。）举圣人而禅焉，大公乃克建。由是观之，厥初罔匪极乱。（匪，一作不。）而后稍可为也。（一本，为下有世字，也下有而字。）非德不树，故仲尼叙《书》，于尧曰“克明俊德”，于舜曰“浚哲文明”，于禹曰“文命祗承于帝”，于汤曰“克宽克仁，彰信兆民”，于武王曰“有道曾孙”。稽揆典誓，贞哉！惟兹德实受命之符，以奠永祀。后之妖淫へ昏（《左传》：口不道忠信之言为へ，诸本作嚣，非是。へ，鱼中切。）好怪之徒，乃始陈大电、（《河图》云，少典妃附宝，见大电光绕北斗枢星耀郊野，附宝意感而生黄帝于寿丘。《帝王世纪》：大电光绕北斗枢星，附宝感而怀孕，二十四月生黄帝。）大虹、（《世纪》又云：舜母握登见大虹，意感而生舜。瑶光如虹贯月，感女枢而生颛顼。大星如虹流华渚，而女节生少昊。见沈约《宋书》。）玄鸟、（《诗·商颂》：天命玄鸟，降而生商。注云：玄鸟，<鸟乙>也。汤之先祖有氏女简狄，配高辛氏，生契。笺云：<鸟乙>遗卵，简狄吞之而生契。《史记》：帝喾少妃简狄，以春分祀高，而玄鸟遗其卵，简狄吞之，孕而生契焉。）巨迹、（《诗·生民》：履帝武敏歆。笺云：高辛初郊之时，有大神之迹，姜原履之而生弃。《史记》：帝喾元妃姜原，见大人迹，履之，感而生稷。）白狼、（《帝王世纪》曰：有神牵白狼衔钩入殷朝。《尚书璇玑钤》曰：汤受金符帝，白狼衔钩入殷朝。）白鱼、流火之乌（武王伐纣，渡河，中流，白鱼跃入王舟中。武王俯取以祭。既渡，有火自上复于下，至于王屋，流为乌，其色赤，其声魄云。董仲舒《策》引《书》：白鱼入於王舟。注谓今文《尚书·泰誓》之辞，谓武王伐纣时有此瑞也。《前汉·郊祀志》曰：周得火德，有赤乌之符。注引《尚书中候》曰：有火自天止于王屋，流为赤乌，五至以谷俱来。）以为符。斯为诡谲阔诞，（诡，古委切。谲，音决。）其可羞也，（其，一作甚。）而莫知本于厥贞。（《新唐史》无而字。）汉用大度。（《汉书·高纪》：常有大度。）克怀于有氓，登能庸贤，濯痍煦寒，（煦，也。一曰温润。痍，音夷。煦，吁句切。）以瘳以熙，兹其为符也。而其妄臣（一本作臣妾。）乃下取虺蛇，（虺音卉）上引天光，（《史记》：高祖被酒，夜径泽中，有白蛇当道，高帝拔剑斩之。后人来至蛇所，有一老妪哭曰：吾子白帝子，化为蛇，当道，今者赤帝子斩之。又曰：高帝入关，五星聚于东井。班彪《王命论》曰：初刘媪妊高祖而梦与神遇，震电晦冥，有龙蛇之怪。是以王、武感物而折券，吕公睹形而进女，秦皇东游以厌其气，吕后望云而知所处，始受命则白蛇分，西入关则五星聚，故淮阴、留侯谓之天授，非人力也。公意其指此乎？）推类号休。（号，胡刀切，下同。）用夸诬于无知之氓。增以驺虞神鼎，（驺虞，仁兽也，司马相如《封禅书》曰：囿驺虞之珍群。又曰：般般之兽，乐我君囿。白质黑章，其仪可喜。言时得此兽也。元鼎元年，得宝鼎汾水上，因是改元。四年六月，又得之。）胁驱纵臾，（《西汉·衡山王传》：日夜纵臾王谋反事。注，纵臾，勉强也。臾，一本作踊。《前汉》：日夜纵臾，谓奖劝也。纵，子勇切。臾，音勇。）俾东之泰山石闾，（武帝太初三年夏四月，还，修封泰山，礻石闾。《郊祀志》云：石闾在泰山下南方。方士言，仙人闾也，故上亲禅焉。）作大号，谓之封禅，（张晏曰：封禅者，天高而可冀近神灵也。《说文》：祭天也。一曰让也。王侯功不敢当，故让于天。禅，音擅，古文作礻字。）皆《尚书》所无有。莽述承效，（《王莽传》，前辉光谢嚣奏，武功长孟通浚井得白石，上圆下方，有丹书著石，文曰：告安汉公莽为皇帝。符命之起，自此始矣。述为益州牧，有龙出其府殿中，夜有光耀，述以为符瑞，因刻其掌，文曰公孙帝。）卒奋骜逆。其后有贤帝曰光武，克绥天下，复承旧物，犹崇赤伏，（伏，一作服。光武在长安时，同舍生强华自关中奉赤伏符曰：“刘秀发兵捕不道，四夷云集龙斗野，四七之际火为主。”群臣奏曰：“受命之符，人应为大。”光武因此崇尚符谶，建武元年也。）以玷厥德。魏、晋而下，ζ乱钩裂，厥符不贞，邦用不靖，亦罔克久，驳乎无以议为也。（《玉篇》：驳，马色不纯。《前汉》：白黑杂合谓之。本作驳。）积大乱至于隋氏，环四海以为鼎，跨九垠以为炉，（垠，《广雅》：崖也。《前汉》：漂龙渊而还九垠兮。垠，音银。炉，音卢。）爨以毒燎，（爨，《说文》：齐谓之炊。燎，放火也。爨，取乱切。燎，音了。）煽以虐焰。（煽，炽也。焰，火光也。煽，音扇，又音膻。焰，以赡切。）其人沸涌灼烂，号呼腾蹈，莫有救止。   
