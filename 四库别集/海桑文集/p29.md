<!-- { "loadSidebar": true } -->
　　右蒙古唐生所作青骢马文学赵君着藏之遇能赋者辄永题咏愈益不厌冣后以示余评余观生笔殆规模于吴兴赵公而吴兴则由李龙眠以达于曹将军风致故自超宜文学珍爱之马有出群姿圉人唐衣冠亦清楚赋者以其仰嘶疑为困羁束局者殊不然观其逸气凌厉岂辕下驹可儗君子必束身规检良骥必服鞿馽而后有用何足为病哉文斈修修然常恐不及谦谦乎古道是遵固将比德于骥幸甚勉旃而毋徒以脱略绳茦为骏且神也虽然余因是图私有感焉余家藏厉归真牛一轴吴元瑜马一卷二公皆五代人宣和画谱具载其事归真黄冠善剧饮口大容拳人或求画不应辄以拳塞其口独时时作以与酒家耳马啚则徽庙题其上曰吴元瑜駉牧啚殆百十马不止小不踰寸六可二三指马之态大略其是甚可珍也乱后不省落谁手然往来余心特一耿耿以为宋内府藏由靖康入金又自金入元不知何自流落而归于我而竟化去物亦玩人矣哉文学其慎之慎之而毋若余之慨可也诸诗各极用意若愤切顿拄则有万石子与冣后题然格调意趣俱到卷中律诗一而巳乙巳二月望日题 

　　○题墨竹序后 

　　愚溪王君得断缣墨竹一稍而装潢之且述其所由来深加叹恨盖君甞学竹于湖洲而得其法故见此而异之以揭诸五老山房不啻用并州快刀剪吴松江水之半亦自可观或曰牺象沟中之断也龙吟柯亭之朽也丝桐爨室之焦也其沦落犹能全其本真及就形制犹为施之时用而此特玩耳王君何留意之深也是殆不然传曰游于艺说者以为玩物适情书固艺之一画亦书之流也玩以适情而非玩以丧志何为而不可乎峄山之刻岐阳之鼓风霜消蚀野烧缺落殆尽而兰亭出杵臼纔二三十字君子得而宝之以存古晋唐名画粉墨剥烂好事者千金购之常恐落它人手而掇补珍袭以传子孙良有以也王君为能自适矣若夫竹之韵致则君之述尽之其为李遵道父子家法无疑乙巳腊月 

　　○题三咏卷后 

　　夫当其盛时而恒不居其盛者几何人欤余以耳目所睹记者得一人焉维孙君景吴氏当其时元戎参佐各以苐宅车马相雄夸声伎绮靡相征逐而君处之泊如也苐结茅亭蓬轩竹屋以训子延宾节起居而止俸钱不入私橐公余不问家事家居不谈官政门无俗驾倒履倾盖以为常座常满尊亦满读古史是是非非不极不置谈或至夜参半率忘其谁宾主也游戏于吟咏每一吟和一卷成不知凡几卷壱味之佳必奉客客至不计有无苐目其子观民买酒买酒虽处大幙其子未尝入公府人亦??十之识嗟乎景矣不居其盛若此故独以贫永令誉而利害宠辱举莫能加其贤矣哉予来章贡往往其门生故吏颂道不一甚可书也观民出诸贤所咏三卷题诗各若干首示予且曰兵余仅仅存此顾一言以识之予惟景贤高致苦节未易可及即何地无竹可屋无蓬茅可亭且轩乎又何官能为累乎昔形国王公在中书食大官上鱼羮成不乐居位即云世间何所无鱼羮饭充景贤之志亦如是矣观民拳拳是诗其酷肖严君又何如哉 

　　○题秋菊问荅卷后 

　　右秋菊问荅一卷凡为律诗二八章庐山王先生希颜为宣城孙景贤氏作也今三阅岁矣予来贑其令子观民复请藁于先生缮鴈以示不忘且□予志其下方子熟复焉重慨夫昔之公侯里苐文武衣冠既与世俱変而其可悲可愕者亦皆散为飘风荡为飞烟识者无复道而孙君方远宦荆湖间菊亦荒矣菊虽荒然诗存观诗复何翅对菊即其风流文物宛然如新有歆慕而无悲愕其用意远甚诗可以观殆是也夫子观辋川集有春桂问荅槩见彷佛殊不尽言希颜为菊往复皆八殆无遗余格调高雅得少陵之风抑不知菊自晋唐来有主宾知已若是者否渊明虽爱菊其子殆不是爱视观民又何如皆弗可以弗识也嗟赏之余敬题其末 

　　○跋周府君碑后 

　　按此碑后汉灵帝熹平二年所建唐文宗太和九年重刻也太和乙卯距熹平甲寅凡六百六十二年汉刻盖不复存今丙午距太和乙卯又五百三十六年唐刻亦磨灭过半其字体完整者极奇古可尚其舛讹者疑太和已失其真况今又加剥蚀乎汉刻本在垄上唐刻在曲江庙不知何时徙置路学已断为三朝阳钱太守既新府治以韶在汉隶桂阳府君功勋在韶乃徙置府治命工胶漆绩其断匣而树之以嘉惠无极呜呼服岭以南韶独有汉隶一通城希世之珍也钱侯官既满眷眷是碑且曰予媿府君勋寔多継府君而轰烈者必予交承徐太守也子幸志之是岁八月庐陵陈谟志 

　　○书月溪庵诗轴后 

　　月溪道者韶州学佛徒也卓小庵于城西今指挥使司参军竹间王侯实相成之王侯爱道者颇朴俭又苦行公务之暇輙至庵中吟咏以自畅庵虽小时时有名胜之会太守钱朝阳县令谢彦刚皆时游焉实以参军故而四方宾客颇称道之丙午六月参军与客游因壁间揭古诗四章用韵以为乐既成以示余亦想象成章因慨夫地不必皆胜以人而胜方天下大乱金利宝坊槩为草丘士君子搜奇访古乃无可寄一慨者韶州去中华万里城郭人民释老之宫犹存髣髴又得诸贤合并临莅之何其幸欤然乃求化人开士则无有交名胜而善理致者又何欤是庵之胜当由诸贤题咏道者珍藏之 

　　○题邓性初卷 

　　余弱冠初当太定甲子读书澄江之南洲始识邓君用时有交臂鴈心之驩其后甞抵杨观山先生许其列于青衿者则君用子性初也君用与先生皆已矣余亦崎嵚历落且七衮而故友严文炳令子子初袖卷轴介予叙其端读卷中诗则皆羙性初而赋者呜呼其使余感也昔余交君用时性初尚弱及观山讲次性初方学也中更丧乱避地五云虽乐于客土而重违其亲乃还其阖闾呜呼性初亲老矣宜何如其左右就飬也医踰于三世既取验于其乡经传夫四诗宜益充其所学切切乎取友之必端恳恳乎与人之必周密密乎遇事之必谨有鱼鱼雅雅无戚戚咨咨即其亲桑榆之景媚于艳阳之晖菽水之味乐于肤鼎之腴矣余题卷己复取董召南桐栢行再四颂之子初曰幸甚 

　　○书唐马图 

　　此太宗拳毛騧也历唐至今虽复万金涓人可得市乎独展此图即天骨开张龙池霹雳皆在目前于是天马复生矣画史识马意大似踊跃端门得所依归者呜呼岂不骑战一敌万漠漠以开风沙乎龙媒异产何代无之 

　　○书刘氏西斋倡和卷子 

　　仆生大德间为先朝太平幸民者六十余年屡不得志于文扬自诡小隐每北望燕冀怅然以之时时诵中州巨公雅作志驰魏阙之下矣今复幸为圣代逸民与康衢叟华封老人嬉戏咏歌以终余齿不亦多乎适萧君安正携至刘氏西斋巨轴而读之不觉踊跃三百鸣呼吾陈氏与刘氏为世姻世科而先朝百年间贡春官者独子高一人盖积之厚者发之迟也圣代钦其登闻特起用之再调为北平宪副居常友存冣隆由七千里伻书候其弟子产至则风雨连床于西斋者几百日诗文倡和子高皆手书以畀之殆将示后且以着忠孝之泽也子彦又欲仆志其后嗟乎逍遥堂离合差参之感彷佛具是此天伦之乐也乃若燕山怀古一倡一和如如画仆何啻身历而同赋之每一朗咏俯仰今昔之怀岂有涯哉 

　　○题孙景贤菊诗后 

　　余曩在章贡观民固未筮仕出此卷求题余读之如见其严君焉后十年景贤由华容抵庐陵出此卷相示曰火后仅存者余再复之如见其令子焉俯仰今昔感慨系之然而希颜相去百里而近连年不得觧后而景贤相望千里而遥十年复一面亦有数邪苐不知观民当复何时而倾鴈也洪武八年乙卯八月朔再志 

　　○书萧以恕族谱后 

　　昔范宣子论死而不朽归诸世禄叔孙豹以世禄不可为不朽盖世德之论也余读县丞萧君自省为沙湖萧以恕序其谱牒有曰不推本先世是不为子孙无厥祖矣不能以德垂训是不为祖父罔厥后矣至哉言平世之贻谋不淑无以遗后至其子若孙或贤且秀而耻于祖其祖者固时有之落其家声失其故步不知五世之泽莫究一人之初而付其祖于路人者皆是也皆可慨也尚有如以恕能念其祖于千四世者平尚有厯宋元至今衣冠不绝者乎左丞王公参政董公之叙志具可孝也萧叔大心至八世相业犹历历然也非世德不朽不至是呜呼安得起叔孙豹于千载之上而与共论哉乃若崛兴暴进冐牒而拜坟固然莫之怪黜其所自出恬然以为得计者又其最不肖者也则吾子与钟先生论之详矣因书于二序之后俾归于以恕藏之 

　　○书王佥宪事迹后 

　　古今治天下者恒以有穷之法系无穷之変変生则又为之法于是法如牛毛変如猬刺虽聦睿之英主明断之括辅不能草也何则君之所责治效者在守令而守令岂能皆公平也不得不紏之以案察而案察复虑其不能皆公平也不得不紏之以御史至于御史孰紏之爫法如是而止尔夫御史案察皆无长官为其属者下至曹吏皆得以紏其上法非不羙也然而上下相朋其能相紏者亦鲜如之何而可也亦曰得人而已矣得其人则良法羙意固溢出于法之外矣故一御史之贤而一台为之肃一案察之贤而一司为之耸而况与台司之多贤乎虽然其要在于疏其禁网而蕳其法令而已昔唐垂拱二年李峤论巡察风俗疏以为诸道所奏科目凡四十有四别凖格勑又三十有余而巡察使率三月右出都十一月奏事所奏文武官每道多至二千余人少者一千已下欲令尽其行能褒贬得失则皆不暇诚非敢惰于聀而慢于官也实不及耳欲望量其功程与其节制无为多张科日空费簿书率十州置御史一人以周年为限可也呜呼峤之所言当时行之与否未可知也而我朝实能行之矣余观王君子启自洪武三年五月除监察御史七月除广西佥事其在司分司行事之迹皆历历细书其自三年至五年皆班可考其察事明核而非苛其处断果决而有恕其褒贬得失未甞不尽其行能其功程节制未甞少费于簿书于是李峤论其病于唐者子启默皆行其说于今如是而为案察为御史诚能得法外之意哉诚能以法绳変而不穷于変哉子启由佥事除崇庆知州已而得投闲归乡暇日以其在广西事迹示余谨书其后如此呜呼诚非儒者能政其亦孰能与于此哉 

　　○书萧天与族谱后 

　　自宗法既废而族谱盛行固人心世道之一助也古者宗法之明有百世不迁之大宗有五世则迁之小宗継襧継祖継曾祖継高祖者小宗也小宗虽不一然皆管摄于太宗冠娶必告死亡必赴祭祀不敢尸故自源祖流条理分明而脉络有序也然此法不举久矣于是士大夫之家莫不有谱焉谱上至始祖则宗法立大宗之意也下至高祖则宗法立小宗之意也合大小宗而存其槩于彷佛合千百年之统绪而归于数叶之楮惨惔之墨呜呼亦士大夫能之流俗人则不屑矣吾故曰亦人心世道之一助者此也吾乡沙湖萧氏天与其泒出汉相国萧何流及齐梁江左蔚为名宗至唐萧瑀八业宰相盛莫与京五代时讳昶者为巡察判官避马氏乱始自始自湖南徙家泰和之禾溪则沙湖之始祖也其后宋景定二年讳德外者贡于礼部则沙湖之族祖也载诸谱者班班可考具如左丞王公黼参政董公德元及诸名贤志跋序文兹不赘述余所愿望者湖边之族之盛代有俊秀而天与二嗣子震子巽皆秀而文绵历世远则方来之未艾未有涯也不其盛欤吾故为书谱后以相期于无穷云 

　　○题濠梁乔木啚后 

