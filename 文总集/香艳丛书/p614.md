<!-- { "loadSidebar": true } -->
　　〖《夷坚志》：张魏公母冀夫人，日斋道人一员，有一客曰：“夫人当生贵子。”《何氏备史》：张魏公符离军溃，国家数十年所积资械荡弃无余。方其甘寝晏然，称是心学。然当万众崩解时，一人心法，遽能收拾否？〗 
　　枉号先生未读书，彭城柑美定何如，机心毕竟输奸桧，转向椒闱诩大鱼。 
　　〖《两浙名贤录》：秦桧妻王氏，自称冲真先生。王佐为秘书省校书郎，驳之曰：“妾妇安得有此称！”《四朝闻见录》：宪圣召桧夫人入禁中，赐宴，进淮青鱼。宪圣顾问夫人：“曾食此否？”夫人对以“食此已久，又鱼视此更大且多，容臣妾翌日供进。”夫人归，亟以语桧，桧恚之曰：“夫人不晓事！”翌日遂易糟鯶鱼大者数十枚上进，宪圣笑曰：“我便道是无许多青鱼，夫人误耳。”〗 
　　烜赫清河异姓王，武人也解选红妆。玉纤银管工笺奏，谁信张秾出教坊。 
　　〖《三朝北盟会编》：张俊妾张秾，钱唐名妓也，知书，尝代俊文字，封荣国夫人。〗 
　　莫唱南朝玉树词，青衫泪湿感天涯。仙姿宫鬓都憔悴，凄绝张家小侍儿。 
　　〖《容斋随笔》：先公在燕山，赴北人张侍御家集，出侍儿佐觞，中有一人，意状摧抑可怜，叩其故，乃宣和殿小宫姬也。坐客翰林直学士吴激赋长短句纪之，闻者挥涕。词日：“南朝千古伤心地，还唱后庭花。旧时王谢堂前燕子，飞入谁家？恍然相遇，仙姿胜雪，宫鬓堆鸦。江州司马，青衫泪湿，同是天涯。”〗 
　　澄冰同洁玉同温，丁晏何惭宰相孙。可惜陈姬年最幼，不逢招使奏君门。 
　　〖《梁溪漫志》：丁文简公五世孙女，世为郑州新郑县人，年十六，嫁进士张晋卿。靖康中，与其夫避地大隗山。虏至，丁被擒，挟之上马，丁投地以丑语诋之，且曰：“我宁死耳，誓不辱于汝辈也！”遂绝于梃下。晏元宪公四世孙女，小字师姑，年十五，从叔孝纯官于广陵。建炎三年陷于虏，系以北去，每欲浸陵之，辄掷身于地，僵仆气绝，或自经，或投于井，皆救而获免。其主母爱之，抚育如己出，虏中争传夸焉。又有陈氏女，其父寿隆，绍兴初为湖北提刑，卒于官。其子造之，挈妹至昊，欲适吕丞相之子。舟至焦山遇贼，其家被害。贼欲逼，女力拒之，大声呼其嫂曰：“不如俱投江，无为贼辱！”因跃入水死，其尸浮数里不没。贼怒，因撞以矛，乃没。女时年十四。丁、晏二事，则朱少章弁奉使归奏之，陈氏事则故老为予言。〗 
　　化行侍婢见闺仪，连袂沉渊死尚随。何事史官遗节烈？表彰端赖竹坡诗。 
　　〖《梁溪漫志》：洪鸿父羽之女适繁昌焦消，一日遇巨盗于江中，欲逼之，女义不受污，投江而死。两侍儿大曰宜恩，小曰匀奴，姓吴氏，女兄弟也，俱有色艺，亦相随赴水死。焦之甥徐伯远传其事，竹坡周少隐为之赋二诗。〗 
　　白璧无瑕竟得双，纵教玉碎志难降，千秋精爽依香冢，定有灵风满汉江。 
　　〖《宋史?列女传》：王氏二妇，汝州人，建炎初，金人至汝州，二妇为所掠，拥置舟中，遂投汉江以死，尸皆浮出不坏，人为收葬之，城外江上为双冢，以表之。〗 
　　笄年犹未脱香缨，解使权辞活父兄，一掷市桥沉玉骨，芳名青弋水同清。 
　　〖《宋史?列女传》：詹氏女，芜湖人，绍兴初，年十七，淮寇号一窠蜂，倏破县，欲杀其父兄，女趋而前，拜曰：“妾愿执巾帚以事将军，赎父兄命！”贼释父兄缚，女麾手使亟去，无顾我！遂随贼行数里，过市东桥，跃身入水死。〗 
　　归来元是去时身，苦耐饥寒廿五春，夫义妇贞儿更孝，一门鼎列尽完人。 
　　〖《宋史?列女传》：刘氏，海州朐山人，适同里陈公绪。绍兴末，金人犯山东，郡县震响，公绪倡义来归，偶刘归宁，仓卒不得与偕，惟挈其子庚以行。刘留北方，音问不通，或语之曰：“今陈已贵，必他娶矣，盍改适？”曰：“吾知守吾志而已，遑恤乎他！”公绪亦不他娶，子庚浸长辄思念涕泣，奔走淮甸，险阻备尝。如是者十余年，遂得迎母以归。刘在北二十五年，尝纬萧以自给。〗 
　　草拔芝芙梦里看，风鬟霜鬓转辛酸。后来方鲍闺房秀，文笔犹宗李易安。 
　　〖《琅嬛记》：赵明诚幼时，其父将为择配，明诚昼寝，梦诵一书云：“言与司合，安上已脱，芝芙草拔。”其父为解曰：“汝待得能文词妇也，非谓汝为词女之夫乎？”后李翁以女妻之，即易安也。《贵耳录》：李易安南渡来，常怀京洛旧事，晚年赋词，有“于今憔悴，风鬟霜鬓”之句。又清庵鲍氏、秀斋方氏，淳熙间二妇人，文笔可继易安之后。〗 
　　倚竹天寒态自娇，霜根雪节满生绡，西江内翰饶风雅，戏笔闲题有翠翘。 
　　〖《焦氏说楛》：翠翘，洪内翰侍人，题画竹云：“翠翘戏笔。”字画婉媚。〗 
　　无辜孀母痛遭燔，酷吏何知有堕猿。庶女呼天诚不妄，坊题孝感慰沉冤。 
　　〖《宋史?列女传》：张氏，罗江士人女，其母杨氏寡居，一日亲党有婚会，母女偕往，其典库雍乙者从行。既就坐，乙先归，会罢，杨氏归，则乙死于库，莫知杀者主名。提点成都府路刑狱张文饶，疑杨有私，惧为人知，杀乙以灭口。遂命石泉军劾治。杨言与女同榻，实无他。遂逮其女，考掠无实，吏乃掘地为坑，缚母于其内，旁列炽火，间以水沃之，绝而复苏者屡，辞终不伏。女谓母曰：“母以清沽闻，奈何受此污辱！宁死捶楚，不可自诬！女今死，死将讼冤于天！”言终而绝。于是石泉连三日地大震，有声如雷，天雨雪，屋瓦皆落，邦人震恐甚。官李志宁疑其狱，夕具衣冠，祷于天，俄假寝，坐厅事，恍有猿坠前，惊寤，呼吏卒索之，不见。志宁自念，梦兆非杀人者袁姓乎？有门卒忽言：“张氏馈食之夫曰袁大。”明日袁至，使吏执之，曰：“杀人者汝也！”袁色动，遽曰：“吾怜之久矣，愿就死。”问之，云：“适盗库金，会雍归，遂杀之。”杨乃得免。时女死才数日也。狱上，郡榜其所居日孝感坊。〗 
　　谁将学业授青娥？幼女居然中甲科。此是经生非辩士，勿因早达比甘罗。 
　　〖《留青日札》：淳熙九年，女童林幼玉求试经书，四十三件并通，时年一十二岁，赐为孺人。或云林妙玉，赐为进士。〗 
　　 皈依大士礼珠幢，瑞相端严到夜窗。净土但能回一念，菩提解使病魔降。 
　　〖《夷坚志》：明州王氏女百娘，连岁苦疾疢，忽患喑聋，投诚观音大士，晨夕礼拜不怠，每假寐如入定状，必见端严瑞相，训诲拳拳，且劝以作礼西方阿弥陀佛，仍亲授四句偈曰：“净土周沙界，云何独礼西，但能回一念，触处是菩提。”又云：“可普劝持诵”曾未逾月，二患顿愈。〗 
　　结绾同心讵肯违，短桥月色照同归。香魂若傍青陵冢，化作鸳鸯亦并飞。 
　　〖《癸辛杂识》：淳熙间，王氏子与陶女名师儿，共溺西湖，有人作“长桥月，短桥月，”正其事也。《中兴绝妙词选》：吴子和礼之《霜天晓角》词：王生、陶氏月夜共沉西湖，赋此吊之：“连环易缺，难解同心结。痴騃佳人，才子情缘，重怕离别意切。人路绝，共沉烟水阔，荡漾香魂何处，长桥月，断桥月。”按断桥亦名短桥。〗 
　　骂座逾墙事若何，漕司耽乐任讥词。试吟南浦钗分曲，青兕犹然怨吕婆。 
　　〖《贵耳录》：吕婆即吕正已之妻，淳熙间名达天听。京畿有二漕，一吕搢，一吕正已。搢家诸姬甚盛，必约正已通宵饮。吕婆一日大怒，逾墙詈之，搢子一弹碎其冠。事彻孝皇，两漕即日罢。吕婆有女，事辛幼安，以微事触怒，逐之，今稼轩《桃叶渡》词因此而作。辛弃疾《稼轩长短句》《祝英台近》词：“宝钗分，桃叶渡，烟柳暗南浦。”《宋史》：辛弃疾在耿京军中，僧端义曰：“我识君相乃青兕也。”〗 
　　者般火色捐沉疴，不惜酬医赠翠娥。垂白风情浑未减，灯昏罗帐奈愁何。 
　　〖《清波别志》：辛稼轩在上饶属，其室病，呼医对脉，吹笛婢名整整者侍侧，乃指以谓医曰：“老妻病安，以此人为赠。”不数日，果勿药，乃践前约，整整去，因口占《好事近》云：“医者索酬劳，那得许多钱帛。只有一个整整，也合盘盛得。下官歌舞转凄凉，剩得几枝笛。觑著者般火色，告妈妈将息。”《稼轩长短句》《祝英台近》词：“罗帐灯昏，硬咽梦中语。”〗 
　　庭前取水隔屏窥，小事何曾相业亏？犹许芸香侍巾栉，不烦门下讲蠡斯。 
　　〖《韦居听舆》：周益公夫人妒，有媵公盼之，夫人縻之庭，公过之，当暑，媵以渴告，公以熟水酌之。夫人窥于屏曰：“好个相公！为婢取水。”公笑曰：“独不见建义井者乎？”《南宋相眼》：周子充之侍妾日芸香，姓孙氏，事公于行在所，时年十七。〗 
　　姝丽曾标三杰名，霓裳重舞倍关情，几年一遇添惆怅，独把新词赠小琼。 
　　〖《齐东野语》：周平园尝出使过池阳，太守赵富文彦博招饮，出家姬小琼，舞以侑欢。公赋一阕云：“见了还非，重理霓裳舞，都无误。几年一遇，莫讶周郎顾。”范石湖尝云：“朝士中姝丽有三杰。”谓韩无咎、晁伯知家姬，及小琼也。〗 
　　艳说银潢粉黛丛，钟情为赋脸霞红。花枝入手无人妒，傲杀君家老放翁。 
　　〖《耆旧续闻》：南渡初，南班宗子，寓居会稽，为近属士，园亭甲于浙东，一时坐客皆骚人墨士，陆子逸尝与焉。士有侍姬盼盼者，色艺殊绝，公每属意焉。一日宴客，偶睡，不预捧觞之列，陆因问之，士即呼至，其枕痕犹在脸。公为赋《瑞鹤仙》，有“脸霞红印枕”之句，一时盛传。后盻盻亦归陆氏。《宋诗纪事》：陆淞字子逸，放翁雁行也。〗 
　　忍听姑恶叫芳丛，邂逅名园恍梦中。桥下清波依旧绿，春来无复照惊鸿。 
　　〖《齐东野语》：陆务观初娶唐氏，于其母夫人为姑侄，伉俪相得，而弗获于其姑。既出，而未忍绝之，则为之别馆，时时往焉。其姑知而掩之，虽先知挈去，然事不得隐，竟绝之。唐后改适同郡宗子士程。尝以春日出游，相遇于禹迹寺南之沈氏园，翁怅然久之。晚岁每入城，必登寺眺望，不能胜情。尝赋二绝云：“梦断香销四十年，沈园花老不飞绵。此身行作稽山土，犹吊遗纵一怅然。”“城上斜阳画角哀，沈园无复旧池台。伤心桥下春波绿，曾见惊鸿照影来”〗 
　　应悔当时赋感秋，渭南物色枉绸缪。黄昏阵阵芭蕉雨，小令重吟辗转愁。 
