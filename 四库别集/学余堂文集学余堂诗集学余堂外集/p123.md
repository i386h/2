<!-- { "loadSidebar": true } -->
　　莫怨经年别天寒耐独眠老夫魂欲断梦不到君边【附元韵　风牵离别灯残人未眠此身无羽翼安得到君边】







　　学余堂诗集巻四十六
　　钦定四库全书
　　学余堂诗集巻四十七
　　翰林院侍读施闰章撰
　　七言絶
　　野望即事
　　荒村一带句溪边逺渚羣鸥白昼眠日落风多人影乱柳根争系钓鱼船
　　题花下问渔舟图
　　小桥东畔野云生春浪桃花濯锦明听得渔矶相荅问舟人笑语杂谿声
　　伏羲生身处【有洗儿石记在新乐县】
　　嵗月茫茫记得无荒烟古道独踟蹰洗儿石畔苔为篆应是龙文八卦图
　　道中折桃花
　　河朔风沙白日黄桃花独笑短篱旁一年春色惟看汝驻马谁能不断肠
　　客至自云中
　　大同城外是边庭几嵗哀笳客里听为问王嫱坟上草到今何似汉时青
　　西曹署壁见画竹
　　何处萧萧竹数竿空堂清夜向人寒醉来疑是山窗坐剪烛支颐子细看
　　阳信题主人壁
　　千里星轺冒雨来幽斋霜后菊花开故园南望沧江外花发东篱又一回
　　经李太白墓
　　共説骑鲸捉月游孤坟细草野风秋夜郎幽坟无多泪万古长江楚水流
　　书寒谿寺
　　谿边古寺昼泠泠一树梅花开满庭我到恰逢晴日好西山相对眼俱青
　　鄂城
　　防上何人尚楚歌千家頽瓦乱山阿褰裳欲问南楼月鹦鹉洲边夜雨多
　　见斑竹
　　碧玉森森緑水湾风鸣环佩满湘山游人自洒离愁涙不是当年旧涙斑
　　三十六湾【湘阴】
　　湘水行来转檝频回波荡漾送残春低头错认乡园水欲唤青莎渡口人
　　道乡台【宋邹浩号道乡谪衡州经此守臣温益下逐客令风雨夜渡湘江山僧列炬迎之张栻为筑台朱熹刻石】
　　冯轩岳麓洞庭开明月湘江夜月来逐客莫忘贤太守孤峰留得道乡台
　　衡山道中寒食
　　路多虎迹少人踪杨柳催残賸几松家在江南今北望可宜独上祝融峰
　　端江到佛山途中口号
　　崧台沙路树相叅急水轻舟带夕岚无数烟村山色里不禁飞梦到江南
　　宿法华寺
　　夜凉深寺白云封卧对星崖石上松梦里庄周元是蝶浮生消得几声钟
　　再游桃园花尽落矣
　　渡口渔人路未迷重来緑树一莺啼风光好处伤心甚目送斜阳下水西
　　休宁道中寒食
　　寒食东风减客衣山堂茅屋燕初飞桃花欲落不忍落游子曰归犹未归
　　怀匡庐源上人
　　静里真僧氷雪容一瀑布万株松为冯今夜清溪月挂到匡庐五老峰
　　苎萝山
　　扁舟载去是邪非消息人间恨不归留得舞衣魂未散苎萝山下白云飞
　　重过阪蒲寺【时久旱居民鸟散主僧旧识余者俱化矣】
　　系马精庐忆昔年一朝沧海变桑田老僧去后绳牀在剩有残灯照客眠
　　寄陶赤若
　　出门雨雪又中秋寒露催人自白头月照青溪横匹练知君独立水西楼
　　梦张旭之
　　归魂夜夜傍家乡忽共张颠话草堂不记分明作何语争题粉壁两三行
　　程箕山员外半野园
　　松阴竹户昼长关野鹤沙鸥乍往还无数芙蓉天际出凭阑人已在西山
　　题金岭驿壁
　　驿亭树老腹皆空墙外青山面面同驻马残春花落后含情独夜月明中
　　灰埠驿
　　闲庭细草客重过古木娟娟带女萝满地落花人不见向来春色为谁多
　　初尝苹果因怀家叔父嗜此
　　苹果青州五月鲜摘来差胜小儿拳凭谁倩得南飞鸟衔到髙堂白发边
　　济南官舍漫兴
　　好防窗前竹数根莫贪新笋劚龙孙阴森五月如秋水不厌当门覆緑樽
　　二
　　种种豆试新春露叶风花冉冉新醉倚银牀闲汲水笑余元是灌园人
　　三
　　玉露微酸紫露浑【并青州酒名】青州从事竟谁论愁必忽作江南梦沽酒梅花谿上村
　　广陵泛舟两絶句
　　緑浦红蕖间白苹采莲艇子棹歌新惯闻箫鼓朝朝过睡穏鸳鸯不避人
　　摘星楼畔水迢迢古碣荒台字半销疎柳隋隄明月夜宫娃魂断尚吹箫
　　灯夕口号
　　节到传柑夜夜晴东风送暖月逾明火催花树尊前乱人拥蛟龙地上行
　　二
　　千钱挈伴赁春衣珠翠糚成醉不归才过南邻又北郭行歌一道彩云飞
　　三
　　谢眺楼前月似霜双桥鼓吹簇成行耐可银筝弹北曲城南思妇忆渔阳
　　四
　　截木为橇髙似屋山城石路滑如油谁家年少浑无赖百遍翻身不肯休【橇音敲长五六尺以杉为之上施黄木缚足而行驰骤如平地】
　　斋中白梅花
　　多谢春风缓缓催谿园开尽草堂开白花素壁浑如水只道香从别浦来
　　苕溪曲
　　水竹疎篱防女桑提筐采叶逐溪长渡头风起回船急夹防花飞断妾肠
　　西湖漫成
　　春水盈盈浸碧沙行人折尽半开花六桥一色连芳草何处钱塘苏小家
　　吹角孤山鸟尽飞湖中日暮荡舟稀长年爱説繁华事不管风光今是非
　　西湖竹枝词
　　外湖游遍里湖游南北峰高水面浮弱柳新栽成絮少不教飞去惹人愁
　　二
　　侬作葛洪井中水郎似飞来峰上云怪他昨日成轻薄载酒偏浇苏小坟
　　三
　　荷叶横塘官路斜呉姬日出浣春纱儿家种莲取莲子嘱付游人莫采花
　　四
　　西陵松柏已无林天竺山头日欲阴同向三生石畔拜与郎世世结同心
　　五
　　郎渡钱塘妾叚桥春花秋月可怜宵妾心似海愁无防不向江头去看潮
　　六
　　白玉搔头紫玉箫香车细马木兰桡但留歌舞长如旧拚取黄金作【去声】六桥
　　过新廊感怀方顾二宅【方谪阳顾已殁二年】
　　不改秦淮旧草堂含情驻马涙沾裳故人生死皆离别惟有乌啼送夕阳
　　湖口舟次懐阮亭扬州
　　丹枫木落客心悲芦荻风多雁呌时忽忆去年秋雨夜灯前把醆读君诗
　　官舍题诗有竹亭愁中坐对眼俱青月明今夜遥相望湓浦防江两客星
　　九日抵鹿江【俗名樟树镇】
　　细雨舟中对浊醪自携诗巻当登髙如何橘緑橙黄地不及江南足紫螯
　　走笔柬萧孟昉
　　闻説萧生十载余无因相见独愁余同乡有客思公子凭寄江南数纸书
　　偶兴
　　西江正月早芳菲开尽桃花满地飞可怪春花似孤客一心日夜只思归
　　春感
　　十年官舍送春华官舍逢春又别家寄语窗前旧桃树主人未到莫开花
　　见梅花追悼大美
　　芹溪书屋一株梅嵗嵗花前笑举杯今日花开人不见凭谁移向墓门栽
　　春日怀防龙
　　两家相望是比邻把酒看花来往频老友凋残好友别春风消遣属何人【老友谓大美】
　　滕王阁
　　春水茫茫杜若洲千秋陈迹客初游西山黛色还依旧不管长江日夜流
　　重过李宗伯【时新遣家妓】
　　残秋别后此经过又见东湖春水波舞蝶啼莺今散尽石榴花畔断膓多
　　茉莉词戏和阮怀耦长
　　海峤佳人氷雪姿缟衣緑髩影参差不贪结子花长久摘罢明珠又满枝
　　二
　　爱花全不为花愁穿取团团似雪毬欲作新糚相趂好呉姬临晩更梳头
　　三
　　日汲寒泉灌几回下阶频为摘花来教玉蕊穿云髩才傍侬身花自开
　　南州荅伯衡
　　风流谁复谢宣城剩有柴桑饮酒情薄宦共怜诗不减寒江如练月长明
　　贻林茂之纻帐【并序】
　　茂之穷老金陵冬夜诗云老来贫困实堪嗟寒气偏归我一家无被夜眠牵破絮浑如孤鹤入芦花夏又无帷帐或遗之则举以易米予谓暑无防病于寒无毡君能守之当为作计处士笑曰愿守之以虎客皆絶倒予在豫章为寄纻帐书絶句其上属同志者各题一幅不问知为林先生物即谓之墨守可也
　　北窗髙卧岂知贫料理偏愁白髪人纻帐亲题林处士草堂长伴百年身
　　晩过赤方寺寓
　　赤壁矶头人未归长篇短句兴遄飞灯前促膝言难尽水寺凉风吹客依
　　柑林和石庄
　　重阳辜负菊花筵此日流觞碧玉川山磬忽飞深树里沙鸥还卧夕阳前
　　马云人频寄诗得絶句报之
　　谢朓惊人未敢当虞翻知己恨何长不堪尺素殷勤甚独上江楼望故乡
　　次荅士业雪中二絶【时陈寓铁佛寺】
　　嵗暮荒城作客难萧萧雁影下寒滩竹楼正对千峰雪倚杖同来天际看
　　髙歌絶调太伤神痛饮还逾少壮人皁岭洪崖全接壤不妨相傍作比邻【阁皁山在临江洪崖山在南昌】
　　与龚天阶饮愚楼【初在翰林饯予出都寻左迁南昌司理复解官】
　　解裘沽酒忆金门木末登楼复此樽月落呉歌声未断美人江畔总销魂
　　揷天碧嶂绕孤城雾里看山恨未明闻説武夷竒絶处登峰只作棹舟行【君闽人言武夷山水】
　　寄刘觉防同年
　　觉防官比部郎孤居不肉食京师谓之刘佛头以母老引疾终养来临江鐡佛寺手繙藏经予日厌苦吏事刘曰子曾见青莲花有离污泥生石上者乎闻之辴然别后寄二絶句
　　久辞簪笏爱江亭冻手时繙贝叶经莫是三生石畔客欲回烟棹太丁宁
　　槛猿笼鹤枉咨嗟羡尔闲餐五岳霞领取江楼深夜语不闻石上种莲花
　　贑江寒食
　　雨涨江平杨柳埀江船争系向江枝春风寒食关情甚折尽新条却怨谁
　　龙窝【地名在临江】
　　草青沙白水如蓝今日龙窝三月三一样春光烟雨内归心何事忆江南
　　同太虚牡丹花下
　　为看青莲学士来相逢一笑说花开主人有酒难辞醉消得春风是此回
　　西昌舟次值赵韫退大参粤还
　　疎星片月照城隈久客孤帆瘴海来旧日题诗髙阁在系舟那惜一衔杯
　　十月十六日懐柑林旧游【壬寅是日同士业天若伯调赤方在璞文在醉于临江之柑林】
　　螺江江畔鹭洲头久住还思金凤洲十里丹黄垂橘柚去年今日醉同游
　　送李万安罢官归里
　　嵗暮归舟一叶轻歌残酒罢泪双倾滩声不是无情思呜咽随君为送行
　　腊月八日同诸君青原即事六絶句
　　初来春雨继晴秋今日残冬又续游却忆雨中竒絶处一天飞瀑碧峰头
　　松下亲烹卓锡泉胜游三卧白云边苍顔五老曽相约不到庐峰十二年
　　磵转晴云拂袖低一时支许共招携若留慧逺相看笑赢得风流胜虎谿【先是药地禅师驻过】
　　胜事相传倒揷荆菁葱一树又旁生啸公飞锡凌空去塔院松风是啸声【天界啸峰和尚示寂寺中】
　　怪石孤亭曲水滨香城腊日总如春当杯不饮君休笑清絶梅花解醒人【予以疾戒酒是日得汗体为之轻】
　　谷口祠堂尚可寻弦歌泉壑有遗音明年重践春风约云满空山花满林【吉州诸公有仲春讲学青原之约】
　　答李宗伯书漫题纸尾
　　鹭渚舟边踏月行萧滩亭上望君情梅花欲落美人去一夜离愁春水生
　　梦亡友蔡大美论诗临别索酒【甲辰三月十一日】
　　幽魂执手太情亲半笑嗔无酒入唇款款诗篇论未了相看不信塜中人
　　肠断临溪旧酒垆花开时节夜台孤凭将五斗浇坟上得似君家竹叶无【予感梦遂命酒浇其墓上先是蔡酿甚佳名兼清】
　　临江官舍咏桃树
　　短墙茅屋似山家小树窗前带雨斜记是老夫经手种春风满眼见开花
　　章山【临江城中相传仙人章昉隠此】
　　笙鹤谁能见往还千秋荒阜白云间仙家秪在江城里尚有髙人说买山
　　青莲洞【袁州】
