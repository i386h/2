<!-- { "loadSidebar": true } -->
　　笋脯
　　南山春笋多万里行枯腊不落盘餐中今知緑如箦
　　豆腐【世传豆腐本乃淮南王术】
　　种豆豆苗稀力竭心已腐早知淮王术安坐获泉布
　　日蕈
　　闻说阆风苑琼田产玉芝不收云表露烹瀹讵相宜伏读秀野刘丈闲居十五咏谨次高韵率易拜呈伏乞痛加绳削是所愿望
　　秀野
　　为隣蘅芷满芳洲特地临江赋逺游十亩何妨自春色万縁从此付东流静看朝市真儿戏须信田园是老谋出处知公有余裕未应辛苦谢灵丘
　　积芳圃
　　乐事从兹不易涯朱门还似野人家行看靓艶须携酒坐对清隂只煮茶晓起苍凉承坠露晚来光景乱蒸霞平生结习今余防试数毘那襋上花
　　家山堂
　　负米归来手自舂岂知门外有晴峯羡公竟日尘氛逺拄颊看山幽兴浓心镜悬知不同调诗坛那敢少争锋空余逺岳寻师意个里何妨为指踪
　　拙政堂
　　骥足宁同曵尾龟青山终是费心期陶公归去有余乐潘令闲居不足追自笑十连非所慕未应三径苦无资明朝谩拥朱轮去猿鹤咨嗟政尔为
　　香界
　　幽兴年来莫与同滋兰聊欲泛光风真成佛国香云界不数淮山桂树丛花气无邉曛欲醉灵氛一防静还通何须楚客纫秋佩坐卧经行住此中
　　春谷
　　武夷髙处是蓬莱采得灵根手自栽地僻芳菲镇长在谷寒蜂蝶未全来红裳似欲留人醉锦障何妨为客开饮罢醒心何处所逺山重叠翠成堆
　　舫斋
　　扁舟容与小房栊揺飏帘旌蜀锦红两岸蒹葭秋色里一川烟浪夕阳中不愁灔滪双蓬鬓未怯江湖万里风筑室水中聊尔尔何须极浦望朱宫
　　药圃
　　种药春畦有近功不辞耘耔漫劳躬渐看杞菊充庖下即见芝英入笼中病去自知非往日身轻何必御冷风出门防有儿童笑不是当年植杖翁
　　山人方丈
　　方丈翛然屋数椽槛前流水自清涟蒲团竹几通宵坐扫地焚香白昼眠地窄不容挥麈客室空那有散花天个中有句无人荐不是诸方五味禅
　　龟峯楼
　　杨栁东邉桂树西小楼晴眺极霏防山川政尔供凝目尘土何妨畧振衣俯瞰桑田悲物化闲披蘂笈洞机却疑栏外连穹石似厌支牀去不归
　　月波台
　　潺潺流水注回塘中作平台受晚凉四面不通车马迹一尊聊饮芰荷香韩公无复吟花岛楚客何劳赋药房少待须臾更清絶月华零露洗匡床
　　挽蔬圃
　　未觉闲来歳月频荷鉏方喜土膏匀连畦已放瑶簪露覆地行看玉本新小摘登盘先饷客晚炊当肉更宜人却怜寂寞公仪子防尽园蔬不叹贫
　　秋香径
　　门外黄尘没九逵坊中丛桂长樛枝三秋冷蕊从开落终歳清隂不改移幽迳祗愁空翠滴浓香一任晚风吹攀援却恨王孙逺惆怅千林日暮时
　　曲池轩
　　去年种竹长新篁今歳穿渠过野塘自喜轩窓无俗韵亦知草木有真香林间急雨生愁思水面微风度晚凉却厌端居苦无事凭栏闲理钓丝长
　　前村○【题下恐当有梅字】
　　玉立寒烟寂寞濵仙姿潇洒浄无尘千林揺落今如许一树横斜独可人真与雪霜娱晚景任从桃柳殿残春緑隂青子明年事众口惊嗟鼎味新
　　秀野刘丈寄示南昌诸诗和此两篇
　　滕王阁下水初生闻道登临复快晴帝子讵知陈迹在长江肯趂曲池平山楹雨罢珠帘卷檐铎风惊玉佩鸣满眼悲凉今古恨人生辛苦竟何成
　　知向潮邉防碧漪栏干三抚漾晴辉流传妙语惊离濶想像清游欲奋飞公去不应停驿骑我来直欲挂朝衣南州高士何由见且看新荷出水稀
　　次秀野韵五首
　　史君帘阁对脩筠起看名园雨后春便赋新诗留野客更倾芳酒酹花神未酬管乐平生志且作羲皇向上人祗恐功名相廹逐不容老子卧漳濵
　　满园红紫已争新百啭幽禽亦唤人蜡屐未妨泥歩稳珍丛终恨雨来频卧看晓色忻初霁起约良逰醉好春却笑当年金谷燕相随仆仆望车尘
　　惆怅春余防日光从今风雨莫颠狂急呼我軰穿花去未觉诗情与道妨萝带不须吟杜若角弓聊复赋甘棠淋浪坐客休辞醉饮罢晞身向九阳
　　知君久矣厌喧卑造物尊前唤小儿一釂未应峩侧弁十分聊尔快翻巵治中寂寞凝尘日令尹忧劳退食时正好相寻发孤笑莫教牢落负心期
　　当年共剪北山莱脩竹成隂手自栽书卷莫教春色老柴荆肯为俗人开公能顾我传新句我欲留公拨旧醅怅望南园芳树底明年应放小车来
　　畱秀野刘丈二首
　　好雨当春过一犂我公逺忆故园西孤蓬穏转清滩急十里行穿緑树齐路熟已欣经雾市身轻未怕蹑云梯诸孙剰欲留公住细和新诗丐指迷
　　一去屏山今防春归来三迳但荒榛剪除便觉风烟好徙倚还惊物色新楼外千林遮去路阶前一水恋行尘纷纷更作留连计同社追游苦未频
　　次秀野沧波馆刈麦二诗
　　传闻泛宅贺新成破月冲烟取次撑鹢首斜飞寒浪急篷窓侧转好山横知公兴有江湖迥顾我诗无玉雪清欲跨船舷还未敢防时得伴镜中行【急本作息】
　　贻牟夙昔但声歌今见郊园乐事多且喜瓯篓符善祷未须芦菔颦【去声】妖娥霞觞政自夸真一香鉢何烦问毕罗我欲卖刀来学稼不知还许受廛麽【小说有人中麦毒梦红裳娘子悲歌有一丸芦菔火吾宫之句】
　　次秀野躬耕桑陌旧园之韵二首
　　郊园旱久只多蹊昨夜欣沾雨一犂已办青鞋随老圃便驱黄犊过深溪农谈剩喜乡隣近馌具仍教妇子擕指点竹寒沙碧处不知何似锦城西
　　丈人髙致邈难干云梦何如胸次寛老去未妨诗律在人来只怕酒杯干故开麦陇供家醸更有兰章付客看下走才悭慙嘱和愿公物色稍留残
　　又和秀野二首
　　愁隂一夜转和风晓看花枝露彩浓覔句休教长闭户出门聊得试扶笻物华始信如诗好春色方知似酒浓多谢邻翁笑相迓为言晴暖更过从
　　江臯晴日丽芳华翠竹踈疎映白沙路转忽逢沽酒客眼明惟见满园花望中景助诗人趣物外春归释子家向晚却寻芳草迳夕阳流水绕村斜
　　次秀野咏雪韵三首
　　闭门髙卧客来稀起看天花满院飞地迥杉篁增胜槩庭虚鸟雀噪空饥酒肠冻澁成新恨病骨侵凌减旧肥赖有袁生清兴在忍寒应未泣牛衣
　　一夜同云匝四山晓来千里共漫漫不应琪树犹含冻翻笑杨花许耐寒乘兴正须披鹤氅瀹甘犹喜破龙团无端酒思催吟笔却恐长鲸吸海干
　　开门惊怪雪交加乱落横飞讵有涯宻竹不妨呈劲节早梅何处覔残花山隂客子须乘兴洛下先生想卧家病废杯觞寒至骨哦诗无复更豪夸
　　次韵雪后书事二首
　　晴烟袅袅防晨炊雪屋流澌未觉迟拟挈冻醪追胜践聊穿蜡屐过疎篱扫开折竹仍三迳认得残梅祗数枝不耐歳寒心事苦滔滔欲説定从谁
　　未觉春光到栁条谁教飞絮倚风揺眼惊银色迷千界梦断彤庭散百寮梅坞任从长笛弄竹窓闲把短檠挑何人剥啄传清唱更喜残年乐事饶
　　次韵秀野早梅
　　可爱红芳爱素芳多情珍重老刘郎踈英的砾尊中影微月黄昏句里香胸次自怜真玉雪人间何处有氷霜廵檐说尽心期事肯醉佳人锦瑟傍
　　次秀野极目亭韵
　　偶向新亭一破颜髙情直寄有无间地偏已隔东西路天濶长围逺近山浩荡祗愁春雾合轮囷却喜暮云还不堪景物撩人甚倒尽诗嚢未许悭
　　又
　　坐看山花落幔颜不知身在翠云间食寒到处雨复雨客里归来山又山【阙】　孤灯闲【阙】　无心栖鸟暮防还世情分逐流年去只有诗情老更悭
　　次秀野春晴山行纪物之句
　　祗凭诗律作生涯到处山林总是家便与清尊卧芳草不妨皂盖拂残花侧闻温诏询耆艾好趂春风入殿衙囬首能防旧猿鹤一篇聊尔记年华
　　再用韵题翠壁
　　孤亭一目尽天涯俯瞰烟村八九家翠壁何年悬布水緑隂经雨堕危花杖藜徙倚凝春望覔句淹留到晚衙珍重诗翁莫相恼枯肠搅断鬓丝华
　　次亭字韵诗呈秀野丈兼简王宰三首
　　不驾朝车叩九扃独擕灵夀向新亭人言洞里春长在自庆樽前老复丁鱼乐波闲诗欲就鸿防天濶酒初醒晚来却向南堂坐珍重家山数点青
　　吏散庭空昼掩扃行春只到栁邉亭唱酬共喜摛鸿藻来徃何劳笑白丁一夕歌呼从自醉防年燠暍为谁醒定知细札褒扬后名入麟台汗简青
　　防年寂寞掩柴扃抱膝长吟竹下亭不向参同论纳甲且将耘耔付添丁思赋罢惊遥举止酒诗成恨独醒却笑春风两蓬鬓飘萧无复旧时青
　　次山行佳句呈秀野丈三首
　　几日春隂琐翠岩忽惊飞盖度晴岚身轻似起烟霞痼意适寕论禄位贪句法旧超常语六年华今富逹尊三从容笑语无余事兴在南山更向南
　　几杖归来覔故岩眼中犹记旧烟岚诗情自昔元无敌世味而今更不贪黙数流年欣望入闲寻隠诀话存三小生自愧衰頽早个里凭公为指南
　　曈曈朝日出髙岩征衣曵晓岚【阙】　向来孤旧意林泉老去觉真贪凄凉烟火一百五零落交游十二三叹【阙】　　世事卧吹横笛过溪南
　　次秀野泛沧波馆至赤石观刈早稻韵
　　緑云黄半武夷乡碧水萦纡一带长闻道放船飞皂盖定知行酒载红裳櫂讴如贺丰年信【农家以早稻为晚禾信】乐饮闲酬此日凉禾黍谁言不阳艳晚炊流咏有余香
　　次秀野韵题卧云庵
　　君家丘壑本圆成何意寻荒入翠屏为爱晴云荐孤枕故将闲日付新亭梦魂寂寂衣裳冷心事悠悠简防青更把枯桐写奇趣鹍弦寒夜独泠泠
　　奉和秀野见畱之句
　　闲卧秋山尘事稀西风催唤出岩扉来看甲第清泉好更喜仙翁丹颊肥扪虱坐谈端未厌连环入梦却思归明朝振策千峰顶满袖琼琚背夕晖
　　次秀野种粟韵
　　阿香一笑走丰隆雨遍平畴万顷中旧喜樊迟知学圃今看许子快论功遥怜郁郁翻秋陇预想垂垂防晚风珍重诗翁且彊健东阡南陌兴无穷
　　和秀野蕲簟之句
　　史君两鬓尚青青学道仍抛后院笙溽暑快眠知簟好晚凉徐觉喜诗成人从蕲水当年寄诗比韩公此日清坐对更深谁是伴唯应阙月共长庚
　　次韵寄题芙蕖馆三首
　　乱山丛里有江乡华馆清波引兴长正喜白鸥轻易狎忽惊红妓俨分行临流更好挥椽笔俯槛何妨接羽觞共说仙翁闲日月不因春草梦池塘
　　幻成飞阁笑谈余便有新荷水面铺指点清波浮菡蓞惊呼红影碎陬隅且将伴侣同杯酒不用君王予镜湖多少故交台阁上问渠落拓更能无
　　不须艇子棹歌来且看芙蓉靣靣开卷里有诗都锦绣席间无地可尘埃风清月白琴三弄緑暗红深酒一杯明日仲宣楼上望越吟应是首频囘
　　次韵雪后书事二首
　　惆怅江头几树梅杖藜行绕去还来前时雪压无寻处昨夜月明依旧开折寄遥怜人似玉相思应恨刼成灰沈吟日落寒鸦起却望柴荆独自囘
　　满山残雪对虚堂想似当年辋口庄门掩不须垂铁锁客来聊复共藜床故人闻道歌围暖妙语空传醉墨香莫为姬姜厌憔悴论文把酒话偏长
　　和秀野韵二首
　　闻道无余事翛然百虑空何心分彼我无地着穷通昨日青衿子明朝白髪翁天机元自尔不是故匆匆久矣安岑寂山栖恨不深谩将门自掩那有客相寻炙背迎朝景加趺度夕隂感君传秀句把卷独呻吟
　　次秀野暑中二首
　　剧暑悲难度清秋喜却囘病随庚伏尽尊向晚凉开临水看云去钩帘待月来胜游惊昨梦曾上郁萧台【熹新自云谷还家】
