<!-- { "loadSidebar": true } -->
　　一日，吾春中多期射雉，每休仁清闲，多往雉场中，或敕使陪辇，及不行日，多不见之。每值宵，休仁辄语左右云：「我已复得今一日。」及在房内，见诸妓妾，恒语：「我去，不知朝夕见底，若一旦死去作鬼，亦不取汝；取汝，正足乱人耳。」休）死时，日已三晡，吾射雉，始从雉场出，休仁从骑在右伏野中，吾遣人召之，称云：「腹痛，不堪骑马。」尔时诸王车皆停在朱雀门里，日既暝，不暇远呼车，吾衣书车近在离门里，敕呼来，下油幢络，拟以载之。吾由来谙悉其体有冷患，闻腹痛，知必是冷，乃敕太医上省送供御高粱姜饮以赐之。休仁得饮，忽大惊，告左右称：「败今日了。」左右答曰：「此饮是御师名封题。」休仁乃令左右先饮竟，犹不甚信，乃黾勉噬之。裁进一合许，妄生嫌贰，事事如是。由来十日五日，一就问太妃。自休死後，每吾诏，必先至杨太妃问，如分别状。休仁由来自营府国，兴生文书，二月中，史承祖赉文书呈之，忽语承祖云：「我得成许那，何烦将来？」吾虚心如旧，不复见信，既怀不安，大自嫌恐，惟以情理，不容复有善心。
　　休仁既经南讨，与宿卫将帅经习狎共事相识者，布满外内。常日出入，於厢下经过，与诸相识将帅，都不交言。及吾前者积日失适，休仁出入殿省，诸卫主帅，裁相悉者，无不和颜，厚相抚劳。尔时我既甚恶，意不欲见外人，悠悠所传，互言差剧。休仁规欲闻知方便，使昙度道人及劳彦远屡求启，阚觇吾起居。及其所启，皆非急事，吾意亦不厝疑。吾与休仁，亲情实异，年少以来，恒相追随，情向大趣，亦往往多同，难否之日，每共契阔。休仁南讨为都统，既有勋绩，状之於心，亦何极已。但休仁於吾，望既不轻，小人无知，亦多挟背向，既生猜贰，不复自宁。夫祸难之由，皆意所不悟，如其意趣，人莫能测，事不获已，反覆思惟，不得不有近日处分。夫於兄弟之情，不能无厚薄。休之亡，虽复悼念，犹可以理割遣。及休仁之殒，悲愍特深，千念不能已已，举言伤心。事之细碎，既不可曲载诏文，恐物不必即解，兼欲存其儿子，不欲穷法。为诏之辞，不得不云有兵谋，非事实也。故相报卿知。（《宋书·始安王休仁传》。）
　　◇景文
　　尚书左仆射，卿已经此任，东宫詹事，用人虽美，职次正可比中书令耳。庶姓作扬州，徐干木、王休元、殷铁并处之不辞。卿清才令望，何愧休元，毗赞中兴，岂谢干木，绸缪相与，何後殷铁邪？司徒以宰相不应带神州，远遵先旨，京口乡基义重，密迩畿内，又不得不用骠骑，陕西任要，由来用宗室。骠骑既去，巴陵理应居之，中流虽曰闲地，控带三江，通接荆郢，经途之要，由来有重镇。如此则扬州自成阙刺史，卿若有辞，更不知谁应处之。此选大备，与公卿畴怀，非聊尔也。（《宋书·王景文传》，景文屡辞内授，上手诏譬之。）
　　◇降殷恒诏
　　道矜生便有病，无更横疾，恒因愚习惰，久妨清序，可降为散骑常侍。（《宋书·殷景仁传》，道矜子恒，为侍中度支尚书，属父疾积久，为右司所奏，下诏，又见《南齐书·王奂传》，《南史》二十七。）
　　◇答王景文手诏
　　去五月中，吾病始差，未堪劳役，使卿等看选牒，署竟，请敕施行。此非密事，外间不容都不闻。然传事好讹，由来常患。殷恒妻，匹妇耳，闺干之内，传闻事复作一两倍落漠，兼谓卿是亲故，希卿署，不必云选事独关卿也。恒妻虽是传闻之僻，大都非可骇异。且举元荐凯，咸由畴谘，可谓唐尧不明，下干其政邪？悠悠好诈贵人及在事者，属卿偶不悉耳，多是其周旋门生辈，作其属托，贵人及在事者，永无由知。非徒止於京师，乃至州郡县中，或有诈作书疏，灼然有文迹者，诸舍人右丞辈，及亲近驱使人，虑有作其名，载禁物，求停检校，强卖猥物与官，仍求交直，或属人求乞州郡资礼，希蠲呼召及虏发船车，并启班下在所，有即驻录。但卿贵人，不容有此启，由来有是，何故独惊之。
　　人居贵要，但问心若为耳。大明之世，巢、徐、二戴，位不过执戟，权亢人主。颜师伯白衣仆射，横行尚书中。令袁粲作仆射领选，而人往往不知有粲。粲迁为令，居之不疑。今既省录，令便居昔之录任，置省事及童，并依录格。粲作令来，亦不异为仆射。人情向粲，淡淡然亦复不改常。以此居贵位要任，当有致忧兢理不？卿今虽作扬州，太子傅位虽贵而不关朝政，可安不惧，差於粲也。想卿虚心受荣，有而不为累。
　　贵高有危殆之惧，卑贱有沟壑之忧，张、单双灾，木雁两失，有心於避祸，不如无心於任运。夫千仞之木，既摧於斧斤；一寸之草，亦瘁於践蹋。高崖之修，与深谷之浅条，存亡之要，巨细一揆耳。晋卿毕万七战皆获，死於牖下，蜀相费，从容坐谈，毙於刺客。故甘心於履危，未必逢祸，纵意於处安，不必全福。但贵者自惜，故每忧其身，贱者自轻，故易忘其己。然为教者，每诫贵，不诫贱，言其贵满好自恃也。凡名位贵达，人以在怀，泰则触人改容，不则行路嗟愕。至如贱者，否泰不足以动人，存亡不足以纟圭数，死於沟渎，死於途路者，天地之间，亦复何限，人不以系意耳。
　　以此而推，贵何必难处，贱何必易安。但人生也自应卑慎为道，行己用心，务思谨惜。若乃吉凶大期，正应委之理运，遭随参差，莫不由命也。既非圣人，不能见吉凶之先，正是依希於理，言可行而为之耳。得吉者是其命吉，遇不吉者是其命凶。以近事论之，景和之世，晋平庶人从寿阳归乱朝，人皆为之战栗，而乃遇中兴之运，袁ダ图避祸於襄阳，当时皆羡之，谓为陵霄驾凤，遂与义嘉同灭。骆宰见幼主，语人云：「越王长颈鸟喙，可与共忧，不可与共乐。范蠡去而全身，文种留而遇祸。今主上口颈，颇有越王之状，我在尚书中久，下去必危。」遂求南江小县。诸都令史住京师者，皆遭中兴之庆，人人蒙爵级，宰值义嘉染罪，金木缠身，性命几绝。卿耳眼所闻见，安危在运，何可预图邪？（《宋书·王景文传》，上杀寿寂之等，景文惧，自陈求解扬州，上诏答。又《南史》二十三。）
　　◇手诏刘怀珍
　　卿性忠谠，平所仗赖，在彼与年少共事，不可深存受益，景素儿乃佳，但不能接物，颇亦堕事，卿每谏之。（南齐书刘怀珍传，建平王景素为荆州，徙怀珍右军司马，迁南郡太守，加宁朔将军，明帝手诏怀珍奉旨。）
　　◇寝疾又诏
　　卿不应乃作景素佐才，旧所寄，今征卿参二卫直。（南齐书刘怀珍传。）
卷九
◎明帝（三）
　　◇与刘π、张兴世、萧道成诏暴吴喜罪（泰豫元年）
　　吴喜出自卑寒，少被驱使，利口任诈，轻狡万端。自元嘉以来，便充刀笔小役，卖弄威恩，苟取物情，处处交结，皆为党与，众中常以正直为词，而内实阿媚。每仗计数，运其佞巧，甘言说色，曲以事人，不忠不平，彰於触事。从来作诸署，主意所不协者，觅罪委顿之，以示清直，而馀人恣意为非，一不检问，故甚得物情。
　　昔大明中，黟、歙二县有亡命数千人，攻破县邑，杀害官长，刘子向在会稽，再遣为主帅，领三千精甲，水陆讨伐，再往失利。孝武以喜将数十人至二县说诱群贼，贼即归降。诡数幻惑，乃能如此，故每豫驱驰，穷诸狡慝。及泰始初东征，止有三百人，直造三吴，凡再经薄战，而自破冈以东至海十郡，无不清荡。百姓闻吴河东来，便望风自退，若非积取三吴人情，何以得弭伏如此。其统军宽慢无章，放恣诸将，无所裁检，故部曲为之致力。观其意趣，止在贼平之後，应力为国计。喜初东征发都，指天画地，云得刘子房即当屏除，袁标等皆加斩戮，使略无生口。既平之後，缓兵施恩，纳罪人之货，诱诸贼帅，令各逃藏，受赂得物，不可称纪。听诸贼帅假称为降，而拥卫子房，遂得生归朝廷。收罗群逆，皆作爪牙，抚接优密，过於义士。推此意，正是闻南贼大盛，殷孝祖战亡，人情大恶，虑逆徒得志，规以自免。喜善为奸变，每以计数自将，於朝廷，则三吴首献庆捷，於南贼则不杀其党，颇著阴诚，当云东人忄匡怯，望风自散，皆是彼无处分，非其苦相逼迫，保全子房及顾琛等，足表丹诚，进退二途，可以无患。
　　南贼未平，唯以军粮为急，西南及北道断不通，东土新平，商运稀简，朝廷乃至鬻官卖爵，以救灾困，斗斛收敛，犹有不充。喜在赭圻，军主者顿偷一百三十斛米，初不问罪，诸军主皆云宜治，喜不获已，止与三十鞭，又不责备，凡所曲意，类皆如此。
　　喜至荆州，公私殷富，钱物无复孑遗，喜乘兵威之盛，诛求推检，凡所课责，既无定科，又严令驱蹙，皆使立办。所使之人，莫非奸猾，因公行私，迫胁在所，入官之物，侵窃过半，纳资请托，不知厌巳。西难既殄，便应还朝，而解故停，托云捍蜀。实由货易交关，事未回展。又遣人入蛮，矫诏慰劳，赕伐所得，一以入私。又遣部下将吏，兼因土地富人，往襄阳或蜀汉，属托郡县，侵官害民，兴生求利，千端万绪。从西还，大め小昌，爰及草舫，钱米布绢，无船不满。自喜以下，迨至小将，人人重载，莫不兼资。
