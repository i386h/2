<!-- { "loadSidebar": true } -->
　　臣一介踈逺去嵗十月尝因轮对获望清光三劄所陈窃谓陛下践阼以来天意顺从雨旸时若边陲不耸年谷丰登天之所以爱陛下者既至则所以望陛下者亦至苟玩其所爱不自省循则天心之爱或有时不可恃而谴咎伤败之来未必不基于此愿陛下以无灾为惧饬躬厉行增修圣徳垂神政事以答天贶陛下过听首肯再三及尧舜文王皆大圣人犹兢兢业业小心翼翼至论仁皇敬天着洪范政鉴则陛下又曰此书参人事而言朕常置之坐右退而诵叹陛下此心实尧舜文王之用心是宜休祥之应日臻灾异无由而至今者建寅之月震雷非时雨雹交作继以大雪灾变甚钜咎证匪常由古及今罕所闻见春秋隠公九年三月癸酉大雨震电庚辰大雨雪晋愍帝建兴元年十一月己巳大雨雹震电庚午大雪然自庚辰至癸酉相距八日之逺而雪作于仲冬毋足深怪曽未有当此之时雷电雹雪继作于一夕之顷者也虽灾异之出足见天心爱君之仁而天人之际必有感召相因之理陛下睹变思惧亟降明防访求时政之阙失臣虽愚陋固尝先事而言矧咨询下逮安敢知而不言言而不尽上负陛下虚懐纳忠之意乎臣闻应天以实不以文动民以行不以言成汤祷旱以六事自责宣王遇灾侧身而修行古之圣王必先引咎于巳不欲归过于人盖将应乎天而动乎民固当求其实而笃其行也今陛下严恭寅畏克谨天戒恐惧修省不遑康寜视成汤宣王无间然矣臣诚不自揆请得一二条陈之幸陛下不以臣之愚而废其言臣闻自古人主患不容受陛下每于臣僚奏对言虽讦直必务优容可谓有容受之量然受言之名甚美用言之效蔑闻毋乃听纳虽广诚意不加始说而终违靣从而心拒轩陛之间应和酬酢宻若有契于渊衷进对之臣亦自以为得上意退朝之暇寂不见于施行盖有宣泄于小人而遂罹中伤者矣潜阻士气隂长防习莫甚于此言路尚壅此阙政一也臣闻自古人主患好自用陛下从善如流改过不吝可谓无自用之失然鲠亮之士难合谄防之徒易亲岂非信任未明好恶易惑鲠亮者未必非忠也而终恶其忤巳谄防者无非为佞也而终喜其顺已于是特立独行则浸见踈斥而偷合苟容则次第进用矣沮壊忠善伤败风俗端在乎是人才未振此阙政二也臣闻帝王以勤俭为徳而不可以位为乐以声色娱其耳目使日新月盛无暇更及他事盖仇士良蛊其君之计也臣进言及此陛下无不灼知窃闻万机之余宫中燕饮太频声乐竞进六宫之奉非不备也而优伶靡曼之容市井诙谐之戏间被宣召杂陈于前道路所传未足深信然所以致谤必有由也至于近属之亲婣戚之贵尤宜进见以时交接以礼然后恩义两尽名分素严傥陪宴侍深入禁掖臣恐欢洽之余浮费必广眷宠之盛请谒必行可不防其渐乎燕饮未节此阙政三也臣闻府库金帛皆生民之膏血州县之吏鞭挞其丁壮冻馁其老弱铢铢寸寸而诛之几无聊生之民矣陛下勤恤幽隐每以民贫为念窃闻上方赐予太多用度浸广缗钱之子遍于贵近金带之赐逮于贱微优伶之徒鲜衣靡服徜徉于道见者骇目假以犒军之名移用封桩之积臣僚执奏仅存虚券闻者不能无疑也至于嗣邸后家土木竞兴蠧耗无艺官府厌诛求之苦闾巷有愁叹之声臣恐军怨民穷其来已乆缓急之际卒成祸阶可不虑其微乎赐予无度此阙政四也臣闻国以纪纲为本台谏给舍所以寄纪纲之地命令之颁爵赏之施虽出于人主行于朝廷而给舍得以駮正台谏得以论列是非可否一言而定是以奸邪知所凛畏而国体由此尊严今也侍从擢非其人节钺畀非其功给舍駮正台谏论列固其职也而连章累防则沮格不行备礼请去则眷留甚力夫以其宣劳而陞之侍从未为甚过悯其降职而宠之节钺犹可诿也然祖宗爱防纲纪曲示听从宁屈于所当与而必伸言者之气盖国体所系而于势未顺也然则纪纲浸壊国体渐轻而奸邪生心矣纪纲不立此阙政五也臣闻爵禄人主之操柄而名器不可以假人必爱惜谨重不轻于所予然后足以厉世而磨钝兴事而劝功今也正任之留务去节钺一等戚里縁恩而授遥领之刺州在武例为宠毉工冒法而得一留务一遥刺若非所甚惜也然成宪既紊幸门方开羣小争趋扳援伺隙不能塞其源而何以遏其流乎平居防功髙爵厚禄一旦有事能效尺寸将何官以赏之乎唐以官爵赏功将军告身才易一醉其极必至于是名器寖轻此阙政六也臣闻人君即位必有攀附之旧一时遭遇无不萌觊宠希荣之心然其识见至卑才品至下待之恩厚可也禄之优闲可也至于议政事论人物则当与天下之材共之陛下初政有二三左右恃恩妄作自以为参陪宻论荐进人才寡亷鲜耻之徒趋而附之愿陛下威断即从罢斥其尚存者宣对频数出入无时采访寜免于谗邪议论岂无于憎爱近日踪迹颇已彰闻夫外廷之臣皆陛下所选擢岂无不可亲信奚必寄腹心于此曹乎岂其幸陛下之未觉寤而为此防窃之计乎诚恐潜弄威福养成奸蠧佞幸渐肆此阙政七也臣闻古之人君待臣下以礼而责臣下亦重唯其待以礼而后可以责之重传所谓上设礼义亷耻以遇其臣而臣以节行报其上也国朝礼貎待臣尤为优厚不以其有罪而废礼也间者大臣去位一章而罢如弃土梗借曰台諌之言不得不从则前日之抗言极论列名奏防何廹之以宣谕而果于拒人也从臣之丐去姑曰不允而与祠之命忽从中下虽宠以峻职而恩意则甚薄矣何以厉臣节而示众庶乎近者一二职事官之补外悉以御笔莫测其故夫出处士大夫之所重也贤者暧昧而莫辨不肖者徼幸而苟免又何以养防耻而示惩劝乎遇臣不以礼而黜陟未明此阙政八也臣闻逆寇之讐在所必复疆埸之事终于不免顾有迟有速耳事不素备何以应猝陛下与二三大臣再嵗于兹从容论道亦尝讲明之乎守御之方孰缓孰急攻取之路孰先孰后亦有成谟定筭矣乎至于将帅之臣尤当储蓄虽武事未尝试而后见而才否亦安可以不知何者有文武绥懐之道何者有沈雄攘却之畧亦可以拔择而收致之乎防有一警而起之闲散之中者非贪残无行即诞谩不实之流其人果可倚仗乎安有行义不信于平时而临事能以使人者荆襄维扬号重镇戚属庸才素无望实居是任者果能当一面乎邉防之无备而将帅乏材此阙政九也凡此九者臣固以条陈于前虽致灾不专在是而皆今日之所当虑也抑臣犹有疑焉陛下降防求言止于馆职路诚未广意者陛下急闻阙失故必自近始而人之欲进言者固无择于踈贱也侧闻近有布衣言事不实初令编置己而聴赎臣实踈逺不知其人何如所言何事此命之出诚为未安使其有求于我欲加之罪犹有辞也一介草茅奋不顾身言涉过当原其用心亦欲効诚于君上耳设居无事之时尚可置而不问适兹灾异之见正宜博通下情今求言之防方行罪言之命继出众听骇愕物情谓何窃议陛下以是警言者而非以劝言者也夫罪一狂士本不足深惜因一士而亏损求言之美意狂士反以得名乃为陛下惜耳若曰巳从轻典则均为加罪又将焉择傥陛下翻然悔悟卒从寛赦则疑谤不辩而自解矣何惮而不亟行之哉此理晓然尤圣明之所易察者也臣是以终始为陛下详言之若夫五行之说臣虽未尝深究然据经义而论则雷阳也雪隂也阳气方升而隂制之此雪所以降也以象类而求则君也夫也君子也皆阳也臣也妇也小人也皆隂也臣廹于君妇陵于夫小人害君子皆隂胜阳之证也有一于此臣愿陛下熟之复之止之絶之制治于未乱防患于未然如前所陈其切于圣躬者臣愿陛下省之于心反之于身勿恡其失必易其度其关于臣下者臣愿陛下询之佥谋断之国人务协于中同归于治凡所建置凡所施行必上当于天意下合于人心人心恱而天意解岂惟消弭灾咎亦将转祸为祥可以保和平之福可以兴太平之业可以永宗社无疆之庆矣臣不胜拳拳忧国爱君之诚冒犯天威无所逃罪惟陛下裁择
　　乙卯嵗除郎上殿劄子
　　臣恭惟陛下贤圣仁孝毓德潜藩顷者烈祖上宾太上属疾乆虚防次人情汹涌国势危疑陛下顺承休命嗣临大宝天人交与不得巳而受之此中外臣子之所共知皇天后土之所鉴照也陛下即位以来崇奉三宫备极孝养可谓尽善矣臣来自逺外窃闻之道路咸谓车驾毎过夀康起居虽循常度进见未如平时侍膳问安礼犹旷阙陛下之于太上亲父子也天性之爱血气之属慈孝之心宜无毫发疑间以臣愚衷揣摩事实陛下岂顷刻无见亲之念哉意者太上疾势未平语言举动之未当若未容于进见或势有所扞格情有所未孚尚有待于调娱也然以陛下孝心纯笃岂以吾亲之不见而遂巳乎今士由一命以上禄及其亲且喜且幸陛下贵为天子以天下养而见亲之志犹未获伸臣有以知陛下此心之难处也自昨以来宰执之敷陈臣僚之进谏百执事之对扬事大体重宜莫先于告陛下以事亲者而陛下每对羣臣言及寿康感念咨嗟怅然有不自得之意是岂勉强而然实天理之不可磨灭者也阅日逾时一年于此矣温凊定省饮食药饵陛下不得自亲寒暑之序膳服之宜供拟之或失其时调胹之或失其节燕居深念岂无上轸圣懐者乎以臣观之凡所当闗于陛下之思虑者殆不止一二事安可悠悠朝夕而不加之意乎是必思有以得亲之懽心而后可也臣闻参天地賛化育曰诚而巳金石之无情鬼神之至幽犹以诚而能动矧人子之事亲诚极其至而有不能感动者乎臣愿陛下每以不得巳之意兢业于中一举足不忘乎亲一出言不忘乎亲以亲之未顺为忧以期于见亲为念积此诚意日以一日圣徳之至达于四海通于神明神人叶和显黙孚佑自然太上气体康复圣情悦怡喜付托之得人玩希夷于物表礼制既毕缛仪具举稽首北阙躬奉夀觞太上享万年天下之养陛下全万年人子之孝名誉休美孝治光明国祚延长生灵蒙福嘉祥之应何有穷哉臣诚踈贱然天下一家谊均臣子敢献其拳拳不能自己之诚惟陛下裁赦取进止
　　丁巳嵗右史直前奏事劄子
