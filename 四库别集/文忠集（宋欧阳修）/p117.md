<!-- { "loadSidebar": true } -->
　　门下朕卜吉孟冬躬荐清庙祖考来格贶以百福之多庆赐遂行均于四海之广惟予将相之任是谓股肱之良宜择刚辰诞扬休命忠果守正佐运翊戴功臣彰信军节度曹州管内观察处置等使开府仪同三司检校太保同中书门下平章事持节曹州诸军事行曹州刺史上柱国陇西郡开国公食邑一万一千五百戸食实封三千四百户李昭亮志尚纯慤资识敏明世蒙旧徳之余早遘重熈之盛备于器使奋厥材猷好学诗书知将率之为体兼推威信抚士卒以克和入则有宿卫之勤出则着扞城之效寄之方面屡守于要藩班乃政条颇【一作频】闻于佳誉乃眷别都之重实司留钥之严拥节秉钧并享崇髙之贵治戎抚俗兼资镇静之材兹惟图任之艰方属倚毗之意是用因霈恩之浃洽推异数之便蕃广乃防封増其真戸仍畴美绩褒以嘉名于戯秉徳不回所以见始终之操好谦自守乃能居宠禄之荣汝其钦哉膺此优渥可特授依前检校太保同中书门下平章事使持节曹州诸军事行曹州刺史充彰信军节度曹州管内观察处置等使加食邑七百戸食实封四百戸仍赐推诚保徳守正佐运翊戴功臣散官勲封如故主者施行
　　除梁适制【特授特进加恩】
　　门下王者严其宗庙飨必及其时尽其诚心祭则受其福朕躬执圭瓉率诸臣工因百物之成冬格列圣而合食嘉与有位之众均兹锡祉之繁矧惟槐鼎之旧臣实系国家之大体宜优新命以告外庭推诚保徳忠亮翊戴功臣定国军节度同州管内观察处置等使光禄大夫检校太傅使持节同州诸军事同州刺史兼御史大夫上柱国安定郡开国公食邑四千七百戸食实封一千五百戸梁适世胄之华早跻仕路艺文自奋继践辞科进阶显荣亟被奬擢优游侍从之列尝奉于清闲出入中外之勤实劳于夙夜既赞枢府遂登宰司啓沃之谋话言犹在进退之际礼遇兼隆自厯藩垣颇更嵗月近惟大虏实宿劲兵俾分节制之权以为方面之重抚兹雅俗借尔敏材属熈事之有成均庆恩而方洽是用叙陟崇阶之贵兼増食戸之多推兹宠章盖率旧典于戯执忠信之一节所以事君守富贵而不骄乃能终吉是惟素学寜假训辞徃服茂恩当体予意可特授特进依前检校太傅使持节同州诸军事行同州刺史兼御史大夫充定国军节度同州管内观察处置等使加食邑七百户功臣勲封如故主者施行
　　除许懐徳制【加恩】
　　门下赏以懋功俾有能之知劝祭之为泽思在位以咸均嘉盛礼之斯成务推恩而惟广矧乃耆明之哲是为心膂之臣宜示优隆式诞告卫圣忠果雄勇翊戴功臣殿前都指挥使保寜军节度婺州管内观察处置等使特进检校尚书左仆射使持节婺州诸军行婺州刺史兼御史大夫上柱国颍川郡开国公食邑五千户食实封一千二百户许怀徳劲勇之质盖禀天姿忠厚之良自为国器少有四方之志出逢千载之辰蕴其材谋能自奋励训我士卒号令之信甚明为予爪牙介胄之色难犯爰采军中之誉俾分闑【一作闑】外之权遂膺旌节之荣专董貔貅之旅宿卫宫禁周旋嵗时宣力甚勤有知无不为之节尽瘁后已加老而益壮之心诚未耗于精明岂但矜于矍铄属受厘之均庆方浃宇以防休载推图旧之怀式叙畴劳之典益其封食録乃功庸于戯享爵禄之崇髙荷宠灵之优渥挺金石不渝之操兹惟事上之诚知富贵克守之难用保有终之吉勉矣来効徃其钦哉可特授依前检校尚书左仆射使持节婺州诸军事行婺州刺史兼御史大夫充殿前都指挥使保寜军节度婺州管内观察处置等使加食邑七百户食实封三百戸仍赐卫圣忠果雄勇宣力翊戴功臣散官勲封如故主者施行
　　翼祖皇帝册文
　　维嘉祐四年嵗次已亥十月壬戌朔十二日癸酉孝曽孙嗣皇帝臣某敢昭告于髙祖翼祖简恭睿徳皇帝伏以皇天眷命兴徳造邦始基之功实自积累获嗣丕烈敢忘翼励孟冬吉月嵗事既成合祭以时举兹礼典惟是备物将以诚慤之心神其歆之锡以多福谨以一元大武柔毛刚鬣粢盛芗合芗萁嘉蔬嘉荐醴齐严恭备物式荐防心髙祖妣简恭皇后刘氏配尚飨
　　真宗皇帝册文
　　维嘉祐四年嵗次己亥十月壬戌朔十二日癸酉孝子嗣皇帝臣某敢昭告于皇考真宗膺符稽古成功让徳文明武定章圣元孝皇帝伏以古之以孝而飨亲者气节既至感其思心祠禴尝烝礼以时举然犹未厌其志也则又大合祖宗而享焉顾惟小子克守成业治民事神动有丕训是用躬执圭瓒荐其芬芳防【一作忾乂作慨】然如闻来格来贶谨以一元大武柔毛刚鬣粢盛芗合芗萁嘉蔬嘉荐醴齐严恭备物式荐防心皇妣章穆皇后郭氏皇妣章献明肃皇后刘氏皇妣章懿皇后李氏配尚飨
　　淑徳皇后册文
　　维嘉祐四年嵗次已亥十月壬戌朔十二日癸酉孝孙嗣皇帝臣某敢昭告于皇祖妣淑徳皇后尹氏伏以彤管有炜内徳茂焉清庙载严合食为重十月惟吉备物有容威灵来临昭穆序配荐以诚洁神其顾思谨以一元大武柔毛刚鬣粢盛芗合芗萁嘉蔬嘉荐醴齐严恭备物式荐防心尚飨
　　赐枢宻使宋庠让恩命第一表不允批答
　　省表具之朕以因时致享克展于孝思己祭受厘大均于庆泽乃眷耆明之哲实予体貌之臣肃临事之有容既交神而防贶宜推异数以示眷懐虽嘉好谦曷止成命所让宜不允
　　赐枢宻使宋庠让恩命第二表不允断来章批答
　　省表具之卿蕴纯和端慤之诚富敏赡通明之学惟时旧徳实我柄臣当祀事之有成广庆恩而方洽畴其封爵锡以号名兹为宠章盖举常典无烦避让其徃钦承所让宜不允仍断来章
　　赐枢宻使宋庠让恩命第一表批答口宣
　　熈事既成方大均于祭泽宠章所异宜首及于枢臣当即徃膺勿烦冲让
　　赐枢宻使宋庠并河阳三城节度使判河南府文彦博加恩告勅口宣
　　朕以飨亲致孝馂惠均恩宜有宠章以褒旧徳徃钦新命当体眷懐
　　閤门赐华原郡王允良感徳军节度使允初告勅口宣
　　蔚为贤王陪我祀事既膺福贶宜被宠灵徃体予懐祗服新命
　　赐皇弟奉寜军节度使华原郡王允良让恩命第一表不允批答
　　朕合食祖考以昭孝推恩宗族以展亲所以厚人伦明教爱卿以近属肃然在庭能尽志以修容不违礼而终事方庆典之均洽宜宠章之所先好谦之懐虽可嘉尚已出之命其徃钦承
　　赐皇弟奉寜军节度使华原郡王允良让恩命第二表不允断来章批答
　　卿擢秀宗英作屏王室从我祀事罄其齐明因馂惠之均恩示推仁而睦族避让之节固已识于冲懐敦谕既勤宜徃祗于成命
　　赐皇弟感徳军节度使允初让恩命第一表不允批答
　　朕因时孟冬荐鬯清庙防祖考之来贶均庆赐以推行乃眷宗藩宜优宠数盖克遵于旧典何过自于防谦其钦训言徃服休命
　　赐皇弟感徳军节度使允初让恩命第二表不允断来章批答
　　朕亲款太宫致飨列圣防神贶其百福思庆及于多方乃眷宗藩宜优异数惟是便蕃之锡式推敦睦之仁嘉乃冲懐形于恳避礼有常节无为过恭命之已行难或中止
　　赐皇弟华原郡王允良感徳军节度允初让恩命第一表不允批答口宣
　　卿以宗藩之近参閟祀之严爰畴乃劳优以异数宜思祗受勿复固辞
　　赐皇弟华原郡王允良感徳军节度使允初让恩命第二表不允断来章批答口宣
　　卿以宗支之贤陪庙祀之重均兹庆典遽述让诚命出己行理难中止所宜祗受以副予懐










　　文忠集巻八十七
　　钦定四库全书
　　文忠集巻八十八
　　宋　欧阳修　撰
　　内制集六
　　赐河阳三城节度使同中书门下平章事判河南府文彦博加恩告诏
　　朕因孟冬之吉辰飨太宫而合食膺受神贶推行庆恩眷惟同徳之臣方处居留之任宜优异数少示眷懐既敷告于外庭其徃只于休命
　　内中福寜殿开啓祫享预告道青词【十月十九日】
　　伏以宗庙之严祫祭为重乃卜孟冬之吉躬修合食之仪仰企上灵冥孚隂佑俾克成于盛礼冀永锡于纯禧式展孝思用膺神贶
　　在外五岳四渎四海并诸神庙等处谢祫享礼毕祝文【十月十九日】
　　属者卜吉孟冬致飨清庙圣灵来格福祉沓臻荷神贶之不违俾缛仪之克举敢忘神报逹此明诚
　　泗州塔下并峨嵋山开啓谢祫享礼毕道斋文
　　兹者冬物告成因飨亲而逹孝神厘来贶既均庆之以时惟盛【一作成】礼之弗违荷巨慈之旁祐即灵场而申报冀冥鍳之孔昭荐此诚明期于福应
　　太平兴国寺开先殿开啓孝明皇后忌辰道斋文【十一月一日】
　　伏以柔明之范瞻厚徳而已遐感慕之思托洪慈而申荐载严宝殿恭啓贝函惟净福之是资冀灵游之永祐太平兴国寺开先殿开启孝明皇后忌辰道场功徳防右语
　　右伏以真觉之慈应物溥示于能仁孝思之感以时式临于讳日俾延净侣交奏梵功冀承胜利之因永获冥深之祐
　　赐西南蕃蛮人张光现等勅书【十一月三日】
　　汝世守邉疆逺输忠顺时修职贡附逹欵诚载嘉勤恪之心宜示褒优之锡
　　赐宰臣富弼乞退不允批答
　　省表具之夫知人之明可谓难矣而任贤之术兹岂易哉若乃听之不聪信之不笃施设之方未尽弗极其材迟速之効有时莫能少待则被其任者实亦艰欤卿以纯一忠亮之诚蕴宏深逺大之业朕虚已以听推心仰成至于一二之臣是惟同徳下逮众多之论曽靡间然方将甄叙贤愚修明法度务究本根而更治不求嵗月之近功期于有成兹乃予意奈何中道而将止夫亦奚托以为辞矧上下既交寜有不通之志而君臣相遇岂为易得之时当体余懐勉安厥位所乞宜不允
　　赐外任臣寮进奉助祫享银绢等勅书
　　朕卜吉孟冬合食清庙礼乐交举臣工毕从嘉守土之修官咸以时而来助各以其物粲然在庭载省勤诚良深叹尚
　　赐观文殿学士礼部尚书王举正乞致仕不允诏【十一月十四日】
　　夫朝廷之广大贤俊之众多必有皤然耆寿之臣以当上所优礼之异或事思所访则有老成俾时之式瞻以为人望故礼虽七十犹有不得谢者焉卿懿文髙行有君子之风清节令问为当世所重阅书秘殿日侍清闲进读经筵坐论道徳固非有官司之责筋力之劳宜思少安副我眷待
　　镇潼军华隂县云台观修整真宗皇帝御容等殿今已了当扶请御容入本殿奉安祝文【十一月十四日】
　　屹尔名山斯为福地翼然宝构式奉威灵缮完既新考卜惟吉鉴兹恳至永以妥安
　　镇潼军华隂县云台观修整圣祖及真宗御容等殿今已了当乞请御容入宝殿奉安青词【十一月十四日】
　　伏以灵峰甚峻仙宇载严爰考吉辰奉寜真圣式伸祗告昭鉴乃诚
　　赐相州观察使刘从广进奉乾元节马诏
　　卿蔚有敏材膺于寄任逺瞻寿节効乃诚勤在庭之献肃陈事上之忠可见省阅之际嘉叹不忘
　　赐观文殿大学士尚书戸部侍郎知定州厐籍乞退不允诏
