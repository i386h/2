<!-- { "loadSidebar": true } -->
　　江右承流乆慙玩愒闽中谋帅猥玷推迁地愈重而难胜天葢高而莫测恪共三命入抚四封臣某中谢伏念臣逮事累朝曾微他技解裘释布防孝庙之隆知襆被乗轺辱光宗之亲遣暨圣王之御极由郎吏以记言孤踪既耻于倚冰防笑竟生于偃月十年退屏百念俱忘防逢琴瑟之更张参预枢机之典领自玷物议旋反里门侵寻再闰之余忝冒专城之寄左洞庭右彭蠡险阻备尝引瓯粤控蛮荆勲庸何有视防愿休于一壑引船敢望于三山矧是合沙重于他镇向来七聚今分为八郡之雄前此十连多以均三事之逸岂容衰病复强蕃宣兹葢恭遇皇帝陛下视邦选侯量能授职正月上日方修肆觐之仪价人维藩首被改除之宠至攽重申之命勉令共理之行遵海而南知风之自臣敢不将明德意谨固边陲民通文书已不待常衮之教身为障蔽当少効刘安之忠更祈从欲之仁早遂投闲之愿
　　瑞庆节贺表
　　天开九陛共瞻甲观之祥日近三山敬效华封之祝望昕朝而稽首托露奏以输诚臣某中贺恭惟皇帝陛下道契两仪功高八极掩井钺参旗之耀调箕风毕雨之和命哲命吉命歴年实厚皇穹之眷得位得名得其夀聿昭大德之符风露戒寒星虹纪节臣忻逢谷旦倍激葵心郡竹剖符尚阻八百国冠裳之觐海桃成颗愿羞三千年花实之珍
　　瑞庆节进贡银表
　　旒冕视朝共庆千秋之节梯航效贡聿来万国之琛矧叨符竹之分敢后野芹之献上件银坤珍所效邦用攸资旅荐于庭宁复褭蹄之诧物将其意愿同金鉴之藏
　　又
　　十月为阳适际虹流之旦九州任土敢输琛贡之诚前项银山泽所钟实为可寳租赋之外非取诸民顾无惟品之三愿效充庭之一
　　谢赐腊药表
　　芝检朌纶寳奁实剂属当凝沍顿起疲癃臣某中谢伏念臣已负典藩更叨易地虽粗闲于职业曽未涤于痒疴敢意隆私诞稽彛式辍太医之制品极精良镂内府之珍椟加绚饰恩光逮下寒屋生春兹葢恭遇皇帝陛下曲轸臣邻肆覃逺外虑节宣之或失俾调适之具宜拜手知荣铭心图报臣谨当规思药石体念闾阎虽南土稍温更收功于芝术俾小民均惠庶兴咏于袴襦
　　谢赐夏药表
　　炎赫流金念南方之瘅热云章封玺分内府之珍良佩服宠光冞深兢惕臣某中谢伏念臣乆违轩陛屡玷翰藩顾蒲桞之衰残浸逾暮景问闾阎之疾苦罔替初心荷睿眷之弗遗举彛章之加贲锡以上池之液灿然白鋈之奁兹葢伏遇皇帝陛下端已向明施仁及物俾涤除于痟痒咸顺保于和平臣敢不恪谨攸司推行此意九顿首而后拜敢独侈于君恩三折肱而知医期尽蠲于民瘼臣无任
　　丐祠劄子
　　臣某一介庸陋伏自壬申之春防恩起家三膺阃寄行渉六载叨荣已甚课效蔑如顷在江湖屡祈闲退每勤诏谕未赐俞允复于元日易镇全闽天地恩深糜捐莫报辞不获命黾勉入南领事以来九逾晦朔戢吏奉法爱人节用粗知殚竭始终弗渝惟是地大事丛力小材薄忧责尤重风波易生蕞尔孤踪凛然朝夕所幸田里粗安拙政军民绥靖盗贼屏息所属州县间被水伤絶长补短犹得中熟凡百郡计足了目前其他别无规避实以蚤歴忧患复苦多病心志凋耗齿发衰残加之禀性愚戅不能诡随直性径行宁免忤物内怀旷弛之惧外有怨憎之虞若不控告君父必将自速罪戾欲望圣慈姑畀祠禄庶防保全末路休养余龄悉出覆焘生成之赐臣无任
　　第二次丐祠劄子
　　臣某辄沥悃诚再干慈造臣昨具奏乞罢就祠禄休养余龄恭奉诏书未赐俞允圣恩深厚加惠旧臣不忍弃捐曲全体貌祗服明训感极涕零而臣退自省循叨窃过分位居方伯荣宠已极矧复洊更三镇之雄禄二千石贪冒已多岂宜蠧食六载之乆空坐縻于嵗月实何补于毫分臣犹自知而况公议兼臣暮齿寖薄桑榆疾病交侵衰残具见心思凋耗筋力弗彊目视昏花省阅良苦七闽地大物伙全借精神折冲以衰病日加之身当八郡浩穰之寄脱有旷败上累生成是用祈哀归投君父欲望睿慈检防臣前奏特降指挥与臣在外宫观或得保全晩莭休息病躯傥未委沟壑之间终图报乾坤之施至仁从欲得请为期臣冒犯天威臣无任
　　瑞庆节贺表
　　统接千嵗聿开良月之祥夀介万年爰罄后天之祝嵩呼声震星拱心同臣某中贺恭惟皇帝陛下濬哲文明刚健中正法大舜无为之治纪已载周符三代有道之长世何勤卜乆敛锡民之福共殚报上之诚臣猥以近臣幸逢盛旦彤墀九级虽莫陪舞蹈之班金鉴一书所愿述发扬之志
　　辞免转官宫观奏劄子
　　乾坤施厚蝼蚁命轻既推从欲之仁复被进官之宠感深陨涕愧极汗顔惟是恩礼过优须至再干天听伏念臣赋分凉薄逢时盛明内备位于疑丞外迭居于方伯负乗致宼溢满为灾故于暮景之余年而得风淫之末疾所以力求祠禄不惟休养病躯亦虑荣宠过多咎衅所积若复无功而増秩是为求退而得迁于国岂无滥赏之讥在臣寔有满盈之惧虽获闲退愈速祸灾伏望睿慈收还涣汗许臣以本官职归奉香火下获安于愚分上不累于公朝
　　辞免再知隆兴府奏劄
　　自天有命无地措躬伏念臣衰朽余生侵寻暮景窃殊庭之廪稍每愧空餐挂神武之衣冠未谐夙愿方须嵗月力悾悃忱岂期误渥之颁复畀潜藩之寄虽牧人御众粗殚愚虑而课功计效曾蔑前闻苐惭粃政之居多敢谓棠隂之未改矧气血寖销于宿疢而精神弗逮于曩时攷之先朝熈宁元祐闲再守是邦者仅二人想其才望之优治行之着如臣迂拙曷称使令冒昧而前颠隮必矣欲望皇帝陛下至仁念旧盛德包荒怜臣之器易盈察臣之心知止收还成涣仍领祠官庶免累于公言亦获全于末路
　　再辞免再知隆兴府表
　　申豫章之命仰戴鸿私上需奏之辞俯勤温诏听未回于当宁躬敢惮于循墙臣某诚惶诚惧顿首顿首臣顷自瓯闽尝婴疢疾荷云天之大施畀田里之遄归暮齿寖高余生能防岂谓録名于丹扆乃令窃宠于青氊顾治效无闻微去思之可纪况人情易玩虑隆委之难胜若韦武阳功被于八州若王仲舒令孚于千里误叨殊奬曷跂前修伏望皇帝陛下寛再凟之诛广重明之照念臣素严王事敢即家居察臣未报国恩靡遑身计今兹控避实出诚忱愿姑置于陈人用别谋于良帅君制命为义奚拘反汗之嫌牧以地得民试副虚怀之切臣无任
　　知隆兴府到任谢表
　　祗奉真祠粗安愚守钦承亲渥特畀旧封顾恳避之弗俞已凌兢而就次臣某中谢伏念臣遭逢盛际积荷殊私曩者付以三州曾无劳効今归又复五稔尚窃廪颁惊齿发之寖衰念涓埃之未报凄其素履藐是丹心忽防狎至之恩言俾获再分于阃寄江山见熟入境如归父老来迎与臣相问窃攷南昌之俗殆非数载之前当精鋭消散之余乘财粟殚亡之后若严期防或者谓之烦苛苟堕因循恐难逃于旷戾退轸渊氷之惧仰慿覆帱之隆兹葢伏遇皇帝陛下恭俭保邦寛仁御极四垂宁谧无改容动色之虞比嵗丰登有薄赋轻徭之令尤资牧守之任必重循良之求敢谓孤踪复叨共理臣所当激昂视政黾勉簿书窃就短以求长庶将勤而补拙材谋弗给敢图加防于事功法令具存但务恪修于职守少须嵗月终遂丘园
　　谢赐腊药表
　　臣某嵗晚奔程甫临旧镇恩醲尚药猥及微臣拜温诏之丁宁忘寒威之凛冽臣某中谢伏念臣抱疴里社叨命麾旄见吴头楚尾之氓正相劳苦味尧浆禹粮之赐顿愈伶俜敢曰彛章亶为异渥兹葢伏遇皇帝陛下畴咨作牧轸念宅生九还出金鼎之余三锡焕银罂之宠臣谨当坚氷霜之节广天地之仁皇防孱躯要先求于民瘼愿开夀域庸茂对于王休臣无任
　　谢赐对衣金带马表
　　宫笥颁衣粲精镠于束带帝闲锡马耀错采于据鞍醲厚拜恩回皇抚已臣某中谢伏念臣江湖衣褐田里扶笻摩拊编氓既乏蕃宣之绩驱驰王事又无疆埸之劳岂谓隆私垂怜旧物重以巽申之命假之复镇之荣藻饰身章光华客路兹葢恭遇皇帝陛下宠绥群庶奬厉臣工敷贲聿隆将托一方之寄便蕃有渥亶膺备物之华臣敢不饬厉支离鞭防迟钝慰安牧养敢希循吏之声衣被服乘难答圣君之贶
　　丐祠劄子
　　臣某樗栎非材桑榆暮景乆叨闲廪每负素飱比沐误恩再畀南郡控辞弗获冒昧重来已试罔功愧见父老领事甫逾月忽值金人内入冲破五关直抵江岸惩创往事人情震恐纷纭论议未免张皇臣见得备御无素积习滋乆仓卒枚举徒骇听闻循例调兵委官提督捍御之外一切镇静务安民心仰赖宗社有灵天心眷顾陛下圣略宏逺大臣庙算无遗制帅得人诸将用命归寇就戮奔窜亡防日腾凯奏淮壤肃清臣因得以逃责实有天幸然寇贼虽遁防秋在迩保防江面正当汲汲有为之时而臣衰朽多病心力凋耗私窃揣度无能为役自惟防被国恩深厚毫发未报余年诚不足惜所虑上误国事欲望圣慈改授祠禄俾得归休田里少全止足之谊别选贤牧共图隽功实出天地父母生全之赐臣干冒天威下情无任
　　第二次丐祠表
　　臣某进贡需章僣干闲禄旋颁温诏尚閟俞音意有未孚理容再凟伏念臣衰年多病短技易穷惭冒昧以重来曽涓尘之未效闾里粗谙其习俗吏民颇熟于教条勉布中和觊寛忧顾初稍愆于雨泽喜未失于农时谷价就平秋成有望虽无善状尽可偷安而臣材弗应于时须老将至于耄及平居牧养或竭寸诚一旦折冲素乏良算今边虞甫靖幸无避事之嫌而自揆不能敢言陈力之谊伏望皇帝陛下至仁念旧明照无私察臣言实由中知臣情非饰诈仍俾退休于真舘庶防少佚于余龄臣无任
　　明堂礼成贺表
　　星动房心肇举明禋之盛礼行丙巳聿昭熈事之成臣闻严父而配天不但为民而祈福汶上洛中之意积和可接于万灵皇祐绍兴之彛揆事再行于三嵗率履不越思戢用光臣某恭惟皇帝陛下丕阐鸿猷诞凝骏命濳伏孔昭简在上帝之心明发有怀克笃前人之烈谓祭主于敬而必简念礼起于义而不拘属当泰畤之祠载饬合宫之享时和嵗美荐德馨于粢盛武偃刑清逹治音于金石月星明粲风马宴娭惠我无疆遍于率土臣邈居外服逖侍中严旅旧弼以相仪莫与骏奔之数以祠官而归福但深忭颂之诚
　　明堂加恩谢表
　　宗祀告成普覃异渥井腴衍赋猥及防臣顾惟何劳获冒斯宠臣某中谢伏念臣罔功郡寄得请祠庭爼豆之事尝闻莫进陪于多士天人之际相与幸亲见于明时既无诸侯助祭之勤曷被皇极锡民之福昔焉食采取数已多今斯加封为恩太侈莫知报塞苐切战兢兹葢伏遇皇帝陛下诚格上天道跻邃古宏开九室悉均祼瓒之休大赉四方尽省酎金之罚误令臣等亦窃皇休茅土防恩如拜威顔之咫尺竹宫无事惟祈天子之万年
　　辞免转官宫观奏状
　　臣卫某状伏准十月九日省劄备奉圣防特转一官依所乞差提举临安府洞霄宫者仰戴鸿私不知论报已望阙祗拜苐于臣子辞受之义尚合控陈伏念臣膂力既愆治郡弗绩有辜任使常恐罪行屡丐真祠休养羸疾圣恩从欲已不胜愚庸之幸至于加畀崇阶优宠太过汉世增秩之典所以施于二千石有治理者如臣无状宜黜而迁若复贪冒必烦清议欲望朝廷俯鉴忱悃将特转一官指挥与之寝免止令备数祠官祗奉香火区区至愿伏乞指挥
　　再辞免转官宫观奏状
