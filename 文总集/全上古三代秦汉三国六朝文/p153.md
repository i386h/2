<!-- { "loadSidebar": true } -->
　　帝王之道，相因而通；盛德之祚，百世享祀。予惟黄帝、帝少昊、帝颛顼、帝喾、帝尧、帝舜、帝夏禹、皋陶、伊尹咸有圣德，假於皇天，功烈巍巍，光施於远。予甚嘉之，营求其后，将祚厥祀。（《汉书·王莽传》中）
　　◇五姓名籍（始建国元年）
　　予前在摄时，建郊宫，定祧庙，立社稷，神报况，或光自上复於下，流为乌，或黄气熏，昭耀章明，以著黄、虞之烈焉。自黄帝至於济南伯王，而祖世氏姓有五矣。黄帝二十五子，分赐厥姓十有二氏。虞帝之先，受姓曰姚，其在陶唐曰妫，在周曰陈，在齐曰田，在济南曰王。予伏念皇初祖考黄帝，皇始祖考虞帝，以宗祀於明堂，宜序於祖宗之亲庙。其立祖庙五，亲庙四，后夫人皆配食。郊祀黄帝以配天，黄后以配地。以亲都侯东第为大，岁时以祀。家之所尚，种祀天下。姚、妫、陈、田、王氏凡五姓者，皆黄、虞苗裔，予之同族也。《书》不云乎？「序九族」。其令天下上此五姓名籍於秩宗，皆以为宗室。世世复，无有所与。其元城王氏，勿令相嫁娶，以别族理亲焉。（《汉书·王莽传》中）
　　◇祠汉庙（始建国元年）
　　予之皇始祖考虞帝受嬗於唐，汉氏初祖唐帝，世有传国之象，予复亲受金策於汉高皇帝之灵。惟思褒厚前代，何有忘时？汉氏祖宗有七，以礼立庙於定安国。其园寝庙在京师者，勿罢，祠荐如故。予以秋九月亲入汉氏高、元、成、平之庙。诸刘更属籍京兆大尹，勿解其复，各终厥身，州牧数存问，勿令有侵冤。（《汉书·王莽传》中）
　　◇去刚卯除刀钱（始建国元年）
　　予前在大麓，至於摄假，深惟汉氏三七之厄，赤德气尽，思索广求，所以辅刘延期之术，靡所不用。以故作金刀之利，几以济之。然自孔子作《春秋》以为后王法，至於哀之十四而一代毕，协之於今，亦哀之十四也。赤世计尽，终不可强济。皇天明威，黄德当兴，隆显大命，属予以天下。今百姓咸言皇天革汉而立新，废刘而兴王。夫「刘」之为字，「卯、金、刀」也，正月刚卯，金刀之利，皆不得行。博谋卿士，佥曰天人同应，昭然著明。其去刚卯莫以为佩，除刀钱勿以为利，承顺天心，快百姓意。（《汉书·王莽传》中）
　　◇益封刘殷（始建国元年）
　　昔予之祖济南愍王困於燕寇，自齐临淄出保於莒。宗人田单广设奇谋，获杀燕将，复定齐国。今即墨士大夫复同心殄灭反虏，予甚嘉其忠者，怜其无辜。其赦殷等，非快之妻子它亲属当坐者皆勿治。吊问死伤，赐亡者葬钱，人五万。殷知大命，深疾恶快，以故辄伏厥辜。其满殷国户万，地方百里。（《汉书·王莽传》中）
　　◇限田禁奴婢（始建国元年）
　　古者，设庐井八家，一夫一妇田百亩，什一而税，则国给民富而颂声作。此唐虞之道，三代所遵行也。秦为无道，厚赋税以自供奉，罢民力以极欲，坏圣制，废井田，是以兼并起，贪鄙生，强者规田以千数，弱者曾无立锥之居。又置奴婢之市，与牛马同阑，制於民臣，颛断其命。奸虐之人因缘为利，至略卖人妻子，逆天心，悖人伦，缪於「天地之性人为贵」之义。《书》曰「予则奴戮女」，唯不用命者，然后被此辜矣。汉氏减轻田租，三十而税一，常有更赋，罢癃咸出，而豪民侵陵，分田劫假。厥名三十税一，实什税五也。父子夫妇终年耕芸，所得不足以自存。故富者犬马馀菽粟，骄而为邪；贫者不厌糟糠，穷而为奸。俱陷於辜，刑用不错。予前在大麓，始令天下公田口井，时则有嘉禾之祥，遭反虏逆贼且止。今更名天下田曰「王田」，奴婢曰「私属」，皆不得卖买，其男口不盈八，而田过一井者，分馀田予九族邻里乡党。故无田，今当受田者，如制度。敢有非井田圣制，无法惑众者，投诸四裔，以御魑魅，如皇始祖考虞帝故事。（《汉书·王莽传》中，又见《食货志》。）
　　◇下书禁挟五铢钱
　　诸挟五铢钱，言大钱当罢者，比非井田制，投诸四裔。（《汉书·王莽传》中）
　　◇自说德祥事（始建国元年）
　　初元四年，莽生之岁也，当汉九世火德之厄，而有此祥兴於高祖考之门。门为开通，梓犹子也，言王氏当有贤子开通祖统，起於柱石大臣之位，受命而王之符也。（《汉书·五行志》中之下：初元四年，皇后曾祖父齐南东平陵王伯墓门梓柱卒生枝叶，上出屋后，王莽篡位，自说之云云。案《王莽传》中遣王奇等班符命四十二篇於天下，德祥五事，符命二十五，福应十二，此即德祥五事之一。）
　　◇总说符命（始建国元年）
　　帝王受命，必有德祥之符瑞，协成五命，申以福应，然后能立巍巍之功，传於子孙，永享无穷之祚。故新室之兴也，德祥发於汉三七九世之后。肇命於新都，受瑞於黄支，开王於武功，定命於子同，成命於巴宕，申福於十二应，天所以保佑新室者深矣，固矣！武功丹石出於汉氏平帝末年，火德销尽，土德当代，皇天眷然，去汉与新，以丹石始命於皇帝。皇帝谦让，以摄居之，未当天意，故其秋七月，天重以三能文马。皇帝复谦让，未即位，故三以铁契，四以石龟，五以虞符，六以文圭，七以玄印，八以茂陵石书，九以玄龙石，十以神井，十一以大神石，十二以铜符帛图。申命之瑞，寝以显著，至於十二，以昭告新皇帝。皇帝深惟上天之威不可不畏，故去摄号，犹尚称假，改元为初始，欲以承塞天命，克厌上帝之心。然非皇天所以郑重降符命之意，故是日天复决以勉书，又侍郎王盱见人衣白布单衣，赤缋方领，冠小冠，立於王路殿前，谓盱曰：「今日天同色，以天下人民属皇帝。」盱怪之，行十馀步，人忽不见。至丙寅暮，汉氏高庙有金匮图策：「高帝承天命，以国传新皇帝」。明旦，宗伯忠孝侯刘宏以闻，乃召公卿议，未决，而大神石人谈曰：「趣新皇帝之高庙受命，毋留！」，於是新皇帝立登车，之汉氏高庙受命。受命之日，丁卯也。丁，火，汉氏之德也。卯，刘姓所以为字也。明汉刘火德尽，而传於新室地。皇帝谦谦，既备固让，十二符应迫著，命不可辞。惧然祗畏，苇然闵汉氏之终不可济，在左右之不得从意，为之三夜不御寝，三日不御食，延问公侯卿大夫，佥曰：「宜奉如上天威命。」於是乃改元定号，海内更始。新室既定，神欢喜，申以福应，吉瑞累仍。《诗》曰：「宜民宜人，受禄於天；保佑命之，自天申之。」此之谓也。五威将奉《符命》，赍印绶，王侯以下及吏官名更者，外及匈奴、西域，徼外蛮夷，皆即授新室印绶，因收故汉印绶。赐吏爵人二级，民爵人一级，女子百户羊酒，蛮夷币帛各有差。大赦天下。（《汉书·王莽传》中）
　　◇下诏立五均官（始建国二年）
　　夫《周礼》有赊贷，《乐语》有五均，传记各有斡焉。今开赊贷，张五均，设诸斡者，所以齐众庶，抑并兼也。（《汉书·食货志》）
　　◇报孙建奏废刘氏（始建国二年）
　　可。嘉新公国师以符命为予四辅，明德侯刘龚、率礼侯刘嘉等凡三十二人皆知天命，或献天符，或贡昌言，或捕告反虏，厥功茂焉。诸刘与三十二人同宗共祖者勿罢，赐姓曰王。（《汉书·王莽传》中）
　　◇伐匈奴（始建国二年）
　　降奴服於知，威侮五行，背畔四条，侵犯西域，延及边垂，为元元害，罪当夷灭。命遣立国将军孙建等凡十二将，十道并出，共行皇天之威，罚於知之身。惟知先祖故呼韩邪单於稽侯犭册，累世忠孝，保塞守徼，不忍以一知之罪，灭稽侯犭册之世，今分匈奴国土人民以为十五，立稽侯犭册子孙十五人为单於。遣中郎将蔺苞、戴级驰之塞下，召拜当为单於者、诸匈奴人当坐虏知之法者，皆赦除之。（《汉书·王莽传》中）
　　◇设五均科条诏（始建国二年）
　　夫盐，食肴之将；酒，百药之长，嘉会之好；铁，田农之本；名山大泽，饶衍之臧；五均赊贷，百姓所取平，以给澹；铁布铜冶，通行有无，备民用也。此六者，非编户齐民所能家作，必於市，虽贵数倍，不得不买，豪民富贾，即要贫弱，先圣知其然也，故斡之。每一斡为设科条防禁，犯者罪至死。（《汉书·食货志》，置五均六斡，百姓愈病。莽知民苦之，复下诏。）
　　◇下书改钱币（始建国二年）
　　民以食为命，以货为资，是以八政以食为首。宝货皆重则小用不给，皆轻则僦载烦费，轻重大小各有差品，则用便而民乐。（《汉书·王莽传》中）
　　◇因汉律令仪法（始建国三年）
　　百官改更，职事分移，律令仪法，未及悉定，且因汉律令仪法以从事。（《汉书·王莽传》中）
　　◇下书责司监（始建国三年）
　　虏知罪当夷灭，故遣猛将分十二部，将同时出，一举而决绝之矣。内置司命军正，外设军监十有二人，诚欲以司不奉命，令军人咸正也。今则不然，各为权势，恐犭曷良民，妄封人颈，得钱者去。毒ン并作，农民离散？司监若此，可谓称不？自今以来，敢犯此者，辄捕系，以名闻。（《汉书·王莽传》中）
　　◇封王舜二子（始建国三年）
　　昔齐太公以淑德累世，为周氏太师，盖予之所监也。其以舜子延袭父爵，为安新公，延弟褒新侯匡为太师将军，永为新室辅。（《汉书·王莽传》中）
　　◇下书授诸侯茅士（始建国四年）
