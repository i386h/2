<!-- { "loadSidebar": true } -->
　　○端午饮家与三茂才舍中，闻大军登岸，口占示喜

　　故园回首遍狼狐，端午因君醉一壶。益智未能聊食粽，辟灾无术只悬蒲。风尘飘泊年将老，世故周旋兴不孤。且喜王师登海岸，倒悬早晚慰来苏。

　　○虎子山歌

　　虎子山，禾芄芄；昔时民田今在官，官家有田万千顷，取诸顽民民不省。田园父老为予言，此是当时陈家园。陈家昔日擅豪华，侠少盈门囚在家。市上杀人官不问，栏中盗牛谁敢拏？盗牛杀人不知数，可怜天狗堕门户。朝悬大纛拟侯王，暮上槛车作囚虏。田园万顷金千亿，输入官仓藏不得。六亲散尽缌麻空，不论老少皆诛殛。至今春雨杏花时，麦饭无人祭寒食。寒食年年春复秋，桑麻依旧绿阴稠。惟闻陇上耕耘处，夜夜鬼哭声呦呦。声呦呦，诉悲愁；前人田地后人收，后人不悟前人忧。君不见唐朝鉏菜翁，临刑泪交流；又不见今日虎子山之田兮，苗油油？

　　○消夏杂诗

　　石壁丹崖小洞天，山如太古日如年。万竿竹下披襟坐，自有清风不用钱。

　　二

　　避迹山中已半年，贪凉频到竹林边。绿阴满地日亭午，自枕松根企脚眠。

　　三

　　雨过园林景色清，可人风日是新晴。无端唤醒南柯梦，万木阴中一鸟鸣。

　　四

　　门前溪水绿漫漫，小坐垂纶意自宽。静极不知鱼上饵，一双蝴蝶立渔竿。

　　五

　　排闼山光四望青，登临只隔一渔汀。偶携鸦嘴锄云去，劚得千年老茯苓。

　　六

　　匝月幽居不出门，旧时山径长苔痕。一瓯苦茗三升酒，消受文人日又昏。

　　七

　　枫林日暮晚风凉，散步谁知抱恨长。人自趋炎吾耐冷，两般气味各分尝。

　　八

　　地僻无人问索居，清风入户替翻书。纸窗竹屋乌皮几，手写唐诗一月余。

　　九

　　山田青绿水田黄，看惯人家刈稻忙。乌雀也知禾黍熟，讙呼飞下野人场。

　　十

　　烽火兼旬信息沉，故园回首棘森森。几回欲觅来人问，相对无言泪满襟。

　　十一

　　曾见黄巾此地过，连天鼙鼓达岩阿。儿童未解逢离乱，强折生梢学舞戈。

　　十二

　　平畴来往笠团团，一片骄阳汗不干。漫道裸裎能浼我，野人原不着衣冠。

　　十三

　　为怜高洁绝尘氛，爱汝蝉声树里闻。笑杀于陵陈仲子，不能如蚓又输君。

　　十四

　　苍藤碧树绿交加，乳燕双飞日影斜。一阵晚风香不断，槟榔破孕欲开花。

　　○夏日偶成

　　寂寂柴门昼不开，山花零落满苍苔。蟏蛸在户风初定，蝼蚁迁家雨欲来。乱后文章多散失，穷来人事废追陪。关心只有忧时泪，欲扫黄巾苦不才。

　　○七夕示内

　　世路干戈感未休，天涯容易又新秋。一家离散悲戎马，万古团圞羡女牛。有巧任从儿辈乞，无钱长替内人愁。私心默向双星祝，早扫欃枪慰白头。 

　　○雨后溪上望月

　　骤雨洗山容，清风送林樾。忽随流水声，溪上望明月。四顾寂无人，长歌采薇蕨。

　　○柴关

　　清泉白石锁柴关，豪气销残梦寐间。屈指百年惊渐老，回头万事不如闲。悠悠落日牛羊下，策策空林倦鸟还。唯有丹心依旧在，浮云望断海中山。

　　○日暮晚眺

　　白日忽西坠，黑云俄四封。偶依门外树，遥睇雾中峰。野旷雷声大，天低雨气浓。负薪应未返，■〈宁〉立望家僮。

　　○土牛

　　土番畏人如畏贼，自筑土牛封其域。星罗棋布廿四头，尺寸不差绳与墨。砌以荦确塑以泥，崭然头角状奇特。我闻在昔此地生番巢，出没杀人以为食。圣人有作妖魑消，剺面文身咸戴德。一丝红线下尧封，万顷绿塍遵禹则。分疆立界严提防，不许斯民处实逼。牛皮已变红毛风，土壤还同金马式。是时番奴富田畴，烹羊炮豕乐无极。醉后归来两眼昏，忽讶寝讹遗路侧。短笛携将信口吹，歌呼踏破夕阳色。迩来十社九社空，锄犁转在内山北。岿然数篑留岩阿，犹似千钧任地力。豪强子弟恣侵陵，拔毛削皮禁不得。朝廷兼并有明刑，嗟尔无告独可恻。牛牯岭外烽火明，千村万落长荆棘。安得遍筑千万头，尽教卖剑归稼穑。牛乎牛乎尔勿哀，铜驼与尔俱草莱。

　　○董逃行

　　我欲问天天不语，妖星十丈横牛女。天狗堕地夜叉舞，昔日龙虎今鱼鼠。走上空山泣风雨，大叫雷公来作主。丰隆不应奈何许，前头熊罴后狨鬼。白昼磨牙嚼行旅，谁其杀之吾与汝，上书九重报天子。

　　○寄林文翰舍人

　　□炮连宵枕上听，可怜豺虎尚奇零。一身作客如张俭，四海为家类管宁。衔石有心悲怨羽，负山无力泣秋螟。思量欲献平戎策，独立檐前看将星。

　　二

　　同病相怜鬓欲华，战场回首骨如麻。心羞秦帝思投海，义激韩仇已破家。萧索山林愁日暮，飘零弟妹感天涯。艰难一样藏身苦，忍泪吞声避虎牙。

　　三

　　蔓延贼势正猖披，大厦真非一木支。民不聊生嗟已晚，天如此醉醒何时。投胶莫止黄河浊，破产难求博浪锥。自愧杜陵空痛哭，先鞭望汝快驱驰。

　　○忆故居

　　黯黯愁云四望遥，故园回首总魂消。张良去国家初破，杜甫游秦盗正骄。万卷图书归浩劫，一年文武毕今朝。可怜呕尽心头血，千首诗都付火烧。

　　二

　　迁乔曾为赋闲居，五载经营奉板舆。近市盘餐多异味，承欢菽水有新储。玻瓈牖下安吟榻，锦绣堂前挂报书。四壁祗今何所有，空闻鸟雀噪阶除。

　　三

　　小筑吟楼号古香，半储书画半巾箱。山横定寨青排闼，树接丰亭绿过墙。几度栖迟同燕雀，一经离乱又豺狼。帑金掠尽门窗圯，惟有青苔对夕阳。

　　四

　　传闻狐鼠据为巢，薪木摧残去又抛。世乱佣奴多背主，途穷邻里乏知交。登楼王粲非吾土，破屋杜陵恋旧茅。自恨不如梁上燕，巡檐犹得到花梢。

　　○感事漫兴

　　几回叹息复吟呻，积愤填胸泪满巾。患难文章原易古，乱离消息苦难真。干戈草草将周岁，衣食劳劳渐累人。欲献蒭荛愁路隔，偷将诗句哭风尘。

　　二

　　黄符岁岁下瀛东，万里烽烟信息通。民为征兵多聚铁，官因省事讳修戎。妖谋诡秘三更里，贼势绵延七载中。为虺弗摧蛇又放，争教海水不流红。

　　三

　　莽莽乾坤劫运开，如蛾赴火万人来。腥风十里笳声乱，阴雨千山鬼哭哀。射虏有书空议抚，望洋无援浪惊猜。饱鹰饥虎皆难驭，辜负推恩起将才。

　　四

　　处处迎降类犬羊，千秋谁复顾纲常。壶浆白昼供蛇豕，香火深宵拜虎狼。城破犹闻官索米，兵来唯见吏征粮。纷纷文武遭诛戮，敢信捐躯尽国殇。

　　五

　　蕞尔孤城斗六门，几回攻击阵云屯。能防地道官多智，克守弹丸将有恩。烽火仓皇犹筑垒，炊烟寥落不成村。罗山此日萑苻盛，寇退须防盗尚存。

　　六

　　一年弹指又秋风，苦闘平原恨未终。杀贼不闻诸将猛，枭渠谁录义民忠。枯髅塞断人烟白，战血销残野火红。寄语东征诸将吏，漫将纸上竞奇功。

　　○七月望后谋刺逆首不中，几罗飞祸，口占纪事

　　贼势延三县，臣心尽一锥。皇天竟大醉，此地复何之。速死祈宗祝，长饥学伯夷。抚躬今不愧，一见幸无亏。

　　○卜居

　　经年避贼寇，迁徙无定宿。有客晨过门，言善君平卜。长揖前致辞，再拜发龟椟。自从丧乱来，八口滞空谷。供亿无故人，反噬有僮仆。亲朋多白眼，群奸遥侧目。入海愁蛟龙，登山畏虺蝮。吾寗居九夷，负矢射麋鹿；将委心任运，雕零依草木。吾寗请长缨，中原竞驰逐；将浮沉观变，憔悴匿林麓。吾寗依刘表，附会救饘粥；抑将说隗嚣，辨论穷反复。吾寗学杜甫，悲歌以当哭；抑将效扬雄，清静自投阁。寗百折不回，守身如守玉；将模棱两可，与世同龌龊。绝温峤裾，将戏老莱服。摇顾荣扇，将采陶潜菊。寗为辕下驹，将作云中鹄。寗朝秦暮楚，将夜行昼伏。寗去依他人，抑来为宗族。寗四海为家，抑一枝自足。吁嗟天下乱，举世方皆浊。瓦釜竞雷鸣，干镆埋地狱。豺虎横咆哮，麒麟遭鞭朴。衣绣原非荣，披褐讵云辱。世无平不陂，道无往不复。詹尹将拂龟，贾生或赋■〈服鸟〉。何者为吉凶，何者为祸福？知几有神明，尚其再三告。客闻呀然笑，释策止弗渎。王绩醉为乡，志和船作屋。在我求其是，到处皆安乐。七子沉湎同，三闾清醒独。用行君之意，何必问龟壳！

　　○自许厝寮避贼至集集内山，次少陵「北征」韵

