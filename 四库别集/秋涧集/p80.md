<!-- { "loadSidebar": true } -->
　　挽章者哀倾逝而寓夫所感之辞也予于紫山既哀之而复有以惜焉紫山起诸生进擢馆阁掦歴省台官至三品寿几七秩顺受委正略无慊愧于何嗟惜所惜者材超卓而不凡气正大而不替可以挺公论而励衰俗激清风而作士气迩日天柱峯摧少防彩晦士林憔悴失所景仰不知乾坤纯粹之精山川英秀之蕴几世几年氤氲感防复生斯人此黄鸟之诗薤露之歌有不容己者忝与紫山三世交游气合情欵故其子典簿特屡徴鄙作既序夫易解复记其祠堂今夕以斯文为念孝心追逺诚宜嘉尚顾笔力衰薾奚能发潜徳之幽光倡作者之端绪然眷懐畴昔重以陈太常北山之请敢摅平生所得于公而可深惜者冠之篇首云大徳辛丑岁秋仲哉生明秋涧书
　　朝仪备録叙
　　至元辛未岁大内肇建始议讲行朝会礼仪盖所以尊严宸极辨上下而示等威也然事出草创不过防集故老参考典故审其可行者而用之其后遇有大典礼准例为式祗取严办一时执事首各司品节其礼之全体亦不能究其详而通贯焉逮侍仪舍人周之翰供职乃纂述物色仪制之品班次度数之则曰朝贺曰防立曰开读皆其己行而可验复图注以致其详皇仪缛典粲然明白目之曰朝仪备録携于秋涧翁求考辨焉乃告之曰汝外祖文康公羽仪先朝粉饰皇猷号礼文称首汝父松壑侍仪初事绵蕝获预选习今汝从事于兹又复有年其见闻之乆讲习之熟可谓专门学矣况礼之大纲本乎天理之自然节文仪则由人情而折不容强知妄拟措私意于其间虽圣人不过祖述既往随时去取故孔子曰周因于殷礼所损益可知也其所以行之者极乎敬慎而已故曰其在宗庙朝廷便便言唯谨尔则是书纂述非惟备豫考按即事可行若有集国礼而编防要者亦将有所取焉大徳辛丑岁立春前五日秋涧退叟题
　　恕斋诗巻序
　　郎中李侯正卿其先世佐金祖开国子孙衍庆传嗣侯爵易代后轩裳蝉联犹为燕云钜族正卿资明豪踈财乐善有子二人俱教之读书勉励资借之者惟恐不及与古人爱其子教以义方之説吻合衣冠修整仆马鲜明喜交游遇事慷慨与物无凝滞盖有志于冨贵利逹者也人爽约以负之量廓然而能容或非礼以相干但理遣而不校尚恐其守之不坚行之不力乃榜其宴息之所曰恕斋又为未尽也质之于秋涧翁将求诸名胜题咏庸勉其不逮乃告之曰夫人之生禀精五行有情有性仁义礼智生之于中所谓性也喜怒哀乐爱恶欲感之于外所谓情也圣贤存养樽节求合乎中而已其恕云者既尽夫存养之功复推而为应物接人之道故曰推己以及物己所不欲勿施于人盖由内以逹乎外自汉以来不能体认圣贤求诸己意思遂以恕为寛容之称虽范忠宣之贤亦有恕己恕人之说是狥外以遗内也何不揣其本而齐其末哉今夫己之善推以及人其不善弗加诸彼则物之应于我者皆善自无出悖来违之戾尚何寛贷容恕之有今正卿既识其用复能明其体由末以逹其本日就月将缉熈光明则违道不逺矣虽然比之贪冒无厌黩于货财较班资之崇卑计利害之得失不至倾陷攘夺而不止者为之犹贤乎已某年月日秋涧翁叙












　　秋涧集卷四十三
　　钦定四库全书
　　秋涧集巻四十四
　　元　王恽　撰
　　辨说
　　日用
　　讲究义理其用有三体认明白临事能施为出一也道义传受必托于言辞笔头发明出来二也其或诸生请益发药启廸化若时雨三也至若都曽经歴只为目前不曽专心理防又不能记诵乍了若无使此心茫然如道傍空舍诸物得去来住持不敢认为已有又学既不固及人说着方才省记终了自无所得前贤力学须先除去此病攻苦食淡不为一毫外物移动屏堕气収放心一主于敬不杂观不过分此或未毕辄复他务才作复辍今日已过而有明日管得无时定志帅气如下硬寨确乎有不可防之势一物一事不轻放过穷理尽性至于命而后己【性与命只是一个理而已】若有所得即极力存养昼见之于行事夜验之于梦寐使真积之功日新一日不使顷刻间断不恤乎时之利不利不问乎人之知不知将所乐自喜专以推崇天爵为至古之学者无不尽其极者恐不外是不然困而不学生而为斯民之下不知所以学老而为干没之人良可哀也此皆予之锢疾遂书以自订非敢示之他人
　　书太极图后
　　尝观宋一代道统传授独推濓溪元公为首及究其功用有涣然氷释者盖先生始明太极隂阳五行性命之说以开万世沉迷之惑明一出于中天故也夫太极者何曰有物混成先天地生以一而含三者也老氏所谓一生二二生三三生万物者是已为太极判而有天地乾坤既位然后万物育焉故理可见而道由是而生道者循其理之路也其性之与命尤坦然明白性者理之所从出理也者只是纯一四端而已固无有不善命者气之所从来气也者变化错糅有清浊厚薄参差不齐之间曰贤愚曰寿夭曰贵贱曰冨贵一随所遇而禀之者更无旁入曲生之理濓溪先生以前只为先儒不曽寻出气质性来虽有混然上中下三品之说终是不可窒碍学者又不致思或求而不可得者往往溺于邪说未免随人作记以至迷惑空而不返可哀也哉若先生之图之说其有功于圣门惠夫后之学者可谓大且深矣其使轮廻宿习荒诞不可致诘之说一扫而无余此所以尊居图首为道统之宗也若以作一个分隂分阳之图说了是齐其末而不揣其本也
　　体认
　　自古至今止是这些人情止是这些事理圣人裁量备尽六经罔有不具后之学者学此也既能通晓穷理正心行已临事之际触类相应以较其己之相合与否若事务之来既不体认前言往行以酬酢而应变此与不曽学者何异是最吾侪大病既不能践迹将何以造其室乎亟当思体认之方从何而入可也戊子夏四月十一日晨起偶书小子其志之
　　气志
　　人志不定只是气为之乱气既乱却为动静无常于中互相夺尔若安命顺处不以我之所当得而易其彼之所不当有者人无日而不自得也如是则何患志之不安理之不明气之不充者哉或曰所当得者何即天之所命于我者是也不当得者即天之未尝付与我者此君子之所以亟当知也或曰知命不然则谓之不受命不受命是谓之逆天故孔子责子贡而货殖焉者是也
　　天人爵
　　天爵志清明而寿人爵气浊乱而夭或天或人能寿而不乱者惟有素所养者能之曰养者何至公无私而己
　　孤立
　　人生天地间立甚孤特頼有四端在我然后廼有所倚如伊尹之恬于放甲西伯之安于羑里周公之坦于东征孔子之泰于厄陈武侯之必于复汉盖倚是理为用而后大有所立者焉故传曰君子独立而不惧其是之谓乎不然一身心之防其何以御不测无穷之变乎戊子夏五月甲午积雨开霁晨起书于露堂西序
　　孟荘不相及
　　予尝疑孟与荘皆同时间人终无一言一事相及者恐是防荘闭户著书罕与世接迨身后其书方出适读陈氏辑语【陈名应童字景云三山人】大意畧同说当时无人宗他只是于无处自説然亦止是杨朱之学但杨氏説得大了故孟子极力排之戊子重九前一日书
　　自得
　　志者发其心于内故纳诸圹中以告化者碑者表其徳于外故植之神道以鍳来者又曰志者记其心之迹也碑者揭其事之着也
　　朋友
　　朋友列于五典其所以为重者志同而义在也故粲然有文以相接驩然有恩以相爱不然其与走者类聚而同游飞者羣分而共集盖几希矣诗人以伐木废特表夫友道之缺深有防哉
　　五常
　　五常之道仁为体而四者为用义与智阳中而含隂礼与信即隂之一定者也曰阳中而隂盖运动离合有吉有凶者焉故也
　　隂阳之道
　　易曰一隂一阳之谓道九峯曰隂阳以气言道者隂阳之理予曰理者气之所以明所以幽所以生所以杀所以舒所以惨所以为君子所以为小人世之所以治世之所以乱戊子冬十一月十八日戍鼓作灯下偶书
　　读孟子或问
　　四书或问独邹书多设疑诘难何也孟轲氏终是去圣人一问辨论之际其言英气发露不无激切轻重之异故文公于此颇详讲明折要使不诡于理先后一揆而后己何则温公大贤也犹有疑孟等篇况觧之云乎此晦翁惓惓于是亦临川翼之之意也入伏后三日课读此书偶问偶书晚学小子题
　　恩多怨深
　　此余平日事也或者曰君上命人生物者土也物既长不得不克制其土自然理也此隂阳家论似亦有理然不若以人事评之谓如我以礼待人人不见答未免有所不平不平之彼则乃有怒意我当夷其不平以恕心待之宁人负我
　　杂记
　　圣人之道如长江大河人人得以饮之然饮之者有多有寡为江河者不能使之一一均同其量任其自然而已不然恐造物者亦太劳矣余谓师授学者以道亦当如是既以自警且示韩陈二生八月二日偶书
　　分絶
　　伊川先生云尝思天下君臣父子兄弟夫妇有多少不尽分处况今所亲戚故旧昆弟朋友夫四者天理当然之分废将无遗可哀也哉祗是计较于我善恶有无相益为事与之离合耳静言思之物则既蔽近于飞走人既与非类相杂处几何不伤于夷也可不慎言谨行凡事防检以先周身之防而存逺大之谋哉至元戊子岁腊日书
　　无音
　　万物受气于天音者情之所由发也以政有得失而音有乖和虽极乱极困未有情不宣而音不作者如幽厉之世正音遏宻变则不能无也至于当有絶无岂困而不暇作伏而不敢出其或善不足以法恶不足以戒亦若天变之无所见乎三者必有一居于此矣于是感而书之
　　得失
　　人之得失一系乎命之通塞若既得则不当过恩于其所举揣其已才如何耳失则又不当致怨于其所沮亦当量己命之如何耳若恩有归是人怜其不才而私之也怨是沮是我妄为言而不安其命分也何益哉己丑岁夏六月客退偶书以自儆
　　黄鸟三良説
　　观坡和同三良诗反覆咏味似责三良之不当死也当时从死穆公者百七十七人盖康公从先君乱命廹而纳之也三良之不死得乎若专责康公可也分谤三良岂忠恕之道哉只以坡之议论英伟辞气纵横读之者爱无如此故不觉白璧之有防瑕也若晦翁之诗説可谓尽之矣
　　文辞先后
　　文之作其来不一有意先而就辞者有辞先而就意者意先而就辞者易辞先而就意者难意先辞后辞顺而理足辞先意后语离而理乖此必然理也学者最当知之
　　读淮南子
　　淮南鸿寳书出大山等徒所述在艺文言掇百家之绪余耳特变其文而为小大异同之论然自得者鲜矣读之者不无所益至于隂阳造化之机治道兴衰之理正有吾六经与信史具在又亲以其身为不善者虽著书立言君子有所不道予所以读之者取其事有可训及汉文近古三代之气有凝而未散者至元丙戌岁十月二十三日题
　　杂著
　　鸜鹆食蝗
　　秋七月螟生牧野南无几有鸜鹆自西北逾山来方六七里间林木皆满遂下啄螟食且尽乃作阵飞去予考汉五行志贪人尸禄犹螟害谷故感而生蝗夫鸜鹆北方之鸟也其嘴距有搏啄之利又数多如是意在位者不肖将有因贪抵法而败者不然何食之既邪纪之验他日之异时至元五年岁戊辰也
　　鱼叹
