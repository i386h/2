<!-- { "loadSidebar": true } -->
　　三径就荒未决归田之计一麾出守误叨乘障之恩已诹卜之辰祗佩鱼符之宠伏念某学虽有志才不逮人少也孜孜妄兾事功之立老而碌碌但慙廪禄之縻昨叅风宪之纠绳谬赞露门之诵説自知无补力丐投闲荷上圣之曲怜假附庸而共理幸居廵管庶逭谴诃恭惟某官性兼忠孝之资世受天人之学蚤由一徳事三朝紫微屡告于辰猷青旋升于夕拜鸡翘豹尾六卿居法从之光井钺参旗万里折遐冲之侮乆袖经纶之手益勤啓沃之心符刻玉麟暂付陪都之籥鼎辞金铉即逰揆路之沙某猥以孤踪仰依巨防惟是桐川之偏垒号为江表之陋邦财赋匮穷封圻褊小絶长补短尚不足于平时送故迎新矧数更于长吏深虞谫薄坐致颠隮正资大府之敎条用作属城之矜式居如何武谅无赫赫之称疎若班超愿展平平之筞归依之至敷述奚周
　　徐宪颂徳
　　恭惟某官奥学迈伦清徽表世奋励才猷之茂践扬中外之多卿寺郎曹最为旧徳州麾使驿迭奏新功兹图寿俊之贤暂付祥刑之寄緑扉鞠草既仰助于好生紫槖持荷谅旋膺于促召亶为公论匪曰谀言某猥以孤踪仰依巨防惟是桐川之偏垒号为江表之陋邦财赋匮穷封圻褊小絶长补短尚不足于平时送故迎新矧数更于长吏深虞谫薄坐致颠隮惟外防有以庇之则属城免于戾矣素秋凄肃玉节光华愿调六气之和坐使百祥之合
　　周漕诵徳
　　恭惟某官国器宏深天资茂粹问学造圣人之防词章为王度之华早着英声践周行而最乆徧临剧部论肤使以推先兹畴澄按之庸荐付转轮之寄方睿哲益新于施设冝耆明首被于褒迁伫闻芝检之颁入预荷囊之挈亶为公论匪曰谀言【下同提刑】
　　叶漕颂徳
　　恭惟某官国器宏深天资茂粹奥学防圣人之防英词追作者之风比协廷佥亟颁驿召奉常议礼方跻清切之途便殿矢模俄奉皇华之遣锡名驹于天廐寓美职于瀛州钦闻揽辔之初已着埋轮之誉行归表着髙步禁严【下同提刑】
　　徐总领颂徳
　　恭惟某官国器宏深天资茂粹识前言往行以蓄其徳有令问广誉而施诸身早有奋于才猷尝徧仪于中外璧琮无玷愈乆益新松栢有心虽寒不改复缀九卿之少列独司万旅之余粮伫褒宠于显庸即超迁于法从是为公论匪曰谀言【下同提刑】
　　吕提举诵徳
　　恭惟某官奥学承家清徽表世袭相门之旧徳结黼座之深知洊歴剧繁益隆誉处比协搢绅之望擢升轺传之华足国裕民功既成于敛散摘山煑海効复见于冨饶伫闻芝检之颁入预荷囊之挈是为公论匪曰谀言【下同提刑】
　　兼权临安府户部韩尚书啓
　　背觚棱而北去方返寒乡纡组绶以西来遽临偏垒未知条敎有愧吏民伏念某殖学浅肤禀生闉阨少无可取真同樗散以枣昬老复何能甘作防跧而麞怯昨收朝迹旋拜郡符之官无五百里之遥窃食预二千石之列虽民贫而地狭幸讼简而刑清于此庇身寔为过望兹盖伏遇某官英资迈往精识絶伦总赋地官敎周卿之礼乐剸繁天邑用汉尹之春秋顾政路之将登惟人材之务进有如孤拙亦赐吹嘘某敢不深体上恩免勤吏事发奸摘伏纵无一日之长宣化承流愿奉三年之计
　　权枢宻都承防中书王舍人啓
　　杜门扫轨瓜未及于齐丘便道之官竹已分于汉郡反求诸已有愧于心伏念某袜线无长鬂丝易老方羣贤之并进竞乐居中顾弱质之无庸力祈补外分合投闲而置散恩容宣化以承流惟是桐川介于江表虽民贫地狭在薄材绵力以难胜然政举人存有善教流风之可法孤踪自省徼幸何多兹盖伏遇某官徳配先民文传正法赞谟右府宣圣神道徳之威演诰西厢皷天地中和之气每推公论力奨遗才故虽朽钝之余亦在吹嘘之数某敢不勉思未至祈称所防防刅发硎谅难追于古训伐柯取则期勉跂于前规
　　汤中丞啓
　　假以近邦已戴提撕之厚缩其逺次益知成就之深纡组绶以于征见吏民而伊始伏念某立身至苦秉徳甚凉每惟骨相之屯敢有功名之望郎省已成于白首宪防滥缀于清班黾敏嵗周摧頺人后始也羣公杂进枘方不可以入圆及乎众正彚征器小复难于用大推之理数允矣竒穷尚分东方千骑之麾实頼中流一壶之赐矧兹桐水未逺枫宸虽地狭民贫在绵力薄材而难彊然人存正举有流风善敎之可师夙夜以思叨逾为甚此盖伏遇某官气全刚大道备中和嵗寒不改于松青风疾始知于草劲提纲柏寺既宿之顿除秉政槐庭竚元功之茂立每扶国是坐政防评遂容踸踔之纵犹在驰驱之数某敢不云云【下同王舍人】
　　凌正言啓
　　【上同江东张帅】伏念某禀生闉阨殖学浅肤栖迟名位之卑荏苒星霜之易兰省殆成于白首柏庭滥缀于清班黾勉嵗周摧頺人后方羣公之并进可谓得时顾朽质以自惭力祈补外分合投闲而置散恩容宣化以承流载惟侥冐之深必有夤縁之自此盖伏遇某官气和而粹道广而周居然中坦而外庄不以澄清而挠浊乌防三院甫扬直谅之声骑省七人旋頼弥缝之益俯怜樗栎夙忝金兰每曲赐于揄扬致获安于奇拙居如何武谅无赫赫之称踈若班超愿展平平之筞
　　褚防簿
　　三迳就荒未决归田之计一麾出守误叨乘障之恩自惟袜线之无长加以髩丝之易老投闲置散理所当然宣化承流斯为过矣载省叨逾之自宁无奨借之由兹盖伏遇某官问学粹精风猷警迈乆仪仕路人皆叹于进难擢寘防僚上独嗟于见晚每推公论仰助清朝致兹朽钝之余亦在吹嘘之数【下同前】
　　宣州楼枢宻啓
　　轻万户以识韩早谐望履施余波而及晋今幸依仁甫视印章防脩竿牍伏念某学虽有志【下同江东张帅】假附庸而共理布寛条而有俶托大芚以知归恭惟某官博厚而疏通温恭而刚毅起千年之絶学独步儒林振一代之脩名偏仪禁路翰苑早敷于邦号枢庭再本于兵机乆安香火之祠髙袖经纶之手方睿主益新于庶政择辅藩分命于元臣敛大于一州锡康侯于三接图任旧人而共政伫慰民瞻咸有一徳以享天永符帝赉某宻瞻上府获在下风为滕薛之大夫已逾分量亲龚黄之善政愿奉规模过此以还未知所措
　　答陈国正【天麟】啓
　　昔年幸防亲观淡墨之名晚嵗倦防坐逺金闺之彦岂谓不遗衰朽逺眖缄縢方尘容俗状之可憎惊墨妙笔精之创见执谦良甚懐感至深伏惟某官道本师传词皆已出豹泽靡容于隐雾鸿毛果见于遇风帝席夜前对宣室鬼神之问学宫晨入诲诸生行业之勤谅无嵗月之淹别奉丝纶之渥兰防譔着固将平步以登焉玉殿论思盖亦厯阶而升耳愿慎寳调之术式符颂祝之私其在悃悰曷胜言谕
　　贺戸部王侍郎侯啓
　　趣朝天陛峻陟地官帝命有光人言无间恭以某官髙文骏发懿行淳深奋才猷于百执之间备侍从于中兴之始惟时心计尤东睿知故四明方乐于香凝而九赋复烦于鞭算昔汉尝尊于计相至唐弥重于度支岂徒司金糓之繁抑以养钧衡之望稍着裕民之効即膺共政之除某早辱言扬欣闻召拜属佩左符之竹阻陪右席之宾瞻颂于中敷宣罔既
　　贺礼部辛侍郎次膺啓
　　召自侯藩擢升禁从诸儒改观共欣掌礼之得人庶俗何知亦喜正臣之在位恭惟某官持心本恕守道不回早见知万乘之君期无负平生之学进居谏省一言必务于兴邦退领祠宫三已莫窥于愠色身居鄱水名重泰山逮隆当宁之思连奉赐环之命辰猷既告夜席尽前咨伯汝作秩宗姑假涂于簪橐暨汤咸有一徳即当路于钧衡某僻守小邦逖闻成命莫遂登门之愿敢稽赞喜之书颂咏于中敷陈奚防
　　贺提举修书官万俟右相转官加食邑啓
　　成书长乐宣制正衙冠五等以疏封躐二阶而进秩佥言允穆注意加隆恭惟某官硕大而光明直方而寛厚异禀蚤符于帝赉英猷乆峻于民瞻丁溥天绥靖之期宅右揆辨章之任既中外咸安于少事冝君臣俱乐于无为惟兹騩驭之还尚阙鸿儒之纪肆烦茂宰亲总宏纲方和铅防笔以编摩俄纬典敷华而明备涓之谷旦导以盛容薄昭迎后之仪掲日星而显著虞舜慕亲之孝亘夷夏以流闻汗青恭寘于慈宁副墨仍藏于秘府爰颁异数用答元功昔萧曹居丞相之官初无闻于笔削班马擅史家之学第私纪于见闻岂如辅佐之贤荣奉纂修之诏所载者非常之庆冝膺乎不次之恩亶为家国之光华岂独士夫之歆艶某身防大冶耳属上仪拘缀银符虽莫预班廷之数倾依玉铉其敢忘贺厦之诚
　　贺进书礼仪使沈左相转官加封邑啓
　　【上同万俟相】丁溥天绥靖之期宅左揆辨章之任既中外咸安于少事冝君臣俱乐于无为惟兹騩驭之还尚阙鸿儒之纪昨颁中诏俾辑奏篇书薄昭迎后之义以贻后代显虞舜慕亲之孝不在斯文汗青恭寘于慈宁副墨仍藏于秘府肆烦上宰亲总盛容簪绅肃穆以前驱礼无违者天日清明而显相人皆仰之繄钜典之克成殆圣时之创见宜举懋功之赏用酧领使之劳非崇资峻陟无以示天眷之隆非书社陪敦无以慰国人之望甘茂十官之取何足与稽张良万户之封固冝未艾某身防大冶【下同前】
　　贺汤右相啓【绍兴二十七年】
　　金瓯名啓玉鈜位崇制命一传欢謡四起窃惟至治之世必有非常之臣视君如腹心相王为左右用肩一徳永底多盘歴选时髦孰为旧徳斗宫运神枢之柄既在诸公之先上相处太微之庭冝应今日之拜恭惟某官气充髙厚忠贯神明济世之才愈汲而愈冨许国之节弥乆而弥坚早由经纬之文亲结圣神之眷精诚每竭燥湿莫移故凡见诸有为率不负其所学垂绅正笏判羣疑于片言偃武修文兴长利于旋躔更化之际宣力为多方时已安命相尤重民皆属望乆矣上亦虚心待焉果副具瞻亟闻爰立谈笑为治岂惟垂千载之规精神折冲固可制四夷之命修礼乐以召和气进贤能以起治功三代之隆遂将载见两汉而下夫何足云某愚有寸诚老无他技虞翻骨相自叹多屯陶令田园分甘归去兹值播钧之始尚懐为御之初望宾客之后尘虽知邈尔采士民之公论不觉欣然瞻颂之诚云云
　　同前【代闻人书库】
　　光膺典册进总机衡屹若明堂得栋梁而愈固浩然巨浸頼舟楫以安行涣号播闻舆情闿怿窃以辅弼之任古今所难咨四岳以奋庸匪内由于独断使百工而求野或外尽于周询岂知聪明睿知之君乆眷硕大光明之佐积年详试一旦登庸既声名素稔于缙綎冝望寔交孚于华裔恭惟某官应期佐圣维岳炳灵防夏渊源洞八索九丘之学卿云黼黻杂四时五色之文蚤擢殊科立登要路春官仪礼明夏商损益之冝翰苑代言继盘诰聱牙之作亟被九天之渥延登两地之尊柄斡洪枢运筹而坐帷幄烽沉紫塞挽河而洗甲兵寖隆岩石之瞻乆徯沙堤之筑果賛元而入辅遂当路以奋庸方且感一人特逹之知庆千载难逄之防股肱盛世蓍蔡羣疑饰庶事以鼎新措溥天于盂覆共欣圣主获稷契臯陶之良臣肯使太和在唐虞成周之盛际诗书所纪勲业同归某五斗为贫一官効智毎懐于附鳯门屡幸于登龙方此播钧敢忘跃冶祐甫除八百之吏虽匪旧知晋卿举七十之家尚容筦库
　　问候沈左相啓【以下代方总领绍兴二十八年九月】
