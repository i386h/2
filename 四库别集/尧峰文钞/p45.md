<!-- { "loadSidebar": true } -->
　　先是嘉兴徐君圃臣以所著书介其宗人崧之命予为序予老病惛忘忽忽不暇记忆也逾岁崧之督序甚急且言圃臣家贫好学日夜杜门孜孜撰述不倦至谢絶人事一切同里诸贵人俱不通往来而独有慕于钝翁盖崧之称述云尔间尝观圃臣所次厯法视元郭守敬及回回大西洋诸厯畧相抵牾其论春秋春王正月义尤大异于诸儒予甚竒之而稍骇焉圃臣其殆长于数学者与顾予窃有疑也请以邵氏易数言之自子丑二防开辟以讫于已其数凡六万四千八百年而唐虞适居午防一万八百年之半则前此已逾七万年矣此七万年中圣贤迭兴所传易卦圗夲草经而外他书若三坟若八索若九丘悉皆湮没不存其存者惟尧舜以来三千余年诸书尔然而尚书仅有二十八篇周礼又亡冬官仪礼散失尤多圣贤诸书犹不免于湮没阙遗况为吾侪者方欲惫精劳神孜孜穷日夜以事撰述而动曰将为不朽计其果不朽乎自尧舜以讫于今其数尚在午末自是而未而申而酉更当三万三千余年其果能传诸三万三千年之乆乎近世后生晩进喜于诋讥前贤以博名髙其能保三万三千年之人果异于今人乎果能尽读吾书而深思吾意乎夫安知不大肆其喙如今世者然也吾又何敢以藐焉易尽之身出其书与三万三千年之人角而资其口实哉予故喜为古文词者晩岁乃大悔之深悯圃臣之志类予徃时而又疑其失计也虽然圃臣既长于数学得毋布算算之逆揣其书决当大行于三万三千年之乆故遂孜孜役精神于此以求成一家言虽至垂老而犹不欲返与信如此也则圃臣之计未为失而予言诚谬甚矣圃臣其何以教我
　　王贻上诗集序
　　昔吴季子札聘鲁鲁人为之歌齐叹曰美哉泱泱大风表东海者其太公乎而説者又谓齐音敖辟而骄志何也予甞诵齐诗自鸡鸣已下凡十有一篇皆哀襄时之诗为多诗疏以为哀公政衰荒滛怠慢齐人变风始作然则所谓傲辟骄志者盖谓变风也自太公以来四公时之正风不传乆矣意者子札其犹及见且闻之与故为咨嗟太息其美而思慕太公如此与孔子与子札同时及其述诗而不録齐之正风独存鸡鸣以下十有一篇岂孔子所见不逮子札与予惑之旧矣予友王子贻上世家济南之新城新城故齐地也而贻上又工于诗其人博雅好古习知六艺之文徃在京师时数相徃还惜乎予不能举此以问贻上以辨正其所惑也贻上之诗绪宻而思深间能自出新意纵横驰骤无所不可庶防尽破其所谓傲辟骄志之习以进于正风者与使今世复有吴季子札宜何如为贻上咨嗟太息其美与抑使贻上得生孔子之世孔子岂能尽删其诗而不録与然则贻上之所造可知矣吴在孔子世为齿于于越蛮荆之列故呉越荆楚之诗皆不入三百篇至鲁成公之七年始见于经自西汉以来然后呉之贤士大夫文章功业遂卓然争衡中国讫于今日号为文物之地古今时势不同类如此也以予之才学在呉人中为最陋劣者然幸生子札之郷虽不能为诗而犹能知贻上之诗窃欲自附于子札之美齐风贻上其许我乎贻上之归也尝乞予为其诗序而予不暇以为今者休沐无事因道此以遗贻上且欲贻上为予辨正其所惑焉
　　王子底诗集序
　　子读风雅诸诗未尝不喟然而叹也以谓当成周之隆诸士大夫彬彬然习于文学其能诗也固宜至于田夫野叟妇人竖子知昏而质驽是皆不足与于诗矣而作者不絶何也盖先王之敎人以诗也为之国史以采之为之太师瞽蒙以掌之为之舞蹈之节以形容之为之鼗柷壎敔箫管琴瑟之噐以宣播之自国学而讫于家塾自饮射而讫于祈年蜡腊莫不有诗故虽田野妇竖之众一有所得举能歌之成韵而述之成文夫诚深入乎其中日夜观感激发而不自知其所以然也后世间亦以诗取士而其所争不过声调所尚不过排偶固已异于成周矣逮科举之业既改而诗以益衰于是其才且贤者亦尝极精惫神以力求其工然取而观之犹多出于陵厉蹈袭之为而不暇进及乎古岂非所敎不存焉故耶然则士生其时苟能自名一家以庶防风雅之遗者可谓难矣嗟乎诗之为道自后世言之此特文艺之一节耳故上不以此为敎下不以此为习然而先王之世往往采之国史掌之太师瞽蒙荐之极于宗庙明堂而莫或敢废学者又从而尊之为经抑何视诗之重如此与夫惟古之视诗甚重则以田野之众而举皆能之后之视诗渐轻虽有士大夫之才且贤者所以求之甚力而终于有不及此无他系乎其敎之者而已新城王子子底与其弟贻上皆以能诗称于京师可谓自名一家以庶防风雅之遗者也予尝序贻上之诗以为能变易齐风今观子底所作尤幽闲澹肆极其性情之所之而然一归于正使子底力为之不止又安有不及乎古者哉予盖有感于世之轻视夫诗者故愿与子底兄弟共起而勉焉至于诗敎之所以兴则非予三人者之所得与也子底盍姑俟之
　　灌园诗后序
　　李子武曾将谋灌园长水之上乃命其友文子与也为之圗京师士大夫闻之遂各赋诗以咏其事武曾辑成一巻而又命予为之序予惟古之君子欲进则进欲退则退未有不浩然自得者也今之君子侧身迟囘于进退之际恒皇皇焉不能自主者何也非其人为之其时为之也古之君子力耕以为食力蚕以为衣俛仰身世无求而皆给故当其不得志而退也毕其生可以无闷今之君子仰无以养其亲俛无以畜其妻子饥寒之患廹于肌肤此其时与古异矣虽不得志其能遯世长徃浩然于寂寞无人之地哉吾以是知其难也今武曾北游者逾年枯槁憔瘁不获已思得数畆之园灌之其谋则诚善矣在易履之讼曰素履徃无咎象曰素履之徃独行愿也顾武曾所遇之时若此方且车辙马蹏奔走衣食之不暇岂暇独行其愿也哉考诸是圗有室庐之华有花木水石之胜又有琴尊棊矢朋从徃还之乐夫必待是而后长徃度非武曾所能办也武曾在京师落落寡合平时相亲善者惟吾辈三数人耳若予则又浮沉郎舎意不自适虽使具区区饘粥之资以稍慰安武曾而犹未之能继况欲勉出气力以助成其所愿乎予防不知为武曾谋矣姑狥其命予之意而告以斯言云
　　呉道贤诗小序
　　毘陵呉生善画而能诗其画山水宗北宋而五言诗则出入中盛唐间既以其豪示予予告之曰邓氏有言其为人也多文虽有不晓画者寡矣其为人也无文虽有晓画者寡矣予于是知诗道之通于画也试以绘山水者论之李思训王摩诘犹诗之有正宗也荆浩闗仝董源李成犹李杜诸大家也范寛郭熙犹唐大厯以后诸接武者也郭恕先米元章之流徃徃于绳墨之外自出胷臆是为逸品其在韦栁之间乎唐诗之衰也自长庆始北宋之画之衰也自宣和始长庆之言诗也率皆巧于命意工于措辞愈工愈巧以趋一时之风尚而诗于是乎始变矣惟画亦然予虽不知生之画顾犹能知其诗其立言也简其托兴也长澹泊隽永庶防乎韦栁之苖裔者也微逸品殆不足以命之今生去游瓯粤方且航劒津櫂武登慢亭壶公诸峯而访古僊人之遗迹江山名物所以助生者多矣生之诗若画其尚可量哉予姑俟其归也而叩之
　　绮里诗选序
　　陈后山有言诗欲其好则不能好子美之于诗竒常新陈无不好者后山可谓知子美矣虽然天下之物无竒而非常也无新而非陈也求新于新求竒于竒牛鬼蛇神未足与言竒也裁云镂月未足与言新也采目前之景而道其意中之所欲发极流俗所刋落以为陈者常者一经子美出之而臭腐皆神竒平澹皆绚烂矣此其所得固宜超然絶出于新竒之上者也而岂后人之欲好者所能髣髴而颉颃哉虞升学诗始则兢兢持择用清新尔雅为宗近乃雄迈纵恣捭脱羁束一惟子美之归夫宁沾沾求好者比与吾故以此告之虽然学子美有道方子美之献赋而不遇也桮残炙冷而不怼被褐跨驴偃蹇公卿间而不悔及其流离顿踣裵囘奔走于东西川也采橡栗以代稻黍种莴苣摘苍耳以当肥鱻退与田夫野叟为伍而觞咏歗歌怡然自适虽有严郑公李梓州之属为之主而不相夤縁附丽也惟其自守如此故其发诸诗者才力气老而弥健举世推为大家今虞升以盛年困于诸生居平雅负髙气絶不能从俗俛仰由是才誉徧东南而所遇日穷生计亦日狼狈舅氏侍郎公方负重望于
　　朝士大夫乐从虞升游者踵趾相错也顾虞升杜门自匿若恐以闗説造请累其舅者其真子美之徒与使益之年而更加学焉虽欲自讳其诗之好不可得也
　　计甫草中州集序
　　信乎诗文之以好游而益工也予友计子甫草来京师出其中州所作书序记铭五七言襍诗若干篇予受而读之而为之三叹也盖甫草自春徂秋徧游大河之南北其车辙马蹏之所及率皆明季时战争旧垒也故其戈头矢镞隂燐遗骼往往襍出于頽垣野田荒烟蔓草之中见之恒有苍凉壮烈愤然不平之余思则其为道途逆旅诸作也宜其多彷徨而凄恻逾河渉洛遥望嵩山少室苏门之磛秀其间长林修竹飞瀑清湍緜亘而不絶至于兔园鴈池铜台紫陌之旁日落风号狐嗁而鸱啸虽欲问梁孝王之骄侈曹氏髙氏之雄豪意气而乎逺矣则其为登临怀古诸作也宜其多幽陗而深长所遇贤士大夫与夫王孙贵胄下曁酒人侠客卖浆屠沽之徒薶名而更姓者犹不失中原文物之遗焉幸得追随其歩趋而相与上下徃复其议论无不动心骇可歌可涕则其为徃来赠答宴饮别离诸作也宜其多激昂沈郁而出之以顿挫然则甫草所作之工盖至是而蔑以加矣昔太史公足迹几半天下而子美太白亦尝防防齐鲁秦蜀荆湖之间故能出其所得名当时而传后世诗文之道虽古今人常不相及而要之以好游而益工则固千载已来雄才杰士之所同也方予之少也亦欲借区区之翰墨与甫草相角逐及一旦系官于此无由为名山大川千里之游以壮其气而开拓其耳目于是学日益劣识日益卑而才华亦渐以凋落盖有媿于甫草多矣况敢逺望古人乎顾犹欲竭其固陋为甫草序此而不辞者何哉夫亦以志吾媿也
　　湘中草序
　　天之生才将以有为也既已生之矣而又斩刈困折俾为之而不底于成何也于是后之学者傥慌愤懑无所呼吁不得已而设为天问天对无憀之辞反覆三致意于其中然犹未获其解遂有谓天人之际漠然若不相渉者此栁子厚果蓏痈痔草木之説也及其甚也又有谓天之于人往往爱不肖而忌才故其所培毓者恒在妄庸无知之伦而其斩刈困折俾为之而不底于成者则必归于贤若智此孔孟所以皇皇而顔闵以下亦讫于短命也盖即庄周氏人之君子天之小人之説而又加诡激焉虽其言未合于正然知其出于无憀不得已者决也予友汤子卿谋自少以才见称当前明之季其年甫弱冠即用诗古文屈其辈行至于老师宿儒悉折节下之而卿谋已不幸夭死矣夫使卿谋不死必能得志取功名以自暴其畜积而振燿于一世即使志不得功与名不偶而或仅享下中之寿键户著书亦必能深造精微卓卓然追逐古人于千载之上而顾何以不幸如此也则所谓天者是已岂天之好恶喜怒果与物类相反耶岂物之有才者果不可出其长以争巧拙成败于天而胜之耶一何不免于忌才有如前説云云者也予滋惑焉卿谋为徐子公肃外舅既版行其遗集而尤子展成宋子既庭皆卿谋故人也复从而序之且命予继其后予素知卿谋之才者也其敢黙然已乎
　　苑西集序
