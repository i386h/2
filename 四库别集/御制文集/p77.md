<!-- { "loadSidebar": true } -->
　　质坚而润制雅以古代半千年名存三虎贾乎陆乎伊谁与侣
　　宋黻字砚铭
　　黼黻文章所戒虗车黼黻升平持盈凛予出自旧阬古色穆如舍黼而黻崇文寓诸两已相背黒而青于彰色辨等缅彼有虞用慎丝纶匪玩琼琚
　　澄泥虎砚铭
　　汾州旧制囊沙泞是陶是冶良工整如金如石为用静大人虎变其文炳自新新民吾应省
　　宋小澄泥砚铭
　　围不逾尺文房小品陶自赵宋经几百稔璧池铁锈醉乎墨沈茧版蝇头宜临玉枕
　　仿魏兴和甎砚铭
　　澄汾水之泥仿魏代之甎在兴和已称旧然岂久于祖龙之年今长城犹故物也夫谁回顾以视焉是知物贵所托龙门谓青云之士葢亦有感而为言
　　红丝石风字砚铭
　　石出临朐红丝组锦制为文字宣和式审既坚以润腴发墨沈虽逊旧端足备一品
　　宋澄泥蟠螭砚铭
　　囊汾水之土乎规南皮之瓦乎是何质坚而色古乎扣之铿然如戛金石其徐韵悠扬又如琴瑟之搏拊乎蟠以文螭有若蛟龙之兴云雨乎砚乎砚乎供奉懋勤涣汗其大号涣王居庶几旡咎乎
　　宋澄泥黼黻陶纹砚铭
　　宋代澄泥岂曽藏于王氏天诱文筵陶纹黼黻又疑成乎宣和之年尔时丰亨豫大以饰太平用致金源之烽烟时移世变而陶如故曽无变迁以静为用有如是焉
　　宋石渠砚铭
　　石渠秘阁制元符年曾陪绨几翰墨周旋宜欧苏之亲耳何章吕之佳焉名曰绍圣实幸羣奸淬妃有知惜国是之变以赧然
　　旧端石六龙砚铭
　　墨磨砚砚则凹也砚磨墨墨则消也然而世未尝缺砚与墨则东坡之言其理昭也鹆眼蕉白镌以六龙蟠云霄也我则惧为时乘作覩之五而愿亹日干夕惕之三爻也
　　澄泥八方砚铭
　　四维四隅义具八方匪燥匪湿含隂含阳从模则柔以陶则刚用之纶綍慎兹典常
　　宋端溪如意砚铭
　　既方而圆体合乾坤吾因思泰交之义而久具其説于开泰之篇【尝作开泰説申阐泰交之义言泰之九三即干之九三君子必干惕然后能常保其泰】无往不复是用惧焉如意固美骄志应蠲吾是以恒自励乎然
　　旧蕉白缄鎻砚铭
　　匪金人可缄口慎丝纶宣以手用卌年如故友【此砚自临御以来凡批答奏章宣示诏防恒用之】
　　宋井田砚铭
　　砚学井田牛卧田边岂有心乎复古抑喘月乎畧闲竹洲曽用天籁藏焉玩题识之宛在悟由今视昔而憬然吾独惜夫耕砚田者缺二鬴以守残篇
　　旧蕉白双螭砚铭
　　临池摛藻胥无进砚如故也恧则信【几暇作书及吟咏常用此砚】
　　仿古式制澄泥砚六仍各为铭
　　未央之甎海天之月泥岂异其埏埴魄自永其圎缺合而为砚滴露芳馞咏希逸兮赋句发清兴以无歇
　　右仿汉未央甎海天初月砚
　　炎刘瓦砚称石渠汾沙抟埴其式俱以昔视今旧新殊由今视昔讵异乎
　　右仿汉石渠阁瓦砚
　　八棱含璧外方内圆唐即澄泥兹实肖焉枕葄六艺修身立言讵惟玩物思旅獒篇
　　右仿唐八棱澄泥砚
　　月中兎兮日中鸡卯酉其象交坎离天然配合谁所为日鸡月兎两弗知朝元之砚恒如斯研朱防笔犹繁辞
　　右仿宋玉兎朝元砚
　　犀其文缾其口制治谁宋徳夀伊法书吾何有论伊人吾弗取
　　右仿宋徳夀殿犀纹砚
　　庶征有五风惟殿休咎之间圣防辨【叶】赵宋制斯风字砚曰时曰恒其义见漉纱得泥自绛县爰仿厥式绨几荐缅想歌薫万民奠敢恃夸雄一已擅【叶】
　　右仿宋天成风字砚
　　宋端石五丁砚铭
　　出宋旧阬蕉白侧理为北为南莫可攷耳其古则同文房佳友覆手五丁意寓深旨立言不朽经天纬地以视蜀人眇乎小矣
　　旧澄泥方池砚铭
　　土可为石以陶甄也上之化下仲舒曾言也慎是丝纶无党无偏也念兹在兹玩物非贤也
　　宋澄泥砚铭
　　正紫色而坚凝如端石出于旧阬叩以铿锵为金玉声虽无吕字可定其为泽州吕老之所手成迩日名砚乃接踵呈为君者其好不可不慎也用为铭以自惩
　　宋澄泥虎符砚铭
　　闻之説命事须师古也物岂不然于砚尤宜斯语也宋代澄泥其形为伏虎也小篆曰符葢以用于军旅也磨盾伊谁爰廼成其露布也观象玩占我则念夫革之九五也自新新民顺天应人之矩也古色斑斓文房朝夕与处也曰金曰石无不可也世问万物曷莫不生于土也
　　旧端石荷叶砚铭
　　石本坚荷则脆剂柔刚琢砚器论其初原一致石溪出荷水植忽肖形成叶翠蟹与螺叶间荷易雕石久坚变柔晦为刚利如露盘承露坠突汉宫无铜气有识哉作者意
　　旧端石饕餮夔纹砚铭
　　铸饕餮于罇罍古之常也戒饮食以贪饀喻从方也谁用之以刻砚义可详也每窃人以炫已文之殃也兹葢取以警兹其味长也读昌黎之往作未可防也
　　宋澄泥石砚铭
　　绛州泥谁为澄端溪石谁为形泥而石非所料石而泥非所较一而二二而一水为入墨为出背画井思复古也面磨凹不可补也经世修身宜思何以自处也
　　唐八棱澄泥砚铭
　　汾水澄泥绛县制贾氏谭録详纪事建武庚子分明识【髙似孙谓是唐澄泥砚而铭有建武庚子字考唐时无以建武纪年者晋齐北魏西燕虽用建武纪年皆与庚子不合后赵石虎纪年虽合而与文事不相近惟汉光武建武十六年系庚子是此澄泥葢汉时物而唐制为砚耳】海马飞鱼出波际佐我文房之五艺挥毫祗欲书亥字
　　宋澄泥石圅砚铭
　　石圅同旧具体而微【旧有石圅砚已题铭入谱其欵识铭辞并与此砚同惟旧者寛广较此约赢寸许博亦多三之一】铭辞复同孰辨是非乾坤阖阖无缝天衣泥而成石殊涂同归文以载道事在人为
　　宋澄泥括囊砚铭
　　言出诸口兮语书诸手兮君子之枢机可不慎坤四之守兮制砚者义或于此取兮然予恐过之弗闻而戒仗马之丑兮
　　澄泥砚四铭
　　八棱仿唐今而非古也环以石渠亦素亦雅也起墨益毫是其为寳也物聚于好【去声】实吾惧所也
　　右仿唐八棱石渠砚
　　河出圗马负之阐先天兴蓍龟陶为砚刻墨池事有朔文在斯勑几浴徳无不宜批风抹月则已卑
　　右河图砚
　　井田之行岂可复图之于砚笔耕卜虽非我事厪彼笃戴胜降桑灵雨霖正念之哉望蒿目
　　右井田砚
　　赵宋吕字世鲜存漉之煅之制可论如金其坚如玉温琢以三台近紫垣墨卿偶命怵心源泰阶六符岂易言
　　右六符砚
　　宋蕉白文澜砚铭
　　砚者研理存焉质蕉白号文澜波不因风石也为纨虽观水之有术要溯流而穷源愿含英咀华者毋徒侈为风云月露之篇
　　旧阬蕉白瓞砚铭
　　緜瓞蕚以成也性相近习逺情也濡墨摛毫贵研精也吾于瓞之砚不徒缅周雅咏民之初生也
　　宋澄泥石圅砚铭
　　瓦以汉称逺或伪成泥以宋澄近而可征逮兹其三石圅制同【叶】寓法化报三身义精况钤凡夫寒山用经忆彼隠处我曾偶停片云之轩水绿山青想其挥毫益助性灵而何贲然懋勤是登拟询陶何以贡情
　　宋端石印川砚铭
　　月印千川率称禅理一以贯之岂殊斯旨活眼对照非彼非此徒以品佳置于绨几临池则恧形似而已











　　御制文二集巻三十九
　　钦定四库全书
　　御制文二集巻四十
　　砚铭
　　旧龙尾石日月叠璧砚铭
　　旧溪龙尾既琢既追面背受墨左右胥宜合璧其章双丸日月迹纪石帆寳云异説【砚左侧镌余于戊辰十月朔登鹰窠顶拟观合璧先一夕梦见日月如合璧三因琢是砚下镌亷让识三字考亷让为本朝淅江举人曹三才别号一綂志载鹰窠顶在海盐县石帆山相传十月朔日月同度登絶顶观之如合璧又西湖志初阳台在寳云山顶旧传葛洪于此吸日月精华钱塘志称每嵗十月朔旦见日月并升云云则又一説也】珎此龙賔盍簮其来律以亷让吾斯愧哉
　　题澄泥硃墨二砚铭
　　防周易艰研理批奏章慎臧否遣兴摛词余事耳然而无不慙乎尔
　　右珠砚
　　绛县得材偶仿古【近于山西绛县购得旧澄泥砚材仿古式为之复以余材别制二砚合贮一匣以供硃墨之用】余制二砚砚匣贮临池五合之一助【叶】逮忆苏言意则怃
　　右墨砚
　　宋端石货布砚铭
　　置于几曩弗知也掲匣观觉其竒也与众商如一辞也果旧端宋之治也货布形髙眼池也铭而谱胥曰宜也贤久隠是可思也弃以富复足思也疏矣哉吾之为也
　　旧端石子五明砚铭
　　子石天然畧加玉成形椭而圆体润以贞活眼凡五因号五明如舜之扇寓意实精匪箑之义着文有评【向因崔豹古今注言舜广视聴作五明扇而后世遂以为扇所自始其误殊甚佘谓扇乃礼所云阖扇之扇仍是辟四门意而非扇箑之扇曾作五明扇説以明之】
　　澄泥虎符砚铭
　　貌其金质其土象虎符诘戎旅彰斯文济彼武草露布是资汝
　　仿唐蔆镜澄泥砚铭
　　唐本歙石兹以澄泥澄泥法失求而得之囊沙汾水是陶是炊旧藏古式命匠仿为【澄泥法久失传前嵗阅四库全书舘所进书内有贾氏谭録载绛县人善制澄砨砚缝绢囊置汾水中逾年而后取沙泥之细者已入囊矣陶为砚水不涸焉云云因谕山西巡抚巴延三试仿为之一年后巴延三以所造砚材进试其中有可作蔆镜砚者乃出旧藏砚式命匠制此砚】葆光返照厥义入微何求弗得其戒宜思
　　旧蕉白龙池砚铭
　　旧阬之白号蕉叶兮玉润金坚刚柔协兮既圆而椭制穏贴兮墨池弗涸有波叠兮龙守其珠纬萧涉兮书而供跳王之帖兮文而寓雕刘之勰兮问谁所珎蕉林箧兮何来西清伴芸笈兮一诵旅獒惭弗惬兮
　　仿观象唐砚铭
　　古圣观象意在笔前卦虽画八理具先天伊谁制砚义阐韦编四维四隅匪方匪圆弗设竒偶全体备焉玩辞是资选石仿防滴露研朱用佐穷年
　　苏轼东井砚铭
　　井者清也可用汲慎王明也井者养也老安少懐圣言仰也如子瞻者虽不能行其志于时东井砚铭足睾思也吾恐明于古而昧于今将为人所也
　　宋合璧端砚铭
　　取石自然既剖仍合合不见缝刻不见迹方而上敛如风字式月为砚池日为砚颊伊谁八分镂以合璧匪祥是饰惟文斯洽用以雕龙逊乎其勰
　　宋端石龙马负圗砚铭
　　石刻砚殊非古也懐铅椠事可举也端之阬宋始覩也马负圗卦之祖也会为一典用数也帝鸿纽或其伍也谁其用莫之考【叶】也佐文房可与处也掞鸿文夫何有【叶】也慎丝纶则我所也
　　魏兴和甎砚铭
　　扣如金声声和缓背识兴和年造宛彼其偏安世季晩何有此哉郁翰苑信乎斯文行之逺
　　元赵孟頫松花石砚铭
　　松化石须千年松花有【松花江亦有松化石人或取以为砺】讵康干【唐六帖载囬纥有康干河断松投之三年化为石色苍节理犹在云云似其石竞可速化不待千年而成是又记载之未可尽信也】松雪翁铭识旃三含一妙理诠木之理尚依然水中变膏受全胜溪石取于端弗砻琢存厥天十三行书以传兹用兹审愧焉
　　旧洮石黄标砚铭
　　临洮緑石有黄其标似松花玉珎以年遥【惠周惕识语云是临洮绿石之黄标谛视之与今松花玉相似因其阅年已久铭而谱之】比之旧端郊寒岛瘦聊备一品圗左史右
　　仿唐蔆镜砚铭
