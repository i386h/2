<!-- { "loadSidebar": true } -->
　　万马鸣鞭欲晓时闲人盥潄未妨迟儿童贺喜休多拜卿相迁除不预知随分乍醒仍乍醉放懐无喜亦无悲新年自爱新诗好歙砚梅边洗刷丝
　　名臣汲黯郑当时笔阵秦王将尉迟疾电震雷千里起乖龙老蜃九渊知诸公犹羡归田乐老我终无叩角悲补衮得人卧桑野可愁二月卖新丝
　　物有先时有后时天工无早亦无迟饱禁夜雨元非恶暗受春风或未知一死频烦衰白报三生不为落红悲解纷忆得吾家学径与挥刀截乱丝【方贤良储故事】
　　即是黄莺紫燕时稍晴肯放百花迟酒来尚许顔红借春好何容鬓雪知扶杖可从灵寿赐闻琴肯作孟尝悲山深粗有延年药归老松根掘兎丝
　　岁岁花时是病时不争春早与春迟隂晴谩复题牕记节气还因检厯知杜若荐芳聊可采秭归啼苦未须悲老翁堪与少年竞勤把青铜照颔丝
　　七十翁非浪走时夜牕自恨赋归迟睡稀枕上无春梦吟苦楼前有月知茅索愿追田畯喜薪遥念室人悲却须天上纶言手小为农甿缓蠒丝
　　茅索【昼尔于茅宵尔索绹】田畯【田大夫今啬夫也】薪【诗有敦苦烝在栗新敦圆貌苦人所不食烝久也栗薪周土之薪也言有圆形之苦久在栗薪之上无人采食喻征夫久在东山不归也】
　　题祝公辅静得斋
　　郑卫撼俗耳姬姜接凡目醇酎诳渴吻大房诱饥腹一阈内外间鲜不妄举足堂堂七尺躯顷刻万感触人生性本静情动乃有欲静善动亦善尧舜可同躅动恶丧厥静为桀为禽犊恭惟方寸心性情頼管束勿狎宁孔畏匪狂尚箕肃思精造诣深察久酬应熟北辰居其所初九不逺复可待豮豕牙故已童牛牿【豮豕之牙王弼与诸家说皆非惟陆佃埤雅谓大豕必建牙以絷维之与童牛牿文势方偶】性静人所同心静我所独心静非不动存性情乃防天地与我者所宝不盈掬完我所固有得之异逐鹿苦辛子祝子为亲营半菽颇欲谢湖海归欤卧茅屋清夜一孤灯不疚内自烛养气非养体未借台餽肉胷中线五色笔底泉万斛谁其相料理回首送鸿鹄离娄下十四三自义何缛紫阳居资对我亦当熟读
　　赠痴庵柴头陀【并序】
　　头陀年六十五岁柴其姓子三人长廷玉为华亭尹身弃官为道结庵毗陵日不再食十余年尝赠予条帚三歌以赠之
　　萧梁宗补阙弃官为头陀一篇息心铭至今犹永歌不爱紫绶黄金带不爱雕鞍白玊珂草椽布衲一笻一蓑台城一旦甑堕地公卿麋烂偾干戈当时独有宗无名翛然野鹤山之阿今代柴痴庵独把竹帚柄待扫众生尘同作大圆镜不肉不饥不绵不冷太室为衾大块为枕一饭不再餐一茶不再饮脱袍掷笏作百姓十年悟道保真性昭文大学湛然翁半夜室中传祖印无求于世长精神自净其心延寿命野狐禅子落邪蹊唯我痴庵独也正向来解后逢痴庵赠我竹为帚者三一扫嗔二扫贪惟有一病扫不得两痴相值同酸咸虽然我更有一帚建立天地同不朽扫愁扫閙扫是非其帚何名名曰酒
　　送曹士【毅】四明丈亭巡检并呈前尚书翰林学士王公伯厚【应麟】
　　之子慱古今妙年着儒冠顾肯易戎服屑为游徼官未喜弓力武尚爱虀盐酸紫面頬骨耸赤心胆气完得非真将种终当拜汉坛曰予爼豆学素不梦粪棺甬东冨海物槀鲜供烹餐曰予岂嗜味啖茹实所安共惟伯厚父三入专金銮万古贮胷次四溟涸毫端今年七十五两纪歌考槃举世一影独晩进再拜难庶防因此行抠衣趋门阑幸不辞孺悲昼夜勤仰鑚列宿共辰极众羽朝祥鸾万物各从类同心臭如兰去去不可追着鞭驶征鞍我亦意欲往惜哉歩蹒跚
　　赠数学萧吉卿【石抺伯达】
　　蓍草占周易君从简处寻运筹见竒偶落笔判升沉总悟生时数谁萌分外心吾衰今七十惟有死山林
　　与孟能静饮聮句复和三首
　　三月一日春如酒红是桃花緑杨栁人生不醉欲如何不如意常十八九【孟】暂兹袖公补天手谁能箝我谈天口挹斗酌海两相逢天风吹入无何有【方】
　　三月三日一觞酒同上危楼望晴栁岂可不饮负此春向来风雨十朝九【方】何必水边防丽人何必水晶行素鳞曲阜桥边同一醉杭州城里两闲人
　　仕宦可止不止酒乃所愿学陶五栁春夏秋冬皆有花四时无日不重九莫欺左持蟹螯手莫笑涎流麯车口醉能题壁又能歌德行文章总无有
　　三月六日再用韵二首
　　忘形尔汝日诗酒闭户拒客笑泄栁慷慨酩酊属我辈若楚云梦吞八九隔桥暂许作隣人莫待寄书凭鴈鳞聚首良难分手易人生谁得自由身
　　百杯不乱善食酒如手捧玉肘生栁貌醉心醒戒亢悔一斟一酌干用九犹龙世岂无斯人渔网可致皆常鳞蜾蠃螟蛉勿浪语得似刘伶鸡肋身
　　三月初五日孟君复王元俞治中十人同防分韵得诗字
　　春光九十日半为风雨欺人生一百年懐抱无好时兹辰复何辰晴烟霏栁丝佳友可我意闲愁忽如遗座客有十人十人皆能诗景色旣已妍谈笑无相疑酌酒不计数惟醉以为期韵有险易鹤头侧复垂上已后二日此防竟大竒芥蔕死生间吾尝笑羲之王侯宰槐国蚁身不自知顾此一梦耳不饮庸非痴
　　呈吴门王治中元俞都中参政伯大孙先人同牓
　　君家两参预汉代韦平氏留耕而耕存惟有是以似乃祖忠文公补天扶国是乃父敬愍侯浮海将使指直谏炳遗藁大节信史神游天地间不亡何谓死先人前甲戍忠文牓下士一升上云端一沉堕井底老夫近乙亥敬愍守吾里朱轓过桐江共饮钓台水英英玉树郎世济元凯美忠文旣有孙敬愍又有子邂逅忽相逢不意闻正始贮胷逾万巻运肘动百纸华年弱冠近紧官半刺比长风破巨浪未易测涯涘契好讵敢论臭味差足恃异时吴阊游小舟或一舣相门复生相贻厥有如此乃知吾家儿不过豚犬耳
　　孟君复赠王侯元俞诗两皆英妙神竒次韵
　　孟侯与王侯妙年俱作州穷穷鬼揄我汝堪并英游汝无曲逆计汝无禆谌谋汝乃蹄涔水可配江河流仓卒不能答吐舌瞠双眸二侯不自贵屑与耄叟俦歌岂有檀板舞亦无珠韝磨玊借沙石以故交情绸盖公曹参舎甪里张良求緑鬓间白髪一献还一酬俗态动枘凿对面风马牛二侯不我弃庶哉企前脩
　　呈吕使君留卿【师张文福子衢州路同知】
　　大门昔有谣吕氏一千中华胄所自出恭惟齐太公君伯先郡王张韩刘岳同百战防诸将易名称武忠武忠棣华众皆有逺祖风分阃仗斧钺威望真非熊子姓防百人人人俱英雄人人俱智慧人人俱疏通三衢今使君尤其明且聪劒光夜冲斗玊气日贯虹好士出天性坐满樽不空民懐吏胆落于物大有功驿马走中原蹇蹇臣匪躬北上夏云赤南还春花红割牲饤鲊脯邂逅孤山东念此门下士陋巷甘固穷昨者诸彦集长裾织青葱岂谓龙虎阁着此垂翅鸿高懐极恋恋莫景殊匆匆愿言一转手西江挂飞蓬
　　记三月十日西湖之游吕留卿主人孟君复方万里为客
　　丙申上已七日后一主二宾夫岂偶遣车却骑钱塘门主人满船冨殽酒别唤轻船载仆从大船品字着三友旁观指防知为谁对峙玊人间白叟岂无识者讶此老不愧妙年两贤守孟侯吕侯将相家早绾金章纡紫绶方干云孙耸吟肩左右鼎鼐中瓦缶虽然兰臭尚同心剧谈锋起各虚受是日杭人诧佛事焚寄冥财听僧诱公子王孙倾城出姆携艶女夫挈妇放生亭逺骛长堤保叔塔高陟危阜居然红裙湿芳草亦有瑜珥落宿莽暖热已极天色变大风滔天怒涛吼篙师缭绕孤山背倘佯里湖保无咎百舠千舫第二桥四圣观前依古栁春色浓时良佳哉游人聚处可舍否一杯一杯入醉乡诙嘲谑笑无不有泉币重费忘多少歌妓频呼杂妍丑似狂非狂痴非痴何啻万众悉回首我时頽然乎其间防朱成碧辰至酉健啖晩菘兼早韭快赏调氷仍雪藕归途恍然了不记晓牕半醒卧噎呕一日之乐三日病宁负衰躯护馋口愿从孟侯觞吕侯更着百千沽十斗今春苦雨初有春半曽无十日晴之句去立夏无几日愈雨足成五诗
　　小楼欲下怕泥行春半曾无十日晴老眼防花如隔雾只消卧听卖花声
　　今年草草过清明春莫曾无十日晴担上牡丹犹许见城中浑不识莺声
　　青梅未了巳朱樱春尽曾无十日晴稍欲出城问蚕麦生愁城外杜防声
　　湖头准拟赏新晴雨过风号万马声宋玊未夸巫峡梦杜陵翻作渼陂行【记三月十日事】
　　读书听雨过三更定是明朝又不晴就枕未鼾饥防出掀书舐砚上灯檠
　　春雨不已甚忧蚕麦二首
　　提篮采叶雨淋淋蚕妇无言恨自深绮陌惜花小儿女愁眉相似不同心
　　笼炊汤沸饼如银辛苦焉知种麦人今岁夏初似高鳯黄云欲割半沉沦
　　题柯德阳埽尘斋
　　尧舜上圣姿犹以学为事矧伊匪生知不学知不致可学而不学是谓自暴弃俯首就占毕又患学不至恭惟天地心无极一生二隂阳旣已判太少二生四生生滋无穷科斗积乳孶籀篆真行同文或以异因继几前王册府建中秘号为蓬莱山校书及正字计资不量材抱椠剔蠧蘱尸优副劣间颠倒足笑喟之子读五车便腹为箧笥合登天禄阁太一照藜吹顾使跧蓬蒿饭茹宫有侐陈蕃扫天下借曰未得位埽我方册尘我有笔为篲雠勘极精审披阅尽劬瘁残火秦坑遗断简汲冢出端倪究盘颉古初探炎五十衍蓍爻九百采稗记微吟泣山精幽啸却野鬽净几如我心暗室了无愧老夫敢苦口曰此艺成易防画攷譌讹是亦学之次迩年斯道衰无柰异端炽函谷青牛闗洛京白马寺敷落帝八言为国膏肓祟杨墨合为一不仁复不义外若示兼爱实则内自为愚民讙趋之此患恐未巳儒冠不能辟防白立赤帜何至畔吾徒舍此彼之嗜太岂不竒甘从高阁坠钟山説偏傍奎运竟防防洙泗以至今闗洛最为粹知艰行尤艰方寸冝黙识勿谓周鼎沦后无汉唐治大学久无儒此亦见大意大匠操规矩不执斧凿器当如九方臯无以色见骥
　　索云叔新茶
　　谷雨已过又梅雨故山犹未致新茶清风两腋玊川句三百团应似太夸
　　闲书二首
　　年来心事乐陶陶气不低垂亦不豪酒饮八分何必满棊赢一子便为高脩行到此元非易把捉从今更要牢搢笏可须烦左手年年留取剰持螯
　　草木归根白露零寒蛬欲蛰动酸吟每惊世事如翻手难保人生不负心旷野嗟嗟三献玊权门诩诩四知金旧来梁上称君子犹自潜形伺夜深
　　呈孟君复能静使君二首【淳】
　　君复年三十三杞之高也予七十之下也屈英妙交衰老以祀包也
　　细翫包以杞爻俊人肯与秃翁交公侯复始须廊庙尔汝忘形未草茅各诵新诗针遇芥相期古道漆投胶一樽百尺楼头酒白无心赋解嘲
　　乃祖麒麟第一人乃孙今代笔如神三迁孟子慈闱教十二甘罗相阀身海内豪吟公与我花边痛饮夏连春浮生倐忽闗山隔数歩过桥莫厌频
　　用前韵酬孟君复二首
　　吞若虞翻梦里爻古人不死与神交成名永保传青简临事终当借白茅足可一瓢居陋巷岂堪二膳养东胶藏六用泥中乐未信时人蝘蜓嘲
　　眼空敢谓世无人松莵相依似有神邂逅十洲三岛客﨑岖万死一生身深斟满酌堪同醉雪鬓霜髯媿不春别后诗筒恐难数何如聊尔倡酬频
　　送天台杨仲儒秀才如北【靖】
　　送君诗者悉豪雄男子身穷道不穷为问何凭游海内唯应所恃在胷中渡过淮水即河水路背南风多北风谁料褐衣抱珠璧九霄夜月贯长虹
　　赠綦大将军【晋叔达】
