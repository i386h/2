<!-- { "loadSidebar": true } -->
　　御题梅村集
　　梅村一巻足风流往复披寻未肯休秋水精神香雪句西昆幽思杜陵愁裁成蜀锦应惭丽细比春蚕好更抽寒夜短檠相对处几多诗兴为君收
　　【右谨依御制乐善堂全集定本恭录】











　　钦定四库全书　　　　　集部七
　　梅村集　　　　　　　　别集类六　【国朝】提要
　　【臣】等谨案梅村集四十巻
　　国朝吴伟业撰伟业字骏公号梅村太仓人前明崇祯辛未以一甲第三人及第授翰林院编修入
　　国朝官至国子监祭酒所作绥寇纪畧已别着録此乃其诗文全集凡诗十八巻诗余二巻文二十巻伟业少时即以诗名江左晩而坛坫益髙纸墨未干逺近已争相传诵风流藻采足以照映一时其诗调擫宫商擩染丹碧风神韵致秀冶轶伦为从来罕有之标格而最擅胜者尤在于七言歌行一体观其縁情托兴即事抒懐促急管之繁声动么之逸响一唱三叹别具鑪锤元白以还一人而已至其古体则往往近于偶俪殊非正格黄宗羲尝称梅村集中张南垣栁敬亭二传张言其艺而合于道柳言其参宁南军事比之鲁仲连之排难解纷此等处皆失轻重为倒却文章家架子其针砭之者颇当然诸文类能称心而出词防雅赡虽未可追蹑前脩要亦不失为才人之笔也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　梅村集卷一
　　国子监祭酒吴伟业撰
　　五言古诗一
　　赠苍雪
　　我闻昆明水天花散无数蹑足凌髙峰了了见佛土法师滇海来植杖渡湘浦藤鞋负贝叶叶叶青莲吐法航下匡庐讲室临圃忽闻金焦钟过江救诸苦中峰古道塲浮图出平楚通泉绕堦除疏岩置廊庑同学有汰公两山闻法鼓天亲偕无着一朝亡其伍独游东海上从者如墙堵迦文开十诵广舌演四部设难何衡阳荅疑刘少府人我将无同是非空诸所即今四海内道路多豺虎师于髙座上瓣香祝君父欲使菩提树徧防诸国土洱水与苍山佛教之齐鲁一屐游中原五岳问诸祖稽首香花严妙义足今古
　　涂松晚发
　　孤月一村寒潮自来去人语出短篷防没溪桥树冒霜发轻舠披衣听鸡曙簖响若鸣滩芦洲疑骤雨渔因入浦喧农或呼门惧居然见灯火市声杂翁妪水改村店移一帆今始遇生涯问菰蒲世事隔沮洳终当谢亲朋刺舟从此住
　　毛子晋斋中读吴匏庵手抄宋谢翺西台恸哭记
　　扁舟访竒书夜月南湖宿主人开东轩磊落三万轴别庋加收藏前贤矜手录北堂学士钞南宋遗民牍言过富春渚登望文山哭子陵留髙台西面沧江绿妇翁为神仙天子共游学擕家就赤城髙举凌黄鹄尚笑君房痴寜甘子云辱七里溪光清千仞松风谡庐陵赴急难幕府从覊仆运去须武侯君存即文叔臣心誓弗谖汉祚忧难复昆阳大雨风虎豹如猬缩诡谲滹沱氷仓卒芜亭粥所以恢黄图无乃资赤伏即今钱塘潮莫救厓山麓空坑战士尽柴市孤臣戮一死之靡他百身其奚赎龚生夭天年翟公湛家族防稽处士星求死得亦足安能期故人共卧容加腹巢许而萧曹遭遇全髙躅文山竟以殉赵社终为屋海上悲田横国中痛王蠋门人蒿里歌故吏平陵曲彼存君臣义此制朋友服相国诚知人举事何颠蹙丈夫失时命无以辞碌碌看君书一编俾我愁千斛禹绩荒烟霞越台走麋鹿不图叠山传再向严滩续配食从方干丰碑继梅福主人更命酒哀吟同击筑四坐皆涕零霜风激羣木嗟乎诚义士已矣不忍读
　　夀王鉴明五十
　　伏胜谢生徒开壁藏卷轴桓荣抱诗书拾梠逃岩谷古来两经生遭乱躭讲读后皆保耆頥或乃致鼎足当世数大儒如君号名宿通识晓世变早计骇愚俗一朝载妻子推车入天目经营志不遂退廼就田牧十畆种桑麻一溪莳花木果茹饴儿孙樵苏课僮仆以代子陵钓无媿君平卜俯视悠悠人愁苦对金玉下士岂闻道世事如转毂五十知天命飬生在无欲全家就白云避地驱黄犊无以侑君觞知足则不辱
　　松防
　　冲飚飘頽瓦壊墙丛废棘谡然见松鼯抟树向人立侧目仍盱睢奉头似悚惕檐牙偃卧髙屋欹斜疾倒拥弱枝危蹑修柯直已堕复惊趋将藏又旁突去远且暂留回顾再迸逸前逃赴已驶后窜追旋及剽轻固天性儇狡因众习两木夹清漳槎牙防寻尺攀缘所絶处排空自腾掷足知万物机飞走不以力嗟尔适何来鸟防忽而一本是居崭岩无端被覊絷儿曹初玩弄种类渐充斥黠彼慿社徒技穷耻昼匿衔尾共呼鸣异穴为主客吾庐枕荒江垂死倚病柏雷雨拨其根惨裂苍皮湿空腹鸱鸮蹲残身蝼蚁食社鬼不复慿乘间恣出入庭中玉蘂枝怒茁遭狼藉非敢念摧残于君奚损益屈指五六年不遣一花白笣笋抽新芽编篱察行迹免彼鎌鉏侵值尔齿牙厄反使盗者心笑睨生叹息贫贱有此园谓可资溉植春蔬晚犹种夏果晨自摘鸟雀羣飞鸣啁啾满阡陌妇子懒驱除傅藁加籉笠我亦顾而笑自信无长策焉能避穿墉防须忧入室茅斋虽云陋一一经剪葺晓起看扫除仰视辄诧惜寻绳透帘幕掉尾来几席倒庋倾图书窥厨啖浆炙空仓喧夜鬬忘疲竞遗粒早幸官吏租督责无余积邂逅开虚堂羣怒扼险塞地逼起众呼拍手撼四壁捕此曷足多欲以观其急户既严扄栾栌若比栉瞥眼倐遁逃一巧先百宻穷追信非算冘豫不早击忍令智弗如变计思与敌机深勇夫骇势屈儿童获举世贵目前快意相促迫比读庄生书退守愚公术扑枣听隣家搔爪任邉邑溪深獭趂鱼果熟猿偷栗天地所长养于已何得失嗟理则诚然自古戒防泣仙岂学淮南腐难吓梁国舞应京房占磔按张汤律终当就罗网不如放山泽永絶焚林风用全饮河徳
　　吴门遇刘雪舫
　　出门遇髙防杂坐皆良朋排閤一少年其气为幽并羌裘虽裹膝目乃无诸伧忽然语笑合与我谈生平亡姑备宫掖吾父天家婚先皇在信邸降礼如诸甥长兄进彻侯次兄拜将军先皇早失恃寤寐求音形太庙奉睿容流涕朝羣臣新乐初受封搢笏登王庭至尊亦丰頥一见惊公卿两宫方贵重通籍长安门周侯累纎防鄙哉无令名田氏起轻侠賔客多纵横不比先后家天语频谆谆独见新乐朝上意偏殷勤爱其子弟谨忧彼俸给贫每开三十库手赐千黄金长戈指北阙鼙鼓来西秦寜武止一战各帅皆投兵渔阳股肱郡千里无坚城呜呼四海主此际惟一身彷佛万嵗山先后辎軿迎辛苦十七年欲诉知何因今才识母面同去朝诸陵我兄闻再拜恸哭髙皇灵烈烈巩都尉挥手先我行寜同英国死不作襄城生我防独见遗贫贱今依人当时听其语剪烛忘深更长安昔全盛曽记朝元正道逢五侯骑颀晳为卿兄即君貌酷似丰下而防黔贵戚诸旧游追忆应难真依稀李与郭流落今谁存君曰欲我谈清酒须三升旧时白石庄万栁余空根海淀李侯墅秋雁飞沙汀博平有别业乃在西湖濵恵安蓄名花牡丹天下闻富贵一朝尽落日浮寒云走马南海子射兎西山隂路傍一寝园御道居人侵碑镌孝纯字僵石莓苔青下马向之拜见者疑王孙询是先后侄感叹増伤心落魄游江湖踪迹嗟飘零倾嚢纵蒱博剧饮甘沉沦不图风雨夜话旧同诸君已矣勿复言涕下沾衣
　　临江防军
　　临江髯防军负性何贞栗上书请赐对髙语争得失左右为流汗天子知质直公卿有阙遗广坐忧指摘鹰隼伏指爪其气尝突兀同舍展欢谑失语辄面斥万仞削苍崖飞鸟不得立予与交十年弱节资扶植忠孝固平生吾徒在真寔去年羽书来中枢失筹策桓桓尚书公提兵战疾力将相有纎介中外为危栗君拜极言疏夜半片纸出赞画枢曹郎迁官得左秩天子欲用人何必歴显职所恨持禄流垂头气黙塞主上忧山东无能恃缓急投身感至性不敢量臣力受词长安门走马桑干侧但见尘灭没不知风惨栗四野多悲笳十日无消息苍头草中来整暇见纸墨唯説尚书贤与语材挺特次见诸大帅骄懦固无匹逗挠失事机倐忽不相及变计趣之去直云战不得成败不可知死生予所执予时读其书对案不能食一朝败问至南望为于邑忽得别地书慰藉告亲识云与副都防防师有月日顾恨不同死痛愤填胸臆先是在军中我师已孔亟剽略斩乱兵掩面对之泣我法为三军汝寔饥寒极诸营势溃亡羣公意敦逼公独顾而笑我死则塞责老母隔山川无繇寄凄恻作书与儿子勿复收吾骨得归或相见且复慰家室别我顾无言但云到顺徳掎角竟无人亲军惟数百是夜所乘马嘶鸣气萧瑟椎鼓鼓声哀防刀刀芒涩公知为我故悲歌壮心溢当为诸将军挥戈誓深入日暮箭镞尽左右刀鋋集帐下劝之走叱谓吾死国官能制万里年不及四十诏下诘死状疏成纸为湿引义太激昻见者忧防疾公既先我亡投迹复奚恤大节苟弗明后世谓吾笔此意通鬼神至尊从薄谪生还就畊钓志愿自此毕匡庐何嶻嶪大江流不测君看磊落士艰难到蓬荜犹见防军船再访征东宅风雨懐友生江山为社稷生死无媿辞大义照顔色
　　赠愿云师【并序】
　　愿云二十而与予游甲申闻变常相约入山予牵帅不果而师已悟道受法于云门具和尚今夏从灵隐来止城西之太平庵云将逺游庐岳贻书别予以两人年逾不惑衰老渐至世法梦幻惟出世大事乃为眞寔学道一着不可不勉予感其言因作此诗赠之并识予媿也
　　晓雨西山来松风满溪阁忽得吾师书别予访庐岳分擕出苦语殷勤谓同学兄弟四十余衰迟已非昨寄身苍崖巅危苦愁失脚万化皆虚空大事惟一着再拜诵其言心顔抑何怍末运初迍邅达人先大觉劝吾非不早执手生退却流连白社期惭负青山约君亲既有媿身世将安托今观吾师行四海一芒屩大道本面前即是真极乐他年趺深岩白云养寂寞一偈出千山下界钟磬作故人叩松关匡床坐酬酢不负吾师言十年践前诺
　　避乱
　　我生江湖邉行役四方早所歴皆关河故园迹偏少归去已乱离始忧天地小从人访幽栖居然逢浩百顷矾清湖烟清入飞鸟沙石晴可数鳬鹥乱青草主人柴门开鸡声绿杨晓花路若梦中渔歌出杳杳白云防仙源劫灰应不扰定计浮扁舟于焉得终老
　　其二
　　长日频云乱临时信孰传愁看小儿女仓卒恐纷然缓急知难定身轻始易全预将襁褓寄忍使道涂捐天意添漂泊孤舟雨不前途长从妾怨风急喜儿眠水市湾头见溪门屋后偏终当淳朴处不作畏途看未得更名姓先教礼数寛因人拜村叟自去榜渔船多累心常苦遭时转自怜干戈犹未作已自出门难
　　其三
　　骤得江头信龙关已不守由来嗤早计此日尽狂走老穉争渡头篙师露两肘屡唤不肻开得钱且沽酒予也仓皇归一时擕百口两桨速若飞扁舟戢来久路近忽又迟依稀认杨栁居人望帆立入门但需帚依然具盘飡相依赖亲友却话来途中所见俱八九失散追寻间啼呼挽两手屡休又急歩独行是衰朽村女亦何心揷花尚盈首
　　其四
　　此方容迹便止为过来稀一自人争避溪山客易知有心髙酒价无计掩渔扉已见东郭叟全家又别移总无髙枕地祗道故园非为客贪虾菜逢人厌鼓鼙兵戈千里近隐遯十年迟惟羡无家雁沧江他自飞
　　其五
　　月出前村白溪光照澄练放檝浮中流临风浩歌防天堑非不雄哀哉日荒燕嗟尔谋国徒坐失江山半长年篙起舞扁舟疾如箭可惜两河士技击无人战孤篷铁笛声闻之泪流霰我生亦何为遭时渉忧患昔也游九州今来五湖畔麻鞋习奔走沦落成愚贱
　　其六
