<!-- { "loadSidebar": true } -->
　　故征北将军开国辅运推诚宣力武臣特进荣禄大夫右柱国同知军国事大都督府左都督曹国公追封岐阳王谥武靖之薨明年洪武十九年月日诏王子羽林左卫指挥佥事景隆嗣为曹国公既拜命使谓伯衡曰先王际逢昌运受股肱心膂之托感激图报称万一毕志竭力死而后已分也皇上仁圣嘉念不忘褒恤之典备极哀荣今又不以景隆无似俾袭封呜呼观国家恩数之优渥至今则先王获上之有道可知矣不有以表之者是景隆忽君之赐冺亲之善无以昭示天下后世也愿有请于子为文而刻诸石伯衡受其言而思之皇上诞膺天命统一万方羣材辐辏共为帝臣杰出其间而受上将之任者固非一姓至其生建国爵而死启王封者仅四人焉曰徐中山王曰邓宁河王曰常开平王而岐阳王其一人也彼三王者功业懋矣视王之不战而城降不杀而人归则有间且伪吴之灭由王覆之诸全元祚之终由王蹙之应昌远若西畨之地无不渉歴而疆理焉所谓有以服人于智力之外而勲葢世者哉皇上眷遇加异无间存殁固自由此非徒以肺腑故而崇奬之也是诚不可以无述伯衡末学虽无能发扬顾尝隶太史氏矧尝获望余光而辱容接何敢终辞乃为考其客白范所为状序次而显诗之王以甲午冬见上于滁阳上喜甚子字之而择师教之王亦奋自淬砺上察可任大事一日出其所业示近臣曰是亦可矣当习之马上从济江岁丁酉以舍人统帐前亲军策应池州道战伪汉枭将余蛮子走之引兵攻下青阳石埭太平旌徳战元阿勒呼木判万年街败其军苗獠于潜昌化进拔之尽获其妇女畜牧辎重士卒志满殊无战鬬之志王晓以此何足道诚克立功富贵不可言况财物乎士卒悟乃焚所获转战淳安袭破伪洪元帅寨千余人皆降从克严州时严新克城壁不完伪苗军水陆猝至王帅兵踰乌龙迎战大败其陆军即筏列俘馘顺流而下水陆望见惊愕引去乃缮城隍树楼橹为不可犯之计移兵攻诸暨克之壬寅被旨即严开省控制东南苗将之戍金华曰蒋英者戕胡越公而作乱也微王星夜驰入城金华几沦盗区矣诸暨守将谢再兴之阴结伪呉以城叛也上命直诸暨之西作诸全州再兴导吴军钞东阳浦江义乌使我疲于奔捄以挠我版筑王提兵四面应之冦计不得行而新城完矣伪吴司徒李伯升之捣诸全也兵号二十万壁垒亘十余里报至之日庙堂不觉失色王不待诏以所部驰婴其锋军龙潭诸全主将以众不敌为王危之间使请避之俟大军至共举万全王笑曰何以避为在昔众为寡所败者何限独不闻昆阳淝水之战乎兵在精不在众何以避为乃下令曰今日之事唯致死力则无不捷捷则敌之资若等囊橐中物也敢有贪卤获而战不力者以军法从事兵校将士皆奋王策马从数十骑出敌背舞槊冲其中坚遇者应手毙阵动麾众乘势纵击人马交驰戈甲戛札遂大溃城中亦出兵夹攻同声驩呌振动天地斩首数万级俘将七百人卒万余人其自相蹂躏与陷溪水溺死几尽脱去惟伯升及其亲从数人铠仗委弃盈野伪吴兵力自此遂衰大军未启行而捷书至焉入见上慰劳王悉归功羣帅若无一毫己出者上遣中山开平两王总诸卫兵攻苏州而平浙独以属王遂进兵桐庐新城富阳随下独余杭以谢再兴五子在惧益固守王曰以李司徒二十万之众不能抗我尔以一县而欲吾拒乎急攻之终日而拔将校请屠之王厉声曰二三竖子逆命耳余何辜焉不屠行未至杭守臣潘允明使其员外郎方彝走军门见王王问彝何以来对曰天兵如雷如霆当者无不虀粉杭城生灵百万前矛且至人皆恐恐然及明公所至布宣徳意劳来安集闾阎之民骨肉完保至于鸡犬亦莫弗宁又人皆大悦曰王者之师也惟恐来晚我守臣以为民情如此天意可见矣夫谁与明公敌哉不如顿首乞降民有更生之望军无就死之憾以故使彝来耳曰胜负未分而请降无乃太早计乎对曰兵至城下虽欲降且无及矣王烛其诚留宿帐中明日遣还报允明即日率百司降王入军容之盛纪律之严君子比之淮安王之下宋且以为淮安王之下宋也犹待往返约降今不约而降殆过之矣绍庆台温皆欵附丙午冬十月十有一日也不出期月不血寸刃平一大方面而攻苏者丁未九月始破之缚士诚送京师明年洪武建元之春闽将陈友定之众骚动命王率兵殄之王往知闽溪等砦大率未孚于新政栅穷崖絶谷以保族逃生纳其降而建州延平汀州悉定窜匿而婴孩遗弃道路者踵相蹑也悉收养之父母来识认还全活不可胜计其秋大军取燕都元顺帝出走而燕都以北诸城堡犹城守宜济师二年春拜副将军以往由遵化度鹿儿岭败江文清军于锦州次全寕遇伊蘓丞相军与战连败追至滦河斩宗王庆王遂围大兴料其必溃而遁乃分八千兵伏要害彼果宵突围遁去遇伏遮击得去者无几禽平章鼎珠斩辕门进克上都其秋开平王薨于军中其军诏王并将之遂并将往援庆阳从涿州过真定渡滹沱河出井陉口至太原而中山王已拔庆阳矣闻大同急集将佐语之曰上委我与若等汛扫此方残党今庆阳已拔而大同受围则移援庆阳之师以援大同岂非上所以委我等之意也一军皆曰主将言是乃由代郡踰鴈门至馒头岭禽平章刘特黙次马邑缚敌帅四大王进至白杨门前军距大同四十里营焉王至曰此岂驻兵地乎敌设来犯难为备矣麾之前五里阻水列营是夜敌来攻营王髙枕若罔闻知以二营委敌使自为鬬天且曙王徐起不介马分左右翼鼓行疾驰薄其阵声撼林木城中探知王至开门驱众赴战彼腹背受敌靡地而殱之流血膏野追北至炭窖获其名将图鲁卜生口以千数马以万数其车辎杂畜悉为掳追兵至孟克桑乃还顺帝之出走也屯昌州和哩布遣图鲁卜等攻西京规克复至是始北奔三年王以征北左将军致讨师出野狐岭兴和守将降察罕札尔其将又降乘鋭夜袭应昌克之元太子骑而独奔去执其子宻廸哩巴拉及两宫后妃宫人玉册金宝歴代重器致之阙下追奔不及还次中兴禽汪国公暨其士马松州利州之间隘曰虹螺山殊险絶世家贵族率保其上师过争脱甲投仗出降王抚以恩信散归已降之郡亲属流落行间者访问还之其冬大封功臣召还初王以帐前总制亲军都指挥使兼元帅守严由指挥枢宻同佥由同佥左丞为右丞在严十年浙江平拜荣禄大夫本省平章政事至是加开国辅运推诚宣力武臣特进右柱国同知军国事大都督府右都督曹国公食禄三千石赐铁劵四年两川平上悯其民新脱锋镝以宣抚付王时月之间民大和浃五年依旧与中山王征迤北而东道兵则王节制次扣肯敌弃营走哈喇莽赉寻益比走王曰敌褫魄矣可袭而禽我当轻兵兼程而进乃留辎重鲁矩河人持二十日粮深入至图喇河其将曼济哈喇章悉其骑渡河阵而待部署我军而两之王自将一军从流上而与之合一军将以都督华云龙从流下以分其势有健将出众豕突而前王发矢殪之敌舌吐不能收遂战两军犄角且战且前至青海而敌骑滋多乃据险椎牛具食谩为犒大军者敌疑相牵解去留青海三日全军而还失道乏水军多渴死王以为忧次噶尔玛沙克行寻水处忽所乘马蹄地出泉军得以无渴若有神助云还次代郡其明年将出朔州者生致太尉卢巴延布哈其明年春分兵出讨一军出伞巴喇永昌侯蓝玉将之一军出扬门都督张某将之一军出白登指挥景某将之其秋攻下大宁髙州大石崖敌将攀丕勒章陈安礼玛苏翻若宗王托多实喇戬矩噜若邓国公博啰特穆尔若承旨博恰或斩或禽而北地悉平后一年秦王晋王之国皆王扈北还遭陇西王丧居忧后一年西畨平起郡县其地第匾都城扼其喉襟还至西安以其民病鹾水也言于秦王穿渠贯城中通九龙池水以利之汲者饮者皆额手谢自后留中叅决朝政葢勲戚而贤无右王者上属意久矣以征讨事重故未暇也王出入大内上所尝履地未尝敢蹈其小心谨慎如此又所区画动合旨意上益爱重之侍中坐论康济之道往往至夜分王感见信之深见问之切披肝沥胆以效启沃禆益弘多诸所见闻外间无得而闻亦无得而着然天下称之其风烈可想见焉方仰望以致太平而十七年三月戊戌竟薨于位享年四十有六其岂非国之殄瘁民之无禄也夫故薨之日上为之震悼三日不能临朝天下莫不欷歔痛惜焉于戏天生圣人纉开正统王出而任专征之责马首所向如风偃草名都望郡以及部落智者谋无所施勇者力无所措靡然稽颡而降附小夫牧竖深闺妇女闻王姓字爱慕如父母于是举羣雄而脱距角合四海而登于混一非体上之深仁吊伐能如是乎抑亦可以表王之盛徳矣王为人寛裕而周宻明察而严重乐善而好问容众而泛爱心不私于货利志不惑于声色喜愠不见言笑以时凡行师未尝妄杀旅拒携贰者不得已加兵吏卒犯令按以军法輙惨然终日不怿部曲或病亲视医药部卒死其遗孤无所归教育之材者请官之百户陈恭战死其子从母嫁李乙乙后犯法吏议籍没其孥王曰妻非陈妻子固陈子也奈何没入入奏出之大同之捷执其名将图鲁卜以至王释之延坐共饭其它故官名将在俘籍随材收叙不使失所浦江郑氏聚族而居者十世元末兵争之际举宗避而去之山谷间王下令召还而戢士卒不得入其里门毁伤其室庐王蚤师当涂潘廷坚后过当涂必谒已然后就舍馆在浙东时金华老儒叶仪范干胡翰从王招延讲圣贤之学王敬事之不啻弟子之于先生及位中朝致书候问入再拜而授使者今国子博士致仕吴沉尝以王之命长钓台书院食其俸以餬其口而有司勾考钱粮追其俸为斛七十王度沉贫不能偿遂代偿之宾接贤士大夫分庭抗席而坐不以位望隆重有几微骄矜此皆人所难能唯王徳之盛是以行之无难矣于其所薄者犹然况于其所厚者乎晨夕必展谒家庙时祭必斋戒三日在陇西王所言必称小字祁寒盛暑必冠帯侍立不得命不敢退家政无大小不禀命不敢行痛公主之早薨言及必涕泗交流其归改塟也行距茔域里所下马括髪跣哭如初丧丧陇西王也絶口饘粥七日淑徳夫人丧亦如之此岂勉强乎哉尝自言幼时读书不满十月然于经史奥义帝王为治之要古今理乱盛衰之故无不周悉上表奏每馆客具藁能指摘其瑕颣而润色之代祀泰山赋诗十有一篇雄浑而温雅有古风人之思他述作称是乃知天壤之间间气所生固自无乎不学而能究而言之岂非所谓名世者乎谨按王讳文忠字思本姓李氏泗州盱眙人髙曾祖考封赠不录子男三人长今曹国公也次某次某女二人壻曰某曰某孙男一人某女一人尚幼王薨敕塟钟山之阴神道有铭而又有家庙碑今董张二公之文具存王平生嘉言徽行此有不重述者可考见焉诗曰圣神受命为天下主豪杰景从其来如雨则莫若王材全徳巨天实生之为帝心膂王初上谒年未三五帝曰朕甥鞠于内府训之廸之允文允武乃命之将统兹禁旅坚城勍敌一鼓而取维时浙左立国攸恃不有亲贤畴堪赋畀乃申王命于斯总制龙节虎符内绥外御徳威惟威近懐远企有苗臣附方亦委质彼惛者张独罔顾忌水陆入冦輙衂而去乙巳之春裒厥精鋭逼我新城侮我无备边吏惊告王曰何畏提兵问罪蹂以突骑鼓噪乘之声撼天地譬以戎辂轹彼螗臂其军卄万几无噍类既覆其军遂夺其气姑蘓之克由是而致姑苏克矣浙江平矣台温庆绍莫不宁矣阻彼七闽廓其清矣大军云合取燕京矣帝谓王来成算陛受婉娈元君虽云出走尚闻假息欲图进取汝师汝督往扼其后王辰奉辞行不逮酉烝徒肃肃晏及鸡狗得地得众易于拉朽或擒或诛莫非戎首頟頟应昌逋逃渊薮不虞我师奄至左右俘厥孱王以及妃后岂无宝玉亦有玺绶奏凯来朝喜动宸极都督上公特进柱国镕金为劵以莫不锡王拜稽首大勲之集社稷之灵天子之徳亦师之武臣则何力元社虽屋元运虽讫余裔犹存臣遑暇逸请扬天威覃彼有北帝曰俞哉朕固汝必岁凡三周师凡六出何深不入何城不克何强不服何丑不获岂曰穷兵爰拯其溺均吾赤子何谓戎狄遏彼西畨白日所没王且往厘申画郡邑矧兹全蜀其有不恤文轨既同大统以一帝有温诏汝克输忠弼成鸿业树此骏功尚左右朕图惟厥终文致太平虞周比隆王拜受诏夙夜在公以经以纶忘其瘝痌三旬在告遘兹悯凶朝则有士野则有农茹泣相吊吾将曷从我谓我王间气所锺生为人英殁而愈雄在天乗云上下从龙为雨为霖品彚其蒙况也嗣子绰有王风责难陈善祗事两宫继志述事式和华戎润泽所被中外攸同则王汝祚宁有终穷岂以死生而杀而丰是用作诗以告万邦
