<!-- { "loadSidebar": true } -->
　　一邑之务，至剧以繁，六吏之役，至劳以艰，神实司之，阴相其间。矧兹雄邑，九水洑环，五稼鲜获，浊流澶漫。居六雄十紧之区，而为朔南之襟带；距九馗五逹之道，而当军旅之往还。邮传激星火，符牒积邱山。饷挽者，雷蹄而电毂；征役者，雨卧而风餐。日不暇给，大小忧患，自非坦坦素履，炳炳寸丹，御烦以简，济猛以寛。将见政柄旁落，民物殚残，所利不救其所害，所废不补其所完。走也承匮，局蹐不安，处已愧循途而守辙，临事忍推波而助澜？其剸裁也，乏利器之解盘错；其才华也，非绣腹之呈琅玕。黄霸之外穷内眀，瞠后尘而却武；延寿之令行禁止，遡髙风而汗颜。惟思先其急而后其缓，勉其易而图其难。综核条法，煦濡恫瘝，移风易俗，崇善擿奸，使一邑相安扵无事，以表神贶扵不刋。扵是特建祠宇，以洁歳时之祭，期扵感神扵冥冥而非徼福，化民扵昭昭而不至旷官也。

　　代房山虑应征等祭弥至善祖母文

　　呜呼！将谓夫人之死，死而无憾，而光贲扵九原耶？则子在万里，山川阻阔，抱终天之遐思。将谓夫人之生，生而不辰，而恩怠扵三族耶？则年踰七袠，闺壸洁修，为吾党之令仪。自归名门，殆七十朞，以奉祀事，以介寿祺，以助孝养，以鬯本支。谓宜保艾乎上寿，乃至奄弃而莫追。板舆轨轨其何在？风木惨惨以含悲。
呜呼！人谁无母？而弥氏之母，有子而欢会之无期。人谁无子？而弥氏之子，有母而音容其何之！两孙在侍，灿灿瑶芝，虽支子不祭，而承重以享，非孝孙其谁？宜有嗣子举奠，而祭统之传，则扵是而可知，由子而孙而云仍，涵泓演溢，煦乎若雨露之渗漉，勃乎若草木之华滋。用是知夫人之生世，幼为女，长为妇，老为母，始终乎徳性之中而弗渝。展祭通衢，祇送灵软，逐铭旌而雨泣，望魂气而飙驰。一以表枌榆之义分，一以写母子之暌离。燕山之麓，泸沟之湄，埋黄壤而深窅，缭青山之委蛇。神其来格！安灵扵兹。

　　祭许生文

　　呜呼！死生命也，悬扵天而不可以力为；修短数也，寓扵人而不可以智计。孰能烛其理扵命数之中，而扣其道扵天人之际？谓作善降之百祥，有德而无位，仁者之不寿：孔子之接淅以行，穷阨而转走；颜子之操瓢与箪，夭死而莫救，使天下贤圣，颠倒惶惑而以自咎。谓不善降之百殃，谗谀得志，不肖者比肩：盗跖之横行，侏儒之饱死，使天下凶暴贪噬攘敓，藉以得志。
若许生璘之死，岂非命数使然，不可以力为而智计者耶？呜呼璘哉！使天而使之寿，则徳可使甄陶，行可使砥砺。浸淫乎诗书，沉潜乎仁义。収视反听以凝其神，涤瑕荡秽以养其气。敷玉润，扬金晖，以周旋乎髙明光大之地。乡里称善人，国中有颜子。卿相呼小友，品题作佳士。一言取宰相，三长典国史。其才之逸，如九河崩奔，泗溟荡潏，而两仪为之轩轾；如蛟龙之得水，上下扵天，莫穷其诡异。其文之雄，如丹葩之芬腴，青云之绮丽，明珠之射涛波，白璧之出氛翳。
今天而使之夭，徒悼夫陨霜之杀菽，黄壤之埋玉。去白日之昭垂，袭厚夜扵窀穸。等浮世扵蜗角，逐飞光扵驹隙。朝菌不为晦朔所移，蟪蛄不为春秋所役。苗而不秀，秀而不实。堂之未升，室之未入。根之未培，实之未食。未定之天，未完之质。夫谁得而致诘？且夫天之生物，细大不齐，同归扵毙，何异蜩与鷽鸠决起而飞，枪榆枋而笑鹏飞之九万里？寓形大块，而莫能与天壤相弊，何异覆杯水扵坳堂之上，芥为之舟而斯滞？如是而生，如是而死，夫孰穷其涯涘？
呜呼！天不生汝，则一气永存，而精神蟠郁扵青天。天而生汝，则一朝永逝，而骨肉澌尽扵黄泉。五百年吾不知其宿契，二百歳吾不知其永年。天耶人耶？莫探其玄。命耶数耶？莫测其渊。故为之文，以写灵襟之磊，而寄冥感扵渺绵。尚飨。

　　祭徐志道文

　　吁嗟乎！人之有生，孰有常存而不死者哉！夫惟死得其所，是故无愧乎古往与今来。魂气之升，昭乎若九天之云汉；体魄之降，逈乎若万仭之琼台。天荒地老，烟沉雾霾。青磷宵冷，元猿晓哀。宰树翳白日，佳城閟苍苔。是夫人之无不死也。而盖代之名，迈往之材，照汗竹而铭锺鼎，豁乎若地辟而天开，是虽死犹不死也，宜其振耀乎八垠与九垓。是宜比干之献其忠，曽子之正而毙，夫子谓不敢毁伤，孟子云舍生取义。烛之乎昭昭之中，而剖之扵冥冥之际。不汨乎滔滔者流，不惧夫飘飘以逝。
吁嗟乎！公坦坦素履，炯炯寸丹，明霞绚采，清氷凝寒。其遇也，彤庭紫枢，逐冠盖而容与；其退也，素琴白鹤，择溪山而往还。堂堂髙谊，超出庸俗之表；凛凛正气，蟠郁天地之间。是公之生，生逢其时，扵身所安；公之死，死得其所，在人所难。吁嗟乎！公今其已矣！公虽已矣，爰有孙子，子也承家，孙也守礼。如播获焉，以之而丰登；如构堂焉，因之而芘倚。
交友之中，如公能几？见义必为，闻过则喜。方欲托金石以永岁寒，誓久要而植伦纪；风雨蓬茅，尘埃砚几，歳时往来，论说书史；器度之无瑕，言行之不疵，匮乏之相赒，气谊之相比；行其所当行，止其所当止。而遽至沦亡，情怊恨而曷已！吁嗟乎公！公其听之，我有一语：
我辈踪迹，堕乎尘滓，代匮下僚，犹拘系耳。久乖起居，中心愧只。其始也，莫知一旦以卧疴；其终也，不遑一朝而送死。中心悼之，此故之以。谓予言之不信，有滔滔之白水，幸心旌之彻九幽，为写其永诀之情如此。呜呼痛哉！尚飨。

　　祷雨祭龙神文

　　维大明洪武二十七年，岁次甲戌，夏四月庚午朔，越十五日甲申，承事郎知保定府雄县事周士瞻等，敢昭告于五方行雨龙神：
苍生告病，值首夏之旱干；赤地回苏，沐甘霖而优渥。溥施元惠，俯慰丹心。窃念士瞻等，恩佩朝章，位居邑尹，职在抚字，心切忧勤。兹当平秩之时，适遇干封之日，悯五稼之初殖，惧沾溉之愆期。方遇烖而歌云汉之诗，乃喜雨而秉春秋之笔。望霓而仰倾盆之泽，灌园而释抱瓮之劳。鸿造无私，太平有象。谨陈词而伸谢，遂致祷以祈庥。伏惟五方行雨龙神，赫赫厥灵，洋洋如在，无致不遂，有感必通。再驾飙轮，重笺玉帝，叱丰霳而鞭列缺，震霹雳而驱蜚亷。月离毕，豕渉河，变化式随扵黙运。麦连云，禾同颖，丰穰尚冀扵湛恩。谨以刚鬛、庶品、清酌之奠，式陈明荐。尚飨。

　　代祭刘自牧尚书文

　　呜呼天乎！胡赋公以淳龎之质，而不假以耆耄之年？胡畀公以宏博之学，而不位以匡辅之权？殆犹龙媒騕褭，权竒俶倜，而终不能税驾扵昆仑之巅；如长江大河，汹涌荡潏，而终不能东汇扵溟浡之渊。此所以哀公之深，惜公之至，而终咎扵彼苍之天也。
呜呼！惟公凛凛正气，挺然不群。少志古学，哜嚅道真。蚤擢大科，声光着闻。其政事之卓絶，如利器之解盘根；其文章之富艳，如繁星之丽秋旻。刚健如中流底柱，而不没以颓波；亷介如秋霜夜月，而不翳以纎尘。其赞画省垣也，既欲经济乎天下；其擢拜春官也，又欲禆益乎礼文。孰谓大志，竟弗克申！
寥寥千载，古道日湮，平生知己，如公几人？死生不渝，道义相亲。我昔南迈，逮兹两春。犹记别时，话言谆谆。曽未会面，遽赋招魂。生也有断金之契，死也乏执绋之勤。浮云世变，慨会合之难再；落月屋梁，恍音容之尚存。
呜呼天乎！孰陶甄乎？孰经纶乎？善人委矣，复何云乎！岂在天为星辰，在地为河岳，而非若泉流之胥沦乎？将逺逝如岐山之凤，而失时犹鲁郊之麟乎？虽然，有实以副其名，有善以淑其身，愈逺愈盛，愈久愈新，尚有以敷遗扵后昆。

　　○赞

　　画像自赞

　　呜呼汝乎！气馁而弱，貌朴而愚，行方而滞，志大而踈。虽读书而不求其解，虽体道而仅得其粗。虽同乎今之人，而以圣贤为矩；墨虽食夫今之禄，而视轩冕犹泥涂。我固以为至拙，人亦笑其甚迂。呜呼汝乎！胡不挹学海之浩瀚，溥时雨之沾濡？使万里融贯而寸善不遗，中扄灵明而一尘不污，炯如一叚清氷出万壑，置在迎风寒露之玉壶。

　　陆漕使画像赞

　　醇徳积躬，正气轧霄。腹贮五经笥，文涌万斛潮。匪贾之在汉，而雄辨以骇世人之听；如贽之在唐，而嘉谋以开中兴之朝。学非迂学，将继坠统扵邹鲁；仕非苟仕，将跻斯世扵唐尧；言非空言，将为朝阳之鸣凤，以破狌鼯之哓哓。走辱公知，匪曰一朝。投迹山林，而侣渔樵。朱弦寡和，白鹤谁招？竢公功成而名遂，从赤松而友王乔。山云引藜杖之矫矫，天风吹幅巾之萧萧。所谓伊人，扵焉逍遥。

　　睢寜主簿陈世能画像赞

　　其貌清，其神王。其心塞而渊，其气伟而壮。其谋画宛然而恢宏，其论议沛然而慨忼。黔黎方沐其抚绥，山林未许其疎放。甘棠之惠周，五袴之歌广。此所谓恭茂之匹俦，而辉映乎千载之上。

　　○辞

　　氷雪先生哀辞

　　先生王氏，讳颙，字守敬，氷雪其号也，世为髙邮人。性清介，善谈理。自幼刻苦，学为歌诗，老而不衰。其诗萧散简逺，得之趣韵，非苟作者。故以此交天下之士，若浔阳张羽来仪、吴门徐贲幼文、天台王璞藴徳、璞弟琦修徳、北平李延兴继本，多知名者，皆推许先生在作者列。
先生当元至正末，尝一仕吴中。时兵革多事，为吏者率黩扵货，冀幸全活。先生独以清白自持，又节俸以给士大夫之避难者，家无余赀，世以此称之。洪武乙丑秋，余如北平，始识先生，目其礼度，耳其谈说，心切敬焉。明年六月，雄县荆聿宗禹过余深校。聿善诗，每为予诵先生所作，皆可喜者，又幷言其出处为详。又明年，秋大比，予再如北平，谓先生可复见，幸授余诗法。行至雄，有衰麻来谒者，曰先生之子絅也。询先生，客殁扵雄数月矣，年六十有三，权厝城东二里，将卜日归葬扵故原。
先生襟怀洞豁，情意缱绻，遇人接物，怡怡如也。好游从之乐，遇亲朋辄复倾倒徜徉，虽窘匮不顾也。晚筑室扵石梁溪之上，尝曰：“吾清寒士也，以氷雪名吾居为宜，人将呼吾氷雪翁矣。”已而果然。
