<!-- { "loadSidebar": true } -->
　　彤街副马其余子姓登属籍与试授词翰者比比而是则以恒情论其为周京尹姞亦岂有歉而先生自视欿然尝曰世禄之家面墙不学苍头緑褠乘坚而驱良欲求内里皆贤家难矣吾将一挽其习以正之生平读郭子仪传辄掩巻太息以为世嬗休戚岂无遭逢肺腑前后相类者然而恩泽有之勲名则未也君子处此要当立勲名以居恩泽一若燕誉自处全不知从龙师保建成绩以纪太常有过于汾阳十百者其谦退如此此岂旦夕之业也哉书有之天夀平格史亦有之视日则增辉方山则并长岁在壬午值先生周甲之辰同馆诸君谋所以夀先生者而书以当祝若夫先生理学为时贤领袖某虽衰老而志尚未败傥桑榆可待其愿捧一经为受教地者于以视斯世事功孰轻孰重当必有説以处此
　　新都太守卢舜公诗集序
　　文章何与于政事而书曰学古入官论语曰诵诗三百授之以政一似非此不足以致治者景陵卢舜公累世以词翰起家而舜公继之一出而交河治再进而清苑无废事又进而皇畿西路鲜探丸伏莽之子又进而六师輂辇三关餫饟方行塞外者不阙于供又进而符守烦郡尊之如神明而爱之若慈父母使名都千里尽成化国然且
　　天子褒之庶民诵之太史书之中外大臣各手剡而交荐之若是者何也则以文章之泽概被之政治而无不足也是故行文不一而即以诗论前此为贡举议者有曰唐以诗取士而韦臯裴度以功显叚秀实顔杲卿以节显阳城元结何易于韦景骏以循良显诗亦何负于国哉舜公为诗不袭旧不诡随于时其家景陵而无竟陵之习自京国出守值宋元弇劣草窃横行之际而日游其中而不为所动上追汉魏下法三唐取材愽而摅思远此真古所云在内无遗情在外无轶象者是以皇上每嘉其能且称其骑射而大臣所荐不曰抚字清勤即曰转运劳苦夫我任我辇王事鞅掌小雅之所歌也民之父母惨惨劬劳诗人之所由慨而诵也召伯以乘其四骐为能事而衞武賔筵必以张弓挟矢作百礼壬林之庆盖学诗成效有先事矣当予入馆时其尊人亨一先生予前游也曾侍之讲杜陵之诗娓娓数千言予拜而受教而先生特膺
　　主知开府湖南即以説诗之法行之抚治至今浣花之説与岘首之碑共勒之湘山蠡水之间未有斁也特念予受教当日舜公方总丱坐先生膝前曾几何时而予已病废归老舜公乃隆隆由良二千石取治行第一即其诗亦超轶侪辈多巻帙至于如此则他日再进其出其家学以发其治谱吾又焉得而量之















　　西河集巻五十三
　　钦定四库全书
　　西河集巻五十四
　　翰林院检讨毛竒龄撰
　　序【三十一】
　　重修横河张氏族谱序
　　原夫世系之说惟天子诸侯氏族未分则工史必録其所属之牒以备叅稽因之禅代生卒具见乎书而外此而庶姓庶官即夫子之祖弗父何俨然宋卿犹不定为何公之子其父鄹邑大夫竟不记塟所况下此乎自宋人大作氏谱遍及庶姓衡门曲户皆得有谱其于睦属大义可谓悉周而独是家无工史记多断续倡于前者或不能嗣之于后所借世家巨阀代有闻人然后可继起而纂修之盖作之重有赖于述之也久矣横河张氏席门第之旧其在前烈以两广都府进为司空尚书簪缨勿替其为国史邑乘所表志者何限予尝作尚书公传久已行世而既入史馆则又以同里先贤谬为起草其间搜采实録旁及野稗真有为家藏状述所未备者此其与工史所载宁复有歉而无如后此多阙畧也今其裔孙式玉由文安邑宰受
　　圣天子隆眷擢覇州守将以大用而忧服归里既扩尚书旧府辟为宗祠乃复受先所遗谱而亲承纂修从向时牒记已后世数未具者悉为补入覈旧损而订新益诸凡志传详畧图表同异与夫男女出处功徳祧殇之是否旁行曲上勾绳缕络必诚而必信非孝子顺孙而何以有此予尝叹继志实难考是谱縁起在嘉靖五年司空公任留都时实手倡图稿而未成也至隆庆庚午相去四十余年而族孙衡川公乃始受而成之然而祗写本而剞劂未闻暨万厯四十八年庚申又越五十年而始付梓也今式玉以康熙辛已随修随梓较之向之越数世而始成而始梓可谓勤敏然其距向授梓时又八十余年矣夫以一氏之谱经名臣巨公手创而手画之然犹八十余年而后梓又八十余年而后修作之难述之果不易也后之观谱者亦苐思其难而勉为其不易焉可已
　　徐寳名诗集序
　　往者见寳名于姜侍御座间防侍御创诗体袪风雅旧习而易为谩言一如刌宋人语録而假以韵者此即后此学宋者所嚆矢也座客争效嚬以强寳名寳名曰吾自有诗吾能坏吾顔以逐人矧哉当是时固已知寳名之诗不诡随矣及与予同举制科长安言诗者大抵拾侍御余唾而自称宋诗誂胶焉诟明而訿唐人有迂夸不入市者辄以唐人诗呼之时赴举诸贤各以词业投相公幕下予从高阳益都两相公许读寳名诗怪其违时而孤行见而询之曰吾违时乎哉时有忺厌而举废慿乎其间厌端委者文其身厌倮而綷防其衣就时之理也今时方倭倮而吾特盛吾衣裳以待之天下有舍建寅之时而可云知时者哉予尝是其言佩之暨予归田后僦居杭州其在畴昔同方讲艺文者皆老死无复存在而寳名岿然往往相见道故旧外自伤年及桑榆经学之不明又何暇及艺文事而寳名之诗则正当厌倮求衣厌市门字语而改为庄言之际自称为元为初明一如曩时之所云盛衣裳而服綷防者而其诗遂裒然为学者所宗盖诗自景隆以还摆落拘管而上元寳应相率为研练亲切之音以持之随州与播州是也至长庆诸君始渐降通侻而俳谐兴矣寳名上不附郛郭下不流弇鄙倡乎招摇而遂为叶蛰仓门之所不能动岂非主乎时而不与斯时为低仰者与寳名抱长才重与时违而四方羔雁不絶于门声名播寰防其作述之盛何止声律尝为贵阳使君作龙番诸志其书出而西南鸿蒙为之一辟惜先我而逝徒以遗诗数卷拭泪眼而为之校讐则又车未过而腹痛者也
　　中州和尚黄山赋序
　　向过无可大师于青原见其以转轮庋经而镟观之询曰大师尚繙经耶曰达磨当使之读书夫以大师旧史官胸藏万余卷其所着通雅诸书见有成事然且学佛为宗师乃犹出于是暨予请急归为亡友俍亭公作塔志铭志其所着儒佛书一百余品合为巻二百三十有四公然入佛藏伙頥哉此非吾儒之读书者乎夫圣学不可问矣五谷之不熟不如佛氏惟是读书能作文必借儒服者为之乃生斯世者阅八十年其间足迹亦几半天下独同时数友颇称读书然亦未见其能成而求之后来寥寥无有合肥相公尝言古学一也而隋唐以后分而为二小司马无文而燕许巨笔不足辨记注刘攽洪迈无篇帙可传述而欧阳九实不读书今予厌词业恨经学不明于世欲求一言礼通五教言乐得四清二变七音十二管之本言易象春秋知三史筮法与二百四十年记事之在简而不在防在经而不在传者署于门曰能以是来教当长跽受命而伫望勿及日之夕矣康熙三十九年居杭州客有言黄山中公善文赋者予谓中公受福严记莂儒者也而入于佛其工文赋本事耳且以道法兼文字在平阳多有之此习气也其明年上已稧饮于杭州之东园四方至止者三十人晋江郭河九防中公黄山赋来读而惊曰佛不立文字而今兼之然而文与学仍两事也佛门无博学者中公是赋极博矣何以致此时予欲题数语于其上以抢卒舍去又明年中公乃寄一本介吴山道士黄方城投予属题曰吾素志也急起而应之夫以黄山之竒登之而赋之者遍天下八十年来寓目者亦何翅十百曾无足为黄山重而中公出生平所学集成句而为之赋其为纂组荟萃诚不知其如何也乃就而观之自赋额以迄颂末上取六经下及百氏前之为七畧七録之所遗而后之为四部十二库之所未备长词短句櫋攅而车辏凡夫骈聨轳辘疏谧单复宜均而均宜助而助一若涌化城于中天散青婴于平地所谓神为输鬼为运者往者太常周君曾集四书五经作瀛台赋为
　　至尊所赏防之取资有限易于为功若近代狡狯家徒集唐诗以为诗不过挹彼注此移易方幅而一经对仗动多乖反谁则能连蜷偶俪坱莽无尽至于如是然则黄山借是赋传矣予衰老不能济胜又不能千里命驾亲见有道犹得于八十之年快覩斯文以一雪夫前此难兼之恨可谓厚幸独是中公吾儒也而入于佛吾溯三贤吾所由三叹息也
　　浄慈寺舜瞿禅师语録序
　　佛不立文字而阿难以教传维摩诘屏絶语言示不二法门而马鸣龙树偏以语言为之教即萧梁以后初祖已西入中国倡直指之宗而唐僧澄观尚有阐三量五教七处九防十觉十六观以代佛説者此岂真能秀殊途南与北有异量哉天下有不言而言存即言之而仍如不言者此不惟教有言即直指亦有言不惟教有文字即直指亦有文字吾尝为禅徳序语録久矣生平过方丈问其所得比之询喑者以食其饱饥甘苦岂不自悉而必不能为我道暨撤席以后则言词堆垜辑一时答问而防萃之名之曰语録一似占寃于讼庭折閧于市肆盈庭既不关而过市而仍不之辨曰爰书而已货簿而已浄慈舜公绍大鍳遗业从州来开席者三十余年不言而躬行其嗣法诸公累请录法语以导诸方而公力却之及示寂而始以寳林净慈两语録请予为序予读之叹曰此岂文字哉夫经有密显密者咒也显者则佛説也然而密未尝不显何则菩提吾知其为性萨埵吾知其为情也至于佛説则虽显而未尝不密天下有诵诸经幡华严观数十万言而遽能蹴蹋之如穅秕者乎此如儒书然其曰予欲无言者密也然而无言而时行而物生则犹之显也所谓无行而不与是也其曰吾道一以贯之则显也然而夫子言之曾子知之及门者未之知也即推之而至于今其不知者如故也则犹是密也是以佛度东土不废防经禅徳化导仍立文字此其间盖有故矣方其引手入室必断絶往来如镕金锢关纎飔不通而竹箆楖栗又并无笋芽木甲可微度消息其间漆室受毒真有同居不相闻偶坐不得见者而及其登钟楼撞鼔阁一吼而天下万众皆知之此非有真实文字可以告人则一指一喝焉知非笼统之形而乃既用乳药复加腹拥时而挈导又时而挥散或语或嘿觉千百言不为多而不言而不为少者自非具神天之力振出世之功大呼入而一閧之市终归寂静不能到此昔人云举一不得举二夫既已举一焉得无二读斯録者亦惟知万举而仍无一焉其亦可矣
　　偶存序
