<!-- { "loadSidebar": true } -->
　　〖《癸辛杂识》：陈宜中之先为吏，尝贳官钱在圄，属其孙往贷于葛宣义。葛宿梦黑龙绕其厅柱，觉而异之。夙兴，果有小儿来，年可十许岁，问为谁，曰陈某孙，又问来故，如数付之。陈既出，诣葛谢，葛勉使就学，许以捐助，未几以长女许之。葛巨富，寇夜至，席卷以去，长女亦被获以往，乃以幼女归之。陈后出守七闽，遇巧节，诸吏各有所献，陈妻忽识一拌，似其家物，乃召吏问所从来，则云海巡所遗也。亟发兵围其寨，尽俘诸校，置于理，正葛寇也，以次伏诛。葛女已有二子，初犹隐不肯言，其妹为言委曲，执手相哭，乃毙其二雏焉。〗 
　　大国齐秦品秩崇，博徒无赖竟三公。恋春可奈春难驻，青冢伤心往事空。 
　　〖《槎庵小乘》：贾似道母胡氏，赠齐秦两国贤寿休淑庄穆夫人，溢曰柔正。《齐东野语》：似道年少，荒于饮博，其生母胡夫人苦之。《诗话隽永》：贾秋壑于德佑元年寒食上母坟，回至集贤堂，作诗云：“寒食家家插柳枝，恋春春亦不多时。儿孙只解花前醉，青冢能消几个悲？”〗 
　　折得宫花置画堂，章台柳又擅专房。木绵乐府传新曲，飞絮飘零怨沈王。 
　　〖夏基《西湖志》：张淑芳，钱唐西山樵女，有才色，理宗时选入宫，贾似道匿之为妾。《宋季三朝政要》：似道蛊声色，宠妾叶氏，本淑妃，宫人也，潘氏、倪氏，妓也。方回《桐江集?木绵怨序》云：贾似道南窜，犹携所谓王生、沈生者自随，二生天下绝色也。木绵庵既殂，二生再转入北，后南还，善事贵人，巧伎艺。拙女功，愿再鬻人为妾。因写之乐府，以为世戒。〗 
　　玉榴胜雪并芳妍，鹦鹉笼开意惘然。从古红颜多命薄，词人休寄绿珠篇。 
　　〖《癸辛杂识》：方回寓杭之三桥旅楼，有二婢日周胜雪，刘玉榴。方游金陵，寄二婢于其母周妪之家。胜雪者为豪客挟去，方归，怅惋作诗，有“鹦鹉笼开彩索宽，一宵飞去为谁欢”之句。〗 
　　频烦手诏赐金珠，醉梦凭谁问有无？天幸他年归赵璧，不然何处辩冤诬。 
　　〖《癸辛杂识》：乙亥岁，国事将危，忽传当涂孟之缙妻赵氏孟桂，见为伯颜丞相次妻者。朝廷遂以太后命，遣人赍金帛与之，俾赞和议。继得孟桂回奏云：“和议将成。”遂复赐手诏，遗以金帛慰之。继而寂然无报。及事定，孟桂南归霅川，未尝为伯颜次妻，亦未尝得诏及赐物也。盖奸人乘危，造为此说，以骗脱朝廷金帛耳。〗 
　　百折难回义若山，北兵何必苦防闲。后人凭吊清风岭，指血分明渍旧斑。 
　　〖《宋史?列女传》：王贞妇，夫家临海人也。德佑二年冬，元兵入浙东，被执，主将欲内之，妇号恸欲自杀，为夺挽不得死。夜令俘囚妇人杂守之。明年春，师还挈行，至嵊青枫岭，下临绝壑，妇待守者少懈，啮指出血，书字山石上，南望恸哭，自投崖下而死。后其血皆渍入石间，尽化为石，天且阴雨，即坟起如始书时。至治中，朝廷旌之曰贞妇，郡守立石祠岭上，易名日清风岭。〗 
　　安仁兵败侍郎逃，孝养贤姑不惮劳。完节尽忠能媲美，千秋博得史臣褒。 
　　〖《宋史?列女传》：谢枋得妻李氏，事舅姑、奉祭、待宾皆有礼。枋得起兵守安仁，兵败逃入闽中，武万户购捕之，根及其家人，李氏携二子，匿贵溪山荆棘中，采草木而食。至元十四年冬就俘，明年徙囚建康，或指李言曰：“明当没入矣。”李曰：“吾岂可嫁二夫耶！”顾谓二子曰：“若幸生还，善事吾姑，吾不得终养矣。”是夕解裙带自经狱中死。枋得母桂氏，尤贤达，自枋得逋播，妇与孙幽远方，处之泰然，无一怨语。人问之。曰：“义所当然也！”人称为贤母云。〗 
　　从容死义尚携雏，甘向泉台侍舅姑，礼殿两楹留毅魄，沙磨火煅肯模糊！ 
　　〖《宋史?列女传》：谭氏妇赵，吉州永新人。至元二十四年，江南既内附，永新复婴城自守，天兵破城，赵氏抱婴儿随其舅姑同匿邑校中，为悍卒所获，杀其舅姑，执赵，欲污之，不可，临之以刃，赵骂曰：“吾与其不义而生，宁从吾舅姑以死耳！”遂与婴儿同遇害，血渍于礼殿两楹之间，入砖为妇人与婴儿状，久而宛然如新，或讶之，磨以沙石，不灭，又煅以炽炭，其状益显。〗 
　　朔风猎猎不收帆，书画空标女史衔，解识鸥波偕隐乐，肯容夫婿着朝衫？ 
　　〖《昊兴备志》：赵文敏夫人管氏，讳道升，字仲姬，翰墨词章，不学而能，画与文敏争重。《焦氏说楛》：管夫人画竹，卷前书《竹赋》，字清劲，竹潇洒，后书“四月二日，余奉松雪于欧波亭观雨，颇有清兴，松雪谓余曰，不可无记，遂作此卷。”〗 
　　评花赏月尽嬉娱，不惜光阴过隙驹，唱赚才宣阵伴伴，侍棋又唤沈姑姑。 
　　〖《武林旧事》：丁未年拨入勾阑弟子，嘌唱赚色，施二娘、时春春、时住住、徐胜胜、朱安安、陈伴伴等。《太平清话》：御前应制，多女流也，棋为沈姑姑；演史为张氏、宋氏、陈氏；说经为陆妙慧、妙静；小说为史惠英；队戏为李端娘；影戏为王润卿。〗 
　　中涓感怆为佳人，奇事流传溯癸辛。燕语莺啼总惆怅，不堪重唱鞠花新。 
　　〖《癸辛杂识》：思陵朝掖庭有鞠夫人者，善歌舞，妙音律，为仙韶院之冠，宫中号为鞠部头，称疾告归，宦者陈源以厚礼聘归，蓄于西湖之适安园。一日德寿按《梁州曲》舞，屡不称旨，提举官关礼知上意不乐，因从容奏曰：“此非鞠部头不可。”上遂令宣唤，于是再入九禁，陈遂感怆成疾。有某士者，颇知其事，演而为曲，名曰《鞠花新》以献之，陈大喜，酬以田宅金帛甚厚。陈每闻歌咏，泪下不胜情，未几物故。园后归重华宫，改云小隐园。《淮南杂录》：孙花翁小隐园诗：“柳外细听莺燕语，声声似度鞠花新。”谓陈源伤鞠夫人之事，托绪莺燕，微婉可思。〗 
　　虚无道号锡当朝，羽帔星冠气势骄。此日国忠虽是假，阿姨一样逞娇娆。 
　　〖《朝野遗纪》：婕妤曹氏姊妹，通籍禁中，皆为女冠，赐号虚无自然先生者，左右街都道录者，皆厚于韩侂胄，或谓亦与之昵。《白獭髓》：宁宗恭淑后上仙，而曹氏为婕妤，平原特以为亲属。偶值真里富国进驯象至，平原语伶人王公瑾曰：“不闻有真里富国。”公瑾曰：“如今有假杨国忠。”平原虽憾之，而无罪加焉。〗 
　　道君覆辙忍重寻，翠袖黄冠惑溺深，莫讶参军诃坏事，可知觱栗是胡音。 
　　〖《齐东野语》：女冠吴知古用事，内宴演参军，教坊辈请签文书，参军怒曰：“我方听觱栗。”请至三四胥前击其首曰：“甚事不被觱栗坏了！”又俗呼黄冠为觱栗。〗 
　　行乞村墟不计年，遭逢原未异登仙，麻油竹沥非奇秘，争说书符王妙坚。 
　　〖《宋稗类钞》：王妙坚者，兴国军九宫山道妪也。尝以符水咒枣等术行乞村落，既而至杭，多游西湖两山间。一日至西泠桥茶肆，有陈生者，隶职御酒库，其妻适见之，因叩以妇人头■⑶不可梳者，还可攘解否？曰：“此特细事。”命市真麻油半斤，烧竹沥投之，妄为持咒，俾之沐发，应梳而解。是时杨后方诛韩，而心有所疑，发■⑶不解，疑有物祟，遍求攘治。会陈妻以油进，用之良验，后颇神之，遂召妙坚入宫，赐予甚厚，日被亲幸，且为创道宇、赐名明真，累封为真人。〗 
　　玉簪院本竞传钞，暂借鹦林作燕巢，难得于湖能不妒，缔缘委曲为心交。 
　　〖《古今女史》：宋女贞观陈妙常尼，年二十余，姿色出群，诗文俊雅。工音律。张于湖授临江令，宿女贞观，见妙常，以诗调之，妙常亦以词拒。后与于湖故人潘法成私通情洽，潘密告于湖，以计断为夫妇。即俗传《玉簪记》是也。〗 
　　一技成名岂偶然，鱼羹宋嫂禁中传，太官珍错知何限，市食偏能佐御筵。 
　　〖《枫窗小牍》：旧京工技，固多奇妙，即烹煮盘案，亦复擅名，若南迁湖上鱼羹宋五嫂之类。宋五嫂，余家苍头嫂也。《武林旧事》：宋五嫂鱼羹，尝经御赏，人所共趋，遂成富媪。〗 
　　残英坠月感流离，细柳腰肢异昔时，辇毂繁华休更忆，江南垂老李师师。 
　　〖《葵窗小史余录》：张子野赠李师师词云：“正值残英和月坠，寄此情千里。”后人因名此调为《师师令》。秦观《淮海词》：赠汴城李师师《生查子》：“远山眉黛长，细柳腰肢袅。”《墨庄漫录》：政和间，汴都平康之盛，而李师师、崔念月二伎，名著一时，李生门第尤峻。靖康中，李生与同辈赵元奴，及筑球吹笛袁绹、武震辈，例籍其家。李生流落来浙中，士大夫犹邀之，以听其歌，然憔悴无复向来之态矣。刘子翚《屏山集》：《汴京纪事诗》：“辇毂繁华事可伤，师师垂老过湖湘，缕衣檀板无颜色，一曲当年动帝王。”〗 
　　意态谁言画不成，几人射利写倾城。秦娥老去双蓬鬓，苦向行都话旧京。 
　　〖《玉照新志》：秦妙观，宣和名倡也，色冠都邑，画工多图其貌售于外方。陆升之客临安，雨中，一老妇人蓬首垢面丐于市，泣诉于升之曰：“曾闻秦妙观否？妾是也”虽掩抑困顿，而声音举止固自若也。〗 
　　看花上苑尽名流，绮席寻欢凭小楼，桂魄兰煤传喜事，美人先许广寒游。 
　　〖洪迈《夷坚志》：绍兴十五年，予在临安试词科，三场毕，与五友同至抱剑街娼孙小九家，置酒于小楼，两烛结花，灿然若连珠。孙白坐中曰：“今夕桂魄皎洁，烛花呈祥，五君皆较艺兰省，其为登名高第，可证不疑。愿各赋一词，为他日佳话。”何伯明作《浣溪沙》一阕，余续成《临江仙》曰：“绮席流欢欢正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。姮娥相并曲阑东。云梯知不远，平步跟东风。”孙满酌一觥相劝曰：“学士必高中，此瑞殆为君设也。”巳而予果奏名赐第。〗 
　　蛮荒逐客十年过，万里归来鬓己皤。不是先生留醉笔，后人争得识黎涡？ 
　　〖《豫章诗话》：胡邦衡《登南恩望海台》诗云：“君恩宽逐客，万里听归来。”《鹤林玉露》：胡澹庵十年贬海外，此归，饮于湘潭胡氏园，题诗云：“君恩许归此一醉，傍有黎颊生微涡。”谓侍妓黎倩也。后朱文公见之，题绝句云：“十年浮海一身轻，归对黎涡却有情。世上无如人欲险，几人到此误平生。”〗 
　　风流苏小继南齐，弱羽摧残噤不啼。廿八骊珠能脱网，鸳鸯从此稳双栖。 
