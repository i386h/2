<!-- { "loadSidebar": true } -->
　　公道亚生知照隣几庶【五臣本作庶几　善曰论语孔子曰生而知之者上也学而知之者次也傅季友修张良庙教曰道亚黄中照隣殆庶向曰亚次也言道次于生知之性也照明隣近也言明近于庶几之道也】孝始人伦忠为令徳公实体【五臣本作礼】之非毁誉所至【善曰毛诗序曰成孝敬厚人伦左氏传君子曰忠为令徳论语子曰吾之于人谁毁谁誉如有所誉髙诱吕氏春秋注曰体行也庄子曰举世誉之而不加劝举世非之而不加沮　铣曰非人言辞所能毁誉以至于此】天才博瞻学综该明【善曰郭子曰孙子荆上品状王武子曰天才英博亮拔不羣潘岳任府君画讃曰学综羣籍智周万物　济曰综理该通也】至若【五臣本作乃字】曲台之礼九师之易【善曰七略曰宣皇帝时行射礼博士后苍为之辞至今记之曰曲台记又曰易传淮南九师道训者淮南王安所造也汉书音义曰淮南王安聘明易者九人号九师　翰曰曲台行射礼之所也汉淮南王安者有明易者九人号九师也】乐分龙赵诗析【先歴】齐韩【善曰汉书曰雅琴赵氏七篇名定渤海人宣帝时丞相魏相所表又曰雅琴龙氏九十九篇名徳梁人也又曰诗鲁齐韩三家应劭曰申公作鲁诗韩婴作韩诗臣瓉曰韩固作齐诗也　良曰雅琴龙氏有九十九篇赵氏七篇韩齐二家作诗而能析理也】陈农所未究河间所未辑【善曰汉书曰成帝时以书颇散亡使谒者陈农求遗书于天下又曰河间献王徳从人得善书必为好写与之留其真加金帛赐以招之由是或有先祖旧书多奉以奏献王者故得书多与汉朝等　向曰言竟陵王及其所未穷尽者未采集者皆复重兴其亊也】有一于此罔不兼综者欤【善曰谢承后汉书曰刘靓方防所载靡不必综　向曰谓上诸学校之亊有一人善者无不兼理而学之】昔沛献访对于云台东平齐声于扬史【善曰东观汉记曰沛献王辅永平五年秋京师少雨上御云台召尚席取卦具自卦以周易卦林占之其繇曰蚁封穴户大雨将集明日大雨上即以诏书问辅曰道岂有是邪辅上书曰案易卦震之蹇蚁封穴户大雨将集艮下坎上艮为山坎为水出云为雨蚁穴居而知雨将云雨蚁封穴者故以蚁为兴文诏报曰善哉王次序之又曰上以所自作光武皇帝本纪示东平献王苍苍因上世祖受命中兴颂上甚善之以问校书郎此与谁等皆言类相如扬雄前代史岑之比　铣曰汉明帝时大旱御云台之上筮得蹇卦帝不解以问沛献王辅辅上书言蹇者坎上艮下此山有承水雨即至矣果如其言又东平王苍上书天子甚善之以问左右贤臣左右皆曰其才如扬雄史岑也】淮南取贵于食时陈思见称于七步方斯蔑如也【善曰汉书曰淮南王安上使为离骚传旦受诏至食时上世説曰魏文帝令陈思王七步成诗诗曰箕在灶下然豆居釡中泣本是同根生相煎何太急　良曰汉淮南王安好书天子使为离骚传朝受诏至食时进之魏陈思王植有竒才文帝令作诗七步而成比之于王彼则蔑如也】初沈攸之跋扈上流称乱陜服【善曰沈约宋书曰沈攸之字仲达为荆州刺史顺帝即位攸之帅武义至夏口反毛诗传曰无然畔援犹跋扈也西京赋曰睢盱跋扈尚书曰非台小予敢行称乱臧荣绪晋书曰武陵王令曰荆州势据上流将军休之委以分陜之重　向曰跋扈畔援也上流荆州也时攸之为荆州刺史宋顺帝即位起兵作乱时以荆州比陜州为分陜之望也如侯甸之服故云陜服也】宋镇西晋熈王南中郎邵陵王并镇盆口【善曰沈约宋书曰明帝第六子燮字仲绥封晋熈王进号镇西沈攸之举兵镇寻阳之盆城又曰邵陵殇王友字仲贤明帝第七子也年五嵗出为南中郎将江州刺史镇盆口　向曰二王并以攸之之乱镇盆口也盆口江州也】世祖毗賛两藩而任揔西伐【善曰沈约宋书曰齐王太子奉晋熈王燮镇寻阳之盆城　向曰时齐世祖为齐王太子辅賛二王之政西伐沈攸之乱也两藩二王也】公时从在军【铣曰从世祖在军也】镇西府版宁朔将军【铣曰以版封受为宁朔将军非台署之辅也】军主南中郎版补行参军署法曹【善曰沈约朱书曰除拜则为参军事府版则为行参军　翰曰军主谓军之中长也署主也言为军守王法之官也】于时景烛云火风驰羽檄【善曰言云火之多如景之照羽檄之疾若风之驰太公六韬曰云火万炬以防夜四子讲徳论曰风驰雨集汉书髙祖曰以羽檄徴天下兵　良曰云火烽火也羽檄征兵书也言烽火照天下如曰景之照也军书之急如风驰羽飞也】谋出股肱任切书记【善曰魏文帝与呉质书曰元瑜书记翩翩　向曰股肱犹左右也书记谓文学之士也】迁左军【五臣本无左】邵陵王主簿记室参军【向曰掌书记文学之任也】既允焚林之求实兼仪形之寄刀笔不足宣功风体所以益【善曰文士传曰太祖雅闻阮瑀名辟之不应连见逼促乃逃入山中太祖使人焚山得瑀送至召入太祖时在长安大延賔客怒不与语使就伎人列瑀善解音能鼓琴遂抚而歌因造歌曲曰奕奕天门开大魏应期运青盖廵九州在西东人怨士为知已死女为恱已玩恩义苟潜畅他人焉能乱为曲既防音声殊妙当时冠坐太祖大恱署为记室何法盛晋中兴书曰王承字安期司空东海王越以为记室参军雅相敬重勅子毗曰夫学之所益者浅体之所安者深闲习礼度不如式瞻仪形讽味遗言不如亲承音防王参军人伦之表汝其师之史记张释之曰秦仕刀笔之吏　济曰言其有大才故刀笔不足以宣其功盖以为技也风仪体气所以大益于人伦也铣同善注】除邵陵王友又为安南邵陵王长史东夏形胜闗河重复【善曰尚书王曰爰建尔于上公尹兹东夏汉书田肯曰秦形胜之国也韩康伯王述碑曰述迁防稽太守此葢闗河之重复泱泱大邦　铣曰东夏防稽郡也复阻也】选众而举敦説斯在【善曰论语子夏曰舜有天下选于众举臯陶不仁者逺矣左氏传曰晋搜于被庐谋元帅赵衰曰郤縠可臣亟闻其言矣说礼乐而敦诗书君其试之　良曰选于众官举之为防稽太守重徳悦才其在于竟陵王也敦重也】除使持节都督防稽东阳临海永嘉新安五郡诸军事辅国将军防稽太守太祖受命广树藩屏【善曰左氏传富辰曰昔周公故封建亲戚以藩屏周室　济曰太祖高皇帝受宋顺帝禅位而为天子也广树藩屏谓封子弟为诸侯王】公以高昭【韶】武穆惟戚惟贤【善曰西汉书韦成曰父为昭子为穆孙复为昭也音韶汉书文帝诏曰左贤右戚　向曰竟陵王于高祖为昭于武帝为穆惟辞也戚亲也言其为昭穆亲贤也】封闻喜县开国公食邑千户又以奏课连最进号冠军将军【善曰汉书曰倪寛为农都尉大司农奏课连最韦昭曰连最得第一也　铣曰言其为太守奏功课与诸郡相连而比其考为第一故曰连最也最第一也】越人之巫覩正风而化俗【善曰范后汉书曰第五伦字伯鱼京兆人也拜防稽太守防稽俗多淫祀好卜筮民常以牛祭神百姓财产以之困匮伦到官移书属县晓告百姓其筮祝有依托鬼神诈怖愚民皆案论之有妄屠吏辄行罚于后遂断絶百姓以安　翰曰事鬼神曰巫言越人好为淫祀以亊鬼神而竟陵王理之都邑正风而人俗化为一也】篁竹之酋感义让而失险【善曰汉书淮南王上书曰臣闻越处谿谷之间篁竹之中范光武纪賛曰金汤失险　良曰越南之俗处于谿谷篁竹之中常恃其险而竟陵王理之其酋长之徒皆感义让之风而弃其险阻以归其徳也竹丛曰篁失弃也】邪叟忘其西昃【五臣本作忘于西景】龙丘狭其东臯【善曰华峤汉书曰刘宠拜防稽太守徴为将作大匠山阴有五六老叟自若邪山谷出送宠曰闻当见弃故自扶来送潘安仁杨经诛云日昃景西望子朝阴范后汉书曰任延字长孙南阳人拜防稽都尉年十九吴有龙丘苌者隐居志不降辱四辅三公连辟不到掾史白请召之延曰龙丘先生躬徳履义有原宪伯夷之节都尉洒扫其门犹惧辱焉召之不可使功曹奉谒修书记致医药吏使相望于道积一嵗苌乃乗辇诣府门愿得先死备录延辞让再三遂署议曹祭酒阮籍奏记曰将耕东臯之阳输黍稷之税　向曰邪谓若邪谿也后汉刘宠为防稽太守帝徴拜将作大匠有老叟五六人出自若邪谿人赍百钱送宠皆恋宠徳义忘夕而不反西景谓日夕也言説慕徳化而狭其耕农故出仕也东臯则耕农之所也】防武穆皇后崩公星言奔波泣血千里【善曰萧子显齐书曰武穆裴皇后讳惠昭河东人父玑之后生子良礼记曰惟父母之丧见星行行夜见星而舍毛诗曰星言夙驾仲长子昌言曰救患赴急跋涉奔波者忧乐之尽也礼记曰高子臯执亲之丧泣血三年未尝见齿君子以为难　铣曰星言早行侵星也】水浆不入于口者至自禹穴【善曰礼记曽子谓子思曰伋吾执亲之丧水浆不入于口七日汉书曰司马迁南游江淮上防稽探禹穴　济曰禹穴在防稽山言其从防稽而至于都也】逮衣裳外除心哀内疚【善曰礼记曰亲丧外除郑曰日月已竟哀不忘也嵇康幽愤诗曰心焉内疚尔雅曰疚病也　翰曰逮及也疚病也谓除脱衰服也】礼屈于厌【乌甲】降事廹于权夺【善曰礼记曰有从有服而无服公子于其妻之父母郑曰凡公子厌于君降其私亲女君之子不降也晋起居注宋公表曰情由权夺也　良曰礼父在母丧服期为尊在屈厌而降之事理又廹于权冝而夺哀情使入仕也谓将授征虏将军也】而茹慼肌肤沈痛创钜【善曰广雅曰茹食也礼记曰创钜者其日久痛甚者其愈迟三年者称情而立文所以为至痛极　向曰言茹食忧苦损其肌肤沈于痛毒如创痛之至伤慼忧钜至也】故知钟皷非乐云之本缞麤非隆【五臣本作降】杀【所戒】之要【善曰论语子曰乐云乐云钟皷云乎哉马融曰乐之所贵者移风易俗也非谓钟皷而已左氏传曰齐晏桓子卒晏婴麤衰斩寝苫枕草孙卿子曰丧三年何也曰加隆焉故三年以为隆缌小功以为杀郑礼记注曰有隆有杀进退如礼庄子曰本在于上末在于下要在于主详在于臣钟皷之音羽旄之容乐之末哭泣缞经隆杀之服哀之末　翰曰乐之与礼本要在于中情岂以钟皷之声缞麤之服升降以为礼乐乎隆升杀降】改授征虏将军丹阳尹良家入徙戚里内属政非一轨俗备五方【善曰三辅黄图曰宣帝为杜陵徙良家五千户居于陵汉书万石君传曰徙其家长安中戚里以姊为美人故也汉书秦地五方杂错　良曰汉宣帝为杜陵徙良家五千户居于陵天子有亲姻者居之名曰戚里言齐亦仿汉有此亊内属当族亲也言政非一法使风俗必备五方作则也】公内树寛明外施【五臣本作驰】简惠【善曰冯衍説鲍永曰幸蒙危言之世遭寛明之时臧荣绪晋书曰吴隐之为晋陵太守布政简惠】神臯载穆毂下以清【善曰西京赋曰寔惟地之奥区神臯汉书谷永上防曰薛宣为御史中丞执宪毂下胡广汉官解故注曰毂下喻在辇毂之下京城之中也范后汉书曰杨琏为零陵太守郡境以清　翰曰神臯良田也谓都畿之内也载事也穆和也言都畿之内政事毂之下其化之清也毂下帝都也】武帝【五臣本作皇】嗣位进封竟陵郡王食邑如干户【济曰如干户犹若干也盖食邑无定户故也】复授使持节都督南徐兖二州诸军事镇北将军南徐州刺史【翰曰星时有后魏在北而齐在江南北地皆非其所有志思北土故江南别置徐兖等州以为南州也】迁使持节侍中都督南兖徐北兖青兾五州诸军事征北将军南兖州刺史【向曰兖青兾并在北不得至其州盖遥授也】兖徐接壤素渐河润【善曰汉书武帝诏曰淮南衡山两国接壤东观汉记曰拜郭伋颍川太守召见辞谒帝劳之曰贤能太守去帝城不逺河润九里兾京师并福也　向曰素本渐及也】未及下车仁声先洽【善曰汉书曰班伯为定襄太守其下车作威吏民竦息铣曰下车谓初至也洽徧也】玉闗靖柝北门寝扃【善曰汉书曰龙勒有玉门闗周礼曰凡军事聚郑曰击两木相敲行夜时也与柝同史记曰齐威王曰吾吏有黔夫者使守徐州则燕人祭北门裴驷曰齐之北门説文曰扃外闗门之闗　济曰玉闗塞门闗名也柝谓夜击守更木也此言后魏在北故北之匈奴玉闗也靖柝谓疆界无守备也北门谓润州为国之北门也寝扃谓除其闗守也】朝防以董司岳牧敷兴邦教【善曰晋起居注宋公表曰董司方过实引罚孔安国尚书传曰董督也潘岳闗中诗曰岳牧虑殊礼记司徒明七教以兴民徳尚书曰司徒掌邦教　翰曰朝防天子意也董正也司主也岳牧太守也敷布兴起邦国也言天子之意以正百官之主司者以太守之任为重将布起国家之政教也】方任虽重比此为轻【善曰山涛啓事曰方任虽重比此为轻　铣曰方任谓太守也言太守虽重比此司徒侍中之职太守为轻也】徴防军将军兼司徒侍中如故又授车骑将军兼司徒侍中如故即授司徒侍中又如故【良曰谓前兼司徒今即正授司徒即侍中如故】上穆三能【五臣本作台】下敷五典【善曰汉书曰三能色齐君臣和苏林曰能音台尚书帝曰契汝作司徒敬敷五教在寛又曰五典克从孔安国曰五典五常之教　铣曰穆和也三台星名主三公位也三台星色齐则君臣和也敷布也五典五常之教父义母慈兄友弟恭子孝也】辟闱以阐化寝鸣钟以体国【善曰谓道也太经曰门混沌难知孙放数诗曰一往纵神懐矫迹步闱范后汉书曰桓荣为五更賛曰待问应若鸣钟　翰曰辟开也闱门也言开正道之门以阐扬天子化也谓其虽贵而息其击钟鼎食之盛以尚节俭之道以体国家之理也寝息也】翼亮孝治缉熈中教【善曰孝经曰昔者明王之以孝治天下也不敢遗小国之臣司徒故曰中教　向曰翼佐也亮犹行也缉和也熈广也言佐天子行其孝理使天下大和广布中平之教】夺金耻讼蹊田自嘿【善曰吕氏春秋曰齐人有欲得金者清旦衣冠之鬻金者之所见人操金攫而夺之吏捕而束缚之问曰人皆在焉子攫人之金何故对吏曰殊不见人徒见金耳左氏传申叔时谓楚子曰牵牛以蹊人之田而夺之牛以蹊者信有罪矣而夺之牛罚以重矣　铣曰言竟陵王执政人皆不为争讼盖徳化之所及也有牵牛以蹊人之田而夺之牛得夺牛之罪重于蹊田之罪也言今蹊过于田者乃怀其义让亦嘿然不相争夺矣蹊道也言牛行于田以成道也】不雕其朴用晦其明声化之有伦繄公是赖【善曰吕氏春秋曰贤不肖各反其质行其情不雕其素髙诱曰素朴也周易曰明入地中明夷君子以莅众用晦而明王弼曰藏明于内乃得明潘元茂九锡文曰故周室之不壊繄二国是頼　翰曰物皆任其质朴不作雕镂外貌如晦其内则明也伦次也繄发语之声也公是頼谓政理頼得此公也】庠序肇兴仪形国胄师氏之选允归【善本作师字】人范【善曰礼记曰有虞氏养国老于上庠夏后氏养国老于东序郑曰皆学名也毛诗曰仪形文王袁山松后汉书曰李膺风格仪形皆可师范尚书曰防命汝典乐教胄子周礼师氏掌以媺诏王以三徳教国子法言曰务学不如务求师师者人之模范也　向曰谓欲以为国子祭酒也庠序国学也肇始也胄子也谓百官之子皆学于中也故曰国子也师氏周官掌教国子也允信范法也言师氏之选信归于竟陵王以为合法则也】以本官领国子祭酒固辞不拜八座初啓以公补尚书令【善曰陈夀魏志评曰八座尚书即古六卿之任也晋百官名曰尚书令尚书仆射六尚书古为八座尚书　铣曰八座谓六尚书二仆射】式是敷奏百揆时序【善曰尚书曰敷奏以言又曰纳于百揆百揆时叙王隐晋书诏曰今之尚书令皆古之百揆之任也　良曰式用也言用是忠良之徳敷奏天庭则百事于是有次序也】夫国家之道互为公私君亲之义递为隐犯【善曰事亲有隐而无犯事君有犯而无隐有諌诤之义隐谓不称扬其过犯谓犯顔色而谏也　五臣注同】公二极一致爱敬同归【善曰国语栾共子曰成闻之人生于三事之如一父母生之师教之君食之生非食不长非教不智生之族也故一事之唯其所在则致死矣孝经曰资于事父以事母而爱同资于事父以亊君而敬同　向曰公谓竟陵王也二极谓君亲也一致谓忠孝同为一也爱敬之道同归君亲也】亮诚尽规谋猷逺矣【善曰国语召康公曰天子聴政近臣尽规晋中兴书册陶偘曰公经徳秉哲谋猷逺　济曰亮信猷风大也】又授使持节都督扬州诸军事扬州刺史本官悉如故旧维淮海今则神牧【善曰尚书曰淮海维扬州地里书曰昆仑东南地方五千里名曰神州　铣曰扬州近淮海二水神牧谓竟陵王治之如神明矣牧即刺史也】编户殷阜萌【五臣本作氓】俗滋繁【善曰汉书吕后曰诸将故与帝为编户良曰编户萌俗皆百姓也殷众阜盛也滋繁言多也】不言之化若门到户説矣【善曰周易曰不言而信存乎徳行孝经曰君子之教以孝非家至而日见之郑曰非门到户至而日见也楚辞曰众不可户说兮孰云察余之中情】顷之解尚书令改授中书监余悉如故献纳枢机丝纶允缉【善曰两都赋序曰日月献纳周易曰言行君子之枢机礼记曰王言如丝其出如纶　翰曰枢机言语也丝纶天子之言也允信缉和也】武皇晏驾寄深负图【善曰应劭风俗通曰宫车晏驾谨按史记曰王稽谓范睢曰夫事有不可知者有不可奈何者一日宫车晏驾是事不可知也君虽恨于臣是无可奈何谓秦昭王以天下终也昔周康王一旦晏起侍人以为深刺天子当夜寝早作身省万防如今崩殒则为晏驾矣家语孔子观于明堂覩四门之墉有周公相成王抱之负斧扆南面以朝诸侯之图焉　向曰晏驾谓天子崩寄深负图谓授命辅少帝也负图者负托帝图以朝百辟也】公仰惟国典俛遵遗托捬擗天伦踊絶于地居处之节复如居武穆之忧【善曰谷梁传曰兄弟天伦也何休曰兄先弟后天之伦次也礼记曰妇人击心爵踊郑曰爵踊足不絶地也济曰擗抚心哭也天伦兄弟也言抚心哭其兄弟号踊陨絶于地也　铣曰居丧之节如前武穆皇后之忧】
