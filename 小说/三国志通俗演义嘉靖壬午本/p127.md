<!-- { "loadSidebar": true } -->
　　仆昔有事于诸侯，以为曹操暴虐，孙权无道，振威暗弱，其惟主公有王霸之器，可与兴业致治，故乃翻然有轻举之志。会公来西，仆因法孝直自衒鬻音楦御，庞统斟酌其间，遂得诣公于葭萌，抵掌而谈，论治世之务，讲王霸之义，建取益州之策；公亦相虑明定，即相然賛，遂举事焉。仆于故州不免凡庸，忧于罪罔，得遭风云激矢之中，求君得君，志行名显，从布衣之中擢为国士，盗窃茂才。分子之厚，谁复过此？裴松之曰：“分子之厚者，羕言刘主分儿子之厚恩施于己，故其后语曰‘负我慈父，罪有百死’之说也。”羕一朝狂悖，自求葅醢音海，为不忠不义之鬼乎！先民有言，左手据天下之图，右手刎咽喉，愚夫不为也。况仆颇别菽麦者哉！所以有怨望意者，不自度量，苟以为首兴事业，而有投江阳之论，不解主公之意，意卒感激，颇以被酒，侻音脱失“老”语。此仆之下愚薄虑所致，主公实未老也。且夫立业，岂在老少，西伯九十，宁有衰志，负我慈父，罪有百死。至于内外之言，欲使孟起立功北州，戮力主公，共讨曹操耳，宁敢有他志耶？孟起说之是也，但不分别其间，痛人心耳。昔每与庞统共相誓约，庶托足下未踪，尽心于主公之业，追名古人，载勋竹帛。统不幸而死。仆败以取祸，自我惰之，将复谁怨！足下，当世伊、吕也，宜善与主公计事，济其大猷。天明地察，神祇有灵，复何言哉！实使足下明仆本心耳。行矣努力，自爱，自爱！彭羕顿首拜具。

　　孔明看毕，抚掌大笑，即入殿前，启奏汉中王。玄德问曰：“此人若何？”孔明曰：“狂士也，久必生祸。”玄德即令狱内将彭羕诛之。

　　羕死后，有人报与孟达。达大惊，举止失措。忽使命至，调刘封回守绵竹去讫。孟达慌请上庸都尉申耽、申仪商议。耽曰：“某有一计，使汉中王不能加害于公也。”达大喜。未知申耽献出甚计来，且听下回分解。 

汉中王怒杀刘封
　　却说孟达问申耽曰：“当用何策，以避其祸？”耽曰：“吾弟兄亦欲投魏，立心久矣。公可作一表，辞了汉中王，投魏王曹丕，丕必重用。续后，吾二人亦去降也。”达猛然省悟，即写表一通，付与来使；当晚引五十余骑，投魏去了。刘封听知，急追不上，自回守上庸。使命持表回成都，来奏汉中王，呈上表章，细言孟达投魏之事。玄德大怒，览其表曰：

　　臣达伏惟殿下将建伊、吕之业，追桓、文之功，大事草创，假势吴、楚，是以有为之士深睹归趣。臣委质以来，愆戾山积；臣犹在知，况于君乎！今王朝以兴，英俊鳞集，臣内无辅佐之器，外无将领之才，列次功臣，诚自愧也。臣闻范蠡识微，浮于五湖；舅犯谢罪，逡巡于河上。夫际会之间，请命乞身，何则？欲洁去就之分也。况臣卑鄙，无元功巨勋，自系于时，窃慕前贤，早思远耻。昔申生至孝，见疑于亲；子胥至忠，见诛于君；蒙恬拓境，而被大刑；乐毅破齐，而遭谗佞。臣每读其书，未尝不慷慨流涕，而亲当其事，益已伤绝。何者？荆州覆败，大臣失节，百无一还。惟臣寻事，自致房陵、上庸，而复乞身，自放于外。伏想殿下，圣恩感悟，愍臣之心，悼臣之举。臣诚小人，不能始终，知而为之，敢谓非罪！臣每闻“交绝无恶声，去臣无怨辞”。臣过奉教于君子，愿君王勉之。臣不胜惶恐之至。

　　玄德看毕，大怒曰：“匹夫叛吾，安敢以文辞相戏耶！”遂与孔明曰：“汝即起兵擒此背国贼来！”孔明曰：“未可。但就遣刘封进兵，令二虎相并。刘封或有功，或败迹，必归成都，就而除之，可绝两害。”玄德从之，遂遣使到绵竹，入见刘封。封领父命，奋然率兵来擒孟达不题。

　　且说曹丕聚众文武议事，忽近臣奏曰：“蜀孟达来降。”丕召入问曰：“汝此来，莫非诈降乎？”达曰：“臣为不救关公之危，汉中王欲杀臣，因此归降，别无他意。”曹丕尚未准信，忽报刘封引五万兵来取襄阳，单搦孟达厮杀。丕曰：“汝既是真心，可去襄阳取刘封首级前来，孤方准信。”达曰：“臣以利害说之，不必动兵，令刘封亦来降也。”丕大喜，遂加孟达为散骑常侍、建武将军、平阳亭侯，领新城太守，去守襄阳、樊城。原来夏侯尚、徐晃预先在此，一同收取上庸诸郡。孟达到了襄阳，与二将礼毕，探得刘封离城五十里下寨。达即修书一封，遣舌辩之士赍赴蜀寨，入见刘封。封拆开视之。书曰：

　　达致书于副军将军麾下：伏闻古之人有言：“疏不间亲，新不加旧。”此谓上明下直，谗慝不行也。若乃权君谲主，贤父慈亲，犹有忠臣蹈功以罹祸，孝子抱仁以陷难，种、商、白起、孝己、伯奇，皆其类也。其所以然，非骨肉好离，亲亲乐患也。或有恩移爱易，亦有谗间其间，虽忠臣不能移之于君，孝子不能变之于父者也。势利所加，改亲为仇，况非亲亲乎？故申生、卫伋、御寇、楚建禀受形之气，当嗣立之正，而犹如此。今足下与汉中王，道路之人耳，亲非骨血而据势权，义非君臣而处上位，征则有偏任之威，居则有副军之号，远近相闻也。自立阿斗为太子以来，有识之人相为寒心。如使申生从子舆之言，必为太伯；卫伋听其弟之谋，无彰父之讥也。且小白出奔，入而为霸；重耳逾垣，足以克复。自古有之，非独今也。夫智贵免祸，明尚夙达，仆察汉中王虑定于内，疑生于外矣。虑定则心固，疑生则心惧，乱祸之兴作，未曾不由废立之间也。私怨人情，不能不见，恐左右必有以间于汉中王矣。然则疑成怨闻，其发若践机耳。今足下在远，尚可假息一时；若大军遂进，足下失据而还，窃相为危之。昔微子去殷，智果别族，违难背祸，犹皆如斯。今足下弃父母而为人后，非礼也；知祸将至而留之，非智也；见正不从而疑之，非义也。自号为大丈夫，为此三者，何所贵乎？以足下之才，弃身来东，继嗣罗侯，不为背亲也；北面事君，以正纲纪，非为弃旧也；怒不致乱，以免危亡，非为徒行也。加陛下新受禅命，虚心侧席，以德怀远，若足下翻然内向，非但与仆为伦，受三百户封，继统罗国而已，当更剖符大邦，为始封之君。陛下大军，金鼓以震，当转都宛、邓；若二敌不平，君无还期。足下因宜此时，早定良计。《易》有“利见大人”，《诗》有“自求多福”矣。足下勉之，无使狐突闭门不出，宜早决焉。达再拜，年月日书。

　　刘封看毕，大怒曰：“此贼误吾叔侄之义，又间吾父子之亲，使吾为不忠不孝之人也！”遂扯了书，斩其使。

　　次日，引军前来搦战。孟达知得扯书斩使，勃然大怒，亦领军出迎。两阵对圆，封立马于门旗下，以刀指达而骂曰：“背国反贼，安敢阵前使间谍之计也！”孟达亦骂曰：“汝死已临头上，自执迷不省，与禽兽何异耶？”封大怒，拍马轮刀，直奔孟达。战不三合，达大败而走，封乘势追杀二十余里。忽然一声喊处，伏兵尽起，左边一军冲出，为首大将乃夏侯尚；右边一军冲出，为首大将乃徐晃也。三军夹攻，封大败而走，连夜奔回上庸，背后魏兵不分星夜赶来。及至刘封到城下叫门时，城上乱箭射下，申耽在敌楼上叫曰：“吾已降了魏也！”封大怒，欲要攻城，背后夏侯尚、孟达两军杀来。封立脚不住，只得奔房陵而来，见城上尽插魏旗，申仪在敌楼上将旗一颭，城后一彪军出，旗上书“右将军徐晃”。封抵敌不住，慌奔西川而走。晃乘势追杀。

　　刘封部下只落百余骑，到了成都，入见汉中王，哭拜于地，细奏前事。玄德怒曰：“辱子！有何面目敢见吾也？”封对曰：“叔父之难，非逆儿不救，乃孟达之阻也。”玄德转怒曰：“汝须食人食、穿人衣，非土木之人，安可听谗贼所阻也！”封泣而告曰：“一时被伊以利害说之，致获大罪。”玄德犹豫未决。忽孔明入，玄德问曰：“辱子如此，何法治之？”孔明附耳低言曰：“此子极其刚强，今日不除，后必生祸于子孙耳。”玄德遂令左右推出斩之，又问随封将士。众皆将孟达说封之事，及刘封扯书斩使之事，一一奏称；又将扯毁的书信，呈与玄德。玄德看毕，急回心曰：“吾儿虽然刚强，有此忠义之心也，凛然可爱。”便叫留人之时，早已斩讫，献首级于阶前。玄德恸哭曰：“孤一时造次，废股肱矣！”孔明曰：“若欲嗣主久远之计，杀之何足惜也。作事业者，岂可生儿女之情耶！”玄德曰：“纵使他日杀孤之子，孤不忍今日废忠义之人也。”文武闻之，无不下泪。武士奏曰：“刘封临死，但云‘悔不听孟子度之言，果有此危矣’！”玄德泣曰：“吾儿至九泉之下，必痛恨于孤矣。”汉中王因思想关公，更惜刘封，致染成病，不能兴兵报仇雪恨。时建安二十五年，改延康元年，夏六月也。

　　却说魏王曹丕自即王位，将文武官僚尽皆升赏，遂统甲兵三十万，南巡沛国谯县，大飨先茔。乡中父老，扬尘遮道，奉觞进酒，效汉高祖还沛之意。是年七月内，闻大将军夏侯惇病危，丕即还邺郡。时惇已卒，丕挂孝送殡于东门外，以厚礼葬之。

　　八月间，报称石邑县凤凰来仪，临淄城麒麟出现，黄龙现于邺郡。丕手下百官商议曰：“今上天垂象，乃魏当代汉也。可安排受禅之礼，令汉帝将天下让与魏王。”时有侍中刘廙，字恭嗣，乃南阳安众人也；侍中辛毗，字佐治，乃颍川阳翟人也；侍中刘晔，字子旸，乃淮南成德人也：尚书令桓阶，字伯绪，乃长沙临湘人也；尚书令陈矫，字季弼，乃广陵东阳人也；尚书令陈群，字长文，乃颍川许昌人也，这一班文武官僚，四十余人，皆来见太尉贾诩、相国华歆、御史大夫王朗，共言此事。贾诩笑曰：“公等所见，正合吾机。”当日，华歆引文武多官来奏汉献帝，禅位与魏王曹丕。未知如何？ 

废献帝曹丕篡汉
