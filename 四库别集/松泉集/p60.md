<!-- { "loadSidebar": true } -->
　　【臣】闻天用莫如龙地用莫如马伊古徳产之雄趫调良来自逺方莫不被歌颂炳丹青匪独取其腾骧沛艾驰骋空濶良以威灵宣畅昭盛徳之致也粤乾隆八年凖噶尔台吉噶尔丹防凌遣使臣图尔都贡名马其一玉质纯素隠有青文度今尺髙五尺一寸长七尺四寸凖周尺高八尺有竒而长丈有二尺厥性和柔骎骎絶足爰
　　命之曰如意骢骢言其色也如意言其徳也钦惟皇上仁明恭俭不贵异物虽古所称却走马以粪不加于此而垌牧蕃息斯才斯臧属国修贡竒毛嵗致天闲供御之良尝选择十骏各
　　赐嘉名圗而赞之藏于　秘府今
　　徳威所被逺烁瀚海悬度之外自率其职来贡经歴西极若在外廐其马之骨气穏防竒十骏之外良乐善相者胥为动容海西【臣】郎世宁既绘为巨轴【臣】等各题以赞复
　　诏仿元臣周朗拂朗贡马圗为横巻写如意骢入贡时天子临视侍卫执靮以进夷使匍伏稽首跪献之状【臣】等谨拜手再为之赞以昭声教之暨讫逺服之恭顺天驷之权竒贻示来许赞曰
　　皇帝圣徳覃及万方日域月竁莫不来王惟凖噶尔去中国万五千里道阻且长是产名马鳯脊豹章削竹耳耸夹镜瞳光竒毛玉洁籋云腾霜戎王拜手稽首曰是非臣所有实惟太乙贶【叶】吉疆歕沙以夀
　　圣皇敬涓吉日驰献　天阊
　　帝重违厥意且属藩贡所常俾纳闲皁配于八坊饬以雕鞿金鋄玉镶马俛而喷意如激昻振鬛一奋为龙腾骧匪惟腾骧且解人意所向【叶】盘旋蚁封驰骋康庄疾徐中度鸾铃锵锵如意锡名义取调良秉坤柔顺奉天健行【叶】我
　　皇诞受应地无疆汉求宝马使者相望犹不能致蹂疆场光武闭关凛凛边防虽驾鼓车内治不遑惟皇敬徳翼翼钦明【叶】贤才为瑞何有骕骦稼穑为宝何有飞黄昭徳之致图示勿忘【臣】拜作歌矢音赓飏焜耀万年
　　圣治隆昌
　　大宛骝图赞
　　大宛骝天马种骨相应圗卓腾耸朝籋流沙夕关陇天马种大宛骝鳯膺虎脊服宝锼霜蹄上掩浮云浮天马种今安匹吉疆飞黄贶太乙婉尔柔心奉
　　清跸惟徳其物四海谧焜耀千秋【臣】载笔
　　汉玉屏风赞
　　正以直不偏侧也纯以素无瑑刻也坚以泽土弗蚀也张之座右匪寳之为宝重旧徳也
　　奎星赞
　　有倬列宿东璧斗魁图书之府其光昭囘泰阶六符帝座三台降神维哲毓秀惟才黼黻皇猷经天纬地敷陈典谟牖民觉世若或相之聪明智慧若或司之科名甲第以酬苦志以励纯修根实茂力穑有秋学古乃获作徳日休文哉郁郁百禄是遒
　　三星赞
　　惟天隂隲下民【书】绥以多福【诗】曰予攸好徳【书】俾尔戬谷【诗】我有好爵【易】朱芾斯皇【诗】则笃其庆【诗】以近天子之光【书】乐只君子【诗】崇高莫大乎富贵【易】敬尔在公【诗】靖共尔位【诗】自天佑之【易】介以繁祉【诗】如川之方至【诗】施于孙子【诗】
　　右福
　　岂弟君子【诗】受禄于天【诗】富家大吉【易】锡山土田【诗】以引以翼【诗】人亦有言【诗】禄不期侈【书】恭俭惟徳【书】用锡尔祉【诗】宜尔子孙【诗】资富能训【书】自求伊祜【诗】履信思乎顺【易】
　　右禄
　　天惟纯佑命【书】使君夀考【诗】身其康疆【书】永锡难老【诗】为此春酒【诗】以祈黄耉【诗】酌彼康爵【诗】自今以始嵗其有【诗】如山之苞【诗】如松栢之茂【诗】刚健笃实辉光【易】人惟求旧【书】黄髪台背【诗】徳合无疆【易】乃审厥象【书】明星煌煌【诗】
　　右夀
　　杨松溪像赞【并序】
　　松溪翁姓杨讳楷正字公式世居休宁之芳溪芳溪去吾村廿里而近吾族与杨世通婚婣余妹归翁少子因得悉翁素履翁性孝友出后季父而孝事其所生至老不衰先世尝跨溪为桥搆亭其上曰爱日翁増修之以为所生父夀呉祭酒苑顔之曰象贤以识之翁弟诸生某以甲子秋省试遘危疾翁冐酷暑驰徃视之穷昼夜不息鬓髪由是尽白其笃行如此按圗志芳溪故名板桥四山回抱一溪潺潺循山麓绕居人门巷而东中多芳草四时葱蒨不絶故居人目为芳溪近山多乔松故翁又别号松溪云翁儿时堕溪水中家人无知之者有牧牛儿既渡水而遗其履母觅儿水濵不得得所遗履望见翁浮沉水中疑其已子也急援之起以是得不死人咸以为神翁年七十余以夀终余尝过翁家登所谓爱日亭者瞻望怆然兴老成凋谢之感翁季子俊祖奉遗像属题翁之殁至是十三年矣为之序而赞之赞曰东京之杨大于伯起来居芳溪自同州始南康浔州奕叶趾美猗惟我翁称克家子父笃孔怀翁顺厥防辍彼家督季父是祢善事所生承顔暮齿爱日之亭式扩其阯以孝以慈既老而毁好行其徳惠浃闾里推肥处瘠钜亿糠粃睦婣任防乐善不已翁之防子壻余女弟虽则懿亲未奉杖几今拜遗像章服有炜睟然其容凝然其体修髯皤然如见园绮翁子谂予翁像是视北皤然者乃由叔氏有叔也文俄病于旅翁急其难趋视药饵暑雨载途体则瘁只五十之年而已如此懿是淳则可厉媮靡万石孝谨太邱渊轨翁于古人未知谁儗敬缀颂言辞不敢侈老成典刑庻其在是
　　瑞芝圗赞【并序】
　　雍正四年春有芝产长洲彭氏之庭紫盖丹跗三茎并秀其年秋殿撰翰文先生举于乡明年省试　廷试皆第一克绳乃祖侍讲公之武人艳异之佥曰芝之祥騐矣殿撰按牒考纪得瑞应圗孝经援神契抱朴子诸书多以芝为老夀之徴时封公偕太夫人年齿及艾神气强固于是殿撰喜而曰芝之祥乃实在是久之芝益鲜润采色烂然殿撰索同年张太史绘圗献其亲而徴诗以纪余惟天地清和纯粹之气钟于人而其余及于庻物人之性业淳懿道谊满衍足以感召休嘉至其郁积充牣其和气参防则地之近者先得是气而瑞见非草木之能为人瑞实其人有以致之也然是物也感积和之气而先事以示朕于人显著耳目人之欣喜爱重而圗写其状歌咏其事也固宜侍讲公中年髙蹈位不满徳贻庆后人殿撰以金钟玉衡之质振归昌共命之响续闻前修蔚为国寳封公嶷然处名父贤子间翕聚菁英姱修不耀介福受祜眉夀引年元和翔浃于庭戺光华辉映于廊庙
　　圣朝美瑞孰大于是灵草应期敷荣擢秀袭祉锡羡久益蕃昌诗曰俾尔单厚何福不除俾尔多益以莫不庶科名夀考姑繇其已然者言之未足以颛厥美也爰为之赞以附众君子之后赞曰
　　太和氤氲钟全于人以和召和光辉日新有星而景有云而卿覃及庶草屈轶华平循彼南陔有挺斯茁仰防繁条绚采成质丹英朱蒂金盖琼葩宵滋膏露朝暎日华翕赩轮囷经嵗滋茂以迓龙光以介眉夀托根庭阶丹青焜煌我仪斯人颂声载扬
　　聼松图赞【有序】
　　古淳大师滇南太和人得法于弁山浴公能既从吾师昆明永斋王先生游尝与登匡庐泛彭蠡复同来　京师余识之先生斋中有烟霞气惠勤参寥流辈也比栖禅城南精舎焚香晏坐草木自馨泊如也且园髙公为作聼松图余为之赞曰
　　畵里有松请师谛聼是松是畵于意云何无畵无松无松无聼以手扪纸松在何处于何得聼师说是法非畵非松亦非非松聼入无聼无聼亦无松畵具足现一切松普一切畵具一切聼种种圆妙不可思议松间畵间可有聼处畵松图间可有师在是松是畵亦即是聼亦即是师若说是师聼亦无聼松亦无松畵亦无畵种种圆妙不可思议师乃首肯作聼松畵
　　建福宫箴【谨序】
　　圣天子寅绍丕基所其无逸式夏后卑宫之义惜汉文云台之费宫室苑囿悉仍旧观弗事崇饰　潜邸所御厥名重华其西有隙地焉　紫禁防清宫墙窱乐是爽垲用葺新宫清暑宜夏迎暄宜冬或疏或奥秋月春风嘉卉旖旎珍木扶疎对时育物
　　宸襟孔愉肇锡嘉名顔曰建福
　　亲御寳翰敷陈为赋义蕴宏逺益以知
　　圣意之所存焉【臣】窃铺观六籍言福莫备于诗书在诗天保曰俾尔单厚俾尔多益说之者曰文武不自厚而厚下故为天下所厚不自益而益下故为天下所益羣黎百姓徧为尔徳则受福之基也在书洪范曰敛时五福用敷锡厥庶民而继之曰防其有极归其有极则锡福之应也故夫视明聴聪濬哲温恭庻民励翼保乂皇躬六府孔修九宇同风锡羡开统垂裕无穷者一人之福也风雨以时百谷具宜老安防长皥皥熙熙锋销燧灌犬足生牦者亿兆人之福也亿兆人资一人之福以为福而
　　一人实合亿兆人之福以为福上下一体神人协和恺泽流湛恩浃海隅日出无一物不得其所而后福祉集焉乾坤储其祥社稷苍生笃其祜岂曰媚兹
　　一人形于善颂云尔哉是以居广厦则思茅檐蔀屋之湫隘处重闱则念祈寒暑雨之怨咨殖殖其庭轸昏垫则弗敢以宁潭潭其囿惕崇髙则弗敢以狃克谨天戒盛徳也丕扬
　　圣绪洪烈也任贤纳諌嘉绩也斟酌道徳之渊源方将箴丹扆以儆心铭戸牖以顾諟非徒陈六义以自悮更何有于土木之华侈哉敬维绎
　　圣意为之箴曰
　　畴称建极诰曰建中立表作则端自
　　皇衷福履绥之匪已则私作民父母时曰
　　元后一息万年方寸九有时若为祥恒职其咎嗟嗟赤子匪
　　元后曷恃饥吾餔之寒噢咻之有侗而迷觉之寤之勿忿怒之彦也庸之哲也从之有朴而戅绎思而容之奉三无私以建厥徳上下草木鸟兽咸若覃被于四国降福自天实自我
　　大君
　　大君之锡惠此下民下民孔懐百禄攸归乐只君子求福不囘故曰受福不于天于其民锡福不于民于其身惟身是康彼民弗臧居安虑危则笃其庆曰恭曰俭贻万世范奕奕　新宫万福来同顾畏于民碞昭格苍穹居已斯约禔福斯丰侍臣献箴敢告尚宫
　　恪思堂铭【并序】
　　吴公山在青阳老田西南山麓有茅屋一区同年吴子和叔购而葺之文简公闻之喜曰此故墨庄也吾十二三时尝防笔砚课文其间阅今数十年矣异时归老尚其游憇于斯乎赋四诗志感中有惟嘱儿孙思旧业墨庄应改读书庄之句和叔因以格思名堂而余为之铭时雍正乙卯闰夏也铭曰
　　西山之麓读书之庄九子秀立萃于斯堂林泉旧梦寄兴新诗经籝素业世笃尔思思哉俨若恪慎厥身先徳是载夙夜惟寅令名不朽山堂并传本事勒铭以赞后昆
　　铜雀台瓦砚铭
　　神雀轩举藏歌贮舞髙台既倾惊沙宿莾万瓦鳞鳞遗此片甲质莹而泽什袭寳匣岂无良材龙尾鳯咮阅嵗逾千曷若汝夀【其一】
　　伊昔之钜丽瓦也有余愧而今之遭逢登几席以雍容陈秘殿松华泛台安在哉瓦为砚是可鉴【其二】
　　未央宫瓦砚铭
　　炎祚开紫宫新陶甓良垂千春宜毫墨壁府珍
　　琴铭
　　海月清辉
　　涛涌银盘凉生玉宇濯冰台而砭骨引潜蛟使起舞素娥古知音为一弹而再鼓
　　峨嵋松
　　峨嵋松高百尺老龙鳞冻蛟脊荡云海沃膏泽天风来生两腋声淙淙合音节戞石鸣山月白
　　山水趣
　　山林杳冥水澒洞清音洒洒天风送非非指发皆中
　　清籁
　　空山无人声从何来谁持风轮一阖一开
　　梅雪
　　泉响兮空山流素月兮娟娟疎枝横兮缀冰玉冷香沁兮逺烦缛至人兮愔愔窅然即兮深林醖元和兮太古音盎初韶兮天地心
　　诗筒铭
　　圆其外貎浑朴空其中容巻轴遗我友朋徃而复【其一】虚其腹容诗书韫而藏之巻复舒殷勤寄逺道胜烹双鲤鱼【其二】







　　松泉集巻十三
