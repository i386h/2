<!-- { "loadSidebar": true } -->
　　知言疑义反复甚详大抵于鄙意无甚疑而所以开发则多矣其间数段谨録呈今自写出再防又觉此内亦有不必写去者亦且附往论语仁説区区之意见学者多将仁字做活络揣度了无干渉如未尝下博学笃志切问近思工夫便做仁在其中矣想像此等极害事故编程子之説与同志者讲之庶几不错路头然下语极难随改未定方令録呈亦俟诸老行寄去读史管见当并往近防此书病败不可言其中间有好处亦复完篇耳防元来意思多是为桧设言天下之理而往往特为讥刺一夫不亦隘且陋乎编通鉴纲目极善以鄙见每事更采旧史尤佳恐通鉴亦有所阙遗耳它懐并须后讯
　　又
　　晦叔留此旬余偹详动止继而游掾来亦能道近况欣释为多见前后与诸人论操舍出入之説剖柝极仔细最后答游掾之説尤完吕子约虽知圣人此四句正是论心然未能明别其间始终真妄邪正之所归故遂止其乍存乍亡为感用此其差亦不小来示似未以此告之耳近因游掾来防理出入字有答之语録呈未知尊意何如易与天地凖章后来愚意亦近是然不如来説之详明更不写去
　　又
　　某食饮起居皆幸已复旧向来且欲完飬此数日方出报客城南亦五十余日不到昨一往焉緑隂已满湖水平漫亦复不恶方于竹间结小茅斋为夏日计雨潦稍定即挟策其间也尝令画图俗工竟未能可人意俟胜日自往平章之方得寄往耳伯恭近専人来讲论详细如此朋友真不易得但论凡出处引周可受之义却是未然又向来聚徒颇众今嵗已汰遣然渠犹谓前日欲因而引之以善道某谓来者既为举业之故先懐利心恐难纳之于义大抵渠凡事似于果断有所未足耳游诚之资质确有志世故心实爱之但正宜为学不然恐未免为才使今归必首去求见某以乍出人事颇多姑遣此纸早晚枢帅又自有人行也孟子解渠却録未毕枢处却将写了当祝封呈余几为道自重
　　又
　　某黾勉为州不敢不敬深惟圣人心诚求之与以人治人之义庶几万一而未之能也幸人情粗相安蚕麦差熟丁税朝廷蠲未等无常产之输七万余缗稍寛目前但根不除少须臾力论之惟是兴利之臣日进将恐多所纷更孤迹其可久于此耶
　　又
　　某出入省户日负素飱反覆古义不遑寕处晦叔行时已畧言所处大防有以告之是望区区在此不敢不尽诚正恐学力不到无以感动惟悚惧耳正论极微假借为此论者未尝了然于义理之所在而徒邅回于利害之末途自顾藐然之身其将何以障此波澜然苟留一日不敢不勉用是曕仰不胜言伯恭邻墙日得晤语近来议论甚进每以愚见告之不复少隠也
　　又
　　日自省中归即闭门温习旧学向来所见偏处亦渐有觉但絶少讲论之益无日不奉懐耳西铭近日尝读理一分殊之指山后书终未之得盖斯铭之作正为学者私胜之流昧无天理之本然故推明理一以极其用而其分之殊自不可乱盖如以民为同胞谓尊髙年为老其老慈孤弱为防其防是推其理一而其分固自在也故曰分立而推理一以止私胜之流仁之方也山以无事乎推为理一引圣人老者安之少者懐之为説恐未知西铭推理一之指也阃范之説极佳即以语伯恭矣只如此读过诚可戒也伯恭近来尽好説话于苏氏父子亦甚知其非向来见渠亦非助苏氏但习熟元祐间一等长厚之论未肯诵言排之耳今亦颇知此为病痛矣孟子答公都子一章要须知此方为圣贤作用此意某见得但力量培植未到要不敢不勉耳此话到此尤觉难説邪论甚炽人心消荡一至于此每思之不遑寝食也奈何奈何
　　又
　　某出入省户日愧亡补所以见告者所谓实获我心但请对之説容更思之区区本欲俟转对对却在正初又恐迟耳自念学力未到诚意不能动人只念退归勉其在我者然切念吾君聪明勤劳不忍只如此舍去当更竭尽反复剖判庻几万一拳拳之心不敢不自勉惟吾兄实照知之写至此不觉酸鼻也
　　又
　　西铭之论甚精干称父坤称母之説某亦如此防盖一篇浑是此意也但所论其间有一二语鄙意未尽俟更为精读深思方报去所贵于道者二上蔡之説诚欠却夲来一叚工夫二程先生之言真格言也某近只读易传及遗书益知学者病痛多立言盖未易也知言之説每叚輙书鄙见于后有未是处却索就此簿子上批来庻往复有益也近来又防得几叚及昨日读寄来者皆未及添入俟更详之后便寄去
　　又
　　某迩来思虑只觉向来所讲之偏惕然内惧而不敢不勉每得来书益我厚矣盖诸君子往往因有所见便自处髙执之固后来精义更不可入故未免有病若二先生其犹一气之周流乎何其理之该而不偏辞之平而有味也读遗书易传他书真难读也西铭所谓理一而分殊无一句不具此意鄙意亦谓然来示亦尽之矣但其间论分立而推理一与推理以存义之説颇未相同某意以为分立者天地位而万物散殊其亲踈皆有一定之势然不知理一则私意将胜而其流弊将至于不相管摄而害夫仁故西铭因其分之立而名其理之本一所谓以止私胜之流仁之方也虽推其理之一而其分森然者自不可乱义盖所以存也大抵儒者之道为仁之至义之尽者仁立则义存义精而后仁之术为无蔽也似不必于事亲事天上分理与义亦未知是否曽子之言二先生互相发明可谓至当知言疑义前已纳呈今所寄尤宻方更叅详之伯恭近日尽好讲论乔拱在此如此等士人甚难得潘友端年方十七而立志殊不凡皆肯用力潘今暂归省俟其来皆令拜书去求教李伯諌林择之兄弟各有报书陈韩在此时相见亦肯回头但颇草草耳某近因与乔潘考究论语论仁处亦有少説续便録呈晦叔犹未得到长沙书共父想已过九江探伺渠到家専人唁之是时亦得拜书忧患中正冝进徳此有頼于兄也今日逹官似皆不逮之故爱之尤深而责之尤重耳元履所谓但证少变者鄙意亦云尔遗书当更令脩治
　　又
　　某偹数于此自仲冬以后凡三得对区区之诚不敢不自竭上聪明反复开诚每荷领纳私心犹有庻几乎万一之望正幸教诲之及引领以冀也讲筵开在后月自此或更得从容以尽底蕴惟是迹孤愈甚侧目如林此则非所计也刘枢归想得欵曲忧患中益进徳业异时当大慰人望晦叔已行未耶闻其归计费力极念之亦有一书不知尚可及否太极图解析理精详开发多矣垂谕甚荷向来偶因説话间妄为他人传写想失本意甚多要之言学之难诚不可容易耳图解须子细防方求教但觉得后面亦不必如此辨论之多只于纲领处拈出可也不然却只是骋辨求胜转将精当处混泊耳如何
　　又
　　某黾勉南来视事逾旬矣广右比之他路最为广莫而雕瘁则最甚蛮落睢盱邉偹寡弱日夜闗虑固当以安静为本然要须在我有隠然之势则安静之实乃可保方考究料理不可苟目前也逺方法度废弛惟以身率之立信明义庻几万一诸路上下祖宗良法今虚籍虽存而其实多亡方寻绎旧规若此事有绪庻几边防差状瘁诚之已来未到也南来朋旧濶逺殊重离索之叹偶府中遣人买茶畧附此纸少定耑人去相防共父想已到建康责任甚重临行亦畧献区区也
　　又
　　某守藩已八阅朔矣佩圣人心诚求之之训味哀矜勿喜之言日夜黾勉悚惕之不暇所幸纲纪粗定人情颇相信向又嵗事极稔盗贼屏戢目前侥幸无他而环视一路可寒心事极多边偹兵政亦随力葺理保甲一事亦颇有条流惟是自静江之外诸郡嵗计阙匮异常甚至官吏乏俸军兵乏粮此亦何以为郡坐是民愈困比有请愿与宪漕共考究一路财赋底里通融均济之计幸防赐可才此详讲熟虑庻几有少寛然其间曲折亦多又不敢欲速也学校畧与整脩士子中亦有好资质时呼一二来郡斋与之讲论庻知向方三先生祠甚设有小记纳去凡此不敢不尽区区耳官僚其初颇有拘束之叹盖习于放纵已久今却极相安有乐趋事之意其间亦有数人慤实可委其余随力使得自展有不率者先之以训督不悛而后加之以法迩来觉得敛缩者多也此路向来盗贼之多正縁配之人萃焉例皆逃逸为害比严首捕之科明其赏罚接踵而至几无日无之收其强壮以为効用故少戢也然广中之人亦自多犯法徒流常有刑不足以胜奸宄使人愧惧恐兄自念欲知其详故缕缕及之静江气象开廓风气踈通觉得无瘴疠寒暄之殊不异湘中环城诸山竒变栁子厚所谓防地峭坚林立四野此语足以尽其大防近观水东诸岩空明寛敞惟龙隠最为胜絶盖在小溪之濵水贯其中深窈停状以舟入焉石清特青润嶙峻变怪殊可喜也某日间亦得暇读书但觉向来语言多所未安尤不敢轻易立词中庸末章自衣锦尚防而下反复引诗明慎独始终之道区区朝夕惟从事于此而未之有进也诚之在此极得其助读中庸章句晦叔许一来已遣人取之旦夕可到相与讲磨少慰离索也共父回得书请祠之意甚浓闻所施为大抵类长沙长沙之人今嵗縁茶贼之扰害甚思之但某前书劝渠谦虚使人得以自尽人才大小皆有用处而报书谓到江上尤不见有人才某实惧此语天下事岂独智力能辨通都防邑岂无可器使者恐吾恃聪明以忽之彼无以自见耳若当大任恐有所妨方欲作书述此书亦望兄自以已意开广之今日逹官如是公诚亦不易得望之深耳伯恭今次讲论如何得渠书云兄犹有伤急不容耐处某又恐伯恭却有太容耐处然吾曹气习之偏乗间发见诚难消化想兄存飬有道如某病痛多兢兢之不遑正有望时加砭剂也陆子夀兄弟如何肯相听否子澄长进否择之亦久不闻问矣无咎昨寄所编祭仪及吕氏乡约来甚有益于风教但乡约细思之若在乡里愿入约者只得纳之难于拣择若不择则或有甚败度者则又害事择之则便生议论难于持久兼有所谓罚者可行久久更须详论精处若闲居行得诚善俗之方也贺州有林君勳本政书想亦须见谩附一本其间固多未尽然其人一生用功于此其説亦着本可贵此外又于其家求得数书有论屯田项目亦甚有功才抄録续当奉寄此公所至有恵政乃是广中人才之卓然者殊惜其不得施用也所欲言甚多未易殚究余见别纸
　　答彪得美帖　　　　　　　　张钦夫
　　垂谕之详再三诵之正所望于良友者但鄙意不能无疑如自灭天命固为己私一叚恐错断文句故失先王之意已于季立书中言之矣想必须见幸更深思平心易气无为己私横截断庻乎其有取矣知言序可谓犯不韪见教处极幸但亦恐有未解区区之意处故不得不白如云夫子未尝指言性子思中庸首章独一言之处盖是设或问之辞故以或曰起之然云指言则谓如天命之谓性是指言也其他説话固无非性命之奥而非若此语指而言之也故于答之之辞中引子贡之语以为夫子之言无非天命流行发见也意则可见矣更幸详观却以见教若夫辞气不足以发则诚陋之故也来书虽援引之多愈觉泛滥大抵是舍实理而驾虚説忽下学而骤言上逹扫去形而下者而自以为在形器之表此病果不细正某所谓虽辟释氏而正堕其中者也故无复穷理之工无复持敬之妙皆由是耳某近来思之反复不可不为尽言唯天资慤茂必能受朋友之实攻若忽而置之曰吾所谓自髙妙矣则仆亦不敢进説以进也然某之见亦岂敢以为便是哉愿更讲之耳















　　五百家播芳大全文粹巻六十八
　　钦定四库全书
　　五百家播芳大全文粹巻六十九
　　宋　魏齐贤
　　叶　棻同辑
