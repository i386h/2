<!-- { "loadSidebar": true } -->
　　始予从监察御史季温周先生游见其季父天泽翁往来其家衣冠杖履歩趋闲雅壮时从事江湖养亲其所经山川道里向人道歴歴能记且曰路有险夷安危系之人多慎险而忽夷恒于夷覆败我独视夷犹险夷固安险亦安也善音律时或制新乐府秾艳纎丽多有寓讥刺意者翁二子公其长也讳弁字景星弱冠游邑庠永乐中进升太学尝理淮阳盐法能洗其宿弊虽未仕已有声于六馆宣徳初授四川嘉定州蒲江县知县蒲在京师万里外土风民俗颇异先是为县者民多不安其政公以平日所学者若所谓恺悌平易施之蒲大治后以忧制改福之连江一以治蒲者治之其治如蒲正统丙寅遂得引年家居无事性不好饮酒敎子训孙之余日弄禽鸟为乐天顺四年二月九日卒享夀八十有二髙祖讳宗曾祖讳太祖讳达卿妣陆配薛子男一曰瓛孙男三曰钦邑庠生曰蓥曰铨女二吴恩诸天民壻也曾孙男一薛孺人之塟也公命术者择地得之乃手筑圹二虚其右自待至是瓛卜嵗辛巳十二月十八日开其封合焉铭曰
　　南闉之左膴膴原前临沃壤后平川风日孕秀草树妍堂髙燥不及泉我铭载石后有传
　　王彦深同配许氏合塟墓志铭
　　人家之门户立而仆者恒屡见之有立于人而仆于已有立于已而仆于人立之甚难而仆之甚易要之不出乎玩法浪费二端而已玩法则有忘身及亲之祸浪费则无量入度出之谋坐是繁华日短消歇日长有所不免矣余于昆山王公彦深之殁不能无慨焉者公讳安其字彦深家于吴淞之南曾祖夀峯祖福源丁元季绎骚徙居六合入国朝仍还淞南考子昭幸逢太平日惟怀刑为事蚕而衣耕而食不敢奸纪不作无益洪武中有司选为万石长公挈其弟徳上奉官府下抚穷赤民安而事毕办子昭殁公为之众方防窃其民公曰民王民也防窃必敛怨彼为鱼肉公为儿女众方蚕食其税公曰税国计也蚕食必致祸彼为泥沙公为珠玉衣非不足于华色则安于布素食非不足于兼味则甘于蔬薄众争鄙之公则喜之众争嗤之公则宜之其配许讳某孝敬温惠得舅姑心虑公或变其初节恒以言坚其志于是夫倡妇和心神不惊气体和适无何向之异公及尝嗤鄙之者卒之败露颠忧覆辱无所不至公方髙枕熟睡闻之愈自兢惕乃召其子瓛与其妇董示之曰此前车也慎哉慎哉公老瓛代为之瓛卒其孙铭鉴镛又为之今铭也公牍无逋负之名村落无吏兵之迹观此可知其人矣噫是役也始于子昭歴公而至铭为世三四歴年近百则凡祖宗旧物不失不改不仆于已不仆于人诚有得所谓谨持三尺奢也宁俭之大训欤矧其曾孙曰慈曰孝曰永曰庆又森立庭下王氏之盛殆肇于公乎至若女之壻某咸克守家又皆流风余韵所及闻公休闲日晨必焚香祝天曰我世积徳善未有显人惟天其监之今年鉴新登应天府乡贡进士惜不及见也五年前鉴相其兄铭以礼塟其父于度城湖之坎隅今复以礼塟其祖且曰我日下有官一惟我祖为乡者为之系之铭曰
　　九九逾四乃公夀九九逾二妇亦富夫先出世两年前妇随没世五月后庚辰季春日壬寅仲秋壬戌纩再覆天顺六禩灰鬲成腊月廿四术者取有言有行序挂漏蒋君之状非妄谬
　　周近仁室王氏墓志铭
　　硕人王氏讳徳娩祖士良父永年昆山新安里人永年名龄濶达大度掌万石于乡儿童走卒皆识其名生硕人爱惜不舍出嫁乃馆同里周近仁为甥谓硕人曰坐以致夫我负其讥近仁之曾祖曰富九祖曰胜十父曰元吉胜十隐居业儒近仁抱其遗书而读之将仕不幸早世时硕人仅逾四十谨身逺嫌得寡妇之道焉天顺四年七月十七日卒夀六十有四所生男子三曰旻曰昕曰勉沈濮王妇之姓也女子二壻为王烈庄信嫁烈者早寡不再嫁嫁信者其母侧室男孙十四庠序某某女孙五男曾孙四完宾寅实卜再明年二月廿五日塟本里杜溪北原袝近仁兆铭曰
　　中道而孀下夀而丧曾孙多男天所偿
　　费孟钊墓志铭
　　费氏世为湖州长兴人有讳防者当元初乗风云之防掌舶司官至浙东道宣慰使宣慰生拱辰以漕运功授海道都漕运副万户万户生二子曰雄曰儁雄世父官儁承祖廕两为州同知雄之曾祖妣沈祖妣姜生母陆因宣慰公寓松之上海故三夫人皆塟上海邑西之慈云汴人赵与稷铭其墓碑翰林学士承防赵孟頫书篆焉子孙遂为上海人自雄再世至讳谷华配倪氏生彦良配顾氏彦良携所生二子又从上海徙昆山淞南之同丘此即孟钊祖考考妣也孟钊讳钊字孟钊其弟名敏字世学互往来江湖为业彦良既老析二子为两房东西并居之孟钊长世学十余嵗世学老多病孟钊轻身健歩倍蓰其弟不意年七十有四竟溘然先逝天顺四年四月廿六日也娶彭氏常州江隂人先廿年卒继唐氏子男二曰防字宗正娶许氏曰元字宗善娶顾氏女一壻吴谅孙男二曰纲字思目娶张氏曰缵尚幼女三以嵗癸未腊月廿二日安厝本里沈四濵上按与稷志云世系之详见宣慰万户二公碑志惜乎今不可见以考费氏之全盛也铭曰
　　慈云之刻树彼中野大书特书无漫漶者宣慰之前尚多显人文献中衰世逺言湮公侯子孙必复其始将以俟之在公孙子
　　姜母任氏墓志铭
　　太学生姜辂之母任硕人年六十有六卒于天顺五年三月二十日越明年腊月壬午辂开其考君之封合焉硕人讳善定扬州髙邮人永乐中随其父子善客南京时辂之祖璿寓与之邻乃问其名防为子志刚妇礼成还昆山志刚忽得危疾逾年硕人周旋枕席烹调药食深忧长虑之色可掬可矜嫁时服御尽为日用所费一无顾吝幸而平复志刚遂从事江湖养亲计嵗在家无两月硕人事厥舅姑委曲承顺子虽不在膝下亦弗深念之也硕人晚以多病其治家教子初不以病而废祭祀以时室庐无坏躬督辂读书为文章晨而鸡夕而灯辂兴亦兴辂寝斯寝卒致业成膺贡待铨有日里之举能妇职母道者硕人与焉所生男女二人男即辂娶唐氏女之壻曰杨让辂之壻曰董防曰诸天锡铭曰东门之右城牖之下有宅孔安乐哉斯土
　　叶辐续志
　　辐之死箓竹初意择地夹山塟之土筑志石已具而守镇诸公请曰彼旅魂孤寓宁无故山之思乃买舟还其丧余以是年九月九日附塟湓渎先陇之旁志书叶姓者其意葢欲彼中居人爱其主或知念之耳呜呼昭瘴地也晋陵邹忠公铭张明墓备述焉辐童年弱质触其毒而死可憾也虽然死生有命以一竖子御史敛之都御史铭之而太守又题其石辐何憾焉







　　平桥藳巻十三
　　钦定四库全书
　　平桥藁巻十四
　　明　郑文康　撰
　　志铭
　　愚直翁墓志铭
　　世以无知识者为愚无囘邪者为直愚而直亦君子之所不弃愚而诈斯为絶物也常熟沙溪有一翁姓王氏讳蒸字文簠髙祖纯居郡城中曽祖褀自郡城徙海上之涂松祖贵一再徙于沙溪考子荣母陈氏居沙溪至翁已三世矣翁早丧父与弟文簋友爱深至谋曰人倚官府为渔民计左策也我与若有田可养母有舟船可经纪宜専心事此无妄圗文簋从之寖致家有余财推以周急贷人遇称贷者初不计其人能偿与否贷即与之彼择人而贷者咸笑其愚及期不能偿者绐曰我将持偿适又有急盍再贷我当刻期并偿翁信之复与不疑彼设机巧者又笑其直翁闻之喜曰是善命我乃自号曰愚直翁积嵗既久逋券盈箧若龚乙顾义沈敬数十辈卒莫能偿翁念曰彼岂忍负我乎是果无所措也乃尽焚其劵景泰甲戌歳饥且大疫民不聊生巡抚侍郎都御史募民纳粟旌义有差翁出米五百斛谷蓰之例得冠带荣身翁辞谢再三乃已此皆乡贡进士颍川陈问状云天顺四年闰月念二日疾卒夀六十有七配张继朱子男二曰恭字廷节娶陆氏曰谨字廷慎娶杨氏女一嫁杨和皆张出者孙男四曰臣曰宰曰賔曰儒孙女一曰玉英以歳甲申三月朔旦塟七浦塘均司漕东飖字之原铭曰
　　愚以处已直以待人直云固尔愚恐非真其愚如愚惟愚乃智遗安寡怨以授来世
　　致仕良医副葛明仲同配蔡氏合塟墓志铭
　　吾昆多世医若周若许若董若沈若吾郑咸着工巧于前代近时独葛氏以术显而得官葛氏数传而至讳吉甫者益其业名出数家之上吉甫生叔成叔成用药専以守成为本慎于尅伐其收功虽缓而活人甚多修眉长髯年八十五而终叔成娶张氏生三子长某次即公讳哲字明仲次睿字季真永乐间明仲选士太医垣授荆府良医副季真起为本县医学训科昆仲在位三十年各致其仕今季真之孙防又嗣为训科一门之内以术而膺冠带者三人噫前人积徳之厚可徴矣明仲自荆改梁又改楚持恒守道歴三府鲜有败事府僚自长史而下莫不重其人而神其术也在医垣日尝集保婴方论若干巻上进在荆府日尝授赐勅有式克勤慎之褒阶修职佐郎公之配蔡氏讳净同县思齐之女柔慧孝谨童而处室白而偕老夫夫妇妇内外无间言公卒天顺五年四月念一日蔡卒腊月七日公夀七十有三蔡逾其一子男六某某孙男四某某择明年二月念五日合塟马鞍山阴凤凰峯下乃按长垣县儒学教谕徐季昭状而造铭曰
　　既多男复多夀二难并不必富偕老者结髪妇同日藏永无咎
　　朱宗海室苏氏墓志铭
　　硕人苏氏讳馥昆山淞南人其父元礼在永乐间为万石长有美名县大夫有过悮敢与一时同列若泗桥潘绍宗辈陈言规正之非若今之结好为通家以行已志元礼无子生二女长者已承其家次与硕人择嫁乃得朱公宗海于众口同贤遂托焉时有欲女宗海者后之已而悔曰夺我佳壻硕人柔顺孝敬有女道焉俭勤雍睦有妇道焉爱慈教训有母道焉具是三徳为乡里所闻天顺五年九月廿七日卒夀七十有六子男三人孙男女一十七人有官者一人曾孙男女如其孙之数以癸未嵗腊月十八日塟合许墓塘东之兆铭曰
　　夫在左子在昭位有序永逍遥
　　吴槃室夏氏墓志
　　吴县吴槃室素定昆山夏廷威之女也槃之祖兵科公与廷威素旧槃父瀞闻素定生长礼法家孝顺敬谨族人同出一辞于是从其邻物色之又得其容貌女红在族人所未言者遂聘为槃妇遭家多事年二十八始克成礼逾两载受娠弥月居夹室迟迟三昼夜幸而子及蓐即睛定反视其侍者羣聚而号呼之不应竟弗苏天顺六年秋七月九日槃将谋塟尚酷暑猝莫能毕事乃火其尸取其颅骨而囊之以是月辛酉瘗于荐福山先茔廷威抱始生子俯素定函恸哭曰我持归付汝母求乳母乳之待稍长当付汝夫槃汝勿念呜呼不亦悲哉
　　顾庭实墓志铭
