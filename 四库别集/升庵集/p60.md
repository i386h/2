<!-- { "loadSidebar": true } -->
　　严僖与许由为友蜀之严道人隐雅州见蜀本纪应曜隐居淮上与四皓同徴而不出见海録碎事挚峻字伯陵隐于汧山司马迁以书招之不从见高士传牛牢魏郡人立志不与光武交其风节又峻于荘光矣而世不知之也其事仅见于寰宇记侯馥晋代卢州人不屈于李雄史亦失纪而见于地志国初有徐舫刘基宋濓徃访之荷蓑笠以见示不用于世也史皆逸其事然则巢父之徒古今岂少乎
　　荀彧裴枢
　　荀彧为曹操谋主机械已成矣一旦受九锡彧乃以为不宜竟为曹所害唐裴枢既受朱全忠之荐为相又刦迁昭宗于洛阳全忠除一太常卿枢乃持之不与全忠杀之白马驿二事正相类文中子犹以彧及其子攸比殷之三仁欧阳永叔以枢一卿尚惜其肯以社稷与人乎呜呼文中永叔可谓愚矣荀裴二人既与曹操全忠同为逆谋非一日矣其靳九锡惜一卿欲防示异同以掩时人之耳目其心必曰吾已许其大其细者不许彼未必怒也操与全忠之意必疑曰彧与枢之意中变矣细者如此况大者乎遂逞其忿杀之不恤也昔有孀妇私一恶少许其窃赀以逃而未有隙也一夕恶少赌博欲薄取以偿戯债妇吝不与恶少曰是些少尚吝其肯以全赀畀我乎乘醉夜半杀之彧与枢类之矣若以彧为仁枢为忠则此妇亦可为贞为烈乎甚矣文中永叔之为愚也
　　傅称孔明
　　傅子云孔明诚一时之异也入无遗刃出有余粮
　　武侯格言
　　武侯曰势利之交难以经远士之相知温不増华寒不改叶贯四时而不衰歴夷险而益固
　　飞龙文
　　田巴竒鲁连曰鲁连乃飞兎也岂直千里驹哉杨津目杨愔曰此儿驹齿未落已是我家龙文更长当求之千里外驹齿未落已是龙文騕褭之中更齐飞兔
　　黄东发评王导
　　王导在江左为一时偷安之谋无十年生聚之计陈頵劝抑浮竞不能从也王敦杀周戴不肯救也卞敦不赴国难不能戮也郭黙害刘不能问也庾亮召苏峻不能止也石勒防襄阳大疫死大半弊不能乘也葛陂淫雨三月不止困不能袭也晋帝拜其妻曹氏不能辞也又隂拱中立以观王敦之成败而胸懐异谋观敦与导书平京师日当亲割温峤之舌非素有谋约者敢为此言敦已伏诛当加戮尸汚官之罪又请以大将军礼葬之敦死后导与人言恒称大将军又言大将军昔日为桓文之举此为漏网逆臣无疑徒以子孙贵盛史家掩恶以欺万世谓之江左夷吾管氏舆台亦羞之矣近日阳明王公后渠崔公皆有此论与愚见不谋而合因观黄东发之言昔人已有此评矣不厌重着之
　　王导贼臣
　　余尝反覆晋书知王导心事与王敦一间耳真贼臣也元帝永昌元年敦称兵向阙人臣无将非反而何而导于敦伏诛之后犹谓其义同桓文不知桓文何尝称兵伐周何尝戮周之大臣乎敦问周顗于导三问而三不对是借剑于敦而杀顗也非敦反乃导反也又与王含书云昔年佞臣乱朝人懐不宁其曰佞臣指刁协刘隗协与隗不合于敦而欲诛之者也导于明帝太宁二年敦反迹大彰而犹为此言非贼臣而何晋朝姑息不振王导族党大盛是以一时反以逆贼为忠贞千载而下人犹不悟世亦易欺哉余每读史至此不胜愤与余同此见者安阳之崔子钟耳其后明帝崩成帝即位而导称疾不入朝郗鉴责之曰大行在殡嗣王未立岂人臣辞疾之时又郭黙懐逆而不能讨乃曰遵养时晦陶侃责之曰是乃遵养时贼也以此观之导既无济世之才又无人臣之节不膺诛戮亦已幸矣
　　阳明纪梦诗
　　慎尝反复晋书目王导为叛臣颇为世所骇异后见崔后渠松窓杂録亦同余见近读阳明纪梦诗尤为卓识真见自信鄙説之有稽而非谬也其自序曰正徳庚辰八月廿八夕卧小阁忽梦晋忠臣郭景纯氏以诗示予且极言王导之奸谓世之人徒知王敦之逆而不知王导实隂主之其言甚长不能尽録觉而书其所示诗于壁复为诗以纪其畧嗟乎今距景纯若干年矣非有实恶深寃欝结而未暴寜有数千载之下尚懐愤不平若是者耶诗云秋夜卧小阁梦游沧海濵海上神仙不可到金银宫阙尚嶙峋中有仙人芙蓉巾顾我宛若平生亲欣然就语下烟雾自言姓名郭景纯携手歴歴防曲义愤感激难具陈切齿尤深怨王导深奸老猾长欺人当年王敦觊神器导实隂主相縁夤不然三问三不答胡忍使敦杀伯仁寄书欲防太真舌不相为谋敢尔云敦病已笃事已去临哭嫁祸复卖敦事成同享帝王贵事败仍为顾命臣几防隠约亦可见世史掩覆多失真袖出长篇再三説觉来字字能书绅开窓试抽晋史阅中间事迹颇有因因思景纯有道者世移事往千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁能视死如轻尘烛防先几炳易道多能余事非所论取义成仁忠晋室龙逢龚胜心可伦是非颠倒古多有吁嗟景纯终见伸御风骑气游八垠彼敦之徒草木粪土臭腐同沉沦郭景纯梦中诗我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦者仇罔顾天经与地义不然百口未负托何忍置之于死地我于斯时知有分日中斩柴市我死何足悲我生良有以九天一人拊膺悲晋室诸公亦可耻举目山河徒叹非携手登亭空洒泪王导真奸雄千载人未议偶感君子谈中及重与冩真记固知仓卒不成文自今当与频谑戯傥其为我一表扬万世万世万万世
　　杨轲
　　晋有杨轲者石虎遣使徴之不应亲驾往视亦髙卧不起石虎谓沙门道集曰朕乘舆所向天沸地涌何匹夫而长傲耶道集对曰昔舜优满衣禹造伯成魏式干木汉美庄光管寜不应曹氏皇甫不屈晋代岂可令史无隐遯传耶虎悦其言而止余谓杨轲固髙士石虎始能枉驾终能优容亦岂寻常之虏哉此事见法苑珠林而史不载故表出之
　　贾易
　　贾易言苏辙制科试文谬不应格而滥进是时辙方不合于君相而易因诬之夫以辙之文章而犹曰谬曰幸曰滥小人之无忌惮何所不至
　　补陆贽对徳宗
　　唐徳宗曰人言卢杞是奸邪朕独不觉其然陆贽之对婉矣而未尽也奚不曰古之所谓奸邪者莽操懿温是也其人皆有功于国有善及人时君倚之以成其恶是真奸邪也卢杞则异是杞之为人无寸功于国无片善于身事事蠧政害民时时妨贤病国始则保朱泚之不反终则致朱泚之篡立车驾播迁宗社几灭幸而反正天所賛也原杞之情与抽戈犯跸者同定杞之罪与误国无上者等寸斩不足以谢天下族诛不足以谢朝廷圣代之枭獍皇家之鲸鲵也奸邪二字不足以尽之臣以为陛下改过当如太甲惩患当如成王而曰朕独不觉其然是以枭獍为鸾鳯鲸鲵为龙也王言如纶其出如綍天下闻之谁不解体前事之不忘后事之师陛下勿以宗社再试哉世传宣公对上语多讷曰容臣退而思之故张南轩云宣公只是词臣非宰相才盖指其为相不能行而徒屡疏其言也
　　陆贽忌才
　　于公异露布为徳宗所叹赏陆贽忌其才诬以家行不至赐孝经一卷坎而终惜哉敬舆而有此也后人称之智如子房才如贾谊子房何曽忌才如此
　　蒲禹卿
　　蒲禹卿成都人王蜀之世对策直言擢第一及宗衍欲至天水禹卿上疏諌曰天水之地逺恶难行险栈欹云危峯揷汉石崖防雨则摧阁道稍泥则滑那堪叱驭岂可鸣銮况玉京金阙宝殿珠楼内苑上林琼池瓌圃香风满槛瑞露盈盘钧天之乐奏九韶廻雪之舞呈八佾何必湏于逺塞看彼荒山且蜀国从来创业多乏永谋或徳不及于两朝或祚不延于七代刘禅出降于邓艾李势遽归于桓温皆为不恤直言以致亡国宗衍不聼至凤州已遇敌不一年遂亡
　　赵普
　　宋之多奸臣始于赵普宋之兵孱国弱亦始于赵普何也曹翰欲取幽州承周世宗一日取三闗之余威而辽国多隙取之必矣赵普亦知翰能之而嫉媢之心蓄于内阻抑之巧形于口太祖亦承五代之弊畏难茍安玩时愒日故从其言
　　苏长公次公
　　元刘文靖云苏长公爱孔文举次公爱管防安盖气质各相类云
　　半山诗
　　半山咏孟子诗云何妨举世嫌迂濶故有斯人慰寂寥此欲尚友孟子也次首咏商鞅云今人未可非商鞅商鞅能令令必行此又仰思商鞅也盖其立言则欲学孟子变法则欲师商鞅卒之孟子不可学而専师商鞅焉其用人则对伊川曰使小人变法使君子守之卒之君子尽逐斥而小人纯用焉生于其心害于其政有如此孟子之沈魄浮魂【半山诗语】当笑于九原矣其归金陵后作龙赋曰常出乎害人而未始害人常至于丧已而未尝丧已其自觧之词乎然就其言论之龙本利见何尝害人其或害人者孽龙也龙能存身何尝丧已其或丧已者乖龙也公其秉孽龙乖龙之精者乎又其退居后咏金山诗云只有此中堪旷望谁令天作海门山此犹是欲涸梁山泊为田之余意余独爱其咏仓颉四句云仓颉造书不诂自明呜呼多言只误后生此岂鬼擘其口使出此言如自跋其字説乎陈了翁杨龟山之力辨不若其自懴也又归田后诗曰勋业无成照水羞黄尘入眼见山愁则其羞恶真心之发噫晩矣若夫其舍宅为寺舍田为供乃宦官宫媪之所为而公为之不知何见以斯人而从祀孔庙汚蔑极矣
　　升庵集卷四十九
　　钦定四库全书
　　升庵集巻五十　　　　　　明　杨慎　撰辛甲
　　辛甲为商纣太史七十五谏而去其后周人封之著书一篇其事不传见于汉书艺文志其后代有辛有见左传
　　董之蘩菁
　　战国人名有董之蘩菁董姓也之蘩菁三字其名也复名古有之三字名始见此
　　馯臂子弓
　　儒林传商瞿受易于孔子瞿以授鲁桥庇子庸子庸授江东馯臂子弓此子弓即荀子所称仲尼子弓者或以为仲弓或以为朱张字子弓皆臆説也
　　王良字子期
　　韩非子曰王子期为赵简子御子期王良字也左传杜预注以王良为邮无防未知孰是然韩非去王良时近或得真
　　伍员之员音运
　　陆龟防诗頼得伍员骚思少夫差刚免似荆懐宋人小説云以龟防之博学而误呼伍员之名岂趂韵耶慎按员之音运本无前训惟唐员半千传云半千本宋刘凝之十世孙初凝之因齐受禅奔元魏自比伍员故改姓员唐世謡云令公四俊苗李崔员以后证先知伍员之员音运也如巢县之巢音勦朴胡之朴音浮濡水之濡奴官反票姚之姚音同鹞古贤相传自有此一种音韵今不悉见耳
　　两鬻熊
　　汉艺文志鬻子二十二篇注云名熊为周师文王以下问焉周封之为楚祖此一鬻熊也唐宗天寳六载诏祀夏禹于安邑以宗伯鬻熊秩宗伯夷配此夏之鬻熊也然鬻熊事夏禹为宗伯经传无明文不知何所据也
　　古今两鲍谢
　　鲍照谢朓【宋】鲍防谢良弼【唐】与李膺杜宻李固杜乔李白杜甫同
　　苻坚
　　晋苻坚以应圗防文改姓其字从草不从竹今多书作符非也苻音蒲其音亦别又左传苻之泽杜预注苻亦音蒲
　　钟元常
　　钟繇字元常取咎繇陈谟彰厥有常之义也今多以繇音由非晋世説载庾公谓钟防曰何以久望卿遥遥不至葢举其父讳以嘲之此可证矣
　　次卿
　　汉邹长倩与公孙书山川阻脩加以风露次卿足下勉作功名窃在下风以俟嘉誉公孙字次卿惟见此汉书不载
　　少伯
　　范蠡楚三户人字少伯大夫种姓文氏字禽楚之邹人出吕览髙诱注
　　卢鸿一
