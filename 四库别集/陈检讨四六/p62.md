<!-- { "loadSidebar": true } -->
　　葢闻凤凰六管声必应夫雌雄【黄帝纪帝使伶伦采嶰谷之竹吹之为黄钟之音于是制十二管以听鳯凰之鸣其雄鸣为六律雌鸣为六吕谓之律本抱朴子轩辕听鳯凰而调律注轩辕黄帝讳】龙雀双环形定镌夫子母【见园次序】丹青所载齐姜与戴妫同编【见滕王赋】典册所书季与孟嬴并录【见翼王序】至若赐来黄玉识是仙姬【见天篆序】望去赤城【见尺牍序】知为天姥【见徐母序】洗头盆上【三峯记华山云台上有石臼可容水数斛明莹如玉中有碧水未尝増减俗呼为玉女洗头盆】却寒之帐千重【补注】捣药臼旁辟恶之香四两【传拟天问月中何有白兔捣药秦嘉与妇书今奉麝香一觔可辟恶气十洲记武帝幸安定西胡月支国王遣使献香四两大如雀卵黒于桑椹香气闻数百里死者在地未三月者皆活庾信鸳鸯赋辟恶生香寄韩夀】皇娥泛瑟【见雪持序】春风响穆满之謡【见素伯序】玉女投壶夜月起井公之粲【见琴怨序】绯罗天上首册真妃【下注】白玉堂前【见茹莲序】尤尊寿母【诗】则有西王少女身居昴毕之间【列仙传太真夫人王母小女也讳婉罗字勃遂又南极王夫人王母第四女名林字容真又紫微夫人名青娥字愈音王母第二十女云林右英夫人名媚兰字申林王母第十二女诚斋杂记有书生遇神女胡僧指之曰此西王母第三女玉巵娘也天文志昴日度毕月度二十八宿之二】南岳夫人【见叶母序】位列恒华之右【详银台启】如吾刘太母韩恭人者恭人海陵上族【见紫序】江表名家水汲鲍姑之井世享大年【见徐母序】杏栽董奉之林人多阴德【晋董奉传奉字君异居庐山有道术为人治病不取钱病重而愈者令栽杏五株轻者一株数年杏成林】幼即敦诗长而习礼【洛神赋嗟佳人之信修羌习礼而明诗】询余伯姊【诗】共遵陌上之桑【见闺秀序】问我诸姑【诗】自织盘中之素【见闺秀序】窻名朱鸟【见三芝序】祗议脯浆【礼】帐号青牛【见尺牍序】恒勤组紃【见顾母序】加以兰英姓氏借甚行间【诗品韩兰英绮密甚有名篇又善谈笑齐武帝谓韩媛云使生于上叶则玉阶之赋纨素之辞不足多也】香茗才情【见昭华序】翩然林下【见闺秀序】扫眉才子【妆台记汉武帝令宫人扫八字眉杜牧诗扫眉才子于今少管领春风总不如】续成班固之书【见归田序】不栉书生【南郡新书关逢之娣好博经典逢曰吾家有一女进士惟恨不栉耳】载入殷淳之集【见昭华序】无何人颂春椒【见瑞木赋】时当秾李【诗】遥遥华胄【见得仲序】妙拣高门奕奕韩侯【诗】亲求快壻【见徐母序】韩康弱女才雅称夫描鸾刘向佳儿人无惭于奠雁【昏义婿执雁入揖让升堂再拜奠雁】翳谁比玉【礼君子比德于玉】实系卯金【见素伯序】是时忠孕先生弱冠锄经频年种学不矜细咳私肴核乎艺林颇好大言【见天章序】独畋渔夫文圃【见黄门序】张安世则博穷七箧【见天篆序】朱龄石则才涌百函【见夀徐序】然而长贫高凤非无憔悴之言【见悬圃序】少贱王章【见天章序】大有幽忧之疾【见海棠赋】易衣而出居赖贤妻【儒行易衣而出并日而食笃行传李兄弟六人易衣而出】椎髻而前出成徤妇【范晔后汉书孟氏始以装饰入门七日而鸿不答妻曰以观夫子之志耳乃更为椎髻着布衣操作而前鸿大喜曰此真梁鸿妻也字之曰德曜名孟光古乐府徤妇持门户犹胜一丈夫】寒机轧轧【古诗札札弄机抒】相闻袁相之园【补注】邻火荧荧共凿匡衡之壁【见素伯序】先生既身绾银黄【见二斋序】恭人亦躬膺翟茀【诗】寻阶藩辖洊歴参知高车驷马人夸蜀郡之夫【相如别传成都有升仙桥相如将东行题柱曰不乗驷马车不复过此桥后奉使至蜀太守以下郊迎县令负弩矢先驱】象笏金蝉【象笏见徐母序金蝉见紫来序】帝念鲍宣之妇【见寿阎序】往昔有言妇随夫贵人情不免气以居移旷观夫东京纡紫之伦逖稽夫西洛拖珠之客晨辕万骑胥尽室以南征暮幰千车悉举宗而北指驺轩挈妇第舎相望鱼服随夫轮蹄不断恭人独以家有舅姑邻无彊近【李密陈情表无朞功彊近之亲】一官就道輙辞夫子以家居数载阖门恒相高堂而里食巵觹防【内则敦牟巵非馂不敢用妇事舅姑左佩刀砺小觹】手自屏当【见庭表序】缄管枲麻【内则妇右佩箴管又执麻枲】亲为操作【见上注】况复庭有廉泉【南史范栢年初见宋明帝因言及广州有贪泉帝问卿州有此否对曰臣梁州惟有文川武乡廉泉让水又问卿宅何处曰臣所居在廉让之间帝善之授梁州刺史方舆胜览宋元嘉时报恩寺中一夕霹雳涌地为泉时归功太守名曰廉泉】堦生慈竹【见庵序】一门以内每闻自教其儿【世説谢公夫人教儿问太那得初不见君教儿答曰我常自教儿】三尺之童未尝笑见其齿又复下陈能【晏子有二女愿得入身于下陈注犹后列也李斯书饰后宫下陈】小星善逮【诗】家人归妹【易】色以次而能升樛木葛覃恩虽微而必及洎乎地陨珠囊【见鸿客序】天倾金镜【春秋孔录法有人卯金刀握金镜雒书秦失金镜鱼日入珠郑元注金镜喻道明也】参知则忠以骑箕【见艺圃序】恭人则贞能矢日【诗有如皎日】生而不愧何殊荀息之君臣【公羊传献公谓荀息曰士何如则可谓不食其言矣曰使死者反生生者不愧乎其言则可谓不食其言矣】隠矣焉文大类介推之母子【左传晋侯赏从亡者介子推不言禄禄亦弗及子推曰身将隠焉用文之母曰能如是乎与女偕隠晋侯求之不获以绵上为之田】时则令子孝亷愚公先生者王家誓墓永日思亲【见黄门序】袁氏凿坏弥年将母【汉书袁闳字夏甫居父贺丧至孝后桓帝以安车徴之及朋党事作闳乃筑土室潜身十八年旦暮向母礼拜范滂美之曰隠不违亲贞不絶俗可谓至贤矣】吟成梁父汉丞相雅好栽桑【秦纪始皇封泰山禅梁父注梁父泰山下小山琴操曾子耕泰山之下天雨雪冻旬日不得归思其父母作梁父歌诸葛本传亮卧南阳躬耕陇亩抱膝好为梁父吟见归田序栽桑见看奕赋】家本浔阳晋徴君差堪挿柳【见海棠赋】恭人复念累叶簮缨传家坟索【见天篆序】虽机云兄弟何必同行【见祖德赋】然王谢子孙无妨一出爰乃和熊教子【详潘母启】絶髢留賔【见徐母序】闭门而躬受生徒画荻而日传章句【北史符坚幸太学博士卢壶曰周官礼注未有其师太常韦逞母宋氏世传父躬业自非此母无可授传于是就其家立讲堂置生徒百三十人隔绛纱帐受业号宣文君列女传欧阳修四嵗而孤母郑氏守节教育之家贫以荻画地学书】于是僧弥为弟继荐贤书【见皇士序】太傅诸儿羣称国器【见滕王赋附隋末高孝基见房龄曰当为国器】鸣钟而食【详合肥书】阶前之玉树骈枝【见祖德赋】结驷以游市上则璧人并辔【见雪持序】凡诸子姓矫若龙驹维彼曾劣犹虎豹【下注】今嵗孟冬之月正恭人大耋之辰郄夫人行年九十神明不衰【见徐母序】齐田文有客三千衣冠毕会【史记田文相齐招致贤士食客尝数千人】橘中十叟【见徐母序】并击云璈【见逸斋序】竹里双妃齐翻宝瑟【见憺园赋离骚逺游使湘灵鼓瑟兮令海若舞】麻姑献寿【详韩倬启】采来新息之珠【舆志交趾出明珠按马援讨交趾封新息侯载薏苡归谮者以为明珠即此地】月姊称觞【见憺园赋】织就扶风之锦【见璿玑赋】唱天上无愁之曲嬃女意钱【北齐书后主好自弹琵琶自为无愁之曲民间谓之无愁天子嬃女见雪持序资暇录钱戏有每以四文为一列者即史传所云意钱俗谓之摊钱张仲素诗席上意钱来】赋人间行乐之篇羿妻蹴鞠【汉杨恽诗人生行乐耳须富贵何时羿妻见琴怨序盐铁论蹋鞠以革为圆囊实以毛发蹴蹋为戏刘向别录寒食蹋鞠黄帝所造】夫人城上夜已三更【晋史朱序镇襄阳符坚攻之序母韩氏见城西北角当先壊领百余婢并女丁斜筑城二十余丈贼攻西北角果溃众守新城号为夫人城按汉匈奴传至范夫人城非此城】少女风前人将百嵗【见徐母序】则有刈琅琊之稻【见竹逸序】酒酿玻璃【唐乐史有玻璃七宝杯西凉葡萄酒】餐度索之桃筵张玳瑁【十洲记东海度索山大桃树盘屈三千里刘揁赋薫玳瑁之筵】爰抽毫而作赋再拜母以登堂【见叶母序】附注【贵妃外传妃坐便殿有青鸾衔书皆绿字丹文言太真系绯罗天上侍女齐书王僧防诫子云王家门中优者鸾凤劣犹虎豹】









　　陈检讨四六巻十四
　　钦定四库全书
　　陈检讨四六巻十五
　　翰林院检讨陈维崧撰
　　启
　　征浙江总督李邺园先生诗启
