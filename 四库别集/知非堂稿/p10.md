<!-- { "loadSidebar": true } -->
　　水禽两两树三三近浦遥峰隔嫩岚新换一天秋色别短篷又过象牙潭
　　絶句
　　芝谷山前日荷锄柴门生事转萧疎放翁老去真堪笑犹向人前说读书
　　春风
　　杏花红度海棠红緑展平沙拂嫩茸共爱春风犹是旧谁知不是旧春风
　　自笑
　　世情多识事多谙长对云山共笑谈煮石采芝随意足慿君莫唱望江南
　　丰城道中
　　江村南北笑声频红烛花时次第新春水渐生桃叶渡小舟时载嫁归人
　　二
　　曲江湾处小潇湘矶栁疎垂雁落行暂系一篷寒緑里数声清响夜鸣榔










　　知非堂稿卷六
