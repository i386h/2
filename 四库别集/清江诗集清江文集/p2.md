<!-- { "loadSidebar": true } -->
　　巍乎层构之造天兮旣内敞而外隅沧海浩浩而左滙兮银河渊渊而右纡激回风于四阿兮宿云气于欂栌七星挂于北户兮送结邻而迎望舒荷倒植而菡萏兮芝旁生而扶疎实仙人之所居兮候安期于虚无两金嵯峩而并峙兮蛾睂巧以迎予断太华之仙掌兮翦蓬莱之左股埽新黛之聨娟兮洗海门之秋雨九山北起而向背兮翩鸾回而凤舞泰山拱以旁绕兮列邾莒于齐鲁云霏霏以晨蒸兮散玉衣而轻举何巻舒之无恒兮倏爲龙而爲马羌不起于燕坐兮挹爽气于樽俎招夸娥之二子兮梦髙唐之神女聊徙倚而四望兮悼吾行其孰与日散辉于断冈兮鸟没影于平楚美人期而中诀兮魂防防而若覩吾企云以申诚兮山复险而道阻愿从赤松以授道兮邈清尘之万古昔祖龙之帝六合兮渡浙江而东廵王气飒以燐灭兮璚草萋而自春悼三女之中夭兮髙冢崒其犹存暗沙窑之风雨兮犹想夫万乘之雷奔伟希冯之夙悟兮逮九龄而知名荒台圯而荆棘兮余鸟迹之纵横金石辍而弗闻兮激流水之泠泠平原振藻于东吴兮翔双凤于太清胡鹿苑之一败兮竟铩翼而就烹黄耳去而不返兮唳鹤寂而无声羡记室之见几兮遂南斾而孤征念丹毂之易偾兮鲈秋美而可罾卒全躯于浊世兮歴千春而尚荣寻古洞之丹砂兮吊黄鹤之仙人天瞢瞢而无光兮哭深林之帝魂白盐皎以雪积兮火万灶之飞烟愤仲父之厉阶兮冀海水而桑田博陆忠而覆族兮宋南渡而肇祀汉实薄而少恩兮独勿念乎厥始嗟时俗之好怪兮语荒唐而无纪竦余辔于髙丘兮濯余足于清泚访吴子之猎场兮平芜緑而靡靡挟白羽以命中兮感翩翩之飞雉宠西施以亡国兮犹痛恨于后嗣爰抗音以髙歌兮酌兕觥之芳醴谅髙明之可居兮胡汨没而弗止陋齐奴之金谷兮岁曽几而荒芜雪月空而燕去兮鸟雀啾以惊呼斥粉黛而弗贮兮列图史而自娱谇曰云动不测氤氲霮防勃梦梦兮山静不迁嵚崟嶻嶪郁丛丛兮飞楼蔽亏青延翠揽栋隆隆兮瞻望美人于彼夕阳思无穷兮吾素琴目送飞鸿烟空蒙兮
　　玉笙赋【并序】
　　昔余主云间夏景渊氏凡岁时燕宾合族必奏伎爲驩郑雅并进余甚陋之钱唐陆生携玉笙相过会于吕紫芝之霜台爲作数阕浏亮凄切不啻闻钧天广乐于洞庭之野使忘客居之忧遂出句曲张外史玉笙引求余和因赋长短句以赠之旣而余游吴门观涛江返寓于海昌之黄湾与生不相知者二十年而玉笙之音犹隐隐于耳也雨牕孤坐壹郁无聊友人张子雨来谒手持玉笙诗一巻曰生所得近百篇兵变之后亡佚不存此特记其尤脍炙人口者今附李氏子求公诗于二百里外可谓好之笃矣余读而喜之且知玉笙固无恙操翰欲书向之所作病其骫骳无气譬诸瓦釜厕于黄钟大吕之间其不斥而骂者鲜矣然俯仰今昔怅然有感于中可无复于生耶夫笙箫之器古之人精音律工文辞者已极其形容之盛玉笙之名虽着而其器则未见也故略而不及余因摹冩其声着而爲赋以补其遗焉辞曰
　　海岱之贡峄阳孤桐可以琢师襄之琴焉三楚之产苍梧丛篠可以窍伶伦之管焉皆足以备八音而宣八风矣猗欤王子易匏以玉肇制摹形节音赴曲方其厌甲观乐名山瑶台九层上通泬寥其处崇矣不若广成之宅空同也撞钟击鼓长夜之饮其乐极矣不若轩辕之张洞庭也于是黜蛾眉屏皓齿慕神仙游洛汭接浮丘上太空屑琼瑶而餐露气兮彼多欲之侈心吾独好此笙竽兮托风雅以禁淫削霜节而束雪茎兮又恶其材之弗任惟西极之竒璞兮乃产乎昆仑之岑钟氤氲之和气兮托閴寂之太隂爰命工以采之兮跋峭阻而抵嵚崟古雪夏积而不化兮竦青壁之万寻虎豹昼岀鼯蜼夜吟王孙跳踯前呼怪禽县藜结緑弃而抵鹊兮曽莫得厕夫海错与蛮琛也观其白如截肪黄比蒸栗气成虹蜺光烛日月温而有文刚而不缺嗤魏叟之遽掷悼荆人之再刖抑显晦之有时胡珉玒之罔辨全匪琢而爲环断匪椎而爲玦尔乃埀効其能娲陈其义挥昆吾之利刃镂爲筩兮十二纷攅列以参差象凤翼之相比势欲振而孤飞声若壹而羣唳黄钟作则温风生而春葩纷敷清商奏则严霜陨而秋叶凋悴何其神也惟匏也滞恶有玉之清越惟竹也滥恶有玉之和平此其又足贵也当夫桃含笑而春媚月扬彩而夜明寒流咽而交赴浮云翳而不行惜芳节摅幽情左宓妃右双成嘉肴荐防酒倾申白雪以广意隔防霞而飞声湘灵不敢铿其瑟嬴女不敢戛其筝厥状伊何初郁勃而欲泄忽嘈啐而交咈鸟鸣春而嘤嘤蝉号风而嘒嘒或始剽而卒肆疑将絶而复缀髣髴苏门之啸翔鸾鹄于崖际又似梁妻夜哭涙尽而不能爲其气其悲也语刺刺以将别其怒也心悁悁而不遂其婉也有赓歌之雍容其激也有特立之清厉其翕也若逺而不携其和也若反而相济其络绎也贯骊珠之累累其缥缈也絮飞空而无蒂羇臣恱而解顔寡妇哀而掩涕呜呼鹤驾去而不还怅市朝之屡改幸不委泥沙而同碎例金石而犹在望公子于云间识羽人于东海悲逸响之无传欲持此而奚待呼之而虚足以宣其壹郁吸之而盈足以平其块磊浏间发而更奏误一听而増慨乃爲之歌曰故都墟兮草树秋凤皇去兮百鸟喧啾感今思昔兮徒离忧安得如王乔兮从浮丘又歌曰酌紫霞兮羞玉芝舞回波兮吹参差天湛湛兮白露滋君不乐兮欲奚爲于是曲尽再鼓夜饮厌厌擫众簧而愈放抽独茧而尤纤遂使伯夷去其介仲子失其廉孟贲忘其勇京兆易其严海若爲出天吴爲笑老鹤无声清猿絶叫肃宾客于四座辍野王之三调虽中郎督邮之善音亦莫洞其妙乃知玉之爲物众德之萃笙之爲乐众音之要是宜协九奏而致凤皇嫓六英而荐清庙武夷銕徒爲隐者之具兹觱栗特从时俗之好也
　　灌园赋【并序】
　　钱唐潘时雍治圃于城东门筑垣四周引泉成渠以灌园自号其意以爲无功而食人之食者元气之贼万物之蠧也故劳焉而后食身执其役以给朝夕之费二亲无戚戚之忧莱妻有同志之驩吁豢于富贵者不知澹泊之爲髙酖于宠荣者不知道德之爲大旣盈而覆古今一辙则灌园之利不已多乎昔于陵仲子辞三公而爲人灌园充其廉也向秀吕安灌园于山阳安其逸也潘岳去长安令而闲居灌园病其拙也时雍亦若人之匹与或者疑其居有阛阓罔利之习座有俗客鸣声之聒又安能效彼之所爲者非知言也乃述赋以广其意云赋曰
　　歩青门而长啸游余心于古初目藻丽而弗近敦朴素而爲庐资灌园以自业类潘岳之闲居食五鼎爲不及饮一瓢爲有余幸免隷于征伐或琴而读书耻桔橰之尚巧逐末景而区区其地襟江带湖青纡黛蓄拱以连山突怒起伏实东南之形胜爲帝王之行都周金城兮万雉列甲第而当衢族茂许史家儗陶朱肆有蓝田之玉斗量南海之珠技博古今之妙音会八方之殊倾国过乎燕赵趿利屣而曵轻裾若神人之绰约耀氷雪之肌肤于是命相开藩镇我南服象天河而凿池儗紫微而建阁集貂蝉之济济衞虎豹之肃肃殚虑乎庻务者萧曹之伦铺张乎太平者枚马之属衣袭绮纨食兼粱肉涂比车葢庭奏丝竹岩栖者未覩其盛家食者思发其所畜也乏匡时之明略乃退齿乎齐民垦不食之弃壤托鹿豕以爲羣防浊流而逺注辟斜径而支分笋长渭川之竹菜生云梦之荤蒲荒秋雨菘茂早春甘者如荠脆者胜芹始芽茁而冒土忽叶布而覆云荼三名而可食虉五色而成文候灵鸡而毕起庻戒逸而务勤冀撷秀于寒暑必浃润于朝曛恒独徃而无求爰四顾而欣欣乳鸠呼而相应恶草蔓而当芸感生成之攸遂亦有借乎人人其或风雨之晨灯火之夕俎豆娱亲琴尊命客揄竿引鲜充庖有辛夏果磊落秋轮囷兹田夫之所美又焉得献之吾君呜呼章绶不优于野服瑶台何异于蓬室谅乗轩而取讥虽抱瓮而奚恤宁陋彼而荣此聊逍遥以终岁金谷废而蛙鸣玉津空而狐穴中虽侈于五畞后孰惜夫一石乃爲之歌曰朝汲于河兮其流汤汤暮观我圃兮其叶已黄炎风巻沙兮白日藏尚昏其事兮毋弃而荒又歌曰登彼陆兮猛虎噬人渉彼海兮白波滔天我艺而灌兮入以事亲誓勿彼适兮危其身歌既阕幽情畅白露下初月上陶然一适混乎无象委通塞之有时蹇余行其焉徃
　　銕砚赋
　　客有铸梁州之銕爲砚者持而售于读书主人主人用之以代陶焉风雨之夜灭烛就寝梦一猛士被甲戴胄面纯黑而甚伟进而告曰时哉天乎吾之利天下者多矣胡枉吾之材而置之散地乎主人乃宾而问之曰若非棠溪之族乎若非泰山之英乎若非九牧之所贡者乎吾闻君子随时而变化若何爲而怼于天乎介者曰吾蜀之良也初轩辕之破蚩尤也爲戈爲甲爲劒爲防爲钩爲铩爲镞爲镝气重六师威加四极神化苍蛟而雷电爲之绕体光吐白虹而日月爲之夺色漂大野之流血落髙天之迅翼王者得以成其功武夫得以奋其力此吾有功于战伐虽缺折而莫之惜也逮秦而灭六国吞八荒聚其族而销之亦何殊夫鸟尽而弓藏精爲神兮十二守故宫之凄凉世复以吾之利不可废也爲刀爲泉爲布爲帛通四海之利法九府之式势倾国中薄青衣之五铢道济天下斥黄金之万镒入紫闼排朱门赞天地行鬼神弱者以强而卑者以尊此吾有功于贸易虽流徙而莫之寃也夫何挫吾之芒折吾之气祝融献功即墨爲諡侪铜雀之破瓦曽不及马肝雊目之爲贵茍防功乎翰墨之塲蕲亟黜而铸钱镈之噐也主人曰嘻子何局于彼而不达乎此耶六合旣清可以去兵而行仁万民旣一可以去货而谈义凡子之爲兵爲货皆圣人之不得已也今主人书有屋漏之防文有涌泉之思子归吾而毕命吾托子而见志焉夫射鹄而无失者壮士之志力田而有秋者农夫之心董生成名于下帷李侯卒业于磨鍼季子引锥而佩印买臣负薪而腰金长卿题柱而遂显终童持节而重临并假翼于霄汉终脱身于山林故桑君已擢第于昔而子独何疑吾于今也哉山房月微烛光吐日蟾蜍腹氷饥鼯潜出方深思而逺讨每含辞而渉笔搜六籍于蠧余补千金之狐腋固资噐以成能已辱子之我即及其淩天衢出风埃逍遥乎圃放浪乎瑶台校竒字骋逸才听流莺于太液接羣龙于蓬莱右毛頴而使御左陈而爲陪滴金盘之秋露歩玉堂而跻上台顾不伟欤且凤咮托眉山之重龙尾出端溪之先或以圣人之德着或以才士之铭传是皆一石之清润激波涛于百年始皇徒驱而梁海神娲竟遗于补天宗其人而名世亦宣力乎简编而子独耻于爲硏不思与是数者一其髙而同其坚乎介者伏而谢曰先生之言至矣不复有所悔矣逡廵而退余亦惊寤用志于斋不易吾素
　　醉赋
　　余读柳柳州荅吴武陵书称其醉赋及答客问而其文逸不传因赋之以补其遗辞曰
