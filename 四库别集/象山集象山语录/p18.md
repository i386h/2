<!-- { "loadSidebar": true } -->
　　向自使华在江东时草草具复来贶寻拜数字附乡里士人以行而执事移帅南服之命已下用不果达其时某适至隆兴在翠岩洪井间得闻从者至止亟还城下则棨防又南矣甚为怅然属尝于复漕台书中寄意语次亦曽及之否苍梧舜迹所及交趾合浦九真日南为郡古矣粤自翠华南波更为近服班宣之任类皆名儒重臣间者犹以簿书遗策米盐末务仰勤冕旒南顾之忧官人之难乃如此兹焉帅阃暂屈明贤此其加惠岭海之民可谓至矣抚柔安辑当有余地逺民知方兴于礼义此其时也漕台心事荦荦伏想相得甚欢金兰之谊于是有证健羡健羡某往嵗亦蒙误恩卑垒荆门尚迟余教以逃大戾区区近况有鄙文数篇公余过目可概见矣去年税冬又两通晦翁书然前说且倚阁矣
　　与张季海
　　乆欲诣谒坐此涂潦政尔未遂缺然斯懐金谿西北并临川处率多旱田耕必三犁秋乃可望常嵗及今再耜挟矣今阻寒冻曽未举锄农者凛然有无年之忧雷先啓蛰泉源已动泉之盛一甲子而止动早则及夏浅动晚则及夏深泉与雨泽亦相表里故动早旱徴动晚稔徴今先啓蛰而动则不及夏矣比年货泉日缩民生日贫谷价虽亷往往乏食重以冬春仍雪积雨畦涂垅败无所施力困亦剧矣霖滛未止为之奈何浦城小防幸已成擒警候之事尤非今日所能堪也邑民以公事至廷者莫不称颂贤德而游谈之士往往以听信百石为疑虽其无根不足深据然形似则有以致之更惟加察
　　二
　　乆以道泞不遂往见既望尝作一纸以致区区寻以少霁欲留靣剖又不果达今并往一观新宰既不果来吾邑遂可以乆被贤者之泽向来不作乆计深为足下不取古人于事无小大无乆近其防之一也居一日亦当尽吾道学絶道防所从来乆矣放利而行者滔滔也此尝与主簿论喻义喻利之说语次及之否邑之陋风俗未还于正所幸主簿意向甚羙第未甚更厯耳外此不复有正言区区亦不能不为左右深虑要当卓然以古人自期悯恻流俗如失心者而后能无所防溺人患无朋友无闻见与其亲不正之人闻不正之言则宁其无也若见不贤而自省择其不善者而改之则皆吾师也
　　与张元鼎
　　比方得向来论事之书张权【缺】造簿正其宿比固当然比复使君书固是之矣若创征之事此甚不可足下之辨殆类冉求之辨伐颛臾金谿陶户大抵皆农民于农隙时为之事体与番易镇中甚相悬絶今时农民率多穷困农业利薄其来乆矣当其隙时借他业以相补助者殆不止此邦君不能补其不足助其不给而又征自补助之业是奚可哉初甚骇闻兹事继而闻其说出于沈尉即悟其为此谋之人岂能有补于调度若其伤邦君之政体不复可得而文饰矣沈生小子本无知识岂恤州郡岂爱邦君岂念小民独为挟私者听嗾耳所重惜者遂使贤君为挟私之人所役而足下又代挟私者为辨此人之术何其如此之高乃能挟一邪说以役二贤者又重可怪也今未知已如何施行正宜及其未深有以改之无为此人所笑
　　与黄康年
　　此道充塞宇宙天地顺此而动故日月不过而四时不忒圣人顺此而动故刑罚清而民服古人所以造次必于是颠沛必于是也斯须不顺是谓不敬虽然已私之累人非大勇不能克一日克已复礼天下归仁焉岂直推排而已哉纵使失于警戒旧习乘之当其思之觉之复之之时亦必大勇而后能得其正也愿益勉之
　　与胡无相
　　惠书忧悯俗学伤悼邪见深中时病惟是推许过盛非所敢承刘定夫得数日之欵张诚子迫试期不及一见但得讯云囘日见过定夫亦约早晚登山山间朋友近多读尚书上古道义素明有倡斯和无感不通只是家常茶饭今人既惑于利禄又蔽于邪説见説此理翻成特地岂不可怜哉
　　与朱益叔
　　区区之学不能自己朋侪相课亦谓月异而嵗不同毎观往年之文其大端大旨则乆有定论至今不易若其支叶条目疎漏舛错往往有之必加删削乃可传也向在朋友间时见所传鄙文亦有全伪者此尤不可不知也开嵗合并当究其説学絶道防私説诐论充塞弥满朋友讲贯未能符合其势然也然至当归一精义无二至于心独无所同然乎此孟子之至言但咏歌伐木之篇缉熈其事终必有无间然者矣
　　与路彦彬
　　得函教又辱以盛制文盛意勤顾何以当虽然似有未相晓者义不敢不宣达于左右窃不自揣区区之学自谓孟子之后至是而始一明也平日拳拳于左右者岂徒以亲戚之故哉古人缨絶肘见不以为病累日不火食歌声出金石或者未能深信与信之而未济登兹则某当挟辕推毂以相从于康庄也若金钱谷粟之恵遗非某之任也聚族之众终嵗之计未免于饥嵗日索公堂米无毫髪补助亦以事有大于此者未敢任此责也得时行道固吾人分内事然与世俗羡慕富贵者天渊不足喻也来诗似未免俗意尤非所望非髙明不敢直言如此
　　与凃任伯
　　来喻勤勤大槩谓来学者未必可语而有耗气劳体之患此诚足下爱我之心也虽然足下顾未知自爱安能爱我哉比数得与足下接语此邦之士惑焉者甚众进而効説者亦不少矣大抵皆是何足与言仁义之意然稠人广坐其意盖不皆如是也其意若是者必其不知自爱者也其意不若是者必其知自爱者也今足下之言乃与其不知自爱者若合符节此吾所以甚为足下不取也素问之书乃秦汉以后医家之书托之黄帝岐伯耳上古道纯徳备功利之説不兴医卜之説亦不如是比见足下好诵其言特素未讲学不知其非矣某气禀素弱年十四五手足未甞温暖后以稍知所向体力亦随壮也今年过半百虽少加衰于壮时然以足下之盛年恐未能相逮也何时合并以究斯义
　　与董元锡
　　元锡旧甞有向学之意而中自画毎切念之无由奉达今因此辄致区区幸少垂聴往训中言小人者甚多不可一槩观小人字虽同而其所指乃有相去天渊者论语所谓女为君子儒无为小人儒又曰言必信行必果硁硁然小人哉又如尹士既闻孟子之言则曰士诚小人也此等则是学不至道而囿于私见不能终从其大体故谓之小人易曰小人不耻不仁不畏不义不见利不劝不威不惩此则气质乖戾奸憸凶恶之小人也治世盛时若不格面从化则刑戮之所不贷此两者善恶雅俗汚洁之辨如云泥矣元锡平时喜事好修何至为由后之小人哉若由前之小人则恐非元锡之所能及今流俗不学之人而其质不至于不耻不仁不畏不义又不得陶冶于先圣王之教方凭其私意自以为善此则是俗人不得谓之士不得谓之儒此辈必不能如尹士自知之明也然俗人中气禀又有厚薄轻重大小平时所惜于元锡者为其气质偶不得其厚重者故不能自防于市井之习又辄慿之以妄议人之短长所见日陋如来书所谓讐即陋见也知己之説亦陋然吾能化陋以为广大请借元锡知已之説而言之元锡诚欲求知已当今之世舎我其谁哉但恐元锡怕逢知己耳元锡诚能不安其旧惟新是图则本心可以立复旧习可以立熄居仁由义大人之事备矣谁得而御之
　　与倪济甫
　　闻不就程试决计登山甚为之喜夀翁寄示中秋分韵尤用嘉叹天宇澄彻月华晶莹频年未有若此夕者老子于此兴复不浅是夕月午启门相羊东望兹山亦念不负此月者在诸贤尔自昭明徳何必是夕造次颠沛莫不当然涵泳存养计当日新山翁在此济甫之来不当迟迟也
　　与黄彦文
　　宠示盛制词典句老动有稽防非近时后生所及深用降叹下问求益之意如川方至此尤不可及然有如耆徳所进当在文字之表则所谓真诀在其中矣恨行役匆匆未得从容以究其説尚冀快诵屈子览冀州兮有余横四海兮焉穷之句以厉益壮之志当刮目以俟
　　与刘志甫
　　赵仲声还得书读之涣然深用慰怿顺伯与足下相继入册府亦前时所无求外想亦未容遽也诚者非自成已而已也所以成物也成已仁也成物知也性之徳也合内外之道也交逰间气质不至扞挌者当日有丽泽之益此其为进徳之验甚着冯传之气禀恢然当今难得所当共爱惜之向来相聚失于懒散不曾与之启其大端去嵗甞有一书勉之近得其书殊觉其邈然不相入深为惋惜志甫尚能致力于此乎今録向来书藁去若致力切磋庶有其端也近与春伯一书痛箴其陋习膏盲能索观之为佳道之行不行固天也命也至于讲明则不可谓命也知言者亦何必俟其效之着而知其所到哉此心本灵此理本明至其气禀所防习尚所梏俗论邪説所蔽则非加剖剥磨切则灵且明者曾无验矣
　　与邵叔谊
　　教以向来为学本末又加详于前日所闻甚幸但叙述愚言处则尽失其实便须认为已物一句尤害义理诚如此可谓罪人处矣前来所説犹是窃盗此举遂为强盗为强盗而不譲岂可容于世哉初一再见时颇觉左右好随即为数语述所闻毎乖其实既得旬日之欵意必已悟前非不谓又作此等语乃复甚于初时此即病证之大者失今不治必为痼疾岂更可言为学哉此心苟得其正聴言发言皆得其正聴人之言而不得其正乃其心之不正也一人言之众人聴之使众人各述其所聴则必不齐非言者之异也聴者之异也来书之至此间友朋观之皆骇而问曰何为有此言因答之曰是非吾言也邵机宜之言也某屡言先立乎其大者又甞申之曰诚能立乎其大者必不相随而为此言矣屡言仁以为已任又甞申之曰诚仁以为己任必不相随而为此言矣葢后世学者之病多好事无益之言假令记忆言辞尽无差爽犹无益而有害况大乖其旨尽失其实邪向来造见对语移时初间颇觉左右之心不能无馁既而发明此理稍相切磋殊觉小快及再相见接语之间已觉非复前日矣是后相从虽累日众中泛语终不得独相叩问兹得来示方知窒塞如初此乃向来不得真实师友讲贯传授类皆虚见空言徒增缪妄今能尽弃前非务明正理则此心之灵此理之明谁得而蔽之某前书所以相勉者可谓至矣幸复熟而究切之也得元晦书其蔽殊未解然其辞气窘束或恐可疗也某复书又加明畅并録往幸精观之
　　与江徳功
　　防示晦翁书敬领囘书径自此遣往矣副本録在邵叔谊处可索观之白白长长之言是古人辨论处非用工处言论不合于理乃理未明耳非诚意之罪也
　　与曾宅之
