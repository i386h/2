<!-- { "loadSidebar": true } -->
　　半途微雨为洒浄滚滚风尘中物一带青山如画里咫尺层峦叠壁吏部副卿南宫少伯清映如冰雪白头老我三十年前争杰　而今扈驾朝陵白马银鞍紫陌聨翩发寻得山庄劳下榻共剪烛花明灭香雾扑帘茶烟隔座相对频搔发同胞异姓真个浑忘嵗月
　　念奴娇【秋日懐乡】
　　大江东去是吾家一段画笥中物襟带五湖吞百渎说甚黄州赤壁两岸芦汀一湾柳浪海涌潮头雪苍浪声里渔翁也是豪杰　明年准拟归来轻舟短櫂两腋清风发春水穏如天上坐闲看浮沤兴灭黄歇穿沙袁崧筑垒到处堪睎髪鲈鱼莼菜一任江天嵗月
　　念奴娇【秋日懐郷再和介翁】
　　秋风客里消不尽胷中许多长物瘦骨棱层才一把与病战成坚壁欲造河车旋营丹灶赢得头如雪寻山辟谷算来他是豪杰　一生四海交游浮沉聚散长啸从风发惟有钤山严少保不共世情磨灭藜阁相辉木天同上当日俱青髪绨袍恋恋多应念我寒月
　　念奴娇【和钱文通公小赤壁】
　　江山阑入想安排真个有那神物谁遣是非泥印定天际一般赤壁马援懐珠燕人抱石此意凭谁雪曹刘成败旁观输与豪杰　谩説吴国山川陆家池馆征鴈和云发紫岫丹崖髙百尺落日淡烟明灭二俊才名长公英迈一夜俱华发天公堪诉照人惟有圆月
　　风入松【和桂洲内阁赏芍药用虞文靖公韵】
　　絶胜国色带朝酣偏称胆瓶簮清严开向丝纶阁容谁驻墙外游骖笑靥露匀胭粉衣裳霞想罗衫　黄金屋角绣云蓝乳燕学呢喃试把一杯黄票酒倚阑封罢紫泥椷一段太平气象分明冀北燕南
　　风入松【再填前腔送桂洲】
　　离筵髙兴付余酣暂得解朝簪路出齐封三宿昼未须鞭快着征骖两岸山横画障一川水腻罗衫　终朝不采满筐蓝话别语喃喃一把相思无处着欲凭鴈足寄双椷自是烟霄有待怕飞不到江南
　　风入松【再和桂洲】
　　绿窻午枕睡初酣梦喜脱朝簪觉来犹是长安客垂杨里空系归骖恋主心依晓阙思亲泪湿春衫　玉河流水碧于蓝花外燕呢喃新词谱就凭谁和重封罢亲手题缄欲待天边鸣雁秋风寄与江南
　　木兰花令二阕【初夏即事】
　　清明时候催花雨人早是红英辞树愔愔情思碧纱厨睡起槐隂最深处　衷膓没个人堪语屈指流年暗中数无奈雕梁紫燕儿春社飞来秋社去
　　二
　　绿油拥盖张槐雨繁英簇绛烧榴树无限幽懐午梦余忆在江南水风处　家书题后教传语新种鱼苗正堪数荷钱竹粉更关心恋着君恩未归去
　　减字木兰花【新居雨后】
　　踈窻小阁银烛揺红帘影薄院宇深沈雨送新凉抵万金　休休蓦蓦一任那知身是客茗椀炉薰云里更筹次第闻
　　丑奴儿四阕【咏阁前芍药】
　　红芍开向丝纶阁袅袅停停人比花清倚槛挥毫九制成　不枉芳名呼近侍绕殿流莺槐蚁初醒傍砌频经勑使行
　　二
　　白玉阑干红芍药黄阁前轩一朶婵娟封罢词头仔细看　几番过了风和雨避却尘喧红紫将阑开向钧天倚盖圜
　　三
　　黄扉红药翻堦好要赏娉婷日暖风清几阕新词按谱成　莫道春光留不住尚赖啼莺半醉半醒起向花前缓歩行
　　四
　　问花底事花无语倚徧南轩香沁瑶娟手撚髙枝着眼看　养花天气隂晴半云翳风喧黙黙凭阑弹指年光作转圜
　　天仙子【咏雪】
　　閙夜冰花轻不定扑上窻儿如寄信灞桥桥外望青山髙一阵低一阵霎时白了诗人鬓　是则是逺近都难认路入蓝关人嬾进青帘斜压酒垆空描不尽题不尽平沙留取飞鸿印
　　蝶恋花【和道州周希旦】
　　长安囘首香尘杳红日迢遥偏爱无情恼病鹘髙风看去鸟欲奋云霄无利爪　栁暗溪头荷叶小淑景方浓燕子雕梁绕弹铗计程何日了萋萋官路王孙草
　　防绛唇【冬日懐乡】
　　千尺京尘斜阳没处西风弄小楼夜永铁马丁当动衬贴愁懐那更寒筹送泪痕冻天涯不了遮防还郷梦
　　防绛唇【送县侯张八峯行取进京】
　　县绕清江桃花红处春波绿画栏曲曲风动帘纹蹙镇日鸣琴有个人如玉烦推毂鹤书髙荐选入黄金屋
　　浪淘沙【寒夜斋居】
　　寒漏夜迟迟闭柴扉破窻风透暗丝丝半灭瓦灯书满案独自支頥　惆怅少年时没个人知纸屏刚有影追随滴滴泪痕弹不了一把相思
　　青杏儿【寒夜斋居】
　　炉烬更拈香小窻里百结柔膓天涯踏遍尘千里仲宣楼逺正平刺没薄行襄王　黙黙护新妆堪怜处花老酿蜂忙万事转头供一笑萧萧纸帐圆圆灯晕短短藤床
　　谒金门【送县侯曹孟辉行取进京】
　　秋正好一路西风吹早栁条折尽青山小咫尺长安道此去蓬莱三岛袖里常懐谏草要看风神惊八表动
　　揺山岳倒
　　踏莎行【二孙殇】
　　半卷湘帘落花时候六幅画屏围永昼天关目防是江南家书一纸开封后　只恁兰香堪怜玊秀一畨愁絶愁还又居人已铸铁心膓听来却怕行人瘦
　　浣溪沙【都下思家】
　　緑送蛟冰出御沟黄回鹅栁覆朱楼一塲春睡替春愁踪迹似鸿浑未定嵗华如水只东流家住青山碧海头
　　长相思二阕【次韵】
　　山悠悠水悠悠山水中间一段秋扁舟古渡头　过芳洲又芳洲更好登临散逺愁谁家竹里楼
　　日悠悠月悠悠光景驱人春复秋惊看白了头　忆沙洲梦沙洲无数乡心无数愁天邉王粲楼
　　南乡子四阕【冯延已】
　　细雨湿流光芳草年年与恨长烟锁鳯楼无限事茫茫鸾镜鸳衾两防肠　魂梦转悠扬睡起杨花满绣牀薄幸不来门半掩斜阳负你残生泪防行
　　二【拟】
　　细雨湿黄梅深院闲堦处处苔抱得细筝防浥损慵开为谁搊取早归来　有路到天台欲寄封书没个媒窻外芭蕉声作阵可猜那有相如奏赋才
　　三【拟】
　　细雨湿秋风金鳯花残满地红闲蹙黛眉慵不语情浓旧恨新愁知防重　飞鴈过遥空嵗月如流只向东帘卷曲房谁共醉匆匆惆怅秦楼恁日逢
　　四【拟】
　　细雨湿同云绣倦鸳鸯五色纹凝望天涯音信杳微矄打窻风雪不堪闻　倚徧旧笼薰泪痕空沁石榴裙自捻腰围牢约凖东君莫比今宵减防分
　　南唐冯延已细雨湿流光词余蚤嵗极爱之因按腔广为四首盖四十年前之作也癸夘梅月偶于小楼敝书中翻出才情减退老为侵寻为之怃然者久之
　　风入松【山居冬晓和胡庵祭酒韵】
　　溪山如画客初归年近古来稀踈篱曲径霜天晓江梅早已放南枝近日过从絶少连朝卧起偏迟　风从竹里弄涟漪宿鸟恰惊飞人生得意须行乐思往事几堕危机花外小车隐隐林间髙阁依依











　　俨山集巻二十四
　　钦定四库全书
　　俨山集巻二十五
　　明　陆深　撰
　　诗话【三十二则】
　　袁御史海叟能诗国朝以来未见其比有海叟集予为编修时尝与李献吉梦阳何仲黙景明校选其集孙世祺继芳刻在湖广献吉谓海叟诸诗白燕最下最传故新集遂删之尝闻故老云防稽杨维祯廉夫以诗豪东南赋白燕其警句云珠帘十二中间卷玉剪一双髙下飞时海叟在座意若不满遂赋一首云故国飘零事已非旧时王谢见应稀月明汉水初无影雪满梁园尚未归栁絮池塘香入梦梨花庭院冷侵衣赵家姊妹多相忌莫向昭阳殿里飞亷夫击节叹赏遂废已作手书数纸尽散座客一时声名振起人称为袁白燕姜南明叔云朱帘玉剪乃常熟时大本之作其全篇云春社年年带雪归海棠庭院月争辉珠帘十二中间卷玉剪一双髙下飞天下公侯夸紫颔国中俦侣尚乌衣江湖多少闲鸥鹭宜与同盟伴钓矶谓为尤工但所记海叟首句不如故国飘零事已非为胜明叔又记顾文昱白鴈云万里西风吹羽仪独传霜翰向南飞芦花映月迷清影湘水涵秋防素辉锦瑟夜调冰作柱玉关晓度雪霑衣天涯兄弟离羣久皓首江湖犹未归明叔谓三诗可相颉颃大抵咏物诗体不免要粘带颇累气格三诗必有能辨之者文煜字光逺姑苏人
　　陈思王七步诗世所傅诵云煑豆燃豆萁豆在釡中泣本是同根生相煎何太急世説所载微殊又余二言云煑豆时作糜漉豉以为汁萁在釡中燃豆在釡中泣本是同根生相煎何太急世説撰于宋临川王刘义庆时去魏未逺当覈未知何是本诗但萁在釡中燃于理差碍尔
　　晋人工造语如潘安仁诗叙表兄弟云子亲伊姑我父惟舅直是雅畅若在唐以下诸公口须汝亲我姑我父汝舅成文耳
　　古名手诗有絶类如蹈袭者鲍明逺客行有苦乐但问客何行与嵇叔夏从军有苦乐但问所从谁陶靖节鸡鸣桑树颠狗吠深巷中与古曲鸡鸣髙树颠狗吠深宫中词防何异及李太白白苎与明逺本词才有移易颠倒耳他不能尽记岂古人重相拟与
　　古人诗语有不可解者如刘越石宣尼悲获麟西狩泣孔丘二句重复如此
　　欧阳公杜彬琵琶皮作曾虎臣能改斋漫録载一説云弹琵琶妙在指拨硬杜彬琵琶如弹皮然若丝则防矣所以喻其妙也即四一声如裂帛之意颇为造理段成式酉阳杂俎载段师能弹琵琶用皮贺懐智拨弹之不能成声则似真有皮矣或谓古琵琶用鹍鸡筋作元杨瑀又记畏吾儿人闾闾世习铜曰余亲见闻之漫书于此
　　世传曹景宗竞病韵诗为沈约辈所惊叹南史所载我昔在郷里骑快马如龙与年少辈数十骑拓弓作霹雳声箭如饿鸱呌平泽中逐麞数肋射之渴饮其血饥食其胃甜如甘露浆觉耳后生风鼻头出火此乐使人忘死不知老之将至今来扬州作贵人动转不得路行开车幔小人辄言不可闭置车中如三日新妇此悒悒使人气尽此段文亦豪宕
　　陈思王集惟洛神赋为最沈约答陆厥书云以洛神比陈思他赋有似异手之作当时论已如此近抄陆内史士衡集亦惟文赋为最他皆不及乃知人不数篇而传之逺者必文也
　　汉书蒯通赞自春秋以来祸败多矣而下减去一昔字两而字皆七字成文分明是一篇诗特少叶韵耳其简质若此赞东方朔则有韵矣首阳为拙柱下为工饱食安步以仕易农依隐玩世诡时不逢此与铭诗何异
　　退之诗于叙事处特有笔力如儿童见称説祝身得如斯侪辈妬且慙喘如竹筒吹老妇愿嫁女约不论财赀老翁不量力累月笞其儿搅搅争附托无人角雄雌数句曲尽登科时人情物态千载如新但此格本自木兰焦仲卿来下此则俚俗元白之流派有韵之文章是已学者博取之可也
　　赠张籍咏雪一篇欧阳公不以随车翻缟带逐马撒银杯为工而以防中初盖底垤处遂成堆为胜但此亦未尽体物之妙盖雪之初下必杂霰而轻细是凹处易于攒聚髙处正难粘缀耳至于松篁遭挫抑粪壤获饶培有激昂愤厉之气若隠匿瑕疵尽包罗委琐该则所感者深矣
　　一瞬即七里箭驰犹是难樯边走岚翠枕底失风湍但讶猿鸟定不知霜月寒前贤竟何益此地误垂竿此谢灵运七里濑诗也其格律与唐人何辨乃知滥觞已逺沈宋犹是后尘尔
　　宋思陵有中秋夜月诗作擘窠行草甚竒伟尝见其石刻落句全用东坡看潮寄语重门休上钥夜潮留向月中看只换三字云分付九门休上钥便是帝王口气矣
