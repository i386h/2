<!-- { "loadSidebar": true } -->
    周道不亏，嗣从嫡长；鲁风一变，新用休祥。爰稽仲子之文，实定伯禽之裔。抑为大典，犹天之志蔑云；议以合权，继月之书可仰。惟乙诞兹兰梦，庆及茅封，天孤逮事之欢，神锡小同之字。等康成之後允，克绍家声；类桓子之先宗，傥为公辅。且立嗣不拘遗腹，无长则合承家，非俗说之轻谈，固典章之彝范。乙当承袭，理在不疑。
    ☆张荣问
    ○对劳农有阙判
    〈冬劳农，大酋有阙。主司纠劾。诉称“六物未备。”〉
    盖取诸益，乃九扈之资始；仰法於旗，亦六齐之攸作。国家制事利物，顺时设教。《豳》诗土鼓，不忘旧章；饮酒劳农，聿修前典。属务毕南亩，岁居北陆。司穑无事，索以居；野人得所，草笠斯纠。我皇流泽，既一弛而一张；农夫力田，必强饮而强食。俾乎老物是息，人醉止；百礼以洽，一国若狂。瞻彼大酋，掌此公酒，既盎缇之有阙，云秫稻之未备。人而是纠，方事毕修。职司其忧，必作事而谋始；欲求无咎，岂惟刑之可逃？
    ☆张子琳
    ○对观生束判
    〈庚补观生，所学未就。其师同算生例，徵束。诉云：“盖伎术不可为例。必其抑纳，遣出几何？”师曰：“算之伎术。”生终不伏。〉
    师资之道，非惟今日；随时之义，亦自从来。顾讠是观生，积习元象。穷大衍之数，藏往知来；考天官之书，钩深赜秘。虽请益不倦，而斯道难宏。忝曰服膺，束修宜其见赠；虽云伎术，酒脯何所欲供？算例无凭，师同苟失；人情未爽，庚实可矜。
    ○对牢祭有违判
    〈孟壬具少牢祭仲已。遽执毕入。赞者告已有违。已云：“以备失也，得礼之中，何乃妄告？”俱诣博士定。博士曰：“礼和为贵，岂在争乎？”科赞者不伏。〉
    祭礼崇孝，祀事孔明，既前期筮宾，亦将献诹日。於是辟庙门以展礼，所敬在供；列有司而行事，不敢违犯。孟壬义重五经，职惟三命。有丰卷之位，不请田以用牲；明周公之典，据少牢而乃给。然尸祝甚俨，雷洗具陈，刚鬣柔毛，则□肥盾；簋普淖，所谓馨香。宰人衔命以抽扃，仲已遽资於执毕。又以举肉，在礼实曰无违；赞者则那，每事奚其不问？患既自掇，争乃增羞。博士勿谓於贵和，赞者终宜於伏罪。
    ☆张默之
    ○对祭星判
    〈甲祭，司人沃盥执烛而献。人数未便陈玉彻奠。监祀纠其失仪。甲云：“来岁美恶岂玉能知？”〉
    祭祀之仪，精诚为大；陈列之品，持玉攸先。苟违礼经，神将焉飨？故博硕肥盾，无礼不足为丰；潢污行潦，有礼不嫌於薄。虽既灌之後，吾不欲观；而陈玉之前，故为彻奠。有年虽不由玉，无礼谁爱其羊？览甲诉之词，觉其小失；详监祀所纠，颇为合宜。
    ☆张彦胜
    ○露赋
    夫露者，阴阳之精气，天地之灵液也。秋冬浊而春夏清，於朝而生於夕，随时应变，不凝不积。遇物受彩，因象而光，滴滴沥沥，荧荧煌煌。尔其为大也，澄九天而净六合；尔其为广也。清四极而洒八荒。故能消歇氛埃，生成草木，幂ャ千品，沾濡万族。其泽厚矣！其润深矣！愿闻其始，试言厥初。兆自元气，生於太虚，巨人饮之而不死，上古吮之而穴居。天无云兮珠的，野有草兮玉扶疏，写虫鸟兮为篆，怀蛟龙兮著书。河洛建都兮气均风雨，甘泉筑馆兮名亚储胥。或泛滟池台，或葳蕤竹柏，鸣兮色紫，鸿雁来兮光白。露之为德也，天乙所以为王侯；露之为文也，诗人所以歌《召伯》，既因甘而作颂，称未而留客。
    是时鸷鸟初击，鸣蝉向晚，悲九节之相催，恨三危之路远。或乃幽闺织妇，初下鸣机，徘徊空院，怅望秋晖。洞房月入，罗帐萤飞，看鸿雁之将度，怨良人兮不归。洒交颐之玉箸，苦寒露之沾衣。至如关山气寒，瀚海风急，胡侵陇塞，兵屯马邑。征人此时，思归下泣，不觉涟如，沾我衣湿。别有洛阳才子，人间秀士，远自岩曲，来游学市。有恨惊心，无人知己，闻坠叶而叹息，对浮□而愁起。凄凄兮若有亡，睹蒹葭之苍苍，惜白露而为霜。宋大夫闻而叹曰：“岁乎不我与，一寒一暑。昔时春晚，拂杨柳於南津；今日秋深，落芙蓉於北渚。古人未达，平生羁旅，君何为而绝弦，感知音而相许？”重曰：“白日黯黯兮秋风多，绿川萧萧兮空水波。闻郢中之有曲，试调露而为歌。”歌曰：“天降气兮地凝精，皇德茂兮芝盖平。金盘渍兮玉杯清，叶有露兮落有声。辽东之鹤中夜惊，日南之鸡凌晨鸣。华山柏兮多珠露，松子服之得长生。”
    ☆张太古
    ○对观生束判
    〈庚补观生，所学未就。其师同算生例，徵束。诉云：“盖伎术不可为例，必其抑纳，遣出几何？”师曰：“算之伎术。”生终不伏。〉
    天地设位，羲和配职，节气序分，保章有典，叶四时之明著，授生人之出入。庚来就学，补我观生，朝视祯祥，夜瞻恒象，愿知分野，思辨华夏。未明蜀使之来，尚昧严陵之坐。师徵其礼，同彼算生，以观七宿之功，援引六觚之事。尚乖著业，徒尔受财，虽勤望於束，终难同於伎术。生之不伏，颇同无犯无隐；师之固求，有异惟贞惟一。各宜知理，奚至费词？
    ☆张叔弼
    ○对引弓不中判
    〈兵部奏善射人署为列校，遇敌引弓，悉不中。大将论之，所选将依格式。〉
    射以选德，期於御武，引或不中，病在即戎。瞻彼夏卿，置兹列校。行乎历试，采五善於礼容；俾其载张，徵七札之武力。然以进不失鹄，取必穿杨。授受皆据於格文，是视靡求於战胜。戴兴论，虽绳阙事之非；司马与能，难加有司之罚。
    ☆王渭
    ○为族兄瑗谢守度支尚书表
    臣某言：伏见诏书，以臣族兄瑗守度支尚书。三元告庆，万国朝宗，荣命与璧月相辉，厚泽与金云并润。顾其疏薄，宁不震惊？臣某中谢。臣闻坳堂之水，必胶於置杯；曲木为资，无阶於刻桷。何则？适用之风斯替，其效靡成；失材之道既彰，厥功章著？相彼庶物，尚或其然，矧伊名器，理难冒居。微臣自料浮浅，业艺何甄，德匪润身，学惭为己。文辞小道，曾无沉郁之才；刀笔浅能，非有精明之举。特以夙因多幸，奉承华，犹见录其疲骀，且弗遗其菅蒯。高荣好爵，叠委屡縻，入掌便繁，傍参侍从。自然积步，竟惭一割，窃妨贤路，深希退托。降阶之念，空誓丹愚；昭著之恩，更彰纶绂。差肩六尚，方驾八元，内省轻，义无冒。
    伏惟陛下明兼七曜，照及九幽，宁在微臣，近亏则哲。特愿褰兹旒纩，察是刍荛，回此如纶，矜兹匪石，则失善之应永息，得人之美载扬。物议允谐，朝经式序。
    ☆王系
    ○对廪无积粟判
    〈得甲为县宰，廪无积粟。人言其过。曰：“蓄积於人。”〉
    设法安人，守官之能政；革弊易俗，经邦之茂典。必从宜而有素，岂循常以见称？甲恤隐在怀，利为任。思丰壤以务本，患杼柚之将空，亩税惟轻，地利斯尽。庶无捐瘠，俾家给而藏；嫌於聚敛，何县廪是积。况《诗》剌重赋，《传》美宽征。鲁公不足，闻诸有若之对；齐国以富，实资管仲之言。曾谓举善，奚其数过？但恐永图难继，凉德不堪。苟阙斯人，容无效此。
    ☆王运充
    ○对亚岁上樽阙酒判
    〈亚岁遇群吏於庭，将赐以樽酒。所司阙供。〉
    主上大明，临下有赫。国章式序，天秩孔昭。亚岁崇时见之仪，群吏修会同之礼。倬玉阶之仗，左右薰风；颁金彝之酒，东西湛露。庭实千品，间皮马以分行；朝会九宾，错华虫而杂燕。羽觞无算，元泽初流，兕觥其，皇欢以接。赐上樽之旨酒，帝命空沾；承大圣之鸿恩，天厨不给。眷言此咎，罪莫重焉！所司罢供，实违常典。既罹深罚，邦有常刑。
    ☆王雄风
    ○对造室判
    〈丁为室，斫其椽而磨之。法司科罪。诉云：“新加三命。”〉
    《易》称上栋下宇，《礼》载度堂考室，眷言崇饰，诚有等威；动而或逾，过则谁任？丁沐我皇化，策名清时，既登大夫之职，方用少牢之礼。爰修其庙，载饰其椽。斫之则通，砻之未可；事且非据，法实难容。寻《考父》之铭，虽同三命；徵《谷梁》之传，则僭诸侯。宪局所科，罪斯得中。
    ☆王重华
    ○对县令祭山川判
    〈乙为邑宰，祭其封内名山川。将按其非法。诉称：“旱甚，所以祈之。苟利於人，不敢避也。”〉
    山川咸秩，嘉其以灵，雪霜不时，於是乎，县斯设，典礼孔明。乙职惟奉公，思不出位。百里行善，且在子男之列；十伦展祭，爰僭诸侯之封。孰谓鄹人，不如林放？固宜按法，曾是简彝。必也骄阳害时，司啬惮暑，诗歌太甚，义救如焚。信靡神而不宗，在精祈而则可。用宁旱，难责规为。虽欲正名，如其恤隐。不乏吾事，须旌墨绶之贤；空惜尔为，无允彤之举。
    ☆王嵩岳
    ○孔子石砚赋
    昔夫子有石砚焉，邈观器用，宛无雕镌。古石犹在，今人尚传。从叹凤兮何世？至获麟兮几年？世历近王近霸，年止几徂几迁。任往回於几席，垂翰墨於韦编。时亦远矣，物仍在焉！非圣人之休，安得兹而不涓。洎乎俗远圣贤，教遗齐鲁，列庙以居，先师攸主。上荧荧以光澈，旁幂幂以色固，介尔坚贞，确乎规矩。
    昔诸侯立政，周道无闻，嗟礼乐之仍缺，叹诗书而未分。圣人乃启以[B14A]贬，垂以典坟，必藉兹器，用成斯文。盖石固而人往，亦事存乎砚云。至乃方质圆形，铜模龟首，雕饰为用，陶甄可久。横彩烟而不绝，添绿水而常有。岂如石焉，斯为不朽。昔偶宣父，厥容伊何，旁积垂露，中含偃波。时代迁移，去游、夏而弥远；日月逾迈，变炎凉之已多。别有逢掖书生，献策东京，仰希先哲，攻文後成。叨秉笔以当问，愧含毫而颂声。
    ☆王子先
    ○进贤冠赋
