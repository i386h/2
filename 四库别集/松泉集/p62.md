<!-- { "loadSidebar": true } -->
　　基命造邦之统揽形势之浑雄仰宫阙之素朴缅英贤之勲绩懐徳化之忠厚华实之毛充牣防濡之泽鸿厖穆然
　　逺念知夫天作帝省之勤所以孕虞育夏甄殷陶周者厥有所自爰摅
　　寳墨掞
　　奎章思若涌泉笔不停缀勒为斯赋垂示无极乾坤之容日月之光云霞之采山海之藏覩化工而雕缋纂组不足以为色闻韶濩而铿锵考击不足以为声彼研京十年练都一纪者曽何足以仰企万一哉【臣】等征金匮之秘稽延阁之储旁罗四库缀缉二酉疏举征引多惭漏畧附名简末荣以为愧【臣某】等敬跋
　　恭跋
　　御书大寳箴巻
　　钦惟
　　皇上敬修典学渊粹性成
　　勅几余暇游情艺圃经籍子史不释于御毫翰所寄皆有闗道法治体之文唐臣张蕴古大寳箴
　　天笔所书大小不啻数过此巻特以小楷结体葢因宋牋精致最于运墨为宜就其尺幅分布而成者也夫文皇为造唐令辟又工词藻蕴古之献此箴以记室擢大理丞被束帛之赐可谓一时荣遇然考其施于有政者不过以文相赏而已我
　　皇上法天勤民无少暇逸尤时即前古之箴规用资考镜以
　　生安上圣不弃羣言体味之余临池寓意行间墨彩端庄精丽兼有钟繇力命羲之黄庭乐毅诸帖笔法而兢兢干惕之神理盎然流露于其间此栁公权所云用笔在心者也【臣】等朝夕　禁廷幸得瞻仰锦贉秘寳神动天随龙跳鳯舞之妙有非赞叹所能尽而于圣学之健行不息一日二日念兹在兹无往不以适心者治心窃幸得管窥防焉敬拜手稽首诚于巻末
　　恭跋
　　御书宋牋
　　仰惟
　　皇上以天纵之圣懋日新之功虽
　　几余游艺有以见行健自强之用自古临池名迹既集其大成
　　奎章寳墨巻轴充栋而好古敏求犹复孜孜不息恭绎圣制诗中有感于米芾十万纸语而取其致力之勤黾此巨海不择流泰山不辞壤之宏量也以宋牋质粹而古笔墨相发乃涤迹更书此艺林向所未闻而即集缇囊御再澣之盛徳也张恺执艺小臣以微能荷防鉴赏亦且依
　　日月而不朽此因材器使葑菲不遗之大用也屡年宸翰俱臻神妙乃不以已至者为难能而精益求精入道天然独抒心得此
　　圣学之纯亦不已所由日进无疆也即书法一端而全体具见
　　勤政諴民之暇涵养从容进而不已至于如此【臣】等幸侍
　　清秘心殷钻仰惟自愧樗谫不克警奋以仰副万一云
　　恭跋
　　御题董华亭临十二月朋友相闻书卷
　　唐人月仪书有二一用章草体其一结字纯是唐人而圆婉丽宻于防礼旭素外别为一家思翁用本家法临之行笔顿挫夭矫苍秀之色浮动纸上跋语云得之淳熙续帖公于晋唐名家无论刻本墨迹手临不啻数百种至老不倦公书似以天资胜而功力之勤乃非人所能及用力者收名也逺信哉静海衣园少司空收藏文敏墨迹颇富其草书以此为冠今年六月
　　皇上徧临董书司空燕见时
　　天语垂询因进
　　御览上手临一通仍出原卷归之司空
　　御笔题香光契妙四字于卷端以志其事
　　上以天纵神姿娱情毫素秘府所储名贤翰墨逺出宣和之上
　　几暇临池摹仿殆遍此卷偶经
　　睿览即邀
　　赏遇重以
　　寳墨留题无美不收与人为善之意随时流露如此不独司空珍为世世瓌寳实艺苑千古盛事也卷后思翁二跋一是此卷原题其一亦用章草体疑公别有临章草本不知何时轶去遂取跋语与巻首唐人月仪帖五字附益此巻近代吴门骨董真赝杂出往往而然高文恪号为精鉴之尤或偶未之察尔此巻本唐无名人书思翁亦谓出元和以后而不详其人张文敏题籖谓仿吴通元不知其何据也　直庐借观敬题
　　恭和
　　御题梅花三昧甲观诗后敬纪
　　梅花三昧甲观一巻第一幅徐禹功雪梅晁无咎题栁梢青十词其后有赵子固两跋又张雨一词即附其下第二幅吴瓘蓓蕾梅梅仅一梢其旁布竹数叶葢取苏诗竹外一枝之意简而有韵前有自题一词瓘字莹之号竹庄后有髙仪甫絶句一首并书江山月七律第三幅吴仲圭老干梅为竹庄作后为长跋书法苍劲粗服乱头姿态横出吴匏庵杨循吉黄云三人题其后最后题者徐守和并和补之十词再题一词书不甚佳差无俗状守和之为人无可考名欵下有虚朗斋小欵意其为句曲外史流也前题籖曰梅花三昧甲观标识诸书畵人姓氏而不及徐守和当在守和之前后署小清秘阁而不名亦未详何许人也巻以丙寅冬入　秘府亟加珍赏各有
　　御题并为长歌书于卷首而命【臣】诗正暨【臣】由敦恭和谨按宣和畵谱米芾畵史宋以前无墨梅有之自释仲仁始黄山谷谓其变黑为白而叹为超凡入圣遂擅千古此补之师承所自禹功又补之髙弟故精诣如此其后吴仲圭王元章辈皆以墨梅著名竹庄名不甚显而仲圭推许独至殆非虚奬山林寂寞之士率意墨戏好古者聫缀成卷数百年后有此殊遇信艺苑中佳话【臣】等侍　直清燕得纵观妙迹欣幸实出望外惟赓和天章走僵顔汗欣愧交并爰私记其概于和章之末
　　恭读
　　御制雨猎篇
　　御制诗雨猎篇有儒冠着制和门之句知制为雨衣而忘所出因捡康熙字典则注引六书正譌乃覆捡六书正譌方知出自左传哀公二十七年成子衣制杖戈立于阪上杜预注制雨衣也韵防小补亦详载左传于制字韵下不知字典何以据正譌而不明征正譌所引之左氏至邵长蘅韵畧并不载杜注一觧但云衣也北山移文焚蕙制而裂荷衣弥増陋略矣刘司寇延清典丙子京兆试硃卷中有变本加厉及少双寡二语诘诸同考皆不能对但有谓曽见方朴山时文中用此者既乃知变本加厉为李善文选序少双寡二则汉武赐吾邱夀王玺书载汉书本传凡遇此等不可不博考来歴生吞稗贩剿说蓄疑祗自贻悮耳
　　恭读
　　御制新正试笔七律
　　乾隆乙亥元日入　直恭读
　　御制新正试笔七律二首有底借新诗纪顾清之句质之同人皆莫知所出后捡东江集乃有乙亥元日十峯饮师邵东斋出予家桂饼师邵有诗自墙上递至奉答之作因服
　　圣制用事精切留意博冾一至于此猥以空疎簪毫谬备
　　顾问曷胜惶愧恭纪以示子孙
　　时晴斋跋
　　右军快雪帖烜赫千古
　　三希宸翰屡得拜
　　赐顷以长至前一日于斋次防
　　赐展临金粟牋一幅
　　御题絶句有时晴快雪对时晴之句因以首二字顔斋仰天宇之清明騐休征于时若
　　云汉昭囘
　　荣光永贲敬志所自垂示无疆

　　松泉集巻十四
　　钦定四库全书
　　松泉集巻十五
　　吏部尚书汪由敦撰
　　跋二
　　跋周易本义
　　汉艺文志易经十二篇顔师古谓上下经及十翼为十二篇此东汉以前之旧也以文言八卦中者自费直始至郑康成王辅嗣遂合彖象文言于经程传所从本是也吕成公得嵩山晁氏所编古周易复定为十二篇朱子本义从之明初传义兼行遂析本义而合于程传今监本耑行本义乃篇次仍依程传非朱子之旧矣此刻仿宋椠一依本义成书髙曽矩矱于焉足徴良可重也于潜徐君潜昭得是书属司业晋江陈先生为定音句予复加审校因书以纪时日壬子三月既望
　　跋手録春秋名号归一图
　　初肄业三传苦其氏名字諡官爵国地错举互见或一简之中或数十年之后习其读而废失之者屡矣欲条举异呼彚为一帙以备遗忘而多故未暇适读纳兰成氏所刻经解得冯继先春秋名号归一图与余意颇合但间有舛漏耳因録置巾笥以为他日起本
　　跋手録诗所
　　诗所四巻安溪李文贞公着其发明郑卫不删之防精凿了当令吕成公复起羣疑亦当尽释豳雅豳颂朱子虽尝引其绪而未敢自信公毅然主之而为之畅其説要固不易之论也至其属词之雅洁训义之渊懿则朱子而外説经者举莫之逮庚子夏蜨园徐公从公孙立侯传钞经　进诸遗书余因得而伏读遂手抄以归丁未夏立侯以刻本见示葢至是而海内家有其书矣余既以先覩为快且尝役毫楮费日力不忍弃也乃跋而藏之于家立侯承公意用顾宁人诗本音为训则余书之所未备云
　　跋韦昭国语解
　　年来觅韦昭国语解于京师书肆迄不可得今年秋衍圣公广棨入
　　觐饷以家刻国语发而读之韦氏之名没矣而注则全装成适有知武举之
　　命乃擕之棘闱以公余为之句读其譌字及篇段之不当属而属者舛误不少惜不得善本是正率以意改之浃日而卒业喜天之假以日而惬所愿也书诸末简以志幸
　　读荀子书后
　　荀子言根乎道而行文委曲纡徐以畅其防孟子而外卓乎为诸家冠葢老子谨严庄列恣肆惟荀氏理近正而辞大醇不独唐宋名家多从此出即汉京贾董亦多依仿其文辞愚谓学文之士读六经论语而外当读荀子荀子熟秦汉以及八家举包孕其中矣
　　校后汉书书后
　　雍正十年壬子夏呉郡沈君颍谷来京师应京兆试箧中擕班范二书是前辈何义门先生阅本喜从借临沈于是书颇珍防而以予求之笃切遂出以相示予馆职之暇輙研硃批校事随日生屡作屡辍读志甫毕颍谷报罢南归因留列传六册俾予卒业自壬子五月至今十阅月乃得竣事何校皆汲古阁本而予所校后汉书乃钟人杰所开注文删削十不存五颇以为恨适同门陈紫澜购得此本校毛刻更精兼録刘氏刊误与监本畧同予一见欣赏紫澜慨然许以相易遂就加覆校良友之助受益良多竝疏巻末以识所自
　　评文选书后【三则】
　　予临此书始于夏四月望今以七月望后三日卒业幸侍清严得优游典籍实词臣之嘉遇爰恭纪嵗月以志圣恩【其一】
　　西苑直庐距寓次至近率以日出后入直阅此书则当辰已之间未尝逾午中间惟长至致斋暂辍数日余未为他事所夺故得了此予初入馆阅三国志时反不能如此专一乃知人事酬酢最足妨功而业举子者乃日以应酬为事无惑乎业之日荒也同日又记【其二】此毛氏初刻后康熈丙寅钱士谧重校已改补譌字如七发脱简及雪赋空行皆已补正而何校尚刊改如此其多固知校书大是难事【其三】
　　书韩文考异书后
　　康熈壬寅馆大司空蝶园先生家以李文贞公重刻浙西人藏宋本韩文考异用硃笔校正随手圏防一过其紫笔则灵臯方君评本也雍正戊申衔恤南还复读一过时所用乃蓝笔最后于李玊洲同门处见何义门前辈评本用墨笔尽録其评语义门于诸书参互考订爬罗抉剔不遗余力时有繁过当处要是第一细心读书人可为粗疎浅畧苟简之药予所临若两汉三国志文心雕龙史通文选及此书皆时置案头且喜借人转临以广其传云
　　书朱子与长子书
