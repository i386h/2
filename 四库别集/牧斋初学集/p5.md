<!-- { "loadSidebar": true } -->
曲栏阴霭意萋迷，发兴邀宾走尺蹄。已剩宿云遮绣幕，更添微雨作香泥。 
花间沾湿春衣好，屋里回旋舞袖低。著屐赏灯君莫笑，风光正在小楼西。 

（次韵徐大于王别后有忆之作） 
月午花深底样愁，更堪泪眼送归舟。他年结子空悲杜，前度看花尚忆刘。 
人可意时无那死，物牵情处信知尤。柳丝不断西陵梦，挂纸知君到秀州。 

（别后有忆赋七字句请牧翁同作（徐于）） 
触忤闲肠旧置愁，追怜夜壑早亡舟。情牵嫩柳曾伤李，选唱新词绝似刘。 
投老余痴堪自笑，为花添瘦任人尤。惟凭月落孤衾梦，觅遍虚无更九州。 

（再和徐于前韵） 
万斛风帆不载愁，多情一别类沉舟。生憎燕子辞王谢，错怨桃花赚阮刘。 
人为风怀偏易老，天因离恨也多尤。君看东海还清浅，或有神芝出祖州。 

（柳絮词为徐于作六首） 
唱断苏台《杨柳枝》，春愁如线又如丝。古歌旧恨君休记，听取新翻《柳絮辞》。 

△其二 
送郎莫唱《杨柳枝》，生憎一簇更千丝。柳枝只解绾离别，柳絮随郎无尽期。 

△其三 
白于花色软于绵，不是东风不放颠。郎似春泥侬似絮，任他吹著也相连。 

△其四 
乱点新妆拂画眉，玉楼春尽倚栏时。随风乍可沾泥死，莫作浮萍逐水移。 

△其五 
高下萦回度好春，悠扬如梦又如尘。风流性格依然在，争似长条解绊人。 

△其六 
柳絮新歌续《柳枝》，情尘如浪泪如丝。沈园柳老绵吹尽，梦断香销向阿谁。 

（次韵徐于伤故伎词二首） 
桂华落尽影□娑毛，日夕牛羊上垄多。记得当年歌此曲，引声不忍到嫦娥。 

△其二 
艳质娇歌宿草前，清明拜扫已多年。秋风舞尽双蝴蝶，还是春来送纸钱。 

（泽州王述文侍御罢官里居诒余书曰杜门无事灌畦教子公为我赋诗以发雀罗蝶梦之意遂属善画者为二图以寄各系五言十韵书于卷尾） 
△雀罗 
落薄休官日，萧条却埽初。高轩多去迹，连骑少来车。 
鹤盖阴方散，龙门阪遂虚。陆潘槐柳在，赵李履綦疏。 
宾客何劳谢，蓬蒿不用锄。无媒荒径路，有雀下阶除。 
剥啄儿童喜，嬉游伴侣如。张罗还寂寂，避网亦徐徐。 
弹射珠堪惜，飞鸣粒愿余。物情君自见，莫学署门书。 

△蝶梦 
愕梦前尘外，浮生一枕余。蛇钩身入定，蝉蜕息还虚。 
寐熟眠龙稳，神闲化蝶舒。良宵看栩栩，清昼想蘧蘧。 
牵惹游丝并，懵腾戏幔如。花明魂荡漾，日暖影于徐。 
□去茶烟缓，惊回枰响疏。莺梢酣后，燕语欠伸初。 
莫辨蕉隍讼，何因鼠穴车？与君聊作伴，昔昔愿为鱼。 

（寄泽州张吏部（光前）四十韵方闻屯留暴给谏之讣诗末悼之兼怀张藐姑甘州） 
前年入都门，逢君戒徒御。班马鸣路岐，斜日寺门暮。 
冲风起御沟，落叶满行路。沧海忽□尘，市朝了非故。 
君既自免归，余亦见抵去。小人无远虑，戢身守沮洳。 
(衤发)(衤□)即田功，□□省鱼具。公上给耕桑，伏腊俟牧酤。 
屏迹徒墙面，端居类穴处。痴痴钻纸蝇，兀兀蛀书蠹。 
剠劓刑或免，□颡疾已痼。吾衰何足云，终焉其殆庶。 
闻君方乐志，筑室理园圃。王屋面轩窗，天井负楹柱。 
丹林被翳荟，沁水径回互。林峦却复迎，烟霭溃还聚。 
花药春荣繁，燕麦冬暄布。潜藏养气志，荡涤放情愫。 
明月见啸歌，清风起毫素。鸣鹤哀居贞，渐鸿贵仪羽。 
三晋饶云山，中条郁西顾。秀发著眉宇，屈盘俨负护。 
风堤绛守池，览照王官墓。参井畜气润，灵境神所居。 
被褐矜怀抱，登朝好修(□雩)。掩抑避谣诼，局促事翁妪。 
一朝谢羁绁，惧梦喜得寤。游观极俯仰，天其为君助。 
人生皆旅人，劳劳苦寄寓。功名如轻尘，富贵比危露。 
嵯峨暴公子，柩车出通潞。淖约藐姑人，荷戈酒泉戍。 
膏火自煎熬，驷马带倾仆。不见黑头公，策免羡徒步。 
修门杳何期，灵琐邈难诉。脱发宁恋梳，截足肯适屦。 
有酒且当歌，方时莫量雨。盛壮欣乐康，□晚足暇豫。 
看君□鹏游，笑我尺□举。长谣匪遂歌，聊以代晤语。 

（苦雨叹） 
东南天漏何时好，一月愁霖失晴昊。卑湿尝看墙壁昏，繁翳不辩窗□晓。 
羲和望舒停辔御，商羊黑捩肆鳞爪。檐溜铿訇如撞胸，点滴□□欲贯脑。 
蛟蛇蹙拶争平陆，蛙黾跳梁上木杪。未须沮洳愁九谷，且自□烂悲百草。 
今年献岁已发春，雨雪稍迟震电早。玉女忽随滕六笑，雪师兼把雷车掉。 
阴阳攒簇并一时，天公号令肯颠倒。占年谁与问《乙巳》，纪事将无类《乙卯》。 
为箕为毕各有好，恒雨恒□责非小。老农嘈嘈亦何为？归来蒸薪避行潦。 

（寒食后雨不止书示邻里） 
甲子冥冥雨浃旬，愁霖高揖转伤神。今年寒食真无火，何处烟花别有春？ 
呼妇鸠还勤过我，窃脂雀亦窘如人。自惭及物非吾事，早饷邻翁有束薪。 

△其二 
从星不辩毕箕文，行雨谁将点滴分？近霭浑疑平作地，远山直恐化为云。 
江乡虾蟹还遗种，海国蛇龙敢乱群。拟上天公笺一纸，老农可许绿章闻？ 

（画士张季挽词） 
一棺寂寂掩柴菅，零落贫交渍酒还。侠骨千年埋傲兀，孤坟三尺起孱颜。 
松头月□新封土，花里莺啼旧隐山。粉绘不随长夜尽，数峰依约暮云间。 

（赠陆墓邵叟是僧弥之父） 
蓬蒿三径少追扳，中有高人善闭关。忙为市南行药去，闲从城北讨春还。 
斋时妇料供僧米，画里儿皴过雨山。寄语道旁名利客，青门原只在人间。 

（金坛于润甫酿五加皮酒为南酒之冠润甫与缪仲醇友善仲醇善别酒酿法盖得之仲醇今年润甫酿成损饷而仲醇亡矣赋四十二韵奉谢并悼仲醇） 
我饮不五合，颇知酒中味。苦爱北酒佳，芳香入梦寐。 
频年再出山，衰迟受颠踬。不独恋官爵，兼亦为酒累。 
自从归田来，道远苦莫致。吴酒负虚名，往往烦饷馈。 
□糟与啜□，委顿非吾志。恶酒如恶客，其性悍而鸷。 
撑肠芒角起，薄喉炉炭炽。甜酒如小人，其性柔且迟。 
口吻滋嗫嚅，关鬲长脂腻。我性与之违，何能强周比。 
入盏先皱眉，沾唇已蜇鼻。方当困幽忧，况复苦阴□。 
无帚孰扫愁？有钩不除睡。朝来送酒人，远自金坛至。 
未暇洁尊□，先呼击泥埴。黄柑洞庭春，云露石湖贵。 
犹嫌金醴薄，不羡松花细。肃如见君子，寒清沁心肺。 
蔼如近美人，光风泛肠胃。云阴解翳驳，莺花见明媚。 
暄如踏春阳，泠如坐月地。头风愈眩运，末疾起重(□追)。 
螟蛉息嘲啁，雷霆断惊悸。丁宁戒室人，此物吾所嗜。 
升合谨斟酌，朝夕手封闭。频烦看瓮面，促数涤饮器。 
不畏大户嗤，但恐后车匮。中年多哀乐，昔游尽憔悴。 
我友缪仲醇，别酒号渠帅。生平家人产，强半营酒事。 
劲正本式法，清浊剖泾渭。酒家有南董，此翁庶无愧。 
一朝归黄壤，酒□闭空笥。盈尊不能饮，坟土空复渍。 
感君饷我酒，知君有深意。安用圣人为，饮此尽日醉。 
我醉亦易醒，君酒难再乞。流涎忍口馋，信笔作诗戏。 
羡彼公孙朝，封麴成委积。从君赁酒城，愿为此中隶。 

（金坛酒垂尽而孟阳方至小饮作） 
佳酝那能不共持，开尊欲酌便相思。曹公自解沉吟意，陶令偏怜顾影时。 
杯尽政如春去急，壶倾可奈客来迟。一觞莫笑频相劝，无酒明朝更诉谁。 

（顾炳秀才遗书索饮有醉吐丞相车茵之语作七字句报之） 
糟丘且莫叹沉沦，汉世君看尚酒人。已见相公呼后舍，更闻驭吏欧车茵。 
无多酌我终须醉，时一中之颇近真。却笑杨雄老投阁，鸱夷瓶井向谁论。 

（与顾秀才饮酒作） 
无花颇恨司花神，有酒偏宜冲酒人。但看当筵浮大白，何愁后阁走穷宾。 
桑间布谷催耕急，树上提壶劝饮频。我老君贫何所作？商量同占醉乡民。 

（以顶骨饮器劝酒次秀才韵） 
风雨阑珊春暮时，衔杯莫问夜何其。酒旗已分临天驷，饮器休辞倒月氏。 
新庙还应祀仪狄，后车定合置鸱夷。中山醉死真堪羡，千日无劳问醒期。 

（短歌答博罗韩孟郁博士） 
昔年留君醉燕市，东方兵起君归里。今年君官南桥门，我已久褫头上巾。 
人生相知苦难见，何异秋鸿与社燕。感君寄我长句诗，怀袖殷勤置君扇。 
东华茫茫旧尘土，我已无梦君何诩。花砖日午啼村鸡，铃索萧闲睡鹦鹉。 
与君俱已鬓如丝，可忆青山有宿期。广文虽泠官犹在，吴市相寻定几时。 

（文三启美次余除夕元旦诗韵见寄叠韵奉答兼简文起状元） 
奇石名花错盎盆，清言竟日寡寒温。停云家世红栏里，邀笛风流白下门。 
芳草闲庭新度曲，桐华小院别开尊。廿年游迹如前梦，每向空斋屈指论。 

△其二 
信美芝兰接砌除，依然布褐共闲居。雾深欲隐南山豹，风积能搏北溟鱼。 
陆氏有文尝互评，谢家无梦不堪书。对床风雨听萧瑟，珍重衡山旧草庐。 

（代鹤答） 
轩墀会是误恩来，野性终期碧海隈。承日自怜丹顶在，梳风未忍素翎摧。 
长鸣半夜知谁和？静立闲庭耻受媒。惆怅玉京稀伴侣，为君三叠舞琴台。 

（赠竹深堂鹤（徐于）） 
野鹤婆娑舞竹深，疏帘隐几对萧森。长鸣自吸三危露，独立孤舍万里心。 
未许轩墀分气色，漫随鱼鸟看升沉。可因弹射年来甚？祗是幽栖合在林。 

（和徐于悼响阁前小松之作） 
新松无复倚疏篱，想见亭亭偃盖姿。风过尚传清梵语，鹤归还认旧栖枝。 
谶符十八终为梦，寿到千龄亦有期。犹胜不材樗与栎，空令匠石笑支离。 

△其二 
提壶自挂石栏前，每为庭柯一怅然。可是孤根难蛰地，也应造物忌参天。 
未成鳞甲先供伐，稍出蓬蒿已被镌。回挽沧江更谁是？直须云壑卧千年。 

（孟阳载酒就余同饮余方失子叠前韵志感） 
别后春醪忆共持，多君载取慰相思。岂知河朔开尊日，正是延陵丧子时。 
醉死却输刘白早，忧来还恨杜康迟。淋漓戏墨灯前事，ネ壁书窗更泥谁？ 

（三叠韵答孟阳慰余哭子作） 
中酒心情不自持，如魔似病搅人思。懵腾残梦花飞候，寂寞空梁燕去时。 
老觉繁霜侵鬓早，愁看明月入怀迟。凭君一笑聊相共，开口来朝更向谁。 

（亡儿后拆所筑月台怅然有作） 
月台平筑子城隈，一日娇儿上几回。思子不堪频怅望，伤心无复倚崔嵬。 
栏倾似逐风鸢去，槛拆谁牵竹马来。又恐他年雏鹤返，不知城郭认楼台。 

（登茅山三首） 
