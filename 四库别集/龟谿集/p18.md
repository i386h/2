<!-- { "loadSidebar": true } -->
　　王正谨始人綂开端惟时耆英宜享寿祉伏惟某官才周庶事学富多文方茂对于春祺谅亟还于天阙过防庆问第切感铭
　　回赵相公啓
　　比者滥膺诏綍叅执政枢未遑坐席之安更躐朝班之峻宠私沓至控微恳而弗俞忧责并加抚衰踪而靡称惧形心骨愧溢面顔伏念某出自寒家本非逺器干禄之学曽不足以禔身负薪之言夫岂堪于谋国顷縁虚奬驯致彻官乆贻尸素之讥甫遂归田之幸圣恩未既遽因簪履以见收愚虑已殚无复丝毫之云补不图两月而阅三迁属当郊垒之多曷赞帷筹之秘深知忝冒积负兢惭此盖伏遇某官道合天民才优人杰功高社稷乆登翊于睿谟望重搢绅专綂盟于善类夙借吹嘘之力曲为根柢之容遂使衰年复叨殊用崇墉在望尚稽感臆之陈寳翰流音亟辱庆缄之贶铭藏之至敷叙莫周
　　与浙东安抚赵相公啓
　　伏审某官上丞相之印辞荣庙堂分刺史之符作鎭藩服俶开盛府诞布寛条想风采之一新知歌謡之四出伏惟某官忠存社稷徳冠天渊出扶邦运之危上简帝心之眷沛然膏泽既得百姓之心赫尔威名方制四夷之命决防已定脱屣如遗兹高谢于成功以大振于頽俗平津之开东阁翘材尽萃于一时裴度之守北门殊礼伫观于他日公归未晚人望如斯退省衰踪乆叨末契钦勇退之节虽逖想于高牙赋遄归之诗即首迎于华衮依乡之切敷叙曷殚
　　知枢密院回前执政啓
　　里巷投闲方少休于疲曳岩廊图旧俄复玷于宠休顾陈力之不能当试可而乃巳靡容控避祗负兢慙某綮寡闻尫羸多病昨以耝耰之质进与庙堂之游过计拳拳虽有徙薪之虑空言落落卒无横草之功恐孤奉于明恩期退藏于晚歳不图逺外犹累简求位唯枢机之臣职在甲兵之问未之学也岂能忘尸素之忧方且图之何以济艰危之防拊心惕若承命赧然伏惟某官【云云】致是迂愚复兹忝冒时哉不可失固欲勉于着鞭老
　　矣无能为诚恐贻于覆餗尚祈告教少逭谴诃犹稽柔牍之修遽辱珍函之贶谦光所逮朽质为荣愧感交深控陈难尽
　　赵相公
　　盛徳冠时勲名盖世身虽勇退委万钟如脱屣之轻计或决行措四海若覆杅之固素縁知睠尝赞设施
　　韩宣抚刘宣抚
　　忠贯神明功存社稷将制四夷之命共图九庙之安
　　李相公席叅政
　　盛徳冠时杰才经世心存王室每敷纳于嘉猷力挽人材专统盟于善类曲敦交际公赐揄扬
　　孟留守
　　厚徳鎭浮殊勲翊世典刑所属暂司留钥之严体貎方隆将拜制麻之宠曲敦交际公赐揄扬
　　李尚书
　　直道立朝精忠许国曲敦交际之旧每借揄扬之私














　　龟谿集巻十
　　钦定四库全书
　　龟谿集巻十一　　　　　宋　沈与求　撰杂文
　　碑　记　赞　铭　赋　乐语　疏祝文　防题湖州徳清县重修孔子庙碑
　　予少时尝闻诸长老言吾邑初脱五季之乱人乐更生敦朴力穑未知学也大中祥符间予从祖书记始以儒学中进士甲科名称借甚乡党荣之邑之子弟遂风劝于学其后正议大夫卢公父子踵取名第翺翔要途而学者日寖以盛故有孔子庙基下制狭既不足以掲防妥灵而衿佩野逸弗克羣处迨明道壬申之歳河南窦充来是邑讯之卜人以为余不溪来自天目之山注于邑之东南两山挟之秀气横出宜益有搢绅之祥乃作今庙直巽之隅高明亢爽非复旧比而文雅之士班班出焉阀阅相望若应厥卜予结髪亦肄业其中弦诵之声犹可想也中间朝廷兴学而有司便事仅于旧宇丹垩而已矣然自初考卜迄今百有三年而墙屋頽圯草茀于唐庙貎虽存丹青缺落使人喟然有宁不嗣音之叹春秋祀事着于令甲而器币牲牢之荐弗备弗蠲神用不享太末郑如几隐居溪隂一日过予曰吾侪儒服顾不若佛老之徒严奉其祠以侈大其师之说耻也已而率邑子沈良能相与告于邑令杨锬及凡境内之士大夫士大夫悉劝趋之争出缗钱以佐其费乃尽撤去门庑更立而一新之面势隅落虽因其故而栋楹显敞视昔则又加焉爰即两庑析为斋庐以待学者中严广殿像设巍然翼翼羣公绘事惟序观者为之屏息呜呼休哉实经始于绍兴癸丑之仲冬越明年春上丁行释奠之礼落成焉是日也予兄次律摄衣升堂谈春秋大防凡邑之士大夫济济在列咸有肃容邑令跽而请予文以记予谓国家遭金人之乱义士枕戈武畧是急然未尝斯须忘右文之事诚谓舍是则无以为天下也吾邑令乃能间抢攘之余导人所欲立学崇祀以夸四方是可嘉已乃为书其本末而系之以诗曰
　　余不之源来自天目注之两崖其势若束惟邑东南山萦水洑始建庙宫兹焉考卜士也来游文风载郁更时抢攘园蔬是鞠岂其山川秀气回复厥有吾徒输金委粟载新栋楹工靡程督有神司之不疾而速掲掲元圣端冕衮服羣公从之祀事孔肃嗟我令尹崇化表俗曰兴自躬往继前躅勉我士子荒怠则辱惟以嗣音岂惟干禄祥源泱泱庶来其续
　　披云楼记
　　宣和四年春秘阁曽侯自山阳移守嘉禾嘉禾在三吴为支郡封域俭狭而物产饶衍居民敦本好约雅称易治侯之治因其俗施教条数十示所禁劝民畏慕之相戒毋犯侯令越数月政成从容语僚吏曰郡虽小然介江湖之间水舟陆车孔道四出賔客之至无虚日顾其地洿下无高明之居以称燕游不足以壮千里观望盍图之先是内相叶公道卿于子城西北筑亭榜曰披云后人更名楼其实亭也庳屋三楹歳乆且圯又西北其户下瞰通阛烟尘宛转于几席间非登临之美侯乃以完堞余工悉撤去故屋其基増高培薄取他名材无用者更南乡为亭外施重檐而中敞之深明洞达丹碧粲然亭西挟以水阁曲栏横槛映带左右他日与客登焉送天末之孤帆迎海上之遥岑目力所穷与空为际更唱递啸酌流行神意徜徉如在尘垢外信哉披云雾覩青天仅足以方其快且适也侯举觞属某曰兹游乐乎子为我记之某以谓成坏哀乐奄忽之变在物也物不可以为常顾吾所建立有不可磨灭者物则托焉以垂不朽此羊公所以兴岘首之叹而湛辈反自哀之不暇也登斯亭也徘徊四顾盖吴越交兵百战之塲而勾践夫差之争雄也高城深沟有荒田野草之悲穴狐狸而伏防鱓也其人骨巳朽而其事为可哀也前年盗防潢池兵傅吾城连三日夜民大震扰天子至出禁旅讨平之盗去而城完因得创亭其上一觞相属是可乐也侯生于相家文章事业称天下设施当有大于今日者则名之传山川犹将托之不朽况斯亭乎故亭之成坏情之哀乐有不足言而侯之功名为可勉也于是乎书
　　水陆报应记
　　赵丞相云顷年关中闻有一士人被酒夜卧于道傍堆阜之上梦有人呼曰城南某人家设水陆我辈当乘此托生可同往堆阜之下有人叹曰一醉人卧于吾上出不得奈何未几前所呼者复至曰水陆甚盛但不甚精洁圣贤不降不为利益若有嘘嗟之声已而曰久饥粗得一饱其人复应曰饥甚虽一饱亦不可得是无福也旦而视之堆阜乃一古冢也鬼神之事茫昧难知然水陆报应甚多大抵不可不精洁今因儿子往妙香宫设此供故録示长老佛智大师绍兴五年七月丁酉必先书
　　刘希顔眞赞
　　目送孤鸿心彻寒泉风神散朗仪状毅然掀髯一笑呼吸云烟是为宗庙之贵器自号山泽之臞仙
　　葛鲁卿研铭
　　野人阙古沟获黟石研而异之以归于丹阳葛公公属其客吴兴沈某为之铭曰致而泽灵液之藏椭而丰瑞璞之章先生婆娑翰墨之天授兹器殆文字之祥也邪
　　客游都赋
　　南阳公数徴不腆之文然街谈巷语陶冩性情已即掷去如弃唾漫不复顾省宁暇着稾刺人目耶既数月公更书下饯客在门恐遂泯黙则为他日恨辄赋客游都因公悬弧之旦用以为寿其词曰客有梦游都之宫覩一公子缁衣绣裳下观蛮触之閧俨衷甲乎战埸俄而免胄四顾周章少焉休矣息闭影藏粤有一老长身臞然深衣而黒縁缓歌击节起舞蹁跹揖公子于下坐曰予方外之毳客不知人间礼法之严公子之贵也抑尝观蜡齿于列座访燕毛于广筵莫如予年长矣公子其自言之公子曰嘻先生其予也耶予生于三江长于五湖跨瑶光之象负温洛之书莲房晨嬉蓍室夜娱嗟日月之几何戴神屋其如初此犹未足以语寿也蓬莱岱舆员峤方壶以与夫瀛洲五山之根出没乎归墟彼举首以戴之从禺疆而递命者实予之徒也先生以为何如先生爵里奚居谱谍奚自岂周穆王之遗民抑丁令威之嫡嗣也不然何得渠略视予而以大老自恃耶先生曰有是哉子寿可期可以防计若予寿者盖不知其纪也一瞬目而千歳一举足而千里錬金气于丹台之炉导玉腴于华池之水引脰长啸声闻帝庭子夜沈沈天门未扃刷骐骥之捷步辈鸾凤之翽翎缥缈碧落徘徊紫清羣仙命予以九还之使持绛节而拥霓旌公子曽未免夫泥涂之累网罟之患岂足以族十五鼇而友四灵者哉公子曰然则奈何先生曰公子中温文而外徤武能纳新而吐故其亦寿之类也曷不舍奥渫趋爽垲以为生之卫也予闻南阳之墟下有菊潭公子其往游焉朝缓步而夕可至也酌余波之清泠撷遗芳之靡属霞觞而自侑渺天香之泛齿插子翼乎昆丘庶几阅少广之终始公子曰唯唯觉而赋之以荐乎南阳公之寿几
　　灯华赋
　　耿宵寒之不寐兮起揽衣而踟蹰无以散余之幽忧兮凭插架之丛书引短檠使置前兮聊纵观以嬉娱注膏油续余烬兮发双照之清矑曷孤光之炯炯兮含生意其斯须曾不根而自华兮骋便娟与扶疎初蓓藟之星悬兮葩萼烂其纷敷中郁勃而旁分兮荧明灭而乍无乍晻曀而蔽亏兮卒勤余之翦除悼飞蛾之扑縁兮犹若撷芳而采腴童子旁睨而窃笑兮曰此吉占奚忽诸茍御福其不祥兮余岂废书而改图忧喜聚门唯所召兮独何为此华之觊觎彼九华之葳蕤兮灼百和之淳苏散春风之列炬兮导珠翠与笙竽挟光景以舒秀兮纷荣落之自如岂其规福而乐黮闇兮盖以众而函胡相风釭之一枝兮属山泽之臞儒辨牛毛之琐细兮忘鹤发之萦纡縁桐君之药灺兮诧微光于邻壁之余童子曰噫嘻吁呼已见背于羣趋兮悲夫主人之愚余掩巻而三叹兮悼此言之甚迂物不可必兮神不可诬忽若太乙之下临兮醮青藜以烛余余何为感此嘉贶兮岂以夫余所读者道载而与之俱傥此花之可授兮传灯之老瞿
　　天宁节致语
　　一气周天水行恊而景风至千龄接旦火徳盛而荣河清是开震夙之祥实显神灵之异无疆受命有截倾心恭惟皇帝陛下秉箓颁常握图建极席庆紫霄之上匹休黄序之前经纬万方如家至而日见出入六合本神动而天随妙用中藏全谟外发振张祖考之丕绩兴起帝王之极功故得九庙延禧二仪荐祉壬辰纪运已验寳符之文甲子复元遂増神防之算爰属诞弥之节共霑燕衎之恩喜浃衢尊诚均封祝衍皇基于亿载发民讴于四夷臣猥以微生逢兹昌祚莫奏充庭之技徒赓击壤之音遥望天墀上陈口号欲识枢星纪诞弥天人端命抚昌期声函万歳腾驩颂节应千秋举庆仪金箧赐龄辉碧简珠囊荐寿肃丹墀何须更效南山祝艮岳连云自不移
　　馆待接伴少卿乐语
