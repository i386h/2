<!-- { "loadSidebar": true } -->
    本师示终兮元纲绝，香山崩兮香海竭。大地动兮旃檀折，人天冥兮千光灭。我师出嗣兮遗教张，如何斯人兮天不臧。星既雨兮地亦霜，生涯昧兮四流长。捧遗言兮循往迹，庭无人兮月寂寂。百年遐寿兮日长夕，万春上服兮尘已襞。门人恸兮世人悲，瞻影塔兮山之垂。宿昔经行兮旧路岐，□眇眇兮雨霏霏。方城芥尽兮长乘移，乐石香名兮不骞不亏。
    ○苏州支硎山报恩寺大和尚碑
    我先大师曰佛，嘉言孔硕，大造人天，张无生极宗，悬衡於群教之表。自第一义谛，皆我之蘧庐也，况儒墨名法道家之流哉！教之斯行，资乎哲匠，今大师即其人也。
    大师讳道遵，字宗达，吴兴张氏之子，崇勋茂德，世为吴中右族。大师夙负殊操，洁士称之，荣耀不足关其心，声尘未曾触其性。其年二十，诣天竺威大师初受具戒，事报恩兴大师，首宗毗尼，依佛教也。常愀然而叹曰：“孔老之学，不明三世，昭昭之业，何异夫郢而求冥山哉！”先大师则不然，观万像无根，我独以无生一心，覆疑山之峻；知四流妄有，我独以不动二字，停倒海之波。室是远而，悟者天隔。昔在汉明永平之际，大教洋溢，霈然而东，与生灵涤心，观天地更始。正士自摩腾以降，持法有如关中者，秉律有如南山者。海内髦士，亟归乎我，如凯风微扬，嘉禾先发。北齐惠文大师传龙树智论一性之教，即我释迦如来九世祖师文殊所乘也。惠文传南岳，南岳传天台，始授一心三观之旨。以十身佛刹微尘数修多罗，如悬帝网，丕出正念，无遗即中，盖如来一斯教之扃也。天下宏经士窥我宗者，不得其门而入。天台去世，教传章安。章安传缙□，缙□传东阳，东阳传左溪。自龙树已还，至天台四祖，事具谏议大夫杜正伦《传教记》。
    今大师则亲承左溪，一受心宗，方造其极。物有凋折而苦节不衰，时有晦明而至行不变，法华三昧，渊乎我衷。尝从容谓门人曰：“尧舜之民，不必独义，教之至也。教若不至，民何咎焉？吾恐大教未周，群机未发，陷诸子於邪见之网，吾徒得无过乎？”乃欲广写《法华经》置道场，辟经院，以烛继景，扬大雄慈声，盖平生之愿与！一之日发其心，二之日规其趾，作不逾序，厥功成焉，居山之福地。於戏！群峰合沓以就我，当大藏而孤峙，疑天作以待用，此持经之境也。及以清昼山空，杉吹不动，真念凝乎寂寞，经声在乎冥。此持经之心也。大历元祀，州将韦公元甫、兵部尚书刘公晏、侍御史王公圆、开州刺史陆公向、殿中侍御史陆公迅、大理评事张公象，境诱真心，共获殊胜，乃相与飞表奏闻。诏书特下，署名曰：“法华道场。”焯哉盛乎！经王之惠，日於天乎？自江以东，一十七所，皆因大师之首置也。举精行大德二十七人，常持法华，报主恩也。
    大师以无缘慈眼，极观四生，多溺空见，乃铸卢舍那及毗卢遮那像，明智身不有，法体非无。将显古佛证经之由，乃起多宝妙塔，开净土当生之叶。遂作《弥陀色身》《法华一经》《骇声闻得记方》等四部，喜广教尽收无垢净光。盖是如来极开方便，迹虽有作，功乃无为，接人天机，使知有殊常之福。又写天台一教，溢乎道场，真诠昭昭，与清景不极。
    大师有言：“佛法寿命，其惟常住乎，常住不存，我法安寄？”於是置庄二所，世田为义，俟嘉以登，身田是修，期圣禾不绝。非夫大师平等之施，孰能於事理双全哉！物役我慈，日用不足。门人有懈废者，接彼退机，讲《法华玄义》《天台》《正观》四分钞文，临坛度人，授心扬律，愿盈乎石室之筹。天宝年，於灵岩道场，行法华三昧。忽观大明，上烛天界，我身正念，俨在光中。异日问天台然公，公曰：“知慧光明，从心流出，非精志之所致耶！”又於本寺入法华道场，忽睹此身在空中坐，先证者知是大师涤垢之相。不然，则万法有无碍之用哉！其年春秋七十一，僧腊四十六。以兴元元年七月二十九日，告终於支山本寺。
    呜呼！象法梁坏，苦流增波。无数人天，从今何怙？初当寺盖公、轮公，一夜同梦大殿忽崩，得非法匠将亡之应乎？示疾之日，骄阳久愆，嘉苗若燎。辞世之夕，风号雨暴，天地惨黩，亦我法陵迟之变也。传教门人灵轮、法盛、道欣，可入如来之室，岂唯宣父之室哉？俾厥鸿猷，张而未弛。奉教门人犹子灵源等，高志警拔，德邻先贤，精细行以检仪，敷大乘以基性。予虽後学，夙聆德声，曷云不骞，贻诸乐石。铭曰：
    泓澄吴江，静几於道。清气蓄焉，诞我僧宝。大师，与道为藩。义天无孛，慈不昏。岿然支山，ム公所履。建塔辟院，夷荒而趾。乃基灵峰，灵峰崇崇。乃启秘藏，秘藏彤彤。天色在下，日轮当中。真经无言，至象非象。冥理彻性，不昧不朗。三观一心，如悬帝网。雪山嵯峨，有时而裂。香树偃蹇，有时而折。世相若斯，师何示灭？示灭何之？天泣人悲。高邱漠漠，细雨霏霏。携履西去，相逢是谁？见海未乾，疑山尚阻。嚣嚣魔民，爰得其所。吾师寂寥，空留法语。入室数子，皆宏我经。安公如月，远公如星。恭恭秩秩，释氏仪形。塔影亭亭，长在寒树。天上花落，人间日暮。犹飘苦□，与我为喻。
    ○唐洞庭山福愿寺律和尚坟塔铭（并序）
    道贤上游，其德如阳和，亭毒万物，生而不子，成而不繇。或曰异於是，盖繇无生空惠，冥乎其间哉！暨洪唐盛明之朝，我法尤重五教四分，飚扬景张，南山律宗居天下第一，後弟子如大师鲜矣。
    大师望出徐氏，讳神皓，字宏度。八代祖ゼ，齐竟陵王西邸学士。子陵，梁尚书左仆射。其文与庾子山齐名。逮陈氏革命，因佐吴邑，遂家姑苏。高祖硕，学通三礼，中年即世。曾祖昙，隋王府咨议参军。祖德恭，浔阳郡词曹。考君定，深於释典，不屑名宦。大师天情耿洁，风韵朗迈，幼负脱俗之姿，尝有言曰：“沙门者，高洁其道，秉空王平等之性，一念不昧，坐登佛阶。吾自知此身履龙渊取明月，曷有三圭之贵，重侯之高，而能动我心哉？”乃依杭州龙泉道场一和尚出家，败损容，越出流辈，铿然法器，如琢玉焉。
    天宝六年，天降板诏，请释真行。一州许度三人，独居荐首。吾以是知大师初皈佛教，涤心地也。今奉国恩，正世名也。因隶僧籍於包山福愿道场，初进具於兴大师，次通钞於昙一大师，五夏未登，学精三藏。天台宗旨，难为等夷，渊元绝思之科，如良庖之导大也。十讲律钞，五升坛场，倾江而东，愿礼其足。後生学者，仰其聪明惠性，如追麒麟之步。
    大师尝引锡西望，想包山旧居。包山即洞庭仙都之一峰，湖澄气清，日出水上，叠嶂合沓，生乎影中，得非天遗此中与师成道耶？乃命舟而还，使野童诛茅，山童扫石，顾左右曰：“昔者如来崇饰塔庙，乃是启发群信，开人天净境。岂为已哉？”此少隳废久之，非先师本意，乃辟僧院，创食堂。众有怠慢者，丑其行而理之。舍有倾者，恶其邪而正之。垦田置庄，开畎泄浍。功既成矣，业亦博矣！百千人俱皆受其赐。曩日洞山水浒，业湖之氓，罾{}咽川，缯缴亘渚。大师以如来不杀之戒，黜彼鲜食，回小人之腹，为君子之虑。乾元祀有诏，天下二十七寺，各奏大德七人，长讲律戒。因请住开元寺，欲果愿具，且惧简书，遂亻黾亻免从命。奉戒弟子开州剌史陆公向、前给事中严公氵兑，服道弟子礼部侍郎刘公太真、前大理评事张公象，钦风弟子前廉使亚相李公栖筠，天诱厥衷，俾扬我法，精识通敏，言为世程，谢太傅之流也。其时常熟地偏，僧多阙行，李亚相欲以德抚，乃请大师统而正之，一化而革心，再化而知道，三化而阖邑从风。大师末年工於圆宗，纵心皆是，以文字而用，不以文字为病。是念佛写经，备行教法，置西方社，广净土因，专诵《法华经》九千馀匝，游四大寺，登五老峰，遍欲观古僧得道之所。此亦至人之馀事，应物如动，自视阙然。
    贞元六年十月，春秋七十五，僧腊四十三。其月在开元遇疾，忽言曰：“吾爱夫得道者，心如澄溟，知如晨曦，不染如浮□，自在如游鸿。吾虽非斯人，亦未肯以有生为累。”其月十一日，顾门人维谅：“我去世後，汝若置塔，可归洞庭故山。”言毕而逝。
    是夜琉璃色天，星如雨，往往有西方之应，睹而不书，奉遗命也。门人维谅，有文有道，独步当时，执师之丧，不以证而废教也。列座门人道超、灵俊、道、道棱、维诚，皆积解以诣空门，迈德以藩象教。吾闻古之僧高者，述诔与碑，自晋朝始也。二三子思吾师盛德，将欲黄金，勒贞石，垂裕後昆，使昭昭之教，长烛於人天。铭曰：
    於穆大师，立言可经。身佩戒光，高月亭亭。怖魔以祛，袭智以醒。如何斯人，忽号冥冥。天树春折，□花夜零。空留一灯，寂寂青荧。伊昔行道，坦坦素履。迹虽可攀，行不可拟。乃知我师，应世无已。优游人天，自在生死。门人维谅，蹑彼高尘。嶷嶷灵塔，纪功於人。於山之峰，於湖之滨。风凄远铎，月惨重轮。瞻礼□上，如逢化身。
    ○强居士传
    人生性静，而迁乎可欲。可欲萌乎忧喜者，病之源（一作原）也。故至人观其静见万物之真，观其动见万物之遇。客有强君，隐士之俦也。理照氵屈俗，寄於和扁之伎，而时人无能知者。予尝问君以医之术。君对曰：“夫妙有统於心，而通於物理。其静为性，其照为觉。觉也者，日月之谓乎。性也者，太虚之谓乎。故理世为儒，可以敷五典。理性为释，可以越四荒，（一作流）。理病为医，可以空六腑。使定命可逭，业疾可亡，而世教罕能迨之，故医王未悉辨也。”予曰：“至哉斯言！”命小子志之。
    ●卷九百十九
    ☆普门子
    普门子，俗姓何氏，岳阳人。登进士第。後为沙门，住南岳寺。贞元八年卒。门人昙环，集遗文二百篇行於世。
    ○妙法莲华经元义释签缘起序
    四教成列，开合之旨蕴乎其中；十子既往，幽赞之功在人方绝。惟三转遂周，一乘载道，经文显而约，元记博而深，後进难窥，蒙求尚壅。不远而复，存乎其时，我哲匠湛然公当之矣！公孩提秀发，志学名成，渊解得於自心，博赡振於先达，无不可，以虚受人。洎毗坛以至於国清，其从如□矣。
