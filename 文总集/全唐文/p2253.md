<!-- { "loadSidebar": true } -->
    夫浑然未兆，得丧无涯，名质既分，则凡圣义显，然凡不自悟，必积感以求通；圣不弃物，亦因机而设教。教绪弥纶，宁容穷数，约其一应之迹，所谓道德。所言道者，极妙环中，圆通物化，因通立称，故名为道。德者，殊能广洽，全任无功，成迹可目，故名为德。然则道以通化彰名，忘通则会旨。德就全任标称，泯迹则德全。斯二兼忘宗极无主者也。将欲显彼元源，导兹弱丧，法不自阐，弘之在人。故先以老子，标为首题。万物芸芸，封心华竞，至人悬解，返本无为。故曰“老子”。体虽泊然，机来则应，应迹嗣兴，目之为子。德不自树，妙成在法，本其所通，字之曰“道”。然道体虚凝，常为轨训，其名不去，号之为“经”。建言至末，此章为首。故曰《道体论》。
    ○黄帝阴符注序
    阴符自黄帝有之，盖圣人体天用道之机也。经曰：“得机者万变而愈盛，以至於王；失机者万变而愈衰，以至於亡。厥後伊吕得其末分，犹足以拯生灵，况圣人乎？”其文简，其义元。凡有先圣数家注解，互相隐显，後学难精，虽有所主者，若登天无阶耳。近代李筌，假妖巫，妄为注述，徒参人事，殊紊至源，不惭窥管之微，辄呈酌海之见，使小人窃窥，自谓得天机也。悲哉！臣固愚昧，尝谓不然，朝愿闻道，夕死无悔，偶於道经藏中得《阴符传》，不知何代人制，词理元邈，如契自然。臣遂编之，附而入注，冀将来之君子，不失道旨矣。
    ○太上九要心即妙经序
    夫九要者，要乃机要也。以应大丹九转，故以道分九篇，法显九门。九门合理，篇篇归根。虽不得亲师之旨，得此要如亲师训，得者坐获天机，悟之者为之心印。若依行者，在欲无欲，居尘出尘。分立九门，还元二仪，学道君子，细意详之。先序显用，次要应体，以体兼用，性命备矣！
    ☆叶法善
    法善，括州括苍人。自曾祖三代为道士，皆有摄养占卜之术。法善少传符录，尤能厌劾鬼神。高宗闻其名，徵诣京师，将加爵。固辞，求为道士，因留内道场。睿宗即位，称法善有冥助之力，先天二年拜鸿胪卿，封越国公。仍为道士京师景龙观。开元八年卒，年一百七岁。赠越州都督。
    ○乞归乡上表
    道士臣某言：臣江海野人，素无道业。涧饮木食，枯槁自居。属圣朝宗道之门，大兴元范，臣得沐皇化，服事五朝，竭忠尽诚，披肝沥胆，一有所补，万死无恨。况属圣朝重张县，再安品物，凡在含识，咸用昭苏。陛下不弃刍荛，复收簪履。臣愚陋，过蒙恩渥，假其列棘之司，加以茅苴之封，褒荣忻被，泽漏泉扃。然臣胡颜堪此大造？灰身刎首，不能上答。前岁天恩赐归乡里，残魂假息，获拜先茔，聚族联党，不胜悲庆。属亲姊莫年，百馀三岁，见臣还邱壑，载喜载悲，才逾一旬，奄忽先逝。虽死生有命，理则固然，而骨肉有情，岂无哀痛？积年之疹，一朝遂发，形容枯劣，殆不能胜。
    往者虔奉纶音，俾投龙璧，奉使之後，礼应复命。心驰魏阙，意欲骏奔；病在江乡，力难胜致。自前年之冬末，骤辞南土；去岁之夏首，才达东京。死魂馀步，抑难训说。宁有形枯心疾，叨厕莫宜，紫绶金章，人臣极贵，自非功高带砺，不可锡其光宠。况道本希夷，无关视听；谬膺匪服，实玷国猷。伏愿陛下，特赐馀魂，得归邱墓，则物善遂性，天覆无涯。方违阙廷，不胜攀恋，无任恳祷之至，谨诣朝堂上表以闻。臣诚惶诚恐，死罪死罪。谨言。
    ○乞归乡修祖茔表
    道士臣某言：二月二十一日扶病陈诚，特乞馀魂，归修茔墓，而高天未听，地无所。因此旧气发动，残生如线，未辞圣代，奄成异物！幸赖天覆含育，未即泉壤，及馀命，得遂微心。臣前奉丝纶，赐归桑梓，既脐龙璧，备历山川，夙夜周章，恭承国命。比及乡里，时迫严寒，属数年失稔，百姓逃散，亲族馁馑，未辩情理。欲树碑碣，私愿莫从，而碑石犹在苏州，未能得达乡里。臣焦心泣血，以日为岁，若此不遂，死不瞑目。伏惟陛下覆焘亭育，昆虫遂性，孝理之教，被及含生。臣皮骨空存，命均风烛。乞馀喘未绝，所愿获申。一闻圣恩，九泉无恨。方当辞违宸极，舁疾江湖，伏枕疏襟，不胜悲恋。谨诣朝堂上表以闻。臣诚惶诚恐，死罪死罪。谨言。
    ○乞回赠先父爵位表
    臣闻孝道之大，人行所先。故洪覆无言，神女有卷绡之应；厚载至广，江鳞表充膳之徵。斯实感於神，通於天地者矣！
    伏惟皇帝陛下，孝道叶天地，圣德符神，齐郡擢灵芝，陵寝降甘露。此陛下孝感之应，故当锡类及物。而臣幸生孝理之代，目视灵应之符，身无横草之功，虚受茅苴之锡。九卿之任，下譬江海；五等之爵，上应星纬。臣崦嵫日迫，泉壤无几。生我父母，竟未答於劬劳；覆我圣恩，实有重於山岳。臣诚则微物，岂能无心？自忝辱朝列，日夜惶惧，生无益於圣代，死实负於康时，而犬马私情，切有所愿。乞以陛下所授爵位，回赠先父，臣上不违陛下孝道之风，下得展臣罔极之念。一遂哀疚，万死为幸。且臣鸡皮鹤，开骸若是，残魂假气，奄忽无时。去冬辞违阙廷，舆疾道路。曲蒙陛下覆养之德，复喜生全，令得重谒紫宸，趣蹑丹地，及兹馀喘，披沥微诚。陛下所假臣厚禄赕钱，乞纳天库，官名封号，以被泉门，则聚族糜躯，合宗隳胆。存亡幸甚，所不敢言。伏愿天慈沛然听许，再生非重，百身靡赎。不胜哀苦悲恳之至，谨诣阙上表以闻。臣诚惶诚恐，死罪死罪。谨言。
    ○报弟子仲容书
    汝将吾诗及书进上，不得求官。当奉诏监丧，归葬括苍。吾去後百六十年，外卯山当出一人，更过於吾。若有人於吾旧居修行，即其人也。
    ☆成元英
    元英，字子实，陕州人。隐居东海。贞观五年召至京师，永徽中流郁州。
    ○南华真经疏序
    夫庄子者，所以申道德之深根，述重元之妙旨，畅无为之恬淡，明独化之冥；钳键九流，括囊百氏，谅区中之至教，实象外之微言者也。其人姓庄名周，字子休。生宋国睢阳蒙县，师长桑公子，受号“南华仙人”。当战国之初，降衰周之末，叹苍生之业薄，伤道德之陵夷。乃慷慨发愤，爰著斯论。其言大而博，其旨深而远，非下士之所闻，岂浅识之能究？所言子者，是有德之嘉号。古人称师曰“子”，亦言“子”是书名，非但三篇之总名，亦是百家之通题。所言《内篇》者，内以待外立名，篇以编简为义。古者杀青为简，以韦为编。编简成篇，犹今连纸成卷也。故元恺云：“大事书之於策，小事简牍而已。”内则谈於理本，外则语其事迹。事虽彰著，非理不通；理虽幽微，非事莫显。欲先明妙理，故前标《内篇》。《内篇》理深，故每於文外别立篇目。郭象仍於题下即注解之。《逍遥》《齐物》之类是也。自《外篇》以下，则取篇首二字为其题目，《骈拇》《马蹄》之类是也。所言《逍遥游》者，古今解释不同。今举纲，略为三释。
    所言三者，第一顾桐柏云：“逍者销也，遥者远也。销尽有为累，远见无为理，以斯而游，故曰“逍遥”。第二支道林云：“物物而不物於物，故逍然不我待。元感不疾而速，故遥然靡所不为，以斯而游天下，故曰《逍遥游》。”第三穆夜云：“逍遥者，盖是放狂自得之名也。至德内充，无时不适。忘怀应物，何往不通？以斯而游天下，故曰《逍遥游》。”《内篇》明於理本，《外篇》语其事迹，《杂篇》杂明於理事。《内篇》虽明理本，不无事迹。《外篇》虽明事迹，甚有妙理。但立教分篇，据多论耳。所以逍遥建初者，言达道之士，智德明敏，所造皆，遇物逍遥。故以“逍遥”命物。夫无待圣人，照机若镜。既明权实之二智，故能大齐於万境，故以“齐物”次之。既指马蹄天地，混同庶物。心灵凝澹，可以摄卫养生，故以《养生主》次之。既善恶两忘，境智俱妙，随变任化，可以处涉人间，故以《人间世》次之。内德圆满，故能支离其德，外以接物。既而随物升降，内外冥契，故以《德充符》次之。止水流鉴，接物无心，忘德忘形，契外会内之极，可以匠成庶品，故以《大宗师》次之。古之真圣，知天知人，与造化同功，即寂即应，既而驱驭群品，故以《应帝王》次之。《骈拇》以下，皆以篇首二字为题，既无别义，今不复次篇也。而自古高士，晋汉逸人，皆莫不耽玩，为之义训。虽注述无可间然，并有美辞，咸能索隐。元英不揆庸昧，少而习焉，研精覃思，三十年矣。依子元注三十三篇，辄为疏解，总三十卷。虽复词情疏拙，亦颇有心迹指归，不敢贻厥後人，聊自记其遗忘耳。
    ☆江
    ，贞观时希元观三洞道士。
    ○唐国师升真先生王法主真人立观碑
    观夫天德惟溥，亭育肇其不差；人灵本智，闻见资其愈甚。是以役成则百用不足，事逸则万物皆勤，莫不鼎铉黄金，尊崇居处，（阙四字）资养性灵，青襟惭於履霜，白首成於聚岳。但畏途捷径，岂所般游？风叶寒ぼ，忘其飘践。假使维捎挂席，终违宝岸；县车束马，讵越崇山，（阙一字）未有若斯之甚者也。至人应世，为而不处。援手濡足，拯溺救焚，涤其含垢之性，复其既迷之辙。立关键，树堤防，舣慈舟於罕济之川，明慧炬於未昕之夕。当其虚往，应以真知，被薜纫兰，吞虹噬月。践赤墀而宏众妙，排翠而播元风。踵牧台之旧踪，袭（阙一字）山之遗轨，胜业与鳌峰并峻，睿泽共鲲海同流。理绝名言，事忘称谓，可久可大，猗欤伟欤？
