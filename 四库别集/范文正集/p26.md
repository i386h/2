<!-- { "loadSidebar": true } -->
君讳世衡字仲平国之劳臣也不幸云亡其子泣血请铭于予予尝经畧陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之寇骄而贪益侵吾疆百姓被其毒君时为大理丞任鄜州从事建言延安东北二百里有故寛州请因其废垒而兴之以当寇冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽俯逼戎落曾不畏惮与兵民暴露数月且战且城然处险无泉议不可守凿池百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百金工复致其力过石数重泉果沛发饮甘而不耗万人欢呼曰神乎虽虏兵重围吾无困渴之患矣用是复作数井兵民马牛皆大足自兹西陲堡障患无泉者悉仿此大蒙利焉既而朝廷署故寛州为青涧城授君内殿承制知城事复就迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给常自解佩带与其酋豪可语者有得虏中事来告于我君方与客饮即取坐中金器以奬之属羌爱服皆愿効死青涧东北一舍而逺距无定河河之北有虏寨虏常济河为患君屡使属羌击之往必破走前后取首级数百牛羊万计未甞劳士卒也故功多而费寡建营田二千顷岁取其利募商贾使通其货或先贷之本速其流转岁时间其息十倍乃建白凡城中刍粮钱币暨军须城守之具不烦外计一请自给使一子专视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按廵环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣服缯彩以悦其意又采忠顺者増银帯马绂以旌之然后谕以好恶立约束四俾之遵向然悍猾之性乆失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首奴讹者倔强自处未甞出见官长闻君之声始来郊迎君戒曰吾诘朝行劳尔族奴讹曰诺是夕大雪三尺左右曰此羌凶诈甞与高使君继嵩挑战又所处险恶冰雪非可前君曰吾方与诸羌树信其可失诸遂与士众缘险而进奴讹初不之信复会大雪谓君必不来方坦卧帐中君已至蹵而起之奴讹大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有兀二族受夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僭受伪署如兀二族者百余帐咸股栗请命纳其所得文券袍带由是羌属无复敢贰君戒诸族各置烽火夏戎时来抄掠则举烽相告众必介马而待之破贼者数四泾原帅葛怀敏定川之败戎马入纵于渭予领庆州蕃汉兵往扼邠城又召君分援泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是缘邉诸城独环不求增兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠灭臧康奴三种居属羌之大素号强梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入虏中以计款之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作以庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曾祖存启河南寿安令祖仁诩京兆长安令赠太常博士父昭衍登进士第累赠职方员外郎季父放字明逸初隐于终南山君少孤依之服勤左右以力学称明逸道高徳纯太宗朝再诏以事亲不起真宗复加聘礼起拜左司谏直昭文馆累迁尚书工部侍郎大中祥符五年君用工部荫得将作监主簿五迁至太子中舍初监秦州太平监以母老求养又监京兆府渭桥仓邛州惠民监知泾之保定京兆之武功泾阳三邑在武功毁淫祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙图阁直学士李公纮雪于朝授卫尉丞主随州榷酤又礼部尚书宋公绶工部侍郎狄公棐皆言公非辜改知虔州赣县君辞得监京兆军资库以同鄜交辟改签署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆画君之像而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰古文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立人也欣记谊三子尚幼一女适西头供奉官田守政君在边数年聚货食教弧矢抚养士伍牢笼羌图夷无贤不肖皆称之又出奇以济几事甞遣谍者入虏中凡半岁间而虏诛握兵用事者二三人谍者还言其谋得行会君已没又天子方怀来故其绩不显铭曰
呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍虏之患乂边之民夙夜乃职星霜厥身生则有涯死宜不泯边俗祀之子子孙孙
天章阁待制滕君墓志铭君
君讳宗谅字子京大中祥符八年春与予同登进士第始从之游然未笃知其为人及君歴潍连泰三州从事在泰曰予为盐官于郡下见君职事外孜孜聚书作文章爱宾客又与予同护海堰之役遇大风至即夕潮上兵民惊逸吏皆苍惶不能止君独神色不变缓谈其利害众意乃定予始知君必非常之才而心爱焉君去海陵得召试学士院改大理寺丞知太平州当涂县移知邵武军邵武县迁殿中丞还台会禁中灾下御史府穷究君与秘书丞刘越并上疏论灾异明非人之所能为朝廷贷其狱时明肃太后晩年未还政间君又与越尝有鲠议暨明肃厌代朝廷擢当时敢言者越既卒赠右司谏君拜左正言迁左司谏俄以言得罪换祠部员外郎知信州又监鄱阳郡榷酤就九华山以葬先君既而起通判江宁府丁太夫人忧服除知湖州赐五品服西戎犯塞边牧难其人朝廷进君刑部员外郎直集贤院知泾州就赐金紫及葛怀敏败绩于定川寇兵大入诸郡震骇君以城中乏兵呼农民数千皆戎服登城州人始安又以金缯募敢捷之士昼夜探伺知寇逺近及其形势君手操简檄关白诸郡日二三次诸郡莫不感服予时为环庆路经畧部署闻怀敏之败引蕃汉兵为三道以助泾原之虚时定川事后阴翳仅十日士皆沮怯君咸用牛酒迎劳霈然沾足士众莫不增气又泾州土兵多没于定川君悉籍其姓名列于佛寺哭而祭之复抚其妻孥各从其欲无一失所者予目此数事乃知君果非常之才始请君自代朝廷命韩公琦与余充陜西四路马步军都部署经畧安抚招讨使复命君守本官充天章阁待制环庆路经畧安抚招讨使兼知庆州君奏言今既置四路经畧安抚招讨使而诸路经畧亦带招讨之号称呼无别非统制所宜请去招讨二字朝廷以其知体诏从之君去泾之日其战卒妻孥数百口环其亭馆而号送之观者为之流涕君至庆处置戎事甚得机要边人咸称之会御史梁坚奏劾君用度不节至本路费库钱十六万缗及遣中使检察乃君受署之始诸部属羌之长千余人皆来谒见悉遗劳之其费仅三千缗盖故事也坚以诸军月给并而言之诬其数尔予时待罪政府尝力辩之坚既死台谏官执坚之说犹以为言朝廷不得已坐君前守回中日馈遗往来踰制降一官仍充天章阁待制知虢州又移知岳州君知命乐职庶务毕葺迁知苏州未踰月人歌其能政俄感疾以某年月日薨于郡之黄堂享年五十七天子加赗赙礼进一子官呜呼予实知君之才而尝荐之于朝及闻其终泣而诔之惜其才有余而命不足不得尽其术于生民诸子奉君之丧以某年月日葬于池州青阳县九华山金龟原而乞铭于予忍复让哉君河南人也曾祖裔赠将作少监祖屿不仕父感雅州军事推官累赠尚书屯田郎中母刁氏渤海县太君追封仙游县太君君娶李氏封同安县君子四人希仲以方畧进前渭川军事推官希鲁登进士第希徳举进士希雅尚幼并守将作监主簿女二人长适池州军事推官王栩次适进士刘君轲君少孤性至孝居母丧以哀毁屡病庐墓侧踰年手植松柏数万株生平好学为文长于奏议尤工古律诗积书数千巻以遗子孙中外宗族无不尽其欢心其育人之孤急人之难多矣君政尚寛易孜孜风化在玉山霅上回中岳阳四郡并建学校紫微王舍人琪翰林张谏议方平太常尹博士源弟起居舍人洙次为之记重兴岳阳楼刻唐贤今人歌诗于其上予又为之记君乐于为善士大夫亦乐其善而愿书之也可不谓之君子乎铭曰
嗟嗟子京天植其才精爽高出诚意一开抗职谏曹辩论弗摧主畧边方智谋横来嗟嗟子京为臣不易名以召毁才以速累江海不还鬼神何意君昔有言爱彼九华书契以降干戈弗加树之松楸蔽于云霞君今已矣复蔵于此魂其依欤神其乐只寿夭穷通一归乎至理
试秘书省校书郎知耀州华原县事张君墓志铭
