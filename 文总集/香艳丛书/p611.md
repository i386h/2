<!-- { "loadSidebar": true } -->
　　辛酉秋，予赴穗垣乡试，同寓者程子香轮也。程雅好狭邪游，省城中故多烟月作坊，莫不流览殆遍，而于珠江春色，尤属意焉。然有所遇，辄勾留移日，不辨妍媸，同辈笑之，终己弗顾。知予选色必求备，每难当意，是以未尝与偕。一日闻西关外有地名沙面者，新来两美，一曰雪梅，一日柳莺，皆色艺超群，为珠江翘楚。以其初入妓馆，身价未昂，程子举以示予，予姑妄听之耳。未几同往西关访友，中途遇雨，呼小艇暂避。而程子意在梅柳，命榜人移棹向西，予无可如何，亦且任之。时晚潮初涨，沿流而下，已报伊人室迩矣。遂舣舟登阁，鸨母延入客座。俄而珠围翠绕，以次出见，有二美者，珊珊来迟，半遮半掩，颜有羞涩状，予意必梅柳也，询之果然。程子顾予曰：“若可谓名下无虚，今君不负此行矣。”予乃首肯。因议各挟其一，而二美意皆属予，微露拒程之意，程子亦心印，笑向予曰：“君少年未婚，花林所历，所谓两美必合，何妨左拥右抱乎？”予口虽谦让，心焉许之。于是呼酒张筵，乐而忘返也。酒半携手，入雪梅卧房，碧槛红窗，绣帘罗幙，几案床褥，色色可人。壁间一联云：“直把春偿酒，都将命乞花。”写作俱佳，饶有雅人深致。室中管弦罗列，予度《佳期》一曲，梅唱《絮阁》，柳唱《思凡》继之，音韵绕梁，令人心醉。斯时群美毕集，中有春桃者，色稍逊于梅柳，而姿态横生，且喜其同以花名，促程子留焉。程子赋七律二章，予和之云： 
　　名场试后赴歌场，乡到温柔醉亦乡。 
　　才子本来多好色，好花如此况闻香。 
　　金樽泥饮情初洽，银烛高烧乐未央。 
　　一曲娇喉珠一串，赏音何独是周郎。 

　　众香国里品名葩，斗艳争妍第一家。 
　　柳底藏莺歌乍啭，梅梢点雪玉无瑕。 
　　碧桃未放含春意，丹桂虽浓剩落花。 
　　我欲梦为蝴蝶去，芳魂同绕绿窗纱。 
次首隐寓雪梅、柳莺、春桃名，第六句盖以程子名悼桂，别号丹柬，而今夕皆有兴寻花，无缘折桂耳。诗成复入席畅饮，尽兴而罢，相与来春桃房中，开灯吹烟，而谯楼已漏下四鼓矣。予别程子，同雪梅共归柳莺房，促膝谈心。二人问予年，予以弱冠对，固问知梅小予一年，柳大予一岁，三人年相上下，亦缘之巧合也。两人知予未娶，曲尽绸缪。予见其举止大方，无烟花中习气，诘其失身之故，皆泪下。柳曰：“青楼薄命，感荷垂怜，既已倾心，愿陈衷曲。我两人系某氏爱妾，同居颇相合，不幸夫婿身故，惨遭大妇凌辱，屡欲投环。又以严密提防，无由得间，今卖妾等至此。自惟陋质，粗通翰墨，各晓笙歌，故入院以来，不乏名公推重。然性成疏懒，见登徒子未肯逢迎，是以怨多而恩少。命诚如此，夫复何言。倘蒙不弃卑微，一邀青盼足矣。但妾两人郁郁不得志，恒与笔墨为缘，月夕花晨，此唱彼和，聊以排闷，非敢言诗也。今遇知音，愿求订正。”随各出一帙示予。书学簪花，诗成咏絮，不禁啧啧叹赏。有两人互成《花月吟》云： 
　　花围碧槛月当天，月影离离花影妍。 
　　何处月明花正好，满庭花放月初圆。 
　　花间步月三更静，月下飞花一色鲜， 
　　遥想春江花月夜，有人拥月伴花眠。 
　　月满楼台花满林，花魂月魄两阴阴。 
　　移花就月云初散，戴月攀花露已深。 
　　月下花羞开并蒂，花间月喜照同心。 
　　愿教月与花常好，花不飘零月不沉。 
复加一酒字联句成一律云： 
　　摘花酿酒月初来，借月分花入酒杯。 
　　酒熟对花邀月饮，月明携酒赏花开。 
　　拈花弄月酒为主，沽酒探花月作媒。 
　　我欠月前花酒债，坐花醉月酒边陪。 
稿中佳卷甚多，不能尽述。予不觉技痒，书一律于卷后云： 
　　乍听歌喉百转娇，酒香花艳夜迢迢。 
　　何期月暗来双凤，疑是春深锁二乔。 
　　半醉半醒人已倦，双栖双宿福难消。 
　　有缘幸遇多才侣，不羡天边度鹊桥。 
吟毕风雨联床，三人同梦，不知东方之既白矣。晨起流连，依依难舍，予谓梅柳曰：“二卿有此才貌，误落风尘，翠馆红楼，终非结局，竹篱茅舍，及早抽身。纵此时柳摇金缕梅如玉，宁不念梅子心酸柳皱眉乎？”二人敛袵而谢曰：“妾等生不逢辰，早年沦落，倚门卖笑，入室含悲，每思跳出火坑，争奈无人援手。君言及此，岂无一滴杨枝水，化作人间并蒂莲耶？”余曰：“卿果有情，俟予明春毕婚后，定当竭力图之耳。”二人喜甚。适程挈春桃来，促予归，予重订后期，牵衣惜别。两人各以诗相送，柳云： 
　　暂别何如且暂留，欲留仍别泪盈眸。 
　　难忘一夕钟情话，差喜平生夙愿酬。 
　　南浦绿波人去去，西窗红烛夜悠悠。　 
　　奋飞怜我无双翼，心已随郎到画舟。 
梅云： 
　　花发娇枝占早芳，横斜踈影淡梳妆。 
　　自甘冷艳浮溪月，谁把梅魂聘海棠。 
　　粉面暂消新点雪，梅心犹锁旧时香。　 
　　评章幸藉诗人笔，自扫门前待玉郎。 
后予往来月徐，情好弥笃。忽为仲叔拉予归里，匆匆未叙别离之意，心殊怅然。明年予成室后，至省再寻旧约，而雪梅已病瘵亡，柳莺移家江门，又为大力者所得，杳不可见，呜呼！噫嘻！予与二女之情，仅止此耶！畴昔之事，为欢几何，顾已浮生如梦耶！爰约略记之，以志不忘云。 
 

　　泛湖偶记　清　武林缪艮莲仙 

　　丁未夏，予泛棹西泠桥畔，别舟坐丽人，斜露背影于蓬窗外，风鬟雾鬓，恍如神女凌波。予口占《阮郎归》词一闽，微吟云： 
　　衫罗肤玉映分明，舟窗背影真。风儿偏肯做人情，吹来桥畔横。　　云髻堕，可怜生，拟从湖口迎。风儿不肯做人情，阻侬舡一程。 
　　韵随风度，丽人若有所闻，含笑回眸，而予舟已远矣。薄暮由南山归，舍舟而行，过堤上寓楼，纱窗半启，则丽人在焉。予徘徊久之，复吟《最高楼》词云： 
　　垂杨里、隐起最高楼，雕栏曲，绮窗幽。碧宵乍看开金镜，珠帘却好上银钩。倚楼瞧、瞧着我、一回眸。　　他初见人来，微靠后。他又见侬来，凝望久。思展步，已勾留。应知心事遥难达，如传眉语转含羞，倒教人平白地一天愁。 
　　吟已夕景苍茫，众山如睡，予惧城闉之隔，踉跄归家，感而成梦，尝谱《高阳台》词以纪之云： 
　　皓月初升，良宵大好，愁人总在愁中。静掩双扉，倦眠孤枕，朦胧。谁家二十轻盈女，喜孜孜，慰我途穷。最堪怜、一握擎来，三寸弓鞋，依稀认得芳容。　　似前曾相识，今夕重逢。喘息嘘嘘，娇声怯怯，惺松。蘸楼更鼓敲来急，把佳期一霎成空。尽无聊、剔起残灯，听叫幽蛩。 
　　次日复至其处，朱门昼掩，阒其无人。问邻人，知为姑苏巨家，寓此月余，今晨已还吴门矣。怅然而返，作《唐多令》词以寄意： 
　　多少离别衷，相思谁与同？水程三百信难通。曾记向人闲语处，明月下、隔帘拢。　　西子返昊中，空廊响屧空，夜深独立怨东风。便令身轻如燕子，飞不到馆娃宫。 
事隔三载，未能去怀。 
　　庚戌春，偶步湖堤，日将夕矣，忽一小鬟招予曰：“家主人候久。”随指前巷小门，相与款户而入。主人出，即前所见之丽人也。予颇错愕，丽人笑谓予曰：“君忘三年前一面缘耶？向在湖滣，辱君奖以新词，虽未能畅聆，然微闻音韵，知为此间才士。本欲一图良晤，奈巳定归期，遂尔相失。”因叩予姓氏，丽人喜曰：“名下无虚士！君往岁非馆吴门某氏者耶？君时作《永遇乐》词有云，‘叫破碧云，问天何苦令人若此？泪洒西江，和涛滚滚，直下三千里。’又云，‘二十四年，大半消磨马足车尘里。’此词流传闺闱，妾爱诵不去口，谓苏辛秦柳，不是过也。独恨才子穷途，佳人薄命，往往同一浩叹耳。”予唯唯谢，亦叩以姓氏，坚不吐。少顷，黛脸微红，不胜怨惨，低告曰：“妾爱才若渴，不幸辱于袴纨。前见君文采，眷恋已非一日，适从窗隙窥见之，感触旧怀，特命婢子奉攀清话，已憎越礼，安可再以姓氏告耶！君如异日垂念，但志小字香卿可耳。”既而治酒，予背诵《高阳台》等词，丽人曰：“君词亵矣！然妾非无情者，罗敷有夫，使君亦应有妇，妾与君为文字交则可，其它当结再生缘也。”予闻之肃然生敬。酒半，丽人以今夕之遇，不可无词，以纪其事，予调倚《沁园春》云： 
　　小巷幽湾，转过溪桥，轻叩朱门。听有人启齿，低声问讯，有人启户，笑口欢迎。尊酒相陪，寒暄略叙，看似无情却有情。真堪谢，谢宵来好雨，帮着留人。　　今朝邀幸三生，把往日相思一夕陈。记你初见我，莲塘销夏，我重逢你，桃港嬉春。一日三秋，离多会少，情话依依天已明。还堪恨，恨此番别后，依旧迷津。 
丽人赋《一斛珠》词云： 
　　今宵欢聚，绿窗下，并肩儿语。绫笺公谱相思句，说不留情总被情牵住。　　一刻千金空掷去，他时重会知何处？风吹断鹣鹣羽，怅恨风前还向东风诉。 
　　复饮予三爵，并以金跳脱相赠，挥泪而别。 

　　丽人不知何日反苏，而莲仙从此割断柔丝，等诸秦宫一梦。观丽人铮铮数语，亦可谓发乎情止乎礼义者矣。而说者曰，此莲仙幻笔。噫！色即是空，空即是色，其即以丽人为湖光之变灭也可，即以丽人为墨沼之烟云也可。（澹溪李绍城） 
　　莲仙多情，当有此种佳遇。（东渠昊森） 
　　缪君晤予时，道此事津津不去口，予尝诮之曰，毋乃太痴！（丽芳女士尤则嫄） 
　　此不过如陶靖节赋闲情耳，无伤莲仙盛德。（崔陶士） 
 

　　珠江奇遇记　清　刘瀛 

　　阿叔，南海人，姓钟氏，字秀霞。美风姿，好修饰。尝同余馆别墅，叔之大阮与焉，阮叔之，余亦叔之，同学皆叔之，故阿叔之名，无不知者。 
