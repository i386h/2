<!-- { "loadSidebar": true } -->
　　
　　徐孺东
　　
　　仆生平不自量妄意欲整齐一代史事以窃附于古作者之后于国家大纲及名公卿将相忠义孝友儒林文苑之类十已庶几七八独念不能得所谓循吏者即稍得之视班范所记寥寥不能称会自奉先师教辍意不复措手而曩年辱公惠然过我窃聆所陈觏经济大略私心异之既而公布币而以令先公之志铭请始怳然而若有触则令先公句容之政蓄之心者二十年矣而不能悉以故自别后辄敢以书奉促而公方拮据三辅稻田使者未暇也昨以先君子追恤事谢两台至句容句容之父老诵之若新也葢未几而公之教与事状至矣仆生平作志铭不能二千言独与令先公遂倍之即不敢自诡惇史将以致区区执鞭之慕而少慰仁人孝子之用情然以质诸事状则挂漏謭劣不可名其愧公即必以灾木当偶事状传之勿孤行也三辅自石晋至宋皆委以与敌废为刍秣渔猎之地间有不得已而为汉儿口腹计者亦仅二麦黍稷之属播种其中听天自活而已元之后至正时始有建议擘画如公者行之未久而辄中沮古今事若合一辙昨得顾益卿中丞书葢深痛其明效之己见而大绩之莫继也虽然天果有意于社稷斯民耶必终以此事付公不然而亦必有继公而兴者勉旃自爱康生云公此归且闭闗与定宇太史作蒲团行径甚佳苐定宇既不出而继峯洪阳又嗣公而去位邹司郧前请告斗牛之分郁然剑色苐不念庙廊之上遂空羣耶不有君子其能国乎可叹可叹大贶拜嘉却有薄附将意不一
　　
　　莫子良方伯
　　
　　徐长孺来道我公向道之笃因得承动履清豫葢未几而使者至矣披手书诵之更隃所闻于长孺者苐谓八子为魔计穷担石夫九子魔母耳八子乃遂魔父耶长君才艺栁呉兴所不敢望多取造物故蹶霜蹄仲季之间有勿药者公之未竟其在兹乎苐一切眷属往往缘聚等之萍值则太疎援之肝腑则太密公文学名世而不涉绮语扬歴多载而不雕太朴位等常伯而名冠隐逸迹混朝绅而籍列丹台即不必生佛世诵大乗经已是辟支果位人唯略于小粘滞者加摆脱而已仆苦海中一贾客也风浪所窘方虞身命遇导师示路易于回楫当时弃家室谢名势外若有可观者而今且一岁余矣凡事未尽袪凡情未尽洗蒲团三尺地与魔共之以此凛凛恐负师真岂能有毫髪余润足相为耶唯是闻之师黄庭云百二十年犹可还此是上古气完质厚之世今则不尔葢下寿以后此皮囊无复可藉若因而别有所采又自贻伊戚意者外却累身内却累心使湛然惺惺不昧因果当自有受用处耳近来肉食人谈般若但作有为却是梁武帝初年证不满达摩师一句也穷子作活只在目前献之波斯藏中徒资笑噱秋暑未蠲强饭自爱
　　
　　又
　　
　　昨者贤叔子枉顾以翁之手教大贶来谓至云阳而返徒使人想象紫气于晋陵锡山间而微有传仙迹乃在金陵市门又云有见之者贞以故数从叔子邸再三奉访而不可得贤非右军乃烦张廌苦竹之避贵岂豫章更劳何点后门之迯耳怅且惭惟翁天锡难老遂跻八袠名德之重岂减平原政复不以浮荣轩轾耳贞为手足之变情事不纾且从冗如猬俟小间当具一巵言且修斗酒尺丝之敬兹具聊伸奉候而已秋气渐深若是自爱
　　
　　王家驭
　　
　　萧齐一饭遂不能操舴艋从祖道客后也意长者置我于迹外耳天中壮游木铎所过固不待封人而后识蓍易龟畴之地于盈虚消息有遐观焉何必悻然以一归为快也向者仙师传授简长公黾勉从事所不自安者其辞之沓拖委琐不足发挥大道中间灵真化靖之迹或虞以漏泄见嫌耳不谓流入台琐间作暮夜贽也仙师如日月纵阿修罗掌亦不能障之宁况两么么如仆与长公俱久弃人间事一瓢一笠何地不可容所惜此曹子作调达生入无间耳不惑之说外似推借贤者伸其剿辨实欲离间人骨肉使之内讧公既着诚身后长公复推腹言表仅仆以一哂佐其间而已家弟在秦中亦郁郁思归鄙意则谓与公俱少缓投劾使圭角融尽徐徐议之何如野人且欲焚笔研而复啴缓此纸殊增惘然秋暑自爱
　　
　　又
　　
　　里人张生所得公报书及大贶未几而使者至复得书且及翠微居士三纸不胜感媿此公书法实不减眉山豫章襄阳诸贤而名不能自振其所传世甚少独仆得其临兰亭叙一纸及上清等四帖兰亭叙久已寄王南岷翁矣昨从长公所见此帖深以嘉赏而长公不甚信后月余偶谈及之不谓长公遂以报公而公遂割以见贶也是墨薮一佳话然仆毋乃作米颠馋态乎比里居获侍太公杖履而长公归复见私不自惭葭倚殊窃蓬生之幸也长夏逃暑开巻弄笔无时不感二抨章惠以隙日苐雨师作虐阳侯乗之饘粥之地俱为巨浸吾州小似得干土然亦是一孤岛耳忧生之外更深隐虑如何如何闻胡中丞疏甚切不知辇上君子肯一南顾否使旋聊此附谢文太史楷书千文是书乞外家呉氏者白石翁画鸡一轴颇称兴到笔非敢仰酬来美聊附侨札之意惟鉴存是望兰梦想当不逺固食息之祝也
　　
　　答邹孚如舍人
　　
　　记在武昌获奉颜色执事方妙年而藴藉有大人度当是时私心已倾倒之不啻林宗之于黄生也十载来阔不闻问见执事通金马籍为之快然曾来阳过访颇述推挹之爱乃者逺使冒暑走二千里而见存烹鲤跪读宛然若接謦欬中间饰奬过情披豁无隐又读先时洪乔所浮沈一札二诗执事之爱我故当出曾君所述之外也新诗托寄幽玄措语温雅少加琢劘自可上薄唐人希踪六代而闗键处间有可商至于韵狎尤似草率不无微损连城辱见委辄尔信笔点窜知公大雅必不至作牛竒章憾也时义之美使人一唱三叹呉子辈虚自标榜即研石成臼不敢望见脚底两小儿一年十六一十五矣差能辨黑白一见之几欲下拜即付令卒业耳长儿偶掷得卢寻复作塞殊不足当执事笔札藻赏寄题读书草堂诗塞白而已坐年来无意工拙不足疥君壁也一笑厚币附璧近有山园记寘之案头或足当卧游也酷暑加飡自爱
　　
　　又
　　
　　与足下别十五年矣不奉教札者亦垂五年仆匹夫之节不固遂成小草栖迟白下以惭为日而亡弟竟不能待舍我而去自是神魂益消沮无复生趣上书乞骸杜门待命而江鲤忽来剖之则明珠累累盈我几案至赤牍申叙契阔之致请益之诚绸缪宛笃使人心醉兴寄超迈复令神爽不知起色之溢乎大宅也来谕古人欲有所譔着以自见后世必用志不分神有独至可以成一家言而近有友人好我贻书相规以为丈夫耳目口鼻与尧舜等奈何弊精神于小技即三都之赋视若五禽之戏耳此语也孟子舆已先之曰尧舜与人同耳非直立德之士能言之即杜甫毕生于诗咏中尚独谓文章一小技于道未为尊又曰许身一何愚自比稷与契则隐然若有所窥见然甫之所谓稷与契者安在而其诗名至与天壤俱敝则彼之自歉以为小技者也孔子称诗可以兴可以羣可以怨迩之事父逺之事君若仅以忠孝二言或粗征其实以示天下后世安能使之感动而得其所谓兴与羣与怨也尧舜与人同故子舆氏之微指然非其文之瓌伟雄畅安能灼然为万世标藉令深山一田父偶创此语又孰听而孰传之也苐此语自不可易仆老而犹汩汩笔研中受世人役则当以此为瞑眩之药而足下且两用之可也彼用以文其拙者非夫也读足下为先君状自是一代竒男子虽于贵寿之报未极然至今凛凛有生气足下有新都公志而复思表之表之是也而以属不佞未也虽然不佞不敢隐其拙而阏孝子之情倘以灾石乎即不佞重有愧矣读赠亡弟长律瑰丽宏整啴缓周详自是当家弟未卒其辞而肠寸寸折血泪迸集不能已已急为录出付从子焚之灵輀前若赠仆二古风四近体名世之言直可与明卿并驾稚钦辈不足当也顾今受之者非其任耳用卿家法故相卿昔之哲媛以呼所天不为见简亦不为强造宋人集句有为郎憔悴却羞郎以对与我周旋寕作我虽极工致上下不相蒙不若足下之尤稳惬也仆前谓老誖但夸无一字葢以初学道故欲坚绮语木义今便当改之兼成一律奉谢日力不足余附异时带征之例何如雅贶拜嘉薄有所致殊歉赠缟不一
　　
　　沈纯甫
　　
　　始家弟贺万寿归问所进交游则执事也已从邸中见大疏姓名则又执事也既平头捧尺一而前启椷姓名则又执事也不佞天地之僇人也进则愧忠退则愧孝当世路者强而被之衣冠不获自决荏苒至此何能祓濯以见执事执事毋乃有昌羊之嗜而忘其颦眉螫舌耶念欲买舴艋载新■〈酉刍〉以追候檇李而病肺弗果然心旌已在大庾南矣扇头一诗托思蔼然五岳之盟余髪种种而心甚长若麟阁不容尽白眼为公道尽他篇雄爽称是过兰溪有胡元瑞彭稚修足谈豫章会用晦德甫亦当少驻苐未知家弟能为匡庐主人否岭南山水故自佳万里之外以身为本勉旃自爱祭鳄鱼后则公赐环之期余不一
　　
　　又
　　
　　仆跅弛歴落人也少而遘闵不能卓然树忠孝节晩复自放名教之外足下辱见收之而先施于牢慅寂寞之乡非有胸无心者敢一日而忘足下昨蒙家弟发携李使而不相闻遂不获通尺札于左右而足下复以书问存今者鹢首舣吴阊矣又不能操豚蹄斗酒以一轻舠候足下足下当以仆为何如人也今海内慕义抗节之士以足下二三贤为赤帜响附景从必有以竒事进者虽然不愿足下之轻用其竒也大抵人主之倦于好言在鋭言者迫之小人之轻为小人以乱国是亦君子迫之所赠足下诗意亦尔中间与呉先生交尚不能深若赵先生石交也刚肠快吻窃惧其鋭而几于激也幸相为日朂之见委跋庐陵五君子像已污讫寘足（阙）何歉若有韵之言出彼固瞠乎后矣行戍稿序必不敢负夙诺但不知若干首文若干篇倘许与寓目焉而后命笔始得少畅耳不腆之币不足以辱行李唯赐存是恳长途冱寒为道为苍生自爱
　　
　　沈君典
　　
　　天假之缘游从数日获一窥公真隋珠和璧而不轻露其照夜古德云出家是大丈夫事非将相事公大丈夫也如将相之缘未尽何仙师以化去后十五日而寓梦于元驭兄并摄不榖凡再宿再梦俱如之其惓惓于数君子甚笃也公乌刍瑟摩护法天寄亦须于世法中了之要非面壁枯坐人所办耳此月朔后一日奉先师龛入观时久爇东南风甚冻云合抵舟而雨就陆寻霁麾幢音伎二里许送者观者数十万人入观成礼久之复大雨中间征瑞种种不欲为公轻语仆得托栖此观合得长奉香火充净人于愿已弘不敢复望蜀也方拟奉纯阳祖师而难像本公所赠适至又胜信阳王太史前事矣公前寄两札皆至一似为开之来谒师蜕而过里不入可讶讶然长卿致渠竿尺一巨册读之大是竒文与长卿俱非仕路物耳昙阳观记精劲古雅且饶致语中间惟有小可商者与元驭计定后即登石矣劳役甫息肩良苦笔札幸寛简略之罪不一
　　
　　又
　　
