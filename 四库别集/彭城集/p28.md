<!-- { "loadSidebar": true } -->
　　风宪之任寄于中司使之升荐御史是为故事传曰举而所知其素在僚属朝夕从事视其所以察其所安夫何廋哉用之不疑惟防直之地白黒所判公则生明强则无挠勉思恪居以蕲休誉
　　朝奉郎充集贤校理赵挺之等可监察御史制
　　宪度者朝廷所以为治也犯之则为坏法御史得而纠之法正则主尊节义者人臣所以事上也失之则为悖徳御史得而察之徳修则俗厚耳目之官纪纲之最愼选所属莫如御史尔等以力学自立藏器待用士友归其美誉有司推为举首风宪之任我其试哉诗云柔亦不茹刚亦不吐书云无虐惸独而畏高眀本忠厚而辅义毋刻覈而取誉是为称职其戒之哉
　　皇叔右监门卫大将军叔过故所生母董氏可县太君制
　　宗祀之庆推显以及幽广恵也贵其子以及所生厚本也矧公族近属职在环卫慰其反哺之心锡以漏泉之泽名城大邑疏为汤沐黄壤有知歆此殊渥
　　右监门卫大将军士香故父所生母和氏可安吉县太君制
　　公族内宗咸有爵秩而士香念及父之所生求得追贲愿以妻之赐邑移为汤沐察其用心有足嘉者特疏县封以光泉壤
　　郓州东阿县尉孙彦卿母宋氏封夀县太君制
　　黄髪儿齿夀考之隆天之所以福夀徳善也吾闻圣人后天而奉天时故吾于耋老率加礼焉至于九十者加以爵号恩之至也尔年龄应格而子方小官今疏大邑取其令名以昭逢辰之庆亦广锡类之祉服我休宠益修母训
　　给事中顾临可刑部侍郎制
　　明辨惟良所以折狱也哀矜勿喜所以察情也合是二者乃弼邦教非夫忠信之长曷能称其职济吾事乎具官某志虑开爽学术通敏见义勇于有为立身果于自信试吏非一成效已着是宜付秋官贰卿之选当尚书政本之重其克尽心广裕用究刑成之美无或便文俯仰而致枉挠之咎祗服宠命以底休誉
　　龙图阁直学士蔡延庆除工部侍郎制
　　朕以尚书总擥天下之务而六曹之副地峻望崇自非材略优裕事业已试者未尝轻授也具官某质性通敏智术宏赡顷自先帝骤膺器使賛书出命荐歴内外董戎分阃率在西北文武兼允声问逾劭使之当一官之贰居四命之峻其有余裕畴曰弗宜因龙马之旧秩进冬卿之近列勉服光宠终誉夙夜
　　皇叔故成徳荆南等军节度使守太尉开府仪同三司真定尹兼江陵君荆王頵可赠太师尚书令荆州徐州牧改封魏王制
　　春秋之义惟母弟得以属通诗书所称盖叔父着其殊礼国朝并建同姓惇叙懿亲生荣没哀厥有前训备物典策以寓永懐皇叔具官某禀秀渊冲毓材粹茂阅天下之义理为宗室之仪表富而好礼贵则防势推恻隠之心毎隆于济物广孝敬之志用足以临下河间之实事求是东平之为善最乐是宜永为藩辅光賛本朝淑命不融中道摧殒震悼伤怛何痛如之崇敛衮之旧典追赐履之介宠进陟师垣兼官大録九命作牧包南西于二楚千乗启封雄魏大于三晋于以循曲阜之前躅继睢阳之故事匪王盛徳曷膺异数尚惟幽穸歆于显休
　　赠魏郡太君制
　　春秋之义母以子贵子由宗祀之均福母以追逺而永宠贵在其中矣孝莫重于此焉具官某母氏积善在躬钟福覃后克有令子进居法从既启汤沐之封足尉凯风之念粤因庆赉更授雄藩资其魏大之名协乃繁衍之祉尚惟幽穸歆此殊休
　　皇叔恩州防御使仲隗所生母崇徳县太君李氏可安康郡太君皇兄惠州防御使令铎母金城县君张氏可普宁郡太君制
　　朝廷縁子贵而广爱毎崇锡庆眷母慈而示报无间所生粤因诞辰俾申懋典具官某母氏禀操端静临事肃恭柔训有加色养无爽汤沐脂田之赐既祚邑封雄藩大郡之名益隆宠数秪膺优渥毋怠钦承
　　皇伯右武卫大将军渭州防御使仲鸾等十人故新妇可并赠县君制
　　嫔于公族称为良妇不夀而夭为可悯恻宜因夫贵锡之宠数名城大邑以为汤沐尚其有知歆此丰泽故朝议大夫充寳文阁待制王临妻天兴县君盛氏可封仁夀县君制
　　禀粹幽闲挺操端粹承夫则家事严整训子而母道慈笃既疎大县以启汤邑宜因大赉更易名城取其佳称以协光宠
　　西作坊使杜谏左班殿直王贺三班差使王防各转一资制
　　蛮贼虿蜂也辛螫中人不可不除而尔等力鬬重伤有足嘉者进官一等以合军赏
　　藩官内殿崇班浪转两资制
　　捕卤蕃冦身被金夷亟上首功勇加部族宜疏显秩增宠使聨秪服茂恩益图来效
　　新差湖北转运副张安上可仓部郎中制
　　地官之属皆为剧曹非智能出伦不能胜任以某干力强立内外践更推择付之任遇非浅其思尽瘁以复恩宠
　　文某可兵部郎中制
　　道着嘉猷徳符清望必其干力足以济务智识可用为仪居是选者其亦艰哉某吏最籍闻家声休显由京兆之浩穰聨夏官之繁防已试之效既已可传前将之绩亦云停候姑务彊乂毋怠钦承
　　朝奉郎兵部员外叶祖洽可兵部郎中制
　　文昌郎位号为上应列星惟六品可以当之朞歳之后得以任子朝廷待之厚矣岂特出宰百里之比乎尔以文学政术得以台选歳月之乆资格宜进不移司马之聨俾正依乌之秩钦承我命益思自修
　　王安石可三司戸部副使张焘可兵部郎中制
　　考绩三歳进官一等先帝所以励羣臣也具官某秉哲廸义有声于时能励厥修以宜官政序功增位其善厥承
　　朝散郎致仕刘宗杰可落致仕比部郎中制
　　朝廷资材能以为治在幽隠者必取况于乆吏旧齿义所不遗以某课最已效时誉亦着而谢事退处便已而已不佐公宗之务吾甚惜之是用还之司土之籍宠以文昌之秩主计剧曹应星妙选思自勤励副此恩渥
　　军器少监郭茂恂除工部郎中制
　　百工之事萃于各乡属郎之选岂当轻授以某用心精祥见事敏速歴试内外皆有可纪淹留歳月未尝旷事宜辍大匠之副进职起部之聨毋坠前劳益勉后效
　　侍御史杜纯陞左司郎中制
　　都司宪府属僚悉朝廷之剧选也是以统正百官整齐六曹是皆耳目之寄易地而处岂有重轻之别乎以某徃在先朝尝付诏狱信已不挠见称士论是用寘委都司之任佽助纲辖之事勉力夙夜以副慎择
　　朝请郎陈维孙故母仁夀太君髙氏可赠广陵郡太夫人制
　　父繇子恩以崇赠品妻借夫贵仍进爵封宠章不间于幽潜孝治用形于溥率具官某故母某氏母训端淑家事整修懿徳没而不防后嗣蒙其余庆宛在寘行之列慨如陟屺之懐属宗祀之告成迨下泉而均泽宜赐小君之号亟疏大郡之荣壤戸有知象服加宠
　　尚书右丞胡宗愈妻福昌县君丁氏封同安郡夫人制
　　朕选建材杰以为弼辅服章位着皆竣其宠所以优礼贤者体貌大臣而况其室家之阃辅佐内外夫荣于朝妻贵于室义所当予有自来矣具官某妻某氏毓秀名族作嫔君子躬璜佩自修之美有夙夜相成之道婉教端叔休风专静可谓具鹊巢之徳是以赐鱼轩之荣亟择名城粤毓要区备汤沐之百邑称翚翟之七命用畴懿实勉膺异数
　　楚州防御使楚国公世恩可赠奉国军节度使依旧楚国公制
　　朝廷亲亲之爱隆于九族生有惇叙之典殁兼哀荣之数高爵重位以称情理具官某地居近属材实宗英乐为善而自修过纎介而无有奄至沦谢良用震惊沛以隆恩锡之愍册启军牙以分钺仍茅土而启封尚维幽穸歆此成命
　　皇伯故台州防御使仲绾可赠武康军节度使追封崇国公制
　　生有惇叙之典殁存追贲之宠公族之恩于是乎爱至而礼备矣具官某地近属尊材髙志美膏粱不能佚其性氷渊有以见其操虽跻膴仕未及修龄奄至沦亡特深伤悼并赐宠光以辉泉壤
　　皇伯祖故保平军节度观察留后克思可赠开府仪同三司追封昌国公制
　　生荣殁哀所以厚公族之爱宜赗与赠是以着有司之事然非令徳曷膺异数具官某地近属尊志修行备能集信厚之善靡闻纎介之失资其表仪丰于禄秩军牙廉车之留务有以致之逝川朝露之莫返何嗟及矣宜崇愍册以称悼懐开府视相印之重建国用公圭之礼告于隂泉歆此殊宠
　　皇伯故眞州防御使叔封可赠崇信军节度使追封遂国公制
　　朝廷之于宗室爱至而恩厚故生则有兼官之宠没则有加等之赠具官某资性端直治家坚正朝防賔賛之礼未尝有阙脤膰助祭之事靡或不共以是付之连城示其御侮奄至不淑兹用恻伤汉东大镇建牙秉钺左属名邦分茅胙土并为显命并光幽壤尚其有知歆此异数
　　承议郎直集贤院知齐州王岩叟可起居舍人制
　　载笔记言之任史官之别也必居心正直可以无私于淑慝惟文采藻赡可以专意于纂録朝廷以是愼其登选而异其进用矣具官某识逺而气劲学博而言立前在御史得蹇谔之誉出为剧郡成岂弟之政是宜参右垣之列当螭头之直服兹光宠思所报称
　　侍御史王岩叟可起居舍人制
　　朝廷求信厚之士进谠直之言取其进忠竭诚救失补阙为益之重其可量哉报其成效示劝来者具官某天机粹美器宇浑厚好是正直辅以儒学自顷擢居中台职司邦宪智虑所及知无不为准已所加挺而无挠是宜畴其美志峻于任遇右史纳言之职法从选抡之最粤疏茂恩以示殊宠
　　西京左藏库副使髙遵固可阁门通事舍人制
　　上阁之职亲近旒扆朝防宾賛谨于为容然非有功阀不膺是选以某干敏恪愼歴官有称録其成效寘兹显列祗服光宠思所报称
　　朝奉郎王复故父任刑部侍郎充天章阁待制赠开府仪同三司防可赠司宜制
　　合宫毖祀溥率蒙庆惠泽所加无间幽显然非韫徳在前钟福于后亦何能沾此优渥无愧泉壤也具官某故父某歴仕前朝称为令徳髙风不泯休誉蔼然克有干蛊显登闺籍襃赠之典实慰孝思已崇开府之仪更陟上公之贵尚惟冥漠潜被光宠
　　阿里骨大首领抹征兼钱并可特授银青光禄大夫检校国子祭酒兼监察御史武骑尉充本族副军主制
　　奉其国珍入修贡职归义向化忠孝兼效宜有宠授以示懐逺擢武爵之美号因部族之主领体兹茂恩益思所报
　　皇太妃乳母赵氏可封掌賛夫人制
　　懐慈良之质躬燥湿之勤肇自文褓之初逮及椒风之盛恩之所被徳无不雠宠以妇官实隆邦教
　　赠故尉北海郡王宗胜妻平昌郡夫人李氏可进封小国夫人制
　　麟趾之诗恩厚公族鹊巢之化善属邦君列国名臣鱼轩象服用畴淑徳不恡宠光故具官某妻某氏毓粹幽闲秉心直信勤女工之事不怠组紃佐君子之为毎严璜佩启汤沐之赐邑以极夫荣縁闺阃之休风更形治命求疏建国以报宜家俾増褕翟之华申锡山河之富既以彰内助之美并用慰重泉之心恵泽有加祗服唯谨
　　皇叔祖昭信军节度使开府仪同三司汉东郡王宗瑗故新妇嘉兴县君彭氏可赠英国夫人皇叔祖保静军节度使开府仪同三司建安郡王宗绰故新妇平昌郡君郑氏可赠荣国夫人制
　　宗祀覃庆溥及幽显地近属尊莫如公族位崇禄重矧兼将相永惟敌体之义宜有漏泉之泽具官某故妻某氏作嫔君子着徳闺门窈窕可称奄忽莫待俾进鱼轩之号仍疏大国之封尚惟隂泉歆此光宠
　　朝散大夫致仕魏防弟朝请郎绅弟朝散郎絪弟承议郎纶弟承议郎绍弟奉议郎绰故母渤海县太君刁氏可崇国太夫人故母新安郡君刁氏可荣国太夫人制
