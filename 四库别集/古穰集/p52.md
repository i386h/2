<!-- { "loadSidebar": true } -->
　　初景泰不豫图富贵者因起异谋学士王文与太监王诚谋欲取襄王之子立为东宫其事渐泄既而景泰疾亟太监兴安讽羣臣请复立东宫佥谓上皇子固宜复之惟王文之意不在此阁下陈循辈亦知之贤因会议问学士萧镃乃曰既退不可再贤始觉其有异谋也文又对众曰今只请立东宫安知朝廷之意在谁贤益知其必然明日早观奏辞曰早选元良人皆曰此非复立之意遂驾其说于石亨辈曰王文于谦已遣人赍金牌勑符取襄王世子去矣即于十七日早带兵入朝诣南城请上皇复位是时景泰不朝已四日矣先一二日又驾其说于石亨辈云景泰命太监张永等拿亨数人掌兵者其谋立上皇中官吉祥蒋冕辈白于太后写勑旨与亨辈成此事遂以王文辈为大逆奸恶然王文初谋于谦辈未必知亨辈不过因于谦平日为总督军务一切兵政专而行之亨不得遂其所私乃乘此机而除之其余皆因平日不足者而中伤之未必皆知王文之初谋也况王文之谋其实未发所以诛戮者多非其罪乃曰臣等舍命举此大事以为有社稷之功上亦信之极其报典之隆而亨等遂招权纳赂擅作威福冒滥官爵恣情妄为势焰赫然天下寒心初徐有贞亦与迎驾之谋特命入阁有贞以陈循辈在前不得自专乃助亨除去循辈未几有贞亦为亨所嫉而出之人以为天道好还不意亨复遭烈祸益见天道之好还矣
　　景泰欲易太子恐文武大臣不从先啖其左右于阁下诸学士各赐金五十两银倍之陈循辈惟知感惠遂以太子为可易于是假以外僚陈奏请易太子乃会文武羣臣议其可否有执以为不可者即以利害怵之无一人敢异辞于是择日立之即以宫僚美秩付之阁下任其所取文武大臣与者十七八自公孤而下数十人为太保者十人名爵之滥一至于此惟贤等侍郎四五人不与一易之后人情怅然不平贪其利者扬扬自以为荣幸不知识者已知其非善后之计已而天道一还尽革无遗因而谴谪者亦多回视不与者反有愧焉荣辱相寻如此士之立身不可不审也
　　景泰初予进正本十策且乞留中朝夕省览少助身心之学不省竟发出越数日户科给事中李侃因灾异上言近日李某所言有关圣躬畧不省览无恐惧修徳之实灾异迭见殆由于此览此奏却将予奏疏取入誊写一本观看礼部尚书杨宁见之叹息一日见予曰吾读崇节俭一事殆欲下泪乃逐条为前件以为当留意行之本部尚书何文渊闻之求稿一看曰忠鲠之言也少保予谦见之曰人所难言者南京祭酒陈敬宗曰闻其题目知为至论矣后颁君鉴于羣臣予复采二十二君善行每君不过三四事最切要者乞体而行之景泰览之亦不省曰此奏欲何为中官王诚曰欲上学此数君耳乃颔之但流于荒淫不复介意
　　士大夫行已交人不可不慎若徐有贞素行持公者少而所交者亦然及其当道予辈持公以助之有贞遂改前辙不复徇私其所交者犹以平昔素情望之多拂其意遂以有贞为改常从而媒孽其短者甚众向使素持公道岂有此乎

　　古穰集巻三十
 
