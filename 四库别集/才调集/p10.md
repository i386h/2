<!-- { "loadSidebar": true } -->
　　微月透帘栊荧光度碧空遥天初缥缈低树渐葱胧龙吹过庭竹鸾歌拂井桐罗绡垂薄雾环佩响轻风绛节随金母云心捧玉童更深人悄悄晨会雨蒙蒙珠莹光文履花明隐绣栊宝钗行彩凤罗帔掩丹虹言自瑶华浦将朝碧帝宫因游洛城北偶向宋家东戱调初微拒柔情已暗通低鬟蝉影动回步玉尘蒙转面流花雪登床抱绮丛鸳鸯交颈舞翡翠合欢笼眉黛羞频聚唇朱暖更融气清兰蕋馥肤润玉肌丰无力慵移腕多娇爱敛躬汗光珠点点髪乱绿松松方喜千年会俄闻五夜穷留连时有限缱绻意难终慢脸含愁态芳词誓素衷赠环明运合留结表心同啼粉流清镜残灯绕暗虫华光犹冉冉旭日渐曈曈乘骛还归洛吹箫亦上嵩衣香犹染麝枕腻尚残红羃羃临塘草飘飘思渚蓬素琴鸣怨鹤清汉望归鸿海阔诚难度天高不易冲行云无处所萧史在楼中

　　○郑谷【十一首】

　　登杭州城

　　故国江天外登临返照间潮来无别浦木落见他山沙鸟晴飞逺渔人夜唱闲岁穷归未得心逐片帆还

　　曲江春草

　　花落江堤簇暖烟雨余草色逺相连香轮莫碾青青破留与游人一醉眠

　　十月菊

　　节去蜂愁蝶不知晓庭还绕折残枝自缘今日人心别未必秋香一夜衰

　　淮上渔者

　　白头波上白头翁家逐船移浦浦风一尺鲈鱼新钓得儿孙吹火荻花中

　　吊故礼部韦员外【有序别卷】

　　腊雪初晴共举杯便期携手上春台高情惟怕酒不满长恸可悲花正开晓奠莺啼残漏在风帏燕觅旧巢来杜陵芳草年年绿醉魄吟魂无复还

　　席上贻歌者

　　花月楼台近九衢清歌一曲倒金壶座中亦有江南客莫向春风唱鹧鸪

　　淮上与友人别

　　杨子江头杨柳春杨花愁杀渡江人数声风笛离亭晚君向潇湘我向秦

　　雪中偶题

　　乱飘僧舍茶烟湿密洒歌楼酒力微江上晚来堪画处渔人披得一蓑归

　　鹧鸪

　　暖戱平芜锦翼齐品流应得近山鸡雨昏青草湖边过花落黄陵庙里啼游子乍闻征袖湿佳人纔唱翠眉低相呼相应湘江浦苦竹丛深春日西

　　京师冬莫咏怀

　　觅句干名秪自劳苦吟殊未补风骚烟开水国花期近雪满长安酒价高旧业己荒青霭径寒江空忆白云涛不知春到情何限惟恐流年损鬓毛

　　赵璘郎中席上赋得蝴蝶

　　寻豓复寻香似闲还似忙暖烟沈蕙径微雨宿花房书幌轻随梦歌楼悞采妆王孙深属意绣入舞衣裳

　　○秦韬玉【八首】

　　长安书怀

　　凉风吹雨滴寒更乡思欺人拨不平长有归心悬马首可堪无寐枕蛩声岚收楚岫和空碧秋染湘江到底清蚤晚身闲着蓑去橘香深处钓船横

　　春雪

　　云重寒空思寂寥玉尘如糁满春朝片纔着地轻轻陷力不禁风旋旋消惹砌任他香粉妬萦丛自学小梅娇谁家醉卷朱帘看弦管堂深暖易调

　　对花

　　长共韶光暗有期可怜蜂蝶却先知谁家促席临低树何处横钗戴小枝丽日多情疑曲照和风得路合偏吹向人虽道浑无语几劝王孙到醉时

　　贫女

　　蓬门未识绮罗香拟托良媒益自伤谁爱风流高格调共怜时世俭梳妆敢将十指夸偏巧不把双眉斗画长苦恨年年压金线为他人作嫁衣裳

　　鹦鹉

　　每闻别雁竸悲鸣却叹金笼寄此生蚤是翠衿争爱惜可堪红嘴强分明云漫陇树魂应断歌按秦楼梦不成幸自祢衡人未识赚他为赋被时轻

　　织锦女

　　桃花日日觅新竒有镜何曽及画眉袛恐轻梭难作疋岂辞纎手遍生胝合蝉巧间双盘带聨雁斜衔小折枝豪贵大堆酬曲彻岂知辛苦一丝丝

　　独坐吟

　　客愁不尽本如水草色含情更无己又觉春愁似草生何人种在情田里

　　咏手

　　一双十指玉纎纎不是风流物不拈鸾镜巧梳匀翠黛画楼闲望擘珠帘金杯有喜轻轻点银鸭无香旋旋添因把剪刀嫌道冷泥人呵了弄人髯

　　○纪唐夫【一首】

　　送温庭筠

　　何事明时泣玉频长安不见杏垣春凤凰诏下虽沾命鹦鹉才高却累身且尽绿醽销积恨莫思黄绶拂行尘方城若比长沙逺犹隔千山与万津

　　○雍陶【一首】

　　咏双白鹭

　　双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相叫蚤秋时林塘得尔须増价况是诗家物色宜

　　○刘禹锡【十二首】

　　自朗州至京戏赠看花诸君子

　　紫陌红尘拂面来无人不道看花回玄都观里桃千树尽是刘郎去后栽

　　再游玄都观

　　百畞庭中半是苔桃花净尽菜花开种桃道士归何处前度刘郎今又来

　　听旧宫人穆氏唱歌

　　曽随织女渡天河记得云间第一歌休唱贞元供奉曲当时朝士已无多

　　杨柳枝词

　　花蕚楼前初种时美人楼上斗腰肢如今抛掷长街里露叶如啼欲向谁

　　又

　　炀帝行宫汴水濵数株残柳不胜春晚来风起花如雪飞入宫墙不见人

　　又

　　城外春风吹酒旗行人挥袂日西时长安陌上无穷树惟有垂杨管别离

　　竹枝词

　　城西门前滟滪堆年年波浪不曾催懊恼人心不如石少时东去复西来

　　又

　　瞿塘嘈嘈十二滩此中道路古来难长恨人心不如水等闲平地起波澜

　　又

　　杨柳青青江水平闻郎江上唱歌声东边日出西边雨莫道无晴还有晴

　　寄乐天

　　莫嗟华髪与无儿却是人生乆逺期雪里高山头白早海中仙果子生迟于公必有髙门庆谢守何烦晓镜悲幸免如新分非浅祝君长咏梦熊诗

　　鹦鹉

　　陇西鹦鹉到江东养得经年嘴渐红常恐思归先剪翅每因餧食暂开笼人怜巧语情虽重鸟忆高飞意不同应似朱门歌舞妓深藏牢闭在房中

　　和乐天送鹤

　　昨日看成送鹤诗高笼提出白云司朱门乍入应迷路玉树容栖莫拣枝双舞庭中花落处数声池水月明时三山碧海未归去且向人间呈羽仪

　　○白居易【八首】

　　送鹤与裴相临别赠诗

　　司空怜尔尔须知不信听吟乞鹤诗羽翼势高宁惜别稻粱恩厚莫愁饥夜栖莫共鸟争树晓浴先饶凤占池稳上青云莫回顾的应胜在白家时

　　王昭君

　　汉使却回慿寄语黄金何日赎蛾眉君王若问妾颜色莫道不如宫里时

　　邯郸冬至夜思家

　　邯郸驿里逢冬至抱膝灯前影伴身想得家中夜深坐还应说着逺行人

　　题王侍御池

　　朱门深鎻春池满岸落蔷薇水浸莎毕竟林塘谁是主主人来少客来多

　　蓝桥驿见元九诗

　　蓝桥春雪君归日秦岭秋风我去时每到驿亭先下马循墙绕柱觅君诗

　　闻龟儿咏诗

　　怜渠已解咏诗章摇膝支颐学二郎莫学二郎吟太苦纔年四十鬓如霜

　　同李十一醉忆元九

　　花时同醉破春愁醉折花枝当酒筹忽忆故人天际去计程今日到梁州

　　忆晦叔

　　游山弄水携诗卷看月寻花把酒杯六事尽思君作伴几时归到洛阳来

　　○武元衡【二首】

　　詶严司空别万见寄【或刻荆帅】

　　金貂再入三公府玉帐连封万戸侯帘卷青山巫峡晓烟开碧树渚宫秋刘琨坐啸风清塞谢眺裁诗月满楼白雪调高歌不得美人南望翠蛾愁

　　送张谏议赴阙

　　诏书前日下丹霄头戴儒冠脱皂貂笛怨柳营烟漠漠云愁江馆雨萧萧鹓鸿得路争先翥松桧凌霜独后凋归去朝端有如问玉门关外老班超

　　才调集巻五

　　●钦定四库全书

　　才调集巻六

　　（唐）韦縠 撰

　　○李白【二十八首】

　　长干行

　　妾髪初覆额折花门前剧郎骑竹马来遶床弄青梅同居长干里两小无嫌猜十四为君妇羞颜未尝开低头向暗壁千唤不一廽十五始展眉愿同尘与灰常存抱柱信岂上望夫台十六君远行瞿唐滟滪堆五月不可触猿声天上哀门前迟行迹一一生緑苔苔深不能埽落叶秋风蚤八月蝴蝶来双飞西园草感此伤妾心坐见红颜老蚤晩下三巴预将书报家相迎不道逺直至长风沙

　　又

　　忆妾深闺里烟尘不曽识嫁与长干人沙头候风色五月南风兴思君下巴陵八月西风起想君发杨子去来悲如何见少别离多湘潭几日到妾梦越风波昨夜狂风度吹折江头树淼淼暗无邉行人在何处好乗浮云骢佳期兰渚东鸳鸯緑蒲上翡翠锦屏中自怜十五余颜色桃花红那作商人妇愁水复愁风

　　古风【集中古风五十九首此首缺】

　　泣与亲友别欲语再三咽朂君青松心努力保霜雪世路多险艰白日欺红颜分手各千里去去何时还

　　古风

　　秋露白如玉团圆下庭緑我行忽见之寒早悲岁促人生鸟过目胡乃自结束景公一何愚牛山泪相续物苦不知足得陇又望蜀人心若波澜世路有屈曲三万六千日夜夜当秉烛

　　又

　　燕赵有秀色绮楼青云端眉目艳皎月一笑倾城欢常恐碧草晩坐泣秋风寒纎手怨玉琴清晨起长叹焉得偶君子共乘双飞鸾

　　长相思

　　日色欲尽花含烟月明欲素愁不眠赵瑟初停鳯凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今作流泪泉不信妾肠断归来看取明镜前

　　乌夜啼

　　黄云城邉乌欲栖归飞哑哑枝上啼机中织锦秦川女碧纱如烟隔窗语停梭怅然忆远人独宿孤房泪如雨【一作停梭向人问故夫知在流沙泪如雨】

　　白头吟

　　锦水东流碧波荡双鸳鸯雄巢汉宫树雌弄秦草芳相如去蜀谒武皇赤车驷马生辉光一朝再览大人作万乘忽欲凌云翔闻道阿娇失恩宠千金买赋要君王相如不忆贫贱日位髙金多聘私室茂陵姝子皆见求文君欢爱从此毕泪如双泉水行堕紫罗襟五更鸡三唱清晨白头吟长吁不整緑云鬓仰诉青天哀怨深城崩杞梁妻谁道土无心东流不作西归水落花辞枝羞故林头上玉燕钗是妾嫁时物赠君表相思罗袖幸时拂莫巻龙须席从他生网丝且留琥珀枕还有梦来时鹔鹴裘在锦屏上自君一往无由披妾有秦楼镜照心胜照井愿持照新人双对可怜影覆水却收不满杯相如还谢文君逥古来得意不相负祗今惟有青陵台

　　赠汉阳辅録事

　　鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无多少只是相思秋复春

　　捣衣篇

　　闺里佳人年十余嚬蛾对影恨离居忽逢江上春归燕衔得云中尺素书玉手开缄长叹息狂夫犹戍交河北万里交河水北流愿为双燕泛中洲君邉云拥青丝骑妾处苔生红粉楼楼上春风日将歇谁能揽镜看愁髪晓吹贠管随落花夜捣戎衣向明月明月髙髙刻漏长真珠帘箔掩兰堂横垂宝幄同心结半拂琼筵苏合香琼筵宝幄连枝锦灯烛荧荧照孤寝有便慿将金剪刀为君留下相思枕摘尽庭兰不见君红巾拭泪生氤氲明年若更征邉塞愿作阳台一叚云

　　大堤曲

　　汉水临襄阳花开大堤暖佳期大堤下泪向南云满春风复无情吹我梦魂乱不见眼中人天长音信断

　　对酒【或刻青山独酌】

　　蒲萄酒金叵罗吴姬十五细马駄青黛画眉红锦靴道字不正娇唱歌玳瑁筵中懐里醉芙蓉帐底奈君何

