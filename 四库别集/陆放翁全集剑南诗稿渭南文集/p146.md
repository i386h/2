<!-- { "loadSidebar": true } -->
躯，与屋谁先颠。粥药幸粗给，儿稚满目前。敛藏虽甚薄，犹胜死道边。一笑推枕起，无
酒亦陶然。
戊辰岁除前五日作新岁八十有五矣
灰深火可宿，炷小灯耐久。长流故不腐，易成必速朽。我昔游青城，闻道巢居叟。躬
行虽不力，年少过九九。固知适天幸，自养亦差厚。传家六儿子，其四今皓首。宁闻涧底
松，郁郁慕蒲柳。
晨起复睡
衰翁卯饮易上面，泽国春寒偏著人。下榻一杯还就枕，不嫌鼾睡聒比邻。
梅二首
三十三年举眼非，锦江乐事只成悲。溪头忽见梅花发，恰似青羊宫里时。
又
俗事常妨把一杯，等闲开过小园梅。自伤惟有寻春梦，百舌无情又唤回。
小疾治药偶书二首
御戎虚上策，治疾阙全功。安得如神禹，常行无事中。
又
揠苗农害稼，过剂药伤人。此理君能造，无为万。
子遹读书常至夜分作此示之
我为无才老把钅且，汝穷亦复坐迂疏。夜灯咏史虫吟草，朝几陈书獭祭鱼。未至苦饥依
马磨，不妨相守卧蜗庐。业成自有能知赏，家世从来典石渠。
岁暮作
鱼贯长条兔卧盘，往来聊续里闾欢。旧符又拟新年换，残历都无半纸看。梅影横斜春
尚浅，角声悲壮夜将阑。坚顽敢望今如许，戏说期颐强自宽。
除夕
炽炭炉中百药香，屠苏煎酒代椒觞。明朝赖是无来客，雪后泥深一尺强。
己巳元日
曾孙新长奉椒觞，儿女冠笄各缀行。身作太翁垂九十，醉来堪喜亦堪伤。
初春
装罢桃符又剪灯，新年光景捷飞腾。老翁扫尽儿童事，却学禅床入定僧。
新年书感
早岁西游赋子虚，暮年负耒返乡闾。残躯未死敢忘国，病眼欲盲犹爱书。朋旧何劳记
车笠，子孙幸不废菑畬。新年冷落如常日，白发萧萧闷自梳。
开岁连日大雪
开岁大雪如飞鸥，转盼已见平檐沟。村深出门风裂面，况复取醉湖边楼。从来春雪不
耐久，卧听点滴无时休。去年久旱绵千里，犁不入土蝗虫稠。今年冬春足膏泽，天意似欲
滋农畴。岂惟养猪大作社，更卖宝剑添耕牛。
饮酒
我酒本小户，痛饮乃有时。意气不相值，终日持空卮。醉或能斋庄，不醉或狂逸。乃
知老子狂，非自麴糵出。今日雪始晴，行歌官道傍。超然醒醉间，非庄亦非狂。
诗酒
我生寓诗酒，本以全吾真。酒既工作病，诗亦能穷人。每欲两忘之，永为耕樵民。周
旋日已久，弃去终无因。齿发益衰谢，肝胆犹轮囷。吟哦撼四壁，嵬峨颓乌巾。江上处处
好，风月年年新。正尔岂不乐，浩歌终此身。
人日雪
病卧江村不厌深，貂裘无奈晓寒侵。非贤那畏蛇年至，多难却愁人日阴。袅袅孤云生
翠壁，霏霏急雪洒青林。一盂饭罢无余事，坐看生台下冻禽。
春寒二首
滔天来洚水，震瓦战昆阳。此敌犹能御，春寒不可当。
又
高楼坠绿珠，恶客碎珊瑚。未抵春寒夜，贫翁丧故襦。
雨雪久无来客亦不能出作长句排闷
造物无情岂我私，从来不使堕危机。青云路近常排去，白浪堆高亦脱归。残稿尚存空
自许，故人略尽欲谁依。新春雪暗山村路，且复焚香独掩扉。
书耄
我老耄已及，终日惟冥行。邻里少间阔，便若昧平生。家人每过前，亦或忘其名。昏
昏等作梦，兀兀如病酲。不知张睢阳，何以记一城。愚知各自适，得失未易评。
初暮遣兴
闲愁长与病相依，晨起梳头感发稀。春事鼎来风更恶，晨光已满雪犹飞。江梅有恨论
年别，旅雁无情计日归。剩欲江边踏青去，凭谁为解乱书围。
读书
少从师友讲唐虞，白首襟怀不少舒。旧谓皆当付之酒，今知莫若信吾书。朱黄参错鸡
鸣后，签帙从横月堕初。抚几欣然时有得，此翁作计未全疏。
杂兴四首
灰中火如萤，燎原从此始。元气一点存，危疾亦不死。
又
炷香火要深，作墨手当缓。浅士务成速，所以多后患。
又
庖丁悟养生，轮扁议读书。彼特一技尔，圣智有不如。
又
铿尔舍瑟作，嚗然放杖笑。浩浩太古音，与俗不同调。
后杂兴四首
腊雪瑞我麦，春雨嘉我谷。老农无他求，一饱万事足。
又
日上明我窗，月出缟我庭。朝暮得佳时，一榼醉复醒。
又
会合惜日短，别离愁夜长。人老爱吾庐，客归悲故乡。
又
俚医刀匕药，老巫半榼酒。拜况不敢忘，淡薄最耐久。
自咏二首
道本治吾身，绪余方及人。神清缘食少，事简为家贫。薄酒如重酝，寒蔬抵八珍。村
村花柳动，且复岸纶巾。
又
谢事客谁过，闲游吏不诃。家人争稗粥，邻叟和畬歌。静夜诗成祟，新春睡有魔。年
光本无尽，未用叹蹉跎。
晚窗
一坞梅花已尽空，数瓴春雪未全融。晚窗忽有题诗兴，落笔纵横半醉中。
诗集卷八十一一百一首
远游二十韵
早岁志远游，万里携孤剑。所至必吊古，如疾得针砭。荒寒过吴宫，摧剥观禹窆。及
仕杨润间，挂席度天堑。梁宋不可游，北望每怀歉。会有蜀汉役，奇山佥日窥觇。筑坛访遗
址，烧栈想烈焰。辕门俯清渭，彻底绿可染。旧史所登载，一一尝考验。胡羊美无敌，黍
酒实醇酽。枕戈南山下，驰猎久不厌。比参剑南幕，壮志就收敛。卜邻扬雄宅，遂欲老铅
椠。但爱古柏青，肯顾海棠艳。人生不易料，白首东归剡。稽山秋峨峨，镜水春潋潋。余
俸买扁舟，月下采菱芡。湖山最奇处，容我钓石占。婚嫁幸已毕，百事不关念。但当勤醉
歌，一死不汝欠。
对酒
社醅又借醉颜酡，手挽邻翁作浩歌。江月偏能照蓬户，京尘终不污渔蓑。苦吟且复欹
吾帽，对奕真当烂汝柯。回首纷纷俱梦耳，人间何处有天魔。
夜雨
正看飞雪暗江天，不觉新春已粲然。花气袭人娱独夜，雨声绕舍送丰年。樵风未改山
川旧，禊事空悲岁月迁。一榼可营身尚健，故应先治下湖船。
己巳正月十八九间雪复大作不止
早衰常畏雪，况复在江干。三日不能出，数年无此寒。卷帘惊滉漾，下榻觉蹒跚。稚
子应怜我，孤吟兴未阑。
寄子虡
汝官南寿春，我居东会稽。匹马护秋塞，两犊翻春泥。淮天沙雁过，江村雪云低。旧
来动半年，相望常怆凄。父子不共耕，此悔真噬脐。明年城西社，烂醉相扶携。
书梦
我梦举有司，鸡唱起裹饭。又梦趁早朝，漏舍坐待旦。既寤两无有，抚枕徒浩叹。今
虽去为农，饭牛亦夜半。何曾得放慵，美睡到日旰。一笑俱置之，浮生固多难。
示子虡
家贫不学俭，物理有固然。要是善用短，足以终其年。我家稽山下，禀赋良奇偏。敢
言中人产，日或无炊烟。有儿更耐穷，伴翁理遗编。短檠幸能继，竟夜可忘眠。
对食有感二首
杯酌以助气，匕箸以充腹。沾醉与属餍，其害等嗜欲。歠醨有余欢，食淡百味足。养
生所甚恶，上
日 酒及大肉。老翁虽无能，更事嗟已熟。勿叹茆三间，养汝山林福。
又
我老虽无家，其实如客耳。食至举匕箸，饱则舍而起。厨人有勤惰，我岂形愠喜。园
畦摘青蔬，地碓舂赤米。劳人固已多，坐享颡常泚。作诗本自规，亦以告闾里。
雪夜三首
荒郊贸贸行，断垄俋俋耕。常情所藉躏，岂复怀不平。归来卧破屋，中惟一床横。且
烧生柴火，静听湿雪声。
又
今年春苦寒，风雪塞户牖。况我穷阎士，衤夸敝衣见肘。正须小忍之，此事岂得久。努
力办一壶，西村看花柳。
又
瓦疏雪堕檐，窗破风吹烛。短裘不及骭，手脚尽皲瘃。犹胜南邻叟，一褐竟未赎。薄
酒城中来，清夜聊相属。
初春
柳拂朱桥湖水生，园林处处听新莺。亦知人世当行乐，无奈春阴不肯晴。走马章台身
纵老，看花杜曲眼犹明。只应诗思年来减，预怯同游议罚觥。
春日杂兴十二首
方塘盎盎带泥浑，远草青青没烧痕。只道雨晴春昼永，归时不觉已黄昏。
又
南村北村鼓冬冬，刲羊刺豕祭潭龙。一生衣食财取足，百世何妨常作农。
又
小甔有米可续炊，纸鸢竹马看儿嬉。但得官清吏不横，即是村中歌舞时。
又
夜夜燃薪暖絮衾，禺中一饭直千金。身为野老已无责，路有流民终动心。
又
出仕常骑秃尾驴，归休自驾折辕车。今朝偶遇村夫子，借得齐民一卷书。
又
更事多来见物情，世间常恨太忙生。花开款款宁为晚，日出迟迟却是晴。
又
一枝筇杖一山童，买酒行歌小市中。莫笑摧颓今至此，当年万里看春风。
又
四十余年学养生，谁知所得亦平平。体孱不犯寒时出，路湿常寻乾处行。
又
搅睡禽声晓傍檐，泥人花气午穿帘。欢情老去年年薄，困思春来日日添。
又
阴晴不定春犹浅，困健相兼病未苏。见说市楼新酒美，杖头今日一钱无。
又
乍晴乍雨忽经旬，半醉半醒还过春。春卧不知庵外事，闲吟聊适梦中身。
又
行人陌上思悠悠，十里斜阳古渡头。一片落花无觅处，只教芳草管闲愁。
小霁乘竹舆至柳姑庙而归
残云断处漏斜阳，草满平堤柳著行。 画船来北港，翻翻青伞度南塘。行人相贺新
年健，逃户虽穷旧业荒。感物兴怀空绝叹，才衰无语付诗囊。
春晓
初见天窗一点明，旋看晓色到檐楹。衾裯温暖留残梦，鸟雀呼鸣报快晴。虽喜心随年
愈老，却愁事与日俱生。平川漫漫烟芜绿，筋力犹堪给耦耕。
肩舆历湖桑堰东西过陈湾至陈让堰小市抵暮乃归二首
堤远沙平草色匀，新晴喜得自由身。芋羹豆饭家家乐，桑眼榆条物物春。野店茶香迎
倦客，市街犬熟傍行人。墙头妇女更相语，认到先生折角巾。
又
贪看西南一面山，不知信步到陈湾。未言散释经旬病，且要消磨半日闲。蔬垅过寒常
郁郁，鸟声迎暖已关关。斜阳不为行人驻，十里钟来翠霭间。
书适
畴昔花前醉放颠，即今不饮亦陶然。太平固自多遗老，独往何妨是斥仙。扶杖每观南
亩饣盍，解衣时作北窗眠。人间贤俊方云集，我遇龙蛇岂厄年。
陈让堰市中遇吴氏老自言七十六岁与
语久之及归送予过市犹恋恋不忍去
就店煮茶古堰边，偶逢父老便忘年。嗟予空忝十年长，闻道惭无一日先。壮子当门能
碌碌，诸孙承业亦翩翩。熟思游宦终何事，悔不从公曝背眠。
午炊
江路初晴日，烟芜古废城。青针秧稻出，黑蚁稚蚕生。山际牛羊路，林间鸡犬声。午
炊聊小憩，野老解逢迎。
古风二首
牺象荐清庙，余材弃沟中。二者虽甚远，残生其实同。人当贵其身，岂复论穷通。宁
为原上草，一寸摇春风。
又
木生虽拱把，鲜不困斧斤。枯朽亦可全，又以芗故焚。嘉禾终钅至艾，岂独草见耘。此
理讲已熟，要当尊所闻。
肩舆至石堰村
偶上篮舆踏夕阳，醉魂困思两伥伥。涧薪旋拾供茶灶，诗稿初成寄药囊。村舍艺麻驱
鸟雀，牧童随草放牛羊。归来徙倚衡门久，始觉中春已日长。
睡起遣怀
百事不能能荷锄，不锄菜畦锄芋区。身存那用十年相，陂坏且为凶岁储。百事不学学
