<!-- { "loadSidebar": true } -->







　　钦定四库全书
　　东坡先生年谱
　　五羊　　王宗稷　编
　　武进后学邵长蘅重订
　　仁宗景祐三年丙子
　　先生生于是年十二月十九日乙卯时按先生送沈逵诗云嗟我与君皆丙子又有赠长芦长老诗云与公同丙子三万六千日又按玉局文云十二月十九日东坡生日置酒赤壁矶上又按志林云退之以磨蝎为身宫而仆以磨蝎为命若以磨蝎为命推之则为卯时生【傅□纪年録十二月十九日卯时公生于眉山县纱毂行私第】
　　四年丁丑
　　寳元元年戊寅
　　二年已卯
　　康定元年庚辰
　　庆厯元年辛巳
　　二年壬午
　　是年先生七嵗已知读书按先生上韩魏公梅直讲书云自七八岁知读书又按先生长短句集洞仙歌自序云仆七嵗时见眉州老尼姓朱年九十余能知孟昶宫中事又考冷斋夜话载先生云某七八嵗时常梦防陜右
　　三年癸未
　　是年先生八嵗入小学按志林云吾八嵗入小学以道士张易简为师师独称吾与陈太初者又按先生作范文正公文集序云庆厯三年某始入乡校士有自京师来以鲁人石守道庆厯圣徳诗示乡先生某从旁窃观问先生十一人何人也先生曰童子何用知之某曰此天人也耶则不敢知若亦人耳何为其不可
　　四年甲申
　　五年乙酉
　　按子由作先生墓志云公生十年而先君宦学四方太夫人亲授以书问古今成败辄能语其要太夫人读东汉史至范滂传慨然太息公侍侧曰某若为滂夫人亦许之否乎夫人曰汝能为滂吾顾不能为滂母耶公亦奋厉有当世志太夫人喜曰吾有子矣又按大全集载东坡少时语云秦少章言东坡十来嵗老苏曽令作夏侯太初论有人能碎千金之璧不能无失声于破釡能搏猛虎不能无变色于蜂虿之语老苏爱此论年少所作故不传又按赵徳麟所编侯鲭録云东坡年十嵗在乡里见老苏诵欧公谢宣召赴学士院仍谢赐对衣金带及马表老苏令坡拟之其间有匪伊垂之带有余非敢后也马不进老苏喜曰此子他日当自用之
　　六年丙戌
　　七年丁亥
　　先生年十二按先生所作天石砚铭曰某年十二时于所居纱縠行宅隙地中与羣儿凿地为戱得异石铿然扣之有声又按先生作钟子翼哀词云某年十二先君宫师归自江南又按先生与曽子固书云祖父之没某年十二矣
　　八年戊子
　　皇祐元年已丑
　　二年庚寅
　　三年辛卯
　　四年壬辰
　　先生年十七按长短句满庭芳序云余年十七始与刘仲达往来于眉山
　　五年癸巳
　　至和元年甲午
　　先生年十九始娶眉州青神王方女按先生作王氏墓志云生十有六嵗而归于某至治平二年王氏卒年二十有七以王氏年数考之则甲午年归于先生眀矣
　　二年乙未
　　是嵗先生年二十游成都谒张安道按先生作乐全先生文集序云某年二十以诸生见公成都一见待以国士有鼂羙叔是年求交于先生按送羙叔诗云我生二十无朋俦当时四海一子由君来叩门若有求
　　嘉祐元年丙申
　　先生年二十一举进士按凤鸣驿记云始余丙申嵗举进士过扶风求舍于馆人不可而岀次于逆旅又有写老苏送石舍人序【纪年録范文正公文集序云嘉祐元年始举进士至京师牛口见月诗云忽忆丙申年京师大雨滂】
　　二年丁酉
　　先生年二十二赴试礼部馆于兴国寺浴室院时欧阳文忠公考试得先生刑赏忠厚之至论以为异人欲冠多士疑曽子固所为子固文忠门下士也乃寘先生第二复以春秋对义居第一及殿试章衡牓中进士乙科始见知于欧阳公及韩魏公富郑公皆待以国士又按先生作太息一篇送秦少章归京云昔吾举进士试名于礼部欧阳文忠公见吾文且曰此我軰人也吾当避之是时士以剽裂为文讪公者成市又有上韩太尉书云某年二十有二矣及有上梅直讲书是年先生登第之后四月丁太夫人武阳君程氏忧按司马温公作程夫人墓志云夫人以嘉祐二年四月癸丑终于乡里又按老苏寄文忠公书云一子不免丁忧今已到家【纪年録文忠公尝令鼂羙叔与公定交谓公必名丗且以书抵圣俞曰读轼书不觉汗岀快哉快哉老夫当避此人放出一头地文忠公未甞以此许人也】
　　三年戊戌
　　四年已亥
　　是嵗先生年二十四服除十二月侍老苏舟行适楚按先生南行前集序云已亥之嵗侍行适楚舟中无事杂然有触于中而发于咏叹盖家君之作与弟辙之文皆在焉谓之南行集【纪年録是年荆州上王兵部书曰自蜀至楚舟行六十日过郡十一县二十有六公由水路至嘉州入嘉陵江由泸渝涪忠防等州入峡江故作嘉州过宜宾泊牛口望夫防仙都观入峡出峡等诗自荆门岀陆由宜城襄邓唐许尉氏至京故作浰阳早发汉水竹叶酒留尉氏阮籍啸台许州西湖等诗】
　　五年庚子
　　是嵗先生年二十五授河南府福昌县主簿有新渠诗其序云庚子正月予过唐州太守赵侯始复三陂疏召渠为新渠诗五章以告于道路致侯之意【纪年録过许见范尧夫文正公文集序曰其后过许始识公之仲子今丞相尧夫】
　　六年辛丑
　　是年先生二十六应中制科入第三等有应制科上两制书及上富丞相书又有谢应中制科启授大理评事凤翔府签判按先生有感旧诗序云嘉祐中予与子由奉制防寓居懐逺驿时年二十六子由年二十三耳是年十二月赴凤翔任与子由别马上赋诗到任有石鼓诗云冬十二月嵗辛丑我初从政见鲁叟又有凤翔八观诗及凤鸣驿记
　　七年壬寅
　　先生年二十七官于凤翔二月有诏郡吏分往属县决囚作诗五百言寄子由又有壬寅重九不预防游普门寺僧阁有懐子由诗及按志林有论太白山旧封公爵为文记之是嵗嘉祐七年也又有记嵗暮乡俗三首以子由和守嵗诗考之云顾追龙蛇子由注云是嵗壬寅乃知记嵗暮乡俗三诗作于壬寅嵗矣
　　八年癸卯
　　先生年二十八官于凤翔作思治论【纪年録英宗即位公在凤翔覃恩转大理寺丞】
　　英宗治平元年甲辰
　　先生年二十九官于凤翔【纪年録公在凤翔磨勘转殿中丞冬任满还京至华阴作诗寄子由】
　　二年乙巳
　　先生年三十自凤翔罢任按子由作先生墓志云治平二年罢还判登闻鼔院英宗皇帝在藩邸闻先生名欲以唐故事召入翰林宰相限以近例召试秘阁皆入三等得直史馆是年通义郡君王氏卒于京师【纪年録五月二十八日夫人王氏卒六月六日殡于京城外夫人有子迈】
　　三年丙午
　　先生年三十一在京师直史馆丁老苏忧扶防归蜀按欧阳文忠公作老苏墓志云眀允太常因革礼书一百巻书成方奏未报君以疾卒实治平三年四月戊申也又按张安道作老苏文安先生墓表云太常礼书成未报以疾卒实治平三年四月也英宗皇帝闻而伤之命有司具舟载其防归葬于蜀
　　四年丁未
　　先生年三十二居服制中以八月壬辰葬老苏于眉州【纪年録神宗即位九月十五日题摹本兰亭记后】
　　神宗熙寜元年戊申
　　先生年三十三免防按四菩萨阁记云载四菩萨版以归既免防甞与往来浮屠人劝某为先君舍施为大阁以藏之作记乃熙寜元年十月
　　二年已酉
　　先生年三十四还朝监官告院按乌台诗话云熙寜二年某在京授差遣与王诜写诗赋及莲华经
　　三年庚戌
　　先生年三十五监官告院有送钱藻知婺州诗分韵得英字送曽子固倅越诗分韵得燕字乌台诗话云旧例馆阁补外同舍饯送必分韵又有寄刘贡父诗是年范景仁甞举先生充谏官
　　四年辛亥
　　先生年三十六任监官告院兼判尚书祠部王荆公欲变科举上疑焉使两制三馆议之先生献三言荆公之党不恱命摄开封府推官有奏罢买灯疏御史知杂事诬告先生过失未甞一言以自辩乞外任避之除通判杭州有赴任过扬州与刘贡甫孙巨源刘莘老相聚数月各以其字为韵作诗十一月到任有初到杭州寄子由两絶除夕先生以通判职事直都防日暮返舍题一诗于壁【纪年録腊月游孤山访恵勤恵思二僧作诗又和李杞并自和】
　　五年壬子
　　先生年三十七在杭州通判任是嵗有牡丹记其序云熙寜五年三月二十三日余从太守沈公观花于吉祥寺是年科塲先生监试有呈试官诗及试院煎茶诗催试官考较戱作八月十七日登望湖楼是日榜岀与试官两人复留有五絶句又有送杭州进士诗序云熙寜五年钱塘之士贡于礼部者九人十月乙酉宴于中和堂作是诗以勉之十二日运司差先生往湖州相度堤埠利害与湖州太守孙莘老相见有赠莘老七絶及作山村五絶是嵗又作送杜子方诗【纪年録闰七月哭欧阳公于孤山次韵恵思诗】
　　六年癸丑
　　先生年三十八在杭州通判任有八月十五观潮诗写于安济亭上及作仁宗皇帝飞白记其畧云熙寜六年冬以事至姑苏安简王公子诲岀所赐公端敏二字又有作钱塘六井记其畧云熙寜五年太守陈公述古至问民之利病明年春六井毕修故详其语以告后人运司又差先生往润州道岀秀州钱安道送茶和诗是嵗有次韵答章传道诗寄刘道原诗及和陈述古冬日牡丹诗四絶又有题赠法恵师小童思聪【纪年録正月九日作杂兴答鲜于子骏上元祥符寺九曲观灯作诗二十一日述古邀城外寻春作诗二十七日游风水洞作诗又作李佖留待及和等诗冬以事至姑苏为王诲作仁宗御飞白记又作三瑞堂诗除夜宿常州城外作诗】
　　七年甲寅
