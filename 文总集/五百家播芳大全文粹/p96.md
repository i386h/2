<!-- { "loadSidebar": true } -->
　　一麾出守初引疾于清漳再命滋恭忽考功于冯翊欣去天之无逺感易地之有从伏念某乃心山林漫仕州县顷缘诸老颇悦其狷者之风上逹四聪偶堕出胜流之数拔乎细宻米盐之利寘彼寒空鹓鹭之班頋患在于好脩乃忽婴其贾祸又复妄发不胜汲黯之狂非所宜言正触汉家之法防公朝之寛大岂孤迹之全安载言将母之归有获拜州之请既已违北自分落南有命自天对越十行之宠举头见日恍惊三辅之还谓播物之不私奚穷人之及此兹盖伏遇某官道隆开辟忠贯昭回举五三六经之防言尽发挥于当世书二十四考之丕绩将逺过于古人旁招逸遗布列中外夫何近郡轻畀非才某敢不策其顽继以夙夜仰惟美意岂诡其俗吏健决之能借曰不功犹守其腐儒抚字之说
　　太守到任谢宰相啓【代】　　　　耿元鼎
　　香火奉洞霄之祠甫安闲退管籥居雒邑之守遽冒宠除逊命靡遑宣风云始伏念某少多竒蹇老益戆愚晚负二三之臣初亡千一之虑允怀报国蔑输横草之劳沥恳吁天尝有负薪之疾动闗心于药裹思炙背于茅檐少辅颓龄方从门舘门栖金雀未賖禁闼之趋符佩玉麟更被乡邦之选江山好在宫阙巍然頋委寄之非轻媿幸逾之已甚兹盖伏遇某官英猷经逺律度包荒进不隠贤尽辟大公之路坐而论道行陞上宰之权谓大臣而虑四方欲一士而制千里兹辱记存于簪履岂由入对于冕旒某上冡过家敢不頋瞻于乔木中流击楫能无慷慨于长江
　　太守到任谢执政啓　　　　　周少渊
　　淮海迁居作投老扬州之梦江湖得郡慰平生魏阙之心廷见吏民敷陈德意衰迟兴叹感幸何多伏惟某官柱石本朝陶钧庶彚老知壮决收拾无遗巧诈拙诚照临尽见察丹心之可寄怜皓首之无归特假名州以光暮齿有民有社固当自竭其愚足食足兵犹恨未知其术更祈寛假庶免旷瘝
　　太守到任谢两府啓　　　　　李成季
　　待罪平阳幸免旷官之责承乏泗上复叨假守之荣材屡试而非长恩逾深而知惧伏念某噐能浅薄学术迂踈遭会圣时依缘仕进一登朝籍已孤报国之劳五岭方州久滥长人之寄猥防优贷仍许再留遽迁督抚之名藩俯在陪京之近服河山环路疆井浩繁宜有闻人以资良干岂容朽质輙玷误恩此盖伏遇某官大业亮天元功播物欢乐精神之防作成大小之材过悯孤踪与更善地某敢不奉循诏令究悉事功十驾虽劳冀不忘于夙夜一毫有补庶无负于埏镕
　　太守到任谢隣守啓　　　　　杨廷秀
　　侥幸得州仅能如斗逡廵避地未免循墙逮兹入境之初复有善隣之幸恭惟某官才堪治剧仁足抚疲李将军之才噐无双虏皆知畏黄颍川之治功第一课已上闻虽是小邦介乎大国庶缘资借少窃便安愿偕齐鲁以同盟敢效滕薛之争长况大君有命建万国而亲诸侯则善人为邦当睦四邻而蕃王室防风蕞尔髙谊赫然愧驰谢以未遑徒望风而遐想
　　太守到任谢两府啓　　　　　晁子刚
　　祗沐朝恩遽更士寄委民权于懦守付兵畧于迂儒内省叨逾窃增愧惕伏念某虽安义分诚乏智能直遇圣时夤缘显用斗筲之噐无少补于毫厘蒲栁之姿已一周于甲子进当事任难强勲劳久约交亲退藏林畆何防知于大冶犹改命于边藩此盖伏遇某官辅相隆平记怜孤逺欲因常事以致异材弗遗陈人用薄厚俗某阻造庭而叙感第引领以驰心勤惓厥衷崖畧于是
　　太守到任谢两府啓
　　二年待次粗充藜藿之甘一日莅官不逺松楸之慕获此便安之计尽繄特逹之恩窃以兵动以来民劳滋甚急征横敛輙为氓甿之疮痍倦令烦文寖失吏曹之纲纪故兹州郡之寄必繄师帅之良寛宸扆之頋忧助藩维之扞蔽必得奉行诏令有驱驰狥国之诚绥抚里闾知恻怛爱民之实无背公自营而费靡于帑廪无施劳伐善而徼幸于官资庶防东汉循吏能兴治古之风盛唐守臣皆防光宠之福而某者迂愚自守拙讷无他刻意古书仅不欺于暗室强顔流俗常自蹈于危机久亲州县之劳粗识簿书之守江淮三舘谬从英俊之游山谷一麾再冒承宣之寄初无见効犹辱记怜衰境倦游不失东平之风土故乡在望何啻永嘉之江山頋此叨逾悉由奬借兹盖伏遇某官清明旁烛广大兼容收拾人材用仲尼之忠恕经纶国事得武侯之公诚方畴牧圉之勲入践阶符之次椳闑扂楔用成匠石之功脯腊膎胰聊备富家之积致兹孱亦被甄镕叨廪禄以赡妻孥奉教条而修职业某敢不清心率下戮力奉公躬驽马十驾之劳诡铅刀一割之効
　　太守到任谢监司啓
　　叨奉新恩复还旧治勉涓时日恭布诏条幸托庇之不移益乡风而增慰伏念某任虽竭节才不逮人荷宠禄以频烦校事功而寂蔑惟浙西之都防冠江南之浩穰湖山信美于他邦狱市亦繁于诸路故当平日尤重守臣岂惟踈拙之资可称承宣之寄赖余波之逺及庶贱迹之少安此盖伏遇某官奋时显庸若古肤使蹇蹇匪躬之故恢恢游刄之余激浊扬清固且正义而直指匿瑕含垢又将内恕以及人某防眷念已深莅官兹始属有郡符之守未遑賔谒之趋
　　移郡到任谢执政啓
　　叨膺诏礼就易州符朝辞于越之乡暮及句呉之境荷恩优便抚已兢惭伏念某材资无他志愿有限端遇明良之防浸尸宠禄之荣持槖趋朝涓尘弗效怀章补郡嵗月浸淹矧兹督府之雄实冠浙西之盛昔尝暂至笑坐席之未温今复重来喜青毡之不改夫何庸妄有此叨尘此盖伏遇某官赞相天工弼亮帝业望有累朝之重治皆三代之纯野无遗贤既翘翘之毕至人不求备亦断断以兼收故虽散材尚不遐弃某敢不体国眷倚视民戚休讲朝廷法令之源推庠序孝弟之化所愿民安其业非以求名不欲食浮于人庶其寡过
　　太守到任谢大漕啓　　　　　邵公济
　　上自免之书求归故垄奉报可之诏近易偏州睇穷涂而少留抚初心而有愧伏念某学不足以自信智未可以与权深虞毁来頋以嫌去桑梓虽非故国松楸实寓空山吁天有辞易地以处兹盖伏遇某官早以盛德载其能声陈义甚髙抱负至重二都相接去国之念则同百年旧游通家之好故在犹记乔公之约深悲任昉之孤特未忘于平生似欲华其晚景某敢不益思未至更慕前脩已知朱墨之可亲不叹铅黄之久弃终不惜孤危之迹期无负凋瘵之余欣幸交深敷宣未既
　　太守到任谢监司啓
　　祗命宫祠久逺从臣之荷槖叨恩民社复分刺史之虎符景仰下风切依条教此盖恭遇某官精神许国术畧济时颁朝廷寛大之诏书慰父老倾听而扶杖頋如衰朽敢自怀安冒东海之优除或容病守依颍川之厚德未逐聋丞
　　太守到任谢监司啓
　　伏以穷阎闲寂方追莲社之游大屏藩宣遽被枫宸之诏未念凋残之后讵堪衰病之余属在提封惟深欣幸恭惟某官孤标迈俗令德宜民咸推通敏之才独励澄清之志行膺宠渥入践清华使节于邮亭尚稽简牍奉私函于记室聊叙悃诚铭感之怀敷宣罔喻




　　五百家播芳大全文粹巻三十一
　　钦定四库全书
　　五百家播芳大全文粹巻三十二
　　宋　魏齐贤
　　叶　棻同辑
　　谢到任启
　　倅车
　　倅到任谢宰相启
　　守拙弥年将丞九府防恩易任获佐一州自顾无庸抑为甚幸尝谓今日任用之流弊正惟仕途壅抑而不通方来者既鼎鼎而莫容已得者复颙颙而望次庙堂无以展抡材之柄贤否不免起同滞之忧将欲救本而澄源是必易新而洗故虽更张之惑众实通变以宜时惟是中下之材不可语上所谓东西之适亦命之从既为之员外以置官犹得于治中而从事身虽出补恩等留中兹盖伏遇某官掌握化枢恢张国纪受人主之寄而能任其重当天下之责而不辞其难方且举贤而授能将与立政而任事谓官有定员则无以容招徕之彦而朝无幸位则仍可塞蹲沓之门爰考班行一新号令匪于中外之任而有轻重之心特拯弊源以张公道宁使下士尚懐失职之虞乃如匪材亦在甄收之数某敢不激昻驽蹇砥砺冥顽上承师帅而辅宣仁风下与吏民而共安圣泽然叨餐江表虽已知半刺之翺翔而翘首日边尚犹恐青冥之蹭蹬輙自忘其枯朽之质愿委心于造化之炉
　　倅到任谢宰执启　　　　　　赵承之
　　恭承朝命逺佐侯藩视事之初拊躬以惧伏念某渉道素浅受材本踈蹉跎塲屋之余偃蹇缙绅之后少年有志颇妄意于功名晚节无竒自忘懐于轩冕徒觉信书之误讵成稽古之勲贫何甚于见随老不期而俱至一防足矣宁希儋石之饶三径萧然未免弦歌之愿因驱驰于薄宦益乖负于初心岂期播物之私犹轸向隅之念顾强敏之不足何以逾人谓更练之有余尚堪办事遂叅因能之任俾承乏使之行而况望重题舆古用优于名士地当分阃今实冠于列城讵宜衰朽之资可称选抡之寄此盖伏遇某官以道辅国用人事君雅常兼于求全务以勉其为善麟角鳯觜既待用以皆宜蝉腹肠亦属餍而自足致容驽下获预甄收某敢不谨布政条粗亲官治白头趋府虽有愧于平生上马据鞍犹未忘于矍铄庶勤夙夜少効涓尘
　　倅到任谢太师启
　　末技无堪已辜妙选大钧不弃复叨宠除积恩弥重以如山图报唯坚于匪石伏念某覊穷一介少长百罹识类井蛙盖拘墟而弗寤身同辙鲋仅得水而复生猥縁抱瓮之余滥缀吹竽之末五年窃食服勤道德之间百指防恩鼔腹帡幪之下一从辠去再沐陶成拔于穷老之中处以刺史之半平分风月敢自効于昔人贰布诏条号同流于王化夫何幸防有此叨逾恭惟某官柱石皇家津梁学海大功皎若与日月之齐光素养浩然覆嵩岱而若压振斯道于狂澜之倒安羣材于大厦之施有若标铭之资洊烦甄冶之播某敢不靖共履位肃括禔身思激励于驽材冀协成于静治居尺五天之近地宻借庇休乘二千石之别车庶逃旷败
　　倅到任谢宰执启
　　江湖解组甘从三径之归廊庙提衡滥辱贰车之选感恩无地负愧如山伏念某才不逮人学终为已一经皓首已孤萤雪之功五斗折腰徒为米盐之事念此浙东之胜莫如呉下之佳然农桑半废于水旱饥馑之余财赋一空于干戈扰攘之后吏文深巧民讼嚣烦调度急而小民嗟不急又无以供上司之命赋税均而势家怨不均又无以息羣人之争风波旋起于平原玉石坐焚于烈火故旧令尹之政去无待于及而众楚人之咻喜方闻于破竹十手所指三思后行自谓家风之贱微安敢求达于当世复加天性之愚拙防不见容于此邦敢期智伯之知终弭国侨之谤问归艎于天际方辞虎跱之故闗奉新诏于日边更作龙舒之别乘既叨苟免仍辱误恩皆我公造化之私为贱吏遭逢之庆恭惟仆射相公道隆海岳声振乾坤汉萧何为闗中之谋咸推逺度商阿衡任天下之重终享成功弥坚许国之忠每尽致君之术谓建非常之业当以人物为重轻欲收磊落之材必于政事观贤否安石之言不负宁媿于本原魏舒之荐所知不嫌于同姓顾如樗栎何补涓埃聿膺谱牒之荣亦玷簮缨之末畧其不肖借以余光某敢不恪守官箴钦承世业讲治源以助济川之手问民瘼以宏国医之功庶答洪恩少酬微志山有木而工必伐已防大匠之收渊生珠而崖不枯更赖本枝之庇
　　倅到任谢尚书启
