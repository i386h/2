<!-- { "loadSidebar": true } -->
　　雨后新凉
　　晞髪园林暑不支喜闻山雨过阶墀云隂北岭推窻见气爽南轩拂簟知润滴蕉光沾鹤背香残花片挂蛛丝诗成恰直鸣鸠歇犹是斜阳未转时
　　送井铁
　　风吹残叶下桑干送别临岐更驻鞍马市金残台已废酒楼人散筑空弹黄河有路坚氷合白雪无声古木寒此去灞桥频北望新诗应爱锦囊寛
　　次韵秦淮四首
　　桃叶门临罨画溪门前乌桕緑隂迷鸾因并舞常躭睡莺爱成双忍独啼渌水歌微金管细博山香静绣帘低当轩素手盈盈出争道侬家旧姓西
　　又
　　一带朱楼映紫霞段师家世敎琵琶碧窻晓腻鸬鷀粉红袖春娇蛱蝶花罏畔逺山巴子黛栏边新水越娥纱当年记得吹箫曲明月宁容薄雾遮
　　又
　　靣靣疎櫺傍水开赏心亭下足徘徊游人自坠金鞭去商女曽歌玉树来五里雾迷煎甲火百枝灯照玩春杯小桃一向东墙发惹得游蜂日几回
　　又
　　垂杨歴乱懒禁持乳燕啼莺顷不离月下有心寻舞榭落花无力惹游丝高楼听雨帘长下短笛临风榻任支惆怅江闗萧瑟后子山词赋可相宜
　　绿珠井
　　丽人生长共梧乡谁道杨环胜阿梁为昔高楼花委地至今寒甃水生香银牀夜月生苍藓金谷悲风舞白杨一曲新声传宋袆顿敎横笛怨凄凉
　　我忆
　　春日春情结胜俦东郊景物恣遨游草堂千里紫叱拨柳色一声黄栗留花落未落惜别酒人醉不醉闻闲讴我忆江南正如此萧条京国今何求
　　忆友沂不至
　　芙蓉折寄有前期青翰临秋信转迟直以久离长梦见可堪多难益相思燕台马散空懐古衡岳鸿归定赋诗莫怪安仁近疎懒君来看取鬓边丝
　　又
　　兄弟情亲十几年当时踪迹两依然谁敎别恨能如此总计欢情不似前北阙寒云时入望西园明月夜常圆旗亭尚有黄河曲惆怅双鬟在舞筵
　　咏氷
　　皎洁同怜玉一方长安大暑出隂房杨家酌酒多围席白傅酬诗不计筐雪已无肤全露骨月方成魄未流光縁寒独得君王重寝庙晶盘映蔗浆【杨国忠张筵以氷围席香山晩年以氷换诗】
　　感事
　　无慿清梦绕天涯支枕宵分思转加半夜风灯窥案鼠五更霜柝过檐鸦饱经世故贤张翰冷阅交情忆叔牙自是青衫堪下泪不须江上听琵琶
　　又
　　土室藜牀夜复晨深秋兀兀转伤神敢言磨蝎欺才子长愧穷鱼累故人碧草渐枯愁里色黄花不醉病中身笑他朝槿随荣落何必风吹上绣茵
　　又
　　京雒缁尘改素衣堪时事与心违生来食蓼浑忘苦梦里藏蕉久悟非湖海有人高卧榻江山何地穏渔矶新逢隣叟曾相讯旧隠垂杨已十围
　　又
　　丛桂淮南落绛英飘蓬翻悔计无成十年未许归王粲五岳何縁到向平倦极祗留书作伴愁多时借酒为名丰城剑气谁能识夜起闲看斗宿横
　　寿家彦升七十
　　紫芝歌逺德犹馨池草于今有歳星岘岭客逢穿后屐石渠人授读残经雒中父老耆英社蘓氏文章族谱亭笑我雁行曽未识一觞徒欲寄仙醽【彦升时刻家谱】
　　寄懐广陵诸同社
　　茱萸湾下雨如丝彩鹢横江别夜知小草误牵游子梦落花重失酒人期黄云斥堠迷边笛青海楼船拥战旗惆怅乡闗消息断秋风白雁晩来迟
　　又
　　别梦支离夜当归客懐萧瑟倚园扉楼中绿鬓人相对台上黄金事总非有客浪投燕市筑无家难采越山薇他时海畔寻渔叟莫遣羣鸥背我飞
　　七夕立秋与闺人小酌听雨
　　玉汉云深转素商曲房瑶瑟倚明糚只言风雨三秋剧却爱星辰一夜凉乌鹊影回桐叶晩鸳鸯梦湿藕花香漫须更鼔乗槎兴金钿银盆忆故乡
　　上元后一日同子唐饮右舟寓斋即赠孙王二姬
　　晴雪初分火树光天涯深夜倚明珰朱丝试笔春毫暖红烛摊钱晩袖香小病似怜花熊浅微嚬偏爱月痕长无端却听官街鼔走马还归典鹔鹴
　　右舟友沂挟琴姬过集寓斋时楼冈沧苇皆后先枉驾分赋纪事
　　帝城春早雪葳防三径初开屐齿随花欲恼人刘梦得月能同客庾元规背将银烛藏红豆停却金巵看翠眉燕市此宵称絶胜更随飞葢记南皮
　　髯孙索年少遗墨
　　丛桂岩空晩鹤呼隰西当日老潜夫独留白石题高士尝写青山付酒徒笔冢已封芳屐冷书囊犹伴旅灯孤多君为启明珠箧割赠西台恸哭图
　　中秋次米紫来韵
　　清商瑟瑟动高天晩叶还看桂树鲜撤烛蘓公同此夕观涛枚叔又何年云流素影窥珠幌露泛晴香入宝弦贝阙夜寒徒骋望霓裳谁复舞蹁蹮
　　又
　　秋半银蟾正吐华空清入望淡明霞江头横槊徒懐古桥上吹箫独忆家紫塞霜高闻过雁红楼风定绕飞鸦谢庄一赋堪凄絶何必身乗碧海槎
　　送鹤问
　　几年漂泊共长安送别如君意万端华髪可知游宦久绨袍不暖旧交寒云深碣石鸿书逺雪下夷门马迹干犹喜陈蕃有悬榻他乡文酒足清欢
　　又
　　三匝求枝迥未安近来时事叹多端愁中作别难成醉闰后逢秋早觉寒买马台前金已贱画龙图上泪空干蛾眉有日当明镜且尽离觞此夕欢
　　哭友沂
　　秋老空悬贯斗槎岂知埋玉向长沙徒怜才子多无命始信浮生尽有涯旧事不忘丹桂树虚名实误紫薇花高堂白髪犹漂泊何计为君慰暮华
　　又
　　南冠累累泣孤臣那更惊传逺讣真半万里中双眼泪十三年内一家人嵇康被忌多因酒任昉疎才转致贫从此山阳横笛处暮云春树尽沾巾
　　懐广陵同社诸子
　　作客金门歳月催每因佳日忆追陪青帘厌酒吴姬小玉笛临江越客来梦醒不堪闻落叶诗成徒欲访寒梅只今羽猎求才子词赋何人继马枚
　　冬日懐玉少时客荣河
　　醉倚高台旧酒楼故人西望隔蒲州君归故里犹为客我对寒云始欲愁燕塞九秋凉雨落汾河十月断氷流青氊未必能谐世索寄双鱼不自由
　　送季沧苇归省
　　圣朝多暇可抽身拜庆南归豸绣新数巻诗篇留好友一囊谏草献尊亲门前折柳当残雪江上逢花及晩春送客此时还自笑十年京雒满衣尘
　　赠松林寺僧
　　十年京雒几来游开士相逢雪满头犹记故人曽借榻独怜羁客又登楼花前对酒黄鹂晩树下翻经白象秋惭愧子虚徒寂寞欲将心事问汤休
　　秋夜雨中言懐次紫来韵
　　灯昏红壁影漫漫倚遍高楼十二栏玉塞柳垂霜信早银牀苔湿雨声寒三年索米乡书逺千里还山客梦残莫指燕台伤往迹蓬蒿埋没已难看
　　又
　　车门旧雨少过从支枕宵分响更浓九月凉风欺敝褐一窻寒叶打疎钟宫开碣石空求骏剑忆延津可化龙幸有南华齐物论不须惆怅为浮踪
　　送家方涟时以言事左迁
　　杨花榆荚满天津兄弟伤离况晩春当代人才惟卷舌寒家时论有批鳞云高白岳三花句路穏黄河一叶身莫便早图安石卧转环应是起埋轮
　　送沈国望之任东瓯
　　绛帐堂前旧两生云卿今已出西清年年送客逢人笑处处看山羡此行雨过好歌传箨岭春来长啸坐莲城烦君更续秦郎句淮海莺花剧有情
　　梅花
　　西湖无处访遗民老树犹看照眼新全胜百花因耐冷才开一萼已知春天清絶壑尘难到水冻晴溪影更真却忆故乡何水部年年东阁为伤神
　　许天玉赴宜州令
　　月旦声华四海知西岩分绶岂嫌迟路经陇水难为别人近秦州好赋诗旧绩争夸刘仲偃清风常爱许圉师临岐更索吴船句懐袖相思对酒巵
　　又
　　羡君风雅自多端饱看西山始赴官边俗近羌浑尚才人作吏且宜寛愿敎驯雉随鹦鹉闻道栽花尽牡丹执板都亭逢谢客寄言池草正阑干【谢客谓右舟也】
　　初度示内
　　手把陶家金屈巵眼看潘鬓渐如丝酬恩不易惟存感射防无成亦自疑丽藻敢矜鹦鹉赋虚名实误凤凰池五陵裘马空相识笑杀东方割肉时
　　送家长庚奉使安南
　　圣朝典礼被遐方特借星槎出玉堂古贝林中宣慰册大罗城里贡名香还家賸有相如弩报国宁忘陆贾装独有水曹何逊在伤离空自折垂杨
　　又
　　祖帐羣公列玉津共看天马出埃尘科名早冠廷中士丰采还惊海外人铜鼔山川开旧路石门歌舞拜陪臣慿君更和云卿句遥长安别梦频
　　送友人南归
　　丰城五载剑光沉许报平安果有今数转雷霆知帝意频劳风雨识天心并州穉子还骑竹邺下词人更入林一棹春江烟水濶莫愁何日共幽寻【狱定屡经量减闽谳时久旱或雨廷讯复值异风】
　　题春晖堂
　　研山园畔一茆茨犹记仙翁洒墨时翠幙柳风丝嫋嫋赤栏花日影迟迟逍遥直拟徴君馆幽寂堪吟刺史诗珍重江城柑酒在过江无地着黄鹂
　　送松林寺感旧次芝麓先生韵
　　袛林重到恨凄凄絶似桃花使客迷旧路已经添碧草故人无复对青藜风悲燕市骅骝散日落长沙鵩鸟啼即此河山诚邈矣黄罏宁待酒重携
　　寄程石门
　　频报双鱼系客槎多君情好及天涯郎官自恋三升酒仙令犹栽万里花莫为折腰秋忆秫可堪割肉晩还家相思恰似燕台月长向滇云照落霞
　　紫来于津门遇盗慰之
　　清风千里一归航胠箧宁期遇陆梁岂有金装烦祖约只縁书画累襄阳市中屡报探丸客殿上空求执葢郎如此隠忧应不细士衡何必问行藏
　　偕友人吴船小饮
　　幽窻晴月破春云小有盘觞及论文快事直须穷五夜伟人何意集三君红灯艶影藤萝色白雪寒铺荇藻文共道此宵非易得十年踪迹几离羣
　　送石潭归里
　　雪尽垂杨已渐深临岐折赠欲沾襟三同身世兼忧喜四杰才华半古今严谴原非
　　真主意贫归长系故人心东门一送飞旌逺庄舄凄凉有越吟
　　送善伯归翠微峰
　　长安阅尽不如归送尔囊书返翠微乌谷老梅香满帙易堂寒竹影侵衣梁生妻子同田舎陆叟賔朋共钓矶他日池边看杨柳可容萧眘暂相依
　　又
　　留得新诗出帝都掉头吾自羡狂奴三年客兴同琴酒一日归装入画图颇累微名幽事少欲成高隠别懐殊不知坐啸东房夜曽念吴船旧雨无
　　南楼晩坐偕德迈雨徴听玉先度曲
　　高阁平临緑野堂倚栏舒眺一苍茫檐花向晩垂凉月宫树迎秋动夕阳闲防红牙听水调醉歌乌帻舞山香寥寥李白今千载谁信狂夫老更狂
　　集六客堂
　　老人星散已多时遗构相传或在兹阶草绿迷来去径檐花红入浅深巵可知爱客能成癖也信为官不废诗高防一时称絶胜蘓张何日更相随
　　爱山台月夜同楚畹子寿载辰六燕孙
　　郡台高峙弁山阳有客来同酒一觞夜静吹灯开画阁月明横笛倚绳牀四围屏障芙蓉翠满座裳衣茉莉香醉起凌虚问河汉不须团扇送微凉
　　又
　　免苑词英气若虹此宵都向画图中不分上下元龙榻共爱雌雄宋玉风防笔干云浑未老晶盘漾月迥疑空当年六客依稀见最忆城南桑苎翁
　　太湖
　　春余闲放霅溪船乗兴湖濵静倚舷一带柳花吴溇雪千林橘树洞庭烟游姬荡桨闲相荅渔叟摊蓑醉欲眼赖得家家膏雨足儿童应许庆丰年
　　文昌阁谒筠塘陈公遗像同澹心作
　　朱甍百尺倚遥天遗爱曽经六十年故老漫夸人似昔当时真觉吏如仙桑麻原野秋闻鼔罨画湖山晓泛船苹藻托交重自感几回惆怅白云边
　　沈常山看宋时三桂
　　金粟婆娑倚暮霞寻秋因得过山家西湖风月谁为主南宋山川独此花少室三株空磊落广寒百尺任横斜习池一醉情无限归路香随白鼻騧
　　孝丰即事
