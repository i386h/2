<!-- { "loadSidebar": true } -->
　　和黄子功壁间伯次公韵
　　天地一息大鹏风未信逍遥尺鷃同彼此衰荣无定在人生元自不匆匆
　　转觉心情事事疎题诗常是懒能书相将又见西风起尚喜携琴到处居
　　和赵路分
　　雪云寒事正多风诗与山隂兴颇同万境纵陈浑不理老身只是愿时丰
　　又和赵路分韵
　　萱芽争出栁眉舒积雪霜凝未尽除一阵暖风殊着莫傍人啼鸟亦忻如
　　小桥晴步正徐徐谁把诗笺满意书且读且思归且叹山林邱壑我隣居
　　昌甫寄二絶和韵答之
　　只宜树蕙与滋兰二月顚风作社寒岸栁岂无舒叶者山梅空有落花看
　　雨絶遥遥何许吟一封得得乃斯寻直教宛转生新意徒益凄凉老旧心
　　和韵
　　珍重骚人和言句玉缸眞若映瓷甖海棠红防春风里更约相从酒数行
　　春来常苦少晴阳纵有幽花未肯芳不是骚人催唤醒暖风迟日也无香
　　和昌甫
　　水南上郭荒凉甚犹有西轩两首诗沙草犊鸥眠动处当时识赏孰能追【草黄眠失犊石白动知鸥尹大谏西轩诗】
　　涧曲山隈借竹轩轩虽非旧有前言断碑零落犹能打此意微茫仅复存【尹谏议有借竹轩记】
　　人言君方君但方吕诗尤足照僧房只今尹记畴能问我辈怀贤未可忘【吕居仁舍人为尹谏议作方斋诗尹自为记】
　　才见云游人打包何时月下把门敲相思白髪空千丈坐对烟林滴露梢
　　行欲方而智欲圆河东车说已居前先方之喻斯为美只恐圆成又不便【先方之喻尹记方斋语也】
　　鲁解元以坡语空山无人水流花开为诗和韵
　　溪山淡淡复溶溶老觉身闲百念空谁把清诗相触拨又随吟啸醉春风
　　人之老去须甘老天以闲来莫厌闲满树梅开和玉雪门前流水响空山
　　横斜清浅暗香动时把心情百様摹忽忆西湖林处士此风应笑古来无
　　车尘不到世氛逺野水闲花景最新泛泛空明知我独故将流影巧随人
　　不须更着前村里且傍衡门看流水无人涂路横古今吹尽梅花又梅子
　　闲収神观与天游坐断空山百不留只许梅花恣开落春归幽涧水风流
　　水流活活水桥斜清浸梅梢岸底花自与空门了絶肯随游冶入芳华
　　岁寒草木竞黄落春到空山梅自开一任门无车马到香飞流水涧中来
　　和昌甫
　　行尽田家与酒家书窻薝卜见新花风流一老来何处不许闲人作话夸
　　云绕蹊间水满豅豅中来徃少能同溪头系得扁舟在更约乗流载短篷
　　和昌甫竹句
　　竹隐泠泠屋数椽做成清尚得如然山村底处无丛薄我独因人以赋焉
　　章泉兄弟旧新庐子舍高低不逺欤篱槿池莲映林竹欵门犹是可容余
　　城郭虽多总不如瑞峰山净竹应舒纷挐肉食红尘缓步那言可当车
　　僧寺本来能脱俗水南逼市漫成竿台喧地汚要除扫禅月当年眞可安
　　絶岸防流翠碧洲烟枝露叶落还抽输他荒阔无人管拟待烦君一笔収
　　山囿遥遥合世官事嗟成徃尚何观新知益比故知少纵有竹林无复欢
　　苍筤亭种千竿竹三十年前此地家野水纵横旧时涧客来犹得共瓜茶
　　次韵缪教授
　　山花忍作寿阳妆且着胭脂入艳阳细雨春风谁防得溪桥空自落幽香
　　若无交友可忘年餽岁何由得酒泉不是骚人太多事定无家酿与吟篇
　　和教授诗
　　边韶经笥任嘲眠底用囘澜障百川系马堂阶官独冷秋来应喜雨公田
　　暑天常欲踏层氷未雨低垂气不胜田里三农那可旱闾阎万灶信如烹
　　诗筒剥啄入幽扉到手令人喜欲飞多谢清骚涤尘虑不惟高泽救时饥
　　三曾三孔乆凄凉百世空闻书传香人物江西初未逺定寻坠绪接茫茫
　　学海波翻笔底寛逢辰当不负巍冠只今得句因时雨才思何妨若涌湍
　　示可然叟
　　水声流出白云洞正是楚天秋雨时应过严陵滩下去清风波面一丝知
　　徃来常爱白龙洞困借僧窻竹榻眠几许客尘烦恼病为渠泉石弄风烟
　　和韵
　　不是伤春着句迟似醒犹困欲晴时从他野草闲花见已自雄蜂雌蝶知
　　酴醿一架暖争开投老看花得几囘兴以芳时寻醉去诗从永日送香来
　　昌甫诗以杨朴契断送头皮语说病亦昌甫郑州乡里人也次韵朴自号东里遗民
　　契东里一遗民落拓顚狂混俗人自是本朝全盛际至今拈起话常新
　　示疾炎凉合问之头皮老去记谁诗杨妻有句留千古笑倒黄州举此时
　　昌甫以诗送香任尚书任和答且辱见及次韵昌甫不必寄尚书也
　　夏衣轻体凉絺绤忘却御冬寻敝襦且玩章泉香与句闲来服用更何须
　　交情到老终难已此味平生毕竟浓逺近行藏两相望湖山应自白云封
　　次韵潘德久舍人七月廿一夜喜雨五絶
　　钱湖苦人不眠下塘水澁流防防云奔雨骤忽到晓便有小舟来闸边
　　雨云低水夜微明隐隐临平山上青荷花菱叶不自已摇动湿风时乱萤
　　客中倚楼秋思觉人静石罅促织鸣未知我诗能吟否三更起坐牀不平
　　补陁净圣有许事用作霖雨谈笑中天竺山高湖水满去来何地不圆通
　　转庵老子又多能意气少年夸五陵自到玉皇香案侧退朝犹不废吟灯
　　赠余之任
　　记得青岩载酒时僧窻吹雨夜檐低如今共踏南豅路却说青岩看木犀
　　赠杰宿之
　　山林春雪未花开生日何情近酒杯似醉似醒方鹘突上人剥啄带茶来
　　赠向亲
　　大耐人家旧相门共嗟北路尚堪论载披留别知已叙此意寥寥属耳孙【文简公有留别知已叙】
　　次韵子功赠王玉山
　　要知爵服人人别不信歌个个同指防苕溪归棹逺西风吹梦藕花中
　　翻云覆雨功名事到底谁称一世雄邂逅酒杯还小醉强酬诗句苦难工
　　赠呉子似
　　喜君常诵介庵诗此老流风百世知摸索期思长短句象山如在更沙随
　　渐老方知欠徃还等闲萧寺得同盘吕曾旧事今如梦且上南山横碧看
　　除夕次韵郑司理
　　飞腾暮景惜流光至后年前日渐长绕屋雨声无借在海山尤带北风凉
　　家林何在梦魂飞闭阁焚香醉似泥火冷灯青推枕坐幽怀无处覔诗题
　　年年以酒浇残腊日日为诗作好春涧水渐生梅正发鸟啼人语亦清新
　　里巷欢呼争爆竹田庐围坐亦然萁寒更不觉鸡三唱可惜心情不赋诗
　　流传风俗岂无因栢叶椒花意已驯騃女痴儿何所试牵衣踏地只争春
　　夜窻松月旧家风宦海飘流鞅掌中但觉年年添一岁不知齿豁与头童
　　次韵山水便面绍之所作
　　春风绿徧林间木想见晴岚扑闲屋山人琴剑未归来知谁把我残书读
　　次韵成季道中
　　逺如无际近纷然一棹呉波入楚天水面如尘开又合晩来寒日见山烟
　　九日次韵次公
　　水南着我登高处风急山篱带薄云从昔骚人爱重九防鸿天际有遗音
　　纷纷下视三家市人物悲欢逐年岁吾侪秃髪帽檐斜不见黄花也须醉
　　昌甫诗来言九日是悼亡之日因答和及紫芝是日过城下
　　玉山何许两峰高不特云藏雾亦韬可惜敝庐城郭浅心蓬徒使目还蒿
　　紫芝九日上杭都溪馆经从说大苏摇落风霜为搔首病余眞是我非夫
　　佳辰人物本难俱事事虽非景不殊君既悼亡应感旧细看那复嗅茱萸
　　黄落山川亦变衰平生高李吹台诗秋来季月谿南路独徃空歌宋玉悲
　　九日范伯升惠诗连伯玉丈有和句皆道先公平昔登高事感而次韵
　　诗来增我思亲念愁对秋山气象高糁糁黄花惊节物东篱徒有鬓萧骚
　　尘土装怀不可论伤心夏清与冬温西风南涧萧萧竹犹有范翁时到门
　　次韵昌甫所赋癞可瘦权且言去岁到白鹿洞
　　踏雪寻僧已是诗更将书册试同披名高直隐江西社五字非君孰和斯
　　当年权可气横秋此日匡山亦雪不莫恨禅牀人寂寂可论书院鹿呦呦
　　李季章叅政寄近作絶句次韵答之
　　谁家绿展窻前叶何物清成池上花叹息陶斯为模写要须随兴寄无涯
　　华髪差差从满顚形神才释自蹁跹角巾东路浑常事便驾柴车亦可怜
　　秋深剰有十分凉好理平生书传香见说江西多胜士吟成风雨近重阳
　　得将胶扰一身藏呉是他乡蜀故乡从昔衰荣无定在山林钟鼎两俱长
　　襌门底用金仙偈道室空多玉笈书知我者希斯我贵身心如此可踟躇
　　家食何如禄万钟梦囘珂辔响玲珑书生习气初无恙只怕勲名不贷公
　　次韵张令郊行
　　连朝晴日破层隂下泽翩翩兴愈深水际风翻沽酒斾静看飞鸟过平林
　　不须万里羡侯封且把千诗一抚松野步何人知此意仙家寒露湿芙蓉
　　寻诗得酒坐闲亭秋到骚人独用情犹有黄花看着眼悠然风味忆渊明
　　鬓丝禅榻纸窻西栢子烟中落景迟莫问少年涂抹事病余那复解题诗
　　薄寒侵晓露华明不信人间有许清行遍西郊草堂外老怀浑不负秋晴
　　元立留诗二首因次韵
　　少下归帆上石梯高风虽在后人迷倦怀冷坐客星阁烟雨漫山覔旧题
　　孟郊有句防愁端墨妙犹能待我看试问新秋能几日栏干一叶已吹寒
　　文叔楼居次韵戏之
　　行藏知在倚楼间雨际烟峦接九关着脚既高心自逺问言何似岳前山【文叔尝隐衡岳】
　　楼外新绿成隂片月已上
　　隔帘花过叶初青一段清和倚画屏已是春风生昼寂小楼新月更亭亭
　　次韵郭中
　　常恐尘埃满面顔水边门戸喜常关苍筤亭上南屏下天遣幽人入座前
　　次韵
　　菊花开处即重阳常忆苏仙共酒觞霜后撷香尤可玩唤囘佳致有篇章
　　次韵
　　秋到黄花强自寛琴堂犹得徃来闲世情原与诗情背只许闲人老眼看
　　道爱堂深风满林一由华髪半欺簪主人记取从容意三客无他只苦吟
　　次韵周次公五日
　　溪头拍浪鼓喧天惊动山翁一觉眠且喜和番征战息儿郎赢得鬬龙船
　　次韵周次公
　　高隐春山意颇浓眼明四海有无中慿谁唤取为时用横带东华醉软红
　　自觉頽然已白头尘尘何地不周流从渠胶扰蜗牛角连雨清寒正麦秋
　　次韵
　　山田喜雨厌晴霞想见污邪欲满车客里从今无贵米飰余赢得去煎茶
　　十日山头有雨云小楼凉意满纱巾清湖一带水常绿空映徃来行路人
　　青山常对我轩窻更有澄江作小堂今日尘埃无自奈且乗凉雨卧行牀
　　次韵昌甫
　　云白天青怀玉山森如束笋杳难攀章泉章丘不百里是二士者居其间
　　云白天青怀玉山应眞留影与僧闲安得务农息战鬬老身长子从鬓斑
　　二十二日次韵徐子融所寄
　　近年交友已相安只要山林保岁寒珍重茅斋徐处士有诗犹许寄来看
　　次韵刘解元
　　天寒岁晩山黄落只拟西湖可探梅霜重雪深浑不管一枝青浅为谁开
　　和推官
　　雨余千里得安眠凉翼条苗绿满川郡幕有贤时自熟不劳水利问农田
　　文字工夫胜镂氷眼边犹信耳边声暗中摸索曹刘在尝鼎酸咸不待烹
　　乗凉一雨过城扉促膝应看玉屑飞名下无虚眞雅士清谈可饱弗忧饥
　　云连山色晚青苍雨激平畴土气香清入断畦才汩没黄流别港又弥茫
　　得诗得雨百忧寛散髪林间乆不冠读尽名章转搔首静看檐溜落惊湍
　　次韵呉推官
