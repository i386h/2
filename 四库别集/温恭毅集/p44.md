<!-- { "loadSidebar": true } -->
　　君讳学易字与时别号静庵灵台之郡寨人也父绍先贡士以君贵赠户部主事母安氏封太安人君初为府学生试輙冠侪偶督学副使金陵谢君署督学参政临泃迟君竒之嘉靖戊午举陜西乡试第七乙丑进士除四川成都府推官丁户部君忧庚午起复补山西潞安府辛未升户部贵州司主事寻升署郎中丁太安人忧丁丑起补广东司戊寅实授郎中庚辰升河南开封府知府升四川按察司副使云君貌朴口呐不得于心则赤面蹙额顿足咄咄焉此论可否成败虽老于世故者不能过也成都多平反以楚蜀因剿成抚议擒黄中功人服其识潞安无何一如成都户部管北新大军二仓已监崇文门税课已监河西务钞闗已理上谷粮储稽核调剂不遗力当今上大婚时力持采珠之议曰逺采不如近易已竟如君言省费无筭大司农举以训属或着为式开封当省会费剧民困为裁冗均田祷雨雨应捕蝗蝗息赈救饥疫饥疫多活擒仪封白莲大盗释株连千人不问又建奎文阁减祥符鄢陵扶沟驿役为士民德人至以故开封包孝肃欧文忠相比况为孝肃严文忠寛君严而济以寛云四川治兵建昌建昌夷酋鸳鷔瞿绍良与部酋雠杀越嶲岭夷亦乱君重用兵为好生歌抚定时会采木之役役踆计剿而监蜀都御史以隙刺君调泸州遂归家居手一编吾吚不营第产如寒士以亷名初归自成都却刘生金于途崇文羡金悉入公帑开封征输免重较即畀转部者输者率持羡金归謡曰昔何不足今何赢天下亷者有孟公乃为人刺以不难于开封而难于建昌不难以因剿成抚论楚蜀功而难以先抚后剿定二三夷耶乃为人刺以归而卒矣君生嘉靖十三年六月十四日卒万厯二十二年十一月十九日享年六十有一配刘氏赠宜人卒继室石氏封宜人子一养浩府学生侧室李出取都御史赵公讳时春孙女女一刘出适镇国中尉融孙男一昌祚女一幼以万厯二十三年十一月十六日塟君崆峒左王相山之麓养浩以君治命持举人王子沼状乞余铭余故与君同举进士又同为故阁学文敏余先生识拔知君母如余余不获直君于朝为君铭铭曰
　　彼玉而璞彼蘖斯茹式于署歌于府有不朽者亦浮云吾胡为乎犹而覼缕

　　明封膳部员外郎平桥王公墓志铭

　　今华州王氏有三进士曰参政庭诗编修庭譔进士庭谕皆以弱冠举皆以膳部公教故膳部公者三进士父也以参政令内黄封内黄令又以参政郎膳部封膳部员外郎故称膳部公膳部公之教三进士也葢以其家故司成公为朂云司成者公族叔父即世所称槐野先生也槐野先生故与公同为郡诸生公髙其文师事十年所不第槐野先生第矣公益力学攻文为督学使凤泉王公文谷孔公器重亦不第乃课参政学诫曰吾之不为司成公也吾甚负吾志而力饶为之得见司成公于而愿毕矣参政唯唯日夜学学成举嘉靖乙丑又课编修进士学诫之如诫参政编修进士又唯唯日夜学学成同举万厯庚辰而编修策当上指拔置一甲第三所谓三进士以弱冠举者而参政举时公业以贡为吏部选人遂授教谕衔归不仕矣公既归间为具从诸故旧遨游华渭间名园连日夜不少倦即诸故旧修社中髙会不得公輙不成欢如此者三十年乃卒时万歴壬午十一月二日也先是参政以迁官归编修以奉使归进士以请告归葢皆以念公故而参政固请就子舎不得乃单车往以配东宜人奉养公而公属纩时则编修进士侍焉参政闻讣号泣奔归与编修进士以书与刘御史士忠状征余铭余故与参政同举进士相友善又往来华下数侍公问公行履甚习葢公刚直明于忠孝大义与人谋必底于成乃已事大父母三十年如一日敛塟不以责诸父曰吾代吾父而子累封累诫参政力官曰而代而父而臣故塾师冯生钺且贡有败之者公为居间竟贡钺公且贡其次薛生邦竒老而贫公让邦竒先督学尚公竒而礼之又为席生勤讲择配请郡大夫助塟族叔善教东举人承芳诸雅行不一而状备矣庄皇帝与今上褒公制谓孝义之风义方之训宜有令子信哉盖公封内黄令则庄皇帝制封员外郎则今上制也世徒曰槐野先生以身显公以子显浅乎覩矣按状公家世昌平人曰伯牙者河南按察司副使左迁华州税课局大使因家焉大使生得得生徽真定令令生恕东平判判生义官朝臣配孙氏生善述配李氏以正徳庚午月　日生公比卒年得寿七十三公名吉兆号平桥配杨氏封宜人生子男四孙男六女三义官公与孙氏即公大父母公父母早逝诸父有孺子公而齮龁者以大母孙力免而公之师冯生钺也盖自诣钺所受书钺弗拒比大母孙脱簪珥行修钺拒人至今两贤之云塟得日为卒之明年十二月十八日其铭曰
　　畴玉而璞畴璞而嗣则玉璞兮荆光千仞上烛玉兮连城之价相属我铭山曲将万年曰实録

　　明刑科都给事中郭庄张公墓志铭

　　嘉靖时泾阳张都諌与世宗皇帝争可否以直闻往不佞侍禁中得都谏封事私以为都谏重乃都諌于嘉靖己酉九月八日卒矣卒二十三年为隆庆壬申公孤四维等举塟事乃以状谒不佞铭不佞故重公为依封事及状笔其较著者按张氏国初占籍名和卿和卿生思忠思忠生琰琰生信信生鹦鹦生清泉公璲璲配王氏生公以公贵赠清泉公吏科左给事中封王太孺人公讳汝栋字伯隆号郭庄美姿和颜至当事又侃侃童时有逺志初受学塾师即侍问清泉公曰儿读书何为清泉公黙竒之已令从诸生韩佩之学易学力至成怔疾嘉靖甲午与计偕戊戌举进士授行人壬寅选为南京兵科给事中丙午起复改授吏科厯升刑科吏科左右给事中刑科都给事中始公为行人尝使周府谢馈遗不受又使秦晋会敌犯晋大毒荼公即奋笔上书言御敌事逮拜给事命即深念曰吾生平所慕者陆宣公耳今幸为言官可自负耶乃毅然以正国是除权奸为己任己即劾罢尚书一人己上精延访预会计一统驭三事已又上慎荐举专器使严出巡抑贪污四事已又劾罢都御史卿二人上之修大阁玄殿也公以刑科督工程乃劾奏司工内竖纳贿状置之法工成受赐独优会恤刑公多平反又蒙上赐已又上抑诘奏严法令裁滥奏三事盖公前后所疏奏无虑数千言皆闗切时政上多采用时朝省倚重公而公卒矣先是公在留都与给事王樗庵烨相友善乃两公言事效陆宣公以是缙绅推重必以两公为称首云公性孝初清泉公患疽疾王太孺人病目公吁天竟俱得异效清泉公卒白下公扶衬归哀毁至动途人塟祭如礼当覃恩时痛清泉公不及见率儿若孙极意为王太孺人膝下之驩又公义甚髙生平所让诸父产所施棺所修葺桥路所周给亲故贫乏者不可枚举然在公犹其细者公疾且革会塟庄敬皇太子犹扶病出送丧曰即一日不死犹臣子安可以病废礼已首四维等前曰我命固若此矣所不瞑目者君恩未报老母在堂耳是在若曹言讫卒时朝士大夫临祭者亡不伤悼山东鲍按察使象贤至罢宴泣数行下呜呼此亦可以观公矣向若天假以年得竟所欲为岂谢陆宣公耶惜乎甫强仕而遽不起也公生正徳庚午七月十三日比卒年仅四十岁配陈氏封孺人生三男子长即四维廪生取王氏知县辂女次四纪生员娶罗氏都御史廷绣女次四约生员娶仝氏彦吉女三女子一适赵参政孙生员光先一适生员王麟定亦辂子一适吕都给事中男生员渊孙男六光裕娶宋氏光启娶李氏光被娶王氏光祚聘朱氏光佑光祜幼孙女六幼曾孙男二梦祥梦弼曾孙女一俱幼铭曰
　　有栋中摧有珠俄陨国无昌言于都谏乎孰忍蓁蓁厥后以引以绳是曰公寿

　　明奉直大夫山东青州府同知蟠山李君墓志铭

　　李生若桂至自泾讶其缟素则手其父青州君道充状来也予涕两颐已命席若桂起乞铭予益涕滛滛曰予今铭君耶往予偕君为如皋孙文恭先生拔肄正学书院中实比舎予又与君同齿君貌木口呐呐不吐词然举趾循循毫不失尺度又以嘉靖甲子同与计偕君虽终窘礼官然以良牧着无愧古循良其后以病致仕归予重有苍生之恨今忍铭君隧耶聊括其槩俟史氏采焉君世泾州名发道充其字也曾大父明大父登仕郎钊父奉直君维馨予故铭其墓者也奉直君子二长即君次即墨令奎盖君躬自课之使成立以奉其母欢者君初授太原博士谢诸生贽时为佳饷饷试者督学使聘主河汾书院诸生膺服焉擢判成都檄摄富顺六旬以忧去人徳其亷能伐碑勒去思而黄臬副诗其阴有戴白垂髫拥去旌攀辕无计总含情赤子何縁翻喜怒苍天自是有亏盈之句起补武昌武昌枕江汉千艘萃止君督船料税不染而税倍于旧承委验皇木以却例金与钦赏白金江善崩岁啮千家则以石堤其岸衺若干里濒江民不复苦啮肖像祀焉蔡督学檄劳谓百炼金千寻干为知君云监司贤之檄摄江夏蒲圻皆如其判晋守道道有监税糖税故皆归守君则尽以资供亿小水靖西二营困于长几变会君至自永有擐甲而噪者君立以法语抑之且白诸兵使者遂定监楚中丞邵公剡荐谓一言遏乱春踏田出仓储以贷耒耜家而秋入之民欲倍输弗内也仓糓故仅数百儋君以赎锾入糓迄四期去满三千焉道卑湿而僻民病无药也君为局施药其勤恤类此道茂叔先生里君大葺其祠渠渠枚枚赒其裔渥如置祭田俾为先生笾食供而又俸梓濓溪志此其风亷立力亦殚矣葺学宫如周祠又赡衿裾之乏者大约敦实政其赝饰以贾时驩弗愿也在道时盖上论劳贵奉直君如其官母李称宜人云以最晋贰青州矣而君已倦游力谢命道民祠之如富顺追慕庚迫矣既里栖会东宫之覃进阶奉政大夫终始之节炳如也然亦可以风矣予读史见龚黄卓鲁为史氏谈之津津即行也在清浊间为君所不尔亦名到于今称之而黄次公跻九卿功名损于治郡亦不以故役颍川之声藉令君繇青州而上之功名宁讵损若次公顾一解组没齿不问盖今之待孝亷为吏者类如此而汉治不可复追矣然所至遗思老而増秩亦可为为吏者师予故曰可以风矣独予知君无能推毂君使大显是予之罪而敢以例觧君取路氏赠宜人继王氏杨氏子男三长即若桂取某氏王出次若楠次若楩杨出女三长适诸生髙锦标次聘史某次幼孙男一炳女一聘刘君盖六十六岁铭曰
　　生嘉靖己亥四月四日卒万厯甲辰十二月晦日厥藏天池葱葱郁郁负丙抱壬嗣氏其隲行道顾之曰此古循良李青州蟠山子之室何以永之清峩间野逸故人之笔

　　明河南道监察御史郭君墓志铭

