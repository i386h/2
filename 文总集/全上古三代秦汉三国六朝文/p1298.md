<!-- { "loadSidebar": true } -->
　　否泰沿时，殷忧启圣，故六飞在御，三石兴符。伏惟陛下运属千龄，智周万物，独昭系象，妙极天人，宝历有归，光宅攸属，而将安独善，不务兼济，灵命徘徊，幽明载伫。伏愿时顺讴谣，念兹宗┙，用舍劳疾，允答人神。（《魏书·前废帝纪》。长广王晔建明二年三月至邙南。尔朱世隆奉广陵王东门之外，行禅让之礼。群臣上表云云。）
　　◇上太武帝书
　　苑囿过度，民无田业。乞减大半以赐贫人。（《魏书·古弼传》。太武时，上谷民上书。）
　　◇为太武帝让沮渠牧犍书
　　王外从正朔，内不舍僭。罪一也。民籍地图，不登公府，任土作贡，不入作贡，不入司农。罪二也。既荷王爵，又受伪官，取两端之荣，邀不二之宠。罪三也。知朝廷志在怀远，固违圣略，切税商胡，以断行旅。罪四也。扬言西戎，高自骄大。罪五也。坐自封殖，不欲入朝。罪六也。北托叛虏，南引仇池，凭援谷浑，提挈为奸。罪七也。承敕过限，辄假征、镇。罪八也。欣敌之全，幸我之败，侮慢王人，供不以礼。罪九也。既婚帝室，宠逾功旧，方恣欲情，蒸淫其嫂。罪十也。既违伉俪之体，不笃婚姻之义，公行鸩毒，规害公主。罪十一也。备防王人，候守关要，有如寇仇。罪十二也。为臣如是，其可恕乎？先令后诛，王者之典也。若亲率群臣，委贽郊迎，谒拜马首，上策也。六军既临，面缚舆梓，又其次也。如其守迷穷城，不时悛悟，身死族灭，为世大戮。宜思厥中，自求多福也。（《魏书·沮渠牧犍传》。世祖亲征之，诏公卿为书让之。）
　　◇上言贾相遇石人事
　　晋昌民贾相，昔年二十二，为雁门郡吏，入句注西陉，见一老父，谓相曰：「自今以后四十二年当有圣人出于北方。时当大乐，子孙永长，吾不及见之。」言终而过。相顾视之，老父化为石人，相今七十，下检石人见存。（《魏书·灵征志下》。天兴四年春，新兴太守上言。）
　　◇上言大石文
　　往曹氏之世，丘池县大柳谷山石表龙马之形，石马脊文曰：「大讨曹。」而晋氏代魏。今石文记国家祖宗讳，著受命之符。乃遣使图写其文。大石有五，皆青质白章，间成文字。其二石记张、吕之前，已然之效。其三石记国家祖宗以至于今。其文记昭成皇帝讳，「继世四六，天法平，天下大安」，凡十四字；次记太祖道武皇帝讳，「应王，载记千岁」，凡七字；次记太宗明元皇帝讳，「长子二百二十年」，凡八字；次记「太平天王继世主治」，凡八字；次记皇太子讳，「昌封太山」，凡五字。初上封太平王，天文图录又授「太平真君」之号，与石文相应。太宗名讳之后，有一人象，携一小儿。见者皆曰：「上爱皇孙，提携卧起，不离左右此即上象灵契，真天授也。」（《魏书·灵征志下》。真群五年二月，张掖郡上言）
　　◇上言积谷
　　请析州郡常调九分之二，京都度支岁用之馀，各立官司，丰年籴贮于仓，时俭则加私之一，粜之于民。如此，民必力田以买绢，积财以取粟。官年登则常积，岁凶则直给。又别立农官，取州郡户十分之一，以为屯民。相水陆之宜，断顷亩之数，以赃赎杂物市牛科给，令其肆力。一夫之田，岁责六十斛，甄其正课并戍杂役。行此二事，数年之中则谷积而民足矣。（《魏书·食货志》。太和十二年，诏群臣求安民之术，有司上言。）
　　◇奏上太上皇帝尊号
　　昔三皇之社，淡泊无为，故称皇。是以汉高祖既称皇帝，尊其父为太上皇，明不统天下。今皇帝幼冲，万机大政，犹宜陛下总之。谨上尊号太上皇帝。（《魏书·献文帝纪》。皇兴五年八月，禅位太了了，于是群公奏。）
　　◇奏尸异
　　上谷郡比丘尼惠香，在北山松树下死，尸形不坏。尔来三年，士女观者有千百。于时人皆异之。（《魏书·释老志》。太和九年，有司奏。）
　　◇奏检僧尼
　　前被敕以勒籍之初，愚民侥幸，假称入道，以避输课，其无籍僧尼罢遣还俗。重被旨，所检僧尼、寺主、维那当事隐密。其有道行精勤者，听仍在道；为行凡粗者，有籍无籍，悉罢归齐民。今依旨简选，其诸州还俗者，僧尼合一千三百二十七人。（《魏书·释老志》。太和十年，有司奏云云，奏可。）
　　◇奏长孙虑乞代父死
　　虑于父为孝子，于弟为仁兄。寻究情状，特可矜感。（《魏书·长孙虑传》。虑列辞尚书，乞代父命。尚书奏。高祖诏恕其父死罪。）
　　◇奏处裴植死刑（孝明初即位）
　　羊祉告植姑子皇甫仲达云：「受植旨，诈称被诏，率合部曲，欲图率军于忠。」臣等穷治，辞不伏引。然众证明丙。案律，在边合率部众不满百人以下，身犹尚斩，况仲达公然在京，称诏聚众，喧惑都邑，骇动人情。量其本意，不可测度。案《诈伪律》，诈称制者死。今依众证，处仲达入死。金紫光禄大夫、尚书、崇义县开国侯裴植，身居纳言之任，为禁司，仲达又称其姓名，募集人众，虽名仲达切让，无忿惧之心。众证虽不见植，皆言促达为植所使。召仲达责问而不告列，推论情状，不同之理不可分明。不得同之常狱，有所降减。计同仲达，处植死刑。又植亲率城众，附从王化，依律上议，唯恩裁处。（《魏书·裴叔业附传》。兄子植为度支尚书。会韦伯昕告植欲谋废黜，尚书又奏。）
　　◇奏尼太后丧仪
　　案旧事，皇太后崩仪，自复魂敛葬，百官哭临，其礼甚多。今尼太后既存委俗尊，凭居道法。凶事简速不依配极之典；寺庭局狭，非容百官之位。但昔经奉接，义成君臣，终始情礼，理无废绝。辄准故式，立仪如别。内外群官，权改常服，单衣邪巾，奉送至墓，列位哭拜，事讫而除。止在京师，更不宣下。（《魏书·礼志四》。神龟元年九月，尼高皇太后崩于瑶光寺。有司奏云云。又见《通典》八十。）
　　◇奏太后父依前诏称太上
　　张普惠辞虽不屈。然非臣等所同。涣汗已流，请依前诏。（《魏书·张普惠传》。灵太后父司徒胡国珍薨，赠相国太上秦公。普惠以前后父无太上之号，密表太后博议，议诸以太后当朝，志相党顺，遂奏。）
　　◇奏请许崔光伯解职
　　案《礼》，始封之君不臣诸父昆弟，封君之子臣昆弟不臣诸父，封君之孙得尽臣。计始封之群，即是世继之祖，尚不得臣，况今之刺史，既非世继，而得行臣吏之节，执笏称名者乎？检光伯请解，率礼不愆，请宜许遂，以明道教。（《魏书·崔亮附传》。亮从父弟光伯为青州别驾，后以从弟休临州，遂申牒求解。尚书奏。灵太后令从之。）
　　◇奏请优赉阎庆胤
　　案庆胤自临此郡，惠政有闻，又能自己粟赡恤饥馑，乃有子爱百姓之义。如不少加优赉，无以厉彼贪残。又案齐州东魏郡太守路邕，在郡治能，与之相埒，语其分赡，又亦不殊，而圣旨优隆，赐以衣马。求情即理，谓合同赏。（《魏书·良吏阎庆胤传》。有司奏灵太后卒无褒赏焉。）
　　◇奏置齐献武王陵官
　　齐献武王勋高德重，礼绝群辟。昔霍光陵邑亦置长丞主陵，今请置长一人，丞二人，录事一人，户曹史一人，禁备史一人，侍一人，皆降帝陵官品一等，其侍依旧。（《魏书·官氏志》。武定二年十一月，有司奏。）
　　◇国号议
　　昔周秦以前，世居所生之土，有国有家，及王天下，即承为号。自汉以来，要罢侯置守，时无世继，其应运而起者，皆不由尺土之资。今国家万世相承，启基云代。臣等以为若取长远，应以代为号。（《魏书·道武纪》。天兴元年六月丙子，诏有司议定国号，群臣曰。）
　　◇白狼见太平郡议
　　古今瑞应多矣。然白狼见于成汤之世，古殷道用兴，太平嘉名也。又先帝本封之国，而白狼见焉，无穷之征也。周宣王得之，而犬戎服。（《魏书·灵征志下》。太安三年三月，有白狼一见于太平郡。议者曰。）
　　◇遣师援于阗议
　　于阗去京师几万里，蠕蠕之性，惟习野掠，不能攻城，若为所拒，当已旋矣。虽欲遣师，势无所及。（《魏书·于阗传》。显祖末，蠕蠕寇于阗。于阗遣使素目伽上表求援。显祖诏公卿议之，公卿奏。）
　　◇议撰亲祀七庙仪
　　昔有虞亲虔，祖考来格，殷宗躬谒，介福降。大魏七庙之祭，依先朝旧事，多不亲谒。今陛下孝诚发中，思亲祀事，稽合古王（《通典》作「义」），礼之常典。臣等谨案旧章，并采汉魏故事，撰祭服、冠、屦、牲牢之具，、洗、、簋、俎豆之器，百官助祭位次，乐官节奏之引，升降进退之法，别集为亲拜之仪。（《魏书·礼志一》。太和六年十一月，将亲祀七庙，有司依礼具仪，于是群官议。又见《通典》四十九。）
　　◇王公五等爵有罪降本爵一等议
　　官人若罪本除名，以职当刑，犹有余资，复降阶而叙。至于五等封爵，除刑若尽，永即甄削，便同之除名，于例实爽。愚谓自王公以下，有封邑，罪除名，三年之后，宜各降本爵一等，王及郡公降为县公，公为侯，侯为伯，伯为子，子为男，至于县男，则降为乡男。五等爵者，亦依此而降，至于散男。其乡男无可降授者，三年之后，听依其本品之资出身。（《魏书·刑罚志》。延昌二年，诏议律之制，与八坐门下参议。皆以为。）
　　◇答诸儒问
　　诸儒问云，日月已过，或父已亡，独闻丧，当税之不？若宜税，税何服？答曰：父卒而为祖后，服斩，与父在异者也。（《通典》九十八，案魏时云云。）
　　◇野王县孔子庙记
　　仲尼伤道不行，欲北从赵鞅，闻杀鸣铎，遂旋车而反。及其后也，晋人思之，于太行岭南为之立庙，盖往时回辕处也。（《水经·沁水注》。魏太和元年，孔灵度等以旧宇毁落，上求修复。野王令范众爱、河内太守元真、刺史咸阳公高允表闻，立碑于庙。治中刘明、别驾吕次文、主簿向班虎、刘灵龟以宣尼大圣，非碑颂所称，宜立记焉。）
　　鲁国孔氏，官于洛阳，因居庙下，以奉蒸尝。（同上）
　　◇邑主仇池杨大眼为孝文皇帝造象记
