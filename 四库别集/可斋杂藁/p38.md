<!-- { "loadSidebar": true } -->
　　一襄阳一城周围余九里樊城亦近四里有半夹汉而垒要非三万人不足以守见今屯戍计二万一千余人赖国威灵连月修浚捍御粗无疎失然诸军皆客戍也春事既定他路所调者将归元戍本部所调者亦当践更士卒宁无家累之懐思往来且有道路之疲兼是军身出戍老小在家生劵家粮官给两分此非可久之计也臣向在淮阃修复寿春次年即移屯庐州义士军七千余人改付寿春驻劄自此寿春兵戍遂省此一项生劵而此军亦与此城相为固守今襄阳戍兵恐亦当用此策窃见荆鄂诸军内多有旧来襄阳军籍累年内徙虽若重迁中间边人亦自懐旧倘能处置以得所必有劝率以愿归臣愚拟乞朝廷行下制司与军前商确且以万人为率议令移屯【或前军或摘调不拘并不拘南北军】臣去岁已曾支钱令襄阳府计置创造寨屋万间以备屯驻臣又近曾行下襄阳府内戍军有愿授田自耕将来欲移家者令以近城良田给付姑以此诱之但以军人挈家就道劵食仅给其身一行移徙费用官司所当优恤臣计算一万人一年生劵合该米九万石十八界交三十六万贯若防朝廷捐一年之费下制司分作两次给付愿移军人于起行到戍日各支一半【米恐欠阙正色或以一半折价】俟其到戍之后则各人熟劵即系总所任责向后此万人不烦朝廷科降虽一时之费用实永久之利也若得万家在寨同心如城边垒之根本固矣第或谓万家形屯除军身外姑作一家三口则是三万口不测围闭恐粮食无以济给此固不得不虑者然此事区处无缘一旦骤以万人迁入所当立定规模逐旋措置在制司亦当预为缓急贴助之备在本府则当援以养种赡给之宜在官军则亦必自为营生之业全在守臣得人切切然视此如作家计经纪俾令邢迁如归则事无有不可办者不然徒以茍且过岁月非所以为国计也
　　一言经理之计于今日者莫不以屯田为第一议岂不曰襄阳沃壤弥望歴年荒芜因由致谷军可使耕募民实塞农必愿往可以减戍役可以省转输此策诚目前所至急者然臣观古今耕屯边防不入则穑人成功图惟以渐则可责办于速则难盖今襄阳汉水之外即是敌境灌莽千里久无人烟募民则舍易而就险用军则喜逸而恶劳亦人情之所难非威势之可强今须当用晁错之説张全义之规以劝之一字为主先给以本未可便计其利官司只得偹办农具贷借牛粮开垦之初与免官课措置有绪量纳屯租官耕则选委将士分任拘确民耕则招募头目团结队伍无事则出作有警则入保许以开荒若干收课若干补转官资以示优赏仍从朝廷精选材能之士专任纲领之责俾与襄阳军前商确区处亦如往岁官屯计所收议赏耕近毋耕逺种早妙种晩毋苛取毋私收若是经画一定又幸无虞加以岁月课效见矣臣自去年以来已屡谕本府及分司留意耕事近者东作亦已行下令广作规模许以军民杂耕节次已发并见发牛五百余头秄种数千石见今催趣指画但司存事力未免窘于用空言恐不能动于人湏得朝廷专设一司官吏别科一项钱粮优立一等赏格本司却当相共审度区处异时垦辟既广登敛有成用理军饷悉惟朝命其欲图耕屯之实必出于此
　　一前项所陈曰移屯曰耕屯无非为省劵食计然边城新复三军以食为命一日不可乏供经理之初势湏朝廷更与令项应付三两年军劵乃若漕运一事畴昔承平所难今粮米自江西湖南出产之地运至荆鄂间已渉经旬况自汉口沌口鲁洑栁子口等处由复入郢逺者一千四百里自郢至襄又七百里中经白湖诸滩之险且有哨掠邀截之虞全借春涨而取诸江夏潦而泝诸汉秋防未动岁计已毕然后恃以无恐窃照转输本漕臣职也制司去年权宜措置竭力应办仅克有济今运事又及时矣臣固不敢遽诿他人见办轻艘以偹津载然独力惧有于遗虑而责任宜委于专官昔者岳飞才复襄阳朝廷即命沈昭逺应办粮饷今来欲乞公朝选委京西转运一员专一任责庶几兵食不致阙乏臣又有一二愚虑昔嘉定间枣阳陆运最难朝廷科降不理资次盐钞三万袋下京西运司许召商旅运米若干至枣阳支盐钞若干袋一时人竞趋之粮以给足今乞仿此以募大商之愿运以往者端平间淮西粮运费力朝廷昔命漕臣委官于镇江置局办舟发米自运河出淮里光丰间者犹记三四万石减举主一员今乞仿此以劝边吏之出身任运者此皆犯危冒险非是不足以使人也敢并备采择
　　一襄阳虽重镇往年诸郡按堵声势联接屹然据南北之要信如常蛇首尾之相应今不同常时矣自水而至郢城七百里自陆而至江陵亦四百五十里相去辽邈若是所赖汉江水泛转输之可进南漳山险间径之可通形便势防固国之所必守也但载观目前地利荆襄郢三州在今犹铛脚也臂指常贵于运掉脉络不可以断续然则控扼所在居三州之中者实惟荆门其如旧治平夷素无险要沮漳寓治僻在濵江往往皆非可守之地采之众论以谓曩岁制臣孟珙曾委官相度利河严山两处正在荆门管下欲于此而为经理之地盖其去襄二百余里去郢才数十里俯瞰汉水相连黄茅诸山水运而上者必经陆行而北者亦近或谓荆门当移治于此择利据险以为襄郢声援居常粮运则可以舣棹缓急调遣则可以驻师纵有冦入亦可以使无扼吭拊背之患其言委有可采但兴一州郡添一城守此岂易事司存人力财力俱有所不及无已则命一勇将据山傍江姑且作一大堡屯兵二三千人俾事耕植招集休养以渐经画始俟二三年间事力有余然后边沮漳寓治之民居焉幸而底成悠久之利也此事本司未敢轻易区处如朝廷以为可行乞委官相度仍湏假以兵粮之助则诸将中必有出而任责者
　　一襄阳新复之地以十五六年狐狸所嘷日月几何粗立官府池城虽修浚田野未加辟室庐虽草创市井未阜通敌人常有闯伺之心民旅犹懐顾虑之意若非朝廷每事优恤其在边郡何力支吾臣前项所陈如兵食地利固至重矣其次州郡之立则又以官民为本窃见京襄之民屡经冦扰久困流离或耕凿山谷以茍升斗之粟或迁移入城以趋锥刀之利纵云复业生意未苏今乞照淮边近年优恤体例将新复州郡应于租税各与蠲免伍年庶有以慰边民懐土之心乃若仕于襄郢间者类多孤寒身冐险阻捐弃亲戚本为尺寸之计出入行伍且无俸廪之优虽云居官官况何有今乞照江陵郡官减举体例将襄郢诸郡文武官属端的在任宣劳人任满酬赏外许从本司保明更与陞擢选人与减举削庶有以为士大夫趋事赴功之劝
　　贴黄
　　臣窃照京湖兵力昔号强盛自淳祐减额后尺籍日以削比年敌无大入所备不过江陵一城及上流边靣今襄樊郢皆城矣备多则力寡表实则里虚势使然也目今襄阳见戍兵内四千人系江淮湖南所调旦夕春深无事皆当归戍向后秋防若只用本司兵力分布必有不敷缓急道路梗塞遣援无益臣窃见数年以前京湖之兵力有余而江淮间不及朝廷岁下荆阃调五千人戍安丰且尝移屯京湖一项军马屯京口以备策应今日之事则江淮有余力而京湖为不及每年襄戍若非朝廷防那贴助则城大人少恐有遗虑欲望圣慈并谕大臣入秋日仍将囘戍江淮兵凑五千人调赴襄阳同共捍御俟将来经理有绪兵力稍壮却与免调
　　备襄阳分司王制干兵册取邓奏
　　臣不避天威輙有闻奏臣粗习为吏本非知兵正以守边之罔功愿致为臣而俾去不当再有陈述实缘旧岁因襄樊之新复不得不并用征筑之策近者因淮冦之未去未免复畧调牵制之师大概皆用寡以袭虚初非敢动众而黩武幸无损失所向防闻皆宗社之有灵与将士之僇力屡俘敌首稍慑戎心前后并已奏陈睿听外惟是襄均守倅累以兵册来告谓河南惟邓为大贼兵所屯去襄才百八十里邓不去则襄樊均郢皆不得安程进屡有结约欲以兵取王登相与商确每赞其决臣自度无羊祜陆逊之才且惧犯蔡谟孙绰之戒与之论难反覆非止一次臣始语之以端平前代有襄金人未尝有邓不必去邓而襄自可立进登等则曰金人有邓不足忧北人在邓不可玩臣又语之以襄我旧物得之尚应难久邓陷敌已几年纵得之岂为我有乎进登等则曰得之非为能守止欲平其城毁其巢使敌不得借资粮以为我患臣又语之以平其城保其不复立乎虽邓无资粮岂敌他无资粮乎进登等又曰敌城之毁者多不复立粮之逺者则未易致臣又语之以襄我所当复人尚以挑敌言邓乃劵外不几深结敌愤徒厚其毒乎进登等又曰取之敌至不取敌亦至取则敌有所畏而无所资不取则敌有所资而无所畏敌能以春冬挠我我岂不能以暑月挠敌臣又语之以复襄上命也师出犹为有名取邓非上所命师出安保常胜进登等又曰将在外大夫出使事有当为专之可也岂可先以利钝二其心哉臣又语之以襄复未久也气未固果欲有志于此犹当稍待岁月视吾力有余而后可及进登等又曰机防难得易失智慧不如乗势邓适人心离兵戍虚失此不取异时敌添重屯不可取矣臣又语之以兵家知彼知巳者胜不知彼知已者败今邓之谍传虽尔安知敌不匿其大马壮士多诈以误我且宜谨防于士气未可轻用于国威进登等以此其议稍沮乃者不过俾之度势酬应从事攻挠姑翦其枝以攻其心此策盖亦不可废者近因程进等金师告防将士为之踊跃思奋臣已即行下诸郡诸军并仰休息且当养威持重以备秋防岂敢再有它议今月二十五日忽得王登亲劄具言邓有可胜者十欲于六月间襄用三千人攻其南均用二千人挠其北尅期并力齐集城下杜其城门若有内应则纳其降而夷其城若无内应则掠其野而俘其众往来之间不过十日邓不降则走耳臣详读其书如登亦可谓忠于谋国勇于任事其言固未必皆是其策亦不可尽非臣周旋边疆三十年亦尝屡为人幕客观登议谕委所不及所请固非有甚高人难行举但以六月出师士卒未免于劳动两军对垒利钝不能以逆知虽边臣有志之可成恐或议无故而轻举从之固不敢当此责止之又无以塞其言昔诸葛亮不用魏延之谋赵奢能用许歴之策一取一舍成否系焉用敢以登亲劄缴尘睿览臣已报之缘见乞休致令登需听宸算伏望圣慈宣示辅臣详议可否如其説可行乞径劄京西安抚副使高达斟酌调遣如一行钱粮令王登亲往军前任责应办只许限以往来旬日保无疎失乃可登用如其説难从伏乞留中免赐施行仍劄本司遵守













　　可斋杂藁巻十九
　　钦定四库全书巻
　　可斋杂藁巻二十　　　　宋　李曾伯　撰奏申
　　囘奏边民习射指挥
