<!-- { "loadSidebar": true } -->
　　老莱有妇怀髙义不厌夫家苜蓿盘【列女传老莱子逃世耕于防山之阳楚王驾至其门曰守国之孤愿变先生老莱曰诺妻曰妾闻之居乱世为人所制能免于患乎妾不能为人所制者委畚而去老莱乃随而隠闽川名士薛令之开元中为右庻子时官僚清冷令之为诗曰朝日上团团照见先生盘盘中无所有苜蓿长阑干】收得千金不药短裙漂絖暮江寒【荘子曰宋人有不手之药者世世以洴澼絖为事客闻之请买其方百金与越人水战大败越人吴王裂地而封之注云其药能令手不拘拆故尝漂絮于水中也】
　　甑有轻尘釡有鱼汉庭日日召严徐【后汉范丹传所止单陋有时絶粒闾里歌之曰甑中有尘范史云釡中生鱼范莱芜汉书主父偃传曰是时徐乐严安亦俱上书言世务上召见三人谓曰公皆安在何相见之晚也田叔传曰汉庭臣无能出其右者】不嫌藜藿来同饭更展芭蕉防学书【藜藿见前注法书苑陆羽作怀素传曰贫无纸可书常于故里种芭蕉万余以供挥洒】
　　题也足轩【并序】
　　简州景徳寺觉范道人种竹于所居之东轩使君杨梦贶题其轩曰也足取古人所谓但有嵗寒心两三竿也足者也仍为之赋诗余輙次韵【此诗以石本校遏正种爱若昙四字】
　　道人手种两三竹使君忽来唾珠玉【手种误作手挿太白诗咳唾落九天随风生珠玉】不湏客赋千首诗若是赏音一防足【杜牧之诗何人得似张公子千首诗轻万户侯吴志周瑜传注江表传瑜谓蒋干曰吾虽不及防旷闻弦赏音足知雅曲吕氏春秋鲁哀公问于孔子曰乐正防一足矣此借用以属杨使君】世人爱处但同流一丝不挂似太俗【爱处误作同处传灯録石头和尚草庵歌曰世人住处我不住世人爱处我不爱又丰干告寒山子曰汝与我游五台即我同流若不与我去非我同流曰我不去丰干曰汝不是我同流又南泉问陆亘十二时中作麽生陆曰寸丝不挂师云犹是阶下汉又南泉坐次一僧乂手而立南泉白太俗生僧合掌南泉曰太僧生诗意谓爱竹开轩聊同世好于佛法初无相妨也】客来若问有何好道人优昙逺山绿【若问误作问我优昙误作优波晋书孟嘉传桓温问酒有何好而卿嗜之贯休诗夜雨山草滋爽籁杂枯木闲吟竺仙偈清絶过于玉蟋蟀鸣坏墙苟免悲局促道人优昙华迢迢逺山绿按法华经曰佛告舍利弗如是妙法诸佛如来时乃説之如优昙鉢华时一现耳又偈曰是人甚稀有过于优昙华疏云优昙鉢名现应三千年一现现则金轮王出此诗引用言竹之所以可爱正由道人难得耳山谷与周元翁书曰范上坐是简州人沩山喆老门久也其人闻道巳久多见前辈道机纯熟知虑深逺于士大夫中求之未易得】
　　寄题荣州祖元大师此君轩
　　王师学琴三十年响如清夜落涧泉【琴曲有幽涧泉老杜诗蓝水逺从千涧落】满堂洗尽筝琶耳请师停手恐防【东坡诗归家且觅千斛水净洗从前筝笛耳张籍诗为出二侍女合弹琵琶筝退之聴頴师琴诗曰推手据止之湿衣泪滂滂又诗杯行到君莫停手琴家有弹欲防下指浅按欲入木力不见之语】神人传书道人命生死贵贱如防镜【道读如乐道人之善之道史记防传曰卜者虗髙人禄命以説人志退之作李中志曰最深于五行书以人之死生年月日所直日辰支干相生胜衰死王相斟酌推人夀夭贵贱利不利輙先处其年时百不失一二】晩知直语触憎嫌深藏幽寺聴钟磬【言不复以谈天为事汉书谷永传曰瞽言触忌讳退之诗僻寺境还幽】有酒如渑客满门不可一日无此君【左传曰有酒如渑有肉如陵此君见前注】当时手栽数寸碧声挟风雨今连云【韩孟城南聮句云遥岑出寸碧此借用挟风雨见前注文选藩岳秋兴赋曰髙阁连云】此君倾葢如故旧骨相竒怪清且秀【汉书邹阳传语曰有白头如新倾葢如故按家语孔子遇程子倾葢而语终曰甚相悦顾谓子路取束帛以赠之鲁论曰故旧不遗则民不偷骨相见前注】程婴杵臼立孤难伯夷叔齐采薇瘦【言竹之劲且秀如此史记赵世家屠岸贾杀赵朔朔妻成公姊有遗腹走公宫匿赵朔客曰公孙杵臼谓朔友人程婴曰立孤与死孰难程婴曰死易立孤难耳杵臼曰子强为其难者吾为其易者请先死伯夷传曰伯夷叔齐义不食周粟隠于首阳山采薇而食之遂饿死于首阳】霜钟堂上弄秋月微风入弦此君悦【霜钟盖蔡邕秋思琴曲之一也此僧因以名其堂】公家周彦笔如椽此君语意当能传【王庠字周彦荣州人东坡尝称之笔如椽见前注】
　　答李任道谢分豆粥
　　豆粥能驱晚瘴寒与公同味更同餐安知天上养贤鼎且作山中煮菜防【后汉冯异传光武曰昨得公孙豆粥饥寒俱解世説孙长乐作王长史诔云同此味易鼎卦曰圣人大烹以养圣贤】
　　赠知命弟离戎州
　　道人终嵗学陶朱西子同舟泛五湖船窻卧读书万巻还有新诗来起予【知命颇落魄不覊此诗葢遗识之也山谷尝有书与人云知命不乐静居数出又答宋子茂书云知命将一妾一子拒同来史记货殖传范蠡适齐为鸱夷子皮之陶为朱公国记曰范蠡遂乗轻舟以浮于五湖杜牧之诗云西子下姑苏一舸逐鸱夷起予见鲁语】
　　侄防随知命舟行【防字维深小字韩十知命第二子】
　　莫去沙边学钓鱼莫将百丈作辘轳清江濯足窻下坐燕子日长宜读书【老杜诗百丈牵江色卢仝诗辘轳无绳井百尺老杜又有燕子来舟中诗云湖南为客动经春燕子衔泥两渡新暂语船樯还起去穿花落水益霑巾】
　　次韵奉答文少激推官纪赠二首
　　请来清吹拂衣巾句法词锋觉有神【诗云吉甫作诵穆如清风庐山记载王乔之诗曰常闻清吹空文选沈休文诗岂假濯衣巾晋书潘岳赞曰词锋景绚老杜诗云诗成觉有神】今日相防清眼旧他年肯作白头新【青箱杂记范讽诗惟有南山与君眼相逢不改旧时青汉书邹阳传曰白头如新倾盖如故】文如雾豹容窥管气似灵犀可避尘【雾豹见前注晋书王献之传门生曰此郎管中窥豹时见一斑李商隠诗心有灵犀一防通述异记曰却尘西海兽也其角辟尘】慙愧相期在台省无心枯木岂能春【老杜诗诸公衮衮登台省刘禹锡诗病树前头万木春】
　　文章藻鉴随时去人物权衡逐势低【少激登元祐三年进士第时东坡知举山谷为其属故于此诗寄一叹之意藻鉴见前注后汉许劭传覈论乡党人物】扬子墨池春草遍武侯祠庙晓莺啼【扬子云墨池诸葛忠武庙皆在今成都老杜蜀相祠堂诗云映阶碧草自春色隔叶黄鹂空好音山谷意谓东坡窜谪岷峨凄惶无复振起前人象气也】书帷寂寞知音少幕府留连要路迷【汉书董仲舒传下帷讲诵知音少见前注汉书李广传曰幕府省文书注云幕府者以军幕为义选诗云何不防髙足先据要路津】顾我何人敢推挽防君桃李合成蹊【并有前注】
　　次韵文少激祈有感【少激名抗临卭人时在戎州诸本或作少微误予尝见其家藏此诗真本有序云窃闻太守斋洁奉祠当获嘉应】
　　穷儒忧乐与民同何况朱轮职劝农终日虀盐供一饭几时肤寸冐千峯【文氏真本民作人按晋书谢安传简文帝曰安石既与人同乐必不得不与人同忧退之送穷文曰太学四年朝虀暮盐公羊曰触石而出肤寸而合不崇朝而雨徧乎天下者唯防山耳注云侧手为肤按指为寸文选潘安仁诗川气冐山岭诗意谓少激之穷如此安能泽加于民】未湏丘垤占鸣鹳只要朝廷起卧龙【言调爕阴阳在得人也东山诗鹳鸣于垤注云鹳水鸟也将阴雨则鸣丘垤见孟子蜀志诸葛亮传徐庻谓先主曰诸葛孔明者卧龙也将军岂愿见之乎苏黄门诗雷雨连年起卧龙】从此滂沱徧枯槁爱民天子似仁宗【文氏真本上句作从此滂沱三十六后改此字按春秋説题词曰一嵗三十六雨天地之气宣十日小雨应天文十五日大雨以斗运也又按京房易云太平之时十日一雨凡嵗三十六雨此休征时若之应】
　　次韵李任道晚饮锁江亭【此诗前有赠恵洪一篇编次不伦前辈以为非山谷所作曾慥诗选记俞秀老事亦尝及之今删去锁江亭在戎州之东戎今为叙州山谷与王观复书云有李仔任道本梓人而寓江津二十余年其人言行有物参道得其要老成人也】
　　西来雪浪如炰烹两涯一苇乃可横【东坡乐府曰江汉西来犹自带岷峨雪浪锦江春色退之诗具此煎炰烹庄子秋水篇曰两涘渚涯之间诗曰谁谓河广一苇杭之楚辞曰横大江兮杨防】忽思钟陵江十里白苹风起縠纹生【刘禹锡诗令人忽忆潇相渚舆地广记唐改豫章曰钟陵又改曰南昌今属洪州山谷乡里也白苹见前注宋玉风赋曰风起于青苹之末刘禹锡竹枝歌曰瀼西春水縠纹生】酒杯未觉浮蚁滑茶鼎已作苍蝇鸣【张平子南都赋曰酒则甘醴十旬兼清醪敷经寸浮蚁若萍退之集载弥明石鼎聮句曰时于蚯蚓窍微作苍蝇鸣】归时共湏落日尽亦嫌持盖仆屡更【老杜诗落尽髙天日幽人未遣回又云清江白日落欲尽礼记儒行曰遽数之不能终其物悉数之乃留更仆未可终也】
　　再次韵兼简履中南玉三首
　　李侯诗律严且清诸生赓载笔纵横【礼记缁衣篇曰昔吾有先正其言明且清东坡诗敢将诗律鬪清严书臯陶乃赓载歌注云赓续载成也续歌以成其义】句中稍觉道战胜胸次不使俗尘生【渊明诗贫富常交战道胜无戚顔按韩非子子夏曰今先王之义胜故肥其详具前注楚辞屈平渔父曰安能以皓皓之白防世俗之尘埃乎】山绕楼台钟鼓晩江触石矶碪杵鸣【退之诗青春白日映楼台退之诗寒江触石暄寰宇记曰鄂州江夏县有惊矶山俯临大江下有石矶波涛急商旅惊骇因以为名此用其字乐天诗月苦风清砧杵悲】锁江主人能致酒愿渠久住莫终更【李贺有致酒行曰零落栖迟一杯酒主人奉觞称客夀汉书叚防宗传曰终更亟还亦足以复雁门之踦注云边吏三嵗更】
　　江津道人心源清不系虚舟尽日横【四十二章经曰佛言沙门者防去爱欲识自心源庄子曰泛乎若不系之舟虚而遨游者也宼莱公诗野水无人渡孤舟尽日横江津属渝州渝今为恭】道机禅观转万物文采风流被诸生【栁子厚赠江华长老诗老僧道机熟黙语心皆寂圭峯禅源序曰至于念佛求生净土亦湏脩三十六观禅楞严曰若能转佛即同如来杜诗文采风流今尚存前汉朱云传曰时岀乘牛车从诸生】与世浮沉惟酒可随人忧乐以诗鸣【老杜诗浊醪有妙理庻用慰沉浮史记游侠传序曰岂若卑论侪俗与世浮沉而取荣名哉晋书顾荣传曰惟酒可以忘忧蔡琰胡笳十八拍曰丝竹防妙兮均造化之功哀乐各遂人心兮有变则通退之送孟东野序曰东野始以其诗鸣引用之言随其心之所感或忧或乐皆于诗焉发之】江头一醉岂易得事如浮云多变更【老杜诗每日江头尽醉归又诗天上浮云似白衣湏臾改变如苍狗】
