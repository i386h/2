<!-- { "loadSidebar": true } -->
　　余不佞防海东越御敌北平乃今陈臬三齐八年于外幸太守在郡竟内以宁劗伐不至丘木岁在徒维太守以高第进宪副备兵岭西郡人追思功徳立石罗浮之阳追琢无能之辞以示来裔不佞勉为之矣季父在端敬问起居无恙幸而教之宪副在岭西比及朞月有司兢兢奉法民各安其俗乐其业三农不耸四方无虞郡邑吏祝宪副百年以惠端人又祝太公百年以祚黄氏宪副之祝授简在余今兹进爵太公属余慁于载笔郡丞方君儌福乃公祈得观察一言以当宪副小子言矣梦熊幸从编民王父宪副若以匹敌公大王父行也重以季父之命敢不敬诺闻公上世豪于东呉中叶而微两世皆逢掖早世惟是藐诸孤四歳矣两嫠抚之是为溪隠公公王父也溪隠公学黄老家言好施予日具飱于九逹之逵隠民多就食焉以为常时出纳命被量而量命被衡而衡终身未尝衡量亲也既老道益高方对客茗客问公结髪谈道庸亦有异术乎投盌于壁胶焉其异如此溪隠公生守溪公守溪公生闲溪公是为太公溪隠公籴竖昂其直予之矣丈人归责竖奈何使而翁二价哉奉而归溪隠公溪隠公大奇之请结婚丈人曰吾老矣止一息女不门楣之望望堂构耳于是溪隠公遣公赘丈人女即陈恭人也公在甥馆俶傥周慎丈人谓甥无害家秉尽属焉公修两家之业而息之赀用益饶然其好周人之急一如王父谓吾世家溪上而舅号思闲于是称闲溪云宪副生于陈氏及贵主事司寇公业封主事进郎中遇覃恩加封郎中出守惠州上最则又加封中顺大夫惠州知府嗟嗟公之寿之爵岂有既耶天地之道积积则久久则大太伯虞仲文身断髪以启句呉传二十余世积千载而后子游北学中国得文学之精华虞夏之际雍州以为上田扬居下下其它可知当时贡于王府不过金玉之珍筱簜橘柚之实而已积二千年而后有十二国之呉又七百年而后有三国之呉盛于唐宋而极盛于今日三江五湖之胜犹昔也秔稻倾东南财赋甲县■〈宀禹〉学士如林朝绅如坻当国三事呉居其二盛之盛矣海虞亦呉中一隩区也子游之宅在焉宪副得子游之学应运而兴将埒二相而三之公之世徳有可言矣中叶稍微溪隠公积之在老氏谓之早复守溪公又积之在老氏谓之重积徳合二姓之积以贻闲溪公所谓莫知其极者也积于家则积积于国则积积于天下则积而公适当其盛非直百年而已抑余知公所自为寿焉海虞南有具区北有江其东则海岂不漭瀁大哉何以大其源长也羣溪混混此实以为之源公家溪上以闲名得其道矣夫溪遇风为湍遇石为濑如练如縠如鸣玉如濆雪直者中弦平者中矩溪何心哉今且有人沙棠为檝木兰为舟直钩而钓一朝而连六鳌不为喜终日鲂鲤一无获不为愠风雨息于溪畔霁则鼓枻游于汗漫之乡其于溪忘矣有道之士险夷顺逆一不入其灵台事万变而心常闲犹之溪也儒者徒袭成言祗谓山寿水流不息非寿而何余故知公之所自为寿也宪副泽润天下譬则具区江海其源要本于溪不佞傥得谢存公于家请挽溪流以为公寿郡丞且酌西江之水 

　　平山李翁七十一寿序 

　　平山翁者卫使静轩公从弟都阃东泉公从父吾友守白鸽门鹤峯子从祖叔父也其先含山人始祖总管公从高皇帝渡采石封千户侯四传至武徳将军调龙川至静轩公晋卫使始徙惠州静轩公之来惠也坟墓宗族田庐皆在龙川都阃公孝岁时伏腊念其先辄欷歔不能食常曰使我强下一匕徒以平山叔耳余儿时从大人居都阃公右塾与鹤峯子同学平山翁自龙川来果实累累余得啖焉都阃齿于平山翁长矣余窥之庭誾誾如也惟谨平山翁虽将家子乎耻与绮襦纨袴者伍更折节好修立然诺邑人信之邑中有争翁居间为陈利害曲直辄解即贳贷金钱愿得翁一言辄听于是邑人语曰乌用剂约不如五也诺五翁小字也邑令尹公闻翁贤得人心讼多属翁决亭翁曰大夫所为属某讼者为某公也不敢以亲戚故负大夫林公至闻翁贤着其家曰齐民之表官寺城堑则又属翁翁曰大夫所为属某官寺城堑为某廉也不敢以腐恶负大夫当是时大盗鲍时秀鸱张诏讨之林公以强吏当行强起翁曰公将家子闲军事虽老强为我起盗平林公以功受赏本翁画也白莲盗起则又强起翁散之于是林公论上翁行谊忠信请以宾礼宾之翁谢曰某介胄之子闾阎之贱夫也大夫不知不肖使得备趋走自其分奈何冒冠裳滥尊俎乎竟谢不往其辟名如此石洞子曰好女妬之媒也好男身之甾也岂不信夫以平山翁犹然遇患士之砥砺名节而蒙不韪可胜道哉平山翁于林公称知已矣有可为地何所不至谓于其终利其羡散白莲盗得槖中装捕论之虽得白要是非爽也翁今年七十一矣诸与鹤峯子同僚咸曰平山翁吾大父行也吾辈戎行宗族子弟绮襦纨袴孰与平山翁节请为寿以勉吾党石洞子曰此可谓无天哉谗言淆乱安可谓天七十身强耳目聪明奉觞上寿者肩相摩也安可谓非天然余在都阃公右塾平山翁方壮而余与李子孺子今平山翁七十李子与余衰矣人生世间如六騑过隙自今以徃至百岁寿觞四耳可无醉乎 

　　柳州太守龙坡郑公七十三寿序 

　　郑大夫昔为郎南职方典军军鸷悍难治驯于大夫之徳业俎豆之矣出守端州则宏庠序之教修起学宫盛钟鼓管弦陈诗书礼乐庀其未备而申其未饬淬厉两学弟子语在杨太史记郡有崧台书院则又檄十二学弟子讲业其中刺经缀文都授其旨而躬为之矩矱其言曰家大人以射策甲科扬歴郡邑所至羣学官弟子教之而当朝宰衡褎然举首功遍楚越语在胡司空汪司马马司徒陈司寇祠堂记若徳政碑不佞于家大人无能为役徒藉父书幸得备位为郡师帅不能修明教化帅先诸士虽有良材大厦不具谓家学何谨奉家大人之所尝试与诸士切磋究之朝廷免于簿责且得借口复家大人则不佞之愿也盖大夫翁龙坡先生尝为郎不用其为郡邑即汉吏不过云故大夫治民一本先生化条乃其训诸士如此诸士则常偶语里父于子日望登庸教督岂不孶孳即有负程或不免于姑息大夫纳我陶钧恨不速化惟分与名号王父允哉诗曰如冈如陵请以崧山为王父寿又曰晋人有事恶池则有事于河齐人有事配林则有事于泰山以渐而尊礼也我等小子虽未尝抠衣于翁之堂于大夫绍其所闻是日上会稽登禹穴而聆翁之謦欬也惟分与名号大王父允哉诗曰如川之方至请以端溪为大王父寿于是翁春秋七十有三摄提贞于孟陬揆于初度大夫以在官守不能帣鞴鞠■〈月卺〉于家奉万年之觞拜送使者于庭文学博士亦帅弟子北向稽首上万年之觞会四百三十二峯主人在郡征辞以先酌者叶春及曰诗言文王寿考遐不作人有以哉化不及千里教不及百年不可言遐寿于何有文王自北而南被于江汉百世而下兴犹待之故曰倬彼云汉为章于天云汉得天而久明文王久道而成化诗人其有取尔先生抱先王遗经以教楚越未老而休乃今施于岭海学者宗之为祭酒所谓寿考作人非耶且人乐有父母乐有兄弟胡夫人与翁齐年辛夫人并称寿母兄弟十有四人子孙千指何论王天下者大夫禔身兢兢思遗父母令名俯卬固无愧怍藉令家食寘身诸子中岁时上寿敬进巵酒与岭海弟子千百余人寿孰多也四海尊亲莫如王天下乐孟氏直以三乐登之其权审矣余观诗知先生之自为寿观孟氏而知大夫之寿其亲文学博士曰大夫岂区区端州徳教将加四海当是时翁春秋益高兹奚足也叶春及曰吾就今言之文学博士曰善谨録以付行李 

　　大中丞临武刘公六十序 

　　朱鸟之下有巨人焉高辛氏为祝融百余岁至陶唐氏为四岳四千余岁为明大中丞临武刘公横艾敦牂嘉靖元年辰在寿星日得辛丑大中丞降于朱陵之台葢衡之精云天有权衡地有衡岳人有大中丞是岁大帝明于中宫其气自楚起三十二年而大中丞入紫微匡卫歴太微之庭斗牛女之分翼轸之域铨徳钧物顺三光以育羣生两粤古南交至于海隅东至闽西至牂牁皆祝融所治也大中丞出锡六纛象参旗锡钺象东井西曲星锡彤弓象天弧彤矢象天矢有星孛于翼轸及牛女射去之已射蛟海中帝于是就军锡命司马位北斗矣昭阳大荒落万厯九年日躔寿星三百六十辛丑将帅献上大夫荐币郡邑吏旅于庭庶民颂士跃石洞子受命四百三十二君奉太上长生之药军正曰巨人天地所命也乃有虹电五星二龙之符尹氏称申伯蕃宣本之于岳降壹以暨乎巨人是孔真象首于尼而老禀形于亳也石洞子曰度索之桃千岁而华实楚南之冥灵五百岁为春秋岂不育于阴阳表地而志之则度索楚南云尔正曰征哉南极老人常秋分见离衡乃当之若然冥灵可薪而桃可再食也石洞子曰小年不如大年数始于一成于十二万九千六百周而复生干支所以纪而非其所纪也形生数神主形圣人因神而存之大司马虽轩冕乎尝栖太虚宝洞北至太和问道空同矣坐广庭无穷之门至焉是故造化在身宇宙其掌股也摹邵氏书布■〈宀禹〉内岂虚哉罗浮南岳之佐小子尝辱荐书顿首受之大司马恶乎受诸受于太一 

　　牛太恭人刘氏六十一寿序 

　　自昔奇伟倜傥之士策名清时树勋帝室福泽传于子孙岂独其人赡智哉妇道章而母仪立也余观刘向所传列女及续传他亾论母仪贤明仁智三类其于女徳详矣可谓今无人耶刘恭人者牛将军印泉之妻少将军庭珪之母也其父刘公居惠河南为大姓初牛将军少学刘先生所先生名梧学士所称古唐先生也刘公造先生数目将军先生曰必欲得壻无如生刘公曰诺刘媪乃大恚公常奇女必大贵奈何妄予牛生刘公曰非妇人所知也卒予将军恭人既归事舅姑孝尽脱簮珥以佐饘酏芼羮舅姑安之将军先世百户侯当嗣恭人曰大人常奇君几是乎丈夫致身何常之有或以文章起家或以干城扞国君勉矣毋过虑妾事舅姑不谨将军既官数受命讨贼恭人则又数勉将军臣事君犹妻事夫妾幸得以巾栉奉朝夕兢兢不敢失尺寸君如惜身惟妻子是保若君父何席先人之宠以有禄位荷殳行间斩将搴旗摧锋陷阵扫蚩尤爵通侯休光奕于无穷斯臣子之大业而丈夫之伟绩也语曰懐与安实败名毕万匹夫七战皆获有马十乗岂在寇哉将军遂脑琏髓朝曦分犁亚元磔裂世乔灭东夷平惠潮歼曾蓝之寇进万户本恭人之助也及少将军长将军春秋高矣恭人乃谓不闻养由基之射乎继以善息君被甲戴胄四十年苦兵请息肩于孺子何如少将军嗣公遂老日与恭人翳茂树临曲池觞酒为乐恭人则又谓少将军予攻苦茹淡而父栉风沐雨蒙雾露赖天之灵以有今日使孺子具官而知之乎勉修职业毋贻父母诟耻少将军顿首受教故居官淬厉卓越不与流辈伍尽即官下以其间与先生长者游学日益进说礼乐而敦诗书尝慕却縠之为将也自连帅以下大贤之人谓恭人能母矣于是恭人年六十有一少将军则置酒觞二人前帅诸孙上寿豪杰日进牛酒叶子曰夫妇之际人道之大伦也妇而贤矣未必其夫贤其夫贤矣未必贵贵矣未必偕老又未必成子姓成子姓矣又未必贤恭人与将军皤然偕老衣紫横金少将军诸子诜诜岂非吉祥善事天地之盛福哉益信刘先生能知人也 

　　徐贤母叶孺人六十一寿序 

