<!-- { "loadSidebar": true } -->
　　与叶淳老侯敦夫张秉道同相视新河秉道有诗次韵二首【浙江潮自海门东来埶如雷霆而浮山峙于江中与鱼浦诸山犬牙相错洄洑激射嵗败公私船不可胜计前知信州侯临葬亲杭之南荡往来相视地形反复讲求建议自浙江上流地名石门竝山而东凿为运河引浙江及谿谷诸水二十二里以达于江又竝江为岸凡八里以达于龙山之大慈浦自浦北折抵小岭凿岭六十五丈以达于古河浚古河四里以达于龙山运河以避浮山之崄人皆以为便时公与前转运使叶温叟转运判官张璹同往按视如临言遂奏防以闻乞令三省防详支赐钱物委临监督而公以是月召还役竟不成先是杭之西湖水涸草生渐成葑田公取葑积之湖中为长堤以通南北杭人名为苏公堤故云我凿西湖还旧观一眼已尽西南碧劝农使者非常人谓温叟上饶使君更超轶谓临也淳老温叟字敦夫临字张秉道乃呉兴六客之一时客于杭】
　　君不见元帅府前罗万防涛头未顺千弩射至今鳯凰山下路长借一箭开两翼我凿西湖还旧观一眼已尽西南碧又将回夺浮山险千艘夜下无南北坐陈三策本人谋惟留一诺待我画老病思归真暂寓功名如幻终何得从来自笑画蛇足此事何殊食鸡肋怜君嗜好更迂阔得我新诗喜折屐江湖麤了我竟归余事后来当润色一庵闲卧洞霄宫井有丹砂水长赤
　　【北梦琐言杭州连嵗潮头直打罗刹石呉越钱尚父俾张弓弩侯潮至逆而射之由是渐退罗刹石化而为陆地遂列廪庾焉汉沟洫志待诏贾让言治河有上中下防后汉杨修传曹操出教曰鸡肋外曹莫能晓修独曰鸡肋食之则无所得弃之则如可惜公归计决矣乃令外白解严操于是廻师杭州图经洞霄宫在余杭县西南十八里】
　　荆溪父老愁三害下斩长蛟本无頼平生倔强韩退之文字犹为鳄鱼戒石门之役万金耳首鼠不为吾已隘江湖开塞古有数两鹄飞来告成壊劝农使者非常人一言巳破黎民骇上饶使君更超轶坐睨浮山如累块髯张乃我结韈生诗酒淋漓出狂怪我作水衡生作丞他日归朝同此拜
　　【晋周处传不修细行州曲患之尝谓父老曰时和嵗丰何苦不乐父老曰三害未除何乐之有处问之答曰南山白额兽长桥蛟并子为三处乃入山射杀猛兽投水搏蛟经三日不出人以为死皆相庆处乃斩蛟而返遂厉志好学期年州府交辟处义兴阳羡人荆溪在阳羡史记汉高祖纪大人常以臣无頼晋均曰江淮之间谓小儿多诈狡狯为无頼倔强字出汉书旧唐书李逢吉传韩愈性木强古诗话韩退之诗尤工用韵寛则泛入旁韵窄则不复旁出木强可见也两鹄用翟方进鸿隙大陂謡语已再见列子周穆王执化人之袂腾而上者中天廼止暨及化人之宫俯而视之其宫榭若累块积苏焉汉张释之传王生者善为黄老言尝召居廷中公卿尽防立王生曰吾韈解顾谓释之为我结韈释之跪而结之水衡丞用汉龚遂及王生事巳再见】










　　施注苏诗巻二十九

　　钦定四库全书
　　施注苏诗巻三十
　　宋　苏　轼　撰
　　施元之　原注
　　武进邵长蘅　删补
　　诗五十七首
　　【起守杭州洎元祐辛未召还寻出守颍州作】
　　椶笋【幷引】
　　椶笋状如鱼剖之得鱼子味如苦笋而加甘芳蜀人以馔佛僧甚贵之而南方不知也笋生肤毳中盖花之方孕者正二月间可剥取过此苦涩不可食矣取之无害于木而宜于饮食法当烝熟所施畧与笋同蜜煮酢浸可致千里外今以饷殊长老
　　赠君木鱼三百尾中有鹅黄子鱼子夜叉剖瘿欲分甘箨龙藏头敢言美愿随蔬果得自用勿使山林空老死问君何事食木鱼烹不能鸣固其理
　　【摭言王璘诗芍药花开菩萨面椶榈叶散夜叉头晋王羲之传有一味之甘剖而分之庄子山木篇夫子出于山舍故人之家故人喜命防子杀鴈而烹之防子请曰其一能鸣其一不能鸣请奚杀主人曰杀不能鸣者】次韵曹子方龙山真觉院瑞香花【曹子方名辅已见二十七巻】
　　幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳冷歌笑音一逄兰蕙质稍囘铁石心置酒要姸暖飬花须晏隂及此隂晴闲恐致悭啬霖彩云知易散鷤防忧先吟明朝便陈迹试着丹青临
　　【阿弥陀经舍利弗极乐国池中莲华大如车轮青色青光李太白东林诗我寻青莲宇独徃谢城阙维摩经如入薝卜林惟嗅薝卜不嗅余香唐释仲休花品每至牡丹开月多有轻云微雨谓之飬花天文酒清话俗有悭値风啬値雨之説详已见扬雄反离骚徒恐鷤防之将鸣兮顾先百草为不芳】
　　次韵曹子方运判雪中同游西湖
　　词源滟滟波头展清唱一声岩谷满未容雪积句先高岂独湖开心自逺云山已作歌眉浅山下碧流清似眼尊前侑酒只新诗何异书鱼餐蠧简
　　次韵仲殊雪中游西湖二首
　　夜半幽梦觉稍闻竹苇声起续冻折弦为鼔一再行曲终天自明玉楼已峥嵘有怀二三子落笔先飞霙共为竹林防身与孤鸿轻秀语出寒饿身穷诗乃亨禅老复何为笑指孤烟生我独念粲者谁与予目成
　　【杜荀鹤诗夜深知雪重卧闻折竹声贾岛朝饥诗坐闻西牀琴冻折两三弦诗国风见此粲者楚辞九歌满堂兮美人忽独与余兮目成】
　　宝云楼阁闹千门林静初无一鸟喧闭户莫教风扫地巻帘疑有月临轩水光潋滟犹浮碧山色空蒙巳敛昏乞得汤休奇絶句始知盐雪是陈言
　　【宝云寺名南史宋徐湛之传广陵有沙门释惠休善属文湛之与之厚世祖特令还俗姓汤位至扬州从事史】
　　次韵参寥同前
　　朝来处处白毡铺楼阁山川尽一如总是烂银幷白玉不知奇货有谁居
　　【史记吕不韦传子楚不得意不韦贾邯郸见而怜之曰此奇货可居】
　　送小本禅师赴法云
　　寓形天宇间出处防有役澹然都无营百年何由毕山林等忧患轩冕亦戏剧我来即归休师宁要安逸王城满豪杰议论纷黑白圣谛第一义对面谁不识师来亦何事孤月挂空碧是身如浮云安得限南北出岫本无心既雨归亦得珠泉有旧约何年挂缾锡
　　【传灯録梁武帝问逹磨如何是圣谛第一义又问对朕者谁答云不识互见上巻叶教授和溽字韵诗注挂锡注巳见】
　　书浑令公燕鱼朝恩图
　　咸宁英气似汾阳夜饮军容出红糚不须纒头万匹锦知君未办作吕强
　　【唐书浑瑊繇楼烦郡王徙咸宁郭子仪封汾阳郡王唐鱼朝恩传朝恩为天下观军容宣慰处置使大唐故事稽疑代宗诏王缙等就郭子仪为软脚局朝恩以锦防数万与伎人纒头后汉吕强传为中常侍清忠奉公黄巾贼起帝问所宜施行强请先赦党人】
　　次韵刘景文西湖席上
　　二老长身屹两峰常撞大吕应黄钟将辞邺下刘公干郤见云间陆士龙白髪怜君略相似青山许我定相从吾今官巳六百石慙愧当年邴曼容
　　【周礼大师掌六律六同以合阴阳之声阳声黄钟隂声大吕三国魏王粲传始文帝为五官将及平原侯植好文学东平刘桢字公干竝见友善时在邺宫晋陆云传与荀隐素未相识常防张华坐华曰今日相遇可勿为常谈云因抗手曰云间陆士龙隐曰日下荀鸣鹤云字士龙隐字鸣鹤汉两龚传琅邪邴汉以清行征用王莽秉政遂归老于乡里兄子曼容亦以飬志自修为官不肎过六百石辄自免去其名过出于汉】
　　次韵答马忠玉
　　坡陀巨麓起连峰积累当年庆自钟灵运子孙俱得凤慈明兄弟孰非龙河梁防作看云别诗社何妨载酒从祗有西湖似西子故应宛转为君容
　　【南史谢灵运子凤凤子超宗好学有文辞帝谓殊有凤毛见本传后汉苟爽传字慈明颍川为之语曰荀氏八龙慈明无双李陵与苏武别诗携手上河梁游子暮何之又曰仰视浮云驰奄忽互相逾长当从此别且复立斯须又杜诗别时孤云今不飞时复看云泪横臆】
　　予去杭十六年而复来畱二年而去平生自觉出处老少麤似乐天虽才名相逺而安分寡求亦庶几焉三月六日来别南北山诸道人而下天竺惠净师以丑石赠行作三絶句
　　当年衫鬓两青青强说重临慰别情衰髪祗今无可白故应相对话来生
　　出处依稀似乐天敢将衰朽较前贤便从洛社休官去犹有闲居二十年
　　【白乐天醉吟先生传宦游三十载将老退居洛下寻水望山如此者凡十年予时年六十有七墓志云终于东都履道私第春秋七十有五】
　　在郡依前六百日山中不记几囘来还将天竺一峰去欲把云根到处栽
　　次韵答黄安中兼简林子中
　　老去心灰不复然一麾江海意方坚堪黄散付子度空羡苏杭飬乐天病肺一春难白酒别肠三夜绕朱弦羣仙政欲吾归去共把清风借玉川
　　【汉韩安国传坐法抵罪狱吏田甲辱安国安国曰死灰不复然乎甲曰然则溺之杜牧之赴吴兴诗乞得一麾江海去乐游原上望昭陵南史蔡廓传字子度为吏部尚书问中书令傅亮曰选事若悉以见付不论不然不能拜也云云详已见前又蔡凝传宣帝欲用钱肃为黄门侍郎凝曰黄散之职故须人门兼美白乐天吴郡诗石记贞元初韦应物为蘓州牧房孺复为杭州牧韦嗜诗房嗜酒予旅二郡以当时心言异日苏杭苟获一郡足矣今以中书舍人闻领二州之风景韦房之诗酒兼有之矣又诗去年脱杭印今日佩苏印玉川清风用卢仝句注再见】
　　畱别蹇道士拱辰
　　黑月在浊水何曾不清明寸田满荆棘棃枣无从生何时反吾真岁月今峥嵘屡接方外士早知俗縁轻庚桑托鸡鹄未肎化南荣晩识此道师似有宿世情笑指北山云诃我不归耕仙人汉隂马微服方地行
　　【楞严经明还日轮暗还黒月佛书西土于一月中三十日内分前十五日为白月后十五日为黒月按今沙门戒牒中第一念亦云庄子庚桑楚篇庚桑子谓南荣趎曰奔蜂不能化藿蠋越鸡不能伏鹄卵鲁鸡固能矣今吾才小不足以化子子胡不南见老子神仙传隂长生新野人后汉隂皇后之属籍少居富贵不好荣利知马明生得度世之术乃执御者之礼事之十余年不懈明生曰子真得道矣乃授以丹经教之合丹二仙既合丹成不乐升天但服半剂为地仙故言地行也】
　　次韵子由书王晋卿画山水
　　老去君空见画梦中我亦曾游桃花纵落谁见水到人闲伏流
　　【杜子美观山水图诗人间长见画老去恨空闻又萧驸马山亭诗伏流何处入乱石闭门高】
　　山人昔与云俱出俗驾今随水不囘頼我胷中有佳处一樽时对画图开
　　【陶渊明归去来辞云无心而出岫孔德璋北山移文请囘俗士驾为吾谢逋客】
　　又书王晋卿画四首
　　山隂陈迹
　　当年不识此清真强把先生拟季伦等是人间一陈迹聚蚊金谷本何人
　　【李白王右军诗右军本清真萧洒在风尘晋王羲之传人以兰亭叙方石崇金谷集叙崇字季伦韩退之赠张秘书诗虽得一饷乐有如聚飞蚊再见】
　　雪谿乘兴
　　谿山雪月两佳哉賔主谈锋夜转雷犹言不见戴安道为问适从何处来
　　【晋戴逵字安道访戴用王徽之事再见唐武儒衡传元稹倚宦官知制诰儒衡鄙之防食蝇集其上儒衡挥以扇曰适从何处来遽集于此】
　　四明狂客
　　毫端偶集一微尘何处溪山非此身狂客思归便归去更求敕赐枉天真
