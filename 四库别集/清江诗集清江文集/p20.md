<!-- { "loadSidebar": true } -->
　　性之为性其本一而已矣囿于气者不同焉曰刚与柔也刚者恒躁而柔者恒缓刚者恒勇而柔者恒怯刚柔之中又有二焉曰善与恶也刚之善者义胜而过于严恶者残忍而已柔之善者慈胜而过于防恶者隂险而已孟子曰性善举其本而言之也荀子曰性恶求反孟子之説而不知性者也杨子曰性善恶混求兼荀孟之説而不知性者也汉之醇儒曰董子而谓性者生之质唐之大儒曰韩子而谓性有三品亦何异于告子哉至苏氏则以初无善恶而圣人强名之为善恶颍滨则以孟子言善为火之能热荀子言恶为火之能焚其纷纭乖戾如此而横渠张氏之论则不然曰形而后有气质之性善反之则天地之性存焉故气质之性君子有弗性者矣荀杨之失于是始决而于孟子之言尤备也呜呼自性之不明学者各务立言以相胜而天下不胜其异论论愈高而失愈远韩子称孔子之后学之醇者惟孟子一人而止则有见其是非之的而言非若冥行索途而不知所适者故其説为近惜其理有不合于孟子也防张子之徒出而正之学者将安所折耶虽然诸子之是非不足辨也盍亦求诸经乎书曰惟皇上帝降衷于下民若有恒性子思孟子之言性实祖于此彼以文武之民好善幽厉之民好暴是可以为善可以为不善也以尧而有朱以瞽瞍而有舜以纣而有比干是有性善有性不善也盖皆告子之所与孟子言者恶知性之本与性之本出于天天之命于人者果有不善与刘子谓之中周子谓之太极名虽殊而实则一岂茍然哉由此观之性者天下之所同而不越乎仁义礼智信尧舜之善性也幽厉之恶非性也囿于气而不得其中者也然理也气也生而俱生而未尝离者犹水之于器也故论性不论气不僃论气不论性不明学者由张子之説沿其流而遡其源则恒性可识矣或曰子之论详矣其在于心而不在于书者虽无张子之説而其本之一又可得而终冺乎曰非也孟子没降于汉唐穷理之精未有如张子者故其论出而天下攻之惟张子发气质之性深有功于圣人之门卓乎其不可及已呜呼圣门之教人莫先于性其蔽也必明之其失也必复之则可以治身而及乎天下国家此其为圣贤之大也学者务外而遗内则复性之功缺复性之功缺则见之所施者狭矣故述张子之説以启之若夫性有天理人欲同体而异用与食色出于性之言盖不考于经而蹈告子之非者则与苏氏之所言相去无几兹不待申之而明矣
　　辨鬼
　　城东万竹林古宅数有妖白昼出于中掷瓦覆器人无敢居者一日过者寝于牀以发系牀足而僧古清居之其妖遂息咸以为有道之士妖不能奸也钱鼒僃录之为传客持以问鬼之説于余余应之曰有之伯有为厉于国黎邱之鬼扶醉丈人而廹若之谓之无鬼可乎子产曰匹夫匹妇强死其魂魄犹能凭依于人以为淫厉鼒之所录其亦所谓强死者乎鼒号儒者盖惑于鬼而不知死生之理者也人始以为有也方疑而惧生目见人之所不见耳闻人之所不闻终以为无也既悟而疑释真无所见闻矣恶知鬼之为鬼乎鼒宜原其理而告之使不惑于妖可也又传以实之益滋其惑矣夫众生必死死必归土此之谓鬼骨肉毙于下隂为野土其气发扬于上为昭明焄蒿凄怆此百物之精也神之着也先王因而尊之为天下则无敢慢而违之犹以为未足也教之反古复始不忘其所生焉此礼之由作而鬼神之义着也由是推之神为气之息而伸而鬼为气之往而屈以岁则有寒暑以日则有昼夜以人之在天地则有生而死其理一也而万竹之妖鬼之非常者及其久也灭而不存散而不复卒归于常耳鼒既不攷于此且论清咒诸鬼而驱之其言不经如此而人犹信之予不得不辨
　　辨拙赠常景元
　　钱唐常景元少有气节通春秋大经五试于有司仅一荐而年已老矣道虽高而无所容文虽竒而无所施盖亦类乎拙者人皆笑之余为辩之曰甚矣俗之耻于拙而不耻于巧也有巢氏之民拙矣而无拙之称风气开而天下不胜其巧于是始疑拙于古而巧于今茍有一谋之失者辄以拙目之吾尝观一世之人巧于仕者其禄倍巧于兵者其功大巧于説者其术中巧于贾者其利博而赢儒者区区独守其拙旦暮与残镫破瓦相伍以事千百年断烂之编奚啻老农之于田寸寸而耕以冀程郑之富其视巧者恶得而侔哉然巧拙之不齐性也拙固不能矫之而巧亦厉之于媺短之于长也使矫之而巧其病有大于拙焉虽然仕有时而蹷也兵有时而偾也説有时而屈也贾有时而不售也其巧亦穷已是巧者非巧之为巧时然而巧也拙者非拙之为拙时然而拙也彼昧于道者以利不利为巧拙岂知夫巧拙系于时耶故病于拙而尚乎巧不知孰甚焉潘岳柳宗元是已吾将安吾之拙相与游乎太古之天泰焉无外患之入所利不既多乎使穷于巧而欲反其拙噫弗可及也已故畅其义以质之景元且以自厉云
　　三贤赞【并序】
　　琼常求天下士以文章名一世者古今不数人以事业着万世者古今不数人若晋平原内史陆士衡及弟清河内史士龙此以文章名一世者乎唐平章事陆宣公此以事业着万世者乎初士衡兄弟之归晋也张华曰伐吴之役利获二俊且中州非无能言之士而丽漂逸殆不及焉史称其远超枚马高蹑王刘百代文宗一人而已则其文章可知已宣公之佐唐也尝曰上不负天子下不负所学自居翰林至于相论谏数十百篇皆本于仁义而所用裁十一先儒称其智如子房而文则过辨如贾谊而术不疏则其事业可知已华亭旧有二俊祠至正二十三年松江通守顾侯逖教授冯恕拓地大成殿北搆堂而迁之并奉宣公焉明年春琼承分教之命始获拜其像按士衡吴县人宣公嘉兴人居非同里也生非同时也其出处本末不类也然上下千百年间而吴之人才以文章事业称者独此三君焉且不克尽其用以死孰非天乎何才之厚于三君者如此而功之啬于三君者如彼故天下莫不为二俊寃而尤为宣公惜也乡人思之深爱之至合而祠之宜矣琼嘉兴人也数往来华亭幼读三君之书未尝不服其雄辞大节恨不得起于九原而忻然执御焉乃赞之曰
　　猗与盛哉一门二俊龙翔凤鶱天运既移国鄙臣迁才高匪福道否终愆兰悲涂剪玉耻璞全谔谔宣公华峰一柱众邪而倾孤立无与炳炳万言以药人主功济时屯谤由直贾有烈其芳有其光近宗远法岂惟一乡九山峩峩与岳相望匪山之高伊人之良
　　骂蚊
　　吁嗟蚊兮尔生可矜尔毒可憎鍼喙逾虿绡翼方蝇昼伏如伺夕飞孰征明烛已撤空床始登既怠而休尔胡见陵且行且歌什伍其朋经堂入奥翐翐薨薨或刺予股或噆予肱或集予背或触予膺倐前倐却攘之弗胜完肤尽疮欲寐旋兴吁嗟蚊兮厥类实繁小大非一尤忌高足豹章貍质蛣蜣转丸熠燿借光尔独予仇而为獝狂蚓充其操蝉秉其洁尔独予噬而为饕餮吐丝有蛛课蜜有蜂尔独予病而为射工吁嗟蚊兮尔生既育尔求何酷残忍无行宜食其肉正直有道覆肆其毒溃腹诮贪尔奚不足露筋表节尔奚不恧申以詈之尔将何为
　　拱翠堂记
　　华亭之大泽东西周五十里曰泖环泖而居者多巨族其能通经好古则有翠岩邵先生焉先生当宋季时尝荐于有司代革势殊遂不仕家卒先生之孙南仲号浦云处士者辟室所居之东偏顔曰拱翠以示其尊也处士没四年其子文博复治地东野揭旧扁于堂凡先生所藏经史子集及古琴鼎彜法书名画列庋其中登降出入恒若先生之存而一笑一谈接乎耳目也且征文以记之琼昔讲学双璜溪上距翠岩之居三里尝从文博观其与仇白二公唱和诗风流文采犹可想见阅二十年而所谓拱翠者不堕而又新之则浦云之为孙文博之为子克承乎先矣琼请以山喻之山之平衍者有未足观而奇秀之聚必有崭然如嵩华特起众山之中而峤者扈者岿者峘者蜀者左右而顾焉隆者萃者堕者者如堂者如防者如重甗者前后而宫焉不啻卑之拱乎尊小之拱乎大矣人本乎祖自祖而降为子为孙孙之子为曾为为来为晜为云仍亦若众山之于嵩华而无不拱者此天性之自然又非木石之无灵特出于势者也使忘其本而自别之自絶之为陉为鲜则灭其天矣今翠巗公之树立于前而浦云父子之相继于后如此可谓知所尊矣茍知所尊则于翠岩厚重不迁之德峻絶孤撑之标必将视而效之也诗曰髙山仰止景行行止在于乡人犹然况为其子若孙者乎故不独嘉文博之尽孝思而能尊乎翠巗又以朂其后人尽所尊之义而致孝思于无穷云
　　故训导胡先生画像记
　　张士诚之入吴也江浙行省以参政杨公完者御之入分兵击叛将王可权于松江兵遂大掠至夫子庙执训导胡先生责其金先生叱曰若不讨贼而反为贼邪众怒刃之寻死至正十有六年二月也初部使者命先生来分教裁阅月而可权至二月已巳夜内外举火烈焰亘天先生亟命阍闭门防寇徙薪辟火火且逼西北垣乃率诸生李复贾兼善吴克敏宋起潜尚德卿升屋大呼注水沃之又令民撤草坊许新其居既而火乃反风若有鬼神相之者故东西佛老之宫咸毁无存此独岿然如灵光实先生力也方其变起仓卒在官之人莫不骇散奔走先生会稽布衣耳不食其禄不任其事乃以身触虎狼卒至见杀而不悔呜呼昔曾子居武城寇至则去子思居卫寇至则不去以为君守盖宾师之道与臣不同如此今先生当为曾子不得如子思也而区区守此以死忠固不足班于孔父仇牧义固不足班于王蠋斯亦伤于勇矣然先生之心以为平居无事则朝夕游谈其中一旦遇患则委之而去曾市人之弗若也推是心也以为守令则能死城社以为将帅则必死邉疆恶知违义茍活而失事君无二之道哉是未可深议之也后三年太守王侯立中因采教授冯恕言谓数百年先圣先师俎豆之区防先生之言恶能免于焚烧也乎而今日学者幸有所庇以讲诗书礼乐之教者当知其大有功于此也前守既绘其像于东庑春秋祠而报之今宜叙其颠末立石以风厉其为士者而知事吴陵徐君克初赞而成之遂以命琼然犹隐而不得详也兹直书而正之先生名存道字师善尝以春秋经试于有司其来松江时亦未有知者噫生不偶于时而卒能显于后矣先死之一日有诗书于壁示其必死之意并摹刻于左云
　　笔议轩记
