<!-- { "loadSidebar": true } -->
    臣闻率土作贡，任其所有；率身事主，罄其所能。心存口忠，无所避就。况今荡然不讳，忠臣义士，咸肆其辩，可谓开大通之道。陛下变以臣知於书也，论於书道，是臣之职，知而不说，用臣何为？臣之所言，不敢不尽。假如欲学文章，必先览经籍子史，其上才者，深酌古人之意，不录其言。故陆士衡云：“或袭故而弥新，美其语新而意古。其中才者，采连文雨字，配言以成章，将为故实，有所典据。其下才者，模榻旧文，回头易尾，或有相呈新制，见模榻之文，为之愧赧。其无才而好上者，但写之而已。”书道亦然。臣虽不工书，颇知其道。圣人不凝滞於物，万法无定，殊途同归，神智无方而妙有，用得其法而不著，至於无法，可谓得矣。何必锺王张索，而是规模，道本自然，谁其限约？亦犹大海，知者随性分而挹之。先哲有云：言相攻失，以崇於德，故上下无所不通。若面是腹非，护左忌右，则匿恶之名，寻声而至。夫马筋多肉少为上，肉多筋少为下，书亦如之。今之书人，或得肉多筋少之法，薰莸同器，十年不分，宁知不有藏其知能，混其体法，雷同赏遇，或使之然。至如马之群行，骥子不出其外，列施衔策，方知逸足。含识之物，皆欲骨肉相称，神貌洽然。若筋骨不任其脂肉者，在马为驽骀，在人为肉疾，在书为墨猪。推其病状，未即已也，非医缓不能为之。惟题署及八分，则肥密可也，自此之外，皆宜萧散，瓷其运动，然能之至难，鉴之不易。精察之者，必若庖丁解牛，目无全形，折枝分理。其有一点一画，意态纵横，偃亚中间，绰有馀裕。结字峻秀，类於生动，幽若深远，焕若神明，以不测为量者，书之妙也，是曰无病，勤而行之益佳。其有方阔齐平，支体肥盾，布置逼仄，有所不容，棱角且形，况复无像，神貌昏懵，气候蔑然，以浓墨为华者，书之困也，是曰病甚，稍须毒药以攻之。
    古文篆籀，书之祖也，都无角节，将古合道，理亦可明。盖欲方而有规，图不失矩，亦犹人之指腕，促则如指之拳，赊则如腕之屈，理须裹之以皮肉，若露筋骨，是乃病也，岂曰壮哉？书亦须用圆转，顺其天理，若辄成棱角，是乃病也，岂曰力哉？夫良工理材，斤斧无迹，才子叙事，潜刃共间。书能入流，含於和气，宛与理会，曲若天成，刻角耀锋，无利除害，万事拙者易，能者难，童蒙书有棱角，岂谓能也？共人相知，若始疏而终密者，则大同；始密而终疏者，则大异。故小人甘以坏，君子淡以成，耀俗之书，甘而易入，乍观肥满，则悦心开目，亦犹郑声之在听也。又若臣之事主，献小利，叙小能，则非大材，於理无用。诌谀者必有顺情之说，忠谠者必有逆耳之言，虽知其忠而不亲者，以忤其意也；虽知其诌而不忍疏者，以会於情也。惟明王圣主，则能覆思审察，勉循古言，亲近忠良，增益明灵，是以远大无以浅近取。棱角者，也之弊薄也；脂肉者，书之滓秽也。
    婆斯疾弊，须防良医，自非涤荡心胸，除其烦愤。古人妙迹，用思沈郁，自非冥搜，不可而见。固大巧若拙，明道若昧，泛览则混於愚智，研味则骇於心神。百灵俨其如前，万像森其在瞩，雷电兴灭，光阴斜纷。考无说而究情，察无形而得相，随变恍惚，穷深杳冥，金山玉林，殷於其内，何奇不有，何怪不储？无物之象，藏之於密，静而求之或存，躁而索之或失。虽明目谛察而不见，长策审逼而不知，岂徒倒薤悬针，偃波垂露而已哉？是知之也。荩粗以言诠而假谥说，若精以心了，则无寄词，心之通微，贯之而已。其得这者，心手相应，如轮扁之斩轮，固言说所不能。是以锺张二王，亦无言说。鸡鹤常鸟，知夜知晨，则众禽莫之能及，非蕴他智，所禀性也。臣之愚性，或有近於鸡鹤乎？昔文武皇帝好书，有诏特赏虞世南，时又有欧阳询、褚遂良、陆柬之等，或逸气遒拔，或雅度温良，柔和则绰约呈姿，刚节则鉴绳执操，扬声腾气，四子而已。虽人已潜灵，而书方曜迹，考能录异，顿越数朝，是知君臣之间，荣辱相及也。帝者务尊贤贵道，亦有邀虚誉以自饰，声实相半，足称贤君，知道味者，乐在其中矣，如不知者妨於观赏，百未减一，但不能割其少分耳。厌饫生前之乐，辜负身後之名，使达人君子议之，岂不惑哉？且尧舜之至德，不被於今时，闻者欣而戴之。桀纣之君毒，不流於今日，闻者怒而怨之。名固不可不存，德固不可不立，当今圣化洋溢，四海晏然，俗且还淳，书未返朴。今之书者，背古名迹，岂有同乎？视昔观今，足为龟镜，可以目击。夫物芸芸，各归其根，复本之谓也。书复於本，上则法於自然，次则归乎篆籀，又其次者，师於锺王。夫学锺王，尚不继虞褚，况冗冗者哉。自草隶之作，《书断》详矣。从宋齐已後，陵夷至於梁陈，执纲者失之於上，据耳者惑之於下，肥钝之弊，於斯为甚。
    贞观之际，崛然又兴，亦至於今，则脂肉棱角，兼有相沿，千载书之。季叶亦谓浇漓之极，物极则返，阴极则阳，必俟圣人，以通其变。穷则变，变则通；通则久，事或可应。庸夫侪贤哲之功，道或可行；明主纳刍荛之议，皆谓昨於时也。陛下宏至圣德，讲论六艺，迈踪上古，化行尧舜之风，书盛汉魏之日。臣愿天下之事，悉欲尽美尽善，宁以书道，独能谢於前代乎？然大道不足崇，若忽之，则工拙之一也；若存之，亦当年妙有。固富有之谓大业，日新之谓盛德，伏愿下明敕以召之，必草泽蒙庶，涓涓之流成河海，菱艾之莸为兰杜，岂非盛事，岂不美矣！往者屈也，来者伸也。不尔，非今之体，悉不敢来；或有过之人，亦不敢进。夫风者声也，风以动之，声以化之，固天下之风，一人之化。若不诲示，已谓得其元珠，瓦釜钟鸣，布鼓雷吼，至若曲情顾旨，必无过患，臣深知之，不忍为也。志士含忠抱义，百炼不销，人皆有死，无所追悔。贞观之时，文臣无限，蹇蹇者魏徵，文皇重之，良史书之，後代美之。夫简兵则触目而是，择将则万不得一，固与众同者俗物，与众异者奇才，书亦如然。为将之明，必不披图讲法，明在临敌制胜。为书之妙，必不凭文按本，妙在变无方，皆能遇事从宜，决之於度内者也。且军之兴亡，由将之明暗；人之成败，惟师之贤愚。智不居心，则不知道；不知道，则无以训人。师之与将，人之耳目，耳目不明，萁可知也。是以君子慎其所从，白沙在泥，与之同墨；狂者东走，逐者非一；京邑翼翼，四方取则；俗风且行，举国相学攵；迷游忘返，深浪何归？仁覆子育，岂不顾念？
    伏愿天医降药，醒晤昏沉，导彼迷津，归其正道。弊风一变，古法恒流，神而化之，默而通之，反掌而盛行之。别是（疑）冀夫天府之内，有圣朝妙书宛然，得千百数载已前气象，比肩锺王，列美竹帛，微臣所愿足矣，陛下之能事毕矣。古人有云：“穷则独善其身，达则兼济天下。”虽陈愚见，宁望可（阙一字）非臣所知，事出圣断，人皆欲顺已，不欲从人者，情也。惟明者能以理割人，且声利之大端，贵师所共有。其生也，风猷可嘉当代擅美；其功也，徽烈可纪，身後垂名。亦人情之何远，语曰：“以心闻不容针。”臣谓此言之良者，理国其道一也。有一善，身之荣；有一恶，身之耻。恐後代议今之书，虽不足累於明时，终非有益。昔伊尹以再饪干主，意不专乎食；臣以小学讽君，疲乏岂止乎书？臣伏岩薮久，无荣望干预求进，亦非公卿荐闻。陛下天听低回，劳罗草泽，选材於弃木，擢臣於翰林，是策励驽骀，敢不竭力？兢惶疑命，恐尘天听之明，鸿飞冥冥，无患饮啄。譬如为树，置之於野，则繁柯茂叶，荩其所荫；取之於材，则梁楝轮辕，适时为用。臣违亲事主，移孝於忠，忠不竭诚，孝可知矣。侍奉日近，辄有评论，隐而不言，臣之罪也。言而不隐，于犯天威，冀增涓尘，无可顾念，不能随众碌碌，辜负国恩。人皆取容，宁履危惧行於正道忘生，区区之心，愿垂圣察，不胜愚直之至！故献《评书药石论》云。
    ○书断赞仓颉古文赞
    邈邈仓公，轩辕之始。创制文字，代彼绳理。粲若星辰，郁为纲纪。千龄万类，如掌斯视。生人盛德，莫斯之美。神章灵篇，自兹而起。
    ○书断赞史籀大篆赞
    古文元允，太史神书。千类万象，或龙或鱼。何词不录，何物不储？怿思通理，从心所如。如彼江海，大波洪涛。如彼音乐，干戚羽旄。
    ○书断赞史籀籀文赞
    体象卓然，殊今异古。落落珠玉，飘飘缨组。仓颉之嗣，小篆之祖。以名称书，遗迹石鼓。
    ○书断赞李斯小篆赞
    李君创法，神虑精微。铁为肢体，虬作骖。江海淼漫，山岳巍巍。长风万里，鸾凤于飞。
    ○书断赞王次仲八分赞
    仙客遗范，灵姿秀出。奋研扬波，金相玉质。龙腾虎踞兮势非一，交战横戈兮气雄逸，楷之为妙兮备华实。
    ○书断赞程邈隶书赞
    隶合文质，程君是先。乃备风雅，如聆管弦。长毫秋劲，素体霜妍。摧锋剑折，落点星悬。乍发红焰，旋凝紫烟。金芝琼草，万世方传。
    ○书断赞史游章草赞
    史游制草，始务急就。婉若回鸾，撄如舞袖。迟回缣简，势欲飞透。敷华垂实，尺牍尤奇。并功惜日，学者为宜。
    ○书断赞刘德行书赞
    非草非真，发挥柔翰。星剑光芒，□虹照烂。鸾鹤婵娟，风行雨散。刘子滥觞，锺胡弥漫。
    ○书断赞蔡伯喈飞白赞
    妙哉飞白，祖自八分。有美君子，润色斯文。丝萦箭激，电绕雪雾。浅如流雾，浓若屯云。举众仙之奕奕，舞群鹤之纷纷。谁其覃思？於戏蔡君。
    ○书断赞张伯英草书赞
    草法简略，省繁录微。译言宣事，如矢应机。霆不暇发，电不及飞。徵士已没，道愈光辉。明神在享，其灵有歇。斯艺漫流，终古无绝。
    ●卷四百三十三
    ☆张志和
    志和字子同，婺州金华人。始名龟龄，擢明经，以策干肃宗，特见赏重。待诏翰林，授金吾卫录事参军，赐今名。後以亲老不仕，居江湖，自称烟波钓叟，
    ○
    造化之初，九天相竞。风之飘<风冒>然曰：“<虎风>々乎之[B272]々乎而，飕飕乎之[
M50]々乎而。扇鸿蒙而么[
