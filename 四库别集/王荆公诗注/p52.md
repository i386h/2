<!-- { "loadSidebar": true } -->
　　万里书归说我愁知君不忘北城幽一篇封禅才难学三亩蓬蒿势易求【封泰山禅梁父自二字故对蓬蒿诗言不效司马之谀惟思退处才难学其词防矣窦牟诗悟主一言那可学司马相如既病免家居茂陵天子曰相如病甚可往从悉取其书若不然后失之矣所忠往而相如巳死问其妻对曰长卿未死时为一巻书曰吏来求书奏之其书札言封禅事】欲与山僧论地劵愿为邻舍事田畴应须急作南征计漠北风沙不可留【隋志记晋自过江凡买卖奴婢马牛田宅有文劵率钱万输估四百入官卖者三百买者一百释文曰劵契也别书之以刀刻其旁也故曰契也畴一井也○据漠北字又疑友人有使北方或仕边徼者】
　　其二
　　水边幽树忆同攀曾约移居向此间欲语林塘迷旧迳却随车马入他山飞花着地容难冶鸣鸟窥人意转闲【易冶容诲滛○唐诗檐前花覆地竹外鸟窥人】物色可歌春不返相思空复惨朱顔【杜诗天子初愁思都人惨别顔又丈夫贵壮健惨戚非朱顔此诗必公己卜宅江寜却懐临川旧钓游之地】
　　其三
　　一别三年各一方此身漂荡只殊鄕看沙更觉蓬莱浅数日空惊霹雳忙【蓬莱清浅麻姑事见古意注○杜牧之诗屈指百万世过如霹雳忙】水波低赤岸蒙蒙云气淡扶桑【杜诗巴陵洞庭日本东赤岸水与银河通中有云气随飞龙扶桑言日】登临旧兴无多在但有浮槎意未忘【张华博物志曰旧说天河与海通近世有人居海傍者年年八月有浮查来甚大往返不失期此人乃多赍粮乗查去忽忽不觉昼夜奄至一处有城邑居室望室中多见织妇有一丈夫牵牛渚次饮之惊问此人何由至此此人即问为何处答曰君可诣蜀问严君平此人还问君平君平曰某年某月有客星犯牛斗即此人到天河时也槎查通字书亦作楂】
　　寄张襄州【张瓌字唐公尝为襄州疑此即瓌也】
　　襄阳州望古来雄耆旧相传有素风四叶表闾唐尹氏一门逃世汉庞公【杜诗复忆襄阳孟浩然只今耆旧无新语素风犹言风素○襄阳耆旧传唐尹怦父嗣宗居防逾礼正观中特见旌辟子怦竭力南亩侍养弥笃父卒庐于墓所负土成坟蓬首单衣盐酪不进朝夕号恸墓产紫芝子防先孙仁恕皆有孝行俱被旌表于是一门四阙○后汉庞徳公携妻子登鹿门采药不返】故家遗俗应多在美景良辰定不空遥忆习池寒夜月几人谈笑伴诗翁【孟子故家遗俗流风善政犹有存者○谢灵运拟邺中诗序天下良辰美景赏心乐事四者难并○襄阳记云岘山南八百步西下道百歩有习家鱼池习郁将死勑其长子葬于池侧池中故钓台尚存按郁即凿齿之先郁后汉人为黄门侍郎封襄阳公】
　　和昌叔懐灊楼读书之乐
　　志食长年不得休一巢无地拙于鸠聊为薄宦容身者能免髙人笑我不【食志见答虞醇翁注诗鹊巢维鹊有巢维鸠居之注鸠不自有巢居鹊之成巢○杜诗长恐死道路永为髙人嗤】道徳文章吾事落尘埃波浪此生浮【庄子天地篇伯成子髙谓禹今子赏罚而民且不仁云云夫子阖行耶无落吾事俋俋乎耕而不顾○贾谊赋其生兮若浮】看君别后行藏意囘顾灊楼秪自羞【杜行藏独倚楼】净因长老楼上玩月见懐有疑君魂梦在清都之句【净因以僧寳传考之疑为道臻禅师也】
　　道人心与世无求隐几萧然在北楼坐对髙梧倾晓月看翻清露洗新秋登临更欲邀元亮披写还能拟惠休【邀元亮疑用逺法师约渊明入莲社意○江淹杂拟有惠休诗】顾我不知天上乐虚疑昨夜梦仙游
　　寄张谔招张安国金陵法曹
　　我老愿为臧丈人君今年少未【年少未一作少壮岂】长贫【庄子田子方篇文王劝于臧见一丈夫钓欲举而授之政而恐大臣父兄之弗安也欲卜之诸大夫曰先君之命王其无它又何卜焉遂迎丈人而授之政○陈平传张负曰固有美如陈平长贫者乎】好须自致青冥上可且相从寂寞濵【退之诗讵纵青冥靶○范雎传贾不意君能自致青云之上贾不敢复读天下之书不敢复预天下之事】深谷黄鹂娇引子曲碕翠碧巧藏身寻幽触静还成兴何必区区九陌尘【杜诗山禽引子哺红果溪友得钱留白鱼○子虚赋激堆碕张揖曰碕曲岸头也翠碧鸟名○韩诗何事九衢尘】















　　王荆公诗注巻三十三
　　钦定四库全书
　　王荆公诗注巻三十四
　　宋　李壁　撰
　　律诗
　　欲往净因寄泾州韩持国
　　紫荆山下物华新只与都城共一春令节想君携緑酒故情怜我踏黄尘泔鱼巳悔它年事搏虎方收末路身欲寄微言书不尽试寻僧阁望西人【泾州即汉安定郡彰化节度或言介父寄持国此诗所称泔鱼巳悔它年事搏虎方收末路身谓其行新法后晚悟其非而有此语也然持国以议陈执中谥不合意自太常礼院通判泾州乃嘉祐五年二月是时介父为从官安得有新法事○地理书泾州无紫荆山按禹贡导汧及岐至于荆山正在泾陇之间或指此余使燕见虏中一文人集有登泾州紫荆山诗○荀子曰曾子食鱼有余曰泔之门人曰泔之伤人不如奥之曾子泣曰有异心乎哉伤其闻之晚也○公与刘原父书河役之罢以转运赋功本狭与雨滛不止督役者皆以病告故止耳昔梁王堕马贾生悲哀泔鱼伤人曾子涕泣今劳人费财于前而利不遂于后此某所以愧恨无穷也○邹阳传至其晚节末路○泾州属秦鳯路故云望西人】
　　送别韩虞部
　　客舍街南初着巾与君兄弟即相亲当年岂意两家子今日更为同社人【桓温令司马着帽进着巾犹着帽汉卢绾传里中两家亲相爱生子同日古诗愿为同社人鸡豚燕春秋】京洛风尘嗟阻阔江湖杯酒惜逡巡【惜别也秦纪九国之师逡巡逃遁而不敢进】归帆岭北茫茫水把手何时寂寞濵
　　怀舒州山水呈昌叔
　　山下飞鸣黄栗留溪边饮啄白符鸠【诗黄鸟于飞陆机疏云黄离留也或谓之黄栗留○晋乐志杨云自到江南见白符舞或言白鳬鸠舞云有此来数十年矣似苦孙皓虐政思属晋也】不知此地从君处亦有他人继我不尘土生涯休荡涤风波时事只飘浮相看发秃无归计一梦东南即自羞
　　呈栁子玉同年
　　三年不上邺王台鸿鴈归时又北来水底旧波吹嵗换栁梢新叶巻春回【杜诗青归栁叶新】尘沙漠漠凋双鬓箫鼔怱怱把一杯劳事欲歌无与和衰顔思见故人开【选诗悟彼蟋蟀唱信此劳者歌】
　　次韵陆定逺以谪往来求诗
　　牢落何由共一樽相望空复叹芝焚【陆机叹逝赋信松茂而柏悦嗟芝焚而蕙叹】济时尚负平生学慰我空【一作应】多别后文可但风流追甫白由来家世出机云【韩诗逺追甫白感至诚】行吟强欲偷新格自笑安能到万分【屈原既放行吟泽畔○白诗苦被老元偷格律○谷永传不能褒扬万分师古曰言万分之一】
　　李璋下第
　　浩荡宫门白日开君王髙拱试羣材学如吾子何忧失命属天公不可猜【言其学足以得科第无如命何】意气未宜轻感慨文章犹忌数悲哀男儿独患无名尔将相谁云有种哉【世多言韩栁东坡因迁谪后文益竒○杜诗文章憎命达欧阳亦言非诗能穷人殆穷者而后工今公所称又别一説耳○陈胜传且壮士不死即巳死即举大名耳王侯将相宁有种乎】
　　送杨骥秀才归鄱阳
　　客舍风尘防衣悲吟重见鴈南飞荆山和氏方三献太学何生且一归【卞和事见别注○韩文蕃淮南人也父母具全初入太学嵗率一归父母止之其后间一二嵗乃一归】旷野巳寒谙独宿长年多难惜分违【唐皇甫冉诗夜凉宜共醉时难惜相违】巾箱所得皆幽懿亦见乡人为发挥【南史王淮之曾祖彪之博闻多识练达朝仪自是家世相传并谙江左故事缄之青箱谓之王氏青箱学齐衡阳玉钧细书五经置巾箱】
　　平山堂【平山堂在扬州城西北五里大明寺侧庆厯八年二月欧阳公以起居舍人知制诰来牧是邦暇日将僚属賔客过大明佛寺登古城遂撤废屋为堂于寺庭之坤隅江南诸山拱列檐下若可攀取因目之曰平山堂】
　　城北横岗走翠虬【蜀冈也在维扬之北】一堂髙视两三州【谓扬州润州真州也余乙丑年以使事尝至堂上时雨新霁三州之胜尽在目前山石草木邑屋皆可数云】淮岑日对朱栏出江岫云齐碧瓦浮【滕王阁诗画栋朝飞南浦云朱帘暮卷西山雨即此句法】墟落耕桑公恺悌杯觞谈笑客风流不知岘首登临处壮观当时有此不【王琪君玉平山堂诗云大厦主人金鼎重依依杨栁漫揺风王自注云今大参欧阳公始建是堂公又作歌云手种堂前杨栁别来几度春风】
　　示徳逢
　　先生贫敝古人风想柴桑在眼中怜愍鸡豚非孟子勤劳禾黍信周公【孟子谓鸡豚狗彘之畜无失其时七十者可以食肉矣徳逢必持不杀之戒者故以孟子言食肉为非○周公七月诗十月纳禾稼黍稷重穋】深藏组丽三千牍静占寛闲五百弓处世但令心自可相知何借一刘龚【东方朔传朔公车上书凡三千奏牍公车令两人共持举其书仅能胜之○仪礼乡射记侯道五十弓注云弓者侯之所取数宜于射器也又云物长如笴其间容弓者上下肘相去六尺○西域记云一逾缮四十里为八拘卢舍拘卢舍者谓大牛鸣声所极为拘卢舍分一拘卢舍为五百弓分一弓为四肘分一肘为二十四指又云鼓者所闻有逺近有大小大则二千弓弓长五肘计十里小则五百弓弓长四肘计六百步为二里○龚后汉人○陶诗云仲蔚爱穷居绕宅生蒿蓬翳然絶交游赋诗颇能工举世无知者只有一刘龚】
　　示四妹
　　孟光求壻得梁鸿庑下相随不讳穷【梁鸿同县孟氏有女状肥黑而丑力举石臼年三十不嫁父母问其故曰欲得贤如梁伯鸾者云云随鸿至呉依大家臯伯通居庑下为人赁舂每归妻为具食举案齐眉伯通察而异之曰彼佣能使其妻敬之如此非凡人也乃方舍之于家】卓荦才名今日事萧条门巷古人风【世説门庭萧寂居然有名士风流】五噫尚与时多忤一笑兼忘我屡空六月尘沙不相贷然搔首又西东【梁鸿同妻隐霸陵山中因东出关过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得○一笑恐是用如臯射雉事○语回也其庶乎屡空注空匮也空苦纵切今作平声用○陶诗屡空尝晏如】
　　寄酬曹伯玉因以招之
　　寒鸦对立西风树幽草环生白露庭清坐苦无公事扰髙谈时有故人经【韩诗歴歴余所经】思君异日投朱绂过我何时载緑醽【易困卦朱绂方来○韦贤诗云黼衣朱绂师古曰朱绂为朱裳画为亚文亚古弗字也故因谓之绂字又作黻曹子建责躬诗要我朱绂刘良注曰朱绂诸侯之仪服○酃渌见和王微之登髙斋注但酃渌合作两字用今以对朱绂必别有所本○左思赋云飞轻觞而酌渌或取此】及此江湖气萧爽最宜相值倒吾瓶【韩诗所嗟旡可召不得倒吾瓶】
　　奉酬李质夫
　　逸少池边有旧山几年征泪染衣斑【言不得归旧山均客寄耳故称征泪】驽骀自饱方争路騕褭长饥不在闲【言絶足不收于帝闲而驽马充斥竞进】雪涨江南归浩荡烟埋河朔去间关劳歌一听皆愁思况我心非木石顽【李归江南公往河朔疑奉使时作故下有劳歌之句】
　　寄袁州曹伯玉使君
