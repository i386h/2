<!-- { "loadSidebar": true } -->
　　王凌谓司马懿曰卿直以折简召我我尚不至而乃引军来乎○汉制简长三尺短者半之故小简曰尺牍折简者折军之简言礼轻也又按南史谢朓览孔闿表手自折简写之此折简谓擘牋也
　　太白懐乡句
　　太白渡金门诗仍连故乡水万里送行舟送人之罗浮诗尔去之罗浮余还憩峩眉又淮南卧病懐寄蜀中赵征君蕤诗云国门遥天外乡路逺山隔朝忆相如台夜梦子云宅皆寓懐乡之意赵蕤梓州人字云卿精于数学李白齐名苏颋荐西蜀人才疏云赵蕤术数李白文章宋人注李诗遗其事并附见焉【圗经云蕤汉儒赵賔之后盐亭人屡征不就所着有长短经】
　　陆机太白诗音
　　陆机招隠诗哀音附灵波頽响赴曽曲附音拊太白诗羌笛横吹阿滥回向月楼中吹落梅下吹字音去声不惟便于读亦义宜尔也
　　坡诗
　　东坡春事阑芳草歇或疑歇字似趂韵非也唐刘瑶诗瑶草歇芳心耿耿传竒女郎王真诗燕折莺离芳草歇皆有出处一字不茍如此
　　赋比兴
　　李仲防曰叙物以言情谓之赋情物尽也索物以托情谓之比情附物也触物以起情谓之兴物动情也














　　升庵集卷五十六
　　钦定四库全书
　　升庵集卷五十七　　　　　明　杨慎　撰锦城丝管
　　唐人乐府多唱诗人絶句王少伯李太白为多杜子美七言絶近百锦城妓女独唱其赠花卿一首所谓锦城丝管日纷纷半入江风半入云此曲只应天上有人间能得几囘闻也葢花卿在蜀颇僭用天子礼乐子美作此讽之而意在言外最得诗人之防当时妓女独以此诗入歌亦有见哉杜子美诗诸体皆有絶妙者独絶句本无所解而近世乃效之而废诸家是其真识冥契犹在唐世妓人之下乎
　　落月屋梁
　　落月满屋梁犹疑照顔色言梦中见之而觉其犹在即所谓梦中魂魄犹言是觉后精神尚未囘也诗本浅宋人看得太深反晦矣传神之説非是
　　凝音佞
　　诗肤如凝脂凝音佞唐诗日照凝红香白乐天诗落絮无风凝不飞又舞繁红袖凝歌切翠眉愁又舞急红腰凝歌迟翠黛低徐干臣词重省别时泪渍罗巾犹凝张子野词莲台香烛残痕凝髙賔王词想莼汀水云愁凝闲蕙帐猿鹤悲吟柳耆卿词爱把歌喉当筵逞遏天邉乱云愁凝今多作平音失之音律亦不协也
　　关山一防
　　杜诗关山同一防防字絶妙东坡亦极爱之作洞僊歌云一防明月窥人用其语也赤壁赋云山髙月小用其意也今书坊本改防作照语意索然且关山同一照小儿亦能之何必杜公也幸草堂诗余注可证
　　巫峡江陵
　　盛之荆州记巫峡江水之迅云朝发白帝莫到江陵其间千二百里虽乘奔御风不更疾也杜子美诗朝发白帝莫江陵顷来目击信有征李太白朝辞白帝彩云间千里江陵一日还两岸猿声啼不尽扁舟已过万重山虽同用盛之语而优劣自别今人谓李杜不可以优劣论此语亦太愦愦
　　竹枝词
　　元杨防夫竹枝词一时和者五十余人诗百十余首余独爱徐延徽一首云尽説卢家好莫愁不知天上有牵牛賸抛万斛燕支水溜向银河一色秋
　　柳枝词
　　丽情集载湖州妓周徳华者刘采春女也唱刘禹锡柳枝词云春江一曲柳千条二十年前旧板桥曽与美人桥上别恨无消息到今朝此诗甚佳而刘集不载
　　薛能柳枝词
　　薛能柳枝词和花香雪九重城夹路春隂十万营惟向邉头不堪望一株憔悴少人行此诗意言粉饰太平于京都而废弛防守于邉塞也本集作和花烟絮赵松雪作和花香雪唐诗三体作和风烟雨非也当从本集及松雪所书始有味
　　瑟瑟
　　白乐天琵琶行枫叶荻花秋瑟瑟今详者多以为萧瑟非也瑟瑟本是寳名其色碧此句言枫叶赤荻花白秋色碧也或者咸怪今説之异余曰曷不以乐天他诗证之其出府归吾庐诗曰嵩碧伊瑟瑟重脩香山寺排律云两面苍苍岸中心瑟瑟流蔷薇云猩猩凝血防瑟瑟蹙金匡闲逰即事云寒食青青草春风瑟瑟波太湖石云未秋已瑟瑟欲雨先沉沉又云隠起磷磷状凝成瑟瑟胚亦状太湖石也早春怀微之云沙头雨染斑斑草水面风驱瑟瑟波莫江曲云一道残阳照水中半江瑟瑟半江红诸诗以瑟瑟对斑斑对苍苍对猩猩岂是萧瑟乎唐诗惟白公用瑟瑟字多其他则王周嘉陵诗云嘉陵江水色一带柔蓝碧天女瑟瑟衣风梭晚来织亦妙元邓文原诗楚江秋瑟瑟吴苑晓苍苍王庭筠诗帝遣名山防此邦千家瑟瑟嵌西牕山僧乞与堦前地招客先开四十双诗亦工并记萧遘成都诗曰月晓已闻花市合江平偏见竹簰多好教载取芳菲树剰照岷天瑟瑟波
　　羊肠熊耳
　　庾开府诗羊肠连九坂熊耳对双峰鲍照诗二崤虎口九折羊肠可谓工矣比之杜工部髙凤聚萤骥子莺歌之句则杜觉偏枯矣
　　刘湏溪
　　世以刘湏溪为能赏音为其于选诗李杜诸家皆有批防也予以为湏溪原不知诗其批选诗首云诗至文选为一厄五言盛于建安而勃窣为甚此言大本已迷矣湏溪徒知尊李杜而不知选诗又李杜之所自出予尝谓湏溪乃开剪截罗段铺客人元不曽到苏杭南京机坊也
　　幽阳
　　陈子昂诗微月生西海幽阳始化升月本隂也而谓之幽阳三五阳也而平明已缺此语亦道家説坎为月而中满女本隂也而为婴儿之理也左氏亦云女阳物而晦时
　　佛经似诗句
　　佛经有云乐行不如苦住富客不如贫主又见洞山语録破镜不重照落花难上枝絶似唐人乐府也
　　门外猧儿
　　门外猧儿吠知是萧郎至刬袜下香堦寃家今夜醉扶得入罗帏不肯脱罗衣醉则从他醉犹胜独睡时此唐人小辞前辈言观此可知诗法或以问予答曰只是转折多葢八句而四转折也
　　冻
　　集韵凇冻也三苍解诂液雨也其字音送俗曰霚凇汉书五行志雨木氷亦曰树介又曰木稼稼即介之讹耳寒甚而木氷如树着介胄也曽南丰集云齐地寒甚夜霚凝于木上日出飘满庭堦尤为可爱遂作诗云园林初日净无风霚凇花开树树同记得集英深殿里舞人齐揷玉珑松齐地以为丰年之兆谚云霜凇如霚凇贫儿备饭瓮然凇之极则为树介木氷谚云木若稼达官怕葢寒浅则为霚凇寒甚则为木氷霚凇召丰而木氷召凶也李献吉诗大寒氷雨何纷纷晓行日临江吐云葢咏木氷也又云今朝走白霚南枝参差开紫宫散花女龙下瑶陔葢咏霚凇也各极体物之妙余旧有霚凇诗曰怪得天鸡误晓光青腰玉女试银妆琼敷缀叶齐如剪瑞树花开冷不香月白讵迷三里霚云黄先兆万家箱贫儿饭瓮歌声好六出何须贺谢庄
　　神瀵
　　陈希夷诗倏尔火轮煎地脉愕然神瀵涌山椒神瀵出列子即易所谓山泽通气参同契所谓山泽气相蒸兴云而为雨是也地理书沃焦尾闾皆此理耳
　　緑沉
　　杜少陵逰何将军山林诗雨抛金锁甲苔卧緑沉鎗竹坡周少隐诗话云甲抛于雨为金所锁鎗卧于苔为緑所沉有将军不好武之意此瞽者之言也薛氏补遗云緑沉精鐡也引隋书文帝赐张渊緑沉之甲赵徳麟侯鲭録谓緑沉为竹引陆龟防诗一架三百竿緑沉森杳冥虽少有据然亦非也予考之緑沉乃画工色之名邺中记云石虎造象牙桃枝扇或緑沉色或木难色或紫绀色或郁金色王羲之笔经云有人以緑沉漆管见遗南史梁武帝西园食緑沉是緑沉即西皮色也梁简文诗吴戈夏服箭骥马緑沉弓虞世南诗緑沉明月刘邵赵都赋弩有黄间緑沉若如薛与赵之説鐡与竹岂可为弓耶杨巨源诗吟诗白羽扇校猎緑沉鎗与杜少陵之句同皆谓以緑沉色为漆饰鎗柄耳
　　秃节
　　晁以道家有宋子京手书杜少陵诗一巻握节汉臣归乃是秃节新炊间黄粱乃是闻黄粱以道跋云前辈见书自多不似晚生但以印本为正也慎按后汉书张衡传云苏武以秃节效贞杜公正用此语后人不知改秃为握晁以道徒知宋子京之旧本亦不知秃节之字所出也况今之浅学乎
　　五言律起句
　　五言律起句最难六朝人称谢朓工于发端如大江流日夜客心悲未央雄压千古矣唐人多以对偶起虽森严而乏髙古宋周伯弜选唐三体诗取起句之工者二酒渇爱江清余酣潄晩汀又江天清更愁风柳入江楼是也语诚工而气衰飒余爱柳恽汀洲采白苹日落江南春吴均咸阳春草芳秦帝卷衣裳又春从何处来拂水复惊梅梁元帝山髙巫峡长垂柳复垂杨唐苏颋北风吹早鴈日日渡河飞张柬之淮南有小山嬴女隐其间王维风劲角弓鸣将军猎渭城杜子美将军胆气雄臂悬两角弓孟浩然八月湖水平涵虚混太清虽律也而含古意皆起句之妙可以为法何必效晚唐哉伯弜之见诚小儿也
　　谢诗
　　谢朓酬王晋安诗南中荣橘柚宁知鸿鴈飞后人不解此句之妙晋安即闽泉州也南中荣橘柚即谚云树蛮不落叶也宁知鸿鴈飞即谚云鴈飞不到处也树不凋鴈不到本是瘴乡乃以美言之此是隠句之妙
　　萤诗
