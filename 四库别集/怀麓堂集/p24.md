<!-- { "loadSidebar": true } -->
　　冯佩之秋官得男用祝韵【时佩之自江西使还】
　　佳音南报驿程賖千里归期正及喷案早占钗玉坠【佩之往嵗诗云有人笑倒玉钗斜】就床亲正锦防斜西京旧徳于公第江左清风络秀家若遣皇华能再返此郎应已觧呼茶
　　次韵寄答方石二首
　　玉河杨桞几春风回首长安是梦中别鴈有时传塞北愁云昨夜起天东应怀野客歌招隠肯效文人作送穷我病欲攻无药石愧将交谊托防躬
　　艺苑词垣二十年离情不似十年前緑波南浦江淹赋白雪西山杜甫篇醉里功名心尚在老来山水性俱偏春风漫作金陵梦郤望天台更然
　　斋居日待诸同官不至
　　三日斋居到每先病余欹坐不成眠砚池晓滴蔷薇露土锉春回榾柮烟满座清风陶谷茗半庭迟日李程甎玉堂官况从来冷不为诗情减少年
　　再经西涯
　　新筑湖堤面面平乱桥欹岸失纵横轻鸥着水惊还去老马缘溪恋复行旧日邻家今几在别来光景共谁争匆匆不尽逢僧话刚説无生便有情
　　次太子太傅余公登镇朔楼韵三首
　　边城胜槩拱皇都杰阁东来眺望孤落日平沙随地逺澹烟飞鸟入空无中原将帅歌周伐北土山川尽禹敷欲识老臣经济畧武侯营阵有新图
　　皷角声髙起画檐坐来霜鬓几茎添三边戍乆衣重换二月寒多草尚胡地牧情嗟易变汉家兵食恐长淹知公不似征西帅醉下南楼月满帘
　　北来风物感重逰又上孤城百尺楼白骨川原遗旧恨荒田禾黍动新愁华夷地仰威名重台省官兼位望优从此黄河南下路不教胡马饮长流
　　昌平学宫和刘谏议祠韵
　　谁为君侯续旧祠眼中人事几推移登科士有同朝愧忧国心惟异代知长路屡曽经此地髙风真足壮吾诗不须感慨深怀古风雨催人鬓易丝
　　送左行人使琉球
　　鲸波淼淼接天遥海国尘空瘴疠消贡赋逺通中服地册书元自大宗朝南船去日占风信【凡使海国以冬至日开洋】北阙归时望斗杓【海舟惟视北斗为的】但使行囊无薏苡岭头铜柱不须标
　　闻世赏太史诵夏提学正夫后园席上二首次韵分柬
　　回廊欲尽到还通十笏书斋一径东坐乆幽花犹带雨酒醒髙树忽生风乡园近接官仍近馆舍同迁地不同闻道诗筵多好客夜来磐际有飞鸿
　　浙东冠葢屡追随三日深杯醉不辞踵接尚慙登第晩神交长恐渡江迟观中桃树谁应种笛里梅花可奈吹一见好诗还技痒欲颦无力效西施
　　再叠答夏提学
　　十载江湖梦寐通使车重绾寺门东未倾李白金尊月先坐王郎玉麈风楚刺漫来何日到郢歌工后几人同相逢莫更飘然别指爪须留雪上鸿
　　到处惟应笔砚随私逋官籍恐难辞耽诗癖在身长瘦学道心劳嵗恐迟已饱东方犹汉粟未逃南郭尚齐吹向来垩质缘君减斤斧何因得重施
　　次夏提学韵二首
　　诗家余韵逺相沾不见髙轩驻短檐花落每教空扫径客来长为误窥帘僧门漫説三生改人世难逢四美兼若遣锦囊随防笔草堂风月价须添
　　衣袖归时雨尽沾卧闻凉叶响虚檐鸟情幽寂将依树苔意夤缘欲上帘静里秪应闲尚在病来长与懒相兼读书自笑成何事细取虫鱼几字添
　　世赏席上次韵夏提学
　　坐久莓苔欲满庭屐痕犹带雨时青京尘昼断车马迹山色晚开云雾屏鹦鹉笼深空望眼凤凰巢近有栖翎相思只隔西垣夜长怪东堂梦易醒
　　谢王世赏移竹次韵
　　俗居无计避尘氛西郭浓隂逺见分幸有竹看休问主苦无邻乞竟烦君天应不爱城头雨地许长留石上云十日肩舆犹未过晓风帘箔又斜曛
　　厓山大忠祠诗四首
　　国亡不废君臣义莫道祥兴是靖康奔走耻随燕道路死生惟着宋冠裳天南星斗空沦落水底鱼龙欲奋扬此恨到今犹不极厓山东下海茫茫
　　汴城杭郭总丘墟三百年来此卜居海内山河非汉有岭南民物是周余行宫草草慈元殿讲幄勤勤大学书辛苦相臣经国念有才无命欲何如
　　北风吹浪覆龙舟溺尽江南二百州东海未填精衞死西川无复杜鹃愁君臣宠辱三朝共运数兴亡万古雠若遣素王生此后也须重纪宋春秋
　　宋家行在日南迁胡骑长驱百万鞭潮海有灵飜佑贼江流非堑枉称天庙堂遗恨和戎防宗社深恩飬士年千古中华须雪耻我皇亲为定幽燕
　　送平江伯陈公漕运还淮安二首
　　贤劳三世服王家千里山川路道賖周甸土中南北贡汉河天上往来槎晨挥玉麈风生座夜拂银灯剑有花闻説江淮多故老风流皆作祖侯夸
　　朝廷漕运仰南东百里官河属防通胜国封疆还蓟北西山泉出城中舟车坐惜千金费畚锸虚劳累嵗功犹有腐儒忧国念欲将经国问元戎
　　遇雨后送镜川杨先生谒陵次去秋见忆韵二首
　　春祠秋祭总期程陵典分官次第行苦雨途穷怜我拙停云诗好荷公情倦逰丘壑心还在歴尽波涛梦亦惊今日不堪还北望树头风鹤有余声
　　闻説登临兴渺然秪应幽赏胜孤眠遥知水涉山行地正及花明桞媚天尘世年华须自惜诗家风景更堪怜闲官亦有逰春梦缓逐莺声送马鞭
　　再经西涯
　　拂树穿云二里堤緑隂深处鹁鸠啼背城古路车尘少隔岸人家酒幔低清爱野僧来紫衲醉扶童子当青藜相逢郤恐知名姓不向慈恩寺里题
　　送邓大叅宗噐之山东
　　谈笑苍生在掌中使君才是出羣雄县分南国弦歌满郡领西夷节制通镜里雪添新鬓白殿头云拥旧袍红循良故是藩侯事莫道齐邦本上功
　　次桞文范中书阁直赏雪韵三首
　　雪满园林物不知赏心郤与雪相期窥帘咏絮谁称絶煮石烹茶未当竒玉宇空寒髙易到碧窓清响静还宜柴门拟学昌黎闭赢得王郎鳯沼诗
　　贝阙瑶坛路不分眼看飞雪乱如云髙城暝带朝鸦色小苑斜披猎骑羣氷溜响檐醒短梦冷花吹面拂残醺自应瓦砾难为质故乏琼瑶可报君
　　遥从天上雪中来不信人间满户埃积久渐看随地起舞余飜爱逐风回楚江蓑笠孤舟客吴地园林半树梅莫向此时夸此景有谁吟对玉堂杯
　　世贤双生一子夭死慰之以诗
　　城东熟子离离长向西园记送时正爱春风聮蔕好坐愁寒雨一枝埀人生得意难为乐造物何心亦妬竒从此柯条终逺大为君重诵古绵诗
　　每从竒骨辨头颅知是徐卿第二雏属对早能通四六读书何但识之无渥洼水逺神驹化阿阁巢深彩凤孤闻説生男重有兆夜来呼彩得双卢
　　斋居东青谿先生
　　玉堂冠佩托英逰老大相看尚黑头后植庭松柯叶改旧题诗壁姓名留仙人掌出云初防太乙灯来夜转幽惟有清欢并姓语多情难为故人酬
　　谒陵憇清河旧馆有感
　　路出沙堤向草堂北归曽此驻行装风前热火烟生面夜半开门雨到床今日闾阎宜富庻旧时僮仆尚苍黄人生剩有悲欢地何必他山与故乡
　　过沙河有感
　　几家茆屋住荒洲风景凄然感去秋沙壅断桥还旧路水藏深涧有桡舟虎谈在耳神犹动鱼塟伤心骨未收对此不堪怀故侣野烟溪日重回头
　　重宿刘谏议祠有感
　　曽照荒灯宿古祠祭余山路独归迟谁教夜雨移床后正值秋风破屋时岂谓人生非梦幻极知平地有欹危感今怀古无穷意只许前朝谏议知
　　昌平城北道中有感
　　十里溪桥野色分平沙不动水沄沄听余空谷犹闻鸟行到深山不见云胜事园林看入眼迷途风雨忆离羣城隂旧路元非逺梦觉斋庐日未曛
　　赋得西湖送张公实少叅归浙江
　　路指三天转六桥盛时风景胜前朝无山不绕湖边寺有水皆通海上潮部使随星驰汉节骚人乘月弄吴桡因君郤省防逰地醉倚髙楼望泬寥
　　初赴郊坛看牲
　　奏书初出太常卿隔日分官次第行骑士拥尘随辇道牺人投牒报牲名楼台地逺稀闻漏灯火门开夜到城归向玉堂题笏记坐听金钥待天明
　　庆成宴初预殿坐
　　大官分胙出郊牛又向宫筵侍冕旒瞻拱正当天北面班行初坐殿东头斟来琥珀杯频满舞罢狻猊队始收正是君臣修省日感恩无地答神休
　　钟御史同追挽诗
　　少海惊波竟陨身豸冠曽触骊龙鳞生无赭色居台省死有丹心质鬼神五夜虞渊终日见百年宰木再回春南宫戅老英灵在地下惟应两故人
　　雪后早朝
　　六日长安雪满城五更钟皷一时晴水精宫冷云犹冻鳷鹊楼髙月正明朝马不嘶金勒静院灯无影玉堂清秪应天上寒如许恠底人间梦不成
　　郊祀前一日斋居驾
　　石桥琼尺倚雕阑树里行宫接泰坛尽地龙顔瞻九陛两班鹓步引千官旌旗满路春云拥鼓角连城晓气寒为报雨师休洒道香尘先已避鸣銮
　　初预郊坛分献得南海
　　南海分坛位向东石门深鎻象龙宫归虚下有通灵地广利中含济物功万里炎威惊变雪一春佳兆喜占风儒臣诏许供牲币愧有防诚佐圣躬
　　镜川杨淑人夀诗
　　鹿呜歌里和桃夭白首相看似一朝清俸屡沾三世业内班新缀两宫朝门临杜曲天相接脍出蓬池手自调为报平反终有喜夀顔春酒任红潮
　　祀陵怀青谿学士
　　君居禁署应思我我在山城更忆君药裹自煎岩下水缄书谁寄陇头云归鸿影落当空见警鹤声髙半夜闻长恨兹逰不同赏一年春色又平分
　　镜川翰长以刘谏议祠诗见托竟忘代致以诗谢之
　　曽劳诗巻付苍头一笑空嚢竟莫收忘事师丹犹少壮致书殷羡敢沉浮误惊神物空中化郤愧明珠暗里投已向荒祠留素壁重来须待碧山秋
　　乔主事归自西山闻南屏隠瓮山皛庵漫寄一首
　　静倚岩扉自咏诗岂知朝市有人知山林入后应嫌浅踪迹看来颇近竒满目尘埃须笑我一川风月合分谁苍苔白石湖边路亦欲相寻未可期






　　怀麓堂集巻十五
　　钦定四库全书
　　怀麓堂集巻十六
　　明　李东阳　撰
　　诗稿十六
　　七言律诗
　　京都十景
　　琼岛春云
　　瑶峯独立倚空苍云去云来两不妨旋逐春寒生苑树更随晴日度宫墙玉皇居处重楼拥太史占时五色光若与山龙同作绘也须能补舜衣裳
　　太液晴波
　　太液池头春水生更无风雨郤宜晴鸟飞不动朱旂影鱼跃时惊防枻声天上银河非旧路人间瀛海是虚名何如周囿开灵沼长与君王乐治平
　　居庸叠翠
　　剑防森严虎豹蹲直从开辟见乾坤山连列郡趋东海地拥层城壮北门万里朔风须郤避千年王气镇长存磨崖拟刻燕然颂圣徳神功未易论
　　西山霁雪
　　雪后西山爽气増冻云消尽出崚嶒眼看万壑徧一白谁遣六月生层氷岩窦有泉浑欲滴石根无路转愁登飞楼缥空寒外几度凭髙兴不胜
　　玉泉埀虹
　　玉泉东下转逶迤百尺虹霓欲倒埀石罅正当山断处林光斜映雨晴时惟将逺色兼天浄不恨防防到海迟五老峯前才一派可能消得谪仙诗
　　蓟门烟树
　　蓟丘城外访遗踪树色烟光逺更重飞雨过时青未了落花残处緑还浓路迷南郭将三里望断西林有数峯坐久不知迟日霁隔溪僧寺午时钟
　　卢沟晓月
　　霜落桑干水未枯晓空云尽月轮孤一林灯影稀还见十里川光澹欲无不断邻鸡催短梦频来征马识长途石栏桥上时翘首应傍清虚忆帝都
　　金台夕照
　　往事虚传郭隗宫荒台半倚夕阳中廻光寂寂千山敛落影萧萧万树空飞鸟乱随天上下归人竞指路西东黄金莫问招贤地一代衣冠此防同
　　南囿秋风
