<!-- { "loadSidebar": true } -->
    木兰以璜儿之术告甘君，玛知古问于砭针二师曰：“长物何形色也？”答曰：“造化小儿，先天而生，是有无极之脐带。横之可以束八埏，藏于混沌之窍，厥名地络，妖窃之，如伯鲧之盗息壤矣。”犷儿曰：“嫂之竖义，丝联神贯，上彻元宰，下穷谷神，非胸无成竹，枝节而为之者也。丝之为言思，是能穿穴事事物物，一以贯之者耶？”化醇抚掌曰：“然乎？其不然乎？”甘君命烛生筮噩蔡两苗，先从何处下手，得《颐之初九》，曰“舍尔灵龟”，烛生曰：“蔡小武，即灵龟也；似宜舍蔡而取噩耳。”又筮刘老师曾否解庄鬼兵之围，得《涣之六四》，曰：“涣有邱，匪夷所思”。乐般曰：“老师为元海，虽邱陵不足为其涣散焉？鬼兵本西南夷，则老师已出其不意而走败之也。”璜儿进曰：“智当灭，儿夫妇自斗之。”木兰曰：“此行也，乃不可无我。”

    甘君许之，三人自去钺江噩苗寨中，索刚上人战。噩知矩儿之勇，木兰之神，惊怖不可为也。问前卧病之刚和尚，能相见否？左右奔告于刚。不逾时，刚扶筇而至。噩曰：“上人之神通，寨中所知也。吾以言语小龃龉，致上人养疴草庐，吾之昏愚，亦何足较。诚见汉将无知，因人之困而伐之，恃己之能而逞之，将甘心于上人也？吾安得无恨耶？”刚投筇而起曰：“始固以大王不弃衲耳，于今益信，衲忘其病矣，且遂其怀矣。”呼男猓善变化者三十六人，随之出战。刚出詈曰：“何物郦仲离，不亡于五雉，就寂于一僧。僧之禅柄，为尔所戕，僧之法躯，待尔而复。尔能代女弟子之役，僧固将擒尔以当谢娘也。”木兰怒，放盒中雀啄刚头脑，刚喝男猓曰：

    不变不变，我佛舍利空中现。亦变亦变，猓猡飞上通明殿。

    三十六人，各以其能，变为象、为牛、为羊、为狐狸、为刺猬、为马绊，围木兰于其中。矩儿横两椎，八面攻击，刚出一物如，嚼矩儿，无如铜铁之质，木虎不能损也。椎中刚腹，立倒地。矩儿将再击之，木兰在围中呼曰：“弟勿前，刚和尚多诈耳！”矩儿不及抽身，刚腹中长两巨爪，锋棱毕露，擎矩儿之身。此时虽万人敌、百夫防，不足以脱其拘挛矣。璜儿自其带间解一玉佩，内方外圆，裹两爪及刚腹。矩儿自出，视刚之腹，乃败鼓也。爪为二槌。然刚为佩所制，如绳之在钱孔中，不腐烂，不能出也。木兰出红色玻璃管幌之，长五尺，中洒木屑，著牛羊狐狸，则皮肉皆溃败以死。惟象不受创，乃糁屑于其鼻，亦伏地不能起焉。刺猬毛自裂，马绊促缩，化为涎，男猓尽诛。璜儿就地取佩，觉重不易举，内方之孔已塞，疑刚被摄矣。忽有小人数十如海鸟所吞者，拍手而歌曰：

    白非白，黑非黑，赤非赤。大道之宗，真元所积。吾师之瞽，破汝玉石。

    歌毕，群小人凝合为一刚上人。璜儿视其佩，已变土色。触手即碎云。矩儿呼曰：“刚和尚不死，吾不得生！”飞上其肩。刚负之以登天。天际来一道士，乃刘老师也，指刚而咒曰：

    咄尔何物，敢为星官贼？不许青天登，要令黄壤灭。尔不知，我不说，上下四旁归太极。

    出一盂覆刚，化黑气缕缕不绝将尽矣。一人自盂内跳舞而出，为哑喻，笑曰：“刘元海，且勿狂逞也。吾犹未死，而忍见其弟子先亡乎？”睁鬼眼视矩儿，即昏盹。璜儿詈曰：“鬼臂已断，人心将亡，汝目诚凶，我神则吉。”即呼天神，出三指为金蟆，食哑喻且尽，忽闻蟆腹中有女子吟曰：

    月中之人吾识尔，入日即生入月死。

    人人有月尔不知，恩仇环转随须弥。

    其蟆自跳跃，腹裂而死。璜儿大惊，刘老师呼木兰矩儿夫妇：“亟登剩锦去，吾自敌妖。”三人从之遁归。刘呼曰：“噫嘻！青气之无成，智瞽之欲化，子所知也。何乃刻划幽态，唏嘘秘精。汨乎穆之天，纷若矫诬之气。为仙佛之羞，以狗为虎画；当彝伦之；如蚁乱牛声。惜其绀发将灰，青瞳欲木，数尽栖于魔界，程长赴乎鬼泉。恐辟支果遂少传宗，忉利天曾无绝业也。”合掌答曰：“吾主元会之坫，理恒沙之文。噩虽小草，为无灾无害之根；瞽即余明，乃至大至刚之光景。穷蛮无君长，而助噩以存其真；俗衲无子孙，而假瞽以树其表。岂徒佛图之依石，罗什之附姚，赢得时名，宏于梵教，是为兢兢已哉。若子舍其北幽，行乎南纪，道屐所迹，蜮弧之乡，神枢所关，螳斧之用，其于太清何有，直以中满而亏。以至有徒若林，臧侏儒为之最；谒师于幕，柳盗跖即其流。夺星辰归次之权，将见恶于司命；残释子守株之理，徒兴悲于寺人。尚欲恃其已灭之亡王，骄我方兴之教主。试言大小乘，以究正余方，子当出吾之胯，吾可服子之膺矣。”刘自执手，旁引曲喻，诱之来归，曰：“凡有智慧，我与尔权之；凡有神通，吾与尔研之。”颇心折，遂相将坐磐石，纵横跌宕，各畅其尊闻。

    一紫髯叟从远山下，迤逦来前，两人揖与坐，问叟姓名，答曰：“野人，爱为长短谣。”请赋其所自：

    仙人苦日长，青鬓忽焉苍。

    问仙何亦老，听其词转伤。

    循蜚疏仡以前罔甲子，其间众庶既生即不死。

    后来帝王寿以百十期，一人两世合寿乃有彭□与李耳。

    蜉蝣大笑人如菌，即菌亦似非常人。亭亭盖影不扶直，视尔依人作计惟有长太息。

    我年十五余，初学剑与书。

    书剑不足以助赤伏符，弃之海上卜居傍。

    桐庐老子一朝出尘世，二十八人功名敝屣弃。

    吾家女古徽音，瑟友空随铜马帝。

    只今黄屋为墟黄土焦，劝君不须泪渍鲛人绡。

    但合学仙不成便埋我，胜于百年过眼飞石火。

    学仙本无名，知其说者阴长生。

    盍酌长生以彼三岁酒，招要八埏酒人来试谈天口。

    歌毕，刘老师曰：“尝闻阴皇后之弟长生，入山求道，乃美少年。今何为而美髯，且紫色也？”叟笑曰：“以二君有蜗角之争，第为妩媚本色以谐之，犹恐少长于君而被君轻，其言不足重也。故为须髯如戟之状，将效仲连之排解耳。”哑喻曰：“我辈苦无让法，岂有争法？”叟曰：“唐虞以让，不至于争。汤武之争，何惭于让。后此亦只计争耳。为让之说者，非迫于时势，则伪而已。但争而无法，其弊也棼。”刘曰：“吾犹恐排解之事越多，而争端迭起矣。汉唐以来，厥有党祸，未必不由于曲为调停之人，未得其当。若不调停而各持一是，俗称三教，究何所妨。斯鲁先生之排解，亦有善有不善也。”叟曰：“夫吾将排披猖之难，解龌龊之纷，二君皆获至道，各立□岸。于一二妙谛，俱有所发明。而碧落黄泉之际，所见皆机事机心；南箕北斗之间，相遭尽客形客感。悲夫帝释之气，震荡天宫；共工之头，摧颓山石。双林咄咄，雷雨满乎四天；十笏□□，穰饥生乎中土。奉身而戴天笠，置足而牵地维。人龙之呼吸通灵，卉犬之招邀以族。然则执于戚而舞，其伤实多；责蛟螭之词，相报无已。君其能靖者欤？仆亦何嗟及矣！”于是刘殊养养，若茫茫，合词曰：“亦欲有云，不知所匿，请从此分携耳。”叟大喜，出瓦壶斟白酒自饮，并酌二君以土樽二器，曰：“此冰天小槽酿也。”刘咽一樽即醉。连饮四五樽，酒空不醉。叟惊曰：“醉者自然，否则图反矣！”果掷瓦壶于空，其身遂不见。叟呼之。壶中语曰：“阴长生将囚我于壶矣，我故去之。”叟谓刘曰：“惜哉君，历劫将尽，而自铤于顽，睫蔽秋毫，不归于极。他日冶铸之功，非汝师不能为矣。”即藏其土樽而去。

    刘还甘君营，幕中人俱庆老师复从天上至。木兰问曰：“与刚其灭乎？”刘曰：“未也，彼师弟之道，一成不变，亦未易云亡。盖不容并立者，理之直；相与存亡者，气之横。其徒不能速化，亦犹之吾党不能遽神也。道德之致，殊穷而同尽焉。”甘君问曰：“老师迎击庄□鬼兵之事，可得闻乎？”刘曰：“与故竹王，争鬼方旧壤。陈兵夜郎东境，故智瞽得而说之。及吾至，故竹王师来谒，授以竹竿破舸之术，之戈船，只桨片帆无存者，所谓因利乘便耳。”甘君曰：“闻此师徒，教蔡小武遁甲，纵掠盘江，正弟子鼎欲讨之贼，乃辄向老师求助耶！”刘曰：“吾何尝不知，以竹王之师，走死庄，可得而言，以其师之徒，卖生小武，不可得而测也。”砭针二师曰：“善奕者用死棋，善医者用反药。其是之谓欤？”甘君方问刘老师以破红苗之策，忽朝廷使者至，宣诏书云：黔抚区星，奏苗中事：悉尔甘鼎，集将帅之长以敌王忾，兼神仙之力而靖妖氛。才高二士，而不嫉其功；誉接三明，而靡矜于众。有臣如是，谁与易之。昔道路所传，若为师贞之累；台垣之议，殊以战胜而苛。今者素心夙纯，涅之益白；刚气常奋，挫得其柔。朕方定讦谟，载基宥密，而柔远侯贵，捷书踵至。荐牍薪来，喜不欲言，爱而思觌。自此南方军旅，责尔有成，若宵衣而忘曳其裾，旰食而忽亡其箸，朕何患焉！仍复尔鼎前职，节制三路，斧钺征讨如其官，贵可视师东瓯。日易旗纛，均宜勤能，以荷宠锡。

    于是刘老师起为甘君贺。群幕士随之。木兰进曰：“斛斯侯将有事于闽，我当往助之。”未几，斛斯贵至，以总帅印纳还甘君。甘曰：“天女郦仲离，愿与侯缚水底之灵，收域中之孽，风云在握，阖辟因心，其旅邀于帝廷，厥功溯自星渚矣。”贵曰：“果尔相援，讫乎有济，虽瘴江救死，恩未云酬；而烟海宣劳，国将致庆。惟有鼓吹而荣勋伐，馨香以祝天人，自问何修，相期不朽而已。”即向木兰拜，并请行期。木兰曰：“侯当先发，仲离且与诸征人作数日别也。”贵又谢刘老师曰：“返魂自天，致命何地？愿闻休咎之征，吉凶之动。”刘曰：“但寻梅花庄子，摘取半个葫芦，征曰休也。动生吉也，贵不获了了。”针砭二师及玛知古，争为侯庆。甘君亦贺曰：“老师概括之言，随数皆验，鼎在此间，侧耳好音矣。”侯复请曰：“桑从事为闽诸生，海上形势，晰如指上纹，探若壁中影，乞同阃事，集肤功何如？”甘君曰：“以天下之才，衡四征之用，侯能广众益，鼎敢蔽一贤哉。”烛生亦慨然自任，如遇甘君之初，遂携其揣摩书数卷，揲蓍草五十茎，日辞甘君，与斛斯侯往。司马季孙、明化醇咸与涕别。邬郁报李节使至。甘君迎出。李曰：“适使命到营，仆调八闽督，将赴之。”甘君曰：“诏书谓鼎复总帅任，不知阁下移节也。”李出诏书示之云：

