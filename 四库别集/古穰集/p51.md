<!-- { "loadSidebar": true } -->
　　予在验封日南阳郡守陈正伦考绩来见西老道及予名西老欲一见陈公约予偕造予终不从自思此一见无他即是求知既而以事相关入阁问知其名因话良久未几孔目以祭人之文呈见予名叹曰我不识此人冀予一见竟不往与王文正恶人造门者不同也
　　予在学读圣贤书知佛老为异端同类有挂其象者即斥其非以为名公巨儒决不如此后居验封造冡宰宅见正寝东严整一室疑必家庙问之则曰佛堂也不觉骇叹又以为文章名世者必不尔既而见石首先生庭中髙悬一幅视之乃观音象也不觉失笑呜呼人其人火其书果谁望邪
　　平江伯陈豫以白金采币之类求西杨为其父佐墓志西杨却之不许固请辞益坚不得乃减金币三分之一求于东杨即纳而为之称许过实或见西杨曰以平江之父先生不为志何也曰汝安得知彼曽祖吾为墓碑虽未识其人以子封爵非积徳之厚不能致吾按状而发扬之必有实也彼祖吾复为之以委督漕运而有行实功绩可纪所以发扬之若佐无可述者茍称之过实非所以取信于后世也吾何以金帛为哉予因思唐之张说爱姚崇之玩物而得之盛为称许之辞于碑盖有愧于西杨者也
　　东杨天资明敏有果断之才中官有事来阁下议必问曰东杨先生在否知不在即回凡议事未尝不逊西杨或执古以断不可行已而卒断于东杨灼然可行而无碍也每秋勑文武大臣赴内台审録重狱自英国公而下俱逊避俟二杨先生决之西杨讯之未尝决至不可了东杨一问即决庶几子路片言折狱之才众皆叹服文庙英武羣臣奏对少能称旨惟爱东杨先生之才自编修同解缙胡广等入阁议国政未尝一日离左右凡大事宻计必叅与焉或与大臣谋事未决文庙不乐甚至发怒东杨一至辄霁威事亦随决有济人利物之仁而不忍却人之馈人以为爱钱文庙亦知之每遂其所欲盖用人之仁去其贪也或乡人来馈者必访询贫富何如若知其贫亦不却其馈但以别物与所馈相称酬之若富者以十分为率亦答其一二或坐法乞救或在卑求荐必留意焉报者相继而不厌也自五府六部都察院无不畏其威聴其说使百职不能持正亦由于此大抵居仕途者安能一向遂意盖天有乘除之数黙行乎其间早年得意晩必坎轲少年蹇滞老必通显或首尾多难而中则安乐若东杨自入仕即得君无日不在宠荣之中者四十余年歴亊四朝曽无数日之恙生荣死哀始终全美不可以常数论也或者间气所生而禀得完厚如此其辅理之功在文仁宣时亦寻常在正统数年天下休息颇有力焉至于格君心之非引之当道则槩乎未有闻也宣庙时二杨用事思天下之士不由已进退勑方面风宪郡守令在京三品以上官举保且薄吏部尚书郭琎不学无术但以老成至此寻勑今后御史知县许在京五品以上官举保由是天下要职吏部不得除已而奔竞之风大作以赃露者甚众寻有以弊言者遂罢御史知县举保之例郡守以上仍旧出于二杨之门皆由其操去取之权也西杨虽偏而无私尤持公论当时天下方面颇亦得人正统六七年以后张太后崩二杨相继而亡进退天下人才之权遂移于中官王振邪正倒植矣
　　陈敬宗由翰林拜南京祭酒美须髯容仪端整步履有定则望之者起敬尝会食诸生稍有失仪者即待罪不轻容也或有所禀严于对君之礼然待诸生少恩病者必以为诈务出而验之因而亡者亦不恤也以故诸生一登仕途必远之遇诸途若不识也徒怅恨而莫能自省对客善饮襄城伯重斯文或盛设延宾既罢必留敬宗再饮主至酩酊犹自俨然若未尝饮者人皆服其量何文渊守温州时亷静寡欲一郡大治当时浙东守称为第一既而召为刑部侍郎民有馈金者却之好事者为之立却金馆在刑部虽有深刻意以尚书主之弗克遂人亦未之知也后以故乞病归正统十四年朝廷多事士大夫交章乞起之召为吏部侍郎遂进尚书太子太保其于擢用人才之际诡谲之迹始露而居言路者不能容矣虽百计固位奈何攻之者众目为奸邪暴其情状终于斥去不能留矣向使病去不出作郡清名必然传后不失为亷谨之人今也虽得髙爵而丧其美何足羡哉予在铨司时或所见不当者必面执之不行以此见忌洎予迁兵部若属任其所行莫敢谁何竟至颠踣而后已
　　工部尚书吴中奏对声音宏亮丰姿笃厚望之者知是享爵禄之器贪财巨万嬖妾数十人厥妻严正中惮之不敢犯宣庙知之尝宴臣僚命伶人作惧内戏以笑之中虽愧而不能免也一日关诰迎于家其妻拜毕呼子弟曰将吴中一轴诰来宣之我聴问左右曰此诰词是主上自言欤是翰林代草欤曰亦翰林代草也乃叹曰翰林先生果不虚妄且吴中一篇诰文正说他平生为人何尝有清亷二字中闻之虽恚强为笑容而已
　　吏部侍郎洪玙接人疎慢好褒贬人以才学自负大言不惭自矜其髙初为主事督陜西边税而回见西杨学士大言其设施之法西杨不考其实异之荐为侍讲与经筵洎吏部侍郎缺力荐玙众知不可莫敢抗既入吏部骄矜愈甚士林咸恶之以西杨在不敢攻及西杨没遂郁郁得病而卒士之行己当自卓立不可倚恃他人之势一旦失其所倚遂至如此可为戒也
　　户部尚书金濓初为御史有声自永乐以来巡按广东者满载而归自濓去一毫不取广人至今徳之在陕西臬司亦出色用是累升副都御史边储赖以充足后归京师奏对宏壮上伟之拜刑部尚书颇号深刻福建盗起遂叅军务往平之加太子太保迁户部然喜结权贵士林少之人以为奸则过矣但性猜忌利数求精务充国课商货微矣民或困弊亦不暇恤焉所学亦正言论风采动人接下多暴怒僚属不能堪大抵亦豪杰之士也
　　工部尚书周忱江西人初苏松一帯税粮有五六年未完者朝廷遣官催促相继终未能完遂举忱为侍郎往任之忱为人谦恭言若不出诸口谋虑深长一切破崖岸为之虚心访问兼采众论不一二年累欠之数皆完羡余之积日见充滥小民赖以振恤岁凶无虑岁输京师之米甲于诸省朝廷每劳其能亦善于附势中官王振极重之宦游其地者无虚日人人得其所欲释子见造者必往求之所获必过望然自出粟千石旌其门又令子纳马得官士林以此少之
　　山东叅政铁铉初为五军断事奏对详明髙庙喜之字之曰鼎石凡法司有疑狱未决者必属铉而成文庙潜邸时有诉违法状者召至属法司问之数日狱未成髙庙怒属铉鞫之片时而成以此益爱之未几擢山东叅政文庙兵至城不下围之月余亦不得时城有攻破者随完之以计诈开门降用板候其入下之几中其计后而出战文庙被其窘甚知不能克乃弃去及过江登位用计擒至正言不屈令其一顾终不可得去其耳鼻亦不顾碎分其体至死詈声方已后思忠烈不可挠者惟铉一人而已平氏有愧焉
　　张太后崩王振始弄权正统某年雷击奉天门殿鸱吻勑羣臣言得失翰林侍讲刘球上言十事一言主上宜亲政务权不可移于下振览之怒以锦衣卫指挥马顺为爪牙令以他事牵之陛前捽去球不知所谓见刑但曰死诉太祖太宗遂支解其体自是人缄口不敢言球魂附顺子数顺之罪顺颇不安命缁流诵经度之
　　振既得权喜人趋附廷臣初不知数以微谴见谪始惧兵部尚书徐禧工部侍郎王佑憸邪小人首开趋附之路百计効勤极尽谄媚之态遂宣言于众曰吾辈以某物相送振大喜以为敬已待之甚厚且言振意不进见致礼者为慢已必得祸众闻知益惧皆具礼进见从此以为常初惟府部院寺大臣以后百执事俱行之在外方面俱见之当朝觐日大开其门郡邑庻职能具礼者无不进见以百金为寻常重至千两者始得一饱一醉而出由是以亷者为拙以贪者为能被其容接者若登龙门上下交征利如水去堤防势不可止君子付之太息而已
　　宣徳间吏部官属多因请托而得葢以承平之世官于此者享富贵尊荣人所羡慕故也正统初予以进士选验封主事人以为异初不知者疑其必有为之先容者已而察知出于公道方审选时尚书郭琎侍郎郑诚命予作诗以嘉禾为题予作七言八句一诗亦不知其何如也既又查在户部观政访予平日为人如何予不知也命下之日予方悟其作诗之意有在但以孤寒之士与富贵气象之人并处虽不相类予惟敬慎自持彼亦不敢慢焉文选郎中吴敬自重自髙阖部官僚莫敢与之抗礼而效勤谄事者皆然予惟以正道接之不谄不慢乆之反重予为人而见许焉予同司员外李源凡百专取利予见其势不可与较惟闭门看书而已源恣气乘之予处之安然已而势去却相亲厚予亦处之如常予每自谓未必于已无益也盖他山之石可以攻玉自可有动心忍性之意且因此以予为好学而有手不失巻之称正孟子所谓不虞之誉也
　　宣徳初学士杨士竒辈以方面大职亦任吏部自举未尽得人乃令在京三品以上官各举所知当时以为美事行之既乆公道者少时人有拜官公朝受恩私室之讥景泰初遂罢此例仍从吏部自擢时予在铨选乃将六部郎署年深者第其才之髙下为一帖御史为一帖给事中为一帖南京者附之方面有缺持此帖于尚书王直前斟酌用之将尽复増之方其推用之时人皆不知命下令人传报彼方惊喜正谓各官举时有九年将满者以其自守不求知于人耻为奔竞至此不得已而亦造人之门况其素行奔竞者会举方退其所举之人已预知之不待命下而职位地方无不晓悉且又不论所举之人才能髙下但以举主官大列名在前者其所举之人官亦大以此舆论不平及吏部自擢较短量长多惬舆论然各举所知本是良法若皆存荐贤为国之心岂有不善但各出于私情反不若吏部自擢虽不能尽知其人却出于公道故也
　　景泰时少保于谦在兵部侍郎项文曜附之内议患其党比欲因事以开别用持正者佐之会予被荐遂转兵部迁文曜于吏部复附何文渊言官劾其憸邪赖于谦力保存之已而谦败文曜卒见斥谪当时以文曜为于谦妾士林非笑之每朝待漏时文曜必附谦耳密言不顾左右相视及退朝亦然行坐不离既在吏部亦如是王直先生一儒者于谦初甚尊敬之已而被文曜谮毁以为无用腐儒谦遂慢之谦初尝谓予曰东王老先生君子儒也可敬可爱每经筵之宴得连坐必与之相劝多饮数杯及文曜转吏部之后忽谓予曰吏部老者如何不告归予曰告几次矣朝廷不允谦曰第无实意耳予曰观其意亦实谦曰果有实意病卧不起一两月必放归矣予谓老先生至诚使之假卧必不肯为后渐闻其所谮之言方知谦之不敬王先生乃由此耳当时文曜亦有代为之意谦盖知之未遂其谋也
　　天顺初众议荐予入内阁翰林黄谏即来见予曰恭喜先生入阁予曰此何喜也谏曰何谓不喜予曰昔冦凖问王嘉佑外议如何对云丈人早晚入相以我观之不如不相之愈也凖曰如何曰文人负天下之望即入相天下以太平责之丈人自料君臣宁若鱼之有水乎凖深服之以为髙见远识今虽无相犹以入阁为内相时事如此入阁何为未见其可喜也
　　翰林院实儒绅所居非杂流可与景泰间陈循辈各举所私非进士出身者十将四五率皆委靡昏钝浮薄之流无由而退因上欲将通志重修颁行惟择进士出身者此辈自知不可居此托阖院达其意愿补外职贤乃言于上命吏部除之因其才而髙下其秩无不自遂翰林于是为之一清
