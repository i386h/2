<!-- { "loadSidebar": true } -->
　　今之列郡在古封建即地方千里之大国也朝廷既置守以统理之又设任贰以相助之无非欲其同寅协恭参校政事之得失而施之于民使各遂其所欲而去其所恶焉其职不既重矣乎昔欧阳文忠公留守南京以其佐蘓公子容处事精审凡一府之政悉以委之蔡文忠公通判兖州以其守王公及之政尚严急而务济以寛由是郡之狱讼无寃抑者必如是然后可以无负于朝廷设官之意也去古既逺士鲜闻道为守者率欲揽权自専而不肯推诚以任其佐为佐者率欲炫才自见而不肯输诚以辅其守其甚焉者又有非君子之所忍言也后世循良之吏所以寥寥于史策者其由此欤泉郡贰守罗君沛泽宋大儒豫章先生之裔也今为浙之桐庐人世有显仕入国朝来君之从叔祖东广宪使公及尊府星子邑博先生俱有声于时君自少负敏才卓识翘然出其辈流成化戊子以家学领乡荐卒业成均今上龙飞初元羣试于铨曹名在魁选遂拜今职下车以来遇郡事无巨细必与同官协谋其可否务适厥中及今郡守李侯克明至励精政理于君雅相信重而君所以赞相之者亦无往而不尽其心九载之间勤以奉上而不顾其身之劳严以御下而不恤其情之私其决事也明其赋敛也公汲汲焉惟恐公家之需或缺闾阎之情有所不堪盖君懐劲正之徳而复加之以持乆之力故施之于政如此予尝窃怪夫列郡守贰克懋寅恭之道而着循良之绩者不可多得今乃独于君乎见之可不谓凌迈等夷之君子乎以是而敷奏天朝吾知褒擢之典明天子于君必无所靳矣行舆既膏言迈有期同官诸公念丽泽之日逺而有不能已于情者宜也予因李侯请文以赠其行而有不能已于言者亦宜也故为书之
　　
　　栗桥八景诗序
　　
　　干之象曰天行健君子以自强不息坤之象曰地势坤君子以厚徳载物推此类也则凡天下之物触于耳目而感于心思者皆可为进修之资也然非大雅君子真有志于为己之学者恶足以语此予观丰城罗氏栗桥八景之品题其殆有志于资之以进修者乎罗氏为丰城故家其先世居剑池乡之上村至宋月湖主簿府君始别居栗溪桥之左其后贞洁府君重建其居第子孙益蕃以盛乡人因名其地曰罗桥罗桥为邑析桂里之胜处环所居风景秀丽若山则有罗阜南冈蔚然而盘踞若水则有栗溪北港泚然而萦回其左则有神祠曰城山其右则有佛刹曰隠静而其前则通都邑之孔道也当夫春涨盈溪秋云横阜钟鼓之声相闻渔牧之歌互答四时朝暮之景不同而触于耳目者于吾心皆足以有发也贞洁府君有见乎此乃离为八景而咏歌之其后环玉府君及佥宪贵素先生亦相继有所述作而邑之名卿大夫若尚书黄公宗载辈皆尝有题咏聨为大巻歴岁既久遗墨多散逸不存今莆郡元幕天爵君寔佥宪先生之孙也慨念先志思有以续之以示其子孙因摭其遗稿之仅存者重书于巻而复求当时诸名人之诗附焉罗氏子孙生于斯长于斯覩春涨之混混不穷则曰曷积学崇徳以蓄吾泽物之本乎覩秋云之去留则曰曷澄神净虑以清吾尘俗之襟乎闻晨昏钟鼓之声则思古人之夙兴夜寐而敏以植其业闻渔牧更唱之曲则思四民各有所事而勤以厚其生居宅里则思肯构肯堂以光大其先业履周道则思景行行止以追踪于古人若然则能体夫易象垂训之旨而栗桥八景之名不亦因之而益有闻于天下也哉元幕君莅任来莆以予先大父太史公于佥宪先生为同年进士而予于元幕君有通家之雅因出此巻以见示俾为之序予不敢以不斐辞遂备述其先世所以品题之意以为其子孙朂
　　
　　省轩存稿序
　　
　　欧阳文忠公有言文章足以润身政事足以及物盖文章所以立言政事所以立功二者虽若不同而皆根本于吾心心存乎道则其发于文者为徳言施于民者为徳政岂判然为二哉古之君子道得于心非有意于立言而人以其言为法非有意于立功而其泽恒被于世后世工于文辞者或不根于理敏于政事者或无益于民凡此皆不足以语道也求之近世若致仕少司冦泰和曾公其几于古之君子乎公天资颕异自其少时即刻志为学年踰弱冠举乡闱会试为第二人遂登进士第自是扬歴中外几四十年以亷慎持身以仁爱临民在朝廷则有公忠直亮之风在方岳则效承流宣化之职虽未究其所藴然随其所至而民之被其泽者亦侈矣此其道之着于政事者也其文辞驰骋而不放严整而不滞其诗歌质实而不俚雕刻而不凿大抵言论迪乎徳义兴致本乎风雅正大和平读之足以使人革其浮靡纎丽之习此其道之着于文章者也公之所以得此者岂偶然哉予闻公早有志为己之学自其家居时日取羣籍熟读玩味以讲求理性之藴及出而莅官稍暇輙手一编诵阅不少释葢欲会理于心而履诸其躬宜其道之无往不着也使公得大用于时则其所以鬯宣皇仁而斧藻休光于无穷者又当何如耶夫何造物者锺以至美而不使得以昌其施此士林之知公者犹不能不深太息也公平生所作诗文甚富然多不蓄稿公既卒其冢子六合司训庄乃裒其仅存者得若干篇题曰省轩存稿欲刻梓以传未就而没今其嫡孙闽藩都事庆复谋捐俸以毕父志因持以示予俾为之序予初备员翰林时公方佐政秋台恒窃仰公誉望之隆及予承乏督学西江公已致政家居又窃仰公风节之髙亦欲附名集中以寄平生景慕之私故为序不辞而并及其为政之大端俾后世读公之文者得有所考以知公之为人也公讳翚字时升省轩其别号因以名集云
　　
　　邵武府志序
　　
　　邵武府志皇明成化初郡守冯公孜尝修之成化末郡守刘公元复修之皆祖元陈士元武阳志畧及宋上官氏和平志而纂集者也论者谓冯志太繁刘志太简繁则简帙浩重郡人或不能尽得也简则纪载阔畧文献容有不足征也今郡守夏公育材莅任之初亟欲周知其民情土俗因索而观之深以论者之言为然思欲合二志以折其衷并续志所未登载之事以郡之当务尤有急于此者未遑及也既而薅剔奸欺抚摩凋瘵人心和而天道应五风十雨连歳大穰至是则郡政修举罔有缺遗矣乃走书以重修郡志见委余以老倦不能事事固辞及公六载报政北上贰守陆侯懋昭又申公命遣冠带义民上官禄奉书币来莆敦请余又力辞公在京师闻之又托余郡守陈公志学及余友侍御陈君时周道意于余谓必欲一往以慰勤企既而公事毕重临复遣郡吏朱大辅赍道途之费以申前请余感公情意恳切不敢终辞也遂囊书启行至则合冯刘二志而櫽括増损以成书且随事叙论俾可见之于行不徒为空言而已也故于山川则别其夷险以示防守之宜于户口则较其消长以验教养之实于土田则稽其莱辟以行劝惩于陂塘则纪其广狭以杜侵夺于赋税之征输则视歳丰歉而处之有方徭役之征发则视产髙下而使之适均于风俗则明其美恶而使民知所因革于物产则着其利害而使民知所趋避于学校则示以古人为学之法于祠庙则示以邪正去取之辨于郡之官僚既类次其歴任之序而复表遗爱以示将来之劝于郡之人物既类稡其先贤之迹而复着奸佞以示将来之戒此其大都也他凡郡之所有事无巨细莫不皆然虽词意謭陋无足观者倘为政君子采择而施行之则其于郡之政治风化亦岂无万一之助哉公以名进士拜冬官主事迁郎中歴知延平邵武二郡皆绰有恵政在民今复鋭志以成是编而为一郡资治之鉴则其恵政之流衍又宁有涯涘耶是役也陆侯及通守阳侯元用节推朱侯奎文皆有（阙）之（阙）而邵武县尹姜侯桂効力尤多始事于弘治乙丑之三月凡十阅月而脱稿其发凡起例选择去取则余不得辞其责而辑録雠校则乡贡进士署邵武县儒学训导事何君钦实任之至于采询事迹（阙）问疑误以及提督书人刻工而始终其事者耆民李轩亦与有劳焉
　　
　　寿东洲居士畲公七十序
　　
　　元气之盛锺而为人多康宁寿考理固然也然天下之人同生此时也同囿此气也其间荣悴寿夭有不可以一律齐者何也盖养其气与凿其气之不同耳譬之木焉其地势均也其雨露亦均也而或牧之以牛羊戕之以斧斤则其气凿矣欲望其畅茂条达悠久而不变者不亦难哉以是而观则人之寿考固一时盛气之所锺而亦必本于养之有其道也若今东洲居士畲公时济其殆所谓得气之盛而善养之者欤公生于永乐丁亥之歳当斯时海宇寜谧民物康阜盖极盛之会也其于天地至和之气国家仁厚之泽所得多矣而其为人简重慎黙谦冲夷旷复承厥考叔恭公徳善之懿季父叔炫公诗书之传行义文雅蔚为一乡之望则其平日之所养者岂不概可见乎且其二子以及诸孙或干父蛊或绍书香皆魁梧隽爽克自树立又有曾孙一人娟好静秀如兰茁其芽朝夕之间相与调其寒暖之节备其甘软之奉怡怡乎其和也翼翼乎其恭也则所以适其口体娱其心志者又焉有不尽者哉夫行谊之美所以养其内奉养之偹所以养其外内外交养熏为太和则其所受之气益浑厚而深固矣其所以跻古稀之寿享维祺之福者岂偶然哉古昔盛时凡天下之老五十养于乡六十养于国七十养于学八十拜君命一坐再至九十使人受而天子又以时幸学或宪或乞言焉葢耉老成人典刑所在故其所以重之者如此也我朝法古为治敬老之意尤拳拳焉异时讲明先王之制推择天下之老而养之以示典刑又岂能外公哉仲冬之七日实公初度之晨其侄孙文勉偕其族人先期命工绘图介予友陈君征叙求言于其上将以是日为酒合乐髙会以庆之予故推本国家元气之盛及公所养之备而并言之以为公寿且以告夫世之人使无凿其所受之气而同跻于仁寿之域也
　　
　　芝田菊隐序
　　
　　昔濂溪周夫子品藻羣花以菊为花之隐逸者尝考其理凡草木之花率多争妍竞吐于春夏长育之时而菊独介烈髙洁不与他卉同其盛衰必待霜降草木黄落之后乃勃然秀发傲睨风露且其色鲜妍而不妖其气芬馥而不媚有幽人逸士之风焉是以古之笃行坚操者无不爱之葢亦以其臭味之同也衢之开化有隐君子曰徐先生徳升世居邑之芝田读书乐善不求闻达性好菊家居常植数百本当其时雨初霁春日载熙枯荄得气新苗恣肥先生于是采杞为粮采菊为糗以饔以飱以介眉寿不知世间复有锺鼎之富也及夫凯风自南枝叶日蕃翠羽缤纷緑阴团栾先生于是部竹编篱决渠引水载游载息俯仰无愧不知世间复有轩冕之贵也至若秋气既肃天髙日晶群葩竞吐琢玉镂金芬芬郁郁清气逼人先生于是掇英泛酒折简延宾一觞一咏以夕继昕与世相忘而不知人事之代谢古今之往来也因扁其居曰芝田菊隠先生有子五人皆克世儒业其仲曰璧及其最季者曰爱俱登乡荐第璧以进士乙榜积官福州教授予妻弟罗元吉其门人也稔闻先生爱菊之趣求予序之予尝窃慨夫世偷俗薄天下之士靡然争趋于富贵孰有玩情于草木之微以适其兴者乎间有之则或种桃李或莳牡丹芍药日与歌姬舞女酣豢以为乐孰有能爱夫寒香晩节而相与周旋于枯槁寂寞之濵者乎今先生独寄兴于菊爱之深而乐之至非笃行坚操有同于菊者其能然乎予故乐为之言庶几闻先生之风者贪廉懦立于名教不为无助也先生生三月而孤母夫人青年励操敎育以底于成其髙风清节葢有所本云
　　
　　寿贰尹林君七十序
　　
