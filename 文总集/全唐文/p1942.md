<!-- { "loadSidebar": true } -->
    皇唐御神器一百四十二载，天下大康。而海隅小寇，敢肆虿毒，结乱於瓯越，而句章（阙三字）之口战卒数万，皆由此之。故是郡罹灾逾苦，井邑焚，遗骸积而不掩，生民仅有存者。（阙二字）未完其危犹未安，天子哀之。诏择可以子物拯艰者以镇恤之，乃命长安令河东裴敬殿於兹邦。诏书既下，而罢民欢煦，若幼子之望慈父焉，彤员来，则收合创痍之境，熙熙如衣之食之。一年而惊逋复、田畴辟，茨塾兴。然后以礼义利物之教教之。人之╃窳者，教之以温恭质；人之卉服祝发者，教以仪饰之度；人之匮财乏食者，教以耕耨之事。群吏怀其仁而畏其严，罔敢射其利焉。故为政三年，其赏人也不用财，其励人也不（阙二字）於戏！长人之体不一，若乃华夏之人，习性纯纯，其理之也，可期月而致。若海裔之人，土风（阙二字）暴残嗜杀，宽之则法令非行，威之则圜视而凶心勃生。其欲驯之也难矣哉！及公之化夷俗为邹鲁，使父子长幼，各得其宜，则知中庸清静之德，感人深矣。夫理一邑而能人和（阙二字）者，则可以移於一郡，而能导之以德教者，则可以施於天下。公之所理之行，岂止郡邑而已，实宜佐彼大化，辅皇王以昌经邦国，以康调元气於阴阳者也。公寻而进秩，州民共思，愿纪词於碑，予忝蹑高踪，窃迹前事，敢不颂厥美，贻诸亿祀。铭曰：
    美裴公兮，肃肃清风。纯和积中，令德显融。爰践华省，爰宰赤城。克成厥功，帝曰咨尔休懿。可建於东。美裴公兮，於郡斯牧。是祗是肃，化流比屋。变此夷风，迄成鲁俗。人之父母，匪公而夜班，慰我恂独。羡裴公兮，胡弃我而适他邦。惟我下民，思心徘徊，殷焉不忘。愿颂休绩，播亿万载，刊於璋。
    ☆李宏简
    宏简，大中六年官宗正卿。
    ○请磨勘宗子百官属籍奏
    当司修图谱官李宏简，伏以德明皇帝之后，兴圣皇帝以来，宗礻方有序，昭穆无差。近日修撰，率多紊乱，遂使冠履僭仪，元黄失位，数从之内，昭序便乖。今请宗子自常参官并诸州府及县官等，各具始封建诸王及五代祖，及见在子孙，录一家状，送图谱院。仍每房纳於官取高处昭穆取尊，即转送至本寺所司。磨勘属籍，稍获精详。
    ☆王讽
    讽，大中朝官司勋员外郎，迁郎中，自吏部侍郎谪守漳浦。乾符中入为工部尚书，检校户部尚书，东都留守剑南东川道节度使。
    ○漳州三平大师碑铭（并序）
    得菩提一乘，嗣达摩正统，志其修证，俾人知方。则有大师法名义中，俗姓杨氏。为高陵人，因父仕闽，征于福唐县。年十四，宋州律师元用剃发。二十七具戒。先修三摩钵提，后修奢摩他禅那。大师幼悟法印，不汨幻机，日损薰结，元超冥观。先依百岩怀晖大师，历奉西堂百丈石契，后依大颠大师。宝历初到漳州，州有三平山，因芟住持，敞为招提。学人不远荒服请法者，常有三百馀人。示以俗谛，勉其如幻解脱；示以真空，显非秘密度门。虚往实归，皆悦义味。知性无量，於无量中，以习气所拘，推为性分；知智无异，於无异中，以随生所系，推为业智。以此演教，证可知也。大师一日病背疽，闭户七日不通问。洎出，疽已溃矣。无何，门人以母丧闻，又闭户七日不食饮。武宗皇帝简并佛刹，冠带僧徒，大师至於三平深岩。至宣宗皇帝稍复佛法，有巡礼僧常肇、惟建等二十人。刺史故太子郑少师薰俾蒇其事，旬岁内寺宇一新，因旧额标曰开元。於戏！知物不终完，成之以裨教，知像不尽法，约之以表微。晦其用而不知其方，本乎迹而不知其常。咸通十三年十一月六日，宴坐示灭，享年九十一，僧腊六十五。讽自吏部侍郎以旁累谪守漳浦，至止二日访之，但和容瞪目，久而无言。徵其意，备得行止事实，相见无间然也。问曰：“《周易》经历三圣，皆合天旨神道。注之者以至虚而善应，则以道为称，以不思而元览，则以神为名，达理者也。经云隐而显，不言而喻，不疾而速，不行而至。后之通儒，有何疑也？”异日又访之，适有刑狱，因语及，师曰：“孝之至也，无所不善，有其迹乃匹夫之令节，法之至也，莫得而私，一其政则国之彝典。”其於适道适权又如此。言讫颔之，不复更言。今亡矣夫，强拟诸形容，因为铭曰：
    观迹知证，语默明焉。观证知教，权实形焉。体用如一，曷以言宣。太素浩然，吾师亦然。观其定容，见其正性。不阅外尘，朗然内净。智圆则神，理通则圣。师能得之，随顺无竞。吾之行止，师何以知。得性之分，识时之机。达心大师，邈不可追。
    ☆崔涓
    涓，宰相珙子。大中四年登第。历杭州刺史，终御史大夫。
    ○赐许国公韩建铁券文
    维光化元年岁次戊午九月戊辰朔八日乙亥，皇帝若曰：“咨尔宣力兴复功臣镇国匡国等军节度管内观察处置修葺宫阙同州长春宫等使开府仪同三司守太傅兼中书令兴德尹使持节同州诸军事兼同州刺史上柱国许国公食邑四千户食实封一百户韩建。朕以前代功臣，实重信赏，至有刻於鼎鼐，纪在常。垂带砺之言，保金石之誓。勋贤所付，宜茂明恩。况卿秉谦蹈和，持重守正。属朕前岁巡狩，而乃躬亲奉迎。季孙之道在事君，周勃之心唯安国。毕力扈驾，为我出车。克奉行朝，更无遗事。可谓忠於社稷，光映简书。旋以归复京都，葺修宫阙。载宏旧制，皆叶规程。眷是殊庸，实用嘉瞩。虽迭增崇数，而未足酬功。宜申誓券之文，以示旌勋之典。矧夫黄河不竭，青山非穷，比此赏延，锡於苗裔，使卿永荷禄位，长受宠荣。对铭镂以同坚，焕声徽而转美。卿恕九死，子孙恕二死。或犯常刑，所司不可加责。礼命甚重，往惟钦承。宜付史馆，颁示天下。
    ☆王洮
    洮，大中时乡贡进士。
    ○慧聚寺天王堂记
    有释氏子宅於马鞍山下者，一日忽扣太原王生洮，促足角坐，涵意欲泄不能者数四。顷乃作曰：“欲以天王堂事劳笔端。”谨按释氏书云，天王生于阗国，作童儿时，犹能血镞射妖。遂去走天竺，遇金仙子，授记护阎浮提，补多闻王。腾云跨汉，ヒ鬼魔，霞帜雪戟，指勾擢绊。竟镇妙高北面水精宫中，为药义官长。吁！奇怪事孔子弟子惭於语。然儒以正直为神。今天王能射妖摧魔，用壮护世，是亦正直也，复惭之哉！按马鞍山涌出平原，中绝顶晴。望他山百馀里，缘接培娄。咸沟穿塍织，坦然铺出。复多奇石，支叠危柱。释氏筑室，凿倚山半。今天竺堂实翼西北隅，塑状若耸，屹然拄空。金精狞环，力溢膺腕。彘卒象伍，作为部落。堂宇宏丽，四担飞。庥灵庇像，若叟阝被甲担戈，立於烟霭。洮因劳其费，进曰：“非某力能，皆邑民为之。塑实成於张宏度，堂实成於俞师甫。”吁！大凡力於耕者一人，切於获者三人，岂偶然於天王哉！释氏子姓阙号清建，姓赵号良ダ。时唐大中三年。乡贡进士王洮立。
    ☆郑颢
    颢，宰相孙。举进士。累迁起居郎。尚宣宗女万寿公主，拜驸马都尉。历礼、刑、吏三部侍郎。大中十三年检校礼部尚书河南尹卒。
    ○进科名记表
    自武德已后，便有进士诸科。出莺谷而飞鸣，声华虽茂；经凤池而阅视，史策不书。所传前代姓名，皆是私家记录。虔承圣旨，敢不讨论。臣寻委当行祠部员外郎赵，采访诸家科目记，撰成十三卷，自武德元年至大中朝。谨专上进，方俟无疆。
    ☆赵
    字泽章，南汤人，徙平原。开成三年进士。大中时官祠部同外郎。历度支金部郎中，迁左补阙，出为衢州刺史。
    ○诸元正权御宣政殿疏
    伏以新正大庆，万国来朝。华夷愿睹盛仪，士庶固当胥悦。但窃闻关辅之内，频岁不登，自冬以来，降雪极少。尚须祈祷，方轸圣慈。伏见去岁之初，权御宣政，从宜之制，出自宸衷。事简礼全，人心为便。伏乞且推此例，停御含元。待至丰年，却依旧典。所冀觞称万寿，不愆元会之期；礼酌一时，益表圣明之美。臣官忝谏列，合陈管见。
    ○书戒珠寺
    浙东观察治勾践故城。其东北二里，有山曰葺。葺，蔬类也。传云：昔越君所嗜，常采於此，遂用名之。在晋为王逸少别址，尚留故池与祠堂。又云：陈太建初有天竺徒听门逾颠，辨博神异，及死，葬山上。其形数见，后梦语其门人曰：“必为卧像屋之压我。”则不见。为之，果如言。而所构华壮敞，甲於郛内，所谓昌安寺者。其后二百七十馀年，学人怀表犹病正位未广，缮治益严。又十年，值会昌废毁之数。献文皇帝君天下，大中初，复许郡府量立寺宇，而越州得其五，昌安在诏中。六年六月，又别以戒珠为名。观察使尚书李公褒实司其事。当是时，其徒多罢去，或不任事，而怀表复颛其劳。今则崇构真就矣。学者或去或没，独怀表齿且耄，精恪如初，可欢乎。
    余长庆中始冠，将为进士生，寓此肄业，时怀表己名字众人中。及开成缮治始休工，余以前雠校秘书游越，与怀表复相遇，蕲余为记。逮今二十二换四时矣！中间遭罹邱墟，又重树立，於人事悲欢，不可遽数。循分累寸，奇蹇尘寰，晚守江岭，强号显达。而表公不离绳榻，几睹废兴，雪顶丝眉，始终一趣。可谓行充於内，而福持於外者矣。余既详其本末，思有以传於绵长。客有前藤州刺史骆巽与，闻之喜曰：“某蕺山之下寄居人也，且与表公游甚久，归愿买石以刻。”遂笔以授之。咸通三年正月二十五日，中大夫守衢州刺史赵书。
    ☆刘伸
    伸，大中时人。
    ○唐故清河郡张府君夫人安定郡胡氏合墓志铭（并序）
