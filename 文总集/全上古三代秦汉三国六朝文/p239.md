<!-- { "loadSidebar": true } -->
　　琼，字世英，香子。初以父任除太子舍人，不就。后五府俱辟，不应。永建中，征拜议郎，迁尚书仆射，进尚书令，出为魏郡太守。建和初，迁太常。元嘉初，代胡广为司空，免。复为太仆。永兴初，代吴雄为司徒，寻代胡广为太尉。延熹初，坐忤梁冀免。复为大司农。冀诛，复为太尉，封亢阝乡侯，免。复为司空，免。七年卒，年七十九，赠车骑将军，谥曰忠侯。
　　◇四灾异上疏荐黄错任棠
　　间者以来，卦位错谬，寒燠相干，蒙气数兴，日暗月散。原之天意，殆不虚然。陛下宜开石室，案《河》《洛》，外命史官，悉条上永建以前至汉初灾异，与永建以后讫于今日，孰为多少。又使近臣儒者参考政事，数见公卿，察问得失，诸无功德者，宜皆斥黜。臣前颇陈灾眚，并荐光禄大夫樊英、太中大夫薛包及会稽贺纯、广注杨厚，未蒙御省。伏见处士巴郡黄错、汉阳任棠，年皆耆耋，有作者七人之志。宜更见引致，助崇大化。（《后汉·黄琼传》）
　　◇因大旱复上疏
　　昔鲁僖遇旱，以六事自让，躬节俭，闭女谒，放谗佞者十三人，诛税民受货者九人，退舍南郊，天立大雨。今亦宜顾省政事，有所损阙，务存质俭，以易民听。尚方御府，息除烦费。明敕近臣，使遵法度，如有不移，示以好恶。数见公卿，引纳儒士，访此政化，使陈得失。又办徒尚积，多致死亡，亦足以感伤和气，招降灾旱。若改敝从善，择用嘉谋，则灾消福至矣。（《后汉·黄琼传》）
　　◇上疏请行籍田礼
　　自古圣帝哲王，莫不敬恭明祀，增致福祥，故必躬郊庙之礼，亲籍田之勤，以先群萌，率劝农功。昔周宣王不籍千亩，虢文公以为大讥，卒有姜戎之难，终损中兴之名。窃见陛下遵稽古之鸿业，体虔肃以应天，顺时奉元，怀柔百神，朝夕触尘埃于道路，昼暮聆庶政以恤人。虽《诗》咏成汤之不迨遑，《书》姜文王之不暇食，诚不能加。今庙祀适阕，而祈谷斋之事，近在明日。臣恐左右之心，不欲屡动圣躬，以为亲耕之礼，可得而废。臣闻先王制典，籍田有日，司徒咸戒，司空除坛。先时五日，有协风之应，王即斋宫，飨醴戴耒，诚重之也。自癸巳以来，仍西北风，甘泽不集，寒凉尚结。迎春东郊，既不躬亲，先农之礼，所宜自勉，以逆和气，以致时风。《易》曰：「君子自强不息。」斯其道也。伏愿陛下率群后，冕旒三推，则和泽滂流，苍生有赖。（《后汉·黄琼传》，又见袁宏《后汉纪》十九，又《御览》五百三十二引《汉名臣奏》，又五百三十七）
　　◇疾笃上疏
　　臣闻天者务刚其气，君者务强其政。是以王者处高自持，不可不安，履危任力，不可不据。夫自持不安则颠，任力不据则危。故圣人升高据上，则以德义为首；涉危蹈倾，则以贤者为力（袁宏《纪》作「则以忠贤为助」）。唐尧以德化为冠冕，以稷、契为筋力。高而益崇，动而愈据，此先圣所以长守万国，保其社稷者也。昔高皇帝应天顺民，奋剑而王，埽除秦、项，革命创制，降德流祚。至于哀、平，而帝道不纲，秕政日乱，遂使奸佞擅朝，外戚专恣。所冠不以仁义为冕，所蹈不以贤佐为力，终至颠蹶，灭绝汉祚。天维陵弛，民鬼惨怆，赖皇乾眷命，炎德复辉光武以圣武天挺，继统兴业，创基冰泮之上，立足枳棘之林。擢贤于众愚之中，画功于无形之世。崇礼义于交争，循道化于乱离。是自历高而不倾，任力危而不跌，兴复洪祚，开建中兴，光被八极，垂名无穷。至于中叶，盛业渐衰，陛下初从藩国，爰升帝位，天下拭目，谓见太平。而即位以来，未有胜政。诸梁秉权，竖宦充朝，重封累职，倾动朝廷，卿校牧守之选，皆出其门，羽毛、齿革、明珠、南金之宝，殷满其室，富拟王府，势回天地。言之者必族，附之者必荣。忠臣惧死而杜口，万夫怖祸而木舌，塞陛下耳目之明，更为聋瞽之主。故太尉李固、杜乔，忠以直言，德以辅政，念国忘身，陨殁为报，而坐陈国议，遂见残灭。贤愚切痛，海内伤惧。又前白马令李云，指言宦官罪秽宜诛，皆因众人之心，以救积薪之敝。弘农杜众，知云所言宜行，惧云以忠获罪，故上书陈理之，乞同日而死，所以感悟国家，庶云获免。而云既不辜，众又并坐，天下尤痛，益以怨结，故朝野之人，以忠为讳。昔赵杀鸣犊，孔子临河而反。夫覆巢破卵，则凤皇不翔，刳牲夭胎，则麒麟不臻。诚物类相感，理使其然。尚书周永，昔为沛令，素事梁冀，幸其威势，坐事当罪，越拜令职。见冀将衰，乃阳毁示忠，遂因奸计，亦取封侯。又黄门协邪，群辈相党，自冀兴盛，腹背相亲，朝夕图谋，共构奸轨。临冀当诛，无可设巧，复记其恶，以要爵赏。陛下不加清澄，审别真伪，复与忠臣尚书令尹勋等（已上六字，从袁宏《纪》补），并时显封，使朱紫共色，粉墨杂蹂，所谓抵金玉于沙砾，碎璧于泥涂。四方闻之，莫不愤叹（袁宏《纪》作「叩心」）。伤陛下失赏于见诬，亏爵于奸臣（二语从袁宏《纪》补）。昔曾子大孝，慈母投杼；伯奇至贤，终于流放。夫谗谀所举，无高而不可升，阿党相抑（「阿党」二字从袁宏《纪》补），无深而不可沦，可不察欤？陛下年在方刚，圣虑未衰，愿还既误之封，折后族之势。夫怀宝者须世，抱璞者待时，陛下诚能行臣所陈，则怀宝抱璞之徒，特将竭力致身，以趋圣世（以上五十七字从袁宏《纪》补）。臣至顽驽，世荷国恩，身轻位重，勤不补过，然惧于永殁，负衅益深。敢以垂绝之日，陈不讳之言，庶有万分，无恨三泉。（《后汉·黄琼传》。又见袁宏《后汉纪》二十二，有删节，亦有多出语。）
　　◇上言举吏宜覆试
　　覆试之作，将以澄洗清浊，核实虚滥，不宜改革。（《后汉·黄琼传》）
　　◇封梁冀议
　　冀前以亲迎之劳，增邑三千，又其子胤，亦加封赏。昔周公辅相成王，制礼作乐，化致太平，是以大启土宇，锡以山川，开地七百，郊祀天地，行天子礼。此百世未有，唯周公宜之耳。今诸侯以户邑为制，不以里数为限。萧何识高祖于泗水，霍光定倾危以兴国，皆益户增封，以显其功。冀可比邓禹，合食四县，赏赐之差，同于霍光，使天下知赏必当功，爵不越德。（袁宏《后汉纪》二十一，又《后汉·黄琼传》少五语）
　　◎黄琬
　　琬，字子琰，琼孙。永兴初，以公孙拜童子郎不就。后为五官中郎将。党事起，禁锢几十年。光和末，征拜议郎，擢青州刺史，迁侍中。中平初，出为右扶风，征拜将作大匠，历少府太仆，出为豫州牧，封关内侯。董卓秉政，征拜司徒，迁太尉，更封阳泉乡侯，免。后为光禄大夫。及徙西都，转司隶校尉。与王允谋诛卓，卓将李亻等破长安，被收，死狱中。
　　◇奏论樊棱许相
　　太尉樊棱，司徒许相，皆窃位怀禄，苟进无耻，终无匡救之益，必有覆公折足之患，宜皆罢遣，以清治路。军费虽急，礼义廉耻国之大本也，苟非其选，飞隼在墉，为国生事，此犹负石救弱，不可不察。（袁宏《後汉纪》二十七，初平三年。又见《北堂书钞》影宋本二百六十引张方《楚国先贤传》）
　　◇驳迁都长安议
　　昔周公营洛邑以宁姬，光武卜东都以隆汉，天之所启，神之所安。大业既定，岂宜妄有迁动，以亏四海之望？（《后汉·黄琬传》）

卷四十三
◎傅毅
　　毅，字武仲，扶风茂陵人。建初中，为兰台令史，拜郎中，与班固、贾逵共典校秘书。车骑将军马防请为军司马。及马氏败，坐免。永元初，车骑将军窦宪请为记室。宪迁大将军，以为司马。有《集》五卷。
　　◇洛都赋
　　惟汉元之运会，世祖受命而弭乱。体神武之圣姿，握天人之契赞。挥电旗于四野，拂宇宙之残难。受皇号于高邑，修兹都之城馆。寻历代之规兆，仍险塞之自然。被昆仑之洪流，据伊洛之双川。挟成皋之岩阻，扶二崤之崇山。砥柱回波缀于后，三涂太室结于前。镇以嵩高乔岳，峻极于天。分画经纬，开正涂轨，序立庙祧，面朝后市。叹息起氛雾，奋袂生风雨。览正殿之体制，承日月之皓精。骋流星于突陋，追归雁于轩令。带螭龙之疏镂，垂菡萏之敷荣。顾濯龙之台观，望永安之园薮。氵亭清沼以泛舟，浮翠虬与玄武。桑宫茧馆，区制有规。后帅九嫔，躬敕工女。近则明堂、辟雍、灵台之列，宗祀扬化，云物是察。其后则有长冈芒阜，属以首山，通谷及岢，石濑寒泉。于是乘兴鸣和，按节发韧，列翠盖，方龙。被五路之时副，揽三辰之旗ヵ。傅说作仆，羲和奉时。千乘雷骇，万骑星铺。络绎相属，挥沫扬镳。群仙列于中庭，发鱼龙之巨伟，羡门拊鼓，操麾。讲武农隙，校猎因田。弋高冥之独鹄，连轩翥之双（二语从《文选·陆机〈齐讴行〉》注补。）搜幽林以集禽，激通川以御兽。跨乘黄，射游麋。弦不虚控，目不徒希。解腋分心，应箭殪夷。然后弭节容与，渌水之滨，垂芳饵于清流，出漩濑之潜鳞。（《艺文类聚》六十一，又《初学记》二十四引三条）
　　◇反都赋
　　因龙门以化，开伊阙以达聪。（《水经·伊水注》）
　　◇舞赋（并序）
　　楚襄王既游云梦，使宋玉赋高唐之事。将置酒宴饮，谓宋玉曰：「寡人欲觞群，何以娱之？」玉曰：「臣闻歌以咏言，舞以尽意，是以论其诗不如听其声，听其声不如察其形。《激楚》《结风》《阳阿》之舞，材人之穷观，天下之至妙。噫，可以进乎！」王曰：「如其《郑》何？」玉曰：「小大殊用，《郑》《雅》异宜。弛张之度，圣哲所施。是以《乐》记干戚之容，《雅》美蹲蹲之舞，《礼》设三爵之制，《颂》有醉归之歌。夫《咸池》《六英》，所以陈清庙、协神人也。郑、卫之乐，所以娱密坐、接欢欣也。余日怡荡，非以风民也，其何害哉？」王曰：「试为寡人赋之。」玉曰：「唯唯。」
