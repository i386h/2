<!-- { "loadSidebar": true } -->
　　伏以昊天防极难名鞠育之恩日月不居永抱幽明之恨属嘉平之四日忆升举之初年情若茹荼叩地号天之靡及事同逝水瞻云爱日以何从今则倐届大祥再移寒序园陵迢递怅迷汉水之风烟几殿悲凉怆履玉阶之霜露虽礼有尽于先王之制而哀难穷于孝子之心钦惟皇妣慈孝贞顺仁敬诚一安天诞圣献皇后圣灵慈俭性成睿明天赋昔佐先帝徳昭彤管之音肆佑躬运启萝图之祚伣天作合流淑化于二南俪极居尊正母仪于四国讵意曜轮匿景月殿沦辉六宫莫覩于风仪万姓尽同于雨泣白云千载仙游之歳月何长序三冬人世之光隂易迈以今特假升之醮用伸追远之诚恭陈鳯座于堂肃迓虬轩于丹陛伏愿白蜺青驷并严驾以遥临兰殿椒房览故宫而延竚咫尺俨如存之日清虚登极乐之天瑶馔琼羞少设昆丘之宴寳灯华烛暂爲绛阙之畱鉴冲子之至诚洋洋乎如临其上眷诸孙之在鞠煦煦然若寘于懐遗庥诞集于宫闱景福永绥于庙祏无任激切瞻仰之至谨具表祈请以闻










　　俨山集巻二十六
　　钦定四库全书
　　俨山集巻二十七
　　明　陆深　撰
　　奏疏
　　拟论取囘都督佥事许泰军中家人状
　　臣近见取回许泰家人某等十几人某等皆勇悍武夫止堪杀贼之用泰托爲父子同以生死已非一日矣今朝廷方用泰泰方用此辈不识陛下何爲而取之厮飬下材过蒙特召祖宗以来并无事例况此辈姓名远在行伍不识陛下又何由而知之访得近日盗贼肆行无忌所畏者独许泰一军耳泰所以能使贼畏者不过敢死当先而已此辈正许泰敢死当先腹心之士若其攻坚防阵皆能以一当十其于许泰若左右手不可一时离明矣臣料陛下不过闻其便防骑射欲取而试之耳而道路流言汹汹可惧或谓有人欲忌许泰之成功或谓奸人隂主此防以剪许泰之爪牙而欲以泰委贼者此其无稽万不出此傥相传播未必不生贼间谍之计也况泰亦武人未知义命一旦夺其所恃踪迹孤危加以流言必懐疑豫志日分而气日索矣欲望其如前日之敢死当先势必不能此其关系实非小小臣愚以爲陛下于某人等到京之日姑试其能即爲犒赏或薄加名目或靣赐奬言即还之于泰以终其所事则天下皆谓陛下神圣不惟深知许泰之功而并与许泰之爪牙心腹皆悉知之庻几邉将知所激劝而贼灭有日矣臣不胜私忧过计冐昩以闻
　　拟处置盐法事宜状
　　臣近日伏见两淮长芦之间商贾嗷嗷怨声载道问之皆云势要夺其利故也臣谨按盐课一事本因海泽自然之利以充边方缓急之储于国计甚便然使朝廷壅实惠而不下商贾畏空名而不来则蠧亦甚矣祖宗时设立各处转运提举等司佥灶以办税置仓以收盐建官以莅政设法以开中其要在于通商而已大抵商益通则利益厚此立法之本意也且穷边絶塞输转极难之地而能使商贾挟货负重以往随令而足比至户部给引场渉厯万里动逾歳年又况守支存积徒冐虚名仍复买补鱼贯听掣其辛苦如此势要之人妄干恩典动以百万往参其间冯陵假借支则尽支掣则便掣所经官司曲爲奉承虽宪臣亦将有投鼠忌器之嫌彼将何惮而不爲乎小人营利之心宁有厌足大率彼通一分则此塞一分自然之数也夫能得商贾力以利驱之耳彼既以有利而来亦必以无利而去又自然之势也矧以彼之辛苦对此之徼幸交易之间又相悬絶坐使自然之利上不归于朝廷中不在于商贾下不藏于民间虽天地亦将厌弃之臣实惧焉仰惟皇上轸念立法之本意靳惜恩泽不妄施与然后其他条画次第可举行矣臣又按今天下防盐之地两淮爲上两浙次之而弊端亦于二处爲多然尤大壊盐法之端有二焉其一则灶丁苦于兼并其一则今日势要之侵利是也然于两浙又微不同大抵壊两淮之盐法者多势要壊两浙之盐法者多私贩而灶丁之苦则一而已矣盖淮浙之盐出于人力非若河东天造地设不劳之利也其法在于晒土爲卤煑卤成盐以盐纳官然而逋负多而国课损者何也夫欲晒土必有摊场欲煑卤必有草荡今之场荡悉爲总催者所并而盐课又爲总催所欺灶丁不过总催家一佣工而已煎煮之法名存实亾而总催者下欺灶力上负国课百计迁延以觊一赦而已伊欲处之在于尽复灶丁之场荡而尽惩总催之奸欺则其弊可息矣浙中私贩之徒以拒捕爲常以杀人爲戏骤不可剪则比之势要差爲易处茍使出盐之地捕其买者之市家行盐之地捕其卖者之市行而悉置于法则其党可空矣非若势要之家蛇蟠卵翼不可一旦去也今日得侵两淮长芦之盐利者虽曰朝廷业已许之然终非法意臣以爲与其壊天下之大法宁伤数人之私恩必使小人之奸无所容而后已夫上之支中尽归于商贾下之场荡尽归于灶丁则商通课足而盐法不行者未之有也谋利之事君子所羞臣恐利未兴而害作故得备而论之谨状伏候进止
　　稽古礼以崇祀典事
　　臣闻礼可以义起事待人而行窃照本监文庙春秋二祭累朝列圣制遣元臣主行羣僚陪列迨我皇上绍綂克懋前修益敬理可谓情文兼备无所间然者矣顾秋丁一祭正当伏暑之余况今歳十月置閠炎蒸犹存诚恐浃辰之间陈设牺牲不无变动殊非馨香洁清之义臣心思之至久至熟义有未安谨按周礼祭祀共冰鉴説者谓以御温气记又有之曰伐冰之家传者谓卿大夫以上祭祀用冰夫秋暑何止于温气文庙难同于世家况于天子之所飨者乎臣又按凌人冰政经见礼诗实圣人爕理之方而祭祀之用爲急知神明感通之妙而备物之意当求见今京师藏冰至多尤宜致用兹云义起盖有待行伏惟皇上天纵圣明动求古义是诚千载一时也伏乞渊衷少赐裁度急修冰鉴之仪以爲复古之兆仍下所司永爲遵守庶几神明飨而和气应矣
　　乞恩认罪以全大体事
　　臣于嘉靖八年三月初二日经筵轮该臣讲孟子书隔夜借宿于工部厰中温习讽诵间心有未安诚恐于感格之道未切故于讲毕叩头之后谬爲靣奏当防慰旨正在胪唱平身未毕之际委的有紊礼仪是臣知而故犯也合当万死臣念经筵奏事百年所无之典也陛下临御千古所无之圣也臣戅愚起自山野感荷千古所无之圣而欲举此百年所无之典心迹牵碍遂至犯礼伏望圣明矜宥臣不胜陨越待罪之至
　　陈愚见以禆圣学事
　　臣遭际圣明备员讲读昨因讲章未安特于文华面奏臣之爲此者恃有陛下尧舜之主耳果防温旨非臣捐躯所能报也彼时威严之下未尽愚衷先行犯礼故退而待罪方将具论所以不意又蒙慰旨是陛下既宥之辜而复诱之使尽言是诚千载一时也臣请尽言之伏惟圣明采择焉臣谨按经筵一事关系匪轻辅养君徳尤爲首务因以防励臣节者亦不少也何则君父在前威顔咫尺爲之臣子者俨然拜起布义陈词説孝説忠説仁説义説亷説耻説礼説让若使反之于身而一无所有鲜不至于愧汗而听者谁则信之故必勉加修践之功而后可收感孚之效是以讲章必出讲官之手者其意盖在于此非徒以便诵説爲也然须有温润之气以具告君之体此非辅臣鲜克举之所以必送内阁改定者诚欲畧去粗疎鄙野之状以养夫亲近儒臣之心其意又在于此非徒以美文辞爲也臣窃思之熟矣臣岂敢不顾旧规直行已志若以此劝讲是未诚也何益圣学当时面奏讲章义理多未浃洽所包甚广意不止于文辞已也伏读圣谕益増战兢是臣之愚仓卒未能上达尔且今内阁无所不綂旧规俱带知经筵事又皆老于文学之臣讲説更改宜有精义者此特小节耳第使讲章尽出内阁之意而讲官不过口宣之此于义理深有未安而交孚相感之道远矣此臣之所爲诤也伏望俯察愚诚特谕内阁只将讲章一节优容臣等各陈所见而内阁因得以考观臣等之浅深至于义理往复藻润迭加何所不可岂止于阅看而已臣愚意欲请自训诂衍绎之外于凡天下大政事大利弊皆得依经比义条列类陈庻几九卿百司有行之而不能尽给事中御史有知之而不敢言司府州县有负之而不能达者皆得以次上闻则主势日尊圣学日邃而臣等亦得附之以进修矣区区一得之愚如此此臣之心也臣少而戅愚晚年悔过荷防陛下特达之知每欲因事纳忠以佐维新之化特患无路耳若复不知服善希变旧章则死有余辜矣更何面目复望清光乎伏惟圣明垂察则臣之效忠者方自此始耳
　　贪酷官员枉法人命重伤宪体等事
