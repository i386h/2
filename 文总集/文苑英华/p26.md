<!-- { "loadSidebar": true } -->
　　客有为宣夜之学喟然而言曰旁望万里之横【一作黄】山而皆青【一有翠字】俯察千仭之深谷而【一有皆字】黝黒苍苍在上非其正色逺而望之无所至极日月载于元气所以或中【一有而字】或昃星辰浮于大空所以有行【一有而字】有息故知天常安而不动地极深而不测可以作【一作为】观象之凖绳可以作谭天之楷式有称周髀之术者辴【一作冁】然而笑曰阳动而隂静天廻而地游天如倚葢地若浮舟出于卯入于酉而生昼夜交于奎合于角而有春秋天则西北既倾而三光北转地则东南不足而万穴通【一作东】流比于圆首前临胷者后不能覆背方于执炬南称明者北可以言幽此天与而不取焉【一作恶】遑遑而更求太史公有睟其容乃盱衡而告曰楚既失之齐亦未为得也言宣夜者星辰不可以阔狭有常【句】言葢天者刻漏【一作漏刻】不可以春秋各半【句】周三径一逺近乖于辰极东井南箕曲直殊于河汉明入于地葛稚川所以有词日【一作俟非】应于天桓君山由其发难假苏秦之不死莫能为【二字一作既莫知】其説傥首之重出【一作生】亦不能成其筭【一有也字】二客甞亦知【二字一作闻】浑天之事欤请为左右扬防而陈之原夫杳杳冥冥天地之精混混沌沌隂阳之本何太虚之无碍俾【一作伟】造化之多端南溟玉室之宫爰皇是宅西极金防之镇上帝攸安地则方如棊局天则圆似【一作如】弹丸天之运也一北而物生一南而物死地之平也影短而多暑景长而多寒太隂当日之冲也成其薄蚀众星傅月之光也因其波澜乾坤阖辟天地成矣动静有常隂阳行矣方以类聚物以羣分吉凶生矣在天成象在地成文【一作形】变化形【一作见】矣部之以三门张之以八纪其周天也三百六十五度其去地也九万一千余里日居而月诸天行而地止载之以气浮【一作乗】之以水生之育之长之畜之亭之毒之葢之覆之天聪明也圣人得之天垂象也圣人则之其道也不言而信其神也不怒而威验之以衡轴考之以枢机三十五官【一作宫】有羣生之系命一十二次当下土之封畿中衡外衡毎不召而自至黄道赤道亦殊途而同归表里见伏圣人于是乎发挥分至启闭圣人于是乎范围可以穷理而尽性可以极深而研几天有北斗杓携龙角魁枕参首天有北辰众星环拱天帝威神尊之以耀魄配之以勾陈有四辅之上相有三公之近臣华葢岩岩俯临于帝座离宫奕奕旁絶于天津列长垣之百堵启阊阖之重闉文昌拜于大将天理囚于贵人【见晋天文志】泰阶平而君以穆招摇指而天下春东宫则析木之津夀星之野箕为傲客房为驷马天王对于摄提皇极临于宦者左角右角两曜之所廵行隂间阳间五星之所取【一作次】舍后宫掌于蕃【一作燕】息太子承于冡社宗人宗正内外敦叙于家邦市楼市垣货殖毕陈于天下北宫则灵潜匿螣蛇伏藏匏宛然而独处织女终朝而七襄登渐防而顾歩御辇道而徜徉闻雷霆【一作电】之隐隐听枹鼓之硠硠南斗主爵禄东壁主文章湏女主布帛牵牛主闗梁羽林之军所以除暴乱垒壁之阵所以备非常西宫则天潢【一作汉】咸池五车三柱奎为封豕参为白虎胃为天仓娄为众聚旄头之北宰制其边陲天毕之隂蓄泄其云雨大陵积尸之肃杀参旗九斿之部伍樵苏之地出入于园苑万亿之资填积于仓庾南宫则黄龙赋象朱鸟成形五帝之坐三光之庭伤成于诛成于质【一作锧】福成于井徳成于衡执法者廷尉之曹【一作列】大夫之象少防者储君之位处士之星天弧直而狼顾军市晓而鸡鸣三川之郊鹑火通其耀七泽之国翼轸寓其精南河【一有北河二字】象阙于是乎増峻左辖【一有右辖二字】邉荒于是乎自宁乃有金之散气水之精液法清渭【二字一作渭水】之横桥像昆明【一作池】之刻石嵗时占其水旱沧溟应其潮汐织女之室汉家之史【一作文】可寻饮牛之津海畔【一作上】之人易觌日也者众阳之长人君之尊天鸡晓唱灵乌昼踆扶桑临于大海若木照于昆仑太平太蒙所以司【一有其字】出入南至北至所以节【一有其字】寒温龙山衔烛不能议其光景夸父弃防无以方其骏奔月也者羣隂之纪上天之使异姓之王后妃之事方诸对而明水洽【一作浃】重晕匝而邉风驶裁【一作才】盈蚌蛤则虏骑先侵适鬬麒麟则暗虎潜值五星者木为重华火为荧惑镇居戊已斯为土徳太白主西辰星主北俯察人亊仰观天则比参右肩之黄如奎大星之黒五才【一作材】以之【一作所以】致用七政于焉不忒同舍而有四方分天而利中国赤角犯我城黄角天之争五星同色天下兵趋前舍为嬴【一作盈】退后舍为缩嬴【一作盈】则侯王不宁缩则军旅不复或向而或背或迟而或速金火犯之而甚忧嵗镇居之而有福观众星之部署歴七曜之【一作而】驱驰定天下之文所以通其变见天下之所以象其宜然后播之以风雨成【一作威】之以霜霰或吐雾而蒸云或击雷而奔【一作鞭】电一旬而太平感肤寸而天下遍白日为之昼昏恒星为之不见尔乃重明合璧五纬连珠青气夜朗黄云昼【一作旦】扶握天镜授河图若曰赐之以福此明王圣帝之休符至如恠云祓气【一作祅氛】冬雷夏雪日晕长虹星芒伏鼈隂有余而地动阳不足而天裂若曰惧之以灾此昏主乱君之妖孽昔者颛顼之命重黎司天而司地陶唐之分叔仲宅西而宅东【一有其字】后宋有子韦郑有裨灶魏有石氏齐有甘公唐都之推星王朔之候气周文之视日呉范之占风有以见天地之情状识隂阳之变通诗云谓天葢髙语曰惟天为大至髙而无上至大而无外四时行焉万物生焉羣神莫尊于上帝法象莫大于皇天灵心不测神理难诠【一作筌】日何为兮右转天何为兮左旋盘古何神兮立天地巨灵何神【一作圣】兮造山川螟何细兮师旷清耳而不闻离娄【一作朱】拭日而不【一作无】见鹏何壮兮抟扶摇而翔九万运海水而击三千与蛇而【一作兮】异其短长之质椿与菌兮殊其小大之年钟何鸣而【一作兮】应霜气剑何伏兮上【一作动】星躔列子何方【一有兮字】御风而有待师门何术【一有兮字】验火而登仙鲁阳麾戈兮转于西日陶侃折翼兮登于【一作乎】上女何怨【一作寃】兮为【一作化】精衞帝何耻兮为杜防争疆理者有零陵之石闻【一作弦】歌者有葢山之泉若怪神之不语夫何述于此篇以天乙之武也焦土而烂石以唐尧之徳也防陵而懐山以顔回之仁【一作贤】也居在【二字一作贫居】于陋巷以宣尼之圣也情希于【一作乎】执鞭冯唐入于郎署也两君而未识扬雄在于天禄也三代而不迁桓谭思周于图牒【一作图防也】忽然【一作焉】不乐张衡术逹【一作穷】于天地【一有也字】退而归田我无为而人自化吾不知其所以然而然凢一作皆文粹
　　新浑仪赋【并序】　　　　　李光朝
　　天垂象见吉凶圣人指象之法莫先于浑仪是以王者将下理于万人先上齐于七政轩昊之后分重黎二官唐虞之日命羲和四子代掌其器以为人极圣作有程必应其变故有谓之周髀葢天谓之浑天宣夜用则假于器妙则存乎人曰若开元天寳圣神文武皇帝以为天有时时有变不可从旧更法而取新更之立革【疑】铜浑无毫厘之差得精一之义引而上则迈于古推而下则合于今非古之聪明神睿者孰能为之乎于是五纬连珠两曜合璧神输祥瑞天降嘉生黙而不谈且虑樵夫之笑言而未逺且陈君子之心遣于鄙辞乃为赋曰国之神器名之浑仪法天之象知天之为虽考古以作则亦惟新而成规琢璿为衡范金为葢其状则小其用则大南极北极正其端隅上规下矩正其外内缭绕黄道环廻紫宫斗居其北日起其东别度数于分寸之内防星象于毫厘之中处动而能静妙同乎造化之意寂无以为有用拟于隂阳之功有象必见惟幽是通乃知近能则逺合下正则上同因之以言寳厯遂乃授乎人时以通天下之志以断天下之疑违之则失信之无欺圣也智也念兹在兹四时以之咸序万物以之攸理望之候不寒暑之期可纪测天地之否泰知隂阳之终始述作固称于帝王司存乃归于太史猗此成器为国之寳通幽洞防賛我皇道
　　第二　　　　　　　　　　　李光朝
　　夫象之大者曰天地理之广者曰隂阳分八极悬三光不言而化有形而彰虽羲氏代掌初闻【疑】乎钦若而畴人离散覆乱其纪纲魏灭晋绍易齐为梁莫革其有失其方将以事极则反否泰何常故浑仪之制而新之我皇则天工恊谋鳬氏毕至煽洪鑪以效役镕珍金以为器列管之应一十二律罔极为期周天之列二十八宿各分尔位然仰观俯察以参以稽森罗乎象纬穷极乎端视朔于初时必书于云物履端于始嵗如得乎摄提候月既殊于蓂草测景方异乎土圭侔汉厯之黍累不失同舜年之风雨不迷且如人之常性也重更改贵因循罔知失善是与谋新更苟有利何惮厘革循苟有失何必相因故天垂象圣人以审度厯乖次圣人以创陈亦将利物安下适时补政齐上方之斗极为来代之龟镜其意既美于斯为盛恐贻诮于不谈故形之乎赋咏
　　大演虚其一赋【以首先处虚用随数为韵】　　谢　观
　　大演之数五十其用四十有九未谕一之本末徒讶数之竒偶于是稽所据推所受以不用为用端以非数为数首方知一不可见上不在天一不可寻下不在田是太极含三之本居混元不二之筌成出天入地之契乗屈伸合散之权作数之本为唱之先伏质于无体之体反形于自然而然则无者有之宗有者无之据一从虚而体立数慿一而神助舒而用万象自虚无而来摄而终万象复虚无而去安得不存我而立因我而着昧者以此一为无用之徒先圣以此一为庶几之处是以舍此则数不足兼之则义有余终万物之末始万物之初在穷理以考实勿存形而课虚亦犹一人无为兆人欣奉一气无体羣生所共本立而道存主适而臣从若十二月之轮转不宰者嵗之宗三十辐之运行无有者车之用今则以未分而象太极中分而象二仪未分而百事隐中分而百事随然后四四而布七七而具可以眀浅深可以眀好恶总而举也叶仲尼知命之筹考其成焉契伯玉识非之数傥眀得一之义庶逹传心之路














　　文苑英华巻十八
　　钦定四库全书
　　文苑英华巻十九　　　　宋　李昉等　编天象十九
　　律中黄钟赋一首　　律吕相生赋一首
　　律吕相召赋一首　　葭灰应律赋一首
　　邹子吹律赋一首　　律移寒谷赋一首
　　黄钟管赋一首　　　黄钟宫为律本赋一首悬土炭赋一首
　　律中黄钟赋【以圣人有以见天地之为韵】　裴　度
