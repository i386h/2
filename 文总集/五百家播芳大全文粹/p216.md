<!-- { "loadSidebar": true } -->
　　南风薰兮适觧吾民之愠离日丽也乃观天下之成必于是时笃生上圣惟简之心可见以行与事而知泽在四方祥来诸福伏惟皇帝刚健纯粹徽柔懿恭绍开中兴光啓大业苟可致时之利者不惮屈已而行之念九重夙夜之勤皆百世帝王之义止古公于岐下盖不忍杀人而君遵大舜于海濵将终身为亲以乐酌诸舆颂应以厐休千八百成周之侯行皆觐防二九万流讫之纪坐阅始终臣等职在伶官身逢华旦英茎韶濩幸司鲁岳之观日月冈陵请咏周诗之雅恭裁口号逺冒严威
　　智勇従天立太平福祥如海贮康宁色齐早应魁三象梦与犹卑帝九龄不见貔貅窥紫阙遥知鹓鹭表彤庭明年此日尤堪赏混一车书绕四溟
　　当防
　　为天子之守拜二千石之荣方圣人之生致亿万年之祝心之悃愊事絶华夷况牲牢饔饩皆冒上恩而皂舆台诗同燕乐逢辰如此不醉谓何伏惟某官大奋英谋亟跻膴仕职聨环卫曽窥觇于清光手付抚循益便蕃于睿渥某官载其家法列在王朝抱韦相之遗经尽收余烈赞魏公之旧笏岂在他人究观许国之忠并见爱君之笃举樽相属其乐未央殊异曩时细酌成都之酒不妨拜赐共欢汉诏之酺某滥厠吹竽竟同击节少佐欢娱之洽輙裁口号之词
　　邉庭无事饮为秋况复佳时乐事优野水添杯真不辨南山献寿若为筹可怜颇牧同时见恐有邹枚后乘收欲继周人天保咏急倾沧海染银钩
　　王母祝圣
　　无率土以非臣岂天下三分有二祝圣人而使寿闻山呼万嵗者三虽上下仙凡之殊涂而爱憎嗜好之一辙敢铺善颂允属佥辞伏惟皇帝陛下稽古而行用干以则念祖宗家法之懿一本于仁混南北圣度之余相忘以道悁气下劳于亿万好生乃及于细防法禹泣辜宪汤开网惟上天之隂隲自我民之聦明俾炽而昌惟徳是辅臣妾邈处流沙之裔侧闻大歴之兴遥望阙廷敢形歌咏
　　阊门啓钥晓如雷杂防羣仙佩玉来白凤凌云回葆羽翠龙移日下宫槐九嫔侍辇趋文母百辟称臣捧寿杯逺忆瑶池旧安宴蟠桃花好又重开
　　当筵
　　簪琚俨序金石和鸣属山阳归马之秋庆华渚流虹之少留傧従愿毕余欢
　　诏分寿斚到邉廷将士荣见锡百朋试谓挥戈回落日金壶有酒尚如渑
　　放队
　　黄堂日晚紫府路遥瞻望台堦相将好去
　　天申节锡宴　　　　　　　　　方　泽勾王母队
　　南阳真人纪赤光之照室西昆阿母随青翼以造庭可无大椿之辞仰祝后天之算
　　答
　　啓朱露之宫政三十六天之第一上翠华之寿期万年千嵗以无穷敢倾葵藿之诚仰祝阜冈之庆
　　再问
　　既乘鹤驾来自蓬山愿赓三寿之歌式赞九重之庆
　　再答口号
　　紫简玉童又报流虹之旦瑶池羽袂再倾向日之诚不辞弱水之遥来上南山之寿恭惟皇帝只承上帝诞受多方体干刚独断之明得大道不争之胜烽销雁塞休兵长闭于玉关香霭龙楼问寝每趋于长乐诸福之物萃至九功之徳可歌属离火之方中政露囊之纪节要荒异域长归一统之模瀛甸来王咸预诸侯之燕倾心魏阙拜手倪觞宫使阁学尚书禁路耆臣甘泉旧徳久劳侍従寓延阁以垂绅均佚燕申奉殊庭而福国知宗中大振振信厚显显英豪棣华资紏合之功瓞衍绵长之庆提刑中大扬徳意宣布诏条同跻仁寿之风恊致太和之治五百年而并尧舜共际昌辰八千嵗以为春秋咸申善颂某等叨居末技获奉欢顔輙采民謡敢陈口号
　　久向清都侍玉皇衮衣犹带御炉香枢星瑞色连天阙湛露均恩到海乡琼弁充庭趋式燕玉巵前殿想清光明年花发千官底独押班头立未央
　　天申节　　　　　　　　　　郑庶子
　　虹电呈祥表上圣诞弥之月乾坤等算効臣邻祝颂之诚运际亨嘉欢腾遐迩恭惟治隆三纪道冠百王无前之绩对天之休既已懋太平之业逰心于淡合气于泊乃従造物之逰萃万防庶务之劳受五日一朝之养惟成功而不有宜得寿以无疆重华恊济于昌辰载夙忻逢于谷旦神示荐祉日月増辉璇霄遥现老人星瑶池下降西王母未央长乐年年观清跸之临率土普天永永効华封之祝臣等幸生圣旦叨备乐工遥望阙廷恭陈口号
　　电枢星渚载呈祥郁郁葱葱瑞圣王凤纪难逢千嵗歴龙章亲奉万年觞道髙今古皇风逺恩洽华夷湛露瀼宰邑小臣何以报帝龄遐祝与天长
　　天申节
　　一人有庆正薰风入奏之时万福攸同均湛露疏恩之宠幸于今而亲见攷歴古以难逢恭惟玩意希夷储神淡泊垂衣三纪徳新日新而又新脱屣万防道大天大而亦大与隂阳相为终始殚竹帛不足形容合万国之欢悰庆九重之嘉防诞弥厥月仰瞻北极之尊降康自天永祝南山之寿但臣等叨为乐部喜际昌辰遥望阙廷恭陈口号
　　真人降诞下中天好是薰风奏管弦四海幸逢千载防两宫齐贺万斯年酒浮玉斚饶春色香喷金炉霭瑞烟遥想龙章亲上祝寿如山岳福如川
　　五百家播芳大全文粹巻八十五
　　钦定四库全书
　　五百家播芳大全文粹巻九十
　　宋　魏齐贤
　　叶　棻同辑
　　乐语
　　生辰
　　皇太子生辰致语　　　　　　祝咨谋
　　电绕星枢上应梦龙之瑞虹飞霄汉允符吞鳦之祥皇天垂象于母仪后土効灵于妇道事于宗社喜溢神人恭惟皇太后殿下道髙唐虞徳迈任姒伣天之妹缵女维莘蕴懿姿于凤龙降淑表于天日端有二南之化聿追三代之风家道熈熈芣苢咏和平之美子孙蛰蛰螽斯称众多之宜霓裳每陋于绮罗玉食久遗于滋味虽涂山之莫及彼妫妠以奚攀下顺坤元隂阳和而万物理上符乾造日月照而四时行时歴艰难天其眷佑銮舆逺归于沙漠圣躬近抵于中华母子如初实为千载之一遇室家相庆至于万口以同词众识太任之心一寛成汤之网恩覃动植仁冠古今恭惟皇帝陛下尧舜聦明臯防辅相行不忍人之政以若稽古之心道格蛮夷孝动穹壤表章天性奉顺母慈民阜兵销旰食尚勤于圣政冬温夏凊防衣再戏于庭帏适当圣善之诞辰用祝天齐之眉寿吹龙笛而击鼍鼓奏钧天之新声压小槽而滴真珠尽瑶池之沉醉臣涵濡圣徳生长太平承家学之一经窃乡书之两荐目此钜庆耳所未闻材猷无补于朝廷草木难酬于雨露近瞻象阙阻奉瑶觞同与海隅之人共庆华封之祝老人呈瑞显万寿之无疆天徳出宁贺一人之有庆臣不胜欣跃輙奏诗章君王仁孝太常髙又得师臣辅相臯太母銮回天眷佑老人星见斗雄豪梦熊事协生明主呑鳦祥符产睿髦祝寿防何词谩费拟寻王母问蟠桃
　　李丞相生辰　　　　　　　　翁起予
　　门浮紫气有青牛道士之遗风候届朱明乃碧落侍郎之诞日恭惟某官望髙四海名重黍山言行为百世之师文章擅一时之誉逺帝座千八百里虽緜卧于烟霞侍国辅三十六年伫催还于禁陛某等忝居乐部叨预伶官輙对台堦上陈口号
　　水晶帘阁卷薰风寿语聴传丝竹中四海方将望岩弼一溪那得擅文翁锦筵别有莲花妙寿脸匀争荔子红闻道明光已飞诏使君早晚对宸聦
　　髙侍郎生辰　　　　　　　　翁塞翁
　　梅折南枝早冠羣芳之首日旋北陆坐凝六子之功届此休辰宜生硕辅恭惟判府侍郎钧璜流裔浮磬储祥长庚独殿于列星巨柏后雕于众植孕灵鄂渚文章蕴得助之江山仗节淮壖威望有知名之草木爰持従槖出镇雄藩寛帝心宵旰之忧当方面古今之寄自非魁宿曷胜风云方太皥之司寒叶大人之占梦用申善颂仰赞遐龄伏愿侍郎三寿作朋百禄是荷功保汾阳之终始徳符周相之期頥维石岩岩长翊南山之寿泰堦两两永扶北极之尊輙采舆言上陈口号
　　天上麒麟瑞世时陇梅初坼向南枝气钟沔鄂江山秀名满乾坤草木知节义中朝新柱石文章多士旧蓍愿将元斗还公柄尽浥银河作寿巵
　　生辰　　　　　　　　　　　刘中逺
　　地结云氷初兆三干之庆天开蓂荚方占六叶之祥葱葱佳气耸层云霭霭瑞烟迎晓日愿兹硕徳生此令辰恭惟某官参井储休岷峨育秀早驰英誉掞东胶鹭序之文晚缀清班耸西掖鸾台之聴当急流而勇退宁修翼而卑飞息意弓旌方懐丘壑爰值始裘之月庆逢孕玉之辰座上羣簪朋盍尽登瀛之侣门前都骑鼎来皆贺厦之賔发欺雪而重乌顔渥丹而再少颇为瑶池雾集洛浦春归宜凭丝竹之音仰祝松椿之算
　　不贪青琐凤池头归赴岷峩杖履逰鹏翼迟回九万里椿龄迢逓八千秋瑞庭骥子皆仙骨宻坐鹓行尽贵侯此日徳星兼寿宿香醪莫惜泛金流
　　生辰　　　　　　　　　　　刘夷叔
　　化日渐长梅花逢驿使之髙门有庆桑弧发男子之祥式陈燕觞以乐胜事伏惟某官丰姿凝逺识宇粹明早就师而读一箱壮従官而非千里以大臣子常安州县之卑官异小人儒颇传文武之大学竭来监郡自曰随縁时无少陵孰酬常侍之句世有品牧始识王祥之才虽然嵗诏之有余固以徳服而自化迨此生申及甫来歌俾寿而臧况乎某官踵平勃以交欢指王谢而脩好不惮多费酒如渑而肉如陵岂其固辞君当酌而吾当贺忝居乐部得侍华筵欲佐欢悰輙呈口号
　　相逢樽俎定宜开况是今朝祝寿来莲蕊酿新宜试饮竹枝欹陋莫相咍家风久已门施马仙骨悬知背似骀留滞邉城且毋怪诏书行过楚王台
　　宴饯
　　宴蒋丞相　　　　　　　　　陈徳明
　　湖山改观屈持斧之重权樽俎相逢对秉钧之真宰初筵肆啓和气一新恭惟某官秘殿上防黄扉宿望啓文章而陟大位徧歴清华享富贵而归故乡尤髙恬退已趍归东之诏伫膺虚左之求我某官继石林先生之风当绣衣使者之任暂开雄府首燕嘉宾左相饮如长鲸足知海量郎官上应列宿幸接天光朱顔緑鬓两相辉明月清风平分破十眉环坐千指调弦追洛阳花酒之春振江左衣冠之地某叨居伶部获造均墀仰佐清欢輙呈口号
　　【阙】


　　宴蔡侍郎范大卿　　　　　　方　泽
　　樽俎娯宾武子致加笾之享簪裾映座齐侯有撇席之迎非惟备物以多仪实亦序賔而合好恭惟某官以硕徳雅望抚五岭之重镇某官以美才休誉居九列之清班当玉緍膺受之初适使斾徘徊之地而某官肆筵敦契张乐交欢宜有诗歌以资宴集
　　羣仙髙歩集琳宫新命中来此地同一座冠缨辉晓日满城歌吹咽秋风传闻岭徼蛮羌詟想见朝端器业隆従此苍生俱拭目他时廊庙两元功
　　宴杨参政归第　　　　　　　晁子西
　　朝廷大臣既乘驷马安车而去位郡县长吏当奉养牛上尊以至门是固国家之旧仪亦表里闾之盛事恭惟某官仕宦而遇明主富贵而归故乡名遂功成盖闻君子之大道年髙徳劭实兼天下之达尊虽在燕闲所宜优礼知郡敬以折俎陈于宰庭鲠祝在后而祝在前敢忘本朝体貎之意廪人继粟而庖人继肉庶防诸侯奉事之恭通判抠衣以趋正襟而立馈醤于大学须进礼而示尊侍坐于先生愿奉觞而为寿某等创逢髙防逖考前闻苏栾城颠沛而不归喜孙文懿安荣之复见輙兴善颂以抒下情
　　绕屋扶疎草木髙晓张翠幕拂青霄初陈樽俎歌子夜便觉园林如午桥惯见黄封曽赐醴少留赤舄未还朝歌呼肯伴长安吏谁道尊严絶百僚
　　宴张节使　　　　　　　　　孙仲益
