<!-- { "loadSidebar": true } -->
    贞观之末，有昭庆大法师，魁岸堂堂，威仪肃肃，裂圆冠而焚俗制，横大帐而抗山谷。声若坻颓，辩均涛发。仲尼河目，飞电惊人；子贡斗唇，连环动坐。昂昂不杂，如独鹤之映群鸡；矫矫无双，状真龙之对刍狗。於时三蜀耆老咸相谓曰：“兴大道者，其在兹乎？”初袭羽裙，且莅真阳小观；才麾玉柄，已驰天下大名。寻而广汉士人固请法师为灵集观主，去长桑之故苑，临隐┍之新邱。经之营之，既雕既斩。银台中天而孤出，珠树匝地而丛生。同赤城之建标，有黄房之贞构。观中先有天尊真人石像，大小万馀区，年代寝深，仪范凋缺。沈沈宝座，积万古之埃尘；邈邈琼颜，被千龄之苔藓。法师睹斯而流涕曰：“不图先圣尊容，零落至此！”乃重趼即路，无永哀。栉沐几於四时，栖遑周於百舍。誓将崇辑事毕，然後寝食为期。乡曲争持钱物，竞施珍宝，费馀巨万，役不崇朝。还开紫翠之容，更表圆明之色。行益州刺史驸马都尉乔君，主婿懿亲，勋门盛族。任高方面，寄切西南。法师道叶半千，神疑正一，而至真福地。荒凉日久，不有上德，其谁振之？又表请师为至真观主，法师升堂慷慨，吐纳元科，摄齐嘹亮，分明紫诀。词峰□郁，触剑石以飞扬；义壑泉奔，横玉轮而浩荡。入其门者披烟雾於九天，闻其音者听咸韶於三月。由是户外之履，鱼贯江水；堂下之宾，鸿行关塞。黄老之学，复於今矣。
    则有王孙之党，都公之伦，名亚春陵，气高韩魏。裘玉剑，散圆庭以陆离；骥子银鞍，委山衢而沛艾。法师以兹众施，即於天宫後起大讲堂，并造长廊二十馀丈。琳堂郁其峙起，星闱忽以环周。仰{穴叫}{穴条}以嶙峋，下峥嵘以广朗。阴娥假道，窥玉女於南轩，阳乌回辔，青禽於北阁。又於观内铸铜钟一口，重七十斤，立石坛三级，周回一百步。悬黍玑於碧落，明月流光；建琼乳於元都，飞霜蓄韵。坛开锦砌，类江浦之澄霞；庭列瑶阶，疑昆邱之积雪。每至三辰法会，八景真游，霓裳荡耀魄之华，羽盖转风□之路。通天亘景，兼造化之全模；带鸟衔虹，连飞动之奇势。可谓德光而功济，道胜而名扬者也。
    前长史范阳公，一代羽仪，门倾四海。前长史谯国公，两朝肺腑，威动百城。并屈银黄，俱伸元素。法师雍容坐镇，啸傲行藏，虽郭先生之礼峻晋侯，蒙庄子之身轻梁相，不能尚也。若夫言出於口，龙骥所不能追；行成於心，王公所不能及。悲怀犭旬物，风雨晦而逾勤；苦节横秋，冰霜急而逾固。户居环堵，而岁计有馀；道周ㄗ稗，而日用无竭。双於学射灵山别立仙居一所，即至真之珠庭也。栽松莳柏，与月树而交轮；刻角雕甍，共星楼而接翼。苍郊却倚，犹太行之北登；锦肆前通，似灞陵之南望。华表千年之鹤，未见成都；津亭八月之龙，时归乡里。法师出家入道，三十馀年，弟子所得亲施，不可称量，尽入修营，咸供众用。见诸疾苦，便开五色之囊；遇彼饥寒，辄有千金之费。巾拂之外，馀无所留。凡所经过，洪济多矣。
    法师又於咸亨二年正月十八日寝疾之际，闻空中有声曰：“天上今欲相烦为玉京观主。”法师辞以至真功德未就，固请不得行。少选之间，所疾便愈。左右侍者，无不同闻。自是远近道俗，咸共惊嗟，曰：“天上知余不肖，将弃余矣！”
    上座监斋某等，并回流左映，策地景於丹田；浩气中升，养天倪於紫室。虽复同班玉籍，并列仙宫，每屈宗师之道，仍修弟子之敬，亦犹披衣缺，同德而相尊；□将鸿，比肩而相下。大弟子并仙庭十哲，道家童师，闭门炼火，陪啸父之高烟；卜肆驱筠，记壶公之远御。咸用辑琼台之坠典，正搴树之颓风。散在人间，敷扬道教。可谓庚桑畏垒，致大壤以匡时；范相鸱夷，行计然而济俗。佥曰：“吾师也，整万物而不以为义，利万代而不以为仁，逍遥乎有无之表，仿亻皇乎尘垢之外。”东郭顺子，无择存而不论；伯昏瞀人，御寇论而不议。岂使为山九仞，道不列於珠庭；筑馆三休，功未书於瑶版？下官迷方看博，邀赤斧於禺山；失路乘槎，问君平於蜀郡。汾阳处子，目击而言忘；汉阴丈人，德全而机谢。是用搜奇井络，题片石於灵邱，观艺协晨，见乘□之飞将。苍苍中野，同销地媪之魂；眇眇太初，独昧天师之化，其词曰：
    象帝之先，其谁之子？徒观其妙，莫究其始。果而勿代，为而不恃，强为之名，谓之道纪（其一）。
    太朴云季，孝慈已彰。邈邈帝祖，绳绳帝乡。曰神曰圣，为龙为光。千年受，万古称王（其二）。
    於铄帝唐，丕承天秩。道风吹万，元猷配一。五载乘□，三山礼日。荐璧延士，投金访术（其三）。
    地分舆井，城连剑阙。锦濑开霞，嵋峰吐月。白□舒卷，青山回没。菌阁香飞，桃源花发（其四）。
    紫宸高映，凡宫洞开。岩舒金碧，地起楼台。鹤飞龙度，鸾歌凤回。星雨交接，风烟去来（其五）。
    宝龟涵影，玉颜乃眷。神剑九光，华冠万变。日轩朝敞，□歌夕转。紫树琼钟，元坛竹院（其六）。
    伟与上士，昭哉至人！笙簧道德，粉泽人伦。汾阳处子，箕山外臣，遂荒白屋，奄有元津（其七）。
    玉扃将坠，金阶无主。草滋红壁，苔凝绣柱。式伫贤才，崇其矩。福庭霞焕，仙徒雾聚（其八）。
    缥缈四真，雍容十哲，俱升紫宇，并邀清节。松子排烟，焦君卧雪，辨□悬寓，神游朗彻（其九）。
    玉垒庭绅，珠乡胜践。钟鼎纷蔼，江山悠缅。薛县池平，莱州水浅。悬日月於鳌极，播天人於凤椽（其十）。
    ○郑太子碑铭
    若夫苍精授邑，载杓西邻之际；赤鸟告祥，方崇北面之尊。海内奔波，三分与二分交竞；寰中同会，七百与八百相符。故能安地轴之倾轮，补乾弦之落紊。如砥平道，诸侯遵卜洛之郊；似石磐基，宗子绍维城之固。大矣哉！周之有天下也。年将庆远，叶带枝繁。郑国桓公，宣王母弟。水双河济，泄□雨以开封；皋二成平，连古今而锡类。犬牙晋楚，鼎定齐秦。时遇斗蛇之馀，乍进牵羊之弊。虽地承负黍，国祚弥而无穷；天锡香兰，家风邵为逾远。
    太子寿者，康公之子，桓公之二十代孙也。聪明神智，晖映当时。涯清深，指鳖川而激量；璋特达，与龙略而齐光。因以运逢阳城，败我郑次，辛亥之岁，崩山荡岸。馁锐气於韩兵，降志辱身；钦盟符於晋血，邑封千户。官具百僚，今之寿城，斯其地也。享年七十八，薨於晋，葬於天陵南。灵原超忽，永深埋玉之悲；荒陇凄其，谁识生金之字？
    玉京观道士郑大量家长郑君，则合宗并太子之後，胜业孤扬，清晖竞远，逍遥林外，放旷烟霞。凝皓素於黄庭，养神气於元宇。以为霓旌扬汉，犹寻朽骨之灵；鹤驾停空，尚谒先人之墓。於是芟荒蔓，徙植延阴。丰碑下鹿卢，高坟疏马鬣。得青乌之旧地，临绛邑之新田。於是大唐总章元年岁次戊辰五月甲申之一日也。尔其表里山河，极目原野。九京以送其往，二水以流其恶。山岩霜雪，邀处子以同嬉，奋{已山}衣冠，侣群仙而共远。窥晋臣於泉路，依希夏日之光，思汉帝於□衢，仿佛秋风之咏。虽复相望绝代，固可气类同年。岂使素烈景风，清猷澹味，金石之美。堙灭而无闻乎？故式绍前范，传之永代。将日月以居诸，邈宇宙而长久。词曰：
    周封懿族，郑国开疆，始连高华，终带崇芒。东西橘徙，人物绛乡，萧条河曲，凭余荣阳。戎马生郊，兵车乱辙。众雄相竞，郡公未绝，烟尘四起，纵横四结。园寝成泣，Τ阳成血。家声已溃，出质而来。西光未谢，东府行开。乡关寂寞，城邑徘徊。三乡二鄙，风月池台。广阳已失，年其不朽，魄散东山，魂归北郏，披榛卜葬，分晋献绛。露泫仍泣，□屯即愁，川源遽徙，居处不留。源既号灵，城犹名寿。摧残剪树，零落为邱。碑失黄砻，铭摧白楸。猗欤积善，克昌後孕。凡灶九飞，清溪千仞。眷兹幽陇，清风丕振。勒石扬声，闻之陈信，左右原野，表里山河；析城王屋，汾川帝歌。新城树少，故绛人多，悠悠万代，见此如何？
    ●卷一百六十八
    ☆裴炎
    炎字子隆，绛州闻喜人。第明经，累迁黄门侍郎，调露二年同中书门下三品，进侍中中书令，封永清县男，进爵河东县侯。徐敬业兴兵，后议讨之。炎请太后归政，后捕炎送狱，斩於都亭驿。睿宗立，赠太尉益州大都督，谥曰忠。
    ○猩猩铭（并序）
    郦元长《水经注》云：“武平封县有兽曰猩猩，犭爰形人面，颜容端正。学人语，若与交言，闻者无不欷。其肉食之，穷年无厌，可以辟谷。”《淮南子》曰：“猩猩知往而不知来。”谓知人家往事，及祖父名位。阮云：“会使封，见邑人云，猩猩在山谷行，常有数百为群。里人以酒井糟，设于路侧。又爱著屐，里人织草为屐，更相连结。猩猩见酒及屐，知里人设张，则知张者祖先姓字，及呼名骂云：‘奴欲张我，舍尔而去。’复自再三相谓曰：‘试共尝酒。’及饮其味，逮乎醉，因取屐而著之，乃为人之所擒，皆获，辄无遗者。遂置槛中，随其所欲而饮之。将烹，里人索其肥者，乃自推托，泣而遣之。左太冲《吴都赋》曰：‘猩猩啼而就烹。’里人以饷封令，曰：‘何物？’曰：‘猩猩。惟与酒，兼之以屐，可以就擒尔。’西国胡人取其血染毳，色鲜不黯。或曰，若刺其血，问之：‘尔与我几许？’猩猩曰：‘二升。’果足其数。若加之鞭捶而问之，则随所加而得，至於一斗。弗如此，未肯顿输。”
    张荐孝廉，好古之士，於笥中出此图相示宾客。客览之曰：“悲哉此兽！何其愚也。”有僧去尘在座，谓诸宾客曰：“彼兽，兽也。夫何足云？窃见人而似之，会无悟矣。”四座引而问之，曰：“夫财色名利，溺人也。曷若猩猩好酒乎？爵赏禄位，羁人也。曷若猩猩爱屐乎？饕餮致祸，饰辞觊免者，曷若猩猩推肥乎？蕴利生孽，死而无悔者，曷若猩猩含血乎？子奚独悲此？”诸宾矍然改容而叹曰：“大哉，高人之言也！岂趋世利汨没名务者之所闻乎？”敬篆斯言，以为座右铭。其铭曰：
    尔形惟犭爰，尔面惟人，言不忝面，智不逾身。淮阴佐汉，李斯相秦。曷若箕山，以全吾真。
    ☆魏元同
