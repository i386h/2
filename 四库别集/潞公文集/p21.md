<!-- { "loadSidebar": true } -->
　　论监牧事【熈宁五年】
　　臣闻国之大事在祀与戎戎事之中马政为重河南诸监所入尚少渐増地利亦可自充如此则仰给度支者不多所收马课亦不少大率草马二万嵗收六骒为驹一万二千三嵗之中若失其半犹得六千疋驽良相参疋直十五千是嵗获九万贯此就小计之所得不少矣今若取一时浮浅之议则废之甚易他时却欲复祖宗之制则兴之甚难坊监廏库棚庌井泉官廨营房七八十年经营成就若废罢之后荡然一空却欲复之功费愈大如向时废罢茶法自后议欲复故而园户雕残塲屋破壊言者虽众竟不能复必若采废置之言即乞委详练故典素知马政臣僚博求利害而审处之利百则变乃无后悔臣縂领国马于今八年虽未及蕃息而颇究利害伏望圣慈裁察付外施行伏勅防
　　东平监天僖年曾废未几复置枉有费劳葢东平监地美且广大名两监遇水旱却寄牧东平棚庌甚寛冠絶诸监今闻首议废东平监东平既废即大名两监必难以存乞慎其始兼近覩蔡天申奏乞减河南牧地召人租佃亦乞只令河南牧使相度寛剰之田召人租佃牧课自赡免从度支供给
　　又贴黄
　　必若赋田与民俾出租利主事建言者务欲成就劳绩先以赏罚驱之不问地之肥瘠民之愿否悉使召佃出租时下便得酧奬不数年间租佃之户或退或逃或以灾伤为名嵗嵗巳閤如嘉祐中并代路散租收地事可验覆今来均租之官须满三年而课入如额者方得行赏即赏不滥矣
　　又贴黄
　　葢近时言事者率务更张各有趋向不虑后害后虽有害或文过饰诈或依倚营捄责亦勿及伏乞睿明照察
　　对圣问
　　臣昨因登对圣问为故王尭臣之子同老进状陈述其父至和三年为参知政事日与仁宗前曾与臣等乞立英宗皇帝为嗣谓臣必知其详臣即时畧记忆当时大概上奏续圣防令臣作一文字述当时事实进呈者臣记至和三年正月六日仁庙服药罢朝两月余是时以根本未立中外人情未安四月初仁宗圣体康宁始复御殿中书辅臣愿念正二月中禁中侍药忧虑百端尧臣乃与臣及刘沆富弼切议曰方今朝廷根本不可不早定以安人心时亦不暇与枢密院同谋亦不敢显言臣以尧臣久居禁近多知朝廷事因谓之曰必得贤嗣以厌人心尧臣曰岂不知养育于宫中者耶臣应之曰久在外任殊未悉宗室间事所谓育于宫中者外亦传之甚着而贤得非以实为名者兼臣不敢显言以指书于案尧臣复以指书案作阙下贯字臣等各言无易此矣至上前复奏得请此大事不可如常例退殿庐令堂吏书圣防刘沆曰沆欲袖纸笔于上前亲书翼日于垂拱殿呈进一两件常程文字臣等四人共奏春中仁庙服药时事中外人情非常忧恐葢为储副未立乃引西汉故事人主初即位建储今当以时立嗣以固根本臣等既叨辅相之重当任社稷之大计也乞赐开纳时仁宗渊黙寡言而欣然嘉奬曰知卿等尽忠然大事朕更熟思之臣等恐迁延不决乃再三论奏曰知臣莫若君知子莫若父料此重事陛下必素垂意兼常选贤者育于宫中计无易此【臣等不敢斥名欲仁宗自言之】仁宗虽渊黙而首肯之臣等拜贺且谢乞明谕圣防尭臣之语尤激切仁宗曰既是大事未可轻出翌日当尽议时五月恐圣体热仁宗初康复旰不便内侍尽前臣等且退是日晚臣等再聚议为翌日必得防且谓尭臣久居禁林敏于文诏请尧臣密作诏意欲进呈施行尧臣然之云归第乃密草诏意然未及示臣等曰此诏意尭臣不敢示人既登对复申前请如昨日之语时臣在御榻之左弼次之沆在右尧臣次之尧臣越次而奏曰愿陛下早定此议付外施行仁宗曰朕意既已定矣卿等无忧臣等既得此意防谓无疑矣时亦旰遂退是年八月臣等因枢密院阙官议于上前乞召韩琦充枢密使葢以琦忠义必能当重事仁宗可之自后继有议论未几臣得请判河南尭臣寻卒搢绅间多知其忠于国计臣所记忆当日之事大概如此今防圣问令臣条列之犹恐遗忘谨具进呈











　　潞公文集卷二十一
　　钦定四库全书
　　潞公文集巻二十二　　　宋　文彦博　撰奏议
　　论保马【熈寜六年】
　　诸州郡坊郭第四户县郭第三等乡村第二等以上户生计从容皆须养马以代徒步之劳其物力高则养马愈多此皆不待官中劝率召募固巳家有而户畜矣若先时更使等第畜马定以匹数须壮嫩及格尺者居常任民乗骑出入嵗时亦不得勾防烦挠一旦官中须要给以元契之直可旦暮而集人自乐输比之急暴而科买利害不侔矣以四等以上人户类出役钱所出役钱之多悉在上等人户今若蠲减上等租税则下等户所出不充頋役之用必见阙事民既知缓急必取马于民安得不家牧户畜以应一日之督责哉丁产薄法以三嵗一造今非其时又频嵗灾伤民流徙者众今若非时重造徒成搔扰若伺至丰年行之未晩
　　赴河阳陛辞日面奏
　　陛下忧勤庶政切于致治乃尭舜用心更愿陛下广开言路兼采博纳使下情上达收揽权纲无使权臣卖弄爵人于朝须协公议与众共之任官令久于任所职成败明着而后赏罚用人当兼取羣材同济时务若専任一才即朋党胶固者希时而并进孤忠自立者望风而敛退更望法天地简易之道守祖宗盈成之业使上下安静则不治而自治近时新进纎佞之人多是妄有更张兴作以为进身之术陛下今不采纳臣愚忠异时必当自验臣惟望圣明早悟即天下之福臣今朝辞赴任方曕恋轩陛更无劄子进呈伏恐有本任指挥事乞赐圣防
　　乞令诸路帅臣与副縂管同议邉事【熈宁六年】
　　朝廷毎差诸路副縂管所降宣命指挥凡事并与都縂管商量施行访闻近年以来逐路都縂管凡闗兵马公事及邉防机宜多是于经畧司安抚司一面行遣副縂管皆不预闻况本路都縂管如有邉事须合出兵或不能自行即遣副都縂管领兵出入若本司公事及邉防机宜素不预闻临事仓卒必不周详复又不素假以事权临时节制偏禆亦恐未甚仰服兼陜西诸路因康定中自铃辖巳下分定将官训练兵伍葢欲兵将相谙便于指踪号令然副总管实副大帅尽防诸将不曾分作次第将官亦闻近年以来副总管亦分作第一将即与偏禆一等事体益轻尤为非便今欲下逐路经畧安抚使都总管凡兵马公事及邉防机宜常须与副总管详熟同议亦不得别作一将却与铃辖都监等比所贵事体异于偏禆缓急倚以出兵可以节制诸将余依前后宣命指挥仍务协和各副朝廷任使之意
　　乞免夫役【熈宁六年十一月】
　　臣检会河阳逓年准勅差春夫赴郑州荣泽原武等县界开修河隄及去年差夫直赴开封府界白马县修隄功役地理遥逺人户供送褁费不易切縁本州诸县人户累年并值水旱灾伤民力疲困乞权免来年差往诸处春夫一次所贵民力不致失所谨具奏闻伏进止
　　又
　　臣检会河阳累据诸县人户陈状并值夏秋五料灾伤乞免向去一料春夫州司体量得人人户即日委是大段疲困已三次奏乞朝廷体念特免向去一料春夫及先权住来年一年变修石岸一百步所贵稍寛民力兼臣检会元初擘画改稍木岸作石岸一宗文字所相度官亦无大段利害只且畧依上言臣僚施行仍却于顺水不向着归岸每年变修一百步石岸显是不至急所差夫采石却甚劳苦若权住一年极无妨碍兼臣于十一月十二月两次被防赴济源祷雪祈雪所过河阳济源两县界以秋末至冬中久无雨雪田畴干旱种麦全少况此两县在本州稍为富庶尚乃村落萧然例有菜色若不减重役必不聊生以臣愚短固无仁恵可以下蘓疲瘵上寛宵旰惟是重叠力奏朝廷特赐体念矜恤伏乞检详本州前后三奏并臣今来劄子早降指挥取进止
　　乞罢河北预頋车牛【熈宁七年】
　　臣勘会本道所管八州内懐卫属河北西路近累准西路转运司牒准朝防逐将下合用大平车一百六十乗并牛畜于逐将所领军马住营州军预令民间结保承认遇兵行日量支雇钱随军前去民间闻之将谓官军不测便有举动颇亦惊扰况河北人户例有车牛乃是民间日用之物兼逐将所须车牛其数不多缓急或雇或差旦暮可集不悮军期乞更不须预令民间结保承认免致先有烦扰取进止
　　澶魏博州三将合用车牛东路转运司并不曾行下逐州必是别有擘划亦恐民间烦扰若遇兵行于民间雇倩车牛人情不敢避免即未明所出车牛之家至时更合备人力随行否此一事人情所惮如不用逐家人力随行亦乞明降指挥
　　乞免人户折变蚕盐钱【熈宁七年】
　　臣检会近准大名府牒为人户今嵗大段灾伤困乏其蚕盐钱只乞特许并免折变合纳见钱向去丰熟却令依旧已于六月二十九日具劄子申奏去讫至此未奉圣防今又据懐卫州状申逐县人户各为灾伤乞将蚕盐钱送纳本色见钱州司勘会今年夏税已系全放今体量得人户委系累年并值灾伤贫困不易所有蚕盐钱伏乞详酌指挥者臣勘会上件逐州府人户委实大段灾伤必是难以了纳切虑别致逃移欲望朝廷检详臣前奏及今来懐卫州所申事理早赐指挥许将人户今年蚕盐钱并免折变只令送纳见钱向去丰熟却令依旧折变所贵灾伤贫民易为了纳取进止
　　乞体探西北遣使相过事【熈宁七年】
　　臣见诸闗报探到事宜西人北虏遣使相过稍频深虏奸谋诡计以利相诱牵制邉兵乞令河东经畧司麟府军马司専委火山知军于下寨子常切体察西北遣人相过情状取进止
　　下寨子属火山军在西北两界之中内殿崇班燕复是火山军人有心力见在麟府守官可委之同察
　　乞严诫河北安抚司探报事宜【熈宁七年】
　　臣近累据雄霸州广信安肃军闗申到体探事宜并皆寻常闲慢事节兼久应验今来北界既频有生事不比常时乞朝廷严谕前项四州军及沿邉安抚司精选勾当事人比旧日优与物入深体探务要的当事宜不悮邉防准备取进止
　　论修楼橹事【熈宁八年】
　　河北平壤其城池楼橹之设尤严于他道凡遣使行邉所以督责于守臣按察之吏者必先焉夫岂以有事整完无事则废弛哉比者命安抚使以修完属郡之城壁周相其摧壊褊狭将易而新之使士民有以容兵械有以施诚善矣苟虑事计材趣期会于嵗月之顷无不完者此固足以代守国之险而严御戎之备也命方行而反令依仿制度造则熟材堆积葢藏于官舍之中以俟楼橹之大壊而易之未见其利也北京楼橹之当修者九百余所凡八千余间若欲概修于数月之间虽尽鸠天下之良工亦不可卒焉必就在次第而修作之旧材之中尚有可用者亦兼取焉然犹要之一二年仅可完矣今乃以成熟之材委积于虚闲之处敌来而后立患至而后兴无乃不及于事乎今若据楼橹见在区数内有痹下不及制度并欹侧朽者计其数且修其半仍间隔一座折一座所费城上不至遽然空缺年嵗之间便得周遍完备
　　神宗谘访诏【熈宁九年三月】
　　朝廷通好北国几八十年近嵗以来生事弥甚代北之地素有定封而辄起衅端妄求理辨比敕官吏同加按行虽图籍甚明而诡辞不服今横使复至意在必得朕以祖宗盟好之重固将优容敌情无厌势恐未已万一不测何以待之古之大政必询故老卿夙懐忠义厯相三朝虽尔身在外乃心罔不在王室其思所以待遇之要御备之方密具以闻朕将亲览付某
