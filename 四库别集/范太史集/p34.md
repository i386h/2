<!-- { "loadSidebar": true } -->
　　臣等伏以天下不幸大行太皇太后登遐陛下号慕哀毁孝性天至在廷闻者无不摧陨今将总揽庶政延见羣臣四方之民倾耳而听拭目而视此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也呜呼可不慎哉可不慎哉臣等乆备讲读职在论思首当献言以助万一陛下宜先诚意正心推广圣孝发为徳音行为仁政以慰答天下生民之望此在陛下加意而巳非有所难也愿陛下循其本而行之则其末可以无难昔周公以成王防弱故位冢宰治天下七年制礼作乐以致太平其功徳至隆周公既没成王追念周公之勲劳赐鲁以天子礼乐使世世祀周公以为非此不足以称周公之徳也成王所以报周公如此故天下莫不归心汉大将军霍光尊立宣帝霍光既没宣帝亦以天子之礼帝始亲政事又思报大将军功徳夫周公霍光皆人臣也有非常之功故成王宣帝皆报以非常之礼而况太皇太后英宗之配神宗之母陛下之祖母有大功扵宗庙社稷有大徳扵亿兆人民扵陛下之恩与天地无极岂人臣之比哉然则今陛下所宜先者莫如报太皇太后之徳也自仁宗以来三后临朝皆有大功章献明肃之扵仁宗慈圣光献之扵英宗鞠育扶持勤劳囏难亦未得如太皇太后之扵陛下也元丰之末神宗寝疾已不能出号令陛下年始十岁太皇太后内定大防拥立陛下储位遂定陛下之有天下乃得之扵太皇大后也听政之初诏令所下百姓无不欢呼鼓舞自古母后多私外家惟太皇太后未尝有毫发假借族人不唯族人而巳徐王魏王皆亲子也以朝廷之故疎逺隔絶魏王病既殁然后一往太皇太后疾已革然后徐王得入进退羣臣必从天下人望不以已意为喜怒赏罚故至公无私之徳虽匹夫匹妇之口亦能道之临朝九年未尝少自娱乐焦劳刻苦以念生民所以如此岂有他求哉凡皆为赵氏社稷宗室宗庙専心一意以保佑陛下也故身当其劳苦而使陛下享其安逸昔章献明肃时亲党多侥幸滥恩仁宗既亲万几不免厘革故小人不能无怨今太皇太后自临朝以来左右请求一切拒絶内外肃然葢以朝廷不可无纪纲故身当其怨而使陛下坐收肃清之功陛下如欲报太皇太后之徳莫若循其法度而谨守之祖宗以来惟以徳泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然而仁宗圣性寛裕不忍拒人内防滥恩其后亦比比而有惟太皇太后严正至静不可干犯故能外斥逐奸邪以清朝廷内裁抑侥幸以肃宫禁九年之间终始如一故虽徳泽深厚结扵百姓而小人怨者亦不为少矣今必有小人进言曰太皇太后不当改先帝之政逐先帝之臣此乃离间之言陛下不可不察也当陛下嗣位之初太皇太后同听政中外臣民上书者以万数皆言政令有不便者太皇太后因天下人心欲改故与陛下同改之非以已之私意而改也既改其法则作法之人及主其法者有罪当逐陛下与太皇大后亦以众言而逐之其所逐者皆上负先帝下负万民天下之所雠疾众庶所欲同去者也太皇太后岂有憎爱扵其间哉顾不如此则天下不安耳惟陛下清心照理辨察是非斥逺佞人深拒邪説有敢以奸言惑圣听者宜明正其罪付之典刑痛惩一人以儆羣慝则帖然无事矣陛下若稍入其语不正其罪则恐奸言邪説继进不已万一追报之礼小有不至此扵太皇太后圣徳无损而扵陛下孝道有亏必大失天下人心陛下岂不见司马光以公忠正直为天下所信服陛下与太皇太后用以为相海内之人无不欣悦光没之日无不悲哀乃至茶坊酒肆之中亦事其画像光所以得人心如此者为其能辅佐陛下与太皇太后功及天下也以光之功比之太皇太后止是万分之一而百姓思之如此而况太皇太后有天地之恩扵陛下有父母之徳扵生民四海爱戴思慕无穷陛下若听小人谗説或追报有所不至或轻改其政事岂不大失天下人心乎人心离扵下则天变见扵上陛下虽欲为善以救之改过以补之亦无及矣孝者万行之本本既不立则其余何足观焉夫小人之情非为朝廷之计亦非为先帝之事皆为其身之利也日夜伺欲逞其憾者乆矣今太皇太后新弃天下陛下初揽政事乃小人乗间伺隙之时也故不可不预防之此等既上悮先帝今又欲复悮陛下天下之事岂堪小人再破壊邪臣等恭闻陛下自太皇太后寝疾朝夕不离左右躬亲药膳衣不觧带忧瘁泣涕形扵顔色自遭变故以来哀慕毁瘠中外具闻丧服之礼务从至隆又下诏发扬太皇太后盛徳推恩髙氏此大孝之极也至亲之际无所间然然而臣等犹言及此者窃以小人众多恐置陛下扵有过之地也如臣等所言虽万万无之然不敢不虑扵未然或有纎芥流闻扵外则臣等上负陛下不先言之罪大矣不胜忧国爱君之至唯陛下深留圣思取进止
　　贴黄臣等伏见英宗即位之初小臣中有张唐英者上慎始书预言不宜追尊濮王近臣中唯司马光先言之其后建议者上误英宗追尊濮庙举朝皆以为不可朝廷虽尽逐台諌而言者不息英宗终不能夺众论圣意但悒怏而已及神宗即位深悔英宗不从众言遂擢张唐英为御史而司马光大被信任今小人进言臣等固未知其有无然不敢不预言者亦虑朝廷既有其端则忠正之士必争论不已不唯上挠圣懐亦使天下闻而不平人心一离不可复收陛下他日追悔无及臣等忧惧危栗实在扵此唯陛下深察
　　第二劄子【二十三日】
　　臣窃惟太祖受天眷命刬革五代之乱栉风沐雨为子孙立万世之基太宗平一海内守之以文由真宗至扵神宗皆致太平海内晏安百三十有四年虽三代之盛未有如此其乆者也自古创业之君起扵细防身歴囏难亲履勤劳先有功及民然后享天下之奉故失之者常少守成之主生扵深宫不歴囏难不履勤劳无功及民而享天下之奉故失之者常多是以古人有言创业非难守成为难葢危亡必起扵治安祸乱必生扵逸豫也今陛下承六圣之遗烈守百三十四年之大业当思天下者祖宗之天下不可一日而怠人民者祖宗之人民不可须臾而忘百官者祖宗之百官不可私非其人府库者祖宗之府库不可用非其道常自抑畏儆饬圣心一言一动如祖宗临之在上质之在旁则可以常享天下之奉而不失矣自元丰之末时运囏厄先帝早弃天下陛下嗣位幸頼先太皇太后以大公至正为心罢王安石吕惠卿等所造新法而行祖宗旧政故社稷危而复安人心离而复合乃至契丹主亦与其宰相议曰南朝専行仁宗皇帝政事可敕燕京留守使戒邉吏守约束无生事陛下观敌国之情如此则中国人心可知也先太皇太后日夜苦心劳力以为陛下立太平之基九年之间安静无事巳有成效陛下但由此以持循之则成康之隆不难致也臣愿陛下守之以静毫髪无所改为恭巳以临之虚心以处之诏左右大臣动必循守祖宗法度陛下躬揽扵上谘诹善道察纳谠言则羣臣邪正万事是非必皆了了扵圣心矣夫水所以能照毛髪而物无所隐其形者至平也镜所以能鍳妍丑而人无所遁其迹者至明也水所以能平镜所以能明者至静也使水镜自动则虽山岳不能见也人心亦然唯至公可以见天下之私唯至正可以见天下之邪唯至静可以见天下之动荀卿曰虚一而静谓之清明圣人清明烛理生扵心之虚一也陛下何不观先太皇太后自英宗神宗时不出房闼未尝知天下之事一旦临朝所行之政上当天意下合人心其故何哉唯至公至正至静而已夫小人之情専为私故不便扵公専为邪故不便扵正専好进故不便扵静唯欲人君多所作为朝廷多所变动则已有所希冀扵其间矣若朝廷守静上下各安其分则小人何所望哉今陛下既亲万几小人必欲有所动摇而懐利者亦皆观望臣愿陛下上念祖宗之囏难先太皇太后之勤劳痛心疾首以听用小人为刻骨之戒守元祐之政当坚如金石重如山岳山岳可移圣政不可改也金石可毁圣心不可变也使谗邪者不能进説观望者亦皆革心则自今以往朝廷清明必日胜一日岁胜一岁矣陛下如以臣言为然乞因大臣奏事之时明示以圣意所向使中外一心归扵至正则天下幸甚臣乆侍帷幄不敢自同扵众人恐有奸言邪説惑误天听故近与苏轼先事上奏必防省览陛下圣学稽古不必逺师前世之事唯是仪刑仁宗法则太皇太后使天下熈熈然至扵昆虫草木各安其生则臣之志愿也不胜区区之愚取进止
　　议諡状【十月十日】
　　右臣伏闻大行太皇太后拟谥曰宣仁圣烈臣恭以先太皇太后极功全徳保佑皇家光越前人冠映千古虽究尽谥法不足以形容盛美上副陛下孝思欲报罔极之意臣窃懐愚见不敢不言谨案谥法聪明睿智曰献若以献字易烈字则功烈可从而知又明肃太后上二字曰章献慈圣太后下二字曰光献今谥先太皇太后下二字若曰圣献则扵称号尤美伏望圣慈更与大臣详酌以慰答神人之望谨録奏闻
　　旌孝劄子【十四日】
　　臣先修神宗皇帝实録伏见元丰六年资州奏资阳县民支渐扵熈寜中丧母累年始克因庐墓侧日三时号慕肘行膝歩自负土起坟初有双白雀徘徊松上明年有一狸驯坟侧观渐上土又明年夏毎当午培坟日色炎盛輙有隂云蔽覆即遇霖雨方负土时亦暂霁止又有异乌一目如丹至渐哭常悲鸣向渐夜有二狐狸呼绕如廵警之状乆之有乌羣集内一白乌独日至渐培坟处囘旋后又有五色雀万余随渐行哭十日而去渐已年七十毎号恸涕泪如雨日唯食脱粟饭不盥手濯足所衣苴麻至烂碎须髪亦皆断乱见者为之恻楚所居邻人勾氏之子自娶妻即弃其亲不养观渐至行因夫妇感恸即日迎其亲还舍朝夕侍奉不少懈渐精诚格物诸祥屡至变其里俗乞旌赏之诏赐粟帛臣今因修正史再牒资州防问支渐事迹恐有未尽及要见本人存亡据资州今年七月囘申资阳县追到支渐取问渐见年八十与妻阿王同岁夫妻各无疾恙渐自培坟三年归家后扵元祐五年内白髪退落再生黒髪及四齿已落复生今身体轻健二时饮食如旧臣窃谓支渐以匹夫行孝能感天佑助报以夀考康寜之福在扵朝廷理宜奬劝况在先帝巳赐粟帛付之史官今渐八十尚存伏望圣慈特授渐一长史助教或更优与名目旌其至行可以激励风俗有补孝治之化取进止
　　举学官劄子【十一月十一日】
　　臣伏见左奉议郎石景畧左宣徳郎李瑺新知防州奉节县事杨彭皆有文学履行为士大夫所称伏望圣慈特差充内外学官一次以待任使取进止
　　论召内臣劄子
　　臣近闻陛下召内臣十人而李宪之子亦在其中又召数人而王中正之子亦预其数中外之人以至民庶无不籍籍私议深以为忧皆言执政大臣不能固执置陛下扵有过之地自今更有大扵此者骤加召用必骇众听若大臣又不能固执则是朝廷全无纲纪公议遂废其扵圣徳为损不细何者陛下初亲庶政今方逾月四海之人倾耳属目未尝闻行一美政访一贤臣先进用内臣如此众多必谓陛下私扵近习人心一失不可复收虽家至户説无以自觧臣窃为陛下惜之伏望圣慈更加审虑特赐追改以安中外之心取进止









　　范太史集巻二十五
　　钦定四库全书
　　范太史集巻二十六　　　宋　范祖禹　撰奏议
　　论邪正劄子【元祐八年十一月十六日崇政殿进呈奉防留中】
