<!-- { "loadSidebar": true } -->
　　古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民嵗不过三日千里之内自给千里之外各置贡职而已故天下家给人足颂声并作至高祖孝文孝景皇帝循古节俭宫女不过十余廏马百余匹孝文皇帝衣绨履革器亡雕文金银之饰后世争为奢侈转转益甚臣下亦相放效衣服履绔刀劒乱于主上主上时临朝入庙众人不能别异甚非其宜然非自知奢僣也犹鲁昭公曰吾何僣矣今大夫僣诸侯诸侯僣天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥【师古曰三服官主作天子之服在齐地笥盛衣竹器音先似反】方今齐三服官作工各数千人一嵗费数钜万蜀广汉主金银器嵗各用五百万三工官官费五千万【师古曰三工官谓少府之属官考工室也右工室也东园匠也上言蜀汉主金银器是不入三工之数也】东西织室亦然廏马食粟将万匹臣禹尝从之东宫【师古曰从天子往太后宫】见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不为犬猪食人至相食而廏马食粟苦其大肥气盛怒至乃日步作之【师古曰日日行步而动作之以散充溢之气】王者受命于天为民父母固当若此乎天不见邪武帝时又多取好女至数千人以填后宫及弃天下昭帝幼弱霍光専事不知礼正妄多臧金钱财物鸟兽鱼鼈牛马虎豹生禽凡百九十物尽瘗臧之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言【师古曰不能自言减省之事】羣臣亦随故事甚可痛也故使天下承化取女皆大过度【师古曰取读曰娶】诸侯妻妾或至数百人豪富吏民畜歌者至数十人是以内多怨女外多旷夫及众庶埋皆虚地上以实地下其过自上生皆在大臣循故事之辠也唯陛下深察古道从其俭者大减损乘舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廏马可亡过数十匹独舍长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娱乐而已也故诗曰天难谌斯不易惟王上帝临女毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心【天子纳善其忠乃下诏令太仆减食谷马水衡减食肉兽省宜春下苑以与贫民又罢角抵诸戏及齐三服官迁禹为光禄大夫】
　　谷永谏微行宴饮【成帝永始二年迁凉州刺史奏事京师讫当之部时有黒龙见东莱上使尚书问永受所欲言永对云云】
　　臣闻王天下有国家者患在上有危亡之事而危亡之言不得上闻如使危亡之言辄上闻则商周不易姓而迭兴三王不变改而更用夏商之将亡也行道之人皆知之晏然自以若天有日莫能危是故恶日广而不自知大命倾而不寤易曰危者有其安者也亡者保其存者也陛下诚垂寛眀之听无忌讳之诛使刍荛之臣得尽所闻于前不惧于后患直言之路开则四方众贤不逺千里辐凑陈忠羣臣之上愿社稷之长福也汉家行夏正夏正色黒黒龙同姓之象也【张晏曰夏以建寅为正万物在地中色黒今黒龙见同姓象也】龙阳徳由小之大故为王者瑞应未知同姓有见本朝无继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也【师古曰处谓断决也】元年九月黒龙见其晦日有食之今年二月已未夜星陨乙酉日有食之六月之间大异四发二而同月三代之末春秋之乱未尝有也臣闻三代所以陨社稷防宗庙者皆由妇人与羣恶沈湎于酒书曰乃用妇人之言自絶于天四方之逋逃多罪是宗是长是信是使诗云燎之方阳宁或灭之赫赫宗周襃姒烕之【师古曰小雅正月之诗烕亦灭也言火燎方盛宁有能灭之者乎而宗周之盛乃为襃姒所防怨其盛也烕呼恱反】易曰濡其首有孚失是【师古曰未济上九爻辞言耽乐无节饮酒濡首有信之道于是遂失也濡湿也】秦所以二世十六年而亡者养生泰奢奉终泰厚也二者陛下兼而有之臣请略陈其效易曰在中餽无攸遂【师古曰家人六二爻辞餽与馈同馈食也言妇人之道居中主食逊顺而已无所必遂】言妇人不得与事也【师古曰与读曰豫】诗曰懿厥悊妇为枭为防乱匪降自天生自妇人【师古曰大雅瞻卬之诗懿美也悊智也言幽王以悊妇为美实乃为枭防也妇谓襃姒也枭防恶声之鸟故以谕焉又言此祸乱非从天而下以宠襃姒之故生此灾耳】建始河平之际许班之贵倾动前朝【师古曰许皇后及班婕妤之家】熏灼四方赏赐无量空虚内臧女宠至极不可上矣【师古曰上犹加也】今之后起天所不飨什倍于前【如淳曰谓赵李本从甲贱起也】废先帝法度听用其言官秩不当纵释王诛骄其亲属假之威权从横乱政【师古曰从子用反横胡孟反】刺举之吏莫敢奉宪又以掖庭狱大为乱阱【师古曰穿地为坑阱以拘系人也乱者言其非正而乂多也】榜棰防于炮烙【师古曰防痛也炮烙纣所作刑也膏涂铜柱加之火上令罪人行其上辄堕于炭中笑而以为乐防千感反】絶灭人命主为赵李报徳复怨反除白罪建治正吏【师古曰反读曰幡罪之眀白者反而除之吏之公正者建议劾治也】多系无辜掠立迫恐【师古曰掠笞服之立其罪名】至为人起责分利受谢【师古曰言富贾以钱假托其名代为之主放与他人以取利息而共分之或受报谢别取财物】生入死出者不可胜数是以日食再既以昭其辜王者必先自絶然后天絶之陛下弃万乘之至贵乐家人之贱事厌髙美之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂会饮醉吏民之家乱服共坐流湎媟嫚溷殽无别闵免遁乐昼夜在路典门户奉宿卫之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以眀王爱养基本不敢穷极使民如承大祭今陛下轻夺民财不爱民力听邪臣之计去高敞初陵捐十年功绪改作昌陵反天地之性因下为高积土为山发徒起邑并治宫馆大兴繇役重増赋敛徴发如雨役百干谿费疑骊山靡敝天下五年不成而后反故又广盱【晋灼曰盱大也】营表发人冡墓断截骸骨暴扬尸柩百姓财竭力尽愁恨感天灾异屡降饥馑仍臻流散宂食餧死于道以百万数公家无一年之畜百姓无旬日之储上下俱匮无以相救诗云殷监不逺在夏后之世愿陛下追观夏商周秦所以失之以镜考已行有不合者臣当伏妄言之诛汉兴九世百九十余载继体之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发眀圣之徳昭然逺寤畏此上天之威怒深惧危亡之徴兆荡涤邪辟之恶志厉精致政専心反道絶羣小之私客免不正之诏除悉罢北宫私奴车马媠出之具克已复礼毋贰微行出饮之过以防迫切之祸深惟日食再既之意抑损椒房玉堂之盛宠【师古曰椒房皇后所居玉堂嬖幸之舍也】毋听后宫之请谒除掖庭之乱狱去炮烙之陷穽诛戮佞邪之臣及左右执左道以事上者以塞天下之望且寑初陵之作止诸缮治宫室阙更减赋尽休力役【师古曰阙亦谓减削之更谓更卒也】存卹振捄困乏之人以弥逺方【师古曰捄古救字也弥安也】厉崇忠直放退残贼无使素餐之吏久尸厚禄以次贯行固执无违【师古曰贯聮续也谓上所陈众条诸事宜次第相续行之不当更违异也】夙夜孳孳屡省无怠旧愆毕改新徳既章纎介之邪不复载心则赫赫大异庶几可销天命去就庶几可复社稷宗庙庶几可保唯陛下留神反覆熟省臣言臣幸得备邉部之吏不知本朝失得瞽言触忌讳罪当万死【成帝性寛而好文辞乂久无继嗣数为微行多近幸小臣赵李从微贱専宠皆皇太后与诸舅夙夜所常忧至亲难数言故推永等使因天变而切諌劝上纳用之永自知有内应展意无所依违每言事辄见答礼至上此对上大怒卫将军商密擿永令发去上使侍御史收永敕过交道廏者勿追御史不及永还上意亦解自悔眀年徴永为大中大夫迁光禄大夫给事中】
　　谷永论微行宴饮【元延元年为北地太守时灾异尤数当之官上使卫尉淳于长受永所欲言永对】
