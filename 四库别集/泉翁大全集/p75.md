<!-- { "loadSidebar": true } -->
　　嘉兴屠君文厚以御史擢宁国府太守，且行，问治理於甘泉子，且曰：「吾兄弟三人者，皆门下士也。幸不鄙而惠教焉。」甘泉子曰：「子於吾，义分旧矣。况又贤而恭勤，虚以受善，吾敢有爱於言乎？」曰：「愿闻其言所以治。」曰：「遂尔生，复尔性，而治道毕矣。」曰：「如斯而已乎？」曰：「遂尔生，复尔性，虽措诸天下而可也，况一郡乎！」曰：「何谓遂尔生，复尔性？」「今夫民物者，同得天之生，同受天之性者也。故遂生者，匪直遂彼之生，遂尔之生也；复性者，匪直复彼之性，复尔之性也；是故物我一体矣。书曰：『痌?乃身。故一夫不获，则曰：时予之辜。』若己推而纳之沟中。尽其性，则能尽人之性，能尽人之性，则能尽物之性，可与赞化育而参天地。然则谓之曰『尔生』、『尔性』，不亦宜乎！」曰：「其道安在？」曰：「道二，养与教而已矣。是故非养曷教矣！非教曷养矣！孟子：『制其田里，薄其税敛，仰足以事父母，俯足以育妻子，然后驱而之善，故民之从之也轻。』宁国为京畿四辅之地，自抚巡之外，无藩臬相制之烦，无宾客往来迎送之勤，宛若古诸侯之国。位如彼其尊矣，权如彼其专矣，又为我圣祖渡江始用武之地，诏尽蠲其租税之入，民有衣食之饶，地无游丐之子，官免催税之毒；是田不改辟矣，税不改薄矣，民不改足矣，上不改惠矣。屠君之往也，第因其衣食之足而教之礼义，俾收其田税之入，各率尔妻子，各养尔父母，人人亲其亲，长其长，而化行焉。是四境之民，遂尔之生，复尔之性，而治道毕矣。夫今之人心即古之人心也，子无曰：『古之循良不可复为也。』」乃因其僚俞君、张君、十三道诸贤之请，书以赠之，且以属望而俟其成焉。嘉靖八年夏五月　　日 
　　
　　赠廷尉石?林先生应召北上序 
　　
　　嘉靖八年夏五月，南京大理寺丞莆田林子以吉拜大理右少卿之命，赠行诗文且盈轴矣。林子谓寺副陆子伯载曰：「何如得甘泉先生一言？先生知我者也。」伯载以告甘泉子，甘泉子曰：「久矣！吾之讷於言也。吾有言乎哉？」曰：「虽然，必得先生一言，以利於行。」曰：「吾有二言乎哉？夫言，一而已矣。」曰：「何谓一言？」曰：「公。反公为私，私为官、为反、为内、为货、为来。五[者，皆人]也。故吕刑曰：『五过之疵，其罪惟均。』公为明、为清、为中、为审、为敬，五者皆天也。故吕刑曰：『其审克之。』又曰：『惟敬五刑，明清於单辞，罔不中听狱之两辞。』夫君子去五私存五公者，而天下之讼理矣。夫廷尉者，天下之平也。是故公则平，平则和，和则泰，泰则上下交通，是以刑罚中，礼乐兴，天地位，万物育，休征至，鸟兽格，天下太平而治化毕矣。吕刑曰：『惟克天德，自作元命。』夫天德者，天之德也；天之德也者，天之所为也；[无]有作好，无有作恶。天之所好者好之，天之所恶者恶之；天之所生者生之，天之所杀者杀之；天之所为也。为天之所为者，天理也，天德也。是故明君在上，上与天[主]之，贤相在下，下与天[辅之。上与天主之]，故左右曰可[杀，勿听]，卿大夫曰可杀，勿听，国人皆曰可杀，然后察之，曰：『国人杀之，天杀之也；非以我杀之也。』下与天辅之，故君曰可生，勿从，左右曰可生，勿从，卿大夫皆曰可生，勿从，国人皆曰可生，然后察之，曰：『国人生之，天生之也。非以我生生之也。』是之谓去五私，行五公，是之谓天德，是之谓自作元命，元命作自我，我即天矣。非心与天一，神武而不杀者，孰能与於斯！今石?之往也，持其公正不私之心，扩其天德配命之学，不求同人而求同天，不求同俗而求同命。然则石?之盛德大业，将垂於无疆矣。吕刑曰：『哲人惟刑。』无疆之辞，石?以之。」己丑夏五月二十日 
　　
　　送大廷尉葛两溪先生得请致仕还乡序 
　　
　　徂岁己丑之夏，南京大理卿两溪葛先生被召命而北，甘泉子贤之，赠焉。其诗有曰：「两溪似溪水，澄然清且平。」两溪先生曰：「吾非能尔也。吾愿学焉。吾以学溪之清，可乎？」曰：「可。清则明，明故能照物。」「吾以学溪之平，可乎？」曰：「可。平则公，公则能溥物。是故能照物则妍蚩莫逃其形，而是是非非，曲曲直直，庶物以不冤矣。能溥物则惨舒不枉其情，而轻轻重重，生生杀杀，天下以称平矣。」两溪先生既为大理三载，遇是非曲直之纷沓焉，则曰：「吾何知焉？吾知守吾清耳。」遇重轻生杀之疑议焉，则曰：「吾何求焉？吾求守吾平耳。」故是非曲直重轻生杀之疑议者、平反者，各各得其理矣。人皆曰：「廷尉，天下之平也。」两溪先生曰：「吾既已学溪之清矣，不有挠之而浊者乎？吾既已学溪之平矣，不有激之而倾者乎？且溪也有常长而不消者乎？一长一消，道之常也。是故天道亏盈而益谦，地道变盈而流谦，人道恶盈而好谦，天地且然，而况於人乎？今嗣子木也则又忝副宪於东藩矣，可不以盈满为惧乎？吾以学溪之消长矣。」乃上疏陈乞，帝俞允焉。两溪先生於於焉昼锦而归其乡，士大夫皆啧啧焉叹其旅力之未愆而遗荣，以委其余福於后之人也，似水之智矣。於是大理卿佐戴公、周公、张公以告九卿之彦，造甘泉子，请文以荣其归，以甘泉子尝知公於南都也。辛卯闰六月十二日 
　　
　　赠奉常毅庵黄先生致仕归南海诗序 
　　
　　嘉靖八年，南京太常寺少卿毅庵黄子上疏自陈求去，诏许之，致仕而归。或曰：「毅庵子怿然矣乎？」甘泉子曰：「何为而不怿然也？自昔毅庵子之迁，於兹二年矣，语於人，必曰『吾老宜退』，曰『吾老宜退』。则诘之曰：『子年五十，未宜称老，而动辄言退，何也？」曰：「子知吾来日之多寡乎？」曰：「否。」曰：「子既未知吾来日之多寡，又焉知吾年之老少乎？且吾素性直而有逸口，国武子好尽言以昭人之过，且将见杀，吾以是怵焉，则何为而不归？」吾以是知毅庵子之得归，殆所谓求仁而得仁也，何不怿然之有？他日，黄子与吕子过新泉而语焉。黄子谓甘泉子曰：「好尽言以昭人之过，国武子所以见杀，吾戒之，吾欲谨言，何如？」甘泉子曰：「善哉问也，善哉问也。夫言，心声也，由中出者也。子欲谨言，孰若谨心？谨心者，存仁也。心存故言不放，言不放故心愈存，而仁在我矣。仁在我，则语默进退又安往而不洒然乎！语曰：『仁者其言也讱。』岂小小也哉！」黄子曰：「善哉存心！盍为我书之以为规乎？」甘泉子曰：「善。然而书诸言，不若书诸心，书诸心，是故心愈存而言愈谨，故不言而信，心愈存，故不动而敬。」毅庵子与予为布衣交，同舟而北，吾知之，天禀刚直，言不匿其心，其归也，将与我进进於此矣乎！於是卿彦之在南都者，黄、唐、吴、诸君辈合乡里十余人，为诗歌赠之，请予书其说以序诸首。 
　　
　　宣城陈氏族谱序 
　　
　　甘泉子守南雍，宣城陈生大林从游观光馆，问学而归。厥既三载，复拜於新泉精舍而言曰：「林也领吾师体认天理之教，归与族人服之，不犯有司者既二年矣，家有千口，皆受夫子罔极之恩也。林修家谱，愿夫子序其端以终教焉。」甘泉子曰：「大哉子之志乎！其知立人之道乎！」夫自宗法坏则伦理紊，伦理紊则爱敬衰，爱敬衰则仁义灭，仁义灭则人道不立矣。夫立人之道，曰仁与义而已。仁义之道，理一分殊而已。故理一分殊之道莫先於家，莫明於谱也。谱作则纵而观之，由吾子侄而吾兄弟、而吾伯叔考、而吾祖、而吾曾祖、而吾高祖、以及於始祖焉，其同气而理一矣，宁忘爱乎！自其错而观之，由吾子侄之子、而吾兄弟之子、而吾伯叔考之子、而吾祖之子、而吾曾祖之子、而吾高祖之子、以及於始祖之所出焉。尊尊亲亲，其义异而分殊矣，宁忘敬乎！知一本而爱，则知所以为仁；知分殊而敬，则知所以为义。仁义尽则家道正，家道正则教化行，教化行则风俗厚，风俗厚则天地位万物育，而人道立矣。谱之义不既大乎！且吾有生之谱也，亦既知世有文人矣。在唐与昌黎齐名者，有商祖焉。在宋与晦翁同榜者，有天麟祖焉，为贤州守者，有隆祖焉，为名进士者，有应庚、应申祖焉。若文溪祖恕不仕胡元之朝，若西村叔祖　甘死靖[内之难。若显祖]之筑城修堡以卫乡人，若[进祖之]修立家[法以]训子[孙]，若素庵考之事父惟谨。或以孝称，或以忠显，或以勇闻，或以文学著，衣冠烨奕，阅世有光。林也达理一分殊之道，而又率乃考之孝慕，乃祖之忠奋，丕显祖之勇，文之以商、麟、庚、申公之文学，一恪遵於晴林之家法焉，则亦可以成人矣，则亦可以齐家矣，则亦可以敦教化、善风俗矣。达而位育，不外是矣。夫然后无忝厥祖，夫然后可以贻厥孙谋。诗曰：「聿修厥德。」传曰：「君子创业垂统，为可继也。」生其勉之，庶无愧於斯谱矣。嘉靖八年秋七月廿四日据嘉靖八年本补字 
　　
　　赠休宁大尹彭君之任序 
　　
　　嘉靖八年仲秋中，石溪彭子时可以进士尹休宁。甘泉子闻之曰：「休宁之政治，其有成乎！」或曰：「曷为其然也？然则彭子有智乎？」曰：「有。然智可以察民，而不可以孚民也。」曰：「彭子有能乎？」曰：「有。然能可以理民，而不可以化民也。」曰：「彭子有才辩乎？」曰：「有。然才辩可以折民，而不可以□民也。孚而化之，以入民之□□[孰知]彭子之德之惠□将流其泽於百里乎！昔予□西樵公、兀?公之居樵□皆於彭子有布衣之交。彭子於时扣翳门之关，访□□□□□□之流，入烟霞之奥，登四峰□□□□□□□□□□於中夜，挹甘露於朝[曦]。□锡□□□□□□□□□西樵已位冢宰，兀?已位宫詹，□□□□□□□[彭]子出宰休宁。回想在山之乐，以水石为侣、□□□[为]家、造物为游者，不可得已。然而彭子□无忘乎□□□当子之瞻月华也，岂不曰：『吾人庶几明德自昭□□□□为人所瞻仰，当如是乎！』[当子之]饮甘露也，岂不曰：『吾人庶几仁以泽物乎！至德[馨香]，为人所瑞，而饮之[以太]和，当如是乎！』当子之坐流泉以泛觞也，岂不曰：『吾人庶几布其德惠，以流行洋溢於远迩，当如是乎！』」彭子曰：「[大丈]夫当如是矣。」甘泉子曰：「审如是，吾是以知彭子之往也，茂立其德，为民具瞻，卓为世瑞，而将流其惠泽於百里矣。夫公卿辅相之与守令，其德之及民，远近不[同]，而同於成其治化耳。彭子执是以往，岂特可治休宁□哉！莫子希颜曰：「请书以为彭子赠。」 
　　
