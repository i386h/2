<!-- { "loadSidebar": true } -->
　　燕支暮云白浩浩，虏儿吹笳雪飞早。
　　山前孤冢高嵯峨，岁岁春风长青草。
　　古来抱节本难遇，况复蛾眉人所妒。
　　君不见长门宫，不用黄金买词赋，纵有朱颜君不顾。（本集）
　　（明）顾鼎臣（字九和，昆山人。宏治乙丑进士第一，官至武英殿大学士，谥文康。着有《顾文康集》。）
　　明妃词（二首）
　　良工自误妾，妾心终不移。
　　他生誓相见，幸得被恩私。

　　妾身那足惜，其如国事何，
　　防胡贵良士，尤虑画工多。（本集）
　　（明）唐　龙（字虞佐，兰溪人。正德戊辰进士，官至吏部尚书。着有《渔石集》。）
　　明妃篇（并引）
　　〖渔石子访午谷子，午谷子出《明妃图》以观渔石子，渔石子曰：“恶观乎是？夷狄之炽，中国之衰，君政之否，女德之辱也，恶观乎是？虽然，有鉴之理也，元帝德衰，后宫色盛，诸美人竞辇金帛以售画工，图朝入夕召矣。妃独恃其美艳，迄弗施赂，而画工蔽之，乃寝见掖庭，出嫁异域，人至于今悲焉。抑谗夫憸人蔽人之贤，犹夫是也。是故屈原匡楚，上官间其直；子胥强吴，宰嚭疏其忠；属镂赐死，吴亦以亡；汩罗自沉，楚随之削。是可以鉴矣！”乃歌曰：〗
　　美人如花还如云，自恃弗肯抛黄金。
　　画工怪不施丹青，空有颜色倾人城。
　　单于书至强索婚，美人以图索当行。
　　天子见之光鉴人，欲留又惧单于嗔。
　　流泪拥出昭阳门，琵琶马上呜呜鸣。
　　康瓠朝饮天马酪，毳被夜宿穹庐冰。
　　强将一死委青草，可怜万古污黄尘。
　　吁嗟不独画工尔，自古谗憸皆如此！
　　上官鼓舌三闾沉，宰嚭游辞子胥死。
　　天生尤物国之魔，蔽人之貌犹足多。
　　方正倒植天地塞，蔽人之贤将奈何？（本集）
　　（明）唐　皋（字守之，歙县人。正德甲戌赐进士第一，授修撰，进侍讲学士。）
　　明妃曲
　　黄金不买画图中，从此春花闭汉宫。
　　到得君王识倾国，无人主议罢和戎。（《明诗综》）
　　（明）李　濓（见卷四）
　　明妃曲
　　抆泪辞金殿，巾车出玉关。
　　自知妾薄命，不在画图间。

　　艳质伤无主，芳魂去不招。
　　百年孤冢在，夜雨长青蒿。（《嵩渚集》）
　　（明）罗洪先（字达夫，吉水人。嘉靖己丑进士，廷试第一，授修撰，进左春坊赞善，疏请预定东宫，朝议罢职。隆庆初赠太常寺少卿，谥文恭。着有《念广文集》。）
　　昭君辞十八首
　　〖王嫱事本不足传，古今作者多主悲怨，至所谓“汉恩自浅胡自深，人生乐在相知心”，斯于忠信也薄矣！予实病焉。间尝有拟窃取哀而不伤之义，辞不尽达，览者其正之。〗
　　身在三千误有名，一朝诏下出长城。
　　相逢惟有关山月，曾照宫中弄影情。

　　长秋才引到帘前，名姓谁知外国传？
　　记得君王回盼处，肯令相识不相怜。

　　行人驻马莫惊嗟，处处溪流有落花。
　　不待今朝悲远嫁，长门风雨即天涯。

　　淡扫蛾眉耻乞怜，几回春色负华年。
　　而今不恨天涯别，恨不遭逢未别前。

　　情知马上去无还，遥指干旌认汉关。
　　纵使生前胡地老，归魂犹得见南山。

　　使臣何日发长安，乍到边头可奈寒？
　　多谢监宫频慰藉，得恩何似得归难。

　　愁向胡天别塞垣，一闻南雁一销魂。
　　妾心纵得随明月，解近君王不解言。

　　不是君王爱不均，妍媸自古易迷真。
　　明光咫尺犹难辨，何况飘零万里人！

　　翠华相望不相闻，空却巫山一片云。
　　何事梦中还万里，竟令无路近明君。

　　谁将弦管奉君王，明月楼中夜未央。
　　出塞声高调不得，由来此曲断人肠。

　　鷿鹈泉上髑髅残，满地黄云覆草寒。
　　遇得花枝那忍弃，弃时容易遇时难。

　　凤钗鸾镜久生尘，三月胡天不识春。
　　寄语女郎须爱惜，迩来脂粉误人身。

　　马前双臂海东青，擒得哀鸿不忍听。
　　我欲南归无羽翼，问渠何事度龙庭？

　　见说苍梧杳霭间，风流帝子几时还？
　　胡沙恨是无湘竹，泪洒千行不作斑。

　　八月天山雨雪重，梦中犹记采芙蓉。
　　当时水殿争凉处，同伴如今可忆侬。

　　夜夜秋风帐外惊，黄河东去带悲声。
　　无情只有西流水，下陇何因诉不平？

　　天无穷尽地无边，此日愁心亦复然。
　　赖得琵琶解传语，凄凉惟有后人怜。

　　黄金纵买毛延寿，玉貌当如薄命何？
　　多少佳人怨憔悴，算来不属画图多。（本集）
　　（明）徐　袍（字世第，兰溪人。少端谨，每日整衣冠，读经史，至丙夜方就枕，读一书必终卷始易他卷，不为涉猎，斗室隘巷，淡泊自甘，远近来学多至数百人，贫者不受其贽。嘉靖十三年乡举，未官而卒，为时所惜。）
　　王昭君歌
　　愁愁灞陵水，寂寂汉宫人。
　　咸阳宫阙风沙暗，何处楼台贮妾身？
　　粉面含羞对骄虏，宛转心多向谁数。
　　传入琵琶曲中语，黄云万里玉关秋。
　　芙蓉寂寞双泪流，旧恩已断新添愁。
　　年年三月春风过，至今家上青草多。（《金华诗录》）
　　（明）文征明（名璧，字征明，后以字行，更字征仲，以世本衡山人，号衡山居士，学者称为衡山先生。嘉靖壬午岁贡生，官翰林院待诏。着有《甫田集》。）
　　明妃曲
　　汉廷议和亲，佳人使绝域。
　　明妃随例行，只谓掖庭职。
　　一朝临遣动天子，始信深宫未曾识。
　　当日丹青亦等闲，今知不得黄金力。
　　正缘平日怀贞素，非敢从前恃颜色。
　　由来颜色不自如，爱惜自是君王私。
　　君王顾妾恩何厚，竟按臣工戮延寿。
　　佳人自有命，画工何能为？
　　长信宫中长别离，当时岂亦有人欺？
　　悠悠青冢胡沙里，千载终为汉家死。
　　红颜命薄古云然，不恨臣工况天子？（本集）
　　（明）范　钦（字尧卿，一字安卿，号东明，宁波人。嘉靖壬辰进士，历官兵部右侍郎，解组归，与张东沙、屠竹墟投闲啸咏，主一时文柄，人称为东海三司马。性喜藏书，起天一阁，尽购海内异本，列为四部，尤善收说经诸书及先辈诗文集，与吴门王凤洲家岁以书目取较，相易钞存，故藏书家浙东以范氏天一阁为第一焉。着有《天一阁集》、《抚掌集》。）
　　明妃曲（二首）
　　诏下龙荒去，阴山雪作花。
　　君恩深似海，临发赐琵琶。

　　旷望蜚狐塞，黄云黯不开。
　　只应天上月，还似汉宫来。（本集）
　　（明）卢　沄（字宗润，号月渔，宁波人。性坦率，不事修束，通医理，精禄命。着有《卢山诗人集》。）
　　明妃曲
　　自怜命薄泪如麻，不是当年貌落花。
　　怪杀西风非汉使，断肠声不送琵琶。（本集）
　　（明）李攀龙（字于鳞，历城人。嘉靖甲辰进士，累官河南按察使。着有《沧溟集》。）
　　王昭君吟
　　我本良家子，承恩入汉宫。
　　光彩射绮罗，语笑生春风。
　　君王希召幸，在远谁为通？
　　汉宫三十六，处处种梧桐。
　　美女八千名，各各分当熊。
　　黄金买颜色，丹青多益工。
　　宁知佳丽人，不出所图中？
　　黄金犹粪土，丹青复何功？
　　颜色非可恃，粉黛故难同。
　　因念长门赋，夙昔亦相蒙。
　　君王宠自误，贱妾以和戎。
　　岂惜贱妾去，但惜长门宫。
　　涕泣顾长门，从此逐秋蓬。（本集）
　　和聂仪部明妃曲
　　青海长云万里秋，琵琶一曲泪先流。
　　六宫多少良家子，不到沙场不解愁。

　　玉门关外起秋风，双鬓萧条傍转蓬。
　　怪得红颜零落尽，春光只在合欢宫。

　　天山雪后北风寒，抱得琵琶马上弹。
　　曲罢不知青海月，徘徊犹作汉宫看。

　　燕支山下几回春，坐使蛾眉误此身。
　　二八汉宫含笑人，一时红粉更无人。（同上）
　　（明）李有朋（字彦孚，东阳人。嘉靖丙午乡举，会试乙榜，授福安令，母忧归。起补武昌，改岳州通判，迁鲁府长史。着有《舆中集》、《解武录》、《清思漫纪》、《风规琐谈》、《怀沙集》。）
　　明妃新曲（并序）
　　〖明妃，汉宫人也，出嫁呼韩邪，君命也。再媵复株累，谁所命哉？妃方幸外国无防，可恣其欲，视为乐土，岂复登望乡之台乎？“黄金何日赎蛾眉”，真浪语也。予病咏明妃者多叙其情，不求其节；节已陨矣，情于何有？为作明妃新曲。〗
　　明妃旧曲听不足，我今翻案歌新曲。
　　明妃当日远嫁苦，马上仅与琵琶语。
　　边风北来沙起舞，怅望长门亦中土。
　　自入穹庐情便深，琵琶变为琴瑟音。
　　冰弦已断还再续，夜拜金盒开同心。
　　衔命不得巳，玉颜固身累。
　　谁教斛律玦，传作阏氏玺！
　　呼韩宫中毡未尘，雕陶帐前花又春。
　　此时岂真汉恩浅？前恩又故新恩新。
　　新恩育女不知丑，遣入汉宫侍父母。
　　只把传闻污掖庭，深夸骨肉归邱首。
　　乌孙美人亦远适，黄鹄未归多比翼。
　　胡笳老妇去复还，边蒿里树皆春色。
　　汉家遣色不遣节，徒教边地轻中国。
　　嗟嗟墓草青，千载羞遗灵。
　　何如宫人斜，埋骨目亦瞑。
　　君不见虞兮一剑倾，至今草色留芳馨。（《金华诗录》）
　　（明）李　蓘（字于田，内乡人。嘉靖癸丑进士，选庶吉士，除检讨，累官提学副使。着有《李于田集》。）
　　明妃词
　　翠袖啼痕日日新，回看汉月远随人。
　　不知世上黄金贵，空信朱颜镜里春。（本集）
　　（明）余　翔（字宗汉，号凤台，莆田人。嘉靖戊午举人，官全椒知县。着有《萼荔园诗稿》。）
　　明妃曲
　　北风吹雪暗天山，憔悴蛾眉去不还。
　　薄命便教沙漠去，归魂应度玉门关。（《冶南诗薮》）
　　（明）于慎行（字无姤，号榖峰，东阿人。隆庆二年进士，由编修官至东阁大学士。卒年六十三，赠太子太保，谥文定。着有《榖城山馆诗集》。）
　　明妃曲送可大
　　妾本名家子，十五颜如玉。
　　罗绮闭重闺，羞道黄金屋。
　　君王选秀色，早岁入深宫。
　　三年不召见，憔悴泣春红。
　　同时入宫人，一一锦屏中。
　　芳颜自倚能倾国，肯学他家买画工？
　　只怜寂寞深宫里，不道风尘边塞起。
　　君王一顾不可留，蛾眉远嫁三千里。
　　红颊两行啼，边城草色萋。
　　今朝胡地月，昨夜汉宫鸡。
　　汉宫桃李春如雪，此时缄怨辞丹墀。
　　但使君心悟画图，不惜龙沙愁夜月。（本集）
