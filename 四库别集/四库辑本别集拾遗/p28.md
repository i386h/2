<!-- { "loadSidebar": true } -->
南城领治，建昌东北。自寅连巽，境皆接闽。闽之货莫盛于盐，异时东诸乡民所食，壹取之邵武，未尝问郡仓积否也。以商贩家者，率十五六。负盐平行显 【粥】  【鬻】 ，哄莫知禁。熙宁法度既新，条约致严，善柔者戒，而不逞者忿 【失】  【矣】 。常辄啸党挟刃，道险而贸迁。其虑刑诛，以比醉卧。上官患焉，而捕盐之使臣建矣。十年，时使臣已三继，而盐盗亦再起。流毒建剑邵武间，滥溢而西。所过燔室庐，屠劫生聚。乃至剽三官吏于一日。事闻于朝，执政以为忧。而江西转运提刑钤辖司相与上言，建昌两县，圜五六百里，一巡检不能周察。请改石陂捕盐使臣为巡检，增兵倍其旧，为百人，专督南城部分，报曰可。后二年，当元丰之己未，庐陵徐君义实，来莅职，始至，愀然曰：「恶少儿释耕耒，应募占军籍。羣行山谷，以杀获为事功。而训练之不勤，威械之不攻。诛赏不悚于官，顾爱无系于私。是殆戏剧云尔。」为之劳心用智，如厉诸己。居岁余，勤者精，攻者备，悚者谨，系者安。君曰：「几可矣。唯军食犹艰，敢不恤先时寨，请置仓以便月给。」而转运使以其事委属吏参详。吏故不灵，则妄议以为难。至是君复力请，大疏其缪。或谓君三岁即去，何必固论与人异同。君曰：「非此之患，事存公，理存宜。维公且宜，则足以行于昭昭，安能沮于黯黯。今百兵月食斛米二百，而于距寨四十里之蓝田受之。盖可但阻暴流，淹厚淖。则跬步犹燕楚，而议者以为小费不害。然则孰之黯，孰之昭乎？」明年冬，今转运使刘公初按部，君迎谒论焉。公曰：「议者何以张王。」君对曰：「护谬同怀方，又共歌无例。近稽诸郡，兵有寨去县远，而置仓者六七所，若信之醹口黄金场、吉之沙溪、邵武之营平皆是矣。吉之人制事，盖常以义，亦何等比之取。维公察之。」公曰：「恣彼云云，吾能使尔寨，军储有仓。」于是仓建决矣。建以壬戌之六月十二日，凡费缗钱三十而赢。屋以间计之三，以楹计之十有八。又增中前二楹为亭，以芘出纳，以存旧阅武之位。盖自君之有请，至于克成，首尾三载。县代令，郡代守，路代使，而君间关恳激，以得此志。向非诚力至到，秉义不回，则亦何以及此。夫兵之所聚，其食必便，甚易知也。而一仓之成，非君几不克。况于事之每大，而欲立之以草草之计，其可乎哉？嗟乎，事善存乎法，法善存乎人。举之之难有时，而过于立之之难。则法或见疑，事或以隳，故天下维人之待。以君之材，而治百兵于一寨，力固有余矣。使其志之所得，有大于今日，则是仓何足吾书？然且书焉，所以资其有考于后。六年四月八日。灌园吕某记。
 【《永乐大典》卷七千五百一十六「仓」字韵，页一下引「吕南公灌园集」。(影印本第八十一册)】 
　　附录
　　　崔绍： 【灌园集】 序
宜兴蒋公之治建昌，以勤劳率僚属，以廉平决庶务。取于民有制，曰奉公上而已，未尝扰也。施于刑有威，曰守法律而已，无所私也。用其至诚，而比岁丰稔。枹鼓稀鸣，圜扉 【草】  【革】 出。人以乐生，公私富实。为善之应，讵不信哉？公曰：「民既富矣，何以教之。」会今天子诏郡国兴庠序，公于是创为新学，区宇仪物，品式条章，皆法治古。冠缨，弦歌洋洋。风化以行，遐迩改观。既又建唐抚州刺史鲁郡颜公祠堂于麻姑，写乡先生李泰伯之像于郡学，以厉名节，以敦道义，以崇学业。又以为未也，则又访灌园先生吕次儒之文，编摩校勘，刊定镂板，以传永久。次儒好学能文，出于天性。苦节自守，不肯妄求。前辈乡先生皆爱其文，而服其行。呜呼，公之刊此文也，岂直为好事哉？将以劝千里士君子笃于学，而志于文，周旋于道，而不改其操者。公于政术既如彼，于教化又如此，可谓贤矣。绍兴十三年四月初一日。右修职郎建昌军司法参军崔绍书。
 【《永乐大典》卷二万二千五百三十七「集」字韵，页十六下引「吕南公灌园集」。(影印本第一百八十八册)】 
　许翰：《襄陵集》十二卷
许翰，字崧老，襄邑(河南)人。宋元佑三年(一○八八)进士。徽宗钦宗时再为给事中，擢同知枢密院。高宗时为尚书右丞兼权门下侍郎。《宋史》卷三六三有传。四库馆臣自《永乐大典》辑《襄陵集》十二卷。
现存《永乐大典》录：
许翰襄陵集 【二十二条】 
以上二十二条，馆臣漏辑者三条。
　　画韩苏像 
右文殿修撰孙宗鉴，平生常自言：「三朝德业，吾尊韩忠献。四海文章，吾慕苏东坡。」皆画其像，事之私室。
 【《永乐大典》卷一万八千二百二十三「像」字韵，页十上引「许翰襄陵集」。(影印本第一百七十一册)】 
　　谢除中书舍人改赐章服表
臣某言：伏奉告命，除臣试中书舍人仍改赐章服者，合官授政，迄愧茂明。禁振代言，遽叨妙简。省循若失，逊避弗容。臣中谢。窃以雷风动而鼓舞之化行，虎豹变而炳蔚之文着。故号令有以相天工之造，而辞章可以观世道之隆。永怀虞、夏、商、周之传，声光无尽；亦维典、谟、训、诰之制，发挥有功。矧圣神之有为，抚丰崇而在御。非宏通之学，孰知帝制之宜；非鸿丽之文，不称王言之大。能章治象，必有时材。而臣素业久怀于簿书之间，盛气复摧于衰病之后。岂能发为华采，有以副此甄升。踽踽凉凉，亦缀近班之列；琄琄，难逃窃位之讥。横被宠灵，莫知报塞。此盖伏遇皇帝陛下，成能天纵，盛德日新。都俞之言诵于天下，易简之画通于神明。知羣臣莫望于清光，俾一介兼容于洪覆。故兹辞命，猥属凡庸。臣敢不稍缉废忘，勉承眷奖。引分知止，顾已陨于初心；刻意思忠，誓不愆于晚节。
 【《永乐大典》卷一万九千七百九十二「服」字韵，页二十二下引「许翰襄陵集」。(影印本第一百八十册)】 
　　跋太玄后
世不睹《太玄》之真久矣，此书今独某有。兵兴以来，持转侧于惊涛烈焰、锋镝寇攘之间，几亡者数矣。而卒得镵刻以传世，岂非神明之书，有物卫之也哉？犹惧变故难保，故属长老栖公附诸百丈经藏，以乱定学者虚己焉。
 【《永乐大典》卷四千九百四十「玄」字韵，页十五上引「许翰襄陵集」。(影印本第一百九十八册)】 
　毛滂：《东堂集》十卷
毛滂，字泽民，号东堂先生。江山(浙江)人。宋元符二年(一○九九)知武康县。四库馆臣自《永乐大典》辑《东堂集》十卷。
现存《永乐大典》录：
毛滂词 【二条】 　毛滂东堂集 【一条】 　毛泽民诗集 【一条】 
毛东堂先生集 【八条】 　东堂先生诗集 【一条】 
以上共十三条，馆臣漏辑者二条。
　　比得寒疾用道士养生法治其内郡幕徐天隐遗以柴胡桔梗教作汤服之疾间作小诗以寄
江南卑湿地，往往如长沙。薄寒能中人，毛立噤齿牙。初犹遭蒸炊，又似缚且檛。淫祠乱昏俗，祸福专羣鸦。参军支病骨，抱案随吏衙。鬼盖乘其穷，屡以寒热加。定知鬼非人，吾谁彼疵瑕。乌饥集屋梁，聊试弹以笯。手摩田中丹，三关气成霞。房图引芸蒿，相与排阴邪。此鬼不足施，霍然促脂车。
 【《永乐大典》卷二万三百十「疾」字韵，页十下引「毛东堂诗集」。(影印本第一百八十三册)】 
　　祭郑庭诲文
石梁郁然，上有佳气，下走清湍。昔闻异人，相盘桓。寥寥至今，渔樵所安。尚意山间，人必有异。下乃君庐，长廊甲第。记初识君，在稠人中。孤罴傲兀，知不可笼。一见倾尽，定交尊俎。岂唯姻联，气则如许。予才阘茸，寡谐于世。所赖得君，差强人意。奋髯高谈，气盖一座。有非吾曹，瞪目欲唾。君真伟人，秀眉可状。使当卒学，仕必人上。退托于酒，日饮亡何。羽衣岸巾，枕曲而哦。小诗立成，晚更婉熟。不朴不园，元和剩馥。挥金如土，结客如市。远韵翛然，形骸之外。名利之徒，其隘如发。败意苦心，十居七八。开口一笑，人生能几。君醉不知，笑以没齿。君年不足，行乐则过。胡用百忧，齿摇发堕。曩予西征，相酌以酒。酣歌悲壮，起舞为寿。予为此别，行当来归。当益酿酒，从君敖嬉。予归酒熟，君不复临。有佳风月，如聆车音。荐酒君堂，予自泫然。呼君不闻，是岂醉眠。
 【《永乐大典》卷一万四千五十四「祭」字韵，页二十三下引「毛东堂先生集」。(影印本第一百四十七册)】 
　赵鼎臣：《竹隐畸士集》二十卷
赵鼎臣，字承之，号苇溪翁。卫城(四川)人。宋熙宁三年(一○七○)生。元佑进士。官至太府卿。四库馆臣自《永乐大典》辑《竹隐畸士集》二十卷。
现存《永乐大典》录：
赵鼎臣诗 【二条】 　赵鼎臣竹隐畸士集 【四十五条】 
竹隐畸士诗集 【二条】 
以上共四十九条，馆臣漏辑者三十五条。
　　拟和元夕御制
万户千门作团，未央宫阙耸巑岏。灯花无数排金粟，月魄当空倚扇纨。香绕御炉烟，玉瑶仙佩响珊珊。游人共说归来晚，一枕钧天好梦残。
 【《永乐大典》卷二万三百五十四「夕」字韵，页五下引「竹隐畸士诗集」。(影印本第一百八十三册)】 
　　拟和元夕御诗(闰正月)
元夜新添一月春，曲轻花嫩未成尘。笙歌满地醉还醒，楼阁中天奂且轮。新乐妙如仪凤舞，远人动似塞鸿宾。不知湛露恩多少，但见三韩拜舞频。
 【《永乐大典》卷二万三百五十四「夕」字韵，页五下引「竹隐畸士诗集」。(影印本第一百八十三册)】 
　　杂着 【三十三条】 
汉祖与项羽争天下，五年而后仅胜之。至其所推功，则曰：「吾不如子房、萧何、韩信。」虽陈平、曹参，盖不与焉。则其平日所属耳目者，可知已。留侯以智全，故卒无害焉。酇侯几危，赖三人者而后免。鲍生召平或曰：「彼淮阴者，远无子房之谋，近不闻三客之说。方且偃然以假王为请，其死也宜哉。」夫较萧张之业，则何之不迨良亦明矣。然其受封也，高祖先之，定位也，鄂秋与之，何初无一言自解也，虽买田示污，卒以请苑见疑，其得出于廷尉亦幸矣。彼留侯者，眇然不受三万户之封，位居六十二，在绛、灌、樊、郦下。呜乎，此其所以为子房之智者欤？而颜籀乃以谓或以材德功劳本无定次，就令其有之，亦不当如是之远。噫！智名勇功在当时已不可得窥，顾岂一师古所及耶？
