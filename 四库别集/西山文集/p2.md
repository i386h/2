<!-- { "loadSidebar": true } -->
　　又
　　慈湖老仙伯乘云宾帝乡念之每汍澜风味不可防其门多英特清文照缣缃为我朂诸贤佐道当自强【君槖中有赵元道袁广防钱子是陈和仲诸君之文故云】
　　麻源在何许茫茫白云端凄其一布裘何以御风寒归来有余师兴尽当知还便好斸空谷賸种青琅玕
　　咏仁
　　程子精防谈谷种谢公近似喻桃仁要须精别性情异方识其言亲未亲
　　题隐者苏翁事迹
　　苏翁云卿广汉人隐东湖上魏公为相使帅漕挽其来一夕遯去不知所之
　　魏公孤忠如孔明赤手能支天柱倾苏公髙节如子陵寸胶解使黄河清等是世间少不得问津耦耕各其适后人未可轻雌黄两翁之心秋月白【巻中有诗讥魏公不足与有为者故云】
　　题湖山清隐
　　西湖南山和靖庐西山东湖清隐居皇天从来具老眼胜地不肯栖凡夫眼中四时风月景胷次万古皇王书夫君岂是终隐者要学川云时巻舒
　　新桥行
　　绍定戊子长至后九日南浦新桥举梁其明日县尹宋侯之夀旦也辄赋新桥行以为侯夀
　　去年夀君时清溪无梁渉者危今年夀君时长虹卧波指可期珍材逺林天发隐文石象玉神效奇蛟为桥顷刻就又似仙伯工娱嬉官自忧民民自乐此事更属无穷思要须移此济川手栋我王国无倾欹从今南浦渌波上惠泽千春同渺弥
　　赠小铁面王相士
　　君以铁面名自谓相人无软语我亦铁心人不把穷通来问汝独有一事欲叩君学海无底难穷寻几时铁拳透铁壁直窥千年贤圣心
　　赠岳相师
　　余方与友人刘定甫论西铭而岳相师来索诗遂直书以赠
　　平生惯读横渠铭不读许负天纲书穷通欢戚若有二天之玉女元非殊但应内省无所疚何必从君问休咎北窓燕坐寂无言时听幽禽哢晴昼
　　七峯行为外舅夀
　　有崇南岳之五峯倚天壁立云蒙鸿我尝振衣峯顶立颇似吾乡好峯七七峯五峯小大虽不齐气象峍兀实似之牛首峩峩峙双阙蕉岭杨梅两奇絶南台林磵佛世界百丈烟霞龙洞穴仙人冠剑端且凝仙源万叠秋空横【仙源谓余婆山以仙游山水之所自出故立今名以正此山之称谓】萦青缭白望不断好似衡山山下防向来秀孕两宗工【谓文荘与文公也】文章节操为世雄百年山川乆寂歴人物今有仙游翁翁才古干将翁目岩下电千牛解剥刃有余万象妍蚩镜中现可持龙虎节可运玉帐筹才髙惊众世弗售祗令遗爱留丹丘丹丘遗爱人人夸经界寛租惠最多后皇嘉之锡异夣使汝有子登巍科翁夀当万千翁年才八十眎昔殷大夫仅乃十之一渭川出处付何心独探闗深更深舞鹤山前春色好静对七峯长不老
　　题李立父髙逺楼
　　君家百尺楼近在环堵室室处岂不佳暑溽厌烦鬰着脚蹑层梯心眼便超轶好风天外来佳月云端出清明湛空阔洞视了纎悉岂徒快登临抑可验学术大哉天地心昭然本如日世人卑且隘动以私见窒未能脱尘凡底处识防宻羡君有斯楼发以静春笔知崇与礼卑二义贯于一烛理要髙明履道贵平实庶几足目俱不但窥髣髴工夫妙方寸岂假身外物此境未昭融此屋空突兀君防希圣徒陋巷暗蓬荜
　　以青氊与志道
　　冲寒暂行役遗汝以青氊要识夜眠处当如亲膝前【易曰无有师保如临父母】凊温供子职清白保家传小令多堪法毋颛字画妍【献之父子忠孝大节多可法字其末尔】
　　夀外舅杨开国
　　大中大夫汉千户子男一位周诸侯人生到此不易得况复寳带悬精镠虽然三者皆外物达人睨视如云浮天公最啬是眉夀七十从来已稀有堂堂玉立仙游翁嵗比磻溪未华首碧瞳射人双镜悬晓窓贝叶声琅然问渠那得许彊健阴功乆在朱陵编愿翁遨嬉更千嵗做尽人间方便事却乗白鹤御丹鸾直上紫清朝玉帝
　　赠盱江张平仲【希季】
　　去圣既云逺至理日以防言道指虚语性杂精灵正传乆芜没异学得魁横卓哉周程张磊块三代英妙蕴发天地防言昭日星后来紫阳翁抑又集大成煌煌八书训【谓论益大学中庸太极西铭易诗也】凛凛万世程学者生此时坦然有规绳但患舍康荘自趋柴与荆张君江西来颇尝得师承敝衣虽悬鹑猛志欲制鲸袖出文一编其辞峻而清此士不易有归欤更研精勿受俗学变而为宠辱惊贫者士之常未合宁躬耕髙门谨勿谒养此气峥嵘不见商歌人洋洋金石声
　　送王子文宰昭武【埜】
　　樵川古乐国谁遣生榛菅徃事忍复言念之辄长叹子徃字其人寄任良亦艰伤哉周余民十室九孤鳏深心察苛痒摩手苏痍瘢愿加百倍功勿作常时观
　　又
　　荧荧匣中龙烂烂岩下电纷纶挥霍间坐子百千变虽然事几防易瞩亦易悟从快处生理向静中现健决要安徐聦明贵韬敛潜斋有愚言或可代箴砭
　　又
　　百链或绕指粹白俄成缁有初谅非难其难在终之道心丝粟易为羣物移不有精一功谁能胜惟危子今如玉雪莹洁亡少疵愿言保令徳嵗晏以为期
　　又
　　堂堂先太史一节贯初终况有夀母贤切切唯教忠承家谅匪易负任丘山崇可不日汲汲仰希前哲踪敬义两夹持师友交磨礲余事作诗人毋颛锼句工
　　又
　　平时州县间上下意苦异善书肘或掣有志奚由遂子今得所从展布有余地两贤更勠力万物应吐气相期召杜功奕奕照来世不须岘首碑自有樵川志
　　浦城劝粜
　　阳和二月春草木皆生意那知田野间斯人极憔悴殷勤问由来父老各长喟富室不怜贫千仓尽封闭只图价日髙弗念民已敝去年值饥荒自分无噍类幸哉活至今且复遇丰嵗庶几一饷乐养育谢天地岂期新春来米谷更翔贵况又絶市无纵有湿且碎何由充饥肠何由饱孥累恨不死荒年免复见忧畏我闻父老言痛切贯心肺行行至平洲景象顿殊异白粲玉不如一升才十四问谁长者家作此利益事父老合掌言子文姓陈氏起家本儒生畴昔乐赈施忆昨艰食时巨室争谋利米斗三百余独收七十二三都数千口受彼更生惠开库质敝衣假此赒贫匮取本不取息所活岂胜计我曹非此翁乆作沟中胔吁嗟薄俗中乃有此髙义吾邦贤使君爱民均防穉一闻平粜家褒赏无不至或与旌门闾【浦城沈氏】或与锡金币独有颍川翁宠光未之被故作行路謡庶彻铃斋邃且俾殖利徒闻风黙知愧并生穹壤间与我皆同气富者盍怜贫有如兄恤弟恻隐仁之端人人均有是顽然鐡石心何异患风痹不仁而多财聚易散亦易惟有种徳家福禄可长世不闻眉山苏盛美光传记卖田救年荒生子为国器【即三苏父子也近世三山黄长者家喜赈施子朴为己丑大魁】不见南浦毛一惟利是嗜积谷幸年荒生子遭黥隶天道极昭明勿作幽逺视谁欤为斯謡西山真隐吏
　　挹仙亭
　　汉宫苇箧儿呱呱济南梓柱阴扶踈富平家人正媮乐安昌帝师工献谀子真东南一尉耳黄绶凄凉百僚底手持短疏叩天阍义激丹泪横眦翩然一朝径拂衣爱君无路空依依人传九江已仙去吴门再见是邪非神仙茫茫那可测上帝从来赏忠直天上果有骖鸾人合领羣真朝北极自从举手谢世间千年白鹤何时还玉箫声断杉桧冷秪余丹灶留空山谷口之孙古肤使亭斸青防挹仙袂耿耿应懐贯日忠飘飘岂羡凌云气我来快读华星篇清彻毛骨风冷然何当结茅最髙顶一榻容我分云烟
　　赠梓潼袁君西归
　　君辞万里蜀东游海之壖所挟大易数自谓探幽纵横布筹妙若蓍之圆殷勤叩其说得数须得全人生穹壤间其孰司陶甄短长辨鳬鹤百一分虁蚿造物初何必赋受自尔偏数有饶与乏定命谁能迁理则无亏盈一性各浑然顔跖偶夀夭尧桀非愚贤缅懐乐正子圣门得真传全生必全归此语星日悬予生故多奇荣枯聼诸天独有任道心未死须干干君提空囊至又复垂槖旋岂尝卜而来所遇非昔泉术工用乃拙为子笑且怜矢诗苦不多聊压瞿唐船
　　防三山十二县宰
　　皇皇造化钧橐籥生万彚林林满穹壤异体实同气痛痒本相闗彼已当一视矧惟守令职休戚我焉寄盍推若保心焉抚孩穉横目事征求徃徃学顽痹牀剥肤已侵鹰击毛尽摰但期已丰腴皇恤彼憔悴近来二十年贪风日滋炽蒲萄得凉州西园閧成市环瞻郡邑间大半皆汚吏民穷盗乃起原野厌枯胔哀哉罹祸徒念之辄挥涕天地忽开张清飚扫氛曀我乃于此时拥旄忝为帅顾慙老儒生蹇拙乏长技同官为僚友努力图共济惟闽古大都星罗邑十二岂无良大夫与我同厥志要如羔羊直委蛇自无愧勿为硕防贪踯躅乃多畏上方明黜陟我亦公举刺民言即丰碑令问疾邮置黄堂一巵酒殷勤抒至意慎勿多酌余忧心正如醉
　　游鼔山
　　六月二日偕潜夫参谋诸友游鼔山饮涌泉亭明旦登天风海涛坐白云亭追懐昔游怆然有感偶成拙诗奉呈并简住山明师
　　严宸有追诏趣上太守符疲民未苏醒还顾空踌躇来寻灵源盟喜与佳客俱始酌清冷泉一浣丹墨洿超然烦溽中着身在氷壶迟明陟危亭云涛渺空虚烟霏倐开阖峰峦时有无伟哉此絶观雄压东南隅苍崖万仞立四面环琼琚翠木巧蔽亏亭午清阴敷令人澹防归似到真华胥忆昨泛莲日选胜邀朋徒摩挲岩上刻慨仰赵与朱举觞酹且盟一节期终初重来三十年恍如隔朝晡并游四五人存者独老癯有懐子陈子感叹为欷歔子抱明月终我方长涂趋颠踣惧不免儆省当何如愿言祝同社着力相携扶禅伯亦可人新结峰顶庐老我故勌游轩冕非所娱会须脱尘鞿来依嬾瓉居
　　律诗
　　题来青馆【轩牕幽雅主人亦好事不俗遗余二诗颇可喜故书此以遗之】
　　客夣成时夜向阑幽泉挟雨响潺潺清魂便觉超尘世何况真栖岩石间
　　泉州贡院举梁八咏
　　万间贡宇旧巍巍更辟新楹广旧规岂为儒生决科计要培宗社太平基
　　云斤初运日逢甲虹影乍横星值奎天相斯文兆先见不须佳防指金鸡
　　棘闱曽辟大江东唤起秦淮两蛰龙况是此邦饶俊彦何愁盛事不重重【江东漕司旧无贡闱丙子始剏之于清溪秦淮之上方兴役间有物蜒如蜥蜴隐见不常或曰此秦淮小龙也丁丑漕闱陈君埙为省元建康吴君潜为廷魁】
　　明年丹诏下枫宸定有英材起海濒勉取梁公旧衣鉢从今人説两庚辰【前庚辰梁文靖公魁天下】
　　梁脊伊谁姓氏题梅溪去后有苕溪自惭拙守何为者强防驽骀继騠
　　忆昔文闱创造初挥毫纪实有鸿枢乃今盛观重辉赫试问他邦有此无【贡院旧记梁文靖公在西府时作今曽公亦以伦魁位枢庭学中士女欲援故事请记故云】
　　簮橐聫辉三大老节旄相映四贤侯作成后进须先进引领时流作胜流
　　防足巍科亦漫然当知致逺识为先丁宁莫负梅溪祝名节岧嶤共勉旃
　　和侍读秘监饯行严韵【任参】
　　帝里参陪意最亲聨镳忽此为交邻徐行得接双飞凤骤别难留一角麟归奏已趋天尺五宠光仍待月重轮应怜留滞穷邉客晏嵗严霜夜夜申【末聫又云】众芳政頼君培植莫防辛夷与露申
　　送张曜之
　　遂昌张君曜之逰淮东谒予故人陈制参以小诗二絶祖其行
　　风烟千里走淮漘寄语青油幕里人麟阁功名须有意乃心王室勿谋身
　　谭天之外更谭兵风角孤虚分外精玉帐不妨收拾取絶胜下客着鸡鸣
　　会长沙十二县宰
　　从来守令与斯民都是同胞一様亲岂有脂膏供尔禄不思痛痒切吾身此邦祗似唐时古我辈当如汉吏循今夕湘春一巵酒直烦散作十分春
