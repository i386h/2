<!-- { "loadSidebar": true } -->
　　阿谁赐得银鸠杖，谢表签名曲似蝌。 
　　猓猡本卢鹿，而误为今称。汉时有济火者，从武侯破孟获有功，封罗甸国王，即安氏远祖。千余年世长其土，勒四十八部，部之长曰“头目”，其等有九，曰“九扯”。最贵者曰“更苴”，不名不拜，赐镂银鸠杖，凡有大事取决焉。次则慕魁、勺魁，以至黑乍，皆有职守，亦有文字，类蒙古书。 
　　锦缎招魂野色宽，精夫红葬骨难寒。 
　　未妨月没教星替，梅额新加耐德官。 
　　其酋死，则以锦缎裹尸，焚于野。子幼不能嗣，则妻为女官。耐德，猓猡言妻也。其俗妇人用青布缠首，多带银，梅花贴额。精夫，见《后汉书》。 
　　断头掉尾水西城，罗鬼关山行重行。 
　　鸟蛮鬼大白蛮小，鬼方黑白太分明。 
　　猓猡有黑白二种，黑者为大姓，又曰“乌蛮”。白曰“白蛮”。俗皆尚鬼，亦称“罗鬼”，好畜骏马，善驰骤击刺，其兵为诸苗冠。谚曰：“水西罗鬼，断头掉尾。” 
　　红泥坡下白罗罗，下姓相逢唤阿和。 
　　一带青山横作黛，春风吹遍采茶歌。 
　　白为下姓，居普定者，曰“阿和”，多以贩茶为业。 
　　峒人一首 
　　撷得茅花冷过冬，比肩人似鸟雌雄。 
　　此间定是多情地，开出相思草一丛。 
　　峒人冬采茅花为絮，以御寒，盖仿佛芦花球矣。夫妇出入必偕。其种在石阡朗溪司及永从诸寨，断肠草生焉。 
　　蛮人一首 
　　记得牛场又狗场，带刀入市笑昂藏。 
　　草衣男子花裙女，花太短时草太长。 
　　在新添、舟行二司居者，曰“蛮人”，以丑戌日为市期，出入必佩刀。男子以草为衣，长过其足，曳而走，作郭索声。妇人裙皆花绣，然及膝而止，殊不雅观耳。 
　　■⑷人一首 
　　暮雨匆匆过绿塍，朝来入市发鬅鬙。 
　　生愁女伴多轻薄，新压青花布一层。 
　　■⑷人在定番州之罗斛，永丰州之册亨。俗好野合，亦以此为荣。妇人私一男，则髻上蒙青花布一方，布愈高而意愈得。凡入市交易，髻上布有积累至数十层者，同伴皆啧啧艳指称之。（按永丰州今改为贞丰州 。） 
　　猺人一首 
　　秋蛇春蚓贮青囊，可有神仙辟谷方。 
　　何事居山偏爱水，草根短短树皮长。 
　　猺之居处无常，必择近水者，以大树皮接续，引水至家，不用瓮桶出汲。常入山采药，沿村寨行医。有书名“榜簿”，其字类今所摹钟鼎款识者，然绝无考证，而彼珍为秘藏。愚者亦或谬赏之，又有■⑵獞、■⑶狪等种，皆杂居荔波县。此悉自粤迁来者，风俗尽同于猺。自桧以下无讥焉。 
　　僰人一首 
　　一串牟尼极乐天，舌端青有妙华莲。 
　　参军诗思娵隅跃，正要方音作郑笺。 
　　僰人在普安州，姓淳而佞佛，尝持念珠诵梵咒，朗朗可听。凡诸苗言语不能相谙者，类皆以僰人通传。 
　　凡苗之性，类与华殊。顺其性则喜，拂其性则怒，至于怒而无所不至矣，故治苗之术，则必识其性而驯扰之。今从政者，或未尝识其性也，又从而取求焉。逮其无所不至，然后聚而歼旃。彼且不知致死之由，又并不知求生之路，冥然顽然，骈傫授首，是岂羁縻弗绝之始意？而所谓兵者，盖不得已而用之者也。览此可以思过半矣，钱塘王朝梧。 


　　杨花诗 
　　歌残杨柳武昌城，扑面飞花管送迎。 
　　三月水流春太老，六朝人去雪无声。 

　　较量妾命谁当薄，吹落邻家尔许轻。 
　　我住天涯最飘荡，看渠如此不胜情。 
　　卧龙冈作 
　　象床宝帐悄无言，草得降书又几番？ 
　　两表涕零前出塞，一官安乐老称藩。 

　　祠官香火三间屋，大将星辰五丈原。 
　　异代萧条吾怅望，斜阳满树暮云蘩。 
　　舟过山塘闻笛 
　　红穗疏灯水上楼，笛声纤远指痕留。 
　　定知吹笛人双髻，可惜湘帘不上钩。 
　　花生日诗魏塘道中作 
　　啼莺如梦送归艎，日子平分夜未央。 
　　愿取鸳鸯湖里水，酿成春酒寄花尝。 


　〖注： ■⑴，犭+羕，音漾，兽名。■⑵，犭+水，音未详，广西苗种也。■⑶，犭+今，音京，兽名 。与■⑷，犭+农，音农，犬恶毛也。■⑸，酉+音，音音，与腌音别义通，用密闭浸渍发酵法酿制食品。〗 


　　黑美人别传　清　佚名　撰 

　　美人，姓花氏，字莺粟，别号芙蓉。貌光艳而黑，故人以黑美人呼之。先世某，本印度人。道咸之际，海禁大开，挈其妻女，航海而来中国。厥后椒聊蕃衍，散处二十三行省，各理烟花业以治生，黑美人其苗裔也。 
　　有某公子者，乌衣风范，浊世翩翩。过黑市，一见而悦之。黑美人工应酬，善伺人意，见公子悦己，益为殷勤款洽，握手谈心，遂同寝处。由是茶余酒后，必一访黑美人以为乐，风雨无间，习以为常。既而公子因不可须臾离之故，出重金购之归。床第之间，其乐融融，如咀庶节，渐入佳境。亦莫辨其为温柔乡，为黑甜乡，但寝斯馈斯而已。以故花燕牌局诸嗜好，转因黑美人而时一谢绝。或值要事他出，必挈之以偕行。无何，公子日就尪瘠，形容枯槁，面目黧黑，眠食不时。亲朋咸劝公子与黑美人绝，公子亦颇思与之绝。然虽绝而不能遽绝，觉半日不晤黑美人，其相思之苦，有匪可以言语形容者。如是者数月，终无绝之之法，亦姑听之而已。公子本中人产，坐是日耗，而家以不支。虽遇奇窘，而黑美人之糜费，竟不能少贬。公子不得已，爰广求戒绝之术。或致书某粤贾，请示机宜；或亲访某沪医，乞授计画。时有某友，告以一方，公子如法试之，稍稍有效，而终强制。于是藉官府之力，往某局匿迹数日，乃竟能冷淡，不思黑美人矣。黑美人亦以宠日衰，自愿下堂。 
　　不数月间，公子身体健全，精神焕发，起居饮食，顿复其初。一日，从友人处复与黑美人遇，虚与委蛇。略为交接，旧欢新爱，藉断丝牵，归涉冥想，寤寐转辗，恋之如故。不得已，又以重金购之归，再接再厉，情好益坚。至是因昵之久，而病痨，诸虚百损，丛集一身。黑美人雅善疗病，治气痛河鱼疾，尤能应手奏效。抑知公子病入骨髓，胃气久虚，真阳已痿，恶石美疢，迄无寸效。又以家境日艰，疾竟不起。公子卒后，黑美人犹日侍奉于灵台，如生时状，既葬除灵，始去而之他。复以困公子者困他人焉，而蒙其毒而死者，至年不可以计数。 
　　迩者中国有鉴于黑美人之流毒无穷，于国计民生，大有关系，因严为之禁，诏关津吏捕之，无任漏纲。而黑美人神通广大，行贿关说，匿处中华。时于秘密社会，巧使其诱引蛊惑之计。犹幸江之徐属，浙之台属，以及川粤等省，黑种日就澌灭云。 


　　某中丞　佚名　撰 

　　某中丞，旗人，貌都丽，衣饰亦修整。有兄为某省将军，某年以事召入都，枉道过中丞任所，驻节某会馆。中丞素敬事兄，逐日轻舆诣行馆，作深谈，怡怡如焉。将军有爱妾，年二八，轻盈俏丽，眉目似画。中丞一见，心摇摇不能自持。妾以将军耄且丑也，眉梢眼角，亦时时流露情意。中丞益惑之，诣行馆愈勤，日或两三至。 
　　一日又往，适将军拜客外出，中丞大喜，奔入内室，约半小时。不意将军遽归，见门首有绿呢两人舆，知中丞已至，匆匆入会客室。不见，呼之不应。而中丞闻呼声，大惊，立逃。方及阈，遇将军，呼止之。若不闻，径登舆去。将军大愕，惘惘入内闼，则爱妾已高悬梁际矣。 
　　将军乃大怒，立命随役传中丞。既至，不与交一言，惟怒目视之而已。约三小时，时计针指亥刻，仆从棺殓妾已毕，将军始厉声呵之曰：“尔犹有面目坐此耶。”中丞逡巡出，自此不敢至行馆者。三日，将军则又传之至，曰：“尔今日不复念及阿兄耶，然阿兄不忘汝，必唤尔至，一观尔之面目如何。”中丞不敢答，又日日至。将军则又呵责之曰：“尔食皇上家之禄，宜事皇上家之事。容尔如此清闲，以余处为消闲地耶。”中丞至此，进退不知所计，乃涕泣向将军跪请曰：“弟诚无状，无面目对阿兄。然阿兄独不念二十年前，吾两人同眠同食时耶。”言讫大哭，将军亦不觉泪堕如縻，微晒扶之起坐。盖将军家本清寒，又少孤，抚中丞若已子，未尝形影离焉。自此遂为兄弟如初，而将军以明日即行。 


　　女盗侠传　清　酉阳　撰 

　　朱某，江苏人。以诸生捐纳知县，需次山东。奉抚军委，解饷入都，过临清道，宿野店中。甫下车，有土妓五六辈来献曲。盖北道风俗，妓寮多逐尖站，客至，唱小曲数出，客给以津钱数百。欲留某妓宿，则令赉被褥来，辨色而行，给津钱数吊。津钱一百者，实五枚，当南钱十枚。津钱一吊者，实五十枚，当南钱一百枚。其价廉如此，然若辈多与响马贼连合，侦探客囊而报告之，妓而盗者也。朱老行旅，心知之。又临清为响马渊薮，益戒严当。 
　　时见五六辈，皆涂脂抹粉，手持胡琴，或月琴，泥身畔喁喁作絮语。内有一妓，周身黑衣，结束逼仄。年二十许，不御脂粉，不携胡琴，杂诸妓中，唤客一声，即退立门帘下。诸妓妖娆万态，或起或立，或进或退，辄回顾黑衣妓，黑衣妓若以目指挥之。朱固机警，知黑衣妓必诸妓之领袖，而举止之态度，眉目之神彩，百不类妓，其为响马贼之伥无疑。顾荒村野店，暮色凄其，无术以脱其危险。心房震动，如触电气，耳为之颤。猛然省曰：“此妓非常人，以情哀之，或可免。”乃退诸妓而独留黑衣妓，妓亦欣然留。 
　　朱乃唤酒与妓对饮，各询生平。妓自言家贫，不能自活，忍辱为此。朱具述古名妓历史，如红拂梁红玉事，为之劝慰。且故意推波助澜，以激发其豪气。妓亦悲歌慷慨，泣下数行。朱自道生平遭际，险阻艰难之状，历历如绘。妓问此行何为，所带何物，朱具述梗概，为言饷银几万几千两，一无隐讳。谈次，闻窗外飒飒声，揭纸帘睨视窗棂外，则大雪迷漫，与微月光线相映，一白无际。顾妓仅御薄棉衣，殊寒甚。朱即从箧中检羊皮短帔，为妓披之。时则残灯将尽，炉火不温，朱出烛续膏，仍复对坐谈心，终不及乱。 
