<!-- { "loadSidebar": true } -->
    自寒河七日抵界山，山始众。是时方清明，男妇鬓生柳枝，凄然有坟墓想。至迎恩观。舁人忽下肩，向井东叩首，复舁上肩去，肃肃悸人矣。过沐浴堂，夹古柏阴黑成市，与王子坐柏下，告之曰：“此物岂无神乎，矧今且万林？”入遇真宫，复出行于柏穷其柏之际。仰眠枝，ぽツ根；无一株遗者。柏穷，为仙关。关顾厄塞，伟木老秃与细竹点两山。又行陂陀中，指元和观东路行人纭纭者：“何所也？”同行僧曰：“十八盘道也，返则径其处。”又行沃野，乃见王虚桥，桥渡之以之于宫耳。舍桥繇树隙傍至道人室，繇道人室蹑板渡溷渠旁，至宫。宫丽甚，制乃不可详，且非野人所好。旁至会仙楼，壁四周，苍翠无间。启后窗，有樵人方负薪过。出宫，柏数十层乱于门。又旁至先所谓桥者，微闻水音，不能去。返道人室，语同行僧曰：“游他山，人迹不接。从本路出入，稍曲折焉，即幻矣。此山有级有钅巢有ㄌ。以待天下人，如入门前路。天下人咸来此山，如省所亲，足足相蹑，目目相因，请与师更其足目。以幻吾心。”同行僧曰：“此而去，有金沙岸。”明日从望仙楼后，繇昨所谓樵径者。渐不逢人，橡叶正秀，壑平其阜。柳家涧初自林出，岭行屡折，像辄随其折处。忽从万橡中下一壑，高低环青，有石可坐，涧亦送声来坐处。将至坪，左山深杳，道者结庐才引ㄕ。坐之，有二山鸡，从涧中冲起入观中。道人方煮橡曲面接众，食随磬下。繇斋堂启窗，群山墉如出。与王子坐泉中，而同行僧从左右遥呼，已先得一处为闲亭者，为烟客居者，皆可澹人情虑。去坪，回望坪中，殊秀绝。然壑渐深，树皆如其深数，高卑疏密，非聪明所能施设。过系马峰，忽一岩奇甚，连延数处，怪石与树与草与涧若一心一手，彼隙则充之。与王子复返其起处详观焉。岩未穷即为神威观，有落叶数十斤，背正红，点桥前小池，若朱鱼垂空。过观十余里，桃李花与映山红盛开如春；接叶浓阴，行人渴而憩，如夏；虫切切作促织吟，红叶委地，如秋；老槐古木，铁干虬蜷，叶不能即发，如冬；深山密径，真莫能定其四时。有猿缀树间，方自嬉。童仆呼于后，猿挂自若。入隐仙岩，若无居人，惟异伯一株，类垂杨，袅袅然新青欲堕矣。自老姥祠而上，望天柱，南岩诸峰，岚光照人，层痕自接者为一重，而其下松柏翼岭，青枝亲目，稍近而低者，又为一重。两重山接魂弄色于喧斋之中，万壑树交盖此围于趾步之间，目不得移，气不得吐；遂休五龙方丈自恣焉。宫所负山峰，峭然豪立。所谓五非二池，碌碌不可照览，一入即出。又途中经奇愈涯，闻有凌虚岩，然夷诵经台，自然庵皆胜，皆略之。是夜眠不稳，楼下有系猿，啼到晓。早起，梯石穿冈上，竹树几不可止，细流时在耳边，与蒙茸争路。又行四五里，俯看深壑，茫若坠烟，身在堑底，五龙忽在天际。下级，水自北来，南响始奔，自南折东，始为青羊涧。涧上置桥，高壁成城，相围如一。树色彻上下，波声为石所迫，人不得细语。桃花方自千仞落，亦作水响，听涧，自此桥始快焉。尚涧而折，过仙龟岩，如龟负苔藓而坐，泉从中喷出溅客。此而上，石多怪，向外者如捉人裾，向下者如欲自坠，突起者树如为之支扶，中断者树如为之因缘。其为松柏尤奇，在山上者依山蹲石，根露狞狞，必千寻数抱而从已，其在深壑者，力森森以达于山，千寻数抱，才及山根，而望其顶，又亭亭然与高树同为一盖，此殆不可晓。觉山壑升降中，数千万条，皆有厝置条理，参天拔地，因高就缺，若随人意想现者，始犹色然骇，中而默息，久之告劳焉，如江客之厌月矣。然每至将有结构处，尤警人思。自仙龟岩过百花泉，东至滴水岩，观其水所滴如刻漏。是时南岩宫殿，已迎瞻瞩，犹寻径左行。右见五龙，已如舟中望岸上送者，欠立未去，而五龙前所见众山，纷纷委于壑，松柏各随其山下伏，安然与荇藻不异。自顾身所经处，怪石奇植，非无故者。度天一桥，山芷自吐，道人室层架其上，严坂危栈，相为奔秀。及登小天门，有岩石垂垂冒人，但所谓巨人迹者，贸贸不可踵趾。王子亦曰：“岩间纹多类此者。”欲入殿观诸岩之奇，而两日间木石多变，心目贤劳，若更以众奇严惑之，纵观费目，分观费心，参差观心目俱费，费必将有所遗，曷寓道人室，明晨澹然一往矣。日未午，道人不可久对，与同行僧谋：“此半日亦无坐理，当以了虎耳严。”同行僧曰：“若上太子岩，取道之虎耳，则并可了紫霄。”乃往紫霄。其宫背展旗峰，卷云切铁，如起止之势，使人眩栗。已入宫，问禹迹池及福地所在，则已过。复出宫，观池；绕池登福地。参顶以下诸峰，赤日直射，有光无色。繇宫上太子岩，磴道迢迢，疲乃造极。参顶别为一重，不可见以下诸峰。岚息烟灭，喧多而凄少。繇岩历同上行，临睨紫霄，指隔岭朱垣，问同行僧，云为威烈观。行穿后，下趋虎耳。此路无林木，见一松，追而憩之。虎耳僧适来松下会，因同进。近严有竹数竿，水一泓，与王子坚坐。比入岩，嵌空成屋，故榻尚在，僧导至顶上，凡老僧花木亭榭殆尽，惟藕塘水犹与泥相守。仆有善取藕者，跣而下，两足踏藕之所在，所梭往反而手出之。山僧以为乐，送余从岭间还，不繇向路。忽循展旗峰后，过其隙，中峰方削而突左，竟离为一处，非先所见皂纛相连者矣。稍进，复会于五龙来路之杉松下，较始见觉亲，盖虎耳心目，闲于无林故也。晨起，往观岩。岩在殿后，大石百余丈，诡密峭刻，有骨有肤，有色有态，有力有巧，高者上跃，壑以下至不可测，使鬼为之，劳矣。内察岩之高下思理，外察顶之起伏神情，不觉遂穷亭际。凭栏坐恁，远望人客，佛号沸然。是日天风吹木，作瀑布声，常以之自愚，为岩中补遗。已而详所过几处亭阁蜿蜿，天与人规制若相吞。西去为元君殿，数十折至舍身崖，大木队而从，繇级以登，为飞台。台孤高，亭其上，天柱峰耸然在五步内，不望亦见矣。台旁有一树，下穷壑，上出亭，挟千章万株之气，而叶未能即发，作枯木状。台上石后老松，有一株作数枝，衔石而披，大风摇之宜可折，偏以助此台灵奇。台旁又有灵台，露台下有巢穴者能休长，呼之，久不应，慨然舍去。行晒谷岭，经黑虎岩下，精魂方为诸岩所夺，至此都不经意。过斜桥，问斜桥人，上顶有三径；一为磴道，人所繇三天门是也；一为官道，繇欢喜坡往；一为樵人道，繇铜殿亚入。予樵人，当繇亚入。同行僧别去，上三天门，独与王子次万丈峰向背香炉诸峰，行枳棘中，数息数上下。道人家汲水者，负土筑者，稍稍遇于路，乃至亚。石岩高危，岭横如界，同行僧先至，迎我太和，一见而笑：“繇磴道者近耶？”小憩道人室，室七层，有鸦数十头，方向板屋上飞。喘而登天柱绝顶，礼真武殿上，观其范金之工。四顾平台，万山无气，近而五老炉烛，远则南岩五龙，在山下时了了能指其峰，今已迷失所在，惟知虚空入掌，河汉西流而已。出返铜殿，是元大德年物，坐观天柱峰，草木童稀，石骨寒瘠，壑而上，石稍开，因筑城衔开处。城而上，石复结，稍欹之以护顶。至于顶，乃平焉。高削安隐，天人俱绝，因想山初生时，与人初上此峰时，皆荒荒不可致思，私语王子曰：“水犹不满人意，如此大名山，苟有千瀑万泉，流之使动，树杪石隙，受响不得宁，吾何思庐霍哉？”同行僧曰：“此而下，蜡烛诸涧，纯是水矣。且可了琼台。“但察僧意，以失三天门为恨。然予以避三天门益力。从琼台往，非避其险，避其杂也。他日谭山中事，独不知三天门何在，亦奇矣。乃复自亚出，枳棘随人衣裾，渐觉又有山石傲峰，与他石离而立于前者无数，皆默领其要。王子恐予未见，辄从后呼语之。至上琼台，琼台峰落落有天地间意。去，投宿中观。桃花开我立处，松左于门外，有数鸟拍拍飞而东入。登其楼，蜡烛两峰正当窗，不知其名而围者，同照眼。是时天欲暮，白云起壑中，然气甚暖，力不能上山。闲步静室，有道人瞻视不凡，与之语，导以山下僻睡眠，松石依依可坐，而即促予起曰：“钟时虎过此。”因明日涧上，夜梦即焉。愈一冈，为下琼台，两烛峰已向后数里，始入涧。山束为峡，水穿其腹，右伏者为底，竖者为彖，大者为激，最大者为分湍；石少者为衍，多者为；石不胜水者狭为沟，宽为塘；水石并胜，则狭声急，宽声远；长石为桥，方石为水中台，圆石为座，植本之朽而倒于水中央者，亦赖之为桥，水趋左而傍右，岭行水忽趋右，人从右穿左，水分为二道，则人踏水声，相石之可过者托履焉，心在水声者常失足，视在水声者常失听，心视听俱在水声者常失山，恐其失也，常坐石两崖望。王子常越数石，坐水中大石，予望其自石过石也若蹈空，亦常徙数处，而两崖山断复合，开复收，削复平者，树层层翠水光中，妙高夹立，画鸡惊飞，自山半亦思返。日非断崖，不得露涧，二十余里皆阴阴，而山香四发，不辨其自何来。惟左山一隙，有行人繇山路出，同行僧曰：“此自威烈观来，前紫霞山后所望丹垣者也。”至此一岭横于前，以为不复峡而趋过之，又峡焉。涧声直汩汩喧，至王虚岩下，九渡涧旁出，与之合。岩两收其响以为幽，遂欲为诸岩冠。涧中观岩，岩上望涧，上岩水声，若在空中，下岩水怕，若在本末，而其间结构，天为之屋，人为之栈，无此一段，是山犹不可竟也，遂自此竟之，以为《武当山记》。其下十八盘与其出路，不足论。

    ○游南岳记
