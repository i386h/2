<!-- { "loadSidebar": true } -->
　　五百家播芳大全文粹巻五上
　　宋　魏齐贤
　　叶　芬同辑
　　谢表
　　郡守
　　谢除知江寜表　　　　　　　王介甫
　　稽违诏令经渉嵗时先帝登遐既不获奔驰道路陛下即位又未尝曕望阙庭所忧后至之刑诛敢兾就加于官使虽知黾勉尚惧颠隮臣某【中谢】盖闻因任以责羣材原省以通众志厥或抱能而可用则虽负疾而见容如臣者逮侍先朝叨官外制惓惓许国虽有愚衷没没随人但尸荣禄衔哀去位婴疹弥年望絶龙光分投冗散伏遇皇帝陛下绍膺尊极俯烛幽防延之以三节之严付之以十城之重此縁禋祀特有褒封申命曲加因邮并赐唯是土风之美素无犴狱之烦乆寄托于丘坟粗谙知其闾里念虽闭阁殆弗废于承流以比造朝或未妨于养疾矧恩勤之已廹且逊避之不容敢不少尝体力之所任祗奉诏条而为治兾逃大戾仰称殊私
　　谢除知镇江表　　　　　　　汪彦章
　　起废江湖甫三周于嵗籥疏荣观阙凢四易于州麾嗟治状之无闻辱除书之屡至人微责重天大恩深伏念臣积冐宠荣浸成衰朽咸谓陈人之安用独防圣主之不忘念尝陪扈于初年未忍弃捐于中道适当盛际徧厯名藩深行百粤之区逺薄三吴之境兹盖伏遇皇帝陛下厉精求治虚已受言择循良共理之人先悃愊无华之吏故如臣等亦在选中臣敢不共布诏条具宣徳意坐揽淮山之形胜深究古今心如江水之朝宗靡忘夙夜
　　谢除知青州表　　　　　　欧阳永叔
　　掌国五兵叨进中台之秩宣风一面俾绥东土之人祗荷宠灵徒知陨越【中谢】伏念臣学非通敏才实空疎幸逄千载之休明误被三朝之奬擢乆陪法从尝预政机国恩未报而身已先衰世途可畏而命亦多蹇顿縁灾疾遂决退休敢期上恻于皇慈未忍遽捐于旧物而复过推优渥以慰癃残惟孤拙之无堪蹈艰虞而已甚世之所荣者臣之所惧人以为宠者臣以为忧是敢辄殚悃愊之诚累凟髙明之听廹于危虑防避烦辞而圣度并容寛其罪戾恩言屡降譬以丁宁知成命之难囘勉腼顔而祗受而况全齐旧壤负海奥区民俗富完而凿井耕田各安其业诏条寛大而奉法守职足以脩官内省庸虚奚胜忝幸此盖伏遇皇帝陛下日新求治天覆推仁谓簪履虽玷于贱微尚堪收録而犬马茍丰于豢养犹可使令臣敢不防厉疲羸勤思夙夜庶期尽瘁少荅鸿私
　　谢除知忠州表　　　　　　　杨　绂
　　圭窬屏迹已甘四壁之空玊陛疏恩遽赐一麾之宠虽元化不遗于防小而大明必照于幽深局地莫遑戴天有感【中谢】伏念臣性姿朴陋才识凢庸谬叨世赏之延获缀官聨之末穷邉极塞奔走一生沐雨栉风辛勤万状固低囘之已乆必操守之弗渝但知洁已以奉公惟务爱民而来吏未尝枉道将以狗人任势利之见嗤岂君亲之忍负自安有命皆付无心四宰县封精力尽于此矣两丞郡政艰难皆备甞之身虽困而志益坚家虽贫而节愈厉方厄穷于蜗舍敢妄意于虎符矧此南賔控夫右蜀俨唐臣之前烈枕防子之上流仰夀皇防擢之公逄圣主继承之盛乃独重寄以畀下愚兹盖伏遇皇帝陛下祗服禹功钦承舜徳本一道以相守爰奉诒谋资共理之惟良用安逺服致令疎贱误玷选抡臣敢不恪守孤忠仰酬洪造岂止蹑四贤之后无腼面顔庶几举三峡之间咸歌徳意
　　谢除知青州表　　　　　　　苏子由
　　守土无功旷官是惧成命旣出恳避无由【中谢】伏念臣儒术空疎吏能浅薄早防选擢屡典方州中被宠光荐厯台省懐朴忠而不顾励勤拙以自将然自违去中朝落流外补首尾经八年之久左右无一人之容自分衰朽之余无复甄收之望顷縁乏使再至别京获覩日月之光亲闻金石之训粗陈本末方慙尸素之才俯念孤平尚有驱策之意自违天阙曽未期年亟升侍从之班仍分旌钺之寄鸿恩自至莫知其由此盖伏遇皇帝陛下天地兼容陶钧独运识冯唐于郎省但取一言寘汲黯于淮阳未忘旧物恩深不报期铭骨于终身才拙自知誓见危而一节衔命东徃诚心内驰
　　谢除知遂寜府表　　　　　　宇文价
　　高官厚禄无补论思重镇隆名尚令叨窃特焕宸奎之赐俾为昼綉之荣眷遇非常糜捐莫报臣【中谢】伏念臣赋才谫薄为学空疎起自冷官滥陪朝着圆坛前导清问下及于姓名选徳对扬玉音有取于人物由兹亲擢叠冐恩除曽未数年徧登两省内省空飡之愧日懐负乘之忧至于长戎部而侍经帷以仪曹而兼卤簿惟苏轼还朝之日尽厯厥官而小臣去国之时并尽其职自知非据理合投闲载惟从欲之仁俾遂丐归之志矧兹武位望重潜藩甲兵兼总于五州节镇素雄于方面昔三年学尝分教于诸生今一星终复提封于千里风俗孰知其易治士民亦得以相安虽自为谋莫过于此兹盖伏遇皇帝陛下励精图治虚已纳言合四海以为家视羣臣而若子知臣未谙于民事第有空言察臣素短于吏能责其来效臣敢不祗奉丁寜之训具宣寛大之恩备数西清实近天威之咫尺究心职事敢忘圣语之褒嘉
　　谢除知亳州表　　　　　　欧阳永叔
　　贰政非材虽获奉身而退分符善地犹懐窃禄之慙祗荷宠灵唯知战惧【中谢】伏念臣章句腐儒之学也岂足经邦斗筲小器之量也宁堪大用而叨尘二府首尾八年荷三朝之误知罄一心而尽瘁若乃枢机宜愼而见事辄言防穽当前而横身不避窃寻前载未有能全一昨怨出仇家构为死祸造谤于下者初若含沙之射影但期隂以中人宣言于庭者遂肆鸣枭之恶音孰不闻而掩耳赖神圣之在上廓日月之至明悉究罔诬遂投谗贼再念臣性实甚愚而疎于接物事多轻信者盖以至诚如彼匪人失于泛爱平居握手惟期道义之交延誉当朝常丐齿牙之论而未干荐称之墨已弯射羿之弓知士其难世必以臣为戒常情甚恶人将不食其余而臣与游既昧于择贤在满不思于将覆自贻祸害几至颠隮上烦睿圣之保全得完名节于终始湏恳还于重任尤深恻于皇慈虽避宠辞隆仅能去位而清资显秩愈更叨荣莫逃侥幸之讥实负厚顔之腼兹盖伏遇皇帝陛下乾坤大度尧舜至仁察臣自取于怨仇本由孤直悯臣力难于辨雪盖廹衰残既获免于非辜仍曲从于私欲遂同万物俾无失所之嗟未尽余生敢忘必报之効
　　谢除右文殿脩撰知通州表　　　胡文定
　　六押分曺滥预西台之末议一麾出守许颁东郡之寛条祈闲屡凟于冕旒从欲渐依于丘壑俯慙覊陋仰戴睿慈【中谢】伏念臣初乏智能但懐忠信逄辰熈洽亦有意于功名就任回环乃自循于分义惜年光之冉冉感心亊之营营倚峤望云视身犹愧临流观水阅世何求误防特达之知亦预招延之列记螭坳之册牍曽靡崇朝掌鳯阁之丝纶遽膺明命亊君者必本于直道知已者难狥于私情矧居侍从之班敢废论思之职所志虽期于补报出言多失于迂愚尚沐恩私获叨民社此盖伏遇皇帝陛下徳侔天大明并日中亲贤否以同仁均显微而必照欲求忠谠与掩疵瑕肆尘论撰之资更责循良之効臣敢不益思为善务在守身迹虽廹于孤危心岂分于中外海邦千里敢安鱼稻之居魏阙九重徒结鼔钟之恋
　　谢除知太平州表　　　　　　洪　迈
　　一麾出守方切兢危三命益防弗容控避仰皇天之大造扣丹地以何言臣【中谢】伏惟陛下睿知有临神武不杀慕舜之孝见尧于墙徳冠古今而独尊仁并清寜而徧覆明见万里将大混于车书子惠庶民更精求于岳牧臣家本儒素时无令名滥叨宠博之科説驾清华之地瀛山抱椠郎省握兰在绍兴之末年汚记注于古史伏遇皇帝陛下龙飞应运鳯厯纪祥不遗细防兼取愚钝遂以词翰之职获侍清晏之欢虽夙夜应仙许暂来于天上而尘志未断旋即堕于人间一去十八年之中三叨二千石之寄末繇金华郡还防石室书从琳台门舘之游勤广厦细旃之真拜学士号名私人受九重知已之殊极三入承明之幸使与大议不专斯文而臣弱羽不足以当雄风蹇步不足以胜重任上恩惜于终弃左将宠其余生李广数竒徒羡侯于校尉汲黯妄发敢叹薄于淮阳臣即以今月二十八日到任上讫伏以郡在江东昔称道院地隣淮右今谓壮藩谨当宣布恩威奉行寛大求民之瘼问俗所宜缓带轻裘虽未贤长城于李勣清心省事敢不避正堂于盖公庶几固结本根少复报酧知遇
　　谢除知襄阳府表　　　　　　吴　琚
　　四品缀班滥次西清之对十连谋帅误分北顾之忧揆日临民望风祗命臣【中谢】伏念臣才非适用生偶逄时星使驱驰丝毫无补月卿超躐命薄奚堪荷夀皇四牡拊劳之恩姑使内朝而通籍值圣主六龙奋飞之防故慙从列以偷安讵谓鸿私付之剧任眷言岘首为今国藩大将重兵之分屯长江平陆之冲要昔羊祜之名徳唯能懐敌故能安邉如孔明之竒才不先谋人毎先治已得人若此制阃不难畀以非宜受之实惧兹盖伏遇皇帝陛下刚健中正文思聪明地辟天开圣人作而万物覩风行雷厉元首起而百工熈至求疆场之臣尤重藩宣之寄顾如臣者早受眷知方闻命而即行拟控辞而不可威顔咫尺临遣甚优训诰温纯丁宁曲尽臣敢不博询民隠耆定戎昭齐其政不易其宜当布周南之风化备其虞谨守其一务绥禹甸之山川
　　谢除知舒州表　　　　　　　赵彦丞
　　上蕲水之更书三周嵗籥畀桐乡之新组再剖州符祗荷恩荣倍深兢惕臣【中谢】伏念臣才非适用识昧通方少本淡于宦情老粗谙于世故徒以夙聨属籍早列荐绅奔走期防之烦仅逃旷责推移日月之久卒乏异能顷繇赞郡之防劳滥受守邉之优寄不驰驿骑幸当兵寝之时兼领铁官偶最钱流之课实惟地寳夫岂人谋尝因天陛之对扬亲被玉音之褒拂初无推毂复使乘轓唯是同安政当淮右考于方志旧为楚国之附庸騐彼民风尚有汉臣之遗爱岂兹谫薄可称拊摩此盖伏遇皇帝陛下器使群工鉴观万务方当循名责实之际尤重承流宣化之臣谓臣已试牧民【以下阙】
　　谢除知泉州表　　　　　　郑　丙
　　宣力藩条初无善状陞华书殿忽奉优恩衰朽増荣凌兢防措臣【中谢】伏以周人敬老毎问政以乞言汉世选侯或赐金而増秩必有功而有徳斯懋赏以懋官茍非其人曷称是选伏念臣禀资甚下任职叨逾高宗更化之初紏绳学省夀皇临御之始分察宪台累更使节之华徧厯中都之选掖垣锁闼初无封驳之能宗伯天官何有论思之益防书东观进读迩英赐巵酒于使朝寳宸奎于私室一从外补三易价藩松栢后凋寜改霜雪之操桑榆已晚尚谋田里之归庆真主之龙飞偕舆人而兽舞念昔陪于王邸幸早识于天顔敢意记存首加奬励顾圣主之英俊布满周行岂奎画之褒题乃从隗始年齿虽高而徳不称践扬滋乆而効未彰静惟将耄之资曷副维新之化兹盖伏遇皇帝陛下履位中正宪天聪明日月照髙衢夙禀生知之徳雷风鼔万物孰知帝力之神方兹初政之地讲求尚齿之制捐明光之防直畀孤逺之老臣虽故事由常伯而出者间有此除在公议则人品不堪者岂宜冐处臣敢不益坚素守力企前脩赏一人劝千万人唯知砥节以励行行百里半九十里靡敢倒行而逆施靡竭涓埃仰酧覆焘
　　谢到任表
　　留守
　　留守到任谢表　　　　　　欧阳永叔
