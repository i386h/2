<!-- { "loadSidebar": true } -->
　　距松江五十四里而近曰下横泾时思报德懴院在焉盖佛氏有大报恩七篇栁子厚以为此七篇皆由孝而极其业以儆夫世之荡诞慢弛好违其书者夫报恩即报德也报其父母生成之德也而其报德又莫若懴罪报德者昊天罔极而致其时思也懴罪者改过迁善而致其愧悔也岂不五体投地千声齐唱而求其罪消灭哉院之主僧曰友懽派出顾亭林宝林寺自幼敏悟听讲天竺能背诵法华经修长期观气貌古朴不事外饰兼通周易嘿参妙义非苟焉者宋咸淳辛未易徐氏基地结庵庐以庇风雨以事香火度弟子元吉普润等善治生广业普润习台衡教于超果分任院事次第而举懽间语吉与润曰吾年七十行且去矣盍为我罄衣盂建九品观植浄土縁且市田为供给刻之石以示久逺元贞乙未啓长期申祝赞首剏三门两庑僧堂嵗役未竟大德庚子壬寅懽与吉普相继示寂润竭蹷嗣乃事置法堂砌祖塔搆钟台建释迦殿塑左右侍从普陀大士罗汉诸天备极庄严壁有金彩沼有红蕖层阁飞槛髙切云汉平芜絶岛近在目睷殊伟庄严遂为一方胜处先是啓长期之嵗东北隅忽竹园产灵芝夫竹之有筠四时不改柯易叶巳非凡植况灵芝煌煌与寒光翠气交相映发邪众皆欢曰造物者生祥下瑞以有此芝振动时人之耳目故一切兴修有相之道次第而成不待懴罪而德巳报矣越至今日咸归功于润焉润自号泽翁笃实而疏通是能尽报德之义克与先业盛其福泽至大戊申春赐金襴袈裟号慧光普照大师尤有荣耀焉良月逺来求文以记予盖不获辞乃铭曰
　　于惟懽公秉志夙坚爰发誓独奋空拳始来横泾把茅三椽殿堂楼观一旦屹然翠樾之杪华榜髙悬是曰时思以报所天报之维何懴罪是先诱化浇俗崇植胜縁絪緼和气芝实钟焉九茎三秀众美具全厥在报德其应尤专人所创见竞夸以传润也师吉后克继前晨夕薫修不懈益防施于奕叶益昌以贤如泽之润获福无边
　　义斋记
　　临安山水天下竒异时英雄崛起之迹歴久而平钱氏子孙希白穆父辈皆去而为文词取科目司诰命至近代平齐洪君出又以伦纪常著名节流风余论今犹可攷也方君天瑞生于是乡妙龄秀发雅慕前修劬书嗜古而喜为诗其居有山月吟牕日啸咏其间家则堂尝为作诗序其胸次巳不俗又以义名其书斋而问于予予曰识瞀学落然尝闻仁以义节故亲亲而仁民仁民而爱物否则爱无差等墨氏也气可配道与义故浩然塞乎天地否则以义为外吿子也敬义立故德不孤否则敬以直内而不以义方外释氏也若是者皆不能以无义义者固非一行一致之为而子犹昭昭焉以义为掲者何哉岂有夜半叩门摄衣从之不以在亡为解者乎亦有懐愤不直咈人色上而稠人广众辄谯责不顾者乎抑亦有排难解纷辞千金而不受因絶其人不与通者乎天瑞曰是之所义非吾之所谓义也况并以辨义义之与比君子喻义之类曷尝不专言之而元麟之取节则原道行而宜之之语也昔曽子曰义者宜此也中庸曰义者宜也扬子云曰予得此宜谓之义也韩子殆本此欤予于此知天瑞真好义者矣夫天下事物莫不皆有当然之则子之居是斋也盍试思之自君臣父子兄弟以至朋友乡党邻里以至一语一言一举动云为之际凡行之而得其当处之而得其平由之而得其正辨之而得其分者皆所谓宜也义也是义之名也固标絶于一辞之表而义之实每裁制于众理之中虽以之为诗可以兴可以立可以怨可亦义之宜也发于情止于理义止亦义之宜也传曰诗书义之府也孰谓吟牕之不谓义斋乎
　　敬愍侯祠记
　　唐以来使海外亦曰使絶域其选甚重至元甲申朝廷以日东国负险逺不可武令遣使者宣示德意用懐柔之于是刑部尚书福建道宣慰兼提刑按察司福唐王侯除参知政事张帆掲节乘舶以行侯姿仪山立足以竦物望知畧辐辏足以应事防辞辩渊博足以申使指人皆谓是行必能得要领归报视海如涂不劳戈甲坐以无事曽几何时讳问倐传朝论嗟惜具列其故追赠锡爵节惠定谥曰敬愍侯卒时年五十六五子皆早世禄其季子都中为少中大夫平江路治中即吴中赐田宅所以饰终恤后者备至其孤奉母张氏来居吴相依为命母独深念旅魂不复终天曷报乃削髪为尼住妙湛寺朝夕繙经礼拜归诚于佛修寺起废役比再举盖佛有大报恩且使其孤一意事国焉厥既就职追慕不少衰又念人子事死如事生事亡如事存求之无不至惟佛俛仰之间再拊海外吾父死而不亡安知不往来与俱遂辟寺东庑创敬愍祠塑侯遗像以严香火以致延伫冠佩有肃神采如生相率拜祠下且喜且悲因市田百亩舍入常住为此祠嵗时熏修及七月十五日忌日追逺费专一僧掌之具有规约治中继陞太中去为浙东宣慰副使嵗癸卯自述颠末来以谂其先友陵阳牟某求为记刻石示方来乌呼予尚忍书敬愍侯之事哉昔叶公子髙将使齐问于孔子以为事若不成则有人道之患事若成则有隂阳之患欲处若成若不成以自免而孔子则曰事君者不择事而安之忠之盛也盍勉之使忘其身而遂行耳今侯之逺使犹未入国不幸赍志而终虽虑患不如叶公子髙然视孔子之勉子髙者夫何歉是固宜书况有贤嗣于旬宣立身扬名式克负荷其为是建祠捐田种种佛事匪直以妄塞悲也一念之孝根于心通于神明抑至也宜牵聨俱书焉后之人尚守成规广前志惟诚惟敬弗懈益防是祠也千禩一日永终长存可也侯名积翁旧朝名执政留耕先生伯大之犹子故自号存耕留耕尝为端明殿学士制置福建云与我先人道谊交而侯又于予厚死生契濶执笔然复为歌辞三致意俾侑祠焉辞曰
　　訏谟硕辅宜庙堂一朝龙节徂遐方扬颿直欲梢扶桑怒涛稽天物怪狂奄忽谁为尸不祥魂兮渺渺之何乡亟命下招遣巫阳谓我弗信眎密章吴都绣错美稻粱甲第中啓窅洞房湖山左右蔚相望魂胡不归此徜徉追思罔极涕泗滂新祠屹若依宝坊雨花缤纷梵呗扬侯兮来归驾鸾凰隂风飒沓佩玉锵有椒其醑罗餦餭嵗时宴娱跪陈觞子孙世世永奉尝
　　松江普照寺释迦殿记
　　松江普照寺陆士衡别业也自孙氏归晋兄弟入洛以文膺事任威声权势振动当时倚伏者相寻曽未瞬息巳有华亭鹤唳之叹而其台榭化为像设研席化为梵呗乃至今存何欤寺北坐九峰层峦叠嶂攒青拥翠相为蔽防隂阳家者流谓风气藏聚可安千众盖特于佛僧为宜也唐乾元时本号大明寺僧两惠尝创释迦如来殿逮宋祥符间改赐今额道者严善誓僧宗幸真歇凡三度重建淳熙戊申厄于祝融里人钱武翼仰之首议兴造其事未竟子之信竭力继之使张彦中掌其费僧祖镜等佐其役咸淳甲戌僧惠思与武翼旧念不可废前人功亟劝率贿施以助殿始成众请行啓典殿毕涂塈而营像设于是慧辨颐慧悟秀以白镇守沙侯欣然致从吏且厚施之超益倾资化縁不惮劳费久之而就万瓦鸳浮重檐翼跂加以藻绘金碧交辉中设释迦像若左若右分列八位备极庄严而三世如来圆通大士应真罗汉诸天人之相亦次第而成至于琉璃无尽灯华诸供且莫不完好每嵗州侯率其僚属于此建道塲申祝赞而祷水旱穰风灾者亦皆至焉夫成之难则其传之也必久是役也再见丁未甲子复周盖非一手足之力而超成其终功尤多可谓难矣超既寂其孙了闻职是薫修事实来求文以记曰是固所以久传而不废也予闻万形皆朽惟理独不朽者而佛氏亦曰一切诸法皆有破壊惟有法身常住不灭虽与吾説若不尽同然所谓法身亘古今弥宇宙到处充满亦无杂壊岂拘于形而外于理哉区区言语文字如浮云如空花乍起乍灭了无根蒂反欲取其常住不灭者托文以传闻也果以为能久传不废也盖亦归诸于巳而巳乃为之赞曰
　　维我普照王本自法身出光明摄方寸虚空常独耀尽三千大千无限河沙界皆佛慧照中夫是之谓普众生宿业重展转动迷误愿佛垂慈悯与除诸障碍譬如摩尼珠炯炯照浊水一作是念巳业去障自空而我初不觉心目划开朗稽首释迦尊为我证明之
　　普照寺千佛水陆院记
　　普照寺自唐乾元元年至于宋数百年矣屡兴屡废淳祐戊申迨今又六十年寺之耆宿分任其责山门列庑佛殿次第兴建千佛水陆院地广费钜众请属之惠慈大师志新既领主席于是慨然捐衣盂营檀施寺僧元德为之分斡徒弟浄恩浄心闻入为之叶赞大作新之始于戊戌继奉防持之旨其事尤严越丁未乃来求记予尝记释迦殿矣固辞弗克则复之曰善必由积累而后成佛乃曰不于一佛二佛三四五佛而种善根已于百千万佛而种善根何也夫计亿兆者本于一至寛乃所以为至众也且一者何心是也心以方寸而总万物如木之有根生生意函活千条万榦耸壑昻霄皆自此始水陆院之义亦然昔梁武帝尝制水陆仪文三年而成几三千巻其后修设者以十六位各分八位而为上下召请则通三时法虽简施则博其上八位慈容瑞相为人敬慕下八位殊形诡状为人恐怖有善有恶有劝有戒大率以懴悔为先有能用意猛烈一悔之间诸恶荡除众善咸具曷尝不本于一哉今惠慈于此三役位置曲当山门两廊壁涌天台圣域五百髙流阁上设西方三圣铜铸千佛阁下设千叶卢舍那佛普贤文殊二大士左右壁涌水陆阳三界像间饰以金采耀众目辉映方池而其池面菡萏敷披飞槛相属生香不断疑浄土移来此地诸佛子于焉修行莫不超然得大自在皆惠慈十年之间苦心劳形之所成然亦其胷中自来积善如木有根故一人所发有此殊胜非徒极庄严事观美也盖欲使生者蠲其罪业日増福祐死者拔其幽滞免堕轮回而已世安有一念之顷不能感动鬼神而能普济含灵功德无量遍河沙界乎惠慈得之矣铭曰
　　我观人心内有善元无恶颠迷彼弗知往往路头错尔时诸天人一切诸菩萨忽现慈善相与众共説法法皆由心造罪亦由心起心起罪一空各巳得度已众生地狱众六道阿修罗随佛登天堂只在一刹那
　　澹轩记
