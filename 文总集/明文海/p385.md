<!-- { "loadSidebar": true } -->
　　学术视教化为盛衰文章学术相表里豪杰之士固不待教化而后知也然先王所以孜孜焉先之而不敢忽者以为天下之人不能皆生而有闻明吾教于天下使过者抑而就中不及者企而求至德旣一则万事治矣当周盛时微而闾巷之人远而产乎遐方絶域肆口所成皆合乎仁义之旨及其已久而衰著书之士以千百计虽不能皆槪乎道而宏博深咸有所自得譬诸黍稷稻粱虽为味不同而皆可以醉饱未尝假剽窃袭浮谈虚言如后世文士之为也自周以来教化详明得先王之意者莫如宋故宋之学术最为近古大儒硕生旣皆深明乎道德性命之理远追孔孟之迹而与之为徒其他以文辞驰于时者亦皆根据六艺理精而旨远气盛而説详各有所承传而不肯妄相沿踵盖教化使然也有元百年之间宋之遗政销灭殆尽士之能言者不为不多辞采音节不为不工及观其所至不过攘取旧説以为言求其学术之所自得岂惟不及宋之名世者哉凡生于其时及见宋之遗风者自以为不可及也宁海在宋时为诗书文物之邑去南渡国都为近故士之显闻于世者甚众宋之衰也兵刑不振而教化犹存取士之法稍弊而风俗不坏故其文章虽不能不降于盛时而学术之醇终不能甚愧于古樗园刘先生少游钱塘学于宋太学与名士大夫交斯时违乾道淳熈诸大儒犹未远文献之传盛有可征是以先生之学渊博崇高得圣贤之大要其为文章朴茂质实不为异常絶俗之谈而纡徐衍肆必逹其意而后止索之而愈深味之而愈长其视葩藻无实可喜之辞乎其不侔也先生所尊善者惟同邑阆风舒公景薛南山陈先生夀所交而敬者则剡源戴公师初鄞袁公伯长袁公后仕元为显官名称海内戴公文亦传于时阆风南山与先生皆自谓宋遗人不屑仕故文行虽高而不大彰著于世传而知之者惟邑人而已今相去五六十年故老沦防知先生之名者日以寡矣使又厯数世岂复有知斯文之可贵者乎夫学术如先生而不传后死者之责也故择其尤善者决为若干巻且推其所自而偹着之使知先生自得之深非近代能言者所及也先生讳庄孙字正仲樗园其号所着有周礼辑传易説今不传
　　张彦辉文集序【方孝孺】
　　昔称文章与政相通举其槩而言耳要而求之实与其人类战国以下自其著者言之庄周为人有壶观天地囊括万物之态故其文宏博而放肆飘飘然若云逰龙骞不可方物荀卿恭敬好礼故其文敦厚而严正如大儒老师衣冠伟然揖让进退俱有法度韩非李斯峭刻酷虐故其文缴绕深切排搏纠纒比辞聨类如法吏议狱务尽其意使人无所措手司马迁豪迈不覊寛大易故其文崒乎如恒华浩乎如江河曲尽周宻如家人父子语不尚藻饰而终不可学司马相如有侠客美丈夫之容故其文绮曼姱都如清歌绕梁中节可听贾谊少年意气慷慨思建事功而不得遂故其文深笃有谋悲壮矫讦扬雄龊龊自信木讷少风节故其文拘束慤愿摸拟窥窃蹇澁不畅用心虽劳而去道实远下此魏晋至隋流丽淫靡浮急促数殆欲无文惟陶元亮以冲旷天然之质发自肺腑不为雕刻其道意也逹其状物也覈稍为近古韩退之起中唐始大振之退之俊杰善辨説故其文开阳阖阴竒絶变化震动如雷霆淡泊如韶濩卓矣为一家言其同时则有栁子厚李元賔李习之之流子厚为人精致警敏习之志大识远元宾激烈善持论故其文皆类之五代之弊甚于魏隋之间宋兴至欧阳永叔苏子瞻王介甫曾子固而文始备永叔厚重渊深故其文委曲平和不为崭絶诡怪之状而穆穆有余韵子瞻魁梧宏博气高力雄故其文常惊絶一世不为婉昵细语介甫狭中少容简黙有裁制故其文能以约胜子固俨尔儒者故其文粹白纯正出入礼乐法度中南渡以后眞希元魏华甫以典章文物为文陈同甫以纵横之学为文其他各以其文显者甚众至于末流而文又弊矣元兴以文自名者相望于百年之间为世所称者曰姚寛甫虞伯生黄晋卿欧阳原功寛甫敦厐有威仪左右佩玉故其文沉欝而隆厚伯生岐嶷絶人谈故事遗法竟日不竭故其文敷赡无涯不可准则晋卿谨慎有礼故其文守局遵度考据切当不放而宻原功博学多识故其文繁多而不廹至于今则潜溪先生出焉先生以诚笃和毅之质宏奥深之识发而为文原功称其如淮阴将兵百万百战百胜志不少慑如列子御风翩然骞举不霑尘土用鸣一代之盛追古作者与之齐近代不足儗也由此观之自古至今文之不同类乎人者岂不然乎虽然不同者辞也不可不同者道也譬之金石丝竹不同也有声则同江河淮海不同也蓄水则同日月星火不同也能明则同人之文不同者犹其形也不可不同天下之道根于心者一也故立言而众者文之也明其道不求异者道之域也人之为文岂故爲尔不同哉其形人人殊声音笑貌人人殊其言固不得而强同也而亦不必一拘乎同也道明则止耳然而道不易明也文至者道未必至也此文之所以爲难也呜呼道与文俱至者其惟圣贤乎圣人之文着于诸经道之所由传也贤者之文盛于伊洛所以明斯道也而其文未尝相同其道未尝不同即其道而求于文者善学文者也袭其辞而忘道者不足与论也然斯岂易易哉世有自谓不师其辞者则剽生抉怪杂取艰深之辞敷错成文以饰其鄙陋之意至于不可句读使人诵之而不晓其意以为文故如是或者惩其病则施慢不思辑陈蹈故混不加修甚则取里谈巷语猥防嘲笑之辞书之编简以为明道文与道割裂为二互相訾诋又或见其然遂放言而攻之以为古之道不可释以今之文今之文不当学古之辞三者虽异而俱失之不师古非文也而师其辞又非也可以爲文者其惟学古之道乎道明则气昌气昌文自至矣文自至者所谓类其人而不悖乎道者也其人高下不同而文亦随之不可强也尝执此説窃观天下之文为三者之归者多矣而无愧于古者亦有矣往居京师从潜溪先生学得句曲张君彦辉之文而览焉其语踈爽类陶元亮善持论类李元宾意其人必雅饬和易君子人也虽未尝见而存乎怀今年幸而见之与昔之所意果合且得见其文之全其辞不泥乎古务自已出而无艰深俚陋之病往往本乎圣贤之道盖庶乎斯文也已茍精而不倦于今之人又何难乎此某所以不能无感而言也虽然文之道大矣某也何足以知之哉
　　逊志斋文集序【林右】
　　流而不可止者势也习而不可变者俗也与势俱往与俗同波者众人也知势俗之所趋而能确然以圣贤自守不浸淫于其中者君子也非惟不为势俗之所浸淫而吾一言一行之所逹天下之势皆随以定天下之俗皆随以化譬若烈风震雷鼓撼上下无大不摧无幽不及虽有强梗不挠亦妥焉委靡于其下此非圣贤豪杰之士不能当周之末孔子之徒已没杨墨之説盛行于天下孟子慨然于布衣中修明仁义之道而杨墨之説以废孟子以来更厯秦汉旣遭坑焚之祸天下学者不见全经而佛老之徒倡为私説鼓舞天下天下之人皆相与师而尊之曰此当今之圣人也使三纲沦而九法斁其害有甚于杨墨者虽以韩文公之雄才竟不能为天下变至宋程朱诸子者出一扫陋习顿囘天下于大道之中天下之人幡然而改曰吾道固在是也然后老佛之説为无用呜呼当其肆为邪説乘吾道之无人戕贼其间根蟠枝散固植人心漫不可拔天不生程朱于天下则天下之人终日昧昧如瞽者之宵行何由睹青天而见白日也哉故曰能定天下之势化天下之俗非圣贤豪杰之士不能也有如云之舟方能适无涯之海有乌获之力方能负千钧之重有天下之才方能剖天下之事才不足于天下而欲剖天下之事犹乘小舟以适海驱孱夫以负重不待识者皆知其不可也是故不患天下之势不我定天下之俗不我化惟患我无盖天下之学耳彼郭林宗王导之徒屑屑衣冠之间犹能使天下之人效之况吾佩服圣贤之学而谓天下之势不我定天下之俗不吾化哉惜乎当今之学者则异于是况闻前朝之故习窃成説为文辞杂老佛为博学志气污下议论卑浅龊龊然无复有大人君子之态吾友方君希直奋然而起曰是岂足以为学不以伊周之心事其君贼其君者也不以孔孟之学为学贼其身者也发言持论一本于至理合乎天道自程朱以来未始见也天下有志之士莫不高其言论将尽弃其所学而从之呜呼岂非豪杰之所用心哉常士世生豪杰之士不多见而于吾希直见之又岂非吾之愿也哉希直之文吾评之矣譬若春气方至津液之色充满广宇飞潜动植之物各有生意天下之人莫不信之此特其一事耳要其大者不在此也虽然文所以逹志也不观其文何以知其志之所存余故又序其文云
　　操缦稿序【林右】
　　吾台郡虽僻处海隅而文学之士往往与上国等厯唐宋来名登史氏者弗论姑以吾同軰视之如方希直郭士渊王修德者森然出为世雄文章播流于人人异时潜溪太史公见方君之文叹曰眞竒才也遂留左右不忍其舍去继见王郭二君之文喟然言曰吾道台矣公以身任斯文之重天下所则也譬衡之于物岂偏于三君子哉要其实之所形言有不觉而至也余因公言取三君子之文观之方之文如春气方至津液之色充满广宇飞潜动植各有生意郭之文如苍鹄摩空飞纵东西初无定适而俊逸之气自为人所畏王之文如月堕澄江上下一色净絶垢氛清明之气可掬也由是往来三君子不以吾爲不可语尝手书其文以遗余余置诸座右将欲焦心尽气追歩其踪日不可得而思之未尝不自慊于怀今年王君过钟离防予客舍出其文使余评之吾知其为戏也虽然间尝闻之物有五色五色之变不可胜穷也物有五味五味之变不可胜尽也色味在物其变在人人之才智不同物各随其人而变此所以无穷尽也文章之在天地亦犹是也其大经大法本于圣人其浅深精粗高下轻重则各随乎其人故自古以来厯代虽远作者虽众然体制迭异意气代殊譬如人也均有其靣而靣靣之貌不同非各极其变之所在欤由是而观则知守色味而不变者非善文者也修德之为文不诡不随惟正是守不泥不専惟义是宜此其文有过于人者其亦可谓善变矣乎虽然吾闻古之君子变已非难使天下皆有所变为难文自前代以降千人一律如刻符信读之厌矣则变而通者有不在修德与诸君子哉
　　静学斋文集序【林右】
