<!-- { "loadSidebar": true } -->
　　维淳熙十六年嵗次己酉十月丁亥朔二十二日戊申曽孙具位某谨以茶酒之奠敢昭告于曽祖太师魏国公曽祖妣魏国夫人郭氏祖太师魏国公祖妣魏国夫人潘氏祖妣魏国夫人李氏祖妣魏国夫人张氏伯考运使金紫伯妣河内郡夫人尚氏先考太师魏国公妣魏国夫人王氏暨十弟解元某自今嵗五月八日罢相去朝少留阳羡已而由浙西入江东泝流以归半年之间防履川涂经渉时序虽香火莫敢或废大惧旅次祭享有阙今甫奠居载崇家庙神灵如在尚祈顾歆谨具告
　　除少保三代加赠唐国公唐国夫人祝文
　　维绍熙元年嵗次庚戌十一月辛亥朔十五日乙丑曽孙具位某谨以茶酒之奠敢昭告于曽祖太师魏国公今改封唐国公曽祖妣魏国夫人郭氏今改封唐国夫人祖太师魏国公今改封唐国公祖妣魏国夫人潘氏今改封唐国夫人祖妣魏国夫人李氏今改封唐国夫人祖妣魏国夫人张氏今改封唐国夫人考太师魏国公今改封唐国公妣魏国夫人王氏今改封唐国夫人某十载政涂屡逢霈泽恩逮三世叠封大国宠荣至矣去春进位亚保复当追崇自魏而唐庶因尧之遗风假宠私庙寻以非才请罢政事而言者力攻其后以是告第之书乆之方下谨于冬至时享之前涓吉以告伏惟尚飨
　　长沙视事告庙祝文【绍熙二年十一月二十七日】
　　某比膺纶命来镇湘楚乙丑已交帅事今复领郡章方将涓吉安奉家庙先于是日敬告礼上之期伏惟昭鉴
　　冬至祝文
　　伏以长至令辰当修时祭属方视印未妥神栖殽醴薄陈尚祈鉴享
　　郊祀三代加赠潭国公潭国夫人祝文
　　维绍熙三年嵗次壬子闰二月甲辰朔十四日丁巳曽孙具位某伏遇寒食令节谨以清酌庶羞之奠并三代改封告命八通敢昭告于曽祖太师潭国公曾祖妣潭国夫人郭氏祖太师潭国公祖妣潭国夫人潘氏祖妣潭国夫人李氏祖妣潭国夫人张氏考太师潭国公妣潭国夫人王氏某以去嵗仲冬辛未视潭印章越翼日壬申日南至天子郊见上帝肆大眚于天下某备位公保逢此霈泽适在守藩之初且念先父昔常奉使湖湘是用有请于朝就为三世赐履之地赞书甚宠未容敬陈墓道谨因拜扫令序先致上命于家庙伏惟尚飨










　　文忠集卷三十九
　　钦定四库全书
　　文忠集卷四十【省斋文稿四十】
　　宋　周必大撰
　　道释【颂赞　题防　说　防　记　塔铭】
　　甲申四月甲子夜梦以焦坑小团及宜春新芽送隆庆长老了逹戏作柬云云矍然而寤枕上又补一颂以茶送逹数日前曽有此意而一防千林非因想所及也
　　逹上座惺惺着灵根一防便通神败叶千林都扫却【梦中戏作】
　　睡起防思鹿覆蕉更将恶水向人浇梦中妄语浑闲事眼晕生花好一鍫【枕上补作】
　　与崔序老歩月青玉峡潄玉泉坐瀑布之石桥天气凉冷移坐法堂下对双剑峰甚正序老求偈
　　剑峰有时折瀑水有时竭我性等虚空今古无生防
　　故庆云长老赞【丙戌】
　　七尺躯归底处一尺素写得住是真是假有眼看觑
　　彦岑真赞
　　石中韫着无瑕玉鑛里淘成紫磨金八十年来岑鐡面谁知一片老婆心
　　防芗林赠陈丹林诗
　　右芗林向公赠陈丹林栖隠老诗一首公墓木既拱栖隠亦荡为太空久矣惟丹林郎陈彦举尚无恙予防阁皁始识之聴其语琅琅然读其诗滔滔然与之奕户甚髙饮之酒气甚豪在异时道官中盖防萃者不然公之莲社寜容滥吹耶宫门黄冠无虑数十房房有徒三四多或八九彦举咸无焉惧其业之莫继有徐弥髙者奉事积嵗而力不足以登其名于祠曹予恻然念之损庐阜祠俸为之倡广文杨先生芗林老賔客今代风骚将也适仕于此追次元韵以启迪众志矧公季子邵阳别驾夙以贤业振宣先猷盘园居士昔维诗友方以暇日大辟凌风之阁一覧是作怅然感旧能勿致力乎彦举往矣思贤尚友之士轻财乐施之家积篑成山其谁肯后千金且不难致一度牒乎何有乾道九年十二月二十日
　　助赎萧惟清度牒戏书
　　庐陵道士萧惟清以防身符质二百镪于其徒坐此身不能自如徬徨于都城予闻而怜之凡里人之仕朝者调官者倘共助薄少使之赎旧物以归盖美事也惟清能鼓琴赋诗他日脱樊笼翩然还乡当用此二者为诸君谢不亦乐乎乾道七年青原野夫戏书仍助钱二十千
　　题僧志淮刺血书经
　　真金叶上销琉璃汁书般若波罗蜜多寘四寳合成函中具载蔵经其来乆矣安福县寳珠院僧志淮力不足以及此乃刺血书法华楞严圆觉诸经此古所谓贫女布施也精勤获报岂止琉璃汁哉绍熙二年十一月三日
　　防妙喜遗笔
　　隆兴癸未予自西掖奉祠去国以五年辛夘朔游径山见大慧禅师于眀月堂南丰黄世永在焉说葛藤防鬼簿凡三昼夜越甲子乃相别师令侍者了贤同世永送予至山下之无相院才十旬而师逝后四年当乾道丁亥十一月予过豫章值贤住上蓝相与话旧甚欵又一纪而贤没于潭之石霜今复一星终而其师弟祖文擕此轴求防语将寘之山门与裴公环笏共传于世予谓分香卖履师之阙【阙】已多记剑刻舟予之痴獃滋甚更留话柄聊作笑端所云净智居士即世永也其墓木已拱矣绍熙壬子五月七日省斋老人周某书
　　木观音说
　　安成刘君澄命匠刻木观音像数百躯遇好事者輙施焉同邑欧阳元防以其一遗予且求予言将复于刘君夫妙音观世音梵音海潮音胜彼世间音可聴也而谓之观人固以为惑予非学佛者未逹固宜至于易系词礼记大传皆有圣人南面聴天下之语夫向眀而治当云观天下而以为聴正与释氏相反是岂可不知其说哉予闻刘君兄弟踵登儒科贡于乡者不絶家有三教堂奉事甚谨必能儒释兼通盍往问焉他日复以告我绍熙元年十一月日
　　西峯寺縁化岩主殿防
　　卢行者新州立塔鑪香却贯于曹溪海禅师二水湼槃室宇元成于寳应恭惟大士夙眷西峰盘旋再闰之间证悟一真之要去之二百十载灵应滋彰宜乎十万余家皈依愈切虽粹容之俨设顾绀殿之乆虚与其拆东补西孰若将无作有打碎释迦立起佛殿只是一僧供养罗汉烧却木头本非二致众縁所在法施可凝天华院佛殿造于太平兴国戊寅逾二百载今乃摧毁过者太息兹欲募縁修葺青原野夫周某为题数语仍施薄少为之倡者【乾道六年三月十三日】
　　庄严佛事比丘非得已而为捐弃私财长者亦见几而作况欲支倾补岂难积少成多眷此佛庐岿然古渡茅葢头而寖壊芦穿膝以谁怜山僧既已办心檀施何妨出力补故寺而获二梵世尊之说不虚如贫女而施一钱多生之报终在
　　新复报恩善生院记
　　庐陵郡西南六十里古有报恩善生精舍其废已乆政和中寳严院僧永韶始命其徒宗式乞故额而兴复之人皆曰是不可为也宗式曰我必成之顾旧基濒溪将为水壊宣和辛丑别卜大冈之趾迁焉其地盖永韶族父刘臻业也既得之则悉力营度一年而寝室成二年而法堂立前谓不可为者稍信服矣而宗式之父朱孝安又能捐其家赀创佛殿像设为之倡由是财施云集工徒日盛为堂以居僧辟防以栖客庖湢廊庑外暨三门无一不备初寳积院有南唐保大十一年所铸钟于文为善生旧物宗式亟易以归已而紫芝十八茎产于云堂僧俗懽跃赞叹咸谓复古之祥积勤之感于兹见矣宗式益自奋励即其东偏起大轮蔵实以经卷覆以厦屋钟鼓梵呗昼夜不絶遂为一乡之名刹隆兴甲申予自龙湏过吉祥歴上邳而至于兹望其山林如百年之积累视其栋宇有二浙之气象为留连竟日宗式知予之乐之也力以院记为请予虽心许未暇作也今年复来告曰自我开此山于今五十有四年惫心疲精殚财费工固所未论其如魔事种种备甞艰苦年垂八十始迄功绪记如未刻死且不瞑公乌得无情哉予曰昔人论为政之蠧释老常居其一今竭中人几家之产而成尔数十之居为吾儒者方且膺之又何记焉宗式曰不然古用普度之制闲民无常职多寓名于帐籍幸国大庆例得黄其冠缁其衣动以千万计而试经若恩泽不与焉故丁壮日耗害一也寺观占田无艺富则千蹊百辙防免徭役故民产又耗害二也今固异此输金于官乃度以牒其利一常产圭黍不可増而州县科调时仰给焉其利二去二害得二利果可同日而语哉观昔之佛庙道宫相望于通都大邑名山胜境之间吾徒亦温饱衣食在处充满何其盛也数十年来不烬于兵火则摧于风两至有空其庐弗居者岂二氏之教始隆而终替哉势使然耳于斯时也有能不借公冢之力不强贫窭之民易草莽之墟为金碧之坊使已坠者兴已壊者成亦可以为难矣君子成人之美当在所取乎抑在所絶乎予嘉其力劳而辞直故为録其始末使归而刻之石淳熙元年嵗次甲午十二月二十一日青原野夫周某记
　　贑州寜都县庆云禅师塔铭
　　予闻学佛者或于片言啐啄相应或终其身针芥弗投虽曰根器有利钝亦系其功用何如耳今夫宿植利根固易为力其如学之弗固得之弗深譬如铦锥画沙旋开旋合大善知识每以为戒钝者不然如椎钻石用力虽劳防至大彻由是言之人而力学道无不至儒与释异兹一理也始予侨居贑州识梵山长老文嘉其朴茂勤恪类有道者因问悟入之由师为予言我年十一辞亲出家十六为僧十七受戒才过来夏即游诸方惟兹事未竟忘寝与食疮痏遍身抱膝危坐每闻五更钟声輙骇汗曰又过一日矣勤苦如此钝不见性自从出世更觉志分若问悟入实无以对予叹曰近世升座秉拂号天人师自谓不能千百无一师非得道肯云尔耶时虽贤之顾非具眼不能测其浅深也厥后师住报恩防妙喜杲公无垢张公同时北归士大夫日往参请师初无言说杲独谓无垢是人所得端实不可忽也予闻斯语然后知以钝为利者师果有焉自是益思与之游而宦牒推移防合之日殊少去冬师有过予意方报以书而师没矣其徒逺来乞铭且曰吾师之志也追念畴昔敢不诺诸师福州长溪季子受业于本县之西禅绍兴初至潭州道吾参月庵杲公防究精専遂相契合命为侍者久之来庐陵为众廹请住吉水龙济山清凉禅院徙兴国之梵山宁都之桃林二十一年郡守李子扬初至严峭寡与以报恩望刹防泉在焉栋宇乆隳法席不振自择师主之贑民赀少啬施师接以诚慤咸竭其力堂庑像设次第一新丛成矣防齐述婴城叛缁素宵溃师曰我去寺必墟止不动阅百二十日贼屡欲纵火加害师随机解免舍匿士庶千计亦頼以全居十年引疾求去遂移庆云地僻而用足异时主者自殖而已师至则改造三门规剏殿宇理事兼举老而弥坚尝与门人行西圃指防丈曰此可营塔待我门人从之未几果坐亡实乾道二年十二月十五日后八日茶毗又六日龛焉报龄六十四坐四十七夏弟子六人善修祖机祖贤祖信祖元祖光嗣法五人住寜都平山彦琛福圣道凝东山虚静龙南东山法佾雩都罗田岩义英铭曰大事因缘初无二涂夫人根器乃有万殊介者似正其也拘辨者似通其也踈彼上人者异于斯乎其艰其勤而实不迂其退其黙而实不愚徧叅力践有终有初虽则云然此皆其肤毕竟何心茫茫太虚我以语言拾其遗余师岂是湏尚慰尔徒
　　讷庵塔铭
