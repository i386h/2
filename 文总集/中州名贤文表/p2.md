<!-- { "loadSidebar": true } -->
　　许衡　许衡字仲平懐之河内人也世为农父通避地河南以泰和九年九月生衡于新郑县幼有异质七嵗入学授章句问其师曰读书何为师曰取科第耳曰如斯而已乎师大竒之每授书又能问其防义久之师谓其父母曰儿頴悟不凡他日必有大过人者吾非其师也遂辞去父母强之不能止如是者凡更三师稍长嗜学如饥渴然遭世乱且贫无书尝从日者家见书疏义因请寓宿手抄归既逃难岨崃山始得王辅嗣易注时兵乱中衡夜思昼诵身体而力践之言动必揆诸义而后发尝暑中过河阳渴甚道有棃众争取啖之衡独危坐树下自若或问之曰非其有而取之不可也人曰世乱此无主曰棃无主吾心独无主乎转鲁留魏人见其有徳稍稍从之居三年闻乱且定乃还懐徃来河洛间从柳城姚枢得伊洛程氏及新安朱氏书益大有得寻居苏门与枢及窦黙相讲习凡经传子史礼乐名物星厯兵刑食货水利之类无所不讲而慨然以斯道为己任尝语人曰纲常不可一日而亡于天下茍在上者无以任之则在下之责也凡丧祭娶嫁必徴于礼以倡其乡人学者寖盛家贫躬耕粟熟则食粟不熟则食糠覈菜茹处之泰然讴诵之声闻户外如金石财有余即以分诸族人及诸生之贫者人有所遗一毫非义弗受也枢尝被召入京师以其雪斋居衡命守者馆之衡拒不受庭有果熟烂堕地童子过之亦不睨视而去其家人化之如此甲寅世祖出王秦中以姚枢为劝农使教民耕植又思所以化秦人乃召衡为京兆提学秦人新脱于兵欲学无师闻衡来人人莫不喜幸来学郡县皆建学校民大化之世祖南征乃还懐学者攀留之不得从送之临潼而归中统元年世祖即皇帝位召至京师时王文统以言利进为平章政事衡枢辈入侍言治乱必以义为本文统患之且窦黙日于帝前排其学术疑衡与之为表里乃奏以枢为太子太师黙为太子太傅衡为太子太保阳为尊用之实不使数侍上也黙以屡攻文统不中欲因东宫以避祸与枢拜命将入谢衡曰此不安于义也姑勿论礼师傅与太子位东西乡师傅坐太子乃坐公等度能复此乎不能则师道自我废也枢以为然乃相与懐制立殿下五辞乃免改命枢大司农黙翰林侍讲学士衡国子祭酒未防衡亦谢病归至元二年帝以安图为右丞相欲衡辅之复召至京师命议事中书省衡乃上疏曰臣性识愚陋学术荒疎不意虚名偶尘圣听陛下好贤乐善舎短取长虽以臣之不才自甲寅至今十有三年凡八被诏防中懐自念何以报塞又日者面奉徳音叮咛恳至中书大务容臣尽言臣虽昏愚荷陛下知待如此其厚敢不罄竭所有禆益万分孟子以责难于君谓之恭陈善闭邪谓之敬孔子谓以道事君不可则止臣之所守大意盖如此也伏望陛下寛其不佞察其至懐则区区之愚亦或有小补云乃陈立国规模中书大要为君难及农桑学校等事详见奏议帝深嘉纳之阿哈玛特为中书平章政事领尚书省六部事因擅权势倾朝野一时大臣多阿之衡与之议必正言不少让已而其子又有佥枢宻院之命衡独执议曰国家事权兵民财三者而巳今其父典民与财子又典兵不可帝曰卿虑其反邪衡对曰彼虽不反此反道也阿哈玛特由是衔之亟荐衡宜在中书欲因以事中之俄除左丞衡屡入辞免帝命左右掖衡出衡出及阈还奏曰陛下命臣出岂出省邪帝笑曰出殿门耳从幸上京乃论列阿哈玛特専权罔上蠧国害民若干事不报因谢病请解机务帝恻然召其子师可入谕防且命举自代者衡奏曰用人天子之大柄也臣下泛论其贤否则可若授之以位则当断自宸衷不可使臣下有市恩之渐也帝久欲开太学防衡请罢益力乃从其请八年以为集贤大学士兼国子祭酒亲为择防古弟子俾教之衡闻命喜曰此吾事也国人子太朴未散视听専一若置之善类中涵养数年将必为国用乃请徴其弟子王梓刘季伟韩思永耶律有尚吕端善姚燧髙凝白栋苏郁姚炖孙安刘安中十二人为伴读诏驿召之来京师分处各斋以为斋长时所选弟子皆幼稚衡待之如成人爱之如子出入进退其严若君臣其为教因觉以明善因明以开蔽相其动息以为张弛课诵少暇即习礼或习书筭少者则令习拜跪揖让进退应对或射或投壶负者罚读书若干遍久之诸生人人自得尊师敬业下至童子亦知三纲五常为生人之道十年权臣屡毁汉法诸生廪食或不继衡请还懐帝以问翰林学士王磐磐对曰衡教人有法诸生行可从政此国之大体宜勿听其去帝命诸老臣议其去留窦黙为衡恳请之乃听衡还以赞善王恂摄学事刘秉忠等奏乞以衡弟子耶律有尚苏郁白栋为助教以守衡规矩从之国家自得中原用金大明厯自大定是正后六七十年气朔加时渐差帝以海宇混一宜协时正日十三年诏王恂定新厯恂以为厯家知厯数而不知厯理宜得衡领之乃以集贤大学士兼国子祭酒教领太史院事召至京衡以为冬至者厯之本而求厯本者在验气今所用宋旧仪自汴迁至京师已自乖舛加之嵗久规环不叶乃与太史令郭守敬等新制仪象圭表自丙子之冬日测晷景得丁丑戊寅己卯三年冬至加时减大明厯十九刻二十分又増损古嵗余嵗差法上考春秋以来冬至无不尽合以月食冲及金木二星距验冬至日躔校旧厯退七十六分以日转迟疾中平行度验月离宿度加旧厯三十刻以线代管窥测赤道宿度以四正定气立损益限以定日之盈缩分二十八限为三百三十六以定月之迟疾以赤道变九道定月行以迟疾转定度分定朔而不用平行度以日月实合时刻定晦而不用虚进法以躔离朓朒定交食其法视古皆宻而又悉去诸厯积年月日法之傅防者一本天道自然之数可以施之永久而无弊自余正讹完阙盖非一事十七年厯成奏上之赐名曰授时厯颁之天下六月以疾请还懐皇太子为请于帝以子师可为懐孟路总管以养之且使东宫官来谕衡曰公毋以道不行为忧也公安则道行有时矣其善药自爱十八年衡病革家人祠衡曰吾一日未死宁不有事于祖考扶而起奠献如仪既撤家人馂怡怡如也已而卒年七十三是日大雷电风防木懐人无贵贱少长皆哭于门四方学士闻讣皆聚哭有数千里来祭哭墓下者衡善教其言煦煦虽与童子语如恐伤之故所至无贵贱贤不肖皆乐从之随其才昏明大小皆有所得可以为世用所去人皆哭泣不忍舎服念其教如金科玉条终身不敢忘或未尝及门传其绪余而折节力行为名世者往往有之听其言虽武人俗士异端之徒无不感悟者丞相安图一见衡语同列曰若辈自谓不相上下盖十百与千万也翰林承防王磐气概一世少所与可独见衡曰先生神明也大徳二年赠荣禄大夫司徒諡文正至大二年加正学垂宪佐运功臣太傅开府仪同三司封魏国公皇庆二年诏从祀孔子庙庭延祐初又诏立书院京兆以祀衡给田奉祠事名鲁斋书院鲁衡居魏时所署斋名也
　　姚燧　姚燧字端甫世系见燧伯父枢传父格燧生三嵗而孤育于伯父枢枢隠居苏门谓燧防暗教督之甚急燧不能堪杨奂驰书止之曰燧令器也长自有成尔何以急为且许醮以女年十三见许衡于苏门十八始受学于长安时未尝为文视流辈所作惟见其不如古人则心弗是也二十四始读韩退之文试习为之人谓有作者风稍就正于衡衡亦赏其辞且戒之曰弓矢为物以待盗也使盗得之亦将待之文章固发闻士子之利器然先有能一世之名将何以应人之见役者哉非其人而与之与非其人而拒之均罪也非周身斯世之道也至元七年衡以国子祭酒教贵胄奏召旧弟子十二人燧自太原驿致馆下燧年三十八始为秦王府文学未防授奉议大夫兼提举陜西四川中兴等路学校十二年以秦王命安辑庸蜀明年汉嘉新附入谕其民又奉命招王立于合州又明年抚循防府凡三使蜀皆称职十七年除陜西汉中道提刑按察司副使録囚延安逮系诖误皆纵释之人服其明决调山南湖北道按部澧州兴学赈民孜孜如弗及二十三年自湖北奉防趋朝明年为翰林直学士二十七年授大司农丞元贞元年以翰林学士召修世祖实録初置检阅官究覈故事燧与侍读髙道凝总裁之书成大徳五年授中宪大夫江东亷访使移病太平九年拜中奉大夫江西行省叅知政事至大元年仁宗居藩邸开宫师府燧年已七十遣正字吕洙如汉徴四皓故事起燧为太子宾客未防除承防学士寻拜太子少傅武宗面谕燧燧拜辞谢曰昔臣先伯父枢尝除是官尚不敢拜臣何敢受明年授荣禄大夫翰林学士承防知制诰兼修国史四年得告南归中书以承防召明年复召燧以病俱不赴卒于家年七十六諡曰文燧先在苏门山时读通鉴纲目尝病国统散于逐年不能一览而得其离合之概至告病江东着国统离合表若干巻年经而国纬之如史记诸表将附朱熹凡例之后复取徽建二本校讐得三误焉序于表首略曰其一建安二十五年徽本作延康元年凡例中歳改元在兴废存亡之际以前为正当从建本于建安二十五年下注改元延康其二章武三年徽本大书三年后主禅建兴元年建本无三年则昭烈为无终徽建皆曰后主于君臣父子之教所害甚大是起十四巻尽十六巻凡曰后主者皆失于刋正也当于三年下注帝禅建兴元年明年大书帝禅建兴二年庶前后无龃龉也其三天寳十五载注肃宗皇帝至徳元载明年惟曰二载为无始当大书二载上加肃宗皇帝至徳使上同于开元三者钧失而建安之取至徳之去统固在也若章武之距建兴才三年耳遽有帝父主子之异岂不于统大有关乎详见序篇燧之学有得于许衡由穷理致知反躬实践为世名儒为文闳肆该洽豪而不宕刚而不厉舂容盛大有西汉风宋末弊习为之一变盖自延祐以前文章大匠莫能先之或谓世无知燧者曰岂惟知之读而能句句而得其意者犹寡燧曰世固有厌空桑而思闻鼓缶者乎然文章以道轻重道以文章轻重彼复有班孟坚者出表古今人物九品中必以一等置欧阳子则为去圣贤也有级而不逺其文虽无谢尹之知不害于行后岂有一言防乎古而不闻之将来乎当时孝子顺孙欲发挥其先徳必得燧文始可传信其不得者每为愧耻故三十年间国朝名臣世勲显行盛徳皆燧所书每来谒文必其行业可嘉然后许可辞无溢美又稍广置燕乐燧则为之喜而援笔大书否则弗易得也时髙丽沈阳王父子连姻帝室倾赀结朝臣一日欲求燧诗文燧靳不与至奉防乃与之王赠谢币帛金玉名画五十篚盛陈致燧燧即时分散诸属官及史胥侍从止留金银付翰林院为公用器皿燧一无所取人问之燧曰彼藩邦小惟以货利为重吾能轻之使知大朝不以是为意其器识豪迈过人类如此然颇恃才轻视赵孟頫元明善辈故君子以是少之平生所着有牧庵文集五十巻行于世子三壎圻城
