<!-- { "loadSidebar": true } -->
　　呜呼公之平生吾能言之其学之博也渊乎江汉之渟滀其文之雄也浩乎波涛之硱砅其刚介之操则松贞而柏劲其纯懿之行则玉良而金精其典邦计也经画之材与韩刘而并驾其绾郡符也循良之政与霸遂而齐名其位方伯也隐然东藩之重镇其临边疆也屹乎北鄙之长城至其为卿于大理也直欲追踪乎皐陶之种徳苏公之敬狱非徒若汉之于张谳狱之得其情而已呜呼公材既优公行尤懿推其蕴足以秉国之钧摛其文可以掌帝之制惟天生公殆必有意然而年不满五旬位不登三事将生民之无禄耶抑宏材絶识固造物者之所忌也呜呼公乎其胸中之炯炯者其能埋藏湮塞于朽壤之中乎必将粲为列星流为风霆或为山河以壮国家或为麟凤以昭文明岂若世之庸庸者有时澌尽而飘零也哉呜呼自公云亡朝野嗟咨矧于吾侪素辱公知昔升公堂笑语怡怡今升公堂素幔凄凄临棺一奠而侑以此辞者盖为天下惜非独感今悼昔而写吾之私也尚享
　　祭丘文庄公文
　　呜呼唐有曲江世称贤相公生其乡名徳相望宋有名臣曰崔菊坡公贤与齐而文则过公之于文奫演溢孰可拟之东坡父子公之所学渟滀瀴瀛孰可拟之原父弟兄两秉史笔褒贬惟公叙述髙简有史汉风三持文衡痛叱浮薄轧茁之辞变为灏噩乃典国学教严道尊时之公辅多出其门乃登内阁赞元辅徳海内士民阴被其泽公在相位不见所为所可见者民物熙熙天不憗遗遽夺司马士林相吊或恸于野我昔弱冠已闻公名甲戌春试遂获同升公不我愚每相磨砺谓宜勉进毋隳所志公有著述每俾评之且约后死则为铭之我之南归握手相别临别之言遽成永诀谊当往吊谓老病何弗躬弗亲负公实多陈此芜词以侑罇俎公知我心宁不我顾呜呼哀哉尚享
　　祭宪副游公文
　　呜呼游公遽止于斯耶位不登丞弼年不跻期颐谓公禄寿之未艾胡为乎舍我而永归耶呜呼公之仪刑不可得而见公之平生尚可想像而推其志节之刚毅挺挺乎孤松之偃蹇其学问之宏博浩浩乎长江之渺弥其襟度之和易温温乎春阳之煦物其文章之纯质凿凿乎菽粟之疗饥其有志于道盖将寻紫阳之辙涉濂洛之涯使得及门于孔氏虽未敢谓其升堂而入室然于道之大本其殆庶几乎呜呼公之存也学者仰之如山斗寮友信之如蓍龟憸夫惮公而缩恧善类赖公而扶持今其亡也学者失所景仰寮友无所稽疑憸夫欣欣肆其恶而莫之沮善类惴惴或见义而不敢为是以识与不识闻公之丧莫不怅然痛悼而嗟咨况予于公朋友之分情谊之笃宜乎泪疾下而涟洏也呜呼西山之麓剑江之嵋公之体魄将复于彼公之神气则无不之临棺一奠侑以此词盖一为斯文痛一为友谊悲呜呼游公知与不知尚享
　　祭伯父稼轩先生文
　　呜呼昔我先公兄弟三人粤自蚤歳其艰其屯由艰而康由屯而泰孰庇孰庥先泽攸赖先公出仕为时富欧伯父逺隐拟迹巢由昊天不吊先公奄弃防防诸孤伯父是倚白首岿然九族蓍龟一疾奄逝曽莫予追念昔如京拜公于堂谆谆明训佩服敢忘兹焉来归墓木已拱追思音容曷胜感恸宿草青青白露载零酹此巵酒清泪霑缨呜呼哀哉尚享
　　祭原司马文
　　呜呼哀哉公生于世六十有一宣力四方奋庸帝室有猷有为有劳有烈纪于竹帛盖焯然其不灭也彭蠡之域龟蒙之邦肃乎秋霜霭乎春阳乃赞国计乃振台纲懋绩益着令闻不忘至于吁怀流徙辑宁荆襄则其事为尤难而其功为愈光初公受命而南也或沮之于内或挠之于外徼功者虑发其奸戕民者惧罹其罪惟公毅然泰然罔忿罔怼如羊祜之建议伐吴如裴度之决防平蔡乃协羣防乃诹善谋或揽辔武闗之险或击楫汉川之流攀援乎猿猱之窟出入乎虺豺之陬爰告爰慰以绥以柔授之田宅戢其戈矛曽不逾时而愁叹之声转为歌讴榛莽之区变为田畴彼馘齐民以献捷视赤子如敌讐闻公成功徒悔恨而含羞帝念其功遄加宠锡都宪尚书崇秩荐陟公宜夀考臻于大耋秉国之钧以熙庶绩胡兹遘疾奄逝莫追岂公之厌世溘埃风而遐举抑民之无禄而昊天之不憗遗当宁震悼羣公增悲而荆襄士女如丧所亲谓公殁而畴依呜呼哀哉然公年逾六位列六卿有传国史有諡太常焯徳有碑虞殡有章在公可以无憾是谓虽死而不亡呜呼昔公之来也士女喜极而歔欷今公之归也士女恸极而涕洟况于某等奉令承序又所向慕而瞻依感今悼昔曷胜清泪之涟洏寓哀一奠非徒哭吾之私而已盖以恸哲人之萎呜呼哀哉尚享
　　祭宪副李世望文
　　呜呼李惟着姓代袭簪缨公复秀出载振家声学专麟经穷幽探赜发为词章精华奕奕擢秀南省防名南宫遂登上第休闻日隆铨曹抡材爰擢柱史鳏嫠以安寃滞用理出佥台事于贵于蜀謇謇直声士论攸属相彼巧宦一歳屡迁公守一官逾十八年晚陟宪副典兵西鄙边尘不飞虎旅循轨蠢兹丑类掠我土毛元戎出征誓殄腥臊公董偏师直探虎穴屡馘凶渠载歼余孽天不憗遗星陨将营大勋未集遽殒其生灵轜南还暂泊湘浦俾我友朋益増凄楚徼功幸胜禄厚位髙公殁王事谁录其劳有酒在巵有肴在俎思公不见洒泪如雨呜呼哀哉尚享
　　祷雨文
　　呜呼惟予与神同涖兹邦予所职者政教神所司者雨旸念雨泽之不时由政教之或斁固知咎过之在予非明灵而曷赴愬意者某等诚敬不足以格神与慈惠不足以保民与羣生怨咨恬莫之恤庶狱寃滥壅莫之伸与典兵者徒事朘削之政牧民者未施抚字之仁与庶官之廉慎者未能举而谄诐或亲与巨室之豪横者未能诛而哀吁不闻与咎实在予民则何罪胡明神之爽罚俾民遘此大戾沃以腴者化为燥刚秀且实者转为枯瘁兴言及此澘焉出涕然神享民之祀犹予食民之食也民穷无告殆将匮神之祀非徒为予之忧责也爰叩灵坛载伸微悃惟尔有神鉴予之诚哀民之困云倐兴灵雨载零转呻吟为欢声变黄槁为荣茂歳事有成邦赋用登则予知免乎鑴诮而神亦永享乎尝烝矣谨告
　　祷城隍祈晴文
　　呜呼淫雨为孽洚水壅以沸也甽畆沦没秋成不可冀也室庐漂荡老弱无所庇也百姓何辜遘此大戾也某等涖事兹土歳时享其祭也百姓嗷嗷岂惟官之忧责亦将乏神之祀也雨旸水旱神实司之非官所能制也躬祷灵宇觊神恤民之匮也神其降庥驱屏羣阴俾阳光昭以晰也羣潦归壑舄卤其艺也栋宇载葺民获奠居之制也四野熙熙恬以泰也孰尸厥躬惟神之惠也击鲜荐芳报祀无替也谨告
　　山西祷雨文
　　乃者自冬徂春雨雪弗降三农告病庶类焦然雩禜虽勤灵贶未应云将合而忽散雨欲坠而复止意者乔新等事神之敬未至与恤民之心未诚与兵已困而征戍愈劳与民已穷而聚敛愈急与沉寃未雪而无辜困于狴犴与巨蠧未除而赤子厄于豺虎与赈贷虽勤而实惠未加于民与祈祷虽切而诚意未尽于己与是皆吾曹之愆而小民何罪焉兹者春已暮矣民已瘁矣原田日就芜矣生意日就槁矣少者壮者适彼乐土矣老且羸者转于沟渎矣神于吾民何憗然无情耶夫修缺政以保民者吏之职也沛甘雨以济旱者神之责也风雨不时麦菽不艺岂惟吾曹之罪哉神亦不得辞其责焉爰诣灵祠载陈微悃神其有知赐我嘉泽慰我疲氓俾骍刚赤缇沾而足焉萎苗瘁孽优而渥焉则乔新等少逭其咎而神亦有攸享矣谨告
　　祷中镇文
　　三晋比歳暵旱嘉谷不登兵民流亡饿莩载路皇帝西顾恻然哀烝黎之无吊爰命乔新来拯疲氓而公私匮乏罔有攸措矧春气已动雨泽未濡大惧未克有年无以上副圣心下慰民望惟神作镇并州享兹典祀兴云雨致财用神之职也爰诣灵祠用伸恳祷神其黙赞鸿造大庇吾民俾甘雨时降百谷用成流逋来归冦攘屏迹物无疵疠人用恬康则乔新获免于戾而神亦永有攸享矣谨告
　　祷禹庙文
　　惟王疏凿龙门拯兹垫溺俾我烝民克享粒食河流溶溶嘉谷芃芃万世攸赖繄王之功惟兹三晋实王故国王念遗民拯凶吊溺胡兹两载饥馑荐臻粒食孔艰乃至食人王圣且仁我民父母忍使蚩蚩堕兹罪罟下车而泣昔尝闻之民羸且亟宁不悯之王灵在天诞作霖雨膏我麦苗爰及稷黍乔新将命西来斋祓以祈王神如在谅不我遗佑我残民驱彼蟊贼梁山洛水敢忘王徳谨告
　　祷汾阴后土祠文
　　惟神厚徳载物克配彼天立我烝民厥功懋焉汾阴之祠肇自汉氏雩禜禳祈迨兹千防行祠翼翼遍于晋封刲牲荐醴罔敢不丰胡兹三载旱魃为虐疠鬼逞妖人困痁疟残民惴惴曷愬曷依神听甚迩宁不我哀乔新只奉明命悯兹穷毒陈词以祷敢徼神福云滃兴沛然甘防沃我菽麦爰及秔稌驱彼疠鬼逬诸遐方俾我遗黎式恬以康神佑我民锡兹繁祉我民报祀曷其有已尚享
　　平阳祷雨文
　　山西之境荐罹旱灾兵民转徙异乡委尸沟壑者不知几千万人矣乔新受命赈济来涖兹邦所望五气顺布羣黎安生而自春以来雨泽罕敷疫疠大作亡者未葬而存者无乐生之心逋者未归而居者有逺徙之志惟神徳泽崇深世享禋祀视斯民危急而不救何与谓民之顽悍宜降以殃耶则民已盈其罚也谓官之贪残获罪于天耶则不宜迁怒于民也谓乔新无忧国忧民之诚故漠然无应耶则此心之诚可以质诸鬼神也敢愿明神悔过敷佑下民沛甘霖以沃焦土驱妖疠以苏疲民俾生意离离人心熙熙生者有养逋者以归是则神之惠也谨告
　　再祷雨文
　　昔关中大旱张养浩祷于华岳甘雨如注禾黍自生今三晋之旱不减闗中神之灵应无异华岳乔新只率吏民斋沐防祷矣云将合而忽开雨将坠而复止岂今之请祷者非养浩其人与乔新虽无养浩济世经邦之材然素存养浩忠君爱民之志而神漠然不答何耶伏望少鉴愚诚赐以甘防转歉为穰变沴为祥俾愁者以喜病者以安逋逃来归冦盗潜藏则乔新少逭其责而神之灵应益彰彰矣谨告
　　三祷雨文
　　山川出云雨及天下神之职也国家命祀春祈秋报为民福也惟兹三晋荐罹凶屯臻兹极也亢阳为虐继以严霜靡康食也嗷嗷遗民徬徨四顾将安适也迨兹三春霖雨不降田龟坼也云方合忽劙划也檐溜将鸣忽閴寂也嗟孰为之繄风伯也哀我防独啜其泣也雩禜禳祈心孔剧也惟神有灵胡黙黙也尚鉴愚忱沛膏泽也鞭雷叱风畎浍溢也俾我百谷秀且实也俾我四民忭且怿也丰年穰穰繄神徳也我民报祀矢无斁也酒嘉牲酾且疈也幽明一理诚则格也洋洋如在毋我咈也谨告
　　谢雨文
　　惟兹三春雨泽罕敷嗟我民兵呻吟载途爰率庶官斋沐请祷以祈甘防以沃枯槁惟神畀矜灵贶孔昭雨我大田以滋我苗勾者以萌瘁者以荣秔稌菽麦庶几用成清酒洁牲以答神惠尚锡洪禧俾民康乂民既康乂祝事是承神亦万年式昭厥灵尚享
　　平阳祭龙文
　　旱魃为祟嘉谷将焦徧祷羣神未获甘雨惟神变化不测以兴云降雨为职者爰凖古法作神之象斋戒以祷焉神其诞昭灵贶泻天瓢以沃焦土宣嘉泽以涤炎氛则官民受赐多矣谨告
　　祷龙湫文
　　清冷之渊惟神之宫藏云蓄雨有感斯通神飞于天云行雨施或濳于渊山泽明媚翼翼灵雨在山之巅吏民承祀罔敢后先惟兹晋阳亢旱已极大田如頳靡有菽麦雨旸旱涝实神尸之民死几尽神胡不哀肤寸之云三日之雨神茍祐民厥施斯溥雷以为鼓电以为旗千里之内甘雨淋漓俾我平皐芃芃积黍畀我疲民嘻嘻笑语丰年穰穰敢忘神庥吹笙考鼓以荐腒防谨告




　　椒邱文集巻二十七
