<!-- { "loadSidebar": true } -->
【铭文】君讳昂，字怀远，博陵安平人也。累叶高才，光华汉篆，仍世能官，风声晋策。自有魏□□，」人物更始。祖幽州景侯，望重业高，朝野倾注。考定州简侯，体仁藉义，余烈可仰。君桂树」桥枝，珠林圆实，凌霜散馥，彻水飞荣，芬芳早袭，玲珑夙着。乃因地而特辛，定无足而能」远。既取贵天下，称珍海内，固当呈异王阙，标奇国庭。夫其珪璋表质，宫角流韵，既温且」润，和而不俗，学以聚之，应物能广。太宰元天穆闻而嘉尚，辟为行参军，后加伏波将军，」仍除给事中，加中坚之号，授奉车都尉。高祖神武皇帝季弟仪同开府定州刺史高」公上君为属。世宗文襄皇帝屈身佐相，开阁旌人，以君为记室参军。寻转帝大行」台郎中，加镇远军号。帝入辅朝政，崇明轨律。以君体方履正，许以任重，擢授开府长」史。帝总京畿大都督，命君摄京畿长史。恪居直辔，肃震都辇，多历岁序，雅有声迹。转」司徒右长史，拜尚书左丞。理剧拨烦，名动朝列。俄兼度支尚书。能高优陟，时无横议。又」敕摄都官事，以狱讼之重也。出兼太府卿。皇齐纳禅，除散骑常侍兼大司农卿。以参」禅代典礼，封华阳县开国男，食二百户。诏与朝士议定律令。仍受别旨，令相率约，」部分裁缀，勤力居多。转廷尉卿，敕典京畿诏狱。入为度支尚书，转部官，迁七兵，仍摄」都官，迁中书令，犹摄都官，带广武太守，徙食济北郡干，兼尚书右仆射，仍便即正，俄迁」兼焉。未几，转光禄勋，寻徙太常卿，假仪同三司，复除仪同三司，又兼御史中丞，以公事」除名。径年，授五兵尚书，复转祠部，君家籍孝悌，门资礼让，实弘世载，推薄居厚，综涉孔」墨，雅尚纲维，历览申韩，顾存纲目。少有大度，意寄虚□，无用雕绮，深惇淳素。比阳原之」领袖，犹颜卿之铁石。自家闻国，垂组飞缨，迁踰十官，□□三纪。至于端揆仍班，台列其」中，错节蟠根，寸地九阪，坚不可攻，崄在难消，莫不利□□斤，平其绳准，立断枉直，动正」济隆。上言莫能役其辩，巧诈无所措其术。气厉霜雪，心洁冰水，宝非蕴玉，廉在辞金。至」如象魏宪典，宫阁条制，问疑则断，辩或如响。胡广之明达朝章，张纯之晓习故事，彼称」为美，曾未足多。刚肠梗气，严颜直道，当磨而弗改，可折而无挠。秉王臣之大节，怀体国」之高风。年未庚申，梦犹辰巳，徒闻兰室之方，罕验王机之秘。呜呼！以天统元年六月壬」子朔廿九日庚辰遘疾，终于邺都之遵明里舍，春秋五十八。逝者不作，归窆有期。」诏赠赵州刺史。以二年二月戊申朔十四日辛酉安厝旧茔。昔密邑大夫，人氏终或；上」谷太守，名姓长疑。恐山冢之易沦，故传声于金石。其词曰：」海则时干，山亦云朽，悠悠横目，孰堪长久。嗟此英人，曾无上寿，遂持檀柘，落同蒲柳。大」风之国，爰有卿门，辇车北指，旧业犹存。千龄基构，百世子孙，犹龙还沼，如玉生昆。在家」必闻，入朝斯达，下笔成议，操刀咸□。謇愕台府，抑扬省闼，端服逶迤，台仪庵蔼。嗜欲俱」遣，清白在公，家无累积，室有县空。贵能可贱，善仍令终，千秋一往，途远今穷。出宿于郭，」言迈于野，客转素车，旒随白马。峘山北镇，呼东泻，族墓层冈，行悲松槚。」长子谋，字君赞。第二字恪，字君和。第三子液，字君洽。第四子天师。」第五子人师。长女适荧阳郑思仁。第二女适赵郡李孝贞。第三女适范阳卢公」顺□。河北平山出土。见《文物》一九七三年第十一期《河北平山北齐崔昂墓调查报告》。
【志盖】齐故仪」同公」孙墓志
【铭文】君讳●，字如●，勃海条人也。门资盘石之固，世」保维城之业。祖仪同三司青州使君。秉德含弘，」采苏在物。父骠骑大将军开府仪同三司中领」军。专总禁闱，威名方盛。观夫珠潜溟海，璧润荆」山，不有高深，孰蕴灵异。君神情桀立，崖岸恢举，」龙子驰声，凤雏飞誉。曹童测象之妙，未为通识；」王孺鉴虎之奇，谁云智勇。思协风云，调谐金石，」进退有度，容止可观。雅俗伫其风规，家国俟其」梁栋。而垂天未效，奄从不秀。以皇建二年十一」月廿六日终于晋阳之第里，时年九岁。天统二」年二月廿五日葬于邺北紫陌之阳。嗟乎，居诸」互始，屡移岸谷，寒暑交谢，每易荣枯。是用勒石」泉扃，庶遗芳不朽。乃为铭曰：」璧出荆山，玉自蓝田，虽云重宝，不雕不妍。岂如」令质，其锋迥出，问望堂堂，德音帙帙。是称孺子，」实标通理，辩日未俦，论月非拟。鹏翰渐就，豹变」垂成，南山欲下，北海将征。忽为异世，奄閟泉扃，」千秋万古，空挹余声。北京图书馆藏拓
【志盖】齐故特」进韩公」之墓志
【铭文】君讳裔，字永兴，齐国昌黎宾屠人也。自祉潜鸟鼻，灵发虎眉，灭三妖于有成，致五精于虏」宋。其后垂缨戴冕，剖符锡爵，朱轮画毂，踵武高门。祖冠军将军，鼎贵一时，德充寰宇。父大」司空公，畜价怀宝，声高海内。公降灵纯粹，禀质冲和，行合礼仪，动中规矩，含风雷之姿，蕴」云霞之气，自负材力，罕有缔交，释宣威将军给事中。逮魏失其鹿，中原鼎沸，赤县之内，豆」剖瓜分。我神武皇帝，握玄女之兵，得黄人之祉，驱熊罴于朔野，蒸生民于涂炭。陈平●」身亡楚，孙通削迹辞秦，千载一时，见机而作。遂托身奔走，中分麾下，真将军也。好出奇兵，」以功除冠军将军中散大夫帐中领民正都督秦州武阳县伯。元象年，除假节督西荆州」诸军事本将军西荆州刺史，寻安东将军银青光禄大夫宁州诸军事宁州刺史，寻除中」军将军故城都督。是时边烽亟动，羽檄屡惊，淮济之间，不臣矜带。以公为南道都督。征侯」景于湡阳。公受蜃于社，建节南辕，拥抠虎之师，勒次飞之士。虽降城制邑，未籍苏张之辞；」屠军获虏，实假孙吴之法。还除骠骑将军仪同三司临泾县开国公故城大都督。天保元」年，除开府仪同三司，别封康城县开国子。使持节凉州诸军事凉州刺史，迁三角领民正」都督，又迁新城正都督，除使持节建州诸军本将军建州刺史。此地则北临汾水，南面黄」河，斜指函谷之关，傍接飞狐之口，山川重?，凶寇往来，马未解鞍，人不安席。公抚孤恤老，」蔑臧宫之居广陵；偃旗寝甲，忽粲彤之守辽东。进封高密郡开国公，迁东朔州刺史，食并」州乡郡干。天统元年，除特进使持节青州诸军事骠骑大将军青州刺史。地有十二之险，」俗承五家之法，车击毂于途，人摩肩于市，斗鸡走狗，弹筝蹋鞠，自成千邑，奸伪丛生。公将」弘一变，申之五礼。民忻时雨，吏惧严霜。惟体握芝兰，门承旧业。盛范传于乡曲，清徽播于」朝野。每及叶零秋苑，花发春池，鞞鼓笙簧，纷纶间起。自策名公府，执笏王朝，出镇入守，留」连羁勒。至于人疲马邑，军乏龙城，祷石祈泉，飞流泜涌。故得开襜〔注一〕千里，锡珪一方，凭骥足」于康衢，托鹏翼于四海。而日移庭午，月亏蓂叶，风烛不停，百年遽尽。以天统三年正月十」三日卒于青州治所。春秋五十四诏赠使持节瀛沧幽三州诸军事中书监三州刺史。」四时虽往，地轴不倾。故千秋岁，勒此鸿名，名其词曰：」三圣开基，二神弘胤，归塘譬广，削城方峻。地奄荆蛮，位高邗晋，嘉拊见封，宝剑无?。自南」自北，乃公乃侯，门传卿相，世业箕裘。笃生伟器，独步无俦，润被崖涘，精通斗牛。驰气关右，」胜声河外，五兵并时，两鞬双带。战亡否合，兵无小大，不避风雨，未持轩盖。眷言出镇，执羔」秉瓛，朱旗赫弈，文马和銮。风摧阶蕙，霜败庭兰，遂闻仙鸟，来呼子安。沉沉古墓，寥寥荒陇，」思鸟悲鸣，哀笳互动。青松丛摇，〔注二〕白杨齐耸，一下幽扃，长乖瞻奉。山西祁县出土，见《文物》一九七五年第四期《山西祁县白圭北齐韩裔墓》。
　　〔注一〕襜原石作●。
　　〔注二〕摇，原石作●。
【志盖】齐故仪」同尧公」墓志铭
