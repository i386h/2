<!-- { "loadSidebar": true } -->
　　以交集兮冻雨沛【普赖】其洒途【音度协韵　衡曰云师雨师也阴貌巴郡谓暴雨爲冻雨沛雨貌途路也　善曰诸家之说丰隆皆曰云师此赋别言云师明丰隆爲雷也故畱旧说以广异闻楚辞曰使冻雨兮洒尘　济曰言将归雷电云雨之师竝以从行】轙【鱼绮】雕【音凋】舆而树葩兮扰应【平】龙以服辂【善曰尔雅曰载辔谓之轙郭璞曰轙车轭上环辔所贯也雕舆雕玉之舆尔雅曰玉谓之雕葩盖之金华也独断曰乘舆车皆羽盖金华扰驯也广雅有翼曰应龙辂车也　良曰轙正车也】百神森其备从兮屯骑罗而星布【衡曰森众貌屯聚也　善曰楚辞曰百神翳其备降】振余袂而就车兮脩劒揭以低昂【衡曰揭卬貌向曰揭劒动貌也】冠嵒嵒其映盖兮佩綝【林】纚【五臣作丽音离】以煇【混】煌【衡曰綝纚盛貌嵒嵒冠貌煇煌佩光貌　善曰嵒五咸切　翰曰嵒嵒高貌綝丽盛饰貌】仆夫俨其正策兮八乘【去】腾而超骧【善曰楚辞曰仆夫怀余心悲又曰撰余辔而正策又曰驾八龙之蜿蜿又曰超骧　济曰俨敬也八乘以八马驾车骧举也】氛旄溶【上】以天旋兮蜺旌飘以飞飏【五臣作扬　善曰氛旄氛气爲旄也楚辞曰连五宿兮建旄扬氛蜺以爲旌字林曰溶水盛貌宋玉笛赋曰天旋少阴白日西靡高唐赋曰蜺爲旌溶音勇　良曰旄麾以氛气爲之溶宛转貌如天之回旋以蜺爲旌而飞扬也】抚軨【零】轵【纸】而还睨兮心勺【市灼】【五臣作灼】其若汤【衡曰勺热貌　善曰说文曰无辐曰軨轵车轮小穿也又曰睨邪视也楚辞曰忽临睨夫旧鄕又曰心涫沸其若汤轵之氏切涫音换　铣曰軨轵车墙间横木也】羡上都之赫戏【平】兮何迷故而不忘【衡曰羡欲也赫戏盛貌迷惑也何惑旧故而不忘新愚以爲当去已之迷故之心也　善曰言已愿上都之赫戏是何迷已之故而不能忘谓不忘上都也楚辞曰陟登皇之赫戏兮　向曰羡慕也上都天帝居也赫戏光盛貌言从昆仑而归犹思慕天上之游何迷弃故鄕不忘游从也】左靑雕之【五臣作以】犍【巨偃】芝兮右素威以司钲【音征善曰芝小盖也礼记曰君行左靑龙而右白虎也说文曰犍竖也钲铙也　翰曰靑雕靑文龙素威白虎言左使靑龙竖芝盖右使白虎主钲鼓】前长离使拂羽兮后【五臣无后】委水衡乎冥【衡曰委属也水衡官名也　善曰司马相如大人赋曰前长离后矞皇如淳曰长离朱鸟也礼记曰前行朱鸟而后武又曰鸣鸠拂其羽家语季康子曰吾闻冥爲水正此卽五行之主司马相如大人赋曰左冥而右黔雷　济曰长离南方朱鸟凤也使拂羽毛水衡掌山泽之官冥北方之神委以此职】属箕伯以函【含】风兮惩淟【他典】涊【奴典】而爲淸【衡曰函含也惩腾淸静也　善曰风俗通曰风师者箕星也主簸扬能致风气易曰巽爲长女长者伯之故曰风伯也楚辞曰切淟涊之流俗兮王逸曰淟涊垢浊也　良曰淟涊混浊也言函怀其风以澄混浊之气使淸冷也】曳云旗之离离兮鸣玉鸾【五臣作銮】之譻譻【乌庭反　衡曰鸾鸾镳也　善曰楚辞曰载云旗之委蛇又曰鸣玉鸾之啾啾譻古嘤字　铣曰离离飞貌鸾镳也譻譻声也】涉淸霄而升遐兮浮蠛【蔑】蠓【莫孔切五臣作蒙】而上征【善曰楚辞曰涉淸云而泛滥兮甘泉赋曰腾淸霄而轶浮景又曰浮蠛蠓而撇天楚辞曰溘埃风而上征　向曰淸霄天边微云也遐远也蒙游气也征行也】纷翼翼以徐戾兮焱【五臣作猋必遥切】回回其扬灵【衡曰戾至也　善曰说文曰焱火华也言光之盛如火之华楚辞曰皇剡剡其扬灵王逸曰扬其光灵也　翰曰纷盛貎翼翼行貌猋光也回回光貌灵神灵也】叫帝阍使辟扉兮觌天皇于【善作于】琼宫【衡曰叫呼也阍主门也辟开也扉宫门阖也　善曰楚辞曰吾令帝阍开关兮扬雄甘泉赋曰选巫咸兮叫帝阍　济曰帝天也阍守门人扉门也觌见也天皇天帝也琼宫天帝之宫也】聆广乐之九奏兮展泄泄【曳】以肜肜【融　衡曰广乐乐名也展信也泄泄肜肜皆和乐貌　善曰史记曰赵简子病二日而寤曰我之帝所甚乐与百神游于钧天广乐九奏万舞左氏传曰郑庄公入而赋大隧之中其乐也肜肜姜出而赋大隧之外其乐也泄泄杜预云融融和也泄泄舒散也融与肜古字通也　良曰聆听也广乐大乐也乐成九故九奏也】考治乱于律均兮意建【五臣作逮】始而思终【衡曰均所均声也建立也　善曰琴道曰琴七丝足以通万物而考治乱也乐汁图征曰圣人往承天助以立五均均者亦律调五声之均也宋均曰均长八尺施以调六律五声　铣曰律十二律均五均也言考治乱之声于此自始及终意而思之】惟般【五臣作盘】逸之无斁【亦】兮惧乐往而哀来【善曰庄子曰乐未毕也哀又继之　向曰惟亦思也盘乐斁厌也言思乐逸无厌惧乐尽而哀至也】素女抚而余音兮太容吟曰念哉【衡曰建始念终也素素女也淮南子曰素女黄帝时方术之女也　善曰史记曰黄帝使素女鼓五十弦瑟旧注本素下无女字今本竝有之尚书曰帝念哉　铣曰素女神女也琴瑟也太容黄帝乐师吟叹也乐师叹曰念哉使我戒愼逸乐也】旣防溢而靖志兮迨我暇以翺翔【衡曰靖静也迨及也广雅曰翺翔浮游也　善曰毛诗曰迨我暇矣又曰将翺将翔　向曰旣将防其逸乐以安其志及我闻暇以翺翔也】出紫宫之肃肃兮集太微之阆阆【音郎　衡曰天文志曰中宫太极星其一明者太一常居也旁三星三公后句曲四星一星正妃余三星后宫之属也环衞十二星藩臣也皆曰紫宫　善曰紫宫太微二星名也春秋合诚图曰紫宫帝太宫也又曰太防其星十二字林曰阆高貌甘泉赋曰阆阆其寥廓　翰曰肃肃阆阆二宫室宇貌天帝居紫微宫我出于此入于太微】命王良掌策驷兮逾高阁之将将【七将反　善曰春秋元命苞曰汉中四星天骑一曰天驷旁一星王良主天马也汉书曰营室爲淸庙又曰离宫阁道　济曰王良古善御者上爲星主天马也驷天驷星也逾越也高阁星名将将高貌】建罔车之幕幕兮猎靑林之芒芒【善曰靑林天苑星也河图曰桐栢山上爲掩毕三危山上爲天苑　良曰罔车毕星也幕幕盛也芒芒广大也言驰猎于此】弯威弧之拔【满割】刺【力割切】兮【五臣无兮】射嶓【波】【五臣作冢】之封狼【衡曰弯引也威弧星名也拔刺弯弓貌善曰扬雄河东赋曰玃天狼之威弧汉书曰狼下有四星曰弧淮南子曰琴戒拨剌高诱曰拨刺不正也河图曰嶓上爲狼星拔方割切刺力达切铣曰嶓山上爲封狼星封大也】观壁垒于北落兮伐河鼓之磅【泊郎】硠【音郎　衡曰壁营壁也垒中垒也北落星名也伐击也河鼓星名也磅硠鼓声也　善曰汉书曰羽林天军西爲垒或曰钺傍一大星曰北落尔雅曰河鼓谓之牵牛今荆人呼牵牛星爲担鼓担者荷也】乘天潢之泛泛【五臣作泛泛】兮浮云汉之汤汤【式羊反　衡曰汤汤水流也　善曰乐纬曰商爲五潢宋均曰五潢天津之别名也毛诗倬彼云汉　翰曰泛泛浮貌云汉天河也】倚招摇摄提以低回剹【渠幽】流兮察二纪五纬之绸缪遹【聿】皇【衡曰摄提星名形似车　善曰汉书曰杓端有两星一内爲矛爲招摇孟康曰近北斗者招摇剹流缭绕也汉书曰摄提直斗柄所指以建时节故曰摄提越絶书范蠡曰天贵持盈不失日月星辰纪纲易干凿度曰五纬顺轨四时和栗宋均曰和栗气和而严正绸缪连緜也遹皇往来貌　济曰低回剹流环绕也二纪日月也五纬五星也绸缪连续也遹皇行貌】偃蹇夭矫娩【五臣作防芳万切】连卷【权】兮【衡曰纂要曰齐人谓生子曰娩　善曰偃蹇骄傲之貌也夭矫自恣之貌也娩跳也连卷长曲貌娩匹万切　良曰皆二纪五纬运行也】杂沓丛顇飒以方骧【善曰众多之貌顇音悴　铣曰乍合乍离貌也】戫【或】汨【于笔】飂【聊】泪沛【普赖】以罔象兮【善曰皆疾貌罔象卽仿像也楚辞曰沛罔象而自浮戫一六切飂力凋切泪音戾　向曰或疾或迟貌】烂漫丽靡藐以迭逿【音唐五臣作荡　善曰烂漫兮散貌藐远貌迭过也逿突也　翰曰光彩相过越也】凌惊雷之砊【苦郎】礚【苦盖】兮弄狂电之淫裔【衡曰凌乘也淫裔电貌　善曰楚辞曰凌惊雷轶骇电兮砊礚雷声也上林赋曰淫淫裔裔砊音康　济曰言我旣游涉星辰更凌雷弄电惊狂砊礚淫裔皆雷电貌】逾庬【上五臣作防】鸿【上】于宕【荡】冥兮贯倒景而高厉【衡曰庬鸿宕冥皆天之高气也　善曰孝经援神契曰天度庬鸿孳萌宋均曰庬鸿未分之象也楚辞曰贯蒙鸿以东朅兮说文曰宕过也冥窈也凌阳明经曰倒景气去地四千里其景皆倒在下楚辞曰飒弭节而高厉庬莫孔切鸿胡孔切宕徒浪切　良曰蒙鸿元气也宕冥窈冥也倒景日在下其光上照逾越贯度于此以高举也】廓荡荡其无涯兮乃今窥乎天外据开阳而頫眡【五臣作俯视】兮临旧鄕之谙【上　善本作暗】蔼【乌盖反　衡曰宋玉大言赋曰长劒耿耿倚天外　善曰春秋运斗枢曰北斗七星第六开阳也楚辞曰忽临睨夫旧鄕　铣曰开阳星斗中一星名也旣至天外乃下据北星俯视旧鄕暗蔼然才似见也】悲离居之劳心兮情悁悁而思归【衡曰楚辞曰将以遗兮离居字林曰悁悁忿恨也　善曰毛诗曰劳心悁悁鸟切　向曰悁悁忧心也】魂眷眷而屡顾兮马倚辀【张流】而徘徊虽游娱【五臣作遨】以媮【俞】乐兮岂愁慕之可怀出阊阖兮降天途乘焱【五臣作猋必遥切】忽兮驰虚无【衡曰楚辞曰倚闾阖而望兮又曰乘廻风而远游服虔甘泉赋注曰焱风也上林赋曰凌惊风歴骇焱乘虚无与神俱　善曰韩诗曰眷眷怀顾毛诗曰屡顾尔仆楚辞曰聊假日而媮乐兮阊阖天门也降下也　翰曰辀车辕也媮欢也闾阖天门言虽遨游媮乐岂可使我长怀愁慕旧居而已遂出天门从空而下猋忽虚无皆空也】云菲菲【五臣作霏霏】兮绕余轮风眇眇兮震余旟【余】缤【匹邻】连翩兮纷暗【上】暧【爱】儵【县】眃【云】兮反常闾【衡曰楚辞曰云菲菲而承宇眇眇远貌周礼曰鸟隼爲旟目视不明貌　善曰音县　济曰霏霏云貌轮车轮眇眇风貌旟旗类也缤连翩盛下来貌纷暗暧犹恍忽间也儵眃疾貌反常闾归旧居也】收畴昔之逸豫兮卷淫放之遐心脩初服之娑娑兮长余佩之参参【善曰左氏传曰羊斟曰畴昔之羊子爲政毛诗曰逸豫无期楚辞曰神要眇以淫放毛诗曰无金玉尔音而有遐心楚辞曰退将脩吾初服又曰长余佩之陆离　向曰衡旣纵心远游念代不可弃去故复归之于此修其道德乃收卷放逸之心脩我初之服佩娑娑参参皆盛貌】文章奂【五臣作焕】以粲烂兮美纷纭以从风【翰曰焕光粲烂明貌言衣服光明从风也】御六艺之珍驾兮游道德之平林【衡同济注毛诗曰依彼平林　济曰六艺礼乐射御书数也以驾而御之以道德爲林而于此游也】结典籍而爲罟【古】兮敺【五臣作驱】儒墨而爲禽【衡曰儒家者述圣道之书也以仁义爲本以礼乐爲用墨家者强本节用之书也以贵俭尚贤爲用　善曰敺音驱墨墨家流也　良曰结典籍之义爲网驱儒墨之道爲禽而独取之】玩阴阳之变化兮咏雅颂之徽音嘉曾氏之归耕兮慕歴阪之嵚【五臣作钦】崟【音吟　善曰孙卿子曰四时代御阴阳交化周易曰四时变化毛诗曰大姒嗣徽音琴操曰归耕者曽子之所作也曾子事孔子十有余年晨觉眷然念二亲年衰养之不备于是援琴鼓之曰歔欷归耕来兮安所耕歴山盘兮　铣曰玩习徽美也曽参耕于太山虞舜耕于歴山嘉慕此道而将爲之嵚崟高貌】恭夙夜【五臣作昔】而不贰兮固终始之所服【衡曰不贰不差贰也服所服事也　善曰毛诗曰夙夜在公楚辞曰事君而无贰向曰服行恭承也夙夜无二心固始终之所行也】夕惕若厉以省諐兮惧余身之未勑【衡曰勑整也　善曰周易曰君子夕惕若厉无咎　翰曰惕惊厉危諐过也言我夕警若有危事以自戒愼将寡省其过惧余身之未整】苟中情之端直兮莫吾知而不恧【女六反　善曰楚辞曰苟余情之端直又曰国无人兮莫我知小雅曰小愧爲恧　济曰且中情正直人虽不知吾吾亦不愧也】默无爲以凝志兮与仁义乎逍遥不出戸而知天下兮何必【善无必】歴远以劬劳【善曰老子曰上德无爲楚辞曰超无爲以至淸上林赋曰驰骛乎仁义之涂老子曰不出戸而知天下河上公曰圣人以己身知人身以己家知人家所以见天下矣毛诗曰之子于征劬劳于野　向曰衡言行道义翫篇籍不出于戸天下可知何必劬劳以远游】系曰【衡曰系系也重系赋之意也　翰注同】天长地逺【善作乆】嵗不留【善曰老子曰天长地久】俟河之淸秪【支】怀忧【衡曰秪适也　善曰左氏传子驷曰周谚有之曰俟河之淸人寿几何杜预曰逸诗也言人寿促而河淸迟　良曰黄河千年一淸以喩明时也言天地长久而人易老明时如河淸难待秪令我怀愁也】愿得远渡【五臣作度】以自娱上下无常穷六区【善曰楚辞曰远渡世以忘归六区上下四方也周易曰上下无常非爲邪也　铣曰愿游娱徧于六合】超逾腾跃絶世俗飘飖【善作遥】神举逞所欲天不可阶仙夫稀【向曰旣与世絶而神游逞我所欲也　翰曰阶升稀少也言天不可阶升仙者复少何能去也】柏舟悄悄吝不飞【济曰柏舟诗篇名其诗云忧心悄悄愠于羣小静言思之不能奋飞悄悄忧貌吝恨也言怨小人在朝恨不如鸟奋翼而去】松乔高跱孰能离【衡曰松赤松子乔王乔　良曰跱立离附也言仙人赤松子王子乔高立物外谁能往而附之】结精远游使心擕【五臣作携　善曰楚辞曰愿举轻而远游铣曰携离也言结束精神远从仙游徒使我心携离】廻志朅来从谋获我所
