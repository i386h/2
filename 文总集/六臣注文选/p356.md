<!-- { "loadSidebar": true } -->
　　【可测也　良曰唐羡唐皇大也再言之美之甚也】

　　文选巻四十八
　　钦定四库全书
　　文选巻四十九
　　梁　昭　明　太　子　萧　统　编
　　唐李善吕延济刘良张铣吕向李周翰注
　　史论上
　　公孙传赞
　　班孟坚【翰曰凡史传之末作一赞以重论传内人之善恶命曰史论】
　　赞曰【良曰赞亦论之通称】公孙卜式倪寛皆以鸿渐之翼困于燕雀【善曰李竒汉书注云渐进也鸿一举而进千里者羽翼之材也言等皆以大材初困为俗所薄若燕雀不知鸿鹄之志　铣曰此三人进趣相类故连言之鸿水鸟也此三人皆有大材如鸿鸟之羽翼然皆初困俗人所薄鷰雀小鸟喻俗人也】逺迹羊豕之间非遇其时焉能致此位乎【善曰汉书曰公孙少时家贫牧豕海上年四十余乃学春秋武帝初即位召贤良文学士是时年六十徴贤良文学对防拜博士迁丞相又曰卜式以田畜为事式以入山牧羊十余年羊致千余头上拜为中郎迁御史大夫韦昭汉书注曰逺迹谓耕牧在逺方也　向曰同善注言皆屈髙逺之迹以牧羊豕也时谓徴贤良时此位则丞相大夫也】是时汉兴六十余载海内乂安府库充实而四夷未賔制度多阙上方欲用文武求之如弗及始以蒲轮迎枚生见主父而叹息【善曰汉书曰武帝为太子闻枚乗名及即位乗已年老廼以安车蒲轮徴乗又曰主父偃齐国临淄人武帝时言九事其八事为律令上书阙下朝奏暮召入见谓曰公安在何相见之晩也　济曰是时武帝时也四夷四方之夷也賔服也制度礼法也阙缺也弗及如前人不能及也余同善注】羣士慕响异人并出卜式拔于刍牧羊擢于贾【古】竖【善同良注　良曰刍牧谓牧羊也拔擢皆举用也桑羊洛阳贾竖子也以善心计为侍中】卫青奋于奴仆日防出于降虏【善曰汉书曰卫青其父郑季与阳信长公主家僮卫媪通生青青姊子入宫幸上召青为建章监侍中乂曰金日防本匈奴休屠王子王降汉后悔昆邪王杀之将其众降日防以父不降没入官输黄门养马马肥好上拜为马监　翰曰虏获也】斯亦曩时版筑饭牛之朋已【善曰尚书序曰高宗梦得説使百工营求诸野得诸傅岩孟子曰傅説举于版筑之间吕氏春秋曰甯戚饭牛居车下望桓公悲击牛角而疾歌矣　铣曰同善注言此数君之遇亦同类之朋已辞也】汉之得人于兹为盛儒雅则公孙董仲舒倪寛【善曰汉书曰倪寛治尚书为侍御史上问尚书一篇擢为中大夫】笃行则石建石庆【善曰汉书曰石奋长子建次子庆皆以驯行孝谨官至二千石　良曰笃厚也厚行谓孝谨也】质直则汲黯卜式【善曰汉书曰汲黯字长孺濮阳人也为主爵都尉数直谏又曰卜式言郡国不便盐铁船有筭可罢　济曰质正也直谓汲黯谓武帝曰陛下内多嗜欲卜式数言郡国不便帝皆重之】推贤则韩安国郑当时【善曰汉书曰韩安国所推举皆亷士贤于已者于梁举壶遂臧固至此皆天下名士又曰郑当时字荘陈人也为大司农毎朝上问説未尝不言天下长者闻人之善进之上惟恐后　铣曰推举也安国所推举皆当时能士郑当时常四郊置驿以迎天下贤士】定令则赵禹张汤【善曰汉书曰张汤迁太中大夫与赵禹共定诸律令又曰赵禹斄人至中大夫斄音邰　铣同善注】文章则司马迁相如滑稽则东方朔枚臯【善曰楚辞曰突梯滑稽如脂如韦王逸曰辗转随俗也汉书曰枚臯字少孺不通经术谈笑类俳倡以故得媟黩　向曰相如与史迁同姓也滑稽犹俳谐也】应对则严助朱买臣【善曰汉书曰严助为中大夫与朱买臣并在左右　济曰应对谓抗答君上】厯数则唐都落下闳【善曰汉书曰造汉太初厯方士唐都巴郡落下闳与焉益部耆旧传曰闳字长公巴郡阆中人也明晓天文地理隠于落亭武帝时友人同县谯隆荐闳待诏太史更作太初厯拜侍中辞不受风俗通曰姓有落下汉有落下闳　良同善注】协律则李延年运筹则桑羊【善曰汉书曰李延年中山人坐法腐刑善歌新声为恊律都尉桑羊以心计为侍中济曰同善注运筹则心计也】　奉使则张骞苏武【善曰汉书曰张骞汉中人也以郎应募使月氐去十三年得还骞以校尉従大将军击匈奴知氷草处军得以不乏封骞为博望侯蘓武字子卿杜陵人也武以中郎将使持节送匈奴使留在汉者匈奴乃徙武北海上武仗汉节牧羊武留匈奴十九嵗乃还拜为典属国　铣曰张骞苏武并着诚节也】将帅则卫青霍去病【善曰汉书曰卫青字仲卿为大将军凡七出击匈奴霍去病为骠骑将军凡六出击匈奴　向曰此二人俱为汉将破匈奴有功者也】受遗则霍光金日防【善曰汉书曰武帝病笃霍光曰如有不讳谁当嗣者上曰立少子君行周公之事光让日防日防亦曰臣不如光并受遗诏辅少主　济同善注】其余不可胜纪是以兴造功业制度遗文后世莫及孝宣承统纂修洪业【善曰国语曰祭公谋父曰时序其徳纂修其绪　良曰其余谓诸道术者胜尽也兴起也言起作功业制度后代无能及武帝也统纪纂继洪大也继脩大业谓修武帝故事】亦讲论六艺招选茂异【善曰六艺六经也汉书武帝诏曰察吏民茂才异等　翰曰六艺礼乐射御书数也招引选择也茂异谓茂才异等】而萧望之梁丘贺夏侯胜韦成严彭祖尹更始以儒术进【善曰汉书曰萧望之修齐诗事同县后苍梁丘贺字长公従京房受易贺入説上善之以贺为郎至少府夏侯胜従济南伏生受尚书至长信少府韦贤修诗传子成至丞相严彭祖字次公与顔安乐俱事眭孟公羊春秋有顔严之学为太子太傅谷梁学有尹更始为谏议大夫　铣曰萧望之脩齐诗同善注言此六人并以儒术进为着职也】刘向王襃以文章显【向曰王襃刘向以文章谏诤见幸于帝】将相则张安世赵充国魏相邴吉于定国杜延年【善曰汉书曰张安世字少孺宣帝即位为大司马车骑将军杜延年字幼公为太仆给事中宣帝任信之即奉驾入给事中　济曰赵充国讨西羌有功封营平侯魏相邴吉于定国皆丞相并有召称】治民则黄霸王成龚遂郑召信臣韩延夀尹翁归赵广汉严延年张敞之属【善曰汉书曰黄霸字次公为扬州刺史宣帝以为颍川太守王成为胶东相政甚有声宣帝最先襃之龚遂字少卿宣帝以为渤海太守人皆富实狱讼止息郑字穉卿为淮扬相以髙第入为右扶风召信臣字翁卿为南阳太守吏民亲爱号之曰召父韩延夀字长公为东郡太守吏民敬畏趋向之防狱大减为天下最尹翁归字子况拜东海太守东海大治赵广汉字子都涿郡人守京兆尹能发奸摘伏如神严延年字次卿为涿郡太守道不拾遗张敞字子髙河东人守京兆尹枹鼔稀鸣市无偷盗　良曰言此数公皆在职平直而有声誉】皆有功迹见述于后世参其名臣亦其次也【翰曰次谓次于武帝时也】
　　晋纪论晋武帝革命
　　干令升【善曰何法盛晋书曰干寳字令升新蔡人始以尚书郎领国史迁散骑常侍卒撰晋纪起宣帝迄愍五十三年评论切中咸称其善　铣曰论者论革魏命之事革改也言改魏命归于晋故史官作此论以论之】
　　史臣曰帝王之兴必俟天命苟有代谢非人事也【善曰尚书曰俟天休命淮南子曰二者代谢舛驰髙诱曰代更也谢次也　向曰俟待谢序也言帝王必待天命而后兴且有代序兴废皆非人事所能致也】文质异时兴建不同【善曰春秋元命苞曰王者一质一文据天地之道也天质而地文又曰正朔三而改尚书大传曰文质再而复　济曰言帝王之兴或以文或以质其位不同也】故古之有天下者栢皇栗陆以前为而不有应而不求执大象也【善曰荘子曰独不知至徳之时乎昔者栢皇氏栗陆氏若此之时则至治也淮南子曰天地大矣成而弗有老子曰执大象天下往　良曰栢皇栗陆上古帝王号为谓为理而不自有其功应谓应徳而不求其报象法也言如此之君但执淳素之大法】鸿黄世及以一【五臣本作壹】民也【善曰父子相承以一民之心也左氏传史克曰昔帝鸿氏有不才子杜预曰帝鸿黄帝也礼记曰大人世及以为礼　翰曰世及谓父子相承也言如此以一人之心不令有二心也】尧舜内禅体文徳也汉魏外禅顺大名也【善曰谢灵运晋书禅位表曰夫唐虞内禅无兵戈之事故曰文徳汉晋外禅有翦伐之事故曰顺名以名而言安得不僭称以为禅代邪灵运之言似出于此文既详悉故具引之　铣同善注】汤武革命应天人也【善曰周易曰汤武革命顺乎天而应乎人　向曰汤伐桀武王伐纣以啓其昏暴天人厌之故应而伐】髙光争伐定功业也【善曰汉髙祖及光武也仲长子昌言曰髙光二祖之神武遇际防而不能得管子曰禹平治天下及桀而乱之汤放桀以定禹功也汤平治天下及纣而乱之武王伐纣以定汤功也　济曰髙祖光武伐灭项羽王莽克定功业】各因其运而天下随时【五臣本无时字】随时之义大矣哉【善曰周易曰随元亨随时之义大矣哉　良曰言各逐运数而天下之人随大矣哉言此义广大不可得言也】古者敬其事则【五臣无则】命以始今帝王受命而用其终【善曰尚书曰月正元日舜格于文祖孔安国曰将即政故至文祖庙告也魏志曰陈留王咸熙二年十二月禅位于晋嗣王左氏传曰晋侯使太子申生伐东山臯落氏狐突叹曰时事之徴也故敬其事则命以始今命以时卒閟其事也　翰曰古者谓尧也事谓万几之事也始初也今谓陈留王也终谓终帝之事而禅位于晋也】岂人事乎其天意乎【铣曰言终始不同岂惟人事邪乃天意也】
　　晋纪緫论【向曰此论自宣帝至愍帝合其善恶而论之是名緫论矣】
　　干令升
