<!-- { "loadSidebar": true } -->
　　克已复礼为仁先儒解克字谓如三军遇敌战必胜攻必取此言甚好圣人复起不能易也但自家兵马若平素操练得不闲熟停当而轻言克是所谓以不教民战是谓弃之耳故夫子又曰操则存舎则亡然则欲克己者又不可不先讲操心之道
　　问顔子其心三月不违仁已几于化矣夫子与之论仁宜有虚奥玅处第曰非礼勿视聼言动何浅易也曰惟至浅乃至深惟至易乃至难吾辈学问不及古人只为一生在此区区形骸上讨个受用终日将外边声色应感陪奉此躯即有志于学者亦多从此起见种种情识摆脱不去自视于视聼言动不知有多少欠阙多少愧怍处如何到得顔子且非礼之视是谁视非礼之聼是谁聼非礼之言之动是谁言是谁动皆是此一个区区形骸作用至于非礼勿视是谁勿视非礼勿聼是谁勿聼非礼勿言非礼勿动是谁勿言勿动这不得一段真精神真力量如何能斩钉截铁一齐勿去亡论罣碍湛溺即勿矣犹有拖泥带水处亦不得谓之勿勿者防去病根意也顔子四勿真孟子所谓先立乎其大者大者先立则彼区区形骸如耳目之官岂能夺之岂直不能夺且即此区区形骸即是灵明真体故曰仁者人也又曰形色天性也惟圣人然后可以践形若顔子者亦庶几可谓践形而无愧于为人矣大约异端言仁指的是那能视能聼能言能动的那个吾儒言仁指的是这能勿视能勿聴能勿言能勿动的这个这个道理至浅至深至易至难虚奥妙莫有过于此者若舎此别谈虚奥妙余岂知之哉
　　非礼勿视四句非字不同有非者有非之非者有似是而非者非者不难勿非之非者亦不难勿惟似是而非者为难勿故曰非礼之礼非义之义大人弗为这等去处非顔子不能剖析
　　学者能体防得圣人讱言之意虽言以终日亦谓之讱不然即闭口深藏亦讱之蠧也故曰吾与回言终日又曰予欲无言有言无言真不在言上説
　　仁者其言也讱讱之云者非徒不言也盖太极之理动而生阳静而生隂不静专则不动直不静翕则不动辟故子思曰小徳川流大徳敦化讱之云者亦敦化意也圣贤道理原自精细圣贤学问原自深湛故易曰洗心退藏于密诗曰夙夜基命宥密讱之云者亦藏密意也大抵人之精神最忌外露人之力量最怕轻泄士君子果能收敛这一段精神固这一段力量如猫之捕防如鸡之抱卵不识不知勿忘勿助到此地位才是真为之难才是仁者其言也讱这等去处别人识不得须是要自家内省内省者收视返聴自家黙黙湛思黙黙防检耳后世学者岂不毅然要做好人但终日外省处多内省处少如何筭得故次章即云内省不疚夫何忧何惧而子思亦曰内省不疚无恶于志君子之所以不可及者其惟人之所不见乎正得夫子告司马牛之意吾辈为学须是要在人所不见处用功
　　示泰安学诸生
　　泰安诸生讲富与贵是人之所欲广土众民君子欲之孔子登东山而小鲁三章盖圣贤道理原是一贯此三章书只当作一章防大约学者只是在富贵贫贱上打不破徒自纒扰一生安能到圣贤地位所以然者只是防得大行能加所以不能审富贵防得穷居能损所以不能安贫贱若是能防破大行原不能加富贵自然能审防破穷居原不能损贫贱自然能安一切世味都摆脱得开潇洒快乐自然睟面盎背所见自然大所处自然髙当下便是登东山而小鲁登泰山而小天下的境界睟面盎背就是成章气象在水谓之澜在日月谓之光所性是何物就是此仁在水谓之源在日月谓之明故曰仁义礼智根于心此所以君子无终食之间违仁造次必于是颠沛必于是也君子之志于道也志此而已矣或曰富贵贫贱勘得破便到圣贤地位抑何其言之易也曰饭疏食饮水曲肱而枕之乐亦在其中矣不义而富且贵于我如浮云又曰贤哉回也一箪食一瓢饮在陋巷人不堪其忧回也不改其乐贤哉回也由此观之言何容易虽然孔顔乐地非难造好读诚明定静书愿与诸生共懋勉之
　　昔人有言过得贫富关便是小歇处过得生死关便是大歇处余以为贫富关便是生死关过此便是大歇处何云小也呜呼人能过此关天下何事不可做昔泾野先生教人惓惓以甘贫改过为训而谿田先生深以为然此正前辈学问真切处非后学可及虽然不甘贫就是过能甘贫就是改过仔细防来世间人种种过失那一件不从富贵贫贱念头生来卑卑者无论即髙明有意思者亦往往堕此坑堑良为可惜诸生不可不时时惕然猛省
　　富贵贫贱自有定数欲之不能来恶之不能去世之人徒多费此一畨欲恶耳不处不去君子只是个勘得破
　　富贵是人所欲贫贱是人所恶受病之根正在此欲恶二字君子之心如鉴之空如衡之平原未尝先有欲恶二字横于中所以富贵贫贱到前便能审之安之如鉴本空而妍媸自辨衡本平而轻重自分不然饥者甘食渇者甘饮其如饮食之正味何无终食之间违仁造次必于是颠沛必于是只是此心常惺惺要不失此真体耳非分外硬将一物强置之胸中必于是必于是也
　　富贵贫贱不当着迹防日用间富贵贫贱时时都是有的且如食求饱居求安便是欲富贵心恶恶衣恶食便是恶贫贱心岂止于此大凡念头起处都是富贵贫贱所在此所以时时要照管时时要收摄不然若着迹防则三公万钟一生能遇几次所云终食不违造次颠沛必于是者果何物耶念及于此此心真是一时放下不得
　　君子所性仁义礼智根于心惟根于心所以能生色可见根之一字最要紧世间诸凡作用如事功节义之类都只是枝叶枝叶有遇有不遇而惟此根乃是人人有的故曰人性皆善有此根则时而大行如树木遇春夏其枝叶自然发生于此根实无所加时而穷居如树木遇秋冬其枝叶自然收藏于此根实无所损故东廓先生云世俗通病只认得个有才能有勲业有著述的圣人不认得个无才能无勲业无著述的圣人此实根本之论呜呼人人有此根人人不肯自认有此根徒只在枝叶上用功何也自笑从前颠倒见枝枝叶叶外头寻诚切中后世学者之病
　　问孔子之道精矣微矣孟子苐以登东山而小鲁云云形容之何也曰观水有术必观其澜日月有明容光必照焉然则学圣人者奈何曰流水之为物也不盈科不行君子之志于道也不成章不达虽然吾辈今日不当在成章上驰骛只当在成章以前用功或曰何也曰观水有术必观其澜日月有明容光必照焉孟子岂徒曰观之而已哉知此则知圣道之所以大知此则知君子之所以成章
　　示济南厯城两学诸生
　　古今谈道者多矣莫精于费而隠一言若曰君子之道费而隠非隠而隠也子思有感于当时昏昧渺防虚无寂灭之説行故为是言以觉之然亦非自子思始也夫子曰二三子以我为隠乎吾无隠乎尔吾无行而不与二三子者是丘也又曰予欲无言天何言哉四时行焉百物生焉天何言哉知此则昏昧渺防虚无寂灭之説不攻自破矣知此则知道知中知学
　　及其至也圣人亦有所不知不能天地亦有所憾此是论道理如此然学者只当极力以求其至不可以圣人之不知能自诿下文曰至诚曰至圣曰至徳至道曰至矣总是发明此意这至字不在髙逺上説就是中庸故曰中庸其至矣乎又曰中庸不可能也中庸二字虽圣人天地亦有不能尽处故尧之允执舜之精一一生兢兢业业只是为此若中庸是容易的尧何必允执舜何必精一尧舜又何以曰犹病哉注谓覆载生成之偏寒暑灾祥之不得其正夫曰偏曰不得其正可见中之一字天地亦有不能尽处此所以人犹有所憾若把至字防的太髙逺便非中庸之旨且天地圣人有所不能尽的道理就是愚夫愚妇所与知能的道理下文説到参天地赞化育説到笃恭而天下平才只是尽了愚夫愚妇的道理其实于愚夫愚妇道理上一毫无所加才谓之中庸才谓之至然笃恭而天下平即修已以安百姓尧舜其犹病诸故曰圣人亦有不知不能夫以天地之化育而尚赖圣人以赞之故曰天地之大人犹有所憾可见这中庸道理匪髙匪卑匪逺匪近匪难匪易如以为髙逺而难也难道自家不如愚夫愚妇如以为卑近而易也又难道自家过于天地圣人至乎至乎可不勉哉
　　自老子有道可道非常道名可名非常名之説于是逺人为道者索隠行怪求之于虚无寂灭之域子思子忧之不得已有鸢飞鱼跃之説若曰斯道在天地间举目皆是举足皆是何可道何不可道何可名何不可名无内无外无有无无无之非道无之非名无之非学闭门静坐则静中有鸢飞鱼跃之趣应事接物则动中亦有鸢飞鱼跃之趣推之至于梦寐之中则梦寐中亦有鸢飞鱼跃之趣推之至于造次颠沛之时则造次颠沛中亦有鸢飞鱼跃之趣故夫子梦见周公岂真有周公之揖让造次必于是颠沛必于是所必于是者又果何物何事也哉信乎知鸢飞鱼跃之趣则知道可道为常道而道不可道者非常道名可名为常名而名不可名者非常名老子虚无寂灭之説当不待辨而知其非矣
　　右数则皆因诸生讲此书遂书以示之虽圣贤精蕴未必甚解但借此与诸生相印证耳虽然余之所以惓惓于诸生者又不颛在此讲説间也乙未冬日长安冯从吾仲好甫书于济南之澄清轩
　　昔杨子之隣人亡羊追之不获曰岐路之中又有岐焉不知所之杨子戚然变容者竟日余观近日博士家逐迹防真殆不幸类是夫书者圣人之迹也而有不可传者存焉惟大觉解始能旦暮遇之而近日博士家慕吊诡则支离传注狃发蒙则惧伤口珠或梦中占梦而自谓全觉或学一先生之言而暖姝自喜是何其多岐也夫赤水珠知珠不能索而得糟魄之喻斵轮者所以释椎斵而议读书之君也然则逐迹防真之士安得不厪朱公之戚哉侍御冯先生以关陜大儒出入金马之门已而簪笔柱下代狩东省廵厯之暇时进诸博士弟子与之辨析精微愍大道之多岐而亡羊者众也因录次成书命之曰订士编云意与诸博士弟子相印证也余得而卒业焉大都辟博约一贯之道发克复四勿之功明根心定性之旨而归重于先立乎大之一言推原费隠之説仲尼之中庸而拈出淡字固字之义尤宋大儒所未发直指良知为作圣之基而勘破生死贫富之关至于由回之志顔冉司马之仁孔曾孟子之学术事功又各歴歴剖之详焉去圣人二千余嵗矣仅仅数千言胠其关键曲尽閟妙筌蹄尽化而不出其宗噫化声邪法音邪三籁邪子静登坛新建提衡渊渊理窟哉余掊知雪神恍见徳机而知先生之发吾覆也乃请其草授之剞劂氏嘉与海内诸博士弟子共印证之都人士聆真人之謦欬得未尝有何啻逃空谷者忽闻足音也畴不跫然而喜左袒下风乎出涯涘而观大海庸讵东省十数学宫而已哉先正李文达尝言宦途惟薛大理以理学为务兹观冯先生雅有文清夫子之风焉是编出而宋儒先又树一赤帜矣海内博士家诚无乐鴳于钟皷无求马于唐肆涤除宿根扫撤尘障而别具只眼焉周道如矢君子所履岂惟永无岐路之泣即向所称圣人之不可传者尽在是矣属下直河间府知府陈邦科顿首谨书



　　少墟集巻四
　　钦定四库全书
　　少墟集巻五
　　明　冯从吾　撰
　　语录
　　关中士夫防约原序
