<!-- { "loadSidebar": true } -->
　　含见书，怒而不答。明帝集诸将商议，诸将曰：“王含、钱凤，众力百倍，苑城小而不固，趁军势未成，大驾自出拒战。”郗鉴曰：“群逆纵逸，势不可当，可以谋屈，难以力竞。且含等号令不一，抄盗相寻，旷延日久，必起义士之心。今决胜负于一朝，万一蹉跎，虽有申胥之徒，何补既往哉！”明帝从之。明帝乃率诸军出屯，而帝当夜募壮士，使将军段秀等率千余人渡水，掩其无备。
　　秀等领计，率一千二百人夜渡河，平旦与含军相遇于越城。
　　两下交锋，未战十合，王含败逃，被秀大破之而还。段秀，乃匹磾弟也。
　　王含既败，领残兵退屯于别所。王敦闻知大怒曰：“我兄老婢耳，门户衰，世事去矣，我当力行！”因作势而起，困乏复卧。乃谓兄子王应曰：“我死汝便即位，先立朝廷百官，然后茔葬。”应拜受其言。至夜，王敦愤惋而死。诸葛瑶谓王应曰：“今丞相归天，不可发丧，若三军闻知，则在外将士，不肯尽心出战。不如秘之，将铺席裹尸，埋于厅中，只管饮酒调将，去攻建康；待取得京师，然后发丧。”应曰：“其计甚妙。”于是使近侍将王敦尸以席蜡涂其外，埋于厅中。每日与诸葛瑶饮酒淫乐，不理军事。
　　明帝虽胜一阵，心中犹疑寡众不敌，乃使人说沈充降，许以司空。
　　沈不奉诏，遂起兵与王含合兵，来攻建康。当司马顾扬说充曰：“举大事而天子已扼其咽喉，锋挫气沮，持久必败；若决破钱塘，因湖水以灌京邑，纵舟师以攻之，此上策也！藉初至之锐，并东西军之力，十道俱进，众寡过倍，理必摧陷，此中策也。转祸为福，召钱凤人议事，因斩之以降，此下策也。”
　　沈充不能用。
　　刘遐、苏峻得诏，率精兵二万人至。次日沈充战，两下交锋，充、凤大败，被遐、峻大破之。
　　时，浔阳太守周光，率千余人赴敦营求见王敦，王应辞以疾重，不能出见。光料得敦已死，乃退谓兄周抚曰：“王公已死，兄何为与钱凤作贼耶？”众愕然，抚方以实告光。光遂出，佯以为发兵助凤，因而入斩钱凤，付抚诣阙，自请其罪。沈充为故将吴儒所杀，传首建康。王含见事不成，与王应烧营夜遁。
　　次日，明帝闻沈充、钱凤之死，王含烧营而逃，方始收军回宫。
　　却说王含欲奔荆州，其子王应曰：“不如投江州叔父彬处。”含曰：“大将军素与江州不睦，何如欲归之？”应曰：“此乃所以宜归也！江州当人强盛时，能立同异，此非常人所能及；今观困厄，必有愍侧之心，荆州叔父舒守文，岂能意外行事乎？”含不从，遂与应奔荆州。
　　荆州刺史王舒遣军迎之。惧朝廷见罪，乃以酒款待王含父子，二人饮得大醉，王舒使人执缚，沉其父子于江死之，遣使奉表入朝。
　　却说江州刺史王彬，闻应大败，当来奔己，密具舟待，不至，深以为恨而退。
　　于是敦党悉平，有司奏明帝，使人发敦尸，焚其衣冠，跽而斩之，与充、风之首，同悬于南郊，百姓观者，莫不称庆。
　　郗鉴曰：“前朝诛杨骏等，皆先极官刑，后听私殡；臣以为王诛加于上，私义行于下，宜听敦家收葬。”明帝许之，敦家人收敦尸首，乃葬之。
　　王导等皆以讨敦功，受帝封赏。有司奏王彬等当诛，明帝下诏曰：司徒导以大义灭亲，犹当百世称之，况彬等皆其亲近乎，悉无所问！
　　帝诏敦纲纪除名，参佐禁锢，温峤上疏曰：敦刚愎不仁，忍行杀戮，处其朝者，恒惧危亡。原其私心，岂遑安处，其赞导凶悖，自当正以典刑，如其枉陷奸党，宜施之宽宥。
　　明帝览之，未及问，郗鉴曰：“先王立君臣之教，贵于仗节死义，王敦佐吏，虽多逼迫，然进不能正其逆叛，退不能脱身逃遁，准之前训，宜加义贡。”明帝不从，乃听峤议而行矣。
第一五八回　陶侃劝人惜分阴
　　乙酉三年二月，明帝设朝，君臣礼毕，诏故谯王司马丕、戴渊、周顗、甘卓、虞望、郭璞等，赠官有差，因王敦谋逆，丕等死于国难，故皆赠溢其官。
　　时周札亦死国难，未蒙诏录，因是周札故吏上表，为札讼冤。尚书卞壶议曰：“札开门迎寇，不当赠谥。”王导上议曰：“往之事敦，奸逆未彰，自臣等有识以上皆所未悟，与札无异，既识其奸，札便以身许国，寻取枭夷。臣谓宜与周、戴同例。”郗鉴曰：“周、戴死节，周札迎寇，事异赏均，何以劝惩？如司徒议则谯王、周、戴，皆应受责，何赠谥之有？今三臣既褒，则札宜贬明矣！”导曰：“札与谯王、周、戴，虽有异同，皆人臣之节也。”鉴曰：“敦之谋逆，履霜日久，若以往年之举，义同桓、文，则先帝可为幽、厉耶？”诸臣虽各议不合，明帝卒用导议，诏札与周、戴同例有差。群臣请立太子司马衍为皇太子，明帝大悦，从之。
　　五月，诏以陶侃都督荆、襄、雍、梁四州诸军事、荆州刺史，于是陶侃复领荆州，次日率众去镇。
　　时荆州士女闻陶侃来镇，各各欢悦，以香花迎接。侃至荆州，恭勤终日，敛膝危坐，军府诸事，检摄无遗，未尝少停。
　　常语人曰：“大禹圣人，乃惜寸阴；至于众人，当惜分阴，岂可逸游荒醉？生无益于时，死无闻于后，是自弃也！”
　　又尝造船，其木屑竹头，侃皆令人收拾而藏之，不许失落，人咸不解所以。后正会积雪初晴，厅阶以前余雪犹存，乃令人以木屑布地；及桓温伐蜀，以侃所贮竹头作钉钉船，其综理微密，人皆不知也。
　　初，侃参佐有博戏废事者，侃命取其酒器、樗博之具，悉投之于江，将吏则加鞭扑，曰：“樗蒲者，牧猪奴戏耳，老庄浮华，非先王之法，言不益实用，君子当正其威仪，岂可蓬头跣足，自谓宏达耶？”有奉馈者，必问其所由，若力作所致，虽微必喜，受赐叁倍；若非理得之，则切厉诃辱，还其所溃侃出游见人持一把未熟稻，侃问何来？人曰：“行道所见，聊取之耳。”侃怒曰：“汝懒不佃，而贼人稻？”执而鞭之，是以劝百姓农作，家给人足矣。
第一五九回　戴洋风角占神通
　　却说司徒王导有疾，经月不愈，长史李仁视导疾，因说曰：“近闻长城有一人，姓戴，名洋，字国流，年十二，遇疾死，五日而苏，说死时天使其为凡藏吏，授符录给吏，从幡麾将上蓬莱、昆仑、积石、大室、恒、庐、衡等山。既而遣归，逢一父老谓之曰：‘汝后当得道，为贵人所识。’及长，遂善‘风角’。为人短陋而朴野，妙解占候卜数，无不应验，天下人人敬之如神，司徒何不使人召来，问卜吉凶？”导曰：“既有此人，烦卿召来。”
　　于是李仁去请戴洋来见王导，参拜毕，导问疾之因，洋对曰：“君侯本命在申金为土，使之王而为申，石头空治；火光照天，要为金火相灿，水火相煎，以故受疾耳。若能迁乔，病即瘥耳！”导移居东府，病果瘥，重赏洋。
　　却说后赵王勒遣将军石生率众三万，寇掠河南。青州刺史李矩、颍川太守郭默，引兵拒战，数败于生。矩、默乃使人持书降于赵，赵王曜使刘岳、呼延谟率兵五万，围石生于金镛城。
　　石生被困，遣人回襄国求救，后赵王勒又使石虎率二万精骑，求救石生。值虎兵至金镛，与刘岳交锋，大战五十余合，刘岳大败而退。呼延谟又出战，不十合，被虎斩之。赵王曜闻呼延谟被杀，自率精兵二万，前来救应，与虎交战，未上三合，曜军无故而溃，曜亦败走，遂居长安。刘岳被石虎执而杀之，赵王曜因此忿怒成疾。郭默南奔建康，李矩亦率众南归，卒于鲁阳。于是青、豫、徐、兖之地，咸皆入于后赵，以淮为境矣。
　　却说代王贺傉始执国政，以诸部多未服，乃筑城于东木根山，徙居之。
第一六○回　明帝托孤于王导
　　闰七月，明帝疾，召右卫将军虞胤、左卫将军南顿王司马宗至。明帝亲任典禁兵，直入殿内，多聚勇士以为羽翼。王导、庾亮入内视疾，颇以为然；帝愈厚宫禁管钥，委之宗等。时帝寝疾，庾亮夜有所表，使人从司马宗求钥，宗不与，叱亮使人曰：“此汝家门户耶？何敢夜深而入宫？”使人回，告与庾亮，亮益忿之。
　　及次日，帝疾笃，群臣无得进者，庾亮疑宗、胤二人有异谋，乃拉王导等排闼入见明帝，请黜宗、胤，帝不纳。是夜召引太宰西阳王司马羕、司徒王导及尚书令卞壶、将军庾亮、郗鉴、陆华、丹阳令温峤，并受遗诏辅佐太子。王导、庾亮、卞壶等入宫内卧所，帝嘱咐曰：“朕欲与卿等平复天下，扫清海内，不幸遇此危疾！今太子年幼，不得不召卿等，托以大事也。”言讫泪流交颐，王导亦涕泣曰：“愿陛下万岁，以副天下之望，将息龙体，臣等少尽犬马之劳。”帝又曰：“卿等早晚看觑幼子，勿负朕言。”乃执太子手付与王导曰：“可念朕躬，勿效王敦。”导汗流满身，手足无措，泣拜于地，以头叩地流血，曰：“臣等安敢不竭尽忠之心，效元节之志，继之以死，难报今日托付之重耳！”帝命太子扶起王导。又谓庾亮、卞壶曰：“吾死之后，褒进大臣。”又曰：“诸大臣，朕不能一一嘱咐，皆当保爱。”言讫而崩，在位三年，寿二十七，谥曰“明帝”。帝敏有机，故能以弱制强，剪除逆臣，克复大业，规模宏远也。
　　明帝已崩，卞壶等率百官收殓，举哀发丧，孝事毕，葬于武平陵。
　　时太子司马衍，生五年矣。群臣扶其即位，请太后临朝称制。是日群臣进玉玺，司徒王导辞疾不至。卞壶正色于朝曰：“王公非社稷之臣，大行未殡，嗣皇未立，岂人臣辞疾之时耶？”导悯之，乃即扶病而至，上玺。太后临朝，命王导录尚书事，与卞壶、庾亮参辅朝政。然事之大要，皆决于亮。尚书郎乐广子谟，为郡中丞，庾珉子怡为廷尉评，二人各称父命不就。
　　卞壶曰：“人非无父而生，职非无事而立，有父而有命，居职必有悔；若父各私其子，则王者无民，君臣之道废矣！今广、珉受宠圣世，身非已有，况后嗣哉？”谟、怡不得已就职。
　　太子衍既即大位，乃大赦天下，改元咸和，庙号“显宗”。
　　史说葛洪，字稚川，丹阳句容县人也。少好学，家贫，躬自伐薪，以货纸墨。夜辄写书通宵，以儒学知名。性寡欲，无所爱玩，不知棋局几道。樗蒲齿名，为人谨讷，不好荣利。杜门却扫，未尝交游。时或寻书问义，不远数千里，崎岖跋涉，期于必得。遂览究典籍，尤好神仙导养之法。先吴时从祖玄，学道得仙，号曰葛仙公，以其炼丹秘术授弟子郑隐。洪就隐学，悉得其法焉。
