<!-- { "loadSidebar": true } -->
　　昔文心雕龙谐隐一篇，言谜之始末具备（刘全）。所谓意生於权谲（局诈）， 而事出於机急（促织），非徒寄遐想於五弦（鸿），作仙人之三昧而已（戏术）。然而舌花散馥（莲香），汗简生新（竹青）。擅妙制於天衣（神女），裁缝灭迹（纫针）；传全神於阿堵（画壁），绘画添毫（象）。既乙乙以如穿（珠儿），复丝丝而入扣（织成）。或则能事悟止戈之义（武技），奇光夸点石之功（金生色）。蜃雾迷空（山市），腕疑有鬼（驱怪）；莺簧弄巧（口技），尾见如神（龙）。纳匕首於函中（快刀），识紫电青霜之气（厍将军）；现浮图于指上（僧术），有琼楼玉宇之观（天宫）。煌煌炳虎变之文（大人），栩栩化蝶飞之梦（周生）。此皆融群经为一贯（五通），影响非虚（镜听），而吐滂沛乎寸心（喷水），发眉欲活者也（真生）。起南猥以庸才（张不量），未忘结习（书痴）。夙抱嗜痂之癖（老饕），愿传暗室之灯（夜明）。庶几集腋成裘（狐联），仿酉阳之杂俎（段氏）；奚惮沿门托钵（慕缘），求赵氏之奇珍（连城）。喜吾曹文采风流（翩翩），心同兰臭（蕙芳）；证旧日因缘石上（三生），谊重桃投（果报）。使搜罗无铁网之遗（珊瑚），俾组织焕锦裳之彩（瑞云）。今者勾萌甫达（苗生），鸣莺效求友之声（鸟语）；硕果图存（保住），扑兔用全身之力（狮子）。执鞭可慕（车夫），作俑难工（土偶）。待众流派合之时（江中），是九转丹成之候（上仙）。量小何殊车载（堪舆），甘营蚊睫之巢（焦螟）；欲奢更切瓯娄（念秧），默致豚蹄之祝（农人）。倘慰区区之望，谨拜隆施（小谢）；聊伸耿耿之怀，敢持定论（布商）。数言短启，窃比砖抛（白于玉）；一瓣诚心，伫看瑶报（香玉）。起南专肃（张诚）。 


　　●橐园春灯话卷上 

　　谜之源，出於《左》《国》之隐语，而以曹娥碑之“绝妙好辞”四字、孔北海之“鲁国孔融文举”六字为正格。此外东鳞西爪，杂见于篇者，指不胜屈，而著为专书者盖寡。相传有《灯虎千文》，亦未之见。唯唐薇卿、俞曲园两先生皆有刻本，而篇幅不多。至谜话之作，则仅见近人《邃汉斋谜话》一种，附小说月报之后，选择精审，颇有可观，第惜其自制者太少耳。 
　　北海之离合体四言诗，世不多见，兹录於下。诗云： 
　　渔父屈节，水潜匿方。与时进止，出寺弛张。 
　　吕公矶钓，阖口渭旁。九域有圣，无土不王。 
　　好是正直，安固子臧。海外有截，隼逝鹰扬。 
　　六翮不奋，羽仪未彰。龙蛇之蛰，它也可忘。 
　　玫璇隐曜，美玉韬光。无名无誉，放言深藏。 
　　按辔安行，谁谓路长。 
　　谜字不见经传，不知始于何时。余所见以《文心雕龙》： “谜者，回互其词，使昏迷也。”一语为最古。夙疑此字不甚雅训，然既见诸高文典册中，则不得谓为俗字矣。 
　　谜必用灯，不知何人作俑。古名商灯，又曰春灯，或呼为灯虎。虎字必有所本，商则取商榷之义，惟春灯之名，最为雅碻，盖春市一灯，文人小集，必在上元良夜，金吾不禁时也。 
　　余夙有谜癖，孩提时，闻群妪相聚，猜谜为戏，虽极鄙俚，亦觉津津有味。及稍长，见杂书中所载，少雅之谜，尤笃好之。每掩卷一一试射，不中不休。且喜择其艰深者为之，劳心焦思，至忘寝食。一旦豁悟，则喜跃欲狂，亦不自知其所以然也。记幼时阅《三国演义》，见曹孟德题活字于门，隐示嫌其太阔之意，惟杨修一见而知之，人服其敏捷云。当时即悟及诗经有“吁嗟阔兮，不我活兮”二语，可以“门”字扣之。后始知古人已有先我而为之者。彼时不过七八龄，即大有制谜之思想。安见谜之一道，非人所同具之良知良能耶。 
　　忆最初猜谜在十岁时，自闽省马江，归赴汀郡永定县试。故乡小住，适邻村李姓赛会，有灯虎之设，所作皆甚粗浅。如以尸，射集四子二句，吾与点也，谁能出不由户；翰林学佛，射人名太史慈之类。连揭数条，众皆骇然。其实此类尚不足以语谜，因作者猜者，程度皆极幼稚，故以为异耳! 
　　清光绪甲午，客长沙，值慈禧太后万寿，满城金碧，士女殷阗，而好事文人，亦于此时，分曹射覆，点缀升平焉。入夜辄往观之，至一处，偶一瞻眺，听他人所射中者，鄙俗令人欲呕，望望然去之。如妓女入大成殿谒圣，射阳货欲见孔子（落帽）。已极可笑。又有一梨花格，面为孔子为鲁司寇凿壁偷光，射四子二句。其杂凑不通，蔑以加矣。及揭出，乃听讼吾犹人也。以吾犹谐为无油，真可谓想入非非。继至一家，则表里均甚大方，确系文人手笔。记其披露者数条，如万国衣冠拜冕旒，射一命字（卷帘）。分之为叩一人。语合颂扬，故为佳耳。不是因缘也并头，射一韻字。以谐声兼会意，颇具匠心。乃审厥象，俾以形旁，求于天下，射一像字。以成面为增损，亦甚佳妙。他如绿林豪杰旧知名，射昔者窃闻之；外孙丰度鼠姑馨，射好色富贵； 自写家书寄弟兄，射启予足启予手。虽非成语，而措词不俗，亦谜中能手。惜不知其姓氏，私心愿一识荆也。 
　　民国初元，长沙开纪念大会，余适道出此间，躬逢其盛。教育会场前有张灯者，寥寥数十条，而人多如鲫，无立足处，相距既高且远，望之殊不了了。然技痒不可耐，乃令人强阑入室，指索其最难者数条而归。一为分明一线初三月，渐渐西沉影似钩，射四子一句；一为倒箸以食，射左氏一句；一为汉军四面皆楚歌，射诗经一句；一为啼时惊妾梦，射四子一句。次夕往询，则已闭幕矣。余所猜首条为饥者费食，以饥字去食，但馀几字，所谓一线初三月者，盖新月初生，只有一线，月边其形为门，而西沉似钩，则变为几矣，几字以钩为末笔，势又向下，有象乎西沉也。初疑为凤鸟不至，然凡字太阔不似月，又多一画，故改射此句。虽未揭晓，自以为更无疑义，并敢决其未为他人所得也。次条则必系而使糊其口於四方。惟三四两条，面极自然而苦思不得，至今心犹耿耿，究不知内容果属确切否。 
　　余弱冠以前，惟专喜猜谜，而未尝自制。辛丑岁客辰州，襄矿局事。时值上元将届，辰郡灯火甚盛，戏蚌舞狮，鱼龙曼衍，游人肩摩毂击，络绎于衢。偶然兴动，于是悬一灯于廛市，备纸笔为酬庸。辰人最喜食■〈米果〉，即俗呼为元宵者。及槟榔诸食物，亦因其所嗜以为赠品焉。彼中文人，素不谙此，讶为创见。初时仅就其浅近者射之，经余指示要领，开陈窾窍，并述古谜为比例，遂得举一反三之效，既而灵思日辟，嗜者益多，昕夕过从，竟成莫逆。余与辰人士订交，实以谜为之作合焉。厥后言谜者，必推余为开山老祖。论筚路蓝缕之功，余亦未遑多让。 
　　起辛丑，讫乙巳，无岁不有。常岁朝通谒时，必首先以何日出灯相诘，有时厌倦，欲托词谢绝，则百端怂恿，或加以强迫，必得请乃已。初则自十一日起，十五日止，继则开幕惟盼其早，闭幕惟愿其迟，援买灯两夜之例，而增益之。有时自初九日始，至十九日乃得竣事。日方晡，即促迫登场，至三四鼓不得休。以一人主持其事，事前须摒挡预备，临时又须应猜者之诘问，或可或否，非他人所能庖代。盖出谜时，不能另缮底稿，防其漏泄。且为数实繁，纵有之，而使人临时翻阅答复，亦势所不能。观者既若堵墙，此诘彼询，如连珠然，续续而下。非有成竹在胸，安能应之如响耶。又如临敌布阵，一有阙隙，必立时弥缝，尤非亲履行间，相机调度不可。故每年必有十馀日，汲汲从事于此，至于精疲力尽而后已也。 
　　每年射中之谜，最初不过数十条，继则百馀条，后竟累至三四百条。因射者愈多，而心思亦用而愈灵。有同好者十馀人，如修许张杨诸君，皆专心致志而为之，居然成一研究谜学之团体，几于无坚不破，无微不入，诚劲敌也。大抵作者之用思，如车行之循轨道，必有辙迹可寻，而所运用之典实，又不出乎经史子集范围之外，纵极隐僻，亦可发箧陈书以求之。以一人之意旨所在，环而伺之者无穷，何求不得，于此，可悟为人上者之难也。 
　　余作谜既不喜冷僻，又不好杜撰，必如韩文杜诗，字字皆有来历，然后称意。且服膺于深人无浅语之一言，绝少肤泛俚俗之作。如以千金为寿，射四子一句，有人猜为礼重，及揭晓，乃女子生。是耶非耶，射四子一句，有人猜为其然岂其然乎，及揭晓，则父不父。又尝戏以谜语，表示其意，以猜谜莫从表面上著想，射射不主皮。于是彼辈皆恍然，知不可以浅尝而悻获也。 
　　猜谜者之心思，因人而施。如攻坚城者，必用巨炮。彼等猜余之谜，每去其皮毛，透过一层着想，有时所猜或突过原作，不宜固执己见，负人苦心。尝以寿有何罪，射不以急乎，而猜者则为老而不死是为贼，于寿字罪字扣合的当。又以陈言务去，射文莫吾犹人也，而猜者则为归与归与，得务去二字之神。由其能以另眼相题，乃有此翻案文字，可云别有会心者矣。又以太史公下蚕室，射诗经一句，舍其坐迁（卷帘），猜者则为刑于寡妻。初闻之讶其不伦，细思乃知其从古谜。以同一谜面，射琵琶记，毕竟是文章误我，我误妻房二句脱胎而出，其用心亦不可谓不深矣。昔人有以亼，射既不能令又不受命，而猜为嬖人有臧■〈人丶君，上中下〉者沮君，君是以不果来也。以为巧妙无伦，然而闲字太多，开首四字，竟无着落，大可截去。又系增损体格，亦乏神味，以此较之，不足道也。 
　　沅陵修瀚卿孝廉承浩，於余为金兰契，谜学团体中之党魁也，博识多通，灵警无匹，余谜为其猜得者最多，后亦潜自制作，颇有足称。余尝射得其一绝妙之谜，为彼所盛自矜许者。面为■〈口中两短竖不到底〉字，射西厢，四围山色中一句。象形会意，里面字字俱到，诚为佳构。射中时，彼此拍掌欢笑，如获奇珍。后闻人言，古谜有以此面射唐诗“山色有无中”及“山在虚无缥渺间”者。当时修君与余，皆不知此谜，并非有意摹仿，且句多四围二字，扣住题面，不使抛荒，尤胜前人十倍，盖谓四字围于外，而山色在其中也。妙在谜面实非四字，底面不至相犯，可以为难矣。 
　　余在辰郡出谜之第三年，值盐山刘仲鲁先生若曾，为辰州太守。曾主矿局事，过从甚密。此公出自词林，初膺外任，风流文采，结习未忘，亦有嗜痂之癖。闻余在辰有谜圣之目，因索观历年底稿，大为激赏，于是深相投契。后余伯兄蟹芦先生服阕入都，遂延余继中学校长之任，可谓谜中第一知己。 
