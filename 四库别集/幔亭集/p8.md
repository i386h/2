<!-- { "loadSidebar": true } -->
　　岁晚天涯客孤舟度广陵论交疑是梦对酒喜如渑郭静涛声逺天寒露气凝不愁归路黒江上有渔灯
　　客路逢知己飘零未可哀冻云依树合残月隔花来喜对髙阳侣惭非邺下才观涛吾有赋秉烛为君裁

　　酬陆无从率尔见赠之作

　　陆氏机云后谁当夫子贤赋能工白雪官已薄青毡地僻门如水庭闲草似烟芜城分手处感激赠新篇

　　交河早发

　　京华望不极晓起戒行程马怯霜桥路鸡残月店声晨光催断角暝色破孤城此际栖栖者思乡无限情

　　河间宵征

　　不尽风尘苦宵行路更难清霜蛩语急斜月马蹄寒碪捣闺心碎笳吹乡梦残驿楼看尚逺何处解征鞍

　　忆故园梅花

　　衰栁长途恨寒梅故国思微霜虚矮屋残月冷疎篱陇外人难寄林中客到谁藤山欢赏处又是来年期

　　北地

　　北地非吾土重逰信可哀鸦声喧白骨马足起黄埃野旷衰杨栁田荒变草莱江南风物好一望一徘徊

　　至京

　　客途劳役息帝里物华新马踏交河月莺传上苑春曙光开栁陌云气恋枫宸应待临轩日抽毫赋大人

　　辛夘除夜姑蔑舟中

　　客路行无尽终天恨转深乾坤乌鸟泪风雨狖猿吟爆竹催残腊梅花忆故林未能委沟壑聊慰北堂心

　　送郭士龙

　　送尔不能歌相看意若何离心寄云水春梦隔关河草色晴尤媚莺声暖渐和梁间悬榻在莫惜数来过

　　送叶廷荩

　　我本倦逰者送君増苦颜潮声螺女渡归梦壶公山春色莺啼外行程鸟道间所嗟璚树逺何日更追攀

　　病中得王少文诗

　　山楼纔信宿偃卧各经旬负此看花约蹉跎欲暮春诗从愁里荅神向梦中亲谁复怜同病相思长苦辛

　　哭张隐君

　　先令云亡日君犹恸哭过芝焚方自叹薤露忽成歌耆旧乡中少交逰梦里多因之动凄楚肠断更如何

　　与惟秦夜话因怀惟起客水西

　　春宵何太短忽忽已三更灯散疎林影蛩传古砌声谈深尘虑息坐久月华生为忆溪行者应含两地情

　　寒食日熙吉玉生惟秦振狂伯孺少文集緑玉斋

　　佳节逢寒食孤斋聚徳星谈应同稷下会可比兰亭粥煮杨花白尊浮竹叶青春光能有几取醉莫敎醒

　　喜兴公弟逰方广嵓归

　　犬吠竹间扉逰山客乍归杖头岚翠在衣上水帘飞路入羚羊谷舟停鸥鹭矶惭余多胜具此地却相违

　　石嵩废寺

　　寺废久无钟禅关掩万峰空廊惟卧虎弃钵不归龙墙塌埋残碣苔深翳古松倘非樵子引那识往来踪

　　春暮送周乔卿

　　忽惊春已去况复送君归别意有如此前途花正飞蝉声风外急山色雨中微后夜看明月相思独掩扉

　　送林宗大之玉田

　　飞花满驿亭送子出郊垧马影云边见蝉声雨后听沙看两岸白山到五峰青试向中宵望何人是客星

　　送陈道育下第归玉融

　　怜汝复弃置归寻海上山相逢俱落魄何以破愁颜古渡春流外孤城瘴雾间离心当此夜空对白云闲

　　赠隐者

　　东郊称大隐耕凿古风存水竹开三径桃花自一村闲心余白髪生事寄青尊爱尔幽栖处依稀似鹿门

　　赠渔者

　　不作风尘客生涯寄钓纶江湖孤棹逺烟雨一竿贫鼔枻同渔父藏名比富春武陵溪尚在为我问迷津

　　梦

　　梦里交驩者平生识面稀赠香疑贾女解佩似江妃锦水烟波阔巫山云雨微蘧然惊醒处清泪满罗衣

　　江上送惟起弟

　　别意孤帆逺行装一剑贫何堪哀痛后复际此风尘旅馆常怀母长途好爱身江干一杯酒相对总沾巾

　　送髙广文之蜀

　　金粟台前别征帆夕照催猿声巫峡听马帐锦城开闽海风尘隔巴流日夜回此乡多俊彦若个子云才
　　蜀道难如此分携思不穷秋风登剑阁夜月度蚕丛客路凭羸马离心寄断鸿讲堂闻尚在好去继文翁

　　赠方伯书

　　风尘初识面尊酒罄交驩人已如玄度才能逼建安青云名不薄白雪和应难此别何时遇秋宵梦木兰

　　得舍弟吴中书

　　汝别三旬久家书两度看帆前江月逈马首岭云残路逺愁装薄秋髙怯被寒孤身千里客若个劝加餐

　　赠性言上人

　　多年坐沃洲此日伴师逰白社闲中梦丹枫客里秋浣衣江月冷扶杖岭云流欲证无生诀萍踪不可留
　　南朝四百寺师在几招提法以莲花悟诗将贝叶题游踪闽海曲归兴秣陵西相见即相别秋风惜解携

　　题徐氏池亭

　　名园依北郭避俗此盘桓鹤迹留苔径莺声满药栏池添春雨涨楼对暮山寒但得频投辖相过意未阑
　　桃源何处所此地即仙家林宻藏春霭楼虚纳晚霞轻风三径竹微月一庭花晏坐尘心逺寒塘独听蛙

　　怀惟起弟

　　逺客怜吾弟离愁有阿兄久无鸿雁信空听鹡鸰声岁月三秋晚寒温两地情山斋长寂寞日日计归程

　　碧山庵逢亮上人

　　清溪带逺山曲径入松闗客以叅禅至僧当乞食还一瓢秋色澹孤磬夕阳闲别去仍回首禅房云气间

　　送李驿使之官雷阳

　　驱马将何适微官傍海涯公庭饶蜃气墟落半蛮家路指羊城入山邻象郡賖地偏少束带髙枕咏皇华

　　过挹翠亭

　　精舍祗园近翛然逺市喧山光隔竹少月色傍花繁松影揺虚阁萝阴翳短垣小舠时可泛彷佛武陵源

　　九日大风雨与黄道晦陈惟秦饮屋后小山

　　九日忽风雨登髙事已非秋声繁灌木商意薄轻衣众壑浮青霭千峰失翠微小山培塿甚吟眺亦忘归

　　得朗公诗却寄

　　真僧虽出世踪迹尚人羣妙法登坛演名香入定焚楼含孤嶂月衲挂半溪云千里封题寄新诗过所闻

　　哭林文烈

　　十载神交旧年来倍忆君每疑音问阔谁谓死生分识面眞无日浮生总似云难将知己泪一洒故人坟
　　相违三百里消息太茫然对月思玄度披图忆辋川讣来当此日死去自何年墓木今成拱纔歌薤露篇

　　得寜夏消息

　　叛卒雄心旧元戎血刄新中原多戍垒边郡半征尘时事何旁午吾生实不辰愿闻烽火息老作太平人
　　乱离犹未定百姓夜虚惊官府勾丁壮乡闾练甲兵笳声吹陇水杀气暗边城不识书生辈何人敢请缨

　　至日对客

　　葭管灰初动残花满故篱谁知开径日正是闭关时短晷闺中线生涯镜里丝相逢聊一醉莫问歳华驰

　　渡岘江访林熙吉

　　江路当残雪斜阳满客衣林疎村店出浪急钓船稀逺屿临流断罡风到岸微炊烟看渐近何处是渔矶
　　青山两岸阔一叶度空江呌雁云中独浮鸥浪里双霜花飘野渡水气拍船窓渔唱来前浦随风自有腔

　　旗山勾漏洞

　　溪山何逶逦数里入鸿蒙斜日猿声外残云鸟道中乱峰诸洞隐万竹一泉通趺坐松间石尘心觉尽空
　　丹成不记年古洞白云边众水争趋壑孤峰欲接天路危逢乱石山尽见平田日暮休归去还期遇葛仙
　　葛仙何处去勾漏访遗踪陟巘齐攀竹听泉独倚松石床荒藓合丹灶薄云封转入深林外前山又一重
　　仙都在人境一步一嵓峦怪石各有态修篁难计竿松烟烧处暖萝磴坐来寒别去仍回首余生几度看

　　濑下晚泛

　　一水平如镜西风晚度时茅茨燃鬼火榛莽翳神祠潮势冲溪尽峰形过濑竒山川劳应接进艇不嫌迟

　　登岸

　　兰若知何处跻攀尚数程逢沙愁濑浅登岸得舟轻古石莓苔色空林猿鸟声除将樵采者更有几人行

　　山行

　　修竹夹篮舆岚光欲染裾小桥流水急古路冻云疎村屋乘冬结山田隔岁锄空林闻犬吠不异武陵居

　　放船

　　孤舟回乱石流水响潺湲渔网蒹葭外人烟竹栢间断云迷晚渚残照下秋山逺寺昏钟起樵歌出谷还

　　赠潮上人

　　真僧住洞天苦行已多年说法苔衣上安禅瀑布边瓢餐千涧月衲挂半林烟夜静诸縁息跏趺久不眠

　　赠波上人

　　随师居浄土礼佛向空门夜半磬犹击旬中髪几髠蒲团同鹤睡贝叶借猿飜壁挂袈裟湿因过雪里村

　　别方广岩

　　灵境探应徧言寻旧路归殷勤记嵓石惆怅别林扉出洞寺全隐下山泉渐微行行频矫首人世到来稀

　　春日晓起

　　山色犹含暝柴门逐晓开流星坠髙栁湿雾隐残梅出谷莺声冷巢林鹤梦回无縁独吟眺春意满莓苔

　　送郑承武之东鲁

　　送君当此去匹马向东阿夜泪灯前尽春愁梦里多乱云过泗水斜日下黄河虽有逺逰兴能无思薜萝
　　惜别意何长莺声满夕阳残碑问邹峄遗殿吊灵光下马多新店逢人少故乡归期须及早莫待寄衣裳

　　晚至石竹山

　　寻眞当薄暮暝色满松闗絶壁猿声断遥空鹤影还云边春草路天际夕阳山应识仙都近钟声杳霭间

　　月夜度石梁登摘星台

　　四野苍烟暝千峰夕照催踏兹明月影独上摘星台山自鸿蒙剖人从鸟道来石梁称险絶不用说天台

　　赠岩上人

　　昔住毘卢殿今居石竹山春云禅衲暖夜月梵钟闲香积供狙饭禅房倩鹤闗平生爱空寂相对欲忘还

　　石竺山迟陈道育不至

　　正苦经年别终违数里程谈应虚玉麈梦已断瑶笙报客空劳鹤怀人独听莺一灯松影里吟卧若为情

　　读顾道行先生碑刻

　　使者登攀处春风又几年诗留孤嶂里人老五湖边屐齿埋荒藓碑棱隐断烟摩厓惬幽赏惆怅隔山川

　　东郊晚行

　　出郭髙舂后郊原起夕阴山山曳残雨步步响新禽老树莓苔厚空林紫翠深招提何处所云际有钟音

　　涌泉废寺

　　古寺荒凉久凄然感废兴残灰六十载破衲两三僧黠鼠据香积妖狐吹佛灯黄金重布地不识有谁能
　　净室已丘墟荆榛久未除空山樵子路前代梵王居石柱頺残后金身煨烬余披云寻故址一步一踌躇

　　喝水岩赠瓢庵头陀

　　何年此卓锡钟磬度昏朝瀑水引归钵茅庵结似瓢蹑云双草屫坐月一团焦隔寺有禅侣相寻不惮遥

　　灵源洞怀振狂在杭

　　南郭人何处东山屐已非春风忆苕水夜月梦芦矶以我招寻惯如君同调稀摩挲旧题刻空见白云飞

　　拟送僧归日本

　　逺指扶桑外龙宫是绀园慈航寻海舶晨磬待朝暾已悟西方敎渐通中国言悬知无佛处师去定称尊
　　遥天迷去住但看指南车重译同归舶阳侯护法书■〈风贝〉风心自定海怪呪堪除此去无禅侣应寻絶岛居
　　归程兼昼夜天水共微茫但指日出处此中吾故乡皈依多獦獠供养有夷王遥想珠龛下常焚异国香
　　别去上星槎沧溟道路賖夷音宜呪呗左袵自袈裟演法从天竺传灯到海涯不知千劫里何劫到中华

　　病僧

　　苦厄那能度医王亦抱疴苔侵双屐湿尘翳一瓢多锡杖频扶手金刚为伏魔跏趺在禅榻或恐是维摩
　　闻钟苦夜长形影自凄凉懴悔除前障呻吟检古方坐非同面壁卧岂倦津梁气运有时尽千花塔里藏

　　集郑氏乌石别墅

　　众山环曲径乱竹掩衡门塔影云中寺人烟郭外村新蝉喧白昼归鸟报黄昏此地清幽甚依稀似习园
　　虽是居城市却无城市喧僧归残雨寺樵度隔云村花落鸟声歇草多萤火繁斜阳人散后留鹤守柴门

　　法云寺对月

　　空界云阴敛祗园月色澄光生初动磬影送未归僧入水悟禅意照林疑佛灯更阑纵吟眺衣上露华凝

