<!-- { "loadSidebar": true } -->
　　賛曰甚哉出处君子之大致也五季之乱极矣闻人奇士不幸生于其世未有不被其污蔑者求之于传盖无完人君独能归洁其身视轩冕若将凂焉彼其克享眉夀始终名节垂裕后昆在当时岂不谓之难得哉况乎议论磊落本乎纯正有晋叔向唐陆贽遗风尤非五代间诸臣所能到使之一旦立人之朝食人之禄想其正色凛凛临大节而不可夺惜其埋光匿影其在当年犹不可得而见况后世乎是知自昔英雄豪杰义夫节妇迹不践于中朝名不登于太史声名文采与草木俱腐者可胜计哉司马子长谓伯夷叔齐防孔子则西山之饿夫耳渠不信然
　　范太史集巻三十六
　　钦定四库全书
　　范太史集巻三十七　　　宋　范祖禹　撰青词
　　代文潞公交岁设醮青词
　　伏以上天敷佑虽髙而听卑大道无为至虚而善应惟诚可逹有感必通适临交歳之期钦奉祈祥之典辄申精恳仰叩上真伏念臣幸以防生获逢嘉运入登上宰出涖斋坛乆尘三事之荣复玷上公之秩宠禄已逾于涯分勤劳无补于涓埃矧加告老之年未遂遗荣之志惧害盈之有咎恐非据之生灾每夙夜之自思若氷渊之俯蹈敢忘斋祓只事薫修伏望玉阙宸君璿穹真圣特回灵睠俯徇愚诚永绥耆艾之躬申锡康宁之祉一门之内均庆善以防休四序之间常安和而廸吉
　　又
　　伏以元皇布气羣物流形太昊司春四时更始凡居覆载皆荷亨嘉适临交歳之辰敢用祈祥之典辄殚精恳仰叩上真伏念臣幸禀防生夙蒙休运被三朝之眷遇尘上衮之尊荣曾无补于明时顾乆尸于厚禄頽光将廹告老未从恐贻非据之灾自取疾颠之咎是以防依道妙祗按仙仪伏望金阙宸君璇穹众圣曲垂昭鉴大降鸿私保兹衰晚之龄锡以康宁之福冀终身之佚乐寿考维祺俾阖宇之靖安子孙逢吉仰髙明之临下期志愿之弗违
　　祭告文
　　河南府祭太皇太后文
　　维年月日具官臣某敢昭告于大行太皇太后臣闻坤厚之德所以配乾元闗雎之风所以始王化自昔三代之盛暨于两汉之兴皆繄内助之贤以啓后人之庆恭惟睿德光越前闻笃生王家进俪宸极辅佐仁祖表正宫闱保佑英皇统临天防勉徇听朝之请旋申复辟之文仁覆万方功流亿祀懐生之品被泽无穷皇帝出震乘干自家刑国问安内寝侍膳东朝极四海之尊荣尽两宫之孝养而穹旻降祸轩曜沦辉颷驾上賔日御遄【阙】山陵备礼仪衞啓行臣分职留都奉严复土骏奔道路只率典司敢荐薄仪用伸防恳谨具牲酒之奠瞻望灵驾臣无任攀号殒越之至伏惟尚飨
　　百官祭文
　　恭惟圣宋受命祖宗垂统重熙累洽与天无极实頼内有淑德之助辑宁家邦伏惟太皇太后诞生勲族陟配仁祖母仪万国表正六宫翊奉英宗越升明两遭家多难称制从宜防践外朝亟复明辟逮夫皇帝嗣膺寳厯尊奉祖闱率四海之欢心极两宫之孝养宜锡丕祉寿如冈陵奄违圣日【阙】　　　哀纒宸极痛结海内今山陵备礼容衞届涂臣等服在具寮留司洛邑骏奔夙夜不遑啓处敢荐薄礼用昭精诚伏惟尚飨
　　提转祭文
　　昔者虞美皇英防显诒谋之庆周称任姒不闻戡难之功厯观载籍之所传未有擅名之能备恭惟太皇太后自家钟庆惟圣定祥体柔明而配天本静专以法地若其教风之所成就德业之所维持子孙继圣以相承社稷再安于独运仪刑天下表正人伦享至养于两宫视太平者四纪宸闱渊黙宜受祜于无穷仙驾徊翔俄御风而莫返人神懐痛夷夏遏音将祔因山之安爰临同轨之防臣等任聫部按职预骏奔覩容衞以增哀奉牲牢而述事伏惟尚飨
　　河南府祭濮王夫人文
　　维年月日具官某谨致祭于濮安懿王夫人惟灵生自茂族克配贤王柔范令仪四德式备辅佐君子有夙夜之勤严事先祖有齐洁之志奉采蘩之职成鹊巢之风子孙众多福禄光大宜家之义流庆无疆自奄违王国日月既逺今得吉卜归祔寝园轜车在涂爰及封境敢具薄礼灵其鉴之尚飨
　　百官祭文
　　风姓之后国于任城胙土命氏其源盖逺惟灵圆精挺质方只禀秀柔仪令范归于王家辅佐君子祗勤夙夜严恭内事精一其德自先帝之世疏恩啓封奄违圣时日月悠逺既得吉卜克祔寝园轜车在涂爰及封境恭致薄奠灵其鉴之尚飨
　　提转祭文
　　自昔圣贤之所由兴邦家之所以御虽本身修实资内助懿厥硕人夙钦师傅惟濮定祥起家是据辑睦内外式安且誉王有烝尝苹蘩是具王有嘉宾豆笾孔庶如何不淑奄先朝露嵗月其逝音徽如故背平台以即逺遡寝园而将祔旐晩飘风松深隐雾盛礼惟称新阡是固某等任列外台职当陪赴只荐薄奠惟诚之寓尚飨
　　又
　　濮惟大国宗室之尊宜有令德为之内助惟灵生禀庆善归于王家辅佐君子只勤妇职协睦宗族防或时怨宜降年有永受福无疆而鸣玉早閟光仪杳逺播美彤管流芳旧宫嵗时既易宅兆未卜今属盛礼从祔园次铭旌所届逺道有辉某等职在封圻敢荐薄奠尚飨
　　祭叔母宇文氏文
　　维元丰七年嵗次甲子正月辛丑朔二十日侄左奉议郎同编修资治通鉴某谨备时羞清酌之奠致祭于县君叔母宇文氏之灵有唐之季中原荼毒宇文及范自秦徙蜀厯世昏姻着于邦族惟我叔母我之自出王姑之子先祖之孙归我叔父嫓德贤明为妇孝恭为母慈爱子孙既多福禄未艾宜享眉寿始盛终全如何不吊遽夺其年呜呼昔我先妣实维冢妇同事舅姑惟存叔母今也则亡靡瞻靡顾羇孤之感每懐其故宿官于洛乆去庭宇属纩逾时乃始闻讣殡不哭帷葬不走墓哀恫未怠日月如骛寓奠祥荐写其衷素尚飨
　　祭司马文正公文
　　维元祐元年歳次柔兆摄提格九月丙辰朔二十五日庚辰门生具官范某谨以深衣肴酌之奠敬祭于太师温国公之灵呜呼贤哲之生得天粹精伊尹之任伯夷之清惟公兼之以集厥成孝悌之性感于神明立于朝廷乃见大节莫坚金石莫明日月金铄石毁日昃月阙公之忠诚确不可夺山有时而裂谷有时而竭玉有时而折斧有时而缺公之义烈直不可屈是故三公之位不能贵万钟之禄不能富公贵以德公富以义公所自有非由外致天下之士闻公之风贪者防懦者有立志其流波之所激余风之所被千世之下犹将兴起充塞天地外格夷狄无有逺迩爱戴如一三尺之童服公忠实跂行喙息被公德泽进以天下退以天下凡民休戚系公用舍爰立作相六合鼓舞如热得濯如饥得哺曰明明天子圣后惟母子育我黎民卑兹哲辅尽瘁忧勤不知有身终食之间不忘爱君假寐之顷亦常在民遑恤其病以至于殁孰有如公以身殉国某自为布衣辱公之知教诲成就义兼父师昔闻于公生欲不欺死欲不愧奉以周旋其敢失坠从公在洛十有三年忝命还都公入陶甄谓别复合如形影然公今丧归乃始长乖流恸何及终天永懐昔者子贡筑室于塲嗟今不能抚已陨伤薄奠矢辞公乎不亡尚飨
　　又祭文正公文
　　元祐二年正月【阙】日门生范某敬以清酌时羞之奠祭于太师温国文正公惟公静也岳立动也川骛宅道之奥操治之具举而措之事不愆素朞年而定忽失其据二圣轸悼万民思慕愈乆愈深惟诚之着岘首堕泪蜀人野祭方之今日曽未足纪某蚤以诸生辱公之知从公半世以及长辞日月其逝宅兆已卜义当奔走千里赴哭官守有常又义不得公之风烈在于天下一话一言为法来者有状有铭有赠有諡顾惟小子复何述矣犹当执笔传公行事详记实书以待良史寓奠告公鉴此精意尚飨
　　为范相祭鲜于修撰文
　　呜呼子骏居今之世志古之道白首好学躭玩易老见于事业发为文章治民则惠执义则强柔亦不茹刚亦不吐邪则吾仇正则吾与余昔使蜀封部实邻闻其风声爱慕其人同分西台晩益相亲茂林修竹美景良辰杯盘草具笑语天真通家之好往事空陈年将从心乃补衮职拳拳朴忠侃侃正色病不克施终古遗直告满三月退卧淮阳凶讣遽来我心陨伤归于其邱实迩吾乡涕洒秋风酹此一觞尚飨
　　祭韩献肃公文
　　维元祐三年六月十日具位范某谨以清酌时羞之奠致祭于太傅康国献肃公之灵某登公之门几三十载将老书局遇公洛川公言于朝为之引重虽大钧之宰不责报于一物而知已之赐敢自同于众人今公永归不预祖奠感念畴昔实疚于懐敬荐菲薄将其诚意尚飨
　　祭吕正献公文
　　维元祐四年嵗次已巳二月壬寅朔二十六日丁卯壻修实录检讨官承议郎秘书省著作郎兼侍讲上骑都尉赐绯鱼袋范某谨以清酌庶羞之奠恭祭于太师申公丈人之灵呜呼去圣已逺道学不明中庸至德民鲜能乆过与不及其失之均惟公体被中和性涵纯粹天降大任先觉斯民真宰不言化育万物巨浸无际并包百川从容庙堂不见声色虚一而静漠然无心二圣恭已四方奠枕非夫深造自得尚友渊骞谟明弼谐思齐稷契何以居今之世如见古人极深研几宅道之妙经济之用乃其绪余公今云亡梁木实壊邦国殄瘁何痛如之某辱知于公实自早歳取其迂拙遂齿昏姻知已义重逾于亲爱仪刑师表靡所瞻依追惟训言流恸何已敬致薄奠惟公鉴之尚飨
　　又祭正献公文
　　维元祐四年五月庚午朔十四日癸未壻具位某谨以清酌时羞之奠恭祭于太师申国正献公呜呼自公之殁厯旬时邦家失其蓍蔡善人丧其宗主缅懐风烈犹有典刑二圣追思众贤景慕尚式周公之训共守萧相之规庶几有成永底于治日月逾逺宅兆卜期某官守有常义不得往西望引领为天下恸寓此薄奠惟公鉴之尚飨
　　奠申国夫人文
　　维元祐四年岁次已巳五月庚午朔十四日癸未壻具位某谨以素馔清茶之奠昭告于申国夫人恭惟天生淑德作配大贤教成于家助及于国而探赜道妙超岀物表死生之际不累其心通儒哲士未能及此某昔受室于颍得拜夫人退居洛阳实同淡泊音容杳逺十有七年今从申公永宅壤不克躬奠惨结于懐寓此薄礼展其精意尚飨
　　祭蜀公文
　　呜呼昔先考大夫与公亲虽父子义实朋友并防太学同年登科某自为儿童居公膝下抚育教诲均于所生不幸早孤公实哀念及夫既冠再至京师猥以艺文随例求举公一见称奬延誉于公卿之间从仕以来教之忠义屏居洛邑十有三年公每肩舆凡五六至奉侍几杖尝闻训言惟公实为门内知已前年承事倾丧惟公是忧上恩赐告省公于许赍诏劳问简于圣心岂期逾年公遽薨殒平昔诲语跬步敢忘追惟慈顔邈不复覩今复防恩予告奔赴葬期奠此一觞心焉如割呜呼哀哉尚飨
　　祭从叔承事文
　　呜呼叔之文章其取科第如俯拾芥而仕不登于馆阁叔之才能其处繁剧如新发硎而任不至于公卿天惟予之聪明而不畀之寿考平生所有百未一施某与叔相从实自防少日来月往凡四十年譬如期松栢于九霄望骅骝以千里中道而止命也奈何呜呼叔之陨丧忠文八十上恩予告来省来哭今也不幸忠文大故复防赐告送丧即路一恸而诀荐此薄具尚飨
　　祭从叔主簿文
　　某至和之初越来京师叔在襁褓茂质日舒嘉祐之末再来赴举叔始总角从师受书风姿粹美如玉之瑜熙宁元丰侍行入洛文章论议炜煜卓荦如兰之茁以至馥郁如麟之育以见头角如何不淑早世陨落三十年间如梦一昔呜呼亲则叔尊年则侄老谁谓中年反哭妙少人生一世孰为永乆譬如共行一涂至有先后其间修短竟亦何有惟其不亡是谓不朽尚飨
　　祭从叔母靳氏文
