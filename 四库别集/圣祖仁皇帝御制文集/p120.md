<!-- { "loadSidebar": true } -->
　　天地定位山岳效灵体发育之能赞生成之徳尊逾四渎秩视三公祀典之于五岳礼綦重矣矧华山峻峙雍州雄踞西土辨方维酉兆岁事于有秋盛徳在金助气机之始肃兴雨则膏流河渭出云而气接恒嵩尤宇宙之奥区神祗之府也岳庙当华隂衢道基址崇宏栋梁巍焕明禋肹蠁降格居歆国家之邀福迓禧以大庇我陜东西数千里之苍黔者于是乎在而年岁浸久则倾圮漫漶不能无虞朕于癸未冬省方西廵莅止少华之麓瞩云台望仙掌灵踪胜迹髣髴于烟岚翠霭间而西连陇坂东接函闗土俗民风停车坐悉秋露凝而勤收获商飇起而谨盖藏年谷屡丰闾阎日阜自非神庥曷克臻此于是入祠展谒遣祭致防特命所司鸠工载葺不兴一役轮奂丕新蓐收之别馆増辉少昊之下都弥绚自今以始达精忱于玉帛陈黍稷之馨香黙佑潜孚嘉祥翕集佐坤灵以作成万物宏兑泽而利济羣方岂有量哉爰勒丰碑用垂奕禩康熙四十四年十月初一日








　　圣祖仁皇帝御制文第三集卷二十三
　　钦定四库全书
　　圣祖仁皇帝御制文第三集卷二十四目录
　　碑文
　　五台山栖贤寺碑文
　　五台山显通寺碑文
　　五台山涌泉寺碑文
　　五台山广宗寺碑文
　　五台山白云寺碑文
　　东岳庙碑文
　　穹览寺碑文
　　北镇庙碑文
　　隆兴寺碑文
　　重修西顶广仁宫碑文



　　钦定四库全书
　　圣祖仁皇帝御制文第三集卷二十四
　　碑文
　　五台山栖贤寺碑文
　　盖惟鹫岭西来西土旋移乐土凤林东望东台即是春台渐近神京云涌一独秀回翔震旦莲开五朶齐明谷铺锦绣之花辉连忍草沟注清凉之水法具慈航名髙选佛之塲眺瀛洲而若镜迹表栖贤之社探石洞以如霞俨然证道之区允矣降真之所昔者大士于此现身早证圆通阐从闻思修之教显标真实偕随声应感之缘曽为七佛之师化宣累劫今作十方之主泽普羣生幸兹常喜之国都瞻礼妙徳之相好出缗钱于内帑香火频仍啓杰构于灵山荘严斯在祗园遐敞地分五百坤舆寳座一乗光遍三千世界禅枝影静愿风雨之调均觉海波澄信金汤之拥防祝
　　慈有庆九天之寿域长新绵祚无疆兆姓之福田永赖
　　砻镌贞石托记载于斯文抒写至懐俾昭垂于来许
　　五台山显通寺碑文
　　山分五顶亘右辅之雄区地接三霄显西方之化域惟大士栖真之所髙揭狮床为竺兰演教之塲羣标鴈舎靡不矗琼梯于碧汉耀琳宇于丹岩兹显通寺者创自永平辟大孚之灵迹拓于元魏増善住之崇基唐宗始易前称胜代再颁嘉号玉花园畔绀雨缤纷甘露津边璇源滴沥神灯焕彩散列巘以千星飞阁翔空绚明霞于万叠洵台懐之上刹恒朔之名蓝也朕驾銮辂以时廵望鹫而企向身云忽涌陟初地之清凉心月常圆烛慧光之鸿朗特捐净施香界重开聿改旧观熏修倍肃石上辟支现影显示吉祥函中舎利升辉尽生欢喜葳蕤紫菌宛同四照交枝曲折红泉即是八功衍派上以緜
　　慈闱之景算寿岳弥崇下以钖兆姓之繁禧祥河普润爰镌片碣用诏来兹
　　五台山涌泉寺碑文
　　地涌璇源山驿着醒心之号天开金界禅宫标盥掌之名故链性髙僧每栖真于碧涧而薰修净侣多遯迹于丹泉用浣涤乎尘氛乃流传夫灵迹五台山涌泉寺者祗陀化域震旦清都宿历井参耸莲花之五萼山连恒代环柏谷以千盘师利垂光神灯烛夜摩腾演教仙梵飘空陟中顶之岧嶤指北岩而迤逦路入清凉之谷万派跳珠俗称澡浴之池一噀玉神膏滭沸金猊驻影而徘徊细縠奫沦香象凌波而蹴蹋诸天防防四众皈依既拨藓以披榛遂结亭而甃石雪窦写空明之色月林生定慧之香朕以西廵驾临初地喜清澜之不竭念圣境之未湮爰发帑金式扶象教掲狮堂以缨壑绀碧重新翼鴈舎以连霄烟岚増焕虽慈恩广大千江共印圆晖而诚愫感通一勺亦沾法乳珠旛寳网无云不现吉祥粥鼔斋钟是水皆分功徳緜灵长于亿载甘露恒滋普福利于羣生祥河永济泐诸贞石昭示来兹
　　五台山广宗寺碑文
　　盖闻教阐浮提资神功于广运理融净域表大义于正宗山号清凉藏名欢喜览胜则鴈门紫塞标竒则鹿苑珠林式承由旧之规宜示维新之象广宗寺者幽栖妙境禅悦精蓝泉飞猊座之旁塔涌鹫之半当其开基曩代凿石成龛架宇虚岩范铜为瓦大孚金像俨然分照十方小朶天城久矣齐称五佛属星霜之流易致风雨之漂摇朕法驾时廵祗园莅止特颁金帑再饰寳坊画栋于以重辉云因兹永焕风旛髙卓偕铁凤以翺翔月镜长圆并金羊而焜燿种福田于福地事重祝厘宣梵呗于梵天意兼劝俗庻几宏敷广席彻权实之指归丕振宗传识源流之派别云尔
　　五台山白云寺碑文
　　三明阐教尘海之津梁八正开宗示灵山之门阈白云寺者五台之接待院也面临逵道已饶林麓之观后枕岩椒即是烟霞之宅乍棼丝而出岫绀马羣翔俄散绮以盈川玉毫同色萦青缭白朝暮皆宜罨翠浮岚隂晴互换松寮爽垲霏香霭于诸天莲社萧闲隔氛埃于下界圣真兹焉显化开士托以潜栖溯厥由来亦云旧矣然而法轮未建秘境犹湮阶绣苔钱难觅雀离之舎壁留蜗篆莫瞻螺髻之容惟洪构之有期信胜因之不昧朕旁搜竺典结念名区特颁内府之金镠用饰上方之象设天龙八部齐拱斋筵钟板六时共修禅诵刹竿髙峙风琴动而月镜升梵宇长新意蕊飞而心灯炳冀愿船之普济道在慈庻觉路之咸登义存广善云尔
　　东岳庙碑文
　　京师朝阳门外向有东岳庙自元明迄今历有年所康熙三十七年居民不戒而燬于火其明年朕发广善库金鸠工庀材命和硕裕亲王董其事不劳一民不兴一役经始于三十九年三月讫工于四十一年六月不三岁而落成殿阁廊庑视旧加饬焉夫五岳为名山之长而泰山尤羣岳之宗于时为春于徳为仁而其神之灵又能肤寸成云霖雨天下故诸岳止祀于其方而泰山之祠徧宇内崇徳报功所从来久矣朕即位以来殚心治理访求民隐阅视河工屡经鲁地皆命专官致祭凡以为苍生祈福祉也兹朝阳既都城之防位而东岳庙又适在其地则因其方位之宜以隆望秩之典亦礼之可以义起者然则斯庙之成也神既得所凭依而民亦遂其瞻仰自兹以往风雨以节寒暑以时俾海宇得休养生息以共乐于丰穰之世庻于朕四十余年恵爱黎元之意其稍有慰乎爰书重建之岁月以昭示来兹云尔康熙岁次甲申冬十一月上旬书
　　穹览寺碑文
　　哈喇和屯者防古名色释之即乌城也乃古兴州之所辖因世久事殊前朝未及设官分职皇舆等书编察难考朕避暑出塞因土肥水甘泉清秀故驻跸于此未尝不饮食倍加精神爽健所以鸠工此地建离宫数十间茅茨土阶不彩不画但取其容坐避暑之计也日理万几未尝少辍与宫中无异万几偶暇即穷经史性理诸书临池挥翰膳后即较射观徳以安不忘危之念此其大略也因有离宫随侍人员共祝万寿而建寺不日即成又求扁额以垂永久朕赐书云穹览取沈约骧首览层穹之意在行宫之防位寺势虽防莲社梵音铃铎经声巨细皆备内有三大士相仙衣飘飏瑞园涵影以空寂为本慈悲为教汲引四生津梁三界清钟夜闻逺近罔弗皈依月殿朗辉中外靡不瞻仰况右倚层岩左带大河口外诸藩来往进贡皆由经过三庚无暑六月生风地脉宜谷气清少病诚为佳景前朝以戍边不暇何得驻跸今四海为一八表同风自京北至万里如同家人父子岂有他术哉以诚而已今臣下归福于朕朕曰天下皆福朕之福也先忧后乐朕之职也所愿者年丰岁稔烟尘永息余之念兹在兹之意足矣无以妄求佛有所知自有保防康熙四十三年岁次甲申秋八月中秋日
　　北镇庙碑文
　　医巫闾屹峙东北为幽州巨镇昔虞帝封十有二山此其一也穹崇磅礴灵瑞所钟实护王气以壮鸿图与岳渎诸神并垂祀典朕省方问俗尝过其境望其佳气郁郁葱葱上插霄汉下瞰蓬瀛悬瀑飞流乔松盘蔚知其所以保障而迎休者盖有素矣向钖扁额式展褒崇而庙貌未隆无以昭显特勅修造遣专官以恪乃事凡所需给皆颁自内府始于康熙四十五年七月讫于本年十一月不四月而告厥成功焉规制宏备轮奂维新绀宇琳宫照耀山谷于时臣民瞻仰罔不欣悦而府尹臣奏请谓宜光文翰勒诸贞珉朕御极以来勤恤民隐祗奉
　　天庥敬共神明罔敢稍斁维北镇之奕奕为神京之翊辅嘉符凝集灵爽式凭神其永赞雍熙益福祜钖蕃昌于庶类固丕祚于万年用慰朕精防之至意爰树穹碑书重修岁月以示来兹康熙四十七年闰三月
　　隆兴寺碑文
　　真定府城隆兴寺者前临滹水后睇恒山城郭逶迤林木萦带敞髙明之净域标爽垲之琳宫考厥始基肇自隋代宋开寳时重加创造神光夜烛首出赤山之铜法雨晨流复下颊龙之木灵异既啓崇宇斯兴遂洗香埿仍装宝像稽诸纪载良有明徴自是以来七百余载风雨摧剥日就倾圮朕曩从廵省所过爰命鸠工役不烦民赀出内府复以专官董领其事经始康熙四十二年之夏落成四十八年之冬复殿重楼云日辉映层栾列栋金碧参差开铣鋈之真容具荘严之实相七十三尺复还旧观千万亿身长留胜迹洵十方所瞻仰为万品所皈依兹寺也密迩神京接连畿辅地当都防时际丰穣烟火于焉殷繁轮蹄之所辐凑莫不斋心肃虑致礼加防斯亦慈氏之宏规而法门之杰构矣夫防穷六度首以仁义为宗谛演三乗多证善恶之果宣昭觉路导引迷津亦有禆于人心不无闗于世教今兹重新梵宇更续禅灯上为
　　慈闱祝厘下为兆民祈福营建之意实在于斯寺中榜额凡十有九皆朕亲书复制碑文勒诸贞石俾垂无穷焉
　　重修西顶广仁宫碑文
　　天地之大徳曰生在四时为春在四徳为仁易文言曰元者善之长也君子体仁足以长人自古帝王茂对育物四海之大万民之众以及昆虫草木之防各遂其生者无非体天地好生之徳以流泽于无穷也易系辞又言干大生坤广生则是生物之功天始之而地更广之盖坤者母道也母道主慈其于生物为尢近焉京城西直门外有西顶旧建碧霞元君宫地近西山之麓直今西苑之西南所谓万泉荘者固郊畿一胜境也元君初号天妃宋宣和间始着灵异厥后御灾捍患奇迹屡彰下迄元明代加封号成而后祠观尤盛郛郭之间五顶环列西顶其一也岁时既久陈迹都荒碑碣犹存榱桷弗整其谓妥神何岁在戊子发内帑命有司鸠工重葺之阅一载而落成栋宇穹然垣庑翼然殿寝秩然丹雘灿然瞻拜其下者防肃有加焉朕于万几之暇亦徃展礼仰祝
　　圣母之厘俯介生民之祉以祈纯嘏以巩皇图顔其额曰广仁宫羣臣请立石以纪之朕思仁之为道大矣扩之可放六合约之止在一心先儒论仁谓心如谷种其生之性即为仁故物物而有仁则生生而不已天地之于人物父母之于子皆是道也朕君临天下日以养育羣生为念俾穉者得以长壮者得以乐老者得以安期于生齿殷繁兵刑寝息民无夭札物无疵疠总以一仁推之而有余今独于兹庙曰广仁者盖以元君之为神有母道焉母道莫大于坤今之庙宫适位坤维元君其佐坤之厚徳以广其仁使首善之区同臻寿域寰防之内永托慈庥斯神贶与日星共着而禋祀与金石常新矣















　　圣祖仁皇帝御制文第三集卷二十四
　　钦定四库全书
　　圣祖仁皇帝御制文第三集卷二十五目录
