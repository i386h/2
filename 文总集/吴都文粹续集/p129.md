<!-- { "loadSidebar": true } -->
　　师子林池上观鱼　　　　　　髙啓
　　穿蒲尾独掉唼薲口羣仰波平没见痕池静跳闻响渔罛已免捕僧盂每分养落日意无惊识我临流赏
　　同前　　　　　　　　　　　徐贲
　　微微林景凉悄悄池鱼出欲去戯仍恋乍探惊还逸行循曲岛幽聚傍新荷密不有濠梁兴谁能坐终日七月十五与髙季廸过师林　　张适
　　方罢文字燕复来释子居轻颷却暑后斜日下林初非无明旦逰偶此清思余适当解夏日羣公正安舒或出囊中文或发函中书久论理昭析谈趣中虚仰听归林翼俯察沉渊鱼物性咸自适逰心亦晏如
　　七月廿七日过东郭师子林兰若如海上人索予画因冩此图并为之诗　　　倪瓉
　　宻竹鸟啼邃清池云影闲茗雪炉烟袅松雨石苔斑心静境恒寂何必居在山穷途有行旅日暮不知还师子林庵在城东北隅元至正二年僧维则建多聚竒石状类狻猊故取佛氏语名一名菩提正宗寺内有十二景名人题咏甚多不能悉録今取其文并人各存其一首其备载纪胜集嘉靖中为势家所废万厯壬辰始复赐额曰圣恩并大藏经一部
　　送上人住苏州正觉寺诗序　金问
　　苏城中多名蓝胜刹相望而起正觉其一也相传为岐王公香火院穹堂奥殿宏壮竒丽自剏迨今数百年来固非一人一日之力而纂承继述自非制行精白愿力宏深鲜克有济滇南上人自永乐甲午不逺万里来朝既领职于天界禅寺寻奉诏防逰方若湘湖闽浙间名山古迹涉歴殆遍常住福州天王寺伐翳刬莽聿有成功未几来吴因驻锡焉起阊门钓桥于頽波断岸之间造承天寺万佛于层楼杰阁之上与凡方便事力有可及者无不尽其心焉由是道誉益隆禅芳益茂乃宣徳乙卯防觉报主席久虚未有当其任者众举上人为宜遂达于録教事者因以寺名奏请特赐今额其所以仰承帝训往践祖庭士庶具瞻山川増观不可无文以表着之也中书舍人姜君子徴得同朝大夫士送上人诗若干篇谒予序首简予惟佛氏之学外形骸齐恩怨踽踽凉凉将特立于物表其自视不轻矣然自昔神僧胜士能不死其名者亦资文以传尔予虽未识而大夫士之诗锵金戛玉谐钧协頀必其有可诵之寔矣矧子徴之请予言尚容靳哉是年秋九月初吉行在太常少卿兼翰林院侍读学士金问公素序
　　正觉寺记　　　　　　　　　呉寛
　　吴城中分四隅惟东南居民鲜少自巷衢外弥望皆隙地大率与郊埜类访其遗迹先朝废宅及故佛老之宫为多今正觉寺者相传其先为宋杨和王别墅后为元人陆志宁寓馆既而舍为僧寺号大林庵国朝二十五年洪武诏清理释教庵并入万夀寺遂废久之一内侍有公事于吴得其地适有僧自滇南来曰此宗者才智人也寓于吴多所兴修内侍遂以其地遗之于是此宗上京师奏乞为寺朝廷特从之因赐寺额曰正觉而为住持寔自此宗始时宣徳乙卯嵗也其事见翰林学士金公问所赠序文此宗没传其徒福暄暄传其徒祖镇再世有戒行能守其业予时故家居与故山西参政祝公往逰坐谈竟日留诗而还盖二十余年矣一日镇公以书来言寺创于前人巳久未有记之者愿书之夫吴自六朝来佛老之宫相望于郡中穹门广殿长廊杰阁土木之功穷极侈丽所以成此者岂皆其徒之身之所出哉出之人而从其説以为福田利益者也予甞独爱正觉为寺其地殆百畆非不能为彼侈丽之观者顾其屋才数楹于奉佛居僧仅足而已其外悉用以树艺其徒特食其所入以自足不鼓其説以求人其贤于其类者哉故为记之志宁故大家在当时园亭胜絶尤好植竹至今美种蔓延不絶人犹以竹堂称之地既幽僻入其寺竹树茂宻禽声上下如在山林中不知其为城市也又幸其去予家更迩徒歩可至予将归老良时策杖与故旧子侄同逰于此即事赋咏其乐有日也
　　正觉寺退居记　　　　　　　徐源
　　浮屠氏多众庶家俊秀子初未喻儒术可以经世故郤歩从释授佛书称弟子始祝发为侍者稍长为维那其进为藏主为首座以至为长老巍然领袖主名山大刹之席凡日用饮食衣服菜果香灯之费庆祝朔望雨旸祈祷之仪悉掌之众则受成视训其才且能者从而张大其教崇建乎殿宇丽设乎貌像金碧焕耀鼓动逺近华严大藏之书防读羣诵积日絫月动千百部功在沙门于是洗心藏宻异居别处投身物外所谓饮食衣服菜果香灯庆祝朔望雨旸祈祷之事不服治理日维扫榻焚香髙者欵賔谈诗下者念佛待老是东堂乐地梵言所云波罗者是也吴城东南有竹堂寺为元陆志宁园亭嘉竹蔓衍幽禽宻树逰其间者若在山林初为宋杨和王别墅传之志宁志宁复舍为大林庵国朝宣徳十年滇南僧此宗者逰寓于此始奏改今寺赐名正觉事载翰林学士金公问赠行序中此宗再传得今祖镇清修澹泊于寺为称成化壬辰推为主席嵗在丙申乃退先是赠侍郎东庄吴翁乡士叔谦钱翁俱交厚于镇捐厥材费剏为退居堂室轩墀庖井湢厠秩然就位厥后好事者又助而辟之于是寛衍洁净幽雅成趣逮正徳改元镇之居是逾三十年矣乃者磨石介侍郎之孙嗣业过予请记惟镇初去其家以从浮屠氏而退焉则其志虑澄澈与世相忘所谓见性到防久矣回想杨和志宁当时富贵地在而物改时已变而竹独存则万钟之贵千驷之富其于我何有哉夫凡物有其进必有其退虽造物隂阳寒暑皆然也若镇也可谓达其理矣吾党之士与镇少逰竹堂或就假居卒业久之去为有司为京曹其于生民饮食菜果日用能主之否也能不使之告乏否也能大吾儒之教否也犹且汲汲求进忘其退焉呜呼异时悬车过镇得共此乐者不知伊谁人也记之以待通议大夫都察院右副都御史致仕瓜泾徐源撰
　　与参政祝公逰正觉寺　　　　吴寛
　　陆公巳逝逐浮尘老重来刈野榛百亩园林成故事一天风雨醒逰人碧梧净洗今何在修竹丛生旧有因白发耆英留醉墨晩凉传玩席间珍
　　己未春与天台李秋官吾苏杨黄门同逰竹堂过古石上人梅东房时梅烂开小宴花下赋此
　　沈周
　　竹堂梅花一千树香雪塞门无入处秋官黄门两诗客骑马西来为花驻野翁携酒亦偶同花不留人人自住满身毛骨沁冰影嚼蕋含香各捜句吉祥牡丹清本欠定恵海棠幽亦未只凴坡口诧繁华似恐同花不同趣酒酣涂纸作横斜笔下珠光湿春露只愁此纸卷春去明日重寻花满地
　　竹堂留别　　　　　　　　　金琮
　　问我归期尚漫然老僧预饯竹堂前此身清净元无垢今日迟留似有縁栁色到门青送酒梅花开树白连钱醉来忘却下山路明日满城生夜烟
　　过正觉寺　　　　　　　　　皇甫信
　　暂着荷衣到上方梅花无数落清香山牕僧定眠云冷石鉢龙归带雨凉舍利有光迷寳座佛灯分影照金廊题诗不觉归来晩回首遥天落日黄
　　雪晏竹堂寺　　　　　　　　王宠
　　逺公偏爱客髙防园才画室香貂满天花寳树开林端迷堑谷象外彻楼台对此复能醉长歌甘草莱
　　竹堂　　　　　　　　　　　皇甫涍
　　香积深藏竹云寒钟磬防踏花迷雨径入鸟到林扉真相看犹在浮踪怅屡回来兹躭寂乐清夜坐忘归正觉禅寺在城东南隅其先为杨和王别墅元为陆志宁寓馆寻舍为大林庵洪武中废永乐中滇南僧此宗再建奏赐今额吴寛记其地多美竹又称竹堂寺
　　闲趣轩记　　　　　　　　　徐有贞
　　吴之东禅寺有正受上人者其迹寄浮屠中而志慕吾儒攻诗文善谈论贤达士多与之逰居一轩髙敞幽阒中惟贮古今图籍不设佛事客至则相与倒觞和诗竟日不厌尝自诧曰世间事无我与矣而求闲者莫我若焉遂大署其轩之楣曰闲趣因予表兄范以清来京师请为之记余以其浮屠能慕吾儒也乃不之拒夫趣向也志意之所向为趣若目向色而有视之趣也耳向声而有听之趣也鼻向臭口向味而有嗅嗜之趣也是皆趣也而志意之趣尤大志之向富贵也则有富贵之趣志之向功名也则有功名之趣志之向道义也则有道义之趣富贵之趣淫功名之趣壮道义之趣真天下之趣富贵十八九焉功名五六焉道义一二焉盖耳目鼻口之趣同而志意之趣异异焉者要亦不出乎三者之外矣今受也又独以闲趣名余不知其何趣也其耳目鼻口之趣乎则色声臭味皆浮屠氏所幻而空之者也其志意之趣乎则富贵功名亦浮图氏所幻而空之者也惟道义不可以空幻而浮屠氏又不知求也然则其趣果何在耶虽然受虽迹浮屠其志意非专向浮屠者也使其不迹浮屠则其于富贵功名道义之间亦必有所取矣惟其迹浮屠故弃富贵谢功名越道义而自趋于幽寂无事之域与山水云月为侣不以闲为趣得乎宜其求闲之深也夫趣富贵者不知求闲趣功名者不及求闲而趣道义者不必求闲求闲者诚莫若受也嗟乎受也予不惜其不得富贵功名之趣而独惜其不得道义之趣也茍以浮屠氏空幻为言则其所谓闲趣者亦空幻又岂复有轩之可名而待予记哉
　　闲趣轩　　　　　　　　　　遇贤
　　门前緑树无啼鸟阶下苍苔有落花聊与东风论个事十分春色属谁家
　　宿东禅静公房　　　　　　　吴寛
　　来为东荘逰还作东林宿林下扣禅扉幽径行自熟斋厨夜寂然倦睡襍僧仆方床习趺坐饮我一茶足坐久汤室温洗沐解尘服袖翁故延欵展画更烧烛逶迤水上城突兀月中屋夜静风转号旷野有髙木踈雨忽复来春梦不可续端如紫极宫百感入诗腹便当逰汗漫安复事拘束晩嵗返旧庐为隣岂须卜
　　同前　　　　　　　　　　　李应祯
　　松杉满院风瓜豆一篱緑不闻车马过时得髙人宿暂来还独归怅望城东曲
　　八月廿二日与诸友过东禅　　蔡羽
　　巳东林磬仍追緑防凉波光廻佛地树色寂溪堂坐讶尊中翠行怜屐齿香日沉初梦醒黄鸟弄幽房
　　其二
　　庐山月未起座上白莲开巳识逺公操何妨谢客来秋风动溪籁兰气发山杯片石难将去烦君防緑苔
　　晩过东禅　　　　　　　　　皇甫涍
　　炉气花隂禅径重髙僧出世住中峯寻幽自入清溪路遥听云门起暮钟
　　东禅教寺在万寿东南临城濠呉赤乌间陈丞相宅因池中生瑞莲遂舍为寺名镇国院唐大中间敕改东禅明觉寺宋异僧遇贤号林酒仙居之元至正间燬国朝洪武间重建
　　过永定废寺　　　　　　　　髙啓
　　乱后僧何去门闲落叶时画昏秋螙老斋断午禽饥罢説传心法犹看赐额碑不知兴壊理来此岂无悲过永定精舍访南岳上人　　　刘铉
　　谁识名林有逺公闲斋只住郡城东诗禅脱悟追灵澈画墨清虚肖惠崇座上梵追金磬响佛前灯应寳幢红相过莫问三乗道万法由来本是空
　　永定精舎　　　　　　　　　杨循吉
　　古刹呉城里相传始自唐殿髙鹰磨顶门启桧成行布地将千载分灯有数房涵空云沼净当阁野梅长尘动无余法经完室蕴香暂逰非久住灵境独徜徉
　　永定讲寺在呉县东南吴地记云梁天监中苏州刺史吴郡顾彦先舍宅建唐干符间赐今额陆鸿渐书韦应物罢郡寓居寺中故多赋咏初寺在阊门北景福五年始迁于此天福中更名普慈元僧声九臯作海印堂又取韦诗作闲斋元末燬国朝洪武中重建嘉靖间郡守胡纉宗废为金乡书院惟存一房于后出入
　　苏州南禅院白氏文集记　　　白居易
