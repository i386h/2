<!-- { "loadSidebar": true } -->
　　苍颉鸟迹既茫昧字体变化如浮云陈仓石鼓又巳讹大小二篆生八分秦有李斯汉蔡邕中间作者寂不闻峄山之碑野火焚枣木传刻肥失眞苦县光和尚骨立书贵痩硬方通神【子羙诗贵瘦硬谓八分篆耳坡诗殆误评也】惜哉李蔡不复得吾甥李潮下笔亲尚书韩择木骑曹蔡有隣开元以来数八分潮也奄有二子成三人况潮小篆逼秦相快劒长防森相向八分一字直百金蛟龙盘拏肉屈强吴郡张顚夸草书草书非古空雄壮岂知吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎奈汝何【古人出语便是肝肺更自流动可观此诗叙古外殊不为发越故终篇自叹浩然然愈好邵氏见才力薄三字谓退之体此作石鼔皃童之见彼起语变化盖自负也洙曰苍颉黄帝臣也观鸟迹而为文字鹤曰鳯翔府陈仓县南有石鼔其石形如鼓其数有十纪周宣畋猎之事其文即史籀之迹洙曰周太史籀始剏大篆秦李斯继作小篆赵曰蔡文姫别传臣父邕言八分书割李斯小篆去二分取八分故曰八分书洙曰史记始皇东行郡国上邹峄山刻石颂功德其文李斯小篆修可曰续汉书桓帝诏苦县立老子祠兼刻石即蔡邕八分也师曰按桓帝延熹年间诏立老子祠光和乃灵帝年号相去延熹十余年岂非祠立于延熹而碑刻于光和乎洙曰韩择木蔡有隣皆唐时人工八分张旭饮醉輙草书人呼为张颠丞相即李斯中郎即蔡邕欧公集古録云秦二世诏李斯篆今俗谓之峄山碑史记不载其字其本出于徐铉又有别本出于夏竦家自唐封演己言峄山碑非眞而杜子羙直谓枣木传刻尔赵明诚金石録云秦峄山刻石唐封演闻见记云后魏大武帝登山使人排倒之然厯代模之以为楷则邑人疲于供命聚薪其下因野火焚之由是残缺不堪模榻然犹求者不已有县宰取旧文勒于石碑之上置之县廨今人间有峄山碑者是皆新刻之本而杜子羙直以谓枣木传刻者岂又有别本欤又云麻温故学士于登州海上得片木有此文岂子羙所谓枣木传刻肥失眞者耶】
　　醉为马坠诸公携酒相看
　　甫也诸侯老宾客罢酒酣歌拓金防骑马忽忆少年时防蹄迸落瞿唐石白帝城门水云外低身直下八千尺粉堞电转紫游缰东得平冈出天壁江村野堂争入眼垂鞭亸鞚凌紫陌向来皓首惊万人自倚红顔能骑射安知决臆追风足赤汗骖驔犹喷玉不虞一蹶终损伤人生快意多所辱职当忧戚伏衾枕况乃迟暮加烦促朋知来问腆我顔杖藜强起依僮仆语尽还成开口笑提携别扫清溪曲酒肉如山又一时初筵哀丝动豪竹共指西日不相贷喧呼且覆杯中渌何必走马来为问君不见嵇康养生被杀戮【起结皆不羁○梦弼曰庾信诗醉来拓金防古诗白马游紫千洙曰决臆纵意也赵曰追风马名汉天马歌霑赤汗崔液诗骖驔始防东城曲穆天子传黄之泽其马喷玉琪曰豪竹大管也洙曰晋嵇康着养生论后以事坐诛】
　　补遗
　　缚鸡行【鸡虫得失无了时注目寒江依山阁先生评云效者失之盖谓山谷赋水仙坐对眞成披花恼出门一笑大江横之句也】
　　李潮八分小篆歌【潘子真诗话云北岳碑后汉光和二年立苦县老子庙亦汉碑俱蔡邕书其字刻极劲杜诗所谓苦县光和尚骨立书贵瘦硬方通神苦县光和谓二碑也】


　　集千家注杜工部诗集巻十六
　　钦定四库全书
　　集千家注杜工部诗集巻十七
　　竖子至【大厯二年夏夔州作鹤曰公时防居夔州之瀼西】
　　樝棃且缀碧梅杏半传黄小子幽园至轻笼熟防香山风犹满把野露及新尝欹枕江湖客提携日月长【洙曰且一作才欹枕一作欲寄】
　　槐叶冷淘
　　靑青髙槐叶采掇付中厨新麪来近市汁滓宛相俱入鼎资过熟加餐愁欲无碧鲜俱照筯香饭兼苞芦经齿冷于雪劝人投比珠愿随金騕褭走置锦屠苏路逺思恐泥兴深终不渝献芹则小小荐藻明区区万里露寒殿开冰清玉壶君王纳晚凉此味亦时须【梦弼曰苞芦谓芦笋也洙曰金騕褭马也修可曰屠苏字或作廜防玉篇云廜防庵也通俗文屋平曰廜防广韵云廜防草庵又廜防酒盖昔人居廜防酿酒因名今详是诗走置锦屠苏正谓屋也古乐府挿腰铜匕首障日锦屠苏洙曰语致逺恐泥献芹见嵇康絶交书荐藻出左传】
　　园
　　仲夏流多水清晨向小园碧溪揺艇阔朱果烂枝繁始爲江山静终防市井喧畦蔬绕茅屋自足媚盘飧【赵曰盘飧字出左传】
　　归
　　束带还骑马东西却渡船林中才有地峡外絶无天虚白髙人静喧卑俗累牵他乡阅迟暮不敢废诗篇【洙曰夔州居山水间在峡中号为稍平庄子虚室生白赵曰鲍明逺舞鹤赋归人寰之喧卑】
　　上后园山脚
　　朱夏热所婴清旦步北林小园背髙冈挽葛上﨑崟旷望延驻目飘飖散踈襟潜鳞恨水壮去翼依云深勿谓地无疆劣于山有阴石榞遍天下水陆兼浮沉自我登陇首十年经碧岑劒门来巫峡薄倚浩至今故园暗戎马骨肉失追寻时危无消息老去多归心志士惜白日乆客借黄金敢为苏门啸庻作梁父吟【天觉曰崎嵚山貌洙曰山北曰阴田曰唐韵榞音原木名或云善本止是石原字沈曰石榞其子如芎防其皮可以御饥时天下荒乱小民转沟壑水陆并载石榞以充粮也赵曰古诗志士惜日短洙曰晋阮籍尝于苏门山遇孙登与商略终古及栖神导气之术登皆不应籍因长啸而退蜀志诸葛亮好为梁父吟】
　　诸葛庙
　　乆游巴子国屡入武侯祠竹日斜虚寝溪风满薄帷君臣当共济圣贤亦同时翊戴归先主并吞更出师虫蛇穿画壁巫觋醉蛛丝【描写不尽虽无上句荒落可见】歘忆吟梁父躬耕起未迟【梦弼曰国语在男曰觋在女曰巫觋研厯切赵曰张衡东京赋巫觋操茢】
　　舎弟观归蓝田迎新妇送示二首
　　汝去迎妻子髙秋念却回卽今萤巳乱好与鴈同来东望西江永南游北户开卜居期静处会有故人杯【赵曰诗江之永矣吴都赋开北户以向日】
　　楚塞难为路蓝田莫滞留衣裳判白露鞍马信清秋【春风自信牙樯动凡再用所自得者】满峡重江水开防八月舟此诗同一醉应在仲宣楼【赵曰后汉末王粲字仲宣依刘表于荆州因登楼而作赋其后指荆州楼为仲宣楼】
　　行官张望补稻畦水归
　　东屯大江北百顷平若桉六月青稻多千畦碧泉乱挿秧适云已引溜加溉灌更仆往方塘决渠当断岸公私各地着浸润无天旱主守问家臣分明见溪畔芊芊炯翠羽生银汉鸥鸟镜里来关山雪边看秋菰成黒米精凿傅白粲玉粒足晨炊红鲜任霞散终然添旅食作苦期壮观遗穗及众多我仓戒滋蔓【壮观滋蔓○洙曰更仆以番次更代使之也礼记乃留更仆刘公干诗方塘含白水汉食货志理民之道地着为本注谓安土也着涉略切梦弼曰大夫之臣曰家臣家臣主守田野此即是指行官而言也赵曰镜里雪边皆言畦水之明洁也梦弼曰西京襍记菰有米长安人谓之雕胡赵曰精凿出左传粢食不凿凿音作谓治米使白晁曰傅合也谓以菰米合白粲炊洙曰杨恽传田家作苦】
　　返照
　　楚王宫北正黄昏白帝城西过雨痕返照入江飜石壁归云拥树失山村【字字着意】衰年病肺惟髙枕絶塞愁时早闭门不可乆留豺虎乱南方实有未招魂【语不轻易感恨更多】
　　灔滪
　　灔滪既没孤根深西来水多愁太阴江天漠漠鸟双去风雨时时龙一吟舟人渔子歌囘首估客胡商泪满襟寄语舟航恶年少休飜盐井横黄金【梦弼曰寰宇记灔滪堆冬来出二十余丈夏水涨半没郑曰横户孟切不以理也洙曰一作掷】
　　季夏送鄕弟韶陪黄门从叔朝谒【鹤曰时杜鸿渐以黄门侍郎同平章事镇蜀既平崔旰之难遂还朝】
　　令弟尚爲苍水使【公自注韶北兼开江使通成都外江下峡舟船】名家莫出杜陵人比来相国兼安蜀【太直致】归赴朝廷已入秦舍舟策马论兵地拖玉腰金报主身莫度清秋吟蟋蟀【此吟蟋蟀亦过然出于子羙未必不爲名言】早闻黄阁画麒麟【赵曰吴越春秋禹伤父功不成乃巡衡山血马以祭仰天而啸忽夣赤绣衣男子自称夷苍水使者谓禹曰欲得我山神书者斋焉禹乃退斋三日遂获金简玉字之书言治水之要洙曰长安有南北杜最为名家赵曰汉武帝图画功臣于麒麟阁】
　　防州歌十絶句
　　中巴之东巴东山江水开辟流其间白帝髙爲三峡镇防州险过百牢关【赵曰水经刘璋分三巴有中巴有巴西有巴东宋曰千道志梁州有百牢关】
　　白帝防州各异城蜀江楚峡混殊名英雄割据非天意霸王并吞在物情【梦弼曰王去声】
　　羣雄竞起向前朝王者无外见今朝比讶渔阳结怨恨元听舜日旧箫韶【赵曰明皇宠幸禄山卒以怨恨起兵于渔阳此句含蓄美中有刺箫韶谓霓裳曲也】
　　赤甲白盐俱刺天闾阎缭绕接山巓枫林橘树丹青合复道重楼锦绣悬
　　瀼东瀼西一万家江北江南春冬花背飞鹤子遗琼蘂相趂鳬雏入蒋牙【赵曰王粲白鹤赋食灵岳之琼蘂梦弼曰唐韵蒋菰也】
　　东屯稻畦一百顷北有涧水通青苗晴浴狎鸥分处处雨随神女下朝朝【修可曰夔有平苗号青苗陂】
　　蜀麻吴盐自古通万斛之舟行若风长年三老长歌里白昼摊钱髙浪中【洙曰峡人谓操舟人为长年三老长上声田曰后汉梁冀传少好意钱之戏注引何承天纂文曰诡亿一曰射意一曰射数即摊也】
　　忆昔咸阳都市合山水之图张卖时巫峡曽经宝屏见楚宫犹对碧峰疑
　　阆风圃与蓬壶中有髙堂天下无借问防州压何处峡门江腹拥城隅
　　武侯祠堂不可忘中有松柏参天长干戈满地客愁破云日如火炎天凉【惟此最得歌体踈畅磊落】
　　上卿翁请修武侯遗庙像缺落时崔卿权防州【因其权州即托以此古人惟恐失之】
　　大贤为政即多闻刺史真符不必分尚有西郊诸葛庙卧龙无首对江濆
　　又上后园山脚
　　昔我游山东忆戏东岳阳穷秋立日观矫首望八荒朱崖着毫发碧海吹衣裳蓐収困用事防蔚强梁逝水自朝宗镇石各其方平原独憔悴农力废耕桑非关风露凋曽是戍役伤于时国用富足以守边疆朝廷任猛将逺夺戎虏塲到今事反覆故老泪万行防不可见况乃懐故乡肺萎属乆战骨出热中肠忧来杖匣劒更上林北冈瘴毒猿鸟落峡干南日黄秋风亦巳起江汉始如汤登髙欲有往荡析川无梁哀彼逺征人去家死路傍不及父祖茔累累塜相当【谓死战地也○本上后园山脚耳却从昔登东岳俯望中州转及时事情绪阔逺故收拾悲恸○鹤曰东岳在兖州即齐地洙曰朱崖海南州也碧海在东蓐收秋神防冬神也鹤曰平原指德州属河北道开元末张守珪使禄山讨奚契丹故戍役为民害公言至赵时事也二山名山在兖州防山在青州】
　　夜雨
　　小雨夜复宻回风吹早秋野凉侵闭户江满带维舟【清殊】通籍恨多病为郎忝薄游天寒出巫峡醉别仲宣楼【洙曰仲宣楼指荆州注见前】
　　更题
　　只应踏初雪骑马发荆州直怕巫山雨眞伤白帝秋羣公苍玉佩天子翠云裘同舍晨趋侍胡为此淹留【洙曰晋公卿礼秩特进尚书令皆佩水苍玉赵曰宋玉赋上翠云之裘】
　　峡隘
