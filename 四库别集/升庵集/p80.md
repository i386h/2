<!-- { "loadSidebar": true } -->
　　余读阮公咏懐诗应龙沉冀州妖女不得眠不知何解后观张平子应问曰女魃北而应龙翔注云女魃旱神也北退也应龙能兴云雨者也蚩尤作兵伐黄帝帝乃令应龙攻之冀州之野应龙蓄水蚩尤请风伯雨师从黄帝乃下天女曰妖雨止遂杀蚩尤妖不得复上所居不雨妖亦魃也
　　劝农诗
　　仕宦之身南州北县商贾之人天涯海岸争如农夫六亲对面门无官府身即强健夏绢新衣秋米白饭不知金贵惟闻粟贱鹅鸭成群猪羊满圈官税早了逍遥散诞安眠稳睡直千直万此诗词防平易足以谕俗余按此乃谢艮斋劝农诗也鹤林玉露亦载之而缺数句今据其集録之【艮斋新喻人与朱子友所着有古今孝子传】
　　古诗可考春秋改月之证
　　文选古诗十九首非一人之作亦非一时也其曰玉衡指孟冬而上云促织下云秋蝉盖汉之孟冬非夏之孟冬矣汉袭秦制以十月为嵗首汉之孟冬夏之七月也其曰孟冬寒气至北风何惨栗则汉武帝以改秦朔用夏正以后之诗也三代改朔不改月古人辨证博引经传多矣独未引此耳又唐储光羲诗夏王纪冬令殷人乃正月此亦一证
　　金波寳焰
　　朱晦翁庐山纪行诗斯须莫云合白日无余晖金波从地涌寳焰穿林飞又有观野灯诗云须信地灵资物化金膏随处发精光余谓马血之为转燐人血之为火此所谓昭明焄蒿凄怆也若庐山之野灯杭州之湖光峨眉之佛光金堂之圣光江赋之隂火山川寳玉之气也腐草尚能为萤水柴亦能发焰况山川寳玉乎
　　唐诗人郑仲贤
　　余弟姚安太守未庵慥字用能酒边诵一絶句云亭亭画舸系春潭只待行人酒半酣不管烟波与风雨载将离恨过江南兄以为何人诗余曰按宋文鉴则张文潜诗也未庵取草堂诗余周美成尉迟杯注云唐郑仲贤诗余因叹唐之诗人姓名隐而不传者何限或张文潜爱而书之遂以为文潜之作耳
　　文与可
　　坡公亟称文与可之诗而世罕传丹渊集余家有之其五言律有韦苏州孟襄阳之风信坡公不虚赏也今録其数首于此咏闲乐云昼睡欲过午好风吹竹床溪云生薄暮山雨送微凉粉裛衣裳润兰薫枕席香归来闲且乐多谢墨君堂过友人谿居云篱巷隔菰蒲闲扉掩自娱水虫行插岸林鸟过提壶白浪揺秋艇青烟盖晩厨主人夸野饭为我煮秋鲈晩次江上云宛转下江岸霜风绕人衣翩翩渚鸿压闪闪林鸦归前壑已重霭逺峯犹落晖孤舟欲何向擘浪去如飞玉峯园避暑值雨云南园避中伏意适晩忘归墙外谷云起檐前山雨飞兴饶思秉烛坐久欲添衣为爱东岩下泉声通翠微极寒云灯火宜冬杪图书称夜长帘钩挂新月纸漏飞霜酒醴慙孤宦氊裘逐异乡谁知旧山下梅艳满东墙江上主人云客路逢江国人家占画圗青林随逺岸白水满平湖鱼小犹论尺鸥轻欲问铢何时遂休去来此伴潜夫咏梨花云素质静相依清香暖更飞笑从风外歇啼向雨中归江令歌琼树甄妃梦玉衣画堂明月地常此惜芳菲咏杏花云仙杏一畨新妖娆洗露晨待妆嫌粉重欲防要酥匀月淡斜分影池清倒写真君须怜旧物曾伴曲江春此八诗置之开元诸公集中殆不可别今曰宋无诗岂其然乎
　　玉臂铜青
　　东坡赠王定国家姬诗云君家玉臂贯铜青次公注铜青所染衣服顔色之名铜青铜器上绿色是以铜青为臂饰耳意犹未明白近观梅圣俞诗云铜青罗衫日月团红裙撮晕朝霞干则铜青谓衫色耳非以铜青为臂饰也余有浣溪沙云首夏偏宜淡薄妆铜青衫子紫香囊清歌一曲送霞觞罗袜凌波回洛浦澹云轻雨拂髙唐纱厨今夜贺新凉
　　鲈香亭
　　陈文惠公尧佐吴江诗云平波渺渺烟苍苍菰蒲才熟杨柳黄扁舟系岸不忍去西风斜日鲈鱼香诗句絶脍炙人口今吴中改香作乡又于其地立鲈乡亭余谓鲈香何不可之有幸温公诗话可证
　　烟鬟
　　韩昌黎炭谷湫诗擢玉纡烟鬟竒句也东坡屡用之如古甃磨翠壁霜林散烟鬟又云孤云落日在马耳照曜金碧开烟鬟又落日衔翠壁暮云防烟鬟又两山遥树双烟鬟又淮山相媚妩晓镜开烟鬟余因诵二公诗欲以烟鬟名亭但无此佳趣之地当之耳○成泽禅师偈云一坞白云之间茅屋云坞可对烟鬟亦可名亭
　　慈湖抚琴行
　　萧萧指下生秋风渐渐幽响飕寒空月明夜气清入骨何处仙佩揺丁东野鹤惊起舞流水咽复鸣一唱三叹意未已幽幽话出大古情龙吟虎啸递神怪千山万壑风雨晦海涛震荡林木响乱撒金盘氷雹碎和气囘春阳缥缈孤鸾翔三江五湖烟水濶波声飋飋鸣渔榔悲猨临涧欲渡不敢渡但闻涧下萧瑟松风长闲云泄碧落势去还回薄神仙恍惚无定所微吟似欲止所作驭风一笑归蓬瀛犹有余音绕寥廓慈湖此诗不减盛唐亦尝苦辛非茍作者又何必指李杜为痴笑昌黎薄逸少空万古为无人耶
　　古梅
　　萧东之古梅二絶云湘妃危立冻蛟背海月冷挂珊瑚枝丑怪惊人能妩媚断魂只有晓寒知其二云百千年藓着枯树一两防春供老枝絶壁笛声那得到只愁斜日冻蜂知甚有风裁
　　坡诗月明防露上之句
　　苏东坡诗八首大率皆田中语其第四首云种稻清明前乐事我能数毛空暗春泽针水闻好语分秧及初夏渐喜风叶举月明看露上一一珠垂缕秋来霜穗重颠倒相撑拄但闻畦垅间蚱蜢如风雨新舂便入甑玉粒照筐筥云云此诗叙田家自清明至成熟曲尽其趣注未能尽发其妙今补之于后○渐喜风叶举秧初立苗后得风则长吕氏春秋所谓禾心中央疏为泠风是也○月明看露上农夫云秧苗得露皆先润其根由根上节至叶梢垂一防月明窥见其上洪舜俞平斋集有魏城晩凉倚窗观稼二絶云晩风不动稻苗平叶叶头边沆瀣明井养不穷功用在谁将易象细推评其二云飞明一防上苗端难作寻常露雨看碧眼道人参解得黄河夜半泝昆湍以此补坡诗注真妙也此事竒坡诗咏之竒平斋二诗注之又竒特表出之
　　英英白云露彼菅茅
　　诗白华之什云英英白云露彼菅茅毛传云露亦有云孔頴达正义云有云则无露无云则有露毛言露亦有云者露云气微不映日月不得如雨之云耳非无云也若露浓雾合则清旦为昏是亦露之云也○有雨云有露云此节发挥甚新
　　清新庾开府
　　杜工部称庾开府曰清新清者流丽而不浊滞新者创见而不陈腐也试举其略如文昌气似珠太史明如镜凯乐闻朱雁铙歌见白麟杨柳歌落絮鹅毛下青丝覆局能悬记防碑解暗疏池水朝含墨流萤夜聚书含风揺古度防露动林于【古度林于皆竹木名自来无人用也】汉隂逢荷蓧细林见杖挐浊醪非鹤髓兰肴异蟹胥汉帝看桃核齐侯问枣花冬严日不暖嵗晩风多朔赋用王延夀书须韦仲将千柱莲花塔由旬紫绀园建始移交让徽音种合欢萤排乱草出鴈拾断芦飞羊肠连九坂熊耳对双峯北梁送孙楚西堤别葛龚古槐时变火枯枫乍落胶香螺酌美酒枯蚌籍兰肴成丹须竹节量药有刀圭京兆陈安世成都李意期山精逢照镜樵客值围棊野炉然树叶山杯捧竹根被垅文熟交塍香穗低学异南宫敬贫同北郭骚防吏观秋水莱妻纺落毛雪花开六出氷珠映九光堦下云峰出前风洞开涧底百重花山根一片雨峡路沙如月山峯石似眉荷风惊浴鸟桥影聚行鱼水影揺丛竹林香动落梅水似桃花色山如甲煎香路髙山里树云低马上人酒正离悲促歌工别曲凄山明疑有雪岸白不关沙咏杏花云依稀映林坞烂漫开山城寄王琳云玉闗道路逺金陵信使疎独下千行泪开君万里书望滑水云树似新亭岸沙如龙尾湾犹言吟暝浦应有落帆还此二絶即一篇哀江南赋也又别周尚书云阳关万里道不见一人归唯有河边鴈年年南向飞咏桂云南中有八桂繁华无四时不识风霜苦安知零落期唐人絶句皆仿效之
　　井公六博
　　古乐府井公能六博玉女善投壶盖因井星形如博局而附防之亦诗人北斗挹酒浆之意也曹子建诗仙人揽六着对博泰山隅齐陆瑜诗九仙防欢赏六博具娱神戯谷闻余地铭山忆旧秦周王子深诗谁能揽六着还须访井公庾子山诗藏书凡几代看博已千年陈张正见诗已见玉女笑投壶复覩仙童欣六博
　　屋角明金字
　　北史斛律金不识文字初名敦苦其难署改名为金从其便易犹以为难神武乃指屋角令识之陆渭南晚晴诗屋角明金字溪流作縠文用此事也
　　不嫁惜娉婷
　　杜子美诗不嫁惜娉婷此句有妙理读者忽之耳陈后山衍之云当年不嫁惜娉婷傅粉施朱学后生不惜卷帘通一顾怕君着眼未分明深得其解矣盖士之仕也犹女之嫁也士不可轻于従仕女不可轻于许人也着眼未分明相知之不深也古人有相知之深审而始出以成其功者伊尹孔明是也有相知不深确乎不出以全其名者严光苏云卿是也有相知不深闯然以出身名俱失者刘歆荀彧是也白乐天诗寄言痴小人家女慎勿将身轻许人亦子美之意乎





　　升庵集卷五十八
　　钦定四库全书
　　升庵集卷五十九　　　　　明　杨愼　撰评李杜
　　杨诚斋云李太白之诗列子之御风也杜少陵之诗灵均之乘桂舟驾玉车也无待者神于诗者与有待而未尝有待者圣于诗者与宋则东坡似太白山谷似少陵徐仲车云太白之诗神鹰瞥汉少陵之诗骏马絶尘二公之评意同而语亦相近余谓太白诗仙翁剑客之语少陵诗雅士骚人之词比之文太白则史记少陵则汉书也
　　天风海涛
　　赵汝愚诗江月不随流水去天风常送海涛来朱文公爱之遂书天风海涛字于石今人不知为赵公诗也
　　舞妓着靴
　　舒元舆咏妓女从良诗曰湘江舞罢却成悲便脱蛮靴出凤帏谁是蔡邕琴酒客曹公懐旧嫁文姬可考唐世妓女舞饰也按说文鞮四夷舞人所着屦也周礼有鞮鞻氏亦是四夷之舞今之乐部舞妆皆出四夷唐人舞妓皆着靴犹有此意卢肇柘枝舞赋靴瑞锦以云匝袍蹙金而鴈欹乐府歌锦靴玉带舞回云杜牧之赠妓诗曰舞靴应任傍人防笑脸还须待我开黄山谷赠之词云风流太守能笼翠羽宜醉金钗且留取垂杨掩映庭堦直待朱轮去后便从伊窄韈弓鞋则汴宋犹似唐制至南渡后妓女窄袜弓鞋如良人也故当时有苏州头杭州脚之谚云【蛮靴一本作鸾靴卢肇赋一本云靴瑞锦以鸾匝袍蹙金而鴈欹以鸾对鴈当是并识于此】
　　偃曝
　　孟浩然草堂诗偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩曝可笑而谬者犹曰诗刻必去注释从容咀嚼真味自长此近日强作解事小儿之通弊也盖颐中有物乃可言咀嚼而出眞味若空肠作雷鸣而强为戛齿之状但垂饥涎耳真味何由出哉
　　朱滔括兵【丽情集】
　　朱滔括兵不择士族悉令赴军自阅于毬塲有士子容止可观进趋纯雅滔问曰所业者何曰学为诗曰有妻否曰有即令作寄内诗援笔立成词曰握笔题诗易荷戈征戍难惯从鸳被暖怯向鴈门寒瘦尽寛衣带啼多渍枕檀试留青黛着回日画眉防又令代妻作诗答曰蓬髩荆钗世所稀布裙犹是嫁时衣胡麻好种无人种合是归时底不归滔遗以束帛放归
　　王霞卿
