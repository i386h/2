<!-- { "loadSidebar": true } -->
　　维建炎二年嵗次戊申五月甲申朔某日某甲子迪功郎吉州永丰县主簿陈渊谨以清酌庶羞之奠致祭于故李公祭酒舍人之灵呜呼我宋人物之盛章明乎咸平景徳之间而烜赫乎嘉祐治平之际更熈寜而一变逮元祐而复炽乗时崛起不可胜计学窥孔孟之奥文挟班扬之气挺松筠以抗莭决江河而建议公于斯时擢冠多士参夜光明月以效珍俪芝草鳯凰而呈瑞俯青云于咫尺日千里其必至方骋辔于修涂俄遭防而逺弃嗟道大之不容亦名高之为累彼小人之自絶实天命之有制倘定数之莫移奚智巧之能避自公邅回既歴一世正人凛以结舌邪説閧其如沸乱鹿鸣于迩言速龙战于殊裔防大人之继明创祸根之所自诛奸恶之已盈访忠良于乆废起徳人于荒服嵗五迁而未既接鸳鹭其有期阻干戈之尚肆遂移疾于中途遡衡门而遂志岂爱君之无已愤孤忠之未契致深忧之莫展厌乆生而遽逝呜呼哀哉仁者宜夀徳必得位何淫朋之煽凶亦厐眉而竞贵谓天道之漠然彼作善者谁恃顾横流之滔天痛箕裘之未畀庶胼胝之奏功亘万世而无何斯道之遂衰困长谋于不试寜姻戚之是怀叹含生之失庇它时江濵邂逅相值舟中之语情不予秘忆绪诲之渠渠怅抠衣之莫继繄死生之去来岂空苍之无抵茍师传之未冺民异时其受赐公实无憾情钟我辈纷世虑以何极集牢愁于幽意聊缄词以叙心冩余哀于一涕
　　祭山先生文
　　维绍兴五年嵗次乙夘十月庚子朔十八日丁巳壻具位陈渊谨以清酌庶羞之奠致祭于亡外舅致政龙图杨公先生之灵呜呼泰山其頺梁木其坏四海所悲而况于骨肉之爱我于公门亲则子壻恩已笃矣又兼乎师资之义此所以哀痛切乆而不能自已也自我识公建之东阳从公荆州转于浙江乆客念归各旋故里多合鲜离前后三纪衣之食之援而抚之教之诲之诱而与之如工之造器刻雕琢磨而冀其用如农之养苗灌溉薅芸以俟其实曽厚徳之未酬忽莫知其所适若婴儿之失其母也其能不以为戚耶呜呼先生清而不隘和而不流淡然无营心逸日休其体之于身而安也亦以是施于民其行之于亩而宜也亦以是达于朝廷故退不为崖异之行而进不求激矫之名葢所谓从容而自中岂智巧果敢之足云乎公甞谓孟子之所谓善子思之所谓诚实同名异而皆达于孔子之仁仁固无私诚不自成故能合内外通物我无分于天人也伊洛得之明以授我我行乎中用惟其可或畔乎此辨而正之期于万世匪我敢私公之云亡士失所恃幸圣朝之眷旧起斯文于将废倘邪説之遂熄何异乎存而得志矧公有子惟公是似遵正途而遄往信遗风之可继公则无憾斯人所喟文以告哀词不逮意
　　祭胡宝学文
　　维绍兴八年九月戊寅朔某日某甲子左承事郎守秘书丞陈渊谨以清酌庶馐之奠致祭于故侍读宝学文定胡公之灵呜呼孟轲既没圣学莫继杨墨虽衰异端犹炽汉黜百家不锄其根文景黄老武宣申韩权谋尚功名莭轻死清虚惩之遂来释氏晋促其祚梁遽以亡有好弗稽复张于唐韩公愤然欲火其书积习既深终弗除宋兴百年此蠧仍在众正彚升羣邪氷解讫于荆舒谓得其要引眈援瞿凿经谈妙末流滔天正涂孔堙帝闵其然是兴二程天人靡间内外两尽体极无始而有感应王氏未衰此道已行发其幽光元祐之仁大程所传山具体小程春秋公得其髓正名定分别嫌明防如权在衡锱铢不欺自公少年文已惊世况有此书密传孔志孔志所在孟子拟之其辟杨墨春秋启之葢曰三代人伦必明无父无君周公所膺杨墨之过犹以其佛所从来岂容勿议公明春秋用夷则夷是真夷者公其敢私人曰裸颠兹特其迹舍迹论心世儒之失公不徒言亦健于行君焉父母友焉弟兄仁脩于家忠施于国筭计见效儒者之特公之事君惟道是从退不茍去进非尚容晚节逢辰八年三起突未及黔鸿鹄千里人愿公来帝降匪迟执经以待公行不归念昔山于公为友相望巍然泰山北斗山云亡世失其师公又逝矣人将焉依赖有遗编圣心所取至言一出异说箝口嗟我从公蹇驽附骥所不鄙者臭味相似付嘱之深荐扬之力厚徳未酬泉台永隔惟公有子万人之英气横八极勇冠三军振公余烈将必有日如鹏乗风暂兹一息生荣死哀身逺徳尊后有传焉余何足云缄词寓奠有泪如雨公歆我诚此酒不吐
　　祭廖尚书文
　　维绍兴十三年嵗次癸亥十一月癸丑朔十七日己巳左宣教郎主管台州崇道观陈渊谨以清酌庶馐之奠致祭于故致政徽猷尚书廖公之灵惟公仕至八座名高当世寿逾七十禄埀后裔凡古人之所难值者公晏然而皆得而世俗之所无有者公裕然而已备遗五福而弗居谢尘縁而释累公固无憾人亦何喟所不足者时艰难余蕴未既朝廷丧其老成后学失所依庇此有志之士所以深悲与夫识与不识莫不为之挥涕也嗟乎一气无私有种纯粹率旷世而不逢未百年而遂逝其穷而在下者顾岂无人而其达而在上者又止于此造物者其果有意乎其无意乎吾不可得而知巳昔我未冠唯公是比针芥相投不约而契跋山中庸之学慕了斋浩然之气匪曰身谋为天下计故处则管鲍之相许出则王贡之相继五十年间义均兄弟晚嵗同朝台谏并峙道然而然心同迹似方抗志以输忠忽谗而俱废我既还里后公亦至幸家居之无逺庻安车之易诣曽日月之防何遽讣音之来谓呜呼哀哉于生知死达人细事公了此其有余岂待言而后防顾平生之交防尽矣虽乆生其何恃歌此奠章公歆我意
　　祭邓南夫文
　　维宣和二年九月丁夘朔二十八日辛丑陈渊谨以清酌庶馐之奠致祭于亡友南夫十九兄之灵呜呼哀哉吾衰何乆母逝兄亡又丧吾友我友多矣实唯兄贤孝友忠信匪学则然谦以自牧恕以接物孚于宗党无顽不革其待我也洞然勿疑相知之深如琴子期人亦有言趣舍殊志曽是不谋若合符契我家陋巷咫尺高门曳履往来朝坐及昏三年于兹连墙莫覩炯炯此心将以谁语梦间剥啄推枕从之出户无人谁知我悲呜呼哀哉命不可知轩昻磊落而止于斯谁谓报施疾于影响是独何欤乃夭枉忆昨西逰同寓京师饮食起居跬步不离情随事迁长恸以别冀兄荣归岂谓永诀一时同进孰与兄才竟坐敢言事故不谐得防秋毫本不足计数极而终又焉择地男儿结髪志在四方马革裹尸于我何伤天地为家莫非真宅既知而归举世皆客彼方客逰念人旅死梦中占梦果何时已况兄易箦有友可依全榇亟还复不愆时殆至送终咸得其礼人曰幸哉唯兄有子我观令子汗血之驹气吞无垠未饱以刍望燕首越万里终去我岂私之伯乐所顾赖以不亡不在此耶富贵而夀其亦尔耶昔兄别时以是为托渠固自立我生不怍死而有知尚闻此言沥酒陈诗泪如迸泉
　　代翁子静祭奉议叔祖文
　　维宣和四年三月庚申朔十二日辛未具位翁某谨以清酌庶馐之奠致祭于致政奉议陈公之灵呜呼我官沙阳善政蔑闻公实教我唯仁得民遵公此言百一新曽未半年民气如春惟公里居有徳有齿奬借賛助民以易使方湏功成遽丧先子衘哀而去遗恨何已哀伤赠诔恩隆一时有徳未报公今永归祸患疾困哭不及帏奠兹一觞莫知我悲
　　代郡守祭衢州高龙图文
　　呜呼士方阨穷百不一施怀竒负能谁独识之如公初年其数亦竒更涉险艰厥闻乃驰浙防跳梁所过纷披峰屯蚁结蔓蔓弗夷公在广信位卑力防奋袂一呼羣情响随勇如亚夫坚卧释围忠如张许江淮是依东南再安此功为谁帝用褒崇延阁帅麾兵火之余金城汤池指顾所移流亡毕归平时士夫衣轻乗肥高论怨诽曰不吾知一旦变生鸟窜莫追抗顔视公寜不忸怩谓公百年为帝龙防不图奄忽遽尽于斯凡我同气莫不涕挥况在邻壤惟公实师死生命欤讵可理推奠兹一觞孰知我悲
　　代郡守祭江给事母夫人文
　　莫先之福唯夀而夫人以夀终不朽之托唯子而夫人之子贤闺门之行或没世无闻而夫人播令誉于众口诲育之勤或不防其利而夫人享厚养于暮年生荣死哀又何憾焉唯其子之贤而公辅之望尚郁于舆论故缙绅之意于夫人之夀幸其数之延嗟九原之莫作遗恨于终天念昔夕郎寓官建安夫人旧防山川俨然怅防舆之不返忽丹旐之翩翩聊陈一觞我亦涕涟
　　又代漕使
　　呜呼夫人闺门之秀孝慈惠和令闻惟旧蕴徳不耀是生贤子宝鼎元邦家所倚文章器业甞试其余琐闼雍容陈帝之谟帝顾槐庭虚心以向孰谓夫人遽弃荣养胡不少延慰其子心富贵夀考益昭徳音我怀昔人剪髪延客或歴台躔乃其遗泽死生梦觉葢不必伤有子实贤夫人不亡
　　又代厐防先运干
　　古者朋友视犹兄弟我于夫人葢子之义夕郎与我同年之契叅幕漕台又甞聨事云天虽隔志则无异毋事夫人已孤之意不见几明翩旐俄至陈迹依然痛伤何已徙居剪髪世济其美胡不百年以待其子我观令子公辅之器琐闼掖垣余蕴未既夫人之徳庶钟于此逝者有知可无憾矣
　　祭廖成伯文
　　维建炎元年嵗次丁未八月某朔某日具位陈渊谨以清酌庶馐之奠致祭于太原廖公朝请丈之灵惟公天资质直副以忠厚发于自然不待矫揉深耕熟耘尽地之力丰穰报之子有贤徳我友公子自其少时相知之深如琴子期夤縁识公拜公牀下谓我儿辈可与语者不见几时遂隔生死维墓有碑我志其美公之所蕴我岂尽知公子命我其何以辞校书墓旁可置万家翠琰巍然直词匪夸埀名万年公则有后我附以名世传不朽缄诗千里寄此一樽公乎不亡其尚有闻
　　代杨丈祭翁子静文
　　呜呼子静少而力学唯善是师长也効官勇于有为气刚大而识明用无适而不宜叹州县之徒劳积诚厚而薄施方崇安之扞敌实全闽之所依吏屏迹以自全已忘家而即危岂险隘之足恃抑民情之説归变怯懦于有勇凛长城而振威彼怙势以自贤谓尔谋之何违因抗词而不屈乃逮系于圜扉终负疾以投荒冐炎蒸而逺驰委孤嫠于老母忽中道而告萎呜呼哀哉昔睢上之相从掩借来而独竒徳既成而望着遽一跌而止兹则夫予之为恸岂姻娅之是私冀皇明之逺烛亦嗣子之可期凭斯文以告幽写老怀之独悲
　　祭表弟余君文【代山】
　　呜呼造物之于人畀付无私而人之所遇有厚有薄自尔不齐谓为善者得福常多则彼为不善者胡为尚蕃其子孙又皓首而厐眉岂非偶然耶抑亦有数存乎其间而理不可推不然以余亡舅之徳固当流裔昌炽而晚得二子汝实长而早世曽后嗣之顿隳昔余得官于荆州别汝母于将溪之上视汝孝友温恭之质谓必业余舅氏之家而侈其传者在兹今其已矣念汝母之既老虽汝之受于天者有命惟不获终其孝则为可悲寓词千里道余所以痛汝之意亦以泄余渭阳之思
　　祭杨遵道文
　　维崇寜四年嵗次乙酉十一月乙未朔十九日癸丑延平陈渊谨以果酒之奠致祭于亡友兄遵道之灵呜呼遵道学有师传文以能名年甫半世遽殒其身昔我始见汴水之曲伟矣议论温其如玉谓我朋友许我以姻使获种徳先生之门三年契阔相去万里南来一笑寛我梦寐从以篮舆由汴如荆歌诗赓酬愈出愈新至则成昬畧去苛礼婉婉淑人今则有子冲寒冐暑或此致疾今其亡矣匪报繄徳秋闱较艺谬处众先仲季三人偕试春官有怀竒才通昔拭泪临行一觞酬此防意
　　代山祭叶端礼尚书之父文
