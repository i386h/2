<!-- { "loadSidebar": true } -->
　　儒有传经在乎致逺力学在乎请益士安号于书淫元凯称于传癖髙眠孰可讵贻边子之嘲甘寝则那宁耻宰予之责伊国工而尝巧度山林【疑】以为格既有奉于诗书固无违于枕席朴斵初成因夫美名两足山立双钩月生从绳运斤义且得于方正量枘制凿术仍取于纵横功因期于学植【疑作殖】叶可究于经明不劳于手无费于目开巻则气杂香芸挂编则色连翠竹风清夜浅每待蘧蘧之觉日永春深常偶便便之腹股因兹而罢刺膺由是而无服庶思覃于下帷岂遽留而更读其利何如其乐只且中【疑作巾】遂挂于帘幌履谁曳于阶除每偶草之子不亲非圣之书比角枕而嗟若匹瑶琴而病诸尔其临牕有风闭尸多雪自得陶潜之兴仍秉袁安之节既幽独而多闲遂凭兹而髙阅读易则期于索隠习礼则防于志悦傥叔夜之神交固周公之梦絶其始也一木所为其用也万巻可披墨沼之前谓江帆之乍至书林之下若云翼之新垂动静随于语黙出处任于挽推必欲事于所事实斯焉而取斯因谓之曰尔有巻兮尔有舒为道可以集虚尔有方兮尔有直为行可以立徳济笔海兮尔为舟航骋文囿兮尔为足翼故吾不知夫不可聊逍遥以宴息
　　鸡距笔赋【以中山毫作之尤妙为韵】　　白居易
　　足之健兮有鸡足毛之劲兮有毛就足之中奋发者利距在毛之内秀出者长毫合为手笔正得其要象彼足距曲尽其妙圆而直始造意于蒙恬利而铦终骋能于逸少斯则创因智士制【一作传】在良工拔毫为锋裁【一作栽】竹为筒视其端若武安君之头小【一作锐】窥其管如元氏之心空岂不以中山之明视劲而迅汝隂之翰音勇而雄一毛不成采众毫于三穴之内四者可弃取锐武于五徳之中双美是合两揆相【一作而】同故不得毫无以成起草之用不名鸡距无以表入木之功及夫亲手泽随指顾秉以律动有度染松烟之墨洒鵞溪之素莫不画为屈铁防成垂露若用之战阵【二字一作交战】则摧敌而先鸣若用之草圣则擅场而独步察所以稽其故虽云任物以用长亦在假名而善喻向使但随物弃不与人遇则距畜缩于晨鸡毫摧残于寒又安得取名于彼移用于【一作在】兹暎赤筦状绀趾乍举对红牋疑锦臆初披辍翰停毫既象乎翘足就栖之夕挥铓拂锐又似乎奋拳引鬭之时苟名实之【一有相字】副者信动静而似之其用不困其美无俦因草为号者质陋折蒲为书者体柔彼皆琐细此实殊尤是以搦之而变成金距书之而化出【一作作】银钩夫然则董狐操可以勒为良史宣尼握可以削【一作删】定春秋夫其不象鸡之羽者鄙其轻薄不取鸡之冠者恶其柔【一作软】弱斯距也如劒如防可系可缚【一作可以系缚】将为【一作壮】我之毫芒必假尔之锋锷遂使见之者书狂发秉之者笔力作挫万物而人文成草八行而鸟迹落缥囊或【一作盛】处类藏锥之沉潜圆扇忽书【一作团扇或书】同舞镜之挥霍儒有学书临水负笈辞山含毫既至握管未　【作回】还过园而易感望鸡树而【一作以】难攀愿争雄于爪距之下冀得隽于笔砚之间
　　五色笔赋【以徴诸嘉梦藻思日新为韵】　　窦　紃
　　物有粲奇文抽藻思含五彩而可寳焕六书以增媚岂不以润色形容昭宣梦寐渍毫端于一勺潜含水章施墨妙于八行宛成锦字言念伊人光辉发身拳然手受灼若迷真戴帛惊缬文渐出临池讶莲影长新効用辞林分宿鸟之丹羽呈功学海间游鱼之彩鳞所以成尽饰之规得和光之道轻肆力于垂露覩流精于起草俾题桥之处转称舒虹当进牍之时尤宜奋藻掌握犹重文章可矜糅松烟以霞駮操竹简而泪凝傥使书绅黼黻之容斯美如令画像丹青之妙足徴卓尔无双斑然不一摛握彩以冥契刷孤锋而秀出纷色丝兮宜暎练囊晕科斗兮似开缃帙动人文之际懐豹变于良霄呈鸟迹之前想乌凝于瑞日当其色授之初念忘形而获诸防交之次惊目乱以相于将发挥于拳【疑链】石【阙】书秉翰苑之间媚花隂而蔚矣耕情田之上临玉
　　徳以班如是能潜暎丹诚暗彰吉梦嘉不乱之如削意相宣而载弄混青蝇之防取类华虫述皓鹤之书思齐彩凤故可以彰施薤叶防缀桃花舒彩牋以増丽耀彤管兮孔嘉彼雕翠羽而示功镂文犀以穷奢曽不如披藻翰而发光华
　　笔赋　　　　　　　　　　韦　充
　　笔之健者用有所长惟兹载事或表含章虽发迹于众毫诚难頴脱苟容身于一管岂是锋铓进必愿言退惟处黙随所动以授彩寓孤贞而保直修辞立句曽无防画之亏游艺依仁空负诗书之力恐无成之见掷常自束以研精择才而丹青不间应用而工拙偕行所以尽心于学者尝巧于人情惟首出筒中长忧锉锐及文成纸上或冀知名以其提挈不难发挥有自纵八体之俱写亦一毫而不坠何当入梦终期暗以相亲倘用临池讵欲辞于歴试今也文章具举翰墨皆陈秋毫似削寳匣以新但使元礼之门不将防额则知子张之手永用书绅夫如是则止有所托有因然后録名之际希数字于依仁
　　斑竹笔管赋【并序】　　　　　李徳裕
　　予寓居于【一无此字】郊外精舍有湘中守赠以斑竹笔管奇彩烂然爱玩不足因为小赋以报之
　　山合沓兮潇湘曲水潺湲兮出幽谷縁层岭兮茂奇篠夹澄澜兮耸修竹鹧鸪起兮钩辀白猿悲兮断续实璀璨兮来凤根聮延兮【一作根连延而】倚鹿往者二妃不从独处兹岑望苍梧兮日逺抚瑶瑟兮怨深洒思泪兮珠已尽染翠茎兮苔更侵何精诚之感物遂散漫于幽林爰有良牧采之嵓趾表贞节于苦寒见虚心于君子始操【一作裁】截以成管因天姿【一作资】而具美疑贝锦之濯波似余霞之散绮自我放逐块然岩中泰初忧而絶笔殷浩黙而书空忽有客以赠鲤遂啓【一作起】予以雕虫念楚人之所赋实周诗之变风昔汉代之【一无此字】方侈增其炳焕缀明玑以为柙饰文犀以为玩【傅子曰汉末一笔之柙雕以黄金饰以和璧缀随珠发以翡翠此笔非文犀之饰必象齿之管也○发一作装】徒有贵于繁华竟何资于藻翰曾不知择美于江潭访奇于湘岸况乃彤管有炜列于诗人周得之以操牍张得之以书绅惟兹物之日用与造化而齐均方寳【一作资】此以终老永躬耕乎典坟凢一作皆集本
　　石砚赋【以山水辉暎墨妙笔精为韵】　　　　张少博
　　砚之施也被乎用石之质也本乎山温润称珍腾异彩而玉色追琢成器发奇文而绮斑盖求伸于知已爰待用于君子故立言之徒载笔之史将吮墨以濡翰乃操觚而汲水始烂烂以光澈终霏霏而烟起或外圜兮若规或中平兮如砥原夫匠石流眄藻荧生辉象而负图乍伏如鹊之缄印将飞设之戸庭王充之名已着置之藩溷左思之用无违徒观夫清光影耀贞质霜浮符彩华鲜精明隠暎皎如之色比藏氷之玉壶焕然之文状吐菱之石镜当其山谷之侧沉竒未识韬玉吐云懐珍隠徳及乎入用以磨砺因人而拂拭故能抚之类磬发奇音对之若镜开新色既垂文以呈象亦澄澜而渍墨砚之用也讵可兴叹而焚石乃坚然孰谓有时而泐斯可以正典谟之纪垂篆籀之则者也遂更播美六书传芳二妙用之汉帝常同彭祖之席存之鲁国犹列宣尼之庙是以遗文可述兹器奚匹匪销匪铄良金安可比其刚不磷不缁美玉未可方其质光鸟迹于青简发文于鸿笔则知创物作程事与利并兹砚也所以究墨之妙穷笔之精者也
　　第二【同前韵】　　　　　　　　黎　逢
　　有子墨客卿从事于笔砚之间学旧史之暇日得美石于他山琢而磨之其滑如砥欲精研而染墨在虚中而贮水水随晕而环周墨浮光而黛起明而未融是以为用久而不渝故以为美器成上古徴阙里之素王匠法增华防防稽之内史且王言惟一道心惟微于以幽賛由之发挥从人之欲委质莫违代若遐弃文将畴依肃观光而雾集赖设色而烟霏实将振文而为邦岂惟蕴玉而山辉者哉君无谓一拳之石取其坚君无谓一勺之水取其净君其遂取我有成性苟有辅于敷阅固无辞于蕴暎惟圣人有大寳昊天有成命莫不因我以载形以我而施令志前王之事业作后人之镜夫物迁其常天运不息水有涸兮石有泐代贵其不磷我则受其磨代贵其不染我则受其黒象山下之泉为天下之式因碌碌于俗间类栖栖于孔墨呜呼辞尚体要文当絶妙虽濡翰其不疲无烦文以取诮爰贡君子以其劲质或升之堂或入之室对此大匠厠诸鸿笔见珍于杀青之辰为用于草之日夫气结为石物之至精攻之为砚因用为名事若可久代将作程斯器也不独坚之为贵谅于人之有成
　　孔子石砚赋　　　　　　　王嵩萼
　　昔夫子有石砚焉邈观器用宛无雕镌古石犹在今人尚传从叹凤兮何世至获麟兮几年世歴近王近霸年止几徂几迁任往回于几席垂翰墨于韦编时亦逺矣物仍在焉非圣人之休祐安得兹而不捐洎乎俗逺圣贤教遗齐鲁列庙以居先师攸主上荧荧以光澈旁羃羃以色固介尔贞坚确乎规矩昔诸侯立政周道无闻嗟礼乐之仍缺叹诗书而未分圣人乃啓以褒贬垂以典坟必借兹器用成斯文盖石固而人往亦事存乎砚云至乃方质圆形铜模首雕饰为用陶甄可久横彩烟而不絶添緑水而常有岂如石焉斯为不朽昔偶宣父厥容伊何旁积垂露中含偃波时代迁移去游夏而弥逺日月逾迈变炎凉之已多别有缝掖书生献防东京仰希先哲攻文后成叨秉笔以当问愧含毫而颂声
　　书轴赋　　　　　　　　　吕　牧
　　方舆之静也轴居其重大辂之转也轴当其用夫履端抱圆何所适而不中则有饰以金玉交以丹漆乍骈首于青桉或周身于缥帙虽偶提而偶擕亦无固而无必故能退尺则不短进寸则不长得随时之舒巻合君子之行藏刘向校书之时徧薰兰气扬雄草之所独染芸香其质则微其用不浅若轮毂之负载同户枢之开转能藏飞鹤之书更掩回鸾之篆妙挥【疑】谦以处厚每求伸而先巻遭秦则玉质斯焚入汉则石渠可践别有韬黄公之秘畧懐王烈之素书探禹穴而谁见啓金縢而有诸仲宣之藏万巻惠子之藏【疑】五车非我轴之何寳能懐文以自如岂俟脂膏后运枘凿方虚彼所持而有待假经籍为蘧庐
　　獭皮书袋赋　　　　　　　王　起
　　懿彼獭生于水乡始杀身于河涘卒成器于书囊仍彼残文不假乎雕刻裁以新制自合乎圆方既出纳而【一作于】斯取亦扃鐍而有常想夫下泉委质上天致祭紫府咸萃丹诚若契宜介福以全生奚徼祸而致毙苟利人以获助甘成器于此际则有攻皮之工尝巧于中遗文勿剪轻缕潜通圆其盖则合而能固柔其质则用之不穷谢水府之至乐入书林而见崇外也蒙茸毛有所傅中也骈坒【比利切地相次坒也一作攅】书有所聚韬蔚矣之文章秘焕乎之词赋弥缝则密岂亡三箧之书周旋必复岂涉九衢之路若乃青简叠至尺素交驰藏筐箧而不可寘懐袖以攸宜必资之以善闭克守之而不遗虽纳以鱼牋乍似噬鲂之日临乎墨沼宁同赴汨之时动必依人静而挂壁满贮攸戒缄縢受益其来也江海至深其洁也波澜所涤掩青囊之贮巻异豹文之成舄既翰墨之居珍幸提擕而无斁















　　文苑英华巻一百六
　　钦定四库全书
　　文苑英华巻一百七　　　宋　李昉等　编器用六
　　攲器赋五首　　　　　扑满赋二首
　　小扑满赋一首　　　　白兽樽赋一首
　　金樽含霜赋一首
