<!-- { "loadSidebar": true } -->
　　告瓯括父老皇朝以武徳一九有服而不杀燠休滋润罔罹荼毒至今八十余年矣父老目不覩旌旗耳不聆钲鼓茹蔬饭稻哺孙育子早卧晏眠优优坦坦通无贩有登山渉水不覩不类谁之赐欤帝徳寛大务在休息与百姓安乐太平故禁网漏而不修官缺其人偷惰潜生致不能宣徳化达壅滞咎在有司非主上意也今父老子弟不察其故怼暑嗟寒徙怨于天乘间造衅窃弄戈兵睚眦跳踉曼及草木禽兽率遏厥生所过所止山夷土赤甚亡谓也百姓无辜吁号于天惊动天心天子乃受钺左丞相曰其从便宜死之生之无倚无颇丞相矜念小民谓不教而诛有辜帝仁询于庶言知使者父老乡里姻亲与父老故无恶为能奉扬朝廷仁恩以启迪父老心不逖伤是用发传俾使者来谕父老兾父老各体上意约束其子弟变极作福以活乃属俾引勿割惠至渥也今使者至郡且弥月矣布告已至而父老子弟犹豫未决使者实愚朴不能测人意而尝闻夫君子之教曰惠迪从逆吉凶犹影响火生于木厥惟自灼匹夫不可雠况敢触天子丞相怒乎大命不僣大恩不再怨可释不可结乱可已不可长防行弗返厥途乃穷易曰不逺复无祗悔元吉又曰迷复凶父老念哉语曰因不失其亲亦可宗也使者虽微丞相命也惟父老审图之无自失厥时以贻悔莫及
　　庆元路新城碑
　　上嗣位之二十年诏浙东道肃政亷访使纳琳哈喇以中奉大夫为浙东都元帅适海防再叛之明年浙东帅府治庆元庆元与台州邻寇发台之黄岩与庆元相密迩守臣议治城以防不测众口聒聒弗克定公至召属吏庭谕之曰重门击柝以待暴客制也我国家以武徳一九有弛城郭弗葺以示归马放牛之意至今七十有余年天下不见金革可谓安且乆矣吾闻穷则变变则通易道也圣人作易以前民用愚者可以乐成而不可与虑始平世之人溺于宴安鲜不以茍且从事平居论是非哓哓风后力牧不能尚一旦变起仓卒则手足无所措以至堕身名离骨肉而不自悟者不少矣夫以佚道使民虽劳不怨吾将佚之怨何懵焉无躭迩言以速咎也众应曰诺乃命有司序民产高下以差其役轻重先豪右大姓沙门道士以及于齐民斥监督吏勿用先事者有赏后至则加劝勉无罚民大敬服无敢慢时故城乆废室其址者数百家公命悉徙处官地发廪粟以助不给民忘其徙凡六月而城成周十有八里髙丈有八尺上环列睥睨机弓弩石建楯防罗戈槊旁开六门门有楼周庐百九十有二简戍卒昼夜严警不怠西南二方旧各有水门皆致而新之东门去江远则凿其外为隍北门因江为隍则筑堤以扞之凡所设施罔不中度未几而江东浙西诸郡皆以无城郭失守众咸赖公之猷为莫不乐其佚而遗其劳于是郡之大夫士及庶人俱请勒石颂公曰且曰公之惠不独于吾身而施及吾子若孙世世有所依倚乃以状白于刘基俾为之文基惟庆元为浙东大府六郡之榦也榦强则枝叶有所附则斯城之完不独可为鄞人贺而六郡咸嘉赖焉公之功不大矣哉公蒙古沙卜珠台氏字惟仁自始仕至于今政绩之在民不可悉数兹独志其治城之事故述鄞【一作郡】人之情而系以诗曰于皇有元受命于天武定文守以洽八埏八埏荡荡无此疆彼界仁池礼垣式廊无外隂阳回斡寒暑往来随时之义亦曰大哉溥彼藩邦猗于海壖蛟蛇罔象雨啸风骞帝命有赫元臣是临用壮我戎公克协帝心鄞城未筑鼋鼍走陆鄞城孔完枭化为鸾大府既雄侯甸以宁民曰呜呼维公之成我有家室公实全之我有毒螫公实捐之树桑菶菶艺麻滃滃涛波不汹宵寐不悚鄞人拜手公寿如山公拜稽首天子万年
　　台州路新修城濠碑
　　皇元诞受天命际干极坤罔不臣妾民蕃物丰兵刅销戢官吏守文人习于娭孽种窃茁蔓于草莱皇帝惠闵下民乃熈徳禆政振乂庶官大简守令以代抚怀维台为州东南薄海海上之防实生自台廼延访于一二大臣择可监是郡者以行宣政院判布延呼圗克前倅宻州监中兴盐城二县皆以亷能闻及守郑州又奏绩最天子遂简用焉君至奉宣上徳威惠大行吏民敬服盗贼知畏明年中书叅知政事资善公受命为江浙行省左丞领海右征讨事寇闻兵且至即纳欵行省乞降公遂改受命与江南行台侍御史资善公同察便宜招谕二公既至寇乃卒降上于朝未报其年夏六月大雨水溢城陊且半众议谓筑城以防寇今寇既涤为民城当且勿修君乃跻其老于庭谓之曰来女众我闻欲逸罔逸惟不遗厥艰乃逸诗不云乎迨天之未隂雨彻彼桑土绸缪牖户今女下民或敢侮予女往迫于艰惟厥城以亢乃居弗阽草窃奸宄岂惟海隅女其监于饶徽杭常无偷小康以大乃劳维女自底厥尤我之弗告维我罪民未克喻君曰呜呼慢藏诲盗藩决弗治虎窥其宫服功不于时后举维艰豫乃用后殄乃戚我不女女违兹惟女居我其以女子孙安众寤咸应曰诺君遂率其人往视升自西门循北山降于东湖故雉堞皆错朽壤其旁涂又隘陿病走趋不得成列立命乃塞缺完垝辟椭崇陋累石埴土弥以蜄炭竣立而坦中慿髙而临卑凡周九百五十丈而与故城防于东湖之溽筑二亭六楼以休偃逻卒亭依城傍楼逈出城上秋八月城成乃浚濠以泄水道湖自东门至于交孔桥南入于江堰其首以遏潮汐凡长五百二十丈广五尺深如广而三倍焉于是髙而下有防水至可防弗壅城益以坚邦人始莫不大悦感使君之惠又敬使君之知为政也初君之兴是役也称民产以均其功出官藏以助其寡县赏以励其趋事豪右无所避吏胥无所私故不扰而集既竣事父老请记其绩乃叙其实而系以诗曰维台为城控带海湄地脊人俭俗敦书诗在昔太平维曰易治牧臣迷贪贪以烦之刻木弄文化鸠为鸱激水之跃腾于目睂毒播田野寃号满逵将臣寡谋自弃其师俾虺作虵存食以娭帝念庶黎简贤于畸佥曰臣都有守有为昔试邑州视民如儿继佥臬司薙奸如茨庶其克承勿施惠威帝曰女都往敬尔仪我民我子女怀女绥无怒维教体予至慈都拜稽首敢不肃祗夕受诏命朝乘以驰募兵调食如营家私誓清祲氛复命陛墀帝怀无辜恐胥以罹诞命元臣转杀为滋圣恩如天皥皥熈熈古帝唐虞家稷人防重门待暴岂曰敢堕立政维艰即功维机偾事迪奸咎由失时匪曰克断孰宏永规屹屹崇墉实巩实基洛洛通渠载顺有归滔天知畏草窃何窥厥榦既强式畅乃支惠此柔良以讹羣黎台人曰吁允矣休兹使君之成我民之禧祝我使君寿考以祺扬于大庭熈帝之厘昭哉勿忘勒此铭碑
　　处州分元帅府同知副都元帅舒穆噜公徳政碑颂
　　至正十六年季春月九日予自杭归至处处父老率其子弟遮道言分元帅府同知副都元帅舒穆噜公徳政曰往微公吾聚已为墟今微公吾属已为菹生我者天而活我者公君其知乎予曰然如父老言夏五月豪酋既来纳欵父老又率其子弟造于庭言曰舒穆噜公邦家之干城庶民之父母也父母鞠子罔不殚厥诚厥子虽冥亦鲜不念腹育恩亶由中惟公有大造于我州肆我民诞轸恤于心曰曷以报公愿绘公像于祠且勒石纪公功用示于州人子子孙孙俾勿忘请为之文予谢勿能父老进曰君以丞相命布宣天子徳威既协于逺人旌庸録勲当不惮为舒穆噜公惠安我民不伐不矜君实知之鉴于庶言式克有徴达丞相心以劝后人时惟至公予敢弗辞乃叙其实而继以文谨按公姓舒穆噜氏名【缺】旧为契丹人其先御史大夫以黒军助太祖皇帝开国防金为大勲臣有传在史官四世祖昭毅大将军事世祖皇帝受命南伐克襄樊有功定爵三品为沿海万户佩虎符镇处婺由是居江南好读书工文章元统中袭爵镇守处州大得军民心居数嵗以爵让于弟而退处天台山中至正十二年福建妖贼入处之龙泉处婺大震宪司趋起公领征讨事公至龙泉募乡兵击贼走之未几贼复入庆元公进屯查田使人购其徒为应贼遂挠败公乘胜掩击俘斩千计遂复庆元进攻建寜之松溪政和皆克之处州平公乃还归天台十四年海贼复叛行省宪司又以副元帅起公分府台州公辞不得已乃命乡民作保伍团结扼要害使贼不敢輙登岸乃聚粮训兵以图进讨其夏六月朝廷用旧议立海道巡防所以讨贼贼乃复请降帅其属往卫漕运至京师而妖人黄草堂复扇动黄岩民以报雠为名聚众搆乱公以计收其渠酋六人斩之余党皆散为民台州平行省又檄公分府处州时处之属县皆有贼松阳遂昌在上游去郡最近冬十月公帅师进讨至宝定而黄坛贼大出焚民居火照山谷公分兵守宝定自将麾下还城而贼已薄河津欲渡先是沿海军悉发往江东城中留者不满数百人又大半老弱公夜部分居民丁壮出拒战斩不用命者三人众皆齐奋贼止不敢渡时沿海军有自江东逃归者六十余人公召谓曰女辈能破贼吾当原女罪皆拜曰诺即遣渡水击贼贼败走明日退去处州旧有城后废不修遗址芜没无捍蔽故百姓尤恟惧防缙云人又叛从贼焚婺之永康及台之仙居于是处州四面戒严乃议浚湟筑城而官仓库尽空昼夜经画劝勉商贾大家和集其小民俾効力输赀咸从无违审势相方商工度材公悉亲之官吏左右无容私焉由是虽劳而无怨者义兵部长吴成帅众讨缙云贼中途不进乃大掠民财以归谋乱城中公测知其意即召与计事缚斩之并捕其党则皆授兵给号将作矣民大惊以为神十有二月公所募义士合击松阳贼大破之杀其酋余众乞降松阳遂昌悉平今予以行省檄与公同议招辑事比至而公处置已各得其当因悉遵公行于是七县豪酋相继纳欵公之力也人谓公生太平时与缙绅为文墨交游彬彬然儒者也及其临遇事变则智勇奋发不失机抚循士民则仁慈岂弟惠无不及可谓有用之竒才矣观其镇一州未及期月而功效若是使得制方略専且乆盗贼何足平哉予既敬公徳又重父老请于是述舆情而颂之美既往以期将来也颂曰维木在山愈乆弥长维徳在人愈逺弥光公载世勲来镇有方佩符桓桓出师洸洸谋先鬼神雷行电翔锋旗所指百怪走藏既剪我棘爰固我疆风雨我庐公树之墙雪霜我肤公被之裳晨昏起居妇拜儿蹡有聚弗暌公赐溥将民愚而灵羣祝孔祥祝公于天锡公寿昌如川源源如岳嶈嶈于千亿年悠哉勿忘
　　季氏湖山义塾记
