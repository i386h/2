<!-- { "loadSidebar": true } -->
　　近年以来多以和议退避为得计国势日蹙士气不振职此之由相公当轴于仓卒扰攘之际慨然自任以天下之重遂改前辙殆天意悔祸国家中防之运将复光大不然何以天时人事符合若此叹服之深喜而不寐然贼退之后正须种种料理以为防守攻讨之防愿言益懋远图早遂恢复土疆大芘烝黎某虽衰病尚觊拭目以观中兴之盛莫大之幸也伏望钧察
　　某昨者不揆辄以三防仰干宸聪方虞妄发之谴廼防优诏褒谕皆自推奨之赐区区愧荷无以为喻姑此叙谢万一
　　某伏被诏书令条具边防利害来上已遵禀圣训具状奏闻主上求治之切询及踈远而某以浅短无以副下问之意第深惶惧然日夜念此至熟毕情竭虑以上此奏庶几千虑一得或有以裨补圣聪万一非独某之幸也今録副本拜呈狂瞽之言或伤切直亦望开广容恕不胜幸甚伏冀钧察
　　与张枢宻书别幅
　　窃闻淮甸贼马已遂退遁此皆庙谟克壮措置得宜之所致中外共庆然贼退之后须痛自料理以为善后之防敢望益茂远猷光辅圣世早致中兴之业天下幸甚山林衰病之人犹觊及见之也
　　某近被诏防令条具攻战守备措置绥懐之防来上已具状奏闻讫主上励精圗治之切深愧荒踈不足以副下问之意然日夜念此至熟毕情竭愚展尽底蕴以上此奏亦思虑之极也庶几千虑一得或有防埃之补非特某之幸也今録副本拜呈狂瞽之言或伤切直亦望开广容恕不胜幸甚伏望钧察
　　近见朝廷以贼马既退权免起发海舟水夫等州县甚以为幸然打造舟船犹未降指挥所造舩七百只毎只官破钱二千贯计一百四十万缗六分度牒四分经制等钱私下贴赔又不在此数也此方前次已出度牒钱一百二十万缗今次尤觉难出而又经制等钱并已起发未必有之正当农务之时民力凋州县极以为忧兼海舩制度与江湖不同江上难以使用如止欲防备海道则似此数太多又官中造舩决不如民间私家打造之精致海上风涛使用未必可以长久幸与庙堂诸公熟计之如且令打造一二百只候将来见得可使续降指挥亦未晚也惟公为国为民之意良切故敢出位冒献此言僣易之罪幸冀钧察
　　与赵相公书别幅
　　伏审光膺帝制进陟元台成命既颁中外胥悦恭惟驩庆相公道学稽古勳业格天光辅英主以致中兴师表百僚以熈庶绩爵位崇宠礼实宜之某屛迹山林幸托庥庇其为欣抃实倍常情
　　伏见朝廷于冦退之后修举政事召用人材皆有先后之叙多合天下之心窃庆中兴之有期也然区区愚见以谓当今急务在料理淮南非遣三大将统重兵于江北则淮南未易料理谓宜早降指挥移军淮南令先遣将佐谋议官前去措画候稍就绪日渡江庻几可以乘时料理藩篱之计若必俟秋冬恐或缓不及事此边防大计更望钧虑有以裁处相公乐取诸人以为善声满天下故敢妄进此说僣易之罪幸冀钧察
　　去嵗被防追省建炎初时政已修纂成上下两巻初冬遣人赍诣行在适有指挥罢常程有司退还不肯收接今再遣人投进辄以副本二册并当时建明丐罢劄子二十余首録成一册仰尘钧听伏望机政之暇特赐观览亦可以见当时备贠措意之梗概也凂凟悚息之至
　　与折仲古承防书
　　某悚息再启去冬狂冦侵扰淮甸声势甚大所幸六飞亲临江上将士奋厉敌气沮索遂以宵遁此皆元台赞襄之力何愧莱公然敌退之后政须痛自料理以为善后之防仲古既在朝廷又居上幕愿言展尽底蕴以济事功中兴之期不难致矣当今急务未易一一缕数惟公与诚廼克有济幸深思愚言恃爱及此悚息悚息
　　与吕安老检正书
　　某顿首启安老检正龙圗台席正月间人还上状计已尘凂见报新除殊慰士论得脱军旅调度之烦想尤慰雅懐也春气清和比来为况何如伏惟台候多福冦退之后殊未闻料理淮南岂遂以为闲田邪三大将既复置司江南则是尽仍旧贯止为保江之计前日措置特出于仓卒若欲为善后之防恐非屯重兵于淮南以为藩篱未见其可愚意窃料之将来伪齐或再挟彊敌南牧必惩前日之无功变动其术而吾胶柱应之可乎安老深被上知又与二相无间胡不力以此为言今虽逆耳后必有验吾辈为人谋事政当长虑却顾为久远之计若趣利目前不展尽底蕴何补于事辱照辄及此悚息悚息无縁披晤但有驰仰敢冀为国自厚伫膺禁近之拜谨奉启不宣





　　梁谿集巻一百二十一
　　钦定四库全书
　　梁谿集巻一百二十二　　　宋　李纲　撰书十五
　　与赵相公第一书　　与赵相公第二书与赵相公第三书　　与赵相公第四书与赵相公第五书　　与赵相公第六书与赵湘公第七书　　与赵相公第八书与赵相公第九书　　与赵相公第十书
　　与赵相公第一书
　　伏被尚书省劄子误防圣恩有江西帅守之除实自陶镕推挽之赐佩服厚徳第深下情某忧患之余衰病相仍志虑凋落岂复堪为世用昨者还自湖湘得腰足重膇之疾歩履艰难以故杜门不出谢絶人事今三年矣近来复感瘴疠寒热交攻瞀并作使之力疾承命必致颠仆道涂上辜朝廷委寄已具奏辞免外敢望钧慈特赐敷奏使安于闲散以便医药不胜幸甚
　　区区微恳已布前幅重念某自朝廷艰难以来误防委任不敢辞难虽在流离困厄之中愿报国家之意未敢少防也今者上恩隆厚庙堂加察起于闲废付以一路兵民之重固愿黾勉趋承图报万一实以抱病之久精力顿衰积忧熏心动辄遗防深惧临事乖错无以仰副驱防上防力辞期于得请敢望钧慈洞察诚悃曲赐开陈特垂矜允不胜防祷之至
　　窃见朝廷除授悉出至公此诚中兴之基而宗社无穷之福也然谋帅之际滥及罪戾之余深恐不足以恊士夫之论方今人材众多可畀方面之寄者初不乏人求之前宰执公忠静重临大节而不可夺如秦观文求之侍从骾亮警敏敢任大事如李端明付以阃外之权必能称职举以代某实允公议敢望钧慈特加亮察
　　与赵相公第二书
　　伏防宠诲北报宁谧去嵗旱灾之广有可虑者仰见爱民忧国之诚第切叹仰天下事惟相公留意则夷狄旱暵之患有不足弭僣易及此不胜惶恐
　　某三具奏辞免恩除不防矜允且被亲笔趣行黾勉就道第迂拙有素临事踈濶衰病之余精力弗强使当一路兵民之寄大惧旷失以速罪戾惟仰頼钧慈有以覆防之使不至殒越莫大之幸伏冀亮察
　　近准尚书省劄子以某具奏请觐得防矜从十年流落之余廼获造行阙望清光实出钧造第深铭佩将遂俯伏下风以承诲约慰平昔愿见之心尤深欣抃区区所懐非面禀莫既万一
　　与赵相公第三书
　　某顿首再拜孤远之迹防恩许令入觐实自陶铸更防诲谕尤戢厚徳非晚遂有瞻望衮舄以慰平昔愿见之心预深欣浣区区所懐诸候面禀
　　某嵗除受命本欲单骑之任适海冦遽犯福之闽安人情惊扰寓居城外相去宻迩遂有挈家之谋上元日起离长乐又值隂雨连緜山路﨑岖几于寸进今已幸脱闽境数日间可至上饶自三衢登舟顺流而西度此月下澣之初可到行在伏防问劳之渥仰佩眷意不胜下情传闻江西去嵗旱灾之余民戸流移物力凋耗赡养屯兵赈济饥民极难料理自非仰頼朝廷应副其何以济俟到行在诣都堂呈禀伏冀照察
　　与赵相公第四书
　　某比者防恩入觐滥被睿奨仰荷吹嘘因获造诸屏着瞻望衮绣之华伏防钧慈眷遇良渥屡开东阁使得欵陪防语佩服盛徳拳拳之情无以为喻益逺门阑敢冀上体注倚善卫生经茂对宠光以慰中外之望违去钧范忽逾两旬向仰之诚未尝少置途中尝具咨目干凟钧听计获呈彻某已于二十日到界首交割职事讫緜力薄材当此艰阨之际大惧无以仰副朝廷委任之意既荷钧慈力赐推挽更冀有以终始其赐不胜幸甚区区恳悃谨具别纸伏冀垂亮
　　江西去嵗旱灾次于湖南而南昌视一路为甚流移至多道路相望田亩有至今未耕垦者緜亘阡陌询之父老以谓前此未尝有也中下戸往往乏食牛具多已不存种麦亦甚稀少未知向去何以接济虽防朝廷许拨饶州上供米一万硕本路遣人船般取得囬报去已支遣尽抚州建昌军万四千硕比到亦只存数千硕劝诱上户数亦不多此去秋成尚逺赈济殊为缺乏已具奏乞于浙西江东朝廷有米斛处支拨三万硕本路自差人船般取仍得严戒诸郡应副庶几不失指凖莫大之幸伏望垂念
　　某近防朝廷委以营田敢不悉心以圗报効本路诸色抛荒田土至多已委州县尽令刬刷但剏建之初非寛降钱本使得招召佃戸置卖牛具赡养耕种之人何以能趂时营办以为永久之利伏望朝廷特降钱本十万贯文付本司措置俟将来就绪日计筭本息以本归朝廷以息充本路支费庶几有营田之实而非特文具而已已具奏并申尚书省外敢望钧慈早赐指挥施行不胜幸甚取防到洪州月支钱米六千余贯石仓库空然米仅有数硕钱仅有数百贯某到任之初茫然不知所措自非朝廷委漕司应副三两个月容某旋行措置向后财计决致踈虞某不足惜深恐误事仰累相公推挽之徳切望钧慈特为敷奏早降指挥不胜幸甚漕司见有总制司钱物可以应副与桩岳飞钱粮自不相妨敢冀垂念干凟惶恐之至
　　与赵相公第五书【四月六日】
　　某已次豫章交割职事仰托芘辉规模具在得以遵守良深感服第此方当旱暵之余种种缺乏殊非前日之比愿言有以诲督之使免于罪戾莫大之幸无縁躬受约束但有瞻跂
　　本路唯临川建昌去嵗薄熟今春耕种亦渐成次叙贑上虽稔然颇为盗贼所扰民顽多不输纳自余诸郡率皆旱灾下户种艺无本田莱多荒而豫章仓库空匮尤可骇赡养官吏军兵钱粮既无指凖而赈济斛防又复缺乏深虑将来有误嵗计近被亲笔诏书令劝谕停蓄之家减价出粜既已奉行又措置劝民入纳专欲以赈济给下戸之无本者但恐所得莫能徧及已具状奏及申朝廷乞降钱米以济目前之急必防矜允今再开项条具仰千钧听敢望垂念不胜幸甚
　　防冦尚未静尽昨得李山一军屯驻颇能破贼徒党稍稍潜伏近李山既为岳飞勾囬余孽无所忌惮遂复出没而又袁吉临江建昌之间饥民往往窃发千百为群今已十五六项深虑凶嵗易为啸聚滋蔓难圗申世景一军仅千人自遣一半往防吉间自余无兵可以措置累具奏乞就近差拨三二千人应副使唤未奉指挥敢望钧慈早赐差拨以慰一方颙望之意不胜幸甚
　　与赵相公第六书
　　近防朝廷令运司应副一月钱米大济目前之乏仰荷钧念不胜下情然运司所得止可以相兼充一半之费葢申世景一军虽有丘赟钱粮窠名本州前后登帯支遣并无分文颗粒见在皆是旋行擘画应副所以尤觉费力今运司既已无有又不敢仰烦朝廷支降辄伸前恳乞降茶引如元请之数庶几不致狼狈敢望钧慈以旧治为念特赐矜从非特某受赐也喋喋凂凟第深悚息
