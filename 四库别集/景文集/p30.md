<!-- { "loadSidebar": true } -->
　　昔王嘉之言国家有急取办于二千石二千石尊重难倾乃能使下臣尝以嘉为知言夫王者靖居九重之中独运大钧之上虽有喟然爱利之意下无由知虽有旷然寛大之令民无由暁故临遣二千石以镇郡国使其谕上之意以抚下防下之情以闻上上下之际沛然无壅此刺史所以与国休戚天子所以授任防成之意也宣帝曰与我共此惟良二千石乎故授受之间不得不慎国家茂稽天秩祗建王僚谘循吏以作民师进正臣而端治表畨休递上以仁佐贤振振焉鹭羽之集西雝孑孑焉旟千之纰良马可谓得人为盛当事立功然而政不加平讼不进理罪罟逾密淳源寖漓其一端殆二千石责任之不至也请试言之自太宗右文真皇执竞陛下以光华重协清和有声奋扬干刚总擥天縡戎索不警方内乂安边吏耳不闻檀车之声齐民目不睹赢粮之役四十年矣故所倚于二千石者特皆簿领之期防狱犴之文致无益之细政不急之常务积习成敝以为二千石之职适如是耳故所任之意愈薄所假之权益轻或数月辄迁或朞年罢去送迎新故既巳骚然断盗诋欺寖亦随发且又敦薄参进廉鄙竝涂非有法度可循条教可纪也虽诏制凝密法网周设适足使中才懐疑内顾下才畏罪求免怀疑既功无必成求免亦无所不至矣授受若是国何頼焉臣愿一二以条其失臣闻春秋之义用贵治贱不以卑临尊何也上下有级则势不陵表率素定则人知信伏见今列郡四百皆杂取朝着以充守尉不课名实不覈贤愚第以久次一切署遣虽文敏肃给不絶于位而疲驽贪冒相防以多是使泥滓久浊清流稂莠寖害良稼臣故曰所任之意愈薄意薄则官贱矣所假之权益轻权轻则器卑矣威权既夺而欲使人临难伏节义不内顾不可得也古者重名与器非为以虚尊加之欲一民之归系民之志而后可使也夫上有常贵则觖望易裁下无偷令则善化日耸习安其教中道若性故使之忘劳悦之忘死蹈白刃赴沧海不辞也其惠之有素治之既定今则不然贤不肖鱼贯悉材诸位名姓状貌未简上心循言治行弗允清议直使之模表千里宣赞五教其路亡繇也夫生齿日盛辟防日广而不讲礼谊以示之崇轨物以纳之慎官司以式之欲望龚黄之政术召杜之治最没世不可见也且水旱天所代有兵革邦之常备假一有缓急则经度财赋倚办于郡国也安静方畧借威于守尉也背邪趣正劳而不怨系之于廉耻张而风俗厚也三者治之大而二千石为之本岂不重乎又况风浇化汚政垢令翫人不向谊家无完行秉偷薄之意待不择之官持益轻之权化巳敝之俗臣不见其易也陶唐三考黜陟则九嵗矣天道五年大备则再闰矣汉家励精政道而苦守令之数易其治入髙等皆赐金増秩以慰厚其意由是而谈郡守之屡迁亟罢古所弗取平津侯曰揉曲木者不累日销金石者不累月自谓期年而化尚窃迟之臣以平津虚为胜谈以邀误赏可矣非极挚之论也治民之意异于是焉先威以制其情后教以定其志信浃肌肤恩沦骨髓然后示之君臣之义父子之节旷然一变导之正路不数十年民亦不信金石曲木无情之物一化不变故易制焉民者生之灵也教者民之纪也不植则僵不修则坏惮其虑始必怠乐其既成则安故曰难艰之业当累日也臣愿国家与大臣试图其事遴拣守尉必得其人辞去之日缺半日之间赐前席之问隂察其言退攷其行练覈得实矣然后久嵗月以效之必诛赏以信之其治理转闻课品尤异者赐金増秩略循汉家故事公卿空乏以次升用悉罢朞年数月之命不専当务细政之责使其礼让兴于民凌慢之心絶矣贤才安于官苟且之心塞矣万一边塲有重鋂之警畎畮有二鬴之困则斯人惟上所命顺指如意岂不快哉赞曰良二千石教化是职出轻授理与慎择千里模表十行方国天子是毗吾民滋殖
　　本风俗篇
　　夫民聪明精粹内函五常之谓性刚柔缓急外系四方之谓风好恶舍取悦随上教之谓俗圣人知俗之易失故建之以师表壹之乎中和尊尊以示恭亲亲以教爱悌幼以训慈先长以兴让示义以尚忠严刑以威乱然后可与适治平之路兴恺悌之源故紫服长缨潜移二国广眉匹帛争尚四方水任盂圆草逐风偃传曰上有所好下必有甚者惟陛下体干之粹縦天之能尧言成典禹身为度堲谗説放壬人重力田悯庶狱恤祀事爱民力定心而物自服三年而言乃驩即位已来未闻有弋猎之娱声色之迩也每方蜡遘沴毛泽徴愆则必瞿然克躬怛然振乏逮鳏寡协孤终率人以仁摩民以义礼注其耳目乐沦于骨髓所以训齐天下之理甚备然而道化犹郁俗态尚陵其故何也殆郡县之官类多俗吏因陋就寡拘文牵义未能丕扬陛下之本意暁之于民也是以百里不同风千里不同俗长民乏不二之懿比屋无可封之期父子徳色于耰鉏防鸮恶音于桑黮齐民轻徙异物屡迁故臣前已言郡守择任之不精乃今复见县令授受之失实也臣闻古人有言郡守县令民之师帅师帅不贤主徳不宣且陛下所与治斯民无愁叹之声驱一世于仁夀之域欲安责乎上宜倚于州下宜委于县是县令郡守与王者分挈教民权也今之县令职厮禄薄与匹庶无异非才能驽顿即齿髪耄耋力事上官应塞诘责之不暇何与论绳墨之外语教化之原哉此不称陛下之治一也就使豪英之士薰白之人欲行树风作为条教懐诚秉义告之话言而盗憎主人更见指目权轻不足自镇民荡因以忘反故四维张而不具皇极建而未协此不称陛下之治二也礼以防欲乐以和情政以正名刑以禁暴四者相须而行未有知其所由来者也今之吏治一切以法驱之媮合苟安日阕而已非有长幼之序和乐之节防愧之砥孝弟之行以渐化之也是以风尚頽替奸伪波煽弃礼者无畏犯义者不刑上下相敺以多自证此不称陛下之治三也自文考向学髦士聚朝庙堂谋谟朝夕献纳诏令所下皆际天人之分据古今之谊两汉深训五典常道而县吏肤浅类不能暁而欲使下情无壅大教胥洽人人感知上意不可得矣此不称陛下之治四也由是天秩久紊邦教弥翦贤者耻其冗则不事以为髙愚者甘其疲则厚敛以自慰孰肯为陛下恳恳于収养孜孜于教导哉臣以为当今之宜莫如按旧章定新制悉取朝着使典民社厚其禄以责其亷醲其赏以规其效百里之内有能兴儒术辟污莱明论诏恩勤恤民疚顺孙孝子日以众多者为髙第逮捕盗贼击搏豪强租更先期狱讼无滥操切下吏文符如流者为中第因循故常无所澄正不能兴誉亦无用咎者为下又重选良二千石使互相帖领数年之后上计大此且观其能三第中者擢于众而选之不中者罚其劣而遣之益储时才以待官乏陛下于此炳焉兴三代之化巍乎建千载之问使术有序党有庠嵗时以乡饮酒礼而缀其驩时时颁牛酒以劳力田孝弟恤鳏寡问髙年建为成规授以方国上有龚黄之守以承艺极下有蒲宻之令以勤宣布出令若流水传命如置邮陛下髙拱以取尊名不劳而定大计推放四海而准四维泰山而安风俗敦厐犹家至日见威神振叠若雷声渊黙扫除五代之迹而悉去之箫勺他肠平镌粃政化业一定千百载咀馨实挹清名者歌吟不絶宁与劳心于内无成功于外者竝日而语哉臣故曰俗失由于官邪郡守是已官邪由于任轻县令是已以犬马畜之彼将犬马自为也以灭裂耕之彼将灭裂报我也君以民为本民以吏为师民不知教则国本易摇吏不奉承则君命几辱且不材之士自知为清议所去甘心处贱忘懐廉槩欲使之抚民屋兴化条不为国取侮者无几矣
　　赞曰震惊百里王法是拟建尔县公凝我民纪官者寖轻治声没振不念牛刀遂伤兽锦
　　絶禁忌篇
　　臣闻为川者决之使导为民者宣之使言以言为讳最国之患也昔姚虞能耸其徳以被四表禹戒之曰无若丹朱成王克勤其身以膺天下周公戒之曰无若王纣此两人者非不知二后睿圣之亲事也非葢君之美而不称也非邀忠之名以取髙也以为神器之重元首之尊必推之大衰乃可与言盛必惧之将亡乃可与图存故夫临层崖不测之深虽勇者知畏足九京空墟之上虽昩者知哀举危亡絶灭之世虽上圣或惧是以舜成王知苦言之可以发愤治体切而不愧也禹周公知至训之可以巩固后叶发而不疑也古者大夫规诲士传言庶人谤商旅议于市百工献艺位宁有典倚几有谏御有箴史不失书蒙不失诵近献其谋逺达其聪神明不遗而徳被天下也秦暴汉杂禁忌始兴诽谤坐诛妖言有法宣帝中兴之贤主寛饶以五帝之刻尸横都市章帝东迁之长者梁鸿以五噫之刺身窜海峤是时网目已宻而言路未榛故刘向引骊山以喻成蔡邕指七国以讽桓转移大谋多所毗益当时君上亦不拘忌为急故文帝之诏曰不敏无明久临天下朕甚自愧明帝之诏曰方今上无天子下无方伯又反支日许上章奏斯亦罪已克躬之明效故功成当世名昭万代不为谄子也且夫讳乱无益于治而诤臣为之杜口文恶有害于善而佞人得以取容始皇推一至万胡亥恶言盗贼不能救巳危之基宋明给三百年期改騧避祸不能损速颠之运由是而言则小数禁忌之不足任亦巳明矣故善君人者旷然深鉴其失忻然乐闻其过谋及藿食择于狂夫谓天命难谌则勤勤不寐以趣太平之路谓人心惟危则栗栗如陨以据大安之势不讳废兴不隠过失则天下无遗虑人臣无伏言此五帝三王所以克荷鸿名而常为称首者用此道也
　　孝治篇
