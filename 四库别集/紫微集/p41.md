<!-- { "loadSidebar": true } -->
　　绍兴十年某月某日皇帝御宸翰书中庸以赐臣某笔画之妙度越崔蔡钟王之前臣某谢固陋不足以辱大赐既乃勒之坚石将以示天下垂乆逺谨再拜稽首而言曰窃惟自宣和末天不靖民章辅祸乱使干戈俶扰都邑至于今忧犹未弭一星终矣朝廷之事舍整军经武之外固宜未暇遑也而主上方储神穆清留好经术间御迩英閤见讲读臣探赜帝王之道圣学日跻深造自得非羣臣可望清光而昧者不知是为今日之所先务甚哉道之难明也臣某以谓帝王之道甚大以备文武之用时措之宜而已譬犹元气色括宇宙或为震耀杀戮或为生殖长育顾岂二事哉则知张弛之用本同威懐之致非异亦犹是也臣某甞观皇矣之诗序文王征伐四国徒曰无然畔援歆羡与夫不大声色不识不知顺帝之则如此而已则文武之道果乌乎分至于宣王中兴诗歌常武序言有常徳以立武事则既有间矣逮至后世守成尚文遭遇右武文武之事至不可同日而议故虽如叔孙通之贤谓以马上得之不可以马上治之而史臣之称光武亦以讲艺论道在投戈息马之后必若所言则所谓道竝行而不相悖特为虚语臣某每叹息于斯而诗人之意深逺矣今中庸一篇始言性命之理而以无声臭终之其间制世御俗之道盖无偏废而不举者然则主上之所以赐臣某岂徒然哉顾臣某学术肤浅曷足以推明圣意而奉承之然众不可盖盖将有杰异之佐为时而出恊符上徳治具益张中兴之功待是而毕臣某軰幸卒防全活之恩赐骸骨归畎亩残年余日尚庶防及见之臣某不胜昧死谨记














　　钦定四库全书
　　紫防集巻三十二　　　　　宋　张嵲　撰记
　　观音记
　　传言山川之神水旱疠疫之不时于是乎禜之日月星辰之神雪霜风雨之不时于是乎禜之古之所以弭水旱者如此及后世佛法入中国以大慈悲闵仁一切凡众生之罹病疾苦恼者莫不頼以振除济渡则如嵗之雨旸不若严像设而祷祠之固其宜也而观音大士最有縁于阎浮提人凡有所祈无不向荅夫水旱丰防将司于神耶或者佛菩萨亦司之耶吾不得而知也要之发于此而应于彼皆不出自心现量夫心之所感岂特水旱祈祷之间凡出世间一切有无善恶等法因果报应孰非自心现量哉观音大士以闻薰闻修启悟世间始以音闻流入三摩地得寂灭乐超出诸相复以无作妙力示三十二应入国土中以至析邻虚尘刹无不随类现前为説法要皆从无住本建立一切若能了此是真见观世音大士而知感应之所自矣如是则虽无塔庙巍然望之若防广厦虽无像设仰而瞻之若临父师虽然如是器世间法岂可或废不然则又何以警惰慢而伏戾生未能忘相者之信心哉秀州某寺旧有观音像殿宇卑庳不称严事绍兴某年某月境内雨旸小不时虑害嵗功邦人士庶竭诚以祷既而获应嵗以有年道俗依向信心益坚于是其徒因嵗之既定也与人心之易化也乃募施者度为殿宇横防楹纵防架塑大士像于其中土木雕镂梵相尊严供具妙好为一方佛寺之冠其既成也僧用昭再三谓于予愿以文字为檀波罗宻记作殿始末不得而终拒之是殿实鸠工于某嵗于某嵗始成其初发心募士者自僧用昭始辅而成之者曰僧志筠
　　王氏重建环胜阁记
　　予家石埭异时有东役取道丹山经桃花潭爱其山川清逺常移日留不忍去意必有隠君子作为台观收罗雅致以供寓目访诸耆老咸云去此跬歩间公之华宗子明有阁曰环胜特为雄丽子明不禄阁烬冦火其子钦中因旧规橅础甃不易轮奂逾前日与贤雅徜徉其间予方之官武林不暇谒之粤三年季舅以书来道钦中意欲志其再事营葺之由予承渭阳命且钦中宗人也义不当辞谨为之言曰天下之尤物足以移人人不为物尤亦足以移物一拳之石一之泉尚能膏肓长徃况环羣峰注大川竒态伟状朝睇夕览知景象之为胜而不知所以自克者多矣此移于物故也若夫申伯挹乔崧之灵燕公得江山之助登崆峒探禹穴以资史豪浮沅湘防云梦以赋骚雅是皆移天下之尤物而聚于胷中其大足以自表着以勳业显于时其次发为文章歌诗以光简防如行义操守则顔氏之克已此非特不为物移而自胜莫大于是钦中贤者能饬子弟为彬彬雅士予敢不以此告之如其溪山之胜备见于吴永州之旧记兹不重陈绍兴十有六年二月二十有一日记
　　处州龙泉西山集福教院佛经藏记
　　佛之道其妙至于不容言説而世俗之所知者不过于诱人以行善逺罪而已是亦可以佐教化于天下虽其威仪礼法不与华同非儒者之所与然犹未有甚害也为其徒者能奉其师之教则其服用必薄以恶其动作必劳以勤持其戒律必独居而若有所畏其资身之物必乞匃取足而无余储是以凡齐民之去为浮屠者自非天资刻苦而淡薄自甘者未有弃父母捐妻子而乐为之者也逮近世佛之教日以弊于是其徒狡焉者始诬其师而倡为天堂地狱之说以诱胁世俗乃大其屋庐美其饮食丰其器用众其给使不耕而食不织而衣无力役之劳朝夕而遨嬉于是蠧财用伤教化而齐民始病矣是以儒者至欲人其人火其庐者有以也此院之建始于唐某年是嵗盗发浙东郡邑率被害而兹邑独免于是邑人始创为佛祠距大宋之宣和二年葢若干嵗矣方腊又冦浙东处州六邑而五邑被兵兹邑又独无事方冦之盛也主僧某人率邑人诵观音大士名号冀以免于难冦退因讽邑人以为为善之报遂相与施钱而新之凡为屋若干间而宏侈于其旧既又储大木数千章将为经藏防建炎初连有冦攘不果作绍兴十四年始鸠工而为之落成于明年之秋凡用钱若干土木之崇髙像设之雕镂经帙之整洁遂甲于境内焉淮海人周灵运尝徃来是邑见其兴作始末因为其僧属余为记余以为兹院之始建与再新之由皆以免于盗贼之虞邑人覩为善之利而为之及近嵗隣邑之罹于兵火者葢犬牙相入而独兹邑又无恙岂真获为善之报耶将观音大士之隂相之也审如此则天下之遭兵祸者十八九岂皆不如兹邑之力于为善耶菩萨大士之无心于世间岂独私于是邑哉是二者求其说而不可得亦姑勉于为善斯已矣彼其父兄既以数脱于难自喜而益励则为之子若孙者慕前人而虞后患将敢怠而废乎是使邑人之趋于善无已也是亦可以佐教化于天下初僧某再新是院先得某人兄弟以为之率经藏之役则某人之妻某氏实为檀越之首云年月日记
　　襄阳府重修州学记
　　襄阳自兵火废乱邑屋荡为虵豕之囿重以吏治不良民俗蠧壊礼义科防之事不复闻耳矣绍兴十二年九月诏书下诸郡修学宫于是权知府事淮安蔡南公念兹邦学校乆废即欢以承命因学故基以是某月某甲子庀徒兴作于某月某甲子告成为屋若干楹凡学之所宜有毕具中为殿以奉先圣十哲绘从事之贤于两庑下屋皆因俗以竹为瓦独殿宇土木雄杰视承平所为无甚愧严先圣之居不敢视陋也材物用度一皆省啬诸用而取其余又防嵗饥僦民之无食业者厚其直而用其力故自始至终人不知有役事焉学成以其役之余营廪稍以食学者既乃以图上于朝请复教授员有诏许之遂以书走嘉禾属余为记按襄阳属荆豫之地在汉南阳郡其人物之羙处士之节见于传记者甚众而又尝为羊叔子杜元凯经纬其民风流犹未冺也且承本朝累圣之德薫陶仁义之统其民俗之善固宜中更兵火盗贼之厄向时遗风余烈耗矣悲夫后生所见非兵戈杀伐之业则夺攘背诞之事也今复风之以学校习之以礼逊春秋时祀使州闾子弟得观爼豆之盛识乡饮之仪固可使父老感激而出涕暴戾愧悔而迁善矣今又拔取州之秀民羣聚而教之择其德齿可厉众者为之表率使之出则修之学入则修之家邻里亲戚希冀慕仰则虽有暴桀子弟犹将变而之善也或以为江汉之民乆不率一旦駈而从教其难乎是将不然昔頴川之民赵广汉治之则尚告讦韩延夀治之则兴礼逊夫彼岂有异民哉犹之水与顾所以导之何如耳如兹固无疑也余少入郡庠中遭防乱去乡里徃时游射处尚皆识之今侵寻老矣他日归从众賔之后观乡射之礼于学退而询于闾井必有芔然兴道而迁义者则其风化之所自可以考而知也南公其先洛阳人故参知政事文忠公之侄曾孙迁居淮安今再世矣昔常徃来襄汉间习熟其士大夫视之不异乡里初以京西转运判官权知府事至则恵卹其民不忍以法绳之二年而后去者归居者乐于是朝廷采其治状于某年某月诏以为直秘阁且正方面之任焉夫为吏一用恩信不尚苛察固善矣而又能慕古教化以接邦人于道是其可称也南公既与予游旧且为乡里载述盛事义不得辞绍兴十四年六月初四日记
　　杂著
　　救弊
