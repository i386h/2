<!-- { "loadSidebar": true } -->
　　古者上求辰次下立正端视北陆以为纳层冰而命官次可瞻既乗隂于穷谷舆人毕入方用牡于司寒兹乃顺天之经降邦之命使隂不得闭而成眚阳不得越而为病是用测日所在居冰方盛一之日气方烈烈乃俟颛顼之躔二之日凿焉冲冲遂举凌人之政观夫顺考旧典申严有司彼日之道在虚之维有史氏以戾止有虞人而致之乃曰藏乎以道今也其时爱景方融霜有至坚之象隆冬聿暮狐无可听之疑然后积水并营穷山异伐丘聚乡县玉堆城阙投冶鉴以彩凝射清壶而光发动而合礼当吕纪之小寒居不逾时本邠诗之七月向若官失其业君怠于常嵗日既易川池弗藏时则有凄风苦雨时则有厉雹灾霜人谁御之物荐臻于疵疠咎常燠若天取谪于隂阳我是以利不素愆事因微着歩晷歴以潜测厉严凝而豫虑六龙囘薄仰观象以告期九泽腹坚悉送官而待御噫防授惟日毕赋者冰二端以协百度其凝用能俟朝觌而惟谨逮火出以同升献羔羊而始开庙祧云荐祓桃弧而后赐禄位其承宜乎左氏直书申丰善述示后代之成宪着先王之要术日之至兮冰之藏敢告凌隂之室
　　去邪勿疑赋【明后之政除恶无惑】
　　邪惟害政令贵必行嘉讨恶之无惑示为君之至明堲谗说以并除志无留断放憸人之甚速奸不容生事表前经功归哲后将欲杜乃多僻用以垂于永乆以谓拒衺说者本乎义胜莹疑心者絶乎肤受果于除慝戚施之计何从利在绳愆犹豫之心奚有朕志先定尔无我欺窜庸违而一尽荡惶惑以无遗非由不早辨也但见削而投之锐拨乱之圣功宁烦顾虑决擒凶之治典岂俟沈思盖由邪不可与守邦疑不可与承命故我总擥众议裁成庶政不终日以明罚靡逾时而出令所以四凶并殛彰大舜之重华七日必诛表宣尼之至圣则知邪不必大去之于初疑不以细察之在予繇君虑之昭若乃国经之晏如邦宪必加贵干将之立断佞言必逺防蔓草之难除况乎决惟智君存乎主略懦者不事戒乎纷若两端之虑傥起三至之言必作众方共弃何伤速即之刑事茍有猜将致不悛之恶又安得恢明治本巩固洪图絶邪道于彼有俾疑情于我无禁伪防奸讵稽迟于天罚去贪攻昧敢犹豫于灵诛宜乎绵代垂言方来作式示必信于奸宄讵致疑于典则然后不仁远而至道昌抚安万国
　　与人不求备赋【君使臣下无责其备】
　　才不求备职惟有分伊专任之临下俾竭诚而事君人各有能敢十全而责实臣无虚受但一善以图勲古有辟王善于任使精较民极稽参国纪以谓性既万变道非一揆或工大而拙小或乐成而惮始故我差以物序合之天理事无俱得异全能于圣人功靡两求殊不噐于君子徒观其外尽羣虑中经大伦登于朝则求文徳之士扞于国则求武功之臣过不掩善言无废人尺有短而寸有长迭期就效韦自寛而自急各俾修身且夫百行至难一人至寡茍取尽美必御下昨之非也未易轻弃今之是也胡能遂舍所以由于扞难但论绩于受戈裨谌经邦岂责成于谋野岂不以能否并列功惟万殊贤佞异禀理非一途犹夫良匠度才长短随其制巧冶造器大小尽其模然后用物不失遗材则无易治颍阳可騐薛宣之教优为魏老足明公绰之徒如是则何往不臧惟变所适材不吾过官胡尔责岂徒列于训典乃备存于方防只轮甚耻穆公忘一眚之微冠玉非贤汉后收六竒之画噫内不兼外尊无预卑傥上紊于天秩曷俯经于国彛用实咸若功将总其圣在孔门尚四科而辩论明于舜典犹九徳以畴咨宜乎古训腾文先王着义览万国之共理岂一夫之必备傥推用人之心可研天下之志
　　十二管还相为宫赋【宫则时主相继而王】
　　十二之管还相为宫自函三而资始播吹万以无穷协杓建于斗纲互分正位应雌雄于凤律狎至成功尚矣圣言渊乎太极包二气以赜隐参五行而垂则气物相荡盈虚并得迭处迭去忽微由是靡差一往一来休王从而可测懿其自律召吕犹尊及卑气逐候至隂随月移天不能以道爱日不能以气欺隔八数以廻旋来皆有次定三分而损益动各乗时且夫管寓其形宫谓之主我当其防则众音不得不集彼据其正则羣伦不得不辅盖以下括人纪上分天部阳唱九而隂唱六密极毫厘吕生子而律娶妻应如规矩岂不以二仪之气顺之则为祥三辰之序差之则降殃故我转五音而并劭如四序之旋相遂使春不愆暖秋无迭凉本自黄钟始同功而异位终于南吕递舍短以从长故得均校盈虚宣精启闭本本无失生生相继彼既旧而此新吾将崇而尔替风由气发六十数而成声月以辰同三百旬而作嵗美夫一动一静或煦或吹得之者空积咸若失之者惨舒远而亦犹三统体元惟纪正于升降六章凝采互为质以彰施宜乎万寳该成一气洪畅显厥应而有防当其时而自王故吾于宫律之间见天人之情状
　　大信不约赋【诚着天下无取于约】
　　信惟去伪之道约乃未孚之名既外尽于末节俾中含于至诚化自不言表圣人之执契众将来助非君子之屡盟原其至治有开羣生在御五教既备百志中处乃谓信者本也本立则道化可行约者末也末成则伪端益着故我悉荡偷薄专求明恕同底于道讵屑屑于至期不戒以孚岂孜孜于豫虑何则信出于我感物而能宣约徇于彼致疑而易愆在显猷而祗若胡约请以纷然得不逺取诸物仰观乎天万彚生成本宜符于气三辰盈昃孰邀防于经躔薫然太和纳以纯嘏盖明亮而格物匪誓言而接下武有不期之伐功乃告成蒲称胥命之辞违之葢寡勿谓信之小行而永孚勿谓约之至久而必渝譬夫道之深反见其不器徳之盛乃谓之若愚理自吾有诈将尔无明允克敦令未行而已应笃诚斯至祥不召而先符亦犹神无言而四时行海不争而羣流聚况夫君唱臣和圣作物覩由衷之教鬰兴久要之文何取郑交质而无益足验离心周作誓而始疑终御侮曷若化行輗軏功被豚鱼俾大猷之广矣宁宿诺以依于发乎身而加乎民克昭上德推其心而置其腹讵载盟书宜乎大礼攸称明君卒度体天地之覆焘总邦家之兴作茍允执以存诚亦何劳而用约
　　祭如在赋【躬主明祭如彼神在】
　　祭惟首义礼乃愼终念奉先而励翼必如在以钦崇肃荐尊彛怳先灵之可接祗陈边豆讶謦欬以潜通用能敦至孝于前牒贯纯诚于厥躬者也作训其谁闻诸宣父稽明祀之备物欲致恭而为主谓夫祭则惟尔有神谓乎在则莫予敢悔相其志意但见懔然如生俨乃衣冠孰云无念尔祖盖以自迩推远居幽逹明彼耿黙以无朕此吉蠲而有成奠献弥勤若奉杳防之信斋庄愈笃如闻叹息之声且夫物之感者莫盛于神礼之修者莫大乎祭所以交乎不测之用立乃惟馨之制思所乐而思所嗜寅命有加于此乎而于彼乎精衷益励则知祭烦则数祭怠则疏故我严祀事以颙若遵时思而穆如奉鬯而前望若有求之际洁粢以进僾同将见之初若然则故能立教哲人垂谋翼子苾芬之至如彼济漆之容若此其用足见其征可拟类谋事而就祖必取致诚譬入虚而有人宁忘率履异夫祭之垂范也节之以礼在之告防也先诚其身念酢侑而咸举若音容之不泯允谓孝子能享至诚感神亦犹事亡如存显周文之永锡【阙】
　　为君难赋【天下之大王道非易】
　　于铄元后尊临普天将图难而自戒宜克已以为先守则至艰虑极置危之器行非孔易居深若陨之渊稽夫万有实繁一人盖寡巍然居上岌然御下傥内怠于兢愼必外彰于满假循是要道兹为难者侧身修徳答爱戴于黎民积行累功念勤劳于宗社斯盖忧以启圣治无忘危务谨戒以钦若敢安怀而守之尧不糁而舜不羶方隆国本汤为牺而稷为稼始定皇基是则此谓之难以兆民之吾赖彼谓之易以尔躬之弥泰民赖者允定圣躬躬泰者必悼后害言之惟讱我则出令不私人未易知我则进贤为大亦犹防近者可以虑逺诫弱者可以御强必在祗畏一徳勤劳万方惧乎灾而灾息敦厥化而化光所以夏禹克难训黎民之乂徳周公无逸诫孺子之将王是则知罚之难者罪不繁知赏之难者功可考圣人惮之则克此永世叔叶易之故失乎大寳小心翼翼敢轻视于万几思日孜孜冀力行于至道况夫天命弗僣道心惟微伊前监之有作诫后图之习非七月陈王业之风由兹可见一言示兴邦之道于此其几宜乎寳业阜安皇威翔被昧者谓我不遑启处知者谓我靖恭尔位非深识乎险艰曷驯致乎简易
　　乗石赋【名器无小因礼为重】
　　物有因君而重礼非以陋而轻伟介石之致用由乗车而正名盘姿堂陛之间始空国歩踞重和銮之地遂启干行愚尝眇觌古经深探圣意考上礼之云展总羣伦而咸萃求有大而必给体有微而莫弃斯石也所以贱而获举彼乗也所以待而后备惟进退不失其正仰奉帝仪非左右先为之容自参国器有方不毁匪徳而隅既出类于瓦砾敢较珍于瑾瑜履也非患凭焉则无本匠石之载磨发于穹谷保诗人之不转迩及丹涂观夫触之孔坚荣如増皎常抱璞以在下罔自他而饬表厥容自扁既接之于至尊其履不疑故重之于虽小及夫庙朝有事采物毕陈大辂俨而竢驾华旒粲而承辰尔乃诏隶仆以进御对皇居而肃振洗以示防肆夏爰回于歩玉蹈而升驾属车遂泛于清尘可谓勤王而后贵执礼而相因彼击而拊者乐律所谐嘉而肺者民情攸启各着邦典皆参治体然未若屹如帝所迈投水以效忠密尔车前类补天而赞礼不如是追琢何取平防罔施贱目弗尚多碈见遗谅以延帝晖之戾止辅国章之袆而简在王庭实奉时行之典始于足下居呈不磷之姿异夫元后有求攸司是奉竦彼寅畏格其防巩故曰舍我兮履之卑保我兮用可重者也
　　黄钟为律本赋【阳气之琯声律兹始】
　　中之色莫盛于黄钟之气孰尊于阳本生律以类物爰配辰而奠方一以函三肇无形于子午九而唱六列有象于宫商兹乃研化之先索和之贵寓乃气数强其称谓遡寸管以在下衍大声而不既推而上据万物之始基左而旋孕四时之茂气作者其谁伶伦是司裁筠均厚听凤雄雌尔乃制其形取长之最者比其度皆可以生之我作尔信尔无我欺以八风而风应以呼六气而气期乗二除三由忖该而有得上生益一咸按厯以前知然后效隂阳惨舒参日月盈满以定权衡轻重以均律度长短先靡益疾后无加缓谅由应干而位初九处乎太隂全寸而黜余分异乎众管且其黄君也化得君而明钟种也物待种而生其统天极尊之号厥位子孰先之明用能包五六以作合无忽微而应声亦由至道开先万物之区遂判太极资始两仪之象斯成若乃八音有文六同命律二十五之数十二宫之实虽动而徐生皆我之自出数不敢紊之于首神不敢藏之于密异爻得应见林钟生子之辰同位均尊着姑洗娶妻之日噫推歴于彼统气在兹一寒一暑或喣或吹本本资于眇忽生生着于云为候气扬灰冠地至而首出旋宫统月倚天数以无遗异夫算命攸先正声有始尊同心一统之用助宣气旅阳之美谅非轩辕氏之圣功畴能及此
　　诫覆车赋【前辙之覆来者为诫】
