<!-- { "loadSidebar": true } -->
　　臣近具奏陈乞归田里今月五日恭奉一日诏书谕臣毋以丏闲之数遂忘必葺之功所请宜不允臣祗奉明纶感深愚悃伏念臣实以共二之罔功非敢以数而取辱盖由今夏屡有控祈俾俟防冬听其善去由中及外乃所共闻兹幸当敛戍之期故敢上归田之请今者伏读圣诏有曰姑迟其归为尔熟虑臣有以仰见陛下鍳其愚而许其防矣臣恭揣睿衷特以审于择代尚关圣虑臣窃惟兵寄虽重岂患乏人时望所推皆可胜任盖自顷改而后已屡传易阃之谋边头流闻侧耳属望臣智已竭而留之无补气已堕而作之不兴及今勿图恐后难继比剽闻于庙论欲公举于帅材虽微臣非所当言而私情不能自隐臣伏见沿江制置使臣以夫乃士之望以儒知兵自镇江堧已熟淮事湖广总领臣似道才猷素着精力方强久在上流偹诸外御淮东总领臣埜清修而博雅晓畅而淑均总赋亦既逾年洞知兵畧沿江制置副使臣岳敏足以应变厚足以镇浮徃年遍更淮节尝摄帅职此四人者其威望才识实当今之所归重倘取其一以为臣代何所不可又闻廷绅建议多欲以合阃为请者若维扬用武帅亦如合淝则有二人焉马帅臣文徳才气无双为敌人之所詟服歩帅臣福沈毅谟宻有牧人御众之才付之一靣允合众论目前冬防已毕春哨尚逺乘此须暇亟为更张此实不可失之时陛下若尚迟之缓臣之归所不足计而规模未能作新议论不能归一终恐有悮国事上劳圣懐此臣之所深忧不容已于再凟也伏望睿慈下臣此疏宣谕大臣速择臣代以新边阃以寛顾忧臣得归伏衡茅免玷鈇钺耕凿不忘帝力岂胜感幸
　　特荐陈通判等二十员奏
　　臣共二淮边涓埃无补见具奉祠归里之请未忘荐贤报国之忠即其周旋事任之间得于尝试挤掇之熟其有以为公朝之所识别本司之所荐辟不敢复赘乃若懐珪璋而滞边琐抱杞梓而困泥涂者盖得二十人焉格于限员未遑尽举恐遗实用敢以名闻窃见宣教郎通判泰州军州事陈力修以经术饬吏以直道事人议论不凡器识宏逺从事郎充淮西江东总领军马钱粮所干辨公事陈应先学造前修而益力文为后进之所宗退然一儒不竞于物是二人者望实素孚宜偹舘学之选通直郎通判淮安州军州事李仲鳌军旅之事生长见闻通敏之才阅歴详熟文林郎充浙西两淮发运使司干办公事镇江府分司陈梦炎闽士之平实见诸飞挽有治剧才文林郎差充淮西转运司提辖催促纲运物斛官孙具防淮士之翘英采诸条陈有事功志是三人者佐藩条办漕事干畧俱优足任边方繁重之寄廸功郎淮东提举司干办公事林月卿赞画台幙以肃给闻从事郎佥书招信军判官防公事孙肤佐理边城以公勤着廸功郎庐州舒城县主簿章公权议论表伟时贤多以大科期之今读其文而信鸾栖枳棘人所共叹廸功郎濠州州学教授邓益悃愊无华辞藻绚丽从事郎滁州州学教授孙子秀刻意问学操履端方廸功郎泰州州学教授林迁经明行修甚宜厥官从事郎通州州学教授费弇决科稽古克世其家若乃气节之克自植立言论之不为激随俱能以风猷相尚则廸功郎高邮军高邮县主簿余鳌文材俱懿学政兼优明清谨于三尺惠爱洽于一同则廸功郎高邮军司法军周福孙从事郎眞州扬子县令茅弇其人也律己以严莅事以敏谳狱以恕则从事郎眞州军事判官赵泜夫文林郎扬州司法叅军林子防从事郎泰州司理叅军李实从政郎高邮军录事叅军赵希炤其人也此十五人者虽才行各有不同而器能皆适于用夫广厦集众材而成菁莪自微草而育如防睿慈悉赐甄录随材器使必有可观须至奏闻者
　　淳祐丙午正旦日蚀应诏奏
　　臣一介菲材四年分阃已试罔效当去尚留日惧疎虞仰负隆委顷以冬防幸毕尝于至后一日即上请代之奏恭防诏防未赐俞允遂于十二月六日再陈愚悃僭进时材妄揣宸聪昭鍳必可其奏退而广藁俟命今复逾月矣星移物换岁序且更天高听遥化工莫测臣惴惴朝夕不遑宁处俯揆蝼蚁之分宜待鈇钺之诛岂应荐犯不韪有所祈叩臣伏读邸文恭诵奎画仰惟陛下以元正日蚀方下求言之诏许中外臣子指陈得失消复咎眚臣有以见陛下钦承天戒图惟治功开不讳之门来忠直之吿臣之求退适际斯时其敢不昧死以请臣拜手窃观祖宗盛时康定庚辰正旦日蚀是岁元昊冦边犯延州围寨门安逺诸塞诸将畏避莫敢出朝廷忧之二月遂令韩琦安抚陜西寻命琦及范仲淹为经畧招讨之副未几再命仲淹兼知延州于是贼始惧而不敢犯攷之于此则是先朝用韩范代范雍经理西事实在此岁臣又观皇祐己丑正旦亦有日蚀之异是年北敌聚兵近塞诏近臣陈偹边策叶清臣一疏亦及方靣帅领之材以为不患无人患不能用因举孙沔狄青诸臣其岁九月侬蛮始犯邕异时卒赖青沔等力以平岭南又攷之于此则是先朝因天象以谨边偹图帅材尤以是为重也所以有康定皇祐戒惧之实徳遂以成庆歴嘉祐太平之极功实为陛下今日家法然则今日之事其所当为者固不一以臣职思其忧则莫切于守边莫急于易帅明矣臣自去夏以来防睿防勉留盖数日以俟冬晩乘此边隙之暇谓可得代兹春令颁矣若更张之议稍迟月日青草又生戎马复入臣智虑已殚竭精采已摧靡事防无极利害多端恐不能制此勍冦徒误国事诛窜何补用敢仰稽故实载沥悃悰期以副陛下应天保邦之实意非但为臣区区之私而已伏望睿慈特赐宸断宣谕大臣检防前请趂此春冦未动早易阃寄将臣放归田里庻几天心感格敌人震慑于以寛宵旰之顾忧复祖宗之盛治实在斯举天下幸甚
　　谢御笔令饬战御等事奏
　　臣今月九日亥时恭准御前金字牌递到御寳实封降下御札一道为并建二相令臣尽心职分益饬战御之偹等事臣拜手稽首庄诵奎文恭惟陛下断自皇明登庸夹辅一新国柄肆惬舆情中外臣子耸听涣号孰不洗心涤志以承休徳陛下俯怜疆吏上轸宸衷虑脉络之不通敷心腹而诞告丁宁戒饬深切着明臣遥瞻咫尺之威熟复再三之训如饬偹待敌遣间觇情是皆微臣职分之当然岂敢一日念虑之弗至惟上之使下如身之运臂指而君之命相乃国之有股肱事合具陈情焉敢隐至于彼此朴实之戒臣迭叨繁使惕若帝临一语或欺十目所覩矧聿新于综核当寅奉以周旋伏准睿防令臣转示王鉴吕文徳已于今月十日即驰专介恭传圣训俾悉体承共济事功仍令径自囘奏外惟是臣猥兼两阃已阅三冬每懐负乘之羞不堪牧御之任昨伸祠请累凟渊聪幸封守之无虞皆皇灵之逺畅但以戎情叵测边谍多端事防无穷兵力有限止如丰寿戍卒更迭为急涡五舟师增益未能乘春涨之生办岁餫之计泗濵之罅漏方葺射阳之绵亘难防农垦多荒军贫益甚姑举大畧尚艰后图非仰借于庙谟必难逃于阃责藩篱常宻堂奥则安凡此有切于事机未免嗣尘于睿听敢祈日月之临照终赐天地之生全誓竭糜捐庻图报塞
　　谢御笔戒谕兵将等事奏
　　臣今月二十八日戌时恭准御前金字牌递到御寳实封降下御札一道戒谕臣以秋风尚高敌情叵测必厉兵秣马训将练卒精料事宜坚立规画叶帅守戒将士以副责望等事臣遥望天阙祗拜恩纶诵圣训之丁宁仰神谟之宏逺顾臣职分守国封疆方当饬偹于秋冬惟恐勤忧于宵旰凡关军实敢不豫图粮糗皆有一年之支兵戍足为各城之守薪蒭器械悉皆偹具规模布置颇胜于常苐惟谍报之所传皆谓敌谋之大举既添生敌益起汉军或言欲围濠梁困寿春或言欲窥维扬哨江上近闻探骑已闯淮垠决在旬月之间即有风尘之警臣谨已布宣上意徧训边臣俾知信赏必罸之甚严相与戮力同心而共济务图勦截勿纵跳梁兹当淮流尚泛天气犹炎所虑江濵久旱水险难恃盖实繁于生齿已久启于戎心将为迁徙防遏之谋复恐仓卒疎虞之患外是则江陲方息守将多灾虽临事以应酬始随才而委任倐然骤易未甚更尝臣之所忧盖在于此臣钦奉效忠之戒敢懐玩习之私仰凭九庙之灵俯厉三军之士力摧敌魄期振国威但兵家之事防无常而微臣之伎俩已尽外益藩篱之卫内虞根本之虚大惧旷瘝上辜简防伏望陛下曲埀天覆逺念风寒以时多艰大为方畧倘臣弗逮不贷诛夷誓竭糜捐以思报効
　　乞区处修浚泗州西城奏
　　臣猥以菲材兼阃两道连年遵承庙算葺理边防比之往时所在稍宻修泰复寿劳役偹殚去冬冦退之余深欲与将士休息以竢引退泗城之役臣非敢创有申陈缘在十一月初旬尝得两枢参书翰令臣商确修浚条具来上边臣不敢违戾又适招泗守臣赵邦永鲍义等条画申到乞加修浚臣因念去秋敌欲窥泗虑不可守上下已有欲弃之意将士皆谓泗若一失招必受困不可不乘此稍暇亟为修葺是时歩帅王福实在维扬力谓泗城不守则淮西三郡咽喉中断非但招信可忧也臣上奉庙谟下采众论于是方敢以招泗条具文状申取朝命继准宻劄从申行下差调役兵科拨钱米令本司措置臣职在疆埸义当必葺用是不敢辞难非欲邀功生事以求固位也中间适値岁晚雨雪未睹厥成又以所委官规模不同广狭各异几成激作倍费区处方于正月中旬选委夏臯往摄郡事任责经理已节次具申朝廷乞赐敷奏外近据夏臯申东城濠河约后月初可毕所有西城濠河则臣先来已下泗州未可轻动盖缘泗自数年两城俱废弗葺往时守者不为守计去年因见寿困将士方为泗忧今本司虽奉上命连月措置安知傍观之士无议其后者边头一般局靣各于各法言人人殊主修之者固为一劳永逸之规主弗修者未必不为偹多力分之虑而况东西两垒有谓不可偏废有谓不必尽修有谓两城修与弃其功等议论盖不一大抵添一城则有一城之责有一城之偹兵力器械非相称不可今若东城既毕西城接续兴役趂此了辨固是一事惟恐将来工役既就事力不及不修固不以为是既修又或以为非徒费前功反滋异议窃见泗州两城共十三里东城亦自周围七里本司今办东城濠河之后其西城工役未敢接续开浚近已具申朝廷或令少缓俟裁处未准囘降臣虽已丏祠见此俟命缘系首尾所合奏闻伏祈圣慈谕大臣详酌利害区处定论下本司遵守施行
　　奏寿城赏
