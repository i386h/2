<!-- { "loadSidebar": true } -->









　　钦定四库全书
　　后乐集巻四　　　　　　　宋　卫泾　撰内制
　　丘崈辞免端明殿学士侍读依旧江淮宣抚使再除签书枢密院事督视江淮军马不允诏
　　勑具悉朕惟烈祖之朝旧德夙望今焉几人而卿魁垒耆艾为国夀隽岿然独存岂天将啓我家中兴之业畱以遗朕意有在耶矧如才畧之雄足以当重任威名之着足以成大功近者有事中原将指非人轻信妄动是用辍卿筦钥之寄尽防江淮之师而志念深长综理详密按屯饬备厥绩用茂属邉烽之多警在忧顾以未寛爰晋陟于机廷仍肇开于督府信任专则呼吸惟意风采振则观听益新高皇遗平城之忧朕非获已武侯追先帝之遇兹廼其时注倚方隆劳谦宜畧所辞宜不允薛叔似为枣阳神马坡兵败乞行遣不允诏
　　勑具悉卿以言论风防受知烈祖为时名儒图囬经济之业夙所抱负辍繇近列徃抚成师受任以来亦既累月凡所规画当巳素定比颁命数增重事权北骑窥窬指授诸将摧锋挫敌今其时矣上章引咎岂朕所闻矧事几戒毫厘之差利害存呼吸之顷元戎一动众心易揺选命饷臣就为卿副合谋幷智力控上流勉思报国之忠勿徇洁身之计无罪可待所请宜不允
　　程松乞待罪不允诏
　　勑具悉朕惟西蜀邈在万里之外未尝一念或忘于中矧时多虞谋帅尤重卿枢机夙望柱石全材比烦制阃之行就畀宣威之任惟文武兼资之有素故安危注意之靡殊属北骑之犯邉致师徒之失律载披来奏良恻予怀虽长虑逺谋备述修攘之序然折冲厌难允资帷幄之筹兵将惰骄当裁之以法财力虚匮姑济之以权卿固得以便宜朕弗从于中御亟展图囬之畧迄成耆定之功庶不负于深知亦有辞于永世上章引咎非所欲闻无罪可待所请宜不允
　　程松乞祠禄不允诏
　　勑具悉朕顾瞻巴蜀在天一隅控制秦闗绵地千里方时无事谋帅孔艰矧今多虞择才岂易以卿资兼文武识达经权昔尝参筦于斗枢兹命宣威于井络发踪指示允嘉辟国之谋厌难销盟显著折冲之畧政徯勲名之究式观忠孝之全廼繇念亲遽欲谂疾夫王尊叱驭岂以家辞羊祜在军何妨卧防中道而画匪朕所期所请宜不允
　　张岩辞免督视江淮军马不允诏
　　勑具悉捷书屡奏敌众潜奔情伪叵量事几贵审虽权宜之可用念国体之当全卿望冠廷绅任颛枢筦料敌之智临事之勇威足以行号令明足以公赏罚朕固知之熟矣爰因宥密之地徃提总督之权朕非务于佳兵卿具将于隆指揆万全之长策成七德之隽功其在此行毋庸多逊所辞宜不允
　　宇文绍节辞免兼同修国史兼实録院同修撰不允诏
　　勑具悉朕惟信史之传将垂永世之法虽廼图囘于多事不忘敷述于先猷必得鸿儒徃资润色卿学辏阃奥识洞几微世参弼近之聨居称文献之美矧编摩之维旧俾论譔以是宜兹峻陟于中台爰兼华于直笔式符妙选其畧谦辞所辞宜不允
　　四川宣抚使知成都府杨辅辞免不允诏
　　勑具悉朕惟妖孽就诛西陲甫定思得重臣以抚绥之念非声实素着无以鎭压羣动非识度寛明无以幷合众谋以卿德懋材全望高诸老故就分阃之寄申以宣威之命朕又念贤者在朝何忧外郡之治直谏居内足寝淮南之谋是用蔽之佥言趣其来觐属方侧席以竚辰犹兹览来章尚形谦避何也命召而不俟驾宜勉忠诚木彊而可折冲冀收儒效所辞宜不允
　　安丙辞免转中大夫端明殿学士知兴州充利州西路安抚使兼四川宣抚副使不允诏
　　勑具悉报非常之功者当隆于宠数抚新定之俗者难徇于彛章卿力奋精忠手锄元恶易危为安而在谭笑固智畧之无前辍作倾耳以听风声谅人情之驩动乘众心之共愤复故壤以如携露布朝闻褒纶夕下陞华书殿眎秩政涂岂惟彰体貎之优崇盖亟借威名之静镇胡为剡牍尚尔控辞夫成功不矜已嘉任重之器先事而虑勿忘善后之图副予眷倚之深昭尔勲庸之茂所辞宜不允
　　安丙再辞免端明殿学士中大夫知沔州充利州西路安抚使兼四川宣抚使不允诏
　　勑具悉朕惟定功行封以不逾时为贵任重致逺以能镇物为先卿夙负竒才适遭多故率熊罴不二之士殄鲸鲵必戮之凶挺然忠诚皎若霜日谈笑复秦闗之险从容奠坤壤之安爰稽盟府之藏亟举司勲之典坐阅一时之久犹勤再命之恭夫视秩政涂朕既亲以心膂宣威阃外朕方寄以股肱宜思体貎之隆勿存形迹之间亟祗茂渥益展壮犹所辞宜不允不得再有陈请
　　杨辅乞还田里不允诏
　　勑具悉朕惟国家平时储养贤望正为一旦缓急之备卿高风立懦厚德鎭浮践敭三朝华皓一节留以遗朕殆不偶然廼者孽臣敢图不轨四隣震动西土绎骚惟卿截然中居倡率诸道词气慷慨意度安闲诞扬先声与被密诏果凶渠之克殄迄井络之载宁砥柱之屹中流昔固嘉于素守疾风之知劲草今愈谅于纯诚俾宣外阃之威全防坤维之重封圻畧定尤借抚绥岂徒寛西顾之忧抑俯徇蜀人之意抗章勇退非朕乐闻所请宜不允
　　太皇太后遗诰
　　夀成恵圣慈祐太皇太后诰内外文武臣寮等予猥以菲薄俪极阜陵获执妇道以事高庙久承宪圣慈烈之明训亲见圣子神孙之相授飨东朝之奉垂二十年皇帝遹绳祖武仁孝弥昭属者就安内庭昏定晨省率礼无阙頼天眷顾基祚方隆嘉与海内共底丕平永飨至养而春秋逾迈疾疢乘衰皇帝衣不解带忧形于色祷祈医疗罔不疚怀定命有终莫施人力予年登七袠母仪三朝深明夜旦之常尚何死生之憾皇帝宜念宗庙之重勿过哀伤更頼二三大臣共为寛释皇帝成服三日听政防纪以日易月一依旧制行在文武臣寮十三日而除百官入临随地之宜诸道州府长吏以下三日释服军民不用缟素沿邉不得举哀释服之后勿禁作乐嫁娶应营奉等费并以夀慈宫钱物支给陵寝制度务从俭省毋事烦劳余依宪圣慈烈皇后故事施行故兹遗诰想宜知悉
　　拟不俦建节袭封嗣濮王制
　　朕承诒燕之谋嗣延鸿之绪有怀英祖实基庆于濮园爰暨熙宁俶疏封于王社眷言族老卓冠宗盟稽世袭之闳规峻戎昭之异数诞敭制綍亶告廷绅具官某属近而行尊身端而行饬出神明之冑小九宗五正之传被儒雅之风躬两献二南之懿典刑前哲领袖洪支虽当武公耄耋之年居靡忘于箴儆常持老子止足之计动每戒于满盈人知信厚之可师世谓康宁之未艾尚缀廉车之秩久从间馆之游朕惟源之深者流必长施之丰者报亦厚歴考安懿百年之泽实开我家万代之祥币玉牲牷奉寝庙四时之祭山川土宇恢鄄城千里之疆尔惟闻孙旧有令望宜踵承祧之典聿循赐履之彛盭绶垂金贲苴茅之物采骍旌导节新授钺之威仪申衍户租陪输井赋以固维城之势以侈前宁之休于戱周尊同姓之盟以为之长汉列二等之爵其大者王惟忠孝可以踵令猷惟谦恭可以永终誉祗承茂命益介夀祺可
　　宇文绍节辞免兵部尚书不允诏
　　勑具悉古者六官之长皆取民誉盖欲敭歴事任经营四方使其名实孚于外而后选用重于朝朕以此意待士夫至不薄也卿学辏阃奥才裕经纶体国忧时蚤登禁列榦方尽瘁时号良翰久烦牧御之筹载锡召还之节惟武部廼司戎之职尚书为纳言之官在平时不轻畀人矧多事尤当遴择其勉副艰难之寄毋过形谦挹之辞所辞宜不允
　　宇文绍节辞免华文阁直学士知江陵府兼权宣抚使不允诏
　　勑具悉昔在先朝若琦仲淹经理西事或受任以出或毅然请行盖大臣以身许国罔间中外然践敭既乆望实益孚华夏耸闻其风采卒皆为名宰辅朕观祖宗用人于是有攷焉卿忠孝自其家传材学周于世用比年以来入从出藩其帅合肥则备御修饬其镇京口则兵民奠安嘉乃茂庸召寘迩列荆襄择牧复命建牙厥今邉祲虽销而内治方急寛朕忧顾非卿谁可任者宠陞邃职承摄宣威卿其勿惮独任朕属任之意益厚矣亟祗成涣丕究逺图所辞宜不允
　　宇文绍节辞免侍读依旧华文阁学士宣抚使兼知江陵府不允诏
　　勑具悉近臣体国固不以宠利为心公朝用人亦贵乎名位之称卿智畧辐辏忠节家传属当多事之秋屡懋榦方之绩荆襄重鎭呉蜀要冲盖尝畀卿以帅阃任宣威之寄矣朕念西冦甫殄北敌更盛外御内修此时为急非擢正使领无以鎭抚邉徼非兼华帝幙无以昭示宠光成命既颁师虞允穆黾勉图报乃卿职分谦引抗辞匪朕所望也亟祗涣渥毋惮暑行所辞宜不允赵淳辞免殿前司副都指挥使不允诏
　　勑具悉朕至公御下劝赏眡功矧方邉垒之未平尤借岩除而居重卿性资忠义智畧沈雄总禁旅于上游陟使端于制阃属防戎之侵轶励将士以扞防讫保坚城不假外援肆畴伟绩擢贰中权实允叶于众心奚尚烦于免牍夫出则任以方虎入则以为爪牙朕所倚毘又岂特密防凝严而巳折冲制胜将有頼焉报称是图防谦宜畧所辞宜不允
　　赵淳辞免特转承宣使不允诏
　　勑具悉朕惟将帅因事乃见其材朝廷眡功而为之报苟无以彰却敌安邉之绩将何以励忘身徇国之臣卿夙着威名独当忧顾扞坚城于十日之乆摧强敌于百战之余皆而方畧之竒保我金汤之固肆颁茂渥用劝精忠峻陞畱务之班増竦辕门之望夫赏寜从厚朕固知臣下之勤劳然安不忘危尔宜念功名之终始毋庸多巽益展壮犹所辞宜不允
　　丘崈乞守本官致仕不允诏
　　勑具悉祖宗之时贵德尚齿凡股肱之旧年至而不得谢或承顾问或备谘访皆足以表仪中外而诸老大臣虽身处佚休廼心罔不在王室初未尝以脱遗轩冕为高君臣之间谊斯两尽朕心慕焉卿出际三朝望隆百辟起从珍馆作镇留都擢贰几廷肇开督府茂着筹邉之绩尤深体国之诚比以闵劳少安闲燕卿固何心于出处朕亦靡替于眷思胡为剡牍之闻遽上挂冠之请惟今耆哲如卿几人其悉至怀毋徇雅志所请宜不允张岩辞免资政殿大学士知福州不允诏
　　勑具悉朕隆体貎之恩谨股肱之任故于大臣之去就毎务曲全其始终卿夙韬经济之才再秉枢机之柄比开幙府出领元戎夫总督之任固不专于议和然狂狡之敌殆亦难于逆诈俾还位着尚頼帷筹洊览奏封力祈引避爰冠班于规殿仍分阃于全闽朕于进退之际可谓有礼矣寛我南顾勉尔民庸又以疾辞非所喻也所辞宜不允
　　张岩再辞免资政殿大学士知福州不允诏
　　勑具悉厌二府之劳巳从所欲宣四方之力盍勉汝为卿蚤被简知徧仪丞弼政頼折冲之畧遽腾引去之章秘殿隆名恩实均于迩列全闽便郡职固异于临邉为尔相攸殆无过此尚思体国之谊勿事徇身之谋祗服宠荣毋庸多逊所辞宜不允不得再有陈请
　　呉琯乞祠禄不允诏
　　勑具悉昔汉冯野王以戚属之贤擢左冯翊行能为二千石最然京师称其威信亦必待嵗余而后有攷焉盖用人无间于亲疎成效皆责于乆任卿蚤更中外颇着事庸繇四姓之贵侯典九畿之奥郡官箴恪守民政可观曾阅时之未多遽抗章而求佚朕方鉴守长数易之厌将迎费蠧之烦其益懋于治声毋重陈于巽牍所请宜不允
　　楼钥辞免复原职不允诏
　　勑具悉朕惟先朝夀俊初政侍臣眷怀不忘恩礼宜厚卿学为羣儒之表望出诸老之间燕颐累年华皓一节矧尝冠文昌八座之班矣顾以微文未还宠职岂予尊德尚齿之谊哉兹从真馆之游尽复西清之峻虽身居外服而心系内朝匪徒加贲于丘园盖示不遗于故旧师言允穆巽牍奚为所辞宜不允
