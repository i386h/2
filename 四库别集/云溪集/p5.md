<!-- { "loadSidebar": true } -->
　　真仙中人萧散自天姿放情烟波里不肯污朝衣一苇载明月寒光动碧漪何以羞晨餐春江鳜鱼肥我爱希夷子妙处浑一睡无心树勲业栩栩同污世梦里还独醒却笑羣儿醉时事嗔人説达官从措置由来世间事黒白忌太明稍欲辨淄渑开口咈众情青山有归路杖屦借遐征寄语社中友休苦钓时名
　　病起赠刘元圭
　　学道淹四纪微疴一防无今年岁八十有疾纒吾躯初因水道涩药寒变河鱼食饮便退缩脾土成中虚言语气自短坐起人湏扶四肢时厥冷甘心委防途医者纷纷来其説庸且疎万方觅灵丹千载忆神卢紫岩老刘君深通黄帝书易学自该贯医术乃绪余一诊洞腑脏再诊知荣枯谓当十朞夀小恙安足虞药石未数进疾证半已除乃知所造妙当与古人俱自足着方论欲以开迷徒新书若行世功倍南阳朱吾闻活人多天报定不渝施此安乐法胜造千浮屠隂徳在一念岂止治狱欤况君有令子归矣髙其闾
　　病目
　　开眼万象生阖眼万象灭生灭本无体人心妄分别我初病眸子散漫空花发视物都蒙蒙浮云翳秋月谒告旋掩闗十日人事絶密室宴坐余神光潜洞达俄于防中了然得朗彻以兹悟色性六根成解脱缅思浊世人逐见互攘夺外为物所障两眼暗添屑岂知有良医利重金篦刮作诗示盲俗聴此还丹诀
　　问养生于曽端伯
　　平生慕道心荏苒岁月永尠福未逢人桑榆惊短景使君蓬莱仙天遣下尘境讼简刑狱清吏退文书省诗锋秃千毫量陂吞万顷纵言及养生大抵宗虚静逍遥思虑空恬淡声色屏火透尾闾闗泉落昆仑顶龙虎闲名字安用分炉鼎衰迟偶遭逢踊跃真自幸愿许燕闲余抠衣窃有请半语为发药醉梦一呼醒庶几埀尽年获与天地并
　　谢曽帅养生诀
　　人生不盈仞中有天地机哀哉蠢蠢羣沉湎无所知六根乱尘境一念落邪思遂令至真宅栋宇日颓隳先生早悟此寂照通幽微真火下腾熖灵泉上生肥巧妙神明出功深造化驰毎怜好道人罗缕为指迷鄙夫寻访久肤浅得其皮向来发闗键一扫杂学卑五行识颠倒八卦知推移兎从月窟隠鱼向天池飞跃跃心自喜扶老得吾师何以报恩徳昼夜勤行之













　　钦定四库全书
　　云溪集卷五　　　　　　　宋　郭印撰
　　五言古诗
　　闲中读易
　　圣人阐性命易书所自作要令末世士悟取先天学俗儒何纷纷私意妄穿凿或被隂阳拘或遭象数缚执一以为真盲夫妄扪摸我尝皆过眼去道转辽邈粤从探释氏奥处窥其略返照日月久豁然生妙觉八卦未画初门啓闗钥向来百家言尽把束高阁
　　闲看佛书
　　金仙入汉梦始闻佛法东梁武好尤笃上下争尊崇寻译到李唐伽蓝栋宇充煌煌五千巻披读未易终楞严明根尘金刚了色空圆觉祛禅病维摩现神通四书皆等敎真可发愚防我常日寓目清晨课其功油然防心处喜乐浩无穷寄语看经人勿堕文字中
　　读维摩经
　　白衣心出家从古推净名无疾现有疾特地真机生佛欲遣人问指示转分明宜是诸大士辞屈不能行文殊末后往万众心已倾箭锋相注处妙义益峥嵘芥子容须弥毛孔受四溟此理自灼然学者疑且惊更谈不二门法法俱见成一黙岂无语其声如震霆
　　读金刚经
　　智慧比金刚能碎诸烦恼良哉须菩提为众非草草再三立问端一起复一倒要以撼瞿昙俾之摅懐抱瞿昙了不惜意切如老媪始终谈四相毕竟尽除扫为言福徳性胜施千万宝因果本来空种种惟心造黙观契予意披味恨不早已喜识真吾何妨行六道
　　读楞严经
　　学道证声闻习气犹未断百生恩爱情防遇终恼乱阿难佛宠弟亦遭淫女难神咒摄来归宿业坚冰泮快演涅槃门反复征所见文殊更説偈明指圆通岸其余肆口言心真自一贯三界七趣中有相无非幻最后大慈悲力破邪女叛天魔与外道从此悉销散
　　读圆觉经
　　万法归一心一心何所寄灵光自巍巍无物不具备如来既先觉要警众生寐倒説纵横説莫非明此事上根可与语惟有十二士问略答更详闗大开示下及三种观真修岂容废定轮各差殊均入清净地直须顿悟入不落第二义圆觉与圆通总是闲名字
　　治平院三苏像
　　三苏皆天人著作浩篇简少读鬓成丝苦恨生何晩人言筦库卑我自得疎散春风牵衣裾兴发无近逺禅堂俨真容光炯破昏眼父子也而处【案父子也而处句疑有误】天畀岷峨产扬马争轨躅孔孟发闗键日月有尽时斯文未埋铲邪説入人深风俗頽莫返招得戎马来中原恣蹂践缅思药石言祸患已先见安得起其灵一副苍生愿
　　提宫宇文朝议挽辞【能可】
　　忆昔我弱冠辟廱尾羣英公时少二嵗籍注国子生同舎气味同异姓而弟兄厥后公筮仕我亦猎科名参辰不相比邈焉笑语并云溪既卜筑来往数逢迎谭入理窟淡交遗世情邑人敬二老可为来者程顷年我出使公言勉一行偻指解辔归请当踵前盟山颓梁木壊闻讣恍以惊迹公生平事表里皆纯诚居家简以肃从官廉而平应酬心地虚不见喜愠萌处顺悠然去了无丝发惊乃知学道力坚刚老益明天报良未已诸孙何铮铮囘首丹旌路风悲涕泪横
　　挽朝请大夫致仕李公词【讳仲侯字君直左绵人其子廉夫以书来求】
　　圣贤志于道朝闻而夕死囘视名宦场唾去如泥滓高风既寂寥士俗皆靡靡倒行日云暮漏尽不知止遂令搢绅谈进退为难事二疏及渊明千载几人尔公生富贵中习熟在纨绮胡为总角时嗜好异羣子爱亲自天性弗忍离步跬治官即理家所至功可纪夫何不待年弃绂休田里定应早闻道追迹前贤轨杯深别墅春舟漾清江水围棊或赋诗此乐真无比优游二十秋所得益多矣临终更琅琅视身如脱屣洪范五福兼于公未为美志铭乃实録便可当青史
　　宋元绘挽词
　　国家有祸源王氏变新法元祐壅其流旧防无敢越逮至崇宁初隂霾蔽日月溃彼千仞堤横波不可遏求言奸臣计正欲穽豪杰君时亦抗章痛哭深论列禁锢二十秋著书忧愈切缅观前日事一一符君説朝廷思大用铜虎初旌别使者复何心吹毛听媒孽皇天不憖遗山梁遽摧折七十五年间飞电才一瞥残编溢巾箱光焰星斗揭后人何酋酋端不坠风烈
　　史徳修挽词
　　世道交相丧古风邈悠悠真纯化浮伪士俗日以偷公生寂寥后慨然跋前修奥学穷根柢高文谢雕锼壮嵗拾科目囘翔四十秋孝弟可移官所至人歌讴处巳务恬退驰骛吾所羞临民本慈惠击搏吾所咻俯仰无愧怍言行何悔尤邦符与使节异乎人之求可怜贪残子快意乏逺谋报应捷影响坐致无边愁傥如西方説宁逭铁围囚不知公英灵久矣清都游
　　吊张道从
　　风俗久頽壊人物无轩昂夫君抱贞质卓卓诚所长千牛解寸刃万象穷智囊兽羣走麒麟鸟族鸣凤凰炎政忽中微权奸肆猖狂彊敌乘衅起埀涎睨蜀疆君持山南节武略见锋铓坐令两蜀口飞鸟莫敢翔坤维倚长城老稚日以康谁谓波涛际中流失舟航悲风扬丹旐观者泪浪浪丈夫事则已可为邦家伤缅知忠烈在报国犹未忘
　　胡夫人挽词
　　士夫惜名节楚楚空衣冠宁如武陵孀守义人所难哀哉祸变仍归櫂危狂澜至诚泣苍穹双榇果平安堦前三珠树岂但馥芝兰科名一一收平步籋广寒方为反哺乌风木悲庆吊一何遽闻者鼻辛酸千年懿徳馨翠琰立巑岏英灵满乾坤莫作长夜看
　　栽梅
　　平生不爱花独喜雪中梅江皋无人问移近小亭栽连朝勤培溉的皪犯寒开青枝缀琼粒绛萼扶冰腮奇哉出羣姿不待春风媒调羮贪结子碎玉防苍苔
　　师吉甫探梅二首
　　花如雾中见百念已灰槁爱梅习气深兴发霜冬杪行行步江郊恰似儿童小荣枯能几时日月疾过鸟独立望南枝村空人悄悄何似东皇驾今嵗来不早忍令瑶台姿冷落羣芳后欲寄同心人不折门前栁
　　吏涂牛马走未老颜色槁归来隠林坰富贵轻毫杪前村梅树芳防萼红犹小问讯疎篱边侧聴迎春鸟春工有先驰一浣忧心悄寒梢未粘玉攀折嫌太早吹香定重来宿留严冬后明朝韶景妍更不齿花栁
　　落梅
　　名园探梅时粉苞才半开如逢姑射仙偃蹇下瑶台孤防自天赋肯聴东君媒别来今几日雪片防苍苔玉笛谁家子喷月一声哀可惜飞幽馆不上美人腮栁条忽萌动春风原上囘芳菲已后时百卉胡颜哉转首鹎鴂鸣殷红乱成堆却来緑隂下青子荐琼杯
　　次韵杜安行见寄忆梅之什
　　秾华桃李容不染双眸净唯有爱梅心梦中行庾岭安得移琼林月下对清影坐想冰雪姿萧然幽兴永我欲从君游羁绊未能骋平生溪山懐倥偬迷簿领
　　次韵友人寄牡丹
　　我居不识春春至验鸟语谁知有芳丛逺在幽人墅千葩笼雾縠万朶罗烟缕盛开笑白日半落啼红雨余花自臣妾天公费机杼赏翫应亡厌分来傥相许秾姿忽在眼微馥惊穿户初观但妖韶细看尤媚妩尚想压枝态未易此间伍何当就花饮不忧肠脇腐
　　池莲
　　疏池养白莲故作夏时景田田绿初齐便成清净境虽无藕如船风味同玉井水仙何处来露浥晨妆靓苦乏社中友永日对孤影爽气入人懐酩酊为之醒
　　瓶水生数花须防有蜂来集感而赋诗
　　折花养瓶水老眼聊自怡案置须防间游蜂已着枝嗅香起还泊动天机不知何方来神速乃如斯宇宙一气通万类不相违石虎没劲矢竹龙化清陂矧兹抱灵识倐与吾心期吾心未専寂举念物先知千生风轮转都缘爱欲移勉哉学坐忘宜黙同木鸡无中产物象显晦随所之超然合大空鬼神莫能窥
　　诸公咏竹以笼竹和烟滴露梢为韵得滴字
　　草木尽柔脆夫君抱刚质孤标老更高翠叶秋仍密伊余亦刚介论交自畴昔相见眼终青直谅盖多益夕阳映雪低晓露和烟滴清修良起予安可无一日栁条但柔姿桃李从令色与君期嵗寒勿作春风客
　　洗竹
　　林茂竹太繁污秽在眼底枯筠与弱干兹辰为一洗万竿何足惜恶尽意乃已其余擢青青玉立比君子姿色秀可飡莫道膏粱美我来不忍去日日对园绮
　　栁絮
　　栁条初弄绿已觉春风驻而今二月尾满路团飞絮人生安足恃忽忽朱颜去飘零未肯休萍泛知何处见之动中懐欲冩无佳句归来宴坐余悠然得深趣
　　有野人来献石蝉以二千钱偿之因成拙诗
　　二仪肃隂气草木凋零尽尔生岩石间丛密不自陨绿叶抽紫茎族与秋兰近蝉聮无数花未觉霜飇野人持献余千金那敢吝盆崖遂物性畅茂庶可准吸风喷芳馨饮露含清润如闻嘒嘒声满地寒林振
　　咏
　　泥涂曳尾行自适幽闲性不食本无营畏人长缩颈缅思风雨秋汚池乱鼃黾尔亦水中族胡为独沈静异质天所赋巢莲千嵗永见梦固不祥多知慎所逞
　　蛛网
　　我观昆虫辈汝形亦甚微吐丝织为网元自有真知团团肖车轮巧妙出天机事成坐其中功力不浪施羽飞才一触罥罣定无遗正缘有此生谋食以疗饥古先大智人创作万世规为民设佃渔结绳乃效之仲尼善词説姑言取诸离制器尚象耳一一非妄为
　　同萧宪父明举聮句【案聮句一首原本未曽分注人名】
　　今夕复何夕邂逅得良集云消夜气澄月住秋空碧南窗一樽酒耿耿寒光入浩然起长叹矫首望东北天涯清景同谁谓闗塞黒踌躇反伤懐衰草露虫泣







　　钦定四库全书
　　云溪集卷六　　　　　　　宋　郭印　撰七言古诗
　　和许守丰年行
