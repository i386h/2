<!-- { "loadSidebar": true } -->
　　论曰昔夏殷周厯世数十而秦二世而亡何则三代之君与天下共其民故天下同其忧秦王独制其民故倾危而莫救夫与民共其乐者人必忧其忧与民同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并建是以轻重足以相镇亲疎足以相卫并兼路塞逆节不生及其衰也桓文帅礼包茅不贡齐师伐楚宋不戍周晋戮其宰王纲弛而复张诸侯傲而复肃二霸之后浸以陵迟吴楚慿江负固方城虽心希九鼎而畏迫宗姬奸情散于胸怀逆谋消于唇吻斯岂非信重亲戚任用贤能枝叶硕荗本根赖之与自此之后转相攻伐吴并于越晋分为三鲁灭于楚郑兼于韩曁于战国诸姬微矣惟燕卫独存然皆弱小西迫彊秦南畏齐楚忧惧灭亡匪遑相恤至于王赧降为庶人犹枝干相持得居虚位海内无主四十余年秦据势胜之地骋谲诈之术征伐关东食九国至于始皇乃定天位旷日若彼用力若此岂非深固根蔕不拔之道乎易曰其亡其亡系于苞桑周德其可谓当之矣秦观周之弊以为小弱见夺于是发五等之爵立郡县之官弃礼乐之教任苛刻之政子弟无尺寸之封功臣无立锥之地内无宗子以自毗辅外无诸侯以为藩卫仁心不加于亲戚惠泽不流于枝叶譬犹芟刈股肱独任胷腹浮舟江海捐弃楫櫂观者为之寒心而始皇晏然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余城今陛下君有海内而子孙为匹夫卒有田常六卿之臣而无辅弼何以相救事不师古而能长久者非所闻也始皇听李斯偏说而绌其义至于身死之日无所寄付委天下之重于凡夫之手托废立之命于奸臣之口至令赵高之徒诛鉏宗室胡亥少习刻薄之教长遵凶父之业不能改制易法宠任兄弟而乃师谟申商谘谋赵高自幽深宫委政谗贼身残望夷求为黔首岂可得哉遂乃郡国离心众庶溃叛胜广倡之于前刘项弊之于后向使始皇纳淳于之策抑李斯之论割裂州国分王子弟封三代之后报功臣之劳土有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之劔驱乌集之众五年之中遂成帝业自开辟以来其兴立功勲未有若汉祖之易也夫伐深根者难为功摧枯朽者易为力理势然也汉监秦之失封殖子弟及诸吕擅权图危刘氏而天下所以不倾动百姓所以不易心者徒以诸侯彊大磐石胶固东牟朱虚受命于内齐代吴楚作卫于外故也向使高祖踵亡秦之法忽先王之制则天下已传非刘氏有也然高祖封建地过古制大者跨州兼郡小者连城数十上下无别权侔京室故有吴楚七国之患贾谊曰诸侯彊盛长乱起奸夫欲天下之治安莫若众建诸侯而少其力令海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削黜诸侯亲者怨恨疎者震恐吴楚倡谋五国从风兆发高帝衅钟文景由寛之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之防下推恩之令自是之后齐分为七赵分为六淮南三割梁代五分遂以陵迟子孙微弱衣食租税不预政亊或以酎金免削或以无后国除至于成帝王氏擅朝刘向谏曰臣闻公族者国之枝叶枝叶落则本根无所庇防方今同姓疏逺母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至于哀平异姓秉权假周公之事而为田常之乱高拱而窃天位一朝而臣四海汉宗室王侯解印释绂贡奉社稷犹惧不得为臣妾或乃为之符命颂莽恩德岂不哀哉由斯言之非宗子独忠孝于惠文之间而叛逆于哀平之际也徒权轻势弱不能有定耳赖光武皇帝挺不世之姿禽王莽于已成绍汉嗣于旣絶斯岂非宗子之力也而曾不监秦之失防袭周之旧制踵亡国之法而徼幸无疆之期至于桓灵阉竪执衡朝无死难之臣外无同忧之国君孤立于上臣弄权于下本末不能相御身首不能相使由是天下鼎沸奸凶并争宗庙焚为灰烬宫室变为榛薮居九州之地而身无所安处悲夫魏太祖武皇帝躬圣明之资兼神武之略耻王纲之废絶愍汉室之倾覆龙飞谯沛鳯翔兖豫扫除凶逆翦灭鲸鲵迎帝西京定都颍邑德动天地义感人神汉氏奉天禅位大魏大魏之兴于今二十有四年矣观五代之存亡而不用其长防覩前车之倾覆而不改其辙迹子弟王空虚之地君有不使之民宗室窜于闾阎不闻邦国之政权均匹夫势齐凡庶内无深根不拔之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间与相维持非所以彊干弱枝备万一之虞也今之用贤或超为名都之主或为偏师之帅而宗室有文者必限小县之宰有武者必置百人之上使夫廉高之士毕志于衡轭之内才能之人耻与非类为伍非所以劝进贤能褒异宗室之礼也夫泉竭则流涸根朽则叶枯枝繁者防根条落者本孤故语曰百足之虫至死不僵以扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其本根荗盛其枝叶若造次徙于山林之中植于宫阙之下虽壅之以黑坟暖之以春日犹不救于枯槁而何暇繁育哉夫树犹亲戚土犹士民建置不久则轻下慢上平居犹惧其离叛危急将若之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣









　　三国志文类巻三十九
　　钦定四库全书
　　三国志文类巻四十
　　论
　　蜀
　　谯周仇国论
　　因余之国小而肇建之国大并争于世而为雠敌因余之国有高贤卿者问于伏愚子曰今国事未定上下劳心往古之事能以弱胜强者其术何如伏愚子曰吾闻之处大无患者多慢处小有忧者思善多慢则生乱思善则生治理之常也故周人养民以少取多句践防众以弱毙强此其术也贤卿曰曩者项强汉弱相与战争无日宁息然项羽与汉约分鸿沟为界各欲归息民张良以为民志旣定则难动寻帅追羽终毙项氏岂必由文王之亊乎肇建之国方有疾疢我因其隙防其边陲觊增其疢而毙之也伏愚子曰当殷周之际王侯世尊君臣久固民习所专深根者艰拔据固者难迁当此之时虽汉祖安能杖剑鞭马而取天下乎当秦罢侯置守之后民疲秦役天下土崩或岁改主或月易公鸟惊兽骇莫知所从于是豪强并争虎裂狼分疾搏者获多迟后者见吞今我与肇建皆传国易世矣旣非秦末鼎沸之时实有六国并据之势故可为文王难为汉祖夫民疲劳则骚扰之兆生上慢下暴则瓦解之形起谚曰射幸数跌不如审发是故智者不为小利移目不为意似改步时可而后动数合而后举故汤武之师不再战而克诚重民劳而度时审也如遂极武黩征土崩势生不幸遇难虽有智者将不能谋之矣若乃竒变纵横出入无间冲波截辙超谷越山不由舟楫而济盟津者我愚子也实所不及
　　费祎甲乙论【司马懿诛曹爽祎设甲乙论平其是非】
　　甲以为曹爽兄弟凡品庸人苟以宗子枝属得防顾命之任而骄奢僭逸交非其人私树朋党谋以乱国懿奋诛讨一朝殄尽此所以称其任副士民之望也乙以为懿感曹仲附已不一岂爽与相干事势不专以此隂成疵瑕初无忠告侃尔之训一朝屠戮谗其不意岂大人经国笃本之事乎若爽信有谋主之心大逆已搆而发兵之日更以芳委爽兄弟懿父子従后闭门举兵蹙而向芳必无悉宁忠臣为君深虑之谓乎以此推之爽无大恶明矣若懿以爽奢僭废之刑之可也灭其尺口被以不义絶子丹血食及何晏子魏之亲甥亦与同戮为僭滥不当矣
　　袁子论诸葛亮
　　袁子曰或问诸葛亮何如人也袁子曰张飞关羽与刘备俱起爪牙腹心之臣而武人也晚得诸葛亮因以为佐相而羣臣悦服刘备足信亮足重故也及其受六尺之孤摄一国之政事凡庸之君专权而不失礼行君事而国人不疑如此则以为君臣百姓之心欣戴之矣行法严而国人悦服用民尽其力而下不怨及其兵出入如宾行不防刍荛者不猎如在国中其用兵也止如山进退如风兵出之日天下震动而人心不忧亮死至今数十年国人歌思如周人之思召公也孔子曰雍也可使南面诸葛亮有焉又问诸葛亮始出陇右南安天水安定三郡人反应之若亮速进则三郡非中国之有也而亮徐行不进旣而官兵上陇三郡复亡亮无尺寸之功失此机何也袁子曰蜀兵轻鋭良将少亮始出未知中国强弱是以疑而尝之且大会者不求近功所以不进也曰何以知其疑也袁子曰初出迟重屯营重复后转降未进兵欲战亮勇而能鬬三郡反而不速应此其疑徴也曰何以知其勇而能鬭也袁子曰亮之在街亭也前军大破亮屯去数里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也曰亮帅数万之众其所兴造若数十万之功是其竒者也所至营垒井灶圊溷籓篱障塞皆应绳墨一月之行去之如始至劳费而徒为饰好何也袁子曰蜀人轻脱亮故坚用之曰何以明其然也袁子曰亮治实而不治名志大而所欲远非求近速者也曰亮好治官府次舍桥梁道路此非急务何也袁子曰小国贤才少故欲其尊严也亮之治蜀田畴辟仓廪实器械利蓄积饶朝会不哗路无醉人夫本立故末治有余力而后及小事此所以劝其功也曰子之论诸葛亮则有证也以亮之才而少其功何也袁子曰亮持本者也其于应变则非所长也故不敢用其短曰然则吾子美之何也袁子曰此固贤者之远矣安可以备体责也夫能知所短而不用此贤者之大也知所短则知所长矣夫前识与言而不中亮之所不用也此吾之所谓可也
　　又论诸葛亮司马宣王【吴大鸿胪张俨作黙记其述佐篇论亮与司马宣王书曰】
