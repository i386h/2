<!-- { "loadSidebar": true } -->
　　至正甲申冬，江东宪官来戾泮黉，惧教养弗称，命选训导，教官、宿儒合辞进曰：“有张姓字诚之，巷处受徒，行义文词，允宜是选”，监郡子实尚书、郡守仁卿胡矦，遣币致辞。诚之逊避再三，乃起供职。宪官分庭钧礼。郡侯喜于得人，士子庆学校之不废焉。及胡侯考满，子明髙侯视事，新建庙学，君为考其制度。髙侯致政去，尚书纲緫学务，其为人刚严，少与可，君与之始终三载，无违言忤色，人以是多之。

　　岁大比，充赋于乡，且请解职。学正临行，简学録刘彦英登门固留，而其意不可矣。嗟乎，古道浸逺，笃于力学者寡，势焰之所归，货贿之所在，纷纭是趋，孰肯甘澹静以自淑其身哉。君既有植立，推善及人，而学校有所頼，于张氏其有光也。张之先来自安丰，居当涂者累叶，今为当涂人。

　　

　　送笃彦诚赴官绍兴序

　　至正初，科制复兴，国人增试明经，遄迫试期，鼓箧场屋者，类以未畅全经自惕，然积学深纯，见理明彻，则敷绎有裕。时彦诚以《诗经》领江浙省荐，试艺京师，弗合而归。岁甲申，大比，又领荐行省。乙酉春，遂得儁春闱，奉对大廷。余亦与计偕㈠，在京师。闻称右牓之士，庄肃端慎，人輙以归彦诚。受衡阳县丞，以母忧不赴。改绍兴録事司长官，即字牧正官也。今年春，余较艺南宫，寓都颇久，见新进士及前两科登第求仕者，多除字牧正官。彦诚因有是命焉。

　　窃观近数十年，朝廷拔文学之士共治天下，不过征求隠逸也，作养胄监也，开设科举也。然起自丘园，卓有显效，寥寥几人哉？胄监之选，岁仅六人。至于跻省部，厯台宪，纂修国书，掌教成均，布满庶位。下至寄郡县之命，凡补益治体者，多自科举出，上意责望不薄也。

　　今彦诚之官越上，犹故乡也。人情风俗，知之有素。发其所藴，施诸政而有余。矧其同官徐国宾，余曩忝同贡。彦诚与之恊心莅治，孳孳抚绥，越人必被其泽，而克上副责望，以増大科之光也。彦诚既徃，出此质于徐君，以为何如哉。

　　旁批：㈠计偕，《史记儒林列传序》：“郡国县道邑有好文学，敬长上，肃政教，顺乡里，出入不悖所闻者，令相长丞上属所二千石。二千石谨察可者，当与计偕，诣太常，得受业如弟子”。司马贞索隐：“计，计吏也。偕，俱也。谓令与计吏俱诣太常也”，后遂用计偕称举人赴京会试。

　　

　　送蒋茂功序

　　称学校之盛者，非贵其金榖丰饶，栋宇宏丽，在乎得人施教，使诗书礼乐之泽，涵濡羣心，为国家育贤才，为斯民美风俗。任是责者，由于训导得人也。太平学宫教授缺员，正録代出内㈠，日趋走，奉承不暇，然教事卒赖弗坠者，幸有蒋君茂功以训导为职耳。

　　曩郡侯承部使者命，求髦儁为学者师，士论翕推茂功无忝是职，教官踵门迎请，遂谒庙告至。官僚寓公、荐绅名流，羣执贺爵，列进徳堂。贱夫下走，亦知为得人。

　　日坐公斋，敷扬唐虞三代心法治道，紬绎微旨，及伊洛格言，委曲诱进，学者归心。太守髙公兴造殿庭，辍庖饍，君僦屋于市，以居其徒。朔望仍会讲公堂，不废常仪。今试艺浙闱，弃职而去。众谓余与茂功雅交，不可靳一言以泯其美。

　　余惟君在庠舍几三载，当监守之亲莅，分宪之按临，御史之循厯，宣抚之询访，能使学校光华称盛于逺迩，苟不自以为至，端诚简重，充拓志业，又将展摅才猷，适用于世，岂止若斯而已哉。

　　旁批：㈠出内，出纳。

　　

　　送王生序

　　宛陵王生廷淑甞受业于余，今从父官奉化，同舍生请曰：“王及门㈠且久去，有离索之叹，吾党亦戚然于懐，愿先生赆以辞”。

　　余因自念弱冠时闭门独坐，研讨经籍，颇涉诸家。慕古人修词章，病未逹其要，乃从朋游。间得四明畏斋《程氏读书日程》，放考亭六条法，及吕舍人规节目次，第筋聮脉贯，使攻儒术者有楷式。遂遵效其畧，持循累岁，真若承严师而亲畏友也。既长为童稚师，独爱导以程说。

　　十年前分教泮庠，廷淑来逰，抠衣弟子列，听演易旨，探索象数义理之隠赜，讽览考核，亹亹㈡忘疲。年渐盛，犹请益不已。近数载，余东游吴西，过淮汴，厯燕赵齐鲁，徃回无常。廷淑亦深居寡出，姑孰人士敬其徳性，恱其才艺，群遣子弟执礼事之。僦室邃巷，勤于训说。余于程盖私淑焉者，则廷淑治身诲人，其端绪亦有由也。

　　奉化距四明城两舍，程氏㈣教育遗泽在乎人心，子之徃也，敷求典刑，进而不画㈢，博焉以会其理，笃焉以蹈其实，尚其强励，而惟永终之图。余既喜廷淑之行而成其学也，而自惜不获亲炙于程逝也，又以志余恨。

　　旁批：㈠及门，《论语先进》：“子曰：从我于陈蔡者，皆不及门也”。喻弟子。

　　㈡亹亹，《尔雅释诂》：“亹亹，勉也”。

　　㈢进而不画，《论语雍也》：“冉求曰：非不说子之道，力不足也。子曰：为不足者，中道而废。今女画”。 何晏集解引孔安国曰：“画，止也”。

　　㈣程氏，元程端礼，号畏斋，辑《朱子读书法》。

　　

　　●钦定四库全书陶学士集巻十三（明）陶安 撰

　　

　　○序

　　送李仪伯赴西台序

　　国家以谏诤绳纠之任，托诸宪台，遴选才徳为监察御史，所谓彰善瘅恶，激浊扬清者，所系特重焉。官无崇卑，听其举劾。政无巨细，赖其维持。将以广一人之耳目，建百僚之标凖。称是职者，李君仪伯，大梁人也。其尊府尝持宪节，君自早岁即以名节自许。初，通守汝州。迁章邱尹，以最绩闻朝，用荐者拜南台监察御史。乃至正戊子，守省湖广，连劾大官，威震徼外。明年，谳狱州县，情无寃疑，于是宪纲尊肃而政体清严矣。又明年，调西台御史。

　　窃谓今之从仕，莫要于言路。当不讳之时，则忠国惠民之策，藴于平素者，无不可施。况君心术端粹，言动不茍，无愧諌诤绳纠之任哉。君在南台，其同官李正卿、赫彦凯、李好古皆时之所重，君又与之同官于西台，粲乎珪璋之交映也，锵乎金石之相宣也。言路得人，于斯为盛。则何功业之不可成也欤，将使斯民被其休泽也欤，其可贺也欤。

　　

　　送安思善赴西台序

　　皇元有天下，要荒之外，悉主悉臣。疆理四方，分二十有二道，统以三台。西行台置关内，其所属汉陇巴蜀，犹《禹贡》州境，若河西云南，皆氐羌蛮戎之居，逺连絶域。亷访司四道，既重攻刑之柄，监察御史坐而镇，行而巡，所以疏王泽，儆吏治，系民心也。

　　安君思善由南行台监察御史而有是调，将以国家威懐之道，劝惩之法，徃彰示乎西土焉。方其官南台也，出按江浙行省，莅事静重，成宪是率，股肱大臣，心用厌服。及入闽，庆譲亷污，咨求隠瘼，物议称善。其素性寛厚，不立崖峭之行，而闻者敬惮。文学恬退之士，荐扬弗疑。盖其蚤游上庠，师承巨儒，礼乐以陶其质，徳义以养其心。经术试艺中髙选，厯仕端介，遂登清要。今移节于彼，而风烈益峻，器度益容，则函崤未足喻其崇，沣渭未足喻其深也。仆闻尽忠所事者，勤劳不怨。或者驱驰旷邈，而伟论令仪有以肃逺人之听瞻，使知朝廷任言责者有其人，岂不为风纪増重哉。故序以赠其行。

　　

　　送张太初赴西台序

　　出自世禄之家，与起身于闾阎薮泽异。盖公卿子弟夙习世业，素闲朝仪，若天性自成。至于四方幽逺，物情民瘼，利害纎悉，鲜克周知。其由布衣应时而奋者，虽歴世故，然多疎迂野率，弗适其宜。二者恒难于兼有，今乃见于张君也。

　　君字太初，保定人。其髙祖汝南忠武王，曽祖淮南献武王，皆以勲勇，佐国初征伐。其祖恒阳忠献王又以文学为贤相，至其尊府襄孝公与其诸父昆弟俱有显爵。自元有天下，而中原世家以文武忠孝辅翊景运，王公累叶者，未有若斯之盛也。君以荫补官，拜南台监察御史。寛明仁厚，不残躁以立威，不假贷以纵法。庶官承风，望而敬畏。于绳愆纠谬，举善荐贤，克尽乃心。虽出自世禄之家，而能脱畧贵介，且知物情民瘼，若多歴世故者。求于斯时，亦云鲜哉。

　　踰年迁西台御史，徃践厥职。君其思尽补报，不特为天子之耳目，使累善积功而不已，岂不为天子之股肱乎？如是则先世文武忠孝之泽益大以昌，而无忝于祖父。《传》曰：“公侯之子孙，必复其始”，其在于君欤？于是升之士知其果异于人也，遂作诗以送之，而俾余序之。

　　

　　訾母髙氏庆寿诗序

　　行台管勾訾君母髙夫人寿八十有四岁，其诞辰当仲冬㈠二十有四日，搢绅之士赋诗为寿。惟天报施善，人恒称其宜。徳之厚者，福随而厚，此理之可必者也。夫人早有令仪，以礼法自持。长适名门，其良人字伯元，善事亲，譲兄弟以田宅，仁于阖族。济物乐施，卓义闻于时。朝赐旌表，亦由夫人能辅佐君子以成其美焉。诸子训以义方，由是管勾入仕，温雅谦谨，以禄奉养，恪恭子职。夫人虽深居闱阃，教令不出于外，然观伯元所行，及管勾在官，则夫人之贤可知矣。

　　夫人在室为贤女，相夫为贤妇，教子为贤母，厚徳如此，是固宜享康祺，登于頥耋。聪明强徤，食息安逸，有孙有曽。埀裕者盛，其福之厚方来，而未艾然后，知报施自天，其理果可必也。《传》曰：“积善之家，必有余庆㈡”，又曰：“天之生物，必因其材而笃焉㈢”，信有征矣。

　　于时新阳布和，彩庭燕集，拜舞称觞，承颜怡愉，莫不嘉叹夫人之夫妇齐年，而乐其子孙之英秀。又从而祝曰：“夫人之寿，如松栢斯茂。夫人之福，如川流斯续。如山如阜，如金石永久。有命推恩，锡封荣侈。绵绵修龄，其自今始”。

　　旁批：㈠仲冬，农历十一月。

　　㈡引《周易坤文言》。

　　㈢引《中庸》。

　　

　　行台管勾訾徳明寿诗序

　　凡颂祷美辞必以寿，称天之所佑，人之所期，莫盛于此。《洪范》寿居福首㈠，赖以享有百禄者也。是以诞生之辰视为吉旦，相与称觞为寿，致庆祝之礼。况当父母皆存，兄弟翕和，有徳行以华其躬，有爵禄以兴其家，而又有子有孙，此皆人所甚欲而不可以必偹，唯訾君徳明能兼有之，可谓得于天者全矣。

