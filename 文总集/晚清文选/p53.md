<!-- { "loadSidebar": true } -->
   美国西北之余山郡，濒海旷远。自设铁路，近通东部，遥接金山，于是百货流通，商贾辐辏，户口陡增百万有奇。此铁路之便于通商也。德法构兵时，德提督谓法使曰：如战，则我国可于十四日中在边境集军十万，粮械俱备。后果践其言，克获全胜。此铁路之便于用兵也。俄国所筑西卑里亚之铁路，不日可成。其道里所经，与俄之圣比德罗保京及墨斯科城，一气衔接。所属大西洋之地，与珲春扼要之境，亦节节相通。考欧洲至上海，若取道苏彝士河，历程四十四日。若取道美洲干拿打，历程三十四日。有此铁路，不过二十日可到。就通商而论，其地贯欧亚洲之北境。将来各国行旅，多出其途。俄人即可坐收其利。若偶有边衅，则由俄京至中国边境，仅半月程。而我调饷征兵，动需岁月，急递甫行，敌已压境矣。今英法俄三国争造铁路以通中国，包中国之三面。合之海疆，已成四面受敌之势矣。英由印度造一路，逾克什弥尔北抵廓尔喀，分支至西藏之大吉岭，与藏地为邻。一路由缅甸之仰江以达阿瓦迳距滇边。法由南越造铁路以通云南，广西。俄自东北彼得罗堡至西北西伯里亚一带之地，凡造铁路一万余里，循黑龙江而南。告成而后，商贾往来便捷。愚民无知，惟利是从。我能保护之，则百姓我之百姓也。我不能保护而人能保护之，则百姓即为人之百姓。缅甸之属英，越南之属法，琉球之属日本，吉林东北各部之属俄，其明证矣。 
   且口外荒地甚多，开垦甚便。一有铁路，内地无业之民，相率而至。膏腴日辟，边备日充，商旅日集。大利所在，人争趋之。荒远辽阔之区，一变而为商贾辐辏之地，而我之境内，未有铁路，则荒凉如故，贫瘠者如故也。彼此相较，贫富相形，而欲边境之民，尽甘槁饿而不为敌人用也，其可得哉！若彼以一旅之师，长驱直入，则边陲千里，阒其无人，蹙地丧师，可以立待。故敌无铁路，我固不必喜新好异，为天下先。若人皆有铁路，而我独无，则必败之道，必不能支之势也。外国有行车铁路，宽径尺余或二尺，地面不必铺平，下置木桩，架以铁楞，用则搭，不用则卸。仿而行之，运兵载粮，尤为简易。（火车以美国之式为最善。工价则中国较廉。故旧金山车路皆雇中国人兴造。至铁轨需费尤巨，必须自造。若购之西国，则失利多矣。） 
   自河运改行海运以来，轮舶往还，费省而效捷。议者或虞海道不靖，敌兵邀截，欲复河运旧制，而劳费不遑恤焉。何如以议复河运之费，移开铁路之为愈也。盖尝访诸西人，其利有十。所得运费，除支销各项及酌提造费外，余皆可助国用，其利一。偶有边警，征兵筹饷，朝发夕至，则粮台可省，兵额亦可酌裁，其利二。各处矿产，均可开采，运费省而销路速，其利三。商贾便于贩运，贸易日旺，税饷日增，其利四。文报便捷，驿站经费，亦可量裁，其利五。中国幅员辽阔，控制较难，铁路速则巡察易周，官吏不敢逾法，其利六。二十三行省可以联成一气，信息便捷，脉络贯通，而国势为之一振，其利七。中国以清议维持大局，拘挛束缚，颇难挽回。有铁路则风气大开，土习民风，顿然丕变，而士大夫之鄙夷洋务者，亦可渐有转机，其利八。岁漕数百万石，河运海运，皆糜费无等。一有铁路，则分期装载，瞬抵仓场，巨款可以撙节，其利九。各省所解京饷，道路迢远，鞘段累重，中途每致疏虞。铁路既通，则断无失事之患，其利十。有十利而无一害，复何惮而不行哉！ 
   而尼之者则曰：造路之后，夺铺驿夫役之利，一害也。修路之时，庐舍坟墓当其冲者，必遭拆毁，二害也。他日猝为敌乘，祸发倍速，三害也。不知铁路之旁，其左右歧路，人马皆能行走，火车所运货物，应于某处卸载者，仍须车马接运。且物产之流通益广，则人夫之生计益增，何害之有！铁路遇山巅水曲，均须绕越，架空凿洞，亦可驶行。庐舍坟墓，亦犹是也。何害之有！中国所购兵轮商舶，苟有器无人，皆可资敌，何独于铁路而疑之。独不可宿兵以守之乎？且地当敌冲，临时折断铁轨数截，十丈五丈之间，彼即无能为力。而我腹地仍得往来自如，何害之有！     往者议造轮船电报，群疑众谤，几费半途。既而毅然举行，至今日而天下之人异口同声，共知其利。矧铁路之利，倍于轮船。而中国陆路之多，倍于沿海。何可迟疑顾虑，坐误机宜，致他日受制敌人，悔之已晚耶？（查西商承办铁路，如有军务，先为国家运兵运粮，缴费脚力照算。不使商人吃亏。有余暇方准装运客货。）往年晋省氵存饥，费数十金不能运米一石。一石之米，须分小半以饷运夫。得达内地，济饥民者寥寥无几。饿殍之惨，言之痛心。设有火车，当不至是。况当日运费数百万金。苟移造火车，亦可成铁轨八九百里。今虽事后之言，而得失之数，必有能辨之者。夫中国大势，西北土满，而东南人满。若有铁路以流通之，则东南之闲民，可以谋生于西北，西北之弃地，可以开垦如东南。政在养民之谓何，而忍听其贫瘠流离竟不一为之所哉？ 

   ○传教 
   嗟乎，中西和局之不能长保者，其必阶于入内地传教乎？何则？西人之要求中国者，通商传教两端而已。通商虽夺吾民之利，苟能发愤为雄，如日本重订税则，振兴商务，仿西法只准各国在外埠通商，不准入内地夺吾民之利，何虑人心不服。惟传教之牧师，必入内地。内地入教之民，良莠不齐，往往因此滋事。且动以兵力相胁。民之受屈愈甚，则衔恨愈深，而教堂之案迭起矣。 
   泰西基督一教，流派分而为三。一日耶稣教、日耳曼国之所演也。英吉利、德意志、美利坚、丹麦、荷兰、瑞典顿瑙威、瑞士等国从之。一曰天主教，传自犹太，盛行于罗马，意大利、奥斯玛加、比非利亚、法兰西、日斯巴尼亚、葡萄牙、比利时等国从之。一曰希腊教。希腊为西洋文字之祖，亦缘饰基督教之说，别树一帜。小亚细亚、欧罗巴之东俄罗斯、希腊等国从之。其教或分或合，有盛有衰，名目不同，源流则一。略本摩西十诫。耶稣基督自命为上帝之子，创立新约，以罪福之说，劝人为善。其初意未必遽非。而千百年来，党同伐异，仇敌相寻，人民苦锋镝，原野厌膏血，别分门户，遂酿干戈，变本加厉，实非教主始念所及。俄土之战，其尤著者也。 
   西字日报，论教士之擅权教，因之梗化，已成尾大不掉之势。意大利尊之而国库匮，西班牙尊之而内乱生，法兰西尊之而党祸起。西人之有识者，虑其为变，思有以裁制之。故意乘法人兵败，教王失援，遂据罗马都城，收教堂产业，而吞并之机动矣。布鲁斯绳以新法，废其教堂。奥斯玛加定教士不得干预国事，停其公费，而排斥之令严矣。荷兰则更改书院章程，不受教士约束，不读教书。德意志则致书教王，以监督为煽惑人心，违背国法。其国儒士鲁所及浮特勤耳皆著书数万言，痛诋教士。特以积习相沿，无术以善其后。将来英之于意，意之于法，法之于德，德之于俄，俄之于奥必有因此而失欢者。（尝阅《瀛海论》云：同治时，普法之战，教人实启其端。拿破仑第三为教所误，国破身俘为天下笑。奥相安得拉议法，人甘为教奴。西班牙谓法独居恶名，受其灾祸。美国论法国三次大乱，死亡数百万，职此之由。是教又法国之蟊贼也。他如印度拒额力士教，德国逐耶稣会，葡萄牙、西班牙皆藉教党财产入官。意大利封教堂七十余间，簿录其产。罗马王遣教人驻瑞士，国人殴之，法国无如何也。录之以备参考。） 
   自此教蔓延中土，各国立约，首载盟书，准其周游，加以保护。我中国圣人之道，广大精微，既无畛域之分，亦无教门名目。其劝善成化，如回佛诸家，亦在包容之列。而独至西教一兴，美与法合举国之权力以袒庇之。（美多耶稣教，法多天主教）莠民以入教为护符。尝闻作奸犯科，讹诈乡愚，欺凌孤弱，占人妻，侵人产，负租项，欠钱粮，包揽官事，击毙平民，种种妄为，擢发难数。是故传教者若存心公正，自不容其所为。间有刚愎之徒，私心褊袒，紊我王章，差提则匿之堂中，罪定则纵之海外。地方官虑开大衅，先存畏惧之心。又不知外国律例，无辞以折服之。则往往迁就定谳。平民受屈，申理无从，众怒滋深，群思报复。遂至拆教堂，辱教士，民教斗殴之案，层见叠出。平心而论，彼教士亦当自愧。岂止非上帝之心，亦大悖交邻之道矣。然犹不自悔祸，文过饰非，每遇大臣查办，或以相距太远，未悉案情，或以律例不同，各执一是。定谳偶致稽延，彼即借端要挟。有司既经革职，复请惋惜之国书。首犯既已伏辜，更索赔偿之恤款。朝廷大度优容，小忿必忍。百姓天良尚在，尝胆知仇。溯自顺治年间，始许荷兰通市，洋舶遂辐辏粤东。垂二百年，初无设领事兵船保护者。亦未闻华洋仇杀之端。推原中西龃龉之由，实出于贩烟传教。此二事开自英法。英法恃其火器兵船，挟官吏以制商民，积怨愈深，禁令愈烈。致中国儿童妇女，不及辨其种类，闻声相恶，职此之由。两国稍有违言，均虑变生不测。是非从中国殷忧，抑将碍西国通商之大局矣。 
   诚欲民教相安，必须妥辨良法。夫入教之民，固中国食毛践土之民也。劝民为善，固圣朝宽大之政所允行也。若纵教民为奸恶，倚教士为护符，动辄挟制地方官，枉法左袒，以屈抑良民，是非劝人为善，直助人为恶。既大失其传教劝善之本心，抑亦条约所必不能从者也。（耶稣教与天主教不同，可以娶妻，可以为书院掌教。近有久于中国者，不忍视其困，多将中外利病，著书救世。如林乐知、李提摩太、傅兰雅、艾约瑟、花之安等辈是也。）是宜与之剀切辨明，改修条约。载明华民入教，开列姓名籍贯，报明地方官。查无过犯之人，方准注册，照约保护。遇有事故，仍依华例惩办。既系中国人民，不得因入教遂分轻重。饬令地方官公平处断。亦不得因恶其入教，颠倒是非。总之，民教一律，务持其平。此本中国自有之权，教士何劳过问。至教士所至之处，亦应归华官约束。有干预公事，挟诈侵权者，立即咨请该国公使，饬遣回国，以儆效尤。如此，则民虽入教，于利害无关。国家无所不容，良民何至仇视哉。 
