<!-- { "loadSidebar": true } -->
　　天公一笑晚云残戏与璇穹贴白团试问天风揺翠袖玉肌何似玉笙寒
　　妓台香里漏声残金歩揺歌閙作羯鼔更催银字管等闲惊破一天寒
　　又次看字韵二首
　　谁扶璧月上天端雪魄扬辉桂影寒照见羣仙拥仙伯嫦娥定复转头看
　　明年屈指春来早定是元宵不苦寒十里珠帘火城夜客来应许醉中看【帅侍有元宵约故云】
　　陈总管坐上赠写竹妓二首
　　劲节苍梢笔底寒一天风雪与坚顽回思拥扇賔筵见却为娇娆一破顔
　　此君写影道机熟犹记涪翁诧子舟谁信红衣万钧笔拟分此嗣湖州
　　十五夜再次赵帅韵
　　嘉賔饮兴未防残却倩纎纎奉雪团一笑举杯邀月姊为渠聊贷广寒寒
　　赠琴妓二首
　　梦中曽揖蔡文姬焦尾亲传半夜衣莫向诗人弹别鹄免烦衰泪对君挥
　　千纸争传戞玉词一庭浑卧借书瓻从今有问新知识径説江城女项斯
　　次赵帅喜雪韵
　　府公忧国雪神知三白呈祥不待祈旧嵗新年多乐事一时分付笔如飞
　　次魏知元韵三首
　　客中把酒挹江山更借诗人为解顔自是交游十年旧向来相得立谭间
　　魏郎日共无喧酒旧学新诗得细论可见髙情重离别又同一舸宿烟村
　　江城半月从游乐别去知君剰有诗相望置邮三舎便幸能时寄慰相思
　　次姜尧章饯徐南卿韵二首
　　姜郎未仕不求田倚頼生涯九万牋稛载珠玑肯分我北闗当有合肥船
　　风调心期契钥同谁教社燕辟秋鸿莫年孤陋仍漂泊可得斯人慰眼中
　　又次铦朴翁韵四首
　　僧床正聼晓楼钟客棹方占上水风喧静未须岐出处与渠心事各冥鸿
　　闻为诗魔掩贝多辞源衮衮倒洪河遥知传诵日千纸淇上髙唐无善歌
　　婪酣贵宦鲛绡帐赑屭功名泊浪沙谁似朴翁随分过曹溪水煮赵州茶
　　防向西湖舣画桡氷奁俨受众峰朝即今去鴈将清梦飞下长桥更短桥
　　次史髯韵二首
　　痛忆分题把酒时暑寒谁遣隙驹驰芙蓉风露梅花月又费骚人防首诗
　　已误西湖鸥鹭约客舟西上更徘徊故人益叹天涯逺懐抱何从得好开
　　又次韵二首
　　愁为离羣老不禁诗来深得故人心自摩病眼添沈炷满纸晶荧翫碎金
　　向来湖上扶携醉醉里清吟杂雨声此去淮西望京国诗邉酒处若为情
　　次韵赵帅蜡梅
　　窻底闲寻断续香贴金谁此憩风裳汉姬嬾赴昭阳燕宫额涂成却覆觞
　　寄赵帅三首
　　扬州灯火万家春谁着诗翁寂寞濵旧腊新年无好况何须更问紫姑神
　　银钩满纸堕荆扉乐事如今与愿违抚已可怜多病过忆公深愧食言肥
　　先生列舘似翘材惯见琼筵为客开夜夜元宵日寒食一春尽可厠邹枚
　　再次韵赵帅见寄三首
　　枝撑强趂火城春踪迹犹烦问水濵更醉南州好红紫凝香诗伯是花神
　　前欢已悔东隅失后约如前敢再违连夜扬州昔年梦小梅清瘦杏花肥
　　倐晴骤雨寒犹在约勒羣芳未尽开销得燕堂千杖鼓旋看锦缬褁条枚
　　题杜彦敷山茶
　　丹艳浓妆媚晏温谁招妃子醉时魂此花信出此君下那有诗人来叩门
　　次赵帅韵三首
　　眼如看九色霞女肤侧理字栖鸦挽回春事凭诗力留住风林欲褪花
　　游人笑语问朝霞处处相随攫肉鸦上冡归来更乘兴醉依栁影借梨花
　　诗仙催客共流霞不待髙城噪晩鸦好竞春光醉良夜即今庭院已飞花
　　次韵赵帅寒食四首
　　瘦岛寒郊秪外臣先生俊逸更清新劝耕小出仍寒食賸办新诗报答春【是年寒食劝农】
　　日佩诗囊侍贵臣向人肯作白头新自今歌酒追随去犹有风烟一半春【得诗乃二月望】
　　散吏容陪汉鼎臣隆隆恩意为谁新重来画防凝香地烂醉琼枝璧月春【昨夕帅出家姬痛饮】
　　夜雨勾芒正主臣晴云暖霭晓来新小軿径趂遨头去共醉郊园烂熳春
　　次韵赵帅
　　平山已自胜超然况复莺花二月天管领莺花属仙伯不应草草赋归田
　　十絶句寄赵帅
　　栁堤隂里放船开识面人家首屡回莫讶春阳浮大宅新陪诗伯唱酬来
　　一片飞花到客襟当时便有惜春心即今归路慵擡眼红影雕疎緑影深
　　欵陪仙伯燕池亭不但新诗老眼明鼓吹激天飞鸟堕旌幢防水睡龙惊
　　金田碧野把杯前飞骑鸣弰簉玳筵五百年来逢此乐府公今续谪仙弦
　　豪竹哀丝荐玉觞羽衣仙袂俨分行顔一为东君笑媚白妖红不敢芳
　　醉中记得新翻谱土苴梁州笑石州火急归来传好事为渠一洗世间愁
　　从公日日醉中归挿鬓长分最好枝旧约何如趂新约浪言灯夕胜花时
　　子骏福星方久照渔阳竹马省相迎他时薤水休重问市虎晨羊各用情
　　讼户无声日燕闲驱驰风月笑谭间自今玉海添新集与继当年大小山
　　每上平山把酒巵海鸿泉骥满乌丝风流人物诗书帅万字千钟更属谁
　　次韵赵帅五首【赵送牡丹琼花露见招】
　　平时花酒费诗催块坐愁城谁为开六辈妖姬十从事先生亲遣斩闗来
　　前知红药飜堦处别许金腰一朶开名在金瓯花防得即看飞诏下天来
　　一昨波光修禊事賔奁俯枕玉奁开重游鸥鹭应偷眼定记曽陪杖屦来
　　红药主人修月手渌樽许为故人开肯教客子如王式一听骊驹却悔来
　　南游可待再书催芍药酴醾陆续开看自花开到花落红蕖时却归来











　　江湖长翁集巻二十
　　钦定四库全书
　　江湖长翁集巻二十一　　　宋　陈造　撰记
　　高邮社坛记
　　政之大端二曰治民曰事神自天子达于郡邑外此无大务然肃于神亦急于民而已其事虽二其本一也夫社主土稷主谷土谷之利兆民所恃以生在六府为最重有神主之则斯牧司民者其可不拳拳焉究其心凡生齿之丰悴安否系焉春祈秋报上之人揭防展敬以致其为民之意者舍是孰急高邮虽蕞尔郡而两邑戸口犹数万太守之责不轻矣霅川张公来抚斯民当水旱频仍之后财阙弗支百废未举首按社坛之址惕然动心曰郡固匮局是宁可缓廼斥而新之为坛防陛高若干尺四广若干尺为屋若干楹以备风雨望拜与夫更衣之所丰壮靓深足支五十年未庸苴饰也工毕而民不与知及期蒇事凛然凝然如神临旃祀已吿竣观礼者起敬闻风者悦娭更相吿语称颂洋溢谓公严于神所以笃于民诚不可揜民翕知之公之心将以饬弗毁示后命郡人陈某记之辞不能公曰毋奚必文记岁月可巳昔左氏传春秋志诸国语即天子诸侯致礼于神有至不至焉者知其休咎如指而吏政之优于国者决可以施天下公之蕃祉硕大未沬也吾得之民足以卜之神而窘廹未暇遑之时能急所先务即此推之他日佐天子调虞天下整厘百度其有不纲举柄掲者乎是皆可书吾于是酌郡人之心不得而略
　　高邮军建贡院记
　　河南陈公守高邮政成课最下歌舞之一日谓客陈某取士郡切务也前未尝有贡院吾将兴之某曰公之来为武学为军营为麴院当岁大侵成屋八百楹戸骇其难似不宜复有所举而易于言言不醻为前绪累公笑曰吾规画定久矣木于岸甓础灰竹凡其材于舟于所无缺然阅三月当成成诿子以记逮落其成后不十日则乃悔始之料公浅而服公识之卓才之劭所未施当随意取携于是役得之廼为之记曰古帝王之盛倚重于士不薄其养而重其用自尧舜而下法备于周凡庠序以羣之弦诵以肄之优以饩廪表以师儒其养之可谓厚岁大比贤能之书来上王拜受之职教者简移论升取可官而禄者为大夫士以佐王之治用之可谓不轻周而下寖不及古复古而尽其善以不愧帝王惟我宋汉唐莫进也夫帝王之于士养而用之悉其制隆其礼为天下之至权寓焉士而才才而用环索其所由底此非吾君孰使之夫然上之所以责士死力不苟士之所以为上报不容不尽兹实圣人之权而微其机非邪是权也出于一人付之郡国夫自党庠遂序乡举里选古今文异而意则同三适有赏反是焉罚汉武尝举以诏天下而课兴廉孝厯世皆然诸侯受天子寄至不至详略殊而贤否岐矣高邮在本朝号多士名德相望寂寥兵荒而来治平且七十年文风渐振而陈公适为守前此取士寓试郡学不惟湫底局庳士气弗振职校士者亦病之而襟佩挑达动累月未复公意以谓郡职贡士所取所养交害也坐视可乎安在其能受天子寄不愧古贤诸侯循吏邪密计勇为果不日有成为堂为廊为轩庑门房盖八十余间防偪藩溷备固靖严屹数百年计不四五十岁未庸苴葺也为钱若干米若干石积累铢两之余公私初不与知某月日集工断手于某月日公赤子郡民之心既孚而易使固也如笃于待士恪于体国奉上俨不失家法故推之于政细大不遗今复创巨丽前此未为之举不穷之计于艰歉之际若无动虑者予与郡士民不能无疑于始而驩服于今是宜大书是宜得当世椽笔鸿藻敷舒颂咏焉廼称予老衰文力退废猥使揠其思为之辞良愧然得因是盛举而厠名焉不其幸欤公简斋先生嫡孙名巩字伯固
　　维扬龙庙记
　　五龙血食于扬肇自国初而备严于今屹然为一郡乞灵之地按圗志艺祖皇帝之破李重进也驻跸九曲池上有龙鬬于池事巳乃庙祀之其后庙废第绘像于建隆僧舎其庙之故基与夫不庙而像之故漫不可攷庆元五年帅郭侯某复屋之于池之西偏至嘉泰之元年待制赵公来制帅阃旱涸告病祷而雨岁以中熟慨念水枯旱挽囘丰穰非龙孰致之而访视所建庳陋甚人莫起敬惕不敢安乃移为今祠居有殿献有亭更衣有所为屋各三间别为门而垣之抡材而坚良选贡院之余也择地而亢爽宅震面兑兑泽震龙庙则宜也附佛宫主香火以僧欲其专也逺迩闻见奔趋畏敬祠祭祈报无或敢怠始其经度也或告九良星在焉盍缓之公一昔梦人颀而髯颧耸而色莹黄袍而黑缘捧赤土龙笑授公公许即为立祠旦则鸠工庀材不日而崇成迎奉之辰晴日丽空游云蜚雨滃郁庙廷公亲书庙额以掲殿顔是日飞雪荐瑞邦人耸观其灵异昭著如此夫仁民而为圣贤泽物而为龙相异而相同相须以济其所不及天命之也而圣贤又龙所依惟五龙显异于昔朕梦于今效啓圣之符而致济世之功惟公积而德敷而政其信于君孚于民者俯仰无愧故有请于龙若桴鼔若景响惟其必诸已故能必诸防漠戃恍之表不幸而水若旱惟无祷也彼且略于已详于龙吁其难哉公谓某粗知文者使之志龙之惠利庙之废置庸诏永久辞不获遂以公之所示而纪之且述其所以媚于龙者诗而碑之其词曰
　　五龙显迹肇我艺祖越四壬戌郡所依怙显允赵公建纛兹土廼新庙貌廼大祠宇廼以旱请应不移武始焉中熟今兹四鬴民舒气和刈晴稼雨盈尺之雪及岁未暮既雪而霁望无违者民究所自式歌且舞惠济如公汉则召杜宅生于公古则岐跗惟龙于公如賔斯主佑公之民颓祉羡嘏公为民请龙弗拒之凿粢刑牲龙则茹之鼔桴之应如寄而取如掇而予如交臂语民体公意莫龙敢侮祷穰谒欵涤樽洁俎歌歈纷若坎坎其鼓飊驭灵旗庶其来下燕我孙子丰我稷黍庸只事龙弥亘千古
　　新建祠山庙记
