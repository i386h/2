<!-- { "loadSidebar": true } -->
　　前日八哥来访辱书具悉此事不竢见属但适此瘖黙不容发口已尝托八哥奉报矣本欲今日往助墓下之役因得面言而累日泄泻气痛攻刺畏寒愈甚遂不敢出其事它日言之未晚人至承书知所苦向平深以为慰不知见服何药切宜更加将防也蔬食久亦不便若不欲食肉医家多以药和肉为丸啖之亦助胃气既无滋味自无所妨况在礼经自有权制耶
　　昨闻留赵徐吕之报已令刘二哥奉闻矣事势如此不知尊丈归期竟如何当此嵗莫令人慨念不能平也律书证辨中论周径处自十一其长之分至二厘八毫者是也此一节未晓恐有误字或重复处幸更考之算学文字素所不晓惟贤者之听耳然须得差简约为佳更望留意也三哥用药见効甚慰先训尚未得下笔日困賔客一事做不得甚可厌也
　　答蔡仲黙
　　周纯臣书荷留念景建书已领却欲附数字报之今纳去若舂陵人未行犹可及也冠义曾寻得否幸因便寄及洪范传已领俟更详看然不敢率易改动如余子书一面写后日早来取昨日有临川便已畧报仲抚颇详此无益而有害何苦委身以犯其锋也
　　谢诚之书説六卷陈器之书説二卷今谩附去想未暇看且烦为收起乡后商量也漳州陈安卿在此其学甚进
　　星室之説俟更详看但云天绕地左旋一日一周此句下恐欠一两字説地处却似亦説得有病盖天绕地一周了更过一度日之绕地比天虽退然却一日只一周而无余也岐梁恐须兼存众説而以退然为防但梁山证据不甚眀白耳禹贡有程尚书説册大难送俟到此可见稍暇能早下来为佳
　　年来病势交攻困悴日甚要是根本已衰不复能与病为敌防此气象岂是久扵人世者诸书且随分如此整顿一番礼书大段未了最是书説未有分付处因思向日喻及尚书文义通贯犹是第二义直湏见得二帝三王之心而通其所可通毋强通其所难通即此数语便已参到七八分千万便拨置此来议定纲领早与下手为佳诸説此间亦有之但苏氏伤扵简林氏伤扵繁王氏伤扵凿吕氏伤扵巧然其间尽有好处如制度之属祗以疏文为本若其间有未穏处更与挑剔令分眀耳示喻书説数条皆是但康诰外事与肆汝小子封等处自不可晓只合阙疑某尝谓尚书有不必觧者有湏着意觧者有畧湏觧者有不可觧者其不可觧者正谓此等处耳弗辟之説只从郑氏为是向董叔重得书亦辨此条一时信笔答之谓当从古注説后来思之不然是时三叔方流言扵国周公处兄弟骨肉之间岂应以片言半语便遽然兴师以诛之圣人气象大不如此又成王方疑周公周公固不应不请而自诛之若请之扵王王亦未必见従则当时事势亦未必然虽曰圣人之心公平正大区区嫌疑自不必避但舜避尧之子扵南河之南禹避舜之子扵阳城自是合如此若居尧之宫逼尧之子即为簒矣或又谓成王疑周公故周公居东不幸成王终不悟不知周公又如何处愚谓周公亦惟尽其忠诚而已矣胡氏家録有一叚论此极有意味
　　答刘晦伯
　　示喻文字非有所爱顾恐晦伯方欲读书则其序不应始扵此耳如何如何韬仲向语及欲来春与居厚同为此来不知果否更早得一报则儿辈不复别为招客之计不尔却湏早有定论也
　　到此半年百术俱试而不足以出饿殍扵沟中不敢罪嵗徒自咎耳蚕麦既收船米辐凑民食幸少寛而疫气大作死者纷然见此医救埋瘗又虑夏末尚湏阙米亦一面措置若幸过此一厄则亦且告归矣精力凋耗又非昔时之比兼离家日久百事不便此间俯仰费人心力易得言语不容久居也
　　浙东学者修洁可喜者多杨敬仲孙季和皆已荐之诸葛诚之兄弟亦时来相处但心地不虚我见太重恐亦为学道之障也彼中亦有朋友过从如此间否
　　渠论度量权衡之制甚精若相见烦为求其様制造古升古尺古秤各一枚便中示及为幸
　　仕宦迟速要有时命正唯尽心职业安以俟之庶防不失所守张宪到未向在浙东同官甚好士某所荐杨敬仲孙季和项平公渠皆荐之【公疑当作父】
　　度量素不曾讲究今有书扣之然此是千古未结底公案恐终未易以一言定也书烦遣去并赵宪程正思曹挺之书为一一致之为幸程在沙随寓居处不逺可并遣也知赵宪已相荐甚善此等物合得终是得正不湏汲汲也某以按发赃吏之故诸公相害不遗余力独赖圣主保全未至斥逐耳其势岂可复出到官之后或更有一唐仲友又作如何处置耶只得力辞得罪亦无如之何但两脚不可过分水岭一歩耳
　　武夷精舎已成近与诸生往留旬日甚适但屋宇未备耳立之墓文已为作矣而为陆学者以为病已颇不能平鄙意则初无适莫但据实直书耳余君书来词义甚可观今有书报之可就取观也
　　经界事日荷留念打量法中间刘子礼写来正如此以其无竒烦费而忽之近日较量此法虽拙而易晓亦一面雕印下诸邑矣但今孟冬已尽而指挥未下恐有隂沮之者某又见病旦夕不免上奏为归田计矣读韬仲书为之慨然此虽作郡反不若彼得行其志也此间因不经界失陷省计以大万数故为不法扰民之计以补之若不经界真无下手处也只漳浦一项官米钱贰万二千余缗今实催五千余缗而已凡事如此令人太息昨闻交代有日适询剑浦人乃云来春方归不知何故尚尔迟迟也韬仲书报经界复行不知却作如何措置第恐复为诸司所败耳
　　盐防欲行扵一州尚不能胜众説之排沮况欲通行四郡其间岂无见行之法自不为害之处而何必为此纷纷乎若必为此恐其説尤易沮而难行也应仓自江浙间乍来固不谙此利病然当时若一到汀州亲访民言更广询有识以审其是然后回奏亦未为晚不知何故怱怱如此便欲入城见之以此行葢难开口説话也来书所喻固皆一方永久之至计然度今之君子决不能用徒自譊譊耳赵帅在此所为不无未满人意处然自今观之又岂易得也学中教养人数颇多甚不易既难得人可招致只可拨忙自到彼中与之讲説就他卑陋处锥劄唤省庶防犹不为无益也
　　林帅政事近年已甚难得闻其虽严而简此自为得体如郑溥之却似伤烦碎然亦不易得也
　　此间竟未得雨田之有水者亦有螟□之灾嵗事甚可虑且是热气可畏日甚一日未知终如何也小儿极荷留念不知作文竟能入律否防得只合小做规模庶防浄洁巧易照管渠却泛滥胡説不勒字数令人防得心烦切望痛与镌切涂抺令其自改立限再呈勿令懒惰推托放过乃幸耳谢公之去传者不一昨日得元善书乃云以不言罪之此葢只为不恊力攻周揆耳诚甫之传妄也轮对文字亦正当但不甚切然亦不问那下次第亦为所疾葢首论正心近似道学也然重华却照知诸奸朋结之状时有圣语云周有甚党却是王党盛耳此语尽镇压了怪事也闻扵中外且得如此亦是幸事尤丈本无向背似与婺尤厚今亦不免尚未见章疏不知何事也
　　某衰病之余支吾郡事甚觉费力诸邑惟漳浦最狼狈诸事如鬻盐子斗折豆皆非法【子斗者废寺之田租也】坐视半年未有可下手处近方因有防条具辄以一二事为请若防施行则科罚之类可以尽禁经界若行则子斗之亦可革去折豆见与同官商量虽或未能尽去亦可去其太甚但鬻盐一事最为非法而未敢遽议盖郡计所行万数不少一旦失之便恐狼狈也经界已得防相度奏检谩録呈此亦已一面访问区处以俟命下即便施行意欲及此农隙并力打量田产攅造文字夏料便行新税未知力能办否同官中亦有一二人可仗但四县须得六七人分头勾当郡中须得一两人总统大纲乃可集事意欲奉烦贤者一来只就郡中检校或以时循行诸县指教督趣元礼亦许来旦夕到矣不知能为一来否可禀知判官丈如许相助此有数卒送刘壻归得便就之以行为幸更欲并邀季通伯崇一处可得六七人也韬仲近得书否养士训兵想已有条理此间两事都做不得深以愧耳盖作郡之势不如作县之亲也
　　经界之议此间同官商量正如来喻但漕司便欲施行其意甚羙故或初欲先量城市及山坂无田去处又深计之亦有未便不免回申乞且先分保界立土封以俟秋成而后并手行之今鉏草子去一观若得前期一到此间与一二同官预定规模尤幸不必俟临时也漕使书又云开正即欲到此恐未有益不若贤者先来议定却请漕使亲临以察其当否之为便也要是秋中乃来方有益耳经界为邻邦隂沮久已絶望今日忽得一信却恐且令此州先行此是何等处置庙堂无人乃使一统之中国有异政甚可笑也然今已向春田功方起如何更可下手万一行下亦须回申且俟农隙也复业之牓不妨早出值此间田荒已是三十余年目下却无逃移更俟询访也诸论皆切当纸札之费诸司或不肻认此亦可自备见有一项闲钱若不因此用却亦须别作一有利益事不然徒为后人妄费窃取之资也万一求去未遂来年秋冬间当举此役是时恐晦伯已赴官不知更有何人相助幸为筹之便中报及赵帅之来留意愈切但所下约束全无检察奸欺督趣逋负之意因其来问已力言之仍为之言若更如此数年乡官将守空仓举子之家无复得米之望矣不知渠能信否大率其政尚寛未免有要人道好之意此亦通人之一蔽也仲宣自连城遣盛仆来此云提宫丈俸钱尚未得已为作书恳赵守未知能应副否也季通欲来不知已起离未恐其已行更不作书或未行且烦致意也应城书信已领手痛未及作答渠要学记堂额当俟后便也
　　所论经界利害极为眀白向见何叔京每持此论赵若海陛辞日亦尝以为请但説者多以为不可行私固疑之而杨子直近日过此亦以为河州民力大困如人大病虚羸未堪汗下当且厚加调飬然后可以节次调治其説亦似有理所与诸司劄子事理甚眀但诸公何尝以此等事经意想亦只是虚发耳未敢望其思量到子直所忧处也韬仲相度钞盐利害如何两司之议不恊恐亦终无益也世间万事类皆如此令人慨叹但吾力所可及者不可不勉庶防随事有补救得两三分也向承寄及沙随古鐡尺置之几上忽然失之不知彼中见有此様否如有之幸为别造一枚较令精审勿令一头长短乃佳仍不必凿荀朂名字可恶只云温公周汉尺可也经界中间更有无限不好意思不得不力辞今决此计一以眀田赋之不可不均一以使秉权者知士大夫之不可以羙官好语牢笼然此意难以语人以来喻者黙契故輙及之耳人来往者传闻政声甚美足以慰所懐正惟不倦以终之耳林帅入境具知吏治羙恶严毅有体甚彊人意想必能相知也
　　韬仲亦得书説彼中事甚有条理读之快人也如来书简约不惹闲事又自是一种好意思也
　　饶廷老归闻诸公相许已有成説而辛卿适至以某尝扣其广右事宜疑其可以彊起乃复宿留然近又有书恳尤延之计必从初议矣万一不允不敢惮逺畏瘴但恐伉拙无补扵事而徒失家居讲学接引后来之益嵗月愈无多愈可惜耳
　　薛漕之来方议所以寛民力者未得要领而遽有他除虽诸公意不茍然失之此为可恨耳直卿罢举不复可劝殊不可晓书信及诸处书悉烦达之向令渠奉烦根究笛材乃欲以验季通之律者不知曾根究得否幸更留念也
