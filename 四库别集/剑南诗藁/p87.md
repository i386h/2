<!-- { "loadSidebar": true } -->
　　文章日益近衰陋风节久已嗟陵夷元祐大苏逝不返庆厯小范今谁知闭门学古人共笑低头就俗我却疑脱衣幸可买渔艇烂醉浩歌随所之
　　排闷
　　人间岁月莽悠悠老大悲伤只涕流民餍糟糠宁细事俗忘节义更深忧潦归宿麦犹难望雪少同云未易求自叹此生真已矣且偷暇日弄孤舟
　　庚申十二月二十一日西和州健歩持子布书报已取安康襄阳路将至九江矣悲喜交怀作长句
　　吴蜀相望万里程征鞍忽报近湓城角巾已入三更梦老眼先増十倍明告至徧为亲旧问劳还深媿里闾情追思二纪暌离事喜极翻成涕泗横
　　又
　　万里东来双鲤鱼衰翁悲喜得儿书闻过岘首已冬至想到匡庐将岁除辛苦山行穿雪履凄凉旅饭嚼冰蔬此行身歴艰难遍莫厌东臯共荷鉏
　　园中作
　　幽禽啼不去红蘂落还开意适时时醉身闲日日来著书増水品披句觅桤栽消息吾儿近扶衰又上台【子布约二月初到乡里】
　　足疾
　　足疾惟妨拜登临故自如深知造物意遣遂此心初东坞闲看竹西溪独钓鱼莫归犹未倦把巻绕前除
　　岁暮书懐
　　世事从来不可常把犹幸得深藏牀头酒瓮寒难热瓶里梅花夜更香薄命元知等蝉翼畏途何处不羊肠诗成读罢仍无用聊满山家骨董囊
　　又
　　忆昔初辞鹓鹭行慨然誓墓老耕桑蓼汀夜宿梦魂爽梅坞暮归襟袖香穷巷毎多闲日月小儿时诵古文章吾侪穷死从来事敢变胸中百链钢
　　除夜
　　守岁全家夜不眠杯槃狼籍向灯前相看更觉光阴速笑语逡廵即隔年
　　修路
　　雨霪道壊困泥涂木石纷然赖里闾但使仅堪行便足我无长防与高车
　　金丹
　　子有金丹链即成人人各自具长生施行要使俗仁寿收敛犹能心太平剧饮似鲸身不倦细书如螘眼常明更余一事君难学富贵真同涕唾轻
　　平昔
　　平昔飘然林下僧更堪衰与病相乗残年己任身生死一念犹关道废兴皎皎初心质天地兢兢晚节蹈渊冰子孙勿厌藜羮薄此是吾家无尽灯
　　二月三日春色粲然歩至湖上
　　不媿衰翁雪鬓新出门也复整乌巾梅花隔水香撩客野鸟穿林语唤人长日难消惟泥酒灾年不死又违春吾儿已到新安未想掬清溪洗客尘【子布度将至新安】
　　计子布归程已过新安入畿县界
　　忆昔初登下峡船一回望汝一凄然梦魂南北略万里人世短长无百年强健老怀终兀兀忽闻归骑已翩翩今朝屈指无穷喜歴尽江山近日边
　　东园观梅
　　出世仙姝下草堂高标肯学汉宫妆数苞冷蘂愁浑破一寸残枝梦亦香问讯不嫌泥溅屐端相毎到月侵廊高楼吹角成何事只替诗人説断肠
　　喜得建茶
　　玉食何由到草莱重奁初喜坼封开雪霏庾岭红硙乳泛闽溪緑地杯舌本常留甘尽日鼻端无复鼾如雷故应不负朋游意手挈风炉竹下来
　　春雨
　　细雨吞平野余寒勒早春未増豪饮兴先着苦吟身幽径萱芽短方桥栁色新闭门非为老半世是闲人
　　春雨
　　拥被听春雨残灯一防青吾儿归渐近何处宿长亭
　　又
　　湖上新春栁揺揺欲唤人多情今夜雨先洗马蹄尘
　　初春感事
　　马迹车声是处忙经旬无客到堂水初泛緑黏天緑梅欲飘零特地香世事纷纷人自老岁华冉冉日初长百钱不办旗亭醉空爱鹅儿似酒黄
　　又
　　一树红梅已半残破裘也复敌春寒忍穷过日却差易负媿终身良独难活火静看茶鼎熟清泉自注研池寛人生乐处君知否万事当从心所安
　　道室书事
　　五十余年读道书老来所得定何如目光焰熖夜穿帐胎髪青青晨映梳【二事皆纪实】甚畏蝮虵宁断手已烹熊掌敢兼鱼春芜二亩扶犁去空忆高皇赐对初
　　先少师宣和初有赠晁公以道诗云奴爱才如萧颖士婢知诗似郑康成晁公大爱赏今逸全篇今读晁公文集泣而足之
　　仕不逢时勇退耕闭门自号景迂生逺闻佳士輙心许老见异书犹眼眀奴爱才如萧颖士婢知诗似郑康成早孤遇事偏多感欲续残章涕已倾
　　春日杂题
　　梅花三十本围以疎竹篱入春甫十日开遍南北枝少年轻节物老大复苦衰坐见零落尽一杯初未持
　　又
　　春雨路易干雨止即可行梅花落无余兰芽亦已生好鸟何山来向我飞复鸣行矣东郊路借草作清明
　　又
　　野水如碁枰所至各成村炊烟出屋碓声隔柴门树阴同戏儿多已长子孙安居无暴敛何以报国恩
　　又
　　春阴不成雨正作卵色天花开路无尘杨栁揺轻烟佳哉冷淘时槐芽杂豚肩长安堕胡虏况说野狐泉
　　又
　　客路行无穷渔唱听不厌涛江西限吴云岫南入剡蹇驴过小市高栁拥孤店去去望前村鸦归烟欲敛
　　又
　　蒲栁深复淡桃李白间红东皇一税驾万物酣春风烟村在何许小屏团扇中一笑唤稚子相扶上短篷
　　春日暄甚戏作
　　桃杏酣酣蜂蝶狂儿童相唤踏春阳老人自笑还多事预恐明朝雨壊墙
　　春日
　　迟日园林尝煮酒风和庭院晒新丝已过燕子穿帘后又见鮰鱼上市时排闷与儿聨小句破闲留客战枯碁残年自觅安排处除却归休总不宜
　　书室独夜
　　忽忽新春过愔愔一室幽铜灯立鴈趾石鼎掲龙头老媿人扶拜贫无食足谋退居消日月大半付庄周
　　追感往事
　　太平翁翁十九年【绍兴中禁中谓秦太师为太平翁翁】父子气焰可熏天不如茅舍醉村酒日与邻翁相枕眠
　　又
　　世事纷纷过眼新九衢依旧涨红尘桃花梦破刘郎老燕麦揺风别是春
　　又
　　渡江之初不暇给诸老文辞今尚传六十年间日衰靡此事安可付之天
　　又
　　文章光焰伏不起甚者自谓宗晚唐欧曽不生二苏死我欲痛哭天茫茫
　　又
　　诸公可叹善谋身误国当时岂一秦不望夷吾出江左新亭对泣亦无人
　　书意
　　我本三生世外人幻躯其实强冠巾稍能闭户学种菜时亦长歌行负薪一醉却非身外事百年终是冢中尘君知梦境无根底莫信人言想与因
　　又
　　病眼犹堪阅世人难将雪鬓着乌巾囊中钱尽罢沽酒涧底雨寒愁束薪老子那辞徙牛屋痴人自喜拜车尘穷通要自儿嬉事嬾就山僧讲宿因
　　清都行【有序】
　　辛酉二月十四日夜鸡初鸣梦与故人查元章并辔行大道中前望宫阙甚壮丽元章言吾辈当同预大议论予与约勿为身谋元章拊掌称善遂觉作清都行一首
　　积雨初收晓寒重野人忽作清都梦宫墙栁色緑如染仰视修门岌飞动元章久已葬岷山安得翩翩并驰鞚春光如昔交旧少肺肝欲写谁堪共颇闻天阍有疑事通明殿下方佥议约君切勿负初心天上人间均一是
　　春来食不继戏作
　　久卧穷阎困负薪何妨扫尽太仓陈瘦如饭颗吟诗面饥似柴桑乞食身牺象未应殊断木江湖底处有穷鳞大冠长劎人看好不换茅檐一幅巾
　　绍兴辛酉予年十七矣距今已六十年追感旧事作絶句
　　常忆初年十七时朝朝乌帽出从师【与许子威辈同从鲍季和先生晨兴必具帽带而出】忽逢寒食停供课正写矾书作赝碑
　　独坐视老奴灌园
　　东窻日晚独愁予眼闇年来颇废书赖有吾家老阿对相从引水灌园蔬
　　雨晴风日絶佳徙倚门外
　　一双芒屩伴笻枝不用儿扶自出嬉贪看南山云百变舍西溪上立多时
　　又
　　茶酽无端废午眠杖藜信歩到门前青裙溪女结蚕卦白髪庙巫催社钱
　　又
　　章老三年病方死吴翁一夕呼不醒独有此身顽似铁倚门常看暮山青【章吴皆邻人以去冬死】
　　春游
　　春风堤上草萋萋草輭沙平护马蹄似盖微云才障日如丝小雨不成泥千秋观里逢新燕九里山前听午鸡追忆旧游愁满眼防船曽系画桥西
　　春雨
　　狼籍残花满地红拥衾孤梦雨声中人生十事九堪叹春色三分二已空但有老盆倾浊酒不辞衰鬓对青铜长贫博得身彊健久矣无心咎化工
　　又
　　药炉茶灶淡生涯听雨犹能惜物华蘸岸顿添三尺水沾泥不贷一城花闲摩病眼开书巻时傍危栏弄钓车稚子孤行八千里喜闻炊熟可还家【家僮自行在来报子布寒食前可到家唐人以寒食前一日为炊熟】
　　又
　　自笑平生嬾是真闭门高枕动兼旬海棠千片已随水杜宇一声无复春緑酒盈樽足忘老朱樱上市正尝新今朝雨止通溪路又向沙头岸幅巾
　　书怀
　　谢客元无疾深居似有忧向空书咄咄对竹送悠悠出毎思安卧归还念逺游春衣典已惯斗酒不难谋
　　三月十六日至柯桥迎子布东还
　　江国常年秋鴈飞吾儿逺客寄书稀道途一见相持泣邻曲聚观同载归草草杯盘更起舞匆匆刀尺旋裁衣从今父子茅檐下回首人间万事非
　　又
　　我似伤禽带箭飞更怜汝作雁行稀异时恐抱终身恨此日宁知徒歩归万里外应劳逺梦三年前已挂朝衣断编蠧简相从老絶念功名亦未非
　　题施武子所藏杨补之梅
　　补之写生梅至简亦半树此幅独不然岂画横斜句
　　食野菜
　　野防山蔬次第尝超然气压大官羊放翁此意君知否要配吴粳晓甑香
　　又
　　万里萧条酒一杯梦魂犹自度卭郲可怜龙鹤山中菜不伴峩眉栮脯来
　　予十岁许即往来云门诸山今复与诸子来追念凄然
　　经行犹记髧髦初所至浑如过故墟桥废夕阳空鹤表碑亡春草没趺荒郊渺渺羊牛下丛木萧萧鸟雀呼可恨一衰今至此右笻杖左人扶
　　云门道中
　　度岭穿林一径斜旋篝新火试新茶箬包粉饵祠寒食雨湿青鞵上若耶石鏬微泉来滴沥溪涯老木卧槎牙不须苦觅东柯谷是处云山可寄家
　　龙瑞
　　多年不蹋阳明路今日重来院院行好在千秋冯观主修廊一见眼偏明
　　禹寺
　　莫春之初光景奇湖平山逺最宜诗尚余一恨无人防不见蝉声满寺时
　　寄题张仲钦左司槃涧
　　劎溪之南有佳处山灵尸之不轻付张公鼻祖晋司空谈笑得地开窻戸谿光如镜新拂拭白云青嶂无朝莫伏几读书时举头万象争陈陶谢句公今仙去有嗣子关塞﨑岖方叱驭山城何曽叹如斗皦皦不受世俗污君不见伾文往者势如山朝士几人无汗颜尊公遗事不须述但看当时出处间
　　园中晚兴
　　世故谁能必书生妄自期年光巻中过心事鬓边知零落花随水轮囷笋突篱晚晴山尽出徙倚独移时
　　送陈希周赴安福令
　　补吏鹤岭边尊公方玉立超遥籋风云余子那可及天高鬼神恶闻讣三日泣晚途见嗣子握手悲喜集乗桴掠鲸波信矣勇可习巉巉风骨峭雾不能袭谓当上台省岂复论等级如何困无津俛首临一邑顾嗟六朝民龙钟垂八十肯来野水滨半月解书笈吾杯仅容龠安得看鲸吸伫立送归鞍霁日满原隰
　　春晚久雨排闷
　　积雨暗村墟幽居杂鼃蚓泥潦欲升阶几席或生菌壮年多重膇况我抱宿疢下牀蹑高屐顾影輙自哂客来入我戸亦复为叹悯胡不徙高原再拜谢不敏
　　甲子日晴
　　泽国春多雨阅月殊未止皇天俄悔祸畀以晴甲子山川相炳焕桑柘郁千里垅麦行可获吴蚕亦三起牀头醅瓮香大杓泻浮蚁醉醒日已晡长歌识吾喜
　　三月二十日儿辈出谒孤坐北窻
　　园林春已空陂港雨新足泥深黄犊健桑老紫椹熟丰年逋负少村社餍酒肉微风吹醉醒起和饭牛曲
　　又
