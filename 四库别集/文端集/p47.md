<!-- { "loadSidebar": true } -->
　　王化伏莽跳梁之人则将来必益为边患则必调发转输以逺烦禁旅劳顿九州之民此
　　圣心所以惓惓焉为国家计久逺为生民谋休息为万世立太平必欲荡涤此狡寇厄鲁特噶尔丹者葢所以安边塞也威逺人也实所以乂安中土也维丙子季春圣躬亲御六飞逺度瀚海戈甲耀日旌旗蔽空风驰云集俯瞰贼垒如自天而下为狡寇之所不及料披靡奔溃兽骇鸟散劲旅堵截一鼓而草薙禽狝之贼虽遁迹荒逺而部曲尽矣牧畜空矣奄奄之息何能久存据庸众之识似更不烦
　　车驾之再临王师之久驻乃
　　宸算制敌迥出寻常留将军于塞上以困蹙震悚之圣躬以丙子冬复临边塞渡河至鄂尔多斯之地经画布置丁丑春又
　　亲至宁夏驻跸于狼居胥山遣师搜勦葢
　　圣心以车驾逼临其地则我之将士百倍奋勇而彼之部曲惶骇离畔振如雷如霆之威凶渠自禠其魄沛如雨如露之泽党与咸贰其心所以俘其子而来献者彼之邻国也遣使而输诚纳欵者彼之腹心也贼虽狡悍斯时四顾无亲入地无路以膏斧之躯为饮鸩之计惟有自即殄戮耳安能出
　　圣谟成算之外哉总由我
　　皇上躬亲指示奇正兼施恩威并用视絶域于掌上罗犷兽于阱中故成功若斯之盛也葢非至明无以审机而不惑非至诚无以歴久而不倦非至断无以成功而不疑而总归于
　　圣心之至仁视边方为一体而不忍数罹其灾也登寰宇于袵席而不忍以一事烦苦吾民也是以
　　三次逺临絶域跋涉山川冒触寒暑
　　亲举玉趾恒饮浊泉风雪则屏去帐殿减餐则俯同士卒挥黄钺以先驱擐甲胄而达旦指麾形势则极在巘在原之劳筹画机宜则穷九地九天之秘焦劳烦苦不可殚述
　　圣躬皆亲歴之仁天下子万民之心至矣蔑以加矣今者逋寇悉平荒逺无不臣之国边烽尽息诸蕃皆乐利之年大功告成盛典斯举以副我
　　皇上乂安中外之心成我
　　国家太和熙皥之化永永万年至于无极【臣】窃惟圣武三临絶塞殄寇宁民焜燿史册上下千古无与比隆谨撰颂九章以述盛烈颂曰
　　维丙子春
　　圣武丕扬组练十万气吞朔荒
　　帝亲率之沙碛腾骧殱此防貐膏我斧戕
　　右一章
　　维朐胪河逺带荒服自
　　天临之泉甘草緑立覆其巢挥戈西逐万古不磨圣人之躅
　　右二章
　　寇方奔突西遇我军风埽霆击狐披纷饱我卒伍殄厥丑羣
　　神谋指授耆定大勲
　　右三章
　　维丙子冬雨雪载涂黄河曲岸
　　銮辂驰驱除恶务本宜絶根株时哉勿失洋洋
　　圣谟
　　右四章
　　河流浩浩虎旅云屯震之以武绥之以恩风驰青冢化洽乌孙呼韩接踵稽颡
　　至尊
　　右五章
　　天与不取昔人所嗤张我精鋭烬彼饥疲乗机维哲扼要乃奇
　　圣人之智匪众所窥
　　右六章
　　维丁丑春经武西偏狼居胥山古史所传
　　天子靺鞈威畅八埏逺鄙西汉勒铭燕然
　　右七章
　　都邑聚观孽子成俘鸱张钜寇一夕殄诛彼胁从者咸输尔孚
　　巍功骏烈振古所无
　　右八章
　　玉闗万里靡尘不清覆载之内咸震
　　天声外安中乂亿载功成金函玉检永颂升平
　　右九章
　　圣徳勤民颂【有序】
　　维丙子丁丑嵗以春以冬
　　圣躬三驾絶漠以忧劳万民之故为久安长治计逾越沙碛防犯霜雾浊泉菲食日以供御擐甲胄以终夕摩干楯而达旦北遡黄河西践狼居胥翦除狡寇以安边圉以靖区夏使永杜餽饷裹甲之萌
　　圣心之勤民深矣至矣不遑启处三载于兹迩年以来中外无疥癣之疾服教畏神者逺自日出扶桑极于流沙莫不梯山航海奉琛载贽八宇升平四民乐利皆圣天子之所经营缔造栉风沐雨垂四十年而致斯盛也承平奏矣
　　圣衷念此时四海之内为民患而未至厎定者则莫大于河以言民生则淮扬千里未有奠居以言国计则漕挽天庾为南北咽喉之地以言修筑则嵗费水衡钱以钜万计以言泛溢则城郭耕桑时时可虑是今日勤民之事洵无有急于此者矣在河道诸臣或识囿一隅而不能周知全势或苟且一时而不能经画久逺或拘守已见而不能广集羣谋或徒糜金钱而不能收集成効我
　　皇上焦心劳思讲求两河者数十年考究形势酌量髙下揣度旱溢每廷议时恭聆
　　天语则羣心豁然葢诸臣见其偏而
　　圣心见其全诸臣谋其暂而
　　圣心图其久故爝火曦照若斯之悬絶也已夘嵗春车驾临河上
　　躬亲指示淮黄之势始洞若观火诸臣奉
　　睿谟以集事而安澜可永庆矣
　　圣心念治安天下之大计兵革既息则莫要于察吏宁民布徳施惠以通舆情而联众志
　　巡幸东南颁布徳音以次第举行之留漕粟以平粜蠲逋赋以阜民减税课以裕商广取额以作士涤除刑狱宥释过愆奨励官方存问耆老凡所以勤劳百姓者莫不周详委曲殊恩渥泽洋溢汪濊可谓至矣
　　銮舆所莅供给之费一丝一粟不以烦百姓严饬从官无有侵扰
　　万乗所歴市不易肆农不辍耕近光
　　天顔懽声雷动焚香而祝
　　万夀者所至填塞马首如广野云屯沧海潮集
　　皇上皆温顔慰谕之瞻云就日真旷古之所希覩葢我皇上以天下为家故巡省风俗皆绸缪戸牖之计也皇上以万民为子故婴孺绕膝皆抚摩顾复之恩也且只奉
　　慈宫朝夕承懽孝徳超于千古率
　　诸皇子左右提命景福迈于百王【臣】幸际昌时恭闻盛美懽呼忭舞罔知所极不揣谫陋敢撰芜词谨献颂十章章八句
　　一章
　　赓飏
　　圣孝振古所稀金根玉辂日侍
　　慈闱万姓稽首防云六飞以天下养六宇春晖
　　二章
　　河源星海淮号鸿流稽天浴日为万姓忧
　　亲举玉趾相度咨谋安澜胥庆禹功式侔
　　三章
　　东南岳牧辑瑞来同裒对
　　天顔肃肃雍雍仁风翔洽恺泽醇浓四方民隠达于圣聪
　　四章
　　爰溥国储轸此艰食蠲逋已征数盈万亿阜民之生恤商之力尧衢荡荡载歌
　　帝徳
　　五章
　　百郡羣吏整饬联常简兹良牧宠以服章
　　训辞温蔼锡赉煇煌时迈之典事在激扬
　　六章
　　龙旂所指嘉气冲融释辜宥过恩逮臣工桁杨尽偃犴狴咸空无微不照上厪
　　宸衷
　　七章
　　山海保障熊罴是资训练嫺习武不可弛爰遵江浒营列水犀申明令甲以肃鼔鼙
　　八章
　　菁菁者莪育彼中陵采芹采藻集于泮林念兹微末圣泽溥承诵读之士霞蔚云蒸
　　九章
　　天章宝翰溥及臣邻人怀拱璧家蕴奇琛龙翔紫渤凤翥髙旻名山福地光气常新
　　十章
　　爱戴羣情如依父母如潮如海如林如薮扶杖而迎亦有黄耉酌彼兕觥
　　天子万夀
　　圣徳仁民天锡万夀颂【并序】
　　【臣】尝窃考董仲舒有言曰人君每事未尝不求端于天天以爱养生民为心凡所以子惠而煦育之者一付于建极之一人恭惟我
　　皇上天亶至圣慈爱为心仁育义正为徳【臣】自备员史官以来侍
　　讲筵直
　　内廷者三十有余年于
　　皇上早作夜思之际宵衣旰食之顷无一时不以爱养生民为心无一事不以讲求利济为主其养民也则田畴树艺不厌其详水旱灾祲务求其备其教民也则敦本明伦必先其重人心风俗务底于淳蠲赋之多史册罕闻每嵗数百万周流公溥海内无不被之徳省刑则矜恤恻怛法古刑期无刑之义寇攘蟊贼所以害吾民则燮伐埽除之必尽虽
　　命驾三驱栉风沐雨而不以为劳水潦隄防所以卫吾民则殚心竭虑方励精于南而又营念于北务俾厎定以利耕桑察吏则博求循良有一善之可以禆吾民必显扬之不遗以至省方求瘼疾苦必闻怀绥遐方无逺弗届葢
　　圣心无一念之不注意于斯民而天下之民涵濡沐浴于
　　圣人之心亦无不鼓舞振作乐利感戴
　　圣人之化熙熙皥皥如万物之鼓动于太和而不觉以此而言徳则曰盛徳曰天徳以此而言仁则曰至仁曰纯仁夫徳既合天则天心眷佑万夀无疆之庆【臣】再赓天保九如之章矣此臣悉之于数十年之久
　　起居必覩謦欬必闻知之既真且熟而天下之感颂圣人者在朝闻之在野亦闻之故不禁其言之详也独【臣】年齿既老且谫陋无文不足以抒扬万一敢竭其愚陋而质言之谨献颂曰食为民天古昔所陈祈谷上帝必谨元辰茫茫禹甸耕获畇畇一夫不耕上厪紫宸猗欤盛哉此
　　圣心养民之仁【其一】
　　圣有谟训诰谕谆谆务去尔诈务返尔淳民之质矣日用明伦肃肃章缝咸捧
　　温纶猗欤盛哉此
　　圣心教民之仁【其二】
　　赋有常经宇内式遵孰是尽蠲振古莫伦动以百万大地皆春鸿慈浩荡藏富于民猗欤盛哉此
　　圣心蠲赋之仁【其三】
　　大化翔洽间有未纯欲并生哉入我陶甄赦过宥愆咸与维新好生之徳洽于蒸民猗欤盛哉此
　　圣心钦恤之仁【其四】
　　蠢尔弗率扰我边尘侵轶疆圉荼毒生民
　　亲举玉趾三驾重申殱厥渠魁化彼未驯猗欤盛哉此圣心除暴之仁【其五】
　　桑干泛溢淮黄久堙谋民奠居莅止河濵经营胼胝不啻
　　躬亲南耕北获成功如神猗欤盛哉此
　　圣心厎定之仁【其六】
　　州邑逺吏抚民最亲一善必録简畀
　　彤宸或臧或否民依是甄民所与者锡以
　　宠纶猗欤盛哉此
　　圣心察吏之仁【其七】
　　诗陈时迈礼重躬巡闾阎疾苦
　　揽辔咨询蒸蒸黎庶济济臣邻光天之下甘雨阳春猗欤盛哉此
　　圣心省方之仁【其八】
　　凡在宇内覆载维均穷荒絶徼痌瘝在身日月所照声教咸遵
　　深恩渥泽蟠际无垠猗欤盛哉此
　　圣心怀逺之仁【其九】
　　维天葢髙穆穆化淳
　　一人体之徧育羣伦徳积于世庆备于身于万斯年何福不臻猗欤盛哉此
　　圣心合天之仁【其十】

　　文端集巻三十八
　　钦定四库全书
　　文端集巻三十九
　　大学士张英撰
　　笃素堂文集三
　　表
　　恭进易经叅解表
　　伏以
　　至道开于河洛发羲文周孔之微言
　　奥防贯乎隂阳备彖象卦爻之精意叅稽古训托藜火而重编侧近
　　光蕐食野芹而思献俯慙谫劣弥切冰兢兹盖伏遇皇帝陛下
　　道法天行不息
　　学同日进无疆尚书已讲于
　　经帏大易继陈于
　　黼座神凝简册
　　圣心探一画之先博极圗畴
　　睿照启千龄之秘臣叨恩于禁籞祗奉
　　钦明窃有志于韦编欲窥象数自田何京房而后汉初各有师传逮濓洛康节以来宋儒始爲定论考亭本义之学洵可奉爲宗风伊川易传之文尤有资于治理窃惟广且大者易之体岂容骤测其精微竒而法者易之辞未许遽窥其典要必在发明章句譬如探源者先索其流务期剖晰文词难言得意者遂忘其象爰考先贤诸说辑爲叅解一书时逾两期巻分六帙如渉沧海而寻畔岸祗堪自砭其愚顽窃仰泰岱而竭尘埃讵谓有裨于
　　髙厚但念阅寒厯暑分细旃广厦之余闲浥露研朱居秘阁芸香之胜地虽极知其芜陋敢不冐爲敷陈聊佐乙夜之览观庶备
　　九重之清燕伏愿
　　德符岐圣
　　治轶羲皇
　　履帝位而丰豫时登
