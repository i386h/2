<!-- { "loadSidebar": true } -->
　　诗有六义其一曰比比者定物之情状也则必谓之才才之备者于圣为六艺在贤为声诗噫春秋之后颂声寖亾降及汉氏诗道若作然二雅之风委而不兴矣在诗有三言四言五言六言七言八言九言之作三言者曰振振鹭鹭于飞是也五言者曰谁谓雀无角何以穿我屋是也六言者曰我姑酌彼金罍是也七言者曰交交黄鸟止于桑是也九言者曰洞酌彼行潦挹彼注兹是也盖古诗率以四言为本而汉氏方以五言七言为之也其句亦岀于毛诗五言者曰携手上河梁是也七言者汉武曰日月星辰和四时是也尔后盛于建安建安以后江左君臣竞以浮艶胜然诗之六义微矣逮及吾唐开元之世易其体为律焉始切俪偶拘于声势然诗云觏悯既多受侮不少其对也工矣尧典曰声依永律和声其为律也甚矣由汉及唐诗之道尽矣吾又不知千祀之后诗之道止于斯而巳邪后有变而作者予不得以知之夫才之备者犹天地之气乎气者止乎一也分而为四时其为春则煦枯发枿如育如防百莳融冶酣人肌骨其为夏则赫曦朝升天地如窑草焦木渇若燎毛发其为秋则凉飔髙瞥若露天骨景爽夕清神不蔽形其为冬则霜阵一防万物皆瘁云沮日惨若惮天责夫如是岂拘于一哉亦变之而巳人之有才者不变则巳茍变之岂异于是乎故才之用也广之为沧溟细之为沟窦髙之为山岳碎之为砾瓦美之为西子恶之为敦治壮之为武贲弱之为处女大则八荒之外不可穷小则一毫之末不可见茍其才如是复能用之则庖丁之牛庆之轮郢之斤不足善谓其神解也意古之士穷达必形乎歌咏茍欲见乎志非文不能宣也于是为其词词之作固不能独善必须人以成之昔周公为诗以贻成王吉甫作颂以赠申伯诗之酬赠其来尚矣后每为诗必多以斯为事咸通七年防兵部令狐员外在淮南今中书舎人农守毗陵日休皆以词获幸悉防以所制命之和各盈编轴亦有名其首者十年大司谏清河公出牧于呉日休为部从事居一月有进士陆龟蒙字鲁望者以其业见造凡数编其才之变真天地之气也近代称温飞卿李义山为之最以鲁望参之未知其孰为之先后也太曰稽其门辟其户眼其键然后乃应况其否者乎予遂以词诱之果复之不移刻由是风雨晦明蓬蒿蘙荟未尝不以其应而为事茍其词之来食则辍之而自饫寝则闻之而必惊凡一年为往体各九十三首今体各一百九十三首杂体各三十八首聨句问答各十有八篇其在外合之凡六百五十八首南阳广文润卿陇西侍御徳师或旅泊之际善其所为皆以词致师词之不多去之速也大司谏清河公有作或命之和亦着焉其余则吴中名士又得三十首除诗外有序十九首总录之得十通载诗六百八十五首汉书曰古者诸侯卿大夫交以邻国以微言相感当揖让之时必称诗以喻其志盖以别贤不肖也予之与生道义志气穷达是非莫不见于是士君子或为之览贤不肖可不别乎哉噫古之将有交绥而退者今生之于予岂是邪生既编其词请于予曰尔有文当为吾序诗道兼日通以名之日休曰诺由是为之序松江呉之望也别名曰松陵请目之曰松陵集
　　甫里陆先生文集序　　　　　樊开
　　唐贤陆龟蒙字鲁望三呉人也幼而聪悟通六籍尤长于春秋尝体江谢赋事名振江右与顔荛皮日休罗隠吴融友性髙洁家贫亲老屈与张博为湖苏二郡佐尝至饶州三月无所诣刺史率官属就见之龟蒙不乐拂衣去居松江甫里多所论撰著呉兴实録四十巻松陵集十巻笠泽丛书八十余篇自谓江湖散人或号天随子甫里先生唐末以左拾遗授之诏下日疾终赠右补阙本朝宋景文公重修唐书仍列于隠逸传今蜀中惟松陵集盛行笠泽丛书未有是书家藏久矣愚谓贮之箧笥以私一人之观览不若镂版而传诸好事度斯文之不坠而鲁望之名复振亦儒者之用心也时圣宋元符庚辰嵗仲秋月郫人樊开题
　　后序　　　　　　　　　　朱衮
　　进退取舎君子之大节惟循于道而不悖然后无媿于圣人之门非明轻重之理知好恶之正者未有不为物所胜也天随子居衰乱之世仕不茍合家于松江躬劳苦甘淡泊而以读书考古为事所养者厚故其文气完而志直言辨而意深一归于尊君爱民崇善沮恶兹非所谓循于道而不悖者邪世所传丛书多舛谬衮既至其邑想其遗风因求善本校证刻之于版俾览者非独玩其辞而巳矣于其志节将取焉政和改元季夏四月毘陵朱衮记
　　同前　　　　　　　　　　叶茵
　　甫里先生吾乡先贤也出处大节巳见本传独著述散漫未有善本今传于世者笠泽丛书松陵集以篇计之仅四百八十一茵居其乡诵其文且和其絶句百八十余首遂于文集中裒集得一百七十一篇合丛书松陵集计六百五十二篇凡可助此书以流行者聚于巻末名曰附录总为二十巻刋寘义庄以广观览其间字画疑者存之舛讹者正之文之有遗逸者行且增补之庶可酬先生泉下之望亦可见茵景慕先哲之意云宝祐五年闰月日叶茵谨识
　　甫里先生文集序　　　　　林希逸
　　汉而下史录诸名家集其残缺不完失灭不可见如欧阳公所叹者不知其几百氏也方其存时或托以交游授之门人付之子孙岂不欲其必传传之必远要之皆不可必其间乃有出于破囊败庋之中几废而幸存者子云不必侯芭太白不必阳冰退之不必李汉子厚不必禹锡千载而后往往不期而进之是岂偶然哉甫里先生之没去今几百载矣遗稿所存仅有松陵笠泽二书其诗似陈拾遗其文似元道州平居以文章自怡虽忧虞疾病无旬日生计未尝暂辍涂窜则其平生所着岂应止尔尝以弃珠遗璧为恨今呉江叶君茵乃作意掇拾而裒益之恳恳勤勤若褚先生之于史记张处度之于冲虚经网罗放失将必有续得而未巳者于先生何忠哉先生之亡研墨泚笔者虽穉紫溪翁鹿门子诸贤皆平昔所深交者岂无一人可任此责苟有焉亦不至散轶如此视叶君殊有媿矣然史称卢携李蔚素与善及当国召拜拾遗诏方下而先生卒以史考之卢李皆相于干符元年五年皆罢而丛书自序乃曰干符六年卧病笠泽是二人既罢而先生犹无恙也若曰六年之冬携等再相则与李蔚无与矣然携附田令孜以进卒为所挤死使先生犹在亦岂斯人可致哉史氏之云若以此为先生惜者误矣宝祐六年冬十有一月朝请郎直宝谟阁林希逸叙
　　重刋甫里先生文集序　　　陆釴
　　长洲甫里为唐陆鲁望先生之隠处故自号甫里先生盖以地也去今六百余祀而流风未冺旧迹犹存遗文俱坠昆山严景和氏居松江之浒密迩甫里素钦甫里之文乃访而重刋之谓余不可以无序也予知陆氏为呉郡四姓之旧晋平原内史陆士衡之诗曰四姓实名家者为可徴焉至先生以髙节称而世并贵其文当时殷文珪览其旧集曰文价沸乎三呉而类唐赋者至于裴晋公白文公之作同编其所着有呉兴实録四十巻松陵集十卷晁氏曰凡六百五十八首笠泽丛书四巻陈氏曰甲乙丙丁诗文杂编朱衮刋于呉江未有四赋用蜀本增入蜀本七巻樊开所序按开序止曰八十余篇而不曰四巻与陈氏所计七巻之数不合丛书松陵集总六百五十二篇并附录为二十巻阅晁氏所校松陵集六巻刋于宝祐中厯胜国以来嵗久板废景和所为重刋者继前贤之胜事诚义举也而丛书四巻八十余篇之数无从补刋矣先生自言平居以诗文自怡防窜涂抹厯年不能写一本或为好事者取去鄱阳马氏録书有小名録三巻周密齐东野语曰先生祠在白莲寺中像设皆唐物咸淳中盛氏子醉仆其像于水满腹皆平生诗文新稿知府倪普更为像腹稿不可复得矣序列先生所著书无小名录集中亦不见序述或在所逸之中岂同与诗文为好事者取去后出而传于今邪抑如晁氏所论无异闻而不书耶所谓腹藏新稿或丛书等成集之故先生既没尚有未及编次者邪殷文珪所览旧集或呉兴实录或丛书或松陵集盖不可知岂巳编者为旧集末集为新稿因置腹中故有新旧之分邪是知先生之制作不独遗逸于当时复遭弃毁于后代为可惜也然其所以为贵者岂専在于文哉惟其立节之髙而巳夫文以昭其节也节以表其文也使徒文焉而节有不立则文者流于一势又何足贵乎先生之生适丁季唐一不中进士举知世之不可为也以髙士召不至史称卢携李蔚当国召拜左拾遗诏下而卒林希逸辩其不然且曰有之决不为卢李軰所致可谓得其心矣至于杨文公谈苑所纪内养鸭事诗家多喜引用茵即故实辨其为诬又以谈苑为别有所据考之文公亦曰出于相传由其一时轻信耳岂别有所据耶以予观于司空图咸通中及第避乱隠中条山僖宗以中书舍人徴拜礼户二部侍郎皆不起又以疾辞朱梁礼部尚书之徴梁史书之殊为失真頼王元之据事考言明其制行之卓幸不汚曲笔其事殆与鲁望类而节幸亦相似譬犹天麟不触世网雪鹤自起鸡羣也方之王维郑防皆能文词书画皆入妙品皆汚伪官不能行郑相如守节可免之言以至于失身后虽皆以诗画得免而良史氏黼衮鈇钺褒贬之公安可废哉因牵聨以书用存素王劝惩之法皮袭美称鲁望之才不减温庭筠李商隠苏长公称表圣诗文髙雅有承平之遗风可谓确论矣表圣之集曰一鸣景和尚求之藏书之家偶刋并传俾读之者因其言而得其节行之详知其不为徒文而明于出处之义流播千载为不朽事则于名教之益也岂小小哉成化丁未春正月之吉赐进士及第奉训大夫右春坊右谕徳邑人陆釴书
　　刻松陵集防　　　　　　　都穆
　　古松陵即今之吴江予同年济宁刘君济民来为邑令谓是集为其邑故物而人未之见授儒士卢雍校勘捐俸刋之予观诗人多尚次韵至元白而益盛唐时萃而成编则有汉上题襟防金及是三集按皮氏自序谓一嵗之中诗凡六百五十八首其富如此则又题襟防金之所无者况其游燕题咏类多呉中之作后之希贤怀古者将于是乎考固呉人所当宝也刘君为政不减古人其刻是集岂直私于一邑盖将公之天下者也治壬戍九月二日前进士呉都穆记
　　范文正公集启　　　　　　　苏轼
