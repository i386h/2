<!-- { "loadSidebar": true } -->
　　故人千攀金屈巵进酒与君君莫辞仲子不援同产服孟公肯顾尚书期当歌感激风相结吴姬楚苎莫停舞黄河东走不复回白日经天岂能驻田文昔日甞经过朝酣暮乐艳绮罗高台已倾曲池废秪今谁听雍门歌我有一曲侧君耳世事悠悠只如此子云浪作投阁人贾生空吊湘江水春风南园花满枝莫待秋风摇落时东山啸起徒为耳来时莫负高阳池 

　　○题卧龙图 

　　百二山河龙彩　汉家蒿莱满宫阙中山帝子绝世贤散尽旌旗计成拙苍皇落日南阳低抱膝穷檐闻马嘶阴阴桑树转疏影何意忽感王孙知曹瞒欺孤如蜮鬼岂料君臣得鱼水三回鞭辔入柴扉主宾颜色皆英伟开心见诚两不疑指掌经纶见尚迟华容空令一兔走荣水徒惭六出奇堂堂云长悲若救区区陆子能深计相国空怀十倍才孙曹弱主皆为帝王双血寒铁夔鍪张邰梦衔金仆姑皇天竟夭中流柱江水空流八阵图云龙风虎护储胥白日高悬照肝胆徒今忠奋贯乾坤每读饮人动凄惨 

　　○寄族中诸昆弟 

　　自从到此忽三月每日扬鞭历城阙花骢蹴踏御苑尘南风处处飘香屑天阙黄云身世高亲舍白云情更切诸兄飘然绝世姿每念情亲思激烈江湖千里多风沙恨不日日见颜色都门柳色长青青上林莺声如有情长淮万古去不尽钟山朝日摩青冥又闻征鸿呌河渚双双紫燕鸣鵰楹纵观万物皆得所感我踯躅心未平乡人前日西江来欢呼倒徒争相迎家书一字千黄金何得许久无丁宁梦寐常思诵堂棣觉来不忍歌鹡鸰吾宗之盛闻自昔未有遗子金满籯抱玄白首不足怨况乃八世当莫京干将莫邪世不识屠龙斩虎人始惊丈夫落落事高洁苍蝇贝锦徒营营生逢尧舜难自弃况有门户凭谁撑古云学所以干禄但将无忝尔所生天生富贵时自来岂肯逐逐为纵横况闻进锐者退速人有高才湏检束但能鞭辟近里来左右逢原无不足古云兄弟真天伦怡怡勿以疏间亲千金万户皆外物岂以外物伤天真千流万派同一源千葩万卉同一根如何同气有乖剌致使天下夸雷陈兴言及此靡有他毋以彼此殊其心芝兰玊树遶庭砌我今惭媿临风前铿金戞玊闻钧天诸兄历落俱群仙明珠孕蚌发光彩瑜瑾在璞晴生烟信知囊括自无咎肥遯可以栖林泉高歌击壤天地宽仰事俯育俱陶然简夫轩轩气盖世飘飘直有凌霄志银河万斛洗胸中日解千牛刃方试思别展转不得寐零露瀼瀼鹤初唳同辈诸弟赖琢磨要使家声无废坠乘风翩然好下来素书先遣征鸿至最念从兄及朝弟自从生长无遗戾临池弦诵喜忘飡清夜高谈不知寐江南江北万重山今年去年别时汨在家长日思登天到此何由能缩地康宁足可齐中郎好与荣也相颉颃茅穿浅土利霜戟宝剑出匣生寒芒读书可以继祖父有道自足轻侯王我言再三尔当记正当努力斯时康 

　　○草书歌 

　　右军从龙天上飞神勇力挽青云旗天遣明月洗兵甲锦衣佩玊趋丹墀右军夙昔躭文儒见说生来尤好书墨池春浪玄蛟舞月中兔毫翻霜车雷惊电掣有得意神橐鬼钥轻吹嘘醉醒梦寐不释手指画往往施襟裾书成游艺无拘束岂肯倾心媚流俗挥毫落纸颇自珍露颗丽珠艳华屋昨者朝回多暇游人人拥马争来求云蒸雨洒一瞬息千树万树春光流我从结发工书癖二十年来厌陈迹耳畔空闻雨漏墙眼前未见锥穿石昭陵云蠒随风海熙陵枣刻今安在但见惊沙与夏云造化师资未曾改静观时听龙一吟笑杀人间痴冻蝇为爱右军好心事书家久许为同盟碧幢画壁庭槐绿黄金横带人如玊坐想羲皇画卦图岂知会稽入深木龙门镌石颂河清万岁千秋镇坤轴 

　　○与胡郭二驸马奉天门和韵 

　　珠帘月冷风惊幄翠被宵寒悄无乐小奴鼾睡呼不醒起见银河渐将落金炉添火试沉香偶坐高吟动寥廓当今贵人君最贵衮衮貂蝉事天爵甘心已许同断金苦口宁辞充一药我曹一官自身致看尽浮云生碧落少年莫学儿女情上古圣贤志当作宴安奢侈有深戒君不见汉家金张与卫霍 

　　○草书歌 

　　我生十载灯窓间学书昼夜何曾闲墨池磨竭沧海水秃笔堆作西眉山豪来酒倾八百斛醉后颠狂随所欲手持兔毫任锋铓扫破鸾笺千万幅一笔横一笔直金鎗竖地锥穿壁白虹界破青旻天清泉泻下丹崖石一点大一点小夜半流星随月走飞空弹石上云霄出海骊珠烁牛斗媚如扱花美女逞新妆勇如操戈武士当战场动如彩鸾紫凤争翱翔劲如秋蛇春蚓各奔忙态如浓云千万变势若睛空闪雷电秋空排云鸿鴈飞春江汹涌蛟龙战君不见王右军当年曾作笼鹅人丈夫有志亦如此笔下自有鬼与神 

　　○草书歌 

　　君不见张旭号张颠饮酒饮三盏醺来草圣传又不见李白号谪仙饮酒饮一斗诗吟一百篇我本江南一狂客非白亦非颠饮酒饮一石吟诗吟一千不信邀我到酒地边朝饮复暮饮挥毫落纸染云烟 

　　○友恭堂歌　 【庚午】 

　　猗嗟鞠子之歌兮念父母及兄弟予信兮况妻子之好合兮宜兄宜弟之具兮乐怡怡且孺兮令绰绰而裕兮视鹡领之于急难兮瞻鸿鴈之于嘹唳兮感历山之号泣兮与荆蛮之逃避兮虽吾生之庸兮犹成授之大器彼圣贤之重□兮是天下其如寄矧琐尾之私利兮纷冥顽兮绊示聆汉谣于春粟兮感郑庄之投饵宜人类之不为兮彼欣然而得计噫昏昏其流俗兮斯明明于今世堂赫赫以弘构兮联璧当其琼珶堂棣兮复承杜湑兮附丽琴雍雍而瑟如兮箎嘒嘒而埙逓尚油油其引类兮庶斯民之攸意 

　　○琴清轩 

　　大瀛海上三神洲飞仙挟我同遨游银台金阙丽霄汉琪花瑶草凉如秋中有神人粲霞绮脸若丹砂玊为指遥持三尺爨下之孤桐凤喙龙唇半焦尾芙蓉隐褥青石床慱山炉熏沉水香珊瑚鴈足水晶轸吴丝絙弦氷缕长一弦初试韵殊绝松稍轻籁鸣骚屑二弦再鼓声琅琅石上寒泉洒晴雪弹之三四沉且幽空谷倚兰香雾浮祥云捧月海底出海色含光凝不流移宫变征逾五六凤飞冥宜秋气肃神楼贝阙凛乎不可留离鸾翔飞鹤惊宿泠泠抚遍七弦终方壸员峤来天风神鱼跃出九渊浪潜蛟腾舞冯夷宫神仙惊骇揽衣起毛发萧骚飒如水恍然不知天宇皆肃清只疑身在氷壸里我亦与之渡海堧仙凡间隔三千年几回梦寐想丰采妙音落落无由传近登群玊峰遍 
　　踏丹崖石望见紫兰溪涓涓湛沉碧忽逢当日岛中仙谪降尘寰人不识玊童犹抱一张琴囊封古锦徽黄金开怀为我奏一曲坐令万木含幽阴群雄杳渺迥高迈似就钧天破聋瞶万斛烦襟欻扫除目旷神怡绝纤芥君莫是攀龙曾上九天飞学得轩辕数曲之所为又莫是早年出入宫禁侍虞舜记得五弦琴上南风诗不然何事列仙籍复向人间寄踪迹收琴且莫寻旧游共展飙车跨鳌极跨鳌极登玊京君弹山水调我续升天行与君唱和永终日尽写乾坤万古情 

　　○笔妙轩 

　　管城子尔能图天文又能貌地理六经修纂点画明群书著述文章美作之之始称蒙恬后来毛州刺史传近代喜称陆文宝如锥如凿还如椽喜书不择新与故一锋杀尽中山兔江淹梦断多才华班超投却终贵富闻君制作非寻常尖齐圆徤良有方当窓特书风雨作临池点染烟云香百体书中尽神妙金鹊虎爪生辉耀悬针垂露更清新不作拙工使人诮陆君早为人所称英气凛凛当青春何当携取献　天子图画麒麟阁上人 

　　○揽秀轩 

　　东西倚空看翠幙高骑势欲横江来青天月照芙蓉影凤箫声合松风回西山采薇客长往不可接孤高颜色照霜寒片片秋云剪松叶南山白石烂生烟叩角悲歌　　贤迩来山中亦萧索空结云巢拟谪仙王家东轩九江上时有山人独来往开窓直与东阜齐远见青云夹河上江流黛绾光相射对容题诗坐朝日便应欻入广寒游何用山行羡玊质 

　　○行路难 

　　倚剑且莫叹听我行路难世途反复多波澜焦源九折未为艰君不见汉谣斗粟歌未阑长门潇潇秋草残骨肉之恩尚如此何况他人方寸间又不见綘侯身荣应系狱贾生终对长沙哭功成更觉小吏尊才高宁避明时逐所以赤松子远赴中林期谁能吴江上见笑鸱夷皮骊龙有珠在沧海劝君逆鳞无浪披子推介山下屈原湘水湄当时枘凿一不量至今憔悴令人悲行路难难为言沧浪一曲且归去长安大道横青天 

　　○采石吊李翰林　 【辛未】 

　　吾闻学士真风流豪气 【一作雄豪】 直与元气侔金銮殿上拜天子叱呼宠幸如苍头杨贵妃捧砚石高力上脱靴兜 【一云贵妃捧砚力士脱靴】 平生落魄嬴得虚名留也曾椎碎黄鹤楼也会趯翻鹦鹉洲也曾弃却五花马也曾不不惜千金裘呼儿换取采石酒花间满泛黄金瓯醉来问明月映金波流 【一作明月金不湫】 大呼阳侯出江海骑鲸直向北极游我来采石日已暮潮生牛渚聊舣舟白浪一江雪滚滚黄芦两岸风飕飕我欲起学士相与更唱酬 【一作欲写佳句学士佳句满怀不敢搜】 恐惊水底鱼龙眠不得 【一作不得睡】 天上星斗散乱难为收草草留题吊学士学士不湏笑吾侪磊落与尔俱同俦 【一再迭此二句】 

　　○中秋不见月 

　　吾闻广寒八万三千修月斧暗处生明缺处补不知七宝何以修合成孤光洞彻乾坤万万古三秋正中夜当午佳期不拟嫦娥误酒杯狼藉烛无耀天上人间隔风雨玊女莫乘鸾仙人休伐树天柱不可登虹桥在何处帝阍悠悠呌无路吾欲斩蜍蛙杰其兔坐令天宇绝纤尘世上青霄粲如故黄金为节玊为辂缥缈鸾车烂无数水晶帘外河汉横氷壶影里笙歌度云旗尽下飞玄武青鸟衔书报王母但期岁岁奉宸游来看霓裳羽衣舞 

　　○月中丹桂歌 

　　婆娑桂树五千尺广寒宫中遮月色八月秋清桂吐花天香散乱神仙宅西湖吴叟乌角巾帝遣伐桂三千春终朝倚困倦无力婵娟免笑姮娥嗔我有开山新钺斧手持直上清虚府金桥银桥忽在前笑观霓裳羽衣舞一砍折枝柯二砍折婆娑三砍桂树月中倒四海不觉清光多太阴之君邀我见封章宜奏通明殿玊皇亲赐天樵民留我天廷十日宴明朝宴罢踏层云思量惟有斧随身袖中带得一枝出天下方知第一人 

　　○霁月楼　 【辛未】 

　　我昔乘槎度斗牛梦到黄姑天柱头姮娥手把一轮镜邀我广寒宫里游广寒之宫九霄上玊字琼楼屹相向白羽翠烟紫雾笼蛟龙盛住黄金傍天孙裁衣云锦香玊女织绮成文章左招南极益遐筭右攀北斗倾天浆一株古桂阴婆娑吴刚持斧休蹉跎千载寒苍塞宇宙八埏举棹逢山河是时白帝行秋令天与初秋金气应金茎欲采露花宜银汉无声云气静我起问姮娥圆缺何太苦何不长教似玊盘一序团团照千古姮娥笑予何太愚世间万物有盈亏不论春花何浓艳当时秋叶还凋衰四时寒暑迭来往百岁光阴犹反掌颜回好学陨青春彭祖千年亦黄壤问荅未及竟铜壸催晓筹金盘半欹倒忽向天西流金鸡酬唱忽惊觉毛发竖立寒飕飕向来行乐皆如此身在清江霁月楼 

　　○元日作　 【辛未】 

　　喜鹊双飞鸣飞鸣报春晓元日红云上赤乌万国山河青未了我曹与世真奇逢年年此日朝飞龙几回遥拜黄金阙几回导驾干清宫彩笺曾献平胡颂莲炬斜辉宫锦红屡得升堂拜家庆彩衣犹荷君王圣玊枕 【山名】 初疑风翼飘金声初响盘龙 【寺名】 磬南邻修善诵佛经东家吾伊读书声道人诵经心总好同善同心歌太平 

