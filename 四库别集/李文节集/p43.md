<!-- { "loadSidebar": true } -->
　　勑曰自前代有仓部而今地官之属亦设司仓之署参掌国之积储及给受之政号为剧曹非彦士不能处焉尔户部云南清吏司主事黄应聘操履清方猷为陈达蜚英廷对服寀地官仓庾攸司出纳惟允精勤匪懈廉恪有闻兹用考绩特授尔阶承德郎锡之勑命昔有该邃之儒而经总出入非其所长者要非所谓通才耳国计惟艰物力方诎殚心毕虑职思其忧视尔之成嗣有崇寄钦哉 

　　○户部浙江清吏司主事陈鸣华制 

　　勑曰国计故重而在今日物力告诎边事方殷所需于司计之臣以分猷共念者尤亟也尔具官陈鸣华沈醇有养敏茂多才擢颖廷抡服官计署司榷而廉平着誉持筹而剂量得宜稽其岁成中于赏率用授尔阶承德郎锡之勑命夫吏国不患贫主无忧计军兴不乏民力以纾斯非度支之任而异人任乎尚殚厥心恊比乃长以副朕委任甄庸之意钦哉 

　　○南京户部河南清吏司主事汪道亨制 

　　勑曰地官之属两都均重所恃以阜财足用实丰芑而固本根者惟是二三廉干之臣是崇是使尔具官汪道亨端方不苟明敏有为奋迹制科服官留计而勤以将事明能烛奸筦库称平榷关得体克袛厥叙朕甚嘉之特授尔阶承德郎锡之勑命夫士起经术而操钱谷率薄猥琐以忽躬亲邦□谓何朕安取此尔宜乘激劝益集功庸□替前劳伫须后命钦哉 

　　○南京礼部仪制清吏司主事蔡守愚制 

　　勑曰夫秩宗之属邦礼攸司即于陪都必得寅清之士能佐宗伯者乃?焉尔具官蔡守愚去行纯诚材猷敏茂蜚英大对服采留仪尔乃贞亮以禔身共勒以将事在公匪懈式礼莫愆兹用岁阀授尔阶承德郎锡之勑命夫礼臣之重轶于他曹留署之司埒乎都辇尔今既袛厥叙其益恩懋毖毋替初忱则予一人汝嘉 

　　○兵部武库清吏司主事龚道立制 

　　勑曰夏官之属朕所使佐大司马以诘戎除器建威销萌裨安攘之计简抡既慎称塞惟艰尔兵部武库清吏司主事龚道立克承家学雅胁时名奋迹廷抡服官邦政操修惟慎汪措咸宜实兼文武之长蔚起曹郎之望兹以岁绩授尔阶承德郎锡之勑命顷边圉弗宁羽书狎至虏情戎务能借箸为吾筹之乎益殚忠猷以副任使嗣有崇陟尔其懋哉 

　　○兵部武选清吏司主事蔡应麟制 

　　勑曰古称司武之署重于文昌所以综叙流品审核功能为大司马分安攘惟士之肤敏者乃得处焉尔兵部武库清吏司主事蔡应麟器资端雅才谞茂明擢秀春闱服官夏省而夙宵匪懈清慎有闻兹用年劳授尔阶承德郎锡之勑命夫木之枝叶必类其本尔父克廉为先朝列卿亦自郎署起尔尔尚殚心邦政克绍庭闻报国之忠承家之孝胥是乎在钦哉 

　　○南京刑部山西清吏司署郎中事主事沈□ 

　　勑曰今朕所与共三尺法者惟是两都司寇之属故有任必择有绩必褒盖其重也尔其官沈瓒器闳而亮材敏而通奋迹制科服官留比而尔缘经饰吏小大之狱以情察丽求中宥辟之宜不爽诗歌淑问书称明允盖庶几焉兹用考绩授尔阶承德郎锡之勑命夫陪京丰芑之地秋官衔辔之司藉令丹笔无枉胏石不冤岂不隐然根本之固哉尔既袛厥叙矣毋替初忱益持敬忌则子尔嘉 

　　○大理寺右寺署左寺副事右评事刘大文制 

　　勑曰国家置廷尉以详谳刑狱设属特详每用经术士充之为其能缘经饰律佐祥刑之治也尔□理寺左寺署左寺副事右评事刘大文器资端雅才识通明擢颖制科列官棘署而审克敬忌察丽制中折狱惟良蔚然有誉兹以岁绩特授尔阶文林郎锡之勑命今比部辟台之狱悉关廷尉所谓天下之平也尔其恊比乃长谨持三尺曰辟曰宥问法何如使民不冤则尔亦有终誉哉 

　　○翰林院检讨范醇敬制 

　　勑曰词林职亲地密朕每慎简以充之非经术行能蔚然可称者不与焉厥有岁绩曷靳褒嘉尔具官范醇敬才资英茂德器端凝中秘紬书史垣列秩而尔逊志惟敏修行益淳藜馆擅长棘闱得士官评克鬯朕用尔嘉特授尔阶征仕郎锡之勑命夫文学侍从之臣岂其取铅椠翰墨之任譬树材于■〈木巳〉梓期効用乎栋梁是惟厚植深培乃可崇跻大受往其懋矣毋替朕言 

　　○尚宝司司丞李茂材制 

　　制曰朕式序在位酬奖勤劳遡其启佑之原咸有率□之典矧先朝耆宿秘阁元臣国尚思其典型家□传夫弓冶可无湛渥以示褒崇尔原任少师兼太子太师吏部尚书中极殿大学士赠太师□文定李春芳乃尚宝司司丞茂枋之父纯衷亮□沈识宏猷休休大臣之风慥慥君子之德自抡魁甲第振藻词垣周践清涂鬯宣誉问受　皇祖□皇考灼知之遇副作砺作霖一德之交矢乃公忠式赞安攘之理载其清净爰兴宁壹之歌辞宠利以悬车届耄耋而捐馆承家有子服采在廷蔚□符省之英本尔台庭之训是用晋尔阶特进光□大夫勋如故于戏伊陟象贤保衡之勋不坠祁□得位大夫之举有光特霈新恩式扬旧德卿灵不时尚克歆承  

　　○福建布政使司左布政使张明正制 

　　制曰朕惟九牧重任七闽奥区所赖以圭表列城噢咻烝庶责独专于左辖望允属乎长材既奏丰功可无晋锡尔具官张明正器闳而端才敏以练自蜚英大对积望留曹副臬滇中参藩广右晋观察方岳之任历巴蜀贵阳之间若?发铏试无不利如玉在佩动必有声迨再殿乎闽邦益奉宣乎德意持廉秉正羣吏树之风声约巳裕民一路沾其膏雨年劳来上朕心孔嘉特授尔阶通奉大夫锡之诰命于戏藩维虽远朝听甚卑有善必闻惟功是念分忧恤隐尚弘保障之猷进律畴庸伫俟登延之命钦哉 

　　○陕西布政使司左布政使王体复制 

　　制曰朕惟秦地被山带河号称天府牧伯承流宣化服在大僚自非名硕之流曷称保厘之寄厥有茂绩可靳宠褒尔具官王体复器怀端亮才识渊闳自制对蜚英郎曹展采扬历臬藩之地回翔周秦之间所至称贤随施辄効逮跻省辖益鬯官□树风范于百城率先吏治勒拊循干三辅大得□和岁阀来闻朕心嘉悦兹特授尔阶通奉大夫锡之诰命于戏昔召公分陕遗爱甘裳□□□□□未湮勿剪之声固在景行行止尚步武乎前修德懋懋官伫登延于后命钦哉 

　　○四川布政使司左布政使彭富制 

　　制曰国家错峙藩维建置岳牧委以数十城邑之众于蕃于宣亦惟二三俊又之臣是崇是使厥有保厘之绩可无宠渥之加尔具官彭富器局闳深才猷敏裕自邑符试政郎署宣猷典郡留遗爱之思副臬得纠虔之体遂繇藩参而陟观察擢右辖以晋今官而□秉公持廉圭表百吏颁条宜诏袵席羣黎岁□□闻朕甚嘉之兹特授尔阶□□□夫锡之诰命夫明主不遗远而良臣不辞难巴蜀虽遐犹吾宇下民亦劳止尚资保障之猷我图尔功伫竢征延之命钦哉 

　　○贵州布政使司左参政洪邦光制 

　　制曰贵州为西南奥区朕所寄以旬宣之责俾董正守宰以绥靖氓夷者惟是方岳诸僚寔分任之匪名硕不易称也尔具官洪邦光德器沈闳猷为敏达自高第而遴州牧繇半刺而领郡符雅有羔羊之风辄留甘棠之爱既迁臬副载晋□参操持久而弥坚扬历多而益练治戎督赋丕着声猷□阀来闻朕心嘉悦特授尔阶中大夫锡之诰命夫玺书以褒绩爵秩以陟明朕顷晋尔长蜀臬矣长尊于僚蜀连于贵岂有能其僚而难其长宜于贵不宜于蜀者乎务多前功以永终誉钦哉 

　　○江西按察司副使张治具制 

　　制曰朕惟臬臣分驱宪辙以饬吏诘戎威望之隆与内台寺矧虔南岭北之区难安易动尤非诸路比者厥有嘉绩可靳褒纶尔江西按察司副使张治具操修□□才识敏明一擢制科再更岩邑棠阴敷惠柏□□华立朝腾謇谔之声揽辔着澄□之誉迨迁臬副益畅风猷诘武修文而两江波静销萌杜衅而迭嶂氛销岁阀来闻朕心嘉悦特授尔阶中宪大夫锡之诰命顷朕既陟尔参藩亦惟江右干城保障惟尔兼长尚殚心于拊循嗣将?之艰巨钦哉 

　　○直隶永平府知府孙维城制 

　　制曰朕睠切烝黎选用良二千石为吾拊安牧养之有治理效并得显褒矧北平吾股肱郡乎尔直隶永平府知府孙维城器度端凝才猷敏练自擢英甲第鬯誉邑符留台凛屈轶之风泽国留甘□之爱迨领兹郡益裕乃猷抚字之勤有加清白之操弥励政平讼理嘉绩来闻特授尔阶中宪大夫锡之诰命昔光武劳颖川守谓去帝城不远河润九里冀京师并蒙福也今朕亦以此望永平矣尚图毖勉毋弃尔成称朕意焉钦哉 

　　○浙江湖州府知府沈孟化制 

　　制曰太守吏民之本朕所使以究宣主德子惠元元责至重也矧湖为浙藩剧郡尤石易称厥有茂绩可无褒嘉□具官沈孟化器宇雅醇操修介洁蜚英甲第展□名封爰擢法曹久积平明之誉出知雄郡益宣岂弟之猷清贞媲美乎羔羊安集兴歌于鸿鴈民怀吏畏无忝循良兹以岁劳特授尔阶中宪大夫锡之诰命苕霅之间土风淳厚其民寡求而不争图经载之乃今俗犹如是否夫使民安田里而无叹息愁恨良二千石责也益殚乃猷以永终誉嗣且有显庸焉钦哉 

　　○福建福州府知府江铎制 

　　制曰郡守之任重矣矧省会繁剧倍他郡而凡百注错尤他郡□望以为先声者厥□□劳褒叙□可□乎尔福建福州府知府江铎才□国器学□家传自发迹廷抡服官郎署明刑饬武累着声猷遂以长材擢居望郡而敷政有体持巳无私剸裁不滞于纠纷拊字惟勤于苍赤八闽称最三载政成特授尔阶中宪大夫锡之诰命夫旌其劳亦以励其后劝其一将以风其余尔尚懋终前绩以表列城毋俾常衮蔡襄专美前代不亦休与 

　　○湖广武昌府知府韩济制 

　　制曰朕慕古政平讼理之效念与我共此者惟良二千石每慎选其人而授之矧武昌省会地剧务繁匪得才贤曷胜重寄尔具官韩济蕴藉闳深才资爽练明廷擢颖起部宣猷持三尺于刑曹寻再更乎雄郡尔乃操同茹糵敏若运斤剔蠹而窟穴清恤灾而罢癃起使者数辈咸称曰贤朕嘉尔劳特授尔阶中宪大夫锡之诰命江夏故多良守自董宣而下代不乏人夫所居民富所去见思岂不廪廪德让君子哉尔既以治行闻尚益励初忱以永终誉朕则汝嘉 

　　○广东琼州府知府周希贤制 

　　制曰夫仕者率惮险远易□循使□□□上闻□□□下究故岭海之郡良吏尤难□□□□州□知府周希贤赋材敏茂持行笃淳奋迹制科筮官民郡持筹赞讦蔚着声猷乃出领郡符寻更琼管而尔操持弥励惠爱茂宣讼理政平多士前绩所司上尔治状朕甚嘉之兹以年劳授尔阶中宪大夫锡之诰命夫琼离京师万里顾朕视之何异辇毂下尔既袛厥叙矣尚益图毖勉无替初忱以副朕玺书褒勉之意钦哉 

　　○江西九江府同知李明忠制 

　　制曰朕惟一郡之政二千石不能独理所赖分猷共济以究宣德泽子惠元元则丞倅均有责焉治效既闻褒嘉可后尔具官李明忠器宇端凝猷为练达蜚英薇省筮仕花封乃乞湖学而作人爰擢辟痈而教冑迨贰兹雄郡益懋官方清白褆躬精勤任事所司上尔治状中子赏率特授尔阶奉政大夫锡之诰命志称浔阳江湖之口襟喉之地固江藩一要区也教化而安全之匪良守贰奚倚哉恊比尔长毋怠于成则予一人汝嘉 

　　○河南归德府同知郭鼎忠制 

