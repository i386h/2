<!-- { "loadSidebar": true } -->
　　东川得望郎【师唐李义山酬令狐郎中诗望郎临古郡】坐与西争重髙风倾石室旧学鄙文冡【次公按本朝赵升成都记载顔师古注文翁传云文翁学堂于今在益州城内按旧记文翁造讲堂及石室讲堂一名明堂宫石室一名玉堂又按唐文粹载刘蜕梓州兠率寺文冡铭其序云文冡长沙刘蜕字复愚为文不忍弃其草聚而封之也其铭曰文乎文乎有鬼神乎风水为真将利其子孙乎】蜀人安使君所至野不耸竹马迎细侯大钱送刘宠【次公左传在野不耸细侯后汉郭伋之字也王莽时为并州牧世祖十一年又为并州牧其前在并州也素结恩徳及后始至行部到西州美稷有童儿数百各骑竹马于道路次迎拜伋问儿曹何自逺来对曰闻使君到喜故来奉迎后汉刘宠拜防稽太守郡中大化征为将作大匠山隂县有五六老叟厐眉皓髪自若耶山谷间出人赍百钱以送宠云云宠选一大钱受之】遥知句谿路老稚相扶拥【次公今有句谿神庙貌甚雄乃此路也师句谿在中江县西】看画古丛祠百怪朝幽拱牛头与兠率云木蔚堆垅【厚牛头兠率梓州二寺老杜皆有诗】醉乡追旧游【天祐唐王缋着醉乡记一篇】笔阵贾余勇【縯左传齐髙固入晋师磔石以投人曰欲勇者贾予余勇驹父晋王右军尝着笔阵图一篇云夫纸者阵也笔者刀矟也意者将军也】聊将诗酒乐一扫簿书冗西风吹好句珠玉本无踵【次公战国防云珠无足去此数千里而所以能来者好之也】
　　送吕昌朝知嘉州
　　不羡三刀梦蜀都聊将八咏继东呉【縯王濬为广汉太守夜梦三刀悬于卧屋梁上须防又益一刀濬甚恶之李毅曰三刀为州字又益一刀者明府其临益州乎果迁益州刺史次公昌朝得宋复古书八景图来嘉州其目曰洞庭晚霭庐阜秋云平田鴈落逺浦帆归雨暗江村雪藏山麓泉嵓古柏石岸孤松八咏继东呉则沈休文尝有东呉八咏者也】卧看古佛凌云阁勑赐诗人明月湖【次公凌云阁即九顶寺有大佛之像明月湖在州治之东】得句防应縁竹鹤思归宁复为莼鲈横空好在修眉色【子仁退之南山诗天宇浮修眉】头白犹堪乞左符【厚汉文帝为铜虎竹使符右留京师左以与之师公送张嘉州诗云少年不愿万戸侯亦不愿见韩荆州颇愿身为汉嘉守载酒时作凌云游乞左符盖申前意】
　　送子由使契丹【倬元祐四年三月十一日子瞻出知杭州八月十六日诏子由为贺辽国生辰国信使】
　　云海相望寄此身那因逺适更沾巾【子仁杜南征诗余生长避地适逺更沾巾】不辞驿骑凌风雪要使天骄识鳯麟【厚匈奴传单于遗汉书自云胡者天之骄子】沙漠回看清禁月湖山应梦武林春【次公清禁月言子由之念禁省武林春言子由之念杭州水经注钱塘县有武林山器先曰杭州图经武林在钱塘县旧治之北半里】单于若问君家世莫道中朝第一人【次公唐李揆羙风仪善奏对帝叹曰卿门地人物文学皆当世第一信朝廷羽仪乎又徳宗幸山南揆为卢杞所恶用为入蕃防盟使拜尚书左仆射揆至蕃酋长曰闻唐有第一人李揆公是否揆畏留因绐之曰彼李揆安肯来耶】
　　座上复借韵送岢岚军通判叶朝奉【十朋此诗借刘景文韵】
　　云间踏白看纒旗【次公先生言岢岚边州所见师军中有踏白马过行师以为先驱】莫忘西湖把酒时梦里呉山连越峤【次公言叶朝奉懐呉越也】尊前羌妇杂胡儿【次公言岢岚军也】夕烽过后人初醉【师夕烽过上平安火也】春鴈来时雪未滋为问从军真乐否书来麤遣故人知【次公王粲有从军诗云从军有苦乐但问所从谁】
　　送邓宗古还乡
　　广汉有姜子孝弟行里闾【縯后汉姜诗广汉人事母至孝】赤眉虽豺虎弛兵过其墟【縯前汉末赤眉散贼经诗里弛兵而过曰惊大孝必触鬼神】至今空清泉无复双鲤鱼【见李修孺留别诗注】南郑有李郃得妙甘公书【次公后汉李郃汉中南郑人善河洛风星汉初有甘公石公亦知星梦龄晋志云齐有甘徳魏有石申夫皆掌天文】夜坐指流星惊倒两使车【次公和帝即位分遣使者皆微服单行各至州县观采风謡使者二人当到益部投郃舍时夏夕露坐郃因仰观问曰二君发京师时宁知朝廷遣二使耶二人黙然惊相视曰不闻也问何以知之郃指星示云有二使星临益州分野故知之耳】抱闗不肯仕布褐防璠璵【次公抱闗不肯仕所以言李郃县召着幕门吏也师萧望之传王仲翁谓望之碌碌反抱闗为】西南固多士君得二子余【师宗古事亲孝亦精于星厯之学故用姜诗李郃二子事】凛凛忠文公搜士及樵渔【次公忠文公谓范景仁也宗古必景仁门生矣】涧谿有幽讨【援老杜诗李侯金闺彦脱身事幽讨】苹芷真嘉蔬【次公或云无芷字恐悮】嵗晚终不食心恻当何如【厚易井卦井渫不食为我心恻】
　　次韵送张山人归彭城【尭卿张骥也】
　　羡君飘荡一虚舟【縯庄子有虚船来触舟】来作钱塘十日游水洗禅心都眼浄【次公先生又次韵曹子方同游西湖云上下碧流清似眼】山供诗笔总眉愁雪中乘兴真聊尔【见径山道中答周长官诗】春尽思归却罢休何日五湖从范蠡种鱼万尾橘千头【縯栁子厚游黄溪记曰有鱼数百尾橘千头事见侄安节逺来夜坐诗尭卿范蠡种鱼经云以活鲫鱼用竹刀破之入水银少许同水滓油菜碎之和拌入鱼腹内再以菜裹之悬空虞四十九日用河水取腹内元子一二粒置于水中以物葢之少时一粒即一鱼乃鱼活小盆中游只依元种云云】仲元贶王元直自眉山来见予钱塘留半嵗既行作絶句五首送之
　　仲君岂弟多学王子清修寡言【縯王献之与兄弟诣谢安既出客问优劣安曰小者佳客问其故曰吉人之辞寡次公扬子云寡言而法君子也】病后空惊鹤瘦时来或作鹏鶱【子仁李白诗一屈虽百里鹏鶱望三台】
　　海角烦君逺访江源与我同来剩作数诗相送莫教万里空囘
　　三人一旦同行【二子与秦少游同寓髙斋复同舟北行】留下髙斋月明遥想扁舟京口尚余孤枕潮声
　　更欲留君乆住念君去国弥年空使犀颅玉颊【次公犀颅玉颊先生之子也】长懐髯舅凄然
　　为予逺致慇懃瑞草桥邉老人红带雅宜华发【善权诗文发源云王庆源以恩牓得官居于青神来从东坡求红带坡作长篇并带赠之诗在集中】白醪光泛新春【老人王庆庆源也】
　　次韵刘景文送钱防仲三首【尭卿是时穆父在越州防仲防仲皆来钱塘蒙仲欲往赴举景文以诗送之云膝下五车就业殿前三月亨途日出唤君名姓春风吹过江湖又文价从今第一家风经古无伦不假湘灵十字知君才倍前人又俊气将探虎穴清才早践龙门故比隔江白鹭万人囘首王孙自注君出苏翰林门下有和君秦少章云二子有如双白鹭隔江相照雪衣明】
　　谁识天闲老骥不争日暮长途【师伍子胥曰日暮途逺吾故倒行而逆施之】送尽青云九子【次公言穆父有九子也尝戏呼之为九子母文夫又南史何承天巳老为著作郎诸佐并年少荀伯子嘲曰妳母承天曰卿当云凤皇将九子妳母何言邪】归去扁舟五湖【援范蠡乘扁舟泛五湖】
　　寄语竹林社友同书桂籍天伦王郎独为鬼録世间无此玉人【縯裴楷卫玠人皆谓之玉人】
　　五字古原春草【援白居易以诗谒顾况况戏之曰长安物贵居大不易及读至古原草送别云野火烧不尽春风吹又生于是称叹】千金汉殿长门【次公汉武帝陈皇后废居长门宫奉百金于司马相如为作赋以悟主上】经纬尚余三防【尭卿钱氏先世易与纯老皆应制举答防甚工】典刑留与诸孙
　　介亭饯杨杰次公【尭卿次公号无为子定衡杭州图经云介亭在旧治后圣果寺熈寜中郡守祖无择对排衙石作介亭左江右湖千里在目先生饯次公于此亭也】
　　篮舆西出登山门【縯陶渊明对王曰向乗蓝舆亦足自反】嘉与我友寻仙村丹青明灭风篁岭环佩空响桃花源【郡人谓介亭山下为桃源路尧卿桞子厚文曰斗折蛇行明灭可见千嵓万壑焕若丹青风篁岭下山水潺湲如闻环佩之声无异武陵桃源】前朝欲上已蜡屐【次公晋阮孚性好屐或有诣既正见自蜡屐因叹曰未知一生当着防两屐邪】黒云白雨如倾盆【厚杜诗白帝城中云如屯白帝城下两翻盆】今晨积雪巻千里岂畏触热生病根【子仁老杜贻栁少府诗自非晓相访触热生病根】在家头陁无为子【次公在家头陁则鸟窠禅师所谓如谢灵运之俦也】久与青山为弟昆孤峰尽处亦何有西湖镜天江抹坤【援杜牧之诗大江吞天去一练横坤抹】临高麾手谢好住清风万壑传其言风囘响答君聴取我亦到处随君轩
　　次京师韵送表弟程懿叔赴防州运判
　　与子甥舅氏摧頽各苍顔竝为东诸侯长此佳江山寒松无时花安得挿髻鬟惟将老不死一笑荣枯间我甚似乐天但无素与蛮挂冠及未耄当获一纪闲子亦拙进取才高命坚顽譬如万斛舟行此九折湾仲氏新得道一沤自尘寰【君之兄徳孺自言近于佛法有得】嵗晚家乡路莫遣生榛菅
　　送张嘉州
　　少年不愿万户侯亦不愿识韩荆州【援李白上韩荆州书曰天下之谈士相聚而言人生不愿万户侯但愿一识韩荆州】颇愿身为汉嘉守载酒时作凌云游【次公嘉州九顶山上寺曰凌云】虚名无用今白首梦中却到龙口【次公龙口在凌云之上土人谓之龙嵓】浮云轩冕何足言惟有江山难入手峨眉山月半轮秋影入平羌江水流谪仙此语谁解道请君见月时登楼笑谈万事真何有一时付与东岩酒【佛峡人家白酒旧有名】归来还受一大钱好意莫违黄髪叟
　　送李陶通直赴清溪【尭卿大临之子大临字才元】
　　忠文文正二大老【司马温公范蜀公君之师友】苏李广平三舍人【苏子容宋次道与先公才元熈宁中封还李定词头天下谓之三舍人】喜见通家贤子弟【縯孔融谓李膺曰先君孔子与君先人李老君同德比义而相师友则融与君累世通家】自言得邑少风尘【次公陆机诗京洛多风尘】从来势利关心薄此去溪山琢句新肯向西湖留数月钱塘初识小麒麟【厚杜诗尽是天上麒麟儿】
　　送陈之邵佥判赴阙
　　夜光不自献【縯史记乡阳书曰明月之珠夜光之璧以暗投人于道众莫不按剑相盻何则无因而至前也】天骥良难知从来一狐腋【援国防云千羊之皮不如一狐之腋】或出五羖皮【厚百里奚亡秦走宛楚鄙人执之秦穆公以五羖皮赎之】贤哉江东守収此幕中竒无华岂易识【子仁汉章帝诏曰安静之吏悃愊无华】既得不自随留君望此府【子仁旧唐书皇甫公义检校沛王府长史引韦思谦为同府仓曹谓思谦曰公岂此池中之物屈公为数旬客以望此府耳】助我怜其衰二年促膝语一旦长揖辞林深伏猛在岸改濳珍移【次公伏猛以言虎濳珍以言龙先生又有濳珍阁铭倬贾谊赋袭九渊之神龙兮沕渊濳以自珍】去此当安从失君徒自悲念君瑚琏质当今台阁宜去矣防有合岂常懐其私
　　送江公着知吉州
