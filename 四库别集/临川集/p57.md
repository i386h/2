<!-- { "loadSidebar": true } -->
　　敕某：仕者七十而告老，古之道也。尔能率礼，朕用褒嘉。往即新恩，勿忘初服。可。

　　【县令郭震太子中允致仕制】

　　敕某：尔进士起家，而久于州县之职，春秋未艾，自请罢休。列职东宫，以荣归息。知止不殆，愈其懋哉。可。

　　【李日新左清道率府副率致仕制】

　　敕某：尔考授命于戎行，而尔得列于仕籍。老而知止，褒序厥官。归休之荣，往服无ル。可。

　　【右侍禁王馀庆率府副率致仕制】

　　敕某：尔能知止，义有可嘉。以东宫率府之官，为尔居里之宠，是亦荣矣。往其勉哉。可。

　　【右侍禁段献右清道率府副率西头供奉官刘友俊右清道率府率并致仕制】

　　敕某：尔久于官使，请老于朝。宜有进迁，以为光宠。归安尔止，惟慎厥终。可。

　　【文思副使陈惟信左骁卫将军致仕制】

　　敕某：旅力已愆，而不能自止者有矣。尔能告老，于义无惭。迁将卫兵，往绥荣禄。可。

　　【内殿崇班袁政李周道并左监门卫将军致仕制】

　　敕某：尔服劳久矣，奉事无过。能自知止，义有可嘉。登进厥官，以帅门卫。归安荣禄，尚克勉哉。可。

　　【西京左藏库副使冯维禹文思副使前行汉阳军禄事参军兼司法事施章于太子中舍致仕制】

　　敕某：仕焉而已者，考其行治，能以洁白自终，宜有褒嘉，以慰其意。尔尝学礼，得仕州县，老而知止，可谓有终。迁位于朝，往钦无ル。可。

　　【东头供奉官赵伯世左清道率府率致仕制】

　　敕某：老聃有言曰“知止不殆”。尔服勤于官久矣，而能以疾辞位，无负于老聃之言。故吾命以东宫卫府之官，以嘉尔之有劳而知止。往哉居息，思慎厥终。可。

　　【主簿朱泾等太子洗马致仕制】

　　敕某等：尔等晚而出仕，皆以廉称。老矣告休，是能知止。其各迁秩，以为归荣。可。

　　【李昌言许州司马致仕制】

　　敕某：掌书以赞计官之治久矣。致其职事，宜有赍焉。司马于州，往钦无ル。可。

　　【皇太后三代制九道·曾祖】

　　敕：位尊者享大，德盛者流远。追崇之礼，于国有初。皇太后曾祖某，体仁蹈义，不躬荣禄。庆垂厥后，光大显融。乃生硕女，坤育天下。命书爵号，申贲诸幽。尚其灵明，嘉此休宠。可。

　　【皇太后三代制九道·曾祖母】

　　敕：朕虽茕然在疚，而不敢忘顾复之慈。肆有命书，以上称追远显亲之志。皇太后曾祖母柔惠安婉，来宜大家。垂休后昆，作合先帝。追崇爵号，其尚知荣。可。

　　【皇太后三代制九道·祖】

　　敕：惠术尚均，而自亲贵始，古今一体也，其可以忘哉？皇太后祖某，明德大功，简于帝室。配食宗庙，始终哀荣。庆流于孙，母育四海。追褒有典，庶或知歆。可。

　　【皇太后三代制九道·祖母】

　　敕：邦有大赍，夫人待于下流，岂外戚之尊所当褒而可以忘哉？皇太后祖母高氏，承庆淑人，来嫔巨室。蓄德之厚，垂休无穷。协兆涂山，世滋以大。追锡爵命，冀能歆嘉。可。

　　【皇太后三代制九道·祖母】

　　敕：佐佑先帝，顾复朕躬。追诵寒泉之诗，永惟欲报之义。当有爵命，以上副显亲之心。皇太后祖母刘氏，柔良靓专，被服华问，宠禄光大，集于后昆。启佑硕人，比贤文母。追褒大国，其尚知荣。可。

　　【皇太后三代制九道·祖母】

　　先帝褒厚母党，致仁尽孝。朕虽在疚，而奉承故事，不敢愆忘。皇太后祖母刘氏，内顺外严，罄无不淑。德祚流衍，远而弥兴。追命有章，尚慰窀穸。可。

　　【皇太后三代制九道·祖母】

　　敕：朕以薄德，奉承大统。永惟先帝故事，不敢有忘。皇太后祖母高氏，温柔靓深，有妇之道。相协君子，卓为臣宗。垂延后昆，福禄滋大。膺此休命，尚知荣歆。可。

　　【皇太后三代制九道·父】

　　先帝奄忽，弃捐万邦，不及推恩，以劳幽显。予末小子，敢忘遗训？皇太后父某，循德秉义，闻于当世。发祥流祉，燕及后人。笃生圣女，母育天下。褒封有数，尚慰于幽。可。

　　【皇太后三代制九道·母】

　　敕：朕眇然之躬，当奉匕鬯以承宗庙，大赍及于幽显矣。永惟母党之重，可以后而忘哉？皇太后母，志顺德严，克配君子。光大之福，集于圣女。有辅佐之功于先帝，而施及在后之侗。命书追崇，尚慰营魄。可。

　　【皇后三代制十道】

　　（曾祖琼皇任忠武军节度使赠侍中累赠尚书令兼中书令追封韩国公赠太师）

　　敕：后率六宫以教天下之妇顺。其位尊如此，则所以褒崇其祖考，礼不可以无称也。皇后曾祖某，忠劳武力，为国虎臣。庆集后昆，比隆任、姒。追加位号，以显厥魂。尚其有知，膺此休宠。可。

　　【皇后三代制十道·曾祖母潘原县太君追封滕国太夫人】

　　敕：朕初即位，褒厚异姓，率由先帝故事，不敢有忘。皇后曾祖母李氏，柔惠静嘉，能循法度。来嫔巨室，休有淑声。庆流厥孙，正位宫。胙封名国，其尚知荣。可。

　　【皇后三代制十道·曾祖母陇西郡夫人李氏追封舒国太夫人】

　　敕：朕奉循先帝故事以劳天下。阻深疏逖，皆有以加之矣，又况于外戚之贵哉？皇后曾祖母李氏，嫔于高门，率德唯谨。诒庆厥后，是生硕人。兆协厥祥，登俪尊极。追褒有礼，其尚知荣。可。

　　【皇后三代制十道·祖继勋建雄军节度使累赠太师中书令可特赠兼尚书令】

　　敕：尚书禄天下之政而令一品也。人臣位号，于是为盛。皇后祖某，忠劳弈世，能壮厥犹。为国城，有庸休显。莘之庆，乃集后昆。膺此追荣，尚知嘉享。可。

　　【皇后三代制十道·祖母会稽县君康氏追封祁国太夫人】

　　敕：朕承先帝圣绪，大赍及于幽显，疏逖以贱者加之矣，贵而戚者其可忘哉？皇后祖母康氏，驯行婉容，协于俊德。庆垂厥后，坤育万方。追命有邦，尚荣窀穸。可。

　　【皇后三代制十道·祖母太原郡太夫人郭氏追封郧国太夫人】

　　敕：夫治内政、修阴教，以助朕调一天下者，所以褒崇其世，可不厚哉！皇后祖母郭氏，率德秉义，协于君子。《关雎》之咏，传祉厥孙。申锡赞书，启封名国。尚其灵淑，嘉此追荣。可。

　　【皇后三代制十道·祖母金城县太君王氏追封成国太夫人】

　　敕：《传》称德厚者其流泽广，故今追命之数，视其子孙位号之卑尊。矧夫后世登俪尊极，则致隆其封爵，岂不宜哉！皇后祖母王氏，来嫔大家，率循德礼。有开后嗣，协庆涂、。申锡名邦，尚荣幽穸。可。

　　【皇后三代制十道·父遵甫皇任北作坊使特赠检校太傅保信军节度使】

　　敕：《春秋》书季姜之归，而《传》有褒纪之义。崇宠异姓，其所从来久矣。皇后父某，承世之庆，列官于朝。虽德义有称，而不终荣禄，祚流后世，正位内宫。追命有加，以慰窀穸。可。

　　【皇后三代制十道·母钜鹿郡君曹氏特追封沂国太夫人】

　　敕：国有大赍，凡在廷之士，皆得追褒其父母，而况于异姓之贵哉？皇后母曹氏，胄于名王，归得吉士。率礼蹈义，有称闺门。迎渭之祥，实开厥后。膺此恩典，尚知歆荣。可。

　　【皇后三代制十道·母乐寿县君李氏进封均国夫人】

　　敕：人主之所以风天下者，岂非外戚之助哉？故夫封爵褒厚之礼，其所从来久矣，未尝有改也。皇后母李氏，躬以德义，嫔于令人。能大厥家，比隆任、姒。锡之象服，胙以名邦。往即宠荣，勉绥寿善。可。 
　

　




　

　
●卷五十四
◎外制
　　【宰相富弼三代制六道·曾祖】

　　敕：大臣有庆于国，则爵命上施其考祖，所以章贤德广褒劝也。具官某曾祖某，躬执义善，发身扬名，诒于曾孙，集有福禄，登践枢极，卓为臣宗。申命有加，尚荣幽穸。可。

　　【宰相富弼三代制六道·曾祖母】

　　敕：宗工之选，所以宠俊良，大国之封，所以褒贤淑。具官某曾祖母某氏，顺足以有相，严足以有临。来嫔名家，诒禄厥后为国元老。仪刑万方。开号全齐，既光大矣。徙之北国，其愈知荣。可。

　　【宰相富弼三代制六道·祖】

　　敕：列爵五等，莫尊于公，必有盛德之士，然后可以膺此号。具官某祖某，秉哲迪义，不躬显荣，祚流闻孙，为世硕辅。追褒之礼，既极宠崇，序爵启封，尚其嘉享。可。

　　【宰相富弼三代制六道·曾祖母】

　　敕：天子之宰，朕所恃以纲纪四方者也。爵命加其祖妣，岂不宜哉。具官某祖母某氏，蓄德在躬，以成家室。发祥于后，以遗子孙。申锡有邦，盖惟旧典。魏大名也，以是追封。岂特为窀穸之荣，亦所以佑其后世。可。

　　【宰相富弼三代制六道·父】

　　敕：士以有子为荣，子以显亲为孝。宗公元老，世恃以宁。当有追崇之恩，称其致孝之意。具官某父某，惠和敦大，明允忠笃。位不侔德，乃生硕人。寅亮先帝，宠绥四海。方兴就事，佐佑朕躬。申命有章，兼荣幽显。可。

　　【宰相富弼三代制六道·亡母】

　　敕：朕初纂服，登用旧臣，褒厚其亲，率循故事。具官某母某氏，显相吉士，笃生硕人。寿善康宁，考终福禄。追荣新，申命大邦。尚其淑灵，膺此休宠。可。

　　【参知政事欧阳修三代制六道】

　　（曾祖郴赠太子少保可赠太子太保）

　　敕：君子善善之义，下及子孙，况推而上之至其祖考，所以褒美崇宠，岂顾可以不称哉？故先王宗庙之制，视其爵位之高下，以为世数之远近。而本朝追命之礼，亦从其子孙名数之卑尊。具官某曾祖某，潜于丘园，躬有善行。畜积之庆，施于曾孙。为时宗工，名重天下。图任以登于右府，褒嘉当及其前人。东宫之孤，位已显矣。进秩一品，尚其享哉。可。

　　【参知政事欧阳修三代制六道·曾祖母追封延安郡太夫人刘氏可追封荣国太夫人】

　　敕：尊之欲其贵，亲之欲其富，岂特人主有是心哉？推是心以施于人，此人主所以与天下同忧乐之意也。禄有厚薄，故礼有隆杀；位有高下，故施有远近。古之道也，其可忘哉？具官某曾祖母某氏，含德在躬，作嫔令族，积善之庆，覃其后昆。惟时闻孙，实朕良弼，登与政事，人无间言。其疏大邦之封，以报流泽之施。宠灵之极，尚克享哉。可。

　　【参知政事欧阳修三代制六道·祖赠某官】

