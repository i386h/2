<!-- { "loadSidebar": true } -->
　　王防帅所部迎余玠班声如雷江水为沸虽属形容之词涉于诞妄矣他如矢大如椽山崩则江水不通鎻鎗以为桥画地为船以习水战之类不可枚举又张贵募士伏水数日不食手能凿船敌船岂皆聋瞆无一觉者伏水数日而又不食恐非人所能也徒为奇辟之説以新耳目揆之情理皆不足信
　　宋理宗封贾似道卫国公权倾中外
　　天下之大待理于一人断宜读书明理使万几洞察于中可以当前立决自然权不下移若中无定见不得不委任臣下渐致乾纲解弛太阿旁落鲜有不败者如宋理宗可以为鉴
　　宋帝防时陈宜中请迁都不果行
　　人臣事上自当一言一事极其详确宋末危急之时陈宜中恸哭请迁都乃以仓卒失奏行期致太后束装虚待儒者养素定虽造次必于是颠沛必于是宜中良媿此矣
　　宋帝防时羣臣相继逃遁
　　人臣之谊与国同休戚者也宋之丞相章鉴与廷臣曽子渊辈相率潜逃平日所学何事乃径不知有纲常不顾惜防耻乎
　　元世祖时遣使穷河源
　　汉之张骞唐之蔡元鼎所访河源皆不过玉门关外纪载寥寥元之都实远履发源之地纪其分流伏脉历历可指较之往代相去悬絶论者乃以为无益何也
　　元世祖纪称伯顔不妄杀劳而不伐
　　大将统数十万众摧坚陷阵能不妄杀者元之伯颜与宋之曹彬可以竝称至其劳而不伐若不知有平宋之功则又卓然独步
　　元成宗时太史奏日食不应
　　凡日月之薄蚀原有定期若日食二分有竒其象甚微且当巳时阳光方盛仰观未明遂以当食不食为説可谓浮诞矣今日食不及三分皆不入占诚为有见
　　元泰定帝时禁西僧驰驿扰民
　　邮传之设所以速使节非军国重务不得轻扰之至于金字圆符元时用以备边乃僧人佩符乘驿者多至传舎不能容无谓甚矣元政之衰于此可见
　　元顺帝时更钞法
　　金钱实货而以钞易之即使上下流通亦易于腐败非经久之计也昔人交子防子每行之多不便于民凡为民所不便者皆不可行钞法其一端也












　　圣祖仁皇帝御制文第二集巻三十九
　　钦定四库全书
　　圣祖仁皇帝御制文第二集巻四十目录
　　杂著
　　庭训
　　读周礼书后
　　书战国策后
　　书性理奥后
　　跋虞世南墨迹后
　　跋颜眞卿墨迹后
　　跋苏轼墨迹后
　　跋黄庭坚墨迹后
　　跋米芾墨迹后
　　跋朱子墨迹后
　　跋赵孟頫墨迹后
　　跋董其昌墨迹后
　　连珠
　　钦定四库全书
　　圣祖仁皇帝御制文第二集卷四十
　　杂著
　　庭训
　　朕自幼龄学步能言时即奉
　　圣祖母慈训凡饮食动履言语皆有矩度虽平居独处亦教以罔敢越轶少不然即加督过頼是以克有成八龄缵承大统
　　圣祖母作书训诫冲子曰自古称为君难苍生至众天子以一身君临其上生养抚育无不引领而望必深思得众则得国之道使四海之内咸登康阜绵厯数于无疆惟休汝尚其寛裕慈仁温良恭敬慎乃威仪谨尔出话夙夜恪勤以祗承乃
　　祖考遗绪俾予亦无疚于厥心朕仰戴斯言大惧弗克遵兹丕训惟曰庶其自强不息以日新厥徳益思学问者百事根本不能学问则渐即于非几以故自少读书
　　深见夫为学之要在乎穷理致知天徳王道本末该贯存心养性非此无以立体齐治均平非此无以达用于是孜孜焉日有程课乐此忘疲虽帝王之学不专事纂组章句顾由博而约往喆遗训惟能网罗记载搜讨艺文斯足増长见闻益神智朕机务之暇讲肄诸经防稽易学于太极西铭之义河图洛书之防往往潜心玩味以次歴观史乘考镜得失旁及古文诗赋诸子百家説命云念终始典于学周颂言学有缉熙于光明朕所以朝斯夕斯至今弗辍者也书亦六艺之一朕每念心正笔正之説作字自来未敢轻易喜临摹古法书考其源委又礼记射义称事之尽礼乐而可数为以立徳立行者莫若射故圣王务焉易大传言弧矢之利以威天下朕自少习射亦如读书作字之日有课程久之心手相得辄命中用率虎贲羽林以时试肄念
　　祖宗以来以武功定虣乱文徳致太平岂宜一日不事讲习朕凡此既以自勉还用督率汝曹周书曰不学墙面莅事惟烦孔子曰少成若天性习贯如自然盖防以养正盛年力学如朝日舒光元良国之根本支庶国之藩附朕深惟
　　列后付托之重谕教宜早弗敢辞劳未明而兴身亲督课东宫及诸子以次上殿背诵经书至于日昃还令习字习射覆讲犹至宵分自首春以及嵗晩无有旷日每思进脩之益必提撕警诫斯领受亲切汝曹生长深宫未离阿保薫陶养正在此时尚其爱日惜阴黾勉勿怠故复谆谆欲令汝曹皆知吾心也木受绳则直金就砺则利穷理格物多识前言往行是惟作圣之功汝曹今日为子弟他日为人父兄取资匪远当思吾言
　　读周礼书后
　　周礼一书先儒信者半疑者半其疑者曰周衰诸侯灭去其籍自孔子时已不具至孟子时尤残缺莫考故曰其详不可得而闻夫孟子当秦未燔书之前已不见周礼汉世焉得而有之且其大者莫如建官封建井田诸事然东西都为地甚狭何得王畿道里四方各距千里宫府内外官制何得比夏商遂益万倍五等封地何所幷徙而能斥大九州沟洫井田乡遂公邑何以利害同而法制异其为后儒伪造之书而非周公之旧也其信者曰周礼寓兵农则以井田定惟正则以什一教万民则以乡遂养士秀则以学校治天下则以封建其要有六典八法八则九柄九贡九式之序其次有祭祀朝觐冠昬丧纪师田行役之条无不详备周密虽其间细职事或出后人附防然大体要所在非圣人创建不能也朕谓二説皆儒者读书考究之言未可偏废若夫帝王法古致治总在师其意而不泥其迹孔子曰殷因于夏礼所损益可知也周因于殷礼所损益可知也夫损益者因时制宜之谓程颢曰有闗睢麟趾之意然后可行周官之法度朱熹曰周礼是圣人姑为一代之法尔到可用处圣人须别有权变之道诚哉斯言夫泥其説而用之王莽王安石遂致流毒天下若师其忠厚之意以措诸纪纲法制之中则何遂不可比隆成周朕故以孔子及程朱之言为读周礼法
　　书战国策后
　　此书上继春秋下至秦汉之间二百四十五年行事皆备载于其中朱熹曰有治世之文有衰世之文有乱世之文六经治世之文也国语衰世之文也国策乱世之文也然有英伟气非衰世国语之比此专以文论耳若其书之大指皆当时游士挟其诈谋窥其时势之所必出中其时君之所必从或迎而导之或逆而折之诱之以利怵之以害纵横开阖皆非仁义道徳之言也间或有谲而合于正者十不得二三耳此苏秦商鞅孙膑吴起李斯之徒所以卒殒其身而祸人家国惜当时诸侯及秦皆溺于若辈之説而迄无有早悟者夫六经四子之书其理甚近其説甚平听之若迂阔而寡效然考之无伪用之无疵可以定危乱可以跻治平故善理天下者终不肯以此易彼也
　　书性理奥后
　　圣人之道始于明明徳极于位天地育万物造端于宥密而弥纶于两间百姓昭明协和万邦飞潜动植咸若其天者非从外求也尽性而已中庸曰惟天下至诚为能尽其性能尽其性则能尽人物之性能尽人物之性则可以赞天地之化育葢人物之性即天命之同然与天地防乃性分之能事故曰民吾同胞物吾与也然则天地万物岂在性外哉性理一书阐于周程邵张集成于朱子孔孟之防昭然若揭日月于中天其逓相发明者百有余家而后斯道大着为书可谓博矣是编节录精义由博而约诚能反覆硏极可以见性体之大而识尽性参赞为一理古昔圣贤心传之妙由诸子之説进求之因流溯源得其意而致力焉修齐治平亦无余事矣
　　防虞世南墨迹后
　　虞世南仕贞观朝为太宗所赏称其五絶一曰徳行二曰忠直三曰博学四曰文词五曰书翰今考唐史所载世南言论行事果有卓然足多者其书法少师智永专心不懈晩年遂造羲之之室当时与欧阳询竝以书名议者谓欧虞智均力敌然虞则内含刚柔欧则外露筋骨君子藏器以虞为优诚笃论矣但世南墨迹稀如麟凤黄庭坚云孔庙虞书贞观刻千两黄金那购得想当时民间鲜有藏迹故云然也朕万几余暇雅好临池宫中旧藏虞书时出披览摹仿其意辄有神防爰濡笔而识其后以示珍重云
　　跋颜真卿墨迹后
　　史称颜真卿立朝正色刚而有礼非公言直道不萌于心天下不以姓名称咸曰鲁公而独为权奸卢杞所忌遣谕李希烈竟被贼害观其赴火骂逆何其烈也生平善正草书宋祁称其笔力遒婉今披阅遗迹凝重沉郁竒正相生如锥画沙直透纸背觉忠义之气犹勃勃楮墨间朕重其人益爱其书不啻逾于球璧矣
　　防苏轼墨迹后
　　论者谓宋四家书皆从颜鲁公入然亦以其天分高出一时神明变化于古人耳实不尽拘于成法也观苏轼前后论书诗可知矣轼题孙莘老墨妙亭诗云颜公变法出新意细筋入骨如秋鹰题石苍舒醉墨堂诗云我书意造本无法防画信手烦推求故其平生所书以跌荡取势以雄秀取态殆变化于古而不专主于颜者世又谓轼书亦学徐浩今浩书刻帖具在亦不相似也郭畀云东坡晩嵗自海外挟大海风涛之气作字如古槎怪石如怒龙喷浪今观其真迹信然岂区区成法之是拘耶
　　防黄庭坚墨迹后
　　黄庭坚秦观晁补之张耒辈游于苏轼之门当时称苏门四学士而庭坚为尤着时人至以配轼称苏黄其文章学问固卓荦不羣而行草书亦自成一家元祐中尝作草书于僧舎轼赏叹再四钱勰从傍曰君见自叙真迹当更有得后谪黔获见之遂深契藏真之妙尝自云元祐间笔意痴钝用笔多不到晚入峡见长年荡桨乃悟笔法此其草书之所以异也至所作行书剽去姿媚独存风骨直欲与苏轼分道扬镳不肯俯循其辙间或雄姿猛气逸出常度亦无伤其为神骏故朕恒玩之
　　跋米芾墨迹后
　　米芾书在宋四家中特为雄秀史称其沉着飞翥得王献之笔意或云芾始学颜书已而宗李邕又弃而学沈傅师数数改业遂成名家今世沈傅师书絶少其与米之优劣无可考要以得法于献之为确论也朱熹曰米老理防得字故所论皆实是朱子盖亦心折之其为书豪迈自喜纵横在手肥瘦巧拙变动不拘出神入化莫可端倪洵堪与晋唐诸家争衡昔人谓右军如龙北海如象然则芾其在龙象之间欤
　　跋朱子墨迹后
　　尝观朱子论书一则有曰字被苏黄冩壊近见蔡君谟一帖字字有法度如端人正士方是字考亭固大儒其平日于栁公权心正笔正及程子写字主敬之説盖必有取也然观其墨迹亦尝间有苏黄笔意考亭之论或出于其门人所附防未可知尔苏黄书法原从颜栁得来考亭书沉着古劲当亦本于颜栁故时有不期而合之处耶
　　跋赵孟頫墨迹后
