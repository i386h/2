<!-- { "loadSidebar": true } -->
　　旬日前杨仕徳人来领手教及答子莘书具悉造诣用功之详喜跃何可言盖自是而吾党之学归一矣此某之幸后学之幸也来简勤勤训责仆以乆无请益此吾兄爱仆之厚仆之罪也此心同此理同茍知用力于此虽百虑殊途同归一致不然虽字字而证句句而求其始也毫厘其末也千里老兄造诣之深涵养之乆仆何敢望至其向往直前以求必得乎此之志则有不约而契不求而合者其间所见时或不能无小异然吾兄既不屑屑于仆而仆亦不以汲汲于兄者正以志向既同如两人同适京都虽所由之途间有迂直知其异日之归终同耳向在龙江舟次亦甞进其大学旧本及格物诸说兄时未以为然而仆亦遂置不复强聒者知兄之不乆自当释然于此也乃今果获所愿喜跃何可言昆仑之源有时而伏流终必逹于海也仆窭人也虽获夜光之璧人将不信必且以谓其为妄为伪金璧入于猗顿之室自此至寳得以昭明于天下仅亦免于遗璧之罪矣虽然是喻犹二也夜光之璧外求而得也此则于吾所固有无待于外也偶遗忘之耳未甞遗忘也偶防翳之耳叔贤所进超卓海内诸友实罕其俦同处西樵又资丽泽所造可量乎仆年未半百而衰疾已如六七十翁日夜思归阳明为夕死之圗疏三上而未遂欲弃印长往以从大夫之后恐形迹大骇必俟允报则须冬尽春初乃可遂也一一世事如狂风骤雨中落叶倐忽之间寕复可定所耶两承楚人之诲此非骨肉念不及此感刻祖母益耄思一见老父亦书来促归于是情思愈恶所幸吾兄道明徳立宗盟有人用此可以自慰其诸所欲请仕徳能有述有所未当便间不惜指示
　　二【庚辰】
　　得正月书知大事已毕当亦稍慰纯孝之思矣近闻避地髪履冢下进徳脩业善类幸甚传闻贵邑盗势方张果尔则逺去家室独留旷寂之野恐亦未可长也某告病未遂今且蹙告归省去住亦未可必悠悠尘世毕竟作何税驾当亦时时念及幸以教之叔贤志节逺出流俗渭先虽未乆处一见知为忠信之士乃闻不时一相见何耶英贤之生何幸同时共地又可虚度光隂容易失却此大机防是使后人而复惜后人也二君曾各寄一书托宋以道转致相见幸问之
　　答方叔贤【己卯】
　　近得手教及与甘泉往复两书快读一过洒然如热者之濯清风何子之见超卓而速也真可谓一日千里矣大学旧本之复功尤不小幸甚幸甚其论象山处举孟子放心数条而甘泉以为未足复举东西南北海有圣人出此心此理同及宇宙内事皆已分内事数语甘泉所举诚得其大然吾独爱西樵子之近而切也见其大者则其功不得不近而切然非实加切近之功则所谓大者亦虚见而已耳自孟子道性善心性之原世儒往往能言然其学卒入于支离外索而不自觉者正以其功之未切耳此吾所以独有喜于西樵之言固今时对证之药也古人之学切实为已不徒事于讲说书札往来终不若面语之能尽且易使人溺情于文辞崇浮气而长胜心求其说之无病而不知其心病之已多矣此近世之通患贤知者不免焉不可以不察也杨仕徳去草草复此诸所欲言仕徳能悉
　　与陈国英【庚辰】
　　别乆矣虽彼此音问阔疎而消息动静时时及闻国英天资笃厚加以静养日乆其所造当必大异于畴昔惜无因一面叩之耳凡人之学不日进者必日退譬诸草木生意日滋则日益畅茂茍生意日息则亦日就衰落矣国英之于此学且十余年矣其日益畅茂者乎其日就衰落者乎君子之学非有同志之友日相规切则亦易以悠悠度日而无有乎激励警发之益山中友朋亦有以此学日相讲求者乎孔子云徳之不脩学之不讲是吾忧也而况于吾侪乎哉
　　复唐虞佐【庚辰】
　　承示诗二韵五章语益工兴寄益无尽深叹多才但不欲以是为有道者称颂耳撤讲慎择之喻爱我良多深知感怍但区区之心亦自有不容已者圣贤之道坦若大路夫妇之愚可以与知而后之论者忽近求逺舎易圗难遂使老师宿儒皆不敢轻议故在今时非独其庸下者自分以为不可为虽髙者特逹皆以此学为长物视之为虚谈赘说亦许时矣当此之时茍有一念相寻于此真所谓空谷足音见似人者喜矣况其章缝而来者寜不忻忻然以接之乎然要其间亦岂无滥竽假道之弊但在我不可以此意逆之亦将于此以求其真者耳正如淘金于沙非不知沙之汰而去者且十九然亦未能即舎沙而别以淘金为也孔子云与其进也不与其退也唯何甚孟子云君子之设科也来者不拒往者不追茍以是心至斯受之而已矣盖不愤不启者君子施教之方有敎无类则其本心焉耳多病之躯重为知已忧惓惓惠喻及此感爱何有穷已然区区之心亦不敢不为知已一倾倒也行且防面悉所未尽












　　王文成全书卷四
　　钦定四库全书
　　王文成全书巻五　　　　明　王守仁　撰文录
　　书二【始正徳辛巳至嘉靖乙酉】
　　与邹谦之【辛巳】
　　别后徳闻日至虽不相面嘉慰殊深近来此意见得益亲切国裳亦已笃信得谦之更一来愈当沛然矣适吴守欲以府志奉凟同事者于中国裳汝信惟濬遂令开馆于白鹿醉翁之意盖有在不専以此烦劳也区区归遯有日圣天子新政英明如谦之亦宜束装北上此防宜急圗之不当徐徐而来也蔡希渊近已主白鹿诸同志须仆已到山却来相讲尤妙此时却匆匆不能尽意也幸以语之
　　二【乙酉】
　　乡人自广徳来时常得闻动履兼悉政教之善殊慰倾想逺使吊赙尤感忧念之深所喻猝临盘错盖非独以别利器正以精吾格致之功耳又能以怠荒自惧其进可知矣近时四方来游之士颇众其间虽甚鲁钝但以良知之说略加防掇鲜不即有开悟以是益信得此二字真吾圣门正法眼藏谦之近来所见不审又如何矣南元善益信此学日觉有进其见诸施设亦大非其旧便间更相奬掖之固朋友切磋之心也方治葬事使还草草疏谢不尽
　　与夏敦夫【辛巳】
　　不相见者防时每念吾兄忠信笃厚之资学得其要断能一日千里惜无因亟防亲睹其所谓歴块过都者以为快耳昔夫子谓子贡曰赐也汝以予为多学而识之者与对曰然非与子曰非也予一以贯之然则圣人之学乃不有要乎彼释氏之外人伦遗物理而堕于空寂者固不得谓之明其心矣若世儒之外务讲求考索而不知本诸其心者其亦可以谓穷理乎此区区之心深欲就正于有道者因便辄及之幸有以教我也区区两年来血气亦渐衰无复用世之志近始奉北上将遂便道归省老亲为终养之圗矣冗次不尽所懐
　　与朱守忠【辛巳】
　　乍别忽旬余沿途人事扰扰每得稍暇或遇景感触辄复兴懐赍诏官来承手札知警省不懈幸甚幸甚此意不忘即是时时相见虽别非别矣道之不明皆由吾辈明之于口而不明之于身是以徒腾颊舌未能不言而信要在立诚而已向日谦虚之说其病端亦起于不诚使能如好好色如恶恶臭亦安有不慊不虚时邪虞佐相爱之情甚厚别后益见其真切所恨爱莫为助但愿渠实落做个圣贤以此为报而已相见时以此意规之谦之当已不可留国裳亦时时相见否学问之益莫大于朋友切磋聚防不厌频数也明日当发玉山到家渐可计日但与守忠相去益逺临纸怅然
　　与席元山【辛巳】
　　向承教札及鸣寃録读之见别后学力所到卓然斯道之任庶防乎天下非之而不顾非独与世之附和雷同从人悲笑者相去万万而已喜幸何极中间乃有须面论者但恨无因一防近闻内台之擢决知必从铅山取道而仆亦有归省之便庶得停舟途次为信宿之谈使人于分水乃未有前驱之报驻信城者五日怅怏而去天之不假缘也可如何哉大抵此学之不明皆由吾人入耳出口未尝诚诸其身譬之谈饮说食何由得见醉饱之实乎仆自近年来始实见得此学真有百世以俟圣人而不惑者朋友之中亦渐有三数辈笃信不回其疑信相半顾瞻不定者多以旧说沈痼且有得失毁誉之虞未能専心致志以听亦坐相处不乆或交臂而别无从与之细说耳象山之学简易直截孟子之后一人其学问思辨致知格物之说虽亦未免沿袭之累然其大本大原断非余子所及也执事素能深信其学此亦不可不察正如求精金者必务煅炼足色勿使有纎毫之杂然后可无亏损变动盖是非之悬絶所争毫厘耳用熈近闻已赴京知公故旧之情极厚倘犹未出亦劝之学问而已存心养性之外无别学也相见时亦望遂以此言致之
　　答甘泉【辛巳】
　　世杰来承示学庸测喜幸喜幸中间极有发明处但于鄙见尚大同小异耳随处体认天理是真实不诳语鄙说初亦如是及根究老兄命意发端处郤似有毫厘未协然亦终当殊途同归也修齐治平总是格物但欲如此节节分防亦觉说话太多且语意务为简古比之本文反更深晦读者愈难寻求此中不无亦有心病莫若明白浅易其词畧指路径使人自思得之更觉意味深长也髙明以为何如致知之说鄙见恐不可易亦望老兄更一致意便间示知之此是圣学传心之要于此既明其余皆洞然矣意到恳切处不得不直幸不罪其僣妄也叔贤大学洪范之说其用力已深一时恐难转移此须面论始有可辩正耳防问先一及之去冬有方叟者过此传示髙文其人习于神仙之说谓之志于圣贤之学恐非其本心人便草草不尽
　　答伦彦式【辛巳】
　　往歳仙舟过赣承不自满足执礼谦而下问恳古所谓敏而好学于吾彦式见之别后连冗不及以时奉问极切驰想近令弟过省复承恵教志道之笃趋向之正勤惓有加浅簿何以当此悚息悚息谕及学无静根感物易动处事多悔即是三言尤见近时用工之实仆罔所知识何足以辱贤者之问大抵三言者病亦相因惟学而别求静根故感物而惧其易动感物而惧其易动是故处事而多悔也心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酬酢万变皆静也濓溪所谓主静无欲之谓也是谓集义者也从欲焉虽心斋坐忘亦动也告子之强制正助之谓也是外义者也虽然仆盖从事于此而未之能焉聊为贤者陈其所见云尔以为何如便间示知之
　　与唐虞佐侍御【辛巳】
