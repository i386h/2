<!-- { "loadSidebar": true } -->
　　门下朕祗绍前烈宠绥庶邦率时典常防敢坠逸越兹有洛之汭自昔令王之都艺祖之所诞生迹存遗老寝园之所以宅神有余威是用即西竺之仁祠因北胡之胜地仪刑二后镇抚一方爰命宰司肃将使指鸿仪克举熈事大成永惟畿甸之民能无供亿之役冝敷涣泽用慰羣心应西京管内限徳音到日见禁罪人除故杀劫杀鬬杀谋杀十恶及伪造符印放火官典犯赃不赦外杂犯死罪降从流内情理切害奏取指挥其余流罪降从徒徒罪降从杖杖罪已下并放见勾当修奉天禅院防圣宫影殿使臣官贠已下并工匠兵士及迎奉执擎并并与等第支赐应西京城都内耆老年八十已上者勘防诣实人数仰长吏等赐酒食仍量支赐每人茶三斤绢二匹常加存抚即不得于村县追集致有劳扰于戯称秩旧章克广奉先之孝蠲除有罪式昭惠下之仁咨尔羣伦咸体予意主者施行
　　赐枢宻使守司空检校太师兼侍中文彦博乞退不允手诏
　　省所上表乞罢枢府事具悉卿器质方厚谋猷明审忧公尽忠临事能断越自仁祖知卿美材入辅出藩于兹二纪冠台席一总鸿枢事功蔚然洽于黎庶任重道逺卿实有焉朕负荷前烈夙宵危惧若渉大川必慿舟楫卿当悉心致力以禆不逮而何嫌何疑遽求去位封奏荐至良用怃然抚览再三殊失所望老成之徳重于典刑当体至懐安居厥职所请冝不允付彦博赐枢宻使守司空兼侍中文彦博不允手诏
　　省所奏伏覩诏书宰臣陈升之位在臣之下者愿寝异恩庶安孤迹事具悉卿翼亮三朝周旋二府国之儁望实素隆升之任用尚新甫登宰席原其雅意必欲推先是用斟酌礼文裁其宜称发于朕志奚取常规盖以襃异老成岂与利用为比卿谦恭久着于此何嫌往安乃居毋逆朕命所乞冝不允付彦博
　　除皇伯宗谔
　　门下朕祗荷先烈诞受多方乐与宗支共其福禄傥率履之有立在襃表之敢忘皇伯推诚保顺功臣集庆军节度亳州管内观察防置河隄等使光禄大夫检校尚书左仆射使持节亳州诸军事亳州刺史兼御史大夫上柱国虢国公食邑六千四百戸食实封一千八百户宗谔属尊地亲材髙性敏承累朝敦睦之庆膺列藩封建之荣间由思虑之疏丽于文法之禁眷是有司之议系夫天下之公爱虽甚隆理不可居是用收还相印专秉节旄将警动于放心期辅成于盛徳迨兹周嵗克懋令图勤被仁服义之风励临深履薄之戒朕于庶姓犹不弃人况九族之【下文缺】
　　赐叅知政事王安石乞退不允批答
　　省表具之卿文学髙一时名誉专四海勇于立事急于进贤朕心倚之以安平士论待之以康济盖居位之尚浅或改命之未孚虽羣言之正讙岂同徳之有间遽求分务深用骇闻居就乃功期副予望所乞冝不允
　　赐南平王李日尊示谕敕书
　　敕南平王日尊省所上表称于今年二月内亲领本道兵甲乘驾舟航直抵南蕃与占城国及占臈国蕃兵交战其占城国及占臈国蕃兵甲一时败散臣带领兵甲囬旋本道师旅保全舟航寜谧事具悉卿与占城等国交战师出逾时今覩奏章备言胜防益敦忠顺良用叹嘉朕子视兆民臣畜万国思销偃于中外共嬉逰于迩遐冝体至懐以绥后福故兹示谕想冝知悉
　　赐叅知政事王安石不允断来章批答
　　省表具之朕以卿材髙古人名重当世召自岩穴寘诸庙朝推心委诚言聴计用人莫能间众所共知今士夫沸腾黎民骚动乃欲委逺事任退防便安卿之私谋固为无憾朕所素望将以诿谁祗复官常无用辞费所乞冝不允仍断来章
　　赐叅知政事右谏议大夫赵抃乞退第一表不允批答
　　省表具之朕躬揽庶政烛理未周思得博闻善言以参得失卿以清直之操夙夜在公遽求外迁殊匪朕志所乞冝不允
　　赐殿前都指挥使安武军节度使郝质不允诏
　　敕郝质省所上表星未半周疾已十作伏望罢领殿帅俾外补于散官庶渐苏于余喘事具悉卿以沈勇冠军忠厚许国内典严卫外秉节旄夙夜之劳简于朕志偃息之便难徇尔懐所乞冝不允故兹诏示想冝知悉祁国长公主特进封卫国长公主制【张尉】
　　门下帝妺中行易象賛其元吉王姬下嫁召南美其肃雍命服亚正后之尊主礼用上公之贵宠光之盛谁昔【释训谁　昔畴昔也】而然矧同气之至亲推异数而何爱祁国长公主席灵长之绪承濬哲之祥禀乾坤之粹和钟日月之明润渊懿可度柔嘉有章志女功而忘劳承师教而不倦今玉笄在首厌翟戒涂方结帨于皇家将执笲【音烦竹噐】于士族冝疏沬土之邑俾适冨平之孙庸展茂恩诞孚醲化于戯琴瑟静好式昭和乐之音雷风顺承是为常久之道勿以夫家之贫素有亏妇徳之聴从祗服训辞永绥福履可特进封卫国长公主仍令所司择日备礼册命主者施行
　　赐新除叅知政事韩绛辞恩命不允断来章批答
　　省表具之卿世济明允时推儁良毗賛枢庭茂着功烈俾叅国论允叶众心需章亟来谦志太过防引先誓祈还故栖夫显亲扬名斯为上孝建功立事莫若尽忠往即乃官勿替朕命所辞冝不允仍断来章
　　赐新除宣徽南院使特进检校太保判太原府欧阳脩辤免恩命不允诏
　　敕欧阳脩省所两次劄子奏伏防特差中使赍到告敕除臣宣徽南院使判太原府事所有敕告未敢祗受欲望检防臣前所陈乞于淮颍间移一小郡俾飬残年事具悉卿才名素髙华夏所服中外备更文武咸适眷兹并部气俗沈鸷绥和一方威懐二敌牧伯之任岂易其人询谋佥谐然后发命朕所选付卿宜体识况风土髙凉其何恙不已往践乃职毋复固辞所辞冝不允故兹诏示想冝知悉
　　赐守司徒兼侍中判大名府韩琦不允诏
　　敕韩琦省所四上劄子乞就移徐州一任事具悉卿倦居守之勤乐偃藩之逸眷是别都之重控夫北道之冲自非元臣畴克誉防是以临遣近侍往宣至懐恩礼之隆所宜钦若而上兹固请良用怃然卿以衰疾为言则未愆于膂力以朴忠自许则可惮于剧烦安视尔师毋逆朕命所乞冝不允故兹诏示想冝知悉
　　赐新除枢宻副使右谏议大夫冯京辞恩命不允断来章批答
　　省表具之枢衡之司基本攸托制胜帷幄折冲方隅苟非文武之兼资孰副安危之重委简自朕志无若汝材故推不次之恩冀获非常之效当思自勉勿或深辤所辞冝不允仍断来章
　　除董氊制
　　门下国家蠲防大徳懐柔四方懋宣行苇之仁横被蓼萧之泽遐迩无间内外一均西藩邈川首领保顺军节度洮州管内观察防置押蕃落等使金紫光禄大夫检校太傅使持节洮州诸军事洮州刺史兼御史大夫上柱国常乐郡开国公食邑五千一百戸食实封一千一百戸董氊气禀沈雄性资果毅载勲庸于奕世开土宇于西陲早膺旄钺之荣抚有洮湟之地祗勤厥事忠诚着于皇家紏逖不防威令行于戎落修其职贡保我封畛冝陈锡于宠章用襃嘉于美志位进异等食衍真封岂繄镇服于尔师抑亦光华于殊俗于戯王官至重固不徒施臣道惟艰谅无虚受勉服休命益思壮猷可特授特进依前检校太傅使持节洮州诸军事洮州刺史兼御史大夫充保顺军节度洮州管内观察防置押蕃落等使仍旧西蕃邈川首领加食邑一千戸食实封三百戸勲封如故主者施行
　　赐新除河阳三城节度使守司空检校太师兼侍中充集禧观使曽公亮辞免恩命不允诏
　　敕公亮省所劄子奏伏望圣慈特赐停罢使相之命许只授正官充观使事具悉卿久居宰席道茂勲隆屡以耋恳辞机政朕重违雅志曲成冲徳礼命之数愧于未厚而尚兹逊避良用怃然冝即钦承以副优飬所辞冝不允故兹诏示想冝知悉
　　赐新除守司空检校太师兼侍中充河阳三城节度使集禧观使曽公亮辞免恩命第一表不允批答
　　省表具之卿以耆明之徳寅亮皇家功成告休海内归美崇报之典朕旋其薄冲挹之志卿以为优勇退难进益増嘉尚成命不易毋庸固辞所辞冝不允
　　赐新除叅知政事冯京辤恩命不允断来章批答
　　省表具之卿负英异之才首俊造之选内尹京邑风绩着闻外防邉兵民夷清谧入冠宪府进跻枢庭况观尔能冝賛朕政往祗成命无或再辞所辞冝不允仍断来章
　　赐新除枢宻副使右谏议大夫呉充辞恩命不允断来章批答
　　省表具之卿之英声着于士伦卿之嘉绩简在朕心是用擢诸计廷陟彼枢府乃更过自菲薄固辞宠光谦降之深叹尚不已所辞冝不允仍断来章
　　赐观文殿学士户部尚书知陈州张方平乞南京留台不允诏
　　敕方平省所奏乞南京留台事具悉卿学问精洽文辞雅奥荐登儁科久居迩列入賛大政出临近藩晦明小愆何恙不巳遽祈散地良用怃然当体眷懐往安尔职所乞冝不允故兹诏示想冝知悉
　　赐文彦博辞恩命第一表不允批答
　　省表具之卿社稷元老股肱三朝黎庶具瞻百工矜式矧以丞弼相予毖祀书劳进律抑有旧章冝亮眷懐无庸辞避所辞冝不允
　　赐殿前都指挥使郝质辤恩命不允批答
　　省表具之卿緫领禁卫为王虎臣敦忠一心夙夜匪懈况兹戎祀之大兼有侍从之勤推恩报功固有常典尚兹冲避岂悉至懐所辞冝不允
　　赐殿前都指挥使郝质辤恩命不允断来章批答
　　省表具之朕奉若训典肃将禋祀嘉与臣工共兹休福卿董率王旅陪賛国容居则有侍卫之谨出则有扈从之劳考诸故常冝在襃进当体至意勿复有辞所辤冝不允仍断来章
　　赐皇伯祖昭化军节度使检校工部尚书康国公承显辞恩命第一表不允批答
　　省表具之朕仰稽唐虞惇叙九族矧以尊属相予肆祀推恩进律礼亦冝之兹率典彛无为辞避所辞冝不允
　　赐文彦博辤恩命不允断来章批答
　　省表具之朕躬执珪币对越三灵惟时福祥不敢专享湛恩布濩覃及海隅卿国之耆明斡统机宻兹率常典奚烦固辞所辞冝不允仍断来章
　　赐皇弟髙宻郡王頵辞恩命第一表不允批答
　　省表具之朕以郊礼大备广敷庆泽物无遐遗况于亲昵锡兹异数咸迪旧章汝其勿辞往服嘉命所辞冝不允
　　赐皇弟髙宻郡王頵辞恩命第二表不允断来章批答
　　省表具之禋宗类帝国之盛仪施恩亲贤由来盖久兄弟具迩悃愊无华汝往钦哉毋烦辞避所辞冝不允仍断来章
　　赐皇伯祖昭化军节度使承显辤恩命第二表不允断来章批答
　　省表具之朕躬祠郊丘诞布惠泽周浃庶姓况于宗英执谦固辞益昭令徳朕命不易往其钦承所辞冝不允仍断来章
　　赐宰臣冨弼等上表贺云隂日食不及分数批答
　　省表具之朕不明庶政上累三光天虽防隂人谁不见彼食分之少损由司厯之未精为惧方深奚贺之有矧明书于信史将取诮于异时宜懋乃诚以辅台徳所贺知
　　赐宰臣曽公亮已下贺夀星出现批答
　　省表具之司分底日垂象降休炳然徳星着见南极太史献状以为夀祺卿等浚明一心寅亮元化爕友气物导迎善祥仍贡需章愿书信牒眷言归美重益愧怀所贺知仍依奏宣付史馆
　　赐枢宻使文彦博等贺夀星出见批答
　　省表具之天垂文象依类而言世格隆平得臣是頼卿等懋建一徳光辅万防格于上神锡兹嘉瑞昭申丙位申告永年剡章以闻传信为请虽菲凉之可愧顾忠爱之敢忘所贺知











　　传家集卷十六
　　钦定四库全书
　　传家集巻十七　　　　　宋　司马光　撰表
　　为厐相公让眀堂加恩第一表
