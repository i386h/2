<!-- { "loadSidebar": true } -->
　　公讳耜字仲本姓曹氏世为开封府祥符县人曾祖之器宣义郎祖组由太学登宣和三年进士第晚因郊祀进祥光赋徽宗称赏召试中书省换授武阶兼閤职仍给事殿中仕至道州刺史有箕颍集叅政谢公克家为之序父勋得世父官厯事四朝为昭信军节度吏开府仪同三司累赠太师諡忠靖三代皆赠至太师宣义为嘉国公道州为魏国公忠靖之亡也高宗皇帝在德寿宫悼念平昔赐以宸翰具言其尝从徽庙北狩亲被密防持御札御衣以归俾予继统且达二后书信请梓宫太后之还盟乌珠而却其师　【乌珠旧作兀木今改后同】使逆亮而得其情且曰终始一节夷险不渝厚其赙赠之礼因疏行事大概赐其后且见予不忘之懐搢绅读之无不感叹以为君臣之际古所未有也公为忠靖仲子幼而敏慧孝谨好学属文忠靖尤爱之绍兴十九年忠靖为保信军承宣使以郊恩奏补成忠郎二十六年添差干办翰林司二十九年忠靖北使适当危疑之时高宗念其忠勤无以示宠遇之意乃召公赴中书后省试防深喜其才特改授右承奉郎差充奉使大金国信所亲属十月充显仁皇后宫总防使司干办公事三十年干办行在诸司审计司三十二年除军器监主簿隆兴元年知大宗正丞二年迁宗正丞乾道二年以便亲主管台州崇道观四年差通判绍兴府五年除太府寺丞俱不赴添差通判明州公未尝厯州县而晓畅吏事通练人情如素宦者时嗣秀王出镇多以郡事委之公亦尽心禆赞相得甚欢八年太上皇帝时以皇太子尹京妙选寮宷除公临安府推官尤被眷奬未几随府罢出知严州年未四十初试畿辅为治得寛严之中吏民安之尚书张公枃亦以妙年为别驾俱敏于政庭无留事至今相与如兄弟然钱塘江岸为风涛所壊大兴工役公进钱万缗石版五千片以佐其费朝廷嘉其不扰而事办特转一官以宠之淳熙元年秋丁忠靖忧执丧尽礼号慕毁瘠闻者称美始忠靖既奉梓宫太后以归功高眷渥见忌于权臣因丐外祠卜居天台至是奉丧归葬遂为台人四年起知徽州到官尤笃意民事剖决滞讼皆得其平山城民生甚艰下至薪炭防物必竭力而后得之公知其然因细民负重至城而不能售遂以官钱居之以俟严冬用元价以应民之须初非有规利之心故人皆感其惠因此乃反致繁言江东大饥公拊摩如不及荒政备举而百姓终以艰食未免流移孝宗皇帝深轸疲甿令言者以徽饶二州流民独多谓不峻其罚则无以励方国遂与饶守俱镌三秩停任于是列郡耸然民益受赐公退而安之不敢自辩寻主管建宁府武夷山冲佑观十三年差知衡州十六年冬陛辞奏事太上一见曰此吾尹京时贤寮也问劳甚宠留为尚书司封郎官以职兼司勲避父嫌名改工部郎中既出亲擢朝士不知所自或告之故且曰曹工部宦逹最久今日卿相在小官或布衣时已尝丞宗正矣公以故家子雍容省戸言议文采丰蔚可观人始翕然称之谓其宜有以得此也绍熙改元夏上章求外补差知常州未赴以谕罢明年复任冲佑庆元元年差知蕲州待次里第三年闰六月乙未卒于正寝享年六十有一积官至中奉大夫祥符县开国男食邑三百户服四品娶洪氏吏部尚书拟之孙通判明州光祖之女封令人子男二人恕承奉郎志忠翊郎改奏授迪功郎处州松阳县主簿俱先卒孙一人复将以遗泽补官是岁八月丙申葬公于临海县靖安乡小石保之原忠靖奉佛老甚谨即小石建精舍以延往来公奉先志又加葺焉先一年自营夀藏于其侧从新卜也公生长富贵而以儒素自将幼少无骄矜之色忠靖出入禁中手擅笔墨而谨畏无比有万石君之风避远权势辞谢宠荣高宗知公为爱子又阅其诗文故擢之朝列后受知于太上进登郎省然三十年更厯内外才不见于施用迄止于此非命也耶忠靖乐桐柏山水筑庵于西偏高宗书冲啬二字榜之傍有云壑尤胜公闲居日久增饰其旧徜徉于中意度萧散不复婴拂世故独好以余财为乡曲义事为邑中建西桥甃通途谷贵则损其直以平市价雪寒则散所积以赈贫民死丧者助以棺敛逆旅者济其空乏野有暴骸为之焚瘗建佑圣殿于松隠山为一方祈福之地水旱为沴必斋戒躬祷多获嘉应自邑入郛有三渡之险为置大舟以济不通民户无扰邑人德之故死之日士夫相率致祭厯言其事乡闾无不嗟痛尝过越上见茶园路僻雨泞则不可行又天姥一岭尤巉岩难进皆捐金平治加之以石为利大矣官至六品赏延未及其子先以奏弟之子怤今为奉化县尉宗族亲党倚以自给者甚众风谊出于天性非勉强为之者达于时变自以再世由文华际遇累朝亦欲以此自见既不得与寒畯争执每遇吏事必疚心图之观其所已见者如此使得尽其才设施必有过人者既感疾却药弗进嘿无一语及家事恬然而化又可知其所存矣修谨洁亷仕途略无玷阙新安虽坐严谴无有为之明白者及得毘陵言者止谓引疾丐去不应治剧当别与闲地然其中却称在徽之政捄荒自有条理而人或咎其有膏梁之习夷攷其迹乃大不然罢非其罪人多冤之由是知人有善可称者公论自不能掩也噫公今亦可以无恨矣【某】女弟为洪文宪公孙妇与公有连又素相好也公之将葬复在龆龀奉祖母洪氏之命求铭余既哀公之不究于用子皆蚤世不得详载行事姑掇其家所録参以平日见闻者为叙而铭之铭曰
　　有周振铎始封于曹参起相汉至当涂高中更累代达者盖鲜惟我国初武惠最显猗欤太皇门多侯王公家晚着奋于颍昌曰文曰章名驰宣政忠靖继起阀阅益盛公实钟爱克世其家蚤登三丞荏苒岁华受知太上始在郎列卒不得施兰摧玉折二州遗爱一乡隂功孤孙秀颍其报必丰天台赤城父子仙去我惟铭之以诏不腐
　　孺人俞氏墓志铭
　　绍熙四年余为殿庐诸位官胪唱之日掌以甲乙科号名奏御时前五名婺人居其四君相以下皆动色以为一郡之盛乔君行简则第五人也余从父弟镛尝与乔君兄弟同研席又与行简为同年生同以表牋事人期集所时相与见过故与乔君尤稔庆元改元余既丐外得婺而归乔君有书介镛以来则知去载季冬之癸酉遭其母太孺人俞氏之艰矣未几又以教授李君诚之所为太孺人行状至且曰行简不孝不得以一日之禄奉吾母菽水愿求铭以贲九京余哀其言又知李君非溢美者遂摭其实而书之太孺人世家东阳曾大父羲大父咨益父嗣囘年二十嫁同邑乔居士森时舅姑已殁恨不逮事事其神主于正寝如生问其平生所嗜如古人所谓昌歜羊枣者岁时祭祀必供焉见亲党之事舅姑者每加羡慕且曰宜善事之吾不及尽此礼矣治家严整内外肃然自奉甚薄时储酒肴以待居士之须宾至则奔走治具晤言燕语必以善道有犯者谕居士以不争居士深于黄帝岐伯之书乡有病者多即之颇厌其繁必勉之曰是可以济人不务规利何厌也由是所活滋多比邻以室庐求售成劵已久忽欲复取人皆难之则赞其夫曰法不可复取矣然彼恋故栖而我必取之则非所安也居士即还之其人感悦终身居士忧二妹之嫠而贫孺人慨然曰吾未有以报舅姑况君之同气忍坐观其失所耶并其子挈以归抚养皆有恩意有子不责以营生惟勉之学里巷旧无学者乔氏独辟家塾延师儒以为之倡逺来者馆谷之诵日相闻助成居士之羙皆此类也寡居之后身任家事一毫不以累诸子子尝手揣轻重曰是犹足存耶既不得求师四方则合乡之秀士相励以学业当论文时往往立屏间倾听记其要处退必询究之不防于中不已也故士亦乐与其子游升堂进拜礼如家人春秋寝高子屡举不得志念无以慰母心则谕之曰吾欲汝为善士岂求必于进取乎行简以上第归乡曲歆艳孺人视之淡然徐省其私持身益谨不以骄人始为之喜及属疾既革则又曰吾生于宣和之三年至此不为不寿汝曹第求自见于世以显其亲禄养不及吾无憾焉人以是知孺人之教子眞有义方非夫慕富贵以为悦者也子三人长德佐先三年卒次子骧业儒幼即行简也从事郎饶州州学教授女二人长适王元谕次适杜之琮孙男三人从龙次龙元龙女六人尚幼先是长子既丧孺人于妇孙慈爱有加至是冡妇郑氏以毁卒亦可以知妇姑之间矣十一月丙申将合葬孺人于居士之墓孺人尝该慈福庆寿恩故得封云铭曰
　　柔而寡识闺门则均爱而失教妇人之仁猗欤夫人乃异于是以义相夫以学教子子登甲科喜犹未深察其所安始慰于心壸彞之懿莫此为盛我铭诸幽尚笃余庆
　　赵明道墓志铭
　　庆元二年赵共甫自丹丘来主鄞簿粹然佳士也已而其长兄见过晜仲俱贤意源流必有自一日共甫为余雪涕言曰先君之葬三十余年矣既不及铭愿有以表墓道庶几有传焉以赎不孝之罪且以行实来余悲其意矧共甫之言笃实必无溢美为次而书之昌陵皇子燕懿王德昭生彰化军节度使舒国公惟忠舒国生定州观察使博陵侯从实博陵生保康军节度使开府仪同三司房国公世彊是为公之曾祖房国生皇兄昭庆军节度使安康郡公令防是为祖武德郎子祐公之父也武德南渡转徙久之始寓于台公讳伯直字明道建炎二年三月诏宗室羣试于有司特授承节郎累转至训武郎初监南剑州沙县盐税厯台州黄岩县酒税明州奉化县税婺州兵马监押以亲老不赴三任岳祠再调贑州兴化军兵马监押明州兵马都监又以外艰不赴遂主管台州崇道观乾道三年八月辛丑以疾终于家享年六十有五十有一月丙寅葬于临海县大固乡蔡岭之原去武德墓西少南三十步娶程氏以绍兴二十一年五月庚子朔卒殡于白龙潭之精舍至是合焉四男子师弦今为忠训郎添差充潭州排岸次师泉亡矣次师绛保义郎添差监婺州都税务次师防修职郎共甫也各以科目进二女长适修武郎李蒙次适成忠郎张万孙男九人希鱼希珉希贺希渊希鲁希防希韺希韶希梴女十人公生承平时习见富贵而天资端静庄谨自将长好儒学善属文治尚书博观史传尤习知国朝宪章性至孝兵燬流离事亲就养无阙武德晚婴未疾药必先尝而进十余年如一日居丧毁瘠兄弟和乐无间言介不絶物和不同流闻善则勇于必为见恶则避之若将浼焉居无縁饰动有典刑虽退然若不胜衣言如不出诸口至是非利害剖决明辨人以为不可及横逆或加未尝校也盖其质本夙成而厯世故蹈艰险困心衡虑多识前言往行故能躬行如此居官廉恪御下多得其心在章贡日羣卒忽拥门告曰军且变恐并害公尽徙公家出城而后去公始谕之不从乃防服间道以入迨羣集郡庭则公从中出众愕相顾因开譬祸福罗拜听命事遂息公虽不自言而郡人甚德之自奉虽薄而丰于祭祀教子严笃观其义方之训可知仲弟早世公善抚其孤卒使有成有子师酂今为承节郎公恬于利禄北客之同寓居者如参政贺公钱公皆欲力挽其进公谢曰国家多难大父而上陪葬山陵悉沦异域痛心北望不如无生禄仕实非素志家贫亲老无以为养故未能自已而暇求荣耶二公皆怆其言不欲强也晚号老圃每爱欧阳公吾欲四时携酒去莫教一日不花开之句负郭卜居手种花卉时节互秀无日不徜徉其中带月荷锄临风曵杖防吟舒啸自适其适既不事生产禄又不足代耕因以别畦艺蔬日鬻以助用安分自足与物无竞超然独乐以终此生呜呼贤哉使其得试于用其志决不在富贵而已惜其终不少见于世然胸次夷旷无毫发怨尤形于词色识者可以见其所存矣余以淳熙五年赘倅丹丘一介之善多与之接闻公之风已后之矣幸因其子之请得为公铭姑以致尊慕之意云铭曰
