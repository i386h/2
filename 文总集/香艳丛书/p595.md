<!-- { "loadSidebar": true } -->
　　梦里闻天语，褰衣下玉除。（《皇明风雅》）
　　（明）童　轩（字士昂，鄱阳人。永乐初以天官学召入钦天监，家于秦淮。景泰辛未进士，以吏科给事历升南京吏部尚书，致仕。）
　　明妃怨
　　万里黄云塞草枯，琵琶无语月明孤。
　　玉关回望将军寨，锦帐氍毹夜博卢。（《皇明风雅》。《明诗综》作漏瑜作。）
　　（明）李东阳（字宾之，茶陵人。四岁举神童。天顺进士，选翰林院编修，累官少师，兼太子太师，吏部尚书，华盖殿大学士，谥文正。着有《怀麓堂集》。）
　　明妃怨
　　莫倚朱颜好，妍媸无定形。
　　莫惜黄金贵，能为身重轻。
　　一生不识君王面，不是丹青谁引荐？
　　空将艳质恼君怀，何似当年（一作时）不相见。
　　君王幸顾苦不早，不及春风与秋草。
　　却羡苏郎男子身，犹能仗节长安道。
　　休翻胡语入汉宫，只恐伶人如画工。
　　画工形貌尚可改，何况依稀曲调中。（本集）
　　（明）谢　铎（字鸣治，台州人。天顺甲申进士，官至礼部侍郎，兼国子监祭酒。着有《桃澳净稿》。）
　　昭君怨
　　画史君王恨，琵琶贱妾悲。
　　谁怜青冢夜，不及白登时。（《皇明风雅》）
　　（明）范兆祥（字廷和，丰城人。七岁赋《登尧山诗》，以奇童称。弘治丙辰进士，授检讨，应诏言事，因涉宫禁，下锦衣狱，出为径府长史。）
　　昭君怨
　　独跨雕鞍出汉宫，琵琶声断戍楼空。
　　金钿换取龙泉剑，寄与君王斩画工。（《皇明风雅》）
　　（明）王廷相（见卷四）
　　昭君怨
　　古人皆去国，何如出塞门。
　　苦雪狼山冻，惊风沙海昏。
　　醺酪兰气灭，琵琶胡语繁。
　　曲中弦忽断，流泪比君恩。（本集）
　　（明）张时彻（字维静，鄞县人。嘉靖癸未进士，兵部武选主事，累迁至兵部尚书。着有《芝园集》。）
　　昭君怨
　　虏帐风沙粉黛摧，空将青冢瘗蛾眉。
　　人生不用如花貌，只把黄金买画师。（《列朝诗集》）
　　（明）李　蓘（见卷七）
　　昭君怨
　　君王日深宫，贱妾末由见。
　　下阶一顾恩，犹使终身恋。
　　十二楼前花低头，深宫白日已先秋。
　　筚篥声高玉心死，燕支山冷朱颜愁。
　　朱颜日日非昔时，青海年年雁影迟。
　　乌孙公主汉家女，贱妾琵琶枉自悲。（同上）
　　（明）李学道（字汝致，东阳人。嘉靖壬戌进士，授丹阳令，入为庐州司理，擢南兵部主事，历官青州府知府。着有《青霞馆诗稿》。）
　　反昭君怨
　　明妃恃有倾城色，不赂画工空自惜。
　　蛾眉翠黛日含情，昭阳从此浮云隔。
　　遣嫁单于出汉宫，马前飒飒呜寒风。
　　为抱琶琶诉哀怨，怨声有尽心无穷。
　　吁嗟乎！
　　汉宫美人亦无数，买笑争怜学歌舞。
　　纵然恩宠倾六宫，珠钿绣幕俱尘土。
　　独有明妃传至今，骚人感咏诗成谱。
　　当时不遇毛延寿，安得芳名播千古？（《金华诗录》）
　　（明）魏学礼（字季朗，长洲人。嘉靖中以岁贡选镇江训道，擢国子学正，升广平同知。时与刘凤齐名，合刻诗曰《比玉集》。）
　　昭君怨
　　翠袖辞金殿，青苔閟紫宫。
　　香寒罗帐晓，春尽玉阶空。
　　明月琶琶曲，惊尘朔漠风。（一作艳态消衣上，悲情落管中。）
　　君恩原未薄，妾梦向来同。（本集）
　　（明）彭汝让（字钦之，号九麓，华亭人。与冯具区、唐抑所、方明斋诸公同社，尊为祭酒。屡试不第，游南雍。工古文词，善奕，万历间卒。）
　　明妃怨
　　氍毹高拥酪浆红，不及凄凉在汉宫。
　　堪叹容颜已憔悴，当年图画恰相同。（《松风余韵》）
　　（明）王士麒（字冏伯，太仓州人。尚书世贞子。万历壬午乡试第一，己丑进士，由礼部主事调吏部员外郎，坐妖书狱削籍。着有《醉花庵诗选》。）
　　明妃怨
　　秋来无事不消魂，几度貂裘换泪痕。
　　却忆天家全盛事，少年公主嫁乌孙。（《明诗综》）
　　（明）顾云鸿（字朗中，常熟人。万历庚子举人。读书修行，以忠孝名节为己任。）
　　昭君怨
　　一闭昭阳二十春，才瞻天表已胡尘。
　　由来错认君王弃，过眼何曾屈一人。（《列朝诗集》）
　　（明）程庆珫（字廷殷，号近斋，富溪人。早游吴门，与昊原博、沈启南、杨君谦、黄勉之友善。晚集国朝诗二百余家，止于弘治，虽搜密东南，探遗西北，亦可留资后评，有功艺苑矣。着有《近斋吟稿》。）
　　昭君怨
　　粉黛成倾国，丹青解误人。
　　穹庐毡帐暖，不似汉宫春。（《程氏所见诗抄》）
　　（明）屠大山（字国望，宁波人。进士，累官湖广总督。后为严世蕃中伤落职，朝廷念其劳，赦其罪，旋复其官，遂致仕不复出焉。）
　　昭君怨
　　入宫几载闭宫门，夜月春光默断魂。
　　非惜黄金轻画笔，从来天赐未沾恩。（《甬上耆旧集》）
　　（明）任日跻（字祖商，永嘉人。）
　　昭君怨
　　翠袖红裙别样妆，琵琶马上泪千行。
　　即今明月秋风里，塞草青青怨自长。（《东瓯诗存》）
　　（明）吴应箕（字次尾，贵池人。崇祯间县学生，乙酉死于难。着有《楼山堂前后集》。）
　　昭君怨（二首）
　　绝塞风烟迥，心将去雁同。
　　琵琶空有曲，不到汉王宫。

　　玉关妾已远，犹自恨蛾眉。
　　寄语承恩者，黄金赂画师。（本集）
　　（明）陈恭尹（字符孝，广州顺德人。元孝降志辱身，终当进之逸民之列。其诗品稍逊于翁山，然翁山只工五言，又不若元孝之诸体相称也。着有《独漉堂集》。）
　　明妃怨
　　生死归殊俗，君王命妾来。
　　莫令青冢草，生近李陵台。（本集）
　　（国朝）侯思耀（字暗先。乐清人。顺治乙酉副贡。）
　　明妃怨
　　薄命凭谁说，蛾眉惹塞尘。
　　魂消胡地月，梦绕汉宫春。
　　色向愁中改，歌从怨里新。
　　单于恩宠异，不改昔时颦。（《东瓯诗存》）
　　（国朝）诸　豫（字震坤，无锡人。顺治己丑进士，选庶常，历侍讲。）
　　明妃怨
　　无复深宫妒，宁辞出塞愁。
　　独留身后冢，芳草不知秋。（《梁溪诗抄》）
　　（国朝）陈廷敬（字子端，号说岩，泽州人。顺治戊戌进士，由检讨官至大学士，谧文正。着有《午亭文编》。）
　　明妃怨
　　千古蛾眉意，丹青画不成。
　　生绡空有恨，掖寝本无情。
　　红泪边花色，朱弦碛雁声。
　　那堪孤冢月，还照汉时营。（本集）
　　（国朝）周三汲（字沧济，号澜轩，燕溪人。幼颖异，里中称神童。未弱冠，补博士弟子员。康熙戊寅拔贡，庚子举于乡，辛丑李穆堂主会典，登进士，第撒棘，因磨勘中式卷，以厌浮议黜十有二人，公其一也。嗣是三上公车不(售)。着有《五经标旨》、《读史纂耍》、《南华摘奇》数种，皆散亡。）
　　昭君怨（失进士，过王嫱故里，有感而作。）
　　爱惜容光小有声，亲承宠眷义非轻。
　　只缘片纸聪明蔽，惆怅关山万里情。（磨勘后，命覆试，穆堂先生遣伻送一名片来，召之去，为同寓人匿之。）
　　不事黄金媚画工，玉门一去锁春风。
　　琵琶拨尽惊沙雁，寄得愁声到汉宫。（《永新诗征》）
　　（国朝）贺子京（字斯依，丹阳人，雍正间诸生。）
　　昭君怨
　　昭阳奉诏辞金阙，空把琵琶到塞城。
　　只有沙堤凉月在，年年还似汉宫明。（《曲阿诗综》）
　　（国朝）严遂成（字崧瞻，乌程人。雍正甲辰进士。乾隆丙辰荐举博学鸿词，官嵩明州知州，着有《海珊诗钞》、《明史杂咏》。）
　　昭君怨
　　画图尚自好，况逢华悦姿。
　　团团照明镜，对面心相知。
　　环佩声寒月中语，琵琶学自入宫时。
　　一弹纨扇怨，再弹玉钗叹。
　　白草黄沙泣秋雁，临朝召入昭阳殿。
　　当年君不见妾心，妾幸今朝见君面。
　　见君面，死无憾。
　　阿房钟鼓多美人，三十六年长不见。（《西浙輶轩录》）
　　（国朝）刘大魁（字才父，号耕南，桐城人。副贡生，乾隆丙辰荐举鸿博，官黔县教谕。着有《海峰诗集》。）
　　明妃怨
　　明妃上马泣，非为妾身惜。
　　汉宫日月昭，自失倾城色。
　　琵琶写哀衷，声与风沙急。
　　一为胡地人，虽悔嗟何及。（本集）
　　（国朝）蔡时田（字修来，崇宁人。乾隆壬戌进士，改庶吉士，官至御史。着有《雪南集》。）
　　昭君怨
　　妾向单于去，君王勿苦思。
　　能作安边计，胜在汉宫时。（《蜀雅》）
　　（国朝）周之桐（字□□，□□人。青原含人幼子。）
　　明妃怨
　　妾未承恩想报恩，女儿身愿犯边麈。
　　只怜照影黄河水，恰比君王照妾真。（《随园诗话》）
　　（国朝）顾夔璋（见卷五）
　　明妃怨
　　庙算男儿应愧死，国家大事仗女子。
　　琵琶出塞作保障，不肯疆场遗一矢。
　　千古佳人恨画师，不是画师人不知。
　　濒死宫中多绝色，谁似昭君一逞姿？
　　可惜蛾眉悟不早，马驼幽愤春风老。
　　须眉戟竖望紫台，冢上千秋青草好。（《东昆诗集》）
　　（国朝）张跃渊（字鲤门，无锡人。乾隆间国子生。着有《一弦吟草》。）
　　昭君怨
　　胡沙渐觉损颜容，悔不当年赂画工。
　　背却单于看汉月，恩光如在未央宫。（《梁溪诗钞》）
　　（国朝）尹　抡（字枚吉，号洪川，亦号中子，桂园先生举丈夫子九，公居五，故云中。乾隆辛卯副榜，授教谕，髦而好学，年八十五卒。着有《检行斋诗文稿》。）
　　昭君怨
　　忆来情事恨随生，薄命真如秋叶轻。
　　犹记别时垂顾恋，由来天子自多情。（《永新诗征》）
　　（国朝）刘汝器（字秉彝，号菽原，阳湖人。乾隆己亥举人。着有《栖心阁诗钞》。）
　　昭君怨
　　岁岁胡沙损玉颜，燕支望断塞边山。
　　妾身不及蒲桃树，犹逐将军入汉关。（本集）
　　（国朝）何人鹤（见卷五）
　　明妃怨
　　皓质本殊众，无缘美亦丑。
　　一朝辞帝阙，远向雁门走。
　　茫茫边月照琵琶，玉钗云鬓委胡沙。
　　犹将死后一抔土，宿草青青忆汉家。（《台山诗集》）
　　（国朝）孔繁灏（字文渊，号伯海，曲阜人。荫袭公爵。着有《荫椿轩诗稿》。）
　　明妃怨
　　明妃出塞泪盈目，毳帽毡帷当金屋。
　　雪花一夜如梨花，惨淡阴云大如纛。
　　天际偏多冷雁声，蟾蜍迥异故乡明。
　　荒途灯炧三更后，听拍边笳易动情。
