<!-- { "loadSidebar": true } -->
　　腥涎不满殻聊足以自濡升髙不知囘竟作黏壁枯蜗牛【尔雅螔蝓又名牛形如字王立之诗话先生作蜗牛诗初云中弱不胜触外坚聊自郛后改云云】
　　蝶
　　双眉巻铁丝两翅晕金碧初来花争妍忽去鬼无迹
　　泗州南山监仓萧渊东轩二首
　　偶随樵父采都梁【公自注南山名都梁山出都梁香故也】竹屋松扉试乞浆但见东轩堪隐几不知公子是监仓溪中乱石墙垣古山下寒蔬匕箸香我是江南旧游客挂冠知有老萧郎
　　泗州南山【苕溪渔隐丛话淮北之地平夷自京师至汴口并无山惟隔淮方有南山米元章谓为第一山太平寰宇记盱眙县在泗州南七里都梁山在县南十六里名胜志泽兰一名都梁香草兹山所产古诗郁金苏合与都梁即此物也】监仓【孙彦同职官分纪诸州椽属有司仓参军又名仓曹】萧渊【字潜夫新喻人仕至朝散郎知郴州见周益公题防】挂冠老萧郎【宋史萧贯字贯之新喻人俊迈能文登进士甲科知洪饶二州召还将试知制诰卒孔武仲集挂冠亭记畧云乡丈人萧公贯之少登上第歴馆阁屡出为使年盛志得而胸中浩然不乐声利方其在京师巳有诗十六篇述江南四时风景之美以未得即归为恨既又营其第舍之东将因髙筑亭为退居燕息之所名之曰挂冠公之年止于四十有六而亭亦未及为其子潜夫即其故基而屋之】
　　北望飞尘苦昼霾洗心聊复寄东斋珍禽声好犹思【一作怀】越野橘香清未过淮有信微泉来逺岭无心明月转空阶一官仓庾真堪老坐看松根络【一作落者讹】断崖【周益公题防云刘阳丞新喻萧一致五世从祖潜夫元丰七年监盱眙仓坡公嵗除前过其东轩留题二诗葢量移汝州时也按盱眙泗州州在淮北县治其隂故都梁号淮南第一山景物清旷公既乐之而潜夫讳渊葢慕陶靖节者其人又可知矣此公所为赋诗也承平时监当官为美仕故仓庾氏所居往往有登临燕息之地名流或迁谪而来秩髙或折资而授今着令犹与本县令序官】
　　【慎按施氏原注此诗犹存萧氏墨迹刻石成都珍禽声好犹思越作怀越未知即萧氏所藏或是别本也此叚新刻删去今补録】
　　附子由次韵二首
　　肩舆嬝嬝渡浮梁吏隐知君寄一仓十里遥看飞皂葢小轩相对有壶浆清宵往往投车辖永日霏霏散篆香留滞淮南仍有乐暮年何意复为郎万斛尘飞日为霾无心退食自成斋梅生红粟初迎腊鱼跃银刀正出淮卧病空看帆渡碛诵诗犹记雪填堦夹河南北俱形胜且借髙城作两崖泗州除夜雪中黄师是送酥酒二首
　　暮雪纷纷投碎米春流咽咽【一作活活】走黄沙旧游似梦徒能説逐【一作迁】客如僧岂有家冷砚欲书先自冻孤灯何事独成【一作生】花使君夜半分酥酒惊起妻孥一笑哗黄师是【宋史黄寳字师是陈州人登进士第歴转运副使绍圣中哲宗议召用曽布隂阻之林希曰实两女皆嫁苏辙子所为不正不宜用乃知陜州党祸作以章惇甥获免　慎按施氏原注谓哲宗欲用师是而林希阻之此云曽布两处不同并存备考陶九成説郛黄实自言元丰甲子为淮东提举尝于除夜泊汴口见苏子瞻植杖立对岸若有所俟者归舟中即以扬州厨酿二尊雍酥一奁贻之】碎米【陆佃埤雅引説文曰霰稷雪也闽俗谓之米雪言霰粒如米所谓稷雪义本此】
　　闗右土酥黄似酒扬州云液却如酥欲从元放觅拄杖忽有麴生来坐隅对雪不堪令饱【一作冷】暖隔船应巳厌歌呼明朝积玉深三尺髙枕牀头尚一壶
　　关右土酥【西河旧事祁连山在张掖酒泉二郡界牛羊充肥乳酪醲好一斛酪得酥斗余太平寰宇记关西道庆州土产有牛酥杜甫诗金城土酥净如练】云液【李保续北山酒经有云腴琼液二名】
　　章钱二君见和复次韵答之
　　黄昏已作风翻絮半夜犹惊月在沙照汴玉峯明佛刹隔淮云海暗人家来牟有信迎三白薝卜无香散六花【宋刻本公自注薝卜栀子花也与雪花皆六出】欲唤阿咸来守嵗林乌【一作鸦】枥马鬬喧【一作讙】哗
　　分无纎手裁春胜更【一作况】有新诗防蜀酥醉里氷髭失缨络梦回布被起亷隅君应旅睫寒生晕我亦饥肠夜自呼明日南山春色动不知谁佩紫微壶
　　【慎按施氏原注林乌枥马鬬讙哗集本作喧哗更有新诗防土酥集本作况有今皆从刻石本此叚新刻补注芟去今补録】















　　苏诗补注巻二十四
　　钦定四库全书
　　苏诗补注巻二十五　翰林院编修查慎行撰古今体诗五十六首【元丰八年乙丑正月自泗州往南都得请归阳羡五月扺常州后作】
　　正月一日雪中过淮谒客囘作二首
　　十里清淮上长堤转雪龙氷崖落屐齿风叶乱裘茸万顷穿银海千寻度玉峯从来修月手合在广寒宫攒眉有底恨得句不妨清霁雾开寒谷饥鸦舞雪城桥声春市散塔影暮淮平不用残灯火【一作烛】船窗夜自明
　　书刘君射堂【集本云刘乙新作射亭公自注乙父尝知眉州】
　　兰玉当年刺史家双鞬驰射笑穿花而今白首闲骢马只有清尊照画蛇寂寂小轩蛛网徧隂隂垂栁雁行斜手柔弓燥春风后【一作暖】置酒看君中防牙
　　刘君【本集元丰七年冬有与泗州刘倩叔游南山浣溪沙词疑即其人】
　　孙莘老寄墨四首
　　徂徕无老松易水无良工珍材取乐浪妙手惟潘翁【公自注潘谷作墨杂用髙丽煤】鱼胞熟万杵犀角盘双龙墨成不敢用进入蓬莱宫蓬莱春昼永玉殿明房栊金牋洒飞白瑞雾萦长虹遥怜醉常侍一笑开天容
　　孙莘老寄墨【史容黄山谷诗注云孙莘老元丰末自南京召为太常少卿迁秘书少监哲宗即位兼侍讲而施氏原注引李端叔之仪跋云近时以笔墨为事者无如唐彦猷雅致自将故所録皆絶俗其子坰行笔无家法而类蔡君谟然亦自可喜家世相因所有多佳墨未尝妄与人葢非东坡不可得莘老作字至不工每得佳墨必快然思见东坡孙时初入讲筵乃以为寄云云按孙时为秘书少监诗中明云归天禄非讲筵也哲宗朝始兼侍讲耳】易水良工【渑水燕谈李超易水人与子廷珪至歙州其地多松因留居以墨名家超本姓奚江南赐姓李氏陆友墨史奚廷珪易水人或曰李廷珪本姓奚江南赐姓李非也葢居歙者李氏籍宣州者奚氏各是一族而名偶同耳自蔡君谟以来皆言李廷珪即奚廷珪惟黄孝秉云奚墨不及李按墨经云观易水奚氏歙州李氏皆用大胶是族有奚李之分居有易歙之异矣廷珪超子世为南唐墨官其墨能削木误堕沟中数月不坏】潘翁【注见前】盘双龙【注见上巻】金牋【本集试墨杂记云世云蜀中冷金牋最宜墨非也惟此最难为墨常以此牋试墨惟李廷珪乃黒】常侍【唐书刘垍为散骑常侍太宗作飞白赐羣臣垍登牀引手得之上笑曰昔闻媫妤辞辇今见常侍登牀】
　　谿石琢马肝剡藤开玉版嘘嘘云雾出奕奕龙蛇绾此中有何好秀色纷满眼故人归天禄古漆窥蠧简隃麋给尚方老手擅编刬分余幸见及流落一叹赧
　　天禄【按汉天禄阁以藏秘书孙莘老时为秘书少监故云注详本题下】
　　我贫如饥防长夜空齩齧瓦池研灶煤苇管书杮叶近者唐夫子逺致乌玉玦【公自注唐林夫寄张遇墨半丸】先生又继之圭璧烂箱箧晴窗洗砚坐蛇蚓稍蟠结便有好事人敲门求醉帖
　　唐夫子【唐林夫名坰其父名询字彦猷注详后本集杂记云行至泗州见蔡景繁附唐林夫书信与予端砚一枚张遇墨半螺】乌玉玦【李廷珪蔵墨诀云赠尔乌玉玦泉清研须洁避暑悬革嚢临风度梅月】
　　吾穷本坐诗久服朋友戒五年江湖上闭口洗残债今来复稍稍快痒如爬疥先生不讥诃又复寄诗械幽光发奇思防黮出荒怪诗成自一笑故疾逢虾蟹
　　口债【白居易诗口孽不停诗有债】
　　留题兰臯亭
　　雪后东风未肯和扣门迁客夜经过不知旧竹生新笋但见清伊换浊河无复往来乘下泽聊同语笑【宋刻本作笑语】説东坡明年我亦开三径寂寂兼无雀可罗
　　兰臯亭【本集张氏园亭记畧云道京师而东凡八百里得灵璧张氏之园于汴之阳其中修竹森然以髙乔木蓊然以深因汴之余浸以为池予由宋登舟三宿而至其下张氏之子硕求文记之张氏世有显人自其伯父殿中君与其先人通判君始为此园作兰臯之亭以养亲其后増治之于今五十余年矣】
　　和人见赠
　　只写东坡不著名此身已是一长亭壮心无复春流起衰鬓从教病叶零知有雪儿供笔砚应嗤防妇洗盆缾囘来索酒公应厌京口新传作客经
　　和田仲宣见赠
　　头白江南醉司马寛心时复唤殷兄寒潮不应淮无信客路相随月有情未许低头拜东野徒言饮酒【宋刻本作共饮】胜公荣好诗恶韵那容和刻烛应须便置觥
　　潮信【干凿度潮者水气往来行险而不失其信者也】
　　和王胜之三首
　　城上湖光暖欲波美人唱我踏春歌鲁公賔客皆诗酒谁是神僊张志和
　　王胜之【元丰七年秋自江宁移守南都注详上巻】踏春歌【酉阳杂俎元和初有士人醉卧听事见古屏上妇人悉于牀前踏歌曰长安少女踏春阳无处春阳不断肠】张志和【顔真卿碑文真子姓张氏本名龟龄以明经擢第肃宗朝改名志和后不愿仕著书十二巻号真子大歴九年秋访真卿于湖州云云徐献忠吴兴掌故集志和字子同州人肃宗朝待诏翰林出为南海尉遂放浪江湖与陆羽往还因托迹吴兴后宪宗图其像求之不可得李徳裕称其隐而有名显而无事不穷不达严光之比】
　　齐【一作斋】酿如渑涨緑波公诗句句可弦歌流觞曲水无多日更作新诗继永和
　　要知太守怜孤客不惜阳春和俚歌坐睡尊前呼不应为公雕琢损天和
　　南都【一本作部讹】妙峯亭
　　千寻挂云阙十顷含风湾开门防清泚照见双铜镮池台半禾黍桃李余榛菅无人肯回首日暮车斑斑使君非世人心与古佛闲时要声利客来洗尘埃顔新亭在东阜飞宇临通阛古甃磨翠壁霜林散烟鬟孤云抱商丘芳草连杏山俯仰尽法界逍遥寄人寰亭亭妙髙峯了了蓬艾间五老压彭蠡三峯照潼关均为拳石小配此一掬悭烦公为标指免使勤跻攀
　　南都妙峯亭【留守王胜之所建东坡为题榜见淮海集诗注】含风湾【张安道劄子云阏伯台下有水渊未尝涸宋人谓之商丘海】商丘【乐全集又云昔髙辛有子曰阏伯至于帝尧迁于商丘主辰故辰为商星今宋实商地商丘在焉俗名阏伯台着于祀典名胜志商丘在归徳府城南二里周二百歩】杏山【歴代地志俱不载惟一统志云钧州在开封西南二百余里城北有杏山洛阳记云仙人刘根尝隐于此】三峯照潼关【韩愈诗荆山已过华山来日照潼关四扇开】慎按先生于元丰八年春至南都得请归阳羡以诗考之正王胜之守南都时也施氏原本讹编此诗于起知登州之后今改正
　　附秦少游作
　　王公厌承明出守南宫钥结构得崇丘岿然瞰清洛是时谪僊人发轫自庐霍郊原春鸟鸣来此动豪酌报投一何富玉案金刀错新榜揭中楹千载见逺托朅来访陈迹物色初摇落人烟隔鳬雁田畴带城郭红蕖陨风漪沙砾巻飞箨青青陵上姿独汝森自若人生如博奕得丧难前约金椎初控頥已复东方作大明升中天龙鸾入阶阁深惩渔夺法令一刋削斯民如解悬喜气郁磅礴公乎数登览行矣翔寥廓
　　附子由作
