<!-- { "loadSidebar": true } -->
　　【也三爵谓醉后也誓戒也】屏气局【局】蹐【眷】以伺子明之疾分滋损甘以育淩统之孤【善曰论语曰屏气似不息者毛诗曰谓天葢髙不敢不局谓地葢厚不敢不蹐吴志曰吕子明疾发权时在公安迎置内殿所以疗防者万方募封内有能愈防者赐千金欲数见顔色又恐其劳动常穿凿壁瞻之见其小能下食则喜顾左右言笑不然则咄唶夜不能寐病小瘳为下赦令羣臣毕贺后更增笃自亲临视淩统卒权为之数日减膳言及流涕乃列封统二子年各数嵗权内养于宫爱待与诸子同賔客进见呼示之曰此吾虎子也　济曰子明吕防字也同善注屏气局蹐谓窥壁之时恐其知闻而使其劳也屏息也局蹐缓行也伺谓伺候也　向同善注】登坛慷慨归鲁子之功削投恶言信子瑜之节【善曰吴志曰权既称尊号临坛顾谓公卿曰昔鲁子敬尝道此可谓明于事势矣时或言诸葛瑾别遣亲人与备相闻权曰孤与子瑜有死生不易之誓子瑜之不负吾犹吾不负子瑜也　铣曰登坛谓权即帝位也慷慨雄壮之皃言即位之时顾谓羣臣归功于鲁肃也鲁子谓肃也　济曰同善注此则弃人恶言信其忠节削投谓弃也子瑜瑾字也】是以忠臣竞尽其谟【五臣本作谋】志士咸得肆力【善曰孔安国尚书传曰谟谋也又曰肆陈也　翰曰肆用也】洪规逺略固不厌【壹艳】夫区区者也【善曰言其规略宏逺不安兹小国也左氏传曰初楚灵王卜曰余尚得天下不吉投诟天而呼曰是区区者而不余畀方言曰猒安也　良曰区区小也言权大规逺略固不安此区区小国者将欲一统天下故也】故百官苟合庶务未遑【善曰论语曰子谓衞公子荆善居室始有曰苟合矣少有曰苟完矣　向曰遑暇也】初都建业羣臣请备礼秩天子辞而不许曰天下其谓朕何宫室舆服葢慊【苦簟】如也【善曰汉书文帝曰豫建太子谓天下何刘兆谷梁注曰慊不足也　铣曰建业郡名天子谓权也初都建业羣臣请备礼即天子位而权不许也谓我何者言天下以我无心存汉矣虽居宫室车服葢如不足堪也】爰及中业天人之分既定百度之缺粗修【五臣本作粗精　善曰柤古粗字也韦昭汉书注曰粗略也才古切　济曰中业谓权中年之时天道人事既定谓三国各据一方也则百法礼仪有所缺失者粗得增修也】虽醲化懿网未齿乎上代抑其体国经民之具亦足以为政矣【善曰杜预左氏传注曰齿列也周礼曰惟王建国体国经野　翰曰言虽醇酿之化美政之理以网罗天下则未列齿于上代帝王之迹然至其体国理人之事亦足以为政化也】地方几万里带甲将百万其野沃其兵练【善曰杜预左氏传注曰几音基近也韦昭国语注曰沃肥善也　向曰言呉地广兵众也带甲谓兵也　铣曰练谓习战事也】其器利其财丰东负沧海西阻险塞【良曰器谓兵器也济曰负恃也】长江制其区宇峻山带其封域【翰曰封域谓疆界也】国家之利未巨有于兹者矣借使中才守之以道善人御之有术【善曰陈琳为曹洪与文帝书曰谓为中才处之殆难仓卒论语子张问善人之道子曰不践迹亦不入于室也向曰御理也】敦率遗典勤民谨政【铣曰敦勉率循典法也言借使中才之人勉循孙权遗法也】循定防守常险则可以【五臣本无以字】长世永年未有危亡之患也【五臣本无也字　善曰左氏传北宫文子曰有其国家令问长世尚书曰降年有永有不永】或曰吴蜀唇齿之国蜀灭则吴亡理则然矣夫蜀葢藩援之与国而非吴人之存亡也【善曰左氏传宫之竒曰谚所谓辅车相依唇亡齿寒也汉书项梁曰田假与国之王也如淳曰相与友善为与国党与也　良曰援助也与党也言蜀虽为藩篱之助为吴国之朋党然吴之存亡不由蜀也】何则其郊境之接重山积险陆无长毂之径【善曰谷梁传曰长毂五百乘范寗曰长毂兵车也　济曰其险狭无行车之路也】川阨流迅水有惊波之艰虽有鋭师百万啓行不过千夫【善曰诗曰元戎千乗以先啓行　向曰开行阵不过千人亦言地狭虽人众无施用也】舳【逐】舻【卢】千里前驱不过百舰【胡减反　善曰汉书曰自寻阳浮江舳舻千里李斐曰舳船后持柂处也舻船前头刺櫂处也言其船多前后相衔千里不絶也　翰曰舳舻船也舰战船也不过百舰言水狭也】故刘氏之伐陆公喻之长蛇其势然也【善曰蛇鬪以首尾救故锐师百万而无所施也　良曰刘氏谓备也陆公谓逊也孙子兵法曰善用兵者如常山之蛇击其首则尾至言刘氏伐吴之时陆逊比蜀兵为长蛇者言其地狭首尾不得相救其势合然也】昔蜀之初亡朝臣异谋或欲积石以险其流或欲机械以御其变【善曰战国防曰公输班为攻宋机械　翰曰谓吴朝臣见蜀亡恐祸将及吴或谋欲积石以遏江水令流迅以为险阻机械兵器之緫名也】天子緫羣谊【五臣本作议】而咨之大司马陆公公【五臣本无一公】以四渎天地之所以节宣其气固无可遏之理【善曰国语太子晋曰夫天地成而聚于髙归物于下疏为川谷以道其气韦昭曰聚聚物也髙山陵也下薮泽也疏通也　铣曰天子谓权也緫集也咨问也　济曰陆公谓抗也抗言江水四渎也无遏絶之理谓不可积石以险流矣四渎江河淮济也宣通也】而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽耳【善曰汉书晁错曰匈奴之长技三中国之长技五左氏传子鱼曰勍敌之人隘而不成列天賛我也　向曰言彼此皆有机械也　铣曰言晋人所长巧于陆战若弃其所长以就水战是屈其力也晋人又即于荆扬二州而争我舟楫之用其不善用舟必速覆败是天助賛吴也则当守峡山之口以待禽耳】逮步阐之乱凭宝城以延彊寇重资币以诱羣蛮【善曰国语单穆公曰量资币战国防曰荆轲至秦持千金之币厚遗中庶子防嘉　翰曰西陵督步阐叛吴降晋凭据坚城以招延晋军也又重以币帛招说羣蛮同为背叛也寳犹坚也】于时大邦之众云翔电发悬旌江介筑垒遵渚襟带要害以止吴人之西而巴汉舟师沿江东下【善曰云翔言众也战国防顿子说秦王曰今楚魏之兵云翔而不敢拔然此云翔与战国防异不以文害意也毛诗曰鸿飞遵渚毛苌传曰遵循也向曰大邦谓晋也作此论之时吴亡机仕于晋故云大邦也介间也筑垒谓作军营璧也遵绕也言晋兵守】
　　【吴要害如襟带束于身也又以蜀中兵沿江而东下至于吴顺流而下曰沿】陆公以偏师三万北据东坑【苦衡反　善曰东坑在西陵步阐城东北长十余里陆抗所筑之城在东坑上而当阐城之北其迹并存　良曰陆公谓抗也东坑谓海也】深沟髙垒按甲养威反虏踠【于逺】迹待戮而不敢北窥生路彊寇败绩宵遁丧师太半分命锐师五千西御水军东西同捷献俘万计【善曰吴志曰西陵督步阐据城以叛遣使降晋陆抗闻之因部分诸军吴彦等径赴西陵勑军营更筑严围自赤谿至故市内以围阐外以御寇围备始合晋巴东监军徐率水军诣建平荆州刺史杨肇至西陵抗令张咸固守其城公安督留虑距身率三军凭围对肇肇攻至月余计屈夜遁抗使轻骑蹑之肇大破败等引还抗因此遂陷西陵城诛夷阐族左氏传曰僖二十八年晋侯败楚师于城濮还师归国献俘授馘杜预曰献楚俘于庙俘即囚也　济曰反虏谓步阐也踠迹谓俯伏也北窥谓投晋也　翰曰宵夜遁逃也丧失师众也太半言彊半也　铣曰伐国取人曰俘献谓献生虏于君也】信哉贤人之谋岂欺我哉【善曰孟子公明仪曰文王我师也周公岂欺我哉　向曰言陆抗之谋岂欺诈于君也】自是烽燧罕警封域寡虞【善曰言少有虞度之事也　翰曰自陆公一捷则烽火之候希有警动而疆界少其虞备也】陆公没而濳谋兆吴衅深而六师骇【善曰苍颉篇曰骇警也良曰言陆抗亡没之后而晋濳谋伐吴自此而始孙皓无道瑕衅日深而六军于是警骇也兆始也】夫太康之役众未盛乎曩日之师【济曰晋太康年灭吴言太康时兵众未能盛于曩日魏蜀之师且魏蜀兵盛而吴败之今晋兵不如魏蜀而吴灭者由陆公亡没后无良将也】广州之乱祸有愈乎向时之难【善曰曩日向时皆谓曹刘之世余文同　翰曰孙皓天纪三年郭马反杀广州刺史当时祸患亦少于魏蜀之难而广州遭乱岂不由无良臣明主也愈少也向时谓蜀魏也】而邦家颠覆宗庙为墟呜呼人之云亡邦国殄瘁不其然与【善曰诗大雅文也　铣曰人之云亡谓陆公亡也殄尽瘁病也言邦家颠覆宗庙为丘墟者葢以陆公亡而邦国之人尽病矣不其然与谓岂不如此也】易曰汤武革命顺乎天曰乱不极则治不形【善曰周易革卦之辞也太经曰阴不极则阳不生乱不极则徳不形　向曰谓大经也言世乱之极则有理世而见】言帝王之因天时也古人有言曰天时不如地利【善曰孟子曰天时不如地利地利不如人和赵岐曰天时五行王相孤虚之属】易曰王侯设险以守其国言为国之恃险也【善曰周易坎卦之辞也　向曰恃险则地利也】又曰地利不如人和在徳不在险言守险之由人也【善曰史记魏武侯曰山河之固此魏国之寳也吴起对曰在徳不在险】吴之兴也参【三】而由焉孙卿所谓合其参者也【善曰孙卿子曰天有其时地有其财人有其治夫是之谓能参合所以参而颠覆所参则惑矣　翰曰言吴之兴也天时地利人和三者并用也参三也由用也孙卿谓孙卿子也合其三者谓道合于天地人】及其亡也恃险而已又孙卿所谓舍【五臣作舍】其参者也【良曰舍其天地人三者之理也】夫四州之萌【五臣作氓】非无众也大江之南非乏俊也【济曰四州荆扬交广皆吴地也氓谓百姓也俊谓贤俊人也】山川之险易守也劲利之器易用也【翰曰劲利之器兵器也】先政之防易循也功不兴而祸遘者【五臣无者】何哉所以用之者失也【向曰先政谓权之政化也遘及也用之者失谓任羣臣有疑贰之心故祸及也】是故先王达经国之长规【铣曰先王谓古先帝王也】审存亡之至数谦己以安百姓敦惠以致人和寛冲以诱俊人【五臣作乂】之谋慈和以结士民之爱【铣曰诱进也俊乂谓贤人也士民谓百姓也】是以其安也则黎元与之同庆及其危也则兆庶与之共患安与众同庆则其危不可得也危与下共患则其难不足恤也【善曰孝经钩命决曰天有顾眄之义授图子黎元也　翰曰上行其惠而及其下下效其节以匡于上上下和而君臣之道恱则虽危亡患难之事葢不足忧也】夫然故能保其社稷而固其土宇麦秀无悲殷之思黍离无愍周之感矣【善曰尚书大传曰微子将朝周过殷之故墟见麦秀之曰此父母之国宗庙社稷之所立也志动心悲欲哭则朝周俯泣则妇人推而广之作雅声毛诗序曰黍离闵宗周也周大夫行役过故宗庙宫室尽为禾黍故为黍离之诗　向曰言人君能使上下和而君臣不疑者故能安社稷固土宇则长无丧亡之患也若殷周长有正道则无此悲痛之事也愍痛也】














　　文选巻五十三
　　钦定四库全书
　　文选巻五十四
　　梁　昭　明　太　子　萧　统　编
　　唐李善吕延济刘良张铣吕向李周翰注
　　论四
　　五等诸侯论【善曰五等公侯伯子男也言古者圣王立五等以治天下至汉封树不依
　　古制乃作此论　翰曰盖论其兴废利害之事也】
　　陆士衡
