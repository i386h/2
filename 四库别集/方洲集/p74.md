<!-- { "loadSidebar": true } -->
　　立贵人梁氏为皇后帝欲立后而贵人有宠者四人莫知所建议欲探筹以定仆射胡广等谏曰恃神任筮不必当贤就值其人犹非德选宜参良家简求有德德同以年年钧以貌帝从之
　　顺帝欲探筹立后非礼之正胡广谏论可谓善矣但所言未尽古义将不可则昔者先王立卜筮之法所以决疑虑定吉凶以成天下之务非若后世藏覆射者比故春秋传曰年钧择贤义钧以卜又曰年钧以德德钧以卜皆先尽人道而归重于天使广能举此以告顺帝既足以正探筹之谬又足以勉聴天之诚彼四人者亦将各知所重而足以消絶其骄恣觊觎之私焉何乃弃此不务而欲其终决于貌则凡容色词气之清扬威仪态度之柔曼者皆可以胜夫年德长盛者矣自古人君牵制于柔道以至贱凌贵庶夺嫡甚则凟乱宫闱播荡家国者皆从此出顺帝元服仅三载而贵人有宠者已及数人狎昵纒绵至不能建择自是而戒警恐慑之犹虑不及尚可以从臾哉广真失斯言矣
　　永和元年
　　以梁冀为河南尹
　　昔窦宪刺杀都乡矦畅而归罪于畅弟初无宿怨踪迹甚秘尚书韩棱即以为贼在京师何敞因独奏案之竟得其辜而畅弟不及梁冀居职游逸纵暴商客吕放以告于商而商让之人所共知者及冀杀放而推疑于放仇怨捕防其宗亲賔客百余人恣其残横终无一人敢为疑议此可以见王室衰微外戚放滥怙终者日盛于前而谳详者日损于昔冀卒敢于弑逆而无所忌惮岂非其故技者以引之哉
　　三年
　　诏举武猛任将帅者初左雄荐周举为尚书至是雄举冯直应诏举知直尝坐赃罪因劾奏雄雄曰进君适所以自伐也举曰昔赵宣子任韩厥而厥戮其仆宣子谓诸大夫曰可贺我矣今君不以举之不才升诸公不敢阿君以为君羞不寤君与宣子殊也雄恱谢曰是吾过也
　　中世为仕者思莫在公各以其党荐人者常有以望于人荐于人者常欲以报于人彼此相善而不知其恶彼此相爱而不知所恶旋相倚庇互为比周间有不昧是非亦惟付之不言无复能明争显諌于恩交之地者虽以杨震李固之贤犹不能忘情于邓隲梁商况下此者乎今观左雄周举初相诘难若不相容言意一伸了无留蓄雄不以为怒举不以为慙和而不同宛然古者官师相规之意岂直韩厥一暂偶致之比哉此二公所以虽防衰乱之世各能以功名保终真可为后世举贤报德之法也
　　汉安元年
　　以张纲为广陵太守初纲分行州郡埋轮于頟阳都亭曰豺狼当道安问狐狸遂劾奏梁冀兄弟
　　冀因广阳多盗以纲为守盖中伤之也使纲不量时度义使气任勇如埋轮时盗必不弭身且致敝无何单车叩垒遽令十余年剧贼随时降解纲果何术哉其意以为良民之所以致此者由于政乱乱政之本由于朝廷梁冀等擅权播恶下不聊生是以贼之言曰荒裔之民不堪侵枉相聚偷生耳纲以预知其然所以从容闲雅罢遣吏兵分防部回为之区画引掖如拯溺救焚此即不问狐狸之本意也盗岂不懐服者哉后世任官者稍闻民之弗辑不能原情反已辄相与穷追掩捕而复自以为功其视纲之既死而所化之贼犹为之制服成坟者盍亦自省焉
　　二年
　　増孝亷为四科
　　汉初所谓孝亷自是两事后乃合为一科士必有实行着于乡党而后得举故郡计二十万口才及一人其务本覈材犹有周人賔贤之意阳嘉中因左雄之言始限年察举诸生试家法文史课笺奏已非设科之本制故张衡有曰自初举孝亷迄今二百嵗皆先孝行行有余力则以学文今以能章句奏案为限虽有至孝犹不应科此弃本逐末其言良是也至是黄琼奏增孝悌及能从政通为四科犹为舛驳夫既名为孝亷其目又有孝悌则始所谓孝亷者既无取用而余三科皆不得为孝亷矣前所云家法笺奏皆将取以从政而今又别立从政之目则彼皆若无所施矣然则汉之孝亷由二而合为一自一而分为二自二而分为四始以行义而更为艺术始惟举任而流于防试所谓孝亷之科不过悬空名而无实事矣然犹幸其初建置之重中间举黜之严故其得人之盛终有过于贤良文学也
　　建康元年
　　帝崩太子炳即位
　　顺帝出自险阻返正大位十八年间虽无奋功励世之材亦无絶天遏众之恶观其初复朝太后尊任许敬登庸俊乂征聘贤良聴纳直言兴起太学开科定试减膳还珠未尝因暴怒而轻杀一人未尝事游逸而忽废庶政衰乱时君亦可谓难能者矣所可太息者初因肇迹而封内侍继以同事而封宋娥终以椒房之亲而牵制于梁商之父子良由其含容有余刚断不足以燮友之柔而施于强梗之世之所致也使帝当孙程等免遣梁商还封阿母归舍诸常侍叩头谢罪之际奋然分背放逐无所回互则天变时消民生日靖帝之为帝将无愧于章和之间矣惟其敬不胜怠爱不克威优逸因循之私不足以制奸凶悖厉之渐末年命令政治之主名虽出于中朝而诛赏废置之实柄皆移于梁冀以至国统多虞废立由已两汉之治因不可复振史论谓顺朝效僻之多盖亦推本于安帝也
　　冲帝
　　永嘉元年
　　历阳盗华孟称帝滕抚进击张婴及孟皆破斩之东南悉平抚性方直不交权势为宦官所恶论功当封太尉胡广承防奏黜之遂卒于家
　　安帝时虞诩初以朝歌长平县境羣盗继以武都守击破羌夷然性刚正屡以正义直道得罪戚宦其事适与滕抚类然诩九见谴考三遭刑罚终获救免其后功在朝廷者甚众抚方及向用将戮力王家一为权宦所恶辄摈弃不复老死草野是谁之过哉夫乱莫大于僣命功莫重于定乱才莫难于方直华马二贼皆称帝叛逆抚以九江一都尉不及朞而尽平之视诩盖有过之使能久于任用则其所成诩将不得专美者胡广乃以权宦之故忘其功不报弃其才不惜罔然承防奏黜而卒于家广虽名为三公殆一孙程之不如也蠡吾矦之事况望其能与李固同心而不慑惮于梁冀哉史论其庸庸饰恭据正或挠信夫桓帝
　　建和元年
　　下李固杜乔狱杀之
　　李固杜乔可谓忠矣独惜其去就生死之际犹失于明当耳夫大臣之于君道合则留不合则去其防所谓不俟终日者也是故言必从谏必纳上有济艰难之托下有同力夹辅之人国虽危亡义不可去二公自安汉以后朝政日紊世事多虞内迫于太后贼冀之横肆外败于胡广赵戒之柔佞号令不出于君诛赏不由于法废置大事不可得而与谋弑逆大故不可得而必讨二公仅以名位自居不过具数备官直可以有无者特未行于迫逐耳顾犹不去以至于罔极防覆絶其宗岂非见事不明而失去就之宜乎使此死能用于孝质被弑之日因帝食饼之言发冀欲吐之语叩请太后纠率百僚檄告天下推举尚食常侍之人决于必得罪人以尽春秋讨贼之义事虽无成不幸而死犹足以暴白于天下后世顾惟伏尸号哭泯焉无为冀因是空视稔恶益敢为甚焉之事二公不死于君不死于国不死于讨贼定防之事而枉死于贼臣梁冀之手临危不悟尚欲以口舌争又自狱中遗书以责广戒岂非其处死不当乎若论为人刚方正直至死不变其忠至矣先儒因固责樊英故语乃谓英未有所失而固亦何所得盖防于成败论人也
　　元嘉元年
　　尚书张陵劾大将军冀罪诏以俸赎羣臣朝贺冀带剑入省陵叱出敕羽林虎贲夺劔冀跪谢即劾奏请廷尉论罪诏以一嵗俸赎百僚肃然
　　自冀擅权弑逆威行中外公卿列侯中二千石司□百职无一人敢公劾显讼其过恶张陵叱夺其劔致冀跪谢亦可谓鳯鸣朝阳者矣使当时之臣皆蚤能辩此则冀亦将折慑而不敢大肆悖乱若是况元防之日彼以弑逆凶邪带劔入省其情盖亦叵测不可谓为毫芒小罪而不加察是时冀弟不疑以举主让陵陵因正对事与周举答左雄略相似然雄闻举言即恱谢已过不疑惟有愧色盖举陵同类而雄不疑异情也
　　诏加大将军冀殊礼増封四县赐以甲第
　　梁冀之恶贯盈滔滥凡其功之大皆其罪之深者也况弑逆一事人得而诛今不收没其田里反增封四县不汚潴其宫宅反赐以甲第不孥戮其妻子寘以大憝重辟乃反待以殊礼功罪不明赏罚倒置皆由冀之凶威虐焰薫炙不惟能钳制人口舌瞽聋人耳目日销月铄则将并人之礼义亷耻移夺泮涣而积以成矣是以称其勳德比周公不得已而下比于萧何邓禹霍光是欲援狗彘而侪诸驺骥何其非类之甚三公尚耳况其下者乎犹幸太后已死冀族日纵又有李膺陈蕃张陵诸君子参错在位足以销阻其奸不然使冀少有邪慧之才匿情招誉而又卵翼之以胡广韩縯等之谀随则哀平之事将复生于其时矣岂止跋扈而已哉














　　方洲集巻三十二
