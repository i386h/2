<!-- { "loadSidebar": true } -->
礼崇上嗣，冠责成人。受记过而置史，期寡尤于治身。元服既加，思主器之增重；官箴御侧，俾载笔以维寅。自昔明王，建兹元子。谓夫豫储贰，所以恢壮于基构；早教谕，所以辅成其德美。故乃生则使吉士负之，暨少长而与正人处矣。迨春秋之甫盛，弁兮有容；免保傅之至严，史焉居此。将使夫言也无违，行也无疵。渐仁义以中立，绎温文而允宜。毓德少阳，由三加而谕志；紬书庄士，参众臣而尽归。非天子不得备夫官联，惟圣人是以尚乎冠事。着代于阼，重名而字。着代所以壹系于大本，重名所以使弃其幼志。惟命兮靡常，修身兮匪易。是宜绳愆纠缪，无隐恶以成章；广记备言，职思忧而相示。且夫事莫大于无悔，过莫先于改为。故不于有咎，而甚病于弗知。不有史也，其谁诏之。结佩以朝，念服备而能谨；执简识失，将文胜以无遗。是知教义方者，爱子而常然；惇孝弟者，既冠之所守。位愈尊而事愈重，德弥盛而养弥厚。或通之于前，或相之于后。纤介而必书，周旋于善诱。故得学宫齿冑，责四行而何訧；寝门问安，日三至而奚咎。火哉德茂明两，材由少成。正万拜于大卞，隆永世之英声。彼望苑延宾，以方术而互进。洞箫作颂，资燕乐以 【误】  【娱】 情。是皆不践于典，蔑闻于警戒。汉道似以未善，世嫡于焉有败。夫岂若信臣书过，而日新焉。此易所谓「忧悔吝者，存乎介」矣。
 【《永乐大典》卷一万六千二百十八「冠」字韵，页七下引「刘攽彭城集」。(藏牛津大学图书馆)】 
　　为韩相贺史馆相公启
伏审涓选休辰，显应典策。伏惟庆慰。恭以某官秉德纯固，造道几深。任重而未尝去仁，器远而靡求近效。是谓社稷之镇，股肱之良。资帝睠之简衷，实民性之注意。诞告伊始，佥论翕然。九功之德，由是可歌；千龄之期，抑推胥协。某位联公餗，居仰阶符。甫深凫藻之诚，遽沐函书之赐。佩铭喜忭，交集于兹。
 【《永乐大典》卷一万五百四十「启」字韵，页二下引「刘攽彭城集」。(影印本第一百六册)】 
　　贺江宁相公启
近审宠分瑞节，出镇南邦。帝睠忧贤，赐履所以均逸；海隅傒志，于蕃犹之具瞻。惟涓日而布和，固殿邦而多福。吉祥止止，启处休休。恭以某官业茂敕天，道隆稽古。民怀师保之德，朝倚股肱之良。惟九功之可歌，实万世之永赖。申伯于谢，喜浃周邦；姬公在东，叹兴信处。行复衮衣之赐，用正泰阶之符。勉祈节宣，下副言愿。
 【《永乐大典》卷一万五百四十「启」字韵，页三上引「刘攽彭城集」。(影印本第一百六册)】 
　　贺宋相公启
伏审宠升左户，改镇壁田。虽霖雨之期，尚觖时望；在股肱之寄，诚出上心。凡被顾怜，尤深庆抃。恭以某官弼谐帝业，寅亮天工。盛德着乎九歌，仁泽孚于四海。下兴济济之诵，上有巍巍之名。间者剖麟玉而保厘，资衮衣而信处。四方维则，实观商 【色】  【邑】 之先；三后协心，允继姬文之治。惟昆吾之旧宅，大有隗之遗风。复赖殿邦，以资覃化。伫下玉堂之册，还司金铉之和。某云云。
 【《永乐大典》卷一万五百四十「启」字韵，页三上引「刘攽彭城集」。(影印本第一百六册)】 
　　贺吕开封启
伏审光膺命书，尹正天府，恭惟庆慰。窃以某官清徽肃物，高论端朝。裁经术以自将，耸德华而绝出。雍容迩列，表范士林。总外计之繁，则赋舆充入；任中权之寄，而戎索底平。方骤历于钧衡，复详试于畿甸。缁衣流咏，益闻郑伯之功；扶阳启封，将继韦成之拜。
 【《永乐大典》卷一万五百四十「启」字韵，页三上引「刘攽彭城集」。(影印本第一百六册)】 
　　贺晏相公启
一违恩闳，屡更岁律。愀焉挈缾之智，窘若系匏之姿。逖仰阶符，祗摇心。兹者伏审光膺帝制，居守别都。成周三后之功，京邑四方之则。允属元老，用熙兆民。恭惟涓选谷辰，和布美化。神明攸劳，茀禄用康。伏以某官天寿高严，人文明焕。务致君于道，以康世为怀。吁谟庙堂，覃化区宇。孰不被运钧之赐，有以致敕天之勋。及乎权中军之严，分阃外之寄。戎索修治，边夷服从。方将还熙载于本朝，故复资保厘于留钥。伫颁优策，以快具瞻。
 【《永乐大典》卷一万五百四十「启」字韵，页三下引「刘攽彭城集」。(影印本第一百六册)】 
　　贺刘相公启
伏审光被制书，宠正钧席，伏惟庆慰。恭以某官炳灵山岳，德股肱。敦正始之远猷，修大中之宏度。越在初试，靡求近功。盖自许以伊，期必治君于尧舜。风之所偃，泽之所沾。上有巍巍之名，下臻济济之诵。声实轶于邴魏，规画壮于萧曹。听之佥俞，陟是良弼。且重熙之会，礼乐盛兴；欲治之符，圣贤胥遇。庶乎包六经而摅颂，炳三代而同风。凡在具寮，用此相庆。某早繄钧铸，亲觏昌逢。莫随班贺之仪，徒积由衷之喜。瞻望符照，不任踊跃之极。
 【《永乐大典》卷一万五百四十「启」字韵，页三下引「刘攽彭城集」。(影印本第一百六册)】 
　　朝奉郎试中书舍人苏辙可户部侍郎制
敕：国赋之入，邦用之总。察其盈虚，乃可以调度；审其有无，则可以散聚。主计之任，司会之事，在文昌推为剧曹，故朝廷用为精选。具官某天材颖茂，儒学纯备。敏于事而慎于言，志于道而辅以术。早繇方闻之举，藉甚士林之誉。粤自谏垣，进陟词掖。倜傥正论，启沃者非一；润色王猷，灏噩乎吹万。以游刃之余地，宜擢材而重任。是用进联地官，贰司邦计。夫六府三事，正德为之本；经赋入，中正为之法。尔无俊常以益上，志近而忘远，则民生厚而王化隆矣。其慎之哉！
 【《永乐大典》卷七千三百三「郎」字韵，页五下引「刘攽彭城集」。(影印本第七十二册)】 
　　宣义郎吕由诚可卫尉寺主簿制
敕：具官某，乃父宣力前朝，抗节自任。搢绅称之，至今不忘。朝廷重贤者之世，乐育旌擢；故用其长子，使丞卿寺。无禄早夭，朕甚悯之。惟由诚宦为邑宰，能自立者，可以承兄之绪，复命以卫尉之属。使天下信吾厚于直臣，知所劝勉矣。可。
 【《永乐大典》卷一万四千六百七「簿」字韵，页九下引「刘攽彭城集」。(影印本第一百五十四册)】 
　　延州藩落都虞候俄千男仲政可三班借职制
敕：某壮士战死，勇于报国。义实可嘉，恩用不遗。由乃父之尽力，俾藐孤之蒙祉。古之道也，尔其勉之。可。
 【《永乐大典》卷二万四百七十九「职」字韵，页二十六上引「刘攽彭城集」。(影印本第一百八十五册)】 
　　三班奉职孙轸男忠臣可三班借职制
敕：孙轸男忠臣，永乐之战，尔父没于敌场。徇义忘身，其可嘉也。恤孤置后，吾何忧 【(一作爱)】 焉。爰疏茂恩，以劝勇士。可。
 【《永乐大典》卷二万四百七十九「职」字韵，页二十六上引「刘攽彭城集」。(影印本第一百八十五册)】 
　　汉州助教锺迪可三班借职制
敕：具官某。山泽之利，三三而有连锡。是地不爱宝，以为邦用。然必因人而发，其勤不可不劝也。赏有定格，汝是膺之。畀以新命，是为殊宠。可。
 【《永乐大典》卷二万四百七十九「职」字韵，页二十六上引「刘攽彭城集」。(影印本第一百八十五册)】 
　　蕃官惠逋移厥可三班借职制
敕：某其在种落，皆为酋豪。相率欵边，足明归义。重译而明纶綍，解辫而袭簪裳。恩实不訾，图所为报。可。
 【《永乐大典》卷二万四百七十九「职」字韵，页二十六上引「刘攽彭城集」。(影印本第一百八十五册)】 
　　皇太后殿管勾文字夏崇可三班借职制
敕：某执事长乐，效勤官书。廷宸推恩，厥有前例。始命受服，是谓宠光。罄而犬马之诚，以冀涓尘之报。可。
 【《永乐大典》卷二万四百七十九「职」字韵，页二十六下引「刘攽彭城集」。(影印本第一百八十五册)】 
　　李佛郎与右班殿直梁仲文李养并与三班借职制
敕：某人等。朝廷惟寇盗强围，暴夺良民，名捕魁首，厚设爵赏。而佛郎等用志协力，罪人斯得。赐金既以差予，懋官亦宜溥及。各疏茂恩，以树成效。可。
【《永乐大典》卷二万四百七十九「职」字韵，页二十六下引「刘攽彭城集」。(影印本第一百八十五册)】 
　　皇太后殿管勾文字朱宗懿可三班借职制
敕：某执事宫省，效力文墨。岁月之勤，良可省录。粤属诞辰，厥有前例。锡兹初命，齿于仕版。可。
 【《永乐大典》卷二万四百七十九「职」字韵，页二十六下引「刘攽彭城集」。(影印本第一百八十五册)】 
　　一班殿侍卫涓可特授三班奉职制
敕：某人。恤孤录嗣，朝有着令。矧父膺随龙之遇，宜厥子蒙世禄之荣。粤疏茂恩，俾从新命。可。
 【《永乐大典》卷二万四百七十九「职」字韵，页二十九下引「刘攽彭城集」。(影印本第一百八十五册)】 
　　蕃官可三班奉职制
敕：具官某。声亲弟，朝廷录死事之孤，所以闵忠而劝能也。声果敢有功，没于战陈，而无子息可被任用。施及同产，使庇族属。服我优恤，思着来效。可。
 【《永乐大典》卷二万四百七十九「职」字韵，页二十九下引「刘攽彭城集」。(影印本第一百八十五册)】 
　　蕃官京结京铎拶并可三班奉职制
而死，勇壮可嘉。录其孤儿，以示愍恤。可。敕：某等。其父为国亢贼，敌坚力寡，恪
 【《永乐大典》卷二万四百七十九「职」字韵，页二十九下引「刘攽彭城集」。(影印本第一百八十五册)】 
　　殿前东西班弓箭手刘密可三班借职制
敕：某以挽强射逐，勇力出众。试之集教，亦能无过。宜可 【(原缺)】 使以责来效。可。
 【《永乐大典》卷二万四百七十九「职」字韵，页二十九下引「刘攽彭城集」。(影印本第一百八十五册)】 
　　故御前忠佐步军副都头成宗男京可三班奉职制
敕：具官某，男某。陈力奉上，得亲殿陛之严；哀死恤孤，宜有帷盖之报。详推往续，宜示赏延；粤疏渥恩，用光存殁。可。
 【《永乐大典》卷二万四百七十九「职」字韵，页三十上引「刘攽彭城集」。(影印本第一百八十五册)】 
　　李贵男遵可三班奉职制
敕：具官某，男某。乃父殁身行陈，以死效力。虽其微品，志可嘉也。哀死恤孤，朝有常宪。锡尔一命，以劝来者。可。
 【《永乐大典》卷二万四百七十九「职」字韵，页三十上引「刘攽彭城集」。(影印本第一百八十五册)】 
　　故朝奉大夫权知陕州军府事陈君墓志铭
