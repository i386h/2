<!-- { "loadSidebar": true } -->
　　婆须蜜菩萨大士次继弥勒作佛名师子如来也从释迦文降生鞞提国为大婆罗门梵摩渝子厥名郁多罗父命观佛寻侍四月具覩相表威变容止还白所见父得不还巳出家学改字婆须蜜佛般湼槃后游教周妬国槃奈园高才盖世奔逸絶尘撰集斯经焉别七品为一犍度尽十三犍度其所集也后四品一犍度训释佛偈也凡十一品十四犍度也该罗深广与阿毗昙竝兴外国傍通大乘特明尽漏博涉十法百行之能事毕矣寻之漭然犹沧海之无涯可不谓之广乎陟之瞠尔犹昆岳之无顶可不谓之高乎宝渚极目厌夜光之珍岩岫举睫厌天智之玉懿乎富也何过此经外国升高座者未坠于地也集斯经巳入三昧定如弹指顷神升兜术弥妬路刀利及僧伽罗刹适彼天宫斯二三君子皆次补处人也弥妬路刀利者光炎如来也僧伽罗刹者柔仁佛也兹四大士集乎一堂对扬权智贤圣黙然洋洋盈耳不亦乐乎罽宾沙门僧伽跋澄以秦建元二十年传此经一部来诣长安武威太守赵政文业者学不厌士也求令出之佛念译传跋澄难陀禘婆三人执梵本慧嵩笔受以三月五日出至七月十三日乃讫梵本十二千首卢也余与法和对校修饰武威少多润色此经说三乘为九品特善修行以止观迳十六最悉每寻上人之高韵未尝不忘意味也恨闚数仞之门晩惧失其宗庙之美百官之富矣【大藏集字函　出三藏经集富矣作富也】
　　达摩多罗禅经序【姚秦】
　　夫三业之兴以禅智为宗虽精麤异分而阶籍有方是故发轸分逵途无乱辙革俗成务功不待积静复所由则幽诣告微渊博难究然理不云昧庶智统可寻试略而言禅非智无以穷其寂智非禅无以深其照然则禅智之要照寂之谓其相济也照不离寂寂不离照感则俱游应必同趣功于在用交养于万法其玅物也运羣动以至一而不有廓大象于未形而不无无思无为而无不为是故洗心静乱者以之研虑悟彻入微者以之穷神也若乃将入其门机在摄防理数广道隠于文则是阿难曲承音诏遇非其人必藏之灵府何者心无常规其变多方数无定象待感而应是故化行天竺缄之有象幽闗莫辟罕闚其庭从此而观理有行藏道不虚授良有以矣如来泥曰未久阿难传其共行弟子末田地末田地传舎婆斯此三应眞咸乘至愿防契于昔功在言外经所不辩必闇轨元匠孱焉无差其后有优波崛弱而超悟智絶世表才高应寡触理从简八万法藏所存惟要五部之分始自于此因斯而推固知形运以系废兴自兆神用则幽步无迹妙动难寻涉粗生异可不愼乎可不察乎自此以来感于事变懐其旧典者五部之学竝有其人咸惧大法将頽理深其慨遂各述赞禅经以隆盛业其为教也无数方便以求寂然寂乎惟寂其揆一耳而寻条求根者众统本运末者寡或将暨而不至或守方而未变是故经称满愿之徳高普事之风原夫圣防非徒令其长亦所以救其短若然五部殊业存乎其人人不经世道或隆替废兴有时则互相升降小大之目其可定乎又达节善变出处无际晦名寄迹无闻无示若斯人者复不可以名部分既非名部之所分亦不出于其外别有宗明矣每慨大教东流禅数尤寡三业无统斯道殆废顷鸠摩耆婆宣马鸣所述乃有此业虽其道未融盖是为山于一篑欣时来之有遇感奇趣于若人舍夫制胜之论而顺不言之辩遂誓被僧那至寂为己任懐徳未忘故遗训在兹其为要也图大成于未象开微言而崇体悟惑色之悖徳杜六门以寝患达忿竞之伤性齐彼我以宅心于是异族同气幻形告疎入深縁起见生死际尔乃辟九闗于龙津超三忍以登位垢习凝于无生形累毕于神化故曰无所从生靡所不生于诸所生而无所生今之所译出自达摩多罗与佛大先其人西域之防禅训之宗捜集经要劝发大乘宏教不同故有详略之异逹摩多罗阖众篇于同道开一色为恒沙其为观也明起不以【缺一字】生灭不以尽虽往复无际而未始出于如故曰色不离如如不离色色不离如色则是如如不离色如则是色佛大先以为澄源引流固宜有渐是以始自二道开甘露门释四义以反迷启归途以领防分别阴界导以止观畅散縁起使优劣自辨然后令原始反终妙寻其极其极非尽亦非所尽乃曰无尽入于如来无尽法门非夫道冠三乘智通十地孰能洞根于法身归宗一于无相静无遗照动不离寂者哉【庾伽遮罗浮迷译言修行道地　大藏荣字函】
　　杂阿毗昙心序【宋】
　　如来泥洹数百年后有尊者法胜于佛所说经藏之中抄集事要为二百五十偈号阿毗昙心其后复有尊者达摩多罗览其所制以为文体不足理有所遗乃更捜采众经复为三百五十偈补其所阙号曰杂心新旧偈本凡有六百篇第之数则有十一品篇号仍旧为称唯有择品一品全异于先尊者多罗复即广引诸论敷演其义事无不列列无不辩微言防于是昭著自兹之后道隆于世涉学之士莫不宝之以为美悦于宋元嘉三年徐州刺史太原王仲徳请外国沙门伊叶波罗于彭城出之择品之半及论品一品有縁事起不得出竟至元嘉八年复有天竺法师名求跋摩得斯陀含道善练兹经来游扬都更从校定谘详大义余不以闇短厠在二集之末辄记所闻以训章句庶于览者有过半之益耳【出三藏经集】
　　正法念处经序【后魏　魏婆罗门瞿昙般若流支译】
　　夫域中之名四等道之所生万殊名盖众名之假生非有生之实然则脩促共尽小大同期而金字緑编缃文素篆分途列道门张戸设既昧断惑之境未接息言之路讵能探神测妙苞总无边有圣将应灵因旷逺志遗发肤施单城国及繁星驻防夕马腾空出四门以结念属三疚而圆果十力在巳八解俱照智兼一切慈洽万方既而法吼傍震甘露降洒鹫山祗树之下鹿苑连河之地众出恒沙徒繁林竹反穷迷于升极启重昬于灯炬虽鹄林兴慕檀薪巳燃教义不忘风声逾被寿陵仰丹素之工清台写金玉之质水骨流辉园闾加等遗契余防薄传前载幽宗絶唱方备兹辰使持节大将军领中书监摄吏部尚书京畿大都督渤海王世子高公道风虚迈神衿峻逺负日月于中衢击雷霆于上路徳表生民作舟梁于夷夏器含羣物制天渊于庙堂殊流共委酌而不竭异轸同鹜仰以知归黄扉南辟铃阁东启则有高士通才幽人伟器懱其汉爵之重鄙其南岳之游曳裾高步自得门下俱申前趣之礼竝应却行之眷盖以书奏多方术呈异等或披卷而止或一贯独得每留神释典洞叩门以夫照壁泻瓶遗文必举非徒九部宁止十二逷矣西方路超百宿精力苦心不惮重故能法藏流行异文俱凑爰有舎城妙说时将感通法螺良药响授斯在从善业之本极身念之际标品有七明义者五至如违俗絶世托想菩提眷彼天人深嗟鬼畜鉴兹因果防心是縁笃诚修行又悟前防载懐依仰形殊理一大觉下临昭然独晓四摄六通网罗羣智赞扬妙徳事属斯文直以风殊俗舛词翰乖絶倾耳注目隔若山河将恐灵教有亏防多坠有婆罗门人瞿昙流支比丘昙林僧昉等竝钩深索隠言通理接延居第舘四事无违乃译明兹典名正法念处起自兴和岁阳黓终于武定渊献之年条流积广合七十卷微言不昩宏之在我大崇觉典克宣灵迹此乃济四部于法桥涮六尘于定水心殷业重无徳而言虽龙树不追马鸣日逺申法尊道夫岂异昔所以缁素击节雅俗倾首义有存焉永法三界云尔【大藏非字函】
　　大乘唯识论序【一名破色心论天亲造魏国沙门统菩提流支译】
　　唯识论者乃是诸佛甚深境界非是凡夫二乘所知然此论始末明三种空何者为三一者人无我空二者因縁法体空三者眞归佛性空我空者我本自无但凡夫之人愚痴顚倒于五阴中妄计为有何以知无凡夫依心识妄想分别于五阴因縁法中见我为有然此我想于五阴中实不可得若尔般若观此五阴中一二离二实体不可得犹如兎角若有此我于一中住者应于一中见应于异中见应于和合中见云何一中无我者以有常无常过故若有我与五阴一者五阴无常我亦应无常复有我欲与阴一者我是常故阴亦应常我若与阴二者一边即同前无常一边即同前常若离二边者此亦不然离于二边别相不可得是故实无人我如是知者名入人无我空因縁法体空者谓诸色等因縁法以随俗因縁起云何随俗因縁起世人见牛起于牛想不起马想见马起于马想不起牛想色等法中亦复如是见柱起柱想不起色想见色起色想不起柱想如薪火相待无实薪以离于薪更无实火以离于火更无实薪于薪更无实火以离于火更无实薪于薪更无实火能作薪因以离于火更无实薪能作火因而见火说假名薪见薪説假名火以相待成故如是能成所成而不离能成因而有所成不离所成因而有能成如彼薪火能成所成亦实无是名因縁法体空眞如法空者所谓佛性清净之体古今一定故经云佛性者名为第一义空所言空者体无万相故言其空无万相者无有世间色等有为法故无万相非是同于无性法以其眞如法体是故经云去八解脱者名不空空是故不同无法空也若如是观是名解眞如法空
　　唯识论言唯识者明但有内心无色香等外诸境界何以得知如人目有肤翳妄见毛轮揵闼婆城等种种诸色里无前境界但虚妄见有如是诸众生等外诸境界故言唯识若尔但应言破色不应言破心此亦有义心有二种一者相应心二者不相应心相应心者谓无常妄识虚妄分别与烦恼结使相应名相应心不相应心者所谓常住第一义谛古今一相自性清净心今言破心者唯破妄识烦恼相应心不破佛性清净心故得言破心也【大藏都字函】
　　合部金光明经序
　　金光明经者教穷满字金皷击于梦中理极眞空宝塔涌于地上三身果备酬昔报之无亏十地因圆显曩修之具足所以经王之号得称于斯将知能宏赞人其位难量者也大兴善寺沙门释宝贵者即近周世道安神足伏膺明匠实曰良才翫阅羣经未尝释手可谓瞿昙身子孔氏颜渊者焉然贵覩昔晋朝沙门支敏度合两支两竺一百五家首楞严五本为一部作八巻又合一支两竺三家维摩三本为一部作五卷今沙门僧就各合二谶罗什耶舎四家大集四本为一部作六十巻非止收涓添海亦是聚芥培山诸此合经文义宛具斯既先哲遗踪贵遂依承以为规矩而金光明见有三本初在凉世有昙无防译为四巻止十八品其次周世耶舎崛多译为五巻成二十品后逮梁世眞谛三藏于建康译三身分别业障灭陀罗尼最净地依空满愿等四品足前出没为二十二品其序略云昙无防法师称金光明经篇品阙漏每寻文揣义谓此说有征而讐校无指永懐寤寐宝贵每叹此经秘奥后分云何竟无嘱累旧虽三译本疑未周长想梵文愿言逢遇大隋驭防新经即来帝勑所司相续翻译至开皇十七年法席小间因劝请北天竺犍陀罗国三藏法师闇崛多此云志徳重寻后本果有嘱累品后得银主陀罗尼品故知法典源散派别条分承注末流理难全具赖三藏法师慧性冲明学业优逺内外经论多所博通在京大兴善寺即为翻译并前先出合二十四品写为八巻学士成都费长房笔受通梵沙门日严寺释彦琮校练宝珠既足欣跃载深愿此法灯传之永劫【大藏食字函】
　　妙法莲华经添品序
