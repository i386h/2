<!-- { "loadSidebar": true } -->
    敕李良仅：卿久在军门，习知边事，居常恭恪，动必忠勤。眷乃才良，可分忧寄，今授卿延州刺史兼安塞军使，并赐官告往。延州既兼军镇，且杂蕃戎，防遏抚绥，两须得所，宜勉所任，用副朕怀。
    ○与崇文诏
    敕崇文：卿忠廉立身，简直成性，董戎长武，边候久安，授律西川，凶徒荡灭。是以宠崇外阃，秩进上公，而能省事安人，多方抚俗，谕朕念功之旨，勉其师徒，宣朕┰隐之心，慰彼黎庶。威力无暴，功成不居，累陈表章，恳请朝觐。虽殿邦之寄重，诚欲藉才，而望阙之恋深，固难夺志，且嘉且叹，弥感於怀。属时候严凝，山川修阻，永言跋涉，当甚勤劳，伫卿来思，副朕诚望，想宜知悉。冬寒，卿比平安好，遣书指不多及。
    ●卷六百六十五
    ☆白居易（十）
    ○与茂昭书
    敕茂昭：王日兴至，省所奏今月十八日大破贼众一万七千人，并擒斩收获讫者，具悉。卿亲率劲兵，誓平妖寇，竭股肱之力，中有奇谋，励父子之军，前无强敌，故能深入贼境，大破凶徒，杀伤既多，俘获亦广，具详奏报，备见忠劳，眷属之怀，发於寤叹。将士等各怀勇烈，同忿寇雠，激於众心，致此殊效，况荷戈於炎暑之际，奋身於锋刃之间，永念於兹，未尝暂忘。故令宣慰，宜并悉之。
    ○与昭义节度亲事将士等书
    敕昭义军节度下亲事将士等：卢从史受恩至重，负国至多，众所不容，追令赴阙。朕以误曾任使，贵全始终，今则止於贬官，此盖曲从宽典。卿等抱忠怀义，朕所素知，顷以诸营同事从史，三军一体，俱是王臣，既不相干，又能自效，朕方优赏，以酬功勋，何至不安，有此疑惧？必恐从史已追之後，元阳未到之间，卿等当营，乍无主将，或被外人扇诱，令众意忧疑，势使之然，事非获已。朕虽在此，远见军情，料卿本心必无此意。况元阳勤俭┰下，宽厚爱人，久在河阳，甚近泽潞，元阳臧否，卿等合谙。以卿忠义之军，故择仁贤为帅，已有诏示，宣谕元阳，若到行营，一无所问，乃至将士家口，亦令优┰安存。卿复何忧？必得其所。况昭义将士艰难以来，保守忠贞，未尝亏失，天下称叹，卿亦自知。又卿父母妻儿，家田坟墓，一物以上，并在潞州，顷刻之间，岂忍便弃？朕之此语，卿宜细思，各相勉谕，同保忠顺。计元阳已合到彼，卿等便听元阳指麾。想卿等心，必副朕意，故令宣慰，并宜知悉。
    ○与恒州节度下将士书
    敕成德军节度下将士等：朕以王者之道，与物无私，若违命执迷，则罔有容舍，若知非改悔，则无不含宏，不穷无告之人，不塞自新之路。顷属奸臣从史，谋构异端，致使恒阳，隔於恩外，六郡之地，皆废农桑，三军之人，并惧锋镝，每一念至，中心恻然。今卿等继献表章，远输诚款，省承宗之勤恳，艰阻其情，思武俊之功劳，不能无念，况事因诖误，而理可哀矜。今已降制书，各从洗雪，承宗仍复旧官爵，充恒冀深赵德棣六州观察使成德军节度使，将士等官爵实封，并宜仍旧，待之如初。卿等各宜协力同心，知恩感德，共保终始，称朕意焉。故令宣慰，宜并知悉。
    ○与吐蕃宰相钵阐布敕书
    敕吐蕃宰相沙门钵阐布：论与勃藏至，省表及进奉，具悉。卿器识通明，藻行精洁，以为真实合性，忠信立诚，故能辅赞大蕃，叶和上国，宏清净之教，思安边陲，广慈悲之心，令息兵甲，既表卿之远略，亦得国之良图。况朕与彼蕃，代为甥舅，两推诚信，共保始终。览卿奏章，远叶朕意，披阅嘉叹，至於再三。所议割还安乐、秦、原等三州事宜，已具前书，非不周细，及省来表，似未指明。将期事无後艰，必在言有先定。今信使往来无壅，疆场彼此不侵，虽未申以会盟，亦足称为和好。必欲复修信誓，即须重画封疆，虽两国盟约之言，积年未定，但三州交割之後，克日可期，朕之衷情，卿之志愿，俱在於此，岂不勉欤？又缘自议三州已来，此亦未发专使，今者赞普来意，欲以再审此言，故遣信臣，往谕诚意，即不假别使，更到车军。此使已後应缘盟约之事，如其间节目未尽，更要商量，卿但与凤翔节度使计会。此已处分，令其奏闻，则道路非遥，往来甚易，颇为便近，亦冀速成。更待要约之言，皆已指定，封疆之事，保无改移，即蕃汉俱遣重臣，然後各将成命。事关久远，理贵法铟，想卿通才，当称朕意。曩者郑叔矩、路泌因平凉盟会没落蕃中，比知叔矩已亡，路泌见在，念兹存没，每用恻然。今既约以通和，路泌合令归国，叔矩体骨，亦合送还，表明信诚，兼在此，其论与勃藏等寻到凤翔，旧例未进表函，节度不敢闻奏，自取停滞，非此稽留。昨者方进表函，旋令召对，今便发遣，更不迟回。仍令与祠部郎中兼御史中丞徐复及中使刘文璨等同往，其馀事宜，已具与赞普书内。卿宜审於谋议，速副诚怀。兼有少信物赐卿，具如别录，至宜领也。冬寒，卿比平安好，遣书指不多及。
    ○与吐蕃宰相尚绮心儿等书
    敕吐蕃宰相尚绮心儿等：论思诺悉至，省表并进奉，具悉。卿等才器特茂，识略甚明，仗义立身，资忠事主，上佐赞普，下康黎元，以寻盟纳款为谋，继好息人为请，是卿上策，叶朕中心，每览表章，辄用嘉叹。朕与彼蕃国，代为舅甥，日结恩信，自论盟会，颇历岁时，常欲速成，以为永好，虽诚明之内，彼此无疑，而言约之间，往复未尽。今故略收来意，重示所怀，想卿通明，当所鉴悉。河陇之地，国家旧封，论州郡则其数颇多，计年岁则沿来甚近，既通和好，悉合归还。今者舍而不言，岂是无心爱惜，但务早成盟约，所以唯言三州。则没於彼者甚多，归於此者至少，犹合推於礼让，岂假形於言词。来表云“此三州非创侵袭，不可割属大唐来”，且此本不属蕃，岂非侵袭所得，今是却归旧管，何引割属为词？去年论与勃藏来，即云覆取进旨，赞普便请为定。今两般使至，又云比之小务未合，首而论之。前後既有异同，信使徒烦来去，虽欲速为盟会，其如无所适从。静言二三，固不在此，若论和好，即今各无侵轶，已同一家，若议修盟，即须重定封疆，先归三郡。若三郡未复，两界未分，即是未定封疆，凭何以为要约？彼若吝惜小事，轻易远图，未能修盟，且务通好。至於信使一往一来，但令疏数得中，足表情意不绝。彼有要事，即令使来，此有要事，亦令使往。若封境之上，小小事意，但令边头节度两处计会商量，则劳费之间，彼此省便。前般蕃使论悉吉赞至，缘盟约事大，须审商量，未及发遣，後使虽是两般，所论只缘一事，故令相待，今遣同归，在於日时，亦未淹久。所送郑叔矩及路泌神柩及男女等，并已到此，良用恻然，厚赠远归，深嘉来意。其刘成师原非刘辟子侄，本是成都郡人，已令送还本贯。其馀事目，并在赞普书中。卿等宜审参量，以副朕意，使回之日，可备奏闻。今遣兼御史中丞李及中使与回使同往，各有少信物，具如别数，至宜领之。秋凉，卿等各得平安好，遣书指不多言。
    ○与新罗王金重熙等书
    敕新罗王金重熙：金献章及僧冲虚等至，省表兼进献及进功德并陈谢者，具悉。卿一方贵族，累叶雄才，仗忠孝以立身，资信义而为国，代承爵命，日慕华风，师旅叶和，边疆宁泰，况又时修职贡，岁奉表章，进献精珍，忠勤并至，功德成就，恭敬弥彰，载览谢陈，益用嘉叹。沧波万里，虽隔於海东，丹慊一心，每驰於阙下，以兹嘉尚，常属寝兴。勉宏始终，用副朕意。今遣金献章等归国，并有少信物，具如别录。卿母及妃并副王宰相已下，各有赐物，至宜领之。冬寒，卿比平安好，卿母比得和宜，官吏、僧道、将士、百姓等各加存问，遣书指不多及。
    ○与骠国王雍羌书
    敕骠国王雍羌：卿性宏毅勇，代济贞良，训抚师徒，镇宁邦部，钦承王化，思奉朝章，得睦邻之善谋，秉事大之明义，又令爱子，远赴阙庭，万里纳忠，一心禀命，诚信弥著，嘉想益深。今授卿检校太常卿，并卿男舒难陀那及元佐摩诃思那等二人，亦各授官诰往，至宜领之。此所以表卿勋勤，申朕恩礼，敬受新命，永为外臣，勉宏令图，以副遐瞩。今有少信物，具如别录，想宜知悉也。冬寒，卿比平安，官吏、百姓等并存问之，遣书指不多及。
    ○与南诏清平官书
    敕南诏清平官段诺突、李附览、爨何栋、尹辅首、段谷普、李异傍、郑蛮利等：段史倚至，知异牟寻丧逝。朕以义重君臣，情深轸悼，卿等哀慕所切，当何可任？又知ト劝继业抚人，输诚奉教，蒸蒸咸，封部获安，皆是卿等同竭忠谋，佐成休绩，永言及此，嘉慰良深。勉终令图，以嗣遐瞩。今遣谏议大夫兼御史中丞段平仲持节册命ト劝，想当悉之。卿等各有少信物，具如别录，至宜领也。春寒，卿等各得平安好，遣书指不多及。
    ○与回鹘可汗书
    皇帝敬问回鹘可汗：夏热，想比佳适。可汗有雄武之姿，英果之略，统制诸部，君长一方，纂承前修，继守旧好，故得邑落蕃盛，士马精强，连挫西戎，永藩中夏。况向风之义，每勤於朝聘，事大之敬，常见於表章，动皆由衷，言必合礼，朕所以深嘉忠款，追想风规，至於寝兴，不忘叹瞩。勉宏令德，用副诚怀。达览将军等至，省表，其马数共六千五百匹，据所到印纳马都二万匹，都计马价绢五十万匹。缘近岁以来，或有水旱，军国之用，不免阙供，今数内且方圆支二十五万匹，分付达览将军，便令归国，仍遣中使送至界首。虽都数未得尽足，然来使且免稽留，贵副所须，当悉此意。顷者所约马数，盖欲事可久长，何者？付绢少则彼意不充，纳马多则此力致歉，马数渐广，则欠价渐多，以斯商量，宜有定约，彼此为便，理甚昭然。况与可汗礼在往来，义存终始，亲邻既通於累代，思好益厚於往时，所以万里推诚，期於一言见信，远思明智，固体朕心。其东都、太原寺，此令人勾当，事缘功德，理合精严。又有彼国师僧，不必更劳人检校。其见拓勿施邬达於等，今并放归。所令帝德将军安庆云供养师僧，请住外宅，又令骨都禄将军充检校功德使，其安立请随班次放归本国者，并依来奏，想宜知悉。今赐少物，具如别录。内外宰相及判官、摩尼师等，并各有赐物，至宜准数分付。内外宰相、官吏、师僧等并存问之，遣书指不多及。
    ○与金陵立功将士等敕书
