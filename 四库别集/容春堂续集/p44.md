<!-- { "loadSidebar": true } -->
　　安人王氏方抚州学之母也抚州为刑部主事时封今号与其配封刑部主事府君并命越若干年以寿卒先府君之卒一年先是抚州以觐毕便道寿安人于家安人执其手曰吾衰矣安得汝常左右我乎抚州泣不能别至抚上疏乞归至再安人使人止之曰汝固有职前言吾情耳比卒抚州以不及敛追恨罔极将葬诣予请铭因述焉予闻而重伤之按乐戸部鸣殷状王之先无锡人后徙常熟之杨溪元季有号鐡庵者为乡闻人徐御史士衡为传称其简重沉毅周佥宪士伦志之尤悉安人髙祖也曾祖仑乡贡进士祖鎭父孟清介朴多闻识安人之归府君孟清实择之及归皆曰嘉耦安人事舅姑如父母而加愼姑老至九十余尤极顺适凡烹调非出其手不敢以进于是产殖废于外侮府君力穑自树安人辅以蚕织家乃再起有四子且长安人赞于府君谓学也弱而敏读书其成名乎盖自里塾至入邑庠夜归必问所业督之温习比领乡举试礼部再不利督之如初既登第官刑部厯主事员外郎郎中每戒徃视者曰吾不知书吾闻刑官徃徃以喜怒轻重人罪至有陷之死地者人祸天刑其能免乎汝见学谓吾言云及在抚则又戒徃视者曰天下之守一也吾郡有守民或父母之或仇雠之此无他仁不仁廉不廉耳治官如家不可一日忘也吾言云汝见学亦云其娶妇嫁女服饰器用惟质素是尚为子孙作式其训言谆切不啻谓抚州者安人卒以丁丑九月十五日享年九十子四人长庠娶陈氏次序娶陈氏次塾娶杨氏其季即学娶邹氏封安人女一人适顾公式孙男七人鹏龙鳯鸾鹭显颕女孙七人曾孙男六人震沾皆龙出霁鸾出承祖承裕皆显出登鳯出女四人墓在香泾之西原与府君合兆塟以卒之又明年已夘某月丁丑某日甲申府君讳碣字廷立晩号松鹤无锡泰伯里人其家世在其谱铭曰四命之养一命之封维国既庸之九龄乃考良人是从维天既终之徳则多有我铭其征之

　　容春堂续集巻十五

　　●钦定四库全书

　　容春堂续集巻十六

　　（明）邵宝 撰

　　○墓志铭【三十七首】

　　墓志铭

　　大明故光禄大夫柱国少傅兼太子太傅戸部尚书武英殿大学士致仕赠太傅谥文恪王公墓志铭

　　嘉靖三年三月十一日少傅王公卒于吴城里第于是公致仕归十五年矣先是上即位遣行人即其家存问勑有全徳盛名海内推重之语公上谢疏进讲学勤政二篇上嘉纳焉官一子为中书舍人越三年又遣有司存问恩礼隆重时方仰之至是讣闻上为辍视朝一日赐赙米及布命谕祭者九赠太傅谥文恪仍命工部治葬事比葬其子延喆等以其长女壻徐侍读子容将属铭于宝宝以公国元老铭宜馆阁大笔且公乡郡固有作者奚宜至于宝哉延喆曰先公遗命也先公知公深矣宝乃不敢辞公讳鏊字济之姓王氏别号守溪晩更拙叟学者称震泽先生其先自汴扈宋南渡讳百八者始家吴之洞庭山曽祖伯英祖惟道考朝用光化知县皆以公贵赠如公官曽祖妣陆氏祖妣叶氏妣叶氏皆一品夫人公自幼颖悟不凡年十六随父在国学始课举业落笔过人有传其论策于文庄叶公公大竒之曰此子他日忠肃乎忠肃盐山公谥也公与同姓且嫌名故称之于是声名动京师有屈年与行引为友奚元启者居二年归游吴庠凡考必居首陈提学天台先生尤以天下士期之甲午试应天第一主司谓安得东坡复出至全録其论策不易一字乙未会试第一廷对策入众拟第一执政有忌其言直而抑之者诿曰文太长难读也冢宰尹公读之遂置第一甲第三初授翰林编修孝宗初开经筵充展书官宪宗实录成升右谕徳用徐文靖公荐为侍讲学士寻进日讲以宫寮选兼左谕徳寻升少詹事兼侍读学士擢吏部侍郎丁外艰去终丧复任命兼国史副总裁继命以其官兼翰林学士入阁典机务进戸部尚书文渊阁大学士国史总裁同知经筵事再进今官勲柱国阶光禄大夫致仕公在翰林益肆力于学闭门读书避远权势如恐不及士请业者逺近踵至惟中贵弟侄皆絶之在经筵雅志启沃每讲至天理人欲之际及君子小人之用舍必详必恳上方春出游后苑左右諌不听公讲无逸至文王不敢盘于游田反复规谏上悚听为之罢游仍传饬内侍广今日讲官意指尔尔好为之云云东宫将出阁司马钧阳马公疏请选正人以端国本诏会议至公名同声曰此真其人遂以为首吏部阙侍郎侍郎韩公摄事以公与寿宁故有连既贵而能逺之其正可敬也首荐而用之在吏部抑躁奬恬清简得体北兵入塞上筹边八事议论激切侵权幸始虽尼之后多施用大学士余姚谢公以灾异求退举公与吴文定自代时论称允武宗谅闇时公协韩司徒将率诸文武大臣伏阙请诛内侍导荒游者永成等八人以除乱本疏首当属冢宰焦公焦辞乃属韩疏入上大惊怒欲庇八人内阁持不可俄有旨召公等至左顺门中官传谕甚厉众相视莫敢发言司礼荣乃曰上言卿等所言罢宴乐勤政事皆当从之惟八人者不可去公曰八人不去乱本何由而除天下何由而治且今日之举果何为乎侃侃不屈韩亦危言继之荣等语塞为慰言而罢国论倚以为重既而八人者乞怜于上归咎岳一人斥之南京寻用八人分布要路瑾入柄司礼而内阁刘谢二公皆去诏补其缺众推焦公及公公虽以前言见忌然重违公议遂俱入阁时李文正公尚辞疾不出焦公每事推公上见公班尚书后因进公戸部尚书文渊阁大学士公以资浅辞不许未几赐蟒衣玉带公闻尚宝崔璇郎中张玮副使姚祥以微眚被枷濒死亟言于瑾曰士夫可杀不可辱今既辱之又杀之吾亦何颜复立于此由是三人者皆得释韩公虽逐瑾衔未已必欲置之死无敢言者公言韩清徳粹行海内所知今无故加罪恐不能服人不听会廷中得匿名书斥瑾罪恶瑾意稍戢韩得纾焉亦以公前言故先是应诏举经明行修六七辈有余姚人者瑾欲因是逮谢公并及刘公公与文正公力救乃已司马华容刘公被逮将坐以激变土官岑氏罪死公曰岑不卒叛何变之激刘得减死或言都宪石淙杨公在陜西筑墙太劳费瑾信之屡以为言公曰今安得文学政事作人有功如杨某者为国修边奈何罪之废后吴氏之丧将秘不发公不可瑾曰何以成服公曰虽然葬不可苟也景泰汪妃薨于邸时疑其礼曰妃废不以罪当追复故号葬以妃祭以后皆从之时中外权悉归瑾公初开诚与之言间亦见听及焦事媕阿议乃不合瑾益狂悖横厉祸流缙绅公救之不能得蹙然见颜面瑾望见之曰王先生居高位何乃尔哉公再疏求去甚情而恳或以公咈瑾意虞有竒祸公曰吾自省无咎何畏彼哉瑾使逻者诇公以公絶贽币报瑾笑曰过矣于是公疏至三上许焉赐玺书乗传以归岁夫月米具给当时以为异数云公立朝三十余年廉正守道恒如一日史馆谔谔有所可否不少徇总裁意经筵之进以不及执政门故迟之然公望重终不能抑也主考南畿知有典法不知权势絶关节蔑震撼隠然为吾党重先后会试再为同考主考尤称公严能得人教诸吉士不惟其业亦惟身率以道称能成人论者拟诸泰山乔岳盖坐镇之功大矣而东山之望晩系天下尤重惇叙慎修持身持家表里周浃读书着文乐以忘老虽士夫雅博清玩一不屑意人莫敢干以私者公禀少怯临事接物或不能无动于心偶读程子明理治惧克巳治怒二言箴以警焉及涵养既久进讲奏对从容详雅得告君之体观公之成者未尝不三叹于斯其为文先爱三苏才思川涌援笔如不能止既自超蜕力追古作自昌黎上遡秦汉骎骎乎几矣论起衰者归之尝言吾文得法于孟子君子曰信雄而辩鬯而雅晩精理学论辩多古人未发诗萧散清逸有王岑风格书法清劲自成得晋唐笔意所著有震泽集震泽编震泽长语纪闻各若干巻公卒时距其生景泰七年八月十七日寿六十九配吴氏继张氏俱赠一品夫人子男四长即延喆中书舍人次延素南京中军都督府都事次延陵郡诸生次延昭女五长归侍读子容名缙次归贵州都司都事朱希召次归诸生邵銮俱先卒次归中书舍人靳懋仁其季受诸生严濡聘孙男三女二墓在东洞庭梁家山之原葬之日为明年乙酉正月元日庚申铭曰明至中叶道与时升君子观国人焉是征我求其人宪孝之世伟哉王公植我元气公有忠义文章以宣成化制策弘治经筵在正徳初少宰入辅彼宄济奸公心独苦先是伏阙偕二三臣请剑未许徇国以身公如砥柱百撼靡动平生二箴况也自诵岂无加秩少傅尚书奭裕未足伊任有余时方倚公公去则亟佥曰贞哉亦有殊锡公在庙堂鼎实栋隆公在山林斗揭岳崇公既老矣犹望其起公亦寿矣而祝未已震泽万顷莫厘千寻英灵还止山高水深

　　明故嘉议大夫山东按察使吴公墓志铭

