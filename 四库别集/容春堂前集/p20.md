<!-- { "loadSidebar": true } -->
　　弘治丁巳之岁今少傅谦斋先生徐公寿七十秋七月二十有一日为生之日时同郡大夫士之在朝者合若干人议觞以寿公公以上方轸念北边有司修戒我其与忧固辞不受众不敢强越二月疆埸事少缓众复因重阳节以请公辞如前众乃言曰公盛徳抑畏何乃至此抑公此意政某等所以寿公者也公以先朝旧学之臣入掌中秘再陟孤卿相事今上凡若干年心孚徳咸宠倚兼至公亦毅然任重竭其忠贞以持国是虽羣务交集叅紏縁延未易卒定公茹以宏量镇以雅重从容决之中外允服而民阴受其赐公乃不以为功每退食私第輙推至诚延访俊乂及事利病视四海之内如视其家欣戚系之得一人惟恐不用用之惟恐不亟在易泰之九二所谓包荒得尚于中行者公之谓矣至与一二元老出入佥谋可可否否惟天惟民惟君惟国惟善所在不必在人不必在己此其休休有容于秦誓所称亦罔譲焉是以数十年间百僚庶工胥师胥逊无复嫌忌之习说者皆谓俗尚丕变而不知公之风采有以表仪于上也由是论之则公之身系天下者甚重而忧形话言至忘其年之为庆公之心天实鉴之书曰天寿平格保乂有殷继自今公寿未艾而勲业日以益盛岂非天贻我圣眀为寿天下之地哉某等所以寿公者葢其在此而公何乃固辞之虽然以地以事公天子相以位以道公天子傅寿公之心谁其无之而分乃未敢今日之举寿以天下礼则乡人不亦可乎于是公不能止众遂相率成礼而退退各为诗一章用纪盛事寳不佞辱公爱厚僣为之序

　　重阳会诗序

　　重阳会诗者吾乡诸公官于东署者作也继是将不一作焉故诗以节名夫诗以节名者会以节举也剂暄凉之候酌疏数之宜莫大乎节天时且然况于人乎故今为会始元夕次上已次清明次端午次七夕次中秋次重阳次长至循还终始拟诸天时以寓无穷之意而我同乡在朝者虽有二十余人然署各疏隔不能时时相与也惟世卿在稽勲世恩在主客廷伯在都水文光在翰林而予与文美士弘嘉言国声五人者在户部署既相近出入起居朝夕无间于是而节举一会以要乡盟此亦人事之不可已者也其所以必有诗者葢吾人之为会非为饮食言笑以流连光景之云也考徳将于是焉观学将于是焉使不假夫古者陈采出纳之遗而觇之其何以资丽泽之益而自别于羣居终日者哉由是观之则所以为诗者固非夸多骋速搜异衒新屑屑工拙间以启轻忌之端者矣戊午重阳寔惟初会而予不敏敢僣为约曰凡会人为诗一章章书一简者九主蔵其一宾分其八积之一岁为简八十有一各成巨帙彼此相通随在具备不亦可常矣乎而命题限韵之类则会之日定焉诸公曰然遂如约所赋之诗题用古句庶几古诗吾诗古人吾人也其目具左

　　水利事宜序

　　弘治丙辰都水主事姚君秀夫奉玺书治江南水利之政明年疏浚筑捍渐底于绩三吴数千里民懐其惠士服其识又明年水利之书出焉葢集前辈论水之有闗于吴郡者而为之也都水之用心一至于是其绩之用成也夫固在此乎惟都水具有本之学久矣而于此尤致谨者葢赈备之策莫先水利水利之于民甚大于政甚难利之弗图顾足为害故虽以顺为道以凿为戒圣功贤训具在方策而时代异宜土方异势沟防异制阞理异用奠渊异度分合异轨昔之人专官以司穷年以肄尚惧弗习其或敢以害易利妨吾人大计哉此都水所以求之今不足又求之古而至于为书焉者也寳承乏中州尝从中丞徐公考观汴堤及汉魏以来诸渠之故又尝侍于少司徒刘公闻其所以治河者乃今得都水之书而阅之则南北之水亦畧可见矣使凡行水者皆都水其人水恶有不为利而为害也哉况水之在天下五行六职纔居其一又安得夫人之于事皆如都水之于水也寳于是重有所感作诗寄之以贺其成而都水得告西归矣吾郡通判傅侯桧乃以都水所行事宜集为一编将与夫前所谓书者并刻以行其间相时因俗益损兴补不必皆出于书而书之为效亦于是乎少着矣是编凡四类曰敷奏曰榜谕曰辩论曰诗文总若干篇都水名文灏信之贵溪人先由刑部主事出判吾郡以擢今职儒者之政所至有之不特水也通守亦职于水奉以周旋都水葢亟称之云

　　河山胜览诗引

　　河山胜览诗若干首吾党诸君子赠史户部文鉴监兊而作也户部之行凡河南山东皆厯焉故题云尔夫兹河山覧则胜矣惟兹行也地方数千里军民吏士从事者不下以数千计劳者欲息困者欲蘓讼者欲平是亦一剧任也户部何暇于此哉虽然夫人之为一人则烦二人则纾三人则逸四人则无事矣户部之才不啻兼数人而已者也用其三四以治其事而其所未用者以之览胜尚有余力孰谓无暇之有今夫黄河天下之大川也太行恒岱天下之髙山也尝闻君子如高山大川信斯言也宜莫如户部者徳好相协自古已然户部其无跃然者哉夫是之谓胜览而临眺游娱茍自别于俗吏者不足言矣

　　重刋横渠经学理窟序

　　横渠先生之学始乎泛求中反之正终归于知要而精思妙契之功实贯乎其间故其为书有西铭有正蒙有理窟而西铭粹矣正蒙次之理窟又次之然理窟所载要皆出于自得则所以为西铭之粹者兹其地哉今西铭正蒙已列学官而理窟独鲜传焉间得旧本遂刻而广之以备张氏之书君子之志于学者其必有取云

　　王升之遗稿序

　　丙辰南宫之试榜出而询焉得士之最少者四三人南昌王升之其一也升之年十五举乡试已称俊才至是再捷文誉益起越眀年例授安陆知州有惠民之政又明年以事去官家居或将理焉而升之病且死矣予知升之闻而悲之于是视学其地既吊其父国宾公而其兄乡进士元卿时与其弟彦卿尚卿和卿皆为诸生亟见亟问知升之者视昔为详今元卿録其遗文一编请予序之余以是而征诸其为州者诚不负乎其文也昔人论士之致逺先器识而后文艺古今以为名言若升之者方懋厥修致逺之道可谓兼之而仅止乎是抑又何哉是编于升之之文十纔一二其才固未尽也然即是而究其所必至亦当以大家视之矣况由是以起问者而表乎其所自立所谓致逺者顾不在斯与虽然才而夭者唐有李长吉宋有邢居实二子之在当时观其文者徃徃疑于其寿升之之文气昌词雅曽无可疑而卒与李邢同归此又余之所未喻也升之名朝卿世为临海人其居南昌自国宾公始

　　抚州府志序

　　古之为国者各有史官掌记时事今之郡古大国也顾无所谓掌记之职者是以文献罕征焉虽然有志志非史也或能修之以时无废前传无絶后载则文献之征于天下后世者是亦史尔抑何必如古之云哉抚为江西大郡其地西南负山至郡治而平衍旷然数百里下控江湖视他郡为庶为富为多才俊其事之宜志者繁矣宋景定中家坤翁氏尝一修之君子谓之有体迄于今若干年尚无续焉斯可为文献之一嘅也弘治庚申胡知府孝暨同知赵瑞始图再修乃得里居之贤前行人姚君复亨知府徐君用济以主其局而布衣黎喆实与编纂之任今吕知府杰继而成之刻梓以传凡若干巻其例一承家氏之旧而少加损益葢无媿乎志云者虽谓一郡之史可也夫国史列是非备得失而不敢纯用春秋之法史固异乎经也志之于史名异而实同故亦得用史法法有不録録必实有不书书必直二者或缺史且不能信于天下后世而况志乎然直存乎人实存乎事事有稽古传闻之异是以纪録失真君子患之而墓碑家乗之类徃徃出于其时尤难尽信故直可必也实未可必也吾于其所未可必者而心诚求之欲必得焉以成吾直则是是非非得得失失公论在人亦莫之掩矣由是政有所资俗有所考以为因革之地他日采于国史传之天下后世天下后世之征文献者亦将不外于是孰谓志之非史哉书成之月予适视学至抚知府杰请序遂论以归之俟知言者评焉

　　谭烈妇祠祀録后序

　　右録一编为奏疏祭文碑记传序各一诗诸体总若干皆为永新谭烈妇作也烈妇宋宗室女遭元兵破城从其家匿县学孔庙礼殿中既而兵至戕其舅姑暨夫节妇被执义不受污及其儿死焉血渍于砖宛然其人形歴乆不灭若有鬼物呵护之者故天下之言妇节者尤以为烈而祠在学傍岁有私祀行于丁祭之后肇自知县乌斯道至今廵抚都宪钱唐张公守吉安时始建议上请诏列于典而烈妇之名于是益章矣方元兵之南偪也其势甚迫时士大夫死命死制者后先相望而吉郡尤以忠义称焉其邑里之间固宜有如节妇者然一死以全其身而使夫有贞妻舅姑有孝妇是岂独为女中之贤也哉昔汉宣帝诏褒黄颍川首以孝子弟弟贞妇顺孙日以众多为词而办集期会世恒以称吏者顾不一及则守之为职亦可知矣公在郡若干年治行于天下为最扶植振举不遗余力而尤汲汲于此非学通古今而知所轻重者其能然哉欧阳子作五代史死事传序引王凝妻李氏断臂事谓忍耻偷生之徒宜闻风知媿论者谓欧公此史以治法绳乱观其所叙而闵世之志见矣公之于政犹欧公之于史也是举也岂为妇节劝哉臣死忠子死孝激励于素而兾其成焉由一郡以及天下崇徳尚贤培养元气举斯心加诸彼而已矣集之成也公既序之兹复以末简授寳寳不佞谨书祠祀之故为政人告而死事始末顾若畧焉葢有诸作者在也

　　漕政举要録序

　　昔者圣人系易葢尝曰聚人曰财财莫大于榖粟榖粟之在天下必厚储于京师京师人之大聚也储不厚则人心离故京储天下之命有国者重焉然其初在民非耕也不获非敛也不积获且积矣非运也不至昔者秦人以陆元人以海皆运也然其为事既劳且险君子病之故言运者以漕为贵漕之法有转输有直达其论尚矣今之为漕者寓仓而支取诸转输比舟而兊几于直达自罢海运以来至是法凡几变变屡则务繁务繁则因革损益之故岁积月累不可胜穷而斟酌拟议具足以为变通之地凡有志经世之士皆宜究心焉而况以是为职者哉寳为诸生时尝读三原王端毅公漕河通志窃知其槩比举进士由许州入户部适有会典之纂与今少司徒太原王公德华同以郎中检详漕法始末且得其在都水时所为图志者观之于是凡政之闗于漕者粗若有见焉既而厯诸藩臬养士治民政以职异置是不讲者余数十年矣乃者仰奉明命承乏漕司视事之余遂本二志所载征诸户部副牍又叅以席主事书船志张主事文渊泉图次苐手録藏之巻笥以辅记忆之劣端居静思宜民裕国之道徃徃若有会于心者譬之为学有温故知新之义虽不敢以勤自慰而亦不敢不以逸自惩也书重典章易尚通变并行不悖则存乎乎人焉尔矣寳不敏行将与闻廷议当从诸君子讲而求之以为上献録凡若干巻曰举要者未及详也欲详者盍于诸图志求之

　　湖南道学渊源録序

