<!-- { "loadSidebar": true } -->
　　日月左拾遗张九龄谨奏记紫微令梁公閤下公登庙堂运天下者久矣人之情伪事之得失所更多矣非曲学之説小子之虑所能损益亦巳明矣然而意有不尽未可息区区之懐或以见容亦犹用九九之术以此道也忍弃之乎今君侯秉天下之钧为圣朝之佐大见信用日渴太平千载一时胡可遇也而君侯既遇非常之主已践难得之机加以明若镜中运如掌上有形必察无徃不臻朝暮羲轩之时何云伊吕而已际会易失功业垂成而举朝之众倾心前人之未尽徃徃拟议愚用惜焉何者任人当才为政大体与之共理无出此途而曩之用才非无知人之鉴其所以失溺在縁情之举夫见势则附俗人之所能也与不妄受志士之所难也君侯察其茍附及不轻受就而厚之因而用之则禽息之首为知已而必碎豫让之身感国士而能漆至于合如市道廉公之门客虚盈势比雀罗廷尉之交情贵贱初则许之以死狥体面俱柔终乃背之而饱飞身名已遂小人恒态不可不察自君侯职相国之重持用人之权而浅中弱植之徒巳延颈企踵而至踵亲戚以求誉媚宾客以取容情结笑言谈生羽翼万事至广千变难知其间岂不有才所失在于无耻君侯或弃其所短収其所长人且不知深防之若斯便谓尽私于此辈其有议者则曰不识宰相无以得迁不因交游无以求进明主在上君侯为相安得此言犹出其口某所以为君侯至惜也且人可诚感难可户説为君侯之计谢媒介之徒即虽有所长一皆阻抑専谋选众之举息彼讪上之失祸生有胎亦不可忽呜呼古人有言御寒莫若重裘止谤莫如自修修之至极何谤不息勿曰无害其祸将大夫长才广度珠潜璧匿无先容以求达虽后时而自宁今岂无之何近何逺但问于其类人焉廋哉虽不识之有何不可是知女不私人可以为妇矣士不茍进可以为臣矣此君侯之度内耳宁用小人之説为固知山藏海纳言之无咎下情上通气用和洽是以不敢黙黙而巳也愿无以人故而废其言以伤君侯之明此至愿也幸甚幸甚
　　姚令公答书
　　忽辱牋翰喜慰攸集退自循省慙惧亦深实智力之所不逮也宜朝廷之所见责也仆本凡近之才素非经济之具叨承过聴谬膺朝委自少及长从微至着惟以直道为业匪以曲路期通歴宧三朝年逾一纪允所称荐罕避嫌疑实有祁奚之举非无许允之对则天之世已被流言行之有常久而自辨近防奨擢倍励驽庸毎以推贤进士为务欲使公卿大夫称职岂阳桥之或用及解狐之可为而悠悠之徒未足矜察嗷嗷之口欲以中伤上恃天聪俯仗神道既不得奉身而退但知信心而前然顾无隠匿亦死为分明矣猥惟不敏敬承厥休持当座铭永为身寳元崇顿首
　　答严给事书
　　自出江郡慰诲累及情义已积昆弟无逾人生相知可谓厚矣仆方请归养从此告辞防面无期所懐当尽故复畧而言之耳凡为前相所厚者岂必恶人耶仆爰自书生燕公待以族子颇以文章见许不因势利而合但推奨之日不量不才引致掖垣有负时议然则初有超拔岂由本心嗷嗷之口曾不是察既不称其服又加之谗间负乗致寇防于不免当此时也若无所容以孤特之身处背憎之地自怪既徃何幸而全追想寒心怳怳发悸严子足下不意而然既而逺出犹有余衅巧言潜搆期仆顷危故使者之来怒于心而色于事赖于自慎幸且无咎不者伐毛洗垢求其痕疵势穷力屈将无控告未始怯事也有为而然以故春中有书薄言求疵足下犹不谅此意以为汲汲于声名而乃约以荘生之言博以东山之法晓导精至诚故人之情向之所防有异来防彼二教者忘情灭识无有纒爱故福至不喜祸至不忧今仆养亲岂复割离恩爱直措心于此地哉正欲惟疾之忧全身逺害故虽在小小敢不兢兢至如自于身心虽复懵昧幸受教于君子亦闻道于古人何必﨑岖龃龉求入然后为得也去矣严子勉事圣君傥存平仲久要之言无惜诗人金玉之问幸甚张九龄白
　　与李让侍御书
　　李公足下夫心以义持公为时出虽防防入穷神之奥莫我窥而恟恟自众人之口通者谁惑何则我有独见之明物无浮言之信亦犹太阿之剑犀角不足齿其锋髙山之松霜霰不能渝其操斯岂非爱恶则物之相背而终始则我之不移且如明公义贯心灵人推正直遂乃雄飞清宪髙歩等夷向若见不决于明济不兼于物终然独善而已何自致之若是乎如此则明公独运之机以获当人之利固大情之可恕何横议之能干昨所造次下风求为从者亦望心与道合申一言而取容人以义图轻千驷而脱屣则不意制以形骸之外拘于牙齿之间盖下慎闭门而公奚惜意夫国家所以歴试官序推择士林虽因时买利之失犹能变节而服义亡躯之意奚遽生疑此亦人言亦何害嵗寒之取效然明公所以不容左右诚非克堪固当别有嘤鸣如为蛇足而以为家属在彼用防未然既明公之虑极精微亦下官之心懐感激何者至如中朝着姓连姻华族及夫委以钧轴综其条流而朝廷岂可南求儋耳之酋北取旄头之虏必伫异方之任乃无内顾之私者耶故知事在是非公无逺近昔如祁奚之举子不避其亲齐人之为盗固在于楚是以为善在已执一心之既定诡道从时乃千人之所指然下官所以勤勤自致其功靡他正以居本海隅始无朝望昔遇光华啓旦朝制旁求误登射防之科忝职藏书之阁又属朝廷尚义端士相趋复以无依见容不得弃置所以迟回城阙感激身名未甘田里之平人所慕君亲之大义而才能不给时用无施俸犹拟于侏儒举未优于储峙所以饥寒在虑扶持增遥而慈亲在堂如日将暮遂乃甘心附丽乗便归宁不然则命非饮氷幸安中土又安能﨑岖执事之末还无一级且二年愿明公审图彼人何者可为呜呼忠信获戾古人之言惟教义之所矜及讥嫌之见及恨不能隳肝尝胆徇知己以求申而饮气吞声负当年而叹息庭闱眷恋行路屏营斯薄宦之所婴念劳生之有役望美髙传何嗟及矣烱烱式微心为谁矣转当侧听妙选用息鄙心心之有懐言不能尽某再拜
　　集贤殿书院奉勅送学士张説上赐燕序
　　集贤殿者本集仙殿也上不以惟睿作圣而犹垂意好学用相必本于经术图王亦始于师臣及乎鸿生硕儒博闻多识之士自开元肇建以迄于今大用徴集焕乎广内而听政余暇式燕在兹忠臣嘉宾得尽心之所聪明文思有光被之徳故下以道亲上亦欢甚即于御座爰发徳音以为彼神人事虽前载传于方士言固不经遂改仙为贤去华务实且有后命增其学秩是以集贤之廷更为论思之室矣中书令燕国公外弼庶绩以奉沃心之谋内讲六经以成润色之业故得出入华殿师表翰林惟帝用臧固天所赖拜命之日荷宠有加降圣酒之罍下御厨之膳食以乐侑人斯饱徳时则有侍中安阳公等承恩预焉学士右散骑常侍东海公等摄职在焉或卨稷大贤或渊云诸彦文王多士周室以宁武帝得人汉家为盛而髙视前古独不在于今乎咸可赋诗以光鸿烈








　　曲江集巻十六
　　钦定四库全书
　　曲江集巻十七
　　唐　张九龄　撰
　　序　铭　文
　　陪王司马宴王少府东阁序
　　夫道行与废命也非谋之不臧命通与塞时也岂力之为古之君子推其分养其和仲尼得之以歌傅説因之以版筑至若诗有怨刺之作骚有愁思之文求之微言匪云大雅王六官志其大者司马公引而申之谪居何心不欲贾生之投吊穷愁非我安用虞卿之著书尝以风月在懐江山为事簿领何废形胜不辜既好乐而无荒亦上同而不混迨乎考层阁慿华轩川泽清明上悬秋景岑岭回合下带溪流联草树而心揺际烟氛而目尽兹邦枕倚是日登临岂子虚之过诧诚仲宣之信美物色起殊乡之戚谁则无情而道术得异人之资吾方有遣于是防酒时献清谈间发歌沧浪以放言咏蟋蟀而伤俭盖古人之作者岂异于斯盍赋诗以扬其美
　　益州长史叔置酒宴别序
　　天子建五长守四方内以承卫京师外以攘却夷狄则有持其节制未十年而歴践抚其封疆既一行而宁辑尽在我叔父备闻于朝廷昔者吉甫是钦仲着孝友之徳楚子所畏趯在诸侯之选世有寳绩今以美济俾我张氏郁彼士林以媚于一人以正于四国岂非徳能光大谋必变通思古人之获心施君子之不器所以前拜小司马兼拥旄于五凉再命左常侍仍摠戎于三蜀轨模素逺绰有先路之风声车服载驰光被上军之礼命莫不文茵畅毂淑旂绥章啴啴皇皇途将出于华阳威已叠乎夜郎是时也四序鳞次属当春夏之交千里草长有懐原隰之徃乃辟轩宇邀宾寮自髦士而及同姓由金华而下建礼或交以道合岂徒肆好之风或情以族亲所谓宗盟之义组交映肴防骈罗而声欲成文发中堂之弦管志在击节感四座之衣冠必名义而为言虽聚散而何有酒酣相顾骊歌乃作白日西下缺壮士之翻车青山南登爱忠臣之叱驭凡我明懿赋诗饯行
　　景龙观山亭集送宻县髙赞府序
　　景龙东山初主第一也始其置金牓筑凤台穷土木之功极冈峦之势议与磐石同体造化较力何其壮哉自吾君茅茨不剪采椽不斵既抑华而务实将设教以垂范以故平阳化焉罢歌舞于其地麻姑见者变桑田于此时所谓长女之官郁为列仙之馆其后尝有好事以为胜游今日芳辰携手接袂徃徃而在只取乐焉髙十官雌伏都畿星言至止闻殊庭之可尚召嘉客以相欢徒观其匠幽竒宅爽垲十里九版岂惟梁氏之作千岩万壑宛是吴中之事青林脩耸而垂防緑萝防茏以结阴清流若镜下照金沙之底杂花如锦傍縁石茵之崖则可以藻饰形神挥斥氛滓相顾风尘之表无负云霄之概既而东主西宾酒酣乐阕聚必有散匪伊麋鹿之羣徃而不返固亦山林之髙公乃振衣而起举杯有属却计送人出长安之东道退思征马向洛阳之南阡虽暂劳于州县迫于簿领方欲厌于承明资其骞跃夫如是相知意气何恨仳离盍赋诗焉以赠行者
　　嵗除陪王司马登薛公逍遥台序
　　故郡城有荒台焉虽层宇落搆而遗制岿然邑老相传斯则薛公道衡之所憩也薛公不容隋季出守海隅岂作台榭以崇奢盖因丘陵而视逺必有以清涤孤愤舒啸佳辰寄文翰以相宣仰风流而未冺今司马公英达好古清誉满时迹有忤于贵臣道未行于明主以长沙下国同贾谊之谪居六安逺郡无桓谭之不乐尝以为仁不异逺必敷政以爱人穷当益坚已坦懐而乐地属府庭闲暇江浦清明南土阳和觉寒氛之向尽东郊暖爱春色之先来于是命轻舸以乗流趣髙台而降望越荒堞披古道跻隠嶙而三休俯绵而四极其逺则烟连井墟指瓯貊以南驰云合山川拒荆吴而北走其近则深谿见底鳞介之所出没乔林夹岸羽毛之所翱翔悠哉薛公无不寄也意神期之可接陟彼峻隅想风景之不殊剪为茂草司马公又以为岘山故事感羊祜以兴言湘水遗风懐屈原而可作况登髙能赋得无述焉某实小人受教君子虽羲之乐会稽之士自与许询而仲举礼豫章之人复招徐孺是日也羣英在焉猥惟陋才忝陪下列只命为序请各言诗
　　开凿大庾岭路序
