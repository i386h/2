<!-- { "loadSidebar": true } -->
　　公讳居正字刚中其上世故蜀人王师之开蜀孟昶举其族朝京师太祖悉官昶故臣公之髙祖与焉道维扬乐其土风因徙名数扬之江都自曾大父至皇考传三世皆有列于朝名迹班班在士大夫间公生十六年而孤太夫人春秋髙一以家事倚公办而嗜学益力兼书夜不息崭然见头角去防太学太学诸公闻声争交驩初熈宁中王荆公安石以新义【阙】天下其后章蔡更用事槩以王氏说律天下士尽名老师宿儒之绪言余论为曲学学輙摈斥当是时内外校官非三经义字说不登几案他书虽世通行者或不能举其篇秩公勉以亲命屈意场屋心独非之未尝肯作新进士语留落不耦余十年党友防说公盍少自贬公叹曰此天穷我非人为也一第自有时心之是非可改耶久之建安黄公齐为大司成得公所程试骤许以王佐才屡置前列明年大比黄公同知贡举欲擢公文首选以风示多士共事者议不咸奏名犹在第二赐上舍出身是岁宣和三年也解褐未防服太夫人防筑室墓左防食水饮尽三年里人始识古防礼免防调饶州安仁县丞荆南府府学教授大名镇江两帅交牒辟公教授府学皆无所就太上皇帝即位诏部刺史二千石杂举所知以礼劝驾公家居维扬部使者上公名应诏书公谢却之郡遣别驾从数十骑踵门强起公公卧不应改徽州州学教授未赴召命两下辞疾不前丞相髙平范公宗尹公同年进士也为上言公直谅孝友当今无辈于是复有防趣召甚急公至行在所与范公相劳苦且曰始与公言云何时危如此公位宰相不亟出所学抜元元涂炭中尚谁待某避防﨑岖阳羡山谷间分死沟壑勉出见公一道此意耳范公矍然失席曰宗尹知罪矣赐对便殿公奏昔人有言君以为难易将至矣今日之事朝廷皆曰难则当有易为之理然国势日益弱敌势日益骄何耶盖昔人于所谓难则强勉以为之今以为难而不复有所为以待天意之自囬强敌之自毙也臣观宣和之末有识之士固已袖手窃叹以为难而不可为者十五六及至于靖康则陛下以为与宣和孰难靖康之末以为难而不可为者十八九及至于建炎则陛下以为与靖康孰难由此言之今日虽难于前日安知他日不难于今日也盖宣和以为难故有靖康之祸靖康以为难故有今日之忧今而亦云则臣有所不忍闻矣且条仁宗圣训十事以献上甚恱明日谕宰相曰如王某人材岁月间得一人亦幸矣改承奉郎太常博士绍兴元年除礼部贠外郎上将宗祀明堂有司疑于严父之文议不时定诏用皇祐故事合祭天地并配祖宗公立议曰古之帝王非肇造区夏者皆无配天之祭圣宋崛起非有始封之祖太祖则周之后稷配祭于郊者也太宗则周之文王配祭于明堂者也皇祐宗祀固宜以太祖太宗配当时盖拘严父之说故配帝并登真宗其后英宗朝孙抃请专配以近考司马光吕诲争以为绌祖进父神宗皇帝亦谓周公宗祀在成王之世成王以文王为祖则明堂非以考配明矣今主上绍统自真宗至于神宗均为祖庙独跻则患无名并配则同祫飨请合祭昊天上帝皇地示于明堂奉太祖太宗配诏礼部议是隆祐太后升遐讨论册礼公言国朝追册母后皆由前日未及尊称太后蚤俪宸极防垢绍圣退处道宫按元符三年五月复太后为元祐皇后诏书徽宗皇帝受命钦圣献肃皇后复冡妇之意明甚崇宁初权臣悖礼以卑废尊是太后隆名【一有定位二字】已正于元符而不在于靖康变故之日也谓宜专用元符诏书明指奸臣沮格之意告天地宗庙乃不果册抚州守言甘露降图以闻公请却其图勿内台臣继公劾守夺其州间一岁进太常少卿兼修政局参议官起居郎上方乡规谏公次前世听纳事为集谏十五卷以开广上意诏以时务徧访羣臣公献防数千言其论省费尤详曰宋兴一百七十三年矣自朝廷至四方百司庶府朝夕之所行盖一百七十三年弥文之事也今天下幅裂海内鼎沸陛下所居曰行宫所至曰行在而于一日二日少驻跸之顷以数路数十州土地之所出欲尽为向者一百七十三年之事不忍暂有所废革臣窃以今日为能奉行祖宗之故事则可谓之知时变则不可也夫不知随时以省事而乃欲随事以省费故今日之事例有减半之说究其实未始不重费而徒示人以弱臣请以一事而言之国初舆地之广人材之众岁放进士不过数十近者陛下亲策士于庭释褐命官近四五百人此其费亦大矣然御试之日臣备贠考官遇夜有司给烛半挺曰此省费也呜呼其省费之术亦已拙矣他事大抵类此臣愿诏大臣计百事之费而论定之若曰兴衰拨乱之事也则为之御防备敌之事也则为之任贤使能捄恤百姓之事也则为之不在此等而渉秋毫之费者一切姑置勿论则费省国裕矣防奏识者许其剀切以右文殿修撰知婺州州贡罗旧制岁财万疋崇宁后希进者增其数以市恩至五倍民力大屈建炎中诏蠲其二万八千着为定制阅四岁主计者格前诏建白责岁输一切视崇宁之旧公三上章未报遣僚属诣政事堂言状大臣方持其议计司督趣邮传旁午公置其檄不行掾吏震防交谒更谏公曰吾愿身坐之不以累诸君也呼吏为文书付曹曰即有谴诸君盍以此自解公复手防五不可以闻上感悟亟如公请免符下里愉戸怿驩若更生异时公归自永嘉涂出婺空一郡之郭东迎父老拜车下曰公去八年吾州免二十三万缣矣转运使移州共御炉炭下其式肤理非若胡桃鹁鸽不中程公报之曰炭之期限则诺彼民以炭自业者率居深山穷谷中安知所谓胡桃文鹁鸽色耶上方躬简俭以新改风俗臣下顾以浮侈败之不可佗日还朝从容为上诵其语上曰朕服御膳羞未尝问精粗况附火取温暖而已岂较炭之文色耶严地陿仰给邻壤岁漕婺粟以赡之舟楫卒徒资用皆严主办起皇祐讫建炎以为常严人輙请令婺旁县民家载粟致之严纾挽运劳公曰民赋已重加以道里费是两也且未有籍婺而输严者言于朝复其故徙知饶州未至郡以太常少卿召发半道除起居舎人居数月除中书舍人兼史馆修撰秩左通直郎服三品大将张俊戍江上遣卒至彭泽县卒故县吏也负俊势侵辱其令令郭彦参械之狱俊怒诉于上诏为罢彦参公言彦参不畏强御无罪俊又陈有田在诸郡丐免征徭公言兵兴以来士大夫及勲戚之家科敷与编戸等盖欲寛民力均有无使贵贱上下同力一心共济国事况将相之臣乃不能体此乎除目有自中出者公言近习请托进拟不自朝廷所系不轻因録皇祐诏书以进上皆嘉纳其余捄弊禆阙所还制勑甚众如论平江检涝官吏不当劾和州新被兵宜除其贡绢事多施行迁兵部侍郎兼直学士院公顿首辞曰臣愚不足以兼二事愿尽力佐司马竟不拜直院之命北边解严诏百官各以疆事对公力言防江之备不可撤上采其策公一意忧国出入禁门以人主为知己排权掎贵亡所避同列皆严惮公出其下车驾之亲征也公实扈从次平江羽檄狎至柄臣或进退保计上顾曰如王某必不肯为其为上所敬如此眷礼日加且将授以政异意者皆侧目视公公畏谗之就连拜章请郡上不得已除徽猷阁直学士知饶州入辞上谕以即大用复曰台州陈槖治郡有迹吾难其继者无以易卿遂改命知台州言者以危语中公上记其忠才下除徽猷阁待制至郡未防提举江州太平观屏居括苍者三年上念公未尝置公弟驾部郎居修以职事对上曰卿兄某今安在行大用矣中书舍人刘大中侍上论制诰上曰如王某极得词臣体侍御史萧振论守令贤否上举公守婺日免贡罗御炉炭事曰守臣爱惜百姓皆如此朕复何忧廷中皆意公且复用起知温州始秦丞相之参知政事也甚善公间而论天下事意锐甚既为相所言皆不雠公疾其诡言于上曰桧尝语臣中国之人惟当着衣噉饭共图中兴时臣心服其言谓有志于中兴者要当如此又自谓使桧为相数月必有以惊动天下今施设乃止于是愿陛下以臣所闻问桧使行其平昔之言秦丞相慙怒前好尽矣及是秦丞相专国公自知不为所容在温半年亟以目疾请祠归阳羡避谤深居时事一不挂口客至清坐竟日谈订经史而已书祠官之考十有二游心事外人莫能窥其际秦丞相晚节权益张尤畏恶善类大诛谴以立威岭海间累系无虚郡虽公阖门托疾犹夺徽猷阁待制公等视荣辱晏如也绍兴二十一年十月二十八日以疾终于里第享年六十有五累官左朝散郎爵江都县开国子食邑五百戸明年夏五月甲申葬于常州宜兴县清泉乡孙墓村杨塘坞公没之年秦丞相薨太上皇亲揽万几甄辟淑慝还公故职以直前谩且诏予一子官用子登朝赠左通议大夫公气节髙亮仪观丰硕声音满堂其学根极六艺深醇闳肆以崇是辟非为已任自其少年已不为王氏说所倾动慨然欲黜其不臧以觉世迷于是稽参隽义钩索圣緼摧新学诐淫邪遁之辞迎笔披靡虽老于王氏学者莫能自解山杨先生时与公防毗陵出所着三经义辨示公曰吾犹举其端以告学者而已欲鬂栉而毫缉之未遑也非子莫成吾志者公愈益感厉首尾十载迄以成书为毛诗辨学二十卷尚书辨学十三卷周礼辨学五卷辨学外集一卷靖康建炎以来朝廷惩创王氏邪说之祸罢配享仆坐像更科举法置春秋博士弟子贠国论略定然余朋遗党合力诋沮所以摇正道者万端赖太上皇持之坚既不得逞则隂挟故习候伺间隙识者惧焉防故相韩仪公忠彦请諡公时賛奉常引仪公熈宁初辟近臣坐讲之请以定諡且谓自是君尊臣卑犹天地定位不可改易虽淫辞曲说厚诬天下谓天子有北面之仪君臣有迭賔之义天下卒莫之信实有大功于名教宜諡曰文礼尽发王氏之谬以警在列读者皆竦而韩氏子
　　乃以故事未有以礼义【阙】　　　　　　　　以谓公公不为改其在兵部以事请对上因及王安石新学为士大夫心术之害公进曰臣侧闻陛下深恶安石之学久矣不识圣心灼见其弊安在敢请上曰安石之学杂以覇道取商鞅富国强兵今日之祸人徒知蔡京王黼之罪而不知天下之乱生于安石公对曰祸乱之源诚如圣训然安石所学得罪于万世者不止于此为上陈安石训释经义无父无君一二事上作色曰是岂不害名教孟子所谓邪说者正谓是矣于是请以辨学为献上许之公序上语系于辨学书首先时名公卿斥王氏者辈出犹不能辟至公上辨学而杨先生三经义辨亦列于秘府二书相经纬孔孟之本指始明士皆囬心向道如水赴壑天下遂不复宗王氏盖太上皇帝表章圣学之功而公与山先生诸贤之助也公他所著书有春秋本义十二卷论语感发十卷孟子疑难十四卷文集十卷西垣集五卷兵民条例一卷公俸禄入门班昆弟字孤幼无留者兄居安蚤世差择良士以其女归之郊祀任弟居厚以官逮公亡季子犹布衣云娶马氏赠硕人二子曰复右承议领通判临安府曰从右承事郎湖州长兴县丞五女长适右朝奉郎干办行在诸司粮料院仲兟次适右文林郎保宁军节度推官韩亢次适将仕郎傅公本次适左从政郎信州玉山县丞孙琏次适右承奉郎朱咢孙男五人曰椿槢柟植棠孙女一人尚幼公位禁从当书于史碑于隧谨撰次爵里族系寿年行治上太史氏副在私家以竢立言君子谨状










　　东莱集卷九
　　钦定四库全书
　　东莱集卷十　　　　　　宋　吕祖谦　撰墓志铭
　　汤教授母潘夫人墓志铭【代父仓部作】
