<!-- { "loadSidebar": true } -->
【铭文】齐故使持节都督冀定瀛沧怀五州诸军事太师太尉公怀州刺史阳平郡开国公司马文□□墓志铭」公讳遵业，字子如，河内温人也。自缔基两正，腾照四海，盛范蔼于民神，奇功润于天地。英人□□，□爵相联，□」烈商周，光华嬴汉。洎玉床已跨，金镜且悬，繁弱贻锡，密须启分。晋陇西王泰即九叶祖也。长□□□，□峤逾构，」或舒或卷，有实有声。昔魏德甫基，大开云朔，思隆根本，骤引良家。祖干，魏侍中。风飙俊逸，崖岸□□，□彼汉臣，」岂在关外。父兴龙，魏司徒。气韵恢举，波澜浚发，迹留东观，事入南宫。而合浦孕珠，荆山韫玉，降神□□，爵启人」龙。刷羽将飞，便怀江海之志；高鸣欲骋，即辩灭没之工。灵府洞开，天机迥畅，高擅帝师之目，实有王□之风。既」誉曝群言，声驰邦国，辟书且及，屈迹云州主簿。大行台尔朱，梁郡王，蓄兹五变，将寻九合，□率诸侯，□尾隰管。」即假中坚将军领民都将。寻以明皇厌世，牝鸡遂晨，志父之甲，兴于义愤。以公为司马持节假平南将军监前」军事。设奇运正，隼击鹰扬，三令之间，士百其勇。长平斜邻戎薮，多贻北顾，暂辞帷幄，寄以折冲。遂行建□太守」当郡都督。逮奥主已立，司勋有典，乃封平遥县开国子，邑三百户，仍为大行台郎中。戎机是凑，文檄相□，口占」笔驰，圆转非媲。葛荣诡署三官，遄攻旧邺，将倾九卵，亟舞云梯。行台以公谋发涌泉，跱如敌国，间行入守，□□」悬炊。遂济竦百楼，振奇九地，完州复境，筥墨已轻。仍进爵为侯，增户四百。又除持节都督乡郡襄垣诸军事□」抚军将军平北将军上党太守。登以母忧去职。号毁之际，动用加人，双凫扰其诚血，单鹄赴其冥感。朝廷奖异」褒贤，仍申本授，纶言狎委，牛酒相友。公远协再化之心，无取百乘之宠，敷衽不允，俯同鲁侯。及盗乌见察，猾令」受记，五原轻其二君，琅邪鄙其三尺。遇东周不守，庄帝蒙尘，攸攸夏迹，所在狼顾。葵丘远控华夷，兼通水陆，永」言作捍，寄深关键。行相州事镇邺大都督。案部行春，班条骋化，弹压梁道，陵蹴巨源。属一戎已定，天门迥辟，征」为武卫将军领中书舍人。总营麾旅，霜行岳峭，展誓衔丝，如吐金石。徙给事黄门侍郎。矫斯逸足，游兹显处，茂」先惭其指掌，兰石便非异才。仍授散骑常侍征东将军金紫光禄大夫。职在扶持，任参户?，纵容谈讽，光跨曩」□。梁郡猜逼已萌，毙于一剑，凡厥部将，多离其祸。公义勖赵狐，方思后衅，变化之顷，遂出近关。长广入统，除侍」中车骑将军左光禄大夫兼尚书右仆射。俄值普泰受推，还除侍中骠骑大将军仪同三司。雅存撝损，未祗八」命，邈言古迹，林叔何人。而抱剑上征，竦珰高侍，参决可重，喻指增华，图劳未洽，且致后命。进封阳平郡开国公，」一千七百户。出除使持节都督岐州诸军事骠骑大将军岐州刺史。公善于绥驭，剖析若神，控马调鸡，洞得其」术。皇清乃眷，重申前祀，征还除仪同三司，又加侍中。太祖献武皇帝虎据一匡，龙腾九域，握钤秉钺，鞭挞区」夏。□义结子陵，恩深和季，将延草庐三驾，岂似伊生五友。乃除大行台尚书。以文若之才，受留侯之寄，杰然□」册，雾踊云飞。天平初，除尚书左仆射。控纳万流，譬之江海，准绳出手，水镜引物。寻除开府，余官如故。迁鼎之后，」帝业权兴，天网既阔，风俗颇弛，遂诏公出使燕赵，专行陟黜。揽辔慨然，登车长想，迥度宣光之迹，真体孟博」之心。除怀州大中正。禾莠即分，银铅遂辩，将令仲雄寝奏，便使德琏惭诗。迁尚书令。道光彼相，杖正立朝，陋文」□于魏年，强伯玉于晋日。寻行冀并二州事，录前后声效，别封野王县开国男，邑二百户。及讴歌去魏，符命归」齐，□马书丹，用旌勋懿，更封复昌县开国公，邑一千户。情敦夜起，爱甚还书，藐是之间，触遇生厚。以须昌之封」回授兄子膺之。除司空公。优游熙载，道冠天下，古赋已洽，五星毕从。迁太尉公。宅心玄妙，投迹厚重，瑞邀白鹿，」冥弄金印。惟公宫墙峭立，□□疏朗，方材松箭，并量河山。偃曝道艺之场，纵横书剑之域，掩晨山之雄辩；折狙」丘之诞说。门阀轶于桓应，家声振于陈范。总立人之具，有君子之方。自飞裾入仕，往来从务，迥张条刺，高置权」衡，列鼎开扉，调笳奏管。令绩标其栋干，微风立于□石。负青天而鼓舞，陵赤霄以骞翥。齐驱吴邓，结驷钟王。方」谓青门旭设，庶其再见，而赤松可追，奄为徒语。以齐天保三年十二月廿五日薨于邺都中坛里第，时年六十」四。天子悲深操玉，平民恋甚捐珠。有诏追赠使持节都督冀定瀛沧怀五州诸军事太师太尉公怀州刺」史，开国郡公如故。赗物一千段。以天保四年二月甲午朔廿七日庚申窆于邺城西北十五里山岗之左。虽□」存青简，事书铅笔，三鼎已镂，四碑且雕。犹惧天长夜厚，陵移谷贸，敢题玄石，式旌黄壤。其铭曰：」疏源自远，命官惟旧，德水均流，邓林齐秀。道资世广，禄缘人构，青史月书，业隆声富。中叶兆圣，碑金孕灵，光□」区有，天启维城。竞抽高盖，再猎长缨，名世安属，惟公挺生。瑳象不已，扣钟无歇，驰骋烟霞，苞持日月。凤翼将矫，」□□遂发，高控朱骖，仰□玄阙。陪游雕辇，●缉文昌，枢机可则，喉舌生光。迹敷金鼎，功宣玉堂，寰中霖药，日下」舟梁。攸哉天壤，茫然造化，尺波不息，分阴岂借。鲁北遂眠，齐南已谢，哭市收悬，公捐馆舍。令龟一协，即□荒□，」朱□空调，文物虚写。徘徊送客，悲鸣去马，万古如□，□□黄泉。北京图书馆藏拓
【志盖】阙
【铭文】魏开府参军事崔府君墓志铭」君讳頠，清河东武城人，尚书仆射贞烈公之」孙，泾州使君第二子也。冠冕世德，福庆余绪，」曜车为宝，荆玉成珍。文慧之志，着自弱年，孝」友之情，表于冠岁。藻翰与春华比美，景迹共」秋菊均荣。而宦止开府参军事。辅仁之道便」虚。年廿六，武定六年七月遘疾，七日卒于邺都寝舍。粤以天保四年二月甲午朔廿九日」归窆本乡齐城南五十里之神茔。日月不居，」感临川之叹；有德无位，致殒秀之悲。其铭曰：」于穆不已，世载其英，朝端岳牧，衮绂璁珩。休」芳必嗣，有美诞生，黄中阐誉，敏内标名。膺斯」府檄，称是才实，器怀明悟，文情委逸。方此□」期，宜从厚秩，命也不融，朝骖遽日。故□□□，」尘书癈笥，一辞华屋，言归蒿里。原隰□□，□」夙郁矣，刊石泉阴，永传兰芷。北京图书馆藏拓
【志盖】阙
【铭文】君讳弘，字法雅，出自武公□□□」后。崇仁乡孝义里人也。承灵□□，」世载名德，与日月而俱晕，崧□□」峻，锦镜相传，衣冠弈世，悬诸子□，」不假备详。君禀粹五才，资和六□，」风度闲凝，器韵清朗。值开辟之秋，」遇河清之会，君乃辞亲历宦，优游」帝邑，勋效逾美，授为征虏将军永」平太守。下车布惠，登榻施风，迈扣」辕于往踪，岂治河之足喻。又除东」济北武邑二郡太守。治法钦明，恩」深卧辙。而天不念德，奄坠明珠。人」之云亡，实唯殄萃。以大齐天保四」年岁次癸酉十一月己未朔廿六」日乙酉窆于肇山。刊德记功，遂作」铭焉：」玉生自润，兰秀如芳。有美君子，亦」显其光，昊天不吊，奄同摧梁。」于穆府君，莅政清平，乳虎浮河，犬」罢夜惊，铭志不朽，没有余声。据《汉魏南北朝墓志集释》
【志盖】阙
【铭文】妃姓敬，平阳平阳人也。其先太尉受终之盛，公子居卿之美，」家风不殒，世禄犹传。虽复层城九重，未方其峻；扶摇九万，讵并其高。」祖风识清雅，名重汾晋。父器理标桀，举满华夷。若夫汉水之中，明珠」间出；稽山之上，绿箭丛生。是以高门多福，余庆斯在，虺蛇先兆，挺斯」良媛。妃禀神鳌地，资灵菟月，风操闲婉，仪度端华。蓝田五德，无以方」其润；丹山五彩，讵可匹其晖。然其女功妇德之能，温恭孝友之性，□」而合轨，言而成则。于是闺闱擅美，远迩流音。亦既言归，好合君子，宛」如琴瑟，穆似埙篪。舅姑爱其恭肃，娣姒钦其雅尚。可谓声超集木，德」美听轮者矣。王即太祖献武皇帝之从弟也。连晖辰极，比曜枢衡，」业履贞粹，干局沉果。或持斧字民，或剖符观俗。风移化洽，妃有谋焉。」至如卫女治内之名，班氏大家之号，与之方驾，争为称首。大齐膺箓，」抚有八荒，带砺既盟，晋郑斯启。惟王利建，诏为襄乐国妃。虽锵佩鸣」鸾，击锺陈鼎，而素怀谦约，情无骄物。乃修家业，又毗蕃务，非法不行，」得符而动。由此内外雍熙，尊卑倾慕，无不挹是朱蓝，遵其轨辙。方谓」永延嫔德，长祚姆师，嵫山尚远，石火已谢。春秋五十三，以天保五年」岁离阉茂月在●锺廿五日薨于晋阳。即以其年十月七日归葬于」邺城献武陵之西。四序如流，三千或出，恐德音而无寄，乃托铭于泉」室。其铭曰：」峨峨缔构，蔼蔼绵众，挺斯令善，降此秾华。资灵夜月，禀质朝霞，德成」闺阃，道被邦家。爰始外成，嫔风斯备，秉心厉节，风兴夜寐。刻懃苹藻，」虔恭醴馈，徙家成德，陈诗取义。情犹指豹，智并埋羊，景福攸止，诸子」克昌。徽音秩秩，令问堂堂，廉超田母，训迈师姜。朝露易晞，夜舟难久，」谁知孔圣，徒言仁寿。嗟我母仪，如驹渡?，忽辞城阙，翻归林阜。滔滔」水逝，忽忽年遒，亲宾永绝，牧竖长游。风●拱树，气惨荒丘，勒铭玄室，」传此徽猷。」天保五年岁次甲戍十月甲寅朔七日庚辰。据《汉魏南北朝墓志集释》
【志盖】阙
