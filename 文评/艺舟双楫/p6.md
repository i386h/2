<!-- { "loadSidebar": true } -->
艺舟双楫卷第三论文三钱东湖诗序余以戊午客武昌始至即识东湖先生怡怡然与为提携须发古处先生为诸侯客数十年矣涉世深而天眞不斵心殊敬异之乾隆初武进钱文敏公以诗名先生于文敏为犹子弱即以诗见畏于文敏先生之温厚其泽诗教深也然先生自珍未尝以草稿示人己未春先生作夷陵游其五月余至夷陵先生病方起余前涉三巴十月返武昌先生前至月余矣余自七八岁即好诗攻之且十年然雅不欲与不知者道有同居岁计者不知余事韵语也楚北兵兴途次多垒断壁頺垣损心怵目往复三数千里吟咏颇充自娱而已见先生乃出以相质先生谓沈密多厚意即自出旧稿三册为言少作多散轶及游粤乃自检辑近者偶有渉笔才力亦非盛年又言诗人有佳构二三十首足以自雄工拙吾自知之先生之诗柔质如其为人其入古深邃非笃学鋭思者莫与知余乡思忽兴即当别恨不获久侍先生然半月间自觉于诗道少益则先生之诗之移人速也葢楚游二载知交惟先生为终始今行矣前期未可定书此作别非能序先生诗也胡眉峯诗序[眉峰原名梅晚更名量长洲人]眉峰年十九题诗于虎邱石壁为朱笥河先生所见遂招携入都笥河为风雅宗天下名流出门下然常曰妙才黄仲则奇才胡睂峯故都下言诗必推黄胡睂峰博学无所不通尢精于史氏而喜言兵明史馆方开求熟明事者大学士王文端公刘文清公合词延眉峰而眉峰斥王氏明史稿为秽书非事实驳正数十百事二公不能从遂佩櫜鞬跃马从吉林将军出关洎入都而廷议裁革巡台御史睂峰走告二公曰果尔则台民必叛卒有林爽文之变睂峰既困踬笥河言于陜西巡抚毕宫保使同出都而睂峰一见即劝其速回陜阅兵练标下以备回民宫保以为妄谢罢之旋陜不数月而回民叛宫保大惊专弁入都招睂峰其客曰睂峰语常丧气闻者辄不祥遂止睂峰乃从孙文靖至云南安南之役文靖不用其谋睂峯怒絶去仍入都而湖南议改折收苗布睂峰曰吾素知湖南官吏遇苗民无状徒以怀朝廷恩德耳若必改布税则苗民立叛当事闻者自笑之未几苗果叛兵皆集苗疆川楚教匪乘虚起兵事连者且十年睂峰既不用于世益使酒作为歌诗然疎懒不录副所至辄散失嘉庆辛酉始相识于扬州市上睂峰头白且童秃行装惟酒具一剑一幞被一而酒酣耳热犹纵谈南北边形胜阨塞述古人成败之迹如指掌又诵其诗数十百篇皆奇气坌涌不可控制嗣以爱子夭折而病剧夫人又相继逝遂欲削发入山既不果出游无所之顿踬吴中至木渎居义学训村童道光纪年吴人以睂峯老且病甚口授壮岁之诗百不及一因为收集十数年来燕集酬酢之章共得若干首付之梓八月刻成而子适过睂峰睂峰卧破毡不能起执手且泣且语曰愼伯知我为我序之我住世七十二年无一是处读书万卷岂误我我自误诗书耳愼伯明述之使后世知所戒也时仲则殁已卅余年友人裒其诗数千首以行世至家有其书眉峯虽块然尚存而著述零落殆尽天之困诗人也常不遗余力故少陵之家属饿于同谷者七人其身才得一醉遂以死青莲卧病江上其子为土偶所崇至不血食仲则之子小仲今年春亦病殁无嗣人天之所以困睂峰者既已备至而复使其诗散佚无存兹之所刻非直不足以见睂峰之人已也狐埋之而狐抇之是以无成功天生眉峰而厄之如不克至是极也夫天乎人乎后世其何从读睂峯之诗乎道光二年九月包世臣书于都下书述学六卷后右江都拔贡生汪中容甫文六卷余以嘉庆辛酉至扬州访容甫而殁已八年得仪征阮尚书所刻述学其题词曰心贯九流口敝万卷又有广陵通典至精核继识其甥毕贵生及其子喜孙因得容甫自刻小字二卷与阮本无异又于兰亭册前见其画像就求遗书则皆容甫自以属其友宝应刘台拱惟校读之左氏传说文解字二书藏于家然其所丹铅者皆理显迹非精义所存乙丑予再至扬州与贵生同榻而容甫入子梦自言其文之得失甚具如是者三夕与贵生共咤其异而喜孙叩门入再拜曰刘先生病甚召喜孙付先子文稿行促不及相告归舟阻风三日乃得逹先子草稿纷纠非吾子莫能为订定者贵生曰舅氏已三日自来属愼伯矣愼伯其无可辞时盛暑予竟十日夜为徧核稿本乃知述学者容甫弱冠后节录以备遗忘之类书自于册首题曰述学一百卷已成者才数卷至乾隆五十五年容甫自捡说经辨妄之文并杂着传记若干篇以世人皆闻述学冐其名刋行于世广陵通典已成者八卷其目录自夫差开邗沟至史可法守城共十卷广陵对乃其要删而杨行密以后尚关原题曰扬州通纪改曰广陵通典又乙之卒未定其名容甫少孤贫无师而自力成此盛业不可谓非豪杰之士也年三十而体势成多可观采四十五以后才思亦略尽矣既自刻二卷而心知未惬然刘君受付嘱者十余年才校刋三分之一又时时加以点窜及喜孙载稿本归而精诚遂感予梦以是知文人魂魄常附稿本可哀也已杂稿四册各厚寸许文皆有重稿或有至三四稿者惟灵表二篇每篇三四稿词各异而皆未成予为集各稿之精语不改一字而成文仍如容甫之笔别删说辰参说夫子京口浮桥议月令明堂图诸篇而更刘君所点窜者题曰汪容甫文集厘定为正集三卷其酬酢之文一卷为别集以授喜孙世人皆称容甫过目成诵而使酒不守绳生母容甫亲妹也尝语予曰先兄每日出谋食夜则炳烛读三礼四十行四十遍乃熟性不饮终其身酒未沾唇生平与人书虽数言皆具稿犹涂改再三稿中遇应抬头字皆端写余验其稿本良然容甫三十二始出游至大兴朱学士安徽学使署名益起然学士豪举幕中多盛气少年观容甫与朱武曹书志在远大使不出学士之门所就当有进于此世人又言容甫前妻孙氏死于非命然孙氏被出后予至扬州时犹存葢人言之谬戾如此容甫生平所著述已成未成予皆得见能言其学之所至涉猎经史不为专家抑以窭贫无藏书比壮常远游及晚岁稍裕可家食而精力衰耗故不能竟其业至其为文柔厚豓逸词洁净而气不局促则江介前軰罕与比方贵生有其豓而无其厚又已早夭近时扬州有刘文淇孟瞻攻经籍过容甫文笔亦几近而工力伤薄杨亮季子充其朴茂可出容甫上而耳目浅狭以艰涩尢伤边幅二子皆年少好学常从予游是必踵容甫而起者矣喜孙宦游入都中间相失十数年道光壬午九月喜孙乃以此刻来贻悉改乱非予所定亦有数篇为喜孙续访得而予未见者容甫之灵能自致于予而不能终呵护之使不变动以自存其真也悲夫读大云山房文集右初集二集共八册故友阳湖恽敬子居之所作也子居文精察廉悍如其为人其纪畸人逸士以微知着常数语尽生平持论有本末言气化言仙释皆率臆而谈洞达眞契推勘物情不事溪刻而终莫能遁近世言文未有能先子居者也然叙述膴仕富子则支离拖沓有所诤议必揶揄显要即诮讪守土长吏率多府罪于下是其不能无蔽也子居性不欲有所后于人而义昧葢阙故于古先贤哲所不言与言而不敢尽者则莫不言之又不耐受讥弹流辈固无以加子居震詟气矜罕能以所欲言进及进而得尽者子居之文必传于后世然其必以是数者致累亦无疑也然古文自南宋以来皆为以时文之法繁芜无骨势茅坤归有光之徒程其格式而方苞系之自谓眞古矣乃与时文弥近子居当归方邪许之时矫然有以自植固豪杰之士哉其两集目录述古人渊源所自当已然与人论文书十数首仍归方之肤说将毋所与接者庸凡不足发其深言耶抑能行者固未必能言也予将访哲弟敷子寛于海寕子寛心成之士能言其兄文所至者也故书以询之旧业堂文钞序天下之所为贵士与士之所以自贵者亦曰志于利济斯人而已然学不足以辅志则夸大少实识不足以将学则迂疎寡效气不足以持识则瞻顾无成然或负气太盛又常致激切偾事如山涧暴雨之集横溃四出一往而涸明佥都御史凌海楼先生由知县擢御史廷诤天下大计拜杖归田及起用原官风操弥厉朝政几肃甫膺显擢旋被中伤迹其气矜之隆意必句决目眦字流血泪而章疏词指巽婉和易一若有所必不得已而后有言者可谓好直而不蔽者矣至被诬废弃之后其能放情山水逃心禅悦者已为超絶流俗而先生居于泽国深求疾苦委曲达当路卒使水有所归出乡里于沟壑是其用之不终于国者必求有成于乡守气平用识审夫岂矜名买价之徒所能望其项背耶先生诗文甚伙稿藏家祠裔孙曙求之数十年乃得录副苦资窭择其实关世用者得若干卷钞付梓氏使后世尚志之士受而读之如坐和风祥日中而知惊飙怒霆之不克有济而赋性寛柔者亦有以自勉不至坐弃于委靡焉天下事庶几有起而力任之者乎赠方彦闻序吾闻子瞻氏之论文已其论六一居士曰着礼乐仁义之实以合于大道其言简而明信而通引物连类折之于至理以服人心使天下知以通经学古为髙救时行道为贤犯颜纳谏为忠其论范文正公曰公少时已有忧天下致太平之意故为万言书乃其出入将相迹平生所为无出此书者其于仁义礼乐忠信孝弟葢如饥渴之于饮食欲须臾忘而不可得虽弄翰戏语率然而作必归于此其论乐全先生曰公以迈往之气行正大之言一皆本于礼义合于人情是非有考于前成败有验于后吾又闻子瞻氏之论学已其告张琥曰富人之稼其田美而多其食足而有余田美而多则可以更休而地力得完食足而有余则种之常不后时而敛之常及其熟故其稼少粃而多实久藏而不腐是以善学者博观而约取厚积而薄发其告吴彦律曰南人日与水居七岁而涉十岁而浮十五而没夫没者岂苟然哉是必将有得于水之道者日与水居则十五而得其道使北方之勇者问于没人而求其所以没以其言试之河则未尝不溺故不学而务求道皆北方之学没者也是故舍礼义忠孝是非成败则无所言文矣舍文则无所言学矣舍学则无所言道矣然而世远道丧以剽字为学剿声为文其上者乃能钩稽名物刻镂风云正已则失要治人则无功师友谬说聪明锢蔽是故自任斯文之重者有根于性有成于习举世竞为俗学以求售其售者上得以行其欺罔下得以肆其朘削则共以为能而有人焉遗远世俗自尊所闻言依于礼义心冺乎得失虽撄怒召谤以至于顿踬濒危而不悔穷则守之以终而教诲其子弟达则操此以往而惠保其黎庶其为文也则能究人情之极况于直道以上继夫作者此根于性者也有人焉倡之于前而健者闻而慕之独处则以古为师羣居则择善而执愼守其术积通所明不挠于势利不惑于浮议其既也以已度人而其理同以身体物而其心安故其文亦能黜华言济实用不悖于作者之旨而其逹也可以不负所学此成于习者也毘陵方君彦闻有志于用世之道为吾友晋卿所推年三十名誉噪都下求举辄不当于有司近世之用人也骤士获两举辄以试于政子瞻氏曰学医者人费政之费人也甚于医与其不幸而费人也毋寕费时彦闻笃学而工文故称所闻以告之并以质之晋卿焉赠余铁香序嘉庆辛未夏在都下吾友阳湖恽君子居为言新建有余君鼎者字铁香年少负奇才为诗文下笔辄数千言娓娓可观采又能持铁槊重十二斤上马击刺籁籁风旋不可止其意气激昂差似吾子子居故罕所许可其言可信重及丁丑秋乃识铁香常剧谈终夜因以征子居之不妄叹也然生才易而成才难才不用而使人咨嗟叹息易见用而能必成成而能与人相安安而可久为尢难夫才人负气鋭往遍读古今书史抵掌论天下事若无可为者一试于政常苦纷更而易败及数经挫折又遂锻铲锋铓浮沈流俗是故士无鋭气者平居事襞绩剽窃以求悦于有司幸弋获而与人民社龌龊昏瞀播恶酿乱不可爬梳其有鋭气者又以未阅厯而少成及其阅厯稍久乃卒归于庸容是天下事卒无有能理之者也君子则不然守气以恒而养气以善悔易曰君子以言有物而行有恒又曰无咎者善补过也震无咎者存乎悔有物有恒未能遂言无过也见过而震悔以补之所以能远于不恒之羞则东坡其人也东坡少年鋭意天下事及其晚年立论与少壮如出两人然其心乎济世利物百折而不回者终始如一而晚乃弥挚观其前后论议之殊葢悔者屡矣然其用悔也在斟酌事理之当否而一身之崎岖颠踬不以介于其间此东坡所为深契周孔无咎之旨善用其悔而可为百世才人师法者也予龆龀时侍先君子受孟子问曰今天下内外官吏皆以读书取科第皆读孟子何不遵行其道而使贫富相耀宗族涣散耶儿异日若得一命以上持此以出其可乎先君子曰儿骨相非贫贱者然推此意兴其必不容于流俗已然儿愼保初心毋为习俗所染况事变不常非一人聪明材力所能备知儿其愼之遂赐字曰愼伯谨拜受而心识之稍长读东坡文益鋭意欲任事而好言兵继知善兵者必明农习法随地谘访察土谷之宜明山水之脉乃集论自汉以来刑法诸书以迨现行条例推世轻世重之故以即于人情又恐今古异宜求官书读之以窥本朝制作之盛粗有所得既蹭蹬无所设施又食贫不能治生乃蓬转依人随时建议或获听信而施行时有窒碍则潜更暗转以救不逮葢亦屡有悔矣然自念大闲未逾虽丛谤集身几至危殆卒未有荡去绳检辱身辱先者是以屡困而守之不变不为士君子所弃子居长于予十五年其为人果健为文劲直为官刚介皆与世俗相违背更折磨者数四而不改其初庶几成才者矣铁香稚于予亦十五年相其意气于子居为具体非予所能为役然未经挫折一徃奔放其归不可不愼也予之得交于子居也以善悔而不误用故自述生平以质铁香铁香以子居故不以予为妄诞其卒能有成而不负生才也则予所当与铁香共勉以期无媿为子居之友斯可矣嘉庆廿二年九月廿八日汤宾鹭先生文集叙予以嘉庆壬戌至常州先生前卒已四年而常州人士称文献者必首举先生以为乐善疾恶坊表人伦多识前言往行其为文常依于阐幽显微至再至三而不厌殆荀子所谓君子必好辨者也予既慕先生之为人不及见因求其书积数十年不可得及道光己丑先生之女夫张君翰风宰馆陶为先生校刻遗集予取道过从因得受而读之其诗导源香山而不袭其貌反复委缛必尽其意长律七古为尢工其文则长于记事说论以逹意为主而横直自成体势望而知为有德者之言足以取信来兹自唐迄今千余年以文名者十数家以诗名者数十家并以驰骋变化成一家之机枢为后世法守而学者躭精疲神于此十数家数十家者规抚形模于长短疾徐之间葢亦有庶乎维肖者已而常不足当有识之观采夫岂古人不可学抑争章句之末者固未能与于言志载道之大原也耶故其杰焉者沈研古籍必比类以吾身所亲厯按切于吾心既了然无所格阂乃属辞而注之手自述所见其条鬯指趣絶去依傍之迹而又不至于横流奔放则其所诣虽未足与彼十数家数十家者比而能使读者闻其声如见其人则亦足以自植而不朽故自唐以来有书传而不甚著者又不啻数十百家先生则其流亚也先生无子以从侄为嗣说者谓先生忠厚严正既博学雄文不得于有司无所设施于世而天又靳其嗣息耶然往昔逹人如汉之扬子云唐之李太白孟东野宋之程伯淳近世之顾亭林是并文切物理道周世用彼苍苍之不可知者何独至先生而疑之予少游大兴朱文正公之门大兴实先生尊甫门下士渊源可溯予近又与翰风为至戚托亲丳之末属故不辞不文而书其梗概以告观者方岩夫轸诗序予以嘉庆庚申冬访翰风于歙翰风握手即为言有方君岩夫可与言诗而岩夫已闻予至炳烛相过从剧谭彻宵次日以五言四章为赠其情动于中以成尚德之文沈郁而不激诡清逈而不促数庶几作者之风因与极言诗汯源流所自嬗变之故上自陈思下迄次山其于言之顺序唯以能断为深而骤转平流之中壮密足以履险者有相应之乐无壹声之失葢予展侧楚齐吴越间三十年所与极口论诗者翰风而外唯岩天而已是后则辛酉秋聚白门十许日庚午秋于韩江一再见而岩夫遂化去道光壬辰春遇子佩于都下岩夫犹子也集录岩夫之诗欲梓行问世而乞予为序夫以岩夫之诗之工而眞知者唯翰风与予则求知己于身后又岂易也哉然天下后世如有能以予言诗为然者则岩夫其不死矣韦君绣诗序谢君黙卿嗜诗游宦于吴与吴中诗人习而拳拳日称道自以为弗如者则韦君君绣及识君绣读其诗黙卿固非妄叹也夫诗之为教上以称成功盛德致形容为后世法守次乃明迹怀旧陈盛衰所由以致讽谕下亦歌咏疾苦有以验风尚醇醨而轻重其政刑繄古流传之什风裁不一其要必归于此自当路君子以总持风雅为己任退斥苞苴进诗辞比羔雁其中程序者大都入耳而不烦及其递陈间作则又能第别肥瘠肤本以为酬报仪秩之高下于是文人才士莫不瘁心力揣声病以必得当大疋虽与古作者殊科而其撷藻连采称道排比所以夺人目移人志者亦一时得失之林也予自髫龀学诗成童以还篇帙颇淹弱冠出游巨公结纳若不及然当公燕游览赠荅之际苟心中无所欲言辄至不能成章句始知所学非所用自分薄植卒无以与当代名流相角逐者遂辍其业而所遇以益穷一昨小住黙卿官廨又识蒋君澹怀读其诗劖刻而不露举軆浑脱典籍奔走受駈驶以视君绣清逈相轧而精能过之言诗于吴中莫或先二君矣然二君故才力赡逸及责以羔雁之能则亦有近似鄙人者坡老不云乎二生有致穷之具而与不肖为亲又欲索书往寻黄鲁直其穷未可量也今二君致穷之具既不后王庠程遵诲邂逅厚予如恩旧虽斯世无黄鲁直而君绣且索予序其诗欲以寻天下后世不可知之人虽坡老亦当为之咋舌矣故录槀寄黙卿幸为予拉杂摧烧扬灰于衢以当广柳之送且告澹怀无为其后来者赵平湖政书五篇叙余少服孟子尚志之说慨然深究天下之利病人率非笑之则应之曰士者事也士无专事凡民事皆士事也记有之学也者所以学为师能为师然后能为长为长之事不当于为士学之乎其后读韩子至县令子孙累世絜驾故人重之则又喟然曰韩子亦士之杰焉者也顾自卑其志如是不事士事而语民是浚是故今之长民者见利莫为兴见害莫为除非必识所不及而力有不逮也常其始为士也葢亦有志孟子之志者矣一旦为长则又重韩子之所重非唯不掩其言也复自变其说曰兴利除害之政唯可行于古耳或且谓兴利除害之在古可稽者未必果见诸实事于此而告以尚志之言若必不能以为非则曰是匡居常谈临事辄不可用谓为虽善而无征也江阴赵君球琳圃宦游浙中数十年屡膺大邑而持论顾与鄙人相出入于条理加精审焉凡民生所疾苦诸公羣以为无可措手而泄泄置之且因以为利者则皆察几审势援例比案而详为区画之其举也甚易其推也无害民难既纾官困亦解作为五篇之书以诏方来是可为善而有征者矣世有尚志之君子读其书得引以自坚而志卑者亦无以饰其说以助波靡之风民亦劳止汔可小休吾于赵君之书兆之矣道光壬辰季冬月朔安吴包世臣譔读白华草堂诗集叙余性癖于诗无所师承而冥心探悟者十年似有得然未敢自信也嘉庆庚申秋识阳湖张琦翰风于白门张君曰吾子高才絶学而温柔敦厚如是是必深于诗因相与为深言出旧草二千首属张君张君为删定存什一二曰后人读之而深求其义足以逹政专对己何必多余自此遂辍韵语道光乙未春因乌程凌堃厚堂识鎭平黄君香铁于都下黄君诗名满宇内示以刻行之九卷而属为序黄君诗刻行已十余年载笔通儒欲得序其集者甚伙顾以命余媿不克当也读其诗少作已成体势节奏转换缓而不弛和而不滑庶几有德之言壮岁渐变而遒上缓仍旧而和若少逊者然新意时出眞吾迥然见矣煮酒剧谭常至中夜笙磬之同自晤张君后阅春秋三十有六年未有若吾黄君者也夫推极诗道所致其单微幽渺可以夺造物之权变人心之度使寒燠不能操其舒惨哀乐不能主其欣戚斯固作者偶得之而不自知读者心领而无以言状者也至于念衣敝则知爱状车声则知敬刾嬖幸则盛陈笄绂哀疏远则备揄盼倩是则体之不可不明者也或无端矗起万类惊心或文外旁情一缕弥布或羣流迸赴而束以一峡或一源下注而散为众派或崖勒奔马或梁绕泛声是又势之不可不明者也为境万殊用法一贯谕志者感其微言行远者修其尽饰穷原竟委吾无以测黄君艺之所至矣余往来吴越间久所见工诗者有无锡赵函艮甫长洲蒋志凝澹怀然皆未尝与论其得失之故殆于失人于今悔之异日黄君或遇二君出此相示当有雅契且藉以补吾过也述古孝子诗序人之心不可使放放必由于无所事心无所事而不能无所之则放矣故古者教人于平居则春秋礼乐冬夏诗书行以采齐趋以肆夏使此心无时无地不有所事以守之而不放也至于居丧则主哀而不尚容自成服以至免丧厯三载之久而身以废业无所事事若非有束其心者在不能保其不外驰而忘哀也是故始丧读丧礼既葬读祭礼凡以自管其情目之所触声之所发无非归厚之教设此闲以防其心者也分宜赵南庵先生之执母丧也居庐之日检古孝子事迹摘叙其畧各缀以五言二韵积二百首葢三载之中无日不与古孝子相晤对创巨痛深情难自已与古人丧次读礼事异而束心于哀则无殊也先生五世孙芝岩茂才年少工为文不忘祖德以是编见示乞序而梓以传之后之得是刻者罔极之思有不觉其油然生已诗曰孝子不匮永锡尔类类至五世而手泽益彰其斯为君子之永锡也乎江季持七峰诗稿序夫诗难言矣尼山以学诗为教而可与言者仅乃二人降及李唐传人万数而其至者伯玉子寿太白子美次山而已何其靳耶葢诗教主于温柔敦厚然其旨趣寓于意者半而发于词存于气者亦半是则无迹象可求非言语所能喻也夫以诗之关键见于迹象其激射隐显之可说以言语者常仓卒不能得解人况微妙于此者耶是以余驰驱楚蜀幽燕吴越之郊四十余年诗人莫不识而可与为深言者唯阳湖张翰风其次则歙方岩夫荆溪周保绪高凉黄修存东乡吴兰雪蕲陈秋舫无锡赵艮甫桐城汪奂之吴蒋澹怀鎭平黄香铁而岩夫奂之皆吾皖产岩夫之气厚奂之之词柔俱有得于诗教矣而岩夫资力为深自岩夫奂之相继物化有后起者吾未之见也道光庚子余待辨豫章多暇日倪莲舫太守持皖江三家诗板本见示并言汪平子余伯扶非江季持匹拟别刻专行之而请为序余受而读之太守之论葢信季持余曾一再见于白门不知其能诗也今读其诗庶几有窥于柔厚之旨不及岩夫而轶奂之是足以为吾皖三家矣篇什虽不充素丝十句品证上中陜郊一篇心倾杜老亦奚必求益择肥如买菜市瓜之为也耶余尝诩不失人以季持观之则失人正多矣工诗者未必可言可言者或又失之交臂则信夫诗之难言矣王海楼劼诗序诗之为教深矣其深者必于温柔敦厚而不愚诗之用有美有刺温柔敦厚意其主于美乎然古今传诗之用于美者什一二而应制教希恩泽充羔鴈不足与于诗教者已居大半其它风云月露体物即事之章苟有善者亦必出于比物连类以致寄托圣门之说诗曰言之者无罪闻之者足以戒然则诗教殆寓于刺耶葢诗义六而用在于风与兴一气相感谓之风微言谕志谓之兴而所以妙风与兴之用者则曰离合曰隐显显则与人以可见隐则与人以可思可思故无罪可见故足戒离合者又所以妙隐显之用者也隐显离合之用彰故其词温柔温柔故无罪其旨敦厚敦厚故足戒已无罪而人足戒且何愚之有以此为教不其深乎汉氏去古未远流风犹存魏晋以还藻缋迭与而先觉不乏比及有唐射洪曲江青莲杜陵道州是其选也宋之眉山亦庶几焉不由此不足以为诗不解此不可与言诗则匪惟其教深也而言之实难同年生王君海楼蜀产也于射洪青莲眉山为后进自幼好诗数十年不勌前以赀作宰浙江屡膺大邑被议左迁来豫章复入都再镌级仍以赀复官道光壬寅自都返豫章裒其被议后诗若于卷示余余受而读之葢骎骎有离合隐显之意诗固难言矣遇可与言者又不得不言故与为深言即以为弁澹菊轩诗初藁序近世论诗类以侔色揣声为工若其出于闺阁则羣诧以为奇抑思国风所列半出妇女尼山删诗以维世道夫岂以闺阁故恕而存之耶夫温柔敦厚诗教也微言相感以谕其志诗法也循法以知教其工初不侈于声色汉魏既远南朝专取词藻有唐力穷声调故侔色揣声之业以日盛下至以诗为羔鴈而声色之外殆于无诗矣然而长言咏歌极之手舞足蹈而不自知依永和声而言志之旨益明则侔色揣声固亦诗道之驯而必致志士多感女子善怀苟有能者必归于此阳湖张宛邻先生诗浸滛汉氏而与余独有笙罄之同者此也先生长女适昭文吴彦怀比部者为孟缇恭人着有澹菊轩诗斯能绍家学而昌诗教已忆余以嘉庆庚申徒步数百里过访先生恭人才龀齿其女弟纬青婉紃若绮多在孩抱阅七八年则姊娣诗词稿皆成帙纬青幽隽婉紃排奡若绮和雅各布得先生之一体恭人则纒绵悱恻不失于愚属词比事必达其志节族膏泽多所自得被文采而能高翔矣比部词坛之雄倡随自为知己尤艺林所希有道光辛丑恭人年五十矣其弟仲远吾甥也梓行其集而属序于余前序出刘君廉方其言既至允而恭人之学成于艰苦穷困者若绮后序又备述之余故揭恭人之诗法以告观者若徒见其词藻之温丽声调之悠扬而惊叹为闺阁之杰是仍昧于诗教未足与论恭人诗也为朱震伯序月底修箫谱意内而言外词之为教也然意内不可强致言外非学不成是词学得失可形论说者言外而已言成则有声声成则有色声色成而味出焉三者具则足以尽言外之才矣夫感人之速莫如声故词别名倚声倚声得者又有三曰清曰脆曰涩不脆则声不成脆矣而不清则腻脆矣清矣而不涩则浮屯田梦牕以不清伤气淮海玉田以不涩伤格清眞白石则殆于兼之矣六家于言外之旨得矣以云意内唯玉田白石耳淮海时时近之清眞屯田梦牕失之弥远而俱不害为可传者则以其声之么妙铿磬恻恻动人无色而艳无味而甘故也扬州专力词学自冬巢汪君冬巢受法于吴祭酒祭酒于词尚傅色其气浊其格靡以腻浮为能事冬巢力能摆脱本师求诸两宋以自立继起则西御王君尢能博综诸家而心知其故震伯续自得于声脆如冬巢清如西御涩则隐隐在牙齿间为二家之所不及养之以学术炼之以境遇则意内之妙吾将于震伯旦夕遇之矣金筤伯竹所词序诗词赋三者同源而异流故先民之说诗也曰微言相感以谕其志其说词则曰意内而言外而说赋既曰古诗之流又曰诗人之赋丽以则词人之赋丽以淫是诗与词若有分疆画界者岂非以其触景物而情有所寄托于美人珍宝以为讽谕虽本兴之一义而流弊有驯致乎诗自汉氏分五七杂言迄唐氏季世温柔敦厚之教荡然已而倚声乃出其体异楚俗袭词名者葢意内言外之遗声也然其时流传之章委约微婉得骚人之意为多与其诗大殊葢其引声也细其取义也切细故么而善感切故近而善入五季两宋之能者并臻兹妙自兹已降靡者沿流扬波而不知其本俳谐谑浪以为能事蔽锢且四五百年及近人钱黄山始凿其窔而文翰风二张先生继之高才辈出复两宋旧观筤伯之尊甫尝从皋文先生游筤伯又亲问益于翰风其工词也宜矣并世工词者莫如董晋卿董君二张传业之爱甥也余尝语之曰吾子赋亚文通子山词兼清真白石然吾子词材伐之两宋是犹未免时世妆也导源滥觞以楚骚尊其体不亦可乎董君然其说卒未能迁业余苦笔重体气不相入以筤伯词之二远来门序其不谬余言也明矣筤伯果不谬余言也则伐材于湘沅以大倚声之门戸是二张所未先觉者拔戟自成一队吾不望之筤伯而谁望乎雩都宋站台维驹古文钞序唐以前无古文之名北宋科举业盛名曰时文而文之不以应科举者乃自目为古文时文之法坦而隘古文之法峻而寛寛则随其意之所之或致大偭于法于是言古文者必以法为主然其时之能者无论伯长太伯始事之伦即欧王苏曾絶足相继力矫时文之弊而卒不能尽洎乎有明利禄途归八比时文之法较严于宋而士人习之又最精其间有志复古如震川鹿门者所为古文犹不及其时文之善若其专力屏絶时文一语不以入古文者则不文而已何其难耶葢文之盛者其言有物文之成者其言有序无序而勉为有序之言其既也可以至有序无物而貌为有物之言则其弊有不可胜说者夫有物之言必其物备于言之先然言之无序则物不可见物即可见而言不可以行远故治古文者唯求其言之有序而已读书多涉事久精心求人情世故得失之原反之一心而皆当推之人人之心而无不适焉于是乎言之而出之以有序此间世之英古所谓立言之选也其能深求古人文法而以吾身入其中必使其言为吾所可言所当言又度受吾言者所可受所当受而后言之而言之又循乎程度是则可以为有序矣是故有物之言时文有时可与古文同有序之言则古文有必不能不与时文异者此之不可不察也站台宋君承祖若父之家学致力古文者数十年波澜不尚壮色论议不求耸听唯斤斤以无序为戒是固知所先务足以加人一等矣近世古文推桐城姚氏其造诣实能别时古之界所言信为有序门下士如陈石士侍郎梅葛君戸部管异之孝廉吴仲伦明经皆亲承指授而有得然唯吴君为能真传姚氏之法也宋君尝问业于姚氏治之不已何遽不与吴君并称高足乎予不敏文于古人无似而谬为羣流所推许宋君既不耻下问于是乎书乐山堂文钞序人莫不有所欲言言之有章则为文故曰人声之精者为言文词之于言又其精文之所以精者曰义曰法故义胜则言有物法立则言有序然以有物之言而言之无序则不辞故有物者不可袭而取有序者可以学而致是以善文者必尽心于法以为言而不敢纵其所欲也自汉迄隋集传百三只句碎字珍若球珙有唐以来遗文渐伙而千三百年所盛称者八家是外虽名氏在人口耳尚不翅数十家而已若存若亡其巍科膴仕因乘资力结集累卷帙盛剞劂者以万数世无得而称焉彼万数者岂不心勤没世乎乃旋踵化为粪壤夫八家者又岂敢必后来之竟莫比并哉至所谓数十家者文固不后于恒人加以德业在当时藉得留其文于若存若亡之列噫何其难耶然而是八家者则既千载如生已士苟有志斯文莫不尊之如父师亲之若椒兰而并时侪軰幸得厕名焉亦复托以不朽始叹文字之力吹枯嘘生功同造物矣然吾闻欧阳子为文脱稿即糊墙壁间出入涂乙至不存原文一字夫欧阳之初藳其超越寻常岂顾问哉而必涂乙至不存一字乃自惬则知韩柳王苏曾之造诣亦必尔也昌黎之颂李杜曰流落人间者泰山一毫芒则知古人皆作之多而存之寡也李杜集有两三稿并存者则知古人虽再三改窜而犹有未定也乐山堂文钞曾君受恬之近作置邮相质并乞序曾君以楚南之望仕优而学不耻下问其于文也遇题便作作之良亦多矣多作则可以待删载删而愼存又益以善改若欧阳子之自程者工力深风裁峻澄汰渣滓菁华秀发今人何遽不如古人哉古人夐絶如八家是固天亶非人力所几然浸滛乎不懈以及之其必不与前此之万数者同归泯没可知也故书之以谇曾君齐物论斋文集序说者谓天地之气日薄故古今常不相及然而在物者鄱阳之磁端州之砚近产则高出前代其在人黄魏施范之奕自昔无与比乾隆中增试唐律而近日工试帖者顾优于唐邵戴二钱王段之于小学推原古训博辨不支蔓为宋氏以来所无赋则自南朝不竞逸响莫缀予心仪前哲私诩絶业及见晋卿作深幸德之有邻益叹其秀出不可到继又读其古文说经有家法情深文明取势琢词宻而不褊委婉而远于姚冶依八家成法而健举能自拔晋卿时年始二十有一予反复雒诵爽然自失谓之曰八家虽唐茅所次然无以易之前人欲离去者其文率诡诞无统纪墨守则推熙甫望溪为杰然者犹不免为严家饿污流僵走不自耐姬传近出较望溪为纯净而弥形局促吾子勉之充其材力抗颜八家而为九其在斯矣嗣又得容甫文八十余篇子居文二百余篇而读之可采者什二三予尝谓子居曰子之文势鸷骜凌厉接武介甫容甫文得逸宕于彦升季友系援兰壹以摩八家之壁垒而旗鼓未足相当二君故自为强国执牛耳者虚之十稔终当以归晋卿矣子居颔之晋卿游楚豫齐赵十余年晚归袁浦所至求文者麕集晋卿面柔不能拒所请又不欲以千秋之业徇人率纡逈宛曲必欲读者于言外喻其指以是益不能自别于永叔介甫而拔戟成一队也以晋卿之奇姿间出又有学以济之徒以困于所遭不得独行其意晚更困于病工力中辍以不能尽其才岂非命也夫唯予弱植谬为世人所推而晋卿怂惥尢至年将五十自度所学终不可见用遂亦有志斯事搴芳八家而不受笼罩葢庶几焉然奔走数十年荒惰相乘学殖尽落辞不副其意予故以悲晋卿而更自悲也晋卿文无不以示予所见尚倍于此刻此刻为申耆所选而申耆病甚实出门下士手文存者多少作晋卿三十以后文固为酬酢所苦然亦有触事发意优于少作者而选多不存晋卿文既不能尽其才此刻又不能尽晋卿唯幸赋则全录其所以上攀班张下亚江庾而无媿者犹足使后来有志之士信古今未必不相及而及时自力也道光癸卯重九日安吴包世臣书书陈云乃延恩罢读图[本字登之近改字云乃]道光壬辰云乃以郡倅签分江苏未出都为罢读图征题咏中外能诗者各以诗赠大抵谓云乃雄文硕学屡踬场屋至以赀进身出试幕僚则为不得其职宜其愤激慨慷而为此图也既至省以示其友包世臣世臣则谓云乃平日读书若仅为科第计者则当撦摭断烂尘腐以期必得何以穿穴经史求立言之本意厯二十余年遭挫折而不改是固将有以用之也今逾博学不出之岁及锋自试岂复有所憾哉然则斯图之作正孔穿所谓王事如龙勤愼之义也世臣既未仕又素不学然颇悉近世故事逹民间情伪以云乃之才识埤益以郡县事不足忙乱其身心矣吾第恐云乃未涉事而知惧既涉事顾以为中流自在若不足为者渐乖作图之本旨愿云乃常守勤愼之心临事必按以方策所载是否有合而后行是其于读书也欲罢不能则吾道之深幸也洎于视事受民人社禝之寄接闾阎小民随在修孝弟力田之教进都人士于廷与讲贯立身处事之体要仕优则学又安能罢读也哉复李迈堂祖陶书迈堂先生同年足下尚斋太守来奉手书委曲明着训诲以所不及深感深谢世臣自幼失学家无藏书至尟闻见嗣以饥駈出游遂废占侥幸所至不见弃于贤士大夫随在求师略有领悉又性喜体验人情事理搀论今古得失如蛩蝉自鸣非敢言文何论于古哉谬蒙四方名流加以奬掖甚至指为坛坫推执牛耳世臣颇有自知之明廿余年不敢承也而友人辱推弥至遂有往复论文诸书不过悉愚者之虑数他家之宝耳足下沉精斯道且三十年耳目至广赵宋以来大集小编无不搜览衡其轻重平其去取世臣何敢出旗皷以相当重辱雅教亦不欲黙默尊谕有物有序是矣然以搭架式起腔调当有序则世臣所未喻也又谓周秦文体未备是矣魏晋以后渐备至唐宋乃全云云鄙见以为文体莫备于汉唐宋所有汉皆有之且有汉人所有而唐宋反无者尊谕明代喜称秦汉近代喜学六朝云云明代王李诸公之陋已经论定不具说近代学六朝者唯见汪容甫一人此外等之自郐乌覩所谓喜学六朝哉又谓震川不撘架式起腔调世臣三十年前曾览其集于中酬应之作居什五六莫不以架式腔调为能事此固不得不尔然其由中欲言之文亦未能摆脱此四字也恽子居欲以子书救八家之说自是贤智之过子居得力全在介甫短章小传定称高足容甫之文经世臣手定者为其子弟所乱述学二卷中说经未为精湛然有深通古人文法者什可二三世人盛传其广陵对琴台铭皆下乘哀盐船文差有哀雅之致亦非上乘至如释三九狐父之盗颂吊黄祖文沈椒园状冯按察碑诸篇则妙絶于时至世臣所谓恽汪两家可以抗行者以足下既深于子居故言之以广其意非谓必足下采容甫入文录庻可不朽也太守言尊选已刻成此盛事近世文集人不尽见得此刻可以广其传矣至于人心嗜好断难强合如入都市者各市其所欲得岂不为美备也耶尊谕作室作乐两喻妙矣然离宫别墅么弦孤调又岂可无法而成之哉梁柱必正宫商必准不可破碎不可散漫本无间于大小也大要作文难知文不亦易非知其词之工拙之难知其用意所在之难也古今传诵之文无如龙门答任少卿书童而习之挦摭无虚日自兰台载入本传以书中有推贤荐士四字因下责以古贤臣之谊一语揭为缘起若就此四字推寻答书之意则书中数千言十七八皆如醉如狂读者不得其所以然之故则为之说曰摅发一肚皮愤懑不平试思摅发愤懑遂果为宇宙至文耶李少卿答苏武书依仿结撰书内畧摭来书数语用意往来实如影响何此书除令刀锯之余与私心刺谬数语外悉似狂易耶二千年来一大疑案习焉不察世臣于此稍窥其微一语道破则字字皆有着落故敢献疑于足下请检本而朗诵之默思之累日兼旬或能示及以决之则此生之幸也六国表序魏其武安列传赞始皇本纪赞皆人人肄业所及然读者不过熟其腔调以供挦摭世臣细究之乃知其枝枝节节触处皆不能通既已得疑反复全书似能见其深而通其意足下好学深思故并献焉至于八家昌黎取材至富虽原本于孟子而得笔不止一家柳州以下皆得之韩吕二子永权东坡所得尢多夫所贵于子书者谓其晰理必至精论事必至当言情必至显为后人所不能及耳非谓其制体修辞异于后人遂以为新奇可喜也是故子居以子书救八家之说未为得也自八股取士之后士人进身以此此体文律至严吾人用力于此亦较他业为深少小诵习先正时文稍长则读八家之近于时文者以资润泽故士生今日工时文而不能古文者多有矣若工古文而反不工于时文则断断无之若其少小习时文规橅房行以幸弋获得手之后托言古文以为名高遇此等辈唯与之唯诺委蛇而已不必与正言庄论也八家与时文时代相接气体较近非沉酣周秦子书必不能尽去以时文为古文之病耳若谓以子书救八家则八家何病而待救耶世臣虽浅陋无似然于列代文集亦曾致力来谕疑世臣以八家为不足观似不应妄诞至是唯不能自瞇其目擥归方之袪以求涂耳足下赐题中衢一勺非菲薄所敢任唯后段拟以非伦故前书略致其意此次承索原稿欲删订后段具见从善如流亦见俯察鄙人非为标榜倾轧者谨如命奉缴恐太守行速灯下匆匆唯不吝教益是所祷切顺问道履无恙世臣顿首答陈伯游方海书伯游仁兄足下日昨二小儿自白门返豫章敬询侍奉安吉扬州馆事甚好为慰次早小儿启箧出手书辱承系念深至嗟叹枉抑询所事是否结正并问贵省有德有造之士展缄三复有如握晤自闰月初十星使北辕事即已结若谓枉抑则昔人遭遇或什伯于此无足言者至贵省为文学薮泽仆荒落頺唐何足以知之然所知亦有足述者永豊徐湘潭字东松癸酉拔贡年近六十诗古文名甚噪积稿至七八寸多自加丹铅评骘者尽以见示其诗不过酬酢畧以诘屈语自饰无关诗教古文当得手时饶有黯然以长油然以幽之致且无时文气息字句间杂其中唯伤散碎繁絮良由居地既卑求请者率乡里富人斗米百钱视为奇节以致黄茅白苇一望触目仆谆劝其删节自珍而骄务已甚朱为可惜若能澄汰沙滓庶几钝翁之后车矣生性迂缓跬歩滋疑然自守不苟诚一乡之善士也南昌姜曾字樟圃庚子举人年四十余博闻强识而文笔芜漫又所学专求前人错误极意指摘以夸精博至古人命脉所存可以内检身心外起沟壑者反在所略似未能卓然有成在贵乡殆亦原南容斋之嗣响也金溪黄镳字子觉附贡生年三十余耳目亚于樟圃尤熟明史及贵乡前辈故事弱冠时读注疏随手摘为要删畧附按语颇有阐发贵乡为此朴学子觉外竟未见有替人自作诗文多至七八十卷八股笔力挺拔而太无格辙古近体诗貌似从横古文次第顺适而并伤浅薄仆爱之甚所以将顺匡救之者交至至有涂乙其通篇大半者子觉不以为非语人必曰生平第一知己包安吴也然徙义不勇又窭人而有薄幸之癖恐未能日就月将以尽其才也南丰吴嘉宾字子序戊戌翰林文笔俊爽好读书能受善年三十余此子能不变不怠者殆不可量金溪杨士达字耐轩丙申举人年二十余其祖韺字少晦君子之有文者也仆与其兄迈功抚部交久因识少晦而少晦远矣耐轩颇有志于继声为古文下笔明净唯边幅太窄然可望其有成新建李逹观字惺斋年二十三食饩已八年江西时文旧推陈章然大士之超逸大力之沈着必不可合惺斋能合大士大力而弥近正希实一奇也仆曾奉檄磨勘落卷阅三四千人试文又校阅豫章友教洪都三书院课义无能仿佛之者新喻张懋芝字云阁年二十三亦已食饩八股时趋耳而排比稳洽有声色亦不可多得二生旧业皆止八股云阁近馆省垣仆使之读毛诗传笺亦时时有所见新城陈溥字广夫伯仁太史之子石士侍郎之诸孙年三十余泛览百家为诸陈冠诗文亦有卓荦之概然自率资性未见眞实工力南城曾协均字笙巢年二十四宾谷抚部之幼子八比文笔矫健近年闭戸穷经语次殊多妙悟南昌龚鉽字沤可年七十余需次学博好学不倦四部俱有探讨嗜为诗五言雅近陶苏而温雅谦抑不自足与贵乡人士大殊庐陵萧国琛字昆圃癸酉选拔官南昌府学训导年方五十三十年馆谷尽以市书积三万余卷仆时时过从论说偶及昆圃入内检本随手即得通世事而自律严有血气重交游为古文虽未成而门径视时贤为阔大仆在贵省将六载所知尽于此矣前哲有永新贺子翼先生名贻孙与叔子同为遗老相距才三四程而各不相知其行治不可考有激书五十七篇可四万余言大旨学韩非吕览而得其深体势亦据二子为本书皆纪载村落俚俗事就见闻而推致之则处乱自全之术拨乱反正之规悉于是乎在唯每篇起处用吕览旧法而颇涉眉山永康策冐少小所业结习难化以为疵颡叔子拟之瞠乎后矣求人物于贵乡立言则贺永新立功则李临川殆难与为参矣激书外间无本上高李祖陶字迈堂仆同岁生也治古文三四十年有选刻国朝文录四十家又别录六大家然不过编纂校核之勤唯传激书之功为巨远承足下不鄙问讯谆至故直书以相闻暑甚伏唯珍重眠食晤期不远幸勿厪念辛丑五月日
