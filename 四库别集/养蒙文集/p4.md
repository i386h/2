<!-- { "loadSidebar": true } -->
　　李氏系出西夏至武愍公益大其门迨今名在宇宙功在国家威徳在江南之士若民葬京师之西三十里曰永安山之阳防典视诸勲阀独优时论荣之较徳焯勤有碑有记有幽堂之铭其于传无已公之子世安今为江浙等处行中书省防知政事慨先猷之未竟罔极之莫酬即茔域左右买田以共蒸尝五顷而嬴且将续继焉前翰林院学士张伯淳与防政公有都门过从之雅钱塘解后一再为伯淳言世安幸甚一门被遇圣朝何修克称实维前人功徳所及今娱奉重闱祖母太夫人年过八袠康强如壮年毎家庆檀栾厯厯道往事必以世济先美为诸孤勉尤切切然以房杜子孙为深鉴凡为蒸尝不朽计亦太夫人意也其为我纪其事伯淳按礼经大夫士有田则祭无田则荐祭重事也今田租之入与嵗事为无穷子孙世守而勿坠足以致其无穷之思可谓孝矣于乎一人之身至于子若孙如云而来其初则一也人而不忘其初则孝友睦婣之风不能不油然于雨濡霜降之际嵗时一至或再至焉摩挲松楸祀事既灌父励其子兄勉其弟亦惟上而报国次而致身而无忝廼祖凡可以増光润色为有衍勿替之图者不止祀事巳谨再拜书以遗公归而刻之墓门尚相为不朽云
　　桐庐县重建学记
　　道与天地并学校者吾道所寄也自郡县以传舍视其官日汲汲焉求以苟逭吏议其视学校为已分事者防何人东牟王君士文繇翰林出宰桐庐至则知所先务戾止芹藻徘徊顾曕慨然以兴学自任越二年政成民和审其时之可也乃捐已俸为倡同寅允协儒家闻劝而率输材荐力者争先以至里之大姓长者献助无靳色既度木近郊不给则市之旁郡于是匠事悉备恢规拓址增崇三尺许将使潦至无虞广袤较昔加焉若础若阈咸易以石又所以图不朽营凿涂塈如法过者叹羡以为数百年未有儒学副提举天台柯君谦顷以公事蹈其地亦为余言是学坚巩而宏丽真足冠江南诸邑防余戊辰同年进士孙君潼与其乡之同志叙兴成始末以记属余因诵尹政迹可纪为多且谓尹于是举心劳形役不揺羣议不间朝夕不辟风雨故学成而民若无所与其间者始大徳己亥嵗秋明年冬落成呜呼伟哉曩余直翰林知尹实素闻此言益信窃谓桐江以子陵而重然士之于学出处行藏固自有义一丝清风高矣环辙厯聘果屈乎夫知吾道之必可济世而怀寳自迷不可知斯世有足与共理者而我得以全其天顾逐逐利禄奚益哉然则子陵得孔孟时止之义士君子之学孔孟盖不止是也按图志学自宋嘉祐间徙置县之东山鼎新于绍兴重修于嘉泰其后虽不时补苴完葺而规模之隘陋如昨也今轮奂翼然济济多士藏脩防息于斯毋自画其所已学而勉其所未学不求扵用不必于舍惟义之为适庶足以希圣贤之事廼若给复以优之储材较艺以升之钦惟诏防炳炳也有民社者其曷敢不承是役也达噜噶齐某主簿某克相其成匠以工计凡四千夫以庸计二千糜粟百二十石费楮劵七千缗各有竒云
　　处州路重修儒学教授防记
　　鲁泮宫既脩继以复周公之宇颂之作所以着其能也顾何人哉余友天台童君教处学三年废必兴弊必革凡皆职分之所当为于是庙学严整养士田久不得有其有者悉归疆理防事故有地侵为戍垒亦二十载而嬴能无敝乎岿然屋立无壁仅见楹楹相对廼收拾官物所余栋梁榱桷靡或遗又市材于所产以足其用经营涂塈治之如家防若堂咸有序外作门五间中庭开轩延宾燕好更衣膳饔各得其所不陋不盈工与夫之直论定而责成焉弗以日防他人处此鲜不乘之为米廪蠧其能储廪以供膳脩职教者巳足为贤是役也盖撙冗费以给一不以病学计括人士为迩来所未有且翕然一辞不逺贻书属余为记乌乎士之于学孰不归而求之有余彼放心不求则将失其在我宇宙间事已分内事能尽乎己分所当为在我者固自有余用无待乎其外也不尔之思何往而非牵补罅漏其仕也亦直计日需进而已传舍有无何与我事然则君之能复旧宇亦求其所固有者为学之道非与以立善榜其防事于斋曰朋来圣人观为善之君子既审其所以所由而又加详于其所安先儒有言以善及人则信从者众夫以校官品秩虽卑位貌较余官则清而高则系乎人焉君能使郡府知所敬防访使者致其扶持推挽之力非有善足以信从能尔耶自昔公论自学校出待久乃定是视垂去如始至者为何如君去矣此意续续是在来者君名应椿
　　处州演政堂记
　　处州路縂管李侯多尔济以元贞元年秋八月到郡知以民所疾苦为己任既而百废具举初郡治在九盘岭颠至元十五年燬焉尔后官无定居非所以示民曕二十七年总管干勤询谋寅协捐俸资若干买故宋丞相汤公私第开总管府防事有所赞画有幕鞫狱有地逮吏舍库厩庖厨靡不具然庀材于风雨飘揺之余补罅苴漏苟美且完嗣而葺之者未遑也至是防若堂绘素如法轩戸牖凉燠咸宜中有所憇曰中正后有楼楼之下对辟斋室榜以存心养性使传时至者如归规模莫不宏敞旁隙地筑亭二面塘背冈四时名花相续周以竹松栝栢逺峯送青胜赏自足公余与同僚时一登覧有燕寝凝香风致凡其鸠工度材胥俸焉出役以农隙分毫不为民蠧堂序既秩秩而防事之所名扁未揭侯再拜请于江浙行中书省右丞性斋马公公曰畴昔之嵗吾被命旬宣束浙括固所部也民贫俗俭吾有取焉至今山川尚厯厯心目间遂欣然援笔扁之曰演政堂取唐人诗中语因扁其楼曰明逺亭最后曰退思侯拜赐已退而谂嘉兴张伯淳曰千里宅生所寄瘠土曷使沃穷檐曷使富毎惧勿克称职其即官署成规而藩饰显设之若无难然自入皇朝职方图籍以来二十载而嬴有地治者始获完所舍而况名相不鄙旧所经行特书其顔翰墨余光观者增壮意自有括山无此盛事云胡不纪抑堂于室为尊政于事为大敢为演政请记是亦右丞公意也余不得辞窃谓总管禄秩视二千石已所喜怒所勤怠千里休戚系焉世之以温饱视其官者鲜不以传舍视其居昔人记褒城驿有云举今州县皆驿也州县之政有不利于民可以出意革者则曰我即去何用如此审如斯言求民无困得乎侯顾能视传舍如家完葺所有増拓所未及想莅政堂皇之上私谒无罅而售公道有阙而存岂不明白正大哉夫政者正也莫先于持身侯在郡且二载得防能誉由身而推之同列与士与民防不尽乃心力如旷举乡饮使郡人知有礼让初请圭田使郡官得以养其防凡皆不特为一时计奉檄周行列城切切然求所以薄赋之道上体天地生物之心是又不特为一郡计也引而伸之固当流声实于四外报政宜不虚乃若一日必葺去之日如始至郡人所望于侯者盖不止官署而已
　　萧山县学重建大成殿记
　　县有学学有大成殿凡皆然不特萧山也萧山为邑西瞰钱塘东接千岩万壑之秀宋绍兴间建学文笔峯前拓址恢规自昔为诸邑最诵声日相闻名公钜卿彬彬軰出皇元混一以来士由学者咸给复部使者往往能以宣明勉励为己任以故饬弊植僵视前弗替当至元壬辰嵗防访副使东平王公侯既宏辟郡学行有余力重建斯学时教谕山隂王酉焱亦能营治如家不日而成当有纪其事者惟殿之成欲速不遑择木曽未十稔腐弗克支大徳戊戌县尉大名王振麟伯教谕天台陈处久徳可四明陈适丈卿首议撤而新之既而尹燕山王琛国寳来止慨然谓宜主簿太原王泰亨仲通与达噜噶齐玛勒丹咸是其议顾力有不逮防是秋副使拜降公佥司事王公涣循行至邑奠谒如礼邑大夫率教谕陈处久陈适阖辞进曰殿不称学不亟圗之将压焉戾止藻芹顾瞻若是为士者无内媿乎二使者作而曰是余心也若所言犂然有当既得请于是邑令佐提其纲尉相其役教谕倾廪以经其始诸生莫不荐力输材起己亥嵗夏四月以是秋八月告成易腐木而坚改旧观而新民不知役士无异论奂然翼然过者骇目洞心于乎盛哉窃谓君子之于学患不固耳思必精辨必明行必力然后见诸日用而不悖犹之农卤莽灭裂而种其报亦将卤莽灭裂向使当时工善度材官不计速效殿虽厯千载犹一日也钦惟制诏屡颁崇尚孔子之道有地治者防敢行其胷臆以壅皇泽士何幸然士所学何事如徒切切然求以复其身而其所以自立则惟苟且是务殆与前所谓腐木者奚以异可不惧哉徳可与伯淳为中表道其修建颠末为详且为伯淳言尉儒而通公余过从无虚日宣力居多同僚名家子文而才事焉而弗怠令佐又皆知所本实纲维是故能底于成然则岂偶然哉衿佩来防知其成之不易而责效之不可以速则在我者必将求为可久之道虽然岂直缮脩一事而已邑之官若士谓伯淳尝职太史氏言或可信后求文以垂不朽因述所见闻云然尚相与勉之
　　处州松阳县重脩儒学记
　　郡县有学所以化民成俗处州自昌黎韩公作庙碑而益见孔子之道尊抑亦文物之盛而振厉之有其人也松阳处支邑学在县治东南殿与堂建于宋绍兴淳熙间嵗久且圯皇元一统屡颁诏防嘉惠学校猗欤盛哉防敢不钦然为邑长于斯往往簿书期防之是务其于完葺若不暇焉者元贞丙申嵗冬县尹赤盏君显忠始至只谒庙下徘徊顾视藩拔级夷其仅存者且庳陋于是慨然为己任嵗丁酉为大徳初元撤崇化讲堂而新之更题其额曰进徳大成殿经始于十二月视旧规崇五尺从广一丈有竒改作东西序绘从祀像门庑斋庐库廪庖湢位置各得其所二年冬落成三年春三月工告备是役也木石输送虽出儒家工若夫悉仰于县而民不知意气所感乡之大姓莫不喜闻而乐助开拓宏敞轮奂美哉奠飨秩秩观曕为改是学遂甲处之诸邑尹功实多余惟孔门论政学道为先歌风声越千载犹一日盖自井田废学制多不古惟蜀被文翁遗化所至建学眉之邑四学凡十有三嘉之邑五学凡十有八率多士阖力所剏不勤学官二丁释奠如礼名曰乡校亦有所谓山学者庶防党庠术序之义焉江左儒风犹盛圣代崇尚之典视昔有加谓宜庙学森严在在新美而有民社者漫不加意官于学者复以传舍视之怠不能修为之弟子贠则盻盻然惟弛征给复是觊废而不治不计也仰高瞻前恬然若无所与毋乃昧其本与今松阳以斗辟县廼能増壮学宫使宗庙之美巍煌焜燿济济衿佩防其门升其堂入其室皆将戴仁抱义耕道猎徳履忠信而躬孝友以无负国家乐育初意余与尹昔尝从事福建宪府知其防且能闻宰是邑剔蠢防棼举无废事而能以学校为先既而新公署修囷仓固狴犴以至隄梁营戍缮筑靡不周尹诚贤乎哉不特尹为贤而同寅亦克协心达噜噶齐噶勒黙色主簿秦济亨代者李居忠交相程督遂迄于成皆可书也邑之士不逺千里移书云然愿纪其事顾韩碑在前何敢僣虽然尹能以教为政是谓知本遂为之记
　　余干陞州记
