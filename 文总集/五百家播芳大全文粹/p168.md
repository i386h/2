<!-- { "loadSidebar": true } -->
　　无便久不奉书王子中来且出所恵书益知动止之详为慰无量比日尊体何如既拜赐雪堂新诗又获观负日轩诗文耳目骇不能测其深浅矣老病废学已久而此心犹在观足下新制及鲁直无咎明畧等诸人唱和于拙者便可阁笔不复措词近有李豸者阳翟人虽狂气未除而笔墨澜翻已有漂沙走石之势尝识之否子中殊长进皆左右之赐也何时一笑未间惟万万自重徐人还忽忽奉启不宣
　　与孙运勾帖　　　　　　　苏子瞻
　　脾能母养余脏故养生家谓之黄婆司马子防着天隠子独教人存黄气入泥丸能致长生太仓公言安谷过期不安谷不及期以此知脾胃完固百疾不生近见江南老人年七十二状貌气力如四五十人问其所得初无异术但云平生絶不饮汤水耳常人日饮数升五日减一合今但霑唇而已脾胃恶湿饮少胃强气盛液行自然不湿虽冒暑逺行亦不念水此可谓至言不繁闻曼叔比得肿疾皆以利水药去之中年以后一利一衰岂可数乎当及今无病时力养胃气若土能制水病何由生向陈彦升云少时得此病服商陆防已之类皆不效服金液丹灸脐下乃愈此亦固胃助阳之意也但火力外物不如江南老人之术耳姜桂辣药例能胀肺多为肿媒不可服有书告之为佳也
　　与徐司封帖　　　　　　　　苏子瞻
　　适辱车骑宠存感怍无穷晚来尊体佳胜某与陈君畧出至安国遂觉拙疾稍作欲告明日少休后日恭与盛集可否无状惭负多矣谨奉启布闻不宣
　　与米献明帖　　　　　　　　苏子瞻
　　累日欲上谒竟未果辱教承足疾未安不胜驰企此疾惟葳灵仙牛膝二味为末蜜丸空心服必效之药也但葳灵仙难得真者俗医所用多藁本之细者耳其验以味极苦而色紫黒折之内有防尘起如胡黄连且脆而不韧向明视之防处有黒白晕俗谓之鸲鹆眼此两者备然后为真服之有竒验肿痛拘挛皆可以有走马之效二物当等分或视蔵虚实加减牛膝酒及熟水皆可下独忌茶耳犯者不复有效前尝服此但毎嵗收槐皂荚芽之极嫩者如造茶法贮之以代茗饮此效屡尝目击知君苦疾谨以奉白元之书不暇作稍空便往见不一
　　与苏子容帖　　　　　　　苏子瞻
　　久不奉状疎慢之罪尚防寛恕否即日起居佳胜承已拜未即大用舆议尚郁然阻劝有法足以頳汗奸谀鼓勇忠义当非小补也某防芘如昨但久不闻谈诲僻郡亲友莫至日以生鄙矣渐冷惟冀为国自重不宣适见人言宗叔坠马寻遣人问门下又知有少损不胜忧悬某不敢便上谒家传接骨丹极有神验若未欲奉食且用外帖立能止痛生肌正骨也匆匆奉启不宣向来罪谴皆自取今此量移之命已出望外重承示谕感愧増剧以久困累重无由陆去见作舟行沂洛夏末可到也公所苦想亦不深但庸医不识故用药不应耳蕲水人厐安时者脉药皆精博学多识已试之验不减古人度其势未可邀致然必详録得疾之因进退之令见形状使之评论处方亦十得五六可遣人与书庶防有益此人操行髙雅不志于利某颇与之熟已与书今公书至即为详处也更乞裁之仍恕造次
　　颖师书数纸得之惊喜雏防奋鬛已降老彪矣冗中未及作书勿讶勿讶
　　与王幼安帖　　　　　　　苏子瞻
　　索居八年未尝一通问毎以惭负屡得许下儿侄书云比来亲族或防往还唯幼安昆仲待遇加厚闻之感激人来辱书累幅陈义慨然如接古人语信王谢风气传之有自也老朽强答不复成语不罪不罪
　　某初欲就食宜兴今得子由书苦劝归许昌已决意从之矣舟已至庐山下旦夕当获过谒未间乞若时保啬不宣
　　防示谕过重虽爱念如此然忧患之余未忘忧畏朋友当思有以保全之者过实之誉愿为掩讳之也许暂假大第幸甚幸甚非所敢望也得托庇偏庑谨不敢薫汚稍定当求数畆荒隙结茅而老焉若未即沟壑得及见昆仲功成而归为乡里房舍客伏腊相劳问何乐如之余非面莫究
　　与邓承防帖　　　　　　　蘓子曕
　　别来思仰益深到郡即欲上问因循至今辱书教感怍无量履兹薄冷台康胜瞻望咫尺莫由际集尚冀顺时为人自重
　　衰病日加得此便郡萧然乃无一事平生守官未有如今之适也旧过颖州亦乐土但恐民事不如颖之絶少尔啸咏之乐陪公者计不负风月余非面莫究匆匆
　　与陈君式大夫帖　　　　　　苏子曕
　　防恵竹簟剪刀等仰服眷厚欧阳文忠公云凉竹簟之暑风遂得此味近日尤复省事希出去嵗冬至斋居四十九日息念归根似有所得旦夕复夏至当复闭闗却扫古人云化国之日舒以长妄想既絶頽然如葛天氏之民道家所谓延年却老者殆谓此乎若终身汲汲随物上下者虽享髦期之夀忽然如白驹之过隙不敢独享此福辄用分献想当领纳也呵呵
　　多日不获请见伏惟尊康胜借示綉佛竒妙之极当由天工神授非独寻常女工之精丽者也凡目瞻仰一洗尘障幸矣谨却驰纳少暇诣谢次不宣
　　秋暑尚尔不敢造门伏想起居佳胜借示丞相手简及所书弥勒佛偈笔势峻秀实为竒观手简谨却驰纳偈必有别本辄留箱箧之珍且欲诵味以洗从来罪垢业障幸甚旦夕当得造谢也
　　与王敏仲帖　　　　　　　　苏子瞻
　　春清穆窃惟抚驭多暇起居万福甘雨应期逺迩滋洽助喜慰也某凡百粗遣适迁新居已浃旬日小窻疎篱颇有幽趣贱累亦不久到矣未期瞻奉万万为国自重不宣
　　两防赐教感慰深至曽因周循州行奉状伏想已尘清览即日台何似越人事嬉游盛于春时髙懐俯就想复与众同之天色澄穆亦惟此时也莫縁陪后乘西望増慨尚冀保练慰此区区
　　与滕兴公帖　　　　　　　　苏子瞻
　　某久当废逐今荷寛恩尚有民社又闻风土不甚恶逺近南北皆无所较幸不深念示谕坛记新以文字获罪未敢秉笔也人来匆遽不尽区区
　　近晚访闻一事请贷粮者防满城郭多请不得至有住数日所费多于所请者吾侪首虑此亊非不约束而官吏惰忽如此葢失于按刻之故也切请兴公速为根究为邑官告谕期防不明耶为仓官不早入晚出支遣乖方所致邪切与根究取问施行病中闻之甚愧某手启
　　与费中行帖　　　　　　　　毛泽民
　　今日闻行李北归适少事未及见车马先枉手诲愧感之剧霜途千里想亦少劳来日当奉次
　　晚来体中安适否鄙文辄自暴其丑者非求致凂于执事也譬之饿人操觚以匄于门而公指其腹言葢已属厌矣无乃甚不仁哉幸勿加涂抹便望斥还贱躯防不佳恕草率
　　奉告分以卢橘甚愧食珍晚来起居清安一两日来病躯良不佳阻见长者乃中焦渇
　　适幸枉车骑移刻尊清安来早作一饭屈致从人想赐临之矣乍到官纷然吏役之迫诸况不聊以故因循未作书敬报诸公无乃得罪左右否某强顔此邦非所乐者林泉鸡犬相闻日思引去耳数日苦寒疾尚在告奉状殊少力以故草率
　　伏下风有年无从识面得官于此幸声猷相咫尺然无地得望顔色空懐仰有加耳
　　使介赐教甚厚下情愧感之剧积雨萧冷不审讯后眠食佳否某强顔少味无可言者阻逺未有晤语之幸窃冀为人自厚前须休命不宣
　　前此送迎纷纷数月饭不时饱从人之留固久而乘电相揖耳今以甚恨而不忘奉告喜还治益佳适时泽佳士毎闻谈笑实不絶口计诗酒相从无虚日郡中虽多贤者无与往还杜门忽忽真槛猿也
　　平生豢飬学文孤陋毎应可作俗下文字他日自取读便惭欲走中行以文章自名不应轻许可若是也片言只字多不收拾前此谩録得数篇便时泽见过出之为一笑不谓持去遂汚斋阁知谬误纷纷大须改正愿且斥还临行百冗作报灭裂
　　与俞叔通教授帖　　　　　　曽子固
　　辱文采甚盛所以应今之科选者宜无不合而乃尔滞淹此鄙钝所未喻迫行不得迎接谨奉启陈谢
　　谢张文潜帖　　　　　　　　苏子瞻
　　久别不胜思企公私纷然未暇奉书忽辱手教且审起居佳胜至慰至慰恵示文编三复感叹甚矣君之文似子由也子由之文实胜仆而世俗不知乃以为不如其为人深不愿人知之其为文如其为人故汪洋澹泊有一唱三叹之声其秀杰之气终不可没其作黄楼之赋乃稍自振厉若欲以警发愦愦者而或者便谓仆代作此尤可笑是殆见吾善者机也文字之敝未有如今日者也其源皆出于王氏王氏之文未必不善也其患好使人同已自孔子以来顔渊之仁子路之勇犹不能以相移而王氏乃欲以学同天下地之美固所生而物不同于所生惟荒瘠斥卤之地弥望皆黄茅白苇此则王氏之所同也近见章子厚言先帝晚年甚患文字之陋欲稍变取士法特未暇耳议者欲渐复诗赋立春秋学官其论甚美仆老矣彼后生犹得见士大夫之全者正赖黄鲁直秦少防晁无咎黄传道与君等数辈耳如闻君当作大学博士愿益勉之徳輶如毛民鲜克举之我仪圗之爱莫助之此外千万保爱



　　五百家播芳大全文粹巻六十五
　　钦定四库全书
　　五百家播芳大全文粹巻六十六
　　宋　魏齐贤
　　叶　棻同辑
　　尺牍
　　与孙舍人帖　　　　　　　　唐子方
　　昨离上党因便使拜状谅呈几格介初三日到国门以淮南舟航未至汴流浅涸寄寓僧舍今得朝防见须却暂般入城京师大暑久在河东地凉乍此奔走不胜其劳矣恭惟日来临抚之暇起居冲适未縁奉见更乞顺时为国自重下情区区谨奉手启
　　与呉殿院帖　　　　　　　　杨公济
　　向以嫌避稍疎秪诣然倾慕之意则深矣戆川之行大郁舆论台阁风采自兹益新不审何日遂行初秋残暑倍希遵缮而已
　　与李运使帖　　　　　　　　王平甫
　　早辱宠临区区荷不遗之髙谊迫夜造门既而数客抵暮方散腹虚不觉过饱难于乘马又恐公凌旦启行须早寝遂辍是行亦不敢奉启恐烦占答乃防赐教知己为具良不自遑翊日府中陪座以聴余教实鄙拙之幸愿也
　　与王学士帖　　　　　　　　黄安中
　　疲病几不生比乏力未敢动劳虽坐阻君子心旌悬驰不及奉启以布区区特辱贬教甚慰甚慰某旬日可防告迫逐长者矣
　　午间还舍得来示即捧谒门下值车马出入不复侍对但极怅望再被教约尤佩眷与之厚贶刻尊安胜迫夜已放从卒休矣翊旦再到宇下使旋草此布谢伏辱教益不胜佩荷然某迩日所苦亦渐平亲意终不愿北去岂可再冒职事此心吾友必见亮矣前日已投状乞近郡合入官皆勉従亲意者某不幸早窃禄仕衮衮至今曽不能少有所闻而志虑凋丧竟何得也近念及此中夜长叹冀得如所请而筋力尚完庶防寻旧学以从师愿兄素知我者故辄罄竭此深所望于左右幸无秘音问而已诸俟续上状聊此布谢
　　与李判铨帖　　　　　　　　黄安中
　　奉违已来困于行役以故不遑上状及归亲侧日有应答之劳懒怠殊甚想防矜察某疾病少瘳亲意不果北去欲令求便家一晏非久投状不识可得否久承教约顿尔暌异临书于邑何可胜道
　　与林秘书帖　　　　　　　　黄安中
　　昨日入局甚久疲而寝晚归上马矣辱谕要相见谓今早必于检院相值不复还局黎明乃知告假适在殿廷不果即致问不审所履无甚苦欲谒恐未接客也
　　与孙校书帖　　　　　　　　黄安中
