<!-- { "loadSidebar": true } -->











　　五百家注昌黎文集巻八
　　钦定四库全书
　　五百家注昌黎文集巻九
　　宋　魏仲举　编
　　律诗
　　题楚昭王庙
　　【孙曰昭王名轸楚平王子以鲁昭公二十七年即位哀公六年卒在位二十七年樊曰庙在襄州宜城县公县驿记云驿东北有井传是昭王井井东北数十歩有楚王庙旧庙屋极宏盛今惟草屋一区每岁十月民相率祭其前与此诗合】
　　丘园满目衣冠尽【园一作坟】城阙连云草树荒犹有国人懐旧徳一间茅屋祭昭王
　　宿龙宫滩
　　【樊曰滩不详所在诗意则公自阳山徙掾江陵与张功曹竢命于柳而作】
　　浩浩复汤汤【音商】滩声抑更扬【补注鲁直云退之裁听水句尤见工所谓浩浩汤汤抑更扬者非安客里夜卧饱闻此声安能周旋妙处如此耶】奔流疑激电惊浪似浮霜梦觉灯生晕【孙曰晕日月旁气灯晕亦然○晕于郡切】宵残雨送凉如何连晓语只是説家乡【蔡本作一半是思乡】
　　义鱼招张功曹
　　【集注周官以时簎鱼郑云以扠刺泥中取之张功曹署也公与署俱自御史出为南方县公连州阳山署郴州临武以顺宗即位赦俱徙掾江陵公法曹署功曹公于是出岭至郴与署俱竢新命于郴而作其后公在江陵祭李郴州有云投叉鱼之短韵愧韬瑕而举秀竢新命于衡阳费薪刍于馆此其证也】
　　叉鱼春岸阔此兴在中宵大炬然如昼长船缚似桥深窥沙可数【所矩切】静搒水无揺【搒进船也本音谤又北孟切】刃下那能脱【刃一作手】波间或自跳中鳞怜锦碎【怜一作疑】当目讶珠销迷火逃翻近惊人去暂遥【暂一作不】竞多心转细得隽语时嚣【孙曰左传得隽曰克隽谓豪俊嚣宣也隽与俊同○嚣虚骄切】潭罄知存寡舷平觉获饶【孙曰舷船边饶多也○舷音贤】交头疑凑饵【凑奔凑也】骈首类同条【孙曰同条同罪也】濡沬情虽密【樊曰庄子泉涸鱼相与处于陆相呴以湿相濡以沬】登门志已辽【孙曰辛氏三秦记曰河津一名龙门水险不通鱼鼈不能上上则为龙故云龙门登门谓登此龙门也韩曰后汉李膺传登龙门注云江海大鱼集龙门下数千不得上上则为龙志字一本作事】盈车欺故事【孙曰列子詹何引盈车之鱼于百仞之渊孔丛子卫人钓鱼于河得鱼焉其大盈车】饲犬验今朝【孙曰盐铁论曰彭蠡之滨以鱼饲犬樊曰杜子美黄鱼诗脂膏兼饲犬○饲音伺】血浪凝犹沸腥风逺更飘盖江烟羃羃【羃羃深貎○羃莫狄切】回棹影寥寥【回一作拂】獭去愁无食【祝曰獭水狗也○獭他达切】龙移惧见烧如棠名既误【韩曰左传隐公五年如棠观鱼书公矢鱼于棠非礼也棠鲁地名】钓渭日徒消【樊曰史记吕尚年老以鱼钓奸周西伯西伯出猎果遇于渭之阳载与归立为师】文客惊先赋篙工喜尽謡【篙工舟师也祝曰选篙工檝师○篙音髙】脍成思我友观乐忆吾僚【孙曰吾僚即谓张功曹】自可捐忧累何须强问鸮【孙曰贾谊鵩赋曰问于子鵩余去何之楚人命鸮曰鵩不祥鸟也○鸮音枭】
　　李员外寄纸笔
　　【韩曰公贬阳山过郴州谒李使君明年以黄柑遗李李寄以纸笔公作此诗以谢其后祭郴州李使君文云包黄柑而敢辞获纸笔之双贸谓此也樊曰栁子厚在永州亦有杨尚书寄郴笔之作郴岂出笔耶】
　　题是临池后【韩曰张芝伯英善草书凡家之衣帛必先书而染练之临池学书池水尽黒寸纸不遗韦仲将谓之草圣】分从起草余【孙曰汉制尚书郎掌天子制诏起草禁中】兔尖针莫并【兔尖谓笔】茧浄雪难如【韩曰茧浄茧纸也羲之制兰亭乗兴而书用蚕茧纸补注建中初曰本使者兴能献方物兴能善书其纸似茧而泽人莫识○茧吉典切】莫怪慇懃谢虞卿正著书【樊曰虞卿着虞氏春秋太史公曰虞卿非穷愁亦不能著书以自见于世此公所以自比也】
　　次同冠峡
　　【樊曰公有同冠峡诗与此诗凡二章皆赴阳山时作故一云因囚念轻矫一云无心思岭北也次同冠峡他本作次巫冠峡】
　　今日是何朝天晴物色饶【饶多也】落英千尺堕【孙曰落英落花】游丝百丈飘【孙曰游丝蛛丝】泄乳交岩脉【孙曰泄乳泉水】悬流揭浪标【揭音羯又桀朅二音】无心思岭北猿鸟莫相撩
　　张署诗
　　【补注唐本有此诗按公集赠张十一工曹署诗颇多而署诗絶不可见可见者惟此篇故録之】
　　九疑峯畔二江前恋阙思归日抵年白简趋朝曽并命苍梧左宦亦聨翩鲛人逺泛渔舟火鵩鸟闲飞雾里天涣汗几时流率土扁舟直下共归田
　　答张十一功曹【张诗见上】
　　山浄江空水见沙哀猿啼处两三家筼筜竞长纎纎笋【孙曰筼筜竹名异物志曰筼筜生水边长数丈围一尺五六寸一节相去六七寸或相去一尺庐陵界中有之祝曰选其竹则筼筜箖箊韩曰郭璞江赋桃枝筼筜实繁有丛○筼音云筜音当】踯躅初开艶艶花【孙曰羊踯躅花名】未报恩波知死所莫令炎瘴送生涯吟君诗罢看双鬓斗觉霜毛一半加【补注任子渊云斗觉诗中健语也前辈多使退之诗有此句东坡诗黄昏斗觉罗裳薄少游诗斗觉西南壮后山诗斗觉文字生清新】
　　郴州祈雨
　　【祝曰桂阳郡即今之郴州盖古之郴县史记乃使徙义帝长沙郴县是也公时在州作此○郴音琛】
　　乞雨女郎魂【孙曰女郎神明】炰羞洁且繁【孙曰炰炙也诗炰炙芬芬○炰音庖】庙开鼯鼠呌【孙曰尔雅鼯鼠状如蝙蝠飞而且乳亦名飞生】神降越巫言【孙曰史记汉武帝令越巫立越祠祝越巫者越国之巫也韩曰越巫立祠天神上帝百以鸡卜事亦见史记】旱气期销荡隂官想骏奔【孙曰隂官冥官骏疾也书骏奔走执豆笾】行看五马入【洪曰古乐府云五马立踟蹰礼天子六马左右骖三公九卿驷马右騑汉制九卿则中二千石亦右騑太守有功徳者亦秩中二千石王成乃有右騑故以五马为太守美称东朔外传郡守驷马驾车一马行春衞宏舆服志诸侯驷马附以一马南史栁景元兄弟五人并为太守时人语曰栁氏门庭五马逶迤谢灵运为永嘉太守常以五马自随立五马坊五马亭载于图记】萧飒已随轩【韩曰后汉郑巨君为淮阴太守政不烦苛天旱行春随车致雨】
　　湘中酬张十一功曹
　　【集注湘水名湘中即谓郴州郴在江南西道于古为越地公祭张十一文云予出岭中君竢州下州下即谓郴也公时自连州来张竢公于郴与之共离郴也故诗意及焉】
　　休垂絶徼千行涙【祝曰徼谓边徼前汉南至防牱为徼注谓以木石水为界○徼音呌○絶字一本作越】共泛清湘一叶舟今日岭猿兼越鸟可怜同听不知愁
　　郴口又赠二首
　　【郴口见上注樊曰张芸叟尝谪于郴及离郡有诗略云归舟已属张公子别酒空烦李使君正引用此意张公子见公此作李使君则见公祭郴州李使君文】
　　山作劒攅江泻镜【攅聚也○攅音防】扁舟斗转疾于飞【孙曰斗转如星斗之转】回头笑向张公子【张署】终日思归此日归
　　雪飐霜翻看不分【飐职琰切雪一作云】雷惊电激语难闻防崖宛转到深处何限青天无片云【青一作清】
　　题木居士二首
　　【樊曰张芸叟木居士诗序云耒阳县北防流二三十里鼇口寺即退之所题木居士在焉元丰初县令祷旱无雨析而薪之今所存者乃寺僧刻而更为之予过而感焉云云】
　　火透波穿不计春根如头面干如身偶然题作木居士便有无穷求福人
　　为神讵比沟中断【孙曰为神谓祀以为神庄子百年之木破为牺尊青黄而文之其断在沟中比牺尊于沟中之断则美恶有间矣其于失性一也】遇赏还同爨下余【孙曰赏识也后汉蔡邕在吴吴人有烧桐以爨者邕闻火烈之声知其良木因请而裁为琴果有美音而其尾犹焦故人名为焦尾琴云】朽蠧不胜刀锯力【韩曰论语朽木不可雕也】匠人虽巧欲何如
　　晚泊江口
　　【自阳山还过湘中作下诗同】
　　郡城朝解缆【缆维舟索樊曰解缆即前郴口诗所谓扁舟斗转疾于飞者也○缆音滥】江岸暮依村二女竹上泪【韩曰张华博物志舜死二妃泪下染竹竹即斑妃死为湘水神故曰湘妃竹】孤臣水底魂【樊曰史记屈原仕楚怀王为上官大夫所谗王终不悟于是怀石自投汨罗以死】双双归蛰燕【蛰藏也】一一呌羣猿【呌呼也】回首那能语【能一作闻】空看别袖翻
　　湘中
　　【樊曰公此诗谓屈原也】
　　猿愁鱼踊水翻波【踊一作跃】自古流传是汨罗【樊曰贾谊吊屈原赋云侧闻屈原兮自湛汨罗顔师古注汩水名在长沙罗县故曰汨罗孙曰罗县名属长沙郡北带汩水防汩西北去县三十里有屈潭即屈原自沈处祝曰説文长沙汨罗渊屈原所沈之水○汩音覔】苹藻满盘无处奠【盘一作船】空闻渔父叩舷歌【舷船边也韩曰屈原有渔父篇其终曰渔父莞尔而笑鼓枻而去歌曰云云○舷音贤】
　　别盈上人
　　【韩曰盈即诫盈也居衡山中院见栁集公自阳山回至衡湘与盈别去祝融乃衡山五峯之一也】
　　山僧爱山出无期俗士牵俗来何时祝融峯下一回首即是此生长别离
　　喜雪献裴尚书
　　【孙曰尚书名均字君齐贞元十九年五月自荆南行军司焉为本镇节度使以功加吏部尚书公时为其府法曹参军作此诗献之】
