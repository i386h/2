<!-- { "loadSidebar": true } -->
　　忽报马谡、王平、魏延、高翔来见。孔明先唤王平入帐，责之曰：“吾令汝同马谡守街亭，汝何不谏之？”平曰：“某再三相劝，要在当道筑土城，安营守把。参军大怒，责令无礼，某因此自引五千军离山十里下寨。魏兵骤至，把山四面围合，铁桶相似，某来冲杀十余次，皆不能入。次日土崩瓦解，降者无数。某孤军难立，故投魏延求救。半途又被魏兵困在山谷之中。某奋死杀出。比及归寨，早被魏兵占了。同投列柳城时，路逢高翔，遂分兵三路去劫魏寨，指望克复街亭。某见街亭并无伏路军，以此心疑。登高望之，只见魏延、高翔被魏兵围住，某又杀入重围，救出二将，就同参军并在一处。某恐失却阳平关，因此急来回守。非某之不谏也。丞相不信，可问各部将校，便见某虚实矣。”孔明喝退，又唤马谡入帐。

　　谡自缚跪于帐前。孔明变色曰：“汝自幼饱读兵书，熟谙战策。吾累次叮咛告戒，以街亭是吾根本。汝以全家之命，领此重任，今复如何？”谡告曰：“某因魏兵势大，不能抵挡，以致如此。”孔明曰：“乱道！汝若听王平之言，岂有此祸？今败军丧师，失地陷城，皆汝之过也！若不明正其罪，军律难逃。汝今正犯军法，休得怨吾。汝之家小，吾按月给与俸禄，汝不必挂心。”叱左右推出斩之。谡泣曰：“丞相视某如子，某以丞相如父。某之死罪实已难逃；愿丞相思舜帝当日乃殛鲧用禹之义，鲧乃禹之父也。舜废之，而用禹治水，后传位与禹。谡引此告之。便某虽死，无恨于黃壤之下也。”言讫大哭。孔明挥泪曰：“吾共汝义同兄弟，汝之子即吾之子，吾安忍不用之？汝速正军法，勿多牵挂也！”左右推出马谡于辕门之外，三军感叹不已。忽参军蒋琬自成都至，正见武士欲斩马谡，琬大惊，高叫：“留人！”入见孔明曰：“昔楚杀得臣，而文公喜。昔楚成暗弱，而杀得益之臣，晋文公闻而喜之。今天下未定，而戮智谋之臣，岂不可惜乎？”孔明流涕而答曰：“昔孙武能制胜于天下者，用法明也。今四海分争，干戈交接，若复废法，何以讨贼耶？合当斩之！”须臾，武士献首级于阶下。

　　孔明大恸不已。蒋琬问曰：“今幼常得罪，既正军法，丞相何故痛哭耶？”孔明曰：“吾非为马谡而痛。谡与吾义同父子，今违令斩之，又何悔焉？吾想先帝在白帝城临危之时，曾嘱吾曰：‘马谡言过其实，不可大用。’今果应此言。乃恨己之不明，追思先帝之言，因此大痛也！”大小将士无不流泪。马谡亡年三十九岁，时建兴六年夏五月也。后人有诗曰：

　　失守街亭罪不轻，堪嗟马谡枉谈兵。辕门斩首严军法，拭泪犹思先帝明。

　　又诗曰：

　　赏罚分明可告军，赏无仇恨罚无亲。街亭败失堪诛戮，洒泪成行劝后人。

　　却说孔明斩了马谡，将首级遍示各营已毕，用线缝在尸首上，具棺葬之，自修祭文享祀；将谡家小用好意抚恤，按月给与俸禄。于是孔明自作表文，令蒋琬申奏后主，自贬丞相之职。琬回成都，入见后主，进上孔明表章。后主拆视之。表曰：

　　臣本庸才，叨窃非据，亲秉旄钺，以励三军。不能训章明法，临事而惧，至有街亭违命之阙，箕谷不戒之失。咎皆在臣，授任无方。臣明不知人，恤事多暗。《春秋》责师，臣职是当。自贬三等，以督厥咎。臣不胜惭愧，俯伏待命！

　　后主览毕而言曰：“胜负乃兵家之常事，丞相乃国之大老元臣，岂可轻易出此言也！”遂遣使下诏，宜当旧职。侍中费袆奏曰：“臣闻治国者，必以奉法为重。法若不行，何以服人耶？丞相败绩，自行贬降，正其宜也。若复原职，何以激劝群下乎？”后主从之，贬孔明为右将军，行丞相事，照旧总督军马，就命费袆赍诏，径到汉中。

　　孔明受诏，贬降讫。袆恐孔明羞赧，乃贺曰：“蜀中之民皆知丞相拔西县入川，深以为喜。”孔明变色曰：“是何言也！普天之下，莫非汉民，国家威力未举，使百姓困于豺狼之口。一夫有死，吾之罪也，汝此称贺，岂不指吾而骂耶？”袆心实为愧，又曰：“近闻丞相又得姜维，天子甚喜。”孔明又怒曰：“兵败师还，不曾夺得寸土，此吾之大罪也。量得一姜维，于魏何损？西县之民，安能补街亭丧师之事乎？汝以此言，非为贺吾，乃谄佞也。”袆惶恐辞去。次日，又与孔明曰：“丞相见统雄师数十万，再可伐魏乎？”孔明曰：“昔大军屯于祁山、箕谷之时，我兵多如贼兵，而不能破贼，反遭贼兵所破：此病不在兵之多少，皆在主将耳。今欲减兵省将，明罚思过，须要计较变通之道于将来；若不能然者，虽兵多何用！自今以后，诸人有患虑于国者，但勤攻吾之阙，责吾之短，则事可定，贼可死，功可翘足而待矣。”费袆诸将皆拜称其德。后人有诗赞曰：

　　责人之心堪责己，恕己之心好恕人。当年诸葛求闻过，便是曾参自省身。

　　自费袆回成都，孔明在汉中惜军爱民，励兵讲武，置造攻城渡水之器，聚积粮草，预备舡筏，以为后图。细作探知，报入洛阳，魏主曹叡闻知大惊，即会文武，欲起大军来取西川。未知如何，且听下回分解。 

陆逊石亭破曹休
　　此时大蜀建兴六年，乃魏太和二年夏五月也。叡诏司马懿曰：“特与卿商议收川之策。”懿曰：“蜀未可攻也。方今天道亢炎，兵必不出；若我军深入其地，彼守其险要，安可攻之？”叡曰：“倘蜀兵再来入寇，如之奈何？”懿曰：“臣已算定，今番诸葛亮必效韩信，暗度陈仓道矣。臣己先委下一人在陈仓道口，筑起城池以守之，必万无一失也。此人身长九尺，猿臂善射，深有谋略，忠义凛然。若诸葛亮入寇，此人足可当之。若从他道暗进，则惧有陈仓之城，必不敢深入也。”叡大喜，问曰：“此何人也？”懿奏曰：“乃太原人，姓霍，名昭，字伯道也，见为杂号将军，镇守河西数十余年，民皆钦仰。诸葛亮见有此人，必不敢进矣。”叡从之，加霍昭为镇西将军，命守把陈仓道口。

　　遣使持诏去讫，忽报扬州司马大都督曹休上表，说东吴鄱阳太守周鲂，字子鱼，乃吴郡阳羡人也，密遣人陈言七事，说：“东吴可破，乞早发兵以取之。后定江南，勿误幸甚！”叡就御案上展开，与司马懿同观已毕，懿奏曰：“此言极有理，吴当灭矣！臣愿引一军以助曹休。”叡大喜，欲令起兵，忽班部中一人进曰：“吴人之言，反复不一，未可深信，必是诱兵之诡计也。”众视之，乃河东襄陵人也，姓贾，名逵，字梁道，官授建威将军，多从太祖武皇帝征进，深通谋略。懿问曰：“梁道知东吴虚实耶？”逵曰：“吾在边庭，素知孙权在武昌，西从江夏，东取庐江，时常入寇，周鲂乃智谋之士，必不肯降，吾故知其诈也。”懿曰：“此言亦不可不听，机会亦不可错失，梁道当与吾同助曹休。”遂奏准魏主，令三路进兵。曹休引大军径取皖城；贾逵引前将军满宠、东莞太守胡质，径取阳城，直向东关；司马懿引本部军径取江陵。赏军已毕，望东吴进发。

　　却说吴主孙权在武昌东关，会集多官商议曰：“今有鄱阳太守周鲂密表，告称曹休总督扬州兵马，有入寇之意。今太守诈施诡计，暗陈七事，引诱魏兵深入重地，可设伏兵擒之，则绝吴之难矣。今魏兵分三路而来，诸卿有何高见？”顾雍进曰：“此大任非陆伯言不敢当也。”权大喜，乃召陆逊，封为辅国大将军、平北都元帅，统御林大兵，摄行王事：授以白旄黄钺，文武百官皆听约束。权亲自与逊执鞭。逊领命谢恩毕，乃保二人为左右都督，分兵以迎三道。权从之，命吴郡吴人，姓朱，名桓，字休穆，为左都督、冠带奋武将军、嘉兴侯；又命吴郡钱塘人，姓全，名琮，字子璜，为右都督、绥南将军、钱塘侯。各领军马，权自送之。

　　于是陆逊总率江南八十一州并荆湖之众七十余万，逊令左都督朱桓在左，右都督全琮在右，逊自居中，三路进兵。朱桓曰：“曹休以金枝玉叶之贵而得大任，非智勇之良将也。今听周鲂诱言，深入重地，元帅若用兵击之，曹休必败矣。败后必走两条路：左乃夹石地名，右乃桂车地名。此二条路皆山僻小径也，险峻极多。某愿与全琮各引一军伏于山险，先以柴木大石塞断其路，彼众可降，曹休可擒矣。若擒了曹休，便长驱直进，唾手而得寿春，则诸路可图也。此乃扫荡天下之策，请元帅察之。”逊曰：“吾自有妙用，汝勿狂图。”因是朱桓怀不平而退。逊令诸葛瑾等拒守江陵，以敌司马懿。诸路皆已调拨停当。

　　却说曹休兵临皖城，周鲂来迎，径到曹休帐下。休问曰：“近得足下之书，所陈七事，深为有理，奏闻天子，故起大军三路进发。若得江东之地，足下之功不小，则吾之位可得矣。累有人言足下多谋，诚恐于中不实，吾未深信，足下料必不为此等事也。”周鲂大哭，急掣从人所佩剑欲刎。休急止之。鲂仗剑而言曰：“吾所陈七事，恨不得吐出肝心。今反生疑，必有吴人使间谍之计也！若听其间谍，吾必死矣。吾之忠心，惟天可表！”言讫，又欲自刎。曹休大惊，慌忙抱住曰：“吾戏言耳！足下何自害耶？”鲂乃用剑割发掷于地曰：“吾以忠心待公，公以吾为戏，吾割父母所遗之发，以表真诚也！”曹休深信之，设宴相待。席罢，周鲂辞去。

　　忽报建威将军贾逵来见。休令入帐，问之曰：“汝此来为何？”逵曰：“某料东吴兵必尽屯于皖城。都督不可轻进，待某两下夹攻，贼兵可破矣。”休怒曰：“汝欲夺吾功耶？”逵曰：“又闻周鲂截发为誓，此乃诈也。昔要离断臂，刺杀庆忌。此未可深信也。”休大怒曰：“吾正欲进兵，汝何故出此言，以慢军心耶？汝要兵进东关，以干头功，却瞒吾之能也！”叱左右推出斩之。众将告曰：“未及进兵，先斩大将，于军不利也。且乞暂免。”休从之，将贾逵兵留在营调用，自引一军来取东关。

　　此时周鲂听知贾逵削去兵权，暗喜曰：“曹休若用贾逵之计，则东吴败矣！今一处进兵，乃天使吾成功也！”即遣人密到皖城今之浔阳是也，报知陆逊。逊唤诸将听令，曰：“前面石亭虽是山路，足可埋伏。早先去占石亭阔处，布成阵势，以待魏兵。”遂令徐盛为先锋，引兵前进。

