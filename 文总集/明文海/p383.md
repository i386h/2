<!-- { "loadSidebar": true } -->
　　临海叶君夷仲宋丞相西涧先生族诸孙也夷仲生有异资其文辞之进如荣木升而春涛长日新月盛盖未已也顷由茂才举于鄕奉使安南不辱君命以功擢高唐州判官转知睢宁县爲学犹孳孳不懈其弟广武卫知事恵仲类集成编厘爲若干巻来征予序请至六七而不倦予齿加长志气摧慑操觚所云云皆无精魄颇类寐语者读夷仲文方畏敬之弗暇尚奚敢序之哉虽然不敢无一言也昔者先师黄文献公尝有言曰作文之法以羣经爲本根迁固二史爲波澜本根不蕃则无以造道之原波澜不广则无以尽事之变舍此二者而爲文则槁木死灰而已予窃识之不敢忘于是取一经而次第穷之有不得者终夜以思思之不通或至达旦如此者有年始粗晓大防然犹不敢以爲是也复聚羣经于左右循环而温绎之如此者亦有年始知圣人之不死其所以代天出治范世扶俗者数千载犹一日也然犹不敢以爲足也朝夕讽咏之沉潜之益见片言之间可以包罗数百言者文愈简而义愈无穷也由是去读迁固之书则势若破竹无留碍矣权衡旣悬而百物轻重无遁情矣然犹不敢以爲易也稽本末以覈其凡严褒贬以求其断探幽隐以究其防析章句以辨其体事固粲然明白而其制作之意亦皦然不诬也由是以定诸子百家之异同若别白黒而絶无难矣及夫物有所触心有所向则沛然发之于文翩翩乎其萃也衮衮乎其不馁也沨沨乎大无不包小无所遗也呜呼予以五十年之功仅仅若此今年曰逾迈慨兹旧业反成荒落将何以爲夷仲言哉夷仲诸作温醇而有典则飘逸而有思致其辞简古而不厐其神丰腴而不瘠可谓能言之士矣求诸軰行之中未见其敌也进进不已何古人之不可至哉予因忘其固陋以平日所自得者序诸篇首夷仲宜有取焉虽然文辞道之末也夷仲方与有民社之寄当务爲政以德而昌其道哉
　　朱葵山文集序【宋濓】
　　文不贵乎能言而贵于不能不言日月之昭然星辰之炜然非故爲是明也不能不明也江河之流草木之茂非欲其流且茂也不能不流且茂也此天地之至文所以不可及也惟圣贤亦然三代之书诗四圣人之易孔子之春秋曷尝求其文哉道充于中事触于外而形乎言不能不成文尔故四经之文垂百世而无谬天下则而准之自夫斯道不明学者覩圣贤之文而悦其不朽于是始摹效其语言以爲工而文愈削矣夫天之生此人也则有是道也有是道也则有此文也茍能明道而发乎文则将孰御乎而能者寡矣斯后世之文所以不逮古也后世之文加之以百言而不知其有余损其十言而不见其不足以不本于道故尔此非发于不能不言而强言之弊也圣贤之经其所不言也益以片辞则多矣其所言也删其一言则略矣以其不志于文此文所以卒莫能过也故志于文者非能文者也惟志于道者能之元之末莆田有朱先生文霆以治经取显官有政事人皆知之而其所爲文世则鲜知之其孙进士防近以示余其言醇而理彰于理不合虽强之言不言其所言者未尝不本诸道惟其志于道而不以文名故言文者失之呜呼人能因余言以求先生之文庶几得其所存先生字原道以泉州路总管致仕其厯官政事见予所撰墓铭故不着
　　白云藁序【宋濓】
　　刘勰论文有云论说辞序则易綂其首诏策章奏则书发其源赋颂歌赞则诗立其本铭诔箴祝则礼总其端纪传文檄则春秋爲之根呜呼爲此说者固知文本乎经而濓犹谓其有未尽焉何也易之彖象有韵者即诗之属周颂敷陈而不协音者非近于书欤书之禹贡顾命即序纪之宗礼之檀弓乐记非论説之极精者欤况春秋谨严诸经之体又无所不兼之欤错综而推则五经各备文之众法非可以一事而指名也盖苍然在上者天也天不能言而圣人代之经乃圣人所定实犹天然日月星辰之昭布山川草木之森列莫不系焉覆焉皆一气周流而融通之茍欲强索而分配非愚则惑矣夫经之所包广大如斯世之学文者其可不尊之以爲法乎吾友朱先生伯贤以纯笃之资而留意于辞章先秦两汉以至近代诸文无不周览用功之久灼见其是非之眞复取近正无疵者聚而爲书蝇头细字动至数十大册时出而讽咏之已而叹曰学文不本诸经其犹玩培塿之卑而忽嵩华之高乎乃复致力于经功益倍于前时越数岁胸中浩然若有所得操觚书之凡阴阳盈虚之运民物伦品之理万彚屈伸之变皆随事而着源源乎罔知其所穷且其爲体多而不冗简而有度神气流动而精魄苍劲诚可谓粲然藻火之章矣濓之有志爲文不下于伯贤古今诸文章大家亦多究心及游黄文献公门公诲之曰学文以六经爲根本迁固二史爲波澜二史姑迟迟盍先从事于经乎濓取而温绎之不知有寒暑昼夜今已四十春秋矣用心之苦虽与伯贤同而伯贤之所造诣濓固不能窥见其髣髴也然而太上立德其次即立言立言甚非易也自孟子以来致力于是者非不多求其可与经并传者舂陵周元公一人而已元公之言曰文所以载道也轮辕饰而人弗庸徒饰也况虚车乎是则文者非道不立非道不充非道不行由其心与道一道与天一故出言无非经也元公岂尝拘拘学爲文哉濓与伯贤又当共朂之可也伯贤以白云藁若干巻请余序濓故具论之使知伯贤之文一以经爲本而蹈袭近代以爲美者其尚有所发也哉伯贤名右天台人著书甚多所谓春秋类编三史钩秦汉文衡深衣考邾子世家传皆别行
　　樗散杂言序【宋濓】
　　樗散杂言者金华许君存礼所赋之诗也予尝获而读之爱其取法比兴有近于古作者谓存礼曰当今之诗予颇得纵览求其如君者百十之中仅一二见焉非三十年磨濯光精而宣鬯灵龢乌能如芙蕖出水弗霑纎尘有如此者世俗荤肠溺胃餍饫肥醲未必能知君然而至寳不可使埋光而韬采也予当爲君序之以传已而存礼俾侍史録其全集示予于龙门山中因爲之言曰诗至于三百篇而止尔然其爲体有三经焉有三纬焉所谓三经者风雅颂也声乐部分由是而建所爲三纬者赋比兴也制作法裁由是而定故周官太师之教国子必使之以是六者三经而三纬之所以聆其音节之详玩其义理之纯养其情性之正诗之爲用其深且大者盖若此呜呼学诗者其可不取之以爲法乎学诗者固不可不取之以爲法若夫出品裁之正合物我之公高不过激悲不伤陋则论诗者又可不倚之以爲权度乎夫诗一变而爲楚骚虽其爲体有不同至于縁情托物以忧恋恳恻之意而寓尊君亲上之情犹夫诗也变而爲汉魏之什其古固不逮夫骚而能辨而不华质而不俚亦有古之遗美焉三变而爲晋宋诸诗则去古渐远有得有失而非言辞之所能尽也呜呼三变之后天下宁复有诗乎非无诗也诗之合于古者鲜也何以言之大风扬沙天地昼晦雨雹交下万彚失色不知孔子所删之者其有若斯否乎组织事实矜悦葩藻僻澁难知强谓秘不知孔子所删之者又有若斯否乎牛蛇神骋奸技厐杂诞幻不可致诘不知孔子所删之者又有若斯否乎如是者殆不可胜数孔子吾徒之所愿学者也孔子之所取如彼而后之作者乃如此尚得谓之诗矣乎唐宋诸名家其如此者固不可絶谓无之而不及乎此者抑何其多也今世之以诗鸣者蠭起而泉涌其视唐宋又似有所未逮姑置之勿论间有倡爲江南体者轻儇浅躁殆闾阎小人骤习雅谈而杂以防语每一见之輙闭目弗之视诗而至于使人弗之视则其世道之甚下也爲何如哉此予于存礼之诗不觉深爲之喜而继之以叹也呜呼使自一乡逹之于一邑自一邑逹之于一州自一州逹之于四方咸有如存礼者焉则诗之道庶几其复古乎予虽不能诗而论诗颇谓有一日之长因爱存礼之作不待请而自爲序之非深于诗学者殆未有以知予意之所存也
　　剡源集序【宋濓】
　　濓尝学文于黄文献公公于宋季辞章之士乐道之而弗已者惟剡源戴先生爲然濓因日购先生之文绝不能以多致防有诏纂修元史命濓总裁其事事有阙遗者遂以上闻遣使访于郡国窃以爲先生著作有闗于胜国宜多乃属使者入鄞徧求之鄞先生鄕国庶几有得之者曾未几何有司果以剡源集二十八巻来上濓始获而尽览焉因作而曰辞章至于宋季其敝甚久公卿大夫视应用爲急俳谐以爲体偶俪以爲竒腼然自负其名高稍上之则穿凿经义櫽括声律孳孳爲哗世取宠之具又稍上之剽掠前修语録佐以方言累十百而弗休且曰我将以明道奚文之爲又稍上之骋宏博则精麄杂揉而略绳墨慕古奥则删去语助之辞而不可以句顺欲矫弊而其弊尤滋私自念辞章在世如日月之丽乎天虽疾风暴雨动作无时亦不能蔽蚀其精明独怪夫当时之士奚爲乏一人障其狂澜邪复念豪杰之士何代云无第区区所见孤陋故鲜能知之非诚然也及览先生之文新而不刻清而不露如晴峦出云姿态横逸而连翩弗断如通川萦纡十歩九折而无直泻怒犇之失呜呼此非近于所谓豪杰之士也哉盖先生七岁即知攻文咸淳中入太学以三舍法陞内舍生旣而试礼部第十人登进士乙科调教授建宁府及迁临安教授行户部掌故皆不就防宋亡爲元执政者荐之起爲信州教授先生年已六十一矣寻迁婺州以疾辞后六年终初先生旣擢第慨宋季辞章之陋即矫然自异久之四方人士争相师法故至元大德间东南文章大家皆归之先生无异辞先生之殁仅六十年已罕有知其名若字者殊可哀也濓在史局旣命彚入儒学传中及司业成均复将录其剡源集者归以示诸人而先生之乡有夏君闗来为国子正方与先生之孙资先谋刻于梓夏君遂以题辞为请且谓知先生之深者唯黄文献公公旣不可作子幸无让于是忘其僭逾而为序之如此呜呼丰城之剑荆山之玉总埋没泉壤为已久神光上贯于霄汉者终弗能掩也其先生之谓乎先生名表元字帅初一字曾伯庆元奉化州人
　　朱悦道文藁后题【宋濓】
　　右乌伤朱君悦道所为文一巻予读已爱其理明文顺顾谓二三子曰辞章弊久矣挹蜡为葩以逞妖艳非不人目睛比之元气流行千红万紫徧发洛阳名园固自弗侔何也生意动荡与死色之不泽者其可以并论也哉盖古人之于文以躬行心得者着爲言言有醇疵但系乎学之浅深尔后世则不然以文学文皆亿度想像而为之知道君子未尝不一笑掷之也今悦道之文论议必本诸经而翼以濓洛闗闽之说旣履康衢矣长安虽远恶有不至者哉其视顚连榛莾之蹊而虎豹蛇虺纵横交于前者奚啻万万悦道非惟见诸空言又思践履以騐之此尤度越于人人予虽留意于文造道不深而出言多疵深有愧于悦道虽欲痛自惩刷而秋髪缤纷被肩矣惜哉予期悦道甚远悦道器宇清粹诚足以副予所期他日道明德立而文益昌予当在知言之列无疑故録与二三子言者题其巻后云
　　题永新县令乌继善文集后【宋濓】
