<!-- { "loadSidebar": true } -->
　　身为江城吏，心似野田叟。寻僧忽忘归，饱食莫携手。畏人久成性，路绕古城后。茅茨远相望，鸡犬亦时有。人远市井罢，日落狐兔走。回风吹横烟，烧火卷林薮。草深径渐恶，荆棘时挂肘。褰裳涉沮洳，斜绝池口。投荒分岑寂，欹侧吾自取。二君独何为，经岁坐相守。游从乏车骑，饮食厌菘韭。周旋未忍弃，辛苦亦何负。归来倚南窗，试挹樽中酒。笑问黄泥行，此味还同否。〈子瞻谪居齐安，自临皋亭游东坡，路过黄泥坂作《黄泥坂词》。二君皆新自齐安来，故云。〉

　　【次韵王适春雨】

　　久遭客禁往还稀，风雨萧条只自知。春色有情犹入眼，客愁无赖巧侵眉。山僧寄语收茶日，野老留人供社时。久住不须嫌寂寞，此间偏与拙相宜。

　　【和子瞻蜜酒歌】

　　蜂王举家千万口，黄蜡为粮蜜为酒。口衔润水拾花须，沮洳满房何不有。山中醉饱谁得知，割脾分蜜曾无遗。调和知与酒同法，试投曲蘖真相宜。城中禁酒如禁盗，三百青铜愁杜老。先生年来无俸钱，一斗径须囊一倒。糟不听渔父言，炼蜜深愧仙人传。掉头不同辟谷药，忍饥不如长醉眠。

　　【次韵讲律李司理宪见赠】

　　强将羔雁聘黄，破褐疏巾倚夕晖。礼律纵横开卷尽，齑盐冷落待贤非。日高几案弦歌罢，夜永窗扉灯火微。犹喜江边莫春近，舞雩风雨得同归。

　　【次韵王适游陈氏园】

　　宿雨睛来春已晚，众花飘尽野犹香。舞雩便可同沂上，饮禊何妨似洛阳。新圃近闻穿沼阔，涨江初喜放舟长。年来簿领萦人甚，何计相随入醉乡。

　　【答孔平仲二偈】

　　熟睡将经作枕头，君家事业太悠悠。要须睡著元非睡，未可昏昏便尔休。龟毛兔角号空虚，既被无收岂是无。自有真无遍诸有，灯光何碍也嫌渠。

　　【次韵柳真公闲居春日】

　　春寒渐欲减衣绵，雨势冥冥水拍天。一局无言消日永，新诗得意许人传。惜花田地应慵扫，护笋藩离可细编。好事报君知我喜，同官欲到得闲眠。

　　【次韵王适东轩即事三首】

　　新竹依墙未出寻，墙东桃李却成林。池塘草长初饶梦，村落莺啼瞧心。江满船头朝欲转，泥融屐齿莫尤深。闭门怜子成书癖，试买村醪相伴斟。眼看东邻五亩花，茅檐竹户野人家。过墙每欲随飞蝶，归舍谁怜已莫鸦。幽客偶来成晚饭，野僧何日寄新茶。三年气味长如此，归计迟迟也自嘉。北园春草径微微，未用频教翦棘茨。蜂阵纷纷初养蜜，莺巢浅浅欲生儿。客情流水兼山远，归梦游丝向日迟。懒病相将浑欲惯，赖君索我强裁诗。

　　【送李宪司理还新喻】

　　采芹芹已老，浴沂沂尚寒。蒯缑长叹息，苜蓿正阑干。黄卷忘忧易，青衫行路难。归耕未有计，且复调闲官。

　　【问黄蘖长老疾】

　　四大俱非五蕴空，身心河岳尽消熔。病根何处容他住，日夜还将药石攻。

　　【复次烟字韵答黄大临庭坚见寄二首】

　　水竹遮藏自一川，日高茅屋始炊烟。犬牙舂米新秋后，麦粒茶欲社天。冠盖只今成弃物，杉松他日记栽年。定应笑我劳生在，卯睡闻呼衣为颠。十载劳思寤寐间，新诗态度比云烟。清风吹我无千里，明月随人共一天。归去林泉应避暑，北征道路恐经年。与君共愧知时鹤，养子先依黑柏颠。

　　【次韵子瞻临皋新葺南堂五绝】

　　江声六月撼长堤，雪岭千重过屋西。一叶轩昂方断渡，南堂萧散梦寒溪。旅食三年已是家，堂成非陋亦非华。何方道士知人意，授与炉中一粒砂。北牖清风正满床，东坡野菜漫充肠。华池自有醍醐味，丈室仍闻檐卜香。邻人渐熟容赊酒，故客亲留为种蔬。住稳不论归有日，船通何患出无车。客去知公醉欲眠，酒醒寒月堕江烟。床头复有三升蜜，贫困相资恐是天。

　　【次韵王适大水】

　　高安昔到岁方闰，大水初去城如墟。危谯堕地瓦破裂，长桥断缆船逃逋。漂浮隙穴乱群蚁，奔走沙砾摧嘉蔬。里闾破散兵火后，饮食敝陋鱼虾余。投荒岂复有便地，遇灾只复伤羸躯。人言西有蛟蜃穴，闰年每与风雷俱。漫沟溢壑恣游荡，倾崖拔木曾须臾。鸡豚浪走不复保，老稚裸泣空长吁。滞留再与兹水会，沦胥未哂斯民愚。人生所遇偶然耳，得失何用分锱铢。

　　【赠三局能师二绝】

　　得失从来似偶然，因师聊复问行年。此生竟堕阴阳数，方信修行力未全。旅食江干秋复春，归耕未遂不胜贫。凭师细考何年月，可买山田养病身。

　　【临川陈宪大夫挽词二首】

　　一时冠盖盛临川，直亮推公益友先。淡泊朱丝初少味，萧疏翠竹久弥鲜。崎岖处世曾何病，奔走成功亦偶然。天理更疏终不失，雍雍今见子孙贤。五月扁舟忆过门，哀怜逐客为招魂。开樽不惜清泉洁，挥汗相看白雨翻。病起清言惊苦瘦，归休尺牍尚相存。秋风洒涕松楸外，谈笑犹疑对竹轩。〈公家有竹轩，辄尝赋诗。〉

　　【次韵知郡贾蕃大夫思归】

　　江城漂泊最多时，邂逅谁令长者期。得坎浮槎应有命，投林惊鹊且安枝。何年笑语还留客，终日勤劳数问儿。铃阁清虚非此比，秋风归兴恐非宜。

　　【久不作诗呈王适】

　　怜君多病仍经暑，笑我微官长坐曹。落日东轩谈不足，秋风北棹意空劳。懒将词赋占臆，频梦江湖把蟹螯。笔砚生尘空度日，他年何用继《离骚》。

　　【喜王巩承事北归】

　　同罪南迁惊最远，乘流北下喜先归。谓言一笑秋风后，却顾千山驿路非。岭外云烟随梦远，江边鱼蟹为人肥。还家嫁女都无事，卧读诗书尽掩扉。

　　【予初到筠即于酒务庭中种竹四丛杉二本及今三年二物皆茂秋八月洗竹培杉偶赋短篇呈同官】

　　种竹成丛移出檐，三年慰我病厌厌。翦除乱叶风初好，封植孤根笋自添。高节不知尘土辱，坚姿试待雪霜沾。属君留取障斜日，仍记当年此滞淹。

　　【和王巩见寄三首】

　　南迁春及秋，江湖未云半。逮此归路长，始悟行日远。幽忧脱沉痼，清梦惊婉娩。行行逢故人，笑语杂悲泫。江秋北风多，归帆未应驶。天寒雁南向，家书空满纸。契阔幸平安，婚嫁须缨珥。交游何为者，空复念君至。折叶每安心，连环非所计。感君扁舟返，念我一廛废。怀思乐全老，畴昔忘言契。丹砂傥已成，白首愿终惠。

　　【复次韵】

　　滕王阁在谁携手，徐孺湖宽可放情。楚客解书南国恨，秦筝助发上林莺。系匏独负杯中物，拥鼻和逢洛下生。问得长须添梦想，蓬窗灯火达天明。〈近遣仆至钟陵，还言定国与黄君鲁直会于舟中，灯火终夜而去。〉

　　【孔毅父封君挽词二首】

　　交契良人厚，家风季妇贤。诗书中有助，苹藻岁无愆。象服期他日，恩封属此年。神伤自不觉，吊客问潸然。别日笑言重，归来药饵忧。钟歌掩不试，贝叶乱谁收。恨极囊封在，情多垄木稠。埋文应自作，一一记徽猷。

　　【上高息轩起亭二绝】

　　山下清溪溪上市，溪光山色映人烟。幽亭正在人声里，长与溪山共寂然。溪父起收罾下鲤，山翁起卖焙中茶。长官亦与人俱起，笑拥黄纟由放早衙。

　　【九月十一日书事】

　　东墙瘦菊早开花，九日金钿已自嘉。黍麦候迟初响{雍缶}，米盐法细未还家。泼醅昨夜惊泉涌，洗盏今晨听妇夸。归采茱萸重一醉，不须怪问日时差。

　　【和王适寒夜读书】

　　久从市井役，百事发不理。感君读书篇，惜此寒夜晷。殷勤附灯烛，黾勉就图史。逡巡揖虞夏，汗漫驰刘李。斯文家旧物，早岁夙从事。一从慕膻腥，中弃如敝屣。今夕亦何夕，忽如旧游至。终篇再三叹，推枕不成寐。人生无百年，所欲知有几。县知未必得，奔走若趋市。微言寄翰墨，开卷人心耳。胡为弃不收，所逐在难觊。

　　【和王适新葺小室】

　　向日堂东一室存，竹为窗壁席为门。心如白月光长照，气结丹砂体自温。饭软莫嫌红米贱，酒香故取泼醅浑。他年一笑同谁说，伴我三年江上村。

　　【病中贾大夫相访因游中宫僧舍二首】

　　江城寒气入肌肤，得告归来强自扶。五马独能寻杜老，一床深愧致文殊。体虚正觉身如幻，谈剧能令病自无。明日出门还扰扰，年来真畏酒家垆。东邻修竹野僧家，乱柳枯桑一径斜。逐客惯曾迂短策，使君何事驻高牙。萧条已似连村坞，邂逅应容设晚茶。惭愧病夫无气力，隔墙空听吏兵哗。

　　【和王适炙背读书】

　　少年读书处，寒夜冷无火。老来百事慵，炙背但空坐。眼昏愁细书，把卷惟恐卧。寒衣补故褐，家酿熟新糯。微微窗影斜，暧暧云阴过。昏然偶成寐，鼻息已无奈。儿童更笑呼，书册正前堕。衰懒今自由，不复问冬课。

　　【同王适赋雪】

　　北风吹雨雨不断，遍满虚空作飞霰。纸窗独卧不成眠，茅屋无声时一泫。鸟乌错莫寒未起，庭户空明夜惊旦。重楼复阁烂生光，绝涧连山漫不见。夹砌双杉洗更碧，满田碧草埋应烂。城中闭户无履迹，市上孤烟数晨爨。细排玉著短垂檐，暗结轻冰时入研。拨灰有客顾尊俎，迹兔何人试鹰犬。未容行役扫车毂，应有老农歌麦饭。一来江城若俄顷，四见白花飞面旋。坐看酒瓮谁敢尝，归踏冰泥屡成溅。年来桥板断不属，莫出肩舆足忧患。到家昏黑空自笑，诉妇勤劳每长叹。床头有酒未用沽，囊里无钱不劳算。更令雪片大如手，终胜溪瘴长熏眼。谒告犹能不出门，典衣共子成高宴。 
　

　



　

　
●栾城集卷十三
◆诗八十六首
　　【除夜】

　　老去不自觉，岁除空一惊。深知无得丧，久已罢经营。黄卷讥前失，清樽借后生。何年遂疏懒，伏腊任躬耕。

　　【种兰】

　　兰生幽谷无人识，客种东轩遗我香。知有清芬能解秽，更怜细叶巧凌霜。根便密石秋芳草，丛倚修筠午荫凉。欲遣蘼芜共堂下，眼前长见楚词章。

　　【上元夜】

　　新春收积雨，明月澹微云。照水疏灯出，因风远乐闻。天涯仍有节，人事竟何分。卖酒真拘束，何时一醉醺。

　　【次韵王适上元夜二首】

　　灯光欲凝不惊风，月色初睛若发蒙。羁客不眠诗未就，游人半醉夜方中。荒城熠耀相明灭，野水芙蓉乱白红。知欲访僧同寂寂，应怜病懒畏烛烛。宿雨初干试火城，端居无计伴游行。厌看门外繁星动，想见僧窗一点明。老罢逢春无乐事，梦回孤枕有乡情。重因佳句思樊口，一纸家书百镒轻。

　　【王子立与迟等游陈家园桥败几不成行晚自酒务往见之明日雨作偶尔成咏】

