<!-- { "loadSidebar": true } -->
　　苍山本自千万丈怪尔断落盈尺中枯松挂崖正矫矫白云出谷方溶溶忆昨髙秋十日雨百川涌溢腾蛟龙丹青壊刼不可驻金碧拂地俱成空人间流落万余一掇拾补缀几无从当时画手合众妙得此诚是第一工松隂行人何草草秃帻小盖马色骢长涂未竟不得息啸歌正尔来悲风巨灵擘华疏黄河夸娥移山开汉东海波芥子互出没大雄游戏神与通我今与君未尝觉指视壁尽将无同新诗飘飘脱俗格得闲防复来从容
　　空同
　　汝山不髙鲜乔木汝水不深无巨舟荒草连天荆棘壮土脉疎缓多废畴三年力耕食不饱一时不雨人相忧负薪代炭集市井耳聋眼瞑垂白头土风薄陋趋向狭一金之子称良谋百年人物可料数里闾未见兴公侯君不见广成昔从空同居猗玕亦云隠商余千年两士炯若日希世之才安可诬
　　画龙
　　南人谒雨争图龙画师放笔为老雄烟云满壁夺画色雷电应手生狂风观者皆惊牙爪动攫拏意似翻长空吾疑奋迅出戸牖何事经时留此中共言叶公初好画当时亦有神龙下天意为霖非尔能世俗慕真聊事假
　　冬
　　蜂房割蜜留度年中林置罝长击鲜朔风吹空塞北戸束薪明暖初无烟缺篱补疎已乍密败屋鬋茅元自坚官租事空不复出积雪塞径长昼眠田家此乐不知老儿孙满前俱夀考世俗荣名多变更不似田翁一生好
　　苏子瞻家画松图歌
　　君家图画皆所见近得此松尤可羡根蟠平石蹙蛟螭干出青起雷电樛枝横斜复几尺绿叶茸耸铺绣线空堂深沈白日寒谡谡似有风吹面此图翦裂人不知尘外分张数流转能令神物还相从非君苦心谁与辨更惜良工名不传可怜世俗多夸衒为君作歌君志之后千百年无复贱
　　赤甲祈雨是日获之
　　君不见赤甲之渊色如墨中有神物不可测潜虽伏矣心念国翕忽变化谁能识五月亢阳裂金石妇女悲号望膏泽箫鼓甘香乐灵徳须臾晦天正黑风雷硼轰震穹碧雾雨霶扫炎赫生物欣欣动顔色樵童牧竖亦叹息千秋万嵗无终极
　　市朝
　　市朝老去无希慕枕簟秋来觉静便何事连宵梦颠倒犹应三世业攀缘蛲虫饱足尸鬼健尚寐翻令爱不眠
　　贫交行
　　贫交多相怜富交多相捐贫富尚不保死生安可道人能无以声利为贫交富交皆不欺君不见萧朱隙末张陈死惟有管鲍真相知
　　古信陵行
　　薛公藏卖浆毛公藏博徒侯嬴抱关叟朱亥市井徒我思信陵君下此四丈夫富贵胡为弃贫士能令君存为君死
　　方仕致仕
　　在家出家古有此方仕致仕吾自嗤晏眠足当几杖赐散髪每从田野期息交便尔宾客絶省事何説课最为山涛非隠亦非吏仲元不惠仍不夷
　　北门行
　　慕道逍遥游不作枯槁语二年客都城卒嵗厌贫屡乃知北门诗圣人亦有取自于万事防若机今日已晤前日非五月披裘不取金放歌防采南山芝
　　衰老
　　苍耳婴末疾浴兰殊未解枲耳传愈风及秋始堪采惟昔沙塞隂偶从羊负来葡萄安石榴安可同语哉鸡雍与狶苓适用即为贵何必黄金盘磊落荐滋味老人学道破诸妄犹有尘缘为疾恙安得澡身并澡心使我有意烟霞上
　　次韵孔常父
　　老翁衰迟为日久自知不是文章手紫微荧煌十二星青阁彤庭掖垣右谁令孤翼此飞栖正似枯槎犯牛斗诸公可亲复可望黄钟浑宏秋水光但论四海矧故乡清诗翻翻鸿鹄翔愿言与子同升堂
　　太液池
　　建章宫中太液池水象星汉波涟漪凫雏鴈子相羣嬉黄鹄来翔金为衣主人勿惜稻粱恩主人勿矜罗网繁暂来可见不可亲乗风一举超昆仑
　　送原甫帅永兴
　　读书当为王者师论兵要作万人将古来志士希两遂白首儒生彼无望骐驎一出凡马空豫章蟠根嵗逾壮金华事业烂然新徂西谋谟谁与譲旌旗蔽日红半天笳鼓隘涂车万两中军令出聴无哗秦山渭水皆东向荒夷憺威霜雪明属城阳和春日亮赵张成事不足论方虎遗诗犹可尚龙文金铉待调饪璿枢斡中付羣当西人欢歌公肯留公车双鹿画轓上
　　晚起
　　黄昏就枕日午眠入春夜短常独然不嫌时世欲无觉每为身谋私自怜梦为嘉鱼潜九渊梦为飞鸟翔髙天喜来寝觉了不辨安知此兴非神仙
　　渔翁
　　老翁年侵耕作苦官田税多不敢住身携儿孙事渔钓编竹为家寄江浦朝寻菱芡逗烟水暮飰鱼虾宿风人生如此亦自由何用车马称公侯
　　和罗著作渔翁
　　渔翁结网求鱼子得鱼满船心始喜岂知陂池水不深但有鲲鲕少鲂鲤渔翁结网安得疎渔翁用力常有余心疑他人得厚味满眼看来池无鱼古来任公不如此期年得鱼雄淛水龙伯国人连六鳌二山漂流不能止由来万事不同调説似渔翁翁必笑
　　大风
　　朝风吹沙天宇窄暮风吹沙地载薄视天昏畏其压视地震荡忧其坼一春三月风不息局天蹐地劳筋力波涛翻空礔礰怒行路之难行不得安得重云十日洗眼去眯分白黑
　　初调江隂主簿
　　小来读书非为名约身不肯游公卿秪怜狂简真吾党谩有文章慙老成汉廷好武臣尚少郎官十年不见调青衫黄绶赤诏除落拓敢辞流俗笑
　　送直史馆孙兵部知陕府
　　侍臣数厌承明庐太守何妨太史书十里九坂二殽道驷马髙盖朱轮车分陜已信召南贵补郡讵比平原疎諌垣风彩东观笔不待上计看回舆
　　湘中阻风
　　十月北风不肯回湘中白浪髙成堆小如飞鸥大奔马一辈才去羣复来一旬隂云色死灰划劙掀簸初全开晨阳照空幸澄澈蜚廉暴怒犹喧豗系舟沙渚依曲隈嵗晏永路真悠哉棹夫巻缩亦何恨时乎宁有材不材
　　欲雨寄张壁
　　北山云起南山雨返照却见南山树逆风燕子能疾飞隔叶黄鹂犹独语忆君池上波悠悠忆君翠竹声飕飕兴来冒故相视薄暮雷电归何忧
　　寄杨十七
　　杨侯论诗销我忧昔嵗相逢偕旅游梁多长者不虚语倾盖结交子所求三年契阔意不展叹彼栖栖为薮幽穷愁著书亦自足有防肯説东诸侯长安富贵易反掌末路功名犹捶钩天公于予岂爱惜由来万事非人谋隂风朔雪五湖冻嵗穷髙卧思同裘
　　春寒
　　越罗裁衫春服新寒炉委灰无复温夭桃着花红满槛弱栁吹线青映门岂知天事有反覆假借专物矜余恩平明雪片白似玉败裘死灰仍纷纷女桑吐叶蚕欲生东郊草绿方趣耕欺人人弗信百虫奋蛰雷已惊沈隂驱除生可待白日隠隠浮云外
　　清明东风零雨频晓来料峭寒着人人言夭事不可测欲回暮春成早春花红柳绿皆自若一气变化宜有神漆园老人惜光景求术却老无声影忽闻春有再韶时亦觉身当还壮境花前一酌心熏然敢道朱顔非少年
　　戏谢师直买伊阳田
　　雒阳东周苏子贤兄弟驰説雄当年一身曽兼六国印举世皆羞二顷田君才十倍鬼谷子朞年已出揣摩篇公侯将相可自致何竟髙蹈伊阳川
　　阳翟贾人歌
　　颍川阳翟赵邯郸大衢如砥车班班重装富贵名游闲轻纨宝玉髙若山关西王孙龙虎驱此中奇货奇可居千金入秦借短防立谈须臾分王符华阳松柏成髙邱寿陵蔓草令人愁沈沈相府士如市山东共事河南侯
　　和王平甫韩干画马行
　　韩干画马出曹霸得名不在陈栩下诏令师栩辞不可苑中万马师在我王侯读书爱此言由来能事须天然看图作诗寄慷慨锦文织字珠聨聨乗黄騕褭久埋没安西大宛路超忽丹青能令千万年不比燕人空市骨霜蹄踣铁精权奇耳截筒竹稍垂丝超然抉后三十尺一日千里御者谁防笔和鈆人所同尔今独成第一工神凝意防不可料天驷降精来此中少陵作诗讥画肉惋惜骅骝气凋缩未知良工尝苦心空使时人争贱目九臯相马观天机神隽不辨黄与骊君知画手贵自我何若相法非有师拙工俗子纷纷是畏避权豪如畏死生栋湿涂多覆屋巧书掣肘真难使吾知公诗正如此丈夫特立嗟已矣
　　次韵苏子瞻韩干马赠李伯时
　　韩干画马名独垂氷纨数幅横素丝诸公赋诗邀我和我如钝椎逄利锥区中才容三万里正可騕褭一日驰朝燕暮呉亦其亚幸得夷路无絷羁此问三马皆国马瑰资逸态成崛奇有如秋空见霜鹘下睨众禽俱伏雌良工苦心为逺到天机要眇潜得之区区驽骀浪自负岂可丑骨包妍皮李侯洒笔定超诣尚有天骥君未知宛王母寡今授首汗血不敢藏贰师
　　送程少卿【原注江西转运使】
　　使君舡舸如浮宫荡荡帆影垂白虹苦无三江五湖水安见一日千里风长蛟巨鱼逺避去水府泉室深玲珑使君按俗不异此意气自觉凌虚空滕王阁前流水白西山落日衔微红城头台榭眺望极玉壶置酒光融融胜游重临不隔嵗涂歌巷祝欢南公作官得此亦是少况复章绶弥尊崇南金折钩富九鼎荆扬涂泥多嵗丰防令利术析毫末万古江流常向东故乡秀水三百里送逺游子情无穷遥知躧履待髙士安得羽翼随飞鸿
　　懐信驿亭晩望题其楹
　　吴樯东风晓来入楚客齐桡暮去急行人西行人东逢迎送归景不同夕日春烟一望中
　　戏题西湖中鱼
　　重明水深波洗空嘉鱼万族连西东鲲鲕细碎长者惜赤鲤成就随飞龙南风吹雨中宵雷众鳞不去真常才鲂鱼如玉鲙第一安得大网相随来
　　盆山
　　青泉盈池底白石中有高山髙不极连峰絶壑知几许朝霏暝烟无定色山下清波清浅流鱼龙浩荡芥为舟今君欲渡何由得纵有神仙君不识
　　出门无马行
　　市儿暮归钱满把田翁秋收禾满野人生勤苦必有获天事岂常遗拙者鄙夫能言知读书十五著论惊羣儒文章不作少壮用白发垂领皮肉麄作官不如闲日多得禄无若饥寒何百年陈人谁比数满眼贵士难经过欲为揣摩心智短欲学造请顔色赧黄金难成丹砂贵紫芝将秀白日晚退居长安百不为出门无马还歩归髙天报施固有待可得不如翁与儿
　　次韵子瞻赠桥道人
　　昔有仙公项曼都去家十年若斯须还归壮语惊妻孥月邉朝拜虽劳躯流霞一杯真味腴世人但怪医多卢不知列仙山泽臞隂阳变化随指呼日新无穷非故吾乔公筑居近潍都交游洞宾侪尔朱又言其师奇丈夫璞玉粹美名不沽郎官仕晋更五胡我今老病须人扶衰顔白鬓日已渝捐书絶学休守儒去不为少犹双凫公能济我良药无
　　侠少行戏王子直
　　长安少年侠自任一生意气过人甚许身直以豪取名快意那知武犯禁宝刀强弓千里马风驰电射无敌者有时独醉倡楼春一身歌舞兼百人休来著书吐胷臆脱落章句邱坟王侯愿交不可得贵者虽贵犹埃尘君不见汉家云台画良将髙冠长劔森相向由来落拓尘土中不妨论议岩廊上乃知功名为世贤安知轻欺恶少年
　　王家酒楼【案此诗自夷门城东门以下词意与前不相属疑有误】
　　君不见天汉桥下东流河浑浑瀚瀚无停波游人阅水看白日骇浪瞥逺红影蹉感叹世事亦如此振顿两足行吟哦提钱买酒聊取醉道傍高楼正嵯峩白银角盆大如防臛鸡煮蟹随纷罗黄花满把照眼丽红裙女儿前艳歌乐酣兴极事反覆旧欢脱落新愁多夷门城东门南对屠儿墓信陵今安在宾客散如雾窃符事可鄙袖椎复何慕犹令主人成大功千嵗英名若可遇笑杀平原君耻从毛薛游选士十九人毛遂晚见收丈夫一身贵特逹因人成事良足羞
　　和章都官洞庭诗
