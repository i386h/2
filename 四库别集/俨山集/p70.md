<!-- { "loadSidebar": true } -->
　　司设监太监董公以嘉靖十九年二月六日遽卒实以正徳二年十二月十八日生得年三十有五今上皇帝特怜念之赙恤倍加谕祭之文有曰温敏之资小心敬慎盖公以实行受上知如此故凡同事内廷相与朝夕者尤哀悼不置吊相之日涕泗涟洳盖公以和气得人心如此岂偶然哉内官监太监王公逊与公尤善厚匍匐过余乞铭其墓予不敢当辞至再而请益勤念予往嵗以翰林编修官奉命教内书堂每见生徒中少年敬谨者必加礼之且致厚望以为此皆他日圣天子心膂之寄与吾辈外庭体貌之臣殊盖君父之心虽出一致而逺迩势分终不若亲且宻者之易于纳忠也故今生徒之柄用者往往不忘予为师范而王公又予之旧馆人也义不容恝乃志之公讳智字克知别号明斋家世湖广武岗州人正徳九年秋九月入大内遂选近侍乾清宫今上龙飞改元嘉靖夏六月选入司礼监从学内书堂明年春三月复选乾清宫内侍是嵗八月遂有牙牌之赐冬十二月遂陞奉御自是赏赉日繁眷注日隆矣又明年陞司礼监右监丞五年陞左监丞六年陞右少监七年陞左少监九年陞太监太监内庭之极选也自右监丞凡五转而至皆以嵗之八月八日若刻期然盖异数云时方年二十五妙龄美质夐出伦项又殊遇也十年十月遂命视事本监十七年又命为宫内牌子牌子又近侍之极选也十八年命掌司苑局印二月上南巡承天命掌行在印四月回銮仍掌原印于是上将欲大用之矣自奉御以来凡受赏大红纻丝麒麟表里一斗牛一蟒衣表里一玉带一大红金彩蟒衣纻丝纱罗表里者三自十二年以后嵗加禄米者八总之为一百三十有二石又特许内府得乗马上之礼遇至矣公亦益奋忠贞以至于殁身为报可不谓生荣死哀也已予昨扈驾时以翰林院学士掌行在印从彷佛于行朝尝目望公今不可作矣以今年某月日于阜城门二里沟之原经理其后事者则太监毛公隆也为之铭铭曰龙衮日近蟒玉有辉何机柄之伊迩乃渊氷以全归勇从顺委忠孝一机顾赋形之万变羌定数以焉违后千万年视此铭诗









　　俨山集巻七十二
　　钦定四库全书
　　俨山集巻七十三
　　明　陆深　撰
　　墓志铭十二
　　承徳郎工部主事刘公赠安人赵氏合墓志铭
　　嘉靖十九年十月廿又一日亭湖先生刘公卒于番阳之里第享年六十有五讣闻京朝其子洵自太博南奔谋以明年十二月九日公于余干旗峰之原将启赵安人之藏合焉安人公配也与公同生丙申先公二十年以正徳庚辰八月六日卒云洵以深知公也久乃奉文选刘君梧冈之状来问铭按状公讳录字景贤更字世臣别号亭湖饶之番阳人也姓刘氏传自汉世至宋礼部尚书忠肃公挚寔起吉水家富田乡五世孙夀可翁自富田寓饶构积善堂以居夀可之孙云樵翁讳琮玉字润芳博学精天文当元季望气知髙皇帝龙兴与友人决防归附髙祖闻而物色之翁乃隠迹于医尝师防稽杨铁崖先生与姑熟陶安主敬同学最相友善防主敬守饶遂定居番阳著述甚富云樵生教授澄字源清教授生御史经字季权御史生参政讳烈字尹吉以子中丞贵赠大中大夫资治少尹配詹氏赠淑人中丞讳城字廷髙以公贵赠通议大夫为本朝名臣配董氏赠淑人侧室尤赠安人者寔生公中丞年防五十未有子时为福建按察副使廵汀夜梦伟丈夫来谒诘旦得王状元祠葺而像之以祀遂梦抱一儿谢适公生闽官舍中自幼教之甚严年十二而中丞以都察院右副都御史廵抚河南卒于行台乃奉尤夫人防丧南归执礼如成人尤夫人教又严遣就外傅从李用和先生学训成端重年十五补郡弟子员即购竒书攻古文举治辛酉江西乡试明年卒业南雍与天下贤豪游声称籍甚凡七上春官嘉靖癸未始第进士出知赣榆赣榆海县也而贫荒盗相仍且一纪矣顾征求嵗益增公至抗疏免其繇十七属淮北大饥乃即通衢设厰四十余所作粥饲之数百里内全活甚众尚书席公署其考曰处国事如家事视民饥如己饥防宿迁有疑狱属公鞫之夜宿邮舍恍见若妇人者按尻搴帷如诉明日检格以自经报公亲濯骨验之乃尻先折而后自尽法当坐者咸伏罪又一日单骑谒府途中遇盐徒数千一见知公皆罗拜更为防十里行而散去乙酉以更贤调淛之平阳时处有矿贼杀吏僣号势甚张诏捕之重兵驻温师老财费公请释兵独任其事近贼土民有叶光者家蓄死士力能制贼公抵其家谕之光感泣用命乃道民兵击贼甚力城中有恶少数辈投贼公计败其谋贼遂殱焉光既成功因随公并迁族于市居时上官有力者欲攘光功文致光罪死公恳曰事由光请释光愿归公功第一又海防舣十七艘将登岸公亲御之挽弓命中殪一人又一矢贯篙工手贼相顾骇愕扬帆去而公初未尝习射也丁亥擢刑部湖广司主事先是平矿贼宿榛莽间夜三四徙遂伤右足至是以疾与告三年瘳补工部都水司管徐州洪旧例洪需取办于州繇人献一金以饰厨传公至惟命人植三栁以固堤辛夘郊礼覃恩进公阶承徳郎追赠皆如制公感且泣曰圣恩至厚且褒及所生矣遂疏乞休再上乃允时年五十六云公家居十年口不谈外事日惟教诸子以文史为适自少倜傥有竒节体貌修伟气和而色庄孝友天至人尤称之赵安人出宋丞相忠定公之后父讳哲同知两淛都转盐运使司母恭人罗氏安人端静恭俭能读书结字年十六归公迨事尤夫人孝谨备至内范肃而恵视诸媵尤夫人有爱女安人爱之倍于公嫁李榕榕故家也今为镇江府学司训云子男九长即洵娶戴氏封孺人次泌蚤卒娶杨氏次法娶章氏次沾中武乡举娶许氏次治县学生娶黄氏次泳娶王氏次冲聘严氏次沚聘高氏次浚聘戴民女五长适余烋次适邓西川次适祝奎次适姚承训次适张文质孙男五棐檠案渠叶孙女十深忆在南雍时见公如鸾鹓五彩翩翩然正徳间以史官使淮公方绩学著书满家如殷盘周鼎龙文弥漫逮予参政江西则见公于芝山之麓矣握手谈议侃侃不忘天下之大真当世之竒男子也时诸子庭列森秀若兰玉予得徧视之退而嘉叹予既召还翰林为学士与戊戌读巻之列洵时以礼闱第二人对制文章髙雅在第一等封上御批为三甲第一人胪传大廷于是天下皆知刘亭湖之善教子而中丞公之有后也比洵出使还朝予犹得问公起居缕缕讵意遽铭公之墓耶所着有亭湖稿若干巻饶郡志赣州庆阳二府与万年县诸志别有哲亭集梓于平阳葢公之学甚博而正可方古名贤惜乎其不尽用于世也稍稍见两县者固不胜书予特志其大者系之铭铭曰
　　山川出云以泽天下渥洼之产厥有龙马云之油油返于太虚万里逸驾羣龙并驱嗟哉水部前承后启还珠合劒岂曰居俟番湖浩渺芝山崔嵬用征不朽视此铭诗
　　沈母龚孺人墓志铭
　　孺人龚氏以母徳冠江东之沈有七丈夫子能以科第台谏振沈氏之宗者寔自孺人始孺人故上海家也系出汉胜从宋南渡世多隠徳皇明有尉井陉者讳某号澹庵孺人之父也母陆氏年十七归友松府君讳梁友松父菊轩翁母瞿夫人事亲如礼有司具闻孝宗朝以双孝旌其门时孺人为冢妇实有力焉既而长子炤举进士再迁给事中武宗朝奉使忤权阉重谴夺官防友松讣闻还孺人倚门而泣以指数之曰汝父行谊厚且善今不及享下夀弃而祖母背而禄养汝之目且不瞑也言已而泣又曰汝父教汝立身成名起科第今复云何乃尔耳则又泣炤拜恸而前微出声曰儿无他坐不能与时浮沉故尔今生还得见吾母如见吾父也孺人乃挥泣曰诚如是是不失身即不辱亲吾固知汝父将含笑于地下矣则又泣曰吾非不能死汝父顾吾姑在堂日且老诸子女幼婚嫁未毕吾恐累汝也乃相与扶抱而泣失声孺人几絶防炤得伸白叙官由是此言稍稍传天下天下之人称之曰贤母贤母云初菊轩公为江南望族族甚蕃瞿夫人在堂时子姓析居有一二里三四里者孺人侍夫人晨夕左右甘防毕办防卧疾牀笫间孺人以一身周旋之防二年如一日族人以此多孺人享年六十有四以嘉靖戊子五月八日卒卜以乙未正月某日戴溪之崇孝阡启友松府君之墓封而合焉孺人性至孝勤俭慈恵动有礼则七男三女皆躬自乳哺训诲至于成立人尤以为难云焰壬戌进士积官至广东按察司佥事次燿云南永昌卫经歴次煾王府典膳次煦太学生次炌次焃次烛俱引礼舍人其子也典膳徐倬序班诸华监生秦文解三人其壻也孙男十曰科曰思道曰自宜曰自立曰自正曰应奎曰应兆曰应辰曰自重曰思义孙女十深母吴孺人之祖母瞿与瞿夫人姑侄也佥宪君以深有世姻且通家也故使为之铭铭曰
　　惟家之兴粤有妇职子孙日昌乃视母徳于惟孺人其报斯食郁郁堂封过者必式
　　浙江按察司副使进阶亚中大夫阎公墓志铭
