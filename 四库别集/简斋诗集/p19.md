<!-- { "loadSidebar": true } -->
　　人间睡声起，幽子方独步。倚杖看白云，亭亭水中度。十月雁背高，三更河流去。物生各扰扰，念此煎百虑。聊将忧世心，数遍桥西树。 
　　其三 
　　旋买青芒鞋，去踏沙头月。争教冠盖地，着此影突兀。树寒栖鸟动，风转孤管发。月色夜夜佳，人生事如发。梦中续清游，浓露湿银阙。 
　　○早起 
　　竟夜闻落木，雨歇窗如新。披衣有忙事，檐前看归云。初阳上林端，鸦背明纷纷。我亦迫经课，日计在一晨。再烧结愿香，稍洗三生勤。羣公持世故，白发到幽人。幸不识奇字，门绝车马尘。谁能共此窗，竹影可与分。 
　　○晚步 
　　手把古人书，闲读下广庭。荒村无车马，日落双桧青。旷然神虑静，浊俗非所宁。逍遥出荆扉，竚立瞻郊垧。须臾暮色至，野水皆晶荧。却步面空林，远意更杳冥。停云甚可爱，重叠如沙汀。 
　　○同杨运干黄秀才村西买山药 
　　潦缩田路宽，委蛇散腰脚。胜日三枝杖，村西买山药。岗峦相吞去，远木互前却。天阴野水明，岁暮竹篱薄。田翁领客意，发筐堆磊落。玉质缃色裘，用世乃见缚。屠门几许快，夜语寻幽约。石鼎看云翻，门前北风恶。 
　　○同二子观取鱼于窦家池以钱得数斗置驿西野塘中圉圉而逝我辈皆欣然也 
　　闭户读书生白发，闲向村东看鱼穴。曾随树影数圆波，铁面渔师肝肺别。向来痴腹负此翁，只可买放莲溏中，万事成亏等闲里，佗年此地费雷风。 
　　○早起 
　　晓寒生木枕，窗白梦难续。自起开柴扉。空庭立乔木。蒙蒙幷气上，澹澹天容肃。尘心忽昭旷，何异居涧谷。学道审不遥，忍饥差已熟。皇天赐丰年，菜本如白玉。一简了百事，狡狯嗤颜歜。幽鸟行屋山，悠然寄吾目。 
　　○招张仲宗 
　　北风日日吹茅屋，幽子朝朝只地炉。客里赖诗增意气，老来唯懒是工夫。空庭乔木无时事，残雪踈篱当画图。亦有张侯能共此，焚香相待莫徐驱。 
　　○宴坐之地籧篨覆之名曰蓬斋 
　　不须杯勺了三冬，旋作蓬斋待朔风。会有打窗风雪夜，地炉孤坐策奇功。 
　　○寓居刘仓廨中晚步过郑仓台上 
　　纱巾竹杖过荒陂，满面东风二月时。世事纷纷人老易，春阴漠漠絮飞迟。士衡去国三间屋，子美登台七字诗。草遶天西青不尽，故园归计入支颐。 
　　○八关僧房遇雨 
　　脱履坐明窗，偶至晴更适。池上风忽来，斜雨满高壁。深松含岁暮，幽鸟立昼寂。世故方未阑，焚香破今夕。 
　　○赠黄家阿莘 
　　君家阿莘如白玉，呼出灯前语録续。可怜郎罢穷一生，只今有汝照茅屋。猪生十子豚复豚，阿莘明年可当门。阶庭一笑不外索，万事纷纷何足论。 
　　○发商水道中 
　　商水西门语，东风动柳枝。年华入危涕，世事本前期。草草檀公策，茫茫杜老诗。山川马前阔，不敢计归时。 
　　○次舞阳 
　　客子寒亦行，正月固多阴。马头东风起，緑色日夜深。大道不敢驱，山径费推寻。丈夫不逢此，何以知岖嵚。行投舞阳县，薄暮森众林。古城何年缺，跋马望日沉。忧世力不逮，有泪盈衣襟。嵳峩西北云，想象折寸心。 
　　○次南阳 
　　今日东北云，景气何佳哉。我马且忽驱，当有吉语来。春寒欺客子，满意旗下杯。百年耳频热，万事首不回。卧龙今何之，有冢今半摧。空余乔木地，薄暮鸦徘徊。怀古视落日，愧我非长才。却凭破鞍去，风林生七哀。 
　　○西轩寓居 
　　牢落西轩客，巡檐费独吟。桃花明薄暮，燕子闹微阴。辛苦元吾事，淹留更此心。小窗随意写，蛇蚓起相寻。 
　　 
　　●简斋诗集卷第十五 
　　○邓州西轩书事十首 
　　小儒避贼南征日，皇帝行天第一春。走到邓州无脚力，桃花初动雨留人。 
　　其二 
　　千里空携一影来，白头更着乱蝉催。书生身世今如此，倚遍周家十二槐。 
　　其三 
　　瓦屋三间宽有余，可怜小陆不同居。易求苏子六国印，难觅河桥一字书。 
　　其四 
　　莫嫌啖蔗佳境远，橄榄甜苦亦相并。都将壮节供辛苦，准拟残年看太平。 
　　其五 
　　皇家卜年过周历，变故未必非天仁。东南鬼火成何事，终待胡锋作争臣。 
　　其六 
　　杨刘相倾建中乱，不待白首今同归。只今将相须廉蔺，五月并门未解围。 
　　其七 
　　不须夜夜看太白，天地景气今如斯。始行夷狄相攻策，可惜中原见事迟。 
　　其八 
　　诏书忧民十六事，父老祝君一万年。白发书生喜无寐，从今不仕可归田。 
　　其九 
　　范公深忧天下日，仁祖爱民全盛年。遗庙只今香火冷，时时风叶一骚然。 
　　其十 
　　诸葛经行有夕风，千秋天地几英雄。吊古不须多感慨，人生半梦半醒中。 
　　○晚步顺阳门外 
　　六尺枯藜了此生，顺阳门外看新晴。树连翠筱围春昼，水泛青天入古城。梦里偶来那计日，人间多事更闻兵。只应千载溪桥路，欠我媻姗勃窣行。 
　　○纵步至董氏园亭三首 
　　池光修竹里，筇杖季春头。客子愁无奈，桃花笑不休。百年今日胜，万里此生浮。莽莽樽前事，题诗记独游。 
　　其二 
　　槐树层层新緑生，客怀依旧不能平。自移一榻西窗下，要近丛篁听雨声。 
　　其二 
　　客子今年驼褐宽，邓州三月始春寒。帘钩挂尽蒲团稳，十丈虚庭借雨看。 
　　○海棠 
　　春雨夜有声，连林杏花落。海棠已复动，寒食岂寂寞。人间有此丽，赴我来年约。花叶两分明，春阴耿帘幙。东风吹不断，日暮臙脂薄。何可无我吟，三叫恨诗恶。 
　　○雨中观秉仲家月桂 
　　月桂花上雨，春归一凭栏。东西南北客，更得几回看。红衿映肉色，薄暮无乃寒。园中如许树，独觉赋诗难。 
　　○香林四首 
　　绝爱公家花气新，一林清露百般春。是中宴坐应容我，只恐微风唤起人。 
　　其二 
　　丈人延客非俗物，百和香中进一杯。乞取齐奴锦步障，与春遮断晓风来。 
　　其三 
　　谁见繁香度牖时，碧天残月映花枝。固应撩我题新句，压倒韦郎宴寝诗。 
　　其四 
　　简斋居士不饮酒，一入香林更不醒。驱使小诗酬晓露，绝胜辛苦广骚经。 
　　○题简斋 
　　我窗三尺余，可以阅晦明。北省虽巨丽，无此风竹声。不着散花女，而况使鬼兄。世间多歧路，居士绳床平。未知阮遥集，几屐了平生。领军一屋鞋，千载笑绝缨。槐阴自入户，知我喜新晴。觅句方未了，简斋真虚名。 
　　○印老索钝庵诗 
　　人言融公懒，床上揖宾客。我来两忘揖，团团一庵白。戏谈邓州禅，分食天宁麦。竹风亦喜我，萧瑟至日夕。出家丈夫事，轩裳本儿剧。愿香惊余烟，世故感陈迹。固应师未钝，使我不安席。时求一滴水，为洗三生石。 
　　○春雨 
　　花尽春犹冷，羁心只自惊。孤莺啼永昼，细雨湿高城。扰扰成何事，悠悠送此生。蛛丝闪夕霁，随处有诗情。 
　　○难老堂周元翁家 
　　城南乌声和且都，我识丈人屋上乌。难老堂中一樽酒，不教霜雪上髭须。樊侯种梓用葛竭，丈人向来亦种德。挽回万事入绳床，花竹相看有佳色。人生知足一饱多，当时恨我弃渔蓑。题诗素壁蛇蚓集，五百年后公摩挲。 
　　○登城楼 
　　去年梦陈留，今年梦邓州。几梦卽了我，一笑城西楼。新晴草木丽，落日淡欲收。远川如动摇，景气明田畴。百年几凭栏，亦有似我不。城阴坐来失，白水光不流。丈夫贵快意，少住宽千忧。归嫌简斋陋，局促生白头。 
　　○雨 
　　忽忽忘年老，悠悠负日长。小诗妨学道，微雨好烧香。檐鹊移时立，庭梧满意凉。此身南复北，彷佛是它乡。 
　　○游董园 
　　西园可散发，何必赋远游。地旷多雄风，叶声无时休。幸有济胜具，枯藜支白头。平生会心处，未觉身淹留。散坐青石床，松意淡欲秋。薄雨青众卉，深林耿微流。一凉天地德，物我俱夷犹。东北方用武，六月事戈矛。甲裳无乃重，腐儒故多忧。珍禽叫高树，且复寄悠悠。 
　　○夏雨 
　　三伏过几日，坐数令人瘿。片云忽西行，庭树生光景。须臾万银竹，壮观发异境。天公终老手，一笑破日永。龙公勿惮烦，事了亦俄倾。修竹恬变化，依然半窗影。 
　　○夏夜 
　　闲弄玉如意，天河白练横。时无李供奉，谁识谢宣城。两鹊翻明月，孤松立快晴。南阳半年客，此夜满怀清。 
　　○又两绝 
　　虚庭散策晚凉生，斟酌星河亦喜晴。不记墙西有修竹，夜风还作雨来声。 
　　其二 
　　待到天公放月时，东家乔柏两虬枝。悬知满地疎阴处，不及遥看突兀奇。 
　　○积雨喜霁 
　　积雨得一晴，开窗送吾目。叠云带余愤，远树增新绿。天公信难料，变化杂神速。夕霞尽意红，诘朝固难卜。西轩一杯酒，未负将军腹。竹林怀微风，余韵久回复。热官岂辨此，可必思烂熟。曳杖出门行，栖鸦息枯木。 
　　○邓州城楼 
　　邓州城楼高百尺，楚岫秦云不相隔。傍城积水晚更明，照见纶巾倚楼客。李白上天不可呼，阴晴变化还须臾。独扶栏干咏奇句，满楼风月不枝梧。 
　　 
　　●简斋诗集卷第十六 
　　○北征 
　　世故信有力，挽我复北驰。独冲七月暑，行此无尽陂。百卉共山泽，各自有四时。华实相后先，盛过当同衰。亦复观我生，白发忽及期。夕云已不征，客子今何之。愿传飞仙术，一洗局促悲，被襟阆风观，濯发扶桑池。 
　　○秋日客思 
　　南北东西俱我乡，聊从地主借绳床。诸公共得何侯力，远方新抄陆氏方。老去事多藜杖在，夜来秋到叶声长。蓬莱可托无因至，试觅人间千仞岗。 
　　○道中书事 
　　临老伤行役，篮舆岁月奔。客愁无处避，世事不堪论。白道含秋色，青山带雨痕。坏梁斜鬬水，乔木密藏村。易破还家梦，难招去国魂。一身从白首，随意答乾坤。 
　　○将次叶城道中 
　　荒野少人去，竹舆伊轧声。晴云秋更白，野水暮还明。寂寞信吾道，淹留谙世情。王乔有余舄，借我一东征。 
　　○至叶城 
　　苏武初逢雁，王乔欲借凫。深知念行李，为报了长途。难稳三更枕，遥怜五岁雏。却思正月事，不敢恨榛芜。 
　　○晓发叶城 
　　竹舆开两牖，秋色为横分。左送廉纤月，右揖离披云。诗情满行色，何地着世纷。欲语王县令，三叫不能闻。 
　　○方城陪诸兄坐心远亭 
