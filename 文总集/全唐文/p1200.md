<!-- { "loadSidebar": true } -->
    黄目郁器，礼神所贵。佩玉金龟，君子是卫。秩秩姚公，其心秉彝。抱义戴仁，造次无违。公之所履，中立不倚。廉车淑，所向风靡。政无吐茹，道若砥矢。事君爱人，斯谓至矣。中台崇崇，端右宗公。皇明嘉奖，陟是师长。卓尔道行，渺然化往。少陵鲜原，美贾新阡。龟筮告繇，涂刍俨然。白骥萧萧，黄渠潺潺。姚公之德兮，曷此贞坚。
    ○故尚书工部员外郎赠礼部尚书王公神道碑铭（并序）
    今皇帝始初清明，永贞纪号，追命故工部员外郎王公为华州刺史。改元元和之明年，再命为礼部尚书。裕蛊之风训，漏泉之庆泽，父所以教忠於子，臣所以移孝於君，人道之极，尽於是矣。公讳端，字某，太原人。曾祖景肃，皇沣州刺史。祖威，德州司马。父思献，襄阳令。公方严有志尚，沈粹洁清，不流於俗，举进士宏词，连中甲科，授崇文馆校书郎，累迁监察御史殿中侍御史工部员外郎。其於奉朝请之外，或介陇坻，或留洛邑，以疾乞告。遇安禄山反书闻，南浮江湖，自适其适。乾元己亥，奄至大病，悲夫！自开元天宝间，万方砥平，仕进者以文讲业，无他蹊径，荐绅之伦，望二台如登青天。公与河南元德秀、天水阎仲同岁中正鹄，其後冠惠文，趋建礼，宪章奏议，与名声俱，当时士君子犹以未充量为叹。其文峻清，不汨於波流者，还一斋记惠上人碣铭，微妙虚空，深入无际。尝与故太师颜鲁公暨柳郎中芳、陆员外据、殷永宁寅为莫逆之交，陆尝言王之庄、柳之辩、殷之介、皆希代鸿宝，知言者以为之实录。有三子：“长曰绰，入道精修，为桑门上士。次曰纾，以文行笃实，历右补阙起居郎右司员外郎为部郎中。次曰绍，本名犯皇帝讳而更焉，忠厚宏裕，为德宗所器，历任户部侍郎户部兵部二尚书，咨俞关决，过於宰府，大政密议，须其一言，持平以有守，树善而不伐，天下之人，谓之长者。睿圣继明，以检校吏部尚书为东都留守东都畿内防御使，以检校右仆射为徐州刺史武宁军节度使。元和七年入觐，复为兵部尚书，俄判户部事，四征六职，ピ赫尊大。故公再有追锡之命，夫人亦累赠陇西郡太夫人，龙泉鱼轩，贲饰于冥冥之下，名教德器，有哀有荣，孝理之感人深矣。初公之捐馆也，行次信州，瘗於玉山。前此夫人没於洛师，窆於颍阳，仆射竭其诚信，日月有时矣。不幸薨落，理命其三子嗣事焉。繇是仆射之孙日门下省典仪元泰试大理评理摄监察御史元质、右威卫仓曹参军元弼等，穷毒在疚，护王父母之青车，间关跋履，泣问蓍蔡。以八月某甲子，於万年县凤栖原，克纂先志，礼无违者。而又哀请父党，篆兹祖德，永曷神道，用愧芜辞。铭曰：
    懿懿王君，黄中有文。清时发身，舒翼卿□。执宪平明，含香<香必><香分>。庆灵下锺，复大其门。追锡仪曹，徽章显奠。凤栖古原，龟策不谖。泣双魂，礼成孝孙。刻铭斯碑，君子之坟。
    ○故中散大夫殿中侍御史润州司马赠吏部尚书沛国武公神道碑铭（并序）
    种德考祥，贤人积厚之业；尊仁安义，君子扬名之孝。其敬养也，谕之於道；其贻庆也，教之以忠。宏保於元臣，集宠灵於追命，见之於尚书武公矣。公讳就，字广成，沛国人。周室之兴，本於忠厚，赵王之裔，厥有勋贤。元魏步兵尚书雁门朔方□中马邑四郡太守洽，启封晋阳，田禄益大，生国子祭酒受阳公讳神龟。受阳四叶至太原王讳华，太原生ガ国节公讳士逸，节公生河间郡王讳仁范，河间生颍川武烈王讳载德。代以文武上才，为将军二千石，识芒砀之气，密赞皇图，承沙麓之祥，分封戚里。颍川生考功员外郎修文殿学士讳甄，字平一，以字行於时。未弱冠有重名，闳览博学，为人文龟玉。在天后朝，累徵不起，以公族好爵为惧，常晦其明，与桑门大士修无生法。中宗复辟，甫践周行，载笔论思，特盛渊□之选，赋诗感激，必以昌霍为诫。虽位有陟降，而道无磷缁，丛滋後昆，纂服遗烈。
    公即考功府君第三子也，肃而清，简而廉。忠方伉直，信厚强固，博洽文谊，周通宪法。始以方闻之士，对诏策，佐宫卫。李梁公岘之守右扶风也，表为兵曹掾。宣皇在岐，供待有劳，改永乐令，历河中府户曹。毂下求吏，转万年丞。建陵复土，推择充奉，拜醴泉令。朝廷嘉其才，擢为殿中侍御史。修起矩度，坚明不回。时朝廷戎车方驾，泉货力屈，皇华载驰，董荆衡汉沔之赋，以严见惮，为吏议所侵，贬郴县尉句容丞。二地有南岳三茅，灵仙遗迹，於是浩然自得，以道为徒，方解缨绂，以畅天理。且曰：“穷与通，在吾灵龟耳，外物其如予何？”本道观察使挹其风声，荐授秘书郎润州团练使，入为京兆法曹，加中散大夫。忽忽不乐，求为润州司马。满岁，徙家嵩洛，愈尚夷旷，中朝名卿大夫，四方贤侯通人，多与公为道义之交。贾太傅魏公用清静理东郡，以盖公待公。亦既戾止，俄然化性，时贞元六年冬十一月，享年七十八。理命终制视道门仪法，以明月之晦，降体魄於邙山北原，有灵鹤百数，徊翔嘹唳，其休徵欤，其元契欤？惟公以文学政事，莅官十二次，冠神羊。驾四牡，刚肠正词，监事风生。君子之方，有许有合，或忌公之直，或爱公之才，行藏牵乎时而道不屈，得丧宜乎已而神益王。尝与张礼部谓、元容州结歌诗唱和，著文集五卷，自有涂中之适，异乎泽畔之词。前夫人陇西李氏，生长子谭而殁。谭为金坛令，士行清修，官屈其志。继夫人汝南县君周氏，中书舍人思钧之孙，单父令瑛之女，专柔淑慎，以正家道。有子曰元衡，文行宏懿，静深周密，遵道而行，有仪可象。代天工以熙帝载，赋明命以赞皇极。元和三年春正月，由户部侍郎拜门下侍郎同中书平章事，秋八月，兼领户部侍郎事，冬十月，又以门下侍郎检校吏部尚书成都尹剑南西川节度观察西川八国泸南安抚等使，自文水县男徙封至临淮郡公。上以井络之下，新去汤火，亦既震耀，是图生殖。於是辍台宰之重，为慈惠之师，黄枢金铉，钺鬯。旬岁间三锡命，ピ赫嘉会，绸缪枢极，信赏礼赐，冠於群伦，岂非公之道厄不申，而昌大於後，抑义方家法，固有类乎？公捐馆四年而夫人殁，其明年，临淮公乃举公之窆与夫人之丧，改葬缑氏颍川王之光从先封以叙昭穆，礼也。初临淮王至监察御史而孤，其後再为中执法，朝典覃恩，赠公杭州刺史，其司大政也。再赠公吏部尚书，夫人始追封文水县太君，益封汝阴郡太夫人，顾复罔极之报，哀荣归厚之礼，成於德器，名教称之。临淮公考功府君之谪掾於吴也，与德舆王考府君有侨札之欢，油素斯在，清徽未泯。德舆获与相君交，代为地官小司徒，陪外廷之末议，承宰府之宽政。有命论撰，忘其菲薄，刻兹乐石，以表鲜原。铭曰：
    君子之道，刚方矩。或消或长，或默或语。於惟尚书，执宪天朝。密侍殿内，肃清群寮。锋肯綮，湖海飘。以恬养智，无落吾事。吻合虚元，脱遗声利。题剑告第，宠灵斯备。元衮介圭，流光所自，煌煌台司，天子是毗，荫庥岷峨，洒濯疠疵。视此忠力，无非孝思。缑氏峻原兮，幽宅悠久。崔嵬介石兮，天矫螭首。镂嘉闻兮，以示厥後。
    ●卷五百一
    ☆权德舆（十九）
    ○唐故通议大夫守户部尚书兼御史大夫持节充朔方镇西北庭兴平陈郑等州行营兵马及河中节度都统处置使兼管内观察使权知绛州刺史赐紫金鱼袋赠扬州大都督府李公神道碑铭（并序）
    周道亲亲，夹辅王室，分唐叔以怀姓九宗，职官五正。故其後文侯受鬯之命，文公受大辂之锡，禄勋推恩，叙昌大，理道之所繇也。国家宪章文武，选建明德，元功侯籍，延耀本枝。初祖景皇帝之支曰郑王亮，实生淮安王神通，用亲贤功德左右休运。淄川郡王孝同，淮安之昭也；左卫（一作右卫）将军燧，淄川之穆也。剑州长史赠太仆少卿广业，承祖祢积厚之庆，而生尚书。尹三王都，总六师帅，八命四履。投艰难，服勤劳，有猷有守，以至殁代。礼贲於追命，泽流於代官，有由然也。
