<!-- { "loadSidebar": true } -->
众官退后，谢杏村也来禀见。李金华接出大门，与谢公携手而进，来至座中。让谢公上坐，谢公那肯从命，谦逊了半天，方各落座。谢杏村道：“大人远来，风尘劳碌，下查民情，上报皇恩，实不愧少年英杰也。”【倾心爱慕，相见恨晚。】李金华道：“既蒙皇恩，难惜其力，虽辛苦备尝，恐难答朝廷于万一焉。”【不愧封疆大臣语。】谢杏村道：“为国尽忠，莫大于除暴安良。大人初任，不失为臣之本。【向无其柄，欲除暴而不能，向无其威，欲安良而无术。今在位得权，德威并用，庶几一方肃泰，而万方效焉，安见天下民不同归于治哉。】闻者莫不拜服。”李金华道：“为朝廷效犬马之劳，岂堪挂人齿颊？老先生德备才全，无微不入，尚望不吝教诲，开晚生之茅塞。”谢杏村便言及谢子莲一事，称谢一回。李金华亦言及贺淑媛一节，备言感戴。谢杏村请了迎婚日期，告别而去。一时远近州县闻李金华成婚之日，所有官员尽来拜贺。常言说的好，官不打送礼的。李金华却想及此语，若非此说，来者尽将撤任矣。李金华接到禀帖，即令李忠回道：“吾们大人言过，自己私事众官员岂可离任来此？只要你们老爷们将忠字帖在心头，时时不忘，大人自有提拔。【贤哉李忠，始则代主受打。不为身谋继则积金艰辛。更物计，终则万里从役冒风霜。效奔走，不为爱财奴，合始终内外而如一。所谓君子者非耶，众官闻命之下，倘不将忠字帖在心头，不惟愧见君王，愧见大臣，亦并愧见盛使李忠矣。】众位老爷即刻回任，勿得迟延。吾们大人不喜这宗奉承。请罢！”众官员没贺成喜，惹了一个没滋味，几几乎没将前程送上，俱垂头丧气而去。
李金华仍私出寻访，到了完婚日期，即在公馆悬灯挂彩，一般荣华世所罕觏。鼓乐喧天，万民称贺。不时发轿迎娶，旗牌招展，自不必题。只见两乘绿轿，俱是八抬。【昔遭非常之险，今受非常之荣，足见报应不爽分毫。】李金华坐在轿内，秀雅宜人。一时迎娶至公馆，行过大礼，一切诸事完毕之后，即将贞孝夫人送往江宁，【洗净南朝金粉，淘尽盖世英雄，威名振破大江东。天地永清永静，孝义交辉梅月，贞操不亚松筠，贺仙姑去访真踪，春满回龙古洞。】自己带领跟随诸人从东路回京都而去。以前所过之府县，俱发给公文嘱托。后经之处亦然。不知所为何事，下回分解。

注解：
朝廷设官分职，只为国计民生，乃鄙卑者，以幸进启官途。以官场作利市，不顾设官分职之意，概无国计民生之谋，所以淫滥之行，秽气彰天，悖戾之举，怨声载道，岂不知王法之可惧哉。抑何其多不自爱也。李金华有拔乱反正之心，故勤劳王事，不惮辛苦，采月旦于靡遗。潜行四访，恐风声之走漏，止随一佣。仗天威以捕豺狼，神出鬼没。端士习以殴雀鼠柳往雪来，破釜沉舟。杀以济劝，一赋皇华，而乱臣贼子俱休矣。顾或者曰，贪官污吏，铡不姑贷固已，逆子讼师，似当罪疑为轻者，不知孝为明发之天良，不孝则蔑良蔑良者天不容，况乎孝则为人，不孝则不可为人，不可为人，又何可复立人间哉。苟不杀之雷必殛之。金华之独恨此辈者，亦奉天讨罪之义也。讼之为封终凶，构讼则蔑情，蔑情者天不宥。况乎杀人之父，人亦杀其父，杀人之兄，人亦杀其兄，笔刀害人，甚于劫盗。即不遭显报，亦难逃冥刑，不孝不弟，讼师有之，且也意求伸，则无礼无义反复致词，再三渎诉。则无廉无耻，大异不知天良者之犹可徐化也。故亦在不赦之条也，若夫奔竞之徒，谓之上谄，纳之则胁肩，拒之则裹足。李金华绝其攀援，不开贿。之径，断其夤缘。永杜请托之门君子之难悦，不同小人之难事也。至于宴婚之时，不闻片词之狎昵，正士淑女，梗概端严，又不第王事靡监，不遑启居已也。李金华真堪为百世之坊表也。

第六十四回大慈悲金钟度世广劝化竹笔传奇
话说李金华一路之上，见民情浇漓之至，惟读书之人更觉难化。百计踌躇，法无可施，遂想到往年在江宁衍庆堂中蒙乩笔训谕，命我口上存点慈悲。我一个嘴，焉能劝及四方？况劝之犹未必听乎。想了半天，计上心头。【人当各摸摸心头。】念及人生在世，各禀天良，不过是私欲夹杂，以致忘之熟耳，不知人之天良，则有未尝思者。不若于其发现之际，醒其本来，渐渐醒之熟，或可将私欲殄灭，亦未可知。即命各州府县铸一醒世金钟【金钟一书，无非醒世，万语千言，不离教弟，天之道心，寒暑不忒，人之真心，神明不息。阁上金钟明明法器，万难动摇，几经陶铸，朗朗声声，空空寂寂，打破障碍，归何乡去，心上金钟，不离寸地，有时昏烦当自警惕，人我浑忘，自现真意，守住天良，万无一失。】重一万八百斤，【惊去十恶八邪。】悬于城内十字路口，于每日五更撞一百零八声，凡睡梦之人，皆当惊醒。若睡梦昏沉，不闻其声，必无天良之人也。想到这里，遂将此意传知各省，由各省传知各州县。回京路过之处，遇各处官员，无不嘱托。一时闻知其事者无不听从。
这日李金华到了京都，缴旨已毕，圣上见喜，即升为内阁学士。申应钟无志上进，奏明圣上。圣上爱其纯诚，不准告退，即放为扬州新添金钟阁学士。【名望新奇。】因扬州为天心，【心在人中，钟在天上。他撞不灵，惟孝方应。】故放申应钟监理金钟事务。申应钟领旨上任，自不必题。
至于黄心斋、庆六谦等，俱在翰院候升。诸人入朝谢恩毕，各司其职，无不效力。
这时天津周敦礼因其子周相贤入了翰院，凡李金华之事，周相贤备知其实，俱告知其父。周敦礼欲传其事，却不知其始终底细，遂邀了几个同事，共请仙乩，请问李金华详细。凡一切仙真，皆以劝世为怀。一问周敦礼之请，虽世人不听，亦各慨然应允，即在周氏书房降乩数月，将李金华之事无不说明。当日请乩诸人，叩谢仙恩。【全部金钟传周敦礼只两见卷，首以周敦礼起，开劝孝思之实行，卷尾以周敦礼终。穷究金华之底蕴。若人也，痛世大病，独抱隐忧。故举孝思为万世之规模。传金华为千秋之坊表，前之劝孝。苦口何谆谆也。今之传善，苦思何殷殷也。然问道易，传道难，传道尚易，而劝化一道为尤难。费尽苦心，说破苦口，将佛道慈悲，道家清净，儒家仁义，统归孝弟于一贯，发三圣之心传，创百代之正解。竭尽心力，到底为何？无非恐迷人不认天真之本来，不知天良之所在耳。倘金钟振聩而若无闻。法语启蒙而若罔觉。妄生议谤，掩弃天良，则中华国中，无此种类矣，果从闻金钟始，信其言而效其行。习尚礼义俗归敦厚，劝善愈多，传道欲广，将见仙佛同欢，天地并乐，岂不共登仁寿域，治归福禄林哉。如周敦礼者可谓医国神手，救世佛心，数月请乩之劳，厥功非细。后之阅者，慎勿轻视也可。】
乩云：
善哉善哉，诸生之心也。倘能化行于世，共安太平，岂非诸子之力乎？于道人何涉也。然诸生既知李公之详，即当率由于前，令知者见者，得为坊标焉。一荫十，十荫百，百而荫为千万亿，岂不天下永清，四海共乐？诸生其思之，勿忽道人之意可。百八金钟不住声，愿人听作迅雷鸣，不知唤醒群迷否？一点天良在五更。
注解：
自《大学》有《明德》、《新民》之说，浅见者每谓广大精微，非寻常可企及。不知为士者人人宜明明德，亦人人有新民之责也。何也？明德者，即皆有之天良；明明德者，即存天良，克己私，笃行其孝弟也。盖弟子由入孝出弟精持之，时时不忘孝弟。即时时克去己私，即时时不失天良，即时时不昧明德，迨至格致诚正功深，孝弟纯熟。由勉而安，则克己复礼，天良常存，而明德胥明矣。要非离孝弟别有以明其明德也。不明明德究非孝弟之人焉。况格致为学文之实迹，诚正为克己之要功，裕之为天德措之即为王道，亦非必达而在上，始为王道也。孔子曰：书云孝乎，惟孝友于兄弟，施于有政，是亦为政也。新民者，即馆师之教人也，以入孝出弟教一人，则新一民以入孝出弟教十人。则新十民，骤语馆师以新民之责，必谦退不安，苟以教弟教人，何尝无新民之责乎，政以破其习，故中庸先言博学，后言笃行，教以蓄其德，故论语先言实行，后言学文，此儒教之真传也。儒教所不及者，释道：教范围曲成之要之使人归于纯菩无恶之意耳释道二教之辅相儒教，犹儒教之参赞化育。所谓以神道设教也，奈此义不明谓孔子为高深，道在迩而求诸远，谓佛祖太上为元妙。事在易而求诸难，不惟儒教失其真传，即释道二教皆失其真传，此邪说之所由日兴。世道之所由日下也，当今之时，孰能正之，亦孰克明之哉？兹观金钟传一书，阐发三教之正宗，以孝弟为根本，以克己为工夫。点明天良，为人性皆善之确据，建金钟阁于扬州，以有形之金钟；醒无形之金钟，以一时之金钟，振万世之金钟，天心者中州也。所谓守定腔子是也，程朱之居敬存诚，释道之参悟顿证。胥在此焉。三教一贯，万法归心，心斋之点元可深长思也，四子书正言以明其理，二圣传婉言以绝其弊，弊绝则理明而德裕。亦弊绝则习易而风清，一字真诀，优入圣域即优入仙界，亦即优入佛国。将见三教昌明，化洽中天，万国来朝，倘能家喻户晓，虽大清万年一统可也，此金钟传之微意也。其设言李金华者，大觉金仙光华普照也。其兼言贺淑媛者，必乾坤交济，蒙难可贞，始克完全一个道字也。其曰申应钟者，警世之词与金钟同，故与钟声相应也。独言儒内仙往生佛国者，谓由儒成之则名圣，由释成之则名佛，由道成之则名仙，仙可为圣，圣可为佛，无二致也。群贤胥聚于善庄者，明三教皆本于善，不似邪教异端之即于3淫也，要之申孝思一名尽之矣，故开卷第一篇即曰申孝思也，正三教之一源，故托名正一，明三教之秘旨，故别号克明，其曰在周氏家演出者，周敦礼医士也，医士医病，此书医性医士医一时，此书医万世藉医士以医世。故以周敦礼为首尾也。然则时隐时现，杳冥无踪风云难肖其变幻。或假或真，含糊莫露，鬼神弗喻其行藏。庄论固为正谛，戏语亦皆真诠。辟开辟未辟之乾坤，造大造莫造之运化，乱臣惧其罪己，贼子畏其诛心，克救气数之偏，堪济政教之穷，此书不出，天地昏暗，此书一出，日月代明，纲云竹笔传奇，岂同稗官小说之仅以传奇哉。

跋
