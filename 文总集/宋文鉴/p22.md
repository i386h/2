<!-- { "loadSidebar": true } -->
　　天下十八道惟河北最重河北三十六州军就其中又析大名府定州眞定府高阳关为四路惟定州最要定为一路治所实天下要重之最知是州者兼本路兵马都部署居则治民出则治兵非夫文武才全望倾于时者不能安疆塲屏王室也然自国初已来专以武臣帅诸路庆厯七年甘陵妖贼据城叛河北妖党相揺以谋应卒骄将偄人心大震天子悟始议选儒臣帅四路以督诸将乃起知郓州资政殿学士给事中昌黎韩公帅真定以遏乱萌明年春贼诛人安既而夏大雨河决商胡东北入于海河北灾人复不宁流徙失业者四出咸不翅千里僵殍满道天子恤然且虞他奸遂以公帅定定既要重天下宿兵素多属伤残之后官民枵困征赋逃无几而兵不少减兵袭旧幸歉益骄以悍公夙夜裁整以威以怀兵之骄不从令者捽其首恶斩以徇略为条教余怗怗就约不敢哗于室至有调发者远而弥戢如公亲临已而招集逋亡四流争还如啼孩奔父母惟恐其后至则充然各得其欲农无废陇赋有余粒不旁诛横敛而上下足堙漏补鏬一靣完固公既击彊梗之兵又育雕瘵之民左行斧钺右哺饮食乱者毕治亡者毕存礼法政教向之人所不得闻者今渐濡酣饫无不贯彻自是边人革其耳目新其肝肠优为而乐从故人易治而功成速也又明年秋天子图公之功诏加大学士公先尝表其志幸终三年不愿亟易也至天子抑骑召而使即以授姑遂公请亦以慰斯人爱公之心也公惕宠处官虽无事未尝辄自豫念兵与民之急宜无过者矧临要重之路忧虞所系凡是继画不可以无法乃择取厯代贤守良将总若干人行事创大屋以类相次绘于周壁牓之曰阅古堂葢欲阅古之人所为而为之法也噫公雅文杰武自当视乎古人且天下方迟公入辅以致太平若其安疆塲屏王室岂庸考古而后能哉实公冲然不自有其有而归乎古人也其悬知来者不师绘事而公是师也虽然蹋古搜善惠人惊已公之意谓其至矣乎公邮问索诗因粗序所致之防以志其始而示于后诗曰
　　朔方之兵劲于九土尤劲而要粤惟定武兵劲在驭用则罴虎失驭而劲骄不可举曰保曰贝闭壁连阻武爵斯守束手就掳皇帝曰噫汝武曷取有敝必革以儒于抚公来帅定始以威怒有兵悍横一用于斧连营怛之胆栗腰伛既惧而教如哺如乳以刺以射以钲以鼓无一不若师师旅旅列城自刺靡不和附阴沴为梗降此大雨大河破泄在河之浒民被黜垫田入汚莽流离荡析不得其所公慼曰吁予敢宁处乃大招来乃大保聚乃营帛粟寒衣饥茹民归而安水下孰御彊弱死生由公复虑曰义曰仁震肃春煦合和蒸天天顺以序公境独稔爰麦爰黍公俗独乐夫耕妇杼人虽曰康公亦奚豫谓此一方民与兵具务剧任重稽古人裕人皆谓公与古为伍公文化民公武御侮何思古人公不自许遂择奇将绘于堂宇列其行事指掌可数前有古人在我门戸后有来者依我墙堵斯堂勿坏有堂有故堂之不存来者曷覩宏乎焕乎千载是矩
　　祫礼颂圣德　　　　　　　　　梅尧臣
　　溥哉孝享将事于宁文武卿士冠劒在庭奚俟帝斋风霰其零风霰不已钩陈豹尾龙旂太常立列比比帝居路寝百辟就次至于谷旦漫漫翳翳帝入灵宫左撞黄钟陞阶置玉日气曈昽鸿鸿杲杲氛驱阴扫宿于太宫月星皓皓侍祠之臣鹄举鹭振或捧其匜或进其巾辅相夹导俯偻鲜鳞圭瓒以陈登歌以均东向虚位发爵亲亲平明帝还紫宸序班望帝之颜穆穆闲闲檐步廊廊雪浮阳光大楹烂烂朱陛煌煌称祝万寿万寿无疆却登宝舆以御端门揭鸡肆赦雷动乾坤于时都人于时妇女于时兆庻异口同语天子万年仁圣之主臣时执策与物咸覩敢播于诗庶闻九土
　　魏京　　　　　　　　　　　　刘　敞
　　上二十年治建北京以章明先帝廵狩之德以孝思于下于时野之处士或相与议曰葢文王都丰武王都镐丰镐之间不能数百里文武之位不过侯伯而诗人乃以圣人之德天子之事歌之有如圣朝德位相侔述作相继而无遹骏烝哉之诗此乃处士之罪非公卿之过也乃考声譔辞以继大雅埀之无穷其文曰
　　皇作大都大都雄雄奄定北国四方来同皇曰卿士在昔圣考祗遹文武维慈防老天监在上既有明德乃命于下罔有不复匪允命之亦章庆之匪允服之亦保育之时维玁狁侮予之疆靡度靡虞跳呼以狂业业烝黎载震载惊侵魏及澶羣心不宁帝奋厥武百万其士匪怒以棘于三十里如虎如貔如霆如雷靡有远迩天子其来天子来止士增其喜孰偷其生以不奋兴驱之浑浑攘之贲贲靡有辀张殱厥鲸鲲或献其宝或请其命帝振于旅维时既定屹屹魏土山河之固匪山河则固维上帝伊既閟尔弓既櫜尔予玁狁臣之四方是休皇曰卿士圣孝之德允于孝思孝思维则尔眎于魏以作我都以赫厥灵俾后勿逾皇曰卿士维帝时功时亦维人维冦莱公尔敬尔止弼予于治期尔前人用迪尔事皇曰卿士维帝作武埀是万年莫敢予侮泰山之封后土之禅予监若兹维天是眷翼翼魏土天子国之穆穆原庙圣人则之孰为彊暴来觏来觐俾詟于威于忠是训显显天子孝德自躬率是休烈遂致时雍河水东注昭哉禹绩时万斯年天子之德
　　古风　　　　　　　　　　　　刘　敞
　　子欲冨矣何用为冨农不若工工不若贾子欲贵矣何用为贵德不若名名不若势粹兮纯兮三五之人兮终窭且贫兮孰知其珍兮
　　闵雨　　　　　　　　　　　　刘　敞
　　臣伏见春首以来天乆不雨厯官李用晦治大衍轨革太医赵从古治黄帝六气咸以谓风旱岁恶然陛下焦心劳意侧躬修德蕃乐损膳议狱宥过以迎导善气爰及言事得罪者唐介杜枢之徒复特见甄序小大之臣莫不欣然人情悦则天气和矣乃三月己巳日入而雨至于庚午诗不云乎益之以霡霂既优既渥既霑既足生我百谷以此见圣人之德与天相符言出而物应行发而神助虽水旱之占有常数者犹不能违之况其眇者乎窃观诗书所载盛德之君至诚动天之速未有及陛下者也臣不胜鼓舞之至谨撰闵雨诗一首十三章章六句投进以闻
　　堪舆絪緼一晦一明或沉而毁或亢而旸自古以然世习为常民生防防靡究靡知其幸而吉不幸而灾猖狂妄行唯所遇之天命降监在我元圣兼覆庆裕四方既定维民之恤无所疵病伊年暮春旱乆不雨人曰时哉厯有常数禹汤之贤莫能弗遇帝独喟息是岂足言化育万物若镕以埏患在诚薄不能动天退而斋心渊黙以居钟鼓不抎宴游不娱左右肃然一怀瞿瞿疏狱省刑与物更始内恕孔悲引咎在已爰及四海愚智咸喜追悟谠直褒进淹滞声色无迕式序在位嬖习权近慑威屏气已已乃雨若有鬼神凄凄其风渰渰其云自东阻西罄无不均匪震匪防匪溢匪泄生我百谷区萌毕逹以亭以食小大胥悦天子之德视雨之施肇自京师达于四裔无有逺迩孚我君惠天子之政视雨之时养老长防速哉熈熈更化易俗而民不知天子之庆视雨之积自天降康时万时亿眉寿无疆以靖四国
　　新田　　　　　　　　　　　　王安石
　　唐治四县田之入于草莽者十九民如寄客维简其赋缓其徭而不可以必留尚书比部郎中赵君尚寛之来问于民而知其故乃使推官张君恂以兵士兴大渠之废者一大陂之废者四诸小渠陂教民自为者数十一年流民作而相告以归二年而淮之南湖之北操囊耜以率其妻子者其来如雨三年而唐之土不可贱取昔之菽粟者多化而为稔环唐皆水矣唐独得岁焉船漕车挽负担出于四境一日之间不可为数而唐之私廪固有余循吏之无称于世乆矣予闻赵君如此故为作诗诗曰
　　离离新田其下流水孰知其初灌莽千里其南背江其北逾淮父抱子扶十百其来其来仆仆慢我杂屋赵侯劬之作者丕饥岁仍大熟饱及鸡鹜僦船与车四鄙出谷今游者处昔止者流维昔牧我不如今侯侯来适野不有观者税于水滨问我鳏寡侯其归矣三岁于兹谁能止侯我往来之
　　潭州新学　　　　　　　　　　王安石
　　治平元年天章阁待制兴国吴公治潭州之明年正月改筑庙学于城东南越五月告成孔子用币潭人曰公为善政以德我又不勚我而为此学以嘉我士子谁能诗乎以诵我公于无穷皆辞不敢乃使来请诗曰有嘉新学潭守所作守者谁欤仲庶氏吴振养矜寡衣之褰襦黔首鼓歌吏静不求乃相庙序生师所庐上漏旁穿燥湿不除曰嘻迁哉迫阨卑汚当其怀时适可以谋营地虑工伐楩楠槠彻故就新为此渠渠潭人来止相语而喜我知视成无豫经始公升在堂从者如水公曰诲汝潭之士子古之读书凡以为已躬行孝悌由义而仕神听汝助况于闾里无实而夸无圣自是虽大得意吾犹汝耻士下其手公言无尤请诗我歌以远公休
　　明堂乐章二首　　　　　　　　王安石皇帝还大次憇安之曲
　　有奕明堂万方时防宗子圣者作帝之配乐酌虞典礼从周制厘事既成于皇来暨
　　歆安之曲
　　穆穆在堂肃肃在庭于显辟公来相思成神既歆止有闻惟馨锡我休嘉燕及羣生
　　颜乐亭【为孔周翰作】　　　　　　程　颢
　　天之生民是为【一作惟】物则非学非师孰觉孰识圣贤之分古难其明有孔之遇有顔之【一作其】生圣以道化贤以学生【一作行】万世心目破昏为醒周爰阙里惟顔旧止巷污以榛井堙而圯乡闾蚩蚩弗视弗履有卓其谁师门之嗣追古念今有恻其心良价善谕发帑出金巷治以辟井渫而深清泉泽物佳木成阴载基载落亭曰顔乐昔人有心予忖予度千载之上顔惟【一作为】孔学百世之下顔居孔作盛德弥光风流日长道之无疆古今所常水不忍废地不忍荒呜呼正学其何可忘
　　何公桥　　　　　　　　　　　　苏　轼
　　天壤之间水居其多人之往来如鹈在河顺水而行云驶鸟疾维水之利千里咫尺乱流而涉过膝则止维水之害咫尺千里沔彼滥觞蛙跳鯈游溢而怀山神禹所忧岂无一木休此大怀舞于盘涡水析雷解坐使此邦画为两州鸡犬相闻秦越莫救允毅何公甚勇于仁始作石梁其艰其勤将作复止更此百难公心如铁非石则坚公以身先民以悦使老壮负石如负其子疏为玉虹隠为金堤直栏横槛百贾所栖我来与公同载而出讙呼塡道抱其马足我叹而言视此滔滔未见刚者孰为此桥愿公千岁与桥寿考持节复来以慰父老如朱仲卿食于桐乡我作铭诗子孙不忘
　　观棋　　　　　　　　　　　　　苏　轼
　　予素不解棊尝独游庐山白鹤观观中人皆阖户昼寝独闻棊声于古松流水之间意欣然喜之自尔欲学然终不解也儿子过乃粗能者儋守张中日从之戏予亦偶坐竟日不以为厌也
　　五老峰前白鹤遗址长松荫庭风日清美我时独游不逢一士谁与棊者戸外屦二不闻人声时闻落子纹枰坐对谁究此味空钩意钓岂在鲂鲤小儿近道剥啄信指胜固欣然败亦可喜优哉游哉聊以卒岁
　　和陶渊明时运　　　　　　　　苏　轼
　　丁丑二月十四日白鹤峰新居成自嘉祐寺迁入咏渊明时运诗云斯夕言息其庐似为余发也乃次其韵长子迈与予别三年矣挈携诸孙万里远至老朽忧患之余不能无欣然
