<!-- { "loadSidebar": true } -->
    门下：静边之要，选将为先。夫有统驭之才，然後授以节制之任，有抚备之略，然後镇以夷夏之冲，期乎攘遏寇虞，慎固封域。今予命尔，时谓得人。开府仪同三司检校刑部尚书兼右卫上将军宁塞郡王食实封二百五十户王亻必，忠厚立诚，果断效用，慎始终而行有枝叶，践夷险而道无磷缁。早练武经，果从军职，顷逢多垒，实佐元戎，节著临危，功参定难，位由劳致，名以忠闻。自列六卿，且司七萃，星霜屡变，金石弥坚。宜申命於北辕，俾遏戎於南牧，进地官以崇新命，极勋秩以褒旧功，中简朕心，外谐佥议。况五原重镇，诸夏长城，修戎政莫先於威声，牧边民莫尚於惠实，师杂昆夷之悍，训必在和，地为獯虏之邻，抚宜以信。勉率是道，往分朕忧，岁时之间，期於报政，委望斯在，尔其听之。可检校户部尚书兼灵州大都督府长史御史大夫充朔方灵盐定远城节度副使知节度事管内支度营田观察处押蕃落等使，仍赐上柱国，散官、食实封并如故。主者施行。
    ○除阎巨源宁节度使制
    门下：华夷要地，实为蕃汉，钺重柄，必授忠贤。况乎犄角诸军，金汤中夏，有坐甲获边之旅，任切於拊循，有引弓犯塞之虞，寄深於备御，内作心腹，外张爪牙，苟非信臣，不在兹选。奉天定难功臣开府仪同三司检校尚书右仆射兼羽林军统军御史大夫上柱国定襄郡王食邑一千三百户阎巨源，备知虏态，明练兵符，永惟颇牧之能，宜授郇之寄。长南宫而迁左揆，壮西郊而委中权，既图前劳，且伫来效。於戏！十联之帅，可以观政，万夫之长，可以树勋。勉宏令猷，副我休命。可检校尚书左仆射使持节州诸军事兼州刺史御史大夫充宁庆等州节度管内支度营田观察处等使，散官、勋、封并如故。主者施行。
    ○授吴少阳淮西节度留後制
    门下：议事以制，择善而行，是适变通，庶臻康济，此王者所以宏德而息人也。况阃外重寄，淮右成师，建有德以统藩方，择有才以领留府，仰惟令典，今举行之。彰义军马军先锋兵马使正议大夫检校右散骑常侍使持节申州诸军事申州刺史兼御史大夫会稽郡王吴少阳，忠劳许国，贵介成家，蓄武略於韬钤，宣吏能於符竹。属元戎既殁，谋帅其难，朕将选众以升，试可而用。推掌戎务，已逾岁时，而能和辑师人，勤修土贡，布宽简有恒之政，动悦人情，守恭顺不逾之心，静俟君命。有嘉大节，可假中权，宜进列於貂蝉，俾增威於貔武，仍加勋秩，式茂宠章。呜呼！重观其能，我故委之留事；载伫其效，尔宜勉於後图。敬思是言，往率乃职。可银青光禄大夫检校左散骑常侍依前兼御史大夫使持节蔡州诸军事权知蔡州刺史充彰义军节度管内支度营田申光蔡等州观察处等使留後，仍赐上柱国，封如故。主者施行。
    ○除程执恭检校右仆射制
    门下：臣之节极乎忠功，君之柄先乎爵赏。欲忠者之克懋也，故爵有加等；欲功者之速劝也，故赏不逾时。古先哲王，实用兹道。今我命尔，因其旧章。横海军节度支度营田沧景等州观察处等使起复冠军大将军左金吾卫大将军员外同正员检校兵部尚书使持节沧州诸军事兼沧州刺史御史大夫上柱国邢国公程执恭，业传将略，名在勋籍，蕴天爵以修己，忠孝两全，竭臣节而事君，夷险一致，纪纲我列郡，节制我成师，动扬休声，静著茂实。自合符徵旅，奔命出疆，暴露历於三时，供亿出於二郡，整众而身作师律，伐谋而心为战锋，服金革而无辞，当矢石而有勇。雨晦识鸡鸣之信，风高见隼击之威，远略既申，茂勋方集。朕以恒阳之众，蠢尔无知，殴彼生人，致之死地，每一念至，恻然久之。与其伤和而济功，曷若含垢而修德，既罢师旅，爰图勤劳，效且居多，赏宜从重。俾自夏官之长，特升右揆之崇，奖忠劝功，於是乎在。承我休命，尔其钦哉！可检校尚书右仆射，馀并如故。主者施行。
    ○除郎官分牧诸州制
    汉宣帝云：“与我共理者，其惟良二千石乎！”诚哉是言！朕每三复，安得循吏，副吾此心。今之台郎，一时妙选，尝经任历，率有才用。虽典曹庀事，其务非轻，而┰隐分忧，所寄尤重。是用并命，分牧吾人，岁时之间，期於报政。户部郎中某可某州刺史，兵部员外郎某可某州刺史云云。朕高悬爵赏，伫期酬效，咨尔夙夜，其念之哉，无俾龚、黄，专美前代。
    ○除张宏靖门下侍郎平章事制
    门下：夫佐佑天子，燮理阴阳，平章法度，登进贤哲，外抚夷狄，内安元元，使百官修其职，一物不失其所，此宰相之任也。朕思得良弼，驯致此道，咨予命汝，其殆庶乎。某官张宏靖，惟乃祖乃父，代居相位，咸有成绩，书於常。尔有忠正恭尔，文以礼乐，日济其美，振扬家声，一时之人，谓之才子。亟登清贯，益著令闻。洎出刺陕部，移镇蒲坂，政不苛细，甚得人心，寮吏将卒，皆乐为用，清简之化，闻於京师。由是郑风《缁衣》之好，汉庭元成之美，朝望时议，翕然与之。人谋既同，朕志亦定，乃用登尔於佐辅，授尔以大政。尚克钦乃嘉命，业乃代官，竭其股肱，服我前训。呜呼！三代为相，邦家之光，尔其念哉，无替乃前人之徽烈。
    ○授范希朝京西都统制
    门下：阊阖风至，太白星高，谋帅护边，国之大计。具官范希朝，忠贞勤俭以为质，惠和智勇以为用，一代名将，三朝信臣。朕以西边，列镇三四，若有总统，则易成功，思得良帅有威名者，并护诸将，岁一巡边，乘秋顺令，扬其威武，则南牧之马，引弓之人，知我有备，不战而去。谁其任者，无如希朝。以尔有朔方之荣，有振武之效，功在疆场，名闻羌戎，惟实与声，皆副是选。今拜尔为大将，尊尔为司徒，节制进退，一令谘禀。倚望如右，可不慎欤？可充京西都统。
    ○赠李吉甫先父官并与一子官制
    敕：某官李吉甫，出入将相，迨今七载，而能修庶职，叙彝伦，毗予一人，以底於道，夙夜不怠，厥功茂焉。夫忠於君者，教本於亲；宠其身者，赏延於嗣。於是乎有饰终之命，有任子之恩，所以感人心而劝臣节也。惟兹旧典，可举而行。
    ○除李绛平章事制
    门下：昔在尧舜，聪明文思，尚赖良臣，实相以济。况朕甭，不逮先王，是用急疾於求贤，之於左右，俾承弼纳诲，以匡不逮。言虽逆耳，必求诸道，事苟利人，咸可其奏，兹足以宣股肱之力，成天下之务。历选多士，爰得良辅，乃降厥命，其听之哉。某官李绛，斋庄严重，内明外直，进退举措，有大臣体。自参内职，每备顾问，忠谠之操，终然不渝。及坟官，专领财赋，未逾周月，亦有成绩。历试多可，人望攸归，俾登中枢，无易绛者。於戏！尔以文学入仕，以正直奉上，才膺大用，职亦屡迁，十年之间，位至丞相。何以报国，在乎匪躬，钦哉懋哉，无忝朕命。
    ○授韩宏许国公实封制
    梁宋之交，水陆合会，人杂难理，军暴难戢，因变肆乱，往往有焉。唯此一方，朕尝忧虑。今有良帅，镇而抚之，政立功成，宜举赏典。某官韩宏，以长材大略，作我藩臣，本於忠力，辅以政理。自分阃寄，在浚之郊，严贞师律，恭守朝宪，训兵积粟，明罚信赏，军和食足，礼节并行，河南晏如，於兹一纪。是则有大勋於国，有大惠於人，会课议功，无出其右。夫有过人之效，则有加等之命，古之王者，所以赏一人而天下劝者，用此道也，可不务乎？是用建於上公，授之真食，以示殊宠，以旌殊绩。钦我休命，子孙其保之。
    ○除裴度中书舍人制
    司勋郎中知制诰裴度，以茂学懿文，润色训诰，体要典丽，甚得其宜，施之四方，朕命惟允。况中立不倚，道直气平，介然风规，有光近侍。台郎满岁，班列当迁，纶阁之职，所宜真授。可中书舍人。
    ○除萧亻免起居舍人制
    敕：左补阙翰林学士萧亻免，顷居谏列，职司其忧，夙夜孜孜，拾遗左右。朕嘉乃志，选在内庭，自参密近，益见忠谠，始终不替，尤足多之。记事之官，一时清选，俾膺是命，以宏劝奖。可守起居舍人，依前件。
    ○除崔群中书舍人制
    库部郎中知制诰翰林学士崔群，端厚和敏，饰以文学，温良忠敬，得侍臣之风。自列内朝，兼司诰命，事烦而益密，职久而弥精，六年於兹，勤亦至矣。况畜之事，常所访问，尽规极虑，宏益居多。所宜宠以正名，式光禁职。敬乃嘉命，其惟有终。
    ○独孤郁守本官知制诰制
    考功员外郎史馆修撰独孤郁，为人沉实，敏行寡言，粲然文藻，秀出於众。累升谏列，再秉史笔，洎掌功论，率以直闻，求之周行，不可多得，而掖垣近职，纶阁重选，俯询时议，尔宜居之。
    ○授沈傅师左拾遗史馆修撰制
    京兆府县尉沈傅师：庶职之重者，其史氏欤？历代以来，甚难其选。非雄文博学，辅之以通识者，则无以称命。今兹命尔，其有旨哉。昔谈之书，迁能修之；彪之史，固能终之。惟尔先父，尝撰《建中实录》，文质详略，颇得其中。尔宜继前志，率前修，无忝无父之官之职。可左拾遗史馆修撰。
    ○除许孟容河南尹兼常侍制
    昔吴公、袁安为河南尹守，皆能以廉平清肃，驭吏教人。孰能继之？我有良吏，某官许孟容，才志甚大，言论甚高，在台阁间，蔼然公望。尝尹京邑，观其器用，临事能守，当官敢言，不吐刚以茹柔，不附上以急下，政无烦碎，甚合众心。及是转迁，颇有遗爱。河洛千里，都畿在焉，凡所选任，必归望实，考言询事，非尔而谁？不忘旧政，可立新绩，仍以骑省，申而宠之。
    ○除李程郎中制
    隋州刺史李程，顷以词学，入参训命，旋以才用，出领诏条。汉东大郡，委之共理，励精为政，三年有成。中外序迁，朝之彝典，尚书郎缺，尔宜补之。
    ○裴克谅权知华阴县令制
    华阴令卒，非选补时，调租勉农，政不可缺。前镇国军判官试大理评事裴克谅，久佐本府，颇有勤绩，属邑利病，尔必周知，宜假铜墨，试其才理，待有所立，方议正名。
    ○赠高郢官制
    故尚书右仆射高郢，立身从事，皆有本末。在乱不污，可以言忠；守官不挠，可以言直；以道佐主，可以言正；以年致仕，可以言礼。有一於此，人鲜克举，况备四者，不亦君子乎。天不遗，深用轸悼，宜加褒赠，以旌其风，仍俾善人，闻而知劝。可赠某官。
    ○贬于尹躬洋州刺史制
