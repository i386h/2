<!-- { "loadSidebar": true } -->
　　镂白玉之牒上徽称于慈尊建翠华之旗藏缛仪于圣代欢传宫壶庆浃垓埏【中贺】恭惟【尊号】皇太后殿下徳嫓娀防圣齐任姒再世揖逊实参决于庙谟三宫康宁爰竝崇于色养惟神孙之尽孝仰祖后以承休取仲尼五美之言明老聃三寳之训用形容夫懿范以昭著于弥文臣退处海濒阻趋天阙瞻寿慈之新牓莫预班聫歌思齐之首章第勤颂祷
　　太上皇后牋
　　寳册诞扬仰奉慈闱之懿徽称备举益増母道之光宗祉愈隆华夷交贺【中贺】恭惟【尊号】太上皇后殿下圣齐任姒徳嫓皇英方绵四方之休亲受九州之养王母之坐少广寿固无期驺虞之应召南仁不胜用仰嗣皇之尽孝极礼典以归尊三殿交欢万方同庆臣比叨荷槖兹获奉祠引振鹭之班莫陪进旅而退旅粲雕珉之牒更听大书而特书
　　皇后牋
　　三殿祲容俱上鸿名之懿一人孝治端由内助之勤凡属照临举深抃蹈【中贺】恭惟皇后殿下庆绵奕世位处内朝隂教所覃有巻耳樛木之美柔仪克谨奉长乐未央之尊聿严揄翟之衣同上雕珉之册邦彜有耀家法愈新臣顷玷禁途兹安海峤侧闻旷典但知兽舞之欢遥望昕朝莫遂凫趋之愿
　　贺皇后受册
　　皇帝表
　　廷提大册克备于祲容位正中围聿严于内治欢传禁掖喜浃编民【中贺】窃以尊尊亲亲既极三宫之奉夫夫妇妇是为万世之基颁制綍于嗣服之初饰袆衣于歴年之后礼文惟称地道有光恭惟皇帝陛下徳本世修合由天作上未央之万寿方陈汉殿之仪嗣太姒之徽音更笃周诗之庆巻耳之志当佐于君子思齐之圣以御于家邦朝夕永致其忧勤夙夜不忘于警戒于焉正始岂专为恩臣退奉真祠恭闻盛典汉之广江之永遹观美化之流行渭之涘洽之阳咸庆旧章之复见
　　皇后牋
　　陈仪枫陛具招丹册之华正位椒涂光被袆揄之事事闗宗社欢动宫闱【中贺】恭惟皇后殿下庆袭安阳行高妫汭起家而居爵位蚤缔天姻好逑而乐鼓钟益彰后徳密辅九重之孝治仰承三后之徽音盛典告成内朝増耀臣祝厘惟谨窃粟自惭迹虽滞于周南化已行子汉域禁林草制曽防乙夜之观从橐趋班阻预长秋之贺攻媿集巻十六
　　钦定四库全书
　　攻媿集巻十七
　　宋　楼钥　撰
　　表牋
　　谢大中大夫表
　　一身去国方叨祠廪以娯家四品颁纶乃次年劳而増秩素餐已甚丹悃知归【中谢】防念臣少也数竒晚而多幸备皂衣之吏三朝许厠于周行聫紫橐之华四载得陪于从列逾涯自愧补外以行荷圣君从欲之仁赋真馆祝厘之粟班通禁路尚污文谟内阁之严法应吏铨遂躐秦官大夫之首寄禄寖高于世胄被恩得奉于亲承视贾谊之超迁固非敢望比申公之即拜岂不懐慙兹葢伏遇皇帝陛下器使羣工曲成万物念论思之旧侍未忍遐遗付品式于有司许容平进周章登受俯伛何言臣敢不祗服训辞钦承命数老疾而无职事实深称于闲居优游不易公卿特未知于报所
　　贺重明节表【庆元三年】
　　少暭司秋适届肃霜之重明丽正欣逢绕电之辰庆浃三宫欢腾四海【中贺】恭惟【尊号】太上皇帝陛下道隆邃古泽润生民引养引恬自得怡神之乐无伦无敌尤高与子之明福如日以正中年与天而同久千秋纪节固知黄屋之非心万嵗争呼又见玉巵之为寿自他有耀申锡无疆臣尝侍宸旒兹游真馆恭陈虎拜阻陪汉殿之仪遥思龙楼徒效华封之祝
　　贺瑞庆节表
　　斗枢电绕良月占载震之祥崖石天齐令名采中兴之颂四方来贺百福具宜【中贺】恭惟皇帝陛下夙亶聪明躬行勤俭奉三宫之色养孝治日中得万国之欢心休祥云委当重熙而累洽能持盈而守成咸倾旧日之诚仰赞后天之臣顷陪鹭振亲覩龙飞上万年之觞梦徒游于帝所接千嵗之统心惟祝于皇龄
　　慰寿圣太皇太后上仙
　　皇帝表
　　奉慈尊于四世孝治方隆传遗诰于万方哀号何极【中慰】恭以【尊号】太皇太后道高任姒徳迈娀防三朝居长乐之尊九秋享无疆之寿手提神器亲授曾孙功成不居仙去何速恭惟皇帝陛下躬承慈训图报洪恩北面昕朝备四海九州之养东朝晏起懐千秋万嵗之悲忍从五日之哀特用周期之服愿少寛于圣抱期益慰夫亲承
　　太上皇帝表
　　太皇厌代慈扆兴哀覆帱所临悲号何及【中慰】恭以【尊号】太皇太后道妙千古母仪四朝决内禅之訏谟功在社稷受曽孙之色养福等冈陵乃以微疴遽传晏起恭惟【尊号】太上皇帝陛下仰遵遗训祗服通丧愿寛圣子之孝心勉徇先王之中制
　　皇太后牋
　　慈福上宾悲纒率土爱钦素着哀动重闱【中慰】恭惟【尊号】皇太后殿下夙奉太任亲承大舜妇听而婉实为内壸之观丧致其哀莫赎终天之痛愿遵礼制少抑孝思
　　太上皇后牋
　　寿圣升遐慈尊永慕恭承凶问均极悲悰【中慰】恭惟【尊号】太上皇后殿下寅奉重闱恪修隂教方日勤于孝养期仰嗣于徽音胡不万年忽成千古在人情而难处冀圣念之少寛
　　皇后牋
　　光佑讣闻迩遐哀动骤失慈尊之防误増悲慕之心【中慰】恭惟皇后殿下四世承顔累年逮事鸡鸣问寝每勤祎翟之行鹤驭登仙遂有云霄之隔愿推至理少抑深衷
　　谢再任宫观表
　　僻居海峤推戴上恩洊畀祠官忽颁严防慙无报国之所喜便事亲之私【中谢】伏念臣潦倒无堪遭逢过分奉身而去径归绵上之田畏影自怜更卧漳滨之疾当一喜一惧之交切何三仕三已之敢云幸遂投闲庻几养志属书再攷未免有言既彻九重亟防从欲阖门相贺遂寛乞米之忧连岁何功徒致取禾之诮兹葢伏遇皇帝陛下纩旒无蔽簪履不遗求齐国之世臣尚其余几数正元之朝士今亦无多赐以斗升济其菽水臣敢不仰衔隆施退适余生顾朝暮承顔得效老莱之戏虽渔樵混迹敢忘魏阙之心
　　贺重明节表【庆元四年】
　　继明而照四方夙纪诞弥之节得秋而成万寳是当载获之辰庆溢霄垠欢均海宇【中贺】恭惟【尊号】太上皇帝陛下尊同太极福浸黎元由父作子述之明得内圣外王之道脱履崇高之表怡神蠖濩之中鳯跸来朝当电绕虹流之日龙楼上寿皆山呼鼇抃之人睿算无疆洪图有永臣既収朝迹洊处祠庭与造物者游敢陈金鉴之録献封人之祝徒想玉巵之仪
　　贺瑞庆节表
　　良月就盈出应五百年之运四方来贺仰祝三万嵗之期宫壸交欢宗祊协庆【中贺】恭惟皇帝陛下行符干徤徳与日新寅奉重闱深思付托之重洊开二阁用广缉熙之明益増孝治之隆坐振儒风之盛如云如日喜逢诞圣之辰非露非烟茂郁兴王之瑞敢伸虎拜用赞尧龄臣再奉真祠僻居下国峩冠就列莫陪嵩岳之呼泚笔歌功愿献浯溪之颂
　　谢落职罢宫观表
　　杜门却扫幸家食之少安褫职罢祠忽台评之下及尚从寛典祗荷隆恩【中谢】伏念臣戆直有余顽冥自信生逢昭代屡玷周行年除嵗迁实由于亲擢左提右挈敢借于先容久居封駮之司几作怨仇之府用过其分思称所防始求补外以牧人已叨临遣旋请投闲而奉母又辱矜从五年自放于江湖一饭不忘于君父获栖故隐可谓幸民然犹通内阁之清班窃殊庭之厚禄余生何有惟防防以无他公论弗容尚龂龂而不可烦言果至百谪奚逃仰圣度之恢洪闵危纵之孤露爰施薄罚以示小惩兹葢伏遇皇帝陛下仁务包荒爵惟驭贵卫缨虽许终不可以假人汉印既销适足明于无我俯怜簪履之旧犹齿搢绅之间臣敢不屏息讼愆投诚戴徳循南陔而戒养退甘三釡之贫望北阙以倾心莫効一毫之报
　　谢宫观表
　　杜门穷巷将没世以讼愆赋粟珍台仅逾时而复旧开孤迹自新之路承大君莫报之恩得之若惊感而至泣【中谢】伏念臣顷承鸳缀亲覩龙飞词禁代言首播丝纶之命经帷进读不违咫尺之顔一去阙庭四叨祠禄初出恳祈之切两蒙简记之思惟此侥逾尤为忧异雷霆所击宁忘失箸之忧日月有明忽照覆盆之下岂无望于嵗年之后不谓得于旬朔之间顾防职之告未颁而祝厘之领已继人谓去珠之再得自怜堕甑之犹全顿増菽水之欢足慰桑榆之晚兹葢伏遇皇帝陛下仁无弃物道本用中芝柱呈祥方炳灵于太室玉巵为寿喜亲庆于慈闱广四海以推恩轸一夫之失所有如闲废亦荷矜存臣敢不仰体隆知益安愚分半九十里深嗟末路之难取三百囷徒切素餐之愧
　　谢进封开国子加食邑表
　　职在琳宫方谨祝厘之奉诏分谷璧更蒙与邑之多敢期洪私下及散地【中谢】防念臣顷叨推择滥预论思自登鎻闱之聫已经采食之赐明时未弃归犹得于祠官比嵗以前居幸霑于郊霈贱息既承于延赏先臣复被于追荣独此加恩格而不下方斯念咎噤弗敢言顾三百戸之逋防知所自念五十里之小相去几何迨兹祭泽之颁始冐纶言之宠毋升次郡爵进小邦再拜知归一门増耀兹葢伏遇皇帝陛下礼严宗祀惠及臣工仁不忍于遐遗福靡求于专向遂令逺外亦荷宠光臣敢不俯媿素餐着铬丹悃奉璋就列莫输奔走之劳分土疏封安有藩宣之力
　　谢通议大夫表
　　祠馆无庸犹防八年之课宸纶甚渥俾居四品之官拜命増荣抚躬知惧【中谢】伏念臣才非适用仕止为贫幸逢揖逊之朝寖冐论思之列久司封駮徒积悔尤亲覩龙飞实専内外之制旋升鸳缀更兼文武之铨爰揣分之易盈以治民而自诡母既登于大耋身亦觉于倦游力请投闲仰防从欲江湖麤足久甘渔者之争限簪履弗遗深媿廪人之继粟方夺荣之是惧何増秩之敢言汉诏聿颁尚得从大夫之后隋官平进犹使陪廷议之余兹葢伏遇皇帝陛下图大泽中谨微接下幽明攷绩一付有司之公日月为功俯及从臣之旧有如衰废亦玷襃迁臣敢不仰佩鸿私愈坚晚节与之三釡方承戏防之欢加以数年祈遂悬车之愿
　　谢再任宫观表
　　孤踪去国六换嵗华明命临门五叨祠廪积素餐而自媿拜黄牒以知归【中谢】伏念臣处世最踈逢时多幸把麾江海因得遂于归耕聼履星辰今殆成于昨夣贱齿已开于七秩亲年既越于九龄无由陈力于清朝秖合投闲于故里先畴至薄叹微禄之未忘吏攷将更惊俞音之洊及岂止寛忧煎于数口又将窃温饱于二年有何劳能防此抚养兹葢伏遇皇帝陛下躬操八柄坐制万方念笔橐之旧臣虽无可録轸葢帷之至意尚尔不遗使仍香火之縁以遂山林之适臣敢不只承恩渥涵泳化风菽水有余得效莱衣之戏云霄在望惟存魏阙之心
　　谢复职表
　　四年负谴尚玷从臣之阶一札疏恩复还学士之直周章拜赐感激为荣【中谢】伏念臣愚不知方志徒泥古顷更郡寄尝辱赐环屡玷朝行寖叨持槖代言批敕曾何有于论思约史侍经每自慙于玩愒典铨未防懐绶以归寻力请于真祠仍寓班于内阁致烦言之俯及甘暮景之冝休敢意矜存曲加枚拭特寛汉律申畀文谟深怜为养之懃又予祝厘之禄从天而下抚已尤惊兹葢伏遇皇帝陛下大度兼容至仁善贷谓臣亲逢初政曾厠众贤之后陈察臣自讼宿愆不忍一眚而终弃爰轸葢帷之念未尝簪履之遗臣敢不祗戴宠光日思报称奉百嵗之无益増莱子之欢诵万年之诗愿效封人之祝
　　贺瑞庆节表【嘉防三年】
