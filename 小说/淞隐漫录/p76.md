<!-- { "loadSidebar": true } -->
　　潘玉儿，小字天仙，大梁人。年十有三龄，即隶喜庆。初为正生。豪情逸韵，击节高歌，听者为之神移，而自不觉座之前也。旋为三升以重价聘去。偶见藕卿装束登场，旖旎风流，心窃慕之，潜自揣摹其形状，久之，悉擅其所长，柔情媚态，更出其上。适藕卿为一显者所昵，代脱乐籍，玉儿遂兼为小生。性颇柔婉，缠头之费，从不与人计较，以故枇杷巷底，车马喧阗，一时声价倍增。梦琴仙客久旅历下，最喜玉儿，每闻玉儿演剧，虽远必至，隅坐静听，辄为之正其节奏；下场见之，必招令入席侑觞，告以曲折有误，必令按腔改唱，自称为顾曲周郎。玉儿慧敏受教，不以为忤，而以为乐，如是者有年。及县官鬻妓令下，凄然曰：“宁为才子妾，不愿为俗人妇也。顾我阅人多矣，从未有一相识者可托终身。惟梦琴爱我，然格于例；至年齿迟暮，所不计也。”盖梦琴为幕府上客，当道甚器重之，年亦六十余矣，鹤发童颜，尚称矍铄。鸨以玉言走告梦琴，梦琴跃然起曰：“个妮子果有斯志，当代筹之。”遂倩他人应名，而别营金屋藏娇焉。于是每逢花气侵帘，月光入牖，梦琴笛，玉儿奏歌，为消遣计。不意好事多磨，梦琴遽以消渴疾卒，旅橐萧然，无以为殓，盖虽为名幕，而南辙北辕，挥霍已惯，去家千里，孑然一身，自友朋外，无一戚串。玉儿尽出其钗钏衣裙，鬻诸市，供丧费，并购地于趵突泉旁，埋其骨焉。事既毕，即往某尼庵，削发入空门，绝无依恋。玉儿自谓此系命焉，不可强也，决弃舞衫歌扇之因缘，而为茶版粥鱼之生活，莲性潜胎，荷丝竟杀，烟花中人，又何不可立地成佛哉？

　　娟儿，一字慧珠，东昌人，隶福庆班。年仅十四。明眸善睐，容态动人，而一串珠喉，有若晓莺雏凤，故选色征声者，辄推为巨擘，以是艳名独著。瓜字将分，风情半解，眉语眼波，销魂真在个中。所居邃室曲房，尤为幽静。庭中多栽秋海棠，片石孤花，别饶雅趣，入其室者，几忘近于市廛、甚嚣尘上也。工小曲，颇记近事。出语诙谐，妙解人颐，顾非与客素相稔者，不轻发声。至若粉墨临场，则又慷慨淋漓，哀感顽艳，倾其一座；装束既改，面目亦更旖旎温存，别有一种情致矣。时有山右王君者，硕腹贾也，赏其明艳，拟出千金为之梳栊，然娟儿弗愿也，婉辞却焉。王忿甚，索还所赠物。娟遽出己资，入□□售物如客所赠者凡三四，令王自择，王惭而去。娟卒随一贫士，伉俪甚相得。初入门，见己平日所弹琵琶悬于壁间，遽起掷之阶下，裂焉。宾客尽愕，莫解娟意。娟曰：“今为良家妇，岂复需此？不能断我手，故假乐器以明志耳。”乃尽叹服。娟之能自立，亦可见矣，宜其出淤泥而不染也。

　　凤儿，小字玉，武定人。进高升班时年止十五，歌舞超群，已称绝艺。演《天水关》《二进宫》等剧，音调高逸，声情激越，听者尽怡。有客于红氍毹上见之，疑其志厉风云，词成廉锷，眉宇间棱棱有逸气；逮乎歌衫既卸，妍态毕呈，顷刻顿若两人。苹香榭主曾与之订欢，往来莫逆，缠头罗绮之属，馈赠盈箧笥，无所吝也。凤亦先意承志，曲尽缱绻。一日，以有事将去历下，凤特邀诸姊妹，盛设祖帐，饯行于蔚蓝轩，肴馔既陈，笙箫并作，合演《长亭》《草桥》诸出，尽态极妍。演竟，重复入席，洗盏更酌，诸妓更以罗帕锦带赠客，为别后相思之征。众谓数十年来，无此风流韵事矣。

　　锦儿，字宝瑟，章夏人。以家贫，堕落平康，致为鞠部雏伶，非其志也。年十五，犹梳双鬟，一切皆尚吴门结束。工颦善笑，谑浪自喜，女中之东方曼倩也。态度潇洒，举止蕴藉。既扮小生，轻衫小扇，流盼生姿，居然翩翩顾影美少年也。隶四喜，推为翘楚。眉黛时有隐忧。客或有诘之者，俯首不答。固问之，则曰：“其中自有不可言之隐在也。”或有代为之谋者，则又含涕以谢。耕烟羁客往来会垣，所至以锦儿为主，资用出纳，衣服浣濯，一切皆锦儿所司，锦儿亦愿嫁之，托以终身。后客别有所眷，遂与锦儿绝，因是大为姊妹行所白眼，盖锦儿倚门买笑所蓄，悉以畀客，而为客所乾没也。锦儿叹此中不可以处，一日，自剧场归，手调紫霞膏，以自毕命焉。呜呼！客非人也，负锦儿多矣。

　　珠儿，小字如意，籍本兰山，自幼寄居天津之吴桥。年已及笄，姿态娟妙，丰神独绝。唱“折柳阳关”三阕，柔情缱绻，韵致缠绵，殊令人之意也消；其余所娴词曲甚多，而此为独步。每演是出，座客常满。珠儿尤以歌胜，韵可绕梁，脆堪裂帛，其错落若走盘，尤不愧珠之一字。顽石道人常偕友往访之，珠儿知其为名下士，款待周旋，尤为优渥。时道人将回江左，友人即于珠儿妆阁饯行。酒半，抗声高歌，响震金石。歌竟，捧觞为生寿，曰：“儿不愿久于风尘，意将择人而事，特意中尚不知有谁何。笔墨稍闲，敬乞作一小传以表彰之。”道人当时诺之而未果。明春，忽患时痘，遽尔怛化，丛葬北邙。吁！亦可伤已！

　　天南遁叟曰：“齐馈女乐，见于《春秋》，意者其亦管敬仲女闾三百之遗风与？维扬谓之‘髦儿戏’，不知始于何时。上海向亦行之，今废。粤东女班不亚于梨园子弟，始则歌衣舞扇，粉墨登场，继则檀板金尊，笙箫侑酒，真曲院之翻新，绮游之别调也。余友顽石道人著有《历下游记》，阅之聊当卧游。紫曼陀罗馆主之至也后于道人，亦复缀其近闻，出以示余。余虽不得至，心向往之，笔之以代耳食。”

　　东瀛才女

　　小华生，居日本之神户，固小家女子也。秉性颖悟，秀外而慧中。涉书史，解吟咏，书法亦秀逸。在家无所事，见艺妓之拨琵琶侑觞者，得金钱独夥，心窃慕之。乃改习三弦诸技，兼学歌曲。按节发声，响遏行云，虽老妓师自叹弗如，邻家姊妹咸曰：“艺成矣，可出而应客矣。”

　　第耻在乡里作此生活，乃航海至沪。时四马路最为热闹，赁楼三楹，小憩行装。东瀛女子多来沪北设屋卖茶，特其品甚贱，捉臂捺胸，备诸丑态，大雅所不屑至。女初至见之，心窃鄙焉。因此声价自高，凡遇俗贾市商，辄不酬接，甚或加以白眼，于是名亦不甚著。

　　有倚雯楼主者，风流倜傥人也。道过申江，停踪旅馆。素知沪上为烟花渊薮，思来一扩眼界，特涂脂抹粉者，多不当意，遍访数家，辄未许可。忽闻人言：“有东洋茶楼者，即妓馆也。”爰笑谓其友曰：“食指动矣，他日我如此，必尝异味。”时已薄暮，令友导往。凡历数家，辄曰：“此牛鬼蛇神也，何所见不逮所闻耶？”至小华生所，一见如旧相识，情话斐，良久不去。友人知其意之所属，特呼咄嗟筵，为之洗尘。酒绿灯红，歌声忽发，悠扬宛转，令人之意也销。于是两情益密，遂留宿焉。生固工写生，临别索姬画像以去。九月中，以勾当公事，复过沪上，偷闲访之其家，小华喜甚。生袖出姬像示之，拈花微笑，维妙维肖。生日必一往，鸿爪雪泥，为之勾留者，殆浃二旬。时生方有朝鲜之行，捧檄遄征，未遑羁滞，黯然销魂，惟别而已。小华特吟四绝句以送其行，其诗云：

　　问从别后愁多少？一幅生绡替写真。

　　可惜丹青徒费手，不传幽恨只传神。

　　自推小卷自题词，珍重才郎笔一枝。

　　十八年来成底事，匆匆已过画眉时。

　　海国飘零弱絮多，倾城名士渺山河。

　　记从一识萧郎面，重唱人间《得宝歌》。

　　别已匆匆见更难，漫揉清泪当珠弹。

　　一痕鸿雪留君袖，愿把新诗当妾看。

　　后题云：

　　倚雯楼主重过沪江寓楼，欢然道故，盖别已三月矣。袖中出小册以示，乃为侬写照。似耶？非耶？惟主人知之。主人自六月东归，重阳风雨，又将航海北游。命自题词以存爪印。窃念异域羁身，竟得文章知己，岂佛家所谓缘耶？勉成四绝，不可为诗，一片至情，当随君北去。明治十九年十月十日大日本女子小华生自题并记。

　　明慧如此，即中华女子，尚所罕见，况日本乎哉？生话其事于友人花影玺巢，均有题词，亦并录焉：

　　《归国谣》两解

　　人去也，梦又阑珊灯又□。猛记别离情话，生绡侬替写。　　深浅翠眉谁画，过时幽恨惹。鸿雪一痕留下，与郎思索者。

　　人去也，顾影惊鸿翩然下。不辨是诗是画，墨痕和泪泻。　　东望海云楼榭，相思无翼借。闻说翠深红亚，个侬犹未嫁。

　　七绝四首，云：

　　长裾高髻自生妍，绿惨红愁亦可怜。

　　艳绝江郎一枝笔，替传幽怨补情天。

　　无言独立只凝眸，万种伤心万种愁。

　　一把泪丝收不住，可能流到海东头？

　　漫矜标格冠群芳，小艳疏香易断肠。

　　一种樱花好颜色，教侬惆怅忆姚黄。

　　绮梦年年感不禁，坠欢秋蒂渺难寻。

　　无端一幅生绡影，酒冷灯昏惹恨深。

　　小华曾往京口，旋即返，以其地多硕腹贾，不解文字饮，莫有知其才者，故不能久留也。旋日本领事禁妓之令下，倚市门者群然返国，小华当亦在逐中。天南遁叟于壬午癸未两年自粤旋吴，每逢宴会，辄招小华为席纠，主觞政，相契数载，初不知其能诗也，亦可谓交臂失之矣。

　　时有阿中、阿超、阿玉者，皆同在沪北，而艳名早著者也。

　　阿中，西京人，年仅十五，姿容妍丽，体质粹，颜色如桃花，红艳欲滴，又如晓霞将散，薄晕上腮，愈增其媚。初在西京学歌舞，隶于乐籍，时应客招，第所获金钱不多。适邻家姊妹来沪，多有弋厚利回者，辄生艳羡心。大坂有女子曰绮玉者，自恃其美，意在炫售，遂与阿中偕来，居于宝善街之会香亭。一日，华严外史集诸同人于酒楼，欲扩眼界，遽飞笺召之。为之介者，啸云生也。锦衣绣袱，艳绝冠时，与诸华妓参错列坐，菊秀兰芳，并极其妙，粉白黛绿，各复斗妍。阿中危坐不语，故作矜持。华妓琵琶既阕，亦弹三弦以侑觞，声呜呜然，如怨如慕，不知其云何也。坐中华妓俱偷眼视阿中，阿中亦复流波注目，视不转瞬，俱若自负其容之美者。阿中眉目位置，并皆端好，所微不足者，十指不能纤削耳，至于裙下双钩，可勿计也。阿中自此声誉顿噪，招之侍酒者殊不乏人。阿超神户人，瘦而不弱，清而能腴。评者以阿中为环，阿超为燕，并皆佳妙，洵非虚言。

