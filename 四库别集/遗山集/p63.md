<!-- { "loadSidebar": true } -->
　　右丞文献公，在大定闲所以为通儒、为良史、为名卿材大夫者，其事未远。当代耆旧，尚及见之。好问尝从事史馆，每见荐绅先生谈近代贤臣，莫不以公为称首。公自初入馆，即被顾问；忠言嘉谋，不可一二数。及蓟州召还，世宗始有意大用。公于是时汩没文字闲者余二十年。其衰且病，亦已久矣。故财入政府，即乞罢。未几，果以不起闻。私窃慨叹，以为生材为难，尽其材为尤难。古之人急于拯世，至于分阴为惜，岁不我与，忽焉有赍志之恨。观姚元崇之荐张柬之，与张嘉贞之所以自荐，为可见矣。世宗重惜名器，百执事之人，必择焉而后用，得人之盛，近古所未有。至于孤隽伟杰之士，困于资考、限于铨选、百未一试、兀然而空老者，抑多矣！以公之材，当春秋鼎盛时，不能使之极其所至，以建久安而隆长治，故虽为章宗所相，至论得时行道，识者犹以不能亟用，为世宗惜之。公讳履，字履道，辽太祖长子东丹王突欲之七世孙。东丹生燕京留守政事令娄国，娄国生将军国隐，国隐生太师合鲁，合鲁生太师胡笃，胡笃生定远大将军内剌，内剌生银青荣禄大夫、兴平军节度使德元。公之考曰聿鲁，兴平之族弟也。公早孤，养于兴平。五岁时，尝夏夜露卧，见天际浮云往来，忽谓乳母言：“此殆‘卧看青天行白云’者耶？”兴平闻之，惊且喜曰：“吾儿文性见于此矣。”自是日知问学读书，一过目辄不忘。及长，通六经、百家之书，尤邃于《易》、《太玄》。至于阴阳、方技之说，历象、推步之术，无不洞究。善属文，早为时辈所推。为人美风仪，善谈论，见者戄然敬之。尝以乡赋，一试有司，见露索失体，即拂衣去。荫补内供奉班，寻辟国史院书写。素善契丹大小字，译经润文，旨辞达而理得。大定初，朝廷无事，世宗锐意经籍，诏以小字译《唐史》，成，则别以女直字传之，以便观览。公在选中，独主其事。书上，大蒙赏异，擢国史院编修官、兼笔砚直长。改置经书所》，径以女直字译汉文，选贵胄之秀异，就学焉。一日世宗召问公：“朕比读《贞观政要》，见魏征忠谏，恨不与之同时。近世如征者独未之见，何也？”公乃感奋为上言：“征辈不难得，特太宗不常有耳。”世宗曰：“卿谓我不纳谏耶？卿识刘用晦、张汝霖否？二人者皆不应得三品，朕以其屡有忠言，故越次用之。朕岂不纳谏耶？”公曰：“臣自幼未尝去朝廷，彼二人者，诚未见其谏也。且海陵杜塞言路，天下缄口，习以成风。愿陛下惩艾前弊，开忠谏之路，以通下情，则天下幸甚。”初议以时务策，设女直进士科，礼部以所学不同，未可概称进士。诏公定其事。乃上议曰：“进士之科起于隋大业中，始试以策，唐初因之。至高宗时杂以箴铭赋颂，文宗始专用赋。且进士之初，本专策试，今女直诸生以试策称进士，又何疑焉？”世宗说，事遂施行。十五年，授应奉翰林文字，兼前职。以《大明历》积微浸差，乃取金国受命之始年，撰《乙未元历》云：“自丁巳《大明历》行，正隆戊寅三月朔，日当食而不之食。历家谓必当改作，而朝廷不之恤也。及大定癸巳五月朔、甲午十一月朔，日食皆先天；丁酉九月朔，乃反后天。臣辄迹其差忒之由，冀得中数，以传永久。”书成上之，世推其精密。十九年，迁修撰；二十年，诏提控衍庆宫画功臣像。以稽程降应奉。逾年，复为修撰，转尚书礼部员外郎。章宗为金源郡王，以公该洽，每以经、史疑义为质。公承闲请曰：“殿下注意何经？”章宗曰：“吾方授《左氏春秋》。”公曰：“左氏虽授经圣人，率多权诈，驳而不纯。《尚书》、《孟子》载圣贤纯一之道，愿留意焉。”章宗善之，曰：“醇儒之言也。”二十六年，进本部郎中，兼同修国史、翰林修撰，表进《孝经指解》言：“宋仁宗时，司马光以为古文《孝经》先秦所传，正得其真。因为《指解》上之。臣愚窃观近世，皆以兵、刑、财、赋为急，而光独以童蒙所训者进之君。正以孝为百行之本，其至可以通神明、动天地；为人君者，诚取其辞旨，措之天下四方，则元元之民，受赐溥矣。臣窃慕焉，故敢以为例。”世宗母、睿宗贞懿皇后，睿宗厌世，即为比邱尼。当时朝命尝有“国师”之号。及是世宗议迁祔于景陵，朝臣有以“《孝宁宫碑》所载遗训，当用出家礼葬，不可违改”为言者，事下礼部讲求。“往时主上在潜，贞懿身奉释教，业已受朝命，必当别葬，无可议者。尚以人情所难，恐伤主上孝心，故出明训使之遵行。出于母慈，灼然可见。本不知有今日之事而然。今则子为天子，母后称号，不得不尊；“国师”之命，固已革去矣。向使主上登极之后，贞懿万福，尊崇之数，自有典常，母后圣性明达，必不重违有司之请，以从桑门之教。以此言之，碑文所载不可质于今日，明矣！”从之。世宗尝问宋名臣孰为优，公以端明殿学士苏轼对。世宗曰：“吾闻苏轼与驸马都尉王诜交甚款；至作歌曲，戏及帝女，非礼之甚！其人何足数耶？”公曰：“小说传闻，未必可信。就令有之，戏笑之闲，亦何须深责？岂得并其人而废之？世徒知轼之诗文为不可及，臣观其论天下事，实经济之良材。求之古人，陆贽而下未见其比。陛下无信小说传闻而忽贤臣之言。”明日，录轼奏议上之。诏国子监刊行。俄以疾求解。世宗悯其劳，授蓟州刺史。为郡宽猛适中，旬月之闲，政声蔼然。此州宝坻，盐司所在，濒海之民煎卤而食，盐官时以弓兵捕之，亦有平民被罗织者。一陷于禁，往往为之破产。官吏疾其然，凡以盐事逮捕者，一切勿遣；或捕得弓兵，则幽之狱中。盐司随亦取报。前后数政不能解。一日捕得弓兵，公召僚属，谕以和解之意，即纵遣之。口授文移，过为谦抑，盐官大为感悦，前弊遂革。蓟人至今德之。是年车驾东狩过州，闻公疾稍平，召为翰林待制，同修国史。明年，擢礼部侍郎、兼翰林直学士，进官五阶。世宗不豫，诏公入侍，遂豫太师淄王定册之功。二十九年春三月，章宗即位。进礼部尚书兼直学士、同修国史，特赐孟宗献榜进士及第。初，世宗遗诏，移梓宫于万宁宫。章宗诏百官议其事，皆谓当以遗诏从事。独公奏曰：“非礼也！天子七月而葬，同轨毕至；其可使万国之臣，朝大行于离宫乎？”上从之，乃迁座于大安殿。七月，拜参知政事，兼修国史，进官两阶。公辞以才薄任重，恐贻天下笑。章宗曰：“朕在东宫时熟卿名，今观卿言行，无不可者，故首命相朕。此自朕意，非左右为之先容。卿其毋让！”公乃拜命。自以兼直学士入拜，乃举前代史院在衙，以钱五十万送学士院，学者荣之。明昌元年，进尚书右丞。夏六月丙午，春秋六十一，薨于位。天子闻而震悼。戊申，权殡于都城南柳村。诏百官会丧，中使宣慰其家，赐钱一百万。秋八月辛巳，车驾临奠，宰相、百官陪，赐谥曰“文献”，赐钱二百万，帛四百匹、重币四十端。九月庚午，葬于义州宏政县东南乡先茔之侧。其发引也，敕百官郊送，遣使祭于路，给鼓旗二十事以导。诏同知临海军节度使营护丧事。凡饰终之具，皆从官给，哀荣终始，当世莫及。积官正议大夫、漆水郡开国公。始娶萧氏，辽贵族；再娶郭氏，岞山世胄之孙；三娶杨氏，名士昙之女。公以时制“人子之养于诸父者，不得别赠所生父官”，故三夫人皆亦不为请封。子男三人：曰奉国上将军武庙署令辨才、曰龙虎卫上将军赠工部尚书善才、曰领中书省楚才。女三人，嫁士族。男孙四人：钧、鈜、镛、铸。公资通敏，善辞令，胸怀倜傥，有文武志胆，酬酢事变，若迎刃而解。与人言，必尽诚无隐；得人一善，若出诸己，至称道不绝口。推贤让能，力为引荐。后生辈借公余论，多至通显。论事上前，是非利病，惟理所在，未尝有所回屈。世宗朝御史大夫张景仁领国史，公为编修，受诏修《海陵实录》。他日世宗问侍臣：“海陵弑熙宗，血溅于面，沾及衣袖。景仁何为隐而不书？”或曰：“景仁事海陵，颇被任使，故为讳之。”世宗作色曰：“朕不谓景仁乃有是心。”公曰：“臣与景仁尝有隙。必不妄为盖蔽，然景仁未尝有是心也。”世宗曰：“景仁与卿何隙？”曰：“臣以小字为史掾，景仁以汉文为史官。予夺之际，意多不相叶。且谓臣藏匿《辽史》，秩满，移文选部，使不得调。此私隙也。今对上问，公言也。臣不敢以私害公。”世宗又曰：“隋炀帝弑逆，血溅于屏，史亦书之。卿谓景仁无是心，何不如《隋史》书之？”曰：“炀帝自讳其恶，故史臣不载之《帝纪》而详见于他传，此所谓闇而章者也。海陵以废昏为辞，明告天下，居之不疑。此不同也。且与之弑君而不辞血溅之罪，虽不书可也。”世宗怒遂解。章宗朝，太府少监孛特里先为汉王长史，吏卒苦其苛暴，诬以怨望，语连汉王，有司论当死。公上封事言：“陛下飞龙之始，当以亲亲为先。孛特里之狱，本出构成；就使实如所论，犹当以汉王之故容之，况疑似之闲乎？”书奏，即日原之。初，兴平养公为子，后生子震。兴平捐馆，悉推家资予之。及震卒，妻子贫，无以为资，复收养之。族人有负人债而宦游不返者，公代为输息者十年。既又无以偿，遂代偿之。奉使江左，得金直千万，皆散之亲旧，旬月而尽。薨之日，库钱裁余二千而已。体素臞瘁，一旦暴得吐疾，登至委顿。家人忧惧，不知所为。公曰：“死生如去来，人之恒理，何忧惧之有？取吾冠服来！”服之，怡然而逝。其安常处顺又如此。晚称忌言居士。有文数百篇，论者独推其《揲蓍说》，盖不阶师授而独得之者。癸卯秋八月，中令君使谓好问言：“先公《神道碑》，泰和末，先夫人教授禁中，章宗以魏搏霄所撰《墓铭》为未尽，欲乔转运宇为之而不及也。今属笔于子，幸而论次之，以俟百世之下。”好问再拜曰：“谨受教。”乃为之铭曰：

　　德星煌煌出东方，让王七世蔚有光。高阳苗裔袭众芳，得《易》贞、干《书》潜、刚。帝前巍冠讲虞唐，德音一鸣凤朝阳。谓公不逢相明昌，谓公为逢违所长。风后、力牧望颜行，老之著作暨典常。兴陵用公殆未尝，丘山万年偾且僵。顾以椳闑待豫章，繄国短修奚我伤？维公之息季独良，不周柱天屹堂堂。有来殷士作裸将，力挈一世归寿康。溯游推之公不亡，千年万家置冢旁。龟石有铭示不忘，渊兮漆水其未央。

　　卷第二十八

　　碑铭表志碣

　　大丞相刘氏先茔神道碑

