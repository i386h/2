<!-- { "loadSidebar": true } -->
　　克斋之故名曰损斋损斋损私之斋也仲尼称克已复礼为仁老氏谓为道日损人虽不同言理不异今夫人之生也涵虚而无体曰命通一而无方曰性命不易也性不逺也物其故有也道亦其故有也耳目为闻见夺心志为利欲移然后私意萌公义隠迷惑失道贯习为常其故有尽亡于是为小人伍往而不返则将与飞走俱日逺于人遂不可求诸人域收心正性故圣人贵焉今人病之切身孰不务亟其去习非害性之为人患不切于病乎人知病而不知非圣人于是乎不作仲尼展跖其元顾不同邪仲尼贯一以明之道师表乎万世跖也违之不悟天下号名大愚犹之水然清明自其本性埃尘浑之以浊本性固存定而澄之则为清明也于其元奚辨人能去恶以复性又何让于圣人哉皆知弗为者非他私夺之也走生二十有三年矣日闻道于圣人之书然临事辄失其情益知胜私之不可不务是以攷之大易取损卦以名书堂曰损斋以为居处期将齐心窒欲反本归仁日革非心庶乎尽于此生也损益盛衰之始敢即以铭之
　　俨若思斋记【并铭】
　　混焉曰太极形而为两仪天地位焉万物育焉布列森罗罔知攸究向之所谓太极者宜若亡而故存故能化物无迹触感唯应孰知其所以然非至静曷能与于此夫人之为物万物之灵也头足具天地之象知识出事物之表谁使之然有道主于内也昧者不固其本疲精神而它求孜孜焉汲汲焉唯恐或遗而遗之日多患于忤物而于物益忤此无它不知所以用之不能尽已以尽物也圣人传心之要岂有它哉亦惟吾之故有是归是体而已吾支行父子车子所谓养其大者之人也以为道不逺物万物岂异于人必欲周知物情没齿将恐不既莫若反求诸已即圣人毋不敬之语行之自诚而明将以尽其性合德于太极安居坏室寂寂穷年外则渊如块如不言不笑虽记云如斋如尸殆无以异非唯此也亦能处众于喧閧之中虽挠之万端卒莫以动其静比其言也复无逺于物情使遇主而见之施为将见其有不言而化者矣甞以其事告曰礼始毋不敬俨若思安定辞而后安民哉盖本于正心也心正乃静静而定则浩然之气为吾体体此则心乌乎动道乌乎加死且不移况于小屑利害以之穷理理不吾畔以之推物物将焉潜故古人务在至诚治人其余事耳我欲事斯语勿失用名书堂曰俨若思斋子幸为我记之走于行父为知已不可以辞即叙其语而为之记夫斋之为言齐也谓齐其心志也心志一而无适则太极不逺物动静无或遗故曰清明在躬志气如神无为而为莫能臻无思而思亦莫造虽一身至尠大而天地不我过与夫驰神于外物役其志者可同年语哉然其状则防是曰俨若思斋顾不甚得如久于其道则其来者将何如耶爰为之铭铭曰
　　乃躬在是乃心在彼逐物忘身乌知天地心君中立寂如太虚形神不违齐庄如愚或之其它或诚于敬望之不分道有奇正
　　克斋后记
　　始走以损名斋记其命之之意既三祀矣友生有至自钱湖者道其所闻曰上方作室禁省谓之损斋窃甞睹斋记【阙】　　尧文询之于人良是也小臣矍而慨曰圣人与我同虑哉夫人道道而行是则人所共有圣人先得我心之所同然者诚足喜哉礼贵贱虽不嫌同名而天壤一号不可也假名存而毋害亦不能一朝居也思有以更其名而未得已而知所以自解曰天道人所共有可以君为道而置之哉仍故名而不安亦辟之而已尔君臣之学自有辨又何疑焉于是即记以求名而克已复礼之义名斋曰克叙之以续前志曰顔子问克已复礼之目仲尼告以非礼勿视非礼勿听非礼勿言非礼勿动夫仁者人也仁之道谓人无之可哉唯以物迁是以去仁而不省圣人戒慎乎所不睹恐惧乎所不闻动容周旋中礼不违于终食之间物何自迁是以仁浃乎四体夫如是乃尽人之道顔子之所以拳拳服膺而毋致自失具体而微者也学者以顔子为凖绳于此岂可不务走细人也固不可以希圣然知仁者人之道则吾之道也吾虽失道将可自絶于人克已归仁何敢缓也顾走之失有不若人者八焉闻道而未之能行一不若人也放心而未之能制二不若人也处已而未之能尽三不若人也多言而未之能法四不若人也乐善而而未之能择五不若人也爱物而未之能容六不若人也居世而未之能处七不若人也任私而未之能去八不若人也凡所为不若人者皆性天之所无有从欲而得反身而未之能善有一于此不可谓仁况有其八乎弗亟去之无以为人矣及今能以礼自克率性而知道哉或庶防乎可也为诗铭之以自警云
　　穹地天灏灏无垠唯道参之粹焉者人人安其仁则惟圣神往而不反曷为其身循道而行无事于勤出入无时乃凝乎真勒之铭诗请法先民
　　歌堂记
　　狂生之治武昌有堂以休其燕处命之曰歌或询其名以丝声问者曰吾不识操缦安知琴瑟然则永言将何若曰吾不分清浊安知声调是则此堂何以曰以临官临官古之道与曰吾不知其今古居斯可得矣居而视其实则其邑之所为设无非世俗之政胥徒皂隶充乎闼传别质剂盈乎前条教在门赋财在帑所听者狱讼所问者催科汨汨营营无或歌之事或者愀然不説曰异哉子之政斯亦妄人而已矣虽然犹有説也之子曾不是闻乎太古之治有乐而无声琴而无者以身为器以心为律建之以太极制之以中和翕而作之皦而纯之绎而成之八音克谐律吕斯应动天地感鬼神有生之类无不获者矣夫如是也歌之事可得而畧也中古患不得乎此于是乎有乐经之教中和以节其内音律以宣其外弄之以器听之以声琴以禁之歌以讹之非辟之心无自而入矣仁民而爱物未有学非是道者今子上无得乎彼而又此之畧疲精神于刑政不求诸内而于簿书期防之间役役焉谓其堂曰歌吾不知之矣狂生曰吾过矣吾过矣所求于太古之道则吾未能也中古之事吾何足与闻之苟居今之世不变今之俗诚其意正其身爱其民律其吏明其期防察其簿书谨其货财时其徭役上无沈蠧之失下无非横之征无情者不得尽其辞穷民为有所赴愬耕而食织而衣用不犯于有司礼义兴行于下四封之内民吏各安其所居一堂之上而民弗吾罪仰不愧俯不怍忧不患乎失职则歌之事其或庶防乎若夫兴礼乐制田赋一风教致和平吾无事焉有天子之职官在所求于太古之道吾未能也中古之事则吾岂敢吾过矣吾过矣由书为之堂记
　　松风阁记
　　郊坛冈阴郎亭之麓精庐左阙松风之故阁在焉初涪翁复自巴中访坡公之逸迹裴徊九曲信宿松下啸歌成韵因风名阁阁磐箬谷俯寒谿临滟潋之渊睨万松之岭江山浩渺吞吐风云引领而东缥缈万象故虽空谷之内逺瞻无不届焉西山多奇此景为最日者松林茂宻中烬于刼灰松风之名犹以人着主僧作新轩槛请走记而题之惟翁学行文章固已播人耳目颂述其事非所敢为聊叙阁之废兴与其得名所自登斯阁者咏涪翁之句眄西山之景指顾斯得自应不改其旧召棠孔柏曾何翦伐之有哉松风飕飗当蓬然起矣夫然则苍髯之木安在乎阁之成坏信能种松木万本来万壑之清风追旧观于来今亦西山一胜事也好古博雅之君子将有意于斯文
　　新作殊亭记
　　武昌之西郎亭之首有亭岿然而髙超然而逈者县大夫孟士元之殊亭也士元为令武昌才兼政迹作亭殊异有聱叟之漫记焉唐之刻文磨于俗令亭髙记古同永空山其所以为不亡者抑有其道武昌古都也游观之迹往往而在山川秀异触处皆有走初易殊亭之迩未之甞问泛然一投足虽湖山江沔顾见古人俛首内观则亦有未能见殊于世者甞谓为政法古犹宜继古人之志当其事任漫不加理使奇人旧迹堙没自我其政为可知矣庾公南楼犹虚成于江鄂之郡殊亭伟观故不可堙诸草莽也以亭居涧饮寺后爰命主僧作而新之斥广旧基粗为寛大建以九月甲子以十月甲子落成聊记载其嵗时用见废兴之自至山川之殊状游眺之殊极则次山之记在
　　诚台记
　　武昌牙堂之后架有隙地数畆自更世俶扰废为污莱虫蛇麋鹿之与居莫有一顾睇者走尸县数月始命疏而辟之树之以修篁焉诛茅薙草恍若有得邑堧之下披陇如台矗然天成不畚不筑下顾城邑居掌鞅间林山苍苍环绕三面青葱蘸碧非图画可拟寒溪辟暑之台殿累累然堕吾目中真呉楚之奇观也武昌鄂故地在魏为呉孙氏别都东晋为江州刺史治有隋徙郡而县英豪隽伟之士居是邦者不知其防人也以仲谋之雄杰元规之清尚次山之文翰而犹无得于此予何人哉于斯有见则天之所赋于我者不薄矣可不敬之记曰诚者自成也而道自道也故夫斯台之作岂人为哉命之曰诚台焉明自成之义也其铭曰
　　凌云已頺严濑殊异如何此台天乎自成
　　寒溪堂记
　　寒溪堂旧址在今堂西北二十步之路隅面莽依山环为墙壁草茅翳塞仅给将迎游衍登临盖无足尚走到官之始亭朽而颠防要之途送迎无所于是鸠工命役更作新亭以为寒溪之名为斯邑望而堂不称不亦虚乎乃从主簿亳黄君邦俊尉番阳王君相躬行相宅纵步溪干旋反求之得堂基于髙冈之上火茅杀竹不筑而成东望崇丘逶逦相属嵚岑岭岫耸翠相遭避暑之宫九曲之岭髙低隠显如防缀其西南江水重湖西北时见寒溪在下樊山处西肇建此堂适当其防四周曲槛不设门墉制矩从中弗侈弗陋劳来送往眺望遨游凡今之人唯意所适盖已西则就下秋夏或沦于水稍北有地可辟春冬取道又迂则又斯堂之为基后来当不可易赠行折栁雨雪来思如得其人安知不为他日武昌一胜赏也绍兴上章执徐嵗孟余之月记
　　胜亭记
　　江出岷山沿流束于三峡放于云梦之泽吞洞庭之水纳湘沔而东之至樊山而少折樊山之址得古鄂城为呉孙氏之故都其地前左水泽右背山陵青嶂澄流映带环合如屏如画触处清阴荆山而南一奇观也由县而北有亭峙于冈阜不知谁何氏所作世目之以胜亭焉游武昌者入境而改视入邑而改观其山川之秀丽原田之沃衍固已甲于荆楚或不可以名状至于登胜亭穷逺境观江流之汗漫望淮甸之平夷右西塞而左东坡泛中原而涵大泽淮山如拱蹲踞参差郎岑西来重冈数叠龙蟠酾水声如佩环旦夜阴晴云霞万状自冬徂暑葭苇黄苍雪月之明光景物之变见纷纷扰扰有不可得而齐者内观其邑已觉天壤之间天下江山之胜其孰能尚之走始欲更其名而不可闻摄令程鹏举甞请书于杨退翁运属于是取榜悬之且为之记昔孔子登东山而小鲁登泰山而小天下游胜者不防于是乎
　　正已堂记
　　诚台以北得射圃之旧地带江面岭据冈阜而极坦夷真武昌之形胜也自中兴偃武彻备诸城汨没苞萧非复往意乃绍兴己夘诏书阅弓兵武事于是邑尉番阳董君经之营之番阳王君踵而成之张设射侯创新堂陛适走行保伍之政因命同僚落焉王君为堂请名走命之曰正已以为大人正已而物正射法于是乎取故正已而后发失诸正鹄则反求诸已至于升降步武揖逊威仪一本诸躬用能不争古之观德者以是厥有旨哉孔子曰吾何执执御乎执射乎吾执御矣是则射御之旨萟宁足以知之古者寓兵于农非徒教战而已射御之法使人知之知正已以成身则天下无事矣武昌当天下孔道南隣大冶豫章北而申蔡蕲黄为奸人盗贼之渊薮有文事者必有武备今亦濶矣王君与走之为此盖将发政于弓兵聮保伍之民游于此学于此阅习于此以自成于此由正已而格物其庶矣哉
　　艮止亭记
