<!-- { "loadSidebar": true } -->
　　吕氏系出神农受氏虞夏之间更商周秦汉魏晋下逮隋唐或封或絶五代之际始号其族为三院言河南者本后唐户部侍郎梦竒言幽州者本晋兵部侍郎琦言汲郡者本周户部侍郎咸休其昭穆疏戚世逺轶其谱而河南者祖为最盛河南之吕入国朝有为起居郎知泗州者曰图生防正相太宗真宗谥文穆起居之弟曰祥尝为殿中丞知寿州寿州生蒙亨终大理寺丞寺丞生夷简三相仁宗与文穆仍以公开号于许册拜太尉就第薨谥文靖配享仁宗庙廷文靖公有子五而二至相辅公弼事英宗神宗为枢宻使谥惠穆公着事神宗哲宗歴枢宻副使门下侍郎尚书左仆射司空平章军国事申国公谥正献盖其自献公而上勲德行治皆在太史氏正献公三子伯曰希哲以经入侍哲宗崇政殿封荥阳子是实生公用公贵赠太子太保公讳好问字舜徒荣阳公之冢子也生数年以门功守将作监主簿委已于学髫嬉童习不屏而絶范蜀公镇与正献公兄弟交公幼拜蜀公于堂唯诺进趋无违礼蜀公慰纳甚备待之如成人吴侍讲安诗至伉简少许可每见公辄自失叹曰吕氏有子矣稍长学益成行益修诸公长者皆折辈行从公游初监在京杂卖场正献公当国在事者以公亲宰相孙阔其条约不以簿领累公公愈益自厉明夜治文书若有程督之者哲宗皇帝同宣仁圣烈皇后听政以朴素先天下四方贡献一归之有司斥卖以佐经费吏或下其估以自私公独漠然如不见终秩未尝售一物正献公薨天子加恩诸孙将擢公寺监丞公固辞推以与从父兄徙监金□门文书库职闲无事公所乐也始得大肆力于经术忘晦明寒暑之变当是时正献公賔客半朝廷争欲致公稍自降屈出一语则跻台躐省唯自择公深自晦匿日与硕师鸿生讲道穷巷中未尝挂谒刺于权门之籍时论归其靖退调真州春料船场党事起荥阳公谪和州公自免归徽宗皇帝即位号召耆艾皆集阙下荥阳公入为秘书少监公以便亲监在京绫锦院崇宁初权臣修元祐之怨治党锢甚急羣谴辈黜廷中为空于是荥阳公废居宿州公亦以元祐子弟例不得至京师两监东岳庙客于宿者七年自正献公时悉禀赐以振宗族无留赀其后再更党祸家愈窭或日旰灶薪不属公上奉二亲下任数百指之责从容养志奏甘毳娱顔色米盐之问不至寝门而家人亦化公德怡怡然忘其贫复调真州春料船场司扬州仪曹事扬据南北冲贤士大夫舟车上下必过公而拜荥阳公于堂如杨侍郎时中立陈右司瓘莹中每过扬与公语连日夜不厌所言皆经世大畧扬帅蔡卞自知不为公论所右欲扳善类自解待公特异拜疏荐公于朝公以礼自持卞终不得而亲乆之卞自扬得政同府掾属拔擢略尽独公滞于故官卞遣其党訹公以利曰子少答我公即坐阶显列矣公笑不应遭内外艰终制无复仕进意客颍昌之阳翟者又十二年巻道环堵閟光韬华嗒焉与世忘然誉望日尊贤临一时宣和之季故老踵相蹑下世独公与杨公中立无恙诸儒为之语曰南有杨中立北有吕舜徒盖天下倚以任此道者唯二公云未几金人称兵徽祖传位皇太子是为钦宗皇帝靖康元年正月敌骑薄都城乞盟而归天子锐欲更置天下事寤寐畯良近臣交口荐公钦宗雅闻公名趣召公驿书道相及未至除左司谏谏议大夫赐进士出身间两月擢御史中丞始徽宗前内禅之二日下哀痛诏解散党禁削除新法尽复祖宗之故郡国宣布诏书听者至感泣然蔡京持权余二十年党戚根据内外皆害其事莫肯行钦宗虽屡敕有司亟如诏阳应而阴不随毛举一二事以塞责名更张而大扺犹蔡氏之旧公首为上言太上皇之诏时之利害政之阙失无不备载纵使直言之士伸纸执笔得尽其言亦无以过于此矣今陛下虽有奉诏之名而未有行诏之实愿陛下书太上皇之诏置于几间一一行之所以安宗庙定中国靖边圉之防在此而已又言陛下宵衣旰食有求治之意发号施令有求治之言逮今半年所谓意者终未能行所谓言者终未能副盖左右前后之人不能推广盛德而陛下失于容养不能成之以刚也臣将见陛下淳厚之德变为頽靡之风矣又言陛下自即位以来欲复祖宗之法然左右前后率多阴谋沮格必欲不行名为罢蔡京之法度而今所行者实蔡京之法度也名为去童贯之军政而今所用者实童贯之军政也何以言之祖宗之法既未复而所改所罢者何事斯民何以至今不被陛下之德泽也陛下若不革京贯等所为销京贯等所引恐无由可致太平钦宗甚乡纳公新从下土来以孤身徧犯众怨深探用事者包藏防蔽顾望之情披抉囊橐为上索言之小人自知情得皆异目视公公勇不自恤奋笔益力累疏蔡京之恶投之海外且请朋附之尤者黜以厉其余建白收王安石王爵以定名分正神宗配享以判忠邪褒表江公望张庭坚任伯雨龚夬以开谏争刋青苗敛散之令以纾民力湔元符上书之谴以起士气章前后数十上钦宗数对辅臣称公论事有体尝奏事直尚食进膳时公请退钦宗固留公毕其说漏下数刻乃罢其命公为中执法谕曰朕夜阅班簿廷臣无出卿右者且以卿元祐子孙使天下知朕好恶眷瞩日隆恩意礼秩羣臣莫敢望媢忌者寖多金人释都城之围也大臣意其不能再举武备益弛军书边遽犹袭承平故态旬稽月留不得决语公拜言职之六日即言昨敌在阙要盟劫质志满气盈而归益有轻中国心秋冬之间草枯马肥能保其不倾国再来乎然则御敌之备在今三数月之间而已日月如此之迫冦敌如此之大当速讲求以备不虞又言邉事经画晷刻可办者率皆旬月不见施设臣僚奏请皆不行下今敌人复有深入之意而区【阙】　　　异于前日此臣之所深惧也及秋敌骑骎骎南下大臣不知所出遣使讲解冠盖属路不絶敌外相应答而攻城略地自如告急者日三四至诸将以和议皆闭壁不敢前公进言所谓讲和不进兵者彼当顿兵境上不敢相侵然后朝廷亦勿进兵可也彼既欲和而攻我不已今日破一城明日破一县朝廷犹执议和之说不谋进兵遣将臣恐比至得和河北诸城徧被其害矣今日之计和与不和皆当为备有备无患条守御之防甚悉如论防河非选将练卒仓猝必不可倚厚集沧滑邢相之戍以遏奔冲列勤王之师于畿邑以卫京城皆见抑厌不省居无何敌陷真定攻中山上下震骇大臣狐疑相杖以议和为解不为出师公率台属请对争之劾大臣选懦误国辞指痛切大臣怒请出公知袁州上内嘉公忠而不得已于大臣下迁公吏部侍郎既而敌骑临河并河诸屯闻鼓声鸟兽散无北向发一矢者敌径渡遂垒都城下钦宗悔不用公言进公兵部尚书闰十一月丙辰都城失守钦宗召公入禁中公昼夜不去上侧军民数万讙噪斧左掖门求见上公从上御楼谕遣乃散卫士长蒋宣帅其徒数百露刃升祥曦殿邀乘舆犯围西出左右奔窜独公与孙公传梅公执礼侍上蒋宣大声曰前日宰相信任奸臣不用直言致国家如此孙公诃止之宣以语侵孙公公徐晓之曰汝数百人忘家族冒重围卫上以出可谓忠义然乘舆将驾当相与物道途载糗粻具厞屦无阙而后动宣诎服曰尚书真知军情麾其徒退然卫士桀骜怙乱至坎宫垣盗禁帑珠玉无所忌公议以禁卫单寡为名召陜西将渠造以西兵五百补其缺造以兵入卫士皆迎自戢潜弃珠玉沟渎或瘗墙阴殿中复肃辛酉钦宗幸金营公实从十二月癸亥钦宗至自金营靖康二年正月庚子钦宗再幸金营公复从既驻跸命公还都城慰拊既旬日闻北狩之议公悲愤废寝食移有司请老孙公及签书枢宻院张公叔夜交止公曰此尚书求退时耶传辈与闻大政国家至此义当前死公阖门不出兴复之责将谁属语未卒公泣数行下曰某家世辅相非爱死而后国家恐能薄祗取辱耳二公命我以义我敢不听茍利社稷死生以之二月丁卯徽宗皇帝幸金营壬申张公孙公将之金营与公决别南薰门恸哭握手相勉以忠义哀动行路观者莫能仰视当是时二圣既幸金营太子诸王皆扈从无留者独太上皇帝以大元帅康王总戎朔方内外隔絶莫知元帅府所向人心危惧公遣客蔡安中省吏张思聪潜求康邸姻戚得韦渊蒋师愈又得给使孙卞郭贵于民间潜询行府次舍以俟敌间元祐皇后自崇宁中复降居瑶华宫公在【阙】省具道本根所以诬罔状请还位号钦宗竦然曰当即出制耶公曰钦圣后临朝既命位号以姑复妇名正体顺崇宁诏书非道君雅意徒迫于蔡京辈耳陛下视元祐皇后伯母也今欲尊崇不当下制举钦圣已行之命足矣钦宗然之初还自金营意金且退【阙】诏近臣豫定赦文公请首以复元祐皇后载于赦下属藁未布而敌情中变钦宗再幸金营矣后虽不克复然乆处外宫名号不闻于外以是获安公深维宗社之寄独太上皇暨元祐皇后在日图推奉之策敌既得志其众皆思归太宰张邦昌前使金为所质【阙】与俱来大帅尼雅满辈欲捐河以南委之邦昌而去公素不与邦昌接闻之忧甚造邦昌所善吕勤访其为人勤曰公毋庸忧邦昌龊龊畏谨懦人耳公阴自喜曰吾事其济乎三月辛卯朔邦昌入居都省公说之曰相公之入为真欲立乎抑姑塞敌意而徐改图乎邦昌惊曰是何言也在朝士大夫皆道君与上所擢若邦昌果有此意谁复见容公曰相公及此言非唯宗庙社稷之福亦相公家族之福也因从容道敌中事邦昌曰邦昌在尼雅满军谁何严急环床皆甲卒夜卧辗转辄升床检校公以言动之曰此敌情也相公知中国人情所向乎今日人情畏金人兵威耳金人既去复保人情如今日乎邦昌变色曰然公曰金人言语不通本不敢有意中国特以契丹遗民雠夹攻之役而燕人之被遣者怨我纳之死地合二憾以求逞于我故纵防金人以至于此然大元帅在外人心有系元祐皇后在内敌复不知殆天力也相公虽勉塞敌意以纾难盍亟定还政复宗庙社稷之计则可转祸为福邦昌曰此邦昌之心也公曰某所以不顾家族首建此议者以三世辅相当以复赵氏为己任愿相公毋与好利者谋以乱视听邦昌曰谨受教公退而倾橐中装募勇士李进持帛书走大元帅府进缒城径重围为者所遮以善解说得免它日公复见邦昌曰相公权以济事虽迫于彊敌当微示人以意邦昌曰奈何公曰省中非人臣所宜处盍寓直殿庐晨出毋令卫士侠陛敌所遗袍带非戎人在旁弛勿服车驾既未还所下文书不当尚称圣防邦昌皆如公言邦昌又谓公曰舜徒贤德众所推与今日欲安宗庙社稷非得公共事何以济因请公摄门下省公始不肯当邦昌曰政府虚位敌中遣腹心来据之将奈何公念肘腋间参以敌人且败大事遂不复辞亲党或谂公宜阖门勿出公曰某身为世臣敢洁其身而忘国家大计乎公虽摄门下省止书兵部尚书衔日治兵部事自如同列诮之公曰受命于上不可改也却奉禄不内以兵部印封其劵至饘粥不继邻僧哀公之穷丐米遗公赖以少济徐秉哲亟请邦昌改年曰不则敌人必大见猜公固争得已然台省文移畏敌不敢以靖康冠嵗月公不能禁独兵部符檄仍称靖康二年诸公闻之颇有效者吴幵莫俦请邦昌见金使于紫宸垂拱殿公曰二殿乃正衙其可耶幵曰既权宜摄政权宜御此殿亦何伤公曰相公左右皆宫省乆吏骤见御正衙必愤骇以为即真变且不测邦昌矍然而止王时雍议肆赦公争之数日不能得公曰赦书日行五百里今号令不出一城四壁之外皆非我有将谁赦邦昌笑曰俚语谓钱氏肆赦五百里外恐入李王世界公曰钱氏犹有数州地五代之际非素有君臣之分岂今比耶邦昌悟遽追其赦公乘间语邦昌曰天命人心皆归大元帅相公若先羣议之未啓遣人推戴则功无在相公右者若抚机不发则它人将有其功声大义而来讨悔可追耶邦昌曰非敢缓也兵戈蔽道将何涂之从公曰第预遣人俾军民闻之虽未克行异时按遣人日月犹可自明不然岂惟相公不可自保某辈家族亦岂可保耶于是遣谢克家奉传国宝往大元帅行府须敌退发金人还师有期邦昌将出别金人公曰金人或留兵防卫何以处之邦昌曰恐不至此公曰不可不为之备若留兵则动息为所胁制释位还政之谋皆不得展社稷危矣相公当以死争逆顺之分政在今日相公其勉之邦昌至敌营尼玛哈果欲为邦昌置卫邦昌力辞翌日敌又遣髙庆裔王汭来道留兵事公谓庆裔曰南北异宜恐北兵不习风土或不遵南方要束必不相安庆裔曰留一贝勒统之可也公曰时向热贝勒贵人假如万分一致疾则南方负罪益深庆裔曰诺吾军近在河北有变驰一骑见报则下铁骑相援矣遂不复留兵四月庚辰朔金人中军行辛酉金人后军行壬戌金人扫地军行公谓邦昌曰大事其可缓乎或曰敌去未乆请俟逾年公怒曰逾一日已惧其迟傥城外推尊册立则城中奈何邦昌曰彭宠之事安保其无舜徒所谓爱人以德者也或曰敌若回兵公能御之乎公曰金人纠合诸蕃啗以中国之利故为金用今子女玉帛既厌其欲各思反其巢穴岂能刼而复南政使回戈则死于宗社处死有名茍犹豫不亟决军民有变吾属必为所鱼肉遗臭万世矣邦昌从公防遣使诣大元帅府劝进请元祐太后垂帘听政议已定邦昌下书乃尊后为宋太后公曰此事发端于予若云宋太后则人心疑惧矣吾不可预其祸亟在告卧家邦昌宻使后侄孟忠厚持所上太后奏视公曰前日未敢正名出于畏偪非敢中变也公起见邦昌竟如初议甲子元祐太后入居延福宫乙丑羣臣见太后于延福宫太后泣羣臣亦泣太后曰岂意国家遂至于此祖宗积德甚厚康王仁孝刚勇又何虑耶戊辰公趣邦昌归政太后邦昌欲俟明日公曰时不可失遂以日晡集百官将校谕以太后垂帘迎大元帅入纂大统己巳邦昌易服归太宰班出次资善堂庚午元祐太后自延福宫入拱宸门御小殿垂帘听政公始议迎后或以为无益后之将就舆都人初闻跸声喜极皆呜咽流涕涂经太庙父老童稚引首望庙垣驩呼鼓舞涛翻雷动阗衢溢陌异议者大诎服建炎元年五月庚寅朔大元帅康王即皇帝位于南京大赦改元太后降手书以是日撤帘命公奉手书诣行在所庆登寳位癸巳次南都乙未赐对上劳公曰宗庙获全皆卿之力也除尚书【阙】　　　秩中大夫封掖县男公感慨知遇为上深陈致乱之原讲求故典期以嵗月尽还祖宗之旧録节义拔滞淹饬边备大略粗举李丞相纲夙敬公同在庙堂相得甚驩士大夫之在围城者李丞相槩欲以叛逆罪之公曰王业艰难政含垢纳污之时遽防以峻法惧者众矣围中士大夫责以不能死则可若直谓之叛逆彼岂无辞乎李丞相意不厌数遣其客胡珵要说公区围城人为三等以差行戮且曰必如是方可表公忠谊之节公谓珵曰与君俱处城中众以为可罪者才十许人耳余人本末吾辈所共悉宁可以叛逆加之耶由是李丞相始不快公矣时台谏多李丞相所厚因论围城事并以中公太上皇出手札付尚书曰吕某昨邦昌僣号之初即募人赍帛书具道京城内外之事金人南退又遣人劝进考其心迹与余人不同言官所不知仰尚书省行下公上章谢且力求去曰臣世受国恩异于众人亲受贤者之责所以不避敌人灭族之祸遣人冒围赍书于陛下画谋奉迎向若敌人网罗得臣所遣之书而臣之谋画万一泄露臣之一身当如何臣之家族当如何然则臣果爱死耶果不敢爱死耶臣之心迹显然明白臣今求退乃其时也乃初心也臣犹自以为当去况它人乎况言者乎章连上至七八太上皇虽重惜公去而知公归志确不可夺除资政殿学士知宣州时七月己酉也八月辛未公入辞赐茶便殿敦谕温渥公下车之十日剧贼张遇聚徒数万陷繁昌势张甚声摇江东公治城壁聮保甲逺斥扼险隘贼望风震詟犬牙不入宣境明年三拜疏请祠诏提举临安府洞霄宫建炎三年冬祀进封东莱郡侯敌骑比嵗大入江湖间羣盗蠭起公避地转徙于筠于连于郴于全于桂靡有定止绍兴元年七月丁酉以疾薨于桂州享年六十有八讣闻诏赠五官防礼视常典有加八月壬申藁葬于桂州城南之龙泉子男五人长本中尝任中书舍人直学士院终于左朝奉郎提举江州太平观次揆中终于郊社斋郎次弸中尝任驾部员外郎终于右朝请郎主管台州崇道观次用中尝任兵部员外郎终于右朝奉大夫主管台州崇道观次忱中尝任提举江南东路常平茶盐公事终于右朝奉郎知饶州女一人适右朝奉郎蔡兴宗孙九人曰大器大伦大猷大凤大阳大同大麟大虬大兴曾孙十六人曰祖谦祖仁祖俭祖恕祖重祖寛祖慤祖平祖新祖节祖宪祖永祖志祖慈祖义祖忞而大凤大阳大同大兴皆蚤夭公体气髙亮音吐洪畅衣冠甚严顾盼煇如也平生经籍之外无它嗜居阳翟年六十余矣犹自课诵五经日终一秩晨起环庭除讽咏声琅然虽少年有所不逮荥阳公道学为世宗公蚤得其传乐天知命阨困湮郁排抑诋挫无入而不自得晚归朝廷遇大变两陷敌营出入白刃间左右喘汗无人色公裕然如平时诸帅争前问公康王驻军何地公曰名王贵人在国门外犹且不知况围城中耶一帅怒目公曰尚书秪为赵氏乎公曰家世辅相实为赵氏声泪俱堕时梅尚书执礼陈侍郎知质程侍郎振安给事扶以括责金帛不惬敌意骈首就戮中书髙舍人伯振微服匿里舍为敌所族公正色抗对不少下旁立者代公缩颈故事诞节前期一月即浮屠老子祠祈祥防干龙节有司胁于敌废不讲公独往景德寺之宝胜永庆院行礼是日金使在馆公不顾其在桂林疾既革资政刘公珏访公卧内公与剧谈慷慨忧国言不及私迨至属纩神闲气定谈笑而终公于死生祸福之际盖如此靖康之难公含垢忍耻以就大计晚进后出不知前辈本末或以病公给事中胡公安国每为公辩且录其语曰河间刘长歴丞相莘老之孙也来见曰诸人事邦昌者固不足论独吕舜徒可惜余曰舜徒固自不同在围城中遣人以蜡弹致元帅盖累朝辅相身为世臣同国休戚必欲复赵氏社稷故偷生忍死伪楚之朝斡正大事诱导邦昌使之归宰相班劝进元帅皆其力也微斯人则邦昌外倚金人为重内有范琼之兵王时雍冯澥李回等已为之用京师人不知世间有三纲但云得邦昌救其死命莫不徳之占据都城呼吸羣小亦大索处置使舜徒死节第洁一身耳以此易彼故宁受污辱以救大事四方士大夫闻公之薨以文致奠纪公忠节者甚众如御史中丞常公同则曰京师之祸庙社倾隳公以一身扶颠持危安刘之业平勃难之丞相吕公颐浩丞相秦公桧则曰二圣未归公不敢死竭力戴上以为天子胡公世大儒常公以风节闻其言皆世所取信吕秦二相亦身在兵间熟当时事者也绍兴八年公长子舍人以台劾罢语犹及公第四子兵部疏其诬辨于朝诏录送史舘于是公之大节始明于世公之薨也冦难未平葬故有阙后二十四年乃克改葬公于婺州武义县之明招山实绍兴二十四年闰十二月己酉也惟公薨距今逾三纪言论风防浸不传于世谨叙次终始藏于家使子孙有攷焉
