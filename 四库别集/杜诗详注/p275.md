<!-- { "loadSidebar": true } -->
　　饮中八仙歌　衔杯乐圣称避贤【容斋随笔曰此诗乐圣避贤乃引李适之诗语别本误以避贤为世贤絶无意义世字又犯太宗御讳秦州雨晴诗云天永秋云薄从西万里风谓秋天辽永风从万里而来可谓广大而集中作天水此乃秦州郡名若用入此篇其思致浅矣和李表□早春作云力疾坐清晓来诗悲早春正答其意而集中作来时殊失所谓和篇本防】
　　冬日谒元皇帝庙【汪道昆曰唐尊老子为圣祖故曰盘根曰奕叶曰祧曰节皆以祖庙事言诗句清丽竒伟势欲飞动可与吴生画手竝絶古今　毛先舒曰此篇钱氏以为皆属讽刺不知诗人忠厚为心况于子美耶即如明皇失徳致乱子美于洞房宿昔诸作及千秋节有感二首何等含蓄温和况元致祭立庙起于唐高祖歴世沿祀不始明皇在洛城庙中又五圣竝列臣子入谒宜何如肃将者且子美后来献三大礼赋其朝献太清宫即老子庙也赋中竭力铺扬若先刺后颂则自相矛盾亦甚矣子美必不出此也】
　　武卫将军挽词【张希良曰诗题不纪姓名按唐乔潭裴将军舞劒赋序后元年秋九月羽林裴公献戎防于京师上御花萼楼大置酒酒酣诏将军舞劒为天下壮观赋云将军以幽燕劲卒耀武穷髪俘海夷虏山羯振旅□□献功魏阙后元年当是明皇之天寳初载花萼楼亦其明騐少陵诗中横行沙漠外匈奴气不骄等语合将军意即裴羽林也裴名旻善射一日毙十一虎见唐书李白传太平广记虎部又与诗之舞劒过人絶鸣弓射兽能者合存以俟考　王维亦有赠裴将军诗云腰间寳劒七星文臂上雕弓百战勲见説云中擒虏始知天上右将军亦与舞劒鸣弓合　又唐之裴氏多籍山西篇中新阡绛水遥似亦指裴旻但唐书宰相表裴旻官金吾将军与武卫将军不合未知是否也】
　　兵车行　汉家山东百二州【阎若璩曰旧注云山东者太行山之东非也通鉴秦孝公时河山以东彊国六胡三省注云河自龙门上口南扺华隂而东流秦国在河之西山自鸟鼠同穴连延为长安南山至于太华秦国在山之西韩魏赵齐楚燕六国皆在河山以东又考贾谊所谓建武闗函谷临晋闗者大扺为备山东诸侯可见自秦之外皆谓之山东矣】
　　都坛歌【补注伪苏注引窦谊游城都闻子规声一事本属妄撰余阙峩山记亦载此事伪注起于南宋阙乃元人恐系误引后来万姓通谱亦援为实事皆讹以仍讹　张希良曰墨庄漫录云宋宣和间中官陈彦和言尝掌禽苑四方所贡珍禽不可殚举蜀中贡二乌状如燕色绀翠尾甚多而长飞则尾开袅袅如两旗名曰王母】
　　丽人行【随笔云诗三百篇中其誉妇人者至多如叙宗姻之贵者若齐侯之子平王之孙汾王之甥蹶父之子齐侯之子卫侯之妻东宫之妹邢侯之姨谭公维私夸服色之盛者若副笄六珈如山如河玉之瑱也象之揥也赞容色之美者若唐棣之华华如桃李鬒髪如云手如柔荑肤如凝脂领如蝤蛴齿如瓠犀螓首娥眉巧笑倩兮美目盼兮顔如舜华洵美且都语嫁聘之侈者若百两彭彭八鸾鎗鎗不显其光诸姨从之祁祁如云烂其盈门其词可谓尽善矣魏晋六朝流连光景不可胜述唐人播之歌诗固亦极挚若态浓意逺淑且真肌理细腻骨肉匀绣罗衣裳照暮春蹙金孔雀银麒麟翠为訇叶垂鬓唇珠压腰衱稳称身深宫高楼入紫清金作蛟龙盘绣楹佳人当弄白日将手语调鸣筝回眸一笑百媚生六宫粉黛无顔色后宫佳丽三千人三千宠爱在一身金屋妆成娇侍夜玉楼宴罢醉和春楼上楼前尽珠翠转荧煌照天地此皆李杜元白之丽句也予独爱朱余庆闺意一絶洞房昨夜停红烛待晓堂前拜舅姑妆罢低声问夫壻畵眉深浅入时无细味此章元不谈量女之容貌而其华艶韶好体态温柔风流蕴借非第一人不足当也欧阳公所谓状难写之景如在日前含不尽之意见于言外然后为工斯之谓也张籍酬其篇云越女新妆出镜心自知明艶更沉吟齐纨未是人间贵一曲菱歌直万金其爱之重之可见矣然比之余庆殊为不及】
　　三巻
　　奉陪郑驸马韦曲前首【补注陆时雍曰起处数语意经几折花本可爱而反若恼人者以少年之意气犹存而老去之愁懹莫展不觉对酒伤情耳　按此诗所云若以二语括之即剑南春色浑无赖触忤愁人到酒边再以一语该之即是胜絶惊身老大防只在白髪禁春四字】
　　与鄠县源少府宴渼陂　饭抄云子白【补注公诗尝稻雪翻匙可以互证陆放翁云云子翻匙新稻饭天吴拆绣旧衣此本引杜而兼能注杜】
　　赠田九判官　河陇降王欵圣朝【吴注梁武帝净业赋郢州尅定江州降欵】赠起居田舍人澄【补注献纳舍人上四并提下四分顶脉理井然朱注以白云篇属献纳颇混　张希良曰旧指白云篇为隐逸之书非也宋之问登总持庄严二寺诗帝歌云稍白御酒菊花黄张説扈从诗献纳纡天札飘飘飞白云白云本汉武秋风辞谓御制也舍人职王言故有防检白云之赠初学记梁沈约张正见隋孔范皆有咏白云诗沈是和王中书益与杜之赠舍人者合或引王母歌陶景送司马承祯皆误】
　　崔驸马山亭宴集　萧史幽栖地【张希良曰杨诚斋杂记萧史宣王之史官弄玉之壻按自宣王至秦穆公当襄王之世更幽平桓庄僖惠六王年且一百七十六襄王嗣立萧史非有延年之术何以壻弄玉耶诚斋之説甚怪附议于此　今按萧史乃史官非人名也所谓弄玉壻者恐是萧氏后人世为史官者若指宣王时之萧史岂有年长三甲之人可为穆公壻乎诚斋之説亦当存疑】
　　示从孙济　勿受外嫌猜【随笔云杜诗每用受觉二字其用受字云修竹不受暑勿受外嫌猜莫受二毛侵背面受和风监河受贷粟轻燕受风斜能事不受相促迫野航恰受两三人一双白鱼不受钓雄姿未受伏恩其用觉字云已觉槽牀注更觉松竹幽日觉死生忙最觉润龙麟喜觉都城动更觉老随人觉儿行歩奔尚觉王孙贵含凄觉汝贤诗成觉有神已觉披衣惯城池未觉喧无人觉来徃直觉巫山暮重觉在天边深觉负平生秋觉追随尽追随不觉晚已觉良宵永已觉气与嵩华敌未觉千金满高价梅花欲开不自觉自得隋珠觉夜明更觉良工心独苦始觉屏障生光辉吏情更觉沧州逺习池未觉流风尽用之虽多然每字命意不同又杂千五百篇中读之唯见其新工也】
　　秋雨叹一首　雨中百草秋烂死阶下决明顔色鲜【补注宋人史铸百菊集谱云注杜者以为本草决明子此物乃七月作花形如白扁荳叶极稀疎焉得有翠羽盖与黄金钱耶彼盖不知甘菊一名石决为其明目去翳与石决明同功故吴楚间呼为石决子美所叹正指此花注家乃认为决明子疎矣】
　　夏日李公见访　展席俯长流【黄彻防溪诗话杜诗有用一字凡数十处不易者如展席俯长流傲睨俯峭壁俯视但一气俯视万家邑杖藜俯沙渚此邦俯要冲四顾俯层岭材归俯身尽旄头俯涧瀍层台俯风渚城上俯江郊开筵俯高柳游日俯大江江槛俯鸳鸯縁江路熟俯青郊其余一字屡用若此类甚多】清风左右至客意已惊秋【补注清风左右至方喜凉气披襟忽而鸟鬬蝉鸣又觉繁声聒耳及看水花晚色则喧不碍静幽意仍存即见前景物写得曲折生动如斯知善布置者随处皆诗料也】
　　四巻
　　同郭给事汤东灵湫作　文彩瑚钩【吴注旧引萧诠诗珠帘半上瑚钩与文彩二字不贯纂典记相如见枚叔文称曰如瑚之钩璠璵之器非世间寻常可见若公八哀诗赠秘书监李公邕丰屋瑚钩则可引萧诠诗句矣】
　　得舍弟消息二首　浪传乌鹊喜【随笔云北人以乌声为喜鹊声为非南人闻鹊噪则喜闻乌声则唾而逐之至于弩挟弹撃使逺去北齐书奚永落与张子信对坐有鹊闘于庭树间子信曰鹊言不善当有口舌事今夜有唤必不得往子信去后高俨使召之且云勅唤永落诈称堕马遂免于难白乐天在江州答元郎中杨员外喜乌见寄曰南宫鸳鸯地何忽乌来止故人锦帐郎闻乌笑相视疑乌报消息望我归乡里我归应待乌头白惭愧元郎误欢喜然则鹊言固不善而乌亦能报喜也】
　　一百五日夜对月　斫却月中桂清光应更多【补注此诗一二对起三四防承用偷春格也初唐人常有之卢照隣闗山月诗塞垣通碣石虏障逐祁连相思在万里明月正孤悬影移金岫北光断玉门前寄言闺中妇时防鸿雁天宋之问晚泊湘江诗五岭栖迟地三湘憔悴顔况复秋雨霁表里见衡山路逐鹏南转心依雁北还惟余望乡涙更染竹成斑宋诗上四言景下四言情兼参双扇格矣杜诗又云入河蟾不没捣药兎长生月桂蟾兎前注各有徴引随笔云酉阳杂俎天咫篇载月星神异数事其命名之义取国语楚灵王曰是知天咫安知民则之説其记月中蟾桂引释氏书言须弥山南面有阎扶树月过树影入月中或言月中蟾桂地影也空处水影也坡公鉴空阁诗月明本自明无心孰为境挂空如水槛写此山河影我观大瀛海巨浸与天永九州居其间无异蛇盘镜空水两无质相照但耿耿妄云桂兎蟇俗説皆可屏正用此説】
　　五巻
　　送郭中丞充陇右节度使　箭入昭阳殿笳吹细柳营【随笔云唐人歌诗其于先世及当时事直辞咏寄畧无避隐至宫禁嬖昵非外间所应知者皆反覆极言而在当时亦不以为罪如白乐天长恨歌讽谏诸章元防之连昌宫辞始末皆为明皇而发杜子美尤多如兵车行前后出塞新安吏潼闗吏石豪吏新婚别垂老别无家别哀王孙哀江头丽人行公孙舞劒器行终篇皆是其他波及者如不闻夏殷衰中自诛褒妲是时妃嫔戮连为粪土丛内人红袖泣王子白衣行毁庙天飞雨焚宫火彻明御气云楼敞含风防仗高仙人张内乐王母献宫桃固无牵白马几至着青衣夺马悲公王登车泣贵嫔落日留王母防风倚少儿闘鸡初赐锦舞马更登牀殿瓦鸳鸯拆宫帘翡翠虚七言如闗中小儿壤纪纲张后不乐上为忙天子不在咸阳宫得不哀痛尘再防如此之类不能悉书】元帅初调律【左传赵哀举却谷为元帅】
　　玉华宫　况乃粉黛假【邵二泉注粉黛假谓殉葬木偶人也】
　　行次昭陵　往者灾犹降苍生喘未苏指麾安率土荡涤抚洪炉【补注此诗中叚向有三説以灾降为隋末旱灾仍降唐初者张南湖説也以灾降为禄山倡乱如隋末兵戈者米长孺説也黄白山谓指天宝季年禄山未乱之先此説得之故附于五巻之末下叚铁马汗长趋用楚王庙事闻之友人费遴朂者及阅南史确为可凭】
　　六巻
　　曲江陪郑八丈　且尽芳樽恋物华【吴注梁柳恽诗离念已郁陶物华复如此】
　　送李校书二十六韵【补注杜诗凡题中纪韵者皆系排律此篇乃五古不当纪韵疑属刋误】
　　赠毕四曜　相顾免无儿【旧注引苏瓖有子李峤无儿此系唐中宗语未必用本朝事吴注引隋末语杨素无儿苏夔有子亦尚太近按晋书邓攸传皇天无知伯道无儿斯盖用之】
　　至徳二载自金光门出　至今犹破胆【吴注后汉李云曰闗东破胆古辞上之回公孙既授首羣逆破胆咸震怖】
　　寄高詹事　相看过半百【吴注梁武帝诏负扆君临百年将半】
　　观安西兵过　摧锋皆絶伦【补注吴越春秋摧锋争先吴注刘峻出塞诗陷敌纵金鼔摧锋扬斾旌】
　　七巻
