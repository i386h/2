<!-- { "loadSidebar": true } -->
　　刘兄文高行孤立十五年前名翕习是时相遇在符离我年二十君三十得意忘年心迹亲寓居同县日知闻衡门寂寞朝寻我古寺萧条暮访君朝来暮去多擕手穷巷贫居何所有秋灯夜写聮句诗春雪朝倾暖寒酒陴【蒲麋切】湖緑爱白鸥飞濉【苏回切】水清怜红鲤肥偶语闲攀芳树立相扶醉蹋落花归张贾弟兄同里巷乘闲数数来相访雨天连宿草堂中月夜徐行草桥上我年渐长忽自惊镜中冉冉髭须生心畏后时同励志身牵前事各求名问我栖栖何所适乡人荐为鹿鸣客二千里外谢交游三十韵诗慰行役出门可怜唯一身弊裘瘦马入咸秦街鼓红尘闇晩到长安无主人二贾二张与余弟驱车逦【良以切】迤【延知切】来相继操词握赋为干戈锋锐森然胜气多同入文场多苦战五人十载九登科二张得隽名居甲美退争雄重告捷棠棣辉荣并桂枝芝兰芬馥和荆叶唯有沅犀屈未伸握中自谓骇鸡珍三年不鸣鸣必大岂独骇鸡当骇人元和运气千年圣同遇明时余最幸始辞秘閤吏王畿遽列谏垣升禁闱蹇步何堪鸣佩玉衰容不称着朝衣阊阖晨开朝百辟冕旒不动香烟碧步登龙尾上虚空立去天颜无咫尺宫花似雪从乘舆禁月如霜坐直庐身贱每惊随内宴才微常愧草天书晩松寒竹新昌第职居密近门多闭日暮银台下直回故人到门门蹔开回头下马一相顾尘土满衣何处来敛手炎凉叙未毕先说旧山今悔出岐阳旅宦少欢娯江左迁游费时日赠我一篇行路吟吟之句句披沙金嵗月徒催白发貌泥涂不屈青云心谁谓茫茫天地意短才获用长才弃我随鹓鹭入烟云谬上丹墀为近臣君同鸾鳯栖荆棘犹着青袍作选人惆怅知贤不能荐徒为出入蓬莱殿月慙谏纸二百张嵗愧俸钱三十万大底浮荣何足道几度相逢即身老且倾斗酒慰羁愁重话符离问旧游北巷邻居几家去东林旧院何人住武里村花落复开流沟山色应如故感此酬君千字诗醉中分手又何之须知通塞寻常事莫叹浮沈先后时慷慨临岐重相勉殷勤别后加飡饭君不见买臣衣锦还故乡五十身荣未为晩
　　和钱员外荅卢员外早春独游曲江见寄长句
　　春来有色闇融融先到诗情酒思中柳岸霏微裛【乙业切】尘雨杏园淡荡开花风闻君独游心郁郁薄晩新晴骑马出醉思诗侣有同年春叹翰林无暇日云夫首倡寒玉音蔚章继和春搜吟此时我亦闭门坐一日风光三处心【云夫蔚章同年及第时予与蔚章同在翰林】
　　东墟晩歇【时退居渭村】
　　凉风冷露萧索天黄蒿紫菊荒凉田绕冢秋花少颜色细虫小蝶飞翻翻中有腾腾独行者手拄渔竿不骑马晚从南涧钓鱼回歇此墟中白杨下褐衣半故白发新人逢知我是何人谁言渭浦栖迟客曾作甘泉侍从臣
　　客中月
　　客从江南来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水桥暮入长安陌不知今夜月又作谁家客
　　挽歌词
　　丹旐何飞扬素骖亦悲鸣晨光照闾巷輀【音而】车俨欲行萧条九月天哀挽出重城借问送者谁妻子与弟兄苍苍上古原峨峨开新茔含酸一恸哭异口同哀声旧垅转芜絶新坟日罗列春风草緑北邙山此地年年生死别
　　长相思
　　九月西风兴月冷霜华凝思君秋夜长一夜防九升二月东风来草折花心开思君春日迟一日肠九廻妾住洛桥北君住洛桥南十五即相识今年二十三有如女萝草生在松之侧蔓短枝苦高萦回上不得人言人有愿愿至天必成愿作逺方兽歩步比肩行愿作深山木枝枝连理生
　　山鹧鸪
　　山鹧鸪朝朝暮暮啼复啼啼时露白风凄凄黄茅岗头秋日晩苦竹岭下寒月低畬田有粟何不啄石楠有枝何不栖迢迢不缓复不急楼上舟中声闇入梦乡迁客展转卧抱儿寡妇彷徨立山鹧鸪尔本此乡鸟生不辞巢不别羣何苦声声啼到晓啼到晓唯能愁北人南人惯闻如不闻
　　放旅鴈【元和十年冬作】
　　九江十年冬大雪江水生氷树枝折百鸟无食东西飞中有旅鴈声最饥雪中啄草氷上宿翅冷腾空飞动迟江童持网捕将去手携入市生卖之我本北人今谴谪人鸟虽殊同是客见此客鸟伤客人赎汝放汝飞入云鴈鴈汝飞向何处第一莫飞西北去淮西有贼讨未平百万甲兵久屯聚官军贼军相守老食尽兵穷将及汝健儿饥饿射汝吃拔汝翅翎为箭羽
　　送春归【元和十一年三月三十日作】
　　送春归三月尽日日暮时去年杏园花飞御沟緑何处送春曲江曲今年杜鹃花落子规啼送春何处西江西帝城送春犹怏怏天涯送春能不加惆怅莫惆怅送春人冗员无替五年罢应须凖拟再送浔阳春五年炎凉凡十变安知此身健不健好送今年江上春明年未死还相见
　　山石榴寄元九
　　山石榴一名山踯躅一名杜鹃花杜鹃啼时花扑扑九江三月杜鹃来一声催得一枝开江城上佐闲无事山下斸【之六切】得防前栽烂漫一栏十八树根株有数花无数千房万叶一时新嫩紫殷红鲜麴尘泪痕裛【乙业切】损胭脂脸剪刀裁破红绡巾谪仙初堕愁在世姹【齿下切少女也】女新嫁娇泥【去声】春日射血珠将滴地风翻熖火欲烧人闲折两枝持在手细看不似人间有花中此物是西施芙蓉芍药皆嫫母奇芳絶艳别者谁通州迁客元拾遗拾遗初贬江陵去去时正值青春暮商山秦岭愁杀人山石榴花红夹路题诗报我何所云若云色似石榴裙当时丛畔唯思我今日栏前只忆君忆君不见坐销落日西风起红纷纷
　　画竹歌【并序】
　　协律郎萧恱善画竹举时无伦萧亦甚自秘重有终嵗求其一竿一枝而不得者知予天与好事忽冩一十五竿惠然见投予厚其意高其艺无以答贶作歌以报之凡一百八十六字云
　　植物之中竹难冩古今虽画无似者萧郎下笔独逼眞丹青以来唯一人人画竹身肥拥肿萧画茎瘦节节竦人画竹梢死羸垂萧画枝活叶叶动不根而生从意生不笋而成由笔成野塘水边碕【渠宜切】岸侧森森两丛十五茎婵姢不失筠粉态萧飒尽得风烟情举头忽看不似画低耳静聴疑有声西丛七茎劲而健省向天竺寺前石上见东丛八茎疎且寒曾忆湘妃庙里雨中看幽姿逺思少人别与君相顾空长叹萧郎萧郎老可惜手颤【六善切】眼昬头雪色自言便是絶笔时从今此竹犹难得
　　眞娘墓【墓在虎丘寺】
　　眞娘墓虎丘道不识眞娘镜中面唯见眞娘墓头草霜摧桃李风折莲眞娘死时犹少年脂肤荑手不牢固世间有物难留连易销歇塞北花江南雪
　　长恨歌
　　汉王重色思倾国御宇多年求不得杨家有女初长成养在深闺人未识天生丽质难自弃一朝选在君王侧回头一笑百媚生六宫粉黛无颜色春寒赐浴华清池温泉水滑洗凝脂侍儿扶起娇无力始是新承恩泽时云髩花颜金步摇芙蓉帐暖度春宵春宵苦短日高起从此君王不早朝承欢侍宴无闲暇春从春游夜专夜后宫佳丽三千人三千宠爱在一身金屋妆成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫高处入青云仙乐风飘处处闻缓歌谩舞凝丝竹尽日君王看不足渔阳鞞鼔动地来惊破霓裳羽衣曲九重城阙烟尘生千乘万骑西南行翠华摇摇行复止西出都门百余里六军不发无奈何宛转蛾眉马前死花钿委地无人收翠翘金雀玉搔头君王掩面救不得回首血泪相和流黄埃散漫风萧索云栈萦纡登剑阁峨嵋山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋地转回龙驭到此踌躇不能去马嵬坡下泥土中不见玉颜空死处君臣相顾尽沾衣东望都门信马归归来池苑皆依旧太液芙容未央柳芙容如面柳如眉对此如何不泪垂春风桃李花开夜秋雨梧桐叶落时西宫南苑多秋草宫叶满堦红不扫梨园弟子白发新椒房阿监青娥老夕殿萤飞思悄然孤灯挑尽未成眠迟迟钟鼓初长夜耿耿星河欲曙天鸳鸯瓦冷霜华重翡翠衾寒谁与共悠悠生死别经年防魄不曾来入梦临卭道士鸿都客能以精诚致防魄为感君王展转思遂教方士慇懃覔排空驭气奔如电升天入地求之遍上穷碧落下黄泉两处茫茫皆不见忽闻海上有仙山山在虚无缥缈间楼阁玲珑五云起其中绰约多仙子中有一人字太眞雪肤花貌参差是金阙西厢叩玉扃转教小玉报双成闻道汉家天子使九华帐里梦魂惊揽衣推枕起徘徊珠箔银屏逦迤开云髩半偏新睡觉花冠不整下堂来风吹仙袂飘飘举犹似霓裳羽衣舞玉容寂寞泪阑干梨花一枝春带雨含情凝涕谢君王一别音容两渺茫昭阳殿里恩爱絶蓬莱宫中日月长回头下望人寰处不见长安见尘雾唯将旧物表深情钿合金钗寄将去钗留一股合一扇钗擘黄金合分钿但令心似金钿坚天上人间防相见临别殷勤重寄词词中有誓两心知七月七日长生殿夜半无人私语时在天愿作比翼鸟在地愿为连理枝天长地久有时尽此恨绵绵无絶期
　　附长恨歌传【前进士陈鸿譔】
