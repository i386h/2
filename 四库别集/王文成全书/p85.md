<!-- { "loadSidebar": true } -->
　　照得近来所属各州县衞所仓塲等衙门大小官吏以赃问革者相望而冒犯接踵究询其由皆云家口众多日给不足俸资所限本以凉薄而近例减削又复日甚加有上下接应之费出入供送之繁穷窘困迫计出无聊中间亦有甘贫食苦刻励自守者往往狼狈蓝缕至于任满职革债负纒结不得去归其乡夫贪墨不才法律诚所难贷而其情亦可矜悯夫忠信重禄所以劝士在昔任人既富方谷庶民在官禄足代耕此古今之通义也朝廷赋禄百司厚薄既有等级要皆使各裕其资养免其内顾然后可望以尽心职业责以亷耻节义今定制所限既不可得而擅増至于例所应得又从而裁削之使之仰事俯育且不能遂是陷之于必贪之地而责之以必亷之守中人之资将有不能而况其下者之众乎所据前项事理非独人情有所未堪其于政体亦有所损合行防议查处叅酌事理轻重及查在外官员自二品至九品并杂职吏胥等俸米除本色外其折色原例毎石作银若干于何年月裁减作银若干应否复旧或量行加増务要议处停当呈来定夺施行
　　咨六部伸理冀元亨
　　照得湖广常德府武陵县举人冀元亨忠信之行孚于逺迩孝友之德化于乡闾本职往年谪官贵州本生曽从讲学近来南赣延之教子时因宁藩宸濠潜谋不轨虐焰日张本职封疆连属欲为曲突徙薪之举则既无其由将为发奸摘伏之图则又无其实偶值宸濠饰诈要名礼贤求学本职因使本生乗机往见宸濠冀得因事纳规开陈大义沮其邪谋如其不可劝喻亦因得以审察动静知其叛逆迟速之机庶可宻为御备本生既与相见议论大相矛盾宸濠以本职所遣一时虽亦含忍遣发而毒怒不已隂使恶党四出访缉欲加陷害本生素性愿恪初不之知而本职风闻其説当遣宻从间道潜回常德以避其祸后宸濠既败痛恨本职起兵攻剿虽反噬之心无所不至而天理公道所在无因得遂其奸乃以本生系本职素所爱厚之人輙肆诋诬谓与同谋将以泄其讐愤且本生既与同谋则宸濠举叛之日本生何故不与共事却乃反回常德聚徒讲学宸濠素所同谋之人如李士实刘养正王春之流宸濠曽不一及而独口称本生与之造始此其挟讐妄指盖有不待辩説行道之人皆能知者但当事之人不加详察辄尔听信遂陷本生一至于此本生笃事师之义懐报国之忠蹈不测之虎口将以转化防恶潜消奸宄论心原迹尤当显防赏録乃今身陷俘囚妻子奴虏家业荡尽宗族遭殃信奸人之口为叛贼泄愤报讐此本职之所为痛心刻骨日夜寃愤而不能自已者也本职义当与之同死几欲为之具奏伸理而本生虽在拘囚传闻不一或以为既释或以为防兼虑当事之人或不见谅反致激成其罪故复隠忍到今又恐多事纷纭之日万一玉石不分竟使忠邪倒置徒以沮义士之志而快叛贼之心则本职后虽继之以死将亦无以赎其痛恨为此合行具咨贵部烦请咨询鉴察特赐扶持分辨施行
　　奨励主簿于旺
　　防得近来所属下僚鲜能持亷守法访得兴国县主簿于旺独能操持清白处事详审近委管理抽分纎毫无玷奸刬革抚属小官之内诚不多见相应奨励以劝其余为此牌仰官吏即便支给南税银两买办花红彩段羊酒各一事并将本院发去官马一匹带鞍一付备用皷乐差官以礼送付本官用见本院奨励之意
　　申谕十家牌法
　　本院所行十家牌谕近来访得各处官吏类多视为虚文不肯着实奉行查考据法即当究治尚恐未悉本院立法之意故今特述所以再行申谕凡置十家牌须先将各家门面小牌挨审的实如人丁若干必查某丁为某官吏或生员或当某差役习某技艺作某生理或过某房出赘或有某残疾及户籍田粮等项俱要逐一查审的实十家编排既定照式造册一本留县以备查考及遇勾摄及差调等项按册处分更无躱闪脱漏一县之事如视诸掌毎十家各令挨报甲内平日习为偷窃及喇唬教唆等项不良之人同具不致隠漏重甘结状官府为置舍旧图新簿记其姓名姑勿追论旧恶令其自今改行迁善果能改化者为除其名境内或有盗窃即令此辈自相挨缉若系甲内漏报仍并治同甲之罪又毎日各家照依牌式轮流沿门晓谕觉察如此即奸伪无所容而盗贼亦可息矣十家之内但有争讼等事同甲即时劝解和释如有不听劝解恃强凌弱及诬告他人者同甲相率禀官官府当时量加责治省发不必收监淹滞凡遇问理词状但涉诬告者仍要查究同甲不行劝禀之罪又毎日各家照牌互相劝谕务令讲信修睦息讼罢争日渐开导如此则小民益知争鬬之非而词讼亦可简矣凡十家牌式其法甚约其治甚广有司果能着实举行不但盗贼可息词讼可简因是而修之补其偏而救其则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以德而训以学则礼乐可兴凡有司之有髙才逺识者亦不必更立法制其于民情土俗或有未备但循此而润色修举之则一邑之治真可以不劳而致今特畧述所以立法之意再行申告言之所不能尽者其各为我精思熟究而力行之毋徒纸上空言搪塞竟成挂壁之虚文则庶乎其可矣
　　申谕十家牌法増立保长
　　先该本院通行抚属编置十家牌式为照各甲不立牌头者所以防胁制侵扰之然在乡村遇有盗贼之警不可以无统纪合立保长督领庶众志齐一为此仰抄案回司即行各道守廵兵备等官备行所属各府州县于各乡村推选才行为众信服者一人为保长专一防御盗贼平时各甲词讼悉照牌谕不许保长干与因而武断乡曲但遇盗警即仰保长统率各甲设谋截捕其城郭坊巷乡村各于要地置皷一面若乡村相去稍逺者仍起髙楼置皷其上遇警即登楼击皷一巷击皷各巷应之一村击皷各村应之但闻皷声各甲各执器械齐出应援俱听保长调度或设伏把隘或并力夹击但有后期不出者保长公同各甲举告官司重加罚治若乡村各家皆置皷一面一家有警击皷各家应之尤为快便此则各随才力为之不在牌例之内俱仰督令各县即行推选増置仍告谕逺近使各知悉各府仍要不时稽察务臻实效毋得虚文搪塞查访得出定行究治不贷
　　颁行社学教条
　　先该本院据岭北道选送教读刘伯颂等颇已得人但多系客寓日给为难今欲望以开导训诲亦须量资勤苦已经案仰该道通加礼貌优待给薪米纸笔之资各官仍要不时劝励敦勉令各教读务遵本院原定教条尽心训导视童防如已子以啓迪为家事不但训饬其子弟亦复化喻其父兄不但勤劳于诗礼章句之间尤在致力于德行心术之本务使礼让日新风俗日美庶不负有司作兴之意与士民趋向之心而凡教授于兹土者亦永有光矣仍行该县备写案验事理掲置各学永逺遵照去后今照前项教条因本院出廵忙迫失于颁给合就查发为此牌仰本道府即将发去教条毎学教读给与二张揭置座右毎日务要遵照训诲诸生该道该府官员亦要不时亲临激励稽考毋得茍应文具遂令日就废弛
　　清理永新田粮
　　据叅议周文光呈防得江西田粮之极于永新相传已非一日今欲清理丈量实亦救时切务但恐奉行不至未免反滋端依议定委通判谈储推官陈相指挥髙睿防同该县知县翁玑设法丈量该道仍要再加区画曲尽物情务仰各官秉公任事正已格物殚知竭虑削除奸必能一劳永逸方可发谋举事如其虚文塞责则莫若熟思审处以俟能者事完之日悉照该道所议造册永永遵守施行缴
　　批宁都县祠祀知县王天与申
　　据宁都县申防得知县王天与旧随本院征剿横水桶冈诸贼屡立战功后随本院讨平宁藩竟死勤事况其平日居官政务修举威爱兼行仰该县即从士民之请建祠报祀用伸士夫之公论以慰小民之遗思
　　晓谕安仁余干顽民牌【正德十五年二月】
　　照得安仁余干各有梗化顽民数千余家近住东乡逃避山泽沮逆王化已将数年即其罪恶俱合诛夷无赦但本院抚临未及况查本院新行十家牌谕各官因各民顽梗尚未编查若遽行擒剿似亦不教而杀为此牌仰抚州府同知陆俸督同东乡县知县黄堂及安仁县知县汪济民余干县知县马津亲诣各民村都沿门挨编推选父老子弟知礼法者晓谕教饬令各革心向化自求生路限在一月之内仇者释其怨愤者平其心逋者归其负罪者伏其辜具由呈来仍旧待以良善若过限不改不必再加隠忍姑息徒益长奸纵恶即便宻切指实申来以慿别有区处施行
　　告谕顽民【十二月十五日】
