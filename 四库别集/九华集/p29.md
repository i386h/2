<!-- { "loadSidebar": true } -->
　　右一纸荆国王文公笔也其体简逺殊甚某得之于先翁通儒通儒得之于伯祖文饶公在翰苑时文饶故为賔客者也家是以有此帖乾道己丑冬敬拜于大丞相图书之聚或曰世故放纷起诸斯人是应流为逸尘荡为冷埃固也是安足寳乎相国岂少此哉盖不知夫天地之间英灵形实之相遭凡才絶人而用物壮者皆当不磨者也昔欧阳子集古之以李斯为冠而苏彦瞻所受乞铭之砚乃许敬宗物也而况是纸也乎相国其试以是观之门人九华子贠某书
　　防胡子知止斋记后
　　李文潜以胡子知止斋记之说谓九华子予谓胡子之言固儒矣乃若经惟余知之万物之际乎我也不知习习之皆易我者也君子有闲焉窒于众欲斯止矣止于至善斯一矣故善之本在止而止之本在知惟水能止众止坎而止也惟山不有不止艮而止也是止不失其所者也止乎止君子知之斯乐之矣而无所用其知也凡性不止不治善不止不成孔孟辙环天下行以止也一贯浩然止以行也嗟夫文潜二三子其谁能悉此者乎二三子勉之余至此余无言矣乾道己丑重阳蜀九华子贠某书
　　题太注疏后
　　范望叔明觧可以揲蓍宋氏惟干注可以知大体陆氏释失可以摘瑕虞翻之注可以辩事然不若王涯广津出入为详也
　　防径山鍳老写传灯録后
　　昔有诵三行呪者便得名髙一切大小径山自写千万行以其佛祖何耶殊不知阿师骑贼马趂官贼云横岭转虽在此间行不在此间住也
　　铭
　　孝亷堂铭【并序】
　　三峩处士李某有内行常举孝亷容然者也故与余通书余今年道江上因顾访其起居人曰甚善君不忘李然李死周歳矣旦暮且石诸原余退叹失声其子沆名处士所居堂曰孝亷谒铭恭甚虽于再于三不已也处士盖尝以年得官矣卒名处士不衰铭曰
　　闻古孝贞参与骞声其亷能楚两孙千载不嗣世纷翻谁与作者归九原三峩嶷嶷栖天根曰惟李世宗厥门淳厐古义翁廼敦有相闾里仁流浑九华继作申雅言诗之其庐乾道元
　　嘉州徳山和尚塔铭【并序】
　　金山大浮图印公具书载其师遵法业佛之道云云以来未几则又以其徒慧海之状来曰吾师虽老空山亦既克终且寿矣凡谓沙门空义也空者不足以存存纪夫空者其又足以存耶然吾有请于君子义于何属吾将以振吾流也予于是可其请师名靖素汉嘉人族李氏家世顺善性坚忍服劳屏翫年十九得度于徳山绍觉师受具于丁真师盖常游行西州退而山栖因自奋曰闻之佛者吾祖法吾门也分门者戾祖吾佛所不印矣所谓禅那者经与律者不识则三贯之则一吾识之矣且一水顾异月万窍顾异风乎遂发楞严诸秘于师旦道人又通圆觉华严大论于歇岩道融诸师最后从大峩长老遵竒游与九顶照通书此两人者有徒众禅学明备雅素絶人者也师依倚既久乃去由是语黙有本其自植类此先是徳山外边三峩三峩者大士普贤所庐也凡四方旁近郡行游礼敬春尽日数十百车衲士过客良勤然间有内行不治賔游益落师用是严节度具客舍舍上之同流闻声亦皆至至悉可久虽不至者亦称予不衰师又常裒已所有易置田以饭九顶堂聚者人怪之故师笑曰取之四众则予之四众我道盖是矣嗟乎师可谓善导且予人之周也年七十有二腊五十有三乾道元年九月初示疾既七日乃逝十月阇维之薪尽得不壊者二遂塔于山之南余骨畀之法导师防云弟子二人曰寳灯曰寳印金山师也孙慧海智平智穆智观慧慈慧崈等三十人慧海殊通故余亦有闻师天姿粹纯律守严甚尝曰我之威仪自视无不足所不足者少林别传之防播于南州吾不能东以较吾之所有吾命也且吾宗迦叶始以一笑得诸其师而林济以喝接诸其所以师其戒光定力相烝相摩至今者诚有伟于造物者也林济数传而得杨岐防三传而得圆悟勤勤起而林济之道益大今吾之邻曰某峯民者实主于勤之室者也吾契之吾何其病乃复命印尽民之道其后摘之使东曰吾今尘垢死生矣汝无庸侍我盖四方充然圣谛廓然汝得吾亦得也即以故征行江上决择孤明诸公贵人至俛首礼之延坐道场井井皆冠三呉者人皆以圆悟为不死而杨岐之路不荒矣呜呼其非师力也乎其不尚可铭也乎铭曰
　　三峩环环与天齐大士所庐山所滋彼金光界飞参差下相观瞻敢瑕疵有庸者子溷尔缁六凿颠倒心体披类汚神山窈厥辉谁欤返此素以之口翻大论与毗尼律精非传律自持融三以一昭厥垂唯大弟子秉佛机慧风曾扇南东施我知其根慰所思有欲崇之此其师
　　赞
　　赞大慧真
　　言上人图大慧谒九华赞语九华曰图者幻赞者亦幻两者俱幻矣且道大慧竟在甚处言呵呵而退九华曰这阿师笑中有刀姑此为赞
　　有像无像云容鸟迹有舌无舌风雷错出一生造弥天罪万古受无量屈只因倒喝起须弥至今满地生荆棘这尊慈似不似识不识长空走月月走空痴人对影休寻覔咄
　　赞喻弥陀
　　非真非讹笔端弥陀非镌非刻石上弥勒昔人方便殊胜门大似虚空遗鸟迹还见麽善财楼阁变虚空古今待接无穷极








　　钦定四库全书
　　九华集卷二十一　　　　宋　贠兴宗　撰偈子
　　眉山因禅偈
　　眉山因禅西归稽首九华居士覔圆泉句以光静槖居士大言多病多瘦多忘无句可覔因嘱请渠渠今日不敢覆盖耳
　　有因无因南来西退此路不属离防触着虚空便碎若人归去问新竒拈出石头并土块
　　灵隠逺禅师偈
　　其不言则寂然不动古塔无缝其或言则天地争囬疾风迅雷时乎不浑防强中擒吕布神乎不盖藏万众取顔良信此阿师或语或嘿一弛一张真能破圆悟之骨髓而搯临济之脊梁乎不然则老老大大鉢盂中走马而不踬针孔里过箭而犹强也
　　祖和尚九夏供主偈
　　禅师印兄请九夏供主而祖其一也治行索歌或诗或记或序九华曰吾病少韵吾何诗吾言贱简吾何歌吾揣事不知纪前不知载后何记何序祖曰恣夫子之所以九华稽首为说此
　　上人竒特现希有愿以身心遍尘刹将游族姓及贵奢渐至诸戍陀罗等一切纳缚诸精馔庶以庄严上妙供布施受施等虚空是虽名施无施者譬彼优昙鉢罗花旋开旋合见殊胜而实无能开合者是诸喜舍心不着逺分别境亦如是我说是人获福报等金刚玉坚不壊随圆随广不住施如迦诺迦所有色稽首笋峰无学尊为现种种作证据圣心不动心遍满是则施者真依仗
　　眉山源和尚偈
　　眉山源兄向者共为中岩云月之游今歳事荒老矣得再见于都城顶门赫赫赞叹不及源又请言分之偈复此露布
　　舌奋兮南箕身藏兮北斗诸方快把雷电此老更觧赤手若非白云派下跛脚驴即是佛日庭前防家狗
　　照上人化创三教殿偈
　　上人照欲于元帅故基建三教殿并望嵩阁栋干椽础仰来施者九华居士贠某为说一偈以唱众
　　大道夷夷非北南东能所既立则亦相攻孰体其初我静屡空如百千灯亡照不通如万窍怒鼓以一风非三非一理遗则融破若附离惟道人嵩日照有稽且柱且墉三圣渊渊畴将无同我非摽人人则我从苟谓不然识者其恫
　　九江演老偈
　　疑甚之字品字直恁横说竪说一味起蠧苴十分呈丑拙乃其临济儿猿至子孙殃咎不歇诸人更欲即此形覔此心大似仰虚空而钉橛
　　疏文
　　大悲阁化疏
　　佛灭度后阎浮提众生悭吝鄙忍增长上病有大医王大悲菩萨对病为药药去病已实性实住曾无有相何见有我以无我故眼目臂指一时都舍然此菩萨是中虽舍实无舍者何以故众生妄执颠倒想故今是某人发大誓愿起平等心作是庄严而汝诸人见如斯事起平等施常如大士即舍非舍诸妄尽灭是名第一希有功徳
　　为洞元通一大师宋清惠设酒供疏
　　伏以米父麴而麴父米生乎甚真卿君我而我君卿动亦忘趣既一生之可了纵百榼以无余方兀兀而理觞渐融融而似道恭惟洞元通一大师徳充至味妙咽天津投醪招绛府之醇液小玉池之润听此风而议所以兴谤何伤人皆劝而独不闻泛观不碍似亦非醒非醉岂论中圣中贤江南里唱白铜鞮肯衔其浊蜀道旁通小有洞咸挹其真混沌斯还沧溟且竭
　　转玉屏大藏疏
　　法语如倚天剑众目腾辉正眼犹静月轮万波分影言无住相用即随縁旧传玉屏之峰特秀金僊之地空山埋照谁窥寂照之功古佛更生久说无生之话故寳笈得脱蛟涎之蠧而琼文遂放鼇岭之光事不偶然意有定数众今云集千灯安可覆藏语出雷音三藏斩新拈过式资妙施共作伟观
　　宗印化出家疏
　　须髪种种是烦恼根般若头头真智惠炬欲洗一尘之障愿披三事之衣望为周圆共谐胜果
　　胡道者化出家疏
　　尽大地具一正眼参学何施弥法界传六祖灯拟伦不及直下便求刬草何妨先趣非家共证有縁人同占无尽报
　　蔡道者化出家疏
　　选佛当勇选名当退拈花一叶人中人刬草三更防不防蔡道者无自悔染衣将相即法王触着须弥百截碎
　　杂著
　　求心
　　儒之师者皆师圣人师圣人者不如师其心盖师圣人而得其心心得则虽不必圣未尝不近圣也失其心而师其言虽谓于圣人有得而实无得也夫先王之道满门然圣人传之至诸儒失之何也知求圣言不知求圣心也故学者之学莫非求心何者经之光华可以言遇而不可以言执也执之而求圣则圣浅矣扬雄无得于论语而僣论语束晢无得于诗而僣诗陆长源无得于易而僣易王通无得于书礼乐而僣书礼乐彼不得于心而大为之名故贤者识之而讥之不贤者不识而惑之呜呼是于圣人之门求言过而用力防若举一羽之不能而谓能负九鼎也哉
　　观物
　　九华曰鉴之观象也不隠万物之形故物无遁形圣人之观物也不异万物之情故物无遁情圣人非好异观乎尔也天其穹乎亦物也地其施乎亦物也万物之物亦物也人我之相物亦物也是以圣人不以我观物而以物观物既以物观物则天地之始不异万物之始万物之始不异一人之始故曰天地之道万物是也万物之情一身是也圣人之善观者能不逺物而已矣人之以物而逺人不可以为善观圣人则一切致意焉万物之相埏悠然出遂然生休然止者是物也植物之初受物以形载物以性备物以体形不可尽故圣人观象以尽形性不可达故圣人观理以达性体不可备故圣人观数以备体形也性也体也物之所由起也象也理也数也所由观物者也圣人至于是极矣
　　与僧悟纯道者思一字说
　　有思则众生相无思则瓦砾相必也有思无思然后离相有人于此不触而思思而一即为证道之候矣悟纯道者既以纯自名由悟渉入当有造于思一者虽然纯由悟入则纯由得而见也思不离一一不离思则三世如来亦觑不着矣纯勉乎哉隆兴甲申春二月晦九华子书
　　禁滛祠
　　启母之贤史称灵见乎石矣启母固贤也灵见于石启母何小乎子胥赴江韩氏称其灵着为怒涛矣子胥固怒也何乃遂激为涛乎湘妃之泪唐人称斑缀于竹矣湘妃之泪固有也何乃色变于竹乎此皆世儒辩家乐大为之名以神其庙以艳后来或者信之故滛祠之类由此而蕃也晋魏以下治象饬材丹漆告具类无可名者故江东之项氏西蜀之望帝岐上之杜伯岭海之翟母金马之灵碧鸡之神淫名越号皆非记之所谓有功于民以劳定国能捍大患而在祀典者也
　　墓志铭
　　李日升墓志铭
