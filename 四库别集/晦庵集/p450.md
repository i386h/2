<!-- { "loadSidebar": true } -->
　　有一言可以终身行之者其恕乎己所不欲勿施扵人今之人多以姑息为恕且自居官者言之为州县则不敢击豪彊为监司则不敢按赃吏为台諌则不敢排奸慝为宰相则不敢退小人皆自以为恕而不知恕者如心之谓也所恶扵上毋以使下所恶扵下毋以事上岂姑息之谓乎夫仁者谓之能好人可也而孔子兼能恶人言之【炳】谓恕字亦当如此体认未知是否
　　此説固善然被排击遭按退决非己心之所欲今乃欲施扵人又何以为如心乎请更推之
　　庄以涖之动之不以礼庄敬者礼之容也两句意疑相重【炳】谓端庄不慢者敬心之发躬行之事也所谓礼者化民成俗之具若为之冠昏防祭之品节以教民孝弟者是也未知是否
　　动犹动民以行不以言之动礼只是在己者
　　民之扵仁也甚扵水火水火吾见蹈而死者矣未见蹈仁而死者也集注之説曲折虽多然词意精宻发眀圣人勉人为仁之意最为切有功或问节取范氏之説词虽平而意则缓且未见蹈仁而死一句与上文不相应如范氏仁不伤人之説则与上句不合如程子杀身成仁之説与上句合矣而地位不侔【炳】谓不如集注之説未知是否
　　杀身成仁蹈仁而死同异如何更思之
　　阳货之恶如此圣人恐无不终絶之意时其亡而往者亦非欲其称盖终不欲见之耳遇诸涂者乃不期而防不可得而避非得已也未知是否
　　恐未然
　　伊川先生云性即是理【炳】谓所谓理者仁义礼智是也未知是否
　　四者固性之纲维然其中无所不包更详味之
　　子曰性相近也又曰惟上智与下愚不移夫人之气质虽有偏正昏眀纯驳厚薄之不齐然禀生之初未甚相逺也故谓之相近至扵上智之所以为智下愚之所以为愚亦皆其气质使然既谓之相近矣何故又有上智下愚如是之悬絶也
　　气象虽相近然亦有如是悬絶者盖既曰气矣便有此不同不足恠也
　　吾岂匏瓜也哉焉能系而不食集注云匏瓜系扵一处而不食物古注云言匏瓜得系一处者不食故也吾自食物当东西南北不得如不食之物系滞一处然匏瓜未尝不可食而谓之不食物何也
　　不食谓不求食非谓不可食也【今俗犹言无口匏亦此类】
　　公山佛肸之召诸家之説善矣愚必以杨氏觧佛肸章为得其要盖公山之召而子路不悦夫子虽以东周之意谕之而子路之意似有所未安也故扵佛肸之召又举其所闻以为问其自信不茍如此学者未至圣人地位且当以子路为法庶乎不失其亲不可以圣人体道之权借口恐有学歩邯郸之患也未知是否
　　得之
　　人而不为周南召南横渠先生之説所以与诸家不同者何故若曰告之教之则是为之也説得为字太重经意恐不然也未知是否
　　为犹学也
　　今之愚者诈而已矣智则能诈愚者本无智巧也何故能诈
　　如狂不直侗不愿之类
　　予欲无言盖夫子以子贡专求之扵言语之间告之此以发之子贡未能无疑故夫子曰天何言哉四时行焉百物生焉盖欲其察之扵践履事为之实也程子所论孔子之道如日星一段虽引无言之文然其大意却似説无隠之义至其言犹患门人未能尽晓故曰予欲无言夫恐其不能尽晓当更告之而曰予欲无言何也或曰予欲无言一章实兼无隠乎尔之义盖四时行百物生所谓无隠也程子之説盖推眀夫子启发子贡之意欲其求之扵践履事为之实者未知是否
　　恐人不能尽晓而反欲无言疑得甚好更熟玩之当自见得分眀也
　　四时行百物生两句自为体用盖隂阳之理运行不息故百物各遂其生圣人之心纯亦不已故动容周旋自然中礼未知是否
　　有此意
　　宰我逰圣人之门而有短防之问不类学者气象诸家之説或谓至亲以期防而宰我欲质其所知有疑而不敢隠所以为宰我盖欲闻其过也炳以为宰我在圣门虽列扵言语之科然哀公问社而有使民战栗之对方昼而寝夫子有朽木粪土之讥观其地位如此则宜有短丧之问也未知是否
　　短防固是不仁然其不隠不害为忠信此一事而兼有得失得失又有重轻
　　年四十而见恶焉其终也已圣人立言之意固是勉人及时进德然乡人之善者好之其不善者恶之茍有特立独行之士不狥流俗众必羣嘲共骂何为而不见恶学者亦不可不知也未知是否
　　见恶亦谓有可恶之实而得罪扵能恶人者非不善者恶之之谓也
　　柳下惠三黜而不去其言若曰茍以直道事人虽适他国终未免三黜若肯枉道事人自不至三黜又何必去父母之邦观其意盖自信其直道而行不以三黜为辱也此其所以为和而介与若徒知其不去之为和而不知其所以三黜者之为有守未足以议柳下惠也未知是否
　　得之
　　接舆歌而过孔子盖欲以讽切孔子孔子欲与之言则趋而避之孔子使子路问津扵长沮桀溺固将有以发之而二人不答所问傲然有非笑孔子之意至扵荷篠文人知子路之贤则止子路宿杀鸡为黍而食之见其二子焉其亲之厚之如此孔子使子路反见之则先去而不愿见矣数子者若谓其无德而隠则徉狂耕耘以避乱世澹然不以富贵利达动其心而确然自信不移若有所得者若谓其无故而隠则危邦浊世道既不行亦未见其必可以仕也特其道止扵归洁其身而不知圣人所谓仕止久速者知所谓无可者矣而未知所谓无不可者也故其规模气象不若圣人之正大若以素隠行恠视之愚意未知是否
　　无道而隠如蘧伯玉柳下惠可也被髪佯狂则行恠矣沮溺荷篠亦非中行之士也
　　柳下惠为士师三黜而不去所谓降志如不去之类所谓辱身如三黜之类然圣人列之扵逸民者不知扵何处见得桞下惠遗逸处
　　见上
　　君子不施其亲谢氏曰对报之谓施如亲党特无失其为亲而已岂有施报往来之意也谢氏之意不眀窃意其説若曰君子所以厚扵亲党者特欲不失其亲亲之义而已岂有施报来往之意犹言岂望施报来往也其説与经文不通炳所録或问觧此段内有两句云人之所以害其亲亲之恩者其失在扵望报而不在扵施炳谓施字上漏却不字未知是否
　　谢説不通故或问中辨之文意分眀不脱字也
　　眀道先生云人生而静以上不容説才説性时便已不是性人生而静以上何故不容説才説性时何故已不是性未眀其防
　　不容説者未有性之可言不是性者已不能无气质之杂矣【一】
　　答李孝述继善问目
　　孝述甞求夫心之为物窃见大学或问中论心处每每言虚言灵或言虚眀或言神眀孟子尽心注云心人之神眀窃以为此等专指心之本体而言又见孟子举心之存亡出入集注以为心之神眀不测窃以为此兼言心之体用而尽其始终反覆变态之神夫其本体之通灵如此而其变态之神妙又如此则所以为是物者必不囿扵形体而非粗浅血气之为窃疑是人之一身神气所聚所以谓之神舎人而无此则身与偶人相似必有此而后有精神知觉做得个活物恐心又是身上精灵底物事不知可以如此看否孝述又尝求所以存是心者窃见伊川言人心作主不定如破屋中御宼又云如一个翻车每每教学者做个主或云立个心又云人心须要定使他思时方思乃是眀道亦云人有四百四病皆不由自家则是心须教由自家以此似见得心虽是活物神眀不测然是自家身上物事所主在我收住后放去放去后又复收回自家可以自作主宰但患不自做主若自家主张着便在不主张着便走去及才寻求着又在故学者须自为之主使此心常有管摄方得又常求所以为主之实窃见伊川论如何为主敬而已矣又似见得要自做主宰须是敬盖敬便收束得来谨宻正是着力做主处不敬便掉放疎散不复做主了孝述扵存心工夫又粗见如此不知是否
　　理固如此然须用其力不可只做好话説过又当有以培养之然后积渐纯熟向上有进步处
　　孝述按大学章句云眀德者人之所得乎天而虚灵不昧以具众理而应万事者也窃疑人得正且通之气故心体中虚虚则灵如水之清火之眀鉴之光皆是体虚所以透眀心亦然濂溪云静虚则眀眀则通似亦可见近验之扵心则日用间觉得一事累心便有滞碍更不通快是以窃恐虚故灵心惟虚灵所以方寸之内体无不包用无不通能具众理而应万事但以气禀物欲之私有以昬之而不得全其虚灵之本体故理之在是者遂有所蔽而应事接物亦皆杂以私欲不尽出扵义理之正是无以具众理而应万事矣学者之学恐只是求去其气禀物欲之昏以复其虚灵之全体盖心既虚灵则寂然不动感而遂通扵所谓具众理而应万事者得矣是以大学之教以眀眀德为主章句或问之言眀德必以虚灵为质其言眀德工夫又不过欲全其虚灵之体言存养则曰圣人设教使人嘿识此心之灵而存之扵端荘静一之中言格物致知则曰人心之灵莫不有知而欲其表里洞然无所不尽言诚意则曰人之本心至虚至灵众理毕具而欲其应物皆由此心以发而无所杂言正心则曰心之本体湛然虚眀而欲其顺应事物而无所动言修身则曰随事省察之以审其当然之则似亦主虚灵者为説彻头彻尾许多工夫皆欲全此心之虚灵以融防众理酬酢万事而已以此观之恐虚灵不昧乃心之所以为心而圣学之基本也不知是否
　　同上
　　孝述觉得间尝心存时神气清爽是时视必眀听必聪言则有伦动则有序有思虑则必専一若身无所事则一身之内如鼻息出入之麄细缓急血脉流行间或凝滞者而有纎防疾痒之处无不分眀觉得当时别是一般精神如醉醒寐觉不知可以言存心否
　　理固如此然亦不可如此屑屑计功效也
　　孝述自觉心放时精神出外更不自知如梦然才知得放时即是心便不放了如知得梦时即是梦觉孔子言我欲仁便是仁至似亦此意故日用间觉得直湏谨操持勤检防盖操持容有懈时若不测地猛省起来则其懈时之放自不得逺去且不得久去如此维系之久恐此心只得住里面如欲睡底人湏自家打起精神不可放倒间或精神倦时不觉坐睡又自家摆洒起来不容睡着每每如此自是睡不得愚见如此不知是否
　　是是但説太多了
　　孝述谓健有为顺无为二者隂阳动静之分仁礼之为健义智之为顺窃疑仁之发即有怵惕恻隠之意动扵中【顽然不动即为不仁】礼之仁即有恭敬辞逊之容着扵外故仁恐为动之始【动静恐皆以渐致】犹春之生物萌芽甲拆方动而防礼恐为动之极犹夏之长物而长短小大莫不尽见义则所以制仁礼之宜盖即其中而为之裁制使隆杀厚薄各适其分似有裁节又收敛之意虽畧有所为其亦严且约矣智但分别是非当否畧无作为又所以为动之本而仁礼之所由发也故义恐为静之始犹秋之收而去华就实智恐为静之极犹冬之藏而归根复命妄意推测如此不知是否
　　此元亨利贞所以循环之无端也
　　横渠先生曰虚静者仁之本亦此意
　　孝述又见先生答黄寺丞健顺仁义礼智之问云有分而言之者有合而言之者孝述扵分而言者已随愚见陈扵上矣复以合而言者求之窃意仁义礼智若以用言则有有为者有无为者故仁礼为健义智为顺若论其所以为是四者之实则仁是人之不忍之心似有柔顺之意礼之品节一定而不可易似有隂静之意二者恐是健中有顺义之裁制方严似有刚防之意智之周流不滞似有阳动之意二者恐是顺中有健扵此可见隂阳本不相离之意不知是否
