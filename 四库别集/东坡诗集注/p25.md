<!-- { "loadSidebar": true } -->
　　少学不为身宿志固有在虽然敢自必用舍置度外天初若相我发迹造宏大岂敢负所付捐躯欲投防宁知事大缪举步得狼狈【次公狼狈二兽名相附而行失一则乖故事忤者谓之狼狈】我已无何言堕甑难追悔【厚后汉郭太傅孟敏客居太原荷甑堕地不顾而去林宗见而问其意对曰甑已破矣视之何益林宗异之】子虽仅自免鸡肋安足赖【援曹操出令曰鸡肋縯晋刘伶尝因醉忤客客奋前欲欧之伶徐曰鸡肋不足以安尊拳其人笑而止】低回畏罪罟黾勉敢言退若人疑或使为子得微罪时哉归去来共抱东坡耒
　　登州海市【并序】
　　予闻登州海市旧矣父老云尝出于春夏今嵗晩不复见矣予到官五日而去以不见为恨祷于海神广德王之庙明日见焉乃作此诗
　　东方云海空复空羣仙出没空明中荡摇浮世生万象岂有贝阙藏珠宫【次公楚词九歌之河伯篇云鱼鳞屋兮龙堂紫贝阙兮朱宫】心知所见皆幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得容力取世外无物谁为雄率然有请不我拒信我人厄非天穷潮阳太守南迁归喜见石廪堆祝融【縯潮阳太守言退之也谒衡岳庙诗云我来正值秋雨节隂气晦昧无清风潜心黙祷若有应岂非正直能感通须臾静扫众峯出仰见突兀撑青空紫盖连延接天柱石廪腾掷堆祝融】自言正直动山鬼岂知造物哀龙钟信眉一笑岂易得【次公前汉薛宣传云可复伸眉于后又后汉史云伸眉髙谈】神之报汝亦已丰斜阳万里孤岛没但见碧海磨青铜【援十洲记言蓬莱山在碧海之中水皆碧故曰碧海杜诗羽人扫碧海功业竟何如】新诗绮语亦安用相与变灭随东风【子仁黄鲁直防先生诗帖云东坡乞得海市不时见光景神物亦知爱魁櫑之士乎】
　　夜直玉堂携李之仪端叔诗百余篇读至夜半书其后
　　玉堂清冷不成眠伴直难呼孟浩然【厚王维待诏金銮殿召孟浩然商较风雅】暂借好诗消永夜毎逢佳处辄参禅愁侵研滴初含冻喜入灯花欲鬬妍【縯西京杂记载广川王去疾盗发晋灵公冢获玉蟾蜍一枚大如拳腹可盛数合水润如新玉取为盛水滴】寄语君家小儿子他时此句一时编【师居易作刘红唱和诗序解云命小侄龙儿编録勒成两巻】
　　病中夜读朱博士诗
　　病眼乱灯火细书数尘沙君诗如秋露洗我空中花【縯楞严经云亦如翳人见空中花翳病若除花于空灭】古语多妙寄可识不可夸巧笑在頩颊【次公诗硕人巧笑倩兮注倩好口辅正义曰辅近颊也笑之貌美在于口辅】哀音余掺挝曽坑一掬春【次公曽坑茶名盖因地得名也】紫饼供千家悬知贵公子醉眼无真茶﨑岖烂石上得此一寸芽【孝祥按蔡襄茶录云茶色贵白而饼茶多以珍膏油其靣故有青黄紫黒之异次公陆羽茶经云上者生烂石中者生栎壤下者生黄土而茶论云白茶自为一种与常茶不同其条敷阐其叶莹薄崖石之间偶然生出所生处不过一二株耳】缄封勿浪出汤老客未嘉【无巳茶经云汤经三沸为老】
　　刘丑厮诗
　　刘生望都民【次公望都定州属县也】病羸寄空窰有子曰丑厮十二行操瓢【厚庄子盗跖无异操瓢而乞】墦间得余粒【厚孟子齐之良人卒之东郭墦间之祭者乞其余不足又顾而之他注云冢间郭外冢祭也】雪中拾堕樵【厚王介甫诗云老妻陇上收遗秉稚子林间拾堕樵】饥饱共生死水火同焚漂病翁恃一褐度此积雪宵哀哉二暴客【次公易重门击柝以待暴客】掣去如饥鸮翁既死于寒客亦易此貂﨑岖走亭长不惮雪径遥我仇祝与宛物色同遮邀【次公祝与宛两贼之姓也察其人之谓】行路为出涕二贼竟就枭【孝祥遯斋闲览云百劳一名枭能捕燕雀小禽食之又能禁蛇以其食母不孝故古人赐枭羮又标其首于木故后人标贼首以示众者谓之枭首】譊譊诉我庭慷慨惊吾僚曰此可名寄追配郴之荛恨我非柳子击节为我謡【縯柳子厚童区寄传寄者郴州荛牧儿也方十一嵗二贼刧而卖之寄为儿持贼易之一人往市一人卧寄傍值刃道上寄微伺其睡以刃杀之市者还缚寄将逺卖寄夜半解防复杀市者自闻于官】官赐二万钱无家可归娇为媾他日妇婉然初垂髫洗沐作小吏裹头东其腰【厚杜甫兵车行云去时里正为裹头】笔研耕学苑【援张着翰林盛事王勃能文请者甚众金帛盈积人谓心织而衣笔耕而食】戈矛战天骄【縯单于遗汉书曰南有大汉北有强胡胡者天之骄子也】壮士随尔好忠孝福可徼相国有折脇【縯史记范雎从须贾使齐齐王赐金及牛酒魏齐以雎持魏国隂事告齐故受此赐大怒使舍人笞击雎折胁折齿雎佯死得免后逃入秦为相国】封侯或吹箫【厚周勃以吹箫给防事后封绛侯】人事岂易料无轻比僬侥【援国语曰僬侥国人长三尺短之极也】
　　闻子由瘦【儋耳至难得肉食】
　　五日一见花猪肉十日一遇黄鸡粥土人顿顿食藷芋【厚岭表异录藷粮即芋之类也大者如瓯皮紫而肉白蒸煑食之】荐以熏防烧蝙蝠旧闻蜜唧尝呕吐稍近虾蟇缘习俗【縯退之荅柳柳州食虾蟇诗余初不下喉近亦能稍稍】十年京国厌肥羜【厚诗亦有肥羜以速诸父】日日花压红玉从来此腹负将军【俗谚云大将军食饱扪腹而叹曰我不负汝左右曰将军固不负此腹此腹负将军未尝出少智虑也】今者固宜安脱粟人言天下无正味即且未遽贤麋鹿【次公荘子人食刍豢麋鹿食荐即且甘带防鵶嗜防四者孰知正味也】海康别驾复何为【厚海康郡即雷州时子由为雷州别驾】防寛带落惊僮仆相看防作两臞仙还乡定可骑黄鹄
　　籴米
　　籴米买束薪百物资之市不缘耕樵得饱食殊少味再拜请邦君愿受一防地知非笑昨梦食力免内愧【次公后汉徐穉家贫常自耕稼非其力不食】春秧防时花夏稗忽已穟怅然抚耒耜谁复识此意
　　次韵子由浴罢
　　理发千梳净风晞胜汤沐闭息万窍通雾防名干浴頽然语黙防静见天地复时令具薪水漫欲濯腰腹陶匠不可求盆斛何由足【海南无浴器故常干浴而已】老鸡卧粪土振羽双瞑目倦马风沙【次公与碾同黄鲁直集有题伯时欲玉花騘马诗是巳】奋鬛一喷玉【厚穆天子传天子东游于黄泽宿于曲洛时人语曰黄之陁其马歕沙皇人威仪黄之泽其马歕玉皇人夀谷】垢净各殊性快惬聊自沃云母透蜀纱琉璃莹蕲竹【次公王勃春思诗水精却挂鸳鸯幔云母斜开翡翠帷又退之簟诗携来当画不得卧一府传看黄琉璃饶本草云母石类也一名云珠色赤一名云华五色具一名云英色多青一名青液色多白一名云沙色青黄一名磷石色正白陶隠居云云母有八种色増注云母以言厨也蕲竹簟也】稍能梦中觉渐使生处熟【厚传灯録老宿有语生踈处常令热熟热熟处故令生踈】楞严在牀头妙偈时仰读返流归照性【次公楞严经云返流全六一用不行又云一源返根六根皆照】独立遗所瞩【厚世説山公曰嵇叔夜之为人嵓嵓若孤松之独立】未知仰山禅【次公传灯録仰山惠寂禅师尝谓香严曰汝只得如来禅未得祖师禅也】已就季主卜【次公史记司马季主卜于长安市贾谊尝从之卜又张景阳诗嵗暮懐百忧将从季主卜】安心防自得助长毋相督
　　予以事系御史台狱狱吏稍见侵自度不能堪死狱中不得一别子由故作二诗授狱卒梁成以遗子由
　　圣主如天万物春小臣愚暗自亡身百年未满先偿债十口无归更累人是处青山可埋骨他年夜雨独伤神与君世世为兄弟又结来生未了因
　　栢台霜气夜凄凄风动琅珰月向低梦绕云山心似鹿魂飞汤火命如鸡眼中犀角真吾子【縯郑语幽王恶犀角丰盈而比谗慝顽童】身后牛衣愧老妻百嵗神游定何处桐乡知葬浙江西【狱中闻杭润间民为余作解厄道场者累月故冇此句】
　　十二月二十八日防恩责授检校水部员外郎黄州团练副使复用前韵
　　百日归期恰及春余年乐事最闗身出门便旋风吹面走马聮翩鹊啅人却对酒杯浑是梦试拈诗笔已如神此灾何必深追咎窃禄从来岂有因
　　平生文字为吾累此去声名不厌低塞上纵归他日马城东不鬬少年鸡【縯塞上翁失马未必不为福曹植诗鬬鸡东郊道】休官彭泽贫无酒隠几维摩病有妻【縯维摩诘示病又言以法喜为妻】堪笑睢阳老从事为予投檄向江西【子由闻予下狱乞以官爵赎予罪贬筠州监酒】
　　出局偶书
　　急景归来早穷隂晚不开倾杯不能饮待得卯君来【縯子由已卯生故公呼为卯君】
　　病后醉中
　　病为兀兀安身物酒作蓬蓬入脑声堪笑钱塘十万戸官家付与老书生
　　元丰七年有诏京东淮南筑髙丽亭馆密海二州骚然有逃亡者明年轼过之叹其壮丽留一絶云
　　檐楹飞舞垣墙外桑柘萧条斤斧余尽赐昆邪作奴婢【縯前汉汲黯传匈奴浑邪王来降贾人与市者坐当死五百余人黯乃请间见武帝曰夫匈奴攻当路塞絶和亲中国举兵诛之死伤不可胜计而费以钜万百数臣愚以为陛下得胡人皆以为奴婢赐从军死者家虏获因以与之以谢天下塞百姓之心今纵不能又以微文杀无知者五百余人臣窃为陛下弗取也】不知偿得此人无
　　正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之余作诗记之【按白鹤故居图嘉祐寺在归善县西】
　　缥蔕缃枝出绛房【厚杜牧之诗醉折梨园缥蔕花又李商隠诗红袍杂绛房次公緑白色曰缥浅黄色曰缃大赤色曰绛】绿隂青子送春忙涓涓泣露紫含笑【縯含笑花岭南所出】熖熖烧空红佛桑【厚晋安海异名记佛桑其花月重敷柔泽叶如桑花五六出大如蜀葵有蘂一条长如花叶上缀金屑日光所铄凝为熖朝生暮落】落日孤烟知客恨短篱破屋为谁香主人白发青裙袂子美诗中黄四娘【縯杜子美诗黄四娘家花满蹊】
　　新渠诗【并序】
　　庚子正月予过唐州太守赵侯始复三陂疏召渠招懐逺人防耕于唐予方为旅人不得亲执壶浆箪食以与侯劝逆四方之来者独为新渠诗五章以告于道路致侯之意其词曰
　　新渠之水其来舒舒溢流于野至于通衢渠成如神民始不知问谁为之邦君赵侯新渠之田在渠左右渠来奕弈如赴如凑如云斯积如屋斯溜嗟唐之人始识秔稌新渠之民自淮及潭挈其妇姑或使而颠王命赵侯宥我新民无与王事以讫七年侯谓新民尔既来止其归尔邑告尔隣里良田千万尔择尔取尔耕尔食遂为尔有筑室于唐孔硕且坚生为唐民饱粥与饘死塟于唐祭有鸡豚天子有命我惟尔安














　　东坡诗集注巻七
　　钦定四库全书
　　东坡诗集注巻八
　　宋　王十朋　撰
　　闲适
　　贫家一首
　　贫家净扫地贫女好梳头下士晩闻道聊以拙自修【次公荘子闻道虽晩而以勤补拙也】叩门有佳客一饭相邀留【厚杜诗一饭未曽留俗客】舂炊勿草草此客未易媮慎勿用劳薪【次公晋书荀朂在帝坐进饭谓人曰此是劳薪所炊咸未之信帝遣问膳夫乃云实用故车脚】感我如薫莸【縯左传一薫一莸十年尚犹有臭】徳人抱衡石铢黍安可廋【次公衡石者秤也铢黍言一铢一黍之重也廋藏也】
　　读道藏【尧卿终南县有上清太平宫宫有道藏先朝所赐书】
