<!-- { "loadSidebar": true } -->
　　赵魏天下枢相从多贵游起家至千石结客倾五侯光辉喧戚里意气动神州蹋鞠东城罢张筵西第留倒海为我饮兼山为我羞妙舞呈楚艳清歌列齐优共称齐三寿惟愿乐千秋福盈知所戒宠极惧生尤 

　　○兰 

　　丛兰何青青罗生满中泽阿那风叶翻葳蕤露房柝芳洁终自持光荣谅谅饰勿为时所化岁晚同荆棘 

　　○对月怀邵篔谷 

　　携酒东园游望舒已就缺促席尊未空方舟君夜发东西耿相望复对三五月阶前皓彩盈窻下朱荣歇同袍成异县思逐回风结异县非千里邈若胡与越吴趋唱谁和楚调哀自辍感此百年客世故怕羁绁荣华一朝露采秀亦可悦归濯清江流冥栖保芳洁 

　　○怀夏士文 

　　楼舡昔西迈霜降百草衰日月一何遒子行忽经时众绿荣枯条谷鸟鸣且悲豺虎塞道路欎欎劳我思我思晨复夜谅匪渴与饥行人发吴门消息安可知且复慰其私岂敢言是非惜哉无六翮念子何当归云中有黄鹄衔东南飞 

　　○郊居 

　　直木恶为轮皮马思卷斾匡时既非才处约斯寡悔采诗鉴兴亡读易明进退永怀嵇阮放甘沮溺对 

　　○送潘时雍归钱唐 

　　海县兵未息公子今何之酌君莆萄酒听我白苎词忆昔来黄湾始为相子师诸生老伏胜说客惭张仪连床风雨夕秉烛听新诗殷殷金石声真足觧我颐同居石壁下斗柄倐三移脱略势利交所贵两不疑久怀地主恩亦有莼鲈思束书向钱唐磬折从此辞钱唐寔都会西湖天下奇朱楼起相对上有千蛾眉羽衣何翩翩处子氷雪肌楼前五陵儿并马金鞭垂酒酣复张乐但惜白日驰近者属凋丧不及全盛时空山凤皇去月黑号狐狸春风吹行殿碧草生荒基何当从子游观涛酹鸱夷辛苦草太玄徒为廉蔺嗤子实济时具飞腾方在兹匠石既己遇小大随所施从容宰相前奋舌论安危岂无一尺棰盗贼不足笞天空羽毛急水涸舟檝迟临岐更挥泪中年伤别离 

　　○题诚道原潇湘八景 

　　潇湘夜雨 
　　洞庭秋月 
　　渔村夕照 
　　江天暮雪 
　　平沙落雁 
　　山市晴岚 
　　远浦归帆 
　　烟寺晚钟 

　　潇湘夜雨 

　　江空夜如何急雨千里洒水生黄陵庙云暗苍梧野鼓瑟来湘灵移舟近渔者重华不可见竹上泪如写 

　　洞庭秋月 

　　轩辕已上天弓剑人间留唯余万古月长照洞庭秋君山云气灭水合天光流勿遣金虾蟆脱归千文湫 

　　渔村夕照 

　　羲和忽西匿阡陌散余辉澄江度双翼遥岑明半规孤烟野店起归人一何迟遗荣羡父老衰白无所悲 

　　江天暮雪 

　　曾云起北渚万象入鸿蒙散漫飞轻雪低回逐劲风思羣无牧马失侣有征鸿泛泛独垂钓扁舟黄发翁 

　　平沙落雁 

　　羣雁来衡阳亦如万里客日暮空俳佪欲去饥无食兼葭暗汀洲惊飙吹倦翼上林湏春归宁为罗网得 

　　山市晴岚 

　　山光洗新黛好雨不崇朝日迟蒙薄雾天近霭微霄茅茨犹隐约金翠欝岧嶤前峰恐无路有客度危桥 

　　远浦归帆 

　　楚客发天际扬帆入三湘回首青山远忽已过涔阳晚树何历历归思浩茫茫永愧波上鸥渔父共相忘 

　　烟寺晚钟 

　　清钟象蒲牢夜触海底鲸海鲸岂有意蒲牢本无声二物偶相值坐使百里惊高僧定初起月上空山明 

　　○丙午冬十一月辟乱亭林明年春馆于扬溪邵篔谷氏四月一日乡兵复大起合境之人鸟惊麏窜不知所屇余亦去而从之既定而返因写怀云 

　　茫茫新战场白草迷四顾烽火连石门我归亦无路穷鱼久在辙惊鹊空绕树故园今何如犹思读书处近闻遭杀戮岂复有亲得附晨风从之西南去 

　　○出璜溪 

　　白首事章句不登金马门空名苦为累遂枉三聘烦一瓢虽屡空五鼎非所存愿偕田父游卜宅溪南村霜寒收杮栗日暮收鸡豚去矣从本性得与巢许论 

　　○归崇德西曹村 

　　田翁驩我归假我茅堂居石槁跨流水夏木友四隅风蝉聒旦暮亦有安巢乌览之为欣然息驾歌唐虞寄我六合内何地非其庐荒哉百年客千金营一区 

　　○迁居 

　　我贫无定居一岁三四迁破庐仅蔽席于生已为宽南邻盛车马北里矜绮纨高楼出云雨一一居神仙何异玉台秀四时游且盘念力守穷栖去去非所安 

　　○立秋日 

　　叶落天始秋一气自回薄欎蒸変凄厉衰它独先觉行云翳白日向夕风雨作所欣同一溉流水百道落园葵遂会滋可以供我酌白发西邻叟相过慰漂泊贻我酒两鸱对之中颇怍高歌尽君触从人诮徐邈 

　　○夏夜 

　　惮暑夕屡兴。飞虫亦纷拂。玉宇旷无邻。星河阻灵匹。眷兹朱火中。悼彼青阳失。旧知伤已逝。新欢邈难即。虫虫气如焚。惕心心为怵。惧先霜雪交。易变蒲柳质。彷徨不能寝。坐候东方日。 

　　○丁未重午 

　　世乱无安宅尽室久在路山蜩始一鸣海燕时双去已叹朱户非不见龙舟渡采药讵能寿酌酒聊自豫四时倐相代百岁同为寓日长坐风檐更读离骚赋 

　　○荅客一首 

　　窃禄非本性适彼南山阿藜藿日不充慷慨独啇歌有客向我言与世同其波商君震七国季子兵三河区区守章句白首成蹉跎念之为三叹所乐良已多潜鱼骇钩饵飞鸟愁网罗结驷非不荣违已当如何 

　　○题绿绮轩 

　　朱丝操白雪白寉舞婆娑犹闻广陵散不废懊憹歌风来茂花树月落洞庭波不见古人久焉知古意多 

　　○仲冬秋泾客舍 

　　水涸天始寒爽气薄絺络空林无荣木斥卤草俱白纷纷各有营驱马不得息嗟予亦何者惨惨长路侧饥寒恒累庂岂不厌所历北风来广漠徒御皆少色踟蹰但回顾白日忽西匿山川莽悠悠沿洄良未极索羣中野兽逐侣南去翼谁能独无情归山中宅 

　　○皂林驿 

　　朝发白水村。夕次皂林驿。水腥无饮马。林墨有归翮。昔时兵交地。白骨如山积。万灶今已夷。风亭焕新饰。居人尚星散。父老悲故迹。团团关山月。夜逐南征客。 

　　○春日宴沧洲诗一首 【 并引】 

　　岁在着雍涒滩春三月一日筠谷高士合宾客序兄弟饮于沧洲一曲平池涌翠高阁延青圆景中天繁阴回合微飙远激幽芳袭人清醥在壸嘉肴既旅征蟋蟀之刺俭美伐木之求友终宴忘疲迁坐复酌鸣葭间发恊朱凤之相和舞袖双回翩惊鸿之欲举呜呼兰亭金谷会岂能常沧海流沙兵犹未息怼神仙之无验宜旷达以为高用缀新萹以纪雅集诗曰 
　　天阔无留云山明洗新黛过从属休假置酒沧洲会柔荑绿堪藉杂英红尚在累觞既不辞秉烛还相对清弹促哀响秘舞呈修态兰亭今已矣金谷徒增慨大化会有终四时宁复货厌厌迄归从人讥倒载 

　　○游仙诗三首 

　　巍巍阆风台层构切青霄一气存太始三神建高标天风翼芝盖仙曲和箫韶左携赤斧游右御山图朝上帝颔其颐元君目相富贵一脱屣于焉恣长谣 
　　寸田何茫茫其广周九野超然凌昆仑银河夜西泻高厉风尘表日月乃在下神官役鬼工楼观丹青假勾陈与玄武卫此神明舍麻姑别千霜岂是得道者不见海三枯白发徒盈把 
　　景风扇玄圃漠漠琼花开乎美天上月夜宴九成台盘行五色芝酌以紫霞杯黄屋岂为贵秦政亦荒哉浩然中独存万象方胚胎纷纷梦玄驹生死益堪哀 

　　○丁一寉诗 

　　大道日已芜游谈纷琐琐韩非不得死商鞅终梯祸伟哉高世士结屋青山左年来颇得道已觉初心果朝漱玉池津夜存金鼎火御气超六虚万物真蜾臝 

　　○采芝生诗三首 

　　功名不可恃利禄恒为愆举世纷蚁集伊人倐鸿骞十年不出户上友绮与园金芝敷九葩煌煌生石间朝阳晞宿露光辉一何鲜采之备服食度世希神仙永谢城市人振衣百尺巅黄虞怅已远肆志独超然 
　　采采复采采相与登高丘可以充我虚五鼎何足侔茂陵岂识道且从方一游徒闻甘泉产更入蓬莱求白日忽已暮悲风来素秋未若幽居子不怀四海忧清节尚巢父素心追许由 
　　负版行欲僵飞蝇死犹集赴烛夜蛾焚好酒猩猩泣所以思远托道路方险涩宁希百金赏岂慕千户邑永言从我求鹪鹩惟一粒有材寔为累无欲安所入韩彭苦不悟羞同匹夫执商山今寂寥高风邈难及 

　　○题夏颐贞西畴草堂 

　　九山惟凤皇突兀尊中卣山断忽平野四水东南流海潮日夜至新沙成故洲爱此斗绝境遂与长沮游蒺藜苦满道相率开西畴俗类桃花源无历知春秋风寒禾黍熟两多桑柘稠土芝颇益气玉延亦可羞过从有耆老请谒无王侯四时共相保千岁非所忧如何万里客日暮行未休骑虎不得下短衣归饭牛 

　　清江贝先生诗集卷之一 

　　●清江贝先生诗集卷之二 

　　五言古诗（二） 

　　◆五言古诗（二） 

　　读史五首 
　　巳酉岁初度日书怀 
　　初夏郊居二首 
　　久客始归寓井西旧宅述怀一首 
　　晨兴在殳山作 
　　钱彦彬抄诗为赋一首 
　　对酒怀邵文慱拟东野一首 
　　早春 
　　拟出塞曲 
　　赴召留别诸友 
　　送吴浚仲 
　　六月十五日夜坐明德堂一首 
　　出都门一首寄张孟兼主事 
　　辛亥初度日偶成 
　　题盛苍崖雁 
　　独酌 
　　初冬一首 
　　孤松 
　　壬子秋七月一日与郭文伯饮入于朱弘道竹所是日大雨拟苏州一首 
　　拟东野一首 
　　送钱公择还象山 
　　题听雪斋拟孟郊一首 
　　梦游澄林 
　　杨贞妇王氏诗（并引） 
　　送王公勉赴沁水教谕 
　　题金德俊葵轩 
　　礼部员外张惟中七月十二日暮归赋诗入韵知者自尚书牛公以下凡若干人夫汉谣魏体互有不同巧于状物者过丽切于言志者怕直惟中退食之顷率尔成章且不以私而忘公情与景俱至已予因续众作之后凡器不足以谐空桑也 
　　秋怀 
　　题画竹 
　　送黄仲箎上官檇李 
　　次韵张师广助教登两花台一首 
　　题朱孟辩层峦图 
　　送盛孔赴淄川丞二首 
　　题上虞柳机仲朝晖轩 
　　雨中漫兴 
　　临川饶孟持所居西轩有先大父所植杏一株今百年矣幸不剪于兵火因筑亭于旁名杏庭云宋景濂作赋予赋诗一首 
　　拟古 
　　晚眺 
　　古意三首 
　　六月二日至临淮夜宿方丈敏东轩 
　　送张思广归平阳 
　　分题送友得忠孝庙 
　　池河驿 
　　大枪岭 
　　滁阳驿 
　　猛虎行 
　　李氏三节妇行（并序） 
　　四月十日儿子翱■〈肃羽〉来凤阳留一月遣归因令早营草堂殳山下为止息之所云 
　　述怀 

　　○读史五首 

　　吾怜闵仲叔始辟怀喜惧及其见司徒喜惧亦皆去劳苦非所堪虚名岂相误用舍何必言投劾时已暮 
　　周爕久不仕身屈名四驰玄纁一旦至举族更劝之安知修道者出处亦有时慨然中途返独守东冈陂 
　　东汉多逸民山栖久怀璧法真亦逃名讵屑三公职求蝉在明火求士当务德此道今何如其人安可识 
