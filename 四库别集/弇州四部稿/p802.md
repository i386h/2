<!-- { "loadSidebar": true } -->
　　春时得接足下清范而甫受同事者约不能有所缱绻自是阙焉不闻问空谷跫然则使者以徳音至矣乃知见讯之素为河伯所窥大篇殷殷金石声不妨晩合诸梓无非夜光而七言犹自超音象鸿爽才情调畅要当于岑李钱刘间求之别致时义典雅精洁殊堪程式适家弟入观与王宗伯晤而出相证咀叹无已既稍各露其见以骨太胜味太欲小柔隽之不识可否仆老矣坐夙生障少而负雕虫之癖受役笔研狂怒猘走垂四十年姓名涊人齿颊而不自觉近始愧且悔欲于古先生前一忏洗之今足下乃以同嗜而谬加饰奨至举昔贤之所灼然而鸣一代者相拟则非所敢任也夫材不难专诣而难兼工评书者谓逸少正天然不能如元常草行工夫不能如伯英而以能撮二子之长为胜今足下复以此胜理许我言大又非所敢任也足下材甚富年甚少力甚强将无异日逸少乎仆虽陋何敢作卫夫人泣抑以仆所见有屠长卿胡元瑞者其人秦楚赋也足下悉甲而临之于大陆之野为百尺坛进盟盘握牛耳不亦大快事哉而以娆不佞唯有走而匿之洛阳之责防耳小律一章非足以酧来美足下但怜其破例可也棐几甚适所需但嫌于过丽不称瓠壶瓦研耳
　　又
　　往者得足下诗而快之遂已命笔而适有阻者亡何病疟且病腹痛而谈客偶及今绛灌事气不能平漫借足下集发之既已付使者而后读则甚悔毋论其所标许不能当足下已也足下业已付剞劂则无及矣徐泽夫刻此经意甚佳而书梓二手都不称苐因足下寄惠得徧施僧俗知大士缘起不至作优婆夷观足下功徳固不浅也仆羸弱惙惙意不欲生而徴文者不减尔日催科吏念廷尉京兆传非可草草塞白且于京兆吁代一大事此中若攅芒刺愧痛不可言以是笔促缩而不忍下然终当为足下一强决之也汪司马墓道之诺隃年矣今闻其旦夕且至意甚卒卒过是则小寛耳章子敬近况何如为致声不一
　　又
　　仆自春夏交困薖轴勉强从事笔研都无复生趣然尚能闭门任剥啄苍苔纵横成理而抵中秋稍稍肉骨防伯玉肖甫相继来元瑞与汪氏二季佐之浃昼卜夜都不甚疲然自是遂无繇谢客笔研障转益深向者称责进今殆似阿鼻狱矣念廷尉公僊防则已久而京兆公方万福又此题不易措手故稍迟迟今得教乃尔又似不可缓此月尽或可脱藁使者但以孟冬之五日来可也钱塘望夕大似莲花防俱云为魔波旬所娆要是缺防世界足下乃以为美耶珍味拜嘉附谢儿子归已六日附闻不一
　　又
　　方末杀世情而故人间入念乃忽得手书及近作殊足慰契濶扇头见寄之什尤便清令读之洒然小俟有兴或能奉和也越防记叙致波澜当与贤叔父贵防差池所上贤叔父书始知足下大忧桂玉然尚有生气不至如桞州叙失意落莫牢慅耳吾家阿大不晓治生时复有公私责将来恐亦不免上叔父书两措大鬬贫何减马宜甫也元宵前后仆实不在城应门者亦不以刺相闻足下故当相亮廷韩得无疑其拒客否便见题凡鸟亦自之两日前为海寜寺僧明因作足下书修殿缘募足下室如悬罄岂敢以檀越相期或借重于乡之善智识可耳与太原公作姻家故自佳若辰玉则足下之裴叔则衞叔寳也太原之钦尊公长者不啻口出足下知之
　　王泰宇先辈
　　昨春为病魔所侵几遂逰岱頼公妙方以起八月至四月食息无苦神气亦王念多生叅合文障受役世人灵腑一寸耗磨不休残日防何刺促向尽以故新正于佛前誓断之而所授宿逋至今犹在墨沈中浮沉过夏则为无事人矣公既起我而又不忘度我所示皆秘宻藏仆旧闻约畧无异春时偶蒙警戒欲捐此残缺之躯专事心境以证来果今得公教如发蒙矣便当一意行之耳淮漕李中丞故贤者今屈公得无有世外之慕乎尊翁比益康胜有大茅君在何虑不百嵗大贶渥叠几杖之愧也薄效非敢足酬聊见相与之情使迫口授代面不宣
　　光先辈
　　足下黄元甫之友而于鳞先生之乡人也其见存仆固宜仆于雕虫技殆夙生障耳汩没者垂四十年所损笔札以千万计而于道无所发挥此畨叅合之化不归将来何所底止以故居恒瞿然惧焉幸而吾师悯之示以金箆俾出迷途而返之正然且五年矣而尘债不获却尘念不自洗行则僊僊止则兀兀与接为搆日与心鬬何以探天机而备纯白哉不获已赤身从二童子走乡落携佛道书一束单蔬半菽隳体塞兑以俟师期而已不然即槁死毋悔也足下之书辞甚竒念甚殷而防甚妙苐饰奨亦甚过仆混沌久溃亡所虞凿将不使萌见猎心乎哉银环一窍先师秘之仆既无所知不敢强对然葱岭苦县终始如一中间机用小贰足下固已近之亦何烦置喙足下所引陈王二先生窃谓白沙识处髙阳明用处髙用髙矣恐不免为髙所累又不知二先生于来处得透彻否名根得归尽否何李无论于鳞在今日恐亦未能舍而从我盖此君于所好已深而所自居大是故也足下与甫皆困羊膓而足千里者平津江都故非小年人苐不欲以腐防相吓勉旃为道自爱
　　阮先辈
　　前者与足下别方困俗冗寝溲不得间以故不克具杯酒通殷勤既足下行后复拜书币至以其诗集成属不佞序不佞得稍稍卒业其辞气跌荡不覊累数百言而才未尽中间儁语杰思时时足名世而疵累故不能尽洗甚或近体有失严者有走韵者既陆生任其笔削当无复憾苐吾闻前辈徐昌谷始与文祝诸君倡和既斐然矣见献吉而悔尽弃之及诗成自选成帙所谓廸功集者是也廸功亡乡人不解事刻其别集外集数巻而名小挫矣仆今虽勉为足下序异日不朽之大业成将无悔之乎使还附序稿去并有别侑希鉴入
　　陈季廸
　　昨雨中辱髙轩见枉仓卒未竟所欲吐而足下雅言亦似在吻嗉间不能毕退而读扇头之赠则见托良深大书四帧诗气清而调逸书亦遒劲称是卧雪斋记古色烂然中间宛复深至怳然厯下复生二祭文絶得昌黎意而左史之笔又胜之足下才非仅闽士才也若以此调趣世恐亦非世眼人也公车之业少自贬损何如谂今日谒太学元旦当暇过此一谈薄物非敢云赆以赠缟相例耳不一
　　与胡观察伯安
　　忆自癸酉之秋别公黄鹤大别之间今复覩癸矣自惟舂容大雅使人如醉醇醪忠信寛愽天下信其为钜公长者而世鲜推毂不登三事良可慨叹第此浮荣耳来教所云年逾耳顺而须髪无一茎白此便是实际实响仆虽差少于公而衰态毕露故于仙师前朝夕焚扫冀一忏之而障深业重殊自杳然何能为公役也令子天士国器举世不能二三明公有余不尽之留富矣美矣蔑以加矣过庭之际幸为致声不一
　　又
　　公子元瑞至知有防璋之庆仆于时快甚不暇作寒暄语辄呼酒飞大白数十廵坐客亡弗倾倒甚咸谓公厚徳宏度故宜有此既元瑞北上归过我弇山则闻大庆再矣仆之喜可知也毎叹元瑞防才絶世然亦颇忧其为造物所忌今而后明公可枕暮年万事当毋问矣孟尝君崔信明咸以五日生一声冠唐初一誉隆战国令孙以是日悬弧天意了然公子旋附不一








　　弇州续稿巻二百七
