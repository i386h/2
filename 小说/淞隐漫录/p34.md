<!-- { "loadSidebar": true } -->
　　前二事何君桂笙告予，欲予为传之。骆十八即其从舅氏行也，秋兰主母，其族嫂也，故言之特详。后二事余闻之毗陵姚君。

　　蒋丽娟

　　蒋葆蕴，京江名士也。素为幕中上客。年老倦游，归里。小筑三椽，杜门著述，绝不干谒当道。里中人多钦其公正。生一女，名淑贞，字丽娟。少即聪慧，长益秀美。年甫及笄，所作诗词居然入构，庠序中少年皆自愧弗如。远近求婚者踵至，而女父意少所许可。

　　逾年，女父死，女依寡母以居。深处闺闼，绝不外出。时值清明，女偕母上父冢。甫登岸，即见一生徘徊舟侧，若有所伺。生丰姿秀出，皎如玉树临风。女缟衣素裳，神韵愈妍。生既惊女之艳，女亦觉生为不凡，四目相注，顾盼情生。须臾，生舟亦至。女回眸顾视，即俯首随母而行，红潮晕颊，焕若朝霞，益增其媚。生家坟距女父冢不数武，设祭焚帛，亦并同时。既毕，女回，生亦登舟。衔尾并发，船窗中时复窥见。至河流歧处，两舟乃分驶。生祖籍毗陵，近迁于京江。姓吕，字伯辉。拔萃生，亦世族也。是日见女，神为之夺。令舟子私相问讯，乃知其详。

　　既归，独坐空斋，颇涉遐想。挑灯翻阅书卷，漏已三下，倦甚，伏几假寐。侧听檐瓦作淅沥声，久之，一灯荧然，窗外雨声甚恶。旧恨新愁，搅怀如捣。忽闻有弹指声，问之，则曰：“予即日间所见之人也。”方惊愕间，户不启而已至，缟袂翩跹，态度绰约，顾其容，与日间所遇美人绝不相类。遂问：“卿果何人，明以告我。”女曰：“余乃绝幻仙子。蒋女前生同侍西王母香案，蟠桃宴开，君随董双成来贺，捧葡萄酒进南极老人，君饮其杯中余沥，蒋女视君一笑，因此堕落瑶池，君亦贬谪凡间，事隔二十秋，遂不记忆耶？蒋女与君合有前缘，余特告之氤氲使者，来此作撮合山。蒋女自见君，感触前事，即已幽怨填膺，寄君寸缄，以伸前约。”出之袖中，示生曰：“此即渠字也，君识之否？”谛视之，乃以粉书于蕉叶上，随读随灭，仅记数语云：“自谪红尘十五年矣。前因未昧，夙愿终乖。遍访高踪，今始邂逅。妾忍强暴以待君，而君不至，何负心耶？速遣鸩媒，好成鸳牒。倘明岁春归人不来，则桃花红雨梨花月，即是葬妾时耳。生为情人，死为情鬼，天涯地角，冥冥此心。幽明道隔，人天路遥，永从此辞，不复觌面，恨也何如！千万留意！”生读之，不禁呜咽失声，蘧然而觉，泪痕已湿透书角，犹觉人影亭亭，如在窗外也。生因疑女为倩女之离魂，意女必病。

　　翌日，赂买花媪往觇之，则女固无恙也。媪因言：“昨日出外游玩乐否？”又言：“隔邻为吕氏墓道。吕家移居此间两世矣，拥资钜万。吕秀才文名藉藉，试必冠军，择偶甚苛，现在尚未有室也。”女母闻之心动，谓：“昨睹其人，翩翩若贵公子，特未知其才调何如。今闻姥言，则固文坛射雕手也。彼若肯俯就，则吾家阿娟似堪匹偶。烦姥无意间一往探之，事成，当即以姥为媒妁。”媪欣然力任其事，返白颠末于生。生大喜，立冰上人为之说定，择吉成礼。却扇之夕，女仪态万方，尤觉艳艳。枕畔论心，生喁喁为述前梦。女殊茫然，因曰：“一切梦境，皆由心造。彼梦中人即君心中人也。特趾离子为余两人作好合，亦不可忘也。”爰立绝幻仙子木主，奉之于龛，岁时致祭焉。

　　生将赴秋试，欲女同往金陵，游览名胜。女从之。僦屋莫愁湖畔。室殊雅敞，花石静媚，竹木萧疏，颇饶幽致。生与女出游，或乘舆，或荡桨，临水登山，探幽揽胜，几于排日寻欢。一日，偶往妙相庵小憩啜茗。游女如云，绝少翘然特出者。生遥见一女子，手持白羽扇，循栏而行，举止娉婷，似曾相识，凝想久之，恍然即梦中所见之绝幻仙子也———因当授书时，腕上笼红玉条脱，叹为异制，今依然在臂也。因俯耳谓女曰：“此即曩时所梦之绝幻仙子。卿试迎与之语，一探其根柢。”既行渐近，亦入室中。女因起立致礼，倍为殷勤，遽以瓜进曰：“天气殊热，卿以解暑。”各询姓名，方知为金陵阀阅，方姓，字蕙仙，犹处闺中。甚娴书史，词令微妙。相见恨晚，即邀女明日至其家。女欲觇其异，迳诣焉。言次，为述神仙谪降之事，冀以感动其意。方女酬答，悉乖本旨。女意容貌偶尔相似，未必即梦中传书之人，遂起欲去。方女因言曰：“姊喜谈因果，艳说神仙，亦善扶箕否？妹虽不才，颇得秘授。如欲卜今岁郎君获隽与否，当可预知。知须觅一静室耳。晚间妹当奉访于寓斋。”顷之，女方果至。视女东偏一斗室极幽僻，早已携有乩盘来，即命多购檀旃，髜于鸭炉。女持斋素，焚符。须臾，乩盘不扶自动，书一绝云：

　　记否幽窗入梦时，潇潇夜雨苦寻思。

　　一封书自瑶台至，冷透铢衣君未知。

　　续书云：

　　余绝幻仙子也。前日偶以怨语，成就良缘，虽世网未撄，而情丝终系。尚有吾妹，亦堕尘寰，即今方氏蕙仙也。遍览下方世界，绝少情人，以是及笄年华，未有所属。玉真有命，归于一人。他年真灵位业图中，不至沦落。郎君今岁必发解，明春射策南宫，定当联捷。请于方氏，谅无不谐。

　　时生亦在旁，睹之喜甚，目注方女，红晕两颊。女正助方女扶盘，笔去如飞，不由人主。见此数行，嫣然微笑，低语曰：“从此侬姊妹为一家矣。”方女默无一言，遽命焚云鹤送仙符，撤去香案，匆促登舆遽别。方女去后，生谓女曰：“何如？我固疑是绝幻，而不知本是瑶池同命花也。”

　　是秋榜出，生首列为解元。遗方氏女甚厚，方女悉却不受。方女父以孝廉选授知县，寇乱殉节，母尚在堂，舅氏在京官御史。生已有妻，方女势不能为室也，几疑乩语之无凭。生金陵返渡江，忽遘大风，舟覆，生与女并溺，生获拯，而女尸不知飘于何处，正如流水桃花，杳然无迹。生痛哭擗踊，几不欲生，悬赏格于江浒，募有能得女尸者，畀以千金。停舟十日，无可寻访。归家遍讣戚友，即欲披发入山，永辞人世。密友良朋多方劝慰，悉不应。一夕，朦胧中绝幻忽降于室，丰韵如前，益增媚，谓生曰：“君夫人并未死。君若不赴京华，则此生无相见期矣。”生方欲启询，灵风飒然，如寐初觉。生以仙言必有验，遂束装入都。会试列前茅，殿试以传胪入翰林。会试房官即方女舅氏也，甚赏生文，知生新丧偶，为方氏女执柯，且曰：“才貌工言，四德俱备，若以容论，洵足以领袖群芳。”而不知生固早已见之也。生虽不欲，而以乩语不敢固违，遂诺之。初以女在京江，拟即南旋，乃女已于去冬从母省舅氏，遂留京师。因于舅邸行亲迎礼。旧识重逢，仙缘再合，伉俪之笃，有可知也。

　　一日，生谒客于宣武门外，道经巨宅，见一车飞驰而至，若自远方来者，猝睹车中女子非他，即丽娟也。生趋车旁相见，执手而哭。巨宅一老翁出，鹤发虬髯，貌殊清古，揖生曰：“君新太史耶？君夫人觅君久矣。”延生入内。细询，女始为渔船所救，以其美，将奇货居之，不肯送女归，绐之至扬州，售于大腹贾，具舟来迎。女知之，跃身投水，夜半，顺流触官舫。时翁正入京，闻声出视，月色正明，见有物浮沈，命舟子援之起，则一弱女子也。灌救百端，始苏。即欲携女北上，因女病，暂留别墅，至是始载之来，使夫妇重聚耳。由此生竟坐拥双美云。

　　尹瑶仙

　　尹璧，字瑶仙，小字红玉，顺德小家女也。父为县中胥吏，早没，女从母依于舅氏。舅业缝工，出入豪富家邑。有张姓者，拥资钜万。生一女，字满珠。秉姿美丽，情性聪明，年十一二，即已读书识字，背诵唐诗，琅琅上口。父母奇爱之。女母常往来其家，见女啧啧誉其艳，且曰：“态度娉婷，何酷似吾家红玉也。”其家弗信，辄笑曰：“老蚌竟能生明珠耶？盍携若女来，俾伴吾家阿姑，学书刺绣，不强如在家闲坐耶？”女母曰：“乌鸦安能赶入凤皇群里？小儿女生性崛强，恐不能善事阿姑也。”其家曰：“无妨。当以闺中女伴观，不作婢子相待也。”女母从之，饰女偕往。虽裙布钗荆，而自然娟楚有致，貌与张女竟在嫱旦尹邢间，惟红玉秀削而满珠丰腴，稍有不同耳。红玉略识“之”“无”，至此与张女共读，慧亦相匹，两女相爱，形影弗离，衣则互更，鞋则换著。久之，从事诗词，渐涉吟咏，每值花晨月夕，往往触景寻思，拈题觅句，彼唱此赓，颇饶雅趣。红玉喜读相人书，每揽镜自照，便凄然不乐。张女固问之，则曰：“自怜薄命人不得永侍绣帏耳。”张女曰：“其谓他日劳燕分飞，各自东西，在天之涯地之角耶？不如尔我私自设誓，共归一人，何愁适异地叹远离哉？”红玉曰：“妹意非谓此也。承姊雅爱，感切铭肌，当有以报阿姊。”

　　邻有雒生者，字翔伯，郡中高材生也。特家綦贫，年将冠，犹未缔姻。一日，张母五秩筵开，生登堂祝嘏。红玉偶于门屏间窥见之，窃告女曰：“此生三十岁后，安排状元宰相，贵不可言也。择婿得此，于愿已足。姊勿轻自错过。”女闻言，红潮晕颊。笑曰：“真痴娃哉！婚姻之事，自主父母，岂深闺儿女子所能启齿？妹休矣！属垣有耳，勿贻笑于人。”红玉乃不言。然自此朝夕若有所营，早起夜眠，独处一室中，专事针黹，虽女弗令见也。女询所制，则曰：“绣一佛布施萧寺耳。”实则红玉将女平日诗词，绣成书卷，隐托母遍售之邻右，故昂其价。适为雒生所见，爱之，把玩不忍释手。瞥睹女名，惊问曰：“此非东邻张氏女乎？”母曰：“然。”生曰：“诗句清新秀逸，此女谪仙也。得妇如此，何憾！”因询价值。母曰：“郎君诚见爱，即以持赠；若他人，虽十万贯不易也。”生再拜而受，宝之如拱璧，秘诸箧笥，弗出示人。

　　红玉知生心已动，又使母往诣生，谓之曰：“郎君诚爱张女才，何不迳遣冰人求之？”生以贫富悬殊为虑。母锐身自任，曰：“但使媒妁来，当从中为撮合山。”执柯者往，女父母果嫌生贫，拒焉。偶话之于女母前，且笑曰：“人若不自量，我女果归渠家，从何处觅吃著？”女母曰：“闻之术士，雒生不出十年，当大贵。”女亦从旁赞之曰：“曾于拜寿日见来，此生骨相非凡，玉堂黄阁中人物也。”张母笑曰：“女柳庄果神其术，能自验所言耶？”女因遍举张氏戚串某当折阅，某当得财，某当病，某当死，某当获意外喜，谓此皆近事可征，一岁中定见端倪。旋皆应女言，历历不爽。张母以此奇之。因托赏菊，令张老折简招友宴集，雒亦与焉。张母从屏隙观之，亦为心折。婚仪遂定。

