<!-- { "loadSidebar": true } -->
　　瞻望乌伤吾故乡兮千里阻隔路茫茫兮若昔嬴秦礼义亡兮彞伦攸斁渎纲常兮有顔氏子乌其名兮诗书靡习一黎甿兮独孝之能尽至行昭彰兮呼号躃踊执亲之丧兮乃卜宅兆以埋以葬兮躬负厥土用反壤兮一念之至格穹苍兮毕逋者乌纷回翔兮衔土而助成高冈兮厥吻流血集哀声兮悲风满林日色黄兮维行之至名乃长兮邑以是名曰乌伤兮千载之下我生是邦兮耳目所及亦云详兮胡行之悖不能彼同兮岂性之蔽学弗充兮恭惟百行孝为宗兮曾是之弗致不愧尔躬兮兴言及此痛割肺膓兮陟彼岵矣日月以望兮白云天末渺飞扬兮蓼莪之思顷刻能忘兮维是哀衷逺莫将兮已不得自由中心曷明兮靖言思之不如无生兮
　　右瞻乌伤
　　怅太息以揽涕兮邈吾观乎大荒登高丘以踯躅兮复上陟乎高冈欲登天而无梯兮欲涉海而无航穆眇眇以无垠兮杳漫漫而莫穷囿八极于指顾兮等千古于斯须遡长风之振荡兮睇隂云之冥迷情遥遥以遐迈兮神惘惘而不自持忧与忧其相接兮夫孰知予之孔悲缅大化之茫茫兮中一身之甚细茍修名之不立兮曷自配于天地曰惟忠与孝兮固大节所攸系或于斯弗自致兮比蚁螘以何异日与月其居诸兮岁忽忽以云逝恐没齿以无闻兮故吾之所为惧念予志之耿耿兮夙有志于邦国虽业术之已迂兮夫岂不知蹇蹇之为直进既被谤以逝穴兮退惟反躬而自责不绌已以徇人兮宁枉寻而直尺死非所固可耻兮尚在我之弗失何家祸之旋集兮乃重遘兹闵凶哀严训之在耳兮遽莫睹乎仪容恨奉养之乖违兮痛终天以何穷惟即死乃其所兮孰从诉此哀恫顾忧患之相仍兮哉魄陨而志销投泪以掩涕兮心曾不知夫所操庶忍死图有就兮不遂终乎寥寥怨往昔之已矣兮谅来者之可冀每一念辄悐悐兮虑造物之不吾济抚予躬以自悼兮恒兢兢以骞骞或如阽于火竁兮或如堕于水渊不火而情自热兮不氷而胆自寒嗟任重而道逺兮固之死而始安言有尽而意长兮独嗟吁而永叹
　　文评
　　于乎以余观乎有元一代之文其亦可谓盛矣当至元大德之间时则抑城姚文公之文振其始及至正以后时则庐陵欧阳文公之文殿其终即两文公之文而观之则一代文章之盛槩可见矣盖尝评之姚公之文如泰山之云触石而起层出叠见蓊郁靉叇而震雷掣电助其威声曾不崇朝雨及天下万物被其润泽者莫不昭苏而发育焉欧阳之文如沧溟之涛浩瀚无际长风四至而汹涌山立天吴罔象蛟龙之属因舞其间及乎风止浪息百怪沈防则巨艘大舶一息千里矣嗟乎二公之文若是岂非一代之雄于文者乎宜其节惠易名皆特諡为文千载公议孰得而诬之是故唐三百年得諡为文者惟韩子为合理若李翺权德舆则不足言矣宋三百年得諡为文者惟王荆公朱徽公为称情若杨亿苏洵则有可议者矣独有元百年之间姚欧相望而两文之諡始终有作吾无间然矣谓之为盛岂非然哉欧阳公之孙字公辅好学而有文裒集公之遗文为若干巻将图之不朽庶几世其家业而不陨者矣公辅今擢佥陜西按察司事将行征予言为别予固有志于文者也因举所尝评两公之文者书诸简以为赠世有知言者其必谓余言为有征也哉
　　文原
　　天地之间物之至着而至乆者其文乎盖其着也与天地同其化其乆也与天地同其运故文者天地焉相为用者也是何也曰道之所由托也道与文不相离妙而不可见之谓道形而可见者之谓文道非文道无自而明文非道文不足以行也是故文与道非二物也道与天地并文其有不同于天地者乎载籍以来六经之文至矣凡其为文皆所以载夫道也隂阳之变化载于易帝王之政事载于书人之情性草木鸟兽之名物载于诗君臣华夷之名分人事之善恶载于春秋尊卑贵贱之等级以节文乎天理者则礼载焉声容之美以建天地之和者则乐载焉此其为道实至着至乆与天地同化而同运者而皆托于文以见则其为文固亦至着而至乆无或不同于天地矣呜呼此固圣人之文也欤然而经非圣人不能作而圣人不世作也后世作者岂遂不足以言文乎曰非然也道在天地间万古一日无或敝也世有作者舍圣人则无所为学其为文也茍以载夫道虽未至于圣人之文其必不谬于圣人者矣三代而下汉有董子其文曰三防焉唐有韩子其文曰原道焉至宋则周子有太极图説张子有西铭程子有易春秋序欧阳子有本论盖其立言皆几于经矣等而上之亦何愧于圣人之文乎故曰为文茍以载夫道虽未至于圣人之文固可谓不谬于圣人者也由是论之文不载道不足以为文凡世之以雕章绘句为务竞华藻而逞妍巧者曾不翅淫声冶色之悦人其不耳目而蛊心志者几希此则文之为敝而有志乎学圣人者之所不屑道也旴江王君伯昭其志于为文而学圣人者乎余尝与之论文而有契遂定交焉君间属予记其恒山书舍未果而言别因书所尝与伯昭论者作文原以为赠用以志吾二人者其所论文非茍然而遂已也君之伯氏翰甫博学尤工文向辱与予游而九原已不作矣不得以今所论从质之抑亦可慨也夫
　　述骚
　　承穹只之嘉惠兮借先祖之休泽幸投身于衿裾兮获衣被乎儒服念诗书之传家兮緜十世之无斁逮予躬而弗振兮将陨坠乎先德抚年岁之冉冉兮既强壮而无立惧任重而力扬兮恒朝厉而夕惕朝吾搜乎书林兮夕艺苑吾芸菑希孔氏之絶迹兮效董生之下帷既因训以究义兮亦纂言以成辞慨载籍之茫茫兮自恣览而遐思六艺之渊源兮探百家之藩篱惟至道之孔粤兮吾将皓首以为期
　　粤道不可名言兮矧有形之可索纷鸢鱼之上下兮眇川流之无息能目击而心悟兮斯潜体而黙识嗟一贯之微防兮舍曾子其孰得维亚圣之于卓尔兮犹叹夫前后之难测噫吾徒之冥愚兮孰无求而有获茍朝闻而无媿兮固夕死吾不惑
　　昔君子之自贵兮托幽兰以为况谓昭质之弗亏兮又姱节之足尚何世厖而俗汚兮混薫莸以同状以蒿艾为芬芳兮诬蕙兰之凋丧亦人情之不古兮又奚怨而惆怅
　　伊邃古之世兮俗泰和而雍熈秉玉烛以昭朗兮煦阳和于四时豢四灵以为畜兮涵醴泉以为池羣耕食而凿饮兮何帝力之能知人生斯世兮乐融融而怡怡后亿载吾始生兮生不逄时世已丁乎叔季兮予心胡能以不悲
　　仰圆穹之苍苍兮亦所覆之甚广何厄运之相仍兮遍兵戎于土壤枭獍驰骛以纵横兮天狼亘空而煇焜骨山积而血河流兮塞妖氛于苍莽睠幅贠之溽浊兮吾举足其焉往
　　君门九重邃以逺兮虎豹恣以当关吾尝呌阊阖以叩阍兮将沥素以披丹众莫召为先容兮匪吾君之不吾前携所有而南迈兮返初服乎丘园郁吾志之不伸兮敢怨怼而忘愆
　　吾壮既不有禄仕兮念亲发之种种爱日薄乎崦嵫兮心能喜而犹恐嗟三釡之不可逮兮曷漏泉之光宠庶承欢于滕下兮聊菽水以为奉
　　人孰不有亲兮予独无以养乎亲人孰不有君兮予又弗得乎君君进吾不敢以自售兮恨吾不能以自存形憔悴而无聊兮情傺侘而气郁堙岂造物之不吾与兮将受命之匪辰惟蹈道之弗颇兮固吾之所以为信名璞产乎荆山兮质粹美而含辉虽三献而弗售兮诚吾心之无疑天下之至宝兮为天下而重之彼世俗之莫识兮夫于我其何悲
　　昔孔孟之自处兮冀已道之必行周流于列国兮何汲汲而皇皇亦所就之弗茍兮宁老死而不为伤粤义命之是安兮弗舍已而人从虽一身之终诎兮固百世之耿光
　　吾观时人之生世兮初何异于羣物夫将求异其间兮贵修名之能立念千载之悠长兮哀百年之促急茍树立之不早兮身与名而俱殁
　　惟圣贤所自立兮其致各不同太上立德兮其次有立功德弗昭而功弗建兮乃立言以为宗悼予德之弗类兮功又弗能以显融岁月儵其惂迈兮惧式遏乎吾躬昔孔孟之不遇兮托空言于无穷幸斯文之未丧兮舍圣贤其谁从
　　丛録
