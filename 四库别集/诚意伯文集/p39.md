<!-- { "loadSidebar": true } -->
　　拥劒横行气象豪浑疑缣素是波涛能令吻角流馋沫莫向牕前咤老饕
　　题枯木图
　　干排风雨三千尺根老冰泉八百年不用江头唤元绪何妨湖上识神仙
　　题陈太初画扇
　　炎天玉烁水银流琴上薫风可解忧不负吾皇麟趾意只今谁是富民侯
　　咏史
　　奸雄盗窃幸倾危只道防防便可欺想到民心思汉日正当扬子剧秦时
　　遣兴
　　一炷清香一巻书此身安处是吾庐緑槐翠栢宜长日门外何须长者车
　　七言律诗
　　感兴
　　赤城霞气接天台上界仙宫此地开沧海有波容蜄鳄石梁无路入莓苔当时玉帐躭罗绮今日丝纶到草莱传语疲氓聊忍待王师早晚日边来
　　发嵊县至上虞道中作
　　磴滑泥深去马迟雪残青嶂不多时荒烟蔓草中郎宅素石青谿烈妇祠日落风生临水树野寒云湿渡江旂宣光事业有书史北望凄凉有所思
　　次韵和谦上人秋兴一首
　　山云满地起秋涛凉叶惊风下九臯药笼空闻收马勃歌岂复用牛刀草间孤兎营三窟天上龙彲昧六韬周汉中兴还有日载歌赤伏咏嵩高
　　闻高邮纳欵漫成口号
　　闻道高邮已撤围却愁淮甸未全归圣朝雅重怀柔防诸将当知虏掠非尧帝封疆元荡荡世皇功业甚巍巍忠臣义士同休戚纵欲寻安总祸机
　　春兴
　　近闻丹诏出天闱圣主鸣谦下土知岂意豺狼犹桀黠未随干羽格庭墀四郊多垒忠臣耻百战无前壮士规寄语总戎熊虎将莫教长媿伐檀诗
　　再用韵答严衍二上人
　　负郭无田生事疎微官已谢不须除散愁漫入髙僧舍乘兴还过野老居草冷虫声悲杼轴霜余蕉叶碎缄书黄花素髪相将暮独立凄凉忆往初
　　六用韵答严上人
　　中夜登楼望紫微北辰不动众星依由来赤日行黄道多事云变白衣雪下蓬莱三岛隔涛翻沧海万鱼飞圣君宵旰惟恭已早晚阳和斡化机
　　次韵和孟伯真感兴诗
　　避难移家适逺乡忧时一夜百囘肠徒闻铁甲连戎垒未覩钩车跨贼隍不共班超争食肉欲寻木羽学休粮磨崖可勒中兴颂努力诸公佐有唐
　　妙成观用何逸林通判韵
　　我访仙家溽暑前青枫緑栁暗晴川竹根露湿登山屐沙际鸥迎渡水船云气长留虚白室丹光直上蔚蓝天纯阳道士重来日为问蓬莱是那边
　　得胡仲渊书欢喜成诗奉呈舒穆噜公兼简三益军谘
　　故人忽寄一封书愁眼还明病亦无风满高林归猛虎月凉古塜散妖狐大廷职贡当遄复戎马资粮不再输更喜元侯契天意良苗得雨应时苏
　　次韵和舒穆噜公秋日感怀见寄二首
　　郊原如赭已无揫况得干戈未肯休肉食不知田野事布衣深为庙廊忧典章沦落悲刍狗餽饷倭迟想木牛礼乐将军今郤縠豺狼满地待防刘
　　秋隂竟日似黄昏夏旱良苖不半存敢望鱼鸡充醓醢尚期菘韮作饔飱烟尘惨澹黄公石云气苍茫紫极垣作檝济川须傅说九闗虎豹向谁论
　　重阳日使者持诏用韵柬舒穆噜公
　　中元悲断羲和报九日欢迎诏使来紫禁羽林分垒壁清秋辰极照中台愿从黄石明三略莫使诗人赋七哀蚁垤牛涔休沸渭泰山乔岳甚巍嵬
　　夜坐有怀呈舒穆噜公
　　凉风白露下清寥岸栁江蒲取次凋诸将旌麾非一统大藩衣服变三苗雄豪窃据皆屠狗功业舆台总续貂弃马独知怀故枥天涯涕泪北辰遥
　　次韵答舒穆噜公伤用三苗之作
　　周用羌髳功有赫唐通囘鹘祸无訾歌郑曲非同调楚服秦骖实背驰安得着鞭先祖逖趋陪前跸学铫期扶持圣主中兴业整顿乾坤去诡随
　　舒穆噜公家人自台州来以诗问之
　　委羽山前海水飞赤城霞色乱斜晖过庭且喜诸郎至怀土休嗟旧业违李晟孤军终独防杜曽百战竟安归丈夫事主心如石去杀胜残自有机
　　次韵嵗菊
　　风霜揺落与伤神黄菊于予意自亲迟莫长存君子操凄凉不厌主人贫天虚沆流清气月过青防动细沦此夜空庭耿相对春花夏叶总埃尘
　　次韵和舒穆噜公嵗除送穷之作
　　五夜雪霜清沴气三阳玉烛照芳春愿闻驯象来林邑复覩封牛至罽賔川后山示争效职淮夷海獠悉归臣君王垂拱明光殿圣敬如汤日日新
　　次韵和舒穆噜公春晴诗
　　幽禽啧啧语朝阳细緑骎骎入女桑天上深宫调玉烛人间和气应勾芒赤睂青犊终何在白马黄巾莫漫狂将帅如林须发纵太平功业望萧张
　　次韵舒穆噜公题桃源巻
　　桃花逐水萦纡入不觉清溪路浅深执手问名惊见面论新话旧各伤心壶浆餽饷飱加璧馆谷温存赠有金似此情怀良匪恶何嗟嵗月去骎寻
　　再次韵时闰九月九日菊
　　秋来有菊即重阳曷问他乡与故乡愁见飞蓬垂雪领笑搴落蕋入霞觞陶时莫讶逢余闰遣兴聊图不永伤嵗晚移根深记取勿令红紫问中黄
　　再用前韵颂菊
　　天遣幽花驻独阳移根应自白云乡酿成甘谷千年液满泛瑶台百宝觞人老容顔犹可返嵗寒霜雪复何伤得时无用空妖冶愧死姚家宫様黄
　　次韵和舒穆噜公闻有诏使不至
　　祈招旦夕动遐心疾首西归望好音鳯下丹霄云杳杳鱼飞碧海雾沉沉徒言雨露无私润谁谓阳和未溥临何日六师能电扫周原依旧载驰骎
　　和舒穆噜公冬暖
　　总谓浮云解作霖岂期云气漫成隂何人奠璧频瞻仰有客悲歌叹毒淫顼帝权移天曷定神龙用亢海徒深掩身未服先贤训向日空怀寸草心
　　望江亭
　　栁拂江亭旧画栏望潮人去地应闲寝园寂寞秋风里行殿荒凉野草间白塔尽销龙虎气荒城空锁鳯凰山兴亡莫问前朝事江水东流去不还
　　白塔寺
　　物焕星移事已迷从来此地惑东西可怜如镜中【一作冲】天月独照城乌夜夜啼
　　序记
　　送谢教授序
　　士有急于用世者非茍为利禄计也少而学壮而欲行之不得一命则抱材而无所施古之人皇皇焉出疆必载质夫岂茍而然哉今之由学校掌出内为儒官循次待用至得一教授亦难矣教授名九品职而不得与民事故谓之冷官繇是以逹于县府然后得行其所志壮日去而老及之矣如之何其不皇皇也谢君仲连教授于杭期未及三年计余月无所用即飞书趣代至则长揖出门外若驰峻坂就平陆若苍鹰脱鞲绦而乘长风也夫以仲连之才固宜取科第以早施其用乃屡试而不偶卒就学官以进抑天将多其所歴以大其成乎岂人之行止各有其途而系乎数者然也譬之顺流江河以入海其行有迟早及其造则一耳天门洞开多士辐辏有志于用世者维其时矣故于君之行序以壮之
　　送三宝柱郎中之徐州兵马指挥序
　　皇朝混一九有弢弓鞸劔七十有余载近者河溢齐鲁饥氓聚为盗贼吏民生长宴安所至弗御故盗日益多数年之间乍伏乍动所司莫能制朝廷深惟黔首之情乃立兵马指挥于徐州选大臣之有谋徳威信者为之辛酉进士江浙行省郎中三宝柱与焉命下众皆叹服公拜命就道江浙士庶且喜公之见知于朝廷而又戚不得留公于行省也相与饯公于杭北门外咸依依不忍别儒学副提举刘基作而言曰夫感恩怀惠私情也为国安民大事也山东为天下要害地盗不可使乆聚公之化行于青徐青徐安天下皆安公之在彼不多于在此乎众悦又执爵而言曰夫民犹水也水性之就下犹民之秉彛而好徳也激而跃壅而突纵之而不知其所底非其情也抑亦有以致之哉方今天朝岂无貔貅之士挽弓六钧袖椎百二十斤者哉乃弗使而于进士乎取吾君之意深且逺矣公其敬体之哉公曰诺遂酌酒以为别至正辛夘二月日序
　　送钱士能之建昌知州序
　　往时吾与钱君士能同日辟掾江西行省故其交为最厚嵗时士能与幕官论事不合拂衣去未几余亦以朽钝辞归不得见者九年矣乃今年十月遇于杭予以从仕郎为儒学副提举又以疾谢事而士能以奉议大夫为建昌知州方之官大夫士之工词章者咸赋诗以为饯俾予序焉夫士能与予同以职官充簿书役又同以事辞其出处甚类而九年之间相去越五等何县絶耶今既见而喜喜而思语故旧则凄以悲又自庆其相逢于未老而俱无恙也夫物之生患不得其所性射于菟于曽崕而藏莨茂于陂池不以所不愿易其所愿今士能以长才方为世用而余之朽且钝愈加于昔日天将全之俾各获其志则一进而一止岂不俱洋洋也哉勉哉士能知者劳之愚者安之予亦有赖于君矣
　　送顺师住持瑞岩寺序
　　予尝闻浮屠氏言大秽迹金刚事云佛既湼槃西方西方之鬼谓佛已寂灭天下不复有佛佛弟子无足畏因悉起为佛之法且大坏佛遂化其身为金刚蓝色凿齿出入无有中咋羣鬼食饮其肉血鬼乃大惕请命愿改过为佛弟子佛法由是不坏今其呪语犹存所谓大秽迹金刚是也予旧闻人言佛以慈悲为道能开闇瞢拔死苦转恶为善闻见患难无不救今又闻佛能以武猛服魔鬼圣人曰仁者必有勇岂不信哉辛夘之嵗盗贼起四方明年予奉省檄佐戎浙东闻永嘉有横舟和尚善用矛防弓弩刀剑戈槊挝挺通曲制官道主用之法因礼致于台时天宁寺住持舜田方宣力扞城蚤夜不忘灭贼见则大喜举以主其仙居三学寺又明年方氏纳欵请降凡以兵事进者措勿用而有司敬和尚之徳能复以其教举为瑞岩寺长老瑞岩之僧徒闻和尚名亦大喜将行请予言予惧世之惽者不知佛之有勇而惑为佛法者之不当究武事故为道大秽迹金刚以发其蒙焉
　　喜雨诗序
　　同知副都元帅石末公再镇括之明年威行惠敷奸暴日铄其夏五月禾黍既艺天乃不雨民大忧惧公遂致斋沐祷于丽山之祠得雨未沛越翌日命道士设醮于妙观是日大雨明日又雨又明日乃大雨至夜分民大喜皆拜公贶予时奉省檄在括目覩其事因喜而为诗以歌大夫君子咸属和焉季君山甫裒而集之又俾予序其故惟公之功在括甚大而于此见公之心焉书曰惟徳动天又曰至諴感神矧兹在苗戡乱致治兆在是矣能无喜乎
　　唱和集序
　　古人有言曰君子居庙堂则忧其民处江湖则忧其君夫人之有心不能如土瓦木石之块然也禹思天下有溺者由已溺之稷思天下有饥者由已饥之伊尹思天下有一夫之不获则心愧耻若挞于市是皆以天下为已忧而卒遂其志故见诸行事而不形于言若其发而为歌诗流而为咏叹则必其有所沉埋抑挫欝不得展故假是以摅其怀岂得已哉是故文王有拘幽之操孔子有将归之引圣人不能免也故曰在心为志发言为诗先王采而陈之以观民风逹下情其所系者不小矣故祭公谋父赋祈招以感穆王穆王早寤焉周室赖以不坏诗之力也是故家父之诵寺人之章仲尼咸取焉纵不能救当时之失而亦可以垂戒警于后世夫岂徒哉故漆室一女子矣倚楹而歗忧动鲁国而况于委质为臣者哉予至正十六年以承省檄与元帅石末公谋括防因为诗相往来凡有所感輙形诸篇虽不得逹诸大廷以讹君子之心而亦岂敢以疏逺自外而忘君臣之情义也哉昔者屈原去楚离骚乃作千载之下诵其辞而不恻然者人不知其忠也览者幸无诮焉万一得附瞽师之口以感上听则亦岂为无补哉
　　谕瓯括父老文
