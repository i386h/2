<!-- { "loadSidebar": true } -->
　　应峰翁年始耆诸知交谋所以寿翁者问于攀龙攀龙曰翁夙讲长生之道请言长生夫长生者天地之道也天地之道变易者其不易者也不易者其变易者也古之至人以变易成其不易以不易贞其变易故与天地同其无疆非呼吸吐纳之谓也夫人自少壮而老身体肤发日迁日谢变易矣而心不易也夫人之心思营为万起万灭变易矣而心不易也何谓性于五德曰仁义礼智信于五事曰恭从明聪睿于五常曰亲义序别信千古而上千古而下不易也吾以万起万灭者注之于是而不二焉是为以变易成其不易久之而熟道义成性向之万起万灭者转而为万变万化之妙是为以不易贞其变易夫人之梦也其游魂能视能听能言能动无质无体与有质有体者不异焉然游魂为变变而不可知者以其昧而不灵至成性而游魂始灵故大人通昼夜而知与天地合德日月合明天地日月变易而吾不易也故长生者非形躯亦非仙家所凝气之精英是皆属于变易而非不易也应峰翁笃于人伦勤于问学年七十而修不替是将道义成性者也是真能长生也客曰善谨以为翁寿 

　　○鸣阳伯兄六十序 

　　万厯戊午伯兄鸣阳年周甲子余及诸弟五人兄之子五人诸弟之犹子十有五人兄之孙四人犹子之子十有二人少长咸集葢高氏之族萃是矣进而扬言曰兄家之冢也宗之尊也吾侪岂惟是一觞一祝修世俗之具哉要以鬯和志媺陈戒示则为吾宗无疆之休其各言吾兄所以寿于是诸弟皆欣然起曰请对其质先君子勤生俭食承先裕后吾子孙世世法则也惟兄守之是其神守而不佚矣寿之道也家之则也余曰然未也曰吾闻积针缕者成帷幕合升斗者盈仓箱言乎百得之得于一约也惟兄约于口未尝侈其奉约于体未尝侈其服约于婚嫁未尝侈其用约于燕游未尝侈其具是其神约而不骛矣寿之道也家之则也余曰然未也曰吾闻蚁穴之细可溃河防蠹啄之微可仆柱梁言乎百失之失于不慎也惟兄慎于出入其户阒如也慎于臧获其人钦如也慎于交与户屦泊如也慎于放利什一戋如也是其神慎而不漏矣寿之道也家之则也余曰然未也曰吾闻危封不不如安眠床忧食羊不如乐饮汤言乎自适者之不存于富贵也惟兄一丸之庭不虚四时之卉也一叶之艇不虚四时之兴也一味之旨不虚盇簪之乐也一夕之饮不虚啸歌之致也是其神适而不梏矣寿之道也家之则也余曰然葢有其本以吾见兄仁心为质虑以下人浑乎元气之醇穆乎太古之璞鞭笞几废于家声色不征于邑所谓耕之耨之治其方寸之田者乎是将寿其身寿其子孙以寿吾宗于无穷也夫天下之生久矣即吾祖宗递传至先君子一人耳未百年巳四十有二人由此而之岂可量也士之贫者十而八九即素封之家迨其子孙万析而千千析而百百析而十岌岌乎不支矣子孙复以骄心侈念乘之宁知所税乎故兄之则户可守也守兄之则人可自乐也乔木之门百世不易姓可矣是曰无疆之寿诸弟皆曰甚哉兄之善言寿也不可无以示来者乃系之诗曰九龙之山下有二泉其出一掬其流涓涓放于五湖浸日黏天人亦有言百福之渊匪由于他由于寸田惟此寸田禾黍芊芊是穮是蔉必逢其年太和之世昼作夜眠衡门之中一琴一编人亦易足何为物牵生之以勤用之不愆守而不失可以得全有如不人视彼原泉涓涓之流终古永传于是胥诣兄歌而进百年之觞 

　　○凤池马公七十序 【代撰】 

　　民生于三自古志之矣今世号为人师者少而授句读巳则为偶句尔巳则口训经义握管雌黄其所为课蓺尔岂其遂与君我生我者等邪孔氏之门无论三千人即七十子不彬彬道蓺哉乃夫子曰回也视予犹父也葢俨然子之矣自回以外无闻焉则其义何居夫师弟子之间果其如父子相视也则遂与君亲等谁曰不然然而先王设为五品之教朋友之交列焉而不及师其义又何居噫圣人若巳悬见万世之后其所号为师如世俗所称者比比而其相视为父子者百千不一二焉感慨极矣故由前则等之为三由后又不列之于五也而孰知百千不一二者独得之于凤池公方余三儿之幼失其母也长者仲者方髫少者在抱葢茕茕焉莫之依而后先受业于公此师而父乃师而母也故奇公为字句之骈偶之以迄于吚唔为博士家言靡匪公口吻授也饮啖时之寒燠时之劳逸时之迄于纤悉端委靡匪公之深念而周体也六朞而入塾俄而成童俄而弱冠而成室靡旦夕不与公周旋也余葢时戚焉念三孺子为无母也者孰顾孰复之则寻自慰曰马师在无恙也即三孺子一切所需则皆曰以告马师无恙也屈指葢于今四十余年师之所以视弟弟之所以视师如一日也而公寿且七十不佞无似谬与公齿齐三儿益喜不胜缄来白下告曰三子视马师犹父也而寿亦与吾父等非吾父莫能寿马师余怆然寄语曰而翁之有斯年亦马师力也当而失恃时余外掣于宦内掣于而等非马师使余无而等忧且立槁则余何以寿马师抑余有悟于生之理矣大块之间一气氤氲而摩荡万分之为人身气长存则长生而无所以滑之秏之摇之则长存故惟淳庞敦重之士能之马师非其人也邪而之少也非马师莫安马师之寿也非而等莫安其务所以安马师者庶无愧先王民生于三之义哉 

　　○马母林孺人六十序 

　　葢孺人有子曰惟任与不佞等托肺腑交万厯辛丣孺人寿始周其甲于是王生等若干人谋所以寿孺人不佞扬于众曰今夫世俗所以为人寿者必期其年非所为耋耄期颐与彭聃齐算乎则皆曰然为人才寿其父母者必期其子非所谓组圭轩冕帔珈锦绮乎则皆曰然为人子而寿其亲为人亲而寿于其子者必鸣其事之盛非所谓鞲臂曲膝馈浆酳爵乎则皆曰然曰夫然则其事之不可必者悬之造化不因吾言而得不因吾不言而失事之可必者又不出家庭子职之常而可以无言请言其至者余闻惟任生十有四年而失其先大夫竹崖公也当是时孺人以庶母临其诸嫡子而惟任以幼弟事其诸长兄使孺人诸所不平于中辄以亢心愤气行之未有不以刚败者也孺人所举二子其少者方呱呱在抱使孺人恋恋形影之情以呴濡为爱勤瘁为不忍使二子幼无所教长无所习不如今日诸君子所以称说惟任兄弟者是又以柔败也而孺人皆不然孺人所谓融刚柔之德而时出之者乎今惟任学既成将用于世余亦遂以其说进今夫高明之士可与入道然往往很愎自用狎侮不恭薄经常而崇异端之说驾意气而纵血气之私是皆以刚败者也而沈潜之士则又随物变化与俗转移是非鬬之于内物交引之于外依违两可牵役万端尺寸不能自决是皆以柔败者也惟任反其道以柔心逊志精探仁义道德之奥以刚肠强力战胜纷华靡丽之交卓然朗然渊然澄然使天下闻且见者皆曰是马大夫之孤也是严父所不能得诸其子而孺人得于大夫背弃之后者也则孺人之声施不朽而为寿不既无疆哉若夫世荣者惟任所能自致而彭聃之算固天所以报孺人不藉言矣众曰至矣言乎为孺人寿莫善为惟任寿孺人莫善于是乎书之 

　　○顾母华孺人六十序 

　　人生受气有厚薄得数有修短罔不在厥初愚者不察其原谓欲去可留既去复有轮转于是佛氏乘而入之天下半入于中而生民之财用十五秏之于此惑弗可解也巳友人顾嗣得之母华孺人亦雅好佛于是孺人生六十年矣精神安强不衰说者或归佛力焉高攀龙闻而解之曰岂其然岂其然夫孺人非溺于佛者也佛亦乌乎能寿客曰何哉曰人受天地之中以生于是有君臣父子兄弟夫妇朋友之伦得全为存失全为亡佛一切乘绝之是其形色存而天性亡矣至其徒之最愚者并其形亦戕之或自焚以为化或饲虎以为慈或投崖以为舍身种种俚鄙以陷愚俗是率天下为殇子者佛也佛乌乎寿今夫孺人之归曾泉君及奉君之二尊人也乡闾之人皆能言之克称妇矣其教嗣得诸昆季也彬彬乎可征见克称母矣凡人伦之大孺人无愧焉而佛能之乎夫佛绝人伦遗世事者也孺人即发种种乎家内外一切持之井井时其赢绌剂其宽严有谓曾泉君嗃嗃治之不足孺人不声色而帖然佛能之乎吾故曰孺人非溺于佛者也曰何以称孺人好佛也曰孺人好善非好佛真好善不好佛若好佛非好善世俗见佛以慈悲为教率称善者曰佛孺人勤行善故遂蒙好佛之名而弗察也然则孺人之善得之于性而非得之于佛善者天之所寿则孺人之寿得之于天而何佛之云诚以是说也从容陈之孺人将逌然得其本心而又安知有所谓佛哉于时嗣得若诸友皆当于心曰善子之言孺人也请以为寿 

　　○秦母顾孺人七十序 

　　余与伯兄云翔交于秦文成兄弟闲则尝闻其尊人少山公治家纤啬勤苦厯艰难而不挫其业每亟称之以为吾邑当三吴孔道居声誉之区其民习见侈靡往往佹成佹毁无云礽之积秦又望族始未尝不完璞纯素而后渐雕斲也是宜表其纤啬勤苦者训即矫之小过不害少山公有五子其非出于元妃而出于顾孺人者曰文成文裕文成为名诸生文裕以赀郎再迁佐江右藩臬两君学专其业仕能其官是为子克家而滋大少山公绪矣今年孺人寿七十凡为两君之友皆谋所以寿孺人而谓余宜一言余曰寿以观养也不养无为贵寿也养有二其上曰志养君子之所贵也然天下尽尹彦明之母也而可其不然者伐檀河干之叹士人不免焉况妇人乎次曰禄养世俗之所贵也然有母尸饔无论不堪其为子至夙夜无寐母之甸又不啻什百于其子也故庐江之檄子有其母矣君子犹以为末绵上之歌母有其子矣君子犹以为怨今文成君尚在潜阳云蒸霞变交睫不可知然而孺人得有其子怡然五亩之宫文裕君又将徼天子之宠于其母两君如左右手有出者可与安河清之乐有居者可与分将母之忧孺人何以得是曰在鹊巢之诗夫鹊巢言夫人之德也昔则有巢而鸠居之国君有家而夫人则居之其居之也德足以宜之也少山公之贻其子也以纤啬勤苦孺人宜少山公故能居少山公两君之承其考也亦以纤啬勤苦孺人宜两君故能居两君观少山翁而孺人可知观两君而孺人可知妇德不见外吾见之于其所居于是酌彼大斗使文成进之孺人 

　　○虑得集序 

　　虑得集者华贞固先生所以训其子孙者也先生逊其智居其愚若曰是千虑之一得云尔吾绎其旨渊乎渊乎昔者圣人曰人无远虑必有近忧是故饮酒而旨之惕然曰后世□有亡于酒者见色而悦之惕然曰后世必有亡于色者谓其可欲也凡人之所欲未有不足以杀其身而亡其家国圣人虑之于远故得之于近虑危而得安虑乱而得治虑亡而得存推此类也一举口而虑无兴戎矣一举足而虑无冥行矣一举念而虑无非几矣夫人之率然而动皆欲也惕然而虑皆理也欲动而虑止则得失之分而安危存亡治乱之几也是故先生之训其子孙者总而示之曰礼义提其要曰虑虑以明诸心礼义以守诸躬自乡党自好而上至为贤为圣率由之先生当皇明始兴复归于锡迄今二百五十年子孙绳绳不替甲于他族水之放海者发源必远木之干霄者植根必深读兹集者观其淳庞敦朴之意可以知其源与根矣得此而弗失虽与天地无终极而存可也其八世孙继祥重刻兹集广布族人是能虑者也是能得而弗失者也 

　　○默石翁札记序 

