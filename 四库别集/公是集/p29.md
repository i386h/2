<!-- { "loadSidebar": true } -->
　　受诏俟代先遣家人南归发后一日寄内七言
　　年长渐难禁逺别宵长初信有相思天寒展转不得寐一夜风吹庭树枝
　　一百五多叶白牡丹答陈度支二首
　　玉色天香无与俦猝风暴雨判多愁君知大半春将过初识人间第一流
　　嵩少雨晴寒食时年年驿使按瑶墀尘埃落莫长安陌笑倚春风不自知
　　安福院二首
　　溪流婉转树防茏复阁虚廊小径通下马解鞍一长啸便疑身已出尘中
　　三十六陂秋水来龙蛇奔走起风雷老僧与置南轩地防是凭栏心目开【此院在郑门外三十六陂水出其下草树幽邃有溪山之赏予劝寺僧凿两墙为轩可以尽观览之胜也】
　　题新开花呈永叔
　　野客赏春怜物华不将手觞新开花且留林下引狂蝶看舞东风倾緑霞
　　东山【刺史独孤及所游】
　　独孤刺史提千骑飞葢驩游向此中髙岸如今已成谷还如岘首忆羊公
　　五色蔷薇
　　春来百花次第发红白无数竞芳菲解向人间占五色风流不尽是蔷薇
　　黄蔷薇
　　绿叶黄花相映深水边台畔结浮阴何人解赏倾城态一笑春风与万金
　　嶰林
　　已看秀色动髙林防见翛翛满翠岑不学渭川千亩富欲闻嶰谷凤凰音
　　杜鹘花
　　嫩红轻紫仙姿贵合是山中寂寞开九陌风尘肯相顾可怜空使下山来



　　公是集巻二十八
　　钦定四库全书
　　公是集巻二十九
　　宋　刘敞　撰
　　七言絶句
　　阁后丛篠中自生梧桐手封殖之因作口号呈范七王八二阁老
　　常咏椅桐待髙凤忽经阿阁见孙枝朝恩未放江湖去更看亭亭百尺时
　　种梧桐
　　欲种梧桐满碧轩春风岑寂映琴樽虽未能令丹凤至要湏长絶众禽喧【山僧说百鸟莫栖梧桐避凤凰验之颇然古无此论也】
　　别永叔后记事
　　醉中不记别君时卧载征车南向驰惊觉尚疑君在侧满身眀月正相随
　　即事
　　梅靥稀疎无賸白栁眉繁弱未全青墙头红杏春多少醉看愁吟意总醒
　　寒芦
　　洞庭木落风霜秋兼葭处处使人愁可怜一见京尘里却忆孤槎天际浮
　　呈主人二首
　　世上年华似车毂俗中形态若樊笼解开绛帐陈红粉何必通儒独马融
　　雨催春意苦无多栁色花香奈汝何谁举一樽属明月小垂手舞缓声歌
　　迎春花二首
　　秾李繁桃刮眼眀东风先入九重城黄花翠蔓无人顾浪得迎春世上名
　　沈沈华省锁红尘忽地花枝觉嵗新为问名园最深处不知迎得几多春
　　自淮南移天平兼西路安抚使六月五日初入东界得快雨是时齐鲁久旱欣然作小诗示攽奉世等聊志一时意耳
　　东郊问俗拥征辕天与为霖破郁烦慙愧泰山云触石误疑刺史雨随轩
　　偃师驿观先帝所植两松及钱丞相壁记
　　华封耆老望车尘故以青松祝圣人云去帝乡桑变海旧枝重叠长龙鳞
　　十二月二日
　　十月黄河冰未凘栁条若若草离离寒蛩逐马声相续都似江南秋半时
　　便坐廷中稆生嘉禾两本因成二十八字呈同僚诸君
　　报政三年愧鲁公将何归奏未央宫便廷嘉谷知天意因得从容贺嵗丰
　　即事二首
　　长日熏风春欲回啼莺鸣鴃乱相催不嫌栁絮都飞尽惜许酴醾取次开
　　白社不知天上乐残芳可惜逐东风谁家酴醾花正发走马平明看醉翁
　　种花五首
　　粉蕚朱华俱满丛莺喧蝶舞乱春风前年手种今年看自觉淹留已老翁
　　弱栁海棠虽晩栽翠眉红脸已齐开蜀姬艳色巴姬舞倂送春愁入眼来
　　长爱武陵溪上人种花无数碧溪滨莫轻野客时情薄看尽灵桃嵗嵗春
　　行绕新芳不拟回春光二月已全催江南寒食饶风雨未落应湏日日来
　　忆昔空园今作林墙头枕上总成阴废兴人事非天意时暂纷华亦赏心
　　探花郎送花坐中与邻几戏作七首
　　两郎探花如顾山红紫黄白俱可怜春风过此即埽地尔复碌碌慰眼前
　　两郎敖荡不自羁春物寂寥宁得知能读离骚饮美酒头白江翁殊复竒
　　春服始成天气新沂水风起如鱼鳞由来舞咏吾与防童子与公凡几人
　　眼昬头白老冯唐三十余年离举场春色年年在琼苑曽经十牓探花郎
　　溱洧芍药堂背萱浓红柔绿相映繁郑卫之风久寂寞坐无诗翁谁使言
　　酴醾蔷薇香最竒古人不闻今始知世间此辈复何限零落深林方足悲
　　牡丹开尽羣芳少红药丹萱亦可怜眼看春事已如此有酒不饮讵为贤
　　桃花三首
　　消露浓霞满眼春攀香弄影地无尘仙源一入吾将老不学武陵溪上人
　　碧海仙山拂太微春风蟠木发瑶池人间日月知多少坐见髙花烂漫时
　　小楼西望那人家出屋香梢几树花只恐东风能作恶乱红如雨堕牕纱
　　闻御试毕寄同人
　　鹏欲图南鱼戴角风云变化不逾时谁知遁世聱牙者翻覆西牕数局棋
　　赠省判沈郎中【君家书二万巻皆精缮也】
　　休文零落向千年一世风流防许传锦袋牙籖二万巻羡君能似昔人贤
　　在北得家书
　　论从定约欲车回笑领双鱼手自开便觉长安近于日不闻人自日边来
　　奉天门观汝水
　　流水回还萦雉堞乱山苍翠拥层楼防将緑蚁捐长日幸有髙风送麦秋
　　昆邱台
　　重峦似欲学层城上有帝宫人不行访古寻幽复观化垂杨生肘未曽惊
　　洪泽阻风
　　风振苍山海逆流扁舟未济使人愁聊把钓竿消永日溪翁沙鹭共悠悠
　　时防堂二首
　　雪霁苍山未有尘阳崖气色已含春不闗南国年芳早自有东藩欲贡新
　　江涌岷山万里来地蟠昆岭百寻开故移防顶延年味共献无穷甘露杯
　　十二月雷后作
　　腊破春光逼眼来暄风膏雨杂轻雷黑貂已敝京尘里兴发犹堪贳酒杯
　　寄贺隠直防开封府解
　　髙士何湏轻主簿客星今欲上灵槎题名趁取台中旧前后龙头属当家
　　闻张给事倍道兼程已过古北戏作七言
　　叱驭勤王肯暂留边沙朔雪犯貂裘飞黄一日湏千里应笑迂儒骑土牛
　　雷雨
　　寂寞荒居草木深商歌犹足玩愁霖仰头笑问丰苦亦未妨人倚柱吟
　　椶榈
　　纛影咤防竿影直雪中霜里伴松筠可怜憔悴凌云色还是昂藏独立人
　　江梅
　　江南谁折一枝春玉骨冰肤画不真撩乱清香随驿使尘埃满眼正愁人
　　观儿童逐辄失之戏呈希元二首
　　碧眼儿童夸絶伦竞驰犇兔蹙飞尘俯身防下重冈去空听歌不见人
　　满目苍山宿草衰雪残深谷正多岐莫将弓箭穷飞走笑杀黄须邺下儿【窦相州人髭亦黄】
　　初出古北口大风
　　我持汉节议和亲北上边闗极海滨宜有鬼神阴受命劲风来埽幕南尘
　　十二月十二日斋祠西太一宫是日大风
　　绛阙碧城天与通世间惟望气浑融神仙定与尘埃隔自怪来时亦驭风
　　和圣俞逢卖梅花五首
　　送腊迎年越岭梅几时随驿过江来上林桃杏矜顔色已老东风寂寞开
　　三月都城雪巻沙幽芳偏恨杂羣花九衢何处江南客一笑相知越女家
　　东阡北陌竞春游弄雪翻云为少留落去能无怨羌笛折来端是乱乡愁
　　安得繁英种满园风前月下共方樽放歌起舞浓阴里长使清香濯醉魂
　　可怜风雨逼流阴无奈芳菲恼客心暂引江南春入眼不辞多掷袖中金
　　观城上梅花忆和
　　城头梅树花初发每到花前忆剡中白水碧山应不少与谁携手过春风
　　送张译归
　　雪霜载涂春欲晞江流水驻君北归南方遐夐久共住可怜不及双凫飞
　　小园春日
　　草色初新栁带长宿烟清露湿朝阳东山云起西山碧南舍花开北舍香
　　寄东平侍读叔平侍郎
　　曲榭层台花木深春风千骑盛登临髙山流水非无意正得君来慰我心
　　上已不赴金眀集招邻几谈
　　楼船旗鼓飏春风曲水浮觞一醉同穷巷谁怜车马絶萧条相对两衰翁
　　梅雨
　　无穷云雾湿梅天终日昬昬只欲眠髀肉生圆头髪白强寻髙处望山川
　　诏赐御书稽古两字作口号示子弟
　　毛玠素屏非俗物韩棱宝劒得龙渊谟明敢与臯陶比稽古虚参尧舜篇【于时予知贡举又纪察刑狱】
　　秋晩雨中隠几偶书寄圣俞五首
　　秋云欺日不得光西风送雨寒苍茫北来鸿雁翅羽湿那能自致凌天翔
　　如闻蛮服愚弄兵凶酋恃险愁孤城军书挿羽惧不急安得良术吹天晴
　　穷秋未穷草木衰里人过半单裳衣谷中吹律不可待上天爱日何时辉
　　我欲乗桴渡南溟手携水伯趋蓬瀛秋来雨多蛟蜃喜满目愁见风涛生
　　安得独上昆仑巅侧身常近清阳边氛妖堕防昬垫解使我目朗心萧然
　　羊角风
　　我似灵鲲初化鹏径辞北海向南溟可烦更借扶摇力已度臯兰望紫庭
　　观梅樱桃
　　梅花欲落樱桃盛白雪彤霞各自愁肠防黄峯与粉蝶东园来去不知休
　　潞河
　　饮马长安行且谣雕鞍金勒映春朝潞河正月冰都尽不惜障泥走度桥【在土城南】
　　陈胜
　　伙涉矜豪欣据陈力崇司过督羣臣欲将燕雀轻天下自使侯王不复亲
　　客寄天台月桂子
　　天上仙人月里栽无端飘逐海风来可能种作千寻树嵗看髙花烂漫开
　　辛夘十二月同持国游防灵观各曽赋诗后一年防灵烧髙下俱尽天子为先朝所为不忍废复治集禧畧放渭阳帝祠制度五岳同宇毋乏事而已不能如向之钜丽也戊戌十二月以事过谒祠下作七言寄持国
　　白玉五城十二楼还曽同作采真游重来无复壶中景惟见苍林锁碧流
　　戏成一首
　　参差翠嶂坐中分防续流泉尽日闻何异髙唐与巫峡梦余真复有朝云
　　杂诗三首
　　大梁公子乐邯郸爱士能从市井间虽诧平原倾食客鲁连犹蹈海滨还
　　季长诞节薄拘儒俳笑纷纭绛帐居为问从来三辅士几人门下撇衣裙
　　天禄先生空白头时时好事载书游滑稽不及鸱夷辈寂寞端成淑徳侯
　　絶句
　　书苔满地初晴后绿树无人昼梦余惟有南风旧相识偷开门户又翻书
　　彭城先辈未披竒采早饮隽声遗诗寄答二首
　　清门早日映朝端俊域于今有二难虹气韫来徒想玉国香闻处已知兰
　　劒池夜久光芒梦草春深景象寛寄惠新诗仍过此濡毫容易报琅玕
　　朝日偶作呈友人
　　渐知春意入城来向午池冰已半开和气满天真可望凭君须上最髙台
　　榴花洞
　　熏风四月羣芳歇火玉烧枝拂露华偶坐清阴人不到白须道士进流霞
　　和永叔宿斋太庙闻莺二韵
　　碧树凋零满眼秋黄鹂飞去使人愁翰林仙老斋房客犹恨人间嵗月流
　　题庭前药栏
　　宿雨初晴晓尚寒土膏欲动未全干碧萱红药饶情态世漏春光已满栏
　　壶公祠送别
　　尘世纷纷多别离一攀庭树欲沾衣不知何故壶中叟能弃人间不复归
　　山中作
　　空山日午东风起积雪半消岩下池逐胜不知芳草逺长谣石上失回期
　　浄土院从王伯初饮呈座人
　　雪满春城幽兴长放歌起舞尽君觞幸怜犀首饮无事不怪次公醒亦狂
　　饮子华家醉翁不来因令鸾英弹醉思仙
　　翠眉红袖拜尊前撩弄春声入四坐少车公还不乐为君重奏醉思仙
　　月下
　　蟾蜍滴露侵石垣松桧吟风如涧泉夕梦未穷山路逺自疑乗月弄潺湲
