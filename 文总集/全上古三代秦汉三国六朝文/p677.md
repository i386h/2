<!-- { "loadSidebar": true } -->
　　君子则不然。知自私之害公也，然後外其身；知有欲之伤德也，故远绝荣利；知争竞之遘灾也，故犯而不校；知好伐之招怨也，故有功而不德。安身而不为私，故身正而私全；慎言而不适欲，故言济而欲从；定交而不求益，故交立而益厚；谨行而不求名，故行成而名美。止则立乎无私之域，行则由乎不争之涂，必将通天下之理，而济万物之性。天下犹我，故与天下同其欲；己犹万物，故与万物同其利。
　　夫能保其安者，非谓崇生生之厚而耽逸豫之乐也，不忘危而已。有期进者，非谓穷贵宠之荣而藉名位之重也，不忘退而已。存其治者，非谓严刑政之威而明司察之禁也，不忘乱而已。故寝蓬室，隐陋巷，披短褐，茹藜藿，环堵而居，易衣而出，苟存乎道，非不安也。虽坐华殿，载文轩，服黼绣，御方丈，重门而处，成列而行，不得与之齐荣。用天时，分地利，甘布衣，安薮泽，沾体涂足，耕而後食，苟崇乎德，非不进也。虽居高位，飨重禄，执权衡，握机秘，功盖当时，势侔人主，不得与之比逸。遗意虑，没才智，忘肝胆，弃形器，貌若无能，志若不及，苟正乎心，非不治也。虽繁计策，广术艺，审刑名，峻法制，文辩流离，议论绝世，不得与之争功。故安也者，安乎道者也。进也者，进乎德者也。治也者，治乎心者也。未有安身而不能保国家，进德而不能处富贵，治心而不能治万物者也。
　　然思危所以求安，虑退所以能进，惧乱所以保治，戒亡所以获存也。若乃弱志虚心，旷神远致，徙倚乎不拔之根，浮游乎无垠之外，不自贵于物而物宗焉，不自重于人而人敬焉。可亲而不可慢也，可尊而不可远也。亲之如不足，天下莫之能狎也；举之如易胜，而当世莫之能困也。达则济其道而不荣也，穷则善其身而不闷也，用则立于上而非争也，舍则藏于下而非让也。夫荣之所不能动者，则辱之所不能加也；利之所不能劝者，则害之所不能婴也；誉之所不能益者，则毁之所不能损也。
　　今之学者诚能释自私之心，塞有欲之求，杜交争之原，去矜伐之态，动则行乎至通之路，静则入乎大顺之门，泰则翔乎寥廓之宇，否则沦乎浑冥之泉，邪气不能干其度，外物不能扰其神，哀乐不能荡其守，死生不能易其真，而以造化为工匠，天地为陶钧，名位为糟粕，势利为埃尘，治其内而不饰其外，求诸己而不假诸人，忠肃以奉上，爱敬以事亲，可以御一体，可以牧万民，可以处富贵，可以居贱贫，经盛衰而不改，则庶几乎能安身矣。（《晋书·潘尼传》，又略见《艺文类聚》二十三。）
　　◇乘舆箴（并序）
　　《易》称「有天地然後有人伦，有父子然後有君臣」。传曰：「大者天地，其次君臣。」然君臣父子之道，天地人伦之本，未有以先之者也。故天生蒸人而树之君，使司牧之，将以导群生之性，而理万物之情。岂以宠一人之身，极无量之欲，如斯而已哉！夫古之为君者，无欲而至公，故有茅茨土阶之俭；而後之为君，有欲而自利，故有瑶台琼室之侈。无欲者，天下共推之；有欲者，天下共争之。推之之极，虽禅代犹脱屣；争之之极，虽劫杀而不避。故曰「天下非一人之天下，乃天下之天下」，安可求而得，辞而已者乎！
　　夫修诸己而化诸人，出乎迩而见乎远者，言行之谓也。故人主所患，莫甚于不知其过；而所美，莫美于好闻其过。若有君于此，而曰予必无过，唯其言而莫之违，斯孔子所谓其庶几乎一言而丧国者也。盖君子之过，如日月之蚀：过也，人皆见之；更也，人皆仰之。虽以尧、舜、汤、武之盛，必有诽谤之木，敢谏之鼓，盘杵之铭，无讳之史，所以闲其邪僻而纳诸正道，其自维持如此之备。故箴规之兴，将以救过补阙，然犹依违讽喻，使言之者无罪，闻之者足以自诫。先儒既援古义，举内外之殊，而高祖亦序六官，论成败之要，义正辞约，又尽善矣。自《虞人箴》以至于《百官》，非唯规其所司，诚欲人主斟酌其得失焉。《春秋传》曰「命百官箴王阙」，则亦天子之事也。
　　尼以为王者膺受命之期，当神器之运，总万机而抚四海，简群才而审所授，孜孜于得人，汲汲于闻过，虽廷争面折，犹将祈请而求焉。至于箴规，谏之顺者，曷为独阙之哉？是以不量其学陋思浅，因负担之馀，尝试撰而述之。不敢斥至尊之号，故以「乘舆」目篇。盖帝王之事至大，而古今之变至众，文繁而义诡，意局而辞野，将欲希企前贤，仿佛崇轨，譬犹丘坻之望华岱，恒星之系日月也，其不逮明矣。颂曰：
　　元元遂初，芒芒太始。清浊同流，玄黄错寺。上下弗形，尊卑靡纪。赫胥悠哉，大庭尚矣。皇极肇建，两仪既分。彝伦永序，万邦纠纷。国事明王，家奉严君。各有攸尊，德用不勤。羲农已降，暨于夏殷。或禅或传，乃质乃文。
　　太上无名，下知有之。仁义不存，而人归孝慈。无为无执，何欲何思？忠信之薄，礼刑实滋。既誉既畏，以侮以欺。作誓作盟，而人始叛疑。煌煌四海，蔼蔼万乘，匪贤焉倚，匪誓焉凭？左辅右弼，前疑後丞。一日万机，业业兢兢。夫出其言善，则千里是应；而莫余违，亦丧邦有徵。枢机之动，式以废兴。殷监不远，若之何勿惩！
　　且厚味腊毒，丰屋生灾。辛作璇室，而夏兴瑶台。糟丘酒池，象箸玉杯。厥肴伊何？龙肝豹胎。惟此哲妇，职为乱阶。殷用丧师，夏亦不恢。是以帝尧在位，茅茨不翦。周文日昃，昧旦丕显。夫德如毛，而或举之者鲜。故《汤》有惭德，《武》未尽善。下世道衰，末俗化浅。耽乐逸游，荒淫沈湎。不式古训，而好是佞辩；不遵王路，而覆车是践。成败之效，载在先典。匪唯陵夷，厥世用殄。故曰树君如之何？将人是司牧。视之犹伤，而知其寒燠。故能抚之斯柔，而敦之斯睦；无远不怀，靡思不服。夫岂厌纵一人，而玩其耳目；内迷声色，外荒驰逐；不修政事，而终于颠覆？
　　昔唐氏授舜，舜亦命禹。受终纳祖，丕承天序。放桀惟汤，克殷伊武。故禅代非一姓，社稷无常主。四岳三涂，九州之阻。彭蠡、洞庭，殷商之旅。虞夏之隆，非由尺土。而纣之百克，卒于绝绪。故王者无亲，唯在择人。倾盖惟旧，白首乃新。望由钓夫，伊起有莘。负鼎鼓刀，而谋合圣神。□□□□□□□□夫岂借官左右，而取介近臣。盖有国有家者，莫云我聪，或此面从；或谓我智，听受未易。甘言美疾，鲜不为累。由夷逃宠，远于脱屣。柰何人主，位极则侈？
　　知人则哲，惟帝所难。唐朝既泰，四族作奸。周室既隆，而管、蔡不虔。匪我二圣，孰弭斯患？若九德咸受，俊在官，君非臣莫治，臣非君莫安。故《书》美康哉，而《易》贵金兰。有皇斯国，敢告纳言。（《晋书·潘尼传》，又略见《艺文类聚》十一。）
　　◇灯箴序
　　夫水火者，所以佐理天地、清成大化也。在天则日月丽焉，在地则水火存焉。（《御览》八百六十九）
　　◇戴侍中铭
　　雅论弘博，逸藻波腾。（《书钞》）
　　◇益州刺史杨恭侯碑
　　君□乾灵之醇德，挺一世之殊量，禀天然不渝之操，体兰石芳坚之质。夫其器膺弘济，智能周达，穷不怨否，显不矜泰。覆行则为模楷，吐言则成隐括。德实充于内，而光华发乎外也。君发迹州国，委质明主，自景皇帝摄政，文皇帝继业，值天下多虞，疆场未静。以君先帝所拔，怀宝後时，而深达远识，有经国之量，故为腹心谋臣，而监度政事焉。君出则简练熊罴，职司是图；入则从容讽议，尽规帷幄。其所以进可替否、决疑定策者，皆言效于既往，而事简于帝心。君再临司官，三抚名郡，方将宣文德以来远，建武功于所牧。铭曰：天生蒸民，有类有则。诞育恭表，应期秀特。文兼六行，武备七德。忠肃弘毅，柔嘉温克。机事无瑕，临疑不惑。我谋既精，我化既清。泽流河朔，勋著王庭。西南未夷，侯其是宁。上天不惠，早世潜灵。（《艺文类聚》五十）
　　◇给事黄门侍郎潘君碑
　　君遇孙秀之难，阖门受祸，故门生感覆醢以增恸，乃树碑以纪事。
　　◇潘岳碑
　　君深达治体，垂化三宰。（《文选》任《王文宪集·序》注）
　　◎潘滔
　　滔字阳仲，尼从子。惠帝时为太子洗马散骑侍郎。怀帝时，东海王越以为司马，转长史，迁河南尹。
　　◇遗王接书
　　挚虞、卞玄仁并谓足下应和鼎味，可无以应秀才行。（《晋书·王接传》。永宁初举秀才，友人荥阳潘滔遗接书。）
　　◎顾荣
　　荣字彦先，吴国吴人，吴丞相雍孙。仕吴为黄门侍郎太子辅义都尉。入晋拜郎中，历尚书郎，太子中舍人廷尉正。赵王伦篡位，迁大将军长史。伦败，齐王ぁ召为大司马主簿，转中书侍郎，封嘉兴伯，转太子中庶子。长沙王召为骠骑长史，转成都王颖丞相从事中郎，入兼侍中。惠帝西迁，避乱还吴。陈敏据江东，以为右将军丹阳内史；寻起兵攻敏，事平，复迁吴。怀帝徵侍中，不就。元帝为安东将军，以为军司马，加散骑常侍。永嘉六年卒，表赠侍中、骠骑将军开府仪同三司，谥曰元；及帝即晋王位，追封为公。有集五卷。
　　◇上安东将军笺谏为郑贵嫔祈祷废事
　　昔文王父子兄弟乃有三圣，可谓穷理者也。而文王日晏不暇食，周公一沐三握发，何哉？诚以一日万机，不可不理；一言蹉跌，患必及之故也。当今衰季之末，属乱离之运，而天子流播，豺狼塞路，公宜露营野次，星言夙驾，伏轼怒蛙以募勇士，悬胆于庭以表辛苦。贵嫔未安，药石实急；祷祀之事，诚复可修；岂有便塞参佐白事，断宾客问讯？今强贼临境，流言满国，人心万端，去就纷纭。愿冲虚纳下，广延俊彦，思画今日之要，塞鬼道淫祀，弘九合之勤，雪天下之耻，则群生有赖，开泰有期矣。（《晋书·顾荣传》）
　　◇上书言南土人士
　　陆士光贞正清贵，金玉其质；甘季思忠款尽诚，胆干殊快；殷庆元质略有明规，文武可施用；荣族兄公让明亮守节，困不易操；会稽杨彦明、谢行言皆服膺儒教，足为公望；贺生沈潜，青云之士；陶恭兄弟才干虽少，实事极佳。凡此诸人，皆南金也。（《晋书·顾荣传》。荣又言云云，书奏，皆纳之。）
　　◇与亲故书
　　传长虞为司隶，劲直忠果，劾按惊人；虽非周才，偏亮可贵也。（《晋书·傅咸传》）
　　◇与杨彦明书
　　吾为齐王主簿，恒虑祸及，见刀与绳，每欲自杀，但人不知耳。（《晋书·顾荣传》）
　　◇与乡人书
　　士光气裁属，虑其性命，言之伤心矣。（《晋书·陆晔传》）
　　◎顾和
