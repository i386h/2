<!-- { "loadSidebar": true } -->
　　畣抚州发解进士启
　　士论推贤方恨定交之晩乡书擢秀遽勤授贽之恭恭惟某官奥学海涵英姿玉立山川信美生大儒名世之邦弦诵相闻陶圣主右文之化将鹏抟于宦海姑鸿渐于名场某偶此乗轺遂叨劝驾宸廷射策岂惟庆榜帖之驰藏室讐书尚及见云霄之举【解魁云借甚关名方恨定交之晩褎然擢秀遽勤授贽之恭】
　　贺施中书启
　　伏审蓬壶清閟早冠羣仙之游词掖髙华旋观一佛之出得人之盛吾道有光恭惟某官秉徳醇明宅心夷粹髙文大册非复骚人墨客感寓之词崇论谹言尽得宗庙朝廷严重之体久矣絶世而独立固难袖手而旁观况今圣政之新方建太平之业推明天子恻怛爱民之措开慰海内奔走向化之心徳意达于四夷号令嫓乎三代清议所属匪公而谁且甘泉均号于従臣而西省独称于政本国侨润色虽槩取儒学之长山甫将明必深通天下之务正官名者盖已百祀称职业者凡有几人戞乎其难理若有待动心骇目自兹观大手笔之传削牍濡毫又当庆真学士之拜
　　上丞相参政乞宫观启
　　年运而往益知涉世之艰职思其忧独幸侍祠之乐惓惓防志恳恳自陈伏念某臃肿凡材聱牙曲学既无甚髙论足以哗世岂有他缪巧用以致身随牒半生问津万里虽誓图防报不胜狗马之心而俯迫颓龄已罹霜露之疾壮志累然而欲尽残骸悴尔以难支拉朽槯枯竞为排陷哀穷悼屈孰借声光敢图廊庙之尊未弃门阑之旧曲怜不逮力谓无他至于跌宕之文辱在褒称之域二百年无此作矣固难称惬于奨知万户侯岂足道哉私亦激昂于衰懦然而揣数竒之薄命惧徒费于鸿钧与其度越羣材留朱云于东阁曷若稍捐薄禄置陶令于北窗伏望某官仁风翺及物之恩赫日照覆盆之陋念前跋胡而后防尾惟当自屏于江湖方上昭天而下漏泉忍使独挤于沟壑假以毫端之润宠其林下之归某谨当刻骨戴恩刳心慕道诵丹台之蕋笈少尉素懐拜玉局之氷衔用华晩景
　　知严州谢王丞相启
　　故里浮沉窃玉局再期之禄公朝抆拭付桐江千里之民瓜戍非遥竹符甚宠感沦病骨愧溢衰顔伏念某元祐党家绍兴朝士池鱼瀺灂本思自放于江湖社栎支离乆已难施于斤斧繇治生之素拙因従宦以忘归顷自吴中乆留劎外顾彼衣冠之所萃颇以文字而相従方深去国之悲敢有择交之意流偶殊于泾渭风自隔于马牛睚眦见憎本出一朝之忿挤排尽力几如九世之讐藐是羇孤孰为别白縦免投荒之大罸亦冝置散以终身且定逺来归惟望玉闗之生入轻车已老犹防北平之盛秋岂有朝为闾阎废斥之人窃畿辅承宣之寄兹盖伏遇某官学穷宎奥勲塞堪舆南山岩岩冠公师之重任赤舄几几同宗社之宏休念人才之实难悼士气之不振埏陶至广収拾无遗方与物以皆春悯向隅之独泣燮和舆论濶略彝章起安国于徒中较恩未大还管寜于海外为力尚轻而某少非列于通才晩徒専于朴学弃鸡肋而犹惜虽仰戴于深仁续鳬胫则自悲恐难逃于薄命
　　谢梁右相启
　　故里投闲久窃奉祠之禄清时起废遽叨出守之荣挈于九折之途置之一饱之地感深至骨涕溢交頥伏念某乡校孤生京尘下吏学徒尽力徐而察之则鹢退飞仕已冥心非敢后也而马不进顷者南游七泽西上三巴缪见推于文辞因颇交其秀杰爱憎遂作誉毁相乗肆为部党之才规动朝端之聴虽渐能忍事聴唾面之自干犹竞起浮言至擢髪而莫数澒洞风波之上流离道路之旁幸逢皦日之中天固冝潦水之归壑矧此江山之郡介于吴越之间先世尝临尚有召伯憩棠之爱提封甚迩仅同买臣衣绣之归蕞尔何堪居然非称此葢伏遇某官身扶昌运手斡化钧一气鸢鱼咸遂飞潜之性众材杗桷各安大小之宜俯怜防下之余尝沐笔端之润摧頽虽久省録未忘谓人士舎之则藏固当慕昔贤显晦之节然朝廷养非所用何以待异时缓急之求既启迪于渊衷遂燮和于舆论而某年龄扺此意气萧然律召东风虽幸春囘于寒谷手遮西日敢希身到于修门
　　谢周枢使启
　　起由散地付以名州朝迹乆踈忽喜长安之近戍期未及先寛方朔之饥靖言孤踪可谓过望伏念某箪瓢穷巷土木残骸早已孤危马一鸣而辄斥晩尤顚沛龟六铸而不成羽翮摧伤风波震荡薄禄作无穷之虚名结不解之讐郦生自谓非狂甚矣见知之寡韩愈何恃敢傲若为取怒之深乗下泽之车忽过半生挂神武之冠今无多日偶然未死得此少伸制出西垣地连右辅顾视必恭之梓阡陌相望封培勿翦之棠乡里太息此盖伏遇枢使丞相学优圣域道觉民先卓尔为众正之宗毅然开孤进之路自太公已乆望子仰闗宗庙之灵有夷吾可无复忧尽释荐绅之虑方广求于隽杰乃首记其姓名生物功深奚啻吹律召东风之妙回天力大未觉挟山超北海之难而某少颇激昂老犹矍铄志士弗忘在沟壑固当坚马革裹尸之心薄福难与成功名第恐有猨臂不侯之相
　　谢黄参政启
　　病余揣分蕲续食于樷祠望外疏恩俾牧民于近郡感深雪涕慙剧骍顔伏念某早嵗多艰晩途益困岷嶓巉絶身行禹贡之书云梦苍茫口诵楚骚之句未葬支离之骨辱招羇旅之魂八千之路虽还五十之年已过视荒荒而益废髪种种以堪哀断港絶潢徒有朝宗之愿朽株枯木何施造化之功虽存沟壑之余生已是簮绅之弃物惊宿愆之尽洗知孤迹之少安如丝如纶命出西垣之润色有民有社地连右辅之封圻矧复严濑遗祠桐山故隐企髙风之如在顾俗状以自慙此盖伏遇参政相公黼黻皇猷权衡国是众仰规模之大天知议论之公谓设廉耻以遇羣臣士斯自好且蹈仁义则为君子人亦何常务与惟新不求其备某谨当铭膺感徳擢髪思愆弱羽绕枝姑低回于晩景灵丹防砾傥邂逅于初心
　　谢施参政启
　　起由散地畀以専城命出词垣仰戴丝纶之宠名居节镇俯慙章绶之华伛偻拜恩谵谆叙感伏念某薄才绵力多病早衰窃慕长者之余风毎思砥砺未闻君子之大道徒益顚危零丁稷下之游寂寞漳濵之卧尚无漂母哀王孙而进食况有故人怜范叔而赠袍牛欲衅钟谁其弗忍妇非束緼何以自还敢期累年不振之踪忽有一旦殊常之遇光生分表喜溢情涯惟兹山水之邦自昔诗书之俗脩门在望曾无日近之嗟先世尝临获慰露濡之感此盖伏遇参政相公至仁善下盛徳兼容一引坐一解顔士托终身之重三吐哺三握髪埜无片善之遗贤能借势以鶱腾孤逺望风而倾属自悲蓬梗独逺门阑向使不为万里之行固亦乆在诸生之末诵文章于方册窃喜得师闻道义于荐绅亦尝愿学既积精诚之至果归甄冶之公旅进无阶叹空驰于清梦余年有几惧终负于初心
　　谢台谏启
　　贫忘代耕之禄恳乞奉祠恩开使过之门复令治郡方穷阎之待尽非公议而畴依慙极骍顔感深雪涕伏念某邅囘薄命顦顇余生肄业荒唐小学仅通于苍雅属辞卑弱竒文徒慕于庄骚髪种种以将童心揺揺而欲折食粥动逾于累月陈絺或至于隆冬不能引分以挂冠廉隅已防更复贪荣于懐绶愧惧可知况此名城今为近辅九霄嘉气日未迩于长安千载遗祠星尝従于帝座孰为之地使有此行兹盖伏遇某官伟量海涵英姿山立【正言云义急嘘枯仁先念旧】众恶之而必察俯怜乆困于风波今老矣而无能尚使少纾于沟壑为国广旁求之路示人无终弃之才曾是妄庸曲蒙全防除书已下徒叨湔洗之恩羸疾益侵无复激昂之日
　　谢葛给事启
　　杜门讼六十年之非久安散地起家忝二千石之重忽奉明恩惊衅垢之渐除扶衰残而下拜【舎人云起自穷阎叨临近郡为农为圃三年之冗不治如丝如纶一字之褒过宠】伏念某学由病废仕以罪归冥心鹓鹭之行投迹鸡豚之社海三山之缥渺钓鼇巳媿于初心楚七泽之苍茫殪兕亦成于昨梦但欲负耒慕许行之学岂复叩角歌寗戚之诗偶逢公朝使过之时躐畀近郡承流之寄所防过矣自揆茫然天际郁葱望九重之云气道周蔽芾扫四世之棠阴得遂此行孰为之地此盖伏遇侍讲给事道本文王之正学师孟氏之醇腾茂实而蜚英声久隆上睠息邪説而距诐行遂擅儒宗方与万物而皆春不忍一夫之独泣某偶阶末契遂借余光【舎人云议论四方之望文章百世之师余谈激水之斗升穷鳞悉逝丽藻生云于肤寸甘泽无穷方与万物而皆春不忍一夫之独泣而某适有懐章之幸首叨泚笔之荣】虽饭豆羮藜不敢望功名之老大然书绅铭座尚思复玷缺之囏难
　　畣交代陈判院启
　　病求玉局但懐优游卒嵗之心恩畀桐庐获继超轶絶尘之迹方自嫌于通问乃遽辱于移书公真快哉我则陋矣伏念某少而落魄老益迂疎顦顇闗河万里客岷嶓之境驰驱节传三年使闽楚之交迨此退归頽然迟暮投帻已安于蟹舎起家忽奉于鱼符此盖伏遇某官秉节以贯四时端世而翔千仭经行早推于庠序谋猷晩着于朝廷謡诵上闻岂独最列城之课规模甚逺又足为来者之师某偶幸懐章遂将接武虽取弃竹马望英躅以增慙然获旧青氊在衰门而甚宠发春伊始坐歗多闲愿遵辅养之宜即庆禁严之拜
　　严州到任谢王丞相启
　　恳求祠禄乃叨便郡之除甫及戍期亟奉燕朝之对身既复归于钧播众知未弃于明时伏念某浅智褊能薄才绵力栖迟屏迹但欲射猛虎以终残年辛苦著书不足藏名山而俟后世偶为贫而求仕旋触罪以免归雁食无储鹑衣不补凡百君子悠悠非特达之知平生故人往往处嫌疑之际欲言谁聴投老奚归岂期庙堂任使之公挈出沟壑漂流之地此盖伏遇某官孟韩道统伊吕王功黼黻圣猷谓言之不文则行之不逺甄陶士类每舍其所短而取其所长慨念孤生已侵暮境傥使抱所闻而不试则将赍遗恨于无穷何止屡陈于斧扆之前葢亦昌言于搢绅之上故虽乆斥亦复渐収而某已知悔童子之雕虫未免守古人之糟粕决无可用寜不自知续钟斧之禄以待挂冠尝靣祈于大造効尺寸之劳而垂汗简怅永负于初心
　　谢梁右相启
　　玉局二年已窃伐耕之禄桐庐千里复叨起废之恩望睟表之颙昂抚编氓之繁伙退惟忝冒徒积兢慙伏念某四壁寒家一箪贱士刻舟求劎固匪通材惩羮吹韲已消壮志比由蟹舍起领鱼符永言久斥之余亦有少伸之望然而察簿领稽违之细擿吏胥隠伏之防一皆非其素知又不可以遽习渊明之寄事外乚迫颓龄安国之擢徒中曷胜烦使此盖伏遇某官才全经纬气塞堪舆博取众材屡抗延英之论宏开公道靡须光范之书施及妄庸未忘夙昔温饱一门之衣食洗湔累嵗之罪愆使为全人以毕余日某敢不好是正直择乎中庸戒舞智以贼民寜取椎鲁少文之诮务尽心于折狱庻无寃枉失职之嗟苟不辱知其敢言报
　　谢周枢使启
　　入望清光出临近郡天威不违咫尺既谐就日之心父命惟所东西况彼牧民之寄感恩至矣揣分茫然伏念某下愚难移大惑莫解不能髙飞逺举求避横目之民乃复直情径行自掇噬脐之悔永言穷薄数蹈邅回毁靡待于徳髙灾非由于福过断云零落敢懐出岫之心病鹤防褷忽忝乗轩之宠此盖伏遇某官道穷宎奥气塞堪舆南山之石岩岩帝资宿望绨之意恋恋士感诚言哀细徳之崄防开鸿钧之坱北念兹积谴虽擢髪而有余察彼众谗亦吹毛之已甚未加显弃聊复少収虽不在于英材乐育之中实创见于薄俗相挺之际而某扶衰自笑迫老冝归无复入闗西日举钓竿之手惟希度世东封谒玉辂之尘倾倒具陈慙惶无措
　　谢台谏启
