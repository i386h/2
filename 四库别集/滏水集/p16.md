<!-- { "loadSidebar": true } -->
　　可怜马上逢春色不得明窗贮古瓶只恐东风易零落兔葵燕麦又青青 

　　○列子庙二首 

　　天禄雠书已断编枉将放荡杂真筌如何得似东皋子删却杨朱力命篇 【文粹有删东皋文】 
　　东土西天一幻缘先生古佛岂其仙攓蓬指处无生死勘破髑髅未兆前 

　　○翠微寺二首 

　　南山常怀退之诗未说云烟润色之要见山光如泼黛更须留待雨晴时 
　　南山深锁翠微宫寺在山南十里东祇怪朝来衫袖湿不知身在翠微中 

　　○宿索水 

　　楚汉相随京索间路人指点旧河关英雄成败一邱土云自高飞水自闲 

　　○平泉店逢夏使 

　　穹庐毳服异华风马上相逢一笑同赠我何劳绕朝策贺兰千里已胸中 

　　○暮春用寒字韵二首 

　　柳阴彩舰系朱栏楼外秋千搭画杆祓禊人归池馆静吹花风急皱波寒 
　　一年芳物已阑珊年少春愁为牡丹村落人家雨前后蓬窗罩纸护蚕寒 

　　○初闻雁 

　　嘱尔南来新雁羣封书好寄未归人天涯憔悴多风雪回首中原又一春 

　　○宿遂初园 

　　病身三日园亭主自庆还须把一杯犹胜西邻王学士金门到老不曾来 

　　○别春 

　　年年春去归何处今日须为别一番把酒问花花不语夜来风雨泪珊珊 

　　闲闲老人滏水文集卷第九 

　　●闲闲老人滏水文集卷第十 

　　杂体 

　　◆杂体 【诏赦国书表册文诰附草本中十取一二】 

　　拟元稹长庆新体戒谕 
　　谕陕西东西两路行省诏 
　　详问书 
　　答夏国告和书 
　　回宋国贺正旦国书 
　　回宋国贺万年节国书 
　　回夏国贺万年节国书 
　　统军谢免罪表 
　　章宗皇帝实录表 
　　上尊号表 
　　平章谢抚谕表 
　　车驾幸庆宁宫皇妃起居表二首 
　　百官起居表 
　　闰月表 
　　枢密左丞授平章政事表 
　　平章授左副元帅谢表 
　　谢宣慰赐夫人葬赙赠龙脑水银锦段表 
　　平章左副元帅谢宣谕赐马铰具兔鹘匹段药物表 
　　谢宣谕生擒贼将田俊迈表 
　　谢宣谕破寿蔡州贼赐玉靶剑玉荷莲盏一只黄金一百两内府段子一十疋表 
　　丞相谢过表 
　　禘礼庆成表 
　　平章乞致仕表 
　　贺立皇太子表 
　　左参政乞致仕表 
　　宰相为蝗生乞罪表 
　　敕封高丽王韺册文 
　　前御史大夫张暐赠父萃卿诰 
　　参知政事李蹊授左丞诰 
　　许道真致仕制 
　　道陵真妃制 

　　○拟元稹长庆新体戒谕 

　　予新即大政承元和师旅之后军国庶务有所未明尚赖股肱元辅文武庶僚同寅戮力叶赞太平之功如闻有司罔克劢相翫岁愒日习以成风因循者苟岁月以养资罢懦者托疾病以废庶尔既若此予何赖焉尔尚明时予言用孚汝听掌刑者无以私情破公法俾有冤抑之情典选者无以小节妨大务俾有留滞之叹掌计者出纳之吝固防滥予取不以道亦伤吾民无纵掊克俾有流离之嗟曰谏官御史汝惟耳目其有大利害具以闻无毛举细事以塞责曰守令兵役之后吾民甚苦无怠抚养无为蟊贼曰采访使敦本察吏是汝之责汝其察吏治以催科为名肆侵渔者曰将帅汝典戎律勖尔偏裨儆尔师徒殄歼乃仇以复我高祖文皇之境土爰暨将校汝皆功臣之后无忝尔祖考其尚蹈果毅无敢冒我糗粮无私役尔卒伍无与亲民之官妄分彼此昔我烈祖暨乃祖乃父胥及逸勤勋在王府以有此境土共享太平之福相在小民尚不忘累圣涵养之恩况我有官君子世受厚恩身被厚禄营已自私独不为朝廷惜乎呜呼厥亦惟我宪考赏明罚公众职修理成法具在我其敢弗率尔尚一乃心敬乃事厥有成绩朕不汝吝其或弗钦邦有常刑朕不庸释治业赴功可不勉欤 

　　○谕陕西东西两路行省诏 

　　比以北境称兵西鄙为重肆遣将帅以卫封陲仍申命于大臣以分领于行省其责不为不重其任不为不优如闻彼军深入夏境傥边方之少警将内地之可忧虽九庙扶持素为神明祚也而一时利害不为社稷虑乎若非协力以早图恐或噬脐之不及其体此意以究尔图于戏进退军之密谋朕不从中制也安危国之大计卿其以身任之可守可攻各度其势或犄或角一从所长其毋失事机以勉图成效 

　　○详问书 

　　云云两国和好几及百年南北生灵不见兵革波之所及我之余也不图曩者太和间彼国君臣狃于衅勇啬祸之言妄有无名之举我朝不得巳以兵应之彼既异始图不克逞志于我于是有增币易叔以伯之请我章宗皇帝重念彼国伤残之故曲从和好仍归淮汉已得之地恩至渥也既许乞盟之后庶几为度德量力之事谨畏天保国之戒岂意利我虏衅顿违盟誓累年谲诈不贡岁币帅我叛亡以荡摇我边陲我边臣愤怒自率所部以报东门之役庶可少惩矣且复扰我涟水扇惑我山东之民造衅百端不念伯侄无穷之好侥幸于不可知之虏似不审辅车相依之势将复蹈覆车之辙也我廷臣固请曰彼忘累圣之恩幸吾一旦之警自以鞭长不及马腹不知牛虽瘠偾于豚上其可幸乎便可兴师声罪往伐尚念彼界生灵何罪故遣使臣先以文告仍以大兵压境若能改图一遵旧约则又何求如其不然自启祸端罪有归矣既违三灵之心恐贻九庙之悔事势至此虽欲乞和不可及巳故令详问其审图之云 

　　○答夏国告和书 

　　以生民为心不以细故而忽生民之命以天下为度不以私忿而伤天下之功惟我国家奄安中外威制万里恩结三方高丽叛归却而不受孽宋既服免其称臣苟可利于生灵有不较其名分矧惟大夏时我宝邻盟誓既百年于兹恩好若一家之旧乃者北兵之大扰因而东道之不通岂意同盟堕此奸计俾我两朝之交贽至于一矢之相加幸上天开悔祸之萌使赤子有息肩之望兹纡信使特枉载书忍以一朝之违遽忘累世之好审此辅车之势属我唇齿之邦与其厌外夷之陆梁孰若结诸夏之亲昵惟兹不类乃我同仇当人心厌乱之秋见天道好还之意众既乌合罪复贯盈彼物极则终衰此数离而复合且阋墙犹可御侮况同舟何患异心既有成言当如来约 

　　○回宋国贺正旦国书 

　　春阳启序适当献岁之辰使驿驰缄远预履新之庆旅陈器币备缛情文具孚诚意之休益缔信盟之好 

　　○回宋国贺万年节国书 

　　阳和应律适临姑洗之辰使介驰轺远贺诞弥之节肃陈礼币祗达近函览诚意以具孚保欢盟而益固 

　　○回夏国贺万年节国书 

　　远驰使驿来展贺仪念誓好之方隆故情文之俱尽其为悦怿曷罄敷陈式属凉秋善绥福履 

　　○统军谢免罪表 

　　误军期者无赦邦有常刑忘人罪而责成君之大德巳捐前眚仍玷新恩 【中谢】 臣闻王者使臣功不如过人臣报国死不顾生要之能至于成功可以粗偿于宿负一昨臣分屯西道俾扞北陲粗置营屯稍增堑垒皆本授之成算固无取于琐才朝廷察臣小心寄臣大任委之以精兵之地授之以专对之权庶知虏情预为边备而臣才微责重识暗虑轻诱未识于楚羸敌妄言于邾小遂阙储胥之备尚遗宵旰之忧大则置之典刑小则削其仕籍国曰可杀臣犹自知岂意隆恩曲全微命枯骨复肉寄面何颜尚且虑臣以轻敌损威悯臣以积忧致毙谓臣智虽失料心则亡它尽弃前瑕许图后效激昂有地奋跃呼天此葢伏遇皇帝陛下烛物以明及人以德忘曹沬三败之辱要孟明一战之功遂致罪囚复尘任使臣敢不洗心知悔毕志改图再三经画之筹庶裨帷幄万一生成之赐少答乾坤不胜激切之至 

　　○章宗皇帝实录表 

　　臣某等言伏以唐虞之际有典谟茂彰洪烈文武之政在方策迄为显王自昔人君必存史籍既有其丰隆显懿之德亦赖夫温醕深润之文铺张对天之洪休扬厉无前之伟绩然后事辞不苟声实相当伏以章宗皇帝圣敬日跻聪明时乂光膺大业祗述先猷禀大有为之资千古挺出行不忍人之政朞年有成发廪粟以赈贫穷置外台以审刑狱罢征敛于即日减租税者累年敦劝农桑裁定制度孝承祖庙款谒大坛稽旷古之无文定国朝之大礼生徒徧学校冠葢环桥门焕乎之文足以藻饰百度赫然之怒足以震迭万方始以殷高之明鬼方肆伐终然宣后之烈淮夷来舒故得孽宋增币以乞盟阻■〈革菐〉革心而效顺西服银夏东抚辰韩岁时相望琛赆入贡由是蒸为瑞气散为祥风神凤来翔宝鼎出现野蚕成茧嘉谷旅生至于奎璧之文河洛之画日月出矣光其不亦难乎江汉濯之皜乎不可尚巳尚却徽称而不受愈彰圣德之难名二十年间鼓舞太和之治亿万世后光华惇史之书况夫良将之远筹贤相之婉画所表忠臣节妇所举异行茂才本兵舆赋之烦生齿版图之数所宜具载以示方来钦惟皇帝陛下夤绍燕谋思光前烈谓信书之未毕恐遗美之不昭深诏儒臣详为实录往在东海之际已抽中秘之书踵此编年俾之载笔属典册之未上值虏寇之不虞师旅绎骚篇帙散逸钦承圣训复命编摩徧阅官縢曲加搜访然而起居注有所未备行止录有所未详或捃摭于案牍之余或采拾于见闻之际载之行事诚咸五而登三及此成书惧挂一而漏万臣等所编成章宗皇帝实录一百卷并事目二十卷总计一百二十卷缮写了毕谨具进呈状伏望圣慈曲垂省览臣文章暧昧学术空疏遗美不彰虽乏三长之妙直辞无愧庶伸一得之愚云尔 

　　○上尊号表 

