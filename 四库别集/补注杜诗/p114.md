<!-- { "loadSidebar": true } -->
　　【彦辅曰建都以蜀为南京也置尹比二京鲍曰寳应元年岁次壬寅公年五十一岁在成都建卯月辛亥建五都以京兆府为上都河南府为东都凤翔府为西都江陵府为南都太原府为北都故有是诗】补注【鹤曰诗云建都分魏阙下诏辟荆门则建都当是指江陵为南都案旧史上元元年九月甲午以荆州为南都州曰江陵府官吏制置同京兆而鲍以为寳应元年建都则非盖上元元年初建二年停四京及南都之号寳应元年复建五都荆门正指江陵而魏阙分为北都也此诗寳应元年作以诗云穷冬客江劒乃避成都之乱入梓州时梓劒相邻是年复建五都故有此作江陵望幸诗所以有雄都元壮丽之句】
　　苍生未苏息胡马半乾坤【洙曰半天下也】议在云台上【洙曰后汉议功于云台】谁扶黄屋尊【洙曰黄屋天子车盖此指言谁为安王室者】建都分魏阙下诏辟荆门恐失东人望其如西极存【洙曰东人谓闗中父老也时明皇在蜀故云西极】时危当雪耻【洙曰洗雪也耻国耻也】计大岂轻论虽倚三阶正【洙曰东方传云愿陈泰阶六符应劭曰泰阶天之三阶也上阶为天子中阶为诸侯公卿大夫下阶为士庶人三阶平则天下大安是为太平】终愁万国翻牵裾恨不死【洙曰魏文帝欲迁冀州士以实河南辛毗諌帝不答而起毗引其裾】漏网辱殊恩【洙曰汉刑法志漏网吞舟之鱼】永负汉庭哭【洙曰贾谊传可为痛哭】遥怜湘水魂【洙曰屈原沉湘】穷冬客江劒随事有田园风断青蒲节霜埋翠竹根衣冠空穰穰【洙曰史记货殖传天下穰穰皆为利往】闗辅乆【一作逺】昏昏愿枉【一作唯驻】长安日光辉照北原
　　嵗暮【广德元年作】
　　补注【鹤曰诗云边隅还用兵烟尘犯雪岭当是是指吐畨广德元年陷松维保三州雪岭引维州也九域志云南至雪岭二百六十里梁权道编在上元元年成都诗内然考史及通鉴是年与二年及寳应元年雪岭无警虽吐畨寳应元年十二月冦成秦渭三州然无闗于雪岭】
　　岁暮逺为客边隅还用兵烟尘犯雪岭【赵曰此篇全言吐畨之乱也西山近接维松上有积雪经夏不消人谓之雪山也】鼓角动江城天地日流血【洙曰谓多战鬬】朝廷谁请缨【洙曰终军愿请长缨以系狂虏】济时敢爱死寂寞壮心惊【赵曰公自悼其有济时之志而壮心已消故也】
　　和裴迪登蜀州东亭送客逢早梅相忆见寄【上元元年冬作】补注【鹤曰此诗当是与和裴迪登新津寺诗同年作然此诗题云逢梅相忆见寄则是上元元年冬在成都作也迪与王维善维与迪游辋川赋诗相酬为乐】
　　东阁官梅动诗兴还如何逊在扬州【苏曰梁何逊作扬州法曹廨舍有梅花一株花盛开逊吟咏其下后居洛思梅花再请其往从之抵扬州花方盛逊对花徬徨终日】此时对雪遥相忆送客逢春【一作花】可自由幸不折来伤岁暮若为看去乱乡【一作春】愁江边一树垂垂发【苏曰吴防雪梅赋照寒溪之艳艳带冷雪之垂垂想子美雪中见梅作也今梅花中用垂垂字但可雪中梅花即用之】朝夕催人自白头
　　寄赠王十将军承俊【大厯元年春作】
　　补注【鹤曰诗云纒结青骢马出入锦城中则王将军在成都而公作诗寄之则不得云公在成都作而梁权道编在上元二年则是年公在成都也以期王将军不至考之当是在永泰间在成都欲至夔所以公大厯元年冬以期之不至而作诗此当在大厯元年春作】
　　将军胆气雄【赵曰孙子曰并敌一向夺其胆气】臂悬两角弓【苏曰赵括每出乘髙马左右悬二白角弓】纒结青骢马出入锦城中时危未受钺【赵曰受钺则为大将矣】势屈难为功賔客满堂上何人髙义同
　　游修觉寺【上元元年作】
　　补注【鹤曰诗云吾得及春游盖公以乾元二年季冬至成都及春游之所以有是句当在上元元年】
　　野寺江天豁山扉花竹幽诗应有神助【修可曰谢灵运尝于永嘉西堂思诗竟日不就忽梦见惠连即得池塘生春草大以为工常云此语有神助非吾语也】吾得及春游径石相【一作深】萦带川云自【一作免】去留禅枝宿众鸟【赵曰庾信安昌寺碑云禅枝四静公于佛寺每用佛家书斯为当体】漂转暮归愁【师曰言众僧得所栖托伤已漂转曾众僧之不若也】
　　后游【上元元年作】
　　补注【鹤曰当是一春两游之故诗云江山如有待花栁更无私同上年作】
　　寺忆曾游处桥怜再渡时江山如有待花栁更无私【赵曰言游者皆得见之无所私也】野润烟光薄沙暄日色迟客愁全为减舍此复何之
　　题新津北桥楼【得郊字上元元年作】
　　补注【鹤曰新津县在蜀州上元元年公尝暂如新津此诗殆其年作也又云池水观为政当是与仕于蜀州者同登故分韵得郊字】
　　望极春城上开筵近鸟巢白花檐外朶青栁槛前梢池水观为政【洙曰澄清而不挠】厨烟觉逺庖【洙曰言观厨烟知其不亲庖厨】西川供客眼【一作逺】唯有此江郊【苏曰向兆曰唯有此江郊可喜故挂冠援老率儿童操舟回】
　　奉酬李都督表文早春作【上元元年作】
　　补注【鹤曰蜀之都督府独多未详李为何人然诗云力疾坐清晓当是上元元年作盖公初至蜀有一室诗云巴蜀来多病有客诗云老病人扶再拜难賔至诗云患气经时乆云山诗云衰病江边卧诗言疾者甚多】
　　力疾坐清晓【赵曰晋载记姚戈仲求见石虎虎力疾见之师曰力疾言虽病犹力起坐也】来诗悲早春转添愁伴客【苏曰王当避地江表徒歩唯有愁恨伴遂无情悰作文字后醉作放歩行】更觉老随人红入桃花嫩青归栁叶新望乡应未已四海尚风尘
　　登楼【广德二年作】
　　【赵曰此闻代宗车驾还长安之作】补注【鹤曰案史崔旰以永泰元年闰月辛亥冦成都郭英乂死于灵池是时公已在云安阙年大厯元年春尚在云安今此诗云锦江春色来天地玉垒浮云变古今若以西山冦盗为崔旰则是大厯元年作公在云安不应言锦江春色来天地王注师注为非意是广德二年作指吐畨广德元年十二月陷松维州而言西山近维州故也广德二年春晚公避乱还成都故赠王侍御有犹得见残春之句故此诗亦言锦江春色诗又云北极朝廷终不改者亦谓吐畨陷京师立广武郡王承宏为皇帝将欲改命而旋为郭子仪克复代宗还京终不为吐畨所废赵注为是】
　　花近髙楼伤客心万方多难此登临锦江春色来【洙曰一作水流】天地玉垒浮云变古今【洙曰左太冲蜀都赋云夫蜀都者扩云闗以为门包玉垒而为宇玉垒山名也湔水出焉在成都西北岷山界蜀有铜梁玉垒】补注【希曰笮桥江水亦名濯锦江俗云以此濯锦鲜明唐志玉垒山在彭州导江县又华阳国志玉垒山出璧玉汉志玉垒山湔水所出】北极朝廷终不改西山冦盗莫相侵【洙曰时崔旰起兵于西山师曰此二句讽崔旰反成都不能为朝廷之害】可怜后主还祠庙日暮聊为梁父吟【师曰诸葛亮佐先主图收复功未就而亮卒及后主即位祠祭亮庙叹无人为之助亮未达时作梁父吟故甫因旰之乱伤朝廷无诸葛之才】补注【鹤曰公正以代宗还京而李光弼死故以比后主之失孔明也】
　　春归【广德二年作】
　　【赵曰此言归当春时非言春色之归也】补注【鹤曰诗云别来频甲子归到忽春华当是广德二年避乱归成都时作梁权道编在上元二年恐于别来频甲子之句不合】
　　苔径临江竹茅檐覆地花别来频甲子归到忽春华【师曰甫避崔旰乱适东川后复以春时归草堂见江竹无恙唯落花覆地故下文云别来频甲子甲子记时节也如甲子混泥涂皆言歴时之乆及归草堂倐怱又春华也内翰不明春归草堂谓春色归去遂以忽为轻忽误矣】倚杖看孤石【苏曰谢安所居有石一株安常倚杖相对吟啸终日忘归北齐谢洙名之为玉笋峯唐栁公权榜其亭曰独秀峯】倾壶就浅沙逺鸥浮水静轻燕受风斜世事虽多梗吾生亦有涯【洙曰荘子曰吾生也有涯】此身【洙曰一作且应】醒复醉乗兴即归家
　　归鴈【广德二年作】
　　补注【鹤曰诗云春来万里客乱定几年归当是同前篇在广德二年作】
　　春【洙曰一作东】来万里客乱定几年归膓断江城鴈髙髙向【洙曰一作正】北飞【师曰甫客居万里外覩鴈北飞伤已未有归期曾鴈之不若也】
　　三絶句【寳应元年作】
　　【彦辅曰此三絶皆愍交道凋敝风俗衰薄也初章言新合之情不能乆则莫若不见之也次章言疏数之无常也三章言莫若以岁寒自守也公当乱离之际奔走流落而无上下之交故见于诗者率皆如此】补注【鹤曰诗云无数春笋满林生柴门宻掩断人行固当在成都时作梁权道编在上元二年然公经营草堂方植竹乃在上元元年一年之间笋生未应至无数当在寳应元手断手之岁】
　　楸树馨香倚钓矶【郑曰楸此由切洙曰楸一作春】补注【希曰尔雅释椅梓郭云即楸陆机疏云梓者楸之类理白色而生子者】斩新花蘂未应飞不如醉里春风尽可【洙曰一作何】忍醒时雨打稀【师曰此诗讥后进暴贵虽可为一时荣观奈何思重才薄眼见其零落不若未受恩眷之时雨比天恩以雨多故致花易壊也】
　　门外鸬鷀乆不来沙头忽见眼相猜自今已后知人意一日须来一百回【苏曰齐騄见童痴且鄙鞭扑不时妻曰但以财使之果善事人笑谓妻曰一日一百回亦须来往矣工部造法宜体之师曰此诗言贪利小人畏君子之讥其短也然君子以防养正瑜瑾匿瑕山薮藏疾不发其隠而小人来革靣谄防不能愧耻也】
　　无数春笋满林生柴门宻掩断人行防须上畨看成竹【赵曰上畨乃川语上畨则成竹故谓上筤竹】客至从嗔不出迎【师曰前篇言花始虽斩新终为风吹雨打以至零落此诗言笋初生终乎成竹而有客至从嗔不出迎之语盖言唯君子守道为岁寒异夫小人之暴贵易壊也】
　　客至【上元二年作】
　　【鲁曰喜崔明府相过】补注【鹤曰诗云舍南舍北皆春水又云盘飱市逺无兼味当在浣花作然诗花已成径酒有旧醅皆非上元元年经营时事当在二年作若云在寳应元年作则其年秋旱无春水如此】
　　舍南舍北皆春水但见【一作有】羣鸥日日来花径不曾縁客扫【苏曰王武仲隠居羊欣相访武仲曰君子宜去吾不可啓闗恐踏碎满径落花欣嗟赏乆之而归】蓬门今始为君开盘飱市逺无兼味【赵曰潘岳作夏侯湛诔有云重珍兼味】樽酒家贫只旧醅肯与隣翁相对饮隔篱呼取尽余杯
　　遣意二首【上元二年作】
　　补注【鹤曰诗云孤村春水生又云细雨夜移橙当同是上元二年作】
　　啭枝黄鸟近泛渚白鸥轻一径野花落孤村春水生衰年催酿黍【苍舒曰春秋纬曰凡黍为酒阳据隂乃能动故以麦酿黍为酒】细雨夜移橙【洙曰橙香橙也柑属】补注【希曰上林赋黄柑橙榛】渐喜交游絶幽居不用名【洙曰陶渊明归去来兮请息交以絶游程曰息交絶游不好声名故尔】
　　檐影微微落【宋曰微微落檐月斜故檐影落水而斜】津流脉脉斜野船明细火宿鴈聚圆【一作寒】沙云掩初月【赵曰庾肩吾七夕诗初值早秋】香传小树花隣人有美酒稚子夜【一作也】能賖【苏曰马举好饮夜闻隣家有酒使儿童去賖隣家以双瓶赠之举欣然曰非老好饮喜稚子能賖】














