<!-- { "loadSidebar": true } -->
　　大唐高宗仪凤年间，开封府尉氏县有一秀才，累举不第，三上万言策，皆不中选，遂乃出家，法名神秀，拜蕲州黄梅山黄梅寺五祖弘恩禅师为师，学大小乘之法。后云游至玉泉山，坐于怪树之下，见一大蟒，风簇而至。神秀端然不动。次日，于树下得金一藏，就于玉泉山创建道场。因问乡人：“此何庙宇？”乡人答曰：“乃三分时，关公显圣之祠也。”神秀拆毁其祠，忽然阴云四合，见关公提刀跃马于云雾之中，往来驰骤。神秀仰面问之，公具言前事。神秀即破土建寺，遂安享关公为本寺伽蓝。至今古迹尚在。神秀即六祖也。

　　传曰：

　　关公在生之时，敬重士大夫，抚恤下人，有互相殴骂者，告于公前，公以酒和之。后人争闹，不忍告理，常曰：“恐犯爷爷也！”时人为此，不忍繁渎焉。故自古迄今，皆称曰“关爷爷”也。张益德平素性躁，虽敬上士，而不恤下人。凡有士卒争斗者，告于益德前，不问屈直，并皆杀之。后人因此不敢告理，但恐斩之。所以关公为人，民不忍犯；益德为人，民不敢犯：其贵重如此也。后宋朝崇宁年间，关公出现显圣，故封为崇宁真君。因解州盐池蚩尤神作耗，乃公神力破之。后累代加封义勇武安王、崇宁真君。至今显圣，护国佑民。

　　赞曰：

　　忆昔将军起解良，虎躯九尺有余长。眼如丹凤朝天柱，眉若卧蚕侵鬓傍。

　　髯拂乌云吞晓日，面如重枣轻秋霜。马骑赤兔追电影，刀偃青龙喷雪光。

　　桃园结义过山岳，世同生死共刘、张。开基剿灭黄巾寇，勇烈英名播四方。

　　酒尚温时华雄丧，马恰到处车胄亡。不降曹公只降汉，一宅分为两院墙。

　　曾于官渡施神勇，立诛文丑刺颜良。千里独行世莫比，五关斩将谁敢当？

　　古城重会表忠节，挝鼓之中斩蔡阳。华容道上酬恩德，荆州城内镇边疆。

　　单刀赴会真豪杰，水淹七军妙度量。操欲迁都避锐气，吴欲求亲宁荆、襄。

　　吕蒙一旦施诡计，白衣摇橹渡关防。麦城守困军旅散，临沮父子魂渺茫。

　　玉泉山头夜显圣，解州城内神昭彰。历代加封赠尊号，崇宁年间朝宋皇。

　　生作三分熊虎将，死为义勇武安王。

　　自关公归神之后，孙权尽收荆、襄之兵，将公父子信息招安各处人民。忽报张昭自建业而来，权召入问之。昭曰：“今主公损了关公父子，江东祸不远矣！昔日，此人与刘、张在桃园结义之时，誓同生死。今刘备已有两川之兵，更兼诸葛亮之谋，张、黄、马、赵之勇。备若知损其父子，必起倾国之兵，与彼报仇矣。备奋力死战，东吴何可当也？”权闻之大惊，乃跌足曰：“孤失其计较也！似此如之奈何？”昭曰：“主公勿忧。某有一计，令西蜀之兵不犯东吴，荆州如磐石之安也。”权问：“有何妙计？可速教之，以安家国。”试看张昭道出甚计来，毕竟如何，下回便见。 

汉中王痛哭关公
　　却说吴侯求计于张昭，昭曰：“今曹操拥百万之众，虎视华夏，久思得汉上之地矣。刘备急欲报仇，必归命于操。操贪其利，必然纳之。若二处连兵，则东吴有垒卵之危也。不如先遣人将关公父子英灵送与曹操，明教刘备知是操之所使，必痛恨于操也。待蜀、魏相攻，却看其急慢，然后于中取事。此计可保东吴，亦可图西蜀。如得两川之地，何惧曹操乎？”权从其言，即时设宴，大会诸将，赏犒三军，惟吕蒙点军未至。权曰：“全荆、襄者，皆吕子明，如何不至？”使人请之。忽报吕蒙至。权自出迎接，抚其臂曰：“孤久不得荆州，今称心满意，皆子明之功也。”蒙谢曰：“一者乃主公洪福，二者乃诸将虎威，蒙何足挂齿也。”权让蒙上坐，蒙再三推辞，坐于其次。权举杯而言曰：“昔日周郎雄烈盖世，胆量过人，遂破孟德，开拓荆州拓，音托。后不幸而丧，鲁子敬代之。子敬一见孤时，便有帝王大略，此一快也。后孟德东下，诸人皆劝孤降之，孤与子敬并周郎廓开大计，赤壁鏖兵，全获其功，此二快也。今子明设谋定计，立取荆州，胜如子敬、周郎多矣！”于是吕蒙接酒欲饮，忽然掷杯于地，一把揪住孙权，厉声大骂曰：“碧眼小儿！黄须鼠辈！还识吾否？”众将大惊，急来救时，蒙推倒孙权，大步向前，坐于孙权位上，神眉倒竖，双眼圆睁，而言曰：“吾自破黄巾以来，纵横天下三十年矣，被汝奸计图之，吾生不能啖汝之肉，死当以追其吕贼之魂！吾乃汉寿亭侯关公也。”权大惊，与大小将士慌拜于地。只见吕蒙七窍鲜血迸流，死于座下。众将见之，旦夕悚惧。权将吕蒙尸首具棺椁葬之，赠南郡太守、潺陵侯。潺，音川。其子吕霸袭爵。蒙死年四十二岁。时建安二十四年冬十二月初七日也。后史官评吕蒙曰：

　　曹公乘汉相之资，挟天子而扫群桀，新荡荆城，仗威东夏，于时议者莫不疑贰。周瑜、鲁肃建独断之明，出众人之表，实奇才也！吕蒙勇而有断，识军计，谲郝普，诱关某，最其妙者。初虽轻果妄杀，终于克己，国士之量，岂徒武将而已？孙权之论，优劣允当，故载录焉。

　　却说关公显圣追了吕蒙，孙权惧其神威，将英灵恭敬，不敢怠慢，令使星夜送与曹操。此时，操从摩陂班师回洛阳，忽报东吴差使赍关公英灵至。操大喜曰：“关公已仙，孤无忧也。”言未毕，阶下一人出曰：“此乃东吴移祸之计也。”操视之，乃主簿司马懿也。操问其故，懿曰：“昔日刘、关、张在桃园结义之时，誓以同死。今东吴图了关公，惧其复仇，故将英灵献与王上，使备知是王上所使，不去攻吴，却来攻魏。蜀、魏交兵，急难休息，东吴却于中观其动静，或取西川，或取中原，随势而行也。某故知此为移祸之计矣。春秋有‘老龟烹不烂，移祸于枯桑’之事，今日正犹此也。”操大惊曰：“仲达之言是也，当以何策解之？”懿曰：“此事极易。王上可将关公英灵刻以香木之躯，葬以大臣之礼，使人皆知，则刘、张必深恨于孙权，而尽力南征矣。若吴、蜀交锋之际，王上却因其势而击之，如蜀胜则击吴，如吴胜则击蜀。二处若得一处，那一处则不久矣。愿王上思之。”操曰：“仲达之见，真神算也。”遂令吴使入。

　　呈上木匣，操开匣视之，见关公面如平日。操曰：“久不得见将军也！”言未讫，则见关公神眉急动，须发皆张，操忽然惊倒。众将急救，良久方醒，吁气一口，乃顾文武曰：“关将军真天神也！”吴使又将关公显圣附体骂孙权、追吕蒙一节之事告于操。操愈加惧怕，遂设牲醴祭祀，刻沉香木为躯，以王侯之礼葬于洛阳南门外，令大小官僚送殡。操自拜祭，褒赠荆王，差官看守。已毕，即遣吴使回江东去讫。

　　却说汉中王自东川回到西川成都，孔明奏曰：“王上先夫人去世；孙夫人南归，必难再来。人伦之道，不可废也，必纳王妃以正其内。”汉中王从之。孔明复奏曰：“刘焉长子刘瑁之妻吴氏，守寡在家。此妇美而且贤，乃吴懿之妹也。懿少亡父母，将妹入川，傍刘焉度日。有一相者相吴氏曰：‘此女后必大贵，非后则妃也。’因此刘焉有妄想之心，遂娶与长子刘瑁为妻。娶不数月，瑁患心痛而死。其妇寡居，川人皆知其贤。某素知大贤，方敢劝王，可纳为妃也。”王曰：“刘瑁与吾同宗，于理不可。”法正谏曰：“论其亲疏，何异晋文之与子圉乎？”王依允，遂纳为王妃。后在川生二子：长子刘永，字公寿；次子刘理，字奉孝。

　　且说东西两川，民安国富，田禾大成。忽有人自荆州来，言东吴累累求亲，关公力阻之。孔明曰：“荆州危矣！可使人替关公回。”正商议间，荆州报捷，使命数次而至。忽又报关兴到，具言水淹七军功绩，因此不能动移。忽又探马到来，报说关公全获其功，江边墩台提防甚密，万无一失。众皆喜悦。比及天晚各散。

　　当夜，玄德自觉浑身肉颤，睡卧不安，起坐内室，秉烛看书，愈觉神思昏迷，乃伏几而卧；就室中起冷风一阵，灯灭复明，抬头见一人立于灯下。玄德问曰：“汝是何人，夤度至吾内室？”其人不答。问之三次，皆不应。玄德疑怪，自起视之，乃是关公于灯影下往来躲避。玄德曰：“兄弟别来无恙？夜深至此，必有大故。吾与汝义同骨肉，因何回避？”关公泣而告曰：“愿兄起兵，当雪弟恨！”言讫，冷风骤起，关公不见。玄德忽然惊觉，乃是一梦，时正三鼓。玄德大疑，急出前殿，使人请孔明圆梦。孔明入内，玄德细言梦警。孔明曰：“乃是王上心思关公，以致此梦，何必多疑？”玄德再三恳问，孔明只以善言解之。

　　少顷，孔明辞出，至中门外，迎见许靖。靖曰：“某才赴军师府下报一机密，听知军师入宫，特来至此。”孔明曰：“有何机密？”靖曰：“今有一人传报，东吴吕蒙已袭荆州，关公殒矣！某故来报。”孔明曰：“吾夜观天象，见将星已落荆楚之地，预知关公祸已及矣；但恐王上忧虑，未敢言也。今夜王得一梦，如此如此，吾以善言宽之，恐伤其心故也。”二人正说之间，忽殿内转出一人，扯住孔明衣袖而言曰：“关公已故，丞相因何瞒我？”孔明视之，乃汉中王也。孔明、许靖伏地奏曰：“适来所言，皆虚疑之事耳，未足深信。愿王上宽怀，勿生远虑。”玄德曰：“孤与云长，誓同生死；彼若有失，孤岂能独生耶！”

　　孔明、许靖正劝谕之间，忽近侍奏曰：“马良、伊籍至。”玄德召入问之，却才呈上表章。未及拆观，侍臣又奏：“荆州廖化至。”玄德急召入问之。化哭拜于地，细奏前事。玄德大惊曰：“若如此，则吾弟休矣！”孔明奏曰：“刘封、孟达如此无礼，罪不容诛！王上宽心，某亲提一旅之师，去救荆、襄之急。”玄德泣而言曰：“孤弟有失，孤岂能独生也！孤来日自提一军，去救孤弟！”玄德一面差人赴阆中报知益德，一面差人会集人马。未及天明，一连数次报，说关公夜走临沮，为吴将潘璋部将马忠所困，义不屈节，父子归神。玄德听罢，大叫一声，昏绝于地。未知汉中王性命如何？ 

曹操杀神医华陀
