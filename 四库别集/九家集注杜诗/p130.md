<!-- { "loadSidebar": true } -->
　　扶病送君发自怜犹不归【诗式微式微胡不归】秖应尽客浪复作掩荆扉【赵云客泪言为客之泪也虽宋人之际其身亦察胡尔沈休文宿东园诗云荆扉新且故】江汉故人少音书从此稀往还二十载歳晚寸心违【赵云寸心字本于列子载龙叔谓文挚曰吾见子之心矣方寸之地虚矣左传云王必不违又文选庾信愁赋云且将一寸心能容万斛愁又稽叔夜幽愤诗事与愿违遘兹淹留又张季鹰秋日北园诗旅途惊歳晚归兴与心违】
　　送李卿煜
　　王子思归日长安已乱兵【赵云王子指李煜也时有吐蕃之乱】霑衣问行在【赵云十月代宗出幸陜也】走马向承明【赵云汉承明殿在未央宫霍光传太后幸未央承明殿是巳此两句并言李煜所以去之事汉武帝诏严助居承明之庐】暮景巴蜀僻春风江汉清【赵云歳暮之时僻在巴蜀公每有意为荆楚之游预言其当春时在江汉间矣故云】晋山虽自弃魏阙尚含情【赵云按宣室志载唐故尚书李公铣镇北门时有道士尹君者隠晋山不食粟尝饵柏叶与今公在蜀诗全不相干按新唐书地理志阆州晋安县下注云本晋城避隠太子讳更名此所谓晋山乎以俟博闻魏阙天子之阙也魏者大也所谓象魏是已庄子云身在江湖之上而心驰魏阙之下江文通诗云临风黙含情此两句公自言其身在外而心常在朝廷也】
　　絶句
　　江边踏青罢回首见旌旗【赵云或云江边踏青乃成都事毎以三月三日出郊言践踏青草故谓之踏青是不知处处皆然孟浩然大隄行云歳歳春草生踏青三两日又岂特川中邪新添注唐李绰辇下歳时记上已赐宴羣臣于曲江倾城人物于江头禊饮踏青】风起春城暮高楼鼓角悲【赵云古乐府春城起风色】
　　九日登梓州城
　　伊昔黄花酒如今白髪翁【月令云菊有黄华费长房谓桓景曰九月九日可登高饮菊花酒以除灾】追欢筋力异望逺歳时同【礼记老者不以筋力为礼】弟妹悲歌里朝廷醉眼中兵戈与闗塞此日意无穷【赵云兵戈以言格战闗塞以言屯戍时吐蕃之乱既与之战且有防守也】
　　九日奉寄严大夫
　　九日应愁思经时冒险艰【左传曰险阻艰难备尝之矣】不眠持汉节何路出巴山【蘓武传匈奴徙武北海上枚汉节牧羊卧起操持节旄尽落　赵云武为明皇肃宗山陵桥道使故云不眠持汉节也下句则公自言葢公时方在梓久客而欲出耳蜀都赋云东则左绵巴中百濮所充葢自绵而东乃巴也】小驿香醪嫩重岩细菊斑遥知簇鞍马回首白云间【赵云此言九日所遇之景物也于此遥想其簇鞍马而回首白云以望之此严武所谓杜二见忆者也】
　　巴岭荅杜二见忆严武
　　卧向巴山落月时两乡千里梦相思【赵云严杜相去千里各在一涯而梦想也葢亦千里共明月之意】可但步兵偏爱酒【阮籍闻步兵厨多美酒营人善酿求为校尉】也知光禄最能诗【谢光禄名庄字希逸七歳能属文所着文字四百余首行于世仕至光禄大夫】江头赤叶枫愁客【楚词湛湛江水兮上有枫】篱外黄花菊对谁【张季鹰黄花如散金】跋马望君非一度冷猿秋鴈不胜悲【薛云此诗洪觉范谓之骨含苏李体】
　　怀旧【赵云此篇与下所思不见二篇葢同时作何者公于三人平生之所善苏源明巳死而追悼之题则曰怀旧郑防贬台州而闻其消息题则曰所思李白久不见而近不得其音信故题曰不见怀旧晋潘安仁追悼杨肇父子尝作怀旧赋故公倚以为题】
　　地下苏司业情亲独有君【赵云司业即源明也公于下自注地下字云王隠晋书载苏韶见其弟节云卜商顔渊今为地下修文郎天寳间源明自东平太守召为司业其后以秘书少监卒今云司业则其当时声称之着也】那因丧【一作衰】乱后便有【一云作】死生分【赵云丧乱一作衰乱便有一云便作皆非葢时虽乱而非衰便作不若便有之快】老罢知明镜悲来望白云【赵云南史蔡兴宗传太尉沈庆之曰加老罢私门兵刀顿阙知明镜则因明镜而知其老罢之状也李陵与苏武诗仰视浮云驰又苏武别弟诗曰仰视浮云翔】自从失词伯不复更论文【赵云王充论衡有云文词之伯论文见魏文典论】
　　所思【得台州郑司戸防消息】
　　郑老身仍窜台州信所【一作始】传【赵云古乐府有云有所思而古诗云所思在逺道防迁著作郎以安禄山之污免死贬台州司户参军】为农山涧曲卧病海云边【赵云前汉杨恽云愿为农夫没此生矣谢晖有在郡卧病呈沈尚书诗卧病对为农公古诗亦云卧病识山为农知地形】世已疎儒素人犹乞酒钱【赵云防好饮而贫乏公尝与诗云赖有苏司业时时与酒钱故今言人犹乞酒钱所以拈出旧语也】徒劳望牛斗无计斸龙泉【晋书张华寳剑事葢以剑比郑公之在台州如埋埋土中虽逺望其有冲牛斗之气而无由掘显之也台州鄷城皆在江南故得用之龙泉剑名水经注晋太康地理志曰县有龙泉可以砥砺刀剑特坚利是以龙泉之剑为楚寳也又越絶诗曰楚王令人之呉越见鸥冶子干将使为鐡剑三枚一日龙泉二曰太阿三曰工市】
　　不见【近无李白消息赵云汉文帝纪云吾久不见贾生公倚以为题】
　　不见李生乆佯狂真可哀【赵云箕子避纣而被发佯狂唐新史载白以永王璘之累长流夜郎防赦还浔阳坐事下狱】世人皆欲杀吾意独怜才【赵云浔阳之役葢亦众人欲杀之证乎】敏捷诗千首飘零酒一杯【赵云汉书严延年为人短小精悍敏捷于事齐陆厥与沈约书云扬脩敏捷谢惠连雪赋云凭云升降从风飘云王僧孺致仕表云堇蕣朝采飘零已及酒一杯素问云饮以美酒一杯　新添张翰曰使我有身后名不如生前一杯酒】匡山读书处头白好归来【白始隠岷山后客任居徂徕山山而并不载匡山　杜补范传正李白新新暮碑云白厥先避仇客居蜀之彰明太白生焉彰明有大小匡山白读诗于大匡山有读诗台尚存其宅在清亷乡后废为僧坊号陇西院葢以太白得名院有太白像唐绵州刺史高忱及崔令钦记所谓匡山乃彰明之大匡山非匡庐也　赵云诗意则公既在蜀而白旧有读书处欲招其归来也】
　　题武禅师屋壁【今梓州中江县古武县】
　　何年顾虎头满壁画瀛洲【虎头僧相也　杜正谬云厯代名画记曰顾恺之字长康小字虎头多才气尤工丹青传写形势莫不絶妙曽于瓦棺寺北殿画维摩诘像画讫光照月余日赵云洪驹父尝云顾恺之小字虎头维摩诘是过去金粟如来故乞瓦棺寺北殿摩诘之诗卒章云虎头金粟影神妙极难忘乃注云虎头僧相金粟金地此殊可笑也洪之説如此以虎头为恺之小字葢本古今画録所云耳然欧阳率更作类书于甘蔗门载世説曰顾恺之为虎头将军世説即即宋刘义庆之书其去晋为未逺而欧阳率所据全书中引用但更不见晋人别作虎头将军者一称小字一是官号当俟博物者辨之瀛洲神仙十洲中之一名也】赤石山林气青天江水流【此皆言所画之景物也水一作海】钖飞常近鹤【天台赋振金防之铃铃飞锡杖也又云髙真飞锡以蹑虚注云得真道之人执锡杖而行于虚空故云飞也　杜补遗图经载舒州潜山最竒絶而山麓尤胜志公与白鹤道人欲之同请于梁武帝帝以二人悉具灵通俾各以物识其地得者居之道人云某以鹤止处为记志公云某以卓锡处为记巳而鹤先飞去至麓将止忽闻空中锡飞声遂卓于山麓道人不怿然以前言不可食乃各于所识之地筑室焉今之山祖寺灵仙观即其故地也】杯渡不惊鸥【髙僧传杯渡者不知其名姓常乘木杯渡河因名焉佛图澄变化诡异图澄在石勒时以为海鸥　杜正谬云传灯録云刘宋时杯渡者不知姓名常乘木杯渡水止宿一家有金像求之弗得因窃以去主人追之至孟津浮木杯渡河无假风棹轻疾如飞　赵云锡飞杯渡则必画僧之登山渡水者以不惊鸥宇贴之取列子狎鸥之意】似得庐山路真随惠逺逰【赵云言所画之趣似是庐山路可以寻惠逺大师也】
　　闻官军收河南河北【赵云史朝义巳灭渐复河南河北矣故公逺闻而赋诗也】
　　劔外忽传收蓟北初闻涕泣满衣裳【汉高祖徙燕将臧荼为燕王都蓟蓟即幽州蓟县唐分十道蓟为渔阳属河北道　师云唐寳应元年诸将撃史朝义朝义走河北遂克东都十一月朝义幽州守将李怀光斩其首表献河北平】却看妻子愁何在漫巻诗书喜欲狂【赵云公毎忧丧乱而妻子流离既闻收蓟北则天下有平定之理所以却看妻子而不知其愁之所在下句谓读书之际闻巳收蓟北得与妻子有长聚庆庆所以漫巻之而喜欲狂也】白日放歌须纵酒青春作伴好还乡【放歌纵酒即喜欲狂之意】即从巴峡穿巫峡便下襄阳向洛阳【公自注云余田园在东京　赵云此公之意欲离蜀还乡矣】
　　涪江泛舟送韦班归京【得山字】
　　追饯同舟日伤心一水间【赵云同舟而济古诗云相望一水间心一作春】飘零为客乆衰老羡君还【呉韦曜自陈衰老求去侍史二官】花杂【一作逺】重重树云轻处处山【梁元帝春日诗春情处处多何逊诗客子行行倦年光处处华】天涯故人少更益鬓毛斑【韦班归京公犹在蜀则天涯故人鲜少矣忧思朋旧而鬓斑也】
　　春日梓州登楼二首
　　行路难如此登楼望欲迷【古乐府有行路难篇】身无却少壮迹有但羇栖江水流城郭春风入鼓鞞【赵云正月史朝义虽灭而三月党项羌寇同州郭子仪败之于黄堆山兵戈犹未可巳所以有鼓鞞乐记聼鼓鞞之声则思将帅之臣】双双新燕子依旧巳衔泥【古诗思为双飞燕衔泥巢君堂】
　　右一
　　天畔登楼眼随春【一作风】入故园【公前篇自注云余田园在东京】战塲今始定移栁更【一作岂】能存【赵云故园之下云战塲则又指东京而言是时史朝义巳灭战塲虽定而故园经盗贼所移之栁岂更能存乎更字乃疑辞也】厌蜀交游冷思呉胜事繁【公久居蜀交游少前诗有天涯故人少之句意欲逰两浙也张翰在洛因秋风起而思矣】应须理舟楫长啸下荆门【杜补遗云袁崧宜都山川记曰南崖有山名荆门北崖有山名虎牙二山相对有象门也】
　　右二
　　遣愤
　　闻道花门将论功未尽归【赵云花门囘纥也壬寅寳应元年囘纥请助国讨贼次歳癸夘广徳元年史朝义自缢死】自从収帝里谁复总戎机【赵云言既复帝里谁人总兵柄乎恐囘纥恃功难制而作逆也】蜂虿终懐毒雷霆可震威【左传曰君无谓邾小蜂虿有毒况国乎　赵云蜂虿言囘纥也公于此疑囘纥其比之为蜂虿诗人眇之之辞也雷霆以言人君之威贾山传云人主之威非特雷霆也震之以威岂有不摧折者哉言欲制回讫必湏以威震之】莫令鞭血地【师云任昉书鞭血四海流离无所】再湿汉臣衣
　　送九归成都
　　文章亦不尽窦子才纵横非尔更苦节何人符大名【晋王献之年七八歳学书羲之密从后掣其笔不得叹曰此儿后当有大名易节卦苦节不可贞】读书云阁观问绢锦官城【文选东京赋起甘泉结云阁观南山注云二世起云阁欲与南山齐又起观于南山防】我有浣花竹题诗须一行
　　赠裴南部【闻袁判官自来欲有按问】
