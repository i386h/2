<!-- { "loadSidebar": true } -->
　　海水不扬波乆矣故昆虫草木得遂本性防益巢由【集作许】各安其节天钟静于子而博之以文洞【集作大】壑无底虚舟任触世皆尚白独守太顾流俗而不言退将脩乎初服吾于是见全人之操矣了【集作乃】知白云上下盖无心自出黄鹤飞去当有时而来他年孤舟冀再防于五湖之口
　　送史处士归阳别业序
　　初史侯至是【集作自】帝丘仆方酾酒于蒋氏之馆揖让堂下由东阶升于是一酌而賔礼举再酌而交态接三酌而威仪幡幡深衷毕见醉里【集作中】投分客中忘形吾固知握手难常嘉防可惜其聚也言不浃日而意气感其散也兴未及尽而离忧至则临觞徙倚孰能不以之黯然穷隂欲腊漳滏氷厚班马连嘶归云无色非诗何以离羣者之志
　　送张徴君逰江南序
　　初贞元二年进贤星明于是夫子与广陵马曽俱以纁辟焉一命而俯受服赤墀之下子守【集作】节不夺归耕南阳议者称马之利用陋子之独善及以为不然君子之道舒之则云蒸雨降以救大旱巻之则天倪道机不盈一握姑务忠信以安圣时则歌国风于畎畆是亦为政有民人焉有社禝焉何必薄逰然后称徳至是夏六月以菰菜之兴扁舟而东是行也与夫乗桴扬舲者不同日矣津楼望极【集作直望】江汉在目少别非志士所悲深衷岂短章能见桃源秋至仆当搴其仙实俟子于武陵之南溪
　　首夏干越亭奉饯韦卿使君公赴州序
　　刘长卿
　　今年春王正月皇帝居紫宸正殿择东南诸侯以我公为少光禄自姑苏行春于东阳爱人也顷公之在吴值欃枪搆戾南犯斗牛【集作牛斗】波动沧海尘飞金陵公夷险一心忠勇増气四面皆敌姑苏独静卧甲霜天洗兵寒水竟使浙西士庶不见烟尘公之力也朝廷闻而多之以为姑苏之人已理东阳之人未化是邦【一作拜】也宜哉卿月既明仁风载清出入数藩从容九棘在虞秦而皆智岂滕薛而异名颂声洋洋实此行矣干越便道金华前山梅花过时槐色独【集作犹】在白云芳草尽入诗兴公实秉文律将【集作特】为词雄逶迤退公知八咏之有继作矣
　　仲秋奉饯萧郎中使君赴润州序
　　前　人
　　皇帝临轩旰食忧济在人择良二千石与之共理民有疾苦得以安之吏有侵渔得以去之为风化之本系黎元之命不其难哉故内外阙官自卿大夫以下多责成元辅唯剖竹分符寄决在禁中又以政贵有成化难数易至于理行超异公论当徴但増秩赐金或移典大郡而已由是我萧公建隼兹地化行五年汉庭群公方待以右【集作美】职而竟有南徐之命盖天子忧逺人而缓徴拜也公才可以济物徳可以化人五行之用备四时之气足不立法而去弊不示禁而止奸寒者有衣饥者有食百城万井若百【集作众】草之得阳春亦不知其所以然而然也诏书既至公乃向阙北拜腰章遂行南徐之人望公如归此邦之人去公如失千骑照路出于东郊男女满野壶浆更奏泣涕以送【集作涕泣如雨】邀遮以或攀我车或维我舟临风鸣笳慷慨高秋君子是【集无此字】谓有古人之遗爱矣凡工文者得无诗乎
　　送张都督赴嘉州序　　　　于　邵
　　伊人之平康由我以专逹否则政弛人何頼焉在昔汉宣永懐至理思与二千石之良者共之贞深【一作竟探】其元以化天下非道熙陟降理际天地【一作人】则不可膺是高选尚书左仆射冀国公审才以底用论定而后请将欲更苏息复整齐且如张公无出其右繄受授则为潜怛彼嘉阳之人所益多矣况学致广大心自精防议道置法若示诸掌一举云翼三十为郎分兵领部义然后取公以之才大时论用少以今之多艰乎谓用大则用之大用小则用之小在我而已抑无懵焉良月撰吉轻舟既具长空青防未有黄落缇骑百从载旌而前戈矛生风左右如武且犀滩古地熊阜外虞通波万里并客攸摄其无以易者盍思无邪耶尝寮为心望此行矣大幕邀饯三军助较【一作敎】乐只君子如何可忘而后利渉信宿人归父母其顔渥丹下令如春受敎赐知常谋始【疑】不浃年而国赋足军实倍啓廸恢逹为诸侯雄
　　送王郎中赴蕲州序
　　大君当宁之七载也日月防于降娄有诏尚书仓部郎中王公恭寛敏惠出典于蕲蕲之上有革车外赋有牙幢华领思与良二千石共理者朝廷乆之亦既俞徃允兹佥属曽未浃辰抗手言迈惜此别易合宴公堂期其出郊于以送逺且观坐彼一方困于无告谁为禁暴闻公知归邦非人则不宁政无从则奚措今所徃者人安之哉公之下车曽是为念以公之素范不敢言利因公之善价无乃近名惟名之崇惟徳是累将善救物繄公冀焉然后导逹其和发萌以虑化行无二当借冦恂理平第一更徴黄覇他日之防賔寮有光悠悠斾旌灔灔春物想青林之涨水见黄石之平矶佳兴未孤前期犹邈赋诗追饯者翰林之故事吾何间然
　　送李员外入朝序
　　食租衣税王者之常赋自至徳改元之后兵连天下军用仰给四方诸侯各有戎事将发内布外而王命急宣不咨皇华无以专逹前十数軰皆课登而旋今尚书户部郎李公中朝骏选次董斯任以西蜀最大南賝多贾委之斯来于以藏事是以数年于兹卒多前功冀公忧国忘家一心同徳方锡贡以纳贶度于常筭故泉谷之分必先此矣逺【疑作达】于上京然及方镇遂能入者亿计行者接武秦郊不闗持此更费冀公之勤其国本也如此李公之逹于时用也如彼使乎谁务将膺对挟两骖以戒途歌四牡而复命北驿开饯中军宴私满院香风杂花潜送广庭张乐妙音交作冀公以请召未许送君先鞭我心如驰不敢留止行复题已赤管俯伏青蒲答天子休命当使臣之始赏者尔
　　送峡州刘使君忠州李使君序
　　国有戎事今兹十年外奸内宄略无宁嵗是以人之思理不教而然者乆矣夫非良二千石则无以光昭帝命勤恤人隠自邑居荡析牧守承中和颂声斯道寖息今皇帝之临御也尝垂意于理道夫能官人则能安人为官而择人俾受夫頼尚书驾部郎中刘公司门员外郎李公分命之拜中朝骏选刘公之举也以宣慈惠和李公之得也以温良恭俭咸推大略仁而爱人文学政事家邦必逹矧兹偏隅由我专制苟利于物其可易乎然后理兵期于知禁求瘼在乎不扰泽流恺悌汔可小康岂颍川之奸党散落济南之畏如大府而已夀星之防凉秋八月言辞北阙将骛南辕借【疑作惜】王马之不留合六官以追饯乃卜胜撰吉咸集于吏部郎元公之居室地逺朝市家藏水木纳终峯于宇下道漆园于方外风廻景泛匪寒匪燠入室而芝兰袭人趋庭而珠玉交辉琴言自清座右必诫夫然则行者可以慰逺道居者可以依翰林二公于是抚席而言曰西楚风殊东巴路逈高堂云雨遇荆门而可见皇州冠盖别潇水以长懐多谢故人醑我以酒宠我之作羣公何谓以不腆斯文遂冠于篇首惣南宫之赋者凡四十有六章次之爵里亦当使君之佳传云
　　送贾中允之襄阳序
　　孔宣父说儒者之行有自立焉有近人焉有交友焉研精六艺较明旧史冠天人之际探得失之源非自立欤仗义而居立信为寳难得易失不谋苟合非近人欤终始之要胶固也患难之失身命也益者损者吾其择焉非交友欤夫然则道之将行周流四海而无匮者庸可既乎顷年隠庐山之雾去秋举湘江之防闻有道而来终有得而去所合必义所依必仁凡诸揖奉惜此言别累卜胜践屡邀醉心虽云蒸雾毒犹胜炎风而踈桐衰栁亦傍秋色时之所感事有攸防切于觐问而速是行者则尚书季父领镇南之军伐淮西之叛方除天地之害载戢干戈之威用重望繋人渴日为乆与尚书备相知之分忆昨执手于今三年负累遐荒莫由展礼南北不援我劳如何愿即寤寐之勤永奉通明之徳
　　送太子仆马公序
　　尝读旧史氏见汲长孺之为人与之并生其时则随从长者不敢避风雨况今之有人而舍勤乎太子仆马公骨鲠端庄则如此而布和展惠信而好古焕乎其有文章则汲生之所不及明矣方将抟空直上髙视寥廓秉尚父黄钺登范睢青云顾夫苍生不为负矣属羣盗未息四郊犹虞春闱无事冬日可爱故自南自北从诸侯逰如竹箭之有筠虽霰雪之奚及未可量也予固不敏奉以周旋几合献酬之礼且陪文酒之事青溪白云引我归思槭槭寒水飕飕氷岸道胜独徃高歌以行夫至人逹观物无不可出则耀金组入则狎荜萝盖与时消息在我舒巻群公怅别则如之何
　　送赵评事赴东都序
　　大盗既防东郊遂啓前驰防左夹辽碣过数千里革戎反华彼阻戎之余承复禹之庆骏奔走涤怨思兼诸匪人因得请命连踵阙下归甚忘亡【一作志忘非】是以身田【一作由非】身筐之贡不待锡而至者已纷组【一作纷】于长府申命职方郎中荥阳郑公逹于伊洛以惣其事夫剧不可以专精故资于命介道且求于兼适必托乎至公大理评事天水赵侯当交辟之下膺至公之选罢戎西府受诏东周虚舟出不繋之外景钟为待叩之用故士君子随之而不避风雨则文行忠信不其末【一作羙】欤凤翔尹兼御史大夫高公勤于容礼廹此王命曽是公器与时共之追锋告行惜别而已行军司马侍御史李公玉帐居左金樽叙离群公当筵相顾不足白日陶暑青槐好隂牙幢宴如亦既醉止左右欢甚诗人兴全争论逸价特以饷赵故拜命之辱輙冠于首篇
　　送谭正字之上都序
　　皇上御防之明年布和发号其在野无遗贤将以啓廸理本盖古先哲王之前大者分命十使周流天下弓旌一举涧陆其空户部侍郎赵君故得谭子于潇湘矣谭子受荐不拜赵君当荐不避朝廷官之不疑君子恱是三者之备公也者而【一作其】至矣哉况恭懿明允文为在礼发言有章临事不【一作无】惑可以入备顾问出咨典谟岂止祖述六艺指归旧史栖迟龙楼之下寂寞铅椠之间哉仆孤奉盛明黜佐藩徼不自意而邂逅相遇念一老而得之周旋尝与语【一作话】言为我消息日月之防时惟季冬星廻于天嵗且更始防惨【一作骖】萧索长年所悲岂堪伊人告我以去方将背九疑之积阻泛苍梧以连海经界于分【疑】广合于上都谒崇明驰象魏讲旧于知已从事于吾党云霄之外自此而阶迁客者何叙之而已
　　送刘恊律序
　　予广徳年三掌注起居建中初擢修国史讨论之际尝覧周朝作相奕世载徳名列于紫防传于青史者今恊律刘侯之先欤恊律富有文采挺然秀防懐长防以待时感知己而为用似续以才而不阶门户求合以道而不惮风尘士君子之行有足多也零桂虽秋凉风未至江山邈言出东路防席悠悠指途南海南海有国之重镇北方之东西中土之士庶防连毂击合防于其间者日千百焉况中丞元公载缉斯人言愍其旅金节始按休声洽闻求贤重官方贺封徃【疑】老夫病矣负累杜门几烦相问挹我以礼媿无风水之便且有登临之别行矣自爱吾无间然
　　送纪奉礼之容州序
