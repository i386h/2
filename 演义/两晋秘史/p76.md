<!-- { "loadSidebar": true } -->
　　却说秦晋王苻柳，遣参军阎负、梁殊使于凉，说张瓘以凉来降。二人受命来见之，瓘曰：“我晋臣也，臣无境外之交。　　二君何以来辱？“负、殊说曰：”晋王与君藩邻，故来修好，君何怪焉？“瓘曰：”吾尽忠事晋，于今六世矣。若与征东通使，是上违先君之志，下隳士民之节，其可乎？“负、殊曰：”晋室衰微久矣，凉之先王北面事赵，惟知机也。今大秦威德方盛，凉王若欲自帝河右，则非秦之敌。欲以小事大则昌，若舍晋事秦，长保福禄乎？“瓘曰：”中州好食言，向者石氏使车适返，而戎骑已至，吾不敢信也。“负、殊曰：”张先、杨初仍领兵不服，先帝讨而擒之，赦其罪戾，宠以爵秩，固非石氏之比也。“瓘曰：”必如君言，秦之威德无敌，何不先取江南，天下尽为秦有，征东何辱命焉？“负、殊曰：”江南文身之俗，道污先叛，化降后服，主上以为江南必须兵服，河右可以义怀，故遣行人先申大好；若君不达天命，则江南得延数年之命，而河右恐非君之土也。“瓘曰：”我跨据此州，带甲十万，西包葱岭，东距大河，伐人有余，况于自守，何畏于秦！“　　负、殊曰：“贵州山河之固，孰若崤、函？民物之饶，孰若秦、雍？杜洪、张琚因赵氏成资，有囊括中原、席卷四海之志。先帝戎旗西指，冰消雪散，旬日之间，不觉易主。主上若以贵州不服，赫然奋怒，控弦百万，鼓行而西，未知贵州将何以待之？”瓘笑曰：“兹事当决之于主，非身所了。”负、殊曰：“凉王虽英睿夙成，然年在幼冲，国家安危，系君一举耳。”瓘惧，乃以是言见玄靓。靓惧，亦从命，遣使称藩于秦。因以玄靓所称官爵而授之，因此北凉遂降于秦。　　却说晋穆帝与群臣议诏，遣人封桓襄为征讨大都督，督诸军讨姚襄。军未行，襄正攻洛阳。　　初，魏将周成降晋，反据洛阳，姚襄攻之，逾月不克。王亮谏曰：“今屯兵坚城之下，力屈威挫，或为他军所乘，此危道也。不如解此还屯。”襄不从。　　时桓温自江陵北伐，遣督护高武据鲁阳，将军戴施屯河上，自率大兵断后，与僚属登平乘楼望中原，慨然曰：“遂使神州陆沉，百年丘墟，王夷甫诸人不得不任其责！”记室袁宏曰：“运有兴废，岂必诸人之过？”温作色谓四座曰：“颇闻刘景升有千斤大牛，啖刍豆十倍于常，其负重致远，曾不若一羸牸！魏武入荆州，杀以享军士。”温意以况宏，而座中皆失色。　　温从容作赋，而谓袁宏曰：“闻卿长于赋，为我著《北征赋》而歌之。”宏即取笔，思半晌，即为书之，而呈上于温。温令伏虞读其赋：“云获麟于此野，诞灵物以瑞德，奚授体于虞者！疚尼父之洞泣，似实恸而非假。岂一性之足伤，乃致伤于天下！”温听之曰：“卿乃当今文章之美也。”于是各下楼而归。　　八月，桓温与众将议计，先取洛阳，乃复进兵至伊水。　　却说姚襄自杀败殷浩之后，欲图关中，闻桓温军至，下令三军解洛阳之围拒之。时桓温闻姚襄拒住前路，乃亲自结阵而前，亲披甲执锐督战。温出马与姚襄交战，战上二十余合，襄兵大败溃散。襄见自兵溃乱，乃鸣金收数千骑，奔于北芒之中而屯。桓温见姚军败走，亦不追赶，引兵入洛阳。时洛阳守将周成率众出降。温以军入城屯于故太极殿前。先，姚襄遣使谓温曰：“承亲率王师以来，襄今奉身归命，愿敕三军小却，当伏道左。”温曰：“我自开复中原，展敬山陵，无豫军事，欲来便前，何烦使人？”襄拒水战，败奔北山，襄勇而爱人，虽战屡败，民知襄所在，咸扶老携幼，驰而赴之。温追之不及。弘农杨亮自襄所来降，温问襄之为人？亮曰：“神明器宇，孙策之俦，而雄武过之。”温点首应之。温移屯金墉，谒诸陵寝，修复毁坏，各置陵令。令即具表谢尚镇洛阳，令颖川太守毛穆之等戍之。徙降民三千余家，于江汉之间。襄败奔平阳，秦并州刺史尹赤复以众降襄，襄遂据襄陵。　　十一月，燕大司马慕容恪以兵五万围广固。段龛紧守其城，并不出战。燕诸将请急攻广固，恪曰：“用兵之势，有宜缓者，有宜急者，若彼我势敌，外有强援，恐有背腹之患，则攻之不可不急；若我强彼弱，无援于外，当羁縻守之，以待其毙。兵法：”十围吾攻‘，正谓此也。龛兵尚众，未有离心，今凭阻坚城，上下戮力，我尽锐攻之，计旬日可拔。然杀吾士卒必多矣！自有扰中原，兵不暂息，吾每念之，夜而忘寐。奈何轻用其死乎？要在取之，不必求功之速也。“军中闻之，人人感悦，于是为高墙深垒以守之。龛婴城自守，樵采路绝，城中人相食。　　龛大惧，乃面缚出降。恪亲释其缚，以恩抚之。新民悉定齐地，遣人送龛见燕王隽，集将龛斩之，又坑其从三千人。　　

第二二四回  太后归政于穆帝

　　丁巳升平元年，晋穆帝加冠设朝，太后归政，自徙居于崇德宫，文武百僚集贺。于是帝命排宴，赏群臣，不必重叙。　　却说姚襄将图关中，进兵屯杏城，羌胡及秦民归之者五万余户，遂据黄落。秦王生遣广平王苻黄眉、东海王苻坚二人以兵讨之，襄坚壁不战。邓羌谓黄眉曰：“襄为桓温所败，锐气丧矣，然其为人强狠，若鼓噪扬旗，直压其垒，彼必忿怒而出，可以一战擒也。”眉从之，率骑五百压其垒门而阵，扬武耀威，叫喊怒骂，索襄出战。襄怒，以兵出战。羌佯败走，襄追至太原，东海王兵亦至，羌回骑击之，黄眉等以大众继战，襄兵大败，姚襄被擒而斩之。弟苌率其众降秦，求以郡公礼葬襄，秦王许之，于是黄眉等还长安。生不之赏，数辱之。黄眉怒，欲谋弑生，生密知，即将黄眉诛之。　　

第二二五回  苻坚备仪聘王猛

