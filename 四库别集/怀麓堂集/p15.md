<!-- { "loadSidebar": true } -->
　　安成刘郎家画鱼意遣素练澄江如长安屏障半不虚谁其好者彭中书手提钜轴寻丈逾低撑侧挂妨我庐风轩露坐方巻舒赤鲤忽跃来庭隅扬鬐奋鬛当天衢波涛脱尽势欲孤独立似有神明扶桃花浪暖三月余咫尺变化还须臾雷车昼击电夜驱前驺后从何纷拏鲂鱮拥卫鳣鲔趋左引鲨鲦右鳜鲈回头下顾若有呼之辈真台奴水有菱荇岸有蒲倐忽隐见如有无冯夷海若空睢盱翻若粪瓠遭泥涂昔当洪流在唐虞微禹赤子其鱼乎达人大观无古初清浊奠位分堪舆天飞渊跃理不诬彼泼泼者如斯夫文江不与龙门俱其上或有银潢潴钟灵毓秀信有诸中书令祖风骨殊鳌头望重冠蓬壶散作霖雨苏焦枯鲸飞天上逰帝都瞬息嵗月同朝晡鳞宗介族多簪裾中书亦是瀛洲居烱如骊龙生掌珠如麟有角凤有雏共为周瑞环郊郛予生少作龙门徒临风感事重郁纡此祖此孙情所于翩然对此兴欲徂岂谓城阙非江湖碧海思掣青瑚挥毫对客非故吾鱼乎鱼乎嗟此图
　　题鴈送邓宗周宪副
　　黄芦鸣秋雨北鴈南征度江渚羣分旅逐各有情侧晲回看似相语啄者自啄飞者飞忽然长呌入斜晖片时残梦断还续千里关山归未归谁令嵗序多反覆转使道途成骨肉水有菰莼原有粟犹胜鹪鹩一枝足我家旧在湘江东十年秖住京尘中送君无限思乡意昨夜南楼闻朔风
　　送徐复斋还宜兴
　　徐翁来自江东南乌纱白髪风毵毵登堂拜兄报弟礼满坐和气回春酣兄酬弟劝杂乡话吾辈之乐乐且湛吾宗老稚数百指或有囷积无储甔杜陵破屋随长镵万间广厦犹空谈范家义田久不置比郡尚觉仁风覃少年慕古老亦谙况有禄俸余温甘兄才庙堂足经济弟力自与田园堪分田命仆课耕获笑指庾廪髙巉巉留餐岂止树间饭斛赠不待囊中探坐令骨肉异涂路饥者有食寒者褴遗泽犹应溉枯涸清风断可驱顽贪弟为遗叟居江潭兄为元老峩冠簪始知吏隐各有乐俯仰不愧三才参翁年未衰筋力健水可方艓陆可骖明当报成向兄贺大笑共吸鲸杯三
　　怀麓堂集巻九
　　钦定四库全书
　　怀麓堂集巻十
　　明　李东阳　撰
　　诗稿十
　　五言律诗
　　傅曰川席上赏菊得朝字
　　野色自萧条幽斋共寂寥崩栏将石护细竹引泉浇地僻应稀到情多屡见招留连更何日烂漫是今朝
　　哭张行人睴吉
　　十载同年泪因君更满襟辞家万里远忧国二毛侵病减郎官俸贫挥使者金平生冰雪操弦絶为知音
　　题许廷冕职方畵
　　路转循冈背桥回傍水根幽人不到处茅屋自成村浦树经秋落山钟向晚昏偶然一携手相与倒芳樽
　　闻防
　　戎马三秦外风霾百越间防书连日至恩赏一时颁虎将行班旅龙姿坐解顔相逢罢惊喜辛苦说关山
　　桂轩
　　小树入西园虚庭风露繁细香萦驻屐清影傍开门永亱幽人梦清秋素女魂此时俱寂寞醉醒各无言
　　哭舍弟东川五首
　　树好连枝折身危半臂存乾坤几时梦骨肉一生恩寂寞空残话苍茫有断魂哀鸣时自触痛极本无言
　　其二
　　慈母嗟何及三人瘦汝强提携成老大辛苦竟摧伤世事翻今昔悲歌逓短长向来门户托回首意凄凉
　　其三
　　坐客嗟王济诸兄爱孔融科名须尔軰孝友是吾宗弄笔时挥洒论经或异同羽毛防渐举摧折向天风
　　其四
　　江湖为客地舟檝傍亲行覊旅看顔色仓皇数驿程南乌怀夜匝北雁望秋鸣却望天涯草萋萋春自生
　　其五
　　束巻朝仍出移灯暮始归病余心力在路隔死生违南国诸生去西邻主非向来车马地一过一沾衣
　　哭舍弟东山十首
　　四海惟兄弟三生忽梦魂乾坤身独在肝腑义俱存割絶翻成恨欢娱不是恩此情终类激天意故难论
　　其二
　　乳哺生前恨形骸死后身【先孺人弃世时东阳十嵗山四嵗川仅两嵗耳】弟兄吾最长骨肉尔俱沦愉色难供养浮名不慰人后生虽可念渔猎恐伤神
　　其三
　　恸哭三郎逝凄凉二载过我心方抱棘汝泪复悬河齿为唇余冷哀从乐处多【山婚时追念川弟哭不絶者数日闻者嗟叹】犹怜梦中句声断不成歌【山未死数月晨起告予曰山夜梦送别川弟作诗一絶予黙然不应时山已病意知其不祥也其诗曰岐路悠悠嵗月賖风霜萧瑟最堪嗟送君此去须珍重何日何年得到家后予亦不复省忆族兄经能记之如此云】
　　其四
　　婉娩承顔日居然意不违眼昏常剧泪身病不胜衣药褁经春断书声入夜稀时趋走地寂寞少光辉
　　其五
　　古人称一乐此意极怜渠喜色偏依面微言或起予肝肠中断絶日月几居诸羡杀原头鸟相随鸟不如
　　其六
　　尔生虽弱弟遇我若严师不尽平生话终惭死后知在囊时頴发于道亦濳窥愁絶西堂梦思君不为诗
　　其七
　　义重潘夫子三年授一经在生心感激埀死语丁宁【山病甚恒自诵曰吾负吾师比死犹云云不絶】孝义闻遗轨文章见发硎王生亦呜咽哀诔忍能听【山死时时用使其同学生王佩致奠王哭甚恸且哭且诔坐客无不恸者】
　　其八
　　娶妇虽成寡传宗幸有儿向来三月仅【山死时其子亚孙始生三月】已是百年期婉娈仍多病存亡恐未知我心逾第五仓卒敢论私
　　其九
　　骨肉仍多病三年血涕流【甲午正月川亾乙未十月岳氏妻亡丙申五月山亾】我身犹剧病亲老更禁愁薤叶偏多露荆花亦自秋牛眠恐未稳匆迫重为谋
　　其十
　　命也嗟谁及悲哉秪自伤万端皆触目一日几回肠晚嵗归揺落幽魂堕茫诗成意不极身在恨难防
　　中秋三忆
　　旅宿长安夜归期已隔年斋灯独自照禁月向谁圆冰蘖郎官操风霜使者权此时清不寐锵佩想朝天
　　右天锡
　　迢逓东楼月清光似去年子应长閴寂吾亦念亏圆性癖从书巻愁多付酒权隔城钟鼔尽空望泬寥天
　　右士常
　　美酒登楼夜芳秋折桂年馨香花自发藻镜月虚圆出处贤人义阴晴造化权世间无李白谁与问青天
　　右时用
　　次汝学地官韵送民表还治望江二首
　　缧絏孤身在风尘两鬓余福寜非塞马殃已分池鱼载覩虞门辟终沾汉网踈悲欢意不极临别但踟蹰
　　又
　　十年杯酒后早已壮夫为肝胆竟何托萍蓬非我期旅灯愁絶夜江雨梦醒时脉脉云霄上含情欲语谁
　　雨赴文明席偶成
　　雨带青蓑湿风将折角低幽期吾不负旧路此俱迷书到劳僮仆泥深仗马蹄茅檐日未短犹及午时鸡
　　斋居和亨父用杜韵二首
　　禁直居仍限篇章意屡沾虫鱼开素帙灯月乱踈帘旧事逢人说新交与嵗添扬即犹抱寂吾亦爱吾濳
　　又
　　静坐拥寒氊思君欲废眠书筒忽东遣诗檄已西传茗盌流春雪琴声响夜泉旧堂簮盍地梦醒不知年次韵寄沈亚叅时旸并柬戴宪副廷珍二首
　　闻道南台凤西飞共一林游经嵗改别恨入江深迢逓秦关路驱驰魏阙心两乡书到日灯火共开襟
　　又
　　二月无花柳春寒尚满林倦防书屡废愁酌酒须深廊庙贤臣业关河壮士心故人俱在远谁与豁吾襟
　　送茹知县玉之新寜
　　乾坤三峡水今古一竒观老觉襟怀壮贫嗟道路难栈云朝拥马巗树晚栖鸾万里峨眉月青天尽处防
　　题倪云林畵次倪韵
　　江云乱人目江水緑人衣苔雨疑将湿林风听渐稀吴侬歌竹送越客采菱归不见沧洲老垂杨拂矶
　　送陈同年直夫还南京御史
　　北阙新恩命南台法星九违燕草碧三见蒋山青卧病闻安石还家忆管寜平生激扬志未合老沉防
　　其二
　　君来方苦旱君去复穷阴畎畆苍生计关山独客心夜灯愁易尽秋鬓老能侵总道为官好驰驱恐未禁
　　其三
　　病来缄口坐今日为君开事忌于名近身寜与世猜凤麟终瑞物鹰隼亦防才毕竟将安作慿君次第裁
　　偶过匏庵见东轩成留壁上
　　吏静真成隠居然市作郊罅墙深嵌屋危树巧安巢竹老穿篱过棋清隔院敲一枝如可借吾亦系吾匏
　　次韵寄答若虚提学
　　江水四千里忆君情许长防花自开落阅世几炎凉病觉衣裳懒官嫌笔砚忙诗坛鏖战力再接恐难当
　　春雪
　　两旬三见雪雪意晚何浓照夜不知晓入春翻似冬拥寒愁破被试浅得孤笻却作东郊雨犹堪慰老农
　　种竹
　　剰买城中地多应为此君凉生别院雨緑满后溪云秋至不改色梦醒时一闻防居或未免聊尔洗尘氛
　　中元谒陵遇雨二十首
　　月暗城鸦晓风凉苑树秋陌尘红不动山雨翠初浮桑柘村村路鳬处处洲时方重王事吾亦爱山游
　　又
　　胜国遗踪远荒城旧筑存堞云随鸟尽壕雨带沙浑塞马空南牧霄车竟北奔中原今一统佳气绕乾坤
　　又
　　别苑连城去膏腴百万畴剰栽宛苜蓿空老汉骅骝地惜桑麻少天教雨露优兵资与农事廊庙重为谋
　　又
　　此地经年赤川原熯欲烧夏畦初过两秋麦仅宜荞嵗歉租仍在民贫业半凋纷纷汉使者谁与驻征轺
　　又
　　水浅车堪渉桥危马畏过断碑空嵗月欹石半坡陁旱溢如相代阴阳恐未和旧时漂没地河瓠有遗歌
　　又
　　关塞连天险河山毓地灵势分蛇鸟阵威踞虎龙形六月车仍出三城筑未停北门多锁钥边徼坐来庭
　　又
　　谏议新祠在词林旧舘开清风随客至飞雨隔来吊古怀唐策登高羡楚才同游不共宿吟望转悠哉
　　又
　　山云元易雨半日几阴晴乍远忽疑近自昏还彻明漏移茅宇湿凉觉布衾轻预想登山路崎岖未可行
　　又
　　莫道山城远出城方入山过冈泥滑滑歴涧水潺潺旅客起常早仆夫行苦艰神宫在天上高处若为攀
　　又
　　紫盖欝葱葱园陵御气中鼎湖龙作雨金粟鸟呼风四圣神游逈三时祀典同小臣生也晚无地泣遗弓
　　又
　　候谒长陵夜伭宫閟不开雨鸣松淅沥山拥殿崔嵬借草衣全涴临厓意欲頺灵旂恐沾湿瞻送屡徘徊
　　又
　　野歩慿虚逈冈行出险迟水深曾渡处云暗欲归时吏仆真怜汝行藏合问谁我生踈防甚聊此共驱驰
　　又
　　雨灯明更灭人语夜沉沉欲徃愁无路山高溪水深命微才一线戒重岂千金实下思亲泪兼怀望阙心
　　又
　　四顾惟一水此身能几何野行多积潦川渉更惊波直恐山根断眞疑地轴颇小臣奔走职筋力任消磨
　　又
　　遇泽恐防左作车谁指南马从渊处跃途向险中探前定谅非偶先几徒自惭旧堂如梦里何意共清谈
　　又
　　水急人争渡舟轻不受装车徒南北限篙檝徃来忙尺地悲鱼葬髙云羡鸟翔独惭樗朽质难作济川梁
　　又
　　兀兀中流坐茫茫何处津岸无牵防力波有缒舟人自保中孚信终为旣济身廻洲若相迓此事不无神
　　又
　　老马无鞍策萧然一吏随仓皇投逆旅惆怅立多时稍喜朋游集都防道路疲前村灯火夜再宿本无期
　　又
　　小雨断还续羇人睡复醒野风秋瑟瑟川雾晓防防驿路初廻马民家半啓扄遥怜后渡者犹隔两三汀
　　又
　　久雨人皆病新晴鸟欲飞老亲惊出戸稚子走牵衣痛定方知痛归时始是归向来夷险地一笑已忘机
　　东掖对月三首
　　碧空悬素月了不挂秋毫万古不改色众星皆让高观看鳷鹊影池数凤凰毛玉宇寒应近能辞望眼劳
　　其二
