<!-- { "loadSidebar": true } -->
　　原任礼部尚书兼东阁大学士臣李　谨奏为戴恩还乡恭陈谢悃事臣乞骸待　命□□辇毂下者五年伏蒙　皇上眷留既乃俞臣末疏准臣回籍加官驰驿差礼部主事朱懋芳护送重以兼金文绮之赐臣随具疏谢恩并辞殊典即于九月二十二日就道以闰十一月初一日抵家繇潞河至晋江七千余里水陆兼驰得免于波涛之惊风雨之阻皆　皇上之恩也臣离家十年父祖久荒之坟茔因得祭扫兄弟久暌之骨肉因得完聚皆皇上之恩也臣曩处风波荆棘之中今奉身而退得老于牖下息黥补劓以终其□年皆　皇上之恩也抑臣此一去君臣始终可谓两全涂之缙绅乡之父老咨嗟叹息谓　皇上知臣眷臣而终能成就臣如此以为臣幸以为臣荣此则　皇上之恩如天罔极不可以环草酬不可以笔舌罄者也惟是犬马衰年一番跋涉愈加疲惫葵心虽赤榆景几何惟有旦暮焚香叩头祝　圣躬日强健圣治日光华　圣寿万万年同天长地久而巳臣无任云云谨具疏遣义男李玉赉谢以闻 

　　○恭慰圣忧疏 

　　原任礼部尚书兼东阁大学士今在□臣□□□奏为恭慰事万历四十二年四月十五日□□□大行慈圣宣文明肃贞寿端献恭熹皇□□□□臣遥望　慈闱不胜哀怆伏惟　圣母皇太后诞育　圣躬母仪天下慈悲至性实阴培万历之基浩大玄功宜长享九州岛之养不谓稀年方届仙驭遽升臣伏覩　圣谕当　圣母疾病之时竭虔露祷至愿以身代精诚笃挚自古未闻盖　圣母之徽音似太任而　皇上之孝德直追乎虞帝维兹普天率土莫不感动咨嗟而况臣尝玷枢衡赐归田里受恩最重衔恤独深区区下情惟望　皇上念宗社万几所系之重勉抑哀惆弥加珍□善承亲志用迓天休上慰　圣母在天之灵下慰亿兆万民之望臣不胜云云五月二十三日奉圣旨览卿奏慰具见忠爱朕知道了礼部知道 

　　○为虗斋蔡先生请谥疏 【 代草】 

　　谨　题为一代醇儒公论巳定表章犹阙恳乞圣明核实赐谥以示激劝以光人文事臣惟帝王之治莫先乎重道而崇儒找重道崇儒者帝王□以砺世磨钝也风化人心世道国脉于是焉□□伏覩我　朝治教休明皆繇　列圣相承以□□崇儒为首务我　皇上绍隆圣统茂□□□□□孜汲汲加意儒硕而表章之是故士之幸而□□我　朝其修身得道妙契圣贤之真传如薛瑄胡居仁陈献章王守仁者既得进而从祀孔庭庙食百世其饬躬砥行确守圣贤之正轨如罗伦罗洪先者亦得谥为文恭为文毅以六品之秩而被华衮之褒盖所以阐扬往哲广厉来人风化以振人心以淑世道有所维而益盛国脉有所培而益昌矣乃臣之愚以诸臣之外有德足以从祀而无媿而俎豆之议未遑贤足以得谥而不惭而易名之典未及者则臣于其乡得一人焉南京国子监祭酒蔡清是巳按清平生事实臣闻之故老读其著书考诸　皇明政要理学名臣录通纪吾学编宪章录八闽通志之所纪载参诸海内缙绅之所议论确然有据者敬为　皇上陈之清以成化甲辰进士为礼部主事三年调吏部复除礼部既而乞南既而请告正德间起江西按察司副使提督学政当其时宁藩在焉宁藩内蓄异志而外以虗礼与士大夫相结笼以智数胁以威权盖无不游□羿之彀中者清独守正秉礼矻然特□□□□□以朔望朝王次日乃谒孔□□□先□□子而后朝王至其贺王诞日清又独去朝服中蔽膝□庶人衔之于是有乘间言清与林俊厚者宁庶人益忌清清遂引疾去尝语人曰宁藩所谓智足以距谏辩足以饰非今虽逆节未萌然竟可虑但愿老天祚宋而巳盖是时清巳预见其微矣既家居杜门扫轨潜心力学其学以六经为正宗四书为嫡传周程张朱为真泒研穷抽绎摩拟阐解有四书蒙引易经蒙引性理要解诸书盖朱熹发明圣贤之旨而清又发明朱氏之言四方学者宗之至于今不废乃其励志好修省身克巳行不媿□寝不媿衾则又见于密箴一书今观其言皆身心性情之实功而不事口耳皆天下国家之实用而不为玄虗与瑄之读书录实足相拟先臣林俊称其凝重端雅操养力专而进取之念略好古笃信真风渊轨使人躁息妄消郑晓称其明经博学行洁心淳气清而色和外简而内辨可谓知清者臣尝取清生平反复论之力抗藩王独立不惧劲节也方宁庶人舞智炫才盛有贤称而明炳几先覩　未形蚤见也超然远遯不俟□□亭亭□表皎皎霞外高行也平居非圣人之□□观非取人之道不谈正学也躬行实践不媿屋漏真修也朱熹有功于圣人而清则有功于朱氏羽翼经传拆衷羣言即今经筵日讲虎观诸儒臣之所劝诵亦多采其说推之四方家传人诵为人士式佐国家万年同文之治于无穷懋功也若其屡辞名位而不居退甘穷约而无愠官至四品家无数金恒借贷于人以为生贵而从贫此犹其细者而衡文隲士藻鉴精明识陈琛于埃尘拔舒芬于困滞贤人魁士多出其门此亦其绪余耳臣尝以为使当时江右诸司得如清辈数人则据经守正当有以逆□其奸萌而淮南之谋必寝使清不去去而不死且复用则弘识吁谋当有以匡持乎时事而东山之望必售使仕者而知所景行则澹泊宁静必无干名竞进之心学者而知所向方则笃实潜修必无好高为人之病士之明经应举者但习清之书守清之说而不倍则其所为文粹然一出于正又安有离经叛道操戈入室而流于二氏六子之归者哉皇上方留心九经崇尚正学惟士习文体为惓惓臣愚谓欲端士习而正□□□请表□此一臣以风天下而所为表章之者□□从祀及谥典耳曩议从祀时在廷诸臣多言清当从祀者后以其典重而举不欲轻姑缓之以俟论定臣愚谓清之贤无愧于薛瑄胡居仁陈献章王守仁罗伦罗洪先之俦即从祀之典未及再议若且予之谥则确乎其不为过　皇上试举清人品询之在廷大能寘议者乎试举蒙引一书有一人不诵习者乎试询以谥之与从祀当否有称不当者乎盖非臣私论实在廷诸臣之论也亦非臣及在廷诸臣之心而四方人士所仰望之心也抑臣又有感焉前代从祀率不乏人以区区之宋自周张程朱四子外犹有邵雍司马光杨时胡瑗欧阳修等乃独我　朝二百余年而始进一薛瑄往岁而始进胡居仁陈献章王守仁三人则巳夸诩以为盛即以造诣践屐笃实纯粹如蔡清者犹然靳之俎豆不得侪于杨时胡瑗之列何我明之不逮宋远也无亦持议者操疑难之心甘于所闻淡于所见屈服前代而责备当朝遂使俊伟之流品湮郁于评论之苛而昌炽之人文遏佚于慎重之过乎甚非所以绍□统绪光扬盛□□既往□□□来也臣愿　皇上加意一代之规稍弘崇奖之蹈勑下该部查访如果臣言不谬先将蔡清比照罗伦罗洪先二臣事例　赐谥易名而从祀之典不难再议而续举焉仍将我　朝诸理学儒臣博访精核或当请谥或当请祀一体表扬令人知　圣意之所向相与修实行崇正学其于风化人心世道国脉所裨非浅鲜矣 

　　○扈从赐劳谢疏 【 代】 

　　奏为感激天恩恭陈谢悃事万历十三年闰九月初六日　圣驾再祀山陵覆视寿官臣某以阁臣扈从某日伏蒙　皇上召对于幄次某日又蒙召对于感恩殿东室谕臣等扈从有劳赐玉带一条罗衣一袭臣某谨叩头袛领讫臣诚感诚戴稽首顿首称谢者愚臣荷橐幸叨有事之荣　明主降纶误被非常之数感深次骨义切许身钦惟　皇上离照重晖干纲总览亲万几之裁决庶绩咸熙同五帝之圣神其臣莫及臣猥以庸谫谬赞枢□虽心似葵倾罔不虔于夙夜而才同蚉负全无补乎涓埃即若寿宫厥惟鸿典属大工之既举□□说之朋兴臣备位台阶□□□议而愚曾无□□得学罔贯乎三才望不足以镇压羣僚力不足以匡持国是坐观聚讼几毁成功乃仰厪　圣心重勒法驾罔徇众喙独乘大观察地形则大峪宝山东井平冈诸龙无不徧阅览章奏则九卿五府台臣三臣诸疏悉有处分拆盈庭之论于片辞定十世之符于俄顷竟从初议不惑浮言此盖　皇上与日月而并明侔雷霆而独断讵臣愚陋所能对扬而虗度天恢谦光昼接再承召对备极温融仍轸扈从之劳特出尚方之赉乏一丝之助而服被七襄怀三褫之虞而腰横万镒如何称塞徒尔镂铭六尺尚存虽捐糜而不悔一筹可效即顶踵其奚辞伏愿川岳增禧灵袛介祉环四海以为帝永绥有道之长抚万年而垂衣茂衍无疆之祜 

　　○谢疏 【 代】 

　　伏念臣猥以薄劣幸际昌明历践清华毫无裨益乃干阴阳之罚以致疾疢之婴虽徇马贱微心当恋主而膏肓沈痼情迫首丘爰屡疏以渎陈幸□天日之回鉴既允骸骨之请载宣纶綍之温曲□褒喜施铅红于陋质重纡眷顾期驱策于余生兼金分内帑之珍袭绮出尚方之制□续食于县道俾得弛乎负担仰惟旷恩特超常数臣生还丘里巳荷矜全显被荣施倍增感涕虽日月之光渐远而葵藿之意弥倾倘一息尚存敢忘捐糜之报即九泉长逝尚思衔结之图 

　　○优叙谢疏 

　　臣比荷　圣慈放还田里温纶缛典巳切兢惭乃复以大工洊承异数臣自惟庸谫遭遇　圣明滥叨邦礼之司幸会　寿宫之建天助其顺万年巩不拔之基神相其成亿世绵无疆之历而臣猥缘职掌误辱简书曾无矻矻之劳空抱碌碌之愧顷圣驾亲阅吉典维新而臣以抱疴无繇扈跸方支离自怨局蹐靡宁讵谓尚徼优叙之恩并被匪颁之宠锱铢无补兼金分内帑之珍丝缕何功袭绮出尚方之制睿渥不遗乎废弃鸿私曲逮乎疲羸此臣所以得之若惊感极而涕者也虽徇马病剧未知报主之期而葵藿心倾袛有呼嵩之祝伏愿璇图永固宝历弥昌偕箕翼以常新与冈陵而齐寿 

　　奏疏卷之八终 

　　●李文节集卷九 

　　晋江　九我李廷机着 

　　应制 
　　诰勑 

　　◆应制 

　　皇太后还居慈宁宫诰谕皇上谢表 
　　状元诸进士谢恩表（丙戌科） 
　　拟殿试策题 
　　勑谕朝觐官员 
　　经筵讲章 
　　圣母施道藏经缵 
　　拟御制郑州修建药王庙碑 

　　○皇太后还居慈宁宫诰谕皇上谢表 

　　伏以慈闱重启遹瞻轮寏之光　圣训弘宣载覩月星之耀　恩沾九陛欢动六宫恭惟　圣母皇太后陛下含弘毓粹圣善扬徽握玄鸟之符诞保明乎冲子培苍姬之祚式克至于今休功应地以无穷德同天而罔极兹属璇宫之再造实乃　帝命以维新臣念结春晖心微寸草肯堂肯构不过子职当然斯革斯飞夫岂人力至此无非　洪慈动众故勿亟而民忘劳大义捐赀斯不费而工底绩比者鸾和至止燕喜方来乃示宠于褒嘉猥归功于率作臣俯循眇质未报劬劳仰诵　温言益深惭惧敢不勉图至孝誓竭微诚奉　万年之觞祈茂绥乎景福享九州岛之养尚共保乎丕基 

　　○状元诸进士谢恩表 【 丙戌科】 

