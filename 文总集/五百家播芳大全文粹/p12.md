<!-- { "loadSidebar": true } -->
　　帝宇联华神光并焕方真人御极游隂阳造化之功故瑞祲浮空出日月照临之上观噡莫测呼舞惟均【中贺】伏以周家开重屋之基黄帝起明庭之壤九筵五室盖天人精祲之交万壑千岩本仙圣游居之地暧即穹窿之表肆呈纷郁之珍交缥缈之云龙度骈阗之风马虽境分南北相望丹禁之中然时厯昏昕皆协素秋之半兹盖皇帝陛下夙夜基命清明在躬包两仪于泰定之先饰万福以昭回之象乃格层霄之应坐瞻羣爝之光恍若壶天金成宫阙浩如玉海虹贯山川矧藁街大献之辰仍桂魄将圆之夜融融佳气示鹓行瓌伟之观肃肃灵氛生羽卫清虚之想亘古无有非今孰能臣等幸服迩僚欣逢嘉贶屑然有见陋祠坛三烛之祥赫尔方兴明寳厯万年之庆
　　贺雨表　　　　　　　　　　王禹偁
　　自秋以来时雨不降遇灾而惧至诚爰祷于上元有感则通甘泽忽霑于下土农登有望朝野同懽【中贺】伏惟皇帝陛下七政咸齐五行为质寅畏昊穹之命焦劳刑政之源一昨妖彗告灾丰年失望宿麦播而未茁旱云垂而不霑陛下靡爱斯牲徧走羣望降廷臣而决狱御便殿以録囚御笔摛文乙夜引万方之罪清词沥恳经旬祈五福之宫惟徳动天而天不违至諴感神而神受职向夕而月离于毕崇朝而云上于天散丝徧洒于焦枯比屋重兴于耒耜岂止小康之兆将书大有之年尧眉舒八彩之颦免贻臣辱舜乐复九成之韵大悦民心凡在含生同知大赉臣为霖寡术和鼎备员方期册免之文以塞燮调之咎处台司而愈愧荷圣感以弥深
　　贺雪表　　　　　　　　　　王禹偁
　　腊者四时之暮所以成嵗功雪者五谷之精所以滋农亩实上元之垂祐表圣主之忧民凡在昌期共欣嘉瑞【中贺】恭惟皇帝陛下勤劳庶政钦顺天时因百姓以为心思跻夀域虑一夫之不获常若纳隍而自秋徂冬密云不雨陛下念兆民之稼穑忧七庙之粢盛彻金石于尧轩减荤氊于舜甑而又京师之内鳏寡之徒大颁金帛之资用拯饥寒之累靡神不举有感则通遂令六出之祥大副三农之望连宵委积徧野霑濡彰圣徳以弥昌书有年而无愧臣方居假告忽覩休祥虽慙调燮之功但乐丰登之极
　　贺雪表　　　　　　　　　　葛侍郎
　　同云弥望布清灏以垂隂密雪应期协康年而呈瑞载涂流咏薄海腾欢恭惟皇帝陛下体御至神斡旋元化抚五辰而致顺阅众甫以咸宜致兹六出之祥来应一阳之飞花剪水舞青女于萦空亘陌连阡竚黄云之若接臣承休天陛庇职台司奉万夀之觞防祝延洪之算引七星之履敢言燮理之功
　　贺雪表　　　　　　　　　吕伯恭
　　蠖濩蜵蜎穆若清都之邃联翩飞洒暠然丰乐之祥璀璨宸居昭融休气恭惟太上皇帝陛下黙调玉烛髙眂珍台成性存存虽独观于虚白为众父父未庸释于黎黔顾圭璧之错陈睠仓箱而载怿臣邈居下土絶跂寥天游藐姑之山既瞻氷雪占曾孙之稼豫庆茨梁臣无任
　　贺雪表　　　　　　　　　吕伯恭
　　皇极之主畴既叙于时寒丰年之冬兆先占于积雪缤纷六幕贲冒九围恭惟皇帝陛下绥靖嘉师财成元化严凝西北敛义气以方升疆理南东曕同云之已合瑞呈禹甸喜溢尧衢臣等幸际昌辰欣逢休应授简而居客右虽慙梁苑之词为乐而与民同请上齐宫之对臣无任
　　奏捷
　　贺讲和表　　　　　　　　　岳少保
　　臣伏准赦书节文金人许割河南地归本朝者观时制变仰圣哲之宏规善胜不争实帝王之妙算念此艰难之久姑从和好之宜睿泽诞敷舆情胥悦【中贺】窃以娄敬献言于汉帝魏绛发防于晋公盟墨未干歃血犹在俄驱南牧之马遽兴北伐之师盖边衅不常而词轻寡信莫守金石之约难充谿壑之求图暂安而解倒悬犹之可也欲长虑而尊中国岂其然乎伏惟皇帝陛下大徳有容神武不杀体干之健行巽之权务和众以安民乃讲信而修睦已渐安于境土喜想见于威仪臣幸遇昌期获亲盛事身居将阃功无补于涓埃口诵诏书面有惭于军旅尚作聪明而过虑徒懐犹豫以致疑谓无事而请和者谋卑词而益备者进愿定谋于全胜期收地于两河唾手燕云终欲复仇而报国誓心天地当令稽首以称藩
　　贺安南班师表　　　　　　曾文肃
　　臣某言伏覩广南荆湖路安抚使司劄子已克伏交趾了当班师者犷俗乱常敢干天讨偏师问罪罙入塞庭戮其酋豪拓我疆土欢倾万宇威慑四夷【中贺】窃以安南一方舆地千里世受爵宠列为翰藩属传嗣之童昏有擅权之奸慝遽为畔援自取灭亡廼申命于虎臣俾肃将于师律运筹决胜受神算于庙堂折馘执俘献凯歌于宗社成儁功于不日迈振古以无前此盖伏遇皇帝陛下大智日跻沉机天纵赫然一怒举必万全咏采芑之南征固无惭徳劳出车之还率亟有肤公岂惟厎定于遐荒抑足震惊于戎幕
　　贺斩防离不表　　　　　　　汪彦章
　　王旅徂征犂庭沙漠种酋就殪函首京师伟哉宗社之休永矣车书之一涓辰大献罄宇交欢【中贺】臣伏以天下为家既靡殊于疆界圣人去恶当务絶其本根惟北荒传袭之区异中国衣冠之俗逢时休盛举国震惊悉主悉臣来袭汉仪之旧实墉实壑率循周典之同蠢兹遗孽之妖敢肆怙终之恶介山溪而负众盗名字以欺天爰驱乌合之师力抗鹰扬之旅乃烦四校之出不遣只轮之归既首戮于鲸鲵仍悉除于蜂虿征而不战聊麾荆柄之幡枭以示惩永震藁街之邸恭惟皇帝陛下与天同大视古无前运五季以精神之余玩四夷于股掌之上虽游魂之倔强难假息于须臾坐令丑类以寒心常若神兵之在部臣侧闻盛事阻造外庭登乔岳以告功虽负史谈之叹斩郅支而衅鼔敢忘班固之铭
　　贺收祥州表　　　　　　　　晁之道
　　盛徳丕冒要荒毕徕地归版图人袭冠带际天无外揆古有光臣某【中贺】窃以上主忧民愿岂私于絶域百蛮从化或颇识于慕君盖至仁不得独遗宜圣世为之逺抚矜其诚恳锡以宠光肇新郡邑之名适契休祥之会是为天意岂独人谋此盖伏遇皇帝陛下经纬圣文卷舒神武四海从欲而既治九夷不诏而自来致此殊方列于支郡故封虽逺如曕咫尺之威欢颂载新愿上万千之夀
　　贺安南捷奏表　　　　　　　曾文肃
　　威灵所被万里收功凯捷布闻兆民赖庆【中贺】臣闻圣人之于征伐也用非得已先王之于夷狄也威然后懐物萃聚而除戎时丰亨而致法盖方饬治之既备故苟犯顺而必诛虞帝所以事有苗之征宣王所以有淮夷之伐监此前载率于盛时恭惟皇帝陛下刚健体天休明超古万方顺以无侮三灵和而允懐曽尔交蛮干我天讨跳齧肆于穷垒防刘及于数州不示大刑曷惩下轨军声震叠肃如金鼔之下天皇泽渐濡迫若云霓之救旱俄防然而请命因示之于好生惟盛徳所以成无战之征惟至神为能有不杀之武出车薄伐既奋蛮荆之威徯后来苏行纾北狄之怨海隅大定氛祲一清赫然盛勲若无前古
　　贺收复涿易二州表　　　　　汪彦章
　　圣谟独运王旅徂征行列圣之逋诛吊百年之遗俗间闗内欵疆籍来归【中贺】臣闻黄帝得天始正版泉之伐宣王复古爰兴玁狁之师缅惟幽蓟之区久失汉唐之旧厥留丕绩以待圣时出成算于九重斥提封之万里风声鹤唳何劳震叠之余箪食壶浆惟恐欢迎之后兹盖伏遇皇帝陛下功髙治古道冒绵区兼收夷夏之心克绍祖宗之志得皇天之所覆徕上古之不臣前茅罙入于殊疆破竹遂无于遗策臣幸逢嘉会适守遐藩传闻毳带之朝悉陈渭上遥想龙墀之庆独阻周南
　　贺泸南班师表
　　小丑乱常敢凭陵于防穴偏师薄伐旋毁覆于枭巢捷书流闻戎漠震竦臣某【中贺】窃以玁狁孔棘十乘以之启行蛮荆来威四方以之无侮维二川之南鄙有六诏之遗黎虽种类寖微莫能统一而封疆交备毎肆冦攘大张我师罙入其阻未悔触藩之祸尚懐拒辙之奸武节载驰灵旗遄指伐山通道骇王旅之如飞折馘执俘信天声之有赫既扫除于妖孽益恢扞于方隅边障肃清里闾安枕此盖伏遇皇帝陛下操徳勇智玩心神明端拱九重之中折冲万里之外沉机罔测独断不回干戈省躬居无忘于逺略鈇钺饰怒动必克于仇方矧絶塞之荒墟宜指期而殄灭臣叨备近职预闻吉音徒诵周雅采芑之诗莫陪汉庭奉觞之庆永言忭跃实倍等夷
　　贺圣驾还京表　　　　　　　王禹偁
　　臣某言今月十六日进表院状报正月二十三日驾还京者犬戎逃遁銮辂凯还【中贺】伏惟皇帝陛下奉承祖宗威懐戎狄但懋守文之徳靡矜神武之功蕞尔遐陬无名内侮蜂屯乌合防窃狗偷必想边民夺挺以敺攘亭长持绳而絷缚岂劳车驾逺涉山川陛下念二圣临朝每经营于河朔属三时不害乃巡幸于沙场存问耆年劳来疆吏有征无战陈诗观风边人识龙凤之姿代马避虎貔之众昔周宣薄伐玁狁深入太原汉武斥逐匈奴遐临瀚海颇为劳敝尚着声名曾未若陛下仰顺天时俯从人欲出狩适当于冬隙班师未发于农祥端居紫宸饮至清庙谷雨方霈春华正繁捧觞长乐之宫锡宴上林之苑皇欢大洽天步永安易曰圣人以顺动则刑罚清而民服孙子曰不战而屈人之师善之善者也其是之谓乎臣方在谪官无由扈从既不草颉利可汗之露布又不答冒顿单于之谩书当文士有为之时处山川无用之地迎銮莫遂望阙弥深无任歌时乐圣
　　贺西师捷奏表　　　　　　　汪彦章
　　整我偏师罙入襟喉之地执其丑虏遂空巢穴之羣捷走星驰欢声海溢【中贺】惟此犬羊之聚数揺蜂虿之奸不思覆露之隆寛辄肆跳梁而旅拒如江如汉始知蹈犯之难我陵我阿顿获并包之利斩馘千计沈机万全兹盖伏遇皇帝陛下睿算中潜神威逺憺坐制四夷之命靡烦六月之征不战而屈人兵兼成破竹之势有常以立武事遂奉采薇之诗臣等幸服迩僚亲逢殊庆两阶舞羽曾莫赞于苗征万夀称觞顾敢忘于虎拜















　　五百家播芳大全文粹卷二上
　　钦定四库全书
　　五百家播芳大全文粹卷二中
　　宋　魏齐贤
　　叶　棻同辑
　　贺牋
　　皇太后
　　贺夀圣太上皇后册尊号牋　　赵徳庄
　　肇新缛典钦荐鸿名仰符宸极之尊增厚坤元之载礼成中禁欢动寰区【中贺】盖闻以天下养者务极于推崇使圣人夀者爰深于爱戴天心所命人欲必从恭惟夀圣太上皇后殿下维徳是行以慈为寳有开文定实占渭水之祥尚友西真方侍瑶池之御扬洪辉于玉检效灵瑞于龟图流周召俭勤之风介黄老清静之福永同临照燕及云来某久被明恩亲逢殊庆莫踵及庭之贺徒倾方岳之呼
　　贺夀圣皇太后尊号牋　　　　许仲启
　　圣膺曼夀知太极之有初实着徽名眎东朝而申旧两宫致孝万事均欢【中贺】恭惟夀圣皇太后殿下慈寳兼三福畴用九当燕谋之益广宜鸿号之载熙文子文孙偕饬问安之警跸亘今亘古诞敷归美之形容臣乘障攸拘班庭是阻考汉家之长信未足同时诵周室之思齐兹诚并美
　　贺太上皇后加备徳尊号牋　沈清臣
　　大庆欣逢仰乾坤之覆帱鸿名来上增日月之光明喜动慈闱欢腾率土【中贺】恭惟尊号太上皇后殿下久勤内助光赞中兴夀莫可量覩蕃衍昌炽之嗣徳无不备兼圣明慈爱之休载极形容于昭懿铄臣敬同我众归美吾君奉太皇后而悦愉允合昌黎之颂为天子父而尊养克衍邹孟之词
　　皇帝登极贺夀圣皇太后牋　　许仲启
