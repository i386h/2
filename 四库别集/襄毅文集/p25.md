<!-- { "loadSidebar": true } -->
　　大司冦钱塘杨公之弟彦理以监察御史擢广东按察副使将之官道出洪州余辱司冦公知爱久而与彦理有同寅之旧且尝官岭南知其地俗民吏为详可无言以为赠乎仰惟国朝分道理天下必设按察之官崇其秩重其柄使亷察一方岂直提刑已哉盖欲其肃吏治而安民生也夫吏不肃则剖削之虐滋民不安则冦杀之患兴而皆系乎按察者得人与否故尝简任焉况岭之南方数千里其地有山海之险阻民有黎徭之顽悍而其产有珠玉犀象之珍竒往年牧守吏多肆贪黩于珍竒之产剖刻剥削不充其筐笈不已而视顽悍之民失其所拂其性若罔闻知不加一绥辑故多相聚依险阻之地冦盗贼杀以干大刑朝廷固尝肃之安之矣积习既久久而复作故按察之任简尤严也非其才且贤者曷能举斯职哉彦理起家明经为名进士为良御史志操端谨动循矩度尝奉玺书清戎籍于广东凡三年不惮险逺躬履其地尽心力而为之凡所绳纠肃清皆当乎人心吏畏其威民怀其惠贤声播闻迨今称颂不能已斯往也驾轻车就熟路肃之以素振之威安之以久孚之惠必使贪黩之吏涤过洗心罔敢纵肆而顽悍之民归向顺服不复傲化偭仁以勤刑诛则按察之职诚克举也审矣尚何虐且患之足虑耶然予将少进焉夫千里之骥不图安于百里非故好逺而恶近也彼其足力固将有所展焉耳以彦理之贤求彦理之志其不图乎近而忘乎逺也必矣尚当夙夜策励尽其已能勉其未至使不用则已用则必能当国家之重寄建崇勋树伟绩俪美司冦以収天下之厚望富贵不足道也传曰有志者事竟成遂书以赠其行

　　庆简庵先生升都给事中序

　　古之君子见道明而信道笃富贵声誉未尝容心于其间故其未得也处之泰然不汲汲以求进既得也尽所当然不皦皦以沽名盖求进则亷耻之节亏沽名则忠爱之心伪而皆有背于道故古之君子不为然进虽不求而益显名虽不沽而益振者公论之有在也千古一心今岂无其人哉若吾师简庵王先生是已先生初举进士擢工科给事中景泰元年冬奉使中州末还为同列推荐升右给事中寻升左给事中端方公清勤慎静密不为赫赫之威幸幸之容以凌傲于人其献纳举刺凡忠君爱国之嘉猷嘉谋臣僚之废公渎法惟所当为一无避忌否则未尝毛举类择以吊声势一时公论皆以为得大体公卿大夫莫不称颂为之延誉五年春都给事中阙员旧例须左右以下列名自陈则得叙而进之维时适有分命六科长贰代祀岳渎之行僚佐间或强其陈或止其行先生曰为此因袭是我希求诚所耻也矧僚佐多先逹久滞而宜进惟俟上命为宜竟不陈而分西川之命以行既还人复强之不移初志公论皆归于先生天官雅推重卒以请上特命先生补其员公卿大夫又莫不敬服为之加礼以雍观之若先生之所存所行诚不下古人也语所谓富贵不以其道得之不处书所谓罔违道以干百姓之誉先生兼有之诚足以儆有位而厉风教也方今圣天子宵旰拳拳丕图治理方慎简亷耻之笃忠爱之诚之士置诸左右以资匡辅以先生之所存所行简在上心有日矣载高位当大任不夙则暮先生必能扩充斯道宏济大拯使国家有所倚毘生民有所利赖而士君子有所承式雍所望也敢书以为庆

　　送医师杨文深还常山序

　　世率以良医比良相岂直其济利之功同其术固同也良相辅国家之治欲安其民必先去其为民蠧者故芟其暴横击其贪残诛其奸佞然后民赖之以安而医之良起人之疾亦必先节其情宣其气解其忧疑而后施良剂焉盖七情不和其气郁结而忧疑人身之蠧疾由所生也节之宣之解之则蠧去而良剂之施效矣然能精其术者岂易得哉若常山医师杨文深殆精于斯者与予景泰乙亥秋自京师还镇江西有核生于颈自两京吴东江西凡名能医者必求治更十数莫愈也慎疾之心不能不悬悬焉南京刑部尚书钱塘杨公雅爱厚致书于予曰吾所见当世医莫愈文深治斯核非文深不可予信而延致之文深曰此七情郁结忧疑之所致情舒气平则不治自愈乃施之砭焫继之药饵而予心之忧疑已泮然矣文深承家业医医书无所不读故理明而术精凡逺迩大官显人疾有难愈必遣人延致文深一针一剂立有竒效者不可殚举而尤谦恭仁厚薄于报利未尝以贫富贱贵异其施若文深诚非泛泛名能医者可及安得今天下皆若人者之为医以济吾民之夭阏哉文深既归愧无礼报遂书此以赠赠之者兾其遇天下望医之人则济之固君子赠言之义也

　　襄毅文集巻十一

　　●钦定四库全书

　　襄毅文集巻十二

　　（明）韩雍 撰

　　○跋

　　跋项御史竹

　　监察御史昆山项璁彦辉奉命按治江西既得代将归持其邑巨卿夏太常仲昭所作万竿苍玉图求余题之余惟国朝墨竹自王孟端后推仲昭独步士君子得其一笔宝之不啻大贝然颇自珍惜非其人不易致此巻潇洒琳琅盖其得意之作明窻永昼焚香盥手时一展阅足以清心而明目于乎古人以竹比君子其徳多矣璁尚身体而力行之以永终誉哉用书以归之

　　跋致政吴佥宪赠行诗巻

　　广东佥宪南昌吴君伯辅既致政归以余昔尝同官因持其僚友诸君子赠行诗文巻求余题于乎功成名遂而身退始终之道也然世之人克全斯道者岂多见哉君起家明经为推府为佥宪几二十年所至有所建立皁卓著贤声及年逾耳顺遽求引退可谓全始终之道矣视世之衰耄昏瞶于邦家无所裨补生民无所利赖而贪恋禄位不知止足者贤不肖相去何如况诸君子之作皆本之义理而有关夫名教非直写交游叙离别而已诚足以为家传之宝也用书以归之吴氏子若孙尚世守之哉

　　跋赵松雪画陶潜归去图

　　江西按察佥事溧阳杨君宗毅既得请致政还故乡诣予言别因出其家藏松雪翁所画陶潜归去图求题潜昔为彭泽令郡守遣督邮至县吏白当束带见之潜叹曰吾安能为五斗米折腰向田里小儿耶即日解印绶归去遂作词以见其志后累征不仕卒谥靖节呜呼名节关系风教大矣松雪一代伟人画此盖有深意安得复起斯人而与之示风世教哉杨君归林下明窻永昼焚香盥手时一展阅亦必超然大有所得矣君昔为御史时予取进士观政内台同道后同官官舍又比邻日相与交契最深于其请也谊不能辞遂书此以归杨氏子若孙尚世宝之哉

　　跋惠庵诗集后

　　吾郡多儒医而乡评以惠庵与其弟致和为称首二先生读书明理术有神效敦义而薄利贤名播传逺迩中外显官闻人有疾至闾阖必求治于惠庵贱贫赖以济者不可计然惠庵负才气持论耿直于人少许可独雍深辱奬爱焉雍不肖叨荷宠恩待罪一方未克效分寸裨补故虽二亲在堂定省久旷亦未敢言私然凡二亲有疾延先生视之虽寒暑风雨不少倦必康复乃已雍虽逺隔知其羸弱亦数投以良剂俾调护焉呜呼医道体仁以惠济为心然今之业医者率罔知此经方不明脉理不精妄言以希侥幸遇富且贵则奔走以钩厚利贫贱之家曾不一顾焉若惠庵者非但今人不易及其殆古人之流与古之人若马嗣明之博综经方艺术精絶为人诊脉而能豫知其生死徐文伯之世精医业有学行性倜傥不屈意于公卿郭玉之仁爱不矜虽贫贱厮养必尽其心力先生盖兼有之矣安得今天下皆若人者之为医以济吾民之夭扎哉颜氏家训尝曰父母疾医虽贱虽少则涕泣而拜之以求哀也雍二亲沐先生惠衰暮之年得康强无恙而先生又徳可贵齿可尊报礼既却又未获一载拜焉因作惠庵手册求名公诗文以彰其美兼识数语于末以表感谢之私云

　　跋陈僖敏公挽诗后

　　陈僖敏公即世雍既哭而奠之矣然念雍昔为御史辱公礼遇迥异常流既幸同升虽获知己之遇而终无以报其徳故求缙绅学士诗文以挽之呜呼公之元勲盛徳足以铭彝鼎被弦歌者固非词章能尽形容然后之人即此而观亦可以知其槩矣陈氏子若孙尚世守之哉

　　跋赐游诗巻后

　　右赐游西苑诗记并赐游后山观走解射栁诗皆天官少宰桐庐姚公所作公名徳重天下上简任而宠眷之故胜游皆预然公之心拳拳焉不能忘多为诗文美谈而乐道之者盖有感而然公厯宦途足迹半天下天下佳山水未尝不求其竒胜如西苑后山者平生所未见西苑后山在禁御祖宗以来元勲大老位极公孤者闲或得一至若卿佐大夫得遍游而周览者前此所未有预前此所未有之游而览平生所未见之胜固皆上之殊恩千载一时之竒遇宜公之感激尤深形之纪述赓歌焉况公之所作温厚和平光明正大情文之妙非但侈上恩模胜槩而已而其忠君爱国图惟报称之诚蔼然言意之表诚可续巻阿之诗以裨世教敢以易观哉雍菲薄亦尝幸从公后故敢僭书以识私感之同传曰遇以国士报以国士公与雍皆当勉旃

　　跋怀二都赋

　　古之君子赋京都者多矣班孟坚之两都张平子之二京左太冲之三都皆假为问答而艰深其辞辞虽富且工然皆蹈袭规模穷竭气力而成识者不能无可议若蒙轩陈先生所著怀二都赋殆免乎是议矣春云之流空其自然也秋涛之出峡其顺快也天机锦绮之呈露其新丽也泰山峯峦之森立其严重也读者岂可易观之哉

　　跋裕轩记

　　右裕轩记景泰二年秋予补外台道故乡时所作于今八年矣今年夏予弟来自乡轩之主人附此巻属予求京师名公题予展阅累日中心悚然何也轩之名义大矣推主人之心吞阳山不知其高吸震泽不知其深饱烟霞酣风月不知其廖廓而拙作鄙俚不足以发挥盛美虽欲更出新意以足其万一执笔构思竟不能成于戏岁时茍延学不加修可惭也遂求诗若干首书此归之以俟作者

　　跋高冈墨迹

　　右高冈先生手书平生所为诗歌若干首词翰兼美先生起家庚辰进士擢县尹署京兆进秋官郎中以言事迁卫辉别驾所至着声称此特其余事耳今其子文绶读书善医惠尝及人其孙民悦以明经第进士拜大行人骎骎显融可谓世济其美矣于戏所贵乎世族故家以文献足征也民悦宝此以图永传亦贤矣书以归之

　　跋王永昌挽诗后

　　右乡先辈王永昌挽诗一册正统戊辰永昌卒于京师时诸名公所作也永昌有丈夫子二人一壻于都宪陈公一壻于亚卿李公故永昌之卒二公为归其丧陈公复命其子求学士陈先生铭其墓求诸名公能诗者为挽章于今未二十年学士都宪亚卿诸公已为古人而为挽章者多陈公之台下名御史今则多为显官于四方矣于乎学士当代名笔诸作连篇累牍珠辉玉璨皆可宝也永昌之潜徳幽光必赖此永传复何憾哉因其子珍请言遂为书此

　　跋陈都阃家谱

　　都帅陈公彦章家谱成持以过予征序一言予遍阅之凡彦章作谱之意与其为人之贤名缙绅叙之详矣所可重者谱断自高祖阿七府君始逺而失其传传而忘其讳者皆阙焉其视称太傅为宗衮叙诸李为昭穆认汾阳为逺祖者贤不肖何如也夫作谱叙世系使子孙知庆源所自孝也不牵合附会以乱宗支孝也广求名缙绅诗文显扬先徳其孝益至矣斯谱也吾知传之百世陈氏子孙虽隐显不同必皆念先训重宗盟求如古人所谓感彼行路眷焉踟蹰之伤必无也是则彦章之孝其永传哉传曰求忠臣于孝子之门余于彦章有望焉

　　跋李祭酒遗墨

