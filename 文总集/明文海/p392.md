<!-- { "loadSidebar": true } -->
　　北海冯公者今之雄儁宝臣也束发升朝早跻八座謩雅度光映周行大政要机多所叅预世方需其辅理以兆升平而青鬂韶顔奄然骑箕上矣此则天地精灵国家气运当之夫何言哉方公病亟其友侍御原君请其遗书以梓逊谢再三出而付之曰必也东阿爲叙葢行也从公于朝相与上下艺林颇称莫逆而公之政业识畧有王沈二公志碑取信万世毋庸更辞则以侍御之诗综述其文云尔叙曰古称不朽者三言居其一要以图功纬德非文曷逺则尤其载而不朽者焉天地之间有形有质之物未有能不朽者必化而后不朽金石之坚物且蚀焉而朽土木之膴蠧且蘓焉而朽惟毋化也水之洋洋代而不息朽乎哉火之炎炎传而不尽朽乎哉何者化也人心之精吐而爲言言之伦要敷而爲文此必有变而之化者无所变而之化而欲髙驰虎眎树千载之标岂其质哉近世名家軰出非先秦西京口不得谈笔不得下至土苴赵宋之言目爲卑浅而眉山氏家法亦若曰姑舍是云鄙人少而操缦亦得爲然久而思之不也葢先秦西京之文化而后爲眉山氏眉山氏之文化而后爲弇州氏眉山氏发秦汉之精蕴化其体而爲虚弇州氏揽眉山之杼轴化其材而爲古其变一也世人不知一以爲赵宋一以爲先秦西京徒皮相尔且夫先秦西京之世有以文自命者哉漆园之洸洋则论著之书也韩非之精切则长短之防也长沙之宏赡则陈对之牍也龙门之逖荡则纪述之史也皆眉山之所酿而爲文者也盍尝取而防之廓之宏编约之单语安所寻其轨迹安所索其斧痕故能不爲秦汉者而后能爲秦汉此则不可朽尔何则又以神化者也不防之以神而合之以体不合之以体而模之以辞则物之形质也方兴方毁方新方故不朽何之今观冯公之文色泽肤肌恶乎爲秦汉乎而精神脉络恶乎非秦汉乎其脩词博而不滥其抽思深而不谲其综藻华而不雕其称名奥而不晦其议论辨说邈探恍惚防造希夷愈入愈深愈出愈鬯而不可端倪有庄而无之也其指画政体陈说机宜宻笔决于一言硕画陈于万里名实必中权正相资有韩而无之也其奏对之防献纳之章辨官敦典考古防今理侈而核辞亮而婉可以纳牖宸光华玉度有贾而无之也其铺叙事理操纵阖辟虹流波诡而绳尺森然无少遏佚有迁而无之也轶而至于百家之说六代之体皆有而未尝有皆用而未尝用滔涵吐纳刓削澡涤衡之不得其垠纵之不得其首故夫眉山之后化秦汉而爲虚者吾独以冯公几之也葢顷者先正诸公亟称拟议以成其变化岂非名言然拟之议之爲欲成其变化也无所变而之化而姑以拟议当之所成谓何夫酒醴成于麯蘖而麯蘖非酒也汤液成于药石而药石非汤也有如以酒醴为澉澹而醊其醩醨以汤液为清冷而咀其渣滓文而肖是乎哉无论秦汉立言之家视爲何若政使赵宋诸贤谁不捧腹何言蘓氏故吾谓冯公之文可以不朽者谓其几于化也所未尽者蘓公之文如走盘之珠肆而不得流而冯公之文如出匣之剑抑而不可遏此则时未从心年不待力者矣噫吁天之防斯文乎慨世道者爲一代惜九鼎之材而商秇文者爲千古掲天球之宝均也掩袂太息不知涕之无从矣侍御能传其著述爲杨氏之君山而行也无能发其流别爲左氏之宴则甚愧而不得辞也至若有韵之文则古出建安而下逮于唐近出髙王而旁薄于杜又当世所不几者尝别爲之叙故不重论
　　太师李文定公文集序【于慎行】
　　先师李文定公自世宗朝廷对第一用宿学醇德上结简知晋叅大政及穆皇眷任复陟首揆公感两朝知遇殚忠竭智经纪化枢葢所爲注歴非一要归于和平宁静与天下休息未尝爲殊尤瑰异有所更张也而行窃从左史后考览朝政尝谓公有大功于世顾世未能深识之焉当嘉靖末一二秉事之臣袭用严峻以奉威灵天下凛凛莫知所措元气几于斵削矣自徐文贞公以寛政佐我穆皇民稍稍恬愉沭浴德泽公继其后益用愽大优柔和辑中外天下熈熈如履华胥而游化日迨公罢相继者锐于治功更操名法之指绳约天下天下又几重足一迹葢先后数十年来政俗之大较如此而方内晏然安若覆盂以迄于今之綦盛则公于其中三四年间休养滋息之力也辟诸四时之气有风霆之击搏有霜雪之肃杀而盎然有阳和之气游于六合之间以妪育万物不使凋腓则是公能厚培国家之元气以成太平之业也功不细矣即如庚午秋敌大酋长欵关请吏举朝犹豫莫敢决防或乃逆设不然有所沮败公从帷幄中造防借箸以片语定画使椎髻之长回面内向九塞吏士寝甲秉耒烽燧不传者今且二十年矣夫不出樽俎而折冲厌难建万世之长防功宜何如论也顾公爕调之以无形之徳而弹压之以不猛之威故天下受公赐而莫知其自乃于公之汪度粹履天下无异辞而犹或不能究述其才才亦难知矣哉当公柄政时所与同事二三钜公皆天下英杰各有所扶持不能相下而公雍容鎭肃其上垂鱼纡组不动声色而二三钜公亦且输写心腹韬锋函頴于公未去之先借令无以诎之苐如石丞相醇谨未必能也且夫人臣之功至于亨屯开泰福被群生以茂无疆之休亦可以知其才矣虽然相安施才水不以味用以五味为味相不以才用以羣才为才此书所为颂断断休休之烈也而公之功所以不可及与公卒之六年门人少司防延津李公从公嗣尚宝君兄弟得遗集若干巻梓之东省使愼行书其牍尾愼行亦门人也无能有所纂述以发明先师之德美而使司防专之愧甚弗敢辞也集中诸体具备各有防裁总之本原理奥濡胾群言金相玉质蔚然光华而不为雕餙海蓄川流冲然靓深而不为剽剥斯大雅之制经世之辞也夫不及侍公者读公之文可以想见其彷佛矣而其相天下之功与才世固有习而不察者门人小子敢蠡测其万一以白于后使知我国家有休休断断之臣佐太平之业如此云
　　海岳山房存藁序【于慎行】
　　余从少宰叶公得郭汝承议论恢恢恨相知晚也少宰语余公未见其文耳汝承乃以尊人海岳徴君存稿示余余时方避暑黄石山楼挥汗三读见其韫借幽深搆造雄杰渊源逺而境地超纵横纡欝极文章之变则窃叹曰少宰之所称许岂虚哉今世言文章者多谓此道上不在台阁下不在山林此何说也毋亦以台阁之文从容典重乏竒崛之观山林之文枯槁寂寥寡宏富之蓄用其长而不能不见其短故为世所訾病耳夫成以前其为台阁者不敢知嘉隆以后其为台阁者吾不待言是非得失俟之千秋可也若明兴山林之士得与于斯文者实少茂秦太初能为韵言次楩能为骚今之布衣称雄者稍能为昭明选中语律以宏篇钜撰出入千古成一家言寥寥罕见毋惑乎持论者之见绌矣徴君之文具在毋论山林即学士大夫僴然以作者自命或胸罗垓宇字挟风霜或隽采驰玑清音响玉较之于此能无让一筹哉前代山林操著作之权莫如蘓明允进之则漆园吏明允自喻谓诗人之优防骚人之精深迁固之雄刚孙吴之简切投之所向无不如意而漆园诸篇汪洋浩渺若断若续常使读者未易诠解故是文章家絶技徴君文不类眉山而纵横辨博殊得其意至其一种沉欝萦廻峭天防地之致源流所自吾以得于漆园者居多其人之风流髙旷超然逈出于流俗亦甚似之余生平颇好推毂布衣隐约之士乃不识徴君而当徴君在日所逰从多贤大夫如徐子与軰皆以作者名顾使徴君之文至于今犹不传于世而呶呶嚣嚣谓台阁山林无文亦足慨矣吴楚冯陵几使齐晋失其牛耳词林君子固自有责若求礼乐于宋鲁以问以观而叹其美哉舍徴君将奚取焉此言骤闻于人不掩耳则裂眦要之久当知其不谬也故校而付之梓以复少宰适汝承问序遂为书此有习徴君者复曰郭徴君气谊如鲁仲连通逹似贾长沙善纪事似龙门博洽综览不可难以竒字疑义似扬子云虞秘书要其文则余所称引眉山漆园者为近汝承能续父业吾竟徴之蘓氏
　　金舆山房稿后序【于慎行】
　　往不佞愼行请告里居岁谒吾师棠川先生于泺上最后先生出书一编命曰此吾平生存稿也生为我校之将藏其副行也受而卒业讐讹芟烦存其七八以复于先生其年冬先生微病遽为书报曰岁在壬午吾其有龙蛇之厄以身后累生行也瞠而不对明年六月先生薨于里第驰往伏哭因请诸嗣君毕发箧中遗书则行所手校在焉携之以归将谋诸同门友图永其传居八年邵大中丞在楚走使长安问先生藏书安在行也斋沐三宿拜而効之中丞越一岁杀青竟矣防中丞还台请于云中相君暨汪司马公弁其简端而行也谨序其后曰夫所谓公卿大臣之文者以其学术韫借所以经纶当世之具可载而传也幸而得尽其用则其文有不见于书而见于金匮石室之藏即诎而有所不尽则其经纶之业有不施于当世而可考于著作之间者此公卿大臣之所谓文也今夫禹咎繇之谟伊挚之训傅说之命周召之诰与雅颂浑噩典则为万世文章之祖然天下不指为禹咎繇伊傅周召之文而编之诗书以备一代帝王之制则惟其学术韫借与治道通而非一家之言也降而至汉齐鲁名儒韦长孺匡稚圭之流皆以经术发迹致位三公有所敷陈建白不出师说而史传所纪亦不名为一家之言则亦以其关于世务而非自为文焉尔自六朝之敝以至于唐为公卿大臣者乃始务为闳侈钜衍之辞与文人学士争长于毫頴之端如蘓颋李峤以下各以其文自私不关于世之治忽则学术韫借几无可载而传矣古人有云文章经国之大业不朽之盛事独奈何隘若此哉先生以大戴世经早列翰苑傅穆考于潜邸养成圣德遂翊飞龙以升晋登揆路仅满一岁輙上书辞去金舆之下为莬裘焉而其时年始服官矣则先生之于世可谓遇而不尽其用者也先生之才无所不宜其学无所不窥逸经外史汲冡禹穴之编宗内典金经玉笈之言隂阳医卜百家技艺之书当世典章文物钱谷甲兵山川阨塞之要法家比谳之文一时士人流品山泽遗逸之材无不蓄诸胸中握之掌上而其藏若虚其朴若未兆所谓为天下谿谷者焉以此尽其用于世庶几翊赞升平轶三代而上之何论汉以下哉乃其学术韫借经纶当世之具既有所不尽其用而发之叙述歌咏之间夲原道艺体画事情往往露其绪余有可考而知者此所谓公卿大臣之文也先生所着其要者金华启沃之篇有经史直解别行于世大者内制代言之文以丝纶之重弗敢私也南宫奏牍不可尽收收其艰且钜者故今集所刻于平生撰述十之五六耳葢所谓不见于书而见于金匮石室之藏者其秘如彼而其不用而可考于文者其盛如此即古帝臣王佐与齐鲁经儒所载而传者固无以过也辞云乎哉抑吾闻之济南自边宗伯廷实以文雅剏始先生与李于麟氏生而承其后相与左提右挈力挽浇漓之习而求复诸古虽或各有所负未必能相下而有以相成李公业已用文章立名当世先生进在大位无暇以艺文自标世亦以为承明著作之臣自其职业弗为异也乃今观先生之文上縁六籍下浸两京沈思入铿音中律葢能挽末世而复之古者即降而与文人学士定从于骚雅之坛犹将执牛耳而命之况公卿大臣经世之业章章如是也岂造物者将靳其所欲用而永其所可传耶嗟夫先生即世且十年墓之木拱矣而未有片石丽牲表其爵氏则铭钟书旃之外所流传于人间者惟此一编在耳使复湮灭而不闻乎彼侯芭李汉何如人也故行也甚愧于先生之托而于大中丞之髙谊深有感焉
　　弇州续稿序【穆文熙】
