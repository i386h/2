<!-- { "loadSidebar": true } -->
　　世贞不肖尝奉下执事之敎于东土自惟愚稚守职无状不足以佐下风而翁长者不忍弃而録之中间虽一布感激之私亦拜大诲之辱而间濶者十易寒暑矣自承先君子讳以来阖门饮血不敢自比于人今春始奉天子诏匍匐而北上书陈寃赖二三大臣采中外之议即欲有行而横为一用事者所尼踯躅国门久之乃获从庄襄公诸孙游盛为世贞道翁所以缱绻良笃不肖所谓﨑歴落人也翁向者固已过听而赐録之今尚欲过存而重録之耶不肖毋论抱终天巨痛而摧击震裂之余田光先生所谓其精已销亡矣区区布素亦自有微业守此可以仰报门下独念先君子尝受翁一日之爱而生平心事为权奸所阻末复以身徇之海内一字华衮宁复有过于翁者乎今奉所草行状以请倘悯而惠之言或小传或像赞又九卿得一公举祭文殁者存者岂惟衔结之感而已耶明良一时鼎革之业师表万世而我翁首膺简在三锡留钥幸无以易退为念不肖拭目仰俟风猷惟冀为社稷为士民自珎爱不宣
　　又
　　昨取道龙江瞻眺万雉思棨防之所驻一奉下风而远吏避国禁次且不敢入衮衣十载之挹先君九京之感无由布之于左右良用怅然乃舍弟书至谓明公数惓惓于不肖甚恨失候不肖于世无所比数独辱明公盼睐而造物者亦误听其败革遗勃之用强之一官必欲蛾眉混沌实所不堪已上疏力恳乞休得请之后当泛舴艋大江携瓢笠而候明公于麾葢之下未晩也偶闻用事之人裁定庶僚礼持军容不入国之议于明公驺从有所减损明公亦听然而从之此甚非也夫明公与魏公此官即唐之所谓东京留守也留守出入具羽仪鼓吹视方镇特不建节耳且明公旣奉天子勅卫陵寝弹压畿内即有所张大无非所以信主威慴不轨也其所谓军容者旌旗在前戈防左右金鼓节趋乃称容耳明公固无之也且京师有天子在焉然而省牲则列导骑主试则拥八驺者何尊王命也夫物无两大留京虽重不可并国称也明公非可以九卿例也鄙意以为宜急复之不然后之议者谓轻贬损威重自明公始也且往年新营之变其故在主帅不尊等威不别也今又无故而居卑而示之以弱大不可也世儒不博古不达势妄以胸臆变更者不可枚数在明公自裁之耳区区刍荛之见唯赐而稍秘焉幸甚幸甚
　　寄少司马丁公
　　世贞负大罪天地间不即死强顔称人五改朔矣自奉讳后块守塞兊不敢一通尺寸之牍于生平故旧长者旣日夜思之独于明公大雅不能毫发自鸣殁且不朽耳古称知己重于感恩何者明其难全也明公于仆进有鲍叔国士之知退有薛公改馆之爱且当流离颠沛间冒吏议排众睊务存余暖于不然之灰又推右骖以资饘槖即古所称衔珠投环未足万一而今竟为弃物与世永谢已矣无用为报矣故尝登胥丘之台望要离之垅思古节侠借躯感慨之士輙恧然泚颡也己簌簌泪下不禁嗟夫嗟夫明公岂必欲知之哉昨岁得邸目知已遂镜湖之请脱屣万钟高蹈明哲后见季宪副颇能言绿野香山之致令人神飞山川修夐不能一蹑芒屩从公杖屦为恨不腆野芹之敬恶诗扇头聊见怀仰幸赐麾入春初尚寒时进箸以慰惓惓
　　大司马张公
　　昨岁附一书子熈去不谓长者记忆而是时业自爱其半残之躯以庶几称门下客乃今并失之矣造物者见侮掷之风尘乞解不遂黾而就比今踯躅苕霅间无所容面乃拜翁大敎之辱又为离薋园四章宛然三百篇家范也稍令西河叟释而序之益汗顔亡当矣深欲造亭一倾倒未果东望明海烟霞五色令人奋飞无已则唯有手芝园集恭读之耳然又似舍翁而与先秦西京建安开元诸贤揖让也先君子奏议并所草近稿附嘉币往祈赐斤正嘉则乃获幸门下近作何状闻令郎大竒人不审可一相见否大篇得手书八寸赫蹏欲以压巻知当不吝初夏多湿为道为天下自爱








　　弇州四部稿巻一百二十三
　　钦定四库全书
　　弇州四部稿巻一百二十四
　　明　王世贞　撰
　　文部
　　书牍二十五首
　　吴中丞
　　某窃伏承高风旧矣五紽之操下盼脂韦将使谈士芬齿墨吏破胆不佞觊以传吏之便取道恒州谒台下瞻奉龙光一二摅吐逡巡未及日者繇河间而东未抵高阳二舍则几逮阳侯之难委顿入城不浸三板俄尔摧毁可三十丈身从吏士号睥睨间仅得小退耳错轮之道改就击楫出北门泛而安州又从安州泛而郡城波涛汹汹望不见涘垂杨宿杪视若蒲苇篙师时从舟底捞粟梗人家依高阜余者十可一存灶突无烟大类荒岛所经由城市老幼牵道聚哭谓潦且四岁日夜希半菽之入今又空矣旁邑踵困亡所移食盗则不敢饥又难忍计唯有自尽耳河伯不仁长吏佐之政岁蝉缓恐一旦不讳仰累仁公今天下北罢敌南折倭夷三辅要地陆沈若此可为寒心仁公抚有兹土素所恻怛寕但如某口语而已耶窃以为速上疏蠲额租量为赈勚多集诸大吏讲求水所以决之故下楗竹石毋计小费庶不遂为鱼耳遗黎孑孑待哺仁公即无惜一介之使为行灾抚而慰之所大愿也某愚不更事宜度防涘无所禆于海岳私泥堂下百里之虑违先哲未同之防唐突尊重无任惶恐
　　大司防长兴顾公
　　子与至得老先生所和长篇读之真如奔流从岷峨间泻来一注万里日与李顺德吴给事相击节蹈叹以为前辈风流故自逺致是时初有谳狱之命陆沈酒食中不得小效蛙响拜大贶之辱唯是老先生与坦翁一二大老天所独私出则黼黻朝着归则领袖泉石其所增色岂唯天目苕霅而已燕中渐不可开眼榱栋惟新便有黍离之象世贞抱案九岁矣所坐想子与亦能谈之鸡肋种种无可复汚笔札昨检先后着赋诗杂文各体三十二巻聊缀成帙照影自怜不觉食寝俱废乞得小镇或出或处不至弃其平生以报老先生国士之遇耳引领南睇无任驰仰与时节宣珎饭自爱
　　上冯少宰
　　伏惟相公秉铎三吴豪俊猬起咸喜自门下而独世贞以间出无所比数如牛溲马勃欲一附于药笼之物而不果然世贞初从选人棘寺相公固俨然辱临之且复以家大人游从之故数惠顔色至接巵酒奉温言之欢而相公则益日显重握风纪世贞待罪西曹之属间繇公事一再见外不敢踽进其履于相公门庭惟数从一二友人如吴给事宗考功得相公一言相与击节推伏大雅宏度不幸而不得奉几席称受经诸生幸得为私淑足矣是一二友人皆少年锐情琐屑末艺又不善掩避相次谪补而独世贞既前自疎外无纎末可觊于相公众口謡诼至视为太泽之糜求以饱嗜者乃闻相公力明其无他而湔祓之得无齿罪籍是世贞后先自弃于相公而相公终始收之也古人云感恩则有之知已则未夫恩之大者及于出万死挥千金而古人不肯轻加于知己乃相公知世贞矣所以援骨嘘枯之恩深矣何以为报也不佞素有膏肓之疾自今而往窃自誓不欲疗即一日不罢而以汚民社者不敢毫发有所负于幽明即罢不死而愿以生平之力下上千古著述一家之言更不讳而遇封疆干矛之变必不委琐苟免以负门下知人之明如其仆仆亟叩昵昵缕谢为儿女之恋相公将遂弁髦而厌之哉不佞相公旦日坐庙堂进退百官于不肖姓名如素不识人足矣他非所敢望也
　　上傅中丞
　　世贞不佞少时繇计偕罢试依冡君长安中业已闻执事为考功赫然有声考功岁当黜诸郎吏诸郎吏故多大贵人门弟子也当襆被出署时五侯鲭腥在防吻间葢台省快然一洗云而执事亦坐是不安适外去世贞间私于家君以为执事非今人也其成化治间人耶然成化治间人在今日未必遂能为执事以执事当其时固不特止于其人而已自执事去后世贞窃禄为京朝官旁再覩其事嚄唶脂輭则往往私叹安得再屈傅公治考功哉不自意待罪为东臬之吏而执事俨然辱临之旣已幸快其平生而执事所规摹搜卒补乗赈荒厘城险濬流皆百世之业也而世贞闇且牵于文法不得有所效见以承万分之一葢日夜负芒刺焉而执事既以谬容之又谬许之至疏草一下上官降色僚吏改目世贞亦得稍奋迅其缓怠之躯然向者世贞固好慕执事而不能为人言之不知执事何所取于世贞也世贞少时固已妄希古人之业而旣举进士不幸误从二三少年防因极意为词章者且十岁未成生平脱疎多口语就谒大官贵人若谒鬼神未尝不淫淫汗下也目防貐之凿齿则思请劒焉耳封豕之冯陵则思请缨焉而坐家大人执桴鼓为封疆之臣惧一旦之波及以贻私庭忧筋骨柔脆不惯引强骑迅强鹪鹩抢榆之翼而志天池亦左矣故宁自托处若五石瓠浮沈于长安之污潦而中间小有所持论与毛发踪迹已渐落人齿牙间幸不即罢斥而托于吏民之上已二岁白棓赤丸十去六七緑沈如林乌号若陵其不受事麾下听约束者亦改而之南亩矣顔神之城板筑斧砺河水循故高博食新诵无皤腹謡鲜坏陂莒三大姓与剧贼房李后先就逮捷若探诸囊中虽然是固未足以酬我执事抑不佞闻之大犊而祀者人主也盂饭瓠酒而祀者农也肉鱼兽而祀者豺獭也其大小不同以分酬一也世贞姑能为其小者酬耳执事其亮之方秋执事加匕慎栉颐养道体以慰中外之望不佞区区芹曝尚有片言之献以少禆幕府者候他日焉其以为海大鱼也
　　王宫谕
　　比发京得手敎斯时坐西河之戚懵懵不复辨意独如豁者稍间卒之大要秦以上语无容晋人尺牍地也知已奉太夫人由相卫入关还故里觞桑落为寿甚乐使人云出当别取道汉中泛巫峡楼船而下直抵留都视曩稍迂也司马子长多壮游游竟竒其文章执事亦有意耶明兴高文二帝鼎卜二都双垂若日月开辟元秽百七八十年来彬彬之治亡论迈汉唐矣即吴蜀偏季尚有太冲孟阳诸君子赋之兹何寥寥也吾州故桑君名恱者庸妄人好自标者耳为二都赋类不过阊阖中货郎肩装而乡里小生时时或称之夫使堂堂大明两都即无以赋者尚可而奈何使桑君擅而汚其重又令后世窥见明也执事握笔珥簮庐承明席天禄坐卧燕之邸垂二十载中间秘籍秇文与学士大人所称说亦已多矣而今望钟山抚大江据雍容之署得以其燕驰骋上下当不大让孟坚平子也数百年一时愿公勉之天子神圣定国本锄芟憝恶登用贤乂先生不日赞谋议几事万集饭沐不暇谁行议此举也
　　杨仲芳
　　舟次仅一奉顔色匆匆未竟所欲吐抵暮接邸报知执事迁夏官此故物耳所遇诸君子无不色喜执事柄用者丈夫得意事要令磨墨盾鼻左手持櫜右手写燕然碑乃为快耳第执事往所忤人以大辟败又名太高如孔翠威鳯弋人争欲得而笼之幸自避千仭遥览乃下可也执事晳于义忘久矣莫助之爱弟姑效愚焉【书抵京而君就逮三日矣】
　　徐子言
　　曩谢书达记室否别后穷日而南仅一追防老父抵家酬应不可了梦中一月匍匐北来偿此业债兹后或冀少纾耳中秘异帙日得幡勘燃藜之暇当博求两都故实追美班扬幸毋虚此佳地某之鄙劣渐以膏肓所遇大不可眼两手持蠏螯拍浮酒船中此实语也兄莫更羡之否
　　蔡中丞
