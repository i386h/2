<!-- { "loadSidebar": true } -->
　　登岸游行，见一处筑高台耸霄汉，男女围观者甚众。生夫妇亦前而薄观之。台上南面坐者，以赤锦缠头，窄袖短衣，衣上悉缀以宝石、火钻，光怪陆离，璀璨耀目。其人面作铁色，年约三十许。台上有扁，梵字英书并列，生不解，问之同立华人，方知为与人斗力，胜者畀以黄金百两。俄闻台下乐作，操琴已三叠，请众往角。女揎袖欲登，生曰：“未可也，试观来者，则知其伎俩优劣矣。”先一粤人，后继以闽人，皆一举手即仆。旋有西服者，上体颇猥琐，而举动迅捷，其伏如鼠，其进如猱。众曰：“此日本教习师也。短小精悍，名下固不虚哉。”相持一时许，一足中日人要害处，颠去尺有咫。于是台下大哗，乐声又作，音韵激扬，若贺其成功者。女曰：“我当为日人一吐气！”耸身竟上。台上人见一中华女子，骇甚。各占一隅，悉生平艺力，两相搏击。女猝飞纤足，中其膺，其人蹲地呕血。女谓其惫甚将死，近前视之，不意遽跃起丈许，以双手扼女之喉。女内则运气，外则亦以双手紧抱其人，顷之，俱殒。生登台收其尸，则呱然一声，婴儿出自中，盖女怀妊已七月，至是用力过甚而胎遽堕也。幸儿尚生，抱之回舟。见一广颡虬髯者立于舟侧，谓生曰：“此儿非凡器，可付我抚育之，二十年后，当见君于罗浮山麓。”生视其貌，知其为异人也，立畀之，飘然竟去。舟人舁女尸葬于高邱，树石碣曰：“中原陆孺人林氏之墓。”

　　生既丧妻，影只形单，凄然就道。长年林四，妻之远族兄也，谓生曰：“闻西方多美人，俗传有女子国，距此当不远，盍于海外觅佳丽，且减愁思，当有妙遇。”测定罗针，径向西行，月余进地中海口，地名墨面拿，意大利国之属土，即史书所称为大秦者也。甫泊舟，即有求售珊瑚宝石者至。觅寓解装，为游历计。寓中多妇女，长裙曳地，罗袂生香，手中均操筝琵诸乐器，询之，皆乐工也。午餐既设，众乐毕奏，铿锵聒耳。座客犒以银钱二三枚。自生闻之，异方之乐，只令人悲耳。

　　越日，有一别国巨舶来泊生舟旁，生视船中指挥作主者，华人也。其人见生中土装束，亦异之，与生殷勤通问讯，方悉客住漳州，固同乡也。招生登舟。入内舱，在前奔走趋承者，皆美丽女子，粉白黛绿，尽态极妍。生向若辈伊谁。其人曰：“皆妾媵之属，久充下陈，备箕帚而捧盘者也。”生不觉生艳羡心，曰：“天赐艳福，何修而得？”此客笑曰：“君欲之乎？当拔其尤者以奉赠。”即于左舱呼二女子出，曰：“君视此佳否？”问其名，一曰真真，一曰素素，并皆长眉入鬓，秀靥承颧，媚态花嫣，丰肌雪艳，较前所见六七辈，尤旖旎温存也。生不禁魂销心醉，遽问需聘金若干，曰：“如此天仙化人，虽量珠十斛，索璧连城，亦未足多也。”客曰：“吴市看西施，尚须输一金钱，此则不消破费半文，君但携归，置诸玉镜台前，安心消受可也。舟中惟此二女为全璧，下体亦佳，余则如习凿齿之半人耳。”生闻言，索解不得。客曰：“君以为若辈美丽天生乎？抑人力乎？若辈皆产于罗刹国中，奇丑异常，无有人过而问者。前十年，其国天降男女两圣人，能修人体，使丑者易而为美。其法：先制人皮一具，薄如纸绢，上自耳目口鼻，中至胸乳腰脊，下逮髀股足趾，无一不备，既蒙其体，与真逼肖，至于香温柔滑，腻理靡颜，虽真者犹有所不及；平日从不去身，惟洗濯时一脱耳。子所见，皮相也；若露真形，定当吓杀。修价不赀，钱少者仅得半体，其下依然丑恶。君所得者，实为完体美人，故以全璧呼之。”生恍然有悟曰：“此真海外奇事，闻所未闻。然不免视横陈时如嚼蜡矣。”客又曰：“其国修人之法，但行于女，而不行于男，以修男者法未成而遽死也。今其国辄贩女于远方，人多见其美，而不知其出自矫揉造作也。”生聆此一席话，不觉毛发尽戴，愿还二美人不敢受。客曰：“君真愚矣！世间一切事，孰是真者？红粉变相，即是骷髅，夜叉画皮，遂成菩萨，子将来必由此二女得悟大道。余倦矣，君盍归休。”

　　生甫举足离舟，客已扬帆遽去。生返视二女，媚眼流波，娇姿生倩，顾盼之间，自饶丰韵，日夕对之，弥觉其美。既归里门，即以二女为室，不复言娶。二女当盛暑时亦裸体，窃窥其浴，亦如常人，因疑客所述为戏言。惟生平从未一至罗浮云。

　　乩仙逸事

　　柳翠云，明季宫人，籍隶杭州。父德明，固名秀才。仅生一女，幼耽书史，长习咏吟，年甫及笄，容姿绰约，体态轻盈，见者以为神仙中人不啻也。宏光南渡，妙选才人以充后宫，女亦预其列。临行别父母，泣涕登车。时国事已不可为，而宏光在宫中日事宴游，繁弦急管，藉破愁城，往往自宵达旦。大兵下江南，诸臣迎降，宏光遁去，女为胡珏所掠，献于某王麾下。女宛转哀祈，惨淡玉颜，有若梨花带雨。王怜之，纵归。冀得重与父母相见。其母路氏，时偕乡民避兵村落。有王十一者，绐云送之往，遂挟女至溧阳，投潘奴。潘奴名茂，江宁彭氏仆也。素以桀骜称，横行乡曲，至是乘乱据城叛，城内外皆贼，甲马汹汹。溧阳城北有太白楼，往日名流赋诗饮酒所也。潘奴艳女色，命幽之楼上。女佯作临窗眺望，时思跃身赴楼下死，为左右女奴所持，不得遂。潘奴闻之，使数十女奴环而守焉。潘奴败，贼党挟女将奔广德，行至溧阳南门外三十余里，有镇曰戴埠，一聚落也。女恒欲觅死，贼防闲益严。闻明之号七王者，驻兵千口，卢中书象同驻兵张渚，知明亡消息，乃殉难于丁山岭。岭距戴埠仅十许里，贼亦顺道趋此，探明兵已溃散，遂不复留，径驰至棉岭少休焉。棉岭距溧阳南城六十里。贼四出纵掠。民家有宋连寿者，世居后冈，去棉岭不过里许，素以巨富著名，庐舍栉比，阡陌云连，一乡中推为巨擘。贼排闼直入，搜得家酿数十瓮，纵饮沈醉，狼藉卧地，守者其防遂疏。后冈有大溪回环，水声潺不绝，侧有大松树，亭亭若偃盖，其高数丈，荫蔽十余亩，虬龙攫拿，苍翠干霄。女乃仰天而叹曰：“此乃我死所矣！”解带自缢。当时莫有知者。

　　后二百余年，溧阳诸文士于长夏赋闲，洒扫静室，结社扶鸾，女乃降乩，先书一五绝云：

　　落花空自舞，飞絮扑帘旌。

　　多少仙才士，谁怜殉节人？

　　继乃详述颠末如此，且云：“于太白楼下欲死，于戴埠欲死，而俱不得，及至棉岭，乃得以身殉焉。又不能杀一贼而与之俱死，殊足惜焉。以帝王之宫嫔而受辱于人奴，国法未诛；以节烈之名媛而屈死于非命，史册不载。一心耿耿，此意茫茫。虽沈魂魄于山阿，未睹阐扬于韵士。今诸君子徘徊树下，能不伤心？故于灯影将阑，炉香未灭，聊陈往事。若得发为歌咏，谱入管弦，或赐以表章，载诸志乘，则虽死之日，犹生之年，翠云感且不朽！”

　　由是女之名遂传于世。好事者求其墓，在溧阳城外二十里，为树石碣以志焉。华亭高药房孝廉崇瑞秉铎颖上，曾征诗于诸同人。上海艾杏坪茂才采女事入杂录，而系以四诗，云：

　　节烈流传溯溧阳，寒泉涧底姓名香。

　　深宫未得君王宠，一死长留壶牒光。

　　名媛才调出天家，何物潘奴敢驻车。

　　尚有费宫人媲美，宫墙一样女贞花。

　　太白楼边认泪痕，落花飞絮冷孤衬。

　　丁山岭外松林下，冰雪无瑕玉女魂。

　　宏光天子太风流，歌舞场空迹未留。

　　独有青山埋艳骨，芳名乔木共千秋。

　　又有程季玉者，亦以才媛而遭兵劫，前后二百年，事若相类，有同悲焉。季玉姓程，名琬，吴兴人，出自世家。幼即延师课读，于唐宋元明诸大家诗，皆能琅琅上口。喜为韵语。偶尔落笔，便自斐然。上有二姊，长曰伯，次曰仲琳，咸能识字知书。女年最幼而性最聪敏。每值闺中倡和，女诗独先成，往往独探骊珠，压倒元白，群呼为不栉进士。父母尤宠爱之，视为掌上珍。父以一官需次吴门，遂家焉。庚申，发逆南窜，江浙沦陷，赖先期徙居邓尉，得免于难，时女年仅十龄也。旋知邓尉亦不可居，乃赁扁舟一叶，作浮家泛宅想，往来淀泖间。女于仓皇急难之中，不废吟诗。逮后乱事粗定，避兵谋食者，群聚于沪渎一隅，遂亦寄迹春申浦上。女稍长，容益美艳，不假涂泽，而其秀在骨，见者无不爱慕臻至。

　　壬戌春初，沪上亦时有风鹤之警。大吏方檄女父往江北劝捐，遂挈眷以行，侨寓如皋，固贾大夫射雉之所也。女于刺绣之余，常至冒家废墅游览。或遇枯木寒花，断桥流水，辄低徊不忍去。有时剔藓书字，坐石看云，偶获一二佳句，即镌诸竹树，率以为常。

　　一日，短墙外忽露一人面，古貌疏髯，作黄冠装束。聆女微吟，亟赞曰：“好诗！”女方惊而四顾，而道士已自园扉进，见长女揖。女亦裣衽答之。旁立女婢即叱之退。舆夫谓之曰：“此程明府女公子也。汝出家人，何不自知？勿冒昧取辱。”道士曰：“吾本欲一见程明府耳，汝其导我往。”舆夫即与偕行。既至，女父立延见于客座。道士猝然问曰：“女公子曾谐姻事否？”曰：“未也。”曰：“此蕊宫仙子偶尔谪降红尘耳。宜度为女道士，可免灾厄。否则寿恐弗永。”女父咄之。道士笑曰：“我固知君之不能从也。”飘然竟去。须臾，女归。女父因述其事于诸姊妹间，嗤其妄语。独女俯首，默有所会，久之，曰：“我不忆何处曾见斯人。”

　　女居如皋两年，甲子春间，贼势渐蹙，李宫保亲统劲旅，转战而前，克复苏垣。时有降贼外示服顺而内怀崛强，宫保特斩之以徇于军中，然后反侧子以安，而人心乃定。女思乡綦切，遂于金阊门外择三椽以居焉。当女舟楫往来时，为营兵所窥见，惊为天仙化人，思欲得之，以宦家女，未敢遽尔孟浪。某少尉与营兵相善而亦识女父，锐身自任，代作冰上人。营兵以阶级固当得官，囊中蓄积颇富，因以重利之。女父闻言，愤然作色曰：“此何虫豸，乃欲匹我女耶？”挥之出门外。营兵衔憾刺骨。十二月二日，天寒欲雪，彤云四垂，女父方以勾当公事外出，是夕，营兵竟纠众破扉入，劫女往僻地，逼之不从，乘间自经死。营兵惧祸，薄葬之于虎阜白骨塔中，以灭其迹。女年仅十有四岁。

