<!-- { "loadSidebar": true } -->
　　粤自炎祚中兴文物萃于东南厥初诸老先生师友渊源有以系学者之望天下学者翕然而景从之闽湘江浙师道并建凡异时孔孟之所传周程张邵之所讲思之益详炳然斯文万世攸赖比年天不憖遗诸老沦谢文献之家典刑之彦岿然独存犹有以系学者之望者章泉先生一人而已故先生虽退然不敢以师道自任而天下学者凡有一介之善片文只字之长皆裹粮负笈就正函丈其限以地屈于力而不能至者诗筒书函左右旁午往往以一酬酢为荣及先生之殁而文献典刑尽矣后生晚进欲求师友之益而伥伥然无所之矣可不为大哀乎先生姓赵氏讳蕃字昌父其先自杭徙汴由汴而郑南渡居信之玉山曽祖旸朝散大夫直龙图阁提举江州太平观祖泽迪功郎海州朐山县主簿赐承议郎父涣奉议郎通判沅州赠朝奉郎龙图殁玉山之章泉先生因家焉故世号章泉先生用龙图致仕恩入仕饶之浮梁尉福之连江簿皆不赴为吉之太和簿辰之司理参军最后监衡之安仁赡军酒库已至未上而归遂奉祠家居积祠庭之攷至三十有三今天子御极之元年嵗己酉宰相以先生名闻有防除太社令三辞不拜特改奉议郎直秘阁主管建昌军仙都观又三辞不允越三年差主管华州云台观盖先生自己酉至是嵗辞官不获屡上休致之请皆不允而先生请不已明年夏四月始得防转承议郎依前直秘阁致仕又阅月而先生逝矣实绍定月日寿八十有七方先生之在太和便坐有斋榜曰思隠盖当筮仕之初已有山林之思在官清苦惟以赋咏自娱以是受知于吉之乡先生杨公万里赠诗有云西昌主簿如禅僧日餐秋菊嚼春氷又云劝渠未要思旧隠且与西昌作好春其所以行之身加乎民者畧可想见及为理掾辨狱之诬不为二千石屈卒见是于当涂酤位下特以少尝从静春先生刘公清之受学公时守衡故欲从之卒业甫至而刘以非罪去即从之归其谨于所职而笃于所事如此赋性寛平与人乐易而刚介亦不可夺故相周公必大与先生有州里之旧先生意有不可寄诗有公如在廊庙我亦遂箪瓢之句其后公在相位屡加荐引先生竟不受自少喜作诗答书亦或以诗代援笔立成不经意而平淡有趣读者以为有陶靖节之风嵗时宾友聚会尊酒从容浩歌长吟心融意适见者又以为有浴沂咏归气象至于年垂知命自视欿然更往受学于文公朱先生既耄矣犹虞末路之难命所居曰难斋则视昔贤啓手启足而战战兢兢年逾九十而求箴儆于其国无异心也其能续诸老先生之后为学者所归岂偶然哉娶俞氏继邢氏子五人遂逺遥邍遗遥邍先卒女四其壻俞椅周杲徐耘老徐禧孙男七人曾孙男六人皆好学用卒之年九月甲申地实永丰县富城乡之叶坞距章泉五里前学者为诗为文以诵叹先生之美者不可胜计其为诔其为铭又有名公巨卿在某寒乡晚出于先生无能为役而遂以七十翁不逺二千里来致先生垂没之赠且谓某昔叨误恩实玷先生后不应泊然忘言无以昭令徳某义不得辞则姑取门人郑梦协所状先生行益以己所闻使归表于先生墓上








　　章泉稿巻五
