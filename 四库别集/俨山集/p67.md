<!-- { "loadSidebar": true } -->
　　公讳鹓字朝序号碧溪姓孙氏孙之上世盖在前宋靖绍之间来迁上海黄浦之南因姓其地至今曰孙家湾云髙祖讳昌髙祖妣王氏曾祖讳善曾祖妣唐氏祖讳怡字某别号节轩宾州学正祖妣张氏考讳寅别号爱溪义授散官妣张氏生二子长鹗字朝立号黄溪仕为刑部司务卒于官次即公也初爱溪府君之才两子而爱之也以宦业付黄溪以家业付碧溪故各有立而上海之孙氏益以大黄溪领乡荐公每周旋两都间防爱溪府君病风公侍疾特敬谨疾寻愈既卒哀礼兼至迎张孺人于新居孝养具备孺人卒公哭之哀曰昔我迎母图报也茍私所遗为利也悉以供窆之费黄溪之柩至自北都公号涕奔迎尤竭心力嘉靖壬午子继禄领乡荐捷至公喜且泣曰吾自辛亥之嵗受诬乡恶几不能家明年妻亡旋已无室吾儿才八龄耳与兄妹零丁防负人所不堪姑忍死植立课之读书仅仅足自慰辛巳之嵗长子继爵又折吾门书香无复望矣儿幸成名岂天之报我耶乃捡括租利一切蠲之每事愈从寛简乡人以为恵既乃筑室当市区规制楚楚有祠有堂有楼有寝悉比于礼义徐内翰少湖有文记之别筑涵虚亭于宅西吟啸觞咏时阅古书其中俨然身在图画居甞诲继禄等曰族人体异而派同者也臧获分殊而理一者也天若玉汝于成当立义户以覆宗党使无頼者均有所庇筑义塜以掩胔骼使无后者得有所归此吾志也汝等识之继禄奉斯言以请铭于深深闻而叹曰此盛徳事呜呼如公之志安得尽白于天下也深少与黄溪先生同学为进士业或时宿食其家公必从旁具殽羞撰笔砚咸精洁有条绪每戯作长者语慰之曰此今日之佳子弟乃异日之贤父兄也顾黄溪相与一笑公亦鼔掌若和答然宛宛如昨日事而遽铭公之墓耶黄溪之深实铭之数载间人事果何如也公年仅五十有五以丙申八月九日生以庚寅八月十日卒兹卜以癸巳某月某日于蔷薇泾祖茔之穆以合于张孺人之藏张出旧族孺人有贤行继配许氏能相子男五长继爵县学生配朱氏俱蚤世次即继禄有文行名将起甲科娶胡氏张出次继孝聘乔氏次继俭聘陈氏又次继英许出孙女二惟公孝弟天厚综理才周善能以不足累致有余故其起兴衰之业视人人特易至于安恬好礼不嗜势利与人交克已而信议论无阿有不合理者辄面折之尤人人所难云呜呼如公之才安得尽用于天下也宜铭铭曰
　　既起其家亦成其子前千百年曰此嗣美后千百年自此而始吁嗟碧溪不朽在此
　　唐母梅孺人墓志铭
　　予友思岩唐君世明既卒之十有八年其配梅孺人卒孺人予室淑人之女兄也吾海邑唐以显达梅以故旧两家并着姓而先世又同邻闬乌溪之上督府都事桂岩公为仲子择配以告于都宪简庵公公喜曰此殆天合也孺人既归思岩君君读书好义有直声学进士业成累举京闱不第寔孺人以勤俭孝敬佐之一族称贤然不能有娠屡为思岩置妾媵以好言温色御之竟亦不育遂无子以承宗为之子孺人中嵗病乳痈久之甚苦承宗毕力医治之少愈复作作复愈戊戌嵗疾作如初承宗忽梦具礼服走京师向予拜乞文字伛偻望见予馆几上树金书牌额作阙字醒而恠之曰此何祥也疑之而孺人竟以八月七日终于病痈及承宗缄书问铭适予上疏乞归田上勉留诣阙谢唐生绛从旁道其详如此绛承宗之母弟也予始发书叹曰此岂有黙定者耶孺人讳某考悦清先生讳元妣张氏孺人少负淑质事父母昆弟克尽其道归于唐迨事都宪公公清白歴四朝无厚遗都事公宦游南都尤为淡泊孺人安之惟蚤莫勤劳以取给奉姑余孺人于家更为委曲余孺人素羸疾汤药饮食不敢辄委诸人人会都事公讣自南都还孺人相思岩力营祭居常治家咸井井如礼宾客姻亲无少失门户日以丰润既孀居恒处一室以节自苦疾既革亟呼承宗语之曰儿固唐氏一脉吾育之胎孩中黾勉作人毋坠祖业吾无子而有子矣此汝父之心也言讫而逝上距所生成化癸巳之正月十日享年六十有六云一子即承宗为邑庠生文翰方有声娶倪氏孙男三杜槐桂孙女三长适陆文禧余未行兹卜以某年某月某日启思岩之而合焉为之铭铭曰
　　夀不以年嗣不以身传同归及泉而世乃并贤藏焉息焉于万斯年




　　俨山集巻六十九
　　钦定四库全书
　　俨山集巻七十
　　明　陆深　撰
　　墓志铭九
　　诰封太恭人顾氏墓志铭
　　徐太恭人顾氏以子洗马阶贵封寔赠中顺大夫江西按察司副使思复府君讳黼之继室也以嘉靖十九年庚子六月朔卒于华亭之里第飨年六十有八云己亥嵗今上皇帝建储宫妙选中外直谅名实之臣充宾寮时阶奉玺书提督学校自江西召为司经局洗马兼翰林院侍读仍以四品阶秩供职是秋北上太恭人送之郊亭命之曰圣天子录汝于罪戾之余躐处清华汝但尽心事事老身幸能饮食毋我念也今年春再遣季子陟学于洗马牵其衣曰为语汝兄汝姊善事我幸无恙已乃抚其背曰汝好取科第汝兄傥亦转迁年时归为捧一觞正我七十夀尔及阶自长安闻讣与陟相对举其辞哭甚恸则又哭曰母报已矣君恩咫尺可觊也即具疏以情事请上特允之赐祭赐盖殊典云既乃奉太史赵君景仁之状问铭于深按状太恭人系出浙之鄞以有戎籍于松江所故今为华亭人父振宗母骆氏太恭人生有异禀谬以星家言其不宜子遂不欲嫁行年三十始归思复府君府君已再娶曰吾有子若女矣术言果然然亦何伤吾闻难嫁女必贤庶以母子女也是时府君丞宣平初娶于林生子曰隆生女嫁叶蕙继娶于钱生一女嫁赵辅太恭人入室果能视前产如已生府君又有侧室遗女亦育而嫁之蒋干犹子六人复抚视之无间府君自宣平移丞宁都皆迎母就养太恭人奉姑惟谨丞时出署他县或奉檄理公务别所十九在外太恭人孝养姑愈谨又躬自纺絍以助丞亷是生洗马次生一女次生陈次生陟而术家之言穷矣乡人多以为美谈洗马风猷凝逺为诸生时已脱頴众中有天下之志府君目存焉因母丧自免不复游宦家具益落太恭人佐以俭勤至脱簪珥殆尽府君充然若不知也嘉靖癸未洗马进士及第明年府君考终以编修守制还人以私干者太恭人率从中沮止之盖不欲以家累贻其子云既终制还朝以编修论辅臣建革非便谪为延平推官稍迁为同知为佥事为副使太恭人咸裕如也先是府君有妹归姚氏者寡太恭人亦有姚氏寡姊皆老而贫太恭人胥迎归与共寝处衣食之甚恭二媪谢再四太恭人慰之曰吾见吾姑如见吾夫吾见吾姊如见吾母尔石氏姒暴卒太恭人有美材夀器即辄与之其仁厚类如此他如训爱内外子侄各有成立族人待以举火者尤众盖徐氏之贤母云以成化癸巳十二月三日生兹将以卒之年十月二十七日祔思复府君蒋泾之阡子男四长隆娶何氏次即阶娶沈氏继娶张氏次陈早卒次即陟娶宋氏国子生女四嫁施文治者为已出盖奉以终养者云孙男四曰琛曰璠曰球曰环环以后陈孙女三呜呼女徳系人家世大矣谚称芦花絮事托诸大贤而鹤燕之梦寔兆宰辅信然然则太恭人完养厚畜殆天相之以昌徐宗洗马君之所为发祥而托始者夫岂偶然也哉是宜铭铭曰
　　大器兮小官贞女兮嫁晚二美兮匹难天作之合兮泽逺蔚斯丘兮且吉完视我铭诗兮琰琬
　　太安人王氏合墓志铭
　　皇明正徳初有死忠之臣曰礼科给事中郄公夔字舜臣嘉靖初今上特赐褒旌事具黄太史碑表中太安人即公配也姓王氏父讳政平定守御所正千户母严氏太安人生有异兆简黙沉静及笄归公以俭勤佐公登科第官京朝公既死事边镇太安人防长防累累西归忍死竭力以经纪郄氏之家理荒修废凡三年而始定又数年而畧备于时长子元深始仕为夀州守仲子元洪始举进士属官司徒旋改御史得授勅进封中外迎养太安人若少慰然既而元深归自夀元洪归自秦乃率二季清澈左右承顔太安人益欢戊戌之春手自移菊顾而叹曰萌芽既生本根就腐物理则然人可知矣起去如不乐遂感疾以嘉靖十九年庚子十一月七日卒于正寝享年七十有九四子二女孙男八人孙女九人卜以明年二月二十日启给事公之藏而合焉礼也元深手自为状遣弟元溟走京师问铭予昔有事于晋阳识夀守文渊又自秦入蜀识少参文范复忆往年初登朝时逮见给事公谊不容辞呜呼忠义事关祚运而感应必至者天也我朝养士有礼至于孝庙盛极矣是故给事之节以报国也太安人之造郄以报公也子孙多贤以报太安人也岂非天哉岂非天哉法应铭铭曰国有忠臣室有贞妇家有慈母于人乎何负是曰不朽合而封之昌厥后
　　中宪大夫湖广提刑按察司副使张公墓志铭
　　我孝宗敬皇帝临御十有八年养成忠正直谅之风士大夫不以言为讳以不酬所言为耻凡台谏必极天下之选布列有位盖肃如也于时张御史鸣凤则在南台武庙初权奸擅政鸣凤等咸切谏有中防下诏狱械逮至京集于阙下杖臋人三十凡若干人而上海实有二人焉曹御史闵与御史鸣凤是也已皆重创防死皆幸不死民之深时出候才相顾涕泣而己庚午秋逆瑾伏诛有诏叙复稍迁湖广按察司佥事寻陞副使以父丧解任服阕仍补湖广今上皇帝既自兴邸起适公以继母之丧还遂有寳镪防币之赐者再盖宜有受知焉而公已不及矣呜呼公之于时也抑亦遇而不遇者非与嘉靖元年三月二十二日卒于苫次享年五十有八深方在疚闻而悲焉卜以明年十二月六日壬寅于龙华祖茔之次其孤寳仁等奉遗言以墓石见托衰绖走百里拜且泣曰先君之棺已盖矣世果有定论耶定未定惟执事防手曰此先君志也言已又泣深慰且辞焉则又泣深知公浅甞闻徐参政讃道公吏永康精甚己夘庚辰之际京师见前文选万少卿镗称公有治才都给事中邢君寰谓湖湘之政公为最盖当是时巳有飞语闻于朝然坐是竟白诸君以深乡人也质之然不谓公止于是也已乃按状状出金华推府张公世和世和名鸣鸾公之兄也当有据乃志之志曰公姓张氏讳鸣凤字世祥上海人也别号梧冈子状称张之先出南轩后自汴扈从而南因家上海有讳楷之仕元至提举楷之生海运万户达之达之生询询仕我朝至贵溪知县贵溪生海宁教谕复吉教谕生云林隠君述云林生绍字宗道别号晚节冠带监生赠刑部主事公之祖也刑部生应天府丞讳黼字仕钦别号养恬丁未进士配尹氏赠安人寔生公公生未浃旬而尹安人卒鞠于大母以成少頴敏与世和同领应天乙夘乡荐登丙辰进士知永康自永康召为南京山东道监察御史巡歴江上下咸用安济再赴湖广时会使阙二年皆公署掌宪体明慎按抚诸公交荐章六七上四川巡抚都御史胡公世宁特疏其有抚绥御众之才云武义有杀人狱久弗决当道自永康檄公治之夜梦绯衣语之曰得王十一乃了厥明物色其人狱遂成人咸神之公之器干多类此惜哉竟止于是也呜呼初府丞公以公贵进阶亚中大夫母尹氏加赠恭人继母瞿氏亦封恭人公事瞿务得其欢心抚弟有恩曰毋忤吾母也娶余氏封孺人称善相子男五长寳仁娶叶氏次寳忠娶沈氏次寳训娶朱氏次寳贤又次寳臣侧室林氏出也女二长适钱万选次未行孙男二孙女五呜呼爱憎毁誉之情善恶是非之故同行而异理古人所以有毫厘千里之叹也惟台谏执其公惟乡邦存乎实公于权则必行近于实则必信此世所以大同孔子曰斯民也三代之所以直道而行也深于志公重有感焉乃铭之铭曰
