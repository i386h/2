<!-- { "loadSidebar": true } -->
　　四世五公环雀蝉聨于累代一门七贵金貂鹊起于当年吾见其人吾闻其语矣若乃贞懐介节合内外以流芳懿德显名迄祖孙而济美作史者罕传其事读书者靡覩其文也乃观合传一编而济阳江氏后先相映表里咸彰东之公既秉直以输忠应全公复覃懐以养志七母频传于茹苦多贤迭出以见竒或尚友于逄屡献批鳞之直或仰希曽闵能通齧指之诚或矢志存孤正气反留于巾帼或扶危拯困烈声着于衣冠闻结客之鲁连情深蹈海有思亲之仁杰感切望云莫不炳烺青编辉煌彤管但能得其一二足挽子臣夫妇于頽波何况行有三千悉备孝义忠贞之大事语于人而未信际其盛而非夸信乎人之得纲常较难于得富贵而天之重名节更甚于重事功而江氏之贻庆后昆著称来禩者为未艾也
　　题江氏双节传后
　　竒男子嚼齿成仁甘留碧血贤妇人持身秉义长恨白头本属同归要无异致然而一时嫓美累世贻芳则青史未之前闻而彤管于焉罕见矣江母程太君中含隠痛破镜伤鸾汪孺人早负深忧离弦怨鹤两心自对断肠因以知心四目相看血难为比目卒使乌能返哺鹄可髙飞具季伟之餐非因饭郭上陈情之表雅欲报刘则孰谓急景之氷霜非所以成寒岩之松柏也哉昔崔亲秉节乃受义成之封卢母持贞卒下武昌之拜吾信荣华之启后必有节孝以开先彼下里之谈轻同篱鷃伧父之见局等井蛙亦乌知天道之微识人伦之重也耶
　　王苍霞万巻山房诗集题词
　　世途险阻毎易危身仕路浮沉惟应裹足只有青氊一片可称吏隠之资况夫锦字半囊足快诗豪之用葢脂膏不能相润故贪黩息其诛求文史足以自娱而神明全于澹泊也苍霞王先生少懐雅志长负隽才本贞白之乡人为安丰之令子仕而未逹官已多闲初弹茂苑之琴行理昉溪之棹乃箧无长物惟存苜蓿髙吟袖有清风不减葡萄丽字好而示我輙欲享以熏香持以赠人亦匪等于懐璧始知文如韩愈何须伏宰相之门诗似郑防真可入饮仙之座况乎溪边钓石任彦升之所曾逰岭上闲云李谪仙之所旧憩由是而写之逸调出以新声登伯起之堂先生自此升矣醉司业之酒老人其愿归乎
　　张鐡桥顾云臣合画像册题词
　　影息槐隂时当竹醉倦初同于司马好忽惠于求羊具芝岭之衣冠须眉并古把谷城之书册意气多竒则鐡桥张君写千金于骏骨而云臣顾子合双璧于虎头也葢张君探道之微养神于旷青衿学剑得妙术于猿公防笔摛文写竒情于龙友负管葛之志寄意图书具陶谢之情放懐山水而顾子通神絶技超代殊能兴极沧洲家法颇传于顾恺情娱山岳卧游雅类乎少文名既重而还冲艺已精而未满以是鞠躬进履仿孺子之登桥防颊成图顾先生而捧杖葢契合在形神之表故防染居笔墨之先也昔宗生慕古用写玉于步兵李子称诗特范金于贾佛在古相传佳话于今同羡胜流矣但得意云泉此日看君于纸上而置身丘壑何时益我于图中
　　题汪上若苏幕遮词后
　　予甥汪子上若学类阳元才同陆果借美人以喻君子雅善微词本古意以发新声尤工小令写红窓之韵事有雨皆香传粉黛之幽情和天都痩则珊瑚作骨直疑身作锦鞋岂翡翠为牀但许花开防笔已哉乃程子亚韩并擅清才尤多藻思含珠吐玉行当较胜秦黄镂月裁云遂已齐驱元白诚谓一台之妙寜惟独秀于时者乎镌之琬琰用以共着其国华勉以缥缃尚望无虚于宅相也
　　姜仲子宣窰脂粉箱题词
　　莱阳姜仲子博学而好竒多臧而服古所寳宣瓷一器质素文青体坚制妙询之宫监知为翡翠香奁置以书牀用等琉璃砚匣姜子既独珍之什袭三君乃竞美以篇章物兼华实以咸工词备抑扬而尽变嗟乎燕来汉殿夜珠时照露华獭补吴宫春晕还添玉屑仙如秦女方涂一转之丹宠似升平特赐两轮之硙昔之口脂面药不知何处恩光今则粉白缥青但许名流把玩其为物也君子伤之矣而况昭陵玉匣已出人间汉殿金盘尽归天上考工零落久无大邑之供大雅凋残非复宣和之旧人事见其盛衰物力因而消长其为感慨可胜言哉仲子其韫椟以臧之异日可执型而考也
　　家文仲唾余草题词
　　家星陈仲容雅量慕阮籍以入林承祜清才傍枚皋而卜宅十年驰想毎饮香名千里闻风恒传好句而家分三眷迹散四方难聚首于瀼西徒懐思于渭北兹因访戴乃获识韩而星陈谊笃停云情殷听雨频过庐阜异靖节之闻钟毎坐萧斋共许询而挥麈既留连而对酒遂慷慨以论诗初未开函即有清风而拂座既而终巻尽看朗月之入懐若成连之鼓琴弦一弹而即爽如欧冶之铸剑锋有试而不留则曰异哉此才乃复近生吾族若其加之以学何难直到古人夫诗以传情而情必生于厚诗以言志而志必取乎深幽兰之馨要滋之于九畹芳桂之烈乃被之于一山渤海男意在研精而名齐于摩诘玉溪生心求入格而品贵于飞卿岂有他异人哉亦在乎刻意耳由此而抽毫广座建帜长城取氷雪而擕直云君当自爱得江山之助毋曰臣叔不痴
　　题灵芝白鹤图
　　余友罗君临思敏而工文贤而博古尝属蒋子前民为灵芝白鹤之图曰予家系出长沙家于歙浦裔源梦鸟湘中曾号琳琅道擅骑龙天上犹传冠褐簪缨继美史册流辉乃在李唐之时则有庐江太守者分餐香积未遂飞鹏携巻黄都或传鸣鹿二十年虎符朝佩松杉已长旧围三千里雕锦昼行桑梓还沾雅化生灵拯患竟同梁国之仁弦诵遗风遂有文翁之政禁淫祠而巫风顿息崇本业而膏雨施惠以及人亷以律己于是芝生燕寝表瑞应于双麟雀下讼庭传喜声于五马夫草木应时而茁错彩显盛德之葳防禽鸟得气之先纯素见清操之洁白大吏上其治状圣主赐以玺书行比淮南课是百城之最名髙颍上公从五等之封既炳烺于宸章亦昭垂于家乘仰揆徃迹窃愿学而未能逺遡遗徽庶可风于有位蒋子乃吮毫而起曰是以盍观乎听翁亦展巻而称曰美哉是图也因书数语聊代座右之铭用示后昆毋忽庭前之训
　　题宗鹤问竹秘阁后
　　宗子得竹秘阁一具厥质既良其工特妙相其正直不殊君子之居身助彼英华每伴词人而运掌华子比之陶瓦言分铜雀之形汪君谓为策书用镂赤龙之字二者辞既工而调美两君名虽异而实同从此品重裘钟辞髙笔格筑书城之偃月长从管子登台铭笔阵于凌云欲为班生剖劵矣
　　宗梅岑为燕子洗巢诗题词
　　吾友宗子梅岑雅负闲情尝多胜韵习静而深居杨柳移家而独爱芙蓉马逸士之文窓时回素羽张集贤之寝榻恰对香栖乃雏去梁空偶念薛郎佳句而泥随花落尝汚扬子经爰命涤除更加封葺灰飞残刼已销寳墨之宫尘满人间不入乌衣之国盼娘楼阁转见清华赵姊亭台益成窈窕虽红襟归晩徒怜杏垒云髙想翠剪重来应讶芹泥雨润诚哉佳事之堪传美矣新篇之足咏才过春社史邦卿藻井之篇欲近玉堂张子夀华轩之赋从此柳昏花暝长看此处帘栊宁教野草夕阳更向谁家门户也
　　永愁人诗集题词
　　夫张衡写志思在泰山卫玠言情茫如江水世有买愁之地人欲寄愁于天愁非慧心未易有也梁溪女士龚氏大家生有令姿少逢时难吊屈原于楚泽已殉故君葬李白于青山空留爱女既伶仃而失路遂俛仰以从人爰有闲情乃工韵事巻帘秋咏那堪痩尽黄花对镜晨书直欲香盈素手李公择之妹信解含毫王凝之之妻偏能染翰常含思而未吐纒绵畧似春蚕遂顾影而自怜凄切有同夜鴈自题所着命曰永愁嗟乎知已维艰赏心不易人逢意外事阻情中口衔阙以难言肠绕轮而徒转石虽五色终何补于情天木有千枝竟难填乎恨海笋生湘水未竹而已有泪痕虫是秦灰化土而尚存寃气愁端百集愁态千名丝无绪而难寻酒不浇而长醉其为永也得无是乎然而我命不犹此中有鬼从前怪事怅当世以何多向后幽懐问他年而谁解年年緑树空销蛱蝶之魂夜夜青天枉费杜鹃之血仆原善恨人已视为巻葹子欲何为我欲赠之萱草
　　天镜和尚语録题辞
　　法向谁传不来不去相从何见非我非人乃有沛国礼宗是为天镜和尚生由紫竹产自青莲出羊烈之名家真操独立解鸠摩之宻谛妙性常圆偶涉爱河即上慈悲之筏宏开觉路旋明智慧之灯爰与灵玺大师互相参究共作比丘而説法同超天女以献身寺号青鸳并居灵境林开白象不到纎尘入火宅而先凉出汚泥而弗染排沙秘义直能探灵照之心面壁真传岂仅得逹摩之肉于是升坛提唱列座敷扬发狮子之音声闻十地阐蜂王之教语尽三乘广防法云普及大千世界朗开慧日咸归此一宗师固已道合人天心空彼我者矣至若神逰境外识香气于林间悟在言先得春光于枝上机锋共证不须坐破蒲团顿彻俱忘直欲还他拂子虽当年只履已自西归而此日遗经犹传东度请亲承于当下作什麽生问谁认其本来因如是见
　　防尤悔庵菩萨蛮后
　　阮生失路浇泪无端屈子问天寄愁何处水以不平而激木因有郁而竒情有所之理固然矣吾友悔庵文髙于命宦薄于名艶曲三章欲醉沉香之酒竒才两字不分归院之灯孤竹崖前空随射虎百花洲上徒共眠鸥刘公干髙卧清漳王仲宣哀吟荆楚爰以沉郁之意写为秾丽之音此病中八首之所由作也夫生而识字即种愁根长解言文原非善气惺惺自合人奴咄咄何堪令仆吾侪若此复何怪耶子善吹箫请命小红而按节我为防剑聊浮大白以倚声
　　防髙苍岩太守洞庭倡和诗后
　　蜡屐一双谢临川时多逸兴画船十只白香山毎赋新篇古人理政之余常为游览良由风雅之气足于性情苍岩髙使君绩懋黄龙声髙紫马乃湖中了其公事而濠上适有防心爰发山水之清音无烦丝竹遂振云泉之逸彩自得鸟鱼而汪子扶晨及家鹿园并擅清才同追丽响昔苏家二客未见成吟王氏羣贤犹传阙制兹则嬉如杜牧赋比枚乗同挥鹦鹉之毫总艶蒲桃之锦知公把酒时当不似人间笑我闻歌此曲浑疑天上矣
　　防孙止澜太史诗巻
　　少陵之吟落月雅忆平生彭泽之赋停云愿言畴昔古人崇乎气谊出之性情交相重焉良有以也止澜射陵两先生徴君种柳学士班荆同为山泽之防共结云雷之契固已清风被服古道照人矣乃止澜因游寓之时録赠遗之作俾宋子穉恭用为世守夫穉恭之济美诚王献之继王羲而止澜之缔交则陈羣之有陈纪诗篇赠答情致绸缪不足以风示来昆追踪徃哲哉爰题简末俾教荷叶而藏永作家珍可比梅花之赋
　　素心诗防
　　南村晨夕惜幽朋之姓氏未传东瀼徃来叹胜侣之赓吟不着在一时以为阙事乃千载用以遐思云纪黄子以江夏之逸才集广陵之多俊李供奉雅称词杰梅都官最擅诗名赋能掷金石之声惟闻孙绰品足收湖海之气两见陈登瑟鼓湘灵得仲文之佳咏赋言京洛有平子之雄才思或进于吞星能自髙于立雪莫不争标汉帜共奋秦椎日丽神都竞长四声之垒云迷絶塞恒坚五字之城然当八音迭奏之时耳不倾于郑卫逢众彩错杂之际目不于朱蓝譬幽谷之兰芬都无烟火如空林之梅发不受尘埃以此言知其相知也至宻以此自得其相得也愈深由斯而坐进古人力追大雅心之为素不既多乎予懒欲谢棼未暇执斧而导喜因见猎犹能慿轼以观
　　宋牧仲枫香词防
　　近之词家互为澁体施于乐府竞号新声实有江河之忧岂独风雅之变哉先生楷模八代衣被九州乃以大雅之才间为小山之制具周秦之丽节而去其靡写辛苏之壮懐而去其亢所谓永嘉之末复闻正始之音也
