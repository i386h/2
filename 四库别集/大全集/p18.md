<!-- { "loadSidebar": true } -->
　　龙井老人称墨仙有家近在荆谿边铁臼秋鸣竹屋雨瓦沟春扫桐窗烟玉初成敢轻用万里豹囊曽入贡日长小殿试乌丝光迸骊珠欲浮动世间潘李今已无黄金满箧争来沽词臣供写上林赋画史借作瀛洲图文物年来颇凋弊丧乱谁言少知贵便须从子乞双螺醉草檄书磨楯鼻
　　虎丘行次朱赏静见寄韵
　　我谋我隠西郭西读书坐觉长身低出门到寺才数里野水沙竹生秋辉恨无酒航漾落日百钱行自悬青藜时危未卜人安宅幸遇胜地须扳跻山中况逢暑雨过枇杷树高隂满地兴来即游兴尽返迎送岂要山僧知两崖石根下插水绿藤倒拂风生漪空堂朝鼓起龙蛰高塔夜铃惊鹘栖人生在世本为客随意且畱何必归丘陵莫叹今日异城郭更恐他年非苍茫万事孰可问孤鸟已没空烟霏念君不游何所为作字寄我如张芝真娘有灵应大笑把酒岂不延题诗秋风今朝动江浦挂席正是当年期与君一吊兴废迹荒台古树闻乌啼
　　凤台二逸图
　　元集贤院待制冯海粟公自号瀛洲客尝被斥游金陵凤凰台作诗吊李谪仙好事者为作凤凰台游图近有诗示求题赋此塞之
　　谪仙昔作供奉臣诗语不合妃子嗔銮坡无地容侍直锦袍来醉金陵春金陵台高凤凰去西望长安竟何处江声空打石城潮山色犹横歴阳树骑鲸一去五百秋花草满迳埋春愁瀛洲老客绿玉杖笑领賔客还来游才气风流颇同调曽入金门待明诏当年流落不自悲却问前人欲相吊可怜二子遭清时放逐江海空题诗赖有高名足难朽何用粉墨他年埀夕阳栏槛登临后谁复来游酹杯酒屐痕寂寞隠苍苔栖乌啼满台前柳
　　送张员外从军越上
　　鹍鸡啼霜海城白谁扫行车出南陌刀头装得愿酬恩知是狂游广州客击筑悲歌斗酒前又从飞将去临边幕中草檄风生笔马上吟诗月在韀秋声万里随征鴈南北长江竟谁限明朝若上越王台应有中原陆沈叹
　　题陈节妇
　　节妇姓孙郡人陈已久之妻也已久客死节妇守志其孙彦逊求题赋此
　　娇儿笑语罗帏暮银烛揺光夜香度狂风忽起海东头吹断兰州去时路去时岂惜千金躯烟涛竟没瑚树精卫寃深水更深身小天高向谁诉寂寞尘奁掩镜光可怜不复照晨妆阶前莫剪青青草生死终身不下堂堂中素幔空时祭赖有孤儿拜虚位白日哀思眼不干夜枕还流梦中泪妾本孤桐断作琴一弦只作一弦音逢人不奏凤凰曲别鹤离鸾夜夜心
　　晚步西郊见鴐鵞羣飞
　　平烟漠漠天苍苍牛羊不牧野草黄鴐鵞东来高作行晴空忽堕数防霜紫塞碧海遥相望下视鳬鸭愁陂塘书生见此心欲狂便思呼鹘上马驰鹔鹴之裘自倒披箭声脱鸣饿鸱逺翮正落双参差仰空拍手夸絶竒豪气服杀幷州儿也胜闭门坐咏诗
　　次韵杨孟载早春见寄
　　雪后西园韭初剪流澌晚动春塘浅闭门有客抱深愁久不题诗砚生藓风尘健儿夸得意独坐寂寥谁所遣应缘少学与时违不习弓刀诵文典城中物贵市门静好事犹能具杯脔琴堂朝夕共清欢举白频浮不容免铃驺已游賔客醉深夜垣扉罢扃键一灯畱照对牀谈沸鼎松声烹绿荈五更上马子先去拥被独眠窗日晛起闻啼鸟忽兴发欲往江边云隔巘人家旧燕尽巢林草满长洲絶游辇春耕咫尺阻归计野水自流闲浍畎吾乡繁华天下稀花柳邨邨随步转久闻离乱今始见烟火高低变峰燹登临吹笛散羣羌此事空嗟千古鲜朝来风雨况凄黯雨湿城头旗不展邻里衔泥备役夫县官不肯怜疲喘安居且复俟时寜出岂无能非退巻范庄红杏几株在好待开时同折撚对花忧患不须言剩唤一杯供脚软
　　鹿
　　日暖呦呦草际鸣养驯未省见人惊云山别却衔芝侣来向朱栏花下行旧毛雪白新茸绿曽在宜春苑中畜几人逐走向中原输与吾皇称疾足
　　咏雪禁体次徐文学韵
　　边城雪埋深没簳风旋余花吹酒盌几人遮虏渡冰河直指弯弓不能满我方高枕听萧瑟却喜今年瘴全浣寒添柳院觉春迟明透竹窗惊夜短未成豪饮围翠袖且办清吟呵象管铺庭拥路扫难开三日不消知待伴翻疑塞北云正冷可信江南地先暖愁封小窟僵蛰虫惊折危柯殒巢卵林中樵絶暮无烟野外猎来晨有疃赵女依稀舞态斜郢人寂寞歌声断此时自叹少清欢月下闲门谁解欵山隂老客虽苦病放旷犹能类中散长须踏雪送诗筒白战令严乌敢缓开帘尚恨不同赏醉看帽欹仍裼袒秖期明日有晴暾逺访梅花须勿懒
　　思夫山
　　江上曽看望夫石湖中望见忆夫山夫君好采山中药独得长生竟不还不似萧郎与秦女乘鸾同去彩云间
　　题陶生兼寄周记室
　　马头交语临长陌我手持杯君揖防官槐风起咽秋蝉日暮偏伤逺行客故乡故人离别多过江相见问如何军中莫笑书生怯还有能当曳落河
　　倒挂
　　绿衣小凤啼愁罢瘦影翻悬桂枝下芙蓉帐里篆消时解敛余香散中夜钟鼓迢迢锁禁门宵衣未得奉明恩五更香冷罗浮月相忆梅花应断魂
　　苦寒书江上主人壁间
　　惨节欲尽郊原空北风五日吹沙蓬客子东游骨肉逺主人赖有江边翁青灯白酒同倾泻醉拥布衾茅屋下中宵不敢愁苦寒犹有穷年逺行者
　　菜迈为余唐卿赋
　　柱桐里中君始归菜花满园黄蝶飞桔橰倚树长不用江南雨多山土肥方畦独绕看新绿晚食何须尚思肉翠缕登盘春薤香金钗出盎冬葅熟我家亦在尊菰乡秋风便应归共尝潮州司马成何事回首空愁足万羊
　　送张贡士防试
　　国家文治今百年多士孰赉皆知天南宫坐试二三防能使海内无遗贤院门晨开官烛烂白袍鹄立人三千上谈礼乐祖姬孔下议制度轻雠临轩曽看宰相贺云瑞尽见当胪传看花或骑太仆马锡宴每给司农钱登朝出牧知几辈冠佩劒舄纷相聨迩来国运属中圯争慕死节羞生全浔阳老守血洒地甬东大将魂沉渊乃知儒术王政本至此尚頼扶倾颠诸生区区抱遗籍草莱窜亡亦可怜南方上公境独治鹿鸣更欲兴宾筵张君几年客夜雨古檠空案亲韦编逢时颇欲见行事岂但持作求鱼筌入塲叉手万言就众目一叶惊先穿严装又随计吏发京城逺瞻北斗连秋风吹云别酒冷枯杨浅水阊门邉君行勿亟我有语落日尚在车衡县窃闻天子正侧席此去为拜彤庭前挥毫休奏醴泉颂给札莫赋凌云篇但当开口论世事号令次第宜何先坐令王纲复大振干枢共仰天中旋我今有志未能往矫首万里云茫然
　　明月舟
　　秦邮吕彦行题所寓室曰明月舟盖取甓社湖中有明月之句也
　　明月非月舟非舟问君乘之何所游风多浪高徧处有日暮欲渡令人愁此乡偶似淮南住醉客每来歌白苎夜深天黒梦神光几个惊乌落高树君才照国不照车何用高隠江湖居嗟予未识青藜杖愿借舟中卧读书
　　听南康陈协律弹楚歌
　　我闻楚客弹楚声初弦一挥边马惊呜咽哀音动寒月正如歌发汉军营营中一曲还渐理想见彷徨帐中起美人掩泣壮士悲宝劒无光黯秋水凄凉叠弄悄欲终应怜归骑阻江东盖世英雄竟如此遗调空畱感人耳四座相逢今夜听霜风忽来庭树零无言有愁俱酒醒
　　京师苦寒
　　北风忽发浮云昏积隂惨惨愁乾坤龙蛇蛰泥兽入穴怪石冻裂生皴痕临沧观下飞雪满横江渡口惊涛奔空山万木尽立死未觉阳气回深根茅檐老父坐无褐举首但望开朝暾苦寒如此岂宜客嗟我嵗晚飘羁魂寻常在舍信可乐牀头每有松醪存山中炭贱地炉暖儿女环坐忘卑尊鸟飞亦断况来友十日不敢开衡门朅来京师每晨出强逐车马朝天阍归时顔色黯如土破屋暝作饥鸢蹲陌头酒价虽苦贵一斗三百谁能论急呼取醉径高卧布被絮薄终难温却思健儿戍西北千里积雪连昆仑河冰踏碎马蹄热夜斫坚垒收羌浑书生只解弄口颊无力可报朝廷恩不如早上乞身疏一蓑归钓江南邨
　　约诸君游范园看杏花
　　去年春色近清明万匝烟花夹晓城西苑相逢车马问何人不是踏春行今年人迷去年道风雨不来花自扫僧寺庭空半紫苔侯家宅废皆青草纵然无主一株存憔悴尘沙不可论野外日斜啼鸟散消愁无处却消魂魏公园林芳坞下闻有柔枝正堪把休言乱后少花看得到花前人亦寡明日寻君君莫违共随游蝶弄晴晖闭门梦断江南晚忍见迢迢春自归
　　南州野人为吴邑曽令赋
　　南州沃壤非泥涂清泉流渠嵗不枯若人抱耒蕲水上始志自比躬耕徒幸逢尧舜可在野起绾墨绶来东吴一鞭不驱雨后犊两舄已化空中鳬郭西春朝布谷语柔桑绿云连太湖下车殷勤问父老劝耕为汝犂先扶我本野人偶叨禄向汝未忍施鞭蒲五风十雨和气应勿遣寸土生蒿芜太平邨落鸡犬静社饮自足欢妻孥但当相率了官务莫劳县吏来催租民言此令善教我斗酒相寿歌呜呜共问野人竟谁是堂中鸣琴贤大夫
　　欲访李孝廉至娄江遇风而囘
　　船头晓日浮江面东望青山是娄县寻君此去爱潮平出浦那知风色变云烟翕忽波浪涌咫尺渔邨已难见高树巢倾鹳鹘愁深潭窟陟鼍龙战舟师捩舵苦无力帆势如蓬几飘转中流不进却归来握手何由遂初愿人生防合应有时天意茫茫吾敢怨
　　夜泛湖至东舍
　　渔邨港头初月上鵞鸭不收菰荻响隔湖烟寺逺钟来居人尽归吾独往寒风萧萧寒浪生舟中欠载酒壶行东家未宿如相待黄叶青灯机杼鸣
　　午日有怀彦正幼文
　　去年归乡过重午柳雨莎风满南浦白莲阁上与君吟遥忆徐君隔淮楚今年风雨又端阳却在秦淮忆故乡徐君已归若相见应言前事一凄凉客愁欲断翻长笑人事推迁古难料明年未省又何之一杯且听江南调
　　鸥捕鱼
　　秋江水冷无人渡羣鸥忍饥愁日暮白头来往似渔翁心思捕鱼江水中眼明见鱼深出水复恐鱼惊隠芦苇须臾衔得上平沙鳞鬛半吞犹见尾江鱼食尽身不肥平生求饱苦多饥却猜人少忘机者海上相逢不飞下
　　泉南两义士歌
　　泉南两士陈与孙少小相约为弟昆合疎成戚契谊重异木纒结如同根升堂握手出肺腑交拜二母开罍樽具舟期贾海外域欲度夷僰穷昆仑沧溟东望浸天烂风怒搅波涛浑天吴恍惚出怖客掀舞鲛鳄飞鹏鹍孙言陈宗惟子在逺涉巨险吾宜奔汝亲头白倚门切慎勿轻去违晨昏相让不得乃更往挂席遥指扶桑暾望山行觅岛中国卉服通译侏言寻烟暮投薜荔屋趂墟昼集桄榔邨逾年还家喜得宝木难火齐并瑶琨探囊用取两不较屑屑彼我谁复论急难相援誓终始嵗时燕庆烹羔豚义风久已动殊俗椎结相见知钦尊我闻同气有争利防墙往往隳家门又看结交许嵗晚盟盘未撤渝情恩管鲍居贫乃共济余耳得势终相吞若兹二子古亦少简牍可使他年存作歌为继王子传薄俗视此应堪敦
　　节妇吟
　　城头黒云如破屋车走争门折千轴姚家新妇亦东逃舅姑惊惶儿女嘷自知数口难俱免欲渡前谿舟尚逺嘱夫弃妾当奉亲独赴清流不爱身此日谁能问南史如妇曽书几人死
　　立秋前三日过周南饮雷雨大作醉后走笔书壁间
