<!-- { "loadSidebar": true } -->
　　伏以月评甚下媿南州名士之称露奏忽腾辱西清近臣之荐窃以大贤之题品亶为当世之观瞻凡其汲引人物之间要必深为风俗之虑吕正献方严有守则欧阳子首荐其贤范太史静退自将故司马公力扬其善于以抑嚣浮之习庶几得真实之材比年以来斯道交丧举孝亷而夺贵戚之命羌请谒之交驰见相君而扫舍人之门曽犇趋之莫耻其或稍严于出处退然不急于知闻非以疎狂傲世而招尤则以诡激近名而获訾人材圮陋士气摧頽伊欲挽回流弊之源莫若深奬亷隅之操使之持身重于圭璧则其卫国隠若金汤谅非我公谁识此意伏念某自知甚审所挟太迂早嵗科名似未忘于禄仕平生志愿端不在于轻肥頋尝安穷达之天其敢作清华之梦闭门读书史方加涵养之功低顔奉君侯肯事嗫嚅之态纵举世不知而何损惟钜贤见遇以为荣猥霑一字之褒奚翅千金之重兹盖恭遇某官孤忠自许直道不回栢台弹奏之公若判白黒荷槖论思之益如炳丹青属纡丈二组以为州适奉尺一书而荐士不缘造请首及羁单孔丞相恐人之知于今复见魏献子唯善所在頋我何堪某敢不敬佩殊知誓坚素尚虽举贤本于报国初非种桃李之私然尽节所以酬恩尚益励松筠之操
　　除国正谢丞相啓
　　伏以灯火十年末穷古学丝纶一札遽列儒官恩大人微秩清责重窃以胶庠之地风化所关艺祖肇基聿兴文治髙皇载造重焕旧规皆当干戈鞍马之余不废礼乐诗书之教岂育材造士姑崇藩饰之空文盖扶世导民中有维持之深意是以百司错峙庶务坌兴独惟学校之官不责簿书之事讲磨道谊若亡嵗月可见之功植立纲常寔为风俗无穷之计故凡列属尤重抡材揆厥成规率柬缙绅之清望取其卓行问招岩穴之逸民茍非其人曷称兹选如某者自知甚审所挟太迂虽蚤从先生长者之游亦觕识徃行前言之畧而检身律己未能亡媿于宫庭琢句雕章徒以自愁于肝肾所患脩名之不立初何荣望之敢萌矧方驰羽檄之书顾焉用毛锥之子但期退屏侣江海之鱼鰕敢意超升仪园林之鸿鹄忽拜西垣之诏俾横东序之经况夫官以正名职非他比岂第循故事预司翰墨之萌要日与诸生共由仁义之路俯惭不頴预恐难胜兹盖恭遇某官懋建逺圗博收羣防谓学爼豆不学军旅虽平生无应务之才然用药石兼用膏粱盖治道有相资之具故于经武整戎之际不忘崇化厉贤之规肆及防踪亦尘清列某敢不恪勤所职益励厥修敷古训于春诵夏之余愿殚朴学作人材于月书季攷之外冀答殊私毣毣自陈惓惓罔究
　　除校书谢丞相启
　　上翰林主人之对缪贡刍言陪瀛洲学士之班遽尘华选拜恩宠甚拊已瞿然窃以圣朝重英俊之储册府萃圗书之富匪独养其资望盖将充乃见闻使旁捜愽览优游文史之清庶潜省嘿观磨礲器质之美顾作人之有道殆与天而同功故沚莪既盛于一时而丰芑尚遗于数世大者光明魁垒足以翼邦家小焉靖重端良可以善风俗深嗟流弊浸异前规育材之意眡以具文庀职其间指为借迳至有身居儒馆心别骛于髙华名在书林手弗亲于雠校鄙习相仍而弗悟清涂防是以反轻力回此风政頼今日不有魁竒之彦孰堪采择之公如某者冥顽不灵孤苦自奋蚤服师资之训粗知问学之方连嵗科名似未忘于进取平生志愿端不在于轻肥偶防班行坐縻廪稍瞽宗殷学亡补斯文博士秦官何裨末议虽本为贫而漫仕未尝枉道以求伸胡然误恩陟是清贯念昔脱身于场屋益思鋭意于简编然家无邺侯挿架之藏徒日发董子下帷之愤今将徜徉东观凌歴西昆阅河圗宝训人间希有之珍窥金匮石室歴代不传之秘刋订譌谬咀含英华庶几因文字以观圣贤之用心夫岂假梯媒以为富贵之张本昔扬雄之居天禄盖二三世而不徙官而韦述之在集贤亦四十年而后卒业故能发挥大典焜耀方来此前修之所已行而小子之所愿学迄成防志有頼洪私兹葢恭遇某官直道不回孤忠自许觝排羣枉已去虞朝之四凶汲引众髦常思孟氏之三乐至如不佞亦在兼收且令身逺于嚻尘得以神交于篇牍期待过矣铭藏谓何某敢不淬磨新功寻绎旧业丹铅事防勘可不殚是正之劳金石无缁磷尚克守初终之节过此以徃不知所云
　　贺谏议啓
　　恭审帝眷上坡诏升左省侍讲华光殿禆圣学之缉煕拜疏延英门罄忠规之剀切班聮益峻风采一新窃以国有直臣淮南之谋自寝朝无奸党河北之盗易平葢边虞虽警不足忧而骨鲠乏人为可惧载仰仁皇之世方兴西夏之师谋议前陈孰匪急御戎之务聪明逺览独首増论事之官由其纪纲立而百度修所以根本彊而四夷服维今盛举与昔匹休恭惟某官道出羲皇学根洙泗笔补造化岂东京才子之可伦防陈天人为西都大廷之首冠朱弦比直玉鉴侔清册府絫年不改安恬之操谏垣朞嵗独髙謇谔之风志存家国而不近名诚竭朝廷而亡遗虑属方多事尤赖告猷拾禁闼之遗已无惭于长孺补衮职之阙顾谁越于仲山眷倚不移观瞻増重方将纾长防以康国步矢良謩而沃帝心扶公道之脉于将防建太平之基于弗坠歙然众望属在我公要当遗万世之安岂特彻四郊之警某方疲逺役侧聴除音有诤臣七人端为明时而喜呼太平万嵗倚新盛事之观忭蹈之私敷陈不足
　　回郑状元啓
　　恭审胪传玉陛名冠璇魁自庆元屡防大廷孰若今日四门之辟虽长乐昔多首选未闻同时三俊之登鲠论获伸鹓行相庆恭惟状元签判大着正学传心本洙泗之旧妙龄发闻有杨晏之风适九重侧席以思贤乃千里弹冠而应诏歴陈伟论深究大原谓治乱安危之势不常要致察于已回之始而便嬖昵近之私易惑当预防于未兆之先惓惓殚忧国之思凿凿尽适时之用昌言天下之事无讳有司亲结人主之知褎为举首夫既擅儒林之荣观政须踵前辈之髙风昔吕文穆之事熈陵若王沂公之相仁庙科名岌嶪既独步于一时功业光明复可传于万世伊谁俪美允属当仁身到黄扉自是荣涂之素定名标青史要观盛烈于无穷某学本空疎识非超卓羣多士而试以艺选抡虽预于司存取一人焉拔其尤裁择端由于上意猥先枉驾辱贶长牋苐深蕲望之情莫既敷陈之素
　　回孙状元啓
　　伏以璧水蜚英夙髙士望玉阶上对果亚伦魁新六馆之荣观壮七闽之盛事恭惟某官清标絶俗劲气横秋学探精防期欲造圣人之奥身居穷约常怀忧天下之心饬躬允蹈于规绳抗志弗渝于金石比承清问独罄丹衷深陈主德隆替之由力辨国论是非之正虽明白峭直不为媚俗之言而温厚深醖自得告君之体众共称其卓伟公特出于绪余夫岂惟儒者之至荣要必慕古人之盛节昔仁皇帝旁捜于多士若韩魏公擢在于一人顾科第之相同不知其几而勲名之有烂独到于今愿恢他日之逺圗罔俾前脩之专美某滥陪较艺钦诵奏篇以直言取人盖当宁留心之方切得名士报国在有司何力之足云猥先枉驾之临申贲长牋之贶念友直友谅既素辱于心期不以颂以规其敢忘于古谊
　　回黄状元啓
　　右科擢秀才已敌于万人北阙传胪名更聮于三杰维今独步繄昔闻恭惟状元察推大着负抱瓌竒见闻殚洽曩谈玉帐擅胷中百万之甲兵今对丹墀富笔下三千之礼乐歴数方今之急务有如素宦于清朝乃若大正朝纲广开言路盖众人之未及尤上圣之急闻峻擢鼎科式符舆望矧鴈序同登于千佛而鳌头并出于九仙夫既为儒者之至荣要必蹈古人之大节昔赵康靖之盛德蔼然一代之宗若陈忠肃之髙风凛乎百世之下俱繇此选称到于今愿恢他日之逺图罔俾前修之专美某滥陪较艺钦诵奏篇以直言取人盖当宁留心之方切得名士报国在有司何力之足云猥先枉驾之临申贲长牋之贶第深荣感莫报珍投
　　贺平江李大谏除宝学啓
　　某恭审丕敭褒诏峻陟隆名昔抗论谏垣绰有古争臣之烈今陞华奎阁亟聮真学士之班帝思孤节之无朋人羡精忠之有报窃以当国论是非之未定见人材邪正之不同君子志在忧时岂惮尽言而触祸小人心乎趋利第思阿意以徼荣孰知天理之好还殆匪人情之可料导防者未必获福咎徒塞于两仪守正者未必罹殃名自流于百世若昔可攷于今益明方孽臣盗据于朝权欲私室乆颛于国柄罔知胜筭运筹防于幄中轻出躁谋动干戈于邦内顾众口同然而和附岂本心若是之颠冥只缘富贵之念深皇卹生灵之祸惨惟公逺虑为上极陈虽怀魏征之忠戒征辽水竟坐汲生之直绌守淮阳越既漏师浸成误国恢谋马邑莫迯首事之诛鲧殛羽山旋正朋奸之典凡曩出矢言之争皆今防徽数之加睠一佞而一忠果孰得而孰失载睹恩纶之布咸防公道之亨恭惟某官秉姿松筠为世蓍蔡立朝二纪几尽阅于崄夷报国一心曽弗移于燥湿众方驹促公独凤鸣惟知尽献替于当时何意被宠荣于后日迨此忠谋之既騐凛乎节槩之愈光恩命狎临舆情知劝某竦瞻殊渥深激懦喜圣朝有赏谏之风不惭于古庶天下増敢言之气其自于今
　　除隆兴谢丞相啓
　　治郡无功遽躐分于帅阃进班有命仍峻直于殿庐以儒绅被遇之荣繇公衮见知之素伏念某曩缘薄技获玷周行职在禁严思事君之无隠官非谏争乃论事以不休意虽本于纳忠迹或邻于出位明良在上独知衞绾之亡它宠数相仍絶异贾生之不遇入则侍枫宸而参内命出则扬簜节而守专城积有侥逾漫亡称塞兹由平海改镇洪都其地则三江五湖襟带之区其位则方伯连率鈇钺之寄在昔所重于今尤难吉水崆峒有未驯之犷俗富池湓浦有当阨之要冲兹皆必至之忧宜谨将然之备而人情狃于侥幸军政弛于因循尺籍伍符之师或供它役百垒千屯之长类处凡材虽幸存督府之名未始脩元戎之职盍畴耆哲稍畀事权训卒治兵若曹王辠之在唐室缮城脩备若李相纲之在中兴岂惟固一道之扞防抑亦壮两淮之声援退循驽怯曷称使令恭惟某官论道庙堂折冲枕席威伸万里外夷既惮于有人虑及四方内地亦严于置帅孰云妙简猥及迂儒某敢不志慕古人心存王室鸣鸾佩玉敢穷歌舞之娱运甓投樗益励恭勤之节【侍从台谏云以一书生际遇之荣皆众君子扶持之力恭惟某官蔚以名流仪于法従又当代宗工斯文元气立朝尽节曽靡惮于贵权为国爱人每务揜其疵疾致兹妙柬犹及迂儒】
　　贺福建杨帅啓
　　伏审敷求雅望开镇全闽跻延阁之华荷美名而増重作大邦之翰谕至意而趣行先声赫然有孚颙若恭惟某官超俗而运以独志古而饰以今积水成渊而蛟龙生代着征謩之烈景星应时而凤凰出世髙歆向之为蚤迪简于象贤寖骞翔于鸳序晋参戎监出守辅藩哦水晶宫之诗气欲春于苕霅讽欝孤台之句声半落于崆峒侈中秘以通班付上防而作屏岭海初闻于拔薤省曹旋趣于握兰方将收湖海汗漫之游观朝廷宏达之彦属兹阃寄久矣印刓依山阻海之间民生窭甚度田规赋之入储峙几何矧当补罅苴漏之余政借息黥补劓之手岂特称闗西之美第传后世之清又将登公权之朝以率天下之俭某脩门言别短景如驰受防新托于履封承乏偶依于珂里虽巧燕鸿之相避幸风马牛之匪遥傥行李之徃来尚迭为于北道必维桑之共敬故敢问于西曹倾向惟勤剡裁曷既
　　贺湖北游漕啓
