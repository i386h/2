<!-- { "loadSidebar": true } -->
　　昨与林僧有夙期明灯定板话移时重修灵隐千年志更续西湖八社诗钟学龙吟春磵响松和猿梵夜堂知渐看海色梅梢上消受轻寒拜本师【明嘉靖间西湖有诗社八曰紫阳社曰湖心社曰玉岑社曰玉岩社曰南屏社曰紫云社曰洞霄社曰飞来社社友祝九山时泰髙颍湖应冕王十岳寅刘望湖子伯方十洲九叙童南衡汉臣沈青门仕分主之】
　　二月三日同少穆竹田诸君集湖上题酒楼壁
　　湖上羣山列画屏探芳齐上上船亭春光更比去年早诗鬓不如前日青正满水应争淡荡未开花似惜飘零鱼羮宋嫂犹遗俗何事尊中限醉醒
　　次韵堇浦春日书懐四首
　　里社追游每拍肩投簪又是入新年移家幸有琴书共卜筑欣看树石连不守庚申縁道在偶占甲子得春偏始知上界多官府今向人间见斥仙
　　六街堀堁梦才醒草色何妨满戸庭洛下忆曽修禊事淹中怅未了遗经当帘山月钩帘见傍枕春潮转枕听此是城南招隐处新诗暇日上重屏
　　独坐杉亭蔟绛趺看花折简不烦呼从无长物称名士雅有闲情属固姑酒畔俳谐编作集墓堂文字积成逋与君共喜慈顔奉未敢人前号老夫
　　端居风物际升平不觉吴霜防鬓生上冡年光潜委巷趁朝清梦入严城噉齑元是儒林味焚草无劳后世名有约出郊真兴剧栁花如雪爱初晴
　　二月十四夜同周少穆胡又干施竹田吴敦复汪旭瞻施北亭西湖泛月共赋四絶句
　　满湖云水湿如灰直爲桃花冒雨来已寻僧寺中宿峭寒忽见晩隂开
　　湖上鸣鼃尽属官青红亭馆亚层峦东风也似撩诗思栁外吹来月一丸
　　水静初镕百顷银游船归尽闭重闉莫辞蘸甲十分饮月地花天只七人
　　月下看花不肯红沿隄花影压孤篷春烟夜半生波面髣髴青山似梦中
　　晓行蘓隄作二首
　　乍披衣起晓鸦前月落春空栁映船半醉半醒行药客不晴不雨养花天尧时甲子今重见唐世清明此尚传偷得湖边成信宿向人夸道是顽仙
　　破晓招寻不待呼山烟水雾敛还无楼头栁眼如窥宋隄上花枝总姓苏价重十千春易买才髙八斗景难摹惠崇小有丹青手肯爲佳游写作图【圣因寺大恒长老爲作春湖月泛图】
　　呉山卖卜行爲许初观作
　　吴山新雨道少人石巷古无风尘开帘忽与许子遇白须萧飒谈龈龈许子才笔清而醇五经纷纶井大春屡干春卿不得进马磨岂疗文休贫去年束装爲客游一言不合东诸侯著书自比习凿齿卖卜定齐顔恶头我闻四千九十有六卦孤虚飞伏分成败何妨俗子握粟求自见名流摄衣拜入戸空占衔笔蛇夜深背痒无人爬老夫如应枯杨象不羡长安择壻车【时初观有再娶意因以戏之】
　　陈居中蛮王入贡图
　　开缄绢素凝烟霜笔迹纎妙穷豪芒七国人物在右方嘉泰待诏蕃马长丹邱博士官天章八分题识俗颇详顾瑛私印谨所藏职贡一一来梯航婵媛四骑君袂良非畀弥呼名女王侍儿手捧沈水香鉴井而孕何荒唐持衰渡海不得望真腊风土文豹将蛮奴对舁乘阮囊前导猎猎旗飞扬占城浡泥耳垂珰锦罽包裹百寳箱负箱峩峩狒狇装扇饰毦随侍旁臣獒防髵献西洋象齿如雪阇婆乡三佛齐致两骕骦一匹顿尘一腾骧此皆鬈髪深目眶向化慕义恭趋跄复有释子偕雁行得非奝然与颉颃九译之及古越裳宋德如日出扶桑愿难任人无怠荒画史再拜陈明堂
　　次韵答竹田雨中见寄
　　一春常贯酒家钱寻壑经邱到处便闲病只凭花着莫清愁每共雨连绵平生自信无媒径世事从他上水船屈指故园樱笋防与君行乐又今年
　　苏文忠公雪浪石盆铭拓本向见于马君嶰谷斋中曽和公雪浪石诗韵今年春曲阳孙明府以一通逺寄复用前韵赋一篇
　　竒章聚石甲乙屯嗜好未若荥阳尊苏公岂与二子类往往手剔苔花昏定州雪浪亦何有官斋岑寂如山村黒质白脉献瑰状彷佛国士登公门天风吹公落南海谁持此石为招魂浮休居士【张舜民】继公后力搜故物頽垣根玉井芙蓉尽牵复铭字争看屋漏痕【事见墨庄漫録】我居东南梦西北喜得墨本堪重论机泉飘洒今已矣想见白帝朝翻盆故人惠我意不浅一纸奚啻千金存
　　觉范画梅为敬身作
　　古来画梅谁最好僧中独数花光老花光衣鉢付何人石门释子得其真曽闻花光能画影墨晕寒苞偏耐冷石门画梅兼画月比校烘云尤幻絶只圈花瓣不安须看去胧胧月如泼画月之外更画烟烟笼玉质难为传斜枝一抹忽中断似倚孤山向晩船流落南屏定几时君今幸得收藏之写作春风十分态举似湘西痩阿师个是浪子无声诗
　　过张聚五斋观王叔明为陶九成作南村图次巻中全思诚韵
　　陶公至正末养素栖田园自号小栗里旷然脱尘樊文敏之外孙画迹可晤言檐端机山秀篱下谷水源著书自抱瓮爲农常叩盆修修疎竹里欲徃造其门
　　倪穟畴给谏庚申夏日在京师曾作城东访友图并系以二絶句寄金江声副使于上谷盖追写丙申春同访余不値事也江声亦题二絶句装潢成册穟畴癸亥奉使江南殁于太和今春江声归里始得见之感叹不足如数题后
　　存殁人间感有余黄门诗画最清疎长贫孺子今犹是当日偏多长者车
　　流光勿勿去难囘访友图成事可哀水竹城东无恙在喜君头白早归来
　　原作　　　　　　　　　【杭州】倪国琏【子珍】
　　枳篱门迳菜花初最爱城东水竹居人立板桥吟兴逺隔林何处响缫车
　　诗人髙隐断幽蹊菜圃三义路欲迷看竹平生縁不浅叩门随处踏春泥
　　又　　　　　　　　　　　　金志章
　　桑村藕荡接城隈乱竹遮门昼不开一曲板桥烟水隔缓寻芳草更裵囘
　　十年郤埽谢公车卜筑城东称隐居知与俗人行迹断菜花香里自抄书
　　春尽日小园木香蔷薇盛开时予将有广陵之行
　　老逢花信颇流连红素春余特放妍一桁重隂如爱防千枝柔蔓太狂颠郁然舶上香山子竒絶宫中锦洞天明日扁舟吴苑路晩风犹爲舞僊僊
　　陆南圻招同人集行庵分咏广陵古迹得秋声馆
　　铁牛入宋初【陶谷小字铁牛】头衔秖翰苑奉使下南天芦碧汀洲晩水村何人居风叶梢梢偃声翻六月秋江吞万里逺榜题亦雅士竟与渔兄混奈何谕强藩不尽王臣蹇情昵社娘歌【任社娘传见沈辽云巢编】语隐公厨饭金銮否人在【谷自号金銮否人】空画葫芦本不如此栖迟宾鸿识肥遯
　　五月二日嶰谷半槎招同人集小玲珑山馆题五毒图
　　壁上钩摇长尾虿【服防通俗文虿长尾曰蝎】守宫善縁供一嘬之二虫者岂睚眦以气相制理莫解爬沙脚手钝不快皤腹睅目观成败漫上青冥作妖怪空使臣仝下阶拜其旁甘带有即且蚿虽似汝齧不如防人须皮待汝屠【岭表録异蜈蚣大者皮可鞔鼓】戾虫耽耽中央居风林夜啸百兽祛乃与羣小爲相于得非以人充饵欤是名五毒图画俱命俦连类隂生初疎帘髙馆无沮洳象形随俗当祓除演雅聊尔同轩渠
　　五月十四夜红桥王氏园看月同玉井梅沜南圻作
　　王家楼子不多寛五月添衣怯晩寒树底明蟾树头雨酒人泥杀曲阑干
　　同作　　　　　　　　　【江都】陆钟辉【渟川】
　　携得清尊上小舟满园梅子雨初收月斜人醉不归去白纻凉生水面秋
　　送施檗斋之官余姚二首【愚山先生曾孙】
　　江城初识面又送片帆过汉县图经古姚墟山水多装轻知砥节名重异催科好与蛮荒政同赓里俗歌【君前宰电白以循吏荐】
　　籍甚髙贤后称诗有典型清新娴格调孤峭萃英灵行幰穿时雨专祠拜客星东游应践约准拟续兰亭【元至正庚子春刘仁本集瓯越之士四十二人于余姚秘图湖北作续兰亭防诗】
　　顾丈月田招同人南屏让师房避暑分得叶字
　　僧房有嘉招销夏幽事惬一艇溯空明风漪平帖帖宿云晓未收湖南秋已浃入港低水花穿林响露叶骄阳似避人经楼旷可蹑断塔兀当窓连山逺于堞径转岩隂侵堂开泉气摄休公苦爱客蔬果纷稠叠瘦仿岛可诗澹续宗刘业何当爲后游更步松间屧
　　周少穆招同人游玛瑙寺访后仆夫泉分得无字
　　何计足销暑幽泉时所须同诣北山寺况有方袍俱摇兀荡云水萧瑟鸣茭芦入门气象古松径临平湖芳公遗甃在寒碧窥墙隅当年续前哲用敢告仆夫虽非孤山旧法乳应不殊至今四百载充满于僧防日汲忘其名流俗良可吁主人尚敬客一斗爲我烹珠兼链雪顿使渴吻蘓惜哉张贞居小碣今已无凄然想清音难觅石上枯【芳洲琴名】我亦山中人行当斸甘腴杨家买阿对杜老唤獠奴此策成有日不假调水符一笑且置之相与追诗逋
　　初秋雨中泛湖
　　湖上经旬两度过乱云顿暗髙荷北峯半没南峯出日脚斜明雨脚多岂有吴儿愁荡桨漫从渔父听鸣蓑谁临泼墨屏风様坐看秋风起白波
　　青溪叹
　　七月三日天沈沈海风吹作三日霖黟山妖蛟最得意夜拔潭穴漂嵚崟水来青溪十丈许鼓怒直使胥涛瘖胥涛气短退三舎人如白苹蔽江下屋材家具满江呜呼青溪之人何辜于苍穹人人尽在秋梦中不知魂游龙伯宫
　　中秋日陆芸轩招同人游南屏观米南宫摩崖琴台字分韵
　　南山秋争髙弥望翠屏展陆子柘湖来招寻兴不浅入林导白足幽径逾偃蹇斗折攀寿藤仄行仆积藓逶迆穿风穴潭岛凡几转湖光似明蟾屈曲浸苍巘举俗重宵游我辈及昼衍侧闻米漫士题字剔蜗篆琴台爲谁书健笔犹可辨清音自有余佳名非枉践古人去已遥得酒聊共遣
　　赠茅湘客七十时寓湖上昭庆寺
　　秋赋同时几辈存茅君元是列仙昆百年遗事钟山献一巻新诗白下门【时以金陆游草见贻中多述尊从髙祖止生先生事先生姬人杨宛有诗集名钟山献】寿骨自临湖水照闲愁不傍佛灯昏相逢初地无尘事应觉清言胜酒尊
　　秋晩自臯亭至临平二首
　　不减看山兴吾行及杪秋斜阳半郭外晴翠满船头林晩开黄叶波明见白鸥前峰烟际寺歴歴记曾游将近临平道临平暝色连逺风灯照牵【去声】微月簖鸣船山忆邱丹隐泉题玉局仙不知松子落谁咏夜凉天
　　过硖石登西山广福院三首
　　鱼廛菱市閙秋深山似蛾眉俯碧浔我是杭民重遗爱舎人行处一登临【西山曰紫微以白公登此故名公尝云杭民呼余爲白舎人】千畦防防望中收海日初生爽气浮二十六年弹指过白头才得倚僧楼
　　顾逋翁有读书台白塔青林相对开佳处不教容易尽东山留待后游来
　　月夜渡石湖
　　斗柄倒插吴江滨三万顷外秋无垠楞伽山影混空碧胥口月光流水银十幅帆从天上渡一星火识芦中人世间呓梦那得到寒塘露下添衣频
　　朱泽州鹿田招同人游寳奎寺分韵【寺爲宋相乔行简舍宅有理宗摩崖见沧二字】
　　招携惜短晷吟兴近山发斜照巷中巷深感幽人殁【昔吴丈志上每入城必寓此寺有句云幽人深住巷中巷好鸟逺归山外山】兹来盛朋游登髙见城阙鳞鳞逺峯际江影露一髪见沧阁不存崖石尚突兀闲寻穆陵书黄叶径凹凸僧龛文惠像练达具风骨褏中秉鱼须便殿曾备忽如闻三京收深论八陵谒树国先治内陛下莫仓卒胡爲复雠举竟使南渡蹶无儿似香山舍宅作禅窟斯人真旷懐华屋已销歇裵囘久言旋霜空摩健鹘
　　新安呉长公与予有卜邻之约将以明春携家武林索赠四首用旧韵
