<!-- { "loadSidebar": true } -->
　　历尽巉岩经沧海，一波未平一波骇；经尽波涛涉崎岖，一嶮未终一嶮逾。我行已过千山万水路，胸中空有明月珠，眼中空有方壶图。回头试说风尘事，疲于津梁否耶无？初入鏖战荆棘里，心似荆卿怀利匕；怵惕谈笑两有余，水濡火热气不靡。下场蹭蹬涉关津，风云泥涂在一身；方把心情惊爨尾，又将况味尝劳薪。归来秋风飒飒鸣，耳边犹有波浪声；无端霹雳空中下，报道孙山名下名。自是文章憎命达，利锁名缰苦难脱！雷焕剑藏十年光，卞和玉受双回刖。萧萧飕飕寂静间，君书寄来自前山；大罗误传青鸟信，激水若怒蛰龙蟠（来书言「曾闻捷信后，代为不平」）。君遭与我俱落拓，君更穷途受飘泊；人生无数翻覆事，吹箫莫唱「声声错」！聪明本与命为仇，华亭老子倒骑牛；想其睥睨人间世，习见积薪颠倒成玉邱。君不见驽马立仗在御阶，骅骝骐骥骨如柴；又不见野雀献瑞上玉堂，麒麟鸾凤惊不祥。笑余枉学屠龙技，技成三载无所试！与君相倾杯酒中，酒酣一座生雄风；与君相话夜灯下，灯残千里知音寡。去日得交张汝南，把臂共发千秋谈；汝南已死不可作，辄作栖风苦雨不可堪！琴书几席时相贶，雄心因之减二、三。此意惟君得深悉，今日徘徊无所质；一纸遥寄王郎歌，明日云山相对出。
　　寄澎湖许芬四首
　　君居澎湖我台湾，相隔一海复一山。去日相晤南闽关，今日相逢云漫漫；安得沧海生鳌柱，为君朝往暮复还！沧海深，不见底；凭藉片帆送一纸。君倘能再来，何论重重有云水！
　　文字相逢有前因，形虽未交神先亲。君昔来鹿渠，犹未识君为何人；读君之诗见君真，明日闻君起行尘。风为客，月为邻；至今怀之水粼粼。今秋访我闽闱里，抵掌矮屋生阳春；乃信杜公不欺我，文章有道交有神。
　　分道出闽天，不复睹君面；归路茫茫阔于海，归心人人疾如电。回首遥望澎湖峰，一笠云垂渺不见；远寄新诗写性情，秋风木落飞片片。问君在何方？浪如山，波如练。
　　一雷空中起，痴龙昂首视；元珠知见遗，帖耳沈于水。犹望同群有飞升，不自持竿亦同喜；千佛名经不见君，想是齐落恒河里！此间无数古今人，沈没其中等微尘；惟有豪杰能自立，时吐光芒惊鬼神。愿君手持一寸铁，上摩日月下霜雪，链作干将长不缺！天地有浑沌，此器不磨灭；他日相逢将剑说！
　　打鹿行
　　台人山居，多以打鹿为生；为之歌之。
　　崱屴千峰复万峰，峰峰如剑向人摐；密密藤萝看不见，中有千年鹿养茸。一群狰狞出苍狗，林中三鹿、五鹿走；腥风恶兽踯躅奔，山猪趋前熊趋后。猎人持枪林中藏，不期中肩期中首；负枪复向云雾中，穷冬莽莽生悲风。扪壑攀岩作猱上，楻榛但见青蒙蒙。逐鹿深山道，山深惟荒草；相传上有琼瑶台，复说中有金银岛。逐鹿不知山浅深，时时路旁逢洞■〈豸尞〉；洞■〈豸尞〉深居穷崖阴，逢人杀人无人心。猎人见■〈豸尞〉如见鹿，■〈豸尞〉群哄散如惊禽。打鹿取藏涧中水，或杂黄瘴兼野豕；十日挈出向冰壶，肠肉既佳味亦美。身带山中烟瘴归，归到家中与妇子；鹿肉把酒共酣呼，鹿臭在衣血染须。鹿蹄可以换斗米，鹿茸可以市珍珠；鹿角熬胶养身躯，打鹿之乐何如乎？打鹿不畏苦，使余从军气如虎，汉家狗屠视如土。
　　崇武观渔歌
　　如山波涛蔽天际，叶叶舟为浮波系；千樯万网烟水间，网得大鱼高于山。以鱼钓鱼巧作饵，鱼傍舟行不知避；港湾鱼小海鱼肥，随潮暂远暂忘归。日暮风云四海黑，昏迷天地波无色；渔人由来海为家，东西南北亦嗟呀！泼刺鱣鲔与鱨魦，行行不但摸鱼虾。舟头时有鳌梁度，橹为摇曳波心路（大鱼如山，渔舟畏之）。云中或见龙爪张，舟为回避向汪洋（海上风云，渔舟反向深处避礁）。停舟偶到乌龟屿，千尾万尾纷纷举；驶帆远过澎湖沟，大鳞、细鳞水际浮。出海小舟傍大舟，小者打桨、大者流。岁岁为渔逐海利，直从闽海到温州；出没烟波忘餐饭，天寒一饮当穿裘。雨中蓑衣兼篛笠，群鱼结队争呷唼；舟人雨中为畏途，渔人雨中为利涉。冬尽岁残不归来，生成海上事游猎。大鱼为盐小鱼干，天青日赤鱼满滩；小鱼腌脍大鱼曝，割鱼曝炙肉团团。网得鲂鱼味尤美，削肉渡海作甘旨。春晴放櫂始回归，归到家中妇子喜；贩鱼过海收厚利，愿君莫厌风波靡！君不见西夷捕鲸碧海中，冰山万仞无旭红；火轮冲冰或粉碎，牵出长鲸高嶐嶐。又不见夷人捕鲸卖鲸油，烛龙下照夜不幽；海上烟樯日磅礴，任公大鱼三载求。人生牟利忘蹭蹬，地上风波尤凌竞。我来崇武观打鱼，渔人起我望洋兴；渔人低头听我歌，我歌月色满山多。山下潮声夜深起，回望台天淼淼水（鲂鱼，即鯿鱼；崇武最多。俗呼扁鱼）。
　　·五言今体
　　罗山寄张茂才汝南
　　登楼即事
　　秋望有悼，为汝南作
　　渡海过犬山
　　罗山寄张茂才汝南
　　一尊前日酒，鸾鹤又离群；看看来时路，青山断白云。
　　登楼即事
　　一望苍茫外，长天白鸟过；潮回江、浙远，船舶粤、闽多。岛屿连沧海，云霞接薜萝。月明惊夜梦，枕上吼鲸波。
　　秋望有悼，为汝南作（汝南所居，傍猫罗山）
　　何处故人颜？云间又水间。东南秋色尽，不忍望罗山！
　　渡海过犬山
　　浩淼虚为际，乾坤入望愁。海随山异色，地与水分沟；日月双轮迅，云天一笠浮。飓风吹不去，千里过横流（犬山海水分二色）。
　　·七言今体
　　八卦亭偶望
　　拨闷四首（选一）
　　场中题壁八首（选一）
　　秋日登临偶兴二首（选一）
　　遇李石鹤孝廉（是年北上，捷入翰林）赋赠二首
　　八卦亭偶望（在邑城外冈阜。西望洋，东望山，下瞰邑城）
　　海天无际暮烟浮，一线秋空数点愁。车马往来南北路，估帆向背东西流。青山出水围城郭，红树穿云压市楼。偶欲放歌亭下去，岚光月色暂勾留。
　　拨闷四首（选一）
　　潇洒风怀杜牧之，几回猛省读书时。不关造化闲花草，无补民生细茧丝；竟体芳兰骚客意，销魂金粉美人辞。聊应洁癖将蝉比，饱露餐风最上枝。
　　场中题壁八首（选一）
　　插脚红尘廿四年，泥蹻释后欲登天；蓬莱弱水三千路，鳌背曾经海上船。
　　秋日登临偶兴二首（选一）
　　仰首天边暮色低，征途欲尽万峰齐；云从南出风从北，山自东来海自西。日落忽逢鹰独起，草枯何处马频嘶？深篁大泽无人过，谁向狉榛事鼓鼙（时刘抚军正檄栋军剿生番）！
　　遇李石鹤孝廉（是年北上，捷入翰林）赋赠二首
　　君名清琦，晋江名孝廉，籍彰化。将赴公车，渡台；于友人处见鄙作诗文、策论，诧为海外奇士。客次相逢，忽如知旧；赠句云：『前身共作龙华客，他日愿为骥尾人』！感其磊落，赋此赠之。
　　三生石上证前因，交道文章信有神！脱略形骸千古量，相忘辈行一朝亲；竟夸海岱逢奇士，自是闽天出晋人。此去长安万余里，柳袍应拂帝京尘。
　　天涯不用共温存，此去文星照帝阍；别我看花春逗路，送君渡海雪浮尊。华亭（上海县地，古属华亭）听鹤江南地，燕市驱车蓟北门。得意未应高步上，愿留龙尾待追奔！
　　●诗选（二）
　　诗（中）
　　·诗（中）·
　　五言古体
　　七言古体
　　五言今体
　　七言今体
　　·五言古体
　　台湾土匪纪事
　　台湾官府纪事
　　溃兵弃地纪事
　　叛将献船纪事
　　台湾沦陷纪哀
　　洋兵行
　　闻斗六一带被毁有感
　　老妇哀
　　冬至日家祭有感
　　咏怀四首（选二）
　　吊郑延平
　　怀蓝襄毅
　　招隐六章（选三）
　　检疫叹
　　猛虎行二章
　　望蓬莱山有悼
　　书后柬张汝东
　　暴雨险涨纪事
　　送梁子嘉先生归粤长歌
　　再送梁子嘉先生三首
　　雨后述事
　　有所思，效玉台体十首（选一）
　　在阿罩雾同林十偶眺
　　哀鸿篇五首
　　王君友竹索题简端
　　陈生匄题琴砚图
　　座上赋赠林十
　　题施梅樵祖母像
　　台湾土匪纪事
　　立国有大纲，时势在提挈；太阿一旁落，皇图四崩裂。去年□□侵，人心征固结：鲁殇执干戈，并儿磨箭箭；处处争守陴，机械为敌设。忽闻和议成，金瓯割数缺；台地在割中，义士皆卷舌。倾心事皇家，见摈得金玦；同袍有素心，仇愤无由雪。况隔天九重，仰首望长觖；自此人心离，短气失豪杰。日暗浮霾生，狐狸出躠蹩；匪人坌牛毛，郊野为草窃。本非揭竿徒，亦异乘机哲；不过如骄儿，无父出为孽：所以民情涣，实由国柄折。我思此时初，大势未遽跌；何以枢府臣，国体此嫚亵！竟将中兴基，欲以偏安列。柱触共工头，碧呕苌弘血；我抱杞人忧，闻之肠为热。路上凄风来，长痛回车辙！
　　台湾官府纪事
　　前车载囊橐，后车载妻孥；壮丁夹傍路，布地黄金铺。江山方鼎沸，官府争首途；国事彼何知，鼠窜保头颅！何来庾吴郡，载去飞舳舻；始知朝庙上，多此误国徒。可怜海外民，日日望来苏；去者巳如鲫，在者亦犹驽。行旌出郊野，阻截逢狗屠；千夫拥锹锸，一夫起啸呼。官长将焉往，进退局辕驹。轿有七宝笥，箧有一箪珠；匍匐献营垒，四出调兵符。护卫过城甸，胜似供军需。官守弃陷阱，生死脱崎岖；海峤三千里，谁能为负嵎！
　　溃兵弃地纪事
　　芒芒赤县州，六合拱神京；蛮夷归鞭笞，殷武善徂征。维时士用命，拘原尽力争。自从宣宗季，恬嬉为敌轻；乙酉胜法兰，弃藩与行成。是以朝鲜事，倭人首败盟。今皇奋威怒，志在吞鲵鲸；谁知势决裂，到处无坚城。一退鸭绿江，遂丧凤凰营；辽东与山东，岛屿任纵横。岂无金汤隘，尚有铁甲兵；汪、黄主枢省，陵寝迫震惊。积弱已不振，一蹶何时兴！我思所由来，兵将不同诚。济危无韩、岳，上下久离情；暌隔致蛊否，未有不分崩。可恨行阵士，赴战各贪生！阃内谋不施，阃外士无能。四郊多垒日，孰为奋请缨！将相今何用，气象空峥嵘！入辕开府坐，出门除道行；临民事赫奕，遇敌屏息声。坐谈抒奇略，议和以为名；蹙地日千里，不知辱与荣。我欲哭秦师，葬汝白起坑。
　　叛将献船纪事
