<!-- { "loadSidebar": true } -->
　　河壖荒徼斗绝孤城朝廷为地择人特移履幕虽云险远大费经营以门下卓识宏猷精忠定力担当干济何往弗宜即番虏交丛兵粮素诎驯顽格暴在调适其性情袪淫汰浮惟审知其利病沉几筹划渐次更张运综核之微权持纪纲之大体严不生事宽不近名职所当为如斯而已岂须叹大夫之不均羡东人之粲粲哉历观往哲茂树奇勋大都着节艰危之中征才盘错之地在汉则伏波定远近代则虞坡鉴川皆起自西陲功施社稷兹闻玺书到日旌旆直前将吏士民欢迎可想敢兹占贺并侯清禧翘首勋庸曷胜厚望 

　　又 

　　奉书附报僭吐狂言何补高明敢廑采纳愧愧边长兵寡备多力分诚不能不劳襟虑虏众求欵狡伪多端未可轻听倘其真心悔过外示羁縻内修战守亦边计所不废焉今西贼虽平宁夏巳枵然空竭岛夷未靖朝鲜巳荡然丘墟庙堂全乏主张将吏虚陈功伐纷纭抢攘后患方殷所恃三五忠贤苦心干济扶伤救败尚可保安一隅而意见参差动有牵掣未能干济先苦调停观望因循同归废弛何况悠悠者哉事可专制不必谋之于人功可相成不必为之自我如其碍手姑且待时志积气全会有展布之日壮颃争口必不其然余悰琐屑恕不具陈 

　　○荅霍南溟宪使 

　　不肖某草野废人世所共弃乃蒙台慈特达直从天末再惠德音睠注勤惓感之不啻次骨矣惟是夙諐丛积家难频仍哀苦摧心精魂都尽即今呻吟床蓐间以蚤得一死为幸敢复妄忆人间事猥蒙台谕谓朝疏谬及致污士大夫齿牙此当不待病死愧死耳台下勋庸茂着望实日隆作屏河湟不啻长城九鼎诚□藉重旌钺临抚我并□之□不□某可□□□及沾庥泽幸甚□□□望□□□草草统冀矜□ 

　　○荅邹南皋吏□ 

　　不佞自奉征纶翘首□□且切延伫辱书知以□□命驾瞻承在即欣慰如何比来吏纵于贪士□□□宦成于巧政檃于偷财匮于兵民伤于岁此□□□冶之君子所共咨嗟太息也而昌言闳议久示之□默默容容大都皆不佞之比耳忽接大疏伏而诵之亹亹数千百言吏治民情摹写殆尽而慎抚臣一叚寔私弊关纽病痛本源诵之一字一击节也盖堂上论人者审局外观棊者明惟公以无着之心具高世之见故能洞烛事理曲尽物情如此安得今食人之食事人之事者心公之心哉大疏谓天下无不□□之事顾在人真心何如耳体此一言而吏治民□□足忧耶容他日面订之草草附复不悉 

　　○荅王柱石大仆 

　　方台下拜命同卿窃幸以为泰茅汇征之会而偶以他人事横相连逮此其机纽所自即不可悬断隃度而正人邪人所忌方枘圆凿势必不投藉手于中归过于上自古奸臣中祸于忠良莫不遵用此术然于台下之德音曾何损焉乃益以表其特立之操孤贞之节与泰华并峻金石同坚陵千仞而难跻经百炼而不烁者也使以彼三公之位易台下一日之名岂敢为台下愿之哉至于朝纲积弛时事多艰储位久虚天灾迭见而上下泄泄恬不思危恃气负才者方且分曹角胜居权处要者亦复缄默取容甚则主封倭之议辱国体而不羞纳开矿之谋残地脉而不恤人事如此想气运当然每念及斯真欲痛哭流涕如台下所云顾且柰何夙夜祝天惟愿主上开明忠贤柄用亨屯休否会且有时草野废人或亦及见太平之日即死不恨耳恃爱披沥不觉覼缕 

　　○荅冯琢吾少宰 

　　夏间接奉翰札知承颜太夫人侧甚欢而又有一熊双凤之祥大以为庆独征车在门未肯即发宿君言于家虚物望而郁名世之猷良非不佞所望于门下者巳闻爰立之命主上业覆金瓯而卜日启之则私庆以为向所云以国事托吕申公者不虚矣乃不意台伻远来启函如面喜不可喻读至时事上下龃龉民财穷尽之状令人咨嗟忾叹如天之将压而又不胜其忧也先是九卿灾异陈言疏传至读毕即手示弟子数年以来谏章山积仅得此一篇文字练达疏通沉着痛快忠恳恻怛之意忧危迫切之情贾洛阳谢其敷陈陆宣公逊其匡救矣巳与邑宰言之与李兵宪言之而不知出自门下之笔信非门下不能为此文也上乃与他疏并格不报负此嘉谟可胜惜哉然传之天下后世哙炙人口矣但九卿公上之则可门下欲身为疏上之则不可来谕不云乎上视诸臣可有可无视天下事可缓可急计其注意所有以求济所急者方在门下而顾以其可缓者咈之将亦疑其可无此于离合之间所关否泰不细更非不佞所愿于门下者即旦夕拜麻命进而当轴其施为次第岂不愿托参蘖于药囊中佐其甘苦之宜恐三事尚未可遽言也千万郑重是祝 

　　又 

　　顷奉书尚未闻册建之命也越数口而得邸报则元储正位四王并封大典一时毕举矣夫斯礼也万口争之而不得十余年议之而无成而定策于门下一人之身收功于典礼旬日之内斡旋妙手担当大力梁公取日之烈魏公撤帘之谋未见如斯之奇伟神速者也虽属公大事自主上知人之明而天生贤佐为国家决疑定倾造宗社亿万年无疆之福夫岂偶然盖与弟子抵掌相庆抃蹈不能自巳而又自欣慰坏相败局得门下收拾而整顿之瑕衅以塞罪盭获除即使朝释负而夕死死亦瞑目谓门下于不佞有造命之恩可也第所云存问之典应自有择非不佞所可滥与万一叨冒在故事若贺若谢章奏之体式在同官若姑苏太仓南昌书使之消耗果是如何望门下有以教之 

　　又 

　　前小疏留中不敢求知其故窃恐圣意渊微疑必追往事怀旧怒未之释然耳果如此者即谢疏入亦必留中然不敢不循旧例尽臣礼也生杀宠辱听之而巳当柰何疏草呈览木数语亦知逆耳伹孤忠一点赤心有知不敢不尽亦以明主可为忠言诚不敢欺且隐也惟翁丈曲全之 

　　○荅吴瀛海侍御 

　　两镇兴除事宜业蒙台下次第振举无复利弊可言惟是虏众强弱边军能战与不能战之形台下可熟察而洞照者欵不可恃实不可废乘欵修备因备坚欵如此而巳无惜欵费不欵费将益多无急战功浪战损将益大惟力修战具严稽欵费无使防边之备弛于因循欵虏之资耗于侵克第重督抚之选委任而责成焉勿以烦言碎词挠之边事未有不兴夷情未有不戢者也即今史酋既禽两年市赏断宜补给一则全中国之恩信一则劝夷狄以忠诚切不可惜小费而妨大计也惟台下裁察无以出位妄言而鄙夷之至荷至荷 

　　○荅李槐墅宪使 

　　承惠嘉刻捧诵周环烂焉如大贝明玑辉映四壁也至描写岩峦形槩崎岖曲折炳若丹青则又使人神想飞驰恍然登降其上下矣置之几案时一披阅以当卧游再此附谢不悉 

　　○荅张岱舆太史 

　　不佞蒙先师诲植不啻国士之恩乃自壬午以来风波澒洞雷霆震惊曾不能出一言相明徒忾叹欷歔独抱西州之恸而巳老丈只身岭海羁滞多年坎壈忧危亦不佞时所关念者第恨汲长绠短无可措其牵挽之力耳幸惟遵晦宁忍以俟天定宣成之烈终当见原也草此附慰并布阔宗嗣容勉竭周旋不一 

　　○荅梅衡湘督府 

　　承教谓此时胡运方弱危困之时易于为德宜且优之以示中国宽大之体为封疆久远之计此仁人长者之言也大幸乘势伺便侥幸功名苟眉睫之小获酿无穷之后忧而不恤者所谓此属皆为身谋非能诙国家忠虑耳近日西陲勘奏边功连章累牍朝廷所以褒叙之甚优乃地方生灵残伤涂炭之状固有惨不忍闻者东征之役再覆王师置而不问纔得游徼之卒十数级而上下巳不胜满意发帑金数十万劳之矣总计虏首一级可用中国人数十命博之又当用爵数级金数百酬之也况设官增戍征兵转饷之费又糜耗不可胜纪乎夫国家之物力惟其有余而可继斯能迭出而不穷今兵事一兴征发旁午远近绎骚竭天下之全力赴之万一蹉趺更无第二着矣岂不危哉辱台下推置是以敢诵言之要以垂尽之人忧天倍切不忍袵席高厚取终其身而巳狂惑罪悚罪悚 

　　○荅郭明龙太史 

　　惟丈蜚声学海振采词林景星凤凰未足比誉不佞辱在馆下获厕英游倚玉依麻方欣所托乃盍簪木□□□南奔当别惨然为我心恻顾江天辽绝□□殊艰乃廑蘧使远来遗之书贶高□□□□□□□旋遽敬复并谢读礼余闲所冀垂意经纶预□□□下风之想不任惓惓 

　　○荅连少嵩侍御 

　　宣云二镇自斧绣辱临将吏士民咸凛然禀畏耳目一新矣至西镇富户一事军民坐累以三十余年富者贫贫者死自四州七县及各城堡无不家愁户痛若痈疽之附体缧绁之在门也申欣者非止一人即两院行勘亦非止一次然而竟不能除其害者包揽积棍利之仓场官攒十级利之经管衙门胥徒早快利之利之者多则言不便者少百姓无告之苦安从得伸乎间有贤明守宰察知其苦拟为申救而惑于众咻怯于更始或惮官买之劳或避官买之嫌或虑官买之有后累其谁肯任之守宰既不肯任监司又不能专两院可以专之而又不得其通变之术每一行勘即甚宽不过曰减时估省繁费禁科敛酌查盘谓可以纾富户之累矣而不知此皆揽头之利于富户之累曾未减于分毫也盖下情上达之难而除害救民之未易如此不揣迂鄙谬以桑梓疾苦上陈猥辱虚怀俯垂听纳尚未敢卜解更之何如也乃弭节方新首纾富户之急旷然与民更始不两月而三十年之疾痛一朝尽蠲且以应解钱粮抵免召买富户既免解户又宽其余规画事宜纤悉具到真法之尽善尽美可行可久者也阖镇士民从此出汤火脱羁囚可以保室家全性命其欢欣鼓舞焚香祝天不知当何如矣不佞闻命而庆抃感颂又可知也谨九顿以谢 

　　○荅姚罗浮侍御 

　　不佞向侍同朝特钦猷望乃自废居林樾遂判云泥思一奉清光不可得矣往岁曾于邸报中见台下有开采图说进上私窃叹服以为采矿之役蠹国殃民酿祸不细封章之条列固不若图绘之尽其形容也荩臣之用心良亦苦矣惜无从得全疏一观乃今蒙赐图册章章阅之则编佥迫胁之扰攀缘掘穹之艰煎炼包赔之累以至断指刎颈卖屋鬻妻水火盗贼猛兽之害无所不有而山鸣砂竭星陨树妖之变亦无一不由此致异也览观未竟涕泗横流疾痛所关肝肠碎裂矣嗟乎伤哉谁为厉阶而贻毒一至此极也非赖台下推沟轸痛挞市怀诚恶能备述颠危曲图匡救若此昔宋郑监门进流民图止排新法之苛而未尽列诛求之惨顷万历初进帝鉴图止陈覆辙之戒而未专摅规劝之忠台下牖约正同廷诤倍恳赤心白意允可以贯金石通神明矣天启圣衷当必恻然感寤有待而更未可遽云天听之高也草此再谢耿耿不宣 

　　○荅姜瑞宇给谏 

　　向者储贰之议举国危疑执事首抗大章呈肝披腹扶日毂而正天枢真岁寒之孤标朝阳之绝响也虽暂蒙谴命辍直左迁而赖以感悟圣心维安国本力侔于九鼎名重于泰山矣当别黯然踟蹰相恋固谓赐环不远后会可期何图衔恤西归旷如隔世感念畴昔殊切怀恩幸单车北来近在接壤光仪咫尺瞻晤有缘会迓旌轩一聆绪诲也谨复 

　　又 

　　自丈入觐日夜跂而东望庶圣意转圜遂延置前席不当复困以吏事也乃更抱牍来乎骥伏枥凤淹笯而策驽使服箱饲鸡鹜以稻梁舛矣甚愧吾丈柰何 

　　又 

