<!-- { "loadSidebar": true } -->
　　臣闻致道则求诸人以人者善之所在也及其行道也不可以求人惟人求道置法则从诸人以人者情之所在也及其行法也不可以从人惟人从法圣人之为天下合众善以为道合群情以为法其为教也则宜民下无异习其为政也则宜臣下无异説若夫蠡管之见涓埃之善奚足以致哉圣人以为物态有新故民情有好斁俗有盛衰时有彼此事有变常道有升降法有损益以道应时以法制俗当与万物之理相得于无穷则夫善之所在未可以废也当与万物之变相适于无常则夫情之所在未可以废也陛下所以三嵗一诏旁集天下之士亲降圣问而使一介草莱类得发其涓埃之情以助太山之崇髙沧溟之深逺如臣之愚何足以与此然而臣闻大道之世货恶其弃扵地也不必藏于已则俗之于物轻矣力恶其不出于身也不必为已则俗之扵我轻矣不以我累道不以物累我天叙之中夫妇之情父子之性君臣之义兄弟之序所谓有物者也天秩之中父厚于义而薄于仁母厚扵仁而薄扵义君无为而尊臣有为而累所谓有则者也方是之时上下之分乌用辨哉不必持衡与之为轻重而人自以为平不必探筹与之为得失而人自以为公其正不必规矩而天与之为方圆其信不必符契而天与之为取与方是之时上下之志乌用定哉以故天之象地之器鸟兽之文土地之宜未有仰观而俯察者则象与器其孰制而用哉法无所始亦无所成礼无所益亦无所损道之下降在乎众器之间而已人能轻物与我而相与为天逰未有过礼而逾不及礼而偪者圣人盖未有患也然而污尊而饮捭豚而食遂以为礼搏土为桴筑土为皷遂以为乐营窟橧巢羽皮毛血圣人恶其鄙野太甚贵贱之分长幼之序饮食居处几与鸟兽草木无以异焉以故圣人作为礼法以文其实营窟橧巢未利于居也为之台榭宫室草木血毛未利乎食也为之炮燔烹炙羽皮未利于服也为之丝麻布帛污尊抔饮未利于饮也为之范金合土网罟之利佃渔耒耜之利稼穑刳剡之利于川服乘之利于涂弧矢之利御冦击析之利待暴利用之法详于此矣然后制礼之文施于饱食逸居之时使逺于禽兽朝聘之礼所以和君臣冠防之礼所以正男女祭祀之礼所以交鬼神为之射礼以观其志体为之乡礼以辨其齿位合其欢也为之燕礼致其钦也为之享礼虽然昔时鄙野之风稍趋于文而文之使人役有涯之生随无穷之情忘不可乱之分狥不可必之物其性失中其心失性以非废礼也偪以美没礼也僭遂丧天礼之自尔者性命之情日入于衰薄有如横流之冲失其大防汗漫而难制是以朝聘之礼不足以和君臣冠防之礼不足以正男女祭祀之礼不足以交鬼神射乡之礼不足以仁州乡食飨之礼不足以乐賔客然则礼之数岂可废哉有数而无义则其制礼也不足以因情有义而无数则其制礼也不足以定分朝聘乡射燕飨祭祀冠防之义髙下隆杀文质广狭多少之数所以见于圣问而臣以为礼法之行自圣与贵者始贤者先王以率愚贵者先王以率贱者也数度存焉其在宫室也庙各有数堂各有尺其在衣服也冕各有章旒各有寸其在车旗也常各有斿车各有乘其在器皿也所食之豆所献之爵其数有多寡其用有贵贱虽然礼数之扵天下岂特进其不及之才敛其不平之气以就绳约然后以为得哉有以多为贵者以文为贵者以大为贵者以髙为贵者以其外心者也有以少为贵者以质为贵者以小为贵者以下为贵者以其内心者也内之为尊外之为乐少之为贵多之为美是故先王之礼不可多也故常不丰不可寡也故常不杀惟其称而已天下之人顾其教则谨其分明其义则进其徳此其所以致治于未乱止邪于未形欤不然而礼之近者适人之情礼之逺者明徳而反本刍豢稻梁庶羞酸醎以养其口椒兰芳苾以养其鼻雕琢刻镂黼黻文章以养其目钟皷管磬琴瑟笙竽以养其耳疏房安车越席牀策以养其軆此适其情者也圣人以此救上古之鄙野不能使后世无文之目之于色耳之于声鼻之于臭口之于味四肢之于安佚未有能克已复礼以为仁焉则礼之近者适足使人流而为淫泰乘而为诈伪耳山之僭澣濯之陋岂可废哉是故圣人之制礼也酒醴之美而元酒明水之尚黼黻文章之美而疏布之尚莞簟之美而蒲越槀鞂之尚丹漆雕镂之美而素车之尚是故礼虽道徳之下及忠信之薄而道徳忠信所以不丧者礼实明之也礼之近者适人之情而人情之适未常放者礼之所尚不在乎美者而已二帝三代以法趋时以义起礼不能有异于此特其详略未可同耳故臣尝言道无常也未始有焉必有升降者礼法为之也时无止也未始有焉或有彼此者习俗为之也继道以致用者善也制善以致治者法也异法者彼此之时异时者盛衰之俗异俗者新故之物物之新故俗之盛衰未始有常也则以法趋时以义起礼岂有一定之论哉是故圣人之在下者或清或和以矫一时之俗而救其焉则有三子之行圣人之在上者或损或益以应一时之俗而救其焉则有三王之礼然而道失而后徳则二帝之趋时也致隆于徳未能以为皇徳失而后仁仁失而后义义失而后礼则三代之趋时也致隆扵业未能以为帝道也徳也业也皆圣人所能有者也其用之异者以制俗异之也皇也帝也王也皆圣人所能为者也其名之异者以应时异之也臣谓有成与亏者法也无成与亏者道也无成与亏之中注之不盈酌之不竭万法之造费之弥多资之愈有唐而后成周而后备于形色名声不可以为量数若夫制于礼者为之非特不可以致治也必待数百嵗其智足以相备者而后全若夫休道者虑后而致隆则尧之所成周之所备伏羲旦暮而陈之奚必俟唐与周哉臣谓时之所缓圣人不以为急俗之所恶圣人不以为好是故五帝而上其书谓之三坟言大道也二帝而下其书谓之二典言常道也然而常道之用又其大道之降者欤不然而忠质之过也周以极盛之文而救之盖自夏商之末仁义失尽矣则周之所以救其者其有礼欤尽仁之数以制礼尽礼之数以制法辨等之仪教节之度尤详于二代则大道之降者未足以为恠也后世之难治惟其物我大重我重而逾物重而偪无穷之欲不测之变不可以略制也行法之吏至于三百六十而后已岂其好详哉礼以义起法以时行而已臣观三代之盛忠质文之不同道服器官之不同法相沿以情相革以迹朝聘之勤燕享之欢祭祀之诚防姻之好欢然有恩以相爱粲然有文以相接彰之以车服扬之以声音光之以诗书明之以藻色其犹一元之散遂华万物而为春欤和气之中声色万类飞者翔走者伏潜者跃并行而不相悖并育而不相害莫知为之者三皇之世未着于徳义其犹一元之含万物欤二帝之喻则向乎春矣陛下体道在上造化群材因革庶政教令刑禁下行上施其犹天道之运四时欤作者使复枯者使荣则春之风雷散者使敛华者使实则秋之霜露将与有生之类还淳反一而为太古之逰固陛下之志也若夫宫室之度器服之用冠防之义祭飨之节率皆纷乱茍简未复三代之遗法岂可望哉念此宜圣防之所及也臣闻不能以礼趋时则其为法也无功不能以义起礼则其为法也无道礼乐之情同明王以相沿知礼有所因三王异世不相袭礼则礼有损益商因于夏礼所损益可知也损其文而益之以质故也周因于商礼所损益可知也损其质而益之以文故也其或继周者虽百世可知也文则质救之质则文救之文质相代而趋于中盖虽百世不能昜也伪者文之过野者质之过继文之过必过于质而救之此孔子所以欲从先进欤时也惟夏之从车也惟商之从服也惟周之从乐也惟舜之从郑声之淫非所可欲者也文之俗皆溺于此乐则惟舜之从然后郑声可以放焉自秦继周礼之情不能有所因乃滋法令以酷天下礼之文不能有所损乃极奢侈以穷其欲不能以智出义以义明徳不能以仁出礼以礼明分茍以徒法而制天下礼之近者又从而充之古逺而难行者类弃而不为遂使天下之俗流而为淫泰乘而为诈伪淫为郑声殆为佞人则其制天下也适足以为乱焉岂能辨上下定民志使恭敬樽节欢欣交通以戴其上哉若夫诸侯乘牛车庶人处侯宅贫以不给而废礼富以有余而僭上宫室之度服器之用冠防之义祭飨之节率皆纷乱茍简未足以为恠也汉文帝好道家之学以为繁礼饰貌无益于治皆罢去之専务朴素然而文帝岂能监周之而致然哉会其所好适近圣人继周之意故其屋壁得为帝服倡优得为后饰卖僮婢妾富人大贾皆得以上僭莫之制焉斯亦文帝不能以义起礼之过也呜呼文帝畏甚髙论而释之与言秦汉间事而已唐太宗好三代之礼乐房杜不能对者故其为礼也沿秦故以为汉沿隋故以为唐其治卒愧乎三代而使三代本数末度寂寥数千载间未有能振之者可胜惜哉陛下慨然有志于此将欲贫者不至于废礼富者不至于犯义文不至于野趋乎文质之中非特天下后世受其赐也斯文不亦幸乎臣闻有其徳而无其位不敢作礼乐焉为其无行礼乐之权也有其位而无其徳不敢作礼乐焉为其无立礼乐之道也而今陛下尊为天子有其权矣德为圣人有其道矣何惮而不为然而不能因俗则礼失人不能制俗则人失礼礼失人也无情人失礼也无分陛下以义起礼而臣言其所以因俗所以制俗而已寒暖燥湿异气刚柔轻重异齐器械异制衣服异宜饮食异和此天理之所异者俗之所宜先王之所因析言破律乱名左道淫声异服竒技奸色行伪而坚言伪而辩学非而博顺非而泽有疑于众圭璧金璋锦文珠玉或不中度或不中幅或不中量或不中仪有行于市此人伪之所异者俗之所病先王之禁因其所宜而弗禁其所异天下之人心与物化志逐利往譬如新生之犊猖狂而趋未知其所向则虽以义明法以数定分敛其放肆以就绳约亦已劳矣是故大司徒施十有二教所以因俗者一所以制俗者四太宰以八则治都鄙以礼驭其民则其制俗者也以俗驭其民则其因俗者也盖惟圣人以道出法以徳制行然后能为因俗而与之同能为制俗而与之异其因俗而与之同也则能使之欢欣交通其制俗而与之异也则能使之恭敬樽节礼之逺者使之知所尚焉则能明徳反本而不溺于忠信之薄道徳之下衰三代之礼可得而终始也此臣之计也




　　演山集巻三十七
　　钦定四库全书
　　演山集巻三十八　　　　　宋　黄裳　撰周礼义
　　攷其德行道艺而劝之
