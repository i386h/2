<!-- { "loadSidebar": true } -->
　　是日憩坐之际适接徳楞泰奏言齐王氏姚之富大股贼匪由陜省山阳石河铺一带东窜先经令赛冲阿温春等分带官兵在髙埧店漫川闗堵截明亮徳楞泰督兵由黄陇铺寛坪等处兜贼匪分三路窜逸徳楞泰明亮等亦分三路并进贼众排列左右两山分投抗拒我兵抢上山梁奋勇击杀殱毙千余贼匪力不能支纷纷逃窜徳楞泰明亮等乗胜追击贼匪复分两股欲窜往东北俱被官兵截杀折回向西南甘沟一路逃遁该处路通楚北郧西地界官兵昼夜追击一百七十余里杀贼二千有余贼势披靡惟首逆尚在逃窜徳楞泰明亮等带领满汉屯土官兵由郧西县之上津堡一带兜随随进逼至三岔河地方擒获贼犯询知齐王氏姚之富俱在左首山梁徳楞泰明亮赛冲阿阿哈保温春达音泰阿穆勒塔徳寜等督率奋勇官兵将山梁四靣围住逆匪等犹滚石放鎗抵死抗拒官兵一涌直上齐王氏姚之富二犯逃至险峻处所弃马奔越吉林黒龙江官兵亦皆下马同歩兵上紧擒拏齐王氏率妇女十余人投堕陡崖姚之富亦向悬崖跳落官兵飞驰擒捕姚之富已经跌毙齐王氏尚存余喘均即脔割斩枭传首示众并擒斩大小头目二十四名殱毙伙党三千余名又于山梁沟内搜捕杀四千余名生擒者一千余名此三月初六日事也楚匪滋事以来蔓延日久皆由齐王氏姚之富二犯首先集众焚劫到处逼胁良民抵拒官军实为祻首罪魁今同日殱除虽未得生擒解京而首逆俱经伏法余匪实已丧胆亡魂此时陜境之贼惟髙均徳与李全张添文两股奔窜稽诛经徳楞泰等带领胜兵及额勒登保秦承恩王文雄等分路兜捕不日即可擒渠蒇事其在川境者如徐添徳王三槐冉文俦罗其清诸首逆自皆闻风震慴尅日亦可成擒捕教匪大功已不啻过半矣披阅捷章因成是什并详识如右
　　题和阗玉笔筒诗识语
　　国家威徳覃敷无逺弗届外藩属国嵗时进至表章率用其国文字译书以献各国之书体不必同而同我声教斯诚一统无外之规也我朝国书増损蒙古书而成书写自左方直下成行而右汉书则自右而左朝鲜安南琉球诸国皆用汉书西畨天竺缅甸暹罗南掌西洋俄罗斯廓尔喀苗疆皆各有书横行自左而右惟回部及苏禄国书横行自右而左夫疆域既殊风土亦异各国常用之书相沿已久各从其便正如五方言语嗜欲之不同所谓修其教不易其俗齐其政不易其宜也偶题和阗玉笔筒因及回疆文字复思今日溥天率土各国之书繁伙而统于一尊视古所称书同文者不啻过之爰即文房题咏触类引申益凛持盈保泰之念非曰贵逺物诩珍异也并识
　　题韩干画马诗识语
　　按杜甫丹青引赠曹将军霸云弟子韩干早入室亦能画马穷殊相干惟画肉不画骨忍使骅骝气凋丧绎杜甫诗意显抑韩而誉曹考厯代名画记称干善写貎人物尤工鞍马初师曹霸后乃独擅名唐元宗好马御廐至四十万匹时有沛艾大马西域大宛之种命干悉图其骏遂为古今独歩后世羶芗韩画者至以为通灵感神赵孟頫云唐人善画马者甚众而韩曹为之最是干声誉不在曹霸之下或青过于蓝亦未可知少陵丹青引本以赠曹誉其师自不得不排其弟子则画肉不画骨之说或未免过苛且代逺年湮曹画絶少流传而杜诗则意存轩轾若据此以定其师弟画品髙下恐未为确评也偶题韩干画马因及杜甫诗附论于后
　　戏题眼镜诗识语
　　眼镜古无此物自元明始来自西洋今则其用寖广有玻璃水晶二种玻璃出于冶錬不若水晶无火气为良余向以其资人巧而失天真从不用之详见辛丑辛亥旧作计辛丑作诗时予年逾古希辛亥则已过八旬今且将望九矣虽目力较逊于前然披阅章奏及一切文字未尝稍懈有以眼镜献者究嫌其借物为明仍屏而弗用因戏成此诗示意并以识嵗月
　　直总督胡季堂奏报二麦约收九分有余诗以志慰识语
　　予自御极以来于各省雨旸嵗收刻萦懐抱六十余年如一日每值收成丰稔惟益増防惕或间遇一隅歉收必再四驰询各该督抚不得稍有讳匿其稔收地方或所收之数浮于所报之数率置之不问诚以丰不可诩而歉不宜讳惟愿各省大吏体此意以子恵黎元庶不负牧民之责即如此次直所报麦收分数盖因宣化承徳二府属向来不种秋麦所报分数较少通省牵算裒多益寡尚得九分有余此实上稔之占允堪欣慰即所收已逮十分亦宁存戒满之念不敢稍渉夸诩也爰识此以眀予志
　　口号识语
　　前戏题眼镜诗以其借物为明屏而弗用曽有识语示意兹更引而申之余以望九之年披阅内外章奏未尝稍懈即经书刻本亦仍照常展视且多系诵习之文背读兼可节省目力若蝇头细字不见固自无妨又何必借资他物为明耶因口占此作以广前意并识
　　鉴始斋题句识语
　　余十二时蒙
　　皇祖赐居万壑松风之侧因名之曰鉴始斋自冲龄占毕至今八旬有八仰沐
　　昊慈
　　祖佑精神康健训政如常实从古帝王未有之事因忆予少时即喜作诗不屑为风云月露之词自御极以来虽不欲以此矜长然于问政勑防一切民瘼国是之大者往往见之于诗计丙辰至丁夘编为初集得诗四千一百六十六首戊辰至己夘编为二集得诗八千四百八十四首庚辰至辛夘编为三集得诗一万一千五百十九首壬辰至癸夘编为四集得诗九千九百二首甲辰至乙夘编为五集得诗七千七百二十九首合计五集共四万一千八百首亦云富矣古之诗人年髙而诗多者在唐为白居易在宋为陆游居易以太和开成编年分四集为巻仅二百有二为篇仅千有五十六陆游之诗初编只四十巻再编通前只八十五巻本朝辑全唐诗一代三百年二千二百余人之作才得四万八千九百余首今予诗五集厘为四百三十四巻总计四万一千八百首而乐善堂全集在潜邸时所著者尚不入此数是予以望九之年所积篇什几与全唐一代诗人篇什相埒可不谓艺林佳话乎然予初非以韵语一事与文人学士絜量多寡也夫诗以言志言为心声非仅絺章绘句如词人东涂西抹之为且为人君者若専以吟咏为能亦即溺情之一端自古有戒予曷肯出此实因予临御六十余年中间大功屡集鸿仪叠举兼以予关心民事课雨量晴占年省嵗数十载如一日而阅事既多析理尤审即寻常题咏亦必因文见道非率尔操觚者比乃质言非虚语也今春秋八十有八自丙辰授玺以来犹日训子皇帝政自维耄耋之年吟什原应从减拟将每年依例之作量为简省而事之有关大体者仍不能不渉笔成章以昭纪实计丙辰至今又阅三年复得诗数百首此后应于五集外另编余集若更叨洪贶算衍期颐复得裒然成帙汇为别集钜观岂不更为史册希有之隆轨乎偶题鉴始斋回溯髫龄以至今日即诗集之多亦皆
　　眷贻之厚爰综其全数并抒夙志附识于此
　　含徳斋诗识语
　　予于戊申曽命补圗己亥年木兰射鹿得防画幅黏于含徳斋壁其时予年七十有八披阅展玩觉少壮时挽强命中雄心犹在是年距获鹿时已及十载正值平定台湾生擒林爽文荘大田二首逆恰符中必叠双之兆曽题以诗并命皇子近臣属和自壬子以后数年或因节早寒或因雨水较大未举行围之典今予春秋八十有八精神康健日勤训政岂尚复以射艺矜能然结习未忘究未免见猎心喜偶来斋中覩旧日黏壁圗画辄为神旺且年来筹川楚教匪虽屡殱贼众其起事之首逆齐王氏姚之富二犯亦已双擒殱戮但奔窜余匪尚有李全髙均徳王三槐徐添徳冉文俦罗其清阮正通等皆属渠魁稔恶刻下大兵四路攻围计此数逆首亦当骈连就缚叠符得双之喜或此时捷音业已在途早晚即驰至山荘尤所欣愿也因观斋壁旧题复成是什并识此以纪嵗月
　　牣鱼亭得句识语
　　按大雅灵台之诗以咏歌文王徳及于民有台沼之乐而民乐其乐然细绎诗辞曰经之营之庶民攻之不日成之则犹不能不资于民力盖古者力役之征圣王不废周礼所云公旬三日及二日一日即当时役民之法诗人以文王用民之力而民忘其劳为颂扬归美之辞顾予思之用民之力以供逰览何如不资民力之尤愈乎我国家偶有工作皆弗用正帑惟以关税盈余及内帑节省者物给价工给值丝毫不以累民而贫者转受其利即厯年驻跸山荘亭台防缀间事添葺从未尝少资民力向年所着知过论已详言之是予所引为已过者视大雅所云或犹可无愧乎偶题牣鱼亭附识数语以示意
　　石城诗识语
　　山荘石城乃康熙年间噶礼罚赀修筑者噶礼厯任山西巡抚屡被劾控婪赃等事俱经辩释嗣任两江总督经巡抚张伯行劾奏噶礼通同揽卖举人向主考官索银五十万两噶礼亦列款劾张伯行并奉
　　防解任交张鹏翮赫夀查审仅将主考官等抵罪张伯行诬防议革职赎徒噶礼免议蒙
　　皇祖严饬谕诸部臣及九卿詹事科道等公核以噶礼张伯行互相讦奏玷大臣职均议革任
　　皇祖念张伯行居官清正仍留原任噶礼操守难信依议革职事在康熙五十一年此石城之修当即其时罚彼所为我国家无力役之征一切工程皆发帑给值从不累及闾阎至园亭偶有兴作则并不用正帑率以内府余项为之或贪官汚吏罚令出赀使贪谿壑者知所儆兹偶咏罚筑石城一事特捡查噶礼原传为之仰见皇祖保全清官惩创墨吏实为仁至义尽不特慎重工作爱惜劳费而已诚可奉为万年家法也谨识
　　杂著
　　书虞书舜典集传
　　偶阅集传舜典而知蔡沈之未明道也夫沈既自称述晦翁其序集传又屡以明道言之其于而难任人一语何乃求之深而注之舛也夫此四语乃古今一贯为君之道蛮夷率服则其效耳盖为君之道莫难于任人首三语皆任人之端且其下益曰任贤勿贰禹曰惟帝其难之知人则哲能官人其注难于任人不亦切乎其近章乎其眀哉今沈以难训拒絶任为平声训包蔵凶恶之人盖本朱子及时澜之意【按书经传说彚纂引朱子曰柔逺能迩柔逺却说得轻能迩是使之怗服之意又引时澜曰难任人难之一宇甚严曰难者非特去之而已常有戒谨恐惧之意当时既无任人何难之有盖此心不可以不常存也少不戒谨恐惧则任人或得乗其间矣云云沈之集传必取义朱时二家之说言之抑亦躗而诬矣当日舜咨之语本自明显何尝有此深意沈本说深意转失之相盭其所训殊不足取耳】不亦求之深而失之逺乎余向谓以训疏注书不如以书注书暇观此篇率成数语用识昔言之未误也





　　御制文余集巻二
　　恭防
　　皇考诗文余集
　　洪惟我
　　皇考御极以来勤政之暇每以诗文纪事钜细毕该天人理贯诚圗治之权衡临民之准则也自乾隆元年丙辰至六十年乙夘
　　诗成五集共得诗四万一千八百首
　　文成三集共得文一千三百五十五篇富有美备不可殚书
　　满望
　　夀越期颐长瞻
　　天藻与日月同辉昭垂不朽愿未能遂痛莫能伸今夏宫中
　　守制敬于几暇校阅黄绫
　　诗文本计自后丙辰至戊午三年中并己未正月复得诗七百五十首
　　文三十六首谨编成余集命尚书彭元瑞侍郎戴衢亨敬司其事顾余集之名非予小子所敢臆造恭检戊午避暑山荘鉴始斋
　　御制诗附识内云
　　计丙辰至今又阅三年复得诗数百首此后应于五集外另编余集煌煌
　　圣谕敢弗敬承余集中诸作
　　训政居十之七八不倦于勤孜孜以
　　诲予小子为先务方期日聆
