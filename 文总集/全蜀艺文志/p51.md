<!-- { "loadSidebar": true } -->
　　成都蜀之都防厥土沃腴厥民阜繁百姓浩丽见谓天府缣缕之赋数路取赡势严望伟卓越他郡朝廷席五圣之厚基万龄之泰明烛外遐爱均畿辅凡选建师长必一时名徳中外皆曰可然后以尹兹土其优驭西南之意槩古邈矣非独隆于今也蜀之所以为重于天下虽穷隅鴂舌咸共知之而其可以文载而永乆者则徃志蹐错近事缺絶殆不足以彰其重熈宁壬子八月诏以参知政事赵公为资政殿大学士再莅此府蜀之黔黎夙云易扰小异故常必勤上心是时天子方恻然矜之故不惮诿公以逺公倍道而来下车之初厘所当恤亟即民心平纷解累人乃説怿尽知明天子覆育逺方之意甚厚公亦自谓宜于蜀也防翰林学士陈公和叔语之书曰蜀事可观惜其坠落泯泯不耀公慨然留意每政事间隙延多学博识之士与之讲求故实掇采旧闻若耳目所及叅诸老长攷覈是非自开国权舆分野占象州部号名因革之别其镇其浸冈聨派属之详都城邑郭神祠佛庙府寺宫室学宫楼观囿游池沼建创之自门闾巷市道里亭馆方靣形势至于神仙隠逸技艺术数先贤遗宅碑版名氏事物种种瓌谲竒诡纎啬毕书繇秦汉已来凡为守令荦荦有风迹者若干人有唐迄今知府事者多闳硕端毅之望又若干人其行事暴于图史不可胜述其始至若代去之年月序次昭然着矣厥生钜人千古不乏泽我文化隽逸迭起科选徳进相踵于朝数百年间无一遗者物有其善虽毫厘亦补实足以为一方盛观自惜僣贼乗民凶菑事变不同乆近亦异悉其致冦之由及王师夷难底平之迹与夫歴世蛮獠叛服不常中国所以驱除羁縻得失之故又足以为不虞不若之明览呜呼既有政以孚其恵又为书以宪厥后公之于蜀可谓志得而道备矣书成凡若干篇以类相从为三十巻名曰成都古今集记人之观之信乎蜀之为重于天下非虚也哉
　　华阳国志后序　　　　　　　吕大防
　　先王之制自二十五家之闾书其恭敏任恤等而上之或月书其学行或歳考其道徳故民之贤能衺恶其吏无不与知之者焉汉魏以还井地废而王政缺然犹时有所考察旌劝而州都中正之职尚修于郡国乡闾士女之行多见于史官隋唐急事缓政此制遂废而不举潜徳隠行非野史纪述则悉无见于时民日益敖俗日益卑此有志之士所为叹息也晋常璩作华阳国志于地方人物丁宁反覆如恐有遗虽蛮髦之民井臼之妇茍有可纪皆着于书自云得之陈夀所为耆旧传按夀尝为郡中正故能著述若此之详自先汉至晋初逾四百歳士女可书者四百人亦可谓众矣复自晋初至于周显徳逾七百歳而史所纪者无几人忠魂义骨与尘埃野马同没于丘原者盖亦多矣岂不重可叹惜哉此书虽繁富不及承祚之精微然议论忠笃乐道人之善蜀记之可观未有过于此者镂行诸世庶有益于风教云
　　重刋华阳国志序　　　　　　　李
　　古者封建五等诸侯国皆有史以记事后世罢封建为郡然亦必有图志以具述盖以疆域既殊风俗各异山川有险要阨塞之当备郡邑有废置割之不常至于一士之行一民之善皆有不可没者顾非笔之于书则不能也周官职方氏掌天下之地图辨其邦国都鄙夷蛮闽貊五戎六狄之人民与其财用之数目至于九谷之所宜六畜之所产亦未尝不占毕而纪其详况夫环数千里之地分城置邑殆逾数十中间时异事变徃徃裂为偏方霸国其理乱得失盖有系天下大数安可使放絶而无闻乎此晋常璩华阳国志之作所以有补于史家者流也予尝攷其书部分区别各有条理其指归有三焉首述巴蜀汉中南中之风土次列公孙述刘二牧蜀二主之兴废及晋太康之混一以迄于特雄夀势之僣窃继之以两汉以来先后贤人梁益宁三州士女总讃序志终焉就其三者之间于一方人物尤深致意虽侏离之氓贱俚之妇茍有可取在所不弃此尤足以宣风教使善恶知所惩劝岂但屑屑于山川物产以资广见异闻而已乎本朝元丰间吕汲公守成都尝刋是书以广其传而载禩荒忽刓缺愈多观者莫晓所谓予毎患此乆矣假守临邛官居有暇盖尝博访善本以证其误而莫之或得因摭两汉史陈夀蜀书益都耆旧传互相参订以决所从凡一事而先后失序本末舛逆者则考而正之一意而词防重复句读错襍者则刋而去之设或字误而文理明白者则因而全之其他旁捜逺取求通文义者又非一端凡此皆有明验可信不诬者若其无所考据则亦不敢臆决姑阙之以俟能者焉较以旧本之讹谬大略十得五六矣锓木既具輙叙所以冠于篇首好古博雅与我同志者愿无以夏五郭公之义而律之嘉泰甲子季夏朔眉丹棱李叔廑甫谨序
　　续成都古今集记序　　　　　王刚中
　　昔清献公删取张勾延庆郑暐卢求周封等书为成都古今集记三十巻凡废兴迁徙及城郭官府坊市库廏儒宫佛室仙馆神祠陵墓渠堰楼台池苑之名数与风俗之好恶人物之臧否方伯监司之至去蛮夷冦盗之起灭木石之殊尤虫鱼之变怪靡不毕载其采获贯穿亦勤且详矣自熙宁讫今凡十九年事当纪述者盖难遽数而旧记莫或踵继见闻异辞日月寖乆恐遂湮灭可不惜哉晋陵胡公至常命僚属论次未究端绪寻迁宣抚使事复中辍余来此将周歳防国威灵边堠幸帖息斯民亦安堵如故因以闲隙捜访纂缉作续记凡二十二巻前记载古事徃徃有差误则辨正之脱遗则补足之清献所云知之有未至编之有未及者余固不免也其亦待于后之君子乎
　　成都古今丙记序　　　　　　范成大
　　前记赵清献公作于熙宁七年甲寅凡三十巻蜀之始封及分野梁益州劒南西川成都府属郡县得名之所自废置因革之不同攷之详矣后八十七年当绍兴三十年庚辰王恭简公续为之记有辨其差误附益其未载者二记今皆具存续记之成距今才十有八年虽事之当书者不至甚伙然恐自是日月寖乆来者难考乃搜耳目所及者继书之名曰丙记其乙记已载者皆不重出云
　　成都古今丁记序　　　　　　胡元质
　　成都古今记起自熙宁甲寅前帅赵阅道集之凡三十巻后八十七年当绍兴庚辰王时亨复为续记二十二巻废置因革纤悉巨细靡不载也又十有八年当淳熙丁酉范至能复为丙记十巻距时亨去日未逺虽不至如前续记之多然二书之所不及者则加详矣予以是年秋代匮帅蜀四路兵民之寄实在焉蜀乆困于征输酤之额虽减盐茗之课犹重与其他边防民政事所当行利兴害去皆有端绪可覆而考也居三年缀为丁记二十五巻粗成一书惟沈黎蕃部绎骚逾时方定变之所起以迄无事随宜措画本末具存姑俟论定别为一编合成都四记而观之徃事顿前得过半矣
　　成都文类序　　　　　　　　　袁説友
　　天地之袐藏发而为名山大川山川之秀灵敛而为文章华藻二者相为颉颃而光明焉也两京三都之赋摹写天地绘绣山川绚道徳掞天庭润金石谐韶濩与乾坤造化周流盛大于宇宙之间千百万世下而知有两京三都者以此文也然则天地山川而可无此文哉而可以不传此文哉益古大都防也有江山之雄有文物之盛奇观絶景僊游神迹一草一木一丘一壑名公才士骚人墨客窥奇吐芳声流文畅散落人间何可一二数也凡此者予来三年亦既略睹矣或曰两京三都以赋而传使无传焉斯文冺矣然则繇汉以来其文以益而作者今独无传可乎有益都斯有此文此文传益都亦传矣爰属寮士摭诸方防裒诸碑识流传之所脍炙友士之所见闻大篇雄章英词绮语折法度极耀其以益而文者悉登载而彚辑焉断自汉以下迄于淳熙其文篇凡一千有竒类为十一目厘为五十巻益之文兹备矣嗟乎后世之士岂无浮沅湘由巴蜀【阙】　　如司马子长者乎岂无上瞿唐过防梓赋雪锦如杜少陵者乎又岂无自西蜀歴荆楚栖迟山水间如田游岩者乎倘复得如二三公者而访斯益擥斯文焉则知清宁阖辟至大至广之内而有所谓蜀蜀六十州亘五千里之内而有所谓益益都无量江汉炳灵之内而有所谓文者其不在此书乎是书也而有传焉庶几乎无负于益庆元元年二月望日谨序
　　成都志序　　　　　　　　　元费着
　　成都居全蜀上游其名称自西汉始按禹贡蜀为梁州之分岷山导江东别为沱今导江与沱名县镇于成都此三代而上地志之见书而不可诬者文王之化行乎江汉之域江有沱咏于二南之先然汉统于江以朝宗沱附于江以起兴江首四渎歴代祠其神于成都故成都为江之源而荆扬之江特其委尔考禹迹声教之所被稽文王美化之所行征诸武王逖矣西土之誓言论全蜀而泝源于成都上游之道江则孰有逾于诗书之为可信而有据哉谓三代而下秦恵伐蜀而后得与中国通文翁兴学于成都而后得与齐鲁比不端本于夫子删定之经惟迁史之言是信亦道者过也若曰周衰而诸侯畔蜀据阻自安职贡废而文教弛秦恵伐之而后道路通文翁兴学而后风化复斯可矣舍诗书继自秦汉以论蜀则未可也全蜀郡志无虑数十惟成都有志有文类兵余版燬莫存蜀宪官佐捜访百至得一二写本廼参稽订正仅就编帙凡郡邑防革与夫人物风俗亦概可考焉遂鸠工锓梓以广其传若文类之详则有待于后之好事者至正三年二月费着序
　　四川成都志序　　　　　　　明彭韶
　　郡邑之有志犹国有史家有谱一旹虽非所急百世之下终必赖之盖求脩已之要治民之本志若无取焉然于稽疆理之分合考政治之因革鉴人才之得失与夫民情风土徃迹旧闻皆于是乎征志恶可无哉况善学者即事反己未必无助也成都古有华阳等志乆而失传宋熙宁间赵清献公再知成都始删脩古今事为集记绍兴间制置王恭简公再集熙丰以来事为续记至淳熙间范石湖胡长文二公相继帅蜀又集南渡以后事为丙丁二记丙丁言者意以集记为甲续记为乙且次第以俟后人于无穷也凡事目创于集记后三记皆祖述之四记者今皆行于世二千年之蜀中更变故事得不泯者四记之力也自后迄于宋季至元氏二百余年无有纂脩之者我朝宣徳初故少宗伯五羊陈公廷噐来为四川宪使乃脩成都府志于古事采四记所言而约之于今事依官脩图志而新之其于淳熙以后至正以前之事则未暇补入亦无序文凡例可稽盖未成之书也陈公文行髙雅善于著述岂以当时召入之遽而止欤迩来又五十年矣成化丙申春襄城李公公勉及韶偕处藩宪相与慨叹兹事若缓而急不可终坠乃延礼致仕纪善黎君士纮贡士徐君山甫重加纂集韶于余力亦为考校间附以鄙见论序一二至是粗完凡二十五巻其义例颇与集记不同不敢以戊巳为差名曰四川成都志惜李公擢贰内台无从而就正也遗舛之咎其得而辞诸
　　序酆都志目録　　　　　　　杨孟瑛
