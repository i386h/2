<!-- { "loadSidebar": true } -->
　　谏不破突厥疏【中宗】　　　　卢　甫
　　臣闻有虞和平【一作咸熈】苗人逆命殷宗大化鬼方不賔则戎狄侵轶【一作交侵】其来逺矣汉髙帝纳娄敬之议与匈奴和亲妻其宗女赂以钜万冒顿益骄邉冦不止则逺荒之地防犷【一作猂】之俗难以德绥可以威制而降自三代无闻上防今匈奴不臣扰我亭障皇赫斯怒将整元戎臣闻方叔帅师功歌周雅去病耀武勲烈燕山则万里折冲在于择将春秋谋元帅取其説礼乐敦诗书晋臣杜元凯【二字一作预】射不穿札而建平吴之勲是知中权制谋不在一夫之勇其蕃将沙咤忠义等身虽骁悍志无逺图此乃骑将之才本不可以当大任且师出以律将军死绥秦尅长平赵子【一作括】受戮胡去马邑王恢坐诛则弃军有刑古之常典近者鸣沙之役主将先逃轻挫国威湏正邦宪又其中军既败阵乱矢穷义勇之士犹能死战功合纪録以劝戎行赏罚既明将士尽节此擒敌之术也臣闻以蛮夷攻蛮夷中国之长筭故陈汤统西域而郅支灭常惠挫乌孙而匈奴败请购辨勇之士班傅之俦旁结诸蕃与图攻取此又掎角之势也臣闻昔置新秦以实塞下宜因古法募人从邉选其胜兵免其行役次庐伍明教令则攻【一作狃】习戎事防识夷险其所虏获因而赏之近战则守家逺战则利货趋赴锋镝不劳训誓朝赋杨栁夕歌枤杜十年之后可以乆安臣闻汉拜郅都匈奴避境赵命李牧林胡逺窜则朔方之安危邉城之胜负地方千里制在一贤其邉州刺史不可不慎择得其人而任之搜乗训兵屯田积粟谨候【一作设】燧饰练【一作精饰】戈矛来则惩而御之去则备而守之此又古之善经也去嵗亢阳天下不稔利在保境不可穷兵使内郡黔黎各安其业择其宰牧轻其徭赋事无过举爵不以私爱人之财节其浮侈【一作役】惜人之力不广台榭察地利天时以趋耕获命秋狝冬狩以教战阵则数年之后有勇知方帑藏山积金革犀利然后整六军絶大漠雷击万里风扫二庭斩蹛林之首【一作酋】悬藁街之邸使百蛮震怖五兵藏戢则上合天时下顺人事理内以及外绥近以来逺以惠中国以尽四方臣少慕文儒不习军旅竒正之术多愧前良献替是司轻陈瞽议
　　言西蕃疏
　　臣闻兵者防器不获已而用之今西蕃莫不顺轨纵鼠窃狗盗有戍卒镇兵足宣式遏之威非无赫斯之怒此师之出未见其名又闻安不忘危理必资备自近及逺强干弱枝是以汉实关中徙诸豪族今关辅户口积乆逋逃承前先虚见犹未实属北虏犯塞西戎骇邉凡在丁壮征行畧尽岂宜更择骁勇逺资荒服及一万人行诣六千余里咸给递防并供熟食道次州县将何以供秦陇之西人户渐少凉州以北沙碛悠然遣彼居人如何得济又万人赏赐费用极多万里资粮破损尤广纵令必克其获几何傥稽天诛无乃其损请令计议所得较其多少即知利害况用者必费获者未量何要此师行顿空畿甸且上古之时大同之化不独子子不独亲亲何隔华夷务均安静洎王道谢古帝德慙淳犹尚绥怀不崇征伐有占风觇雨之客无越海逾山之师其后汉武膺图志恢土宇西通絶域北击匈奴虽获竒珍多斩首级而中国疲耗殆至危亡是以俗号升平君称明盛者咸指唐尧之代不归汉武之年其要功不成者复焉足比议惟陛下图之
　　书籍
　　请不赐吐蕃书籍疏【宗】　　于休烈【开元中】
　　臣闻戎狄国之冦也经籍国之典也戎之生心不可以无备典有恒制不可以假人传曰裔【或作戎】不谋夏夷不乱华所以革其非心在于有备无患昔者东平王入朝求史记诸子汉帝不与盖以史记多兵谋诸子杂诡术夫以东平汉之懿戚尚不欲示征战之书今西戎国之冦讐岂可贻经典之事且臣闻吐蕃之性慓悍果决敏情恃【一作特】锐喜学不回若达于书必能知战深于诗则能【一无能字】知武夫有师千之试深于礼则知月令有废兴之兵深于传则知用师多诡诈之计深于文【唐防有选字】则知往来有书檄之制何异借冦兵而资盗粮也臣闻鲁秉周礼齐不加兵吴获乘车楚屡奔命一以守典存国一以防车【一作法】危邦可取鉴也且公主下嫁从人逺适异国合务【一作合慕新唐书作当用】夷礼返求良书愚臣料之恐非公主本意也虑有奔北之类劝教于中若陛下虑失蕃情以备国信必不得已请去春秋【新唐书有失春秋三字】当周道【一作德】既衰诸侯强盛礼乐自出战伐交兴情伪于是乎生变诈于是乎起则有以臣召君之事取威定霸之名若与此书国之患也传曰于奚请曲县繁缨仲尼云惜也不如多与之邑惟名与器不可假人狄固贪婪贵货易土正可锡之锦绮厚以玊帛何必率从其求【新唐书作无足所求】以资其智臣忝列位职刋校秘籍【一作忝叨列位职刋秘籍】实痛经典弃在夷狄【一作戎狄】昧死上闻伏【一无伏字】惟陛下深察
　　一作皆旧唐书吐蕃传
　　请置官买书疏　　　　　　罗　衮
　　臣闻窃谓尧舜所以成其圣者稽古之力也故书曰若稽古帝尧又曰若稽古帝舜是则为国之要在乎顺考古道而已古事之効布在群籍兹歴代所以盛藏书之府不可一日而阙也臣伏念秘阁四部三馆图书乱离已来散失都尽一为坠阙二十余年陛下追踪往圣劳神故实嵗下明诏旁求四海或遣使搜访或购以官爵亦已乆矣然而一编一简未闻奏御加以时玩武事不急文化若非别降圣謩无因可致臣今伏请陛下出内库财于都下置官买书不限经史之集列圣实录古今传记公私著述凡可取者一皆市之部帙俱全则价有差等至于零落杂小毎卷不过百钱率不费千缗可获万卷傥或稍优其直则逺近趋利之人必当舍难得之货载天下之书聚于京师矣不惟充足书林以备宣索今三朝实録未修无所依约便期因此遂有所得斯又朝廷至切之务也

　　文苑英华卷六百九十四
　　钦定四库全书
　　文苑英华巻六百九十五　宋　李昉等　编直谏
　　谏髙祖拜舞人安叱奴为散骑常侍疏一首论时政疏四首
　　论治道疏一首
　　唐太宗于寝殿侧置太子院谏疏一首
　　初授监察御史论奉亲享庙袭封乐工等疏一首请崇节俭及制诸王疏一首
　　諌髙祖拜舞人安叱奴为散骑常侍疏
　　李　纲
　　臣【旧唐书有谨字】按周礼均工乐胥【文粹作官】不预【文粹作厠】于仕伍虽复才如子野妙等师襄皆身终子继不易其业故魏武使祢衡击鼓衡先解朝服露体而击之云不敢以先王法服为伶人之衣唯【唐书作虽】齐髙纬封曹妙达为王授安马驹为开府既招物议大斁彛伦有国有家者以为殷鉴方今新定天下开太平之基【文粹作业】起义功臣行赏未遍髙才硕学犹滞草莱而先令舞人【文粹作胡】授【文粹作致】位五品鸣玉曵组趋驰廊庑【唐书作庙】故非创业垂统贻则【唐书作厥】子孙之道也伏惟陛下听察之【前篇作臣忝周行不敢不奏文粹无此八字】
　　此篇六百二十卷重出前已削去
　　论时政疏四首　　　　　　魏　征
　　其一曰【贞观十一年先是帝作飞山宫徴上疏谏】
　　臣观自古受图膺运继体守文控御英杰南面临下皆欲配厚【英华作厚仁】德于天地齐髙明于日月本枝百代传祚无穷然而克终者鲜败亡相继其故何哉所以求之失其道也殷鉴不逺可得而言昔在有隋统一寰宇甲兵强盛三十余年风行万里威动【新唐书作憺】殊俗一旦举而弃之尽为他人所【旧唐书政要作之】有彼焬帝岂恶天下之治安不欲社稷之长乆故行桀虐以就防亡哉盖恃其富强不虞后患驱天下以从【政要作纵】欲罄【新唐书作役】万物以自奉采域中之子女求逺方之竒异宫宇【政要作苑】是餙台榭是崇徭役无时干戈不戢外恃威重内多【新唐书作行】隘【旧唐书作险】忌谗邪者必遂【旧唐要安作受】其福忠正者莫保其生上下相防君臣道隔人不堪命率土分崩遂以四海之尊殒于匹夫之手子孙殄灭为天下之笑深可【政要作可不】痛矣【旧唐书政要作哉】圣哲乘机拯其危溺八柱倾而复正四维絶而更张逺肃迩安不逾于朞月胜残去杀无待于百年今宫观台榭尽居之矣珍竒异物尽收之矣姬姜淑媛尽侍于侧矣四海九州尽为臣妾矣若能鉴彼之所以亡念我之所以得日慎一日虽休勿休焚鹿台之寳衣毁阿房之广殿惧危亡于峻宇思安处于卑宫则神化潜通无为而理【政要作治】德之上也若成功不毁即仍其旧除其不急损之又损杂茅茨于桂栋叅玊砌于土阶悦以使人不竭其力常念居之者逸作之者劳亿兆悦以子来群生仰而遂性德之次也若惟圣罔念不慎厥终忘缔构之艰难谓天命之可恃忽采椽之恭俭追雕墙之侈靡【政要作美丽】因其基以崇【旧唐书政要作广】之增其旧而饰之触类而长不思止足人不见德而劳役是闻斯为下矣譬如【旧唐书政要作之】负薪救火扬汤止沸以暴【旧唐书政要作乱】易乱【新唐书作暴】与乱同道莫可则也后嗣何观夫事无可观则人怒神怨则灾害必生灾害既生则祸乱必作祸乱既作而能以身名令终【政要作全】者鲜矣顺天革命之后将隆【政典作基】七百之祚贻厥孙谟【旧唐书作谋】传之万世难得易失可不念哉
　　其二曰【政要是日又上疏】
　　臣闻求木之长者必固其根本欲流之逺者必浚其泉源思国之安者必积其德义源不深而望【新唐书有岂字】流之逺根不固而【新唐书有何字】求木之长德不厚而望【新唐书作思】国之治虽在下愚知其不可而况于明哲乎人君当神器之重居域中之大将崇极天之峻永保无疆之休不念【旧唐书有于字】居安思危戒奢【旧唐书作贪】以俭德不处其厚情不胜其欲斯亦伐根以求木茂塞源而欲流长者也凡百元首俱成【旧唐书政要作成】景命莫不殷忧而道着功成而德衰有善始者实繁能克终者盖寡岂其取之易而守之难乎昔取之而有余今守之而不足何也夫在殷忧必竭诚以待下既得其志则纵情以傲物竭诚则胡越为一体傲物则骨肉为行路虽寘【旧唐书作董政要作重】之以严刑振之以威怒终茍免而不懐仁貌恭而不心服怨不在大可畏惟人载舟覆舟所宜深慎奔车朽索其可忽乎君人者诚能见可欲则思知足以自戒将有作则思知止以安人念髙危则思谦冲以【旧唐政要作而】自牧惧满溢则思江海以【旧唐书政要作而】下百川乐盘逰则思三驱以为度忧【旧唐书政要作怒】懈怠则思慎始而敬终虑壅【旧唐书作□】蔽则思虚心以纳下想谗邪则思正身以诎【旧唐书政要作黜】恶恩所加则思无因喜以谬赏罚所及则思无因怒而滥刑总此十思兹九德简能而任之择善而从之则智者尽其谟【旧唐书作谋】勇者竭其力仁者播其惠信者効其忠文武争驰在君【旧唐书作君臣】无亊可以尽豫逰之乐可以养松乔之寿鸣琴垂拱不言而化何必劳神苦思代下司职役聪明之耳目亏无为之大道哉
　　其三曰【贞观十一年五月壬申帝幸洛阳次昭仁宫多所谴责徴退上疏】
