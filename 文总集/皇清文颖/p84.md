<!-- { "loadSidebar": true } -->
　　皇上以圣德而居天位天下大治生民乂安故知道统之传果在上而不在下也昔孟子谓五百年必有王者兴歴叙其传亦大率以五百年为断以今考之在上者莫不皆然而在下者则或不尽然也然而其始之自上以及下其后之由下以归上者亦莫不皆然也孟子谓由尧舜至于汤五百有余嵗若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之所谓在上者莫不皆然也又谓由文王至于孔子五百有余嵗若太公望散宜生则见而知之若孔子则闻而知之此所谓始之自上以及下者莫不皆然也又谓由孔子而来至于今百有余嵗自是以降或千有余嵗或百余嵗或不必百余嵗若周子若二程子若朱子此所谓在下者或不尽然也若是者何也天之郑重夫在上者之传故以五百年为断其不必五百年者葢仅寄之语言文字以衍斯道于絶续之交特在下者之事耳惟是师儒之统转而属之帝王则五百年之期断然其不爽者将复合焉此所谓后之由下以归于上者莫不皆然也葢自周子二程子朱子而来至于今五百年矣我
　　皇上论世知人崇朱子之学颂其诗读其书存诸德行见于文章举而措诸天下之民使尧舜禹汤文武之道常在上而不在下故道统之传由下以归于上者此正其时也此乃天之所以降生下民之意也【臣】尝伏而思之天下之士涵濡于雅化鼓舞于
　　皇风者亦已久矣而圣人之道传之在我
　　皇上者天下之人将皆知之而其所以朝斯夕斯实用其力者天下之人或未能窥其详也【臣】日侍
　　内廷因得胪举焉
　　皇上总揽八纮日有万几举凡立纲陈纪制治绥猷诸大政事发于
　　圣行于天下者既莫不与古先圣王之道异世而同符矣而勤思至道博极羣书燕闲之顷躭情六籍慈诲青宫训督
　　皇子诗书讲诵
　　殿陛之地俨若邹鲁之乡作为文章巍巍乎与典诰同风至于帖括之文百家之艺尽在
　　圣明之鉴岂非道统所归实有本末兼该源流共贯者与今日者亲得
　　圣人而为君师虽不敢与于大道之传而亦幸在见知之列将见由文王以来济济之多士蔼蔼之吉人复生于王国以上佐
　　夀考作人之雅化而时雍风动万邦黎献共惟帝臣驯至于矢谟赓歌亮采惠廸之风以几乎唐虞郅治之盛则道之在上而下被其政教者将永永焉传之千万嵗而无穷又岂五百年之可以数计者哉谨以告多士者为
　　黼扆献焉






　　御选古文渊鉴后序　　　　　　　　徐干学皇上万几余暇稽古右文选定古文渊鉴既成命【臣】编注别为三集上之
　　御制序文冠诸篇首范围羣籍弥纶道要焕乎之章蔑以加矣今年春【臣】干学以防
　　恩赐假奉辞
　　便殿
　　皇上面谕【臣】譔为后序以进只
　　命屏营退自循省【臣】本下里末儒学术浅狭遭逢际防备员禁林得纵观四库六阁之秘恢廓闻见犹恐无当圣心陨越
　　成命而猥以爝火之光仰附星日涓滴之流助润江河【臣】虽愚昧犹自知其不可也然【臣】观自古之有选本始于西晋挚虞文章流别一集自后作者继轨于今所传若萧统姚铉吕祖谦诸家而外孔逭为文苑之选谢沈有名文之集唐志楚辞别集总集着録者八百一十八家莫不上禀朝命彚成钜典至考其删缉之防其出于宸衷之裁定者十无一二矣我
　　皇上神明天纵尤殚心于致知格物之学本源而及流体道以尽器多识畜德衡量在心故以之讨论今古洞若观火自【臣】之缉此书也每篇奏
　　御必亲加评隲指示瑕瑜大抵近道则虽拙犹存悖理则虽工必斥【臣】备防
　　提诲始悟读书为文具有体要资以去取借之成书私念古人著录之本今巻帙零落所存不多其存者又未必尽传而【臣】决是书之必传者以悉经
　　圣鉴之裁定足为后法故也【臣】以微末获操铅椠以从事斯局者六年于兹敢敬述所自窃附于见知之末云




　　进易论序　　　　　　　　　　李光地
　　【臣】惟易之为书也大而言之则六经之原天地鬼神之奥也切而言之则动息语黙酬物应事修之吉而悖之凶盖有不可斯湏去者然其为书始于卜筮之教而根于隂阳之道故玩辞必本于观象而不为茍言占事必由于极数而不为茍用非徒以象数为先也象数而理义在焉于戏易岂易学也哉钦惟
　　皇上讲学勤政孳孳不息则应干之行厚德深仁视民如伤则配坤之道进君子退小人则察乎否泰之几忧盛危明则协乎日中之戒
　　皇上之体易者可谓至矣神武不杀固已见诸施行自天祐之吉无不利又已受其显报
　　皇上之用易者可谓神矣乃者
　　特命儒臣以此经逐日进讲仰见圣智之黙运上符三古之心传歴数近代以来未有留心于性命之原研虑于天人之际如我
　　皇上者也臣学易将二十年幽居潜玩之余不无一得然生质愚蔽不足以窥絶学之全闲或劄记所知系之每卦每爻以为异日精思明辨之地中遭寇乱未究厥业仅有易论数篇大抵皆理义象数之渊源易之所由作者也恭逢
　　圣世不敢自匿譬则萤烛之微照太阳虽不为之增光然而积草加膏之勤亦将以之炯炯自秘此臣今日献书之喻也伏惟
　　皇上裁其可否而进退之臣又观夫序卦杂卦皆以未济终篇非欲其终于未济也谓夫虽当己济之时而常存未济之心此则所谓惧以终始易之道也故六十四卦三百八十四爻而一言以蔽之终日干干是也伏惟皇上垂意焉



　　进读书笔録及论説序记杂文序
　　李光地
　　康熙十有九年闰八月之五日
　　皇上退朝
　　御乾清门顾问臣光地家居所作文字若干臣不胜惶惧归而收拾旧业大抵皆经生家言不足以尘
　　乙夜之览又不敢以虚
　　清问谨以读书笔録数十条及论説序记之闗于学者十篇缮写为一巻进呈而恭为之序曰臣惟学之于天下大矣自古未有言学者言之自殷髙宗与傅説始彼其所谓多闻学古时敏逊志与夫教学之相半终始之克念又曰非知之艰行之维艰此皆自后世聪明才智之士所不屑留意于其间者而彼以天纵之君帝赉之佐孳孳相勉若将不及是以君则继成汤嘉靖于殷国臣则与阿衡嫓羙于有商学之闗于治道有如此盖古今之言学者莫不曰帝王之学与儒生异臣以为不然夫溺于技艺滞于章句以华藻自娱以涉猎相髙岂独帝王哉虽儒生非所尚也若夫穷性命之源研精微之归究六经之防周当世之务则岂特儒者之所用心帝王之学何以加此葢髙宗所谓恭黙以思者性命之源精微之归也其所谓学而有获者经训之防也其所谓监而罔愆者当世之务也此古今言学之宗亦古今为学之准也肆我
　　皇上天挺其姿神授之识生知乃复好古将圣而又多能然皆习焉而不留过焉而遂化诗文字画歴算工巧莫不精其道焉而无所滞于心其所以潜思实体朝讲夕诵积年累月而不懈寒暑风雨而不休则非尧舜之道不使陈于前也非天人性命之书不以游于意也臣愚无知窃谓
　　皇上非汉唐以下之学唐虞三代之学也臣穷海末儒蔽于聪明之不足局于闻见之孤陋四十无闻殁身为耻今太阳之下烛火益微抱巻趦趄陨越无地然臣之学则仰体
　　皇上之学也近不敢背于程朱逺不敢违于孔孟诵师説而守章句佩服儒者屏弃异端则一巻之中或可以见区区之志焉臣又观道统之与治统古者出于一后世出于二孟子序尧舜以来至于文王率五百年而统一续此道与治之出于一者也自孔子后五百年而至建武建武五百年而至贞观贞观五百年而至南渡夫东汉风俗一变至道贞观治效几于成康然律以纯王不能无愧孔子之生东迁朱子之在南渡天葢付以斯道而时不逢此道与治之出于二者也自朱子而来至我
　　皇上又五百嵗应王者之期躬圣贤之学天其殆将复启尧舜之运而道与治之统复合乎伏惟
　　皇上承天之命任斯道之统以升于大猷臣虽无知或者犹得依附末光而闻大道之要臣不胜拳拳

　　进大司乐释义及乐律论辨序　　李光地
　　臣惟古之王者治定功成则必有作葢非茍为弥文以饰观听而已礼乐不可斯须去身亦不可以一日不行于天下是故尊卑上下截然有制民志定而逊让之风行者礼之实也君臣父子蔼然相亲人心和而敦厚之俗成者乐之意也笃其实而举其文厚其意而修其节则礼乐之用所以着因其节文而求其实意则礼乐之道所以存自汉以来礼乐崩坏不合于三代之意者二千余年而乐为尤甚葢自诸经所载节奏篇章器数律吕之昭然者而纷纷之説终不能以相一又况乎精微之防所谓与天地同其和者哉臣逃乱空山之中仅以十三经自随闲以暇日叅取经文之及于乐者防萃成编深思极索追求古人作乐之本与夫羣言防趣之同葢有互相发明者自大舜后防以至武王周公若合一契信乎大乐之必易而今之乐由古之乐者斯言不我欺也居尝别为乐理乐节乐章乐舞乐器乐律六篇以诸经之文为主以史记汉书淮南以下诸説为辅将以下成一家之言上备有司之采条贯已具润色未完其已脱稿者则周官大司乐释义及论説数篇窃不自量缮写为一巻进呈伏惟
　　皇上纯诚至孝舜之所以感神也于铄王师武之所以求定也文德武功巍然焕然今四方粗靖稽古礼文之事势当相沿而起昔鲁两生谓礼乐百年乃可兴也臣窃疑之葢两生知髙祖之轻儒术故为是言以避召命耳若夫礼乐则岂可一日不行于天下而必待百年不可知之化哉今四海靡靡风声頽敝等威无辨而奢僭不可止联属无法而鬭争不可禁奢僭者犯上之阶也鬭争者作乱之本也由此言之辨上下以定其志教亲爱以导其和此诚礼乐之实之意其讲之岂可一日缓哉记曰无本不立无文不行神而明之者本也举而措之者文也为宜搜召名儒以至淹洽古今之士上监于夏商近稽自汉唐以降考定斟酌成一代之大典以淑天下而范万世臣虽区区末学犹将执持所见与诸儒上下其议论焉至于建中和之极者一人之事专其业精其艺者世官之守非微臣所能知也













　　诗所序　　　　　　　　　　　李光地
