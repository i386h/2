<!-- { "loadSidebar": true } -->
　　始有日记初作大事记建家庙修宗法及祭礼四月陆子夀来十七日磨勘转朝请郎九月二十五日除著作郎兼国史院编修官公辞十月十二日添差两浙东路安抚司参议官又辞十一月二十二日主管亳州明道宫是嵗张荆州陆子夀皆卒公有祭张公文及陆先生墓志周子充为参知政事公有与周子充诸书
　　淳熈八年辛丑
　　定古周易十二篇编欧公本末阅熈寜奏对又有坐右录卧游录七月二十九日终于正寝享年四十有五十一月三日葬明招
　　圹记
　　宋故朝请郎直秘阁主管亳州明道宫吕公讳祖谦字伯恭其先河东人后徙夀春六世祖申国文靖公自夀春徙开封遂为开封人曾祖讳好问资政殿学士太中大夫赠太师妣王氏赠秦国夫人祖讳弸中右朝请郎赠右正议大夫妣章氏文氏皆赠硕人考讳大器右朝散郎赠朝请大夫妣曾氏赠宜人公绍兴七年二月十七日生以祖致仕恩补将仕郎监潭州南岳庙严州桐庐县尉未上登隆兴元年进士第又中博学宏词科改南外敦宗院宗学教授丁先妣忧免防除太学博士有防中都官待次者补外添差严州州学教授逾年复除太学愽士兼国史院编修官实録院检讨官召试馆职除秘书省正字丁先考忧免防主管台州崇道观召为秘书郎兼国史院编修官实録院检讨官迁著作佐郎著作郎兼权礼部郎官淳熈五年冬得疾请去职先是奉诏编类皇朝文鉴至是书成除直秘阁主管建寜府武夷山冲佑观病少间除著作郎兼国史院编修官不就添差两浙东路安抚司参议官亦不就主管亳州明道宫八年七月二十九日以疾终于家享年四十有五两娶韩氏今龙圗阁学士元吉之女又娶芮氏故国子祭酒煜之女皆先卒子男三人岳孙齐孙早夭延年甫三嵗女二人华年适进士潘景良嫘女亦早夭吕氏世葬郑州新郑县怀忠乡建炎南渡太师而下皆葬婺州武义县明招山遂以是年十一月三日葬于祖茔之右麓公之问学术业本于天资习于家庭稽诸中原文献之所传愽诸四方师友之所讲参贯融液无所偏滞晚虽卧疾其任重道逺之意达于家政纎悉委曲皆可为后法葬日薄未能深考公之言行求正于有言之君子以诏来世姑举其可得而形容者以志悲思焉公所为书有吕氏家塾读诗记三十卷参取毛郑众氏之説而间出已意其后更加刋定迄于公刘之首章大事记起春秋后终于五季书法视太史公所録不尽用策书凡例其条纲端绪概见于通释解题之二书虽絶笔于征和之三年亦未脱槀其它遗文及所纂辑者尚众以未伦次皆藏于家弟祖俭泣记














　　东莱集附录卷一
　　钦定四库全书
　　东莱集附録卷二
　　祭文
　　朱提举元晦
　　维淳熈八年嵗次辛丑九月甲戌朔九日壬午友人宣教郎新提举江南西路常平茶盐公事朱熹谨以香茶鸡酒奠于亡友伯恭吕兄明道直阁大着郎中之灵曰呜呼哀哉天降割于斯文何其酷邪往嵗已夺吾敬夫今者伯恭胡为而又至于不淑也邪道学将谁使之振君徳将谁使之复邪后生将谁使之诲斯民将谁使之福邪经説将谁使之继事记将谁使之续邪若我之愚则病将孰为之箴而过将孰为之督邪然则伯恭之亡曷为而不使我失声而惊呼号夭而恸哭邪呜呼伯恭有蓍龟之智而处之若愚有河汉之辨而守之若讷胷中有云梦之富而不以自多词章有黼黻之华而不易其出此固今人之所难而未足以议兄之彷佛也若乃孝友絶人而勉励如弗及恬淡寡欲而持守不少懈尽言以纳忠而羞为讦秉义以饬躬而耻为介是则古之君子犹或难之而吾伯恭犹欿然而未肯以自大也盖其徳宇寛洪识量闳廊既海纳而渊停岂澄清而挠浊矧涵濡于先训绍文献于厥家又隆师而亲友极探讨之幽遐所以禀之既厚而养之深取之既愽而成之粹宜所立之甚髙亦无求而不备故其讲道于家则时雨之化进位于朝则鸿羽之仪造辟陈谟则宣公独御之对承诏奏篇则右尹祈招之诗上方虚心其献纳众亦注目其旉施何遭时之不遂遽舆疾而言归既一卧以三年尚左圗而右书间消摇以曵杖恍沂上之风雩众咸喜其有瘳兾卒摅其素蕴不则传道以著书抑亦后来之程准何此望之难必奄一夕而长终増有邦之殄瘁极吾党之哀恫呜呼哀哉我实无似兄辱与游讲磨深切情义绸缪粤前日之枉书尚粲然其手笔始言沈痼之难除犹幸死期之未即中语简编之次第卒夸草树之深幽谓昔腾牋而有约盍今命驾以来游欣此防之可懐懔赴车之偕至考日月之几何不旦莫之三四呜呼伯恭而遽死邪吾道之衰乃至此邪既为位以泄哀复缄辞以寓奠兾嗣嵗之有间尚前言之可践呜呼哀哉尚飨
　　刘通判子澄
　　维淳熈八年八月乙丑奉议郎新权通判鄂州军州事刘清之谨东向再拜以清酌庶羞之奠寓祭于亡友太史直阁吕公伯恭之灵嗟嗟伯恭弃我死乎钟英炳灵而止此乎呜呼哀哉我从公游十有七年取友天下谁如公贤众所同病公独无是古人所难于公为易崇深愽大精粹明通具此众羙亦莫如公别公六年弗往问疾昼思夜梦恍然自失晦翁告我公疾少间期明年春同偿此愿七月壬寅天降祸灾承赴震惊如防元昆我知公心留恨者三非世所谓夀富多男公之所学欲至圣处天不假年吾敢漫许欲告于上陛辞弗能欲语其季遗几莫凭凡斯三者吾甚悲之天乎寃哉谁者尸之遗奏在朝遗言在书百世之下实推纯儒设吾无憾情岂能已徳容在目诲音在耳惟施不赀尚忍道哉永矢弗谖庻其报哉薾然身衰抱此永痛一觞寓诚唯以哭送呜呼哀哉尚飨
　　周参政子充
　　【阙】
　　呜呼
　　伯恭河岳之英公卿之裔躬蹈五常心潜六艺学富而醇文敏而丽通今不流愽古不泥髙明之识力去其蔽卓絶之行亦矜其细佗人有一自足名世惟君兼之夫孰能俪蝉聮簮绂芥拾科第堂堂申公谓且克继皇心是嘉召寘班缀成均愽约馆阁荣滞南宫表章史观凡例主盟斯文每食忘哜风滛末疾乗厥劳勚归哉亳祠可以自憇鑚仰坚髙讲习弥励曽不息黥曽不补劓竟陨其生夀夭谁制万斛之舟江海期济触石而陨未皇鼓枻千年之木梁栋可计遇风而摧乃委薪桂才也何多命也何戾生徒满门相向雪涕搢绅诸儒咸惜其逝矧伊鄙夫辱在交契姓不同耳心则鲁卫易箦莫亲临穴莫祭寓辞西风挥此衰泪呜呼哀哉尚飨
　　尤运使延之
　　维淳熈九年嵗次壬寅二月壬寅朔二十五日丙寅朝奉大夫直秘阁江南西路转运判官尤袤谨遣人以清酌之奠致祭于故宫使直阁大着郎中吕公之灵惟公渊源之学浩养之气纯全之行刚毅之志髙视古人不论今世濂溪河南其道未坠公生百年独探其秘障隄末流折六艺斯文是赖絶学有继人言相门必复其始公所抱负表表愈伟谓当亿龄世济其美云胡不淑而止于此呜呼天乎君子何厉自我识公于今三纪史馆从游恍若梦寐去嵗池阳敬遣行李问公起居得公报字遗墨未干遽隔生死顾瞻门墙渺邈千里敛不抚棺葬不临隧一奠寄哀乆乃克致追惟平生有愧明义英灵若存鉴我诚意呜呼哀哉伏惟尚飨
　　杨提刑廷秀
　　维淳熈九年嵗次壬寅二月一日壬寅朔初九日庚戌朝奉郎权发遣广南东路提防刑狱公事杨万里谨以清酌之奠敬致祭于近故参议大着吕公之灵呜呼英英伯恭近世鲜俦莹彼灵府煜然英猷穷经讲道不但文字闯孟之户得程之髓鼔箧抠衣至者千里沾丐绪余亦名佳士谓宜均宏膏泽生民胡为彼苍霣霜于春董教国子岂究英规载笔东观奚足发挥贤谟未抒沉疴遽婴孰云大徳降此促龄国失蓍龟士失宗师一涕均之岂惟我悲曩嵗贤闗备闻诲言同志聮事情好益敦违离斯何有愿长存宦役是縻夜驰梦魂及闻雕亡秪摧心肝生死路殊有泪到泉呜呼哀哉九京不作已矣斯人一杯往奠以写酸辛尚飨
　　丘运使宗卿
　　维淳熈八年十月【阙】日朝奉大夫直秘阁江南西路转运判官丘崈谨以清酌庻羞之奠敬致祭于故同年兄宫使秘阁郎中子吕子伯恭之灵呜呼惟子禀资于天温裕明粹浑金璞玉表里一致粤自初载潜心圣学穷幽极深反以卓约既诚其身又淑诸人论定疑释遂专斯文絶学有依正气有托人之从之如在伊洛格以中庸本之性善疑似乱真廓然大变作为文章不防不凿纯正宏深反伪以朴惸彼后生有教无类奬进诱掖忠实孝义翕然宇内是师是承私相告语识子为荣朴冥不敏未及识面癸未叨尘莫逆一见我学寡陋无友无师脱畧绳检不为时知辱子不遗葑菲之义握手定交曰吾臭味随食効官每恨睽逺嵗在庚寅合并已晚既忝胄席实从子后我教我诲人实憎咎显允芮公张子敬父惠言好我以子之故又积十年我废复起为郎枢属子领太史退食相过分义益敦商畧古今或至夜分相彼湖山荂敷雪霁连舆览胜余子莫暨我过必规我疑必质言犹在耳炳如皦日前年子病我独私忧山川间之往问无由匏系武昌尺书一介子疾告平我用自慰暨来江西未获息肩方圗遣问讣音已传呜呼天乎曷为其然岂人之尤维以怨天盛衰生死天地常理贤不必夀善不必贵不贵不夀于子何伤垂之百世是曰不亡模毁范缺我将畴頼譬彼舟流不知所届缄辞千里以寓一哀惟子明灵慰此永懐呜呼哀哉伏惟尚飨
　　黄教授文叔
　　维淳熈九年嵗次壬寅某月某日同年生从事郎充平江府府学教授黄度敢以脯醢清酌奠于故直阁大着郎中吕公年兄之灵嗟夫天之生贤其将有意耶夫亦坱圠无私聼其自死自生等草木之荣悴耶有如夫子闳愽而渊深明允而笃实何止兼百人之器惟人生之虽厚而所以成之者或不至有如夫子好学而不倦力行而无斁盖日造乎明诚之地故子之强而仕也人皆望其致位卿相推所学以佐明主及其病而归也则又望其著书立言以诏天下与来世惟是二者必有得于此何尽泯防而无一遂呜呼哀哉苍苍者真不可恃邪其藐然而无知邪仁者必夀有徳者必贵将亦非其理邪夫何予之者厚而乃浑浑无所为邪呜呼哀哉道絶千载士安其卑闻见忽异相与诋訾世岂无贤毁誉半之傥羣疑之未亡将扞格而难施惟夫子之为不可及窅乎焉其无涯俨动容而正色盖见之者尽忘其所挟持兹敬义之攸立而与人同者物必归吾固以此为天下惜哭之輙恸而非私也士友防防千里奔驰我寜不往薄宦绊覊因僚旧以致奠恍音容之不违尚飨
　　郑监庙景元
