<!-- { "loadSidebar": true } -->
　　嘉定去吾州四十里而近其土风物产亦相类然壤寛而畆不甚治以往者之无岁徭赋日繁而贪残长吏屡鱼肉之其人逃徙接踵至墟落无人烟当是时嘉禾朱侯汝虞来为令首请于台上书易赋米而为银钱无转输之耗费吏胥不得乘而侵牟又为节缩它用以寛之诸逃徙渐复矣会朱侯以最得迁去而蜀熊侯子镇继之侯至未几而属大水邑虽名为高阜而洼凹相错如绣水至不得出而所谓花者又积败于风雨明年旱又明年大旱旱至赤地千里熊侯所以抚摩而轸恤之者不啻赤子之在乳也其民亦依依不忍舍也曰吾父母孔迩即死不离徙也大司农较国课之赢缩以为殿最犹下书责宿逋公叹曰死亡之不暇而知宿逋乎请之司府至请之台语语泪俱谓令唯有解绶归而已属台司诸公之急民也甚于令为特许之缓故其民得先治其私而后及公以勉强朝夕属邑之故漕河淤其傍畆无所从桔槔禾益稿侯欲疏之而都水使者嚄唶其费侯咄咄无所出盖声未絶而畚锸如云集矣不浃月而告成事嗟乎侯之民其两相爱也两相孚也如此乎殷矣余以去侯治近故益习之侯之始至也余闻其民曰安得如朱侯还定我家室乎既久之曰似复得一朱侯矣今者以奏绩迁过里其民来言曰朱侯殆不如也何以明其然也曰朱侯当贪残之后为德易侯当循吏之后为德难朱侯徕我于既徙也易侯苏我于垂死也难余颔之寻余过郡与台集台使者蹙额曰一州守二邑令且皆满而又皆贤奈大司农以旧课难之何谓侯与吾州韩侯昆山吕侯也余笑曰旧额而难贤守令哉以不佞剂之则江南之守令艰于它方十百矣以今之守令艰于昔又十百矣以此居其繁而彼居其简也以今居其变而昔居其恒也然则今之满考当于昔可六载考也其当于它方可九载考也已而台果首许熊侯考而吾州韩侯以诸邑侯之指来请言诸邑侯皆侯同年又皆贤也余尝戏谓天之刍狗吴民极矣乃犹能容诸贤之恤之而不妬使去乎余间尝一过熊侯至邑门肃如也若无人登其堂寂如也若无事亦尝为具召我数簋而已若不知有重客者此其巨才清标宁独一惠政而已乎叙惠政志所急也
　　
　　州大夫对廷韩公考绩序
　　
　　人主以天下之命寄二千石以下最大为郡次为州又次乃邑州居郡邑之间于郡有不隶于邑有临有不临官五品秩比二千石崇矣然而其入不过郎曹而所莅之奉不得通理以故人之视之狎于邑余尝佐大司马上书言请得昻其选必甲科而其课绩得以三载之最并入于郎署其课高第者或径得超为二千石铨部叅用余说以请而前是吾州之大夫韩公实以甲科高第来公始拜天子命咸谓太仓不易治也是赋烦而役重吏狡而民桀小不得意谤讟缘焉公曰毋畏也传不云乎心诚求之不中不逺公甫下车延见庠序诸生三老吏民问吏弊疾苦不数语而晳所以慰劳谆笃中綮出相顾加额曰公真神君也吾州自此完矣故吾州之责赋急而无序其上下出吏手胥昼夜下乡井奸黠之民匿其赋而以什一予胥又分其半以予吏辄匿之不听笞而所笞乃上赋者然胥下乡至数四奸黠之赋不在官而尽于吏胥手矣公为画一之式以来之胥不轻下笞不轻施其民咸大悦服而奸黠者亦乐其赋之不为吏胥有也第以天之不吊明年大水明年旱又明年大旱公履行墟落间悉得其状涕泣为台言请寛一切赋税凡三岁三上疏而再得请于大司农减三之一时各邑皆作糜以啖饿者公行之独得法而又躬自慰劳之吾州之莩差少两造具于庭此衷彼辟不待竟辄辨辟者扶至十而已不尽傅爰书也间得其情付三老听息以故狱鲜轻系曹鲜滞案肆鲜宿储羣吏洗手奉法四境之内蔼然若赤子之奉严父慈母精神心意流通浃洽而无间间与缙绅先生还往必以礼其待博士弟子俱亹亹有恩岁时试之得其秀颕者与课经艺讨论政事咸充然若有得也公为政甫三载而诸台之荐剡积十余上至是乃始奏其绩台当复为之称最而以吏民旦夕之命强留之不成行铨部亦必为之按故事以请公之二尊人当封如官秩而阶有玺书之锡矣余尚以为此俱不足以报公即不能若黄颍川王胶东之増秩赐金独不可少留公而以郡绶佩之俾悉福吾一州七邑之赤子乎不然而用髙第入清曹黼黻廊庙之上抗议礼乐之大此国家之利也非吾州有也属昆山令吕侯走使入金陵索余言以贺公而嘉定令熊侯已前满公前索余言贺之吕侯亦更前满矣二侯之与公皆迁固范晔所首纪也余尝谓人吾郡之守令名虽美于他州邑其艰苦十倍之固当以三载为六载今者比岁大水旱单赤藉以无流徙桴鼓不恒作所谓三载者不当六载论耶惜余方在逺地未能以此言进之主爵者而姑以赠公
　　
　　赠渭阳吕侯考绩序
　　
　　当万厯己丑之秋吾昆山吕侯与吾州韩大夫嘉定熊侯相继当考三载绩而吕侯最先熊侯之考则韩大夫为之请余言以赠韩大夫之考则吕侯又为之请余言以赠而吕侯顾阙焉计必属熊侯必以嘉定之贵而有文若大宗伯徐公軰乞其文以赠侯而邑之士民犹有不释然者谓侯之政在吾昆昆之士民被侯之泽为最深博而王先生亦吾邑人也其忍不以桑梓之故而惠一言于是太学许生椿龄椿芳缘士民意走金陵具以请噫微许生余故当有赠也侯以进士髙第来治吾昆第其去书生仅五月余耳人故少之且意其北人未必能悉东南事而羣以奸黠变幻之吏胥蠭睨猬集以蛊侯侯从容待之不动声色而尽得其状抉其盗库之宿蠧而寘之理羣小胆为夺第于单赤之情状与闾阎之便苦无所隔阂于堂皇之上下一切皆发舒所接见士大夫必以礼报谒必以信若居间请托酌情而应之卒不以三尺狥也盖为侯之民与称士大夫者不忍欺而侯故若神君湛然自如也今东南之地初年大水明年旱又明年大旱其大水则鱼鳖其宫大旱则赤地千里侯之民非死而徙耳尚犹以依侯为念不忍舍而侯肫肫然为之请蠲于上贷赈于下即不敢谓其民之无死徙而生存于侯者不啻多也侯与民终始水旱者三阅岁而皆有以生存之然则侯之考三岁绩其不更艰且巨哉余尝与周中丞李直指言造物者之意始而与民以大水既而与之旱既又与之大旱若不欲使周余之民有孑遗者尚能留此三贤为之守若令又有吴县吴江常熟与相错而治岂天地生物之仁不以肃杀俱尽耶二公■〈口展〉然而笑曰有是哉余姑据以复许子
　　
　　弇州续稿巻三十一
　　
　　●钦定四库全书
　　
　　弇州续稿巻三十二
　　
　　（明）王世贞 撰
　　
　　○文部
　　
　　△序
　　
　　寿归德倅姜翁八十序
　　
　　王世贞曰吾闻之元命苞孤矢南有一大星为老人星治平则见为保章氏说者曰星今见女牛分以故江左多寿考云自司马晋都江左而文士巨族往往跻显贵者然其人亦往往不敢望下寿大扺以为土轻水柔薄体而侈用之故及余束髪而事吾乡之老乃至有百岁者九十则时见八十七十则恒见而不以为异岂所谓保章氏之说果欤否耶然吾窃于八十七十有恒见而不恒见者则吾归德倅弋泉姜翁是也夫寿故不可绳凖例也今夫乡之人蝇利罟欲动与宪触而获牖下者此非以德选也其为造化盗者也耳目不能别声辨色幸而置其身饱暖名不出闾左外而寿者此其为造化愚者也朝而虞夕餔秋而虞寒纩而恒不给而寿者此其为造化役者也鳏者独者瞽者聋者跛者天阉者而寿此其为造化畸者也凡吾所恒见此耳即无论八十虽百岁又奚取焉而独姜翁自其为诸生试台使者稍以文学进即举德行者偕之恒相甲盖宗族称孝弟乡党称忠信以至荐应天欵国子谒吏部选生平无丝忽寄衺之累于人口国家重循吏则姜翁两为嵊衡山令一为归德倅所至吏民追思而讴谣之国家重明师则姜翁始司丽水训再司抚州训皆能以身为棫朴国家重荐贤则姜翁之于晋于楚皆衡文柄而得士如王方伯道行者可指数国家重士节则姜翁为倅时方以政最闻而一旦致其事归两台为之移檄吾州以旌之姜翁归而杜门读书即州大夫自公上岁朔一再见外絶不以私请而门生故人时时屈干旄而伸委巷姜翁固如忘也今姜翁八十矣而神明之用不少衰健履却杖别声辨色甘匕箸便谈论有子为诸生其子复有孙称曽矣夫姜翁之寿也而以德选固也其寿也而又以福偕此其为造化私者也所谓不恒见者也夫世贞姜翁门人也自世贞为是言而诸为姜翁门人者咸欲得以为翁寿吾又闻之元命苞前所谓老人星者见则天子寿每于秋分至南郊以候之今天子之号曰万厯万厯者万寿永永无际也而其辰曰仲秋吾弟敬美以进贺行业从诸公卿大夫后效金鉴祝矣姜翁之悬弧则孟秋之十日也诗不云乎酌以大斗以祈黄耉不佞敢奉大斗而从诸门人之末而寿姜翁敬以二秋之分伺诸郊以窃窥我明君臣朝野之盛
　　
　　寿侍御白岳何翁七十序
　　
　　嘉靖之岁在重光单阏先大人获隽于应天而是时同举者何翁先大人之少长于翁一岁得通名籍称季昆而其后先大人由御史累官为其台长久之而何翁以六馆髙第亦拜御史司南台紏察出按江防故事御史以嫌不得治其省人而独江防无害何翁之按江防盖绣衣而昼者乡人之艳羡之而当是时某兄弟罢其官茕然奉先讳不敢修世讲于严鼓交戟之内而翁所行部亦仅抵吴城而止第一时士民传说何翁秉宪修纪文武大小吏贤者若师保之有仿托而不肖者则疾雠影响之不暇何翁既用伉爽辨治体明章程当迁而有所不恱于用事者至斥外复以最屡擢长郎曹一旦谢其官归何翁之去御史垂二十年之久其适于恬澹寂寞之乡而壮不必耗小其用于泉石农圃樵渔之业而巧不必施其机日以杜而意日以寛齿日以宿而体日以壮人固若忘翁之老者而翁年已七十矣其里中戚程君某之昆季尝与某不佞还往谓辱翁通家子宜有文以寿不佞屈指翁甫去御史而人主于鼎铉有所置革一时言路大辟诸吏斤斤奉三尺中外洗心虑而聴治公不获及其时竟所吐与所措注于天下即天下亦不能尽公之用以为遗恨然而公之所欲吐与所欲措注者其贤士大夫俱以渐而代为之盖至于万厯而人主日益圣揆弼之臣日益喆举一世熏蒸于太和至顺所以滋翁于难老之地者何限而公之所以凝承之者又何限也在易干之九二仅在田之龙耳而天下文明渐之上九一渐陆之鸿耳而羽可用仪然则龙何必御霄而鸿何必丽空哉何翁盍亦思所以文明羽仪斯世者不佞将益有所称述以佐觞岁岁是为序
　　
　　寿观察宁斋季尊师七十序
　　
