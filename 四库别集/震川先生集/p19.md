<!-- { "loadSidebar": true } -->
　　锡命无子，而同父弟宜亦未有子，故以同祖兄宠之子能白为子。时宠有三子，故以能白与锡命子之，其理顺矣。迨后宜生三子，而宠子皆殁。议者谓能白当还宠，而宜子当后锡命。锡命是以为此辨。以为等之兄弟之子，而二十余年蜾蠃式谷之恩，不忍更也。不忍更者，情也，情之所在，即礼也。昔诸葛亮取兄瑾子乔为子，及亮有子瞻，而恪被诛无嗣，亮遣乔还嗣瑾祀。锡命今尚无子，与亮异。而宠未尝无子，而无孙，独可使能白之子嗣之，庶乎无憾也已。 

　　跋程论后 

　　乡先达王文恪公教子弟作论策，以苏氏为法。近时学者止取墨卷及书坊间所刻，猥杂莫辨，惟事剽窃而已。余今所选小录论及墨卷可以为式者，然懒于徧阅，惟取近科会试录及乡试墨卷，不过数十篇。学者如能读苏氏之文，兼取此以为近格，亦不俟乎他求矣。 

　　跋程策后右乡试程策，今兹编类，颇亦有所删削。盖国家典章，庙堂谋议，及当世施行之务，亦或可考于斯。起自壬午，至癸卯，中间缺轶者十之二三。此后亦未及续编也。 

-------------------------------------------------------------------------------- 

震川先生集卷之六　　书 

　　上徐阁老书 

　　四月十四日，进士归有光谨再拜献书少师相公合下。有光幸生明公之乡，相望不过百里。自少已知向仰，而无由得一接其声光。庚子之岁，举于南都，而所试之文，乃得达于左右。顾称赏之不置，时有获侍而与闻之者，辄相告以为幸矣。子之见知于当世之巨公长者如此。自后数试于礼部，遇明公之亲知，未尝不传道其语以为宠。有光之试，又辄不利，退而归耕于野。以为古之人有生同世而不相知者矣；有知之而异世者矣。不知者恨其同世，知之者恨其异世。今获与明公同世，而又知之。而明公方在日月之际，有光之蹇拙蔽翳，无复自振，以为今已矣，无以望明公之门矣，是同世而有异世之感也。 

　　往岁，海虞瞿内翰见访，以为「子之不遇不足忧，即徐公当国，子之进有日矣。」今幸而适明公之当国，又幸随多士之末，而自获举以来，几又二月，不一望明公之辉光。此有光之所以食不甘味，寝不成寐者也。 

　　有光尝读易，观消长变更之际，虽圣人不能无惧。而汉、唐、宋之君子，每履其际，其气不能不动，其色不能不形；而天下不能无惊以疑。盖以少不顺而激为大变者，有之矣。今明公处之宴然，而风俗世道为之潜易，如寒暑雨旸之至而人不觉。此古之大臣之所难也。 

　　又尝读史，见汉文帝疏贾谊之少，而问冯唐之老。光武下冯衍之赋，而隆桓荣之经。两汉风俗治体，超轶后代，实在于此。今明公于科举之际，稍示意向，而海内枯槁之士，已于于焉乐观明公之化矣。于此之时，稍有蕴抱，谁不欲争自濯磨以自致于明公，不肯没没而已也？况有光被知于数十年之前者乎？今兹辄有干于阍人者，独以数十年之知，而不一见于明公；明公以数十年之知其人，而不见其一来，其亦不能无怪也。 

　　昔曾舍人巩上范资政书云：「士之愿附于门下者多矣。使巩不自别于其间，固非巩之志，亦合下之所贱也。」有光素慕巩者，故不量其不能如巩，而欲学巩之自别焉。平生颇有所撰述，去家时，不及裒汇成编。橐中得杂稿十九首，谨以为贽。明公试览其文，知其非求于世者也。干冒尊严，伏增惶恐。有光再拜。【按汉书公孙弘传：「弘为丞相，开东合以延贤人。」颜师古注：合，小门也。正门避掾史出入，特开小门以接士。故后世之士上书于尊官称合下。又唐有宰相入合故事，详见五代史。尝见宋板韩文，韩公上书皆作合下，无阁下也。此集昆山本皆作合下，而常熟刻误作阁下，当是但知闺合 【合　依文义当作「阁」。】 

　　之义，而不解有开合入合之事，遂妄改耳。又称讳处，常熟本皆实填讳，而昆山本皆作某字。今按古人文集皆称名，故从常熟本填讳。曾孙庄识。】 

　　上瞿侍郎书 

　　有光少年时，试白下，始识合下，深相慕爱。及先后举于有司，合下一日奋飞九天之上，顾犹不忘布素，见其潦倒，常所隐恻。 

　　往张文隐公为考官，合下与同事。榜出而有光落第，见公于邸第。公忽忽不乐。对客曰：「吾为国得士三百人，不自喜；而以失一士为恨。」又谓有光曰：「吾阅天下士多矣。如子者，可谓入水不濡，入火不爇者也。在馆阁中，子之乡惟瞿太史深知之，成都赵孟静知之。」公再为考官，再见之，其言亦如是。又曰：「吾不能得子，二君者终必能得子矣。」 

　　文隐公殁，有光年往岁徂，仕进之心落然。然犹不敢自废罢，徒以文隐公垂殁惓惓之望，亦恃在朝如合下相知者，有所向往耳。间得奉颜色，合下所以接引而加隐恻者尤甚。 

　　前岁始获第，适合下赐告还乡，孤旅之迹，茕茕无依。随调为吏吴兴。夏初入觐还，幸遇合下于京口，所以道生平，慰藉益勤。吴兴西，古鄣南，属在山水穷僻、龙蛇虎豹之与处，黾勉二载，拊循孤穷，以不负孔子之训。诸奸豪、大猾不便者，亟腾谤议，当道怜之，未加黜谪。然羽翼摧残，形神惨沮，方图所以自解而去。因见合下，加奖拔之语，以为士固伸于知己，自此意气复生。方将刷饰于尘垢之中，奋拔于泥涂之内，振迅于阨塞之区；跃然如即拜下风，侍君子，览盛德之辉光。 

　　迩者除书忽下，觖然失望。顾已长贫贱，今备朝籍为六品官，岂求逾分？然窥测当道者意向，盖薄示之谪谴，而往时谗构之说益行矣。计此时除书之下，合下甫到京，席未及暖。国家之议，未有所及，进贤退不肖之志未行也。夫君命无所逃。然朝廷之命官，亦量其才器之所任；士君子处世，亦自度其力分之所堪。而今以为治县之不能，而使之佐郡，非其任也；自知夫治县之不能，而冒以佐郡，非所堪也。苟而赴之，其为自欺而欺君甚矣。 

　　天子新即位，天下之士起废者数十人，皆出于膏肓沉没之中，赫然光显。有光自顾，垂髫荷先朝教养之恩，贡于成均，荐于京兆，无岁不与计偕。望天就日之诚，白首而不摧挫。先皇帝末年始收之。顾今同举进士者，大半超拔，而有光在诸进士之中，复不得比数。以是知其命之有所限，而才之无用也。夫以合下之知己，而有光不获自伸，则无可望者矣。易曰：「君子见几而作，不俟终日。」士之出处进退，迟速有几。自非知几之君子，徘徊疑顾之间，其受中伤多矣。以合下之知未及举，而小人谗构之说亟行，知君子之道莫胜也。其机械且复藏于冥冥之中，未知所究，安敢望荣进之涂哉？ 

　　夫志士去国，不毁其名。荀卿、屈原、贾生、董仲舒之徒，去其国而犹全其名。如此四子者，生于今之世，犹难矣。所以复敢渎于合下者。非复有望于荣进，亦欲使之得全其后之名而已。夫能爱惜天下之人材，不得进而成就之，使致其功；抑使退而成就之，使不失其名，此为合下知己之大赐也。今已具疏请告，以为小官之去就，亦当有礼，不宜黯默以受谗人之构陷也。又在县时，获保举者二。应建储诏，得恩封，欲求敕命。愿一言主者，使先人蒙恩地下，人子之志愿毕矣。无任恳恋之至。不宣。有光再拜。 

　　上万侍郎书 

　　居京师，荷蒙垂盼。念三十余年故知，殊不以地望逾绝而少变；而大臣好贤乐善、休休有容之度，非今世之所宜有也。有光是以亦不自嫌外，以成盛德高谊之名，令海内之人见之。 

　　有光晚得一第，受命出宰百里，才不迨志，动与时忤。然一念为民，不敢自堕于冥冥之中。拊循劳徕，使鳏寡不失其职。发于诚然，鬼神所知。使在建武之世，宜有封侯爵赏之望。今被挫诎如此，良可悯恻。流言朋兴，从而信之者十九。小民之情，何以能自达于朝廷？赖合下桑梓连壤，所闻所见，独深知而信之。时人以有光徒读书无用，又老大，不能与后来英俊驰骋；妄自测儗，不待问而自以为甄别已有定论矣。夫监郡之于有司之贤不肖，多从意度；又取信于所使咨访之人。秖如不覩其人之面，望其影而定其长短妍丑，亦无当矣。如又加以私情爱憎，又如所谓流言者，使伯夷、申徒狄复生于今，亦不免于世之麈垢，非饿死抱石，不能自明也。 

　　昨者大计羣吏，仅免下考。今已见谓不能为吏，又使匍匐于州县，使益困迫而失其所性。辗转狼狈，不复能自振于羣毁之中。夫以朝廷爱惜人才，当使之无失其所。如有光垂老不肯自摧挫，以求进于天子之科目，至三十年而不退却。一旦得之，使之从百执事，齿于下列，不敢望公孙丞相、桓少傅，仅如冯都尉白首郎署，亦足以少答天下之士弹冠振衣愿立于朝之志矣。今之时，独贵少俊耳。汉李太尉尝荐樊英等，以为一日朝会，见诸侍中，并皆年少，无一宿儒大人可以备顾问者，怅然为时惜之。有光顾何敢自列于昔贤之所荐！而番番良士，膂力既愆，我尚有之。以为国家用老成长厚之风，此亦当今公卿大臣之所宜留意者也。 

　　有光今已摧残至此。夫士之所负者，气耳。于其气之方盛，自以古人之功业不足为；其稍歉，则犹欲比肩于今人；其又歉，则视今人已不可及矣。方其久诎于科试，得一第为州县吏，已为逾分。今则顾念养生之计，欲得郡文学，已复不可望。计已无聊，当引而去之。譬行舟于水，值风水之顺快，可以一泻千里；至于逆浪排天，篙橹俱失，前进不止，未有不没溺者也。不于此时求住泊之所，当何所之乎？ 

　　兹复有渎于合下者：自以禽鸟犹爱其羽，修身洁行，白首为小人所败；如此人者，不徒欲穷其当世之禄位，而又欲穷其后世之名。故自托于合下之知，得一言明白，则万口不足以败之。假令数百人见誉，而合下未之许，不足喜也；假令数百人见毁，而合下许之，不足惴也。故大人君子一言，天下后世以为准。有光甘自放废，得从荀卿、屈原之后矣。 

　　今兹遣人北上，为请先人敕命，及上解官疏，并道所以。轻于冒渎，无任惶悚。不宣。 

