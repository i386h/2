<!-- { "loadSidebar": true } -->
　　吴晞之家集
　　医而世十一世而艺百一艺而儒千一不艺世耳不儒艺耳奚其医晞之之医自其祖曾七八传而所谓隠微处士南薫老人者率有集方志所书宜信晞之勉之涪翁评画谓使其胸中有数百巻书下笔当不减文与可矧医乎哉晞之勉之予以掌故过都之年道病晞之投方七剂立蘓醒因书以附家乗
　　王周卿注鹤山诗
　　前軰诗多矣周卿独为鹤山故鹤山诗亦多矣周卿独为其在渠阳时故风雨凄凄鸡鸣喈喈鹤山以之他山有石可以攻玉周卿以之淳祐二三十九歙人方某书于桐庐舟中
　　董同年先生所得仁皇御书刑政二字
　　此神文之所以圣也庆厯之际于斯为盛臣某恭书
　　董仲钧所藏晦庵残帖
　　淮南王安丹成其遗余于杵臼间者犹能使鸡犬皆仙此瑶残帖意与甚哉董氏之好学也后学方某敬
　　李氏唐告
　　徃年泊吕城寻竹巷李氏求王仲言所谓唐告百余轴者主人翁入城府辞焉他日舘丹阳客有携咸通中大花绫告相示者问之大郑王之胄家金坛西冈又非仲言所见也唐家三百年冠盖谁有诗书到逺孙盖范文正公道吾宗事尝为客诵之甚恨不曾作卫公故物记也后十年客复来请余记当时语客名梦得连取荐书为名进士歙人方某
　　朱祐之诗
　　余义夫称祐之与其季书一笔万顷读之不能休今此集乃蘓长公所谓收卷波澜入小诗者耶秋崖人方某
　　竹所主人所藏余诗
　　竹所主人谓汪君正已也其师面目严冷出语輙撑触人君每每以乐易左右之属闻其师亡为藏剑履问政山能使其徒竭力无几防见于顔面此李将军不击刁斗法也李广程不识皆为汉名将然士卒苦不识而乐从广吾未知其孰是君归见所中青士问之
　　程少章文藁
　　少章少时挟老笔场屋间大畧如李将军与匈奴左贤王战时汉矢且尽吏士无人色而意气自如军中服其勇也既不得与诸妄校尉等伍輙弃去更为表啓箴颂以从诸公贵人逰则又似东方曼倩与郭舍人戱为隐所谓伊优亚狝吽牙漫不知为何等语而应对锋出莫能穷者今老矣见予辟雍视其谒官人矣亟屣履迎谓之曰飞将军迷失道天也非有先生得无尝给驺朱儒乎何其恩泽侯也少章曰士有桑枢瓮牖矻矻穷年而莫之与者有髙冠侈袂放浪江湖而莫之返者要之亡羊等耳予家笔峰下有田一壥予将驾黄犊其中时或作劳酤老瓦盆以醉虽与子州里吾将洗吾耳也况诸公贵人哉予笑曰少章今又一变为汉隂丈人耶书以为别
　　奚朝瑞诗
　　月夕坐丛桂下鼓归耕一再行有伻以诗巻自休阳至明日有客以诗巻自黟至喜吾乡之多诗人也倒屐亟迎客沽斗酒相劳苦醉语客曰吟安一个字撚断数茎髭诗可以苦而攻学诗如学仙时至骨自换不可以苦而悟也优而柔之使自得之吾见子蝉蜕矣
　　韦御带论孟集语
　　国朝有以论语为相业者矣兊戈和弓属鞬左右而用心邹鲁之书则四姓小侯所絶无而仅有也予不及识韦侯而有道其子阁门君之意者他山之石可以攻玉乃翁以之惟其有之是以似之君其哉
　　胡氏乞米诗
　　乡人有胡君者夲衣冠子奋空拳与穷饿敌几为所得者数矣盖其计有三左去笔峰下而家行在所以寂易喧一左也脱夫湏袯襫而衣缝掖以实易虚二左也不能拾堕樵煮瀑布而防桂炊玉以有易无三左也绕腹之篾如束湿而惊雷怒号亦难乎其为情哉间尝自作乞米帖与里中人世无监河侯将如子何也他日予讯之曰士有朝不食夕不食而使饥饿于我土地吾耻之周之是也然为所识穷乏者得我而为之孟轲氏亦谓之失其夲心已之亦是也繇前之説子穷其瘳乎繇后之説子穷未渠央也虽予亦将如子何哉淳祐六七九里人方某书吕左史所与诗后
　　程达原字训
　　始逹原邀予半道班荆相与语偶及世所称谓曰官人者予尝离以为谑人而不官者盖有之官而不人者满天下也达原怃然笑曰非谑也因出字训示予为题其后曰史宏肇不识字固也张禹孔光学为帝者师不识止字謟王凤栁河东文如五纬丽天芒寒色正不识正字防伾文党屈原离骚与日月争光贾谊痛哭流涕之书汉廷无出右者皆不识命字一斥不复至于忧愁悲不得其死然则古今大儒不识君字训之字者盖多谨毋曰小学家
　　思斋説
　　客有防思斋説以来者曰愿有谒也予读之曰思固有説乎此心天也至神至明至虚至灵意见之萌重渊风行适波其澄念虑之兴太空云生适滓其清故寂焉而凝不将不迎閴焉而精靡为靡营此之为无思无为此之谓何思何虑此之谓不思而得盖天命之谓性也奚其思然而均一物则此何为而尧彼何为而桀均一隂隲此何为而回彼何为而跖是知弗虑胡得惟其欲之窒否则鉴明也而墨有物之食弗图胡获惟其义之集否则蹊南也而北有茅之塞故曰思无邪故曰思则得之故曰心之官则思盖率怪之谓道也奚其勿思哉尝语子周公待旦之思此思也所思者何事杨子深沈之思亦此思也所思者何谓子归思斋而思之如火斯然如泉斯达则谨思其在我者勿思其非我者可也客曰唯请笔之
　　代题同铨小録
　　淳祐五年春皇帝下明诏嘉与士大夫更始一时羣彦鱼鱼雅雅集阙下于是国之贵逰子弟铨于有司者与观光焉何其幸也越四月甲子合凡与推择者若千人集于依光叙同盟侈殊遇也酒行有执爵起祝者曰吾侪頼上恩借祖父泽今兹幸且仕有敢负尔君辜而祖父者乎有敢黩于货荒于政者乎有敢以麒麟之楦而狠如羊贪如狼者乎皆曰不敢审不敢则为我釂此其所以识也坐者皆釂旅酬而进曰吾侪勉之毋使人谓徒读父书泽祖笏以庻几祝规某既书绅遂辑以为小録题辞
　　郭氏种徳庵记
　　水心挟老笔名一世至为种徳翁记庵大似辞费翁家槖駞种树之説曰其夲欲舒其培欲平其土欲固其筑欲宻此种徳説也君其问诸槖駞水心犹落第二歙方岳
　　忠烈刘公遗事
　　比有上功幕府谰以阵殁为死节者予书其牍云死事与死敌异死敌与死节异意以为驱驰戎马之间邂逅锋镝之下未得谓死节耳议不合则为一笔勾倒呜呼吾独不得如忠烈刘公事使执简从太史公牛马走后顾使此笔为一杀死健儿辱也耶天寳时谁实富贵以疽溃天下而不识靣之顔真卿死之此可为忠烈公六太息也淳祐丁未良月晦歙人方岳书于金陵
　　林君诗巻
　　予耕祈下自五月至于七月不雨搰搰然与隣翁井隧而瓮之苗则槁矣归卧蜗牛庐有寘一巻书床头者取读之如挹髙人胜士而忘予之与芸夫荛子伍也如藐姑射之飘飘吸风饮露而不知门外火云之蒸肉山也如三日之霖沛然建瓴而下之不自意山田之生烟而泽田之飞尘也嘻其甚矣予所谓藜藋拄乎鼪鼯之迳闻人足音跫然而喜矣敢无顺下风以立淳祐八七廿四秋崖人方岳书
　　潘君诗巻
　　潘徳乆诗不宫不商自成音调水心谓永嘉言诗皆夲徳乆意其傲兀试席如深丛孤罴一第溷渠耳顾乃鹖其冠为老阁门士固有不遭如此今君与之同姓也同里也同鹖冠子也而穷于诗又同岂其苗裔耶何酷似也虽然毛锥子安用哉
　　徐贰卿与彭监帖
　　巢元修间闗万里访两蘓公岭海之南意斯人不复可见而何人毒徐仁伯彭君自临川絮酒防其葬于玉山斯亦竒士矣仁伯毙时盖司成也予以博士与辟雍诸公日日守光范门白其寃天子为下中执法治诏狱而竟鹘突不得贼时岂无许孟容吕元膺等軰哉然则唐之中叶强藩悍镇疽裂痈溃犹为有纪纲也因读彭君事寄此叹息
　　跋人防稽诗巻
　　予未尝絶胥涛而东得功甫诗真可卧逰然禹穴自是后人一疑独喜吾家老于墨池无恙耳
　　书景献府讲诗终篇
　　某猥以踈芜滥尘讲席起采芑止殷武凡百二十有九篇虽不能析微阐幽该贯融彻而依忠依孝未尝敢不谨焉惟尊闻不贵博而贵精惟行知不贵敏而贵力迩之事父逺之事君岂但多识草木鸟兽之名而已者一字之训一事之义盖有先儒之书在承宣为学日益其自得于遗编者乆矣某敬畧
　　跋月潭净照诗
　　予平生喜从山僧野老逰而出世间者抗尘走俗又有甚于世间者以故所见多是画库门钥匙色净照师出诗巻为读之竟如盘馔春多笋厨薪湿带苔能道当家风致云归大似谙风势水咽多应恨世情有味乎言之也虽然政使如贯休齐已于子法中犹是六十四种口业未知与画钥匙僧孰愈子归扣碧潭秋月而问之
　　跋谢正夫论语言仁
　　谢正夫出此编三复敬叹盖亦知学者所用心矣至请为下一转语某则不敢孔门惟一顔子三月不违然其于仁也敢问而不敢言也若宰我子贡开口便遭钳锥矣君归见堂下老斵试以予言问之
　　跋岳武穆帖
　　王之讨杨么也过师吾里留题东松庵壁上老墨飞动忠义之气煜如所谓因邀后军王团练者盖后来告变之王贵号王雕儿者也天兵濯征偏禆之在行者多矣独邀斯人者饭其爱之必异于余子孰谓其报知已一至此极哉司马文正公之邢恕王荆公之吕惠卿世固不少而逢防杀羿孟轲氏顾舍防而羿之责又何也淳祐九年六月朔敬观于庐山郡圃之爱莲堂附此叹息
　　跋崔菊坡洪平斋与髙守帖
　　崔丞相所至幕府极天下选观此诸帖亦可想一时賔主之际矣天目之老犹及以鸿文大笔行端平元二间而临卭史君特麾屡麾不一麾而殁则天也自我得二士意气横九州菊坡于此信不凡主家十二楼一身当三千之二客者抑岂今世之周旋获笑颠倒逢嘻云尔哉三复感叹淳祐第九重阳歙人方岳于江东道院则史君令子为脩水尹云
　　题朱兄文
　　晦庵诸孙访予秋崖下适防昭武之役不能烹伏雌为半日留但相与苦话一顿因叹曰夜来与泉使言吾軰遂为世之狼籍人矣东邉去撑触人了归西邉去撑触人了归已自可笑今日只与朋友谈文又不能道妙道好真狼籍人也然竹坡喜诱进后軰见诗即李杜之见文即欧蘓之后軰不解其意多是颠了至有自号诗坛复古者然则予狼籍人不狼籍矣他日见竹坡出予此纸必抚手曰前言戱之耳君归尽取晦庵书读之予无以赠君也
　　防徐衡伯诗
　　始予与衡伯别祈山时未有能诗声也亡何而寄诗维扬已非呉下阿防不数年见予辟雍则诗又进予曰此脱殻之雏也离混沌矣又数年见予樵溪则诗大进予曰此泛驾之马也籋空虚矣虽然雏之脱殻也啄菢之马之泛驾也覊靮之子谨焉而已抑予所望于子者非诗也不知子之进于学亦有如子之进于诗者乎试尝问子学者之学至于孔孟而止矣孔子删诗不自作诗也孟子言诗亦不自作诗也孔孟之所不作而今之学者穷日夜废进修而学之髙者曰选诗吾师也下者曰唐诗吾师也学唐学选者几何人矣不能唐不能选不论也茍选矣鲍谢诸人而已耳茍唐矣刘栁诸人而已耳况又不刘栁不鲍谢而曰某磵某某矶某云者诗乎哉不学孔孟之不作而学唐选之作不学唐选之不茍作而学某矶某涧之作予忧子之诗之进而子之学之退也于其归也不敢以颂而以规
　　跋金尚书奏藳
