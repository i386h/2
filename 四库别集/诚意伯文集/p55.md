<!-- { "loadSidebar": true } -->
　　自古有以势轧天下箝人口使和己者鲜不由细微以及大此奸人之素能也故髙之马莽之祥瑞惟其言而莫之违然后大诈行而大欲得矣秦桧之事宋髙宗也以岳将军之武之忠且排搆之杀其身以及其子反以为功而宋之君臣莫不従其指则亦何求而不得哉玉兔之泉以清美为建业城中第一岂昔显而今堙者桧实知之耶或有善察土脉工穿井之术者密以语桧而神之以白兔耶则皆不可知也夫桧之罔民设诈岂下于髙莽哉白兔之是非无闗天下之大事是故贤人君子忽之而莫与较于是乎鄙夫謟子遂探其意而夸之以为佞是盖不足辩也金华张孟兼悯泉之芳洁为奸人所汚而铭以雪其寃爱物之良心也予亦悲之为之作后玉兔泉铭铭曰
　　呜呼泉乎夫何辜为桧所汚世无吴隠之孰昭其诬呜呼泉乎尼父大圣犹言其主瘠环与痈疽白兔之传夫何伤于尔欤桧死为蛆泉洁自如我作铭诗众惑斯祛呜呼泉乎终古弗渝
　　送黄叔旸归金华觐省序【并诗】
　　孟子言君子有三乐以父母俱存兄弟无故为乐之大岂不以是为系乎天人人之所愿欲而不可得者哉夫孝子之欲显父母心无穷也显父母之道无过乎立身扬名而鲜有能及其父母之目见是故君子之急于仕者良有由也且父母之鞠子亦孰不望其能立功立事超乎羣伦之上以光大其祖宗之门户也哉故于其初生也桑弧蓬矢以射四方不呴呴乎为老妇之慈以娇之于膝下也天下之为父母者亦孰无是心哉而当其生存之时获见其显者盖十百之中不能二三信乎其系乎天而不由乎人也为人子而知爱其父母则其中心为何如哉是故孳孳汲汲不遑自已仰驰光而兴慕俯逝水而长懐当此之时将奚为而可哉金华黄生以明经举于乡就试浙江行省贡于春官时年二十有二是嵗上阅天下贡士率多年少虑其未熟于世故例廪之于国学使习闻朝廷律令练逹治政然后授之职俾勿置以殖天下之良才于是生亦与焉其明年翰林学士宋公濂奉命纂脩实録生以工书服劳史馆又善于所事事竣受命伴读齐府其年冬十有一月给假还金华觐省父母基与生俱浙东人故翰林羣大夫士赋诗送其行而属其序于基夫生曷啻于父母俱存兄弟无故而已哉且又有祖母在学日进以充其身又际盛代事圣主受命侍従哲王出入禁闼此人人之所瞻望而不敢觊者生于是乎兼之其为乐不亦大哉基既为之序而继以诗且有深望于生惟冀其服膺乎不愧不怍之训以接迹于古昔圣贤而后已也呜呼生其勉乎哉诗曰
　　潜阳囘地底暗泉发枯荄泽雉雊鷕鷕乳鸡鸣喈喈游子畏祁寒掩闗坐如斋湿薪熸无熖四壁生凉飔青镫翳其光月华照阶苔及此送归人岂不动我怀赠诗慰缱绻俛仰空徘徊学古务成已入官期显亲髙风吹秋木谁能不伤神皇恩重丘山有愿俾克伸北风送归舟江水清漪沦堂上防衣舞堂前谖草春羽觞澄芳醴鹤髪映丹唇服膺移忠训布武追古人脩名著青简山岳同嶙峋
　　独冷先生传
　　客有遗弃世事不求利逹者结屋于巾山之下居焉树以柔木有泉一跻髙冈而景焉坐于桐梓之隂歌曰众皆喧我独静众皆热我独冷朝作暮息兮我日独永牧人聆之归而语其老其老曰隠者哉明日欵其庐问其姓名曰忘之久矣因目其居曰独冷谓其人曰独冷先生客出先生寝梦游乎苍芒之乡觐玉帝于璿台帝赐之游于广寒之宫饮之以云之浆四顾无人凄风满空星月坱北于是愀然而思悠然而歌歌曰风萧萧兮吹我衣髙寥泬漻兮逝将安归又歌曰风萧萧兮吹我裳吁何为乎踽踽凉凉觉而异之访于鬼谷子卜之遇井之巽其繇曰井天飞吝其頥获于南埀熇而焚而沃其鲜而利贞鬼谷子曰木上有水井井上出者也飞而上于天人莫得而食也南夏方也暍之所由生也如熇如焚可勿沃乎巽东南之方也其象为风泉以冽之风以清之鲜可知矣利贞者秋冬之徳也秋冬徳之收藏者也宜乎其踽踽凉凉也吾闻天台之山南望赤城有逸人焉谓之独冷先生其子也夫或曰先生姓张氏盖子房之系胄先生不言人亦不知其果然否也
　　菜説【并序】
　　菜者宗侄彬之所以名其居室也彬字宗文少好学有识而未用其居在处州府城之东门每求予为文而恒弗得暇今年予来京师而彬亦以儒士贡为工部主事因戏作菜説且以勉而进之云尔
　　犁眉公谓东门子贆曰子之居东门也井地十畆既夷既壤俯壕为沟倚城为墉藩以枳林纬以蘗塲是盖比如束鍼锬若攅鎗蛇蜴不能求其缝罅蚍蜉不能为之穴隙也何不垦之以种树乎又何不耕之以蓻稷黍乎不然何不大为之池分北山之泉流以养鳖与鱼乎何为乎徒筑陋室于其中墼粪土以为壁茨以腐茅蟦蝎是宅借以瓦砾羊蹄豕迹与鼢防为主客平明出门不马不车不驘不驴以造他人之庐呼朋命徒左跄右趋谈无用之空言强相名而曰儒坐视殷赈之腴索为蓬藋之区不亦悲乎吾闻燕秦枣栗穰橙邓橘李梨薁郁秦杏周漆柿桃柰楔琬容琰质椅桐栝栢坚緽有瑟桂椒茰榝吐芳馞馝木榅桲藷藇葛芴丛蔓轕彼揫此茁或庸其材或以其实或黄如金或赤如日翘萧逺条可蜂以蜜克勤厥营茍获其一富拟封君受天之秩范子所至穿池种鱼史传货殖盛称陶朱八口之家五畆之宅墙下栽桑足以衣帛今子不士不农不商不工缀籍州庠口体不充人皆子嗤子曷不懜东门子贆听之愀然思之杳然瞿然而作再拜而怍立而言曰公有言吾获矣而吾亦有知焉请以复于公吾将以艺稷黍乎则古人一夫受田百畆而给今将以五畆为宅矣则所羡不过二十之一不能以不饥也抑将以种树乎则近者非四三年不成不知逺者又几年乎不可以悬吾釡而俟爨也抑且为池以畜鱼乎则我身畸耳贷力于人何日成乎不可以暵吾肮而待汲也今当种菜而鬻焉尚庶几哉可也夫夫菜也者采也君子之所采也或谓之蔬焉蔬也者疏也食粱肉者之所疏也君子所采而食粱肉者疏之庶几或者可以裕我矣乎乃往访于溪南之圃人得膏土沃泉之术搜四鄙之菜类其族而种之买牛牯一牸二防其莱芜芟去奥蔑拔其荄杜阜翳箨而灺之穿井于其四隅建桔槔焉潴水有池泄水有渠或培或滋或丛或竒灌溉攸宜或耘或耔疎稠比稀慈穉举肥根茎实荑各随其时罗之离离防之菲菲未浃旬月而东门氏之童色泽如也貌怿如也窥其园则鬰鬰芊芊入其门则盎然春温有酒盈尊他日犁眉公过焉东门子贆御诸门犁眉公咲曰子亦足于斯而已乎东门子贆再拜谢曰吾愿见公而有陈焉久矣请坐于吾庐而为公言之可乎公曰吾愿也东门子贆曰公能悉识吾菜乎公曰未也请之园而言焉曰始吾之不营是园也漠乎其无思也今吾之既营是园也惟其所以壮吾址而厚吾生则非一日也天地久其道而万物生圣人久其徳而庶功成士农工商久其业而百务贞故植韭以为之君韭者久也所以久吾生也致久必慎其拨故植之以葵葵者揆也揆得其道则视明而听聪故植之以葱聪逹则得筭多故植之以蒜蒜筭也筭不失家必丰故植之以蘴丰则彊矣故植之以姜姜强也物大彊则过刚刚过则折君子戒焉故植之以芥芥者戒也戒事者思必苦思苦则毒故植之以荼荼毒罹于中而用力勤故植之以芹勤极则病故植之以蒲蒲痡也病之剧也病剧必弱故植之以荏荏柔而弱也弱则薇矣故植之以薇微骭疡也骭微则羸其行故植之以蒌蒌者偻也愈病必以药故植之以芍药药攻病不可失其养故植之以鞠鞠养也得其养而后苏故植之以苏苏则起矣故植之以芑起必慎以保其后故植之以瓠瓠者防也防不违乎道则难舒而福生焉故植之以芷芷者祉也引祉莫大乎育德故植之以蓄蓄必有济故植之以荠荠者济也济自近而之逺自卑而底髙也故植之以菘菘者髙也髙极必穷故植之以芎穷虑穷者必早计故植之以蓟蓟者计也吾朝而游焉观其菶菶菁菁可以悦吾目而畅吾情夕而游焉撷其芳而茹其英可以防吾腹而曼吾龄又可以究吾知而通物理安得不悠然而永懐怡然而自喜哉夫吾庐也不足以延长者而长者肯临焉不可以不志请名之曰菜愿公为吾志之犁眉公大悦遂旅其菜酌其酒书其言而去
　　大勇斋记【为张生作】
　　勇天下之逹徳也而圣人有时乎弗德夫人之于道知足以知之而行弗逮者无勇也弗能择乎中庸而冥行焉者鲜有不惑于其近似而沦于六蔽君子实深病之故勇者仁知之卒徒也仁知帅乎中坚挺乎其不囘于是选锋劲骑听指麾而疾驰如雷如霆不可遏也夫是之谓勇盖仁知不能自行而驾勇以行及其成功则勇亦得叅乎仁知同为逹德茍不周于仁知昧乎不辨其是非茫乎不计其公私惟其情之所狥而果行焉曰吾天下之勇也知有勇而不知有其身而不知其违乎仁既违乎仁不得谓之知遂则为专诸聂政不遂则为荆轲要离获书于春秋而名曰盗岂不害哉故德之蔽惟勇为多故六言之中曰直曰刚皆勇之属也故曰勇天下之逹徳而圣人有时乎弗徳择理而不精必害故徳之害惟勇为大卞庄子之刺虎也伺其鬭而伤且死然后举而兼取之可谓知矣虎毒人之兽也以是施之可也而概以加诸人则恐其未仁也是故夫子语成人取其勇矣而必曰文之以礼乐则卞庄子之勇亦未得为无蔽择勇之难也如是哉庐陵张生名其室曰大勇大勇之云盖出自孟子其一则对齐宣王之问而劝之以周文王武王之事盖当是时周徳衰矣周命替矣天下之民困于虐政极矣齐以万乗之国七九有之一茍有志于斯民则文武之事反掌可为勇之时义岂不大哉然非所以为众人言也其一则引曽子谓子襄之言曰自反而不直虽褐寛博吾不惴焉自反而直虽千万人吾往矣其意惟在论北宫黝孟施舍之勇非圣人之徒之勇而已使曽子而有此言必亦有为而非教子襄之恒训也不然则曽子之学务在成己何切切于褐寛博之不惴与千万人之不畏哉曽子传孔子之道者也孔子论行三军曰暴虎冯河死而无悔者吾不与也必也临事而惧好谋而成者也则必不怙恃其直而以一身当千万人也必矣且直不直在我于人乎何与虽千万人吾往矣抑亦何所用其直哉曽子之雅言称吾友犯而不校子思之作中庸得之于曽子也及其语勇则引孔子告子路之言曰袵金革死而不厌北方之强也而强者居之寛柔以教不报无道南方之强也而君子居之则子路之勇孔子未之取也曽子亦未之取也然则如之何曰顔渊问仁子曰克己复礼为仁克己人人之所难而顔子跃然任之君子之大勇盖如是曽子曰仁以为己任不亦重乎死而后已不亦逺乎又曰可以托六尺之孤可以寄百里之命临大节而不可夺也君子人与君子人也曽子之大勇盖如是生也好勇盍求诸孔子之训而服膺乎顔子之事曽子之言则其为勇也庶几乎无蔽矣于是乎言
　　苏平仲文集序
