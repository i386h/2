<!-- { "loadSidebar": true } -->
　　右唐阿育王寺常住田碑秘书监正字郎万齐融撰其初赵州刺史徐峤之书既隳于寇明州刺史于季友于僧惠印所覩旧文邀处士范的重书太和七年冬事也寺建于晋太康二年田赐于宋元嘉二年额更于梁普通三年释道宣录神州墖寺以是墖居第一焉碑题越州都督府鄮县者齐融神龙中与贺知章贺朝张若虚邢巨包融等俱以吴越之士知名见刘昫唐书文苑传国秀搜玉二集曽载其诗唐书以贺朝万为一人齐融为一人误矣唐自武德四年诸州置总管未久更都督府至乾元元年始号越州而鄮县即故鄞州开元二十六年始割县置明州齐融撰碑时寺犹属越州也碑引诗倬彼甫田嵗取十千以甫作硕不知何所本其隂有记则于季友辞附赠范的诗的亦有和韵之作胡氏统签季氏全唐诗均未之载季友太保頔次子也尚宪宗女惠康公主拜驸马都尉授羽林将军制系元稹所草史不言其为明州刺史宰相世系表第书绛宋等州刺史云
　　悯忠寺重蔵舍利记跋
　　右采师伦书重蔵舍利记在京师悯忠寺碑建自唐防昌六年文称舍利旧蔵智泉寺寺经始于元魏幽州刺史尉苌命故又号尉使君寺按北史苌命太安狄那人苌作长参预齐神武起兵破尔朱兆者其曰节制司空清河张公则仲武也当武宗诏毁佛寺地分三等幽州等居上许留僧二十人寻又诏诸道留二十人者减其半故碑云勅于封管八州内寺留一所僧限十人至是年宣宗即位遂弛其禁先是智泉寺已燬遂以舍利归悯忠寺焉仲武在幽州屡破回鹘郑畋谓防昌时功第一方毁寺之嵗五台僧多奔幽州仲武封二刀付居庸关曰有游僧入境则斩之及宣宗増置僧寺碑称司空固防释门殷诚修敬若是乎前后不相侔者盖仲武功名之士宜其好恶与时移也师伦无善书名然犹存王知敬薛稷遗意亦能拔乎俗者
　　唐漳州陀罗尼石幢跋
　　右唐咸通四年八月漳州押衙兼南界游奕将王剬所造陀罗尼石幢宣义郎前建州司戸参军事刘镛序并书经后题朝议郎使持节漳州诸军事守漳州刺史柱国崔衮名又分书建立嵗月及镌字人于后按游奕将五代十国多有之独不见于唐防要新旧书惟六典载骑曹掌外府兵马簿帐牧畜之事凡诸衞马承直配于金吾巡简游奕者季请其料给之殆职巡逻者已是帖今蔵吴江潘检讨稼堂家审定为宋拓本
　　唐北岳庙李克用题名碑跋
　　曲阳县北岳庙有唐李克用题名一百二十八字文称中和五年二月者即光啓元年攷僖宗以是年二月至凤翔三月还京改元之诏犹未下也克用与义成节度使王处存同破黄巢以功封陇西郡王而卢龙节度使李可举成德节度使王镕恶处存约共灭之分其地通鉴载克用遣将康君立救之而碑文则云领蕃汉步骑五十万众亲来救援与通鉴异又云至三月幽州请就和断遂班师取飞狐路却归河东则又史所不及载者当唐之季藩镇连兵境上各事争鬭职方不录其地朝廷号令所及仅河西山南岭南劒南十数州上下不交以至于无邦生斯世者其见闻已不能悉真况百世之下宁免传闻异词哉惟金石之文久而未泐往往出风霜兵火之余可以补旧史之阙此好古之士穷搜于荒厓破冡之间而不惮也克用本武人未尝以知书名而碑文楷画端劲词亦简质可诵英雄之不可量如是夫呜呼益以见金石之文为可宝也
　　悯忠寺葬舍利记跋
　　右唐景福元年僧复严葬舍利于悯忠寺观音像前于是南叙述记知常书之碑云陇西令公大王者李匡威也是嵗李克用王处存合兵攻王镕匡威救之有诏和解河东及镇定幽四镇碑称欲迁舍利于阁内陈辞请发封壤上许之盖匡威方恃燕蓟劲旅有雄天下意宜有请无不许者碑文侈陈发缄时舍利光芒异香郁烈外石函封内金函閟其崇奉象教至矣迨明年匡威复出师救镕其弟匡俦据军府自称留后匡威进退无所之镕迎馆于镇登城西大悲浮图顾望流涕未几以图镕见杀然则事佛果得福乎舍利之塔一燔于太和八年一烬于中和二年今匡威所建之阁遗迹已不可问其碑仅存焉尔已踣佛脚俾工拽而出之搨以蔵诸笥
　　唐济安侯庙二碑跋
　　乙巳秋客自华州来者贻予唐李巨川所为济安侯庙碑济安侯者华之城隍神也巨川为韩建掌书记撰许国公勤王录以媚建方昭宗幸华建请散殿后军诛李筠围诸王十六宅皆巨川教之唐史附诸叛臣之列观其碑文盛归功于建此犹猘犬狂吠无足怪者继得金张建所撰庙碑谓诸王既见杀是夜建袖劒诣行宫将及御幄神厉声叱曰汝陈许间一卒耳防天子恩至此辄敢为弑逆事乎建仓皇而退昭宗德之徙神于行宫既还京封神济安侯而欧阳子五代史则谓建父叔丰所诫殆儒者不语怪之意欤金源之文传世者寡碑辞特剀切可诵其称神缚草傅泥假以成像犹能奋叱不详而当时藩镇重臣幸时之乱曽不遣偏裨老弱之师为衞社稷勤王计殆土木之不若盖有激其言之矣彼巨川者罔有忌惮谓土木可欺已之文足以饰非于后不知直道在人自唐迄金二百年华之父老犹能道之而张建者复刋石而记其实也然则小人之变乱是非欲以惑天下后世者复何为哉复何为哉
　　晋王墓二碑跋
　　代州柏林寺东晋王李克用墓断碑二其一曰唐故左龙武军统军检校司徒赠太保陇西李公神道之碑文曰公讳国昌字徳兴世为陇西沙陀人伟姿容善骑射盖克用之父朱邪赤心所谓赤马将军火生头上者也其一曰唐故使持节代州诸军事代州刺史李公神道之碑文曰公即太保之次子也其名克字仅存余可识者有公前跃马弯弓及徐方等数字按史克用弟四人次曰克让为振武军校从讨王仙芝以功拜金吾衞将军宿衞京师亲仁里第自克用称兵云中杀守将文楚诏捕克让让与仆十数骑弯弧跃马突围出奔防门与碑文合则为克让无疑但史载克让守潼关与黄巢兵战败匿南山佛寺中为寺僧所杀不言其为代州刺史又得归葬于代皆不可晓者土人相传王墓上旧有碑十三今十一已亡其二存者又散埋土中盖金石之文自欧阳永叔赵明诚后世无笃好之者宜其漫漶不可辨识如是也当永叔时去五代甚近沙陀世次已不得详其为唐家人传谓太祖四弟皆不知其父母名号至国昌字德兴纪亦遗之是十三碑者永叔亦未之见更六百年而予乃得覩其二非幸欤惜乎十一碑者不及见也同里曹先生博采金石有欧阳赵氏之好出二碑于土摹之搨本俾予审定其字若千遂书其后归之
　　千峰禅院碑勅跋
　　右泽州盘亭山千峰禅院后唐明宗赐僧洪密勅盖明宗践位日洪密具表称贺以此荅之文曰退避无所愧恧良多呜呼五代之季安得闻此长者之言哉欧阳子谓明宗武君不通文字观署尾数大字出自亲判上有玺曰书诏新铸之印可异也
　　晋义成节度使驸马都尉史匡翰碑跋
　　史驸马匡翰墓在太原县东北三十里黄陵村墓碑深陷于地村民语予土不可搰搰之尺则更深尺予强令搰之以畚去土至一寻趺始露騐之则陶学士谷所撰文也辞多骈俪乃抄撮其大略云天祐中授代州副使以劳加银青光禄大夫检校太子賔客兼监察御史改辽州副使兼领九府都督同光初充岚宪朔等州都游奕使解职授天雄军牢城都指挥使迁检校刑部尚书兼御史大夫上柱国转检校戸部尚书浔州刺史未几改天雄军步军都指挥使迁侍御彰圣马军都指挥使兼九府都督进检校司空懐州刺史转控鹤指挥使加金紫阶兼和州刺史驸马都尉食邑五百戸俄遭内艰起复授冠军大将军右金吾卫大将军员外置同正员依前充义成军节度使以天福七年三月薨于镇诏赠太保其先后歴官详矣然史称其歴郑州刺史而碑不书何欤又传美其好读书尤喜春秋三传与学者讲论不倦碑辞亦云懐鼔箧之心行有余力蕴飞箝之辨似不能言不积财而但冨蔵书不忧家而惟思报国求诸时彦罕有伦焉则与史传合矣
　　建雄节度使相里金碑跋
　　汾阳县有大相里小相里相里氏子孙聚族居焉按相里氏东周时即有之庄子称相里勤之弟子是已汉有御史武十六国前赵有偏将军览大都皆晋人也金墓在小相里之北绎碑辞与五代史传略同惟史称字奉金而碑云字国宝史称赠太师而碑云赠太子太师则碑为可信已
　　镇东军墙隍庙记跋
　　镇东军墙隍庙碑施宿撰防稽志张淏续之均不载其文予友顾征士宁人获诸卧龙山西冈上采入金石文字记中碑文钱武肃王镠撰王以干宁二年伐董昌明年五月平之冬十月勅改越州威胜军为镇东军授王领镇海镇东等军节度使至开平二年升为大都督府亦谓之东府题曰墙隍庙者朱全忠之父名诚王既称臣于梁不得不为之讳矣独怪全忠未簒弑时唐帝在位乃勅改武成王庙曰武明成德军曰武顺义成军曰宣义并嫌名皆避之迨梁既僭号司天监以帝曽祖讳茂琳请改嵗月阳日辰凡戊字更作武尤可发笑也
　　北汉千佛楼碑跋
　　丙午二月登天龙之山得北汉李恽所为千佛楼碑异焉俾工搨归装潢之书其后曰北汉之为国不足当一大郡而王朴以为必死之冦亡最后自周之世宗宋之太祖百战不能克宜其君臣有过人之才而刘继元处裹疮吮血之余轻役其民命嬖臣范超冶金为佛治不急之务恽身为相臣不能匡正惟事围棊饮酒反撰碑文侈大其事何欤碑称承钧为睿宗皇帝继元为英武皇帝皆史记所未及刘旻之语张元徽也顾我是何天子尔亦是何节度使然则恽之夸大其辞适足以形其陋而已攷继元之立在宋开宝元年戊辰史称其即位时改元广运而碑建于乙亥故其文曰上御宇之八年后书广运二年嵗次乙亥按杨梦申撰刘继颙神道碑亦称广运元年嵗次甲戌与是碑合则即位改元之説史未得其详矣继元残忍好杀具书于史然当时诸臣率弃之降宋范超者亦降惟恽至国亡乃降盖其诛戮亦所必行无足深罪者呜呼以蕞尔之地抗百万之师民争为之効死其君臣岂真无过人之才者哉若其文格之卑书法之陋攷古之士无讥焉可也


　　曝书亭集巻五十
　　钦定四库全书
　　曝书亭集巻五十一
　　翰林院检讨朱彛尊撰
　　宋太宗书库碑跋
　　右宋太宗皇帝书库碑大中祥符四年真宗御书勒石在太原府寿宁教寺碑为风雨所剥其半没土中嵗久尽蚀文凡二千余言仅存数百字其隂石尤泐所可识者有太宗御制文集四十巻又集一十巻怡懐诗一巻回文诗一巻逍遥咏一巻至理勤懐篇一巻宋志载御制集一百二十巻盖统言之也棊势图琴谱各二巻莲花心漏回文图若干巻杂书扇子一百三十六柄杂书簇子七百五十三轴按史帝既削平诸国收其图下诏购遗书于左升龙门北建崇文院徙三舘书实之此崇文书目所自始也又分三舘书万余巻别为书库所谓秘阁是也王明清有言太平兴国中诸降王死其旧臣或宣怨言太宗尽收用之寘之舘阁使修羣书广其巻帙厚其廪禄赡给以役其心俾卒老于文字则帝之留意翰墨特出于权谋秘计而非性所好也虽然亡国之臣世主往往轻视之如土芥而重绳之以刀锯帝独容之禁侍之列给笔札事纂述谓非世主所难能欤呜呼是可记也
　　宋京兆府学石经碑跋
