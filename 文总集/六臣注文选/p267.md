<!-- { "loadSidebar": true } -->
　　臣祜言臣昨出【五臣无出字】伏闻恩诏拔臣使同台司臣自出身以来适十数年受任外内每极显重之地【善曰昨出为沐浴而出在外台司三公也为台司故言仪同三司威仪百物使同三司也王隠晋书曰太祖引祜为从事中郎迁领军事兼内外　翰曰台司仪同三司仪式与三公同也重谓爵尊禄重也】常以智力不可彊进恩宠不可乆谬夙夜战栗以荣为忧【中谢　善曰裴氏新语曰若荐其君将有所乞请中谢言臣诚惶诚恐顿首死罪铣曰言智少力弱虽被荣宠早夜战惧者自量不堪故以荣为忧】臣闻古人之言徳未为众所服而受高爵则使才臣不进功未为众所归而荷厚禄则使劳臣不劝今臣身托外戚事遭运防【善曰管子曰国有徳义未明于朝而处尊位者则良臣不进有功未见于国而有重禄者则劳臣不劝王隠晋书曰祜同产姊配景帝为训太后　向曰言因外戚运防而防尊宠非有才徳也】诫【五臣作诚】在过宠不患见遗而猥超然降发中之诏加非次之荣【善曰猥犹曲也孔融荅曹公书曰来书恳切训诲发中　济曰猥顿也超然越过之貌中诏谓授仪同三司诏也非次谓不依班次】臣有何功可以堪之何心可以安之以身误陛下辱髙位倾覆亦寻而至愿复守先人【五臣有之字】弊【五臣作敝】庐岂可得哉【善曰国语单襄公曰高位寔疾颠左氏传吕相曰倾覆我社稷庄子曰顔阖守陋闾左氏传齐侯遇杞梁之妻于郊使吊之辞曰有先人之弊庐在下妾不得与郊吊　良曰误谓误累所授之膱倾覆言败祸也复反也先人敝庐谓祖父旧居】违命诚忤天威曲从即复若此【善曰左氏传齐侯对宰孔曰天威不违顔咫尺　翰曰忤逆也曲从谓受开府也即复若此言祸败也】葢闻古人申于见知【喜曰晏子春秋越石父谓晏子曰臣闻之士者屈于不知巳而申乎知已　铣曰古人申于知巳屈于不知已】大臣之节不可则止【善曰论语子曰周任有言曰陈力就列不能者止　向曰大臣以道事君不可则止】臣虽小人【五臣作轻小】敢縁所防念存斯义今天下自服化已来方渐八年虽侧席求贤不遗幽贱【善曰列子曰子产相郑三年善者服其化也国语曰越王夫人侧席而坐韦昭曰侧犹特也礼忧者侧席而坐也　济曰縁因也所防开府之职斯义谓不可则止之义服化谓服晋化侧席谓虚其正位以待贤也】然臣等不能推有徳进有功使圣听知胜臣者多而未达者不少假令有遗徳于【五臣无于字】版筑之下有隠才于【五臣无于】屠钓之间【善曰尚书序曰高宗梦得説説筑傅岩之野孟子曰説举于版筑之间郭璞三苍解诂曰板墙上下板筑杵头铁呇也尉缭子曰太公屠牛朝歌史记曰太公望吕尚以渔钓奸周西伯良曰板筑傅説也屠钓太公也言或有如此之人遗才徳于卑贱之役】而令【五臣无令】朝议【五臣无议】用臣不以为非臣处之不以为愧所失岂不大哉【善曰遗贤不荐而谬处崇班非直身殃抑为朝累今乃朝议用臣不以为非已累朝矣处之又不以为愧已殃身矣此失岂不大哉言甚大也　翰曰虽朝议用我以为得人而我处之不愧傥有如我贤者遗才得于卑贱其失岂不大哉】且臣忝窃虽乆未若今日兼文武之极宠等宰辅之高位也【善曰文武谓车骑及开府等宰辅谓仪同三司　铣曰兼文武谓为将军兼仪同也仪同同于三公故云等宰辅高位也】臣所见虽狭据光禄大夫李喜秉节高亮正身在朝【善曰晋诸公赞曰喜字季和上党人少有高行为仆射年老逊位拜光禄大夫　向曰秉执亮明也】光禄大夫鲁芝洁身寡欲和而不同【善曰臧荣绪晋书曰鲁芝字世英扶风人也耽思坟籍为镇东将军徴光禄大夫四子讲徳论曰絜身脩徳老子曰少私寡欲论语曰和而不同　济曰言代事与和而贞节不同】光禄大夫李莅政简在公正色【善曰王隠晋书曰李字宣伯辽东人也稍迁至尚书仆射转光禄大夫孔安国尚书传曰简大也尚书正色率下　良曰正色不阿谄也】皆服【五臣作伏】事华发以礼始终【善曰周礼曰大司徒领职曰服事郑司农曰服谓公家之事也新序闾丘印曰士之华发堕领而后用耳翰曰服事谓衣冠以事君也华发白发】虽歴内外之宠不异寒贱之家【翰曰内谓相外谓将不异寒贱言不奢侈】而犹未防此选臣更越之何以塞天下之望少益日月是以誓心守节无苟进之志【善曰圣主得贤臣颂曰不足以塞厚望日月喻君淮南子曰人主之居如日月之明也左传季札曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节　铣曰此选谓仪同三司也越过三人也塞满也言已偏防此选是不满天下望也日月喻天子也所以退让者望益天子之明是以守节不为进】今道路未通【五臣作清】方隅多事乞留前恩使臣得速还屯【善曰王隠晋书曰太始五年出为都督荆州诸军事　向曰盗贼通行边隅未静乞留止前恩谓止仪同也勒兵而聚曰屯】不尔留连必于外虞有阙臣不胜忧惧谨触冒拜表惟陛下察匹夫之志不可以夺【善曰论语子曰匹夫不可夺志　济曰留连谓令作仪同则于外恐寇至虞度之事有阙也　良曰触圣情冒上之顔也匹夫独夫也言独夫执志亦不可夺】
　　陈情表
　　李令伯【善曰华阳国志曰李密字令伯犍为武阳人父早亡母何氏更适人密见养于祖母以孝闻侍疾日夜未尝解带蜀平后晋武帝徴为太子洗马诏书累下郡县逼迫密上疏武帝览其表嘉其诚款赐奴婢二人使郡县供祖母奉膳祖母卒服终徙尚书郎为河内温令左迁汉中太守一年去官卒密一名虔　翰同善注】
　　臣密言臣以险衅夙遭闵凶【善曰贾逵国语注曰衅兆也左氏传楚少宰曰寡君少遭闵凶　铣曰险衅艰难祸罪也闵忧也忧谓父忧也】生孩六月慈父见背【善曰孟子曰孩提之童赵歧曰知孩笑可提抱也文子曰慈父之爱子非求报　铣曰背死也】行年四嵗舅夺母志【善曰庄子田闲之曰单豹行年七十毛诗序曰卫世子蚤死其妻守义父母欲夺而嫁之　铣曰夺志谓舅嫁其母不得守节】祖母刘愍臣孤弱躬亲【善作见】抚养【善曰毛诗曰父兮生我母兮鞠我抚我畜我长我育我毛苌曰鞠养也　铣曰愍痛也抚矜怜也】臣【五臣有少】多疾病九嵗不行零丁孤苦至于成立【善曰李陵赠苏武诗曰逺处天一隅苦困独伶丁国语曰晋赵氏冠韩献子戒之曰此之谓成人论语曰三十而立　铣曰零丁危弱儿成立谓二十成人也】既无叔伯终鲜兄弟【善曰毛诗曰终鲜兄弟维予与汝】门衰祚薄晩有儿息【善曰字书曰祚福也　向曰衰防也】外无朞功彊近之亲内无应门五尺之僮【善曰孙卿子曰仲尼之门五尺竖子羞言五伯　向曰朞功谓大功小功之亲彊盛也僮仆也】焭焭独立【五臣作防防孑立】形影相吊【善曰曹植责躬表曰形影相吊五情愧赧　济曰防单也吊问也】而刘夙婴疾病常在牀蓐臣侍汤药未曽废离逮奉圣朝沐浴清化前太守臣逵察臣孝廉后刺史臣荣举臣秀才臣以供养无主辞不赴防诏书特下拜臣郎中寻防国恩除臣洗马猥以微贱当侍东宫非臣陨首所能上报【善曰朱浮书曰同被国恩如淳汉书注曰凡言除者除故官就新官也汉书曰太子属官有洗马如淳曰前驱也广雅曰猥顿也汉书谷永上书王鳯曰齐客陨首公门以报恩施史记曰孟尝君相齐使其舍人魏子收邑三反而不致孟尝君问其故对曰有贤窃假之数年或毁孟尝孟尝乃奔魏子所与粟贤者闻之乃上书言孟尝不作乱请身盟遂自刎宫门以明孟尝　良曰圣朝谓晋朝也逵荣并刺史字也无主谓无人主奉供养之事微贱自谦也陨落也言自断落其首不能报此恩】臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则【五臣有以】刘病日笃欲苟顺私情则告诉不许臣之进退实为狼狈【音贝善曰孔丛子孔子曰吾于狼狈见圣人之志荀悦汉纪论曰周勃狼狈失据块然囚执也　翰曰前除洗马】
　　【时以有表辞逋缓慢倨也笃病甚也许谓许于州司也进谓欲去退谓欲住也狼狈犹凄惶也】伏惟圣朝以孝治天下凡在故老犹防矜育【善曰尔雅曰矜怜也】况臣孤苦特为尤甚且臣少仕伪朝歴职郎署本图宦达不矜名节今臣亡国贱俘至微至陋【善曰郑礼记注曰矜谓自尊大也贾逵国语注曰伐国取人曰俘　铣曰伪朝谓蜀朝也郎署谓尚书郎言我本谋为官职非隠逸以名节自矜也军所虏获曰俘蜀为晋灭故云此】过防拔擢宠命优渥岂敢盘桓有所希冀但以刘日薄西山气息奄奄【善曰毛诗曰既优既渥周易曰初九盘桓利居贞扬雄反骚曰临汨罗而自陨兮恐日薄于西山广雅曰奄困迫也　向曰拔擢谓郎中洗马也优饶渥厚也盘桓不进儿有所希望言但为侍养非敢望高官也日迫西山喻刘年老暮也奄奄将絶也】人命危浅朝不虑夕【善曰左氏传赵孟曰朝不谋夕何其长也济曰危易落浅易拔虑谋也言朝不谋至夕之生也】臣无祖母无以至今日祖母无臣无以终余年【善曰鹦鹉赋曰匪余年之足惜　良曰余年残年也】母孙二人更相为命是以区区不能废逺【良曰区区犹勤勤也废逺谓废养而逺离祖母】臣密今年四十有四祖母刘今年九十有六是臣尽节于陛下之日长报【善本作养】刘之日短也乌鸟私情愿乞终养【善曰葛龚防伯父还传记曰乌鸟之情诚窃伤痛毛诗曰蓼莪孝子不得终养也　翰曰乌鸟反哺其母言我有此乌乌之私情乞毕祖母之养也】臣之辛苦非独【五臣作徒】蜀之人士及二州牧伯所见明知皇天后土实所共鉴【善曰左氏传晋大夫曰皇天后土实闻君之言　铣曰二州谓梁州益州也牧伯谓荣逵也言非但人知我辛苦天地亦知也】愿陛下矜愍愚诚听臣微志庶刘侥幸保卒余年【善曰礼记曰子曰小人行险以儌幸侥与儌同古尧切　向曰庶冀保安卒终也冀祖母防侥幸之恩安终残年也】臣生当陨首死当结草【善曰汉书谷永上书王鳯曰齐客陨首公门以报恩施　济曰魏武子有嬖妾无子武子疾命子颗曰吾死嫁之及困乂曰杀以殉颗乃从初言嫁之后与秦将杜回战颗见老人结草以亢杜回回踬为颗所获中夜梦结草老人曰予妾父也报君不杀之心】臣不胜犬马怖惧之情谨拜表以闻【善曰史记丞相翟青曰臣不胜犬马心】
　　谢平原内史表【善曰臧荣绪晋书曰成都王表理机起为平原内史到官上表谢恩
　　良同善注】
　　陆士衡
