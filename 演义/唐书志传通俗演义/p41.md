<!-- { "loadSidebar": true } -->
 　　其时唐军无不以一当十，弘不能抵挡，引众渡水而走。孝恭内外夹攻，又遇江面狂风大作，战舰将覆，梁兵已自惊慌。黄君汉率水军从流头截住，大杀一阵。梁兵坠水死者不可胜数。吴威、董晟各弃舰，渡小舡逃窜。士弘伏剑立于舡头接战。对岸李勣一箭矢来，士弘翻身坠落水中。郑世昌知无走路，亦跳落水中而死。孝恭此回得其降众数万余，战船四百艘，军器、粮草无数。李勣曰：“破竹之势，不可失也。乘此胜兵，直下江陵，萧铣已在目中矣。”孝恭然之，遂进兵，径趋江陵，与诸将谋曰：“萧铣闭守孤城，不足虑。倘外援迸集，何以御之？”李靖曰：“请以夺得舟舰尽散流江中，可以阻外援之众矣。”诸将皆曰：“士不惜命，破贼而得舟舰当济吾用，奈何弃之以资贼？”靖曰：“萧铣所属最广，南出岭表，东距洞庭。今吾悬军深入，若攻城未下，救兵四集，吾前后受敌，进退不得，虽有舟楫，何所用之？今弃舟舰，使蔽江而下，救兵见之，必谓江陵已破，未敢轻进，往来体视动静。不旬月间，吾取之必矣。”诸将皆服其论。孝恭即将所获战舰散流江中。果是救兵见之，迟疑不进。孝恭因率三军，急围江陵。

　　萧铣慌聚文武商议。张绣曰：“外援一时不到，大王只得再遣将背城一战，以待救兵。”萧铣依其议，遣楚王郑文秀、大将杨君茂，统领甲士三万，迎敌唐军。杨郑即日领兵来与孝恭决战。李靖曰：“梁军若来，当出骑兵胜之。”孝恭使黄君汉、祖廷献两兵伏于后。李靖进兵与梁兵交战。两军相遇，杨君茂挺枪跃马，直奔李靖。李靖未及接战，勒马便走。梁兵一涌赶来。两下伏兵齐起。杨君茂大惊，来回本阵。黄君汉赶上一刀，斩落马下。郑文秀引败众绕城而走。壕堑边一将跃出，乃孝恭也，大叫：“贼将速降，免受快刀！”文秀见势不支，遂下马拜伏道旁乞降。孝恭尽收其众，得甲士二万人。乃下令进兵，薄城而营，布长围守之。梁王见兵马战尽，内外阻绝，问计于众臣。张绣曰：“事急矣！不如奔上党，投刘黑闼，复整兵来，恢复江陵未迟。”萧铣沉吟不决。

　　中书侍郎岑文本曰：“自古以来，无倚他国以称王者。愚料唐军征梁，不久必并黑闼。今大王势败国亡，投于黑闼，固已辱矣；久后黑闼复被所逐，大王再称臣于唐，是两番之辱也。今日之计，不若降唐为上。”萧铣闻文本之言，谓群臣曰：“天不祚梁，不可复支矣。必待力屈而降，则百姓蒙患。奈何以我之故陷百姓于涂炭？值今城未拔，先出降，可免乱。诸人勿忧无君也。”乃令守埤者于城顶竖起降旗。军民闻者皆恸哭。次日，萧铣以太牢告于庙，帅官属，着缌(，戴布帻，开城诣孝恭军门谢曰：“当死者，唯萧铣耳。江陵军民久遭兵革，肝脑涂地，诚可悯之。愿将军入城，禁勿暴掠，生灵之幸也。”孝恭大喜，即部大军入城。不移时，诸将皆先争走，欲掠金帛财物，取库藏积聚。文本说孝恭曰：“江南之民遭隋虐政，重以战争不息，引领以望真主。是以萧氏君、臣决计归命，庶几有所息肩。今若纵兵俘掠，士民失望。恐自此以南无复向化之心矣。”孝恭曰：“公不言，几失此机也。”即下令禁止三军，不得侵掠。诸将又言：“梁之将帅，有拒战而死者，请籍没其家，以赏将士。”李靖曰：“王者之师，吊人而伐有罪。彼其为主斗死，乃忠臣也，岂可同于叛逆之科乎？今若降而籍其家，恐自荆门而南，闻者皆坚城据屯，必致死守，非计之善也。”孝恭拔剑在手曰：“敢有违吾令而妄杀一人者，夷其三族！强取民间一物者，定按军法！”于是城中安堵，秋毫无犯。

　　忽上流旌旗蔽日，杀气冲天，直趋江陵而来。孝恭大惊。移时，人报：“萧铣救兵至，且十余万。闻铣已降，各按甲送款。”军中始安。由是南方州县闻之，皆望风归附。周法明、丘安知江陵已失，亦举城降。孝恭既平定江南，下令班师，将一应府库钱粮及民籍户口，俱带归京师。萧铣护送至长安，朝见高祖，称臣毕，高祖责之曰：“君以何功，得僭称王号，有阻寡人声教？”铣曰：“隋失其鹿，英雄竞逐，铣无天命，故为陛下所擒，犹田横南面，岂负汉哉？”高祖怒其不屈，下诏斩于都市。后人有诗断曰：

　　隋纲已坠虎争时，高祖关中建义旗。每惜君臣徒草创，偏怜兵革苦疮痍。投降轵道甘心辱，枭首长安噬脐迟。霸业荒凉城郭异，夕阳残角起高陴。

　　范氏曰：萧铣故梁子孙，因隋之乱，保据荆、楚，欲复先业，非唐之叛臣也。唐师伐之，铣又以百姓之故，不忍固守而降。然则唐初割据之主，铣最无罪。高祖诛之，淫刑甚矣！

　　按：萧铣，后梁宣帝曾孙也。祖崖开皇初叛隋降陈。陈亡，文帝诛之。铣少贫，佣书事母，有孝闻。炀帝以外戚封为罗川令。大业十三年，岳州校尉董景珍、雷世猛等九人谋叛隋，推铣为主。铣因据江陵而都，自称梁王，僭国至灭，凡五年。死年三十九岁。

　　唐主既斩萧铣，遣人将首级传示各处。初，铣遣大将刘泊攻袭岭表，得五十余城。尚未还国，听的铣败已死，以所得城来降。有桂州总管李袭，亦帅部下投降，凡得九十六州，户口六十余万，岭表悉平。加封孝恭为荆州总管，李靖为上柱国。其余将校，各依次封赏。特议发兵征刘黑闼。众臣奏曰：“将士初回，伤痕未满，陛下且待秋高马肥，议征进未迟。”李靖曰：“臣有一计，使黑闼自致麾下。不劳张弓只箭也。”高祖曰：“计将安出？”靖曰：“黑闼一勇之夫，所恃者部下骁锐也。陛下遣使召之，各封以高爵，其众皆散，则黑闼必成擒矣。”唐主依其计。即遣使来召范愿。范愿与众人王伏宝、董康买、曹湛、高雅贤等议曰：“王世充举洛阳而降，骁将杨公卿、单雄信之徒皆夷灭之。今召吾等，若西入关中，必无全理。且夏主曾有德于唐，昔擒淮安王同安公主皆厚遣还之。今唐得夏主，即见加害。我等尚存余生，不能与主复仇，无以见天下义士也。”于是斩其使，与黑闼商议起兵。是时建德之众稍归，兵势浸盛。黑闼乃设坛漳南祭建德，告以举兵意，自称大将军，进攻历亭。

　　历亭守将王行敏，引兵出战，遥望黑闼人马浩浩荡荡而来。两阵对圆，行敏出门旗下，责黑闼曰：“天下英雄慑服，公何独叛耶？”黑闼曰：“夏主无罪见杀，吾等愿为之报仇也。”行敏大怒，拍马舞刀，直杀过来。黑闼举枪来迎。二人战上二十合，不分胜负。范愿挥动本部，冲入唐阵。行敏众寡不敌，恐后军有失，拨回马而走。黑闼乘势掩击，行敏走入寨垒，闭营而守。三军正解甲传飧，略不设备。忽黑闼人马掩至，喊声大振，矢如飞猬，唐兵慌乱逃窜，射死者不计其数。行敏跑马来奔城下，坐下马倒，被贼众一齐捉住。黑闼攻入历亭，绑缚行敏来见，立而不跪。黑闼曰：“君若委心归降，不失封侯之位。”行敏怒曰：“吾乃大唐臣子，不能为主守封土，宁降贼乎！”范愿曰：“留之无益。不如杀之。”黑闼下令推出斩讫。行敏临刑，西向跪曰：“臣之忠，唯陛下知之！”言罢，引颈受刑。宋贤有诗赞云：气节重争日月光，临刑慷慨岂归降？铁心一片编难尽，名在人间草木香。

第四十九节 李世民洺水交兵 罗士信相州死节

 　　却说黑闼既取历亭，进寇定州。定州总管李玄通听的，坚闭不出。黑闼人马至城下，见城廓完固，壕堑险深，急攻打不下。范愿献计曰：“玄通坚守不出，意在候关中救兵来。将军且退围。如此如此，唾手可得。”黑闼曰：“此计大妙！”即下令拔寨尽退。城中报知：“黑闼兵马退去。”玄通曰：“此必有谋。”分付军民，只顾持防，止开东门与人打柴取水。过数日，人报：“黑闼又到。”玄通自登城守护，见黑闼耀武扬威，举鞭言曰：“汝唐主滥霸关中，杀吾故主。今人马到此，汝当束手归降。乃敢闭城拦阻！若打入城，玉石俱焚！”玄通曰：“我乃天子封臣，岂降叛贼耶！”言未毕，一将从城壕边涌出，将玄通一把捉住，杀散余军，乃骁将范愿也。即劈开城门，黑闼人马冲进，夺了定州。范愿绑缚玄通来请功。黑闼爱其才，欲用为将。玄通曰：“吾当守节以报唐主。此膝不可屈也。”黑闼令人监之，每遣其故吏王雄送饮食与之，使以言劝谕来降。王雄见玄通，从容说曰：“大丈夫建功立业，以成美名，乃为豪杰。岂可甘受其死，而寂然无闻于世耶？不如归降，得显足下之才，犹胜于死矣。”玄通曰：“城破被擒，有死而已。岂有归降之理！诸君见哀于吾，与吾一醉。”监者以大觞酒饮玄通。饮醉谓曰：“吾能舞剑。愿借吾刀，以助诸君一笑。”守者取刀与之。玄通拔剑在手，口占短歌一律，且唱且舞。其歌曰：

　　泉流不归山，雨落不上天。一身为国许，膝肯屈人前！幼学万夫敌，樊笼志未平。酣歌舞长剑，事主不尽年。恩德厚何补，纲常义要全。红光已满面，踊跃付茫然！

　　玄通歌舞毕，仰天太息曰：“大丈夫受国厚恩，镇抚方面，不能保全所守，有何面目视息世间哉！引刀自刺而死。有诗赞曰：

　　轰轰烈烈气吞牛，念念忠贞孰克俦！视死如归惊贼胆，名同天地两悠悠。

　　次日，人报知黑闼。黑闼见其忠义慷慨，甚怜之。令受其尸而葬。时有饶阳贼崔元逊，攻陷深州，杀刺史裴晞应之。自是黑闼威声大震，南结徐圆朗，北连高开道，众至数十万，袭破相州，号“汉东王”，建元天造，以王琮为中书令，刘斌为中书侍郎，范愿为左仆射，董康买〔为〕兵部尚书，高雅贤为左领军，王小胡为右领军，召建德僚属悉复用之，建都于洺州。遣使赉金宝，结好突厥颉利，不半年，进复建德旧境。唐将军秦武通、程名振等，皆自河北逃归长安。

　　高祖闻知黑闼为寇深入，急聚文武商议。侍御史孙伏迦奏曰：“黑闼剧贼也。今以建德为名，鼠党争附之。若不急发兵剿除，久则延蔓他郡，为患不浅。必秦王可当此任。”高祖从其议，诏秦王发兵征进。齐王元吉奏曰：“秦王平定江陵始回，当与之保养。臣在陛下处，未建寸箭之功。今日愿领兵征讨黑闼，庶报朝廷万分之一也。”秦王复奏曰：“世民领（虽）初回，未尝一日敢忘军旅。今戎马不息，非臣子安逸之时，正当出力安靖漳南。”二人在殿前各要争行。高祖曰：“卿二人一同征讨，军中亦好筹事。平伏了黑闼，回朝自有升赏。”秦、齐二王辞唐主，分拨三军，克日离了京师，前望相州进发。时有程名振、王君廓、罗士信、李世勣、殷开山、段志贤等战将二十员，精兵十二万，进至肥乡，列营于东山。

