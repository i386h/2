<!-- { "loadSidebar": true } -->
　　泰和萧子天宠在门十年近而潭青原云津之防逺而芝城象山江都之游无弗得从四方君子切劘之训婣友交游问难之详无弗得闻婚丧劝相繁琐之节田庐盈缩弃置之宜无弗得与予之弗能无天宠犹天宠不欲与予相失也天宠始读儒书即治明法科在官未几倐出代遂得入铨司待次逾期矣犹不往一日问故天宠面有慙色俯首对曰隆佑幼孤惧无以自立求为明法稍别于庸人不知其不足为也入夫子之门而后知吾之大吾方愧悔不暇又何往焉且纵往得官不过効奔走甘哃喝忍贱辱以资升斗耳世之必不相容与力之必不为知之审其孰与二三子者从夫子之后徜徉长林大谷之中讽诵夙昔所闻以反之身求少自得以报夫子不愈于伈伈伣伣者哉应之曰子以明法非道耶亦为明法者非道耶抑亦视明法者为非道耶圣人之治世也上下相维小大相济府史之视六官百执事特劳者耳必其简而佚者乃得为道将委吏乗田无圣人耶且其人固皆道艺之选今之明法责在弗选非其人之罪也而之所谓庸人者何似非指小用其心者耶此无系于位之上下小大也知吾心之大矣能反之身则宇宙之维持岂不胜夫山林之观躬行之宻实岂不过于谈论之雅庶府之出纳民物之利害岂不广于室家之务儒者之业主于用世而不闻吾与道林论大学者语耶天宠津津色稍解逾年北行别予石莲洞中曰今与夫子相失矣不知几嵗年矣夫子忍无言乎应之曰而知用其心无以庸人之小者杂乎其间其职之冗也则犹助吾同江之役也其职之简也则犹共吾石莲之居也又何言乎天宠闻之色惨然顾洞徘徊久乃去
　　书周子仁巻
　　今之学者只有切已收敛务行实事以敦本质一切乞言请益诸件诸皆削除庶几有补于世教盖凡内不足然后有所借于外此诚伪之辨也周子仁往来三至莲洞而兹来却索言以别予禁弗与临行若迫谩书夜坐诗以应俾能静坐收敛将来必以此纸为赘矣而况容喙耶
　　书刘静之巻
　　同年见川刘君携其子静之造予庐令执弟子礼且求有以教之因语静之曰而年十八举乡试莫不荣其利达矣而翁命而禀学之意何居乎人之举乡试者莫不荣其行且仕矣亦知仕者固有万世之业否乎昔者圣贤之视天下咸若手足骨肉之亲而凡天下之与吾交实钧疾痛疴痒之爱盖出于不忍人之本心怵惕恻隠随感自然非有所强而加之也志茍得行矣一邑一郡即蒙其泽幸而大行明明徳于天下天下之人日迁善而不自知未尝施其劳也志不得行修其身以淑人孝弟忠信举世且仪型之不幸而极于拂逆困否若匡之围涪之放有言不信穷之灾矣然后独善其身无敢他与然夫子在陈犹念吾党小子曰归欤归欤至于卒老于行顾曰我非斯人之徒与而谁与盖必如是而后天地始有所赖以遂生成之徳而不至于大乱此圣贤之道之大所以异于老佛二氏者以其通天下为一身不以一身自私故也彼自食其力安匹夫之贫各守所长全曲士之节非不善也而不可以及逺自孔孟以后千余年是道或隠或见若有待乎其人呜呼兹非万世之业哉故自念虑事为必致其精而不止于考文字譬良工之善利器自饮食男女必防其肆而不止于临财利譬行旅之保斧资程课试之文犹古者之羔雉修辞以厚诚端严谨之操犹处子之髧缨表志以示信欲有为于天下必先求备于吾身爱惜吾身将收大效于天下此学者所有事也信及此者措父母遗体于古人不之信者坠造化灵气于腐秽此道明则天地变化草木蕃此道晦人各自私斯民无所于归命吾尝以语同志而自反不肖甚惭于斯言静之为改斋王公外孙其善源有自又自幼不出而翁之庭无异见杂习挠其中闻斯言能慨然否今赴南宫将尽友天下士其知持此辨品类否白沙先生与友人云诸君急于入试区区迂濶之论恐难骤聼然又不敢浅视诸君而谓吾言之无益而不言也呜乎静之无以予之不肖遂负而翁命学之意哉
　　书王龙溪巻
　　王龙溪君有丈夫子三人长曰应祯字以允成言成禋而祯于周也次曰应祥字以允和言和气能致祥也又次曰应吉字以允修言修之吉者君子也君之望其子也可谓至矣壬戌之冬至吉水访予松原将别曰何以诲吾子于是道三子性行甚悉且留一巻索书俾识不忘予尝诲吾子而有惧矣每诲子以道也辄思曰吾之诲子如此吾果有诸身否乎则又惕然嘿然不能竟其语今告三子何以哉忆壬辰嵗与君处君是时孳孳然神不外驰惟道之求泛观海内未见与君并者遂托以身不之疑今三十年君益自信以为无所事为学于孔孟之教不啻若凂已者而惟老荘之是据然则君之诲三子岂可量哉为之踟蹰久之君之言曰允成和厚而牵于情牵情者近柔矣允和断而长于才多才者近刚矣允修介守而志于古闯闯乎以之上进其可语也愚惟君之处家必有道以为诸子法身能确可以起柔身能忘欲可以用刚身能以圣为则可以考千古而不谬审如是即无望于三子三子者其能已诸夫身教者上言教者下徴人之言又其下矣君试思之谓之何如
　　书胡正甫册
　　泰和胡子正甫之在山也与王子有训欧子文朝为莫逆既自常徳佥宪擢四川防议奉母南归将独身以往则约有训文朝聚松原证所学至则与居莲洞尽出所长相正将别复聚松原共求为久要者是时正甫见松原志晤有收敛静定语稍有难色予曰予之收敛静定非外事物酬应也自身验之愈收敛愈周徧稍不静定即作用不切盖直信此路时时可用盖实说也正甫唯之已而正甫曰志晤中今人乍见孺子入井心即尧舜心必指无三念者言之未可尽废言也予曰丁谓尧舜有是心而不起三念者兢业为之也但言心体而不言工夫将工夫何在乎正甫嘿然盖言有未尽也未几正甫将如蜀有训文朝与王子信卿持一册愿书之以益正甫予惟正甫所见甚至与论宋学则首明道而疑濂溪论良知则谓学者过自信而轻外物居今之世求此语无闻此语信之不疑尤不易也有训思所以益何哉亦曰正甫所言者见也非尽实也自朝至暮不漫不执无一刻之间时时觌体相对是谓之实知有余而行不足尝若有歉于中而丝毫未尽是谓之见见与实非实用力者不能辨在余皆所不免然非正甫莫可语进也于是即所言书之以赠正甫正甫自蜀归尚以实修者尽言之
　　书王有训扇
　　中庸曰戒慎乎其所不睹恐惧乎其所不闻斯言也合内外该动静兼巨细贯终始而一之者也言其收敛谓之存养言其辨别谓之省察言其决择谓之克治省察者言其明克治者言其决决则愈明而后存养之功纯内不失已外不失人动亦定静亦定小大无敢慢始终条理可以希圣矣有训勉之
　　书门人扇【二条】
　　戒慎不睹恐惧不闻此孔门用功口诀也白沙先生曰戒慎恐惧所以防存之而非以为害也此为矜持太拘迫者言乃捄病之药无病则此药不应遽拈平生不就自身切处用功而为多言所转垂老无成正当为戒白沙先生诗云千休千处得一念一生持于千休之中而持一念正出万死于一生者也今言休而不提一念便涉茫荡必不能休言念而未能千休便涉支离亦非真念茍不知念则亦无所谓能休者能念不期休而自休矣
　　书胡正甫扇【二条】
　　区区初及第谒见吴之荘渠魏先生先生曰达夫有志必不以一第为荣嘿坐终日絶口不言利达事私心为之悚然此生虽未敢汲汲于名位以负知己今回视之此身承当此言煞不容易盖不荣进取即忘名位忘名位即忘世界能忘世界始是千古真正英雄始作得千古真正事业炫才能技艺以规时好视此路盖背驰也不知吾正甫自谓如何
　　始闻正甫进士报喜甚意正甫耿耿欲有为得此阶级将来可展布若夫世俗所竞皆在身家起念区区不以此自待亦不以此待正甫正甫亦不以此自待也然在身家起念真为世道与不为世道此却即正甫亦未易辨吾见谈学者矣往往借口于道理而诚心实意各有所在他人如见肺肝而终身不悟何哉正甫其免夫
　　书万曰忠扇【二条】
　　寂然不动者诚也言藏于无也感而遂通者神也言发于有也动而未形有无之间者几也言有而未尝有也三言皆状心也常有而不使其杂于有是谓研几真能不杂于有则常幽常微而感应之妙是知几之神谓几为一念之始者何足以知此
　　能以天地万物为体则我大不以天下万物为累则我贵夫以天地万物为体者与物为体本无体也于无体之中而大用流行发而未尝发也静坐而清适执事而安肃处家而和婉皆谓之发而不可执以为体常寂常虚可巻可舒全体廓如
　　示王有训
　　呜呼知无不足之理则凡不尽分者皆吾安于肆欲而不知竭才者也吾人日用之间戒慎稍纵即言动作止之微皆违天常而贼人道可不惧与可不省与王生有训求书警语宜事于此
　　悟言
　　或有问曰昔也吾有会于圣贤之言视其言也若为豫设而无庸择也则又有惑焉若曰胡为言不尽若是而使予孳孳矣乎已而意解失其所以然则又以为凡其有言未尝不予防而自滋惑也若是者何哉应之曰奚独于言云尔也医之为方也凉苦温辛敛发补泄无一不备而不限人以一剂圗之于方隅也夷险行直遐迩委僻无一不载而不示人以一涂何则药以愈病非可逆料问道适途视力之所至病去道通昔所言者非赘则妄无复用之矣学者于圣贤之言亦犹是也谓可弃欤或有以中人之所蔽谓可择欤或不可以周吾之所求即其言之未尽也吾心得焉则是吾后圣贤而足之言也其已尽也吾心惑焉则是圣贤先吾而诳之言也故子贡之惧不言固不可公都之疑好辩亦不可杨子之折淆乱尤不可彼有所待焉者也求之自有之中得之未发之先而遇于相忘之后当其忘也不知其言之在我耶在彼耶可谓似矣是故未至是而揣者谓之亿至是而执者谓之见亿与见免者其鲜乎异端者见之谓也故圣贤之言广大弗遗变动不居惟其不居非积至而悟不可得而据异端之言専而可守径而易入惟其易入故人咸乐而趋之偏门速効一隅小技亦犹是也彼沾沾为知硁硁为行炎炎为言者亦有所会矣其谓子何哉子慎无多问
　　日札【二条】
　　在复古书院当大众中忽省吾人当自立身放在天地间公共地步一毫私已着不得方是立志只为平日有惯习处软熟滑浏易于因仍今当一切斩然只是不容放过时时刻刻须此物出头作主更无纤微旧习在身方是工夫方是立命此意须常提醒不尔又只一时意气兴废也
　　触之不怒则惊之不惧投之不好则失之不忧斯须之刚终身之防也坚者守瑕者攻
　　艮斋赘答
