<!-- { "loadSidebar": true } -->
　　士得志于南宫里居而俟廷对此其地在隐鬼之间更未易处傥自以为无障碍拘束而稍不自贵重顾藉仕籍未通名先玷基先陨矣若平湖事大可痛惜即志在温饱一第尽勾吃着何自暴殄若是承教能采择迂谈躬行实践吾道之光也 

　　○报何锺雒 

　　弟向优游士林无所受事此来南中一岁间苟完大察历摄三部不甘汶汶稍有所为恃平日之硁硁为士大夫所知胥史舆台所见亦微有令行禁止之效而家事不问交际不修暇则观古名臣史传所载言行政事油然有实获我心者回视燕市役役于谒谢竿牍之间自觉为有益矣承教名马改折中使不来洁巳拊民尽其在我袛循此做去听其所止而休焉可也 

　　○与陈应虹大司农 

　　邦计艰巨而当诎乏乏秋有浩穰之费上无所不取而下又欲其无所不蠲此时之最难者矣某窃见当今财计不当议生而当议节即如南中一织造围屏灯帘费至十三万金古人云取之尽锱铢用之如泥沙又云不咎其用之不节而以为求之未至非今日之谓耶 

　　○报李鳯岳 

　　卞急迫陿弟尤患此病每觉而悔旋又复然大教所谓料理性情真是药石若夫不须安排此事来顺应事去如明镜止水光景是大贤以上人矣时事巳大坏极敝惟有随分尽职以涓埃报主而以一分之赐及民则吾辈所可为者也 

　　○报施二华主政 

　　芦洲幸守备公意合可保安静公亦易为力但守备公言公每称疾不欲任事想是向前以相左故今当不复尔矣我既与同舟须令彼见我与之恊力然后能得其心而事乃济夫子言执事敬与人忠虽之夷狄不可弃吾辈处中官如处士大夫即中涓可感也 

　　○报芦洲党太监 

　　公事苦心至徧历洲渚冐风涛而民不闻追呼供亿之扰可谓贤劳矣承教九万余亩一项既查得四五万亩而刘郎中原单尚一二可查大抵为朝廷任事惟有尽心而止即原奏数多　朝廷意广而江南止有此洲洲止有此数若以无为有以寡为多不惟害民亦为罔上故一尽心外更无别策亦更无用忧虑也惟放心终事是望 

　　○报何泰宁运长 

　　顷覩邸报文有征税之说小人言利蜂起　圣主如河海之纳不择细流即云不亏课不累商顾安得不亏不累也当事者之掣肘苦心无甚此时矣 

　　○报李鳯岳 

　　铨曹里中所时有惟贤者居之能为吾里增气昨所简用　帝知人则哲可见于斯矣里人来如织亦因以时间桑梓之事薪米之价因念窭人所苦惟是米贵而富室往往闭籴以邀其急诚有好行其德者紏合四五千金北走吴南走粤岁转其粟而来则平籴之权可操而郡人可济亦一怏心事也何如 

　　○报张翼明主政 

　　代庖共事受益良多乃水兑之政不佞谬有所申饬尤赖公留意推行一时军民咸受其赐诚令处处得贤者居之天下何难平也 

　　○报总河刘晋川 

　　积岁暌违承大教循环讽诵几乎过淮阴而趋阶磩相劳苦如平生矣两推巳久旦夕下其一则耳提面命庶几有所禀承若自惟谫庸陵躐至此如舠艇下吕梁又纵之棹沉覆之道也 

　　○奉沈相公老师 

　　三礼犹未见举窃度　上重　册立而讳言以故并冠婚而缓之愚见谓　上意巳定　册立犹可需而冠婚愆期求为急切即并举亦有先后非一日事也此指难告人老师必有遇巷之忠人不及知者而朝鲜之兵愚见以撤为是　天朝原不与朝鲜为唇齿倭即复来无论　天朝自如朝鲜亦岂遽为所奄有而不撤自敝且恐自焚非计也此督抚本兵之任似不当取决于朝鲜耳 

　　○报毛觧元 

　　承教方知公在制中即缺唁为歉而私心期公之切复滞此三年尤不能不以为■〈垂夬〉望矣蓄艾彻桑当及暇日读礼之中正可谢客屏事收心聚神览诵左国子史诸书以广闻见助笔力为他年必胜必取之计而翰教乃云心如乱麻此盖役其精神于观美酬应之间以世俗之虗文妨显扬之大事仆之所未解也 

　　○与周寅所 

　　留翰少再借以宫詹领者尤少风景滋味故为静澹所宜谅亦不久处耳然弟窃见此中之适酬应简寡书问稀疏若京师日下一番计吏计偕之周旋与炊桂食玉之费用皆此中所无乃国事日非近不如达又其大者矣弟辈日有余闲百遍相过更得兄来又何如适也一水非遥万祈夙驾 

　　○报施二华 

　　南郭少盘桓待命而行千妥万当过此乃得自繇顾窃谓足下桥梓常棣世受国恩不可不大有报答与浴沂风雩之士初未尝策名通籍者不同然年茂日富暂养而后出不迟也 

　　○报黄慎轩 

　　署中对房之称私心久以为无谓请与阁下共巳之词林以词翰为职业将丹青当代皷吹休明固不当示人以朴自有阁下而人知吾署中有董贾焉今储禁经帏久劳讲诵恨不佞无繇侧聆其音吐而一自南来拙不善藏短乃尽见更何堪为大雅听闻也承教过情令人感愧耳大礼尚稽正藉羽翼何得动白华之念 

　　○报范主政 

　　初借重时公台再四辞让以道体不耐烦苦为忧今则熟路轻车且岁除燧改矣事之不难而时之易迈如此顾念及代庖辄勤翰使具见岁寒之谊感愧不可言 

　　○报北新关吴主政 

　　承枉教具见勤职爱民虗怀求益意甚盛也不佞曩摄贵部见榷关故事后榷之数常浮于前榷不佞尝与诸公谈以为君子不尽利以遗民若日益岁增国家万年无疆更何底止愚意欲易渐加为渐损即如前报千金今报九百九十即少此数金而廉者自廉能者自能于国计无毫发损而所益于国脉国体者不知其几千万也及阁名臣录成化中有大司农周文端公经者委官监税课入多者与下考则不佞所论先辈巳有先得我心者矣古人言存心天下加意穷民总之心要存志要加诚存诚加而民不被其泽者否也高明以为何如 

　　○报潘鹏江 

　　自来铨曹如门下有几乃途次家居不佞亦莫不闻大都此事与俗人商量不得先正有净洗眼睛紧缚肚皮硬竖脊骨牢立脚跟四语尽之矣 

　　○与王思泉 

　　朝政多违惟谏垣召用旧人足称盛典顾盖高之听未易入也昔称伏蒲折槛引裾之事其人主与拂士诤臣相亲近而后得关其忠今徒藉尺一之牍一留中而万语千言悉为瑱矣不但苦口更苦心此时之难如此吾丈燕居深念中间肯綮当在何处如古人一言寤主当何术也 

　　○报陈怀云 

　　留京铺行极苦官府之累而科场其大者今大家讲求大意主蠲而一二无识尚有借办之议胥吏辈则以科场为市铺行为鱼肉者也此在斩钢截铁一刀两叚耳老公祖提衡一方于民生吏治无所不得问无量功德在齿牙余论间也 

　　○报陈志斋 

　　翁栖迟衡泌肆力绵摩迹绝公庭德孚乡井坝田山庄隐然为子云之玄亭庚桑之畏垒矣恨某未即解弢脱网陪履綦而捧笔石顾知还不远叩关之日亦大草杀青之候也 

　　○报唐抑所 

　　长安分袂遂隔清芬即白门密迩云间每从士大夫获闻台履而欲如曩日同朝比肩接武聆讲诵而陪笑语不能得也特召久需而容与盘桓独高难进之节今衮职国步殊望前筹若南曹无大事咫尺之义涓埃之効某也不敢不勉耳 

　　○报唐见梅 

　　门下清望在乡评乃不佞束南都更闻门下在上杭时郄金辞馈之姱节窃私心敬之适程郡公相问辄以门下言非私谒也墨授不庳岩邑不小不为可以有为惟努力 

　　○报窦淮南 

　　台下皭然之誉在宣镇者窃尝闻之缙绅间而今之在吾郡则口碑藉甚此岂可以虗辞借也即如儒童之试向来混为一榜其弊至于不才者求而才者亦求孤寒无阶上进则为人代考自台下先尽真才而寒畯扬眉功德无量矣闻常州郡公亦如台下而吴人无后言更翕然颂之夫人节不纯白故每有所委蛇而不敢直遂夫既皜皜而人何所容其呶呶乎吾郡所病在于谒在奢华而士有赌风民若米贵台下清严节爱风俗之转移士民之被格亦巳多矣夫其三者在台下颜色齿牙间而其一者不能无费盛心之调度以吾郡遭逢如今日而犹有阳桥之缙绅樗蒲之士子家纨户绮炊桂而食玉则更无可复望之时矣 

　　○复符卿蔡肖谦 

　　矿税之谏毋论士大夫即询之途人谁曰不宜惟是窃见矿税以来谏者无虑千章即南中九列疏三上矣即大疏所欲税银令有司征解之说亦巳有及之者矣而下益恳　上益坚如拔山如沃石尝谓此时即关龙逢比干之忠苏秦张仪之辩皆无所用者也藉令有能感动转移者此其功所谓旋乾转坤补天浴日或在重臣亲臣　上所腹心信者以附耳造膝默默而收之使迹冺于外恩归于　上断非疏逖之臣连名露章之所能得也翁所占云柏柱载梁坚固不倾者盖坚固难动之说神巳告我矣不可则止大臣之义也不得其职不得其言则去官守言责之义也吾辈在南中随时随分凡可便公家利生民者尽心尽力以此少効其报是则所可为者耳 

　　○与孙立老 

　　自集义养气之学湮而担当执持之意寡寥寥宇宙硬竖春梁牢立脚跟矻然不可震撼摇夺者几何人哉　帝鉴耆德特起留铨盖追念其清公行将授以魁棅除旨一下留都绅佩举手加额莫不以正人复用卜世道之将亨而某席宠惟旧禀度方新得朝夕侍履綦而聆提命其为忻忭尤倍万于恒情者端役袛迎愿言夙驾 

　　○报蔡肖谦 

　　白门阴雨浃月来牟伤矣连日祷祈今喜初霁未知明日何如承大教乃贤者之居雨师亦不少顾惜何不仁甚也然古称上漏下湿匡弦而坐者此何等人哉言念清风不胜企仰 

　　○报孙月老 

　　老年丈人伦冠色即当出而济世匡时而暂以其如椽之笔发武库之藏矻矻于编摩著作间足称三立令人羡仰弟尸素多年偶摄他曹不能无所事事人言过实申老师亦尝移书今复闻尊教伏惟元老巨公之指南明师密友之忠告所当服以终身而司空旦夕且至秋间叨满行图乞休自是皆藏拙之日也不知千秋大业何时杀青即归卧林丘尚思寓目耳 

　　○报沈泰垣 

　　昨秋录士疆半出台下前矛今获尊惠大雅录卒业之则所收犹有未尽者以台下藻鉴若此士何患不特达而相知故不佞非无一二亲昵而不敢有所游扬度其不足当孙阳之一顾也乃尊教奖其峻洁而方之龙图过矣 

　　○报刘淳寰 

　　南中借重数月间而大官之政犁然咸理乃开心见诚以咨询直谅之君子至于戒行之际尚留心会计治文削牍惟便国便民为惓惓此非无人我齐得丧古哲人之芳躅乎而综核调度特其一班矣不佞隐衷深念每用喟然 

　　○与周砺斋 

　　屡疏荷留神然犹未获矜允岂公未以不佞苦情力恳沈老师将谓贱躯尚可勉疆邪犹记往者敝座师苏公乞休不佞代草太宰蔡宗师之去不佞从臾之敝乡王恭质公求去未得不佞为恳求政府太宰去而完名王苏二老去而首丘人多三君子之去而三君子亦以不佞为能成其去也今公似犹落套数未见相成私心窃不能无望焉僮仆寡鲜又当获时不得巳仍以和凂疏揭烦点检即于年内上之切勿与人商量也 

　　○报茅二岑 

