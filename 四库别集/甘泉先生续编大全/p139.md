<!-- { "loadSidebar": true } -->
此吾师石翁病亟时，笔以付水者也。失之於水，得之於何子明。翁传予，予传何子也。何子其慎之哉！齐人失之，楚人得之，乃失也。齐人失之，齐人得之，乃不失也。况斯文一脉者哉！字画模糊，目废精存，神之所为也。黄云山人谓水也，梅月雪月，则吾岂敢。斩缠而归，葫芦无藤矣。以江门为归内我也。呜呼！非夫子，吾谁与归？敬书於左方以归於逵，於逵其珍重之哉！

自赞陈光禄所传侍坐真影

树半遮檐，堂依曲树。习礼传道，天关佳处。默翁无言，南崖笃志。自古其难，师传相遇。遇不在言，禅神无意，流形天地。观象得心，亦复如是。

先圣孔夫子像赞

高天下於无者，必以夫子为卑。显天下於有者，又以夫子为微。乃夫子之矩，大中至正而不可踰。非循循以从之，不疾以不徐，又何以见乎夫子之卓尔於有无高卑显微之间之几哉！有来瞻依，其谛思之。嘉靖戊戌九月十二日湛若水谨题勒石

还朴约

告乡里诸贤，请共还朴俗。待客止三果两菜、三汤两割。殽只五品，肉菜一品，留有余不尽之福，以贻子孙。

甘泉先生文集卷二十六

游茅山途中

焦山山外临无地，地上人家水上洲。人世不闻夫子叹，海怀真见一枹浮。

七里桥南一水通，不知遵曲入无穷。野花两岸无人采，我艇中流两岸中。明道先生此脯龙，佛头光放一齐空。我来剪棘披云上，要探骊龙第一宫﹝大茅峰顶上有龙池，至今有如小龙出其间。﹞

次九日送酒韵酬和未斋函谷兼呈北川二首

云液珊珊落夜槽，郁金香动更葡萄。樽前南海心同远，脚底云龙步欲高。古今醉眼还醒眼，圣贤清醪定浊醪。会得南山真意在，胸中何病不如陶？

曾听吴姬压酒槽，江南八月熟葡萄。川翁走送情非浅，未老由来兴本高。响戛青云非我句，愁随黄菊泛谁醪？若将诗酒来相拟，公是诗陶又酒陶。

奉和桂洲公试天文医生之作

经济无能合固穷，校能犹自对儿童。身依北极星辰外，志在西山药物丛。﹝西樵山也﹞玑管何由窥造化？顶门无术起疲癃。真闻圣主频宵肝，肉食如何报鼎钟。

甘泉先生文集卷二十七

蓑笠赠洪方二子侑以小诗

赠蓑护子身，赠笠护子首。自余身首外，长物亦何取？大雨与大暵，槁坐不出门。蓑笠时置之，所性有不存。

纪梦诗有序

十一月二十二日冬至后三更，梦语大悟损益之义，一部大易六十四卦尽在是矣。盖损益之至，究极於乾坤。梦中沛然自得，以为平生未及此者，纪之以诗，以征将来。

至后子亥交，梦悟损益义。损益之极致，是为六十四。无益亦何损？损益可一视。阴损而阳生，天运常流易。指破长空云，此出在何处。以之捕损益，平等无复意。大易著一致，天下何思虑，所以大智人，行其所无事。

禺山除草吟示同志

窗前草不除，吾除惟恐后。不除恶草根，芝兰安得茂。兰德馨通天，草秽虫蛇薮，无为无不为，自取为何有。

和孙月岩大巡海珠四首

浮生浮世上，况值此浮宫。日照孤根立，波光四面通。

星槎乘汉上，水镜阅人空。酒落来游者，惟应学尔中。

船来知有路，烟塞欲无门。世味非前日，潮来到旧痕。藤萝偏得意，萧鼓罢芳樽。

遥想人如玉﹝李忠简公﹞，生刍孰与论。僧贫无裤著，门设亦无扃。门设从风入，

无扃待月明。人情云愈薄，世态昼长冥。惟有东流水，可以观我生。

鸡声闻两岸，寺影界中河。渔唱乘除语，孺闻沧浪﹝如字﹞歌。严霜下蔓草，密雨长藤萝。穹昊元无际，浮云一片过。

答谢赣州汪周潭督府

晨兴纵遥睇，云起南山台﹝即南岳也﹞。悠然生远心，春风启予怀。井地﹝紫云书院前井田﹞久荒芜，老屋风易摧。王孙春草生，主人犹未来。情萌事自至，神往形亦随。故人远念我，寄声相取裁。举手谢德意，行驾未可回。

过金泷腰泷吟

武溪险瞿塘，不少滟滪堆。中流列剑戟，涛舂奋如雷。舟行石罅中，岂不亦危哉？江汉舟方颠，正叔坐正危。存心即诚敬，达去亦虚猜。

送黑翠峰蔘参戎赴留都不觉发江湖廊庙之悃

黑公自名将，倾盖禺山坡。谈兵樽殂间，只手提天戈。适当喉舌地，国脉在运河。锁钥固荣卫，护心赖调和。文武有吉甫，庙算帝心嘉。忠信挞秦楚，一心不在多。倭奴偏水战，出没凌苍波。短兵慎相接，长技我爪哇。﹝铳名形如弩，轻可系肩，遇寇万铳齐发，能穿数重。﹞丈人出奇计，攻守万无差。吾有进取策，并用夫何如。请调三土州，家兵强莫过。亲裹土粮来，无费我公家。功成酬以爵，否则削有加。鸟艚绝港口，众兵如刈麻。二策须兼举，相与灭幺么，钟鼓闻天地，晏眠嬉且歌。

偶正禅语之谬送行者

迷时固师渡，悟了云自渡。此是何等语，千娱与万娱。譬之行ㄚ径，冥行不问路。适越而北辕，毫厘千里谬。惟有指南车，圣神所默告。

纪梦诗有序

丙辰十一月二十夜，三鼓忽梦或人、道林与予三人徘徊间，道林与或人论道。道林自得，或人以饮酒譬道。道林订之曰：如饮酒能醉，乃可譬道。予从而正之曰：犹堕声臭诗曰：不醉无归。语曰：唯酒无量不及乱。能归不乱，乃道也。觉而叹曰：此梦耶？其非梦耶？士有旷百世而相感者，不诬矣！觉而纪之以诗，将告道林。

道林入我梦，万里绦感通。即此可悟道，羚羊有何踪？饮酒非譬道，酒醉庶形容。予曰然非欤？犹堕声臭中。一唯谅非难，得之安由从？悠悠千载下，对尔心融融。

怀古三叹

龙舟与角黍，天下吊屈原。不知自沉后，能使君心悛。徒以杨之过，离骚为世传。宣圣昔去鲁，微罪兆其端。贵戚不易位，龙蛇洞庭渊。老死需追召，仁义为两全。

　　　右吊屈原

和议总国命，诸公与长舌。颇憾岳武穆，推毂义未彻。在军不受命，金牌何叠叠？迅雷比席卷，封章拜望阙。成功乃归死，义命两无缺。

　　　右岳武穆

?山吊三忠，三匝三感伤。国君死社稷，谋臣死封疆。穷　等死耳，敌忾何堂堂。贲育失时势，驱逐如群羊。自古多此事，此独遗恨长。我祖扫腥膻，克复我冠裳。中国所自立，刷耻酬百王。

　　　右吊?山

答颜山农名钧

永新颜氏贤，眼底於八寰。如何昨寄书，劝我立杏坛？杏坛宁有几，自生民以还。夫我异於是，坛在灵台间。至近而至远，随默以随言。无行而不与，无地何立焉。留心理五典，神越三坟前。

丁巳正月十二日抱玄孙

我年九十二，为人祖高祖。正吉抱玄孙，天光临正午。性□不呱呱，面目已靖好。我若跻舜年，见尔志於道。立此从心根，生生不踰矩。

次巾石子吕学士南岳韵奉答因招隐

昨夜梦怀玉，诗卷来高台。巾石好明月，照入我襟怀。罗浮志已壮，岂为疾所摧？八荒云我闼，瞬息能往来。飘飘乘云车，跃跃苍龙随。云涛生浩浩，无迹不可裁。疑丞孰先后，无乃点与回。

天关精舍甫成寄怀觉山侍御六言

讲堂一悟天开，上起亭云高台。台下三千弟子，梦想觉山归来。

喜徐生一洙从薛中离於罗浮来见赠之六言

病足闭关谢客，谁带飞云扣门。云是中离弟子，遥宗孺子云孙。

再拈六言代简蒋道林未尽之意三首

俯仰寥寥宇宙，白云抱膝长吟。六载星源﹝婺源洪觉山﹞雁渺，德山﹝道林书院﹞遗我好音。

前门长扃谢客，凿坯退遁上唐﹝出郭三里﹞。金液池﹝上唐池名﹞边风月，白玉坛﹝上唐坛名﹞上坐忘。

坐忘不忘之间，中思直到天然。问我天然何似？人力丝毫不存。

重游南岳至韶州清平市作六言

岳游昔在甲辰，郡下交流粼粼。拉伴重游过此，顾影犹然旧人。

祭先慈墓於荷塘有感作六言

半阴半晴天气，欲行不行痴情。寸草报恩罔极，行行恋恋慈茔。

闻同志诸贤有欲赴关北戒坛者讶之作韵语

重耳无我之所有，我有重耳之所无。吾道自足何旁求，逼北赴戒是吾忧，公欲渡湖毋渡湖。

殿元石鹿子李子来诗举六字心诀深契道妙予病不能诗为十三字长句代诗酬贺云

嗟状元及第气乾青云身依日月，犹不忘随处体认天理六字微诀，大学格致诚正修齐治平一囊括。

经筵进讲启心沃心可以从头说，嗟石鹿子为天下得人知人之哲，为邦家之光为诗文如笺之不绝。

送杨上舍相甫之京

昔日千金求骏骨，而今骏骨满郊垧。金台若见终军辈，盍系倭头请万缨﹝石成事﹞。

题寄梁海星

浮生浮世海浮船，不谢星槎到海源。我欲因君浮海去，海心风月更无边。

回龙阁落成宴坐志喜

黄冠归去心能了，还向君王乞鉴湖。无限光风偕众乐，蓬湖花鸟择人无。

谢南崖陈光禄寄年谱镌金绝句

浮生三万有奇日，年谱篇章亦已多。刻付他年堪覆酱，观生﹝观我生也﹞真谱又如何。

督学王敬所求惇叙堂中军董容山求贞裕堂记

四扁恢恢专使去，征文蔼蔼两生来。百年六月挥炎翰，人讶莲花火里开。

与罗朝选儒能何洛真数送之端州

罗生肘后藏真数，阅尽诸方人已多。如我自能超六合，乾坤物外奈君何？

送庞惺庵大巡之浙江诗

柏台春动秋霜里，豸史旌挥山岳摇。呼吸雷风吞日月，吴山小结看春潮。

自吟

九十东溟一老翁，扶胥歌罢水连空。世间不管乘除●，月落潮生收钓筒。

贺王端溪宗伯致政

及秋凉冷归澶渊，好事都看未尽年。惊醒还应知是梦，风涛万里到江船。

登小金山有感用苏东坡韵

轮回莫是窥天窄，苏子德云之再来。二老只随归大化，空留渣滓妙高台。﹝如撒一盘水於大海，能复汲原水乎？﹞

过大庙峡有感

为文驱虎思文敏霍公，不谓於今虎昼号。白额前山食人脑，可无周处斩蛟刀。

宿大庙峡营下作

寂寂不闻更鼓声，荒荒茅屋十余楹。江风滚滚从天下，咄咄书空大庙营。

度宜章岭途中怀旧

道士罗浮又复来。昔甲辰初游南岳，隐迹逃名，宜章陆路有男子问老爷何往，予即答罗浮道士往南岳，子误称矣云云。

至南岳书院寄常德蒋道林督学

岳顶登歌寄道林，一翁九十云千寻。八程八日也不惜来嘉会，君来不来春亦深。

题守书院道士赵竹坡壁

管城食肉巧东坡，去竹存坡奈俗何。师日轮徒明胜、明宝藉甚吾书院，遍植琅玕遶院过。

寄衡山曹近斋上舍

近斋高卧不从铨，何不移家近院村。流水行云皆学我，奇峰环立侍桥门。

感湖南道兵宪胡石屏衡州南岳礼际周至小诗二绝以致谢忱

回鴈峰前在诐逢使君，冲风冒雨来追云。若非底事归期速，天柱坛前其讲闻。天柱坛前更讲闻，风云变化眼俱新。还丹传意无传诀，服食惟应更入神。

题青原山房壁

