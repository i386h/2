<!-- { "loadSidebar": true } -->
张光世者洵阳人也名凤翔字光世号伎陵子生而异质殊才目羞日短视然暗处则反明灯月之不犹昼也故其书窻昼必遮障而后亲也字左手横书之兴到笔飞瞬息满纸李梦阳举之乡也盖与光世同榜云先是西涯公遗提学石淙公书曰今年榜张潜冠乎石淙公荅之曰设无李张二生者潜不后矣及见试录名第西涯公叹且服曰邃老知人邃老知人是时光世角尚丱业已梦寐屈宋追步班马小视褒雄驰骋骚赋落笔千万言奇字烂错绮文辉奕观者咸谓子安再生文孝复出既至京师王公大人翰卿吟客访造其门求其面识者殆日无虚也于是声名出李上然光世不以自居未始不兄事李而让其精也及举进士李与同部见其面黄忧焉居无几睛亦黄察其身又黄问曰光世不病疸乎光世乃于是告休沐卧西山岩崦中李忖其非计遗之诗有曰石髓遇不识黄精春始花洞中日月秘强食胜丹砂光世于是乃移入城居无何卒年三十岁耳子安二十九文考二十四先是人以二子拟光世不谶乎殁之日母七十余岁子七岁一妻一妾相号于旅邸闻之无不心酸泪下者盖伤张子才而不永又老者孤者孀者贫无归也李于是作哀凤之操凤之来兮尔胡为兮牛有皁兮鸡有栖凤兮凤兮今何归伤哉命兮我心悲是时李梦阳与曹县王崇文亦部寮实经纪其丧事既以之归葬洵阳梦阳复上书　孝宗皇帝言凤翔抱才未究居官清苦困病客死棺敛路费咸资友朋幸获反葬礼遵首丘然老母孤儿幼妻不免冻馁沟壑伏冀圣慈追绎凤翔前备庶员六年不无犬马微劳体古之敝帷敝盖之义查近时李仑孔琦之例勑有司月给米一石养赡终其母妻之身奏下吏部准行至正德末有人自洵阳来言光世母谢世有司月米住支而河南廵抚李公以前奏转行陕西廵抚官言月米必终其妻于例乃合不知今何如行也嘉靖五年马考功辑其遗文七卷属胡苏州板之行然散佚者不少矣于乎啬其年复忌其文哉初光世殁李掇其手槀十余帙未几李罢官而人吏又无能识其槀中奇古字者会孙平泉过索之去曰吾必卒其事然竟无闻也论曰大化流行谁乎测哉相如病于金马长吉死于玉楼居实摧于秋风胡之良胡夺之永是以豪夫志士惑焉仰天而问履霜而悲凌云托之大人造化比之小儿盖愤簸美之叵测而痛英雄之难遭也夫张子者固僻邑之产而寒素之伦也总角之年非有鸡窻之授萤囊之聚者也一旦起而谈玄虚振藻丽渐鸿之逵空骥之群斯直学之至之哉亦天之所以之也乃今若斯焉巳大化果测乎吁伤哉然张盖亦尝梦幢軿冉冉自天下广乐导之若迎巳者病之革也起端坐索纸笔扫诗一十八章言意澷涣弗次渐昏渐竭末诗有一章三句者一章二句一句者投笔而气绝矣今集中录其全者一十四首 

鲍允亨传 

鲍允亨者歙人商也与其弟乘米舟自湖阴之繁阳有三人者来附舟曰吾莼人也舟人疑之不许允亨曰汝以渠赤身疑邪然渠莼人也许之行至螃蠏矶舟回旋不得进于是允亨亦疑三人者亟舟岸遣之去而是夜盗果来执允亨兄弟缚之将并杀之曰汝识我乎允亨侧窥之则附舟者也刃及血出矣允亨大呼曰吾母老即杀我留吾弟其弟亦呼曰我杀无杀我兄贼犹豫不自决会大风起雨雷暴至江汹汹吼山鸣地震草木披乱贼恐散遁去一贼后谓允亨曰汝稻纸灰传血处可痊也君子曰诗云无曰高高在上陟降厥士岂不信哉今观鲍允亨事则急诈术而后仁义者不可省乎而或者则谓风雷之会为偶然斯亦甚可口也夫天何物也而欲豫谋哉诚谓义不足以入贼则江革赵孝之伦虚邪然予闻鲍氏先有值贼父子争死贼两释之者若允亨者亦其余烈否邪 

六烈女传 

儒生刘德举来言六烈女事李子闻之泫然而涕出刘生曰夫子奚恸也李子曰予盖伤为臣不忠云于乎死生亦大矣往逆瑾之乱予实丁焉当是时人士大都以赇行问之曰救死尔又曰死瑾无谓于乎死生亦大矣彼粉黛笄袆之人乃顾若是烈邪自死瑾无谓之说兴于是赇者公言于朝羣议于巷偶语于途以逮至则问金多少为罪重轻于是天下吏曰考掠桎梏之咸金逋也下敛而上聚公簿而显输曰姑救死尔夫为臣宜若是否邪设靡赇瑾能尽死之邪于乎死生之际难矣彼粉黛笄袆之人乃顾若是烈邪予盖伤焉于是作六烈女传陈氏者陈杰女也年十八聘杨瑄居无何瑄卒女痛哭将死之父母不许欲往哭瑄又不许女则窃翦发属媒氏往置其夫怀汴俗聘女生年月日朱绮金字与男家号定婚帖于是瑄母以定婚帖裹其发怀瑄葬焉而女乃遂卸容饰素笄缟衣居无几父母谋改聘女缢而死天顺五年六月十一日也后五十三年为正德甲戍瑄有侄曰永康者改葬瑄而求陈氏骨合焉二骨朽矣发定婚帖独鲜完刘生曰葬之三年而岐谷□产之墓李子曰世人盖多言青陵台事予窃疑焉连理之木比翼之禽今以岐谷□观之不其信邪张氏者李杰妻也年十八归杰踰年而夫病且死握其手诀曰我死汝必更然善侍后人矣妻泣矢之曰君死妾死不愿更也杰死张氏谓棺匠曰棺大之夫性喜宽大也其父母曰棺第狭之勿大匠从其父母狭其棺张氏哭毁其狭棺曰不大不棺也棺成自经而死高氏者夏永昌妻也嫁三月而永昌病死高氏欲从之然家人防之严则日主前焚香窃祝曰永昌俟我其母知之泣谓之曰汝今十九年耳柰何轻死高氏曰嗟母谓百年永邪然均死耳竟缢死刘氏者魏相妻也相之死也祖姑王觇妇有决志乃引妇登楼同寝妇哭之达旦不辍声已绐其祖姑曰我饥渴甚祖姑信之下楼取水食妇以手巾二幅接缢于梁上年二十一矣王氏者孙林妻也林病贫无以疗王氏卖衣办汤药夜吁天祈身代之林死则匍匐哭不绝声水浆不入口者二日乃潜诣后园枣树自经死张氏者田孝子妻也孝子曰田锐尝刲股疗母病母死庐墓三年于是称田孝子云孝子有甥宿舅铺而夜杀其邻铺客盗其财于是逮孝子狱无何孝子死出其尸墙为之崩张氏之死也或劝之矣则忿哭曰我与田锐夫妇二十年矣被既为孝子我独不得为节妇邪竟死今按六女者皆祥符郭门西人也六十年间烈者六焉足谓之兴矣闻风者激邪抑地之灵使然邪李子曰予于六女而重伤时俗之偷也孔子曰匹夫不可夺志乃人不欲死顾诧人曰我死弗获死今以六女事观之然邪否邪夫巨镬之吓盈诸耳甘绮之诱战于中人鬼之关须臾是决乃六女者方视死如归求亡如饴遉间伺隙如探金攫玉惟恐后时而靡获也斯其志可夺邪不可夺邪夫粉黛笄袆之人至微也穷檐敝阓顦贑下贱之女非有闺阁之储文史之训父兄之指诲闻见之开卓也而一旦有如此者彼冠裳鸣佩之夫口先王而讲诗书者乃往往狼贪而狗生患难之至不化蘅为萧则豕突鼠窜矣于乎极矣予于六女安得不重伤时俗之偷也刘德举曰斯举也予倡首义于乡人复曰其事于官司矣业为六女立庙郭西赞曰贵非必爵辉岂惟华有碎而完有凶而嘉于烈陈女甘心未家槁骸竟双并蔕则岐穗离离载嘉者禾五女继兴奋义执情陨躯舍生展哉令名于惟六女生犹鸿毛死而遽巍山岳其高瞻庙者拜过里者式无贵无贱无识不识即迹揆心持独验同古今一感人心至公熊掌取譬吾今是耻尔忠尔孝敢告君子 

尚书黄公传 

