<!-- { "loadSidebar": true } -->
　　敕具官某：尚书政本，而吏部天官，所以综叙群材，以成天下之治。郎于典领，其选甚高。是用擢尔之能，俾参厥服。朕方励精政理，而务在得人。尔惟懋于其官，庶几承朕之志。可。

　　【吕和卿考功员外郎制】

　　敕具官某：计群吏之治，而明黜陟之法，台郎典领，列于左曹。拔用尔能，俾参厥位。夫能善于其职，固将图尔之劳。可。

　　【韩晋卿莫君陈刑部郎中制】

　　敕具官某：刑者所以助治，而圣人之所尤慎。中台参综，郎选甚高。尔晓达吏方，宜在兹任。夫惟笃于明恕，可以副朕钦恤之心。其往懋哉，以祗厥叙。可。

　　【范谔知密州范子谅濮州刘士彦泗州制】

　　敕具官某：守土之官，民事所属。朕方励精庶政之日，尤务在于得人。考择于朝，尔往惟允。夫能宣布恩德，以拊循吾民，而网理风俗，则为能称其任。尔其可不勉欤。

　　【陈端翰林医官制】

　　敕某：尔父易简，以医入侍。处剂汤液，有劳可旌。进迁尔官，用申奖宠。往惟祗恪，以称朕恩。可。

　　【沈士安西绫锦副使制】

　　敕具官某：明习禁方，以医入侍。处剂汤液，有劳可旌。进贰使名，以申奖宠。往承厥叙，无替尔勤。可。

　　【王瑛杨宗立三班借职制】

　　敕某：尔等备吏属，治文书，勤亦久矣。是用从尔之请，锡之命秩。往惟祗饬，以称朕恩。可。

　　【王从亻丕知岢岚军制】

　　敕具官某：崇筑垒培本以辑治军旅，及四方既平，而假守之臣实任民事，列于有土之官。矧岚谷并边，寄属尤慎。尔以选择，往祗朕命。夫能开示恩威，以惠养吾人，而怀附异俗，则为善于其职。尚思尔守，无替训辞。可。

　　【吕升卿馆阁校勘通判郓州制】

　　敕具官某：郓有提封之广，生齿之众，于东为剧郡。赞贰政理，选授惟艰。尔蚤以艺文列于辞馆，宜更阶品，往承厥叙。无忘祗慎，以服朕恩。可。

　　【陈康民管勾永兴等路常平张太宁提举秦凤等路常平制】

　　敕具官某等：朕为保伍之法，寓耕战之政。典农之官，属以兼领。盖分路而治，俞制或难。固当从宜，使之易地。是用命尔换部而使。夫能利力田之民，修讲武之令，务在各奋尔庸，不失其职，则为能体朕意。其尚懋哉，往遵乃服。可。

　　【满中行知无为军制】

　　御史有言责之臣，朕之所取信也。言而欲遂其忿阋之私，乃至于失是非之当。岂独朕于取信失其所属，盖汝之以言为职，当然。俾去宪台，兼荣职秩，往临军壁，宜体朕心。可。

　　【驸马都尉王师约转观察使制】

　　朕于姻戚之臣，未尝不笃于恩意。然其积勤累善，不罹罪悔，而七岁一迁其官，则必循用旧章。盖爵赏者，天下之至公，朕不敢以私挠法也。具官某出于景族，选尚贵主。有淑慎之行，无怠肆之失。第其阀阅，宜得叙升。廉按一州，以为尔宠。盖尔自初仕，迄此再增厥位，皆以岁满，应于迁格。则朕之谨于信赏，尔之安其常守，上下之际，岂不两义俱得哉？无忘勉励，以永保于荣名。可。

　　【崔象先等带御器械制】

　　敕具官某：乘舆所在，供御之物，无一不备具者。故铠甲弓矢，属之以从者，亦不去于侧。非左右亲信，恶足以任此哉？尔给事惟旧，宜就兹列。益思祗恪，以称厥官。可。

　　【蔡京起居郎制】

　　敕具官某：王者言动必书，岂独思为后嗣法哉？施之于己，固欲择语默，慎行止也。执简肆笔，必也属之其人。尔之弟卞，既已列于右史，今复不次用汝，使记予事，位于左省。士之在此选者希矣，而尔之叔季，并直同升。其于荣遇，世罕及者。朕恩若此，则汝之自效，宜如何哉？其懋厥修，以报所受。可。

　　【王中正种谔降官制】

　　朕大兴士众，属尔等以伐羌，固将举其巢穴，非徒却虏收并塞之地而已。兵西出则近，而尔等东繇绥德回远之路，以疲士马，费刍粟，致功用不集。中正议既不审，又约有分地，当攻其左，而不能奋击，以歼除丑类。夫军赏吾必信，而罚亦安得已哉？是用按尔之罪，降秩有差。其体宽恩，尚思报称。可。

　　【封曹论母制】

　　曹氏国之外属，而论实尔之出。论既有列于朝，亦有追荣及尔。是以封之列郡，秩以宠名。兹为异恩，以光幽穸。

　　【张颉知均州制】

　　岭之西南，桂为剧部。外有溪居海聚之民壤错内属，拊巡填守，讵可属非其人。尔比选于朝，往备兹任。而内不能统齐士吏，外不能绥靖华夷。致兹绎骚，自干邦宪。夺其美职，处以偏州。兹惟朕恩，无忘思省。可。 
　

　




　

　
●卷二十三·制诰拟词二十八首
【册】
　　惟宋祖宗集大命，开迹垂统，传继在予。赖天之灵，海内和洽，获荐币，以为祭主。惟先哲王，享国君民，必有储两，以相承翼，所以奉天地，严宗庙，与民为依，长虑万世也。厥惟故典，予敢不率？咨尔某，生材之卓，绝伦拔类，覃讦岐嶷，成于自然，缉熙光明，不由外奖，潜德日茂，敷闻下土，将旌王组，藩卫京师，神示所毗，戎夏系属，宜执匕鬯，位以时定。今遣某某，立尔为某。夫天下之本在太子，太子之所务，求诸己而已。尔能明其心，人不诏其孚；尔能善其身，人不戒其随。治亦多术矣，要不易乎此也。呜呼！匪得之难，充之为难。尔能服于训辞，以承我先后之流泽，俾尔躬无疆惟休，惟予及万邦亦无疆惟庆，岂不韪欤！

　　【王制一】

　　昔大汉之兴，鉴孤秦之敝，分土而开者九国。当高祖之初，同日而立者三王。在孝武之世，或支庶之疏属，或宗嫡之近亲，所以蕃辅京师，承卫天子。今朕按图规地，诹日定封。推天性之厚恩，本人伦之通谊。以隆公室，盖率旧章。某钟气至灵，生材特异。聪明先物，不自于镌磨；孝爱绝人，非由于奖励。比服公圭之宠，仍分将钺之崇。休有显闻，洽于时论。是用畴其爵邑，列以真王。建尔国家，保兹东夏。视威于宰席，增衍食于爰田。用强磐石之基，实重维城之势。呜呼！册之宗庙，申戒因其土风；式是大邦，亲临定其名号。尔尚无作匪德，以追配前人之休；无从匪彝，以答扬皇祖之训。俾人预怀荣之庆，而身兼燕誉之祥。王其勉之，朕命惟允。

　　【王制二】

　　昔周建亲戚，盖五十三国，以蕃辅京师；汉封骨肉，或连数十城，以承卫天子。所以强形势，固根本，计虑深矣。朕甚慕焉。矧先帝之子，朕之仲弟，宜膺显册，进启大邦。兹惟典常，夫岂敢废？某渊静冲约，孝友忠笃。不挟其贵，以从匪彝；不恃朕恩，以作匪德。奉法遵职，夙夜小心。王于雍邦，滋久弥邵。惟营丘之野，临淄之中，太师吕尚之所建国，兼岱及海，天下重地，是用立尔，保兹东土。三公之仪，上将之节，爰田真食，备物宠章，大告于廷，咸以属尔。呜呼！《书》称帝尧之德，曰“以亲九族”；《诗》美文王之圣，曰“刑于兄弟”。盖教自上行，爱由亲始，先王之道，不易之理也。今予命尔，不违兹谊。尚悉尔心，其励相朕。使黎民百姓于变时雍，由家及国，罔不作孚，以屏予一人，填拊方夏。实诿在王，时其勉之。

　　【王制三】

　　天子支子，若其母弟，姬姓于周，未有不侯；刘氏于汉，未有不王。盖亲之欲宠其位，爱之欲厚其财，先王之法，人事之理也。某，先帝少子，朕之季弟，聪明齐敏，孝弟忠实。富而能约，不从以败礼；贵而能戒，不恫以好逸。畜学乐善，厥德日新。王曹积年，遵职无懈。惟斗牛之野，太伯所开，三江五湖，其阳大海，盐鱼金谷，天地之藏，兹用命尔，式是南郊，仪视三公，任兼上将。真封衍食，备致宠章。呜呼！昔鲁公于周，大启尔宇，以辅王室；康叔于卫，实为孟侯，以保民。今朕顺稽于古，以属尔某。尔尚念兹，以祗厥服。使常棣之泽配前闻人，维城之休承我高后。在尔勉矣，往其钦哉。

　　【皇子制】

　　朕受天命抚万邦，实承祖宗之盛德丕烈。永惟先王之典，人君在位，必蚤建太子，所以重宗庙，为天下万世计也。某粤初在母，祥应先见。诞始能言，则岐则嶷。王封将位，蕃辅京邑。孝爱日裕，温恭自然。神灵所开，人望攸属。考刺六艺，主器以长，生民之道，不易之理也。其立为某。呜呼！非朕私于子某，惟宋高后之传序垂统，朕不敢忽；惟四方上下之所注心，朕不敢距。嘉与海内，同孚于休。播告遐迩，其谕朕意。

　　【赠第八皇子制】

　　朕惟父子之亲，人道之极。盖父有天下，而隆名重位，逮于其子。此恩义之所始，而先王之制，不易之理也。至于礼命未及，奄遘沦亡，申以哀荣，朕何敢废？皇第八子某，秀拔慧悟，天质异甚。不好戏豫，安于靖恭。谓及大成，必为国器。蕃辅王室，朕有望焉。而属疾久之，医祷备至，不幸夭阏，痛何可堪！其于陈迹尚存，音容如接。永言伤悼，莫朕怀。今有司上闻，揆于公议，谓宜秩以三事。今于中台，爵之真王，谥以佳号。厥惟旧典，朕岂能抑？是用追锡，备兹异数。呜呼！生而有特出之姿，不得遂其美；殁而有非常之宠，所以厚其终。服我命书，尚其不昧。

　　【王子制】

　　朕隆于亲亲，非特私恩而已，所以教天下厚人伦也。尔家庆所钟，王室之出，列于使领，兹惟异宠。往思报称，待尔成人。

　　【韩琦制】

　　躬闳廓之材，体纯一之德。翊亮三后，格于皇天。惟初登庸，合志皇祖。仁民爱物，日陈上前。进贤退奸，阴利天下。侧陋幽隐，明扬罔遗。靖谮庸回，削灭无类。及受末命，戡济艰难。以己徇时，坐定大议。天望人事，吻无间然。市朝不惊，按堵如素。海内万里，外薄四夷。率职骏奔，无敢先后。昔三代遭变，继世之初，干戈警备，陈及门庭，书之史官，以为后法。以至两汉嗣位，则又闭城屯兵，以为故事。未有兵藏于库，士散于家，而传序继统，中外晏然，如今日之盛也。是由列圣功德，无穷之休。亦惟廊庙之上，远略大度，身任社稷，克济登兹者也。

　　【相制一】

