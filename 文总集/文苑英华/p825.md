<!-- { "loadSidebar": true } -->
　　某学慙辩豹业媿藏萤且乏智囊况无经笥虽氷盘冻筯素所牵懐而长笛短箫亦甞闗虑岂谓攻坚少益雕朽难能刘子骏之酱瓯屡防相诮陆士衡之酒瓮每沐见嘲内揣龙钟深甘弃置去年因收败卒决战文塲奋藻儒林争衡笔阵方忧殿骑忽擢丙科姓名遽接于英髦骨肉初违于冻馁懐仁空极欲报无由徒铭効死之心未得杀身之地近见某官说窃知侍郎以沉沦轸念汲引开懐欲广荐衡遂先始隗讫使变商为角化成舒备雅奏于文弦偃和光于暖谷遐沾厚恵咸出深仁今也周渭告祥殷岩叶夣前筹待运镂鼎思调明主繋心苍生企踵某幸将微预托钧衡愿居拥篲之先获厠扫门之末庶因灰粉少措毫芒下情无任












　　文苑英华巻六百六十六
　　钦定四库全书
　　文苑英华巻六百六十七　宋　李昉等　编太子【诸王附】
　　答隋太子广书一首
　　请太子尊贤重道书一首
　　上太子承干书一首
　　重谏太子承干书一首
　　谏太子承干营造曲室书一首
　　谏太子承干左右非其人书一首
　　谏太子承干引突厥入宫书一首
　　上节愍太子书四首
　　为李中丞作与虢王书一首
　　为贞阳侯答王太尉书一首
　　宰相上
　　为陈髙祖与周宰相书一首
　　上刘右相书一首
　　太子【诸王附】
　　答隋太子广书一首　　　　史　祥
　　行人戾止奉所赐贶恩纪绸缪形于文墨不悟飞雪増氷之地忽载三阳毳幕韦韝之乡俄闻九奏精骇思越莫知啓处祥少不学军旅长遇升平幸以先人绪余备軄宿卫惧驽蹇无奔走之实朽薄非折冲之才当断【一作岂欲】追踪古人语其优劣曩者王师薄伐天人援桴【一作受服】絶漠扬旌威震海外当此之时猛将如神【一作云】谋夫如雨至若祥者列于卒伍预闻指纵之规得免迟留之责循省【一作涯】揣分实为幸甚爰以情喻雷陈事方刘葛信圣人之屈已非庸夫之可测川泽之大污潦攸归松栢之髙葛萝斯托防心眷眷孟侯所知也仰惟体元良之徳焕重离之晖三善克脩万邦以正斯固道髙周诵契叶商皓岂在管蠡所能窥测伏承监国多暇养徳怡神咀嚼六经逍遥百氏追西园之爱客眷南波之出逰畴昔之恩无忘造次祥自忝【阙】　载离【一作罹】寒暑身在边隅情驰魏阙每至清风夜【一作夕】起朗月孤照想鸣笳之启路思托驾【一作乗】于后车塞表京华山川悠逺瞻仰浮云伏増澘结【一作皆隋书本传】
　　请太子尊贤重道书【见六百二十三巻表门】刘洎
　　上太子承干书【贞观十三年】　　　张素
　　臣闻周公以大圣之材犹握发吐哺【一作飱】引纳白屋而况后之圣贤敢轻斯道是以礼制皇太子入学而行齿胄欲使太子知君臣父子长防之道然君臣之义父子之亲尊卑之序长防之节用之方寸之内之四海之外者皆因行以逺闻岂【一无此字】假言以先被伏惟殿下睿质固已崇髙【四字一作已隆】尚湏学文以餙其表至如孔頴逹赵智等非惟宿德鸿儒亦兼练逹政要望令数得侍讲开释物理览古谕今増辉睿德而雕虫小技之流祗可时命追随以代博奕耳若其骑射畋游酣歌伎【一作戯】翫茍恱耳目终秽心神渐染既乆必移情性古人有言心为万事主动而无节则乱臣恐殿下败德之源在于斯矣
　　重谏太子承干书
　　臣闻孔子云能近取譬可谓仁之方也已然书传所载其言【一作言之】或逺寻览近事得失斯存至后【一作如】周武帝平定齐梁【一作山东】卑宫菲食以安海内太子赟举措无度秽德日着乌丸轨知其不可具言于武帝武帝慈仁望其渐改及其践阼狂肆情区宇崩离宗祀覆灭即隋文帝所代是也文帝因周衰弱凭藉力资虽无大功于天下然布德行仁足为万姓所頼勇为太子不能近遵君父之节俭而务骄侈肆情今之宫中山池遗址【一作迹】即太子【一无此二字】殿下所亲覩是也此时亦恃君亲之恩自谓太山之固讵知邪臣敢进其说向使动静有常进退合度亲君子踈小人舍浮华尚恭俭虽有邪臣间之何能致慈父之隙岂不由积徳未令闻不着谗言一至遂成其祸窃惟皇储之寄荷戴至【一作殊】重如其积德不何以嗣守成业圣上以殿下亲则父子事兼国家所应用物不为节限恩防未逾六旬用物已过七万骄奢之极孰云过此龙楼之下唯聚工匠望苑之内不覩贤良今言孝敬则阙视膳问竪【一作安】之礼语恭顺则违君父慈训之方求风声则无爱学好道之实观举措则有因縁诛戮之罪忠【一作宫】臣正士未尝在侧群邪滛巧昵近深宫爱好者皆游手杂色施与者并图画雕镂在外瞻仰已有此失居中隐宻可胜讣哉宣猷禁门不异阛阓朝入暮出秽声已彰【一作逺】臣以德音日损频上谏书自迩以来纵逸尤甚右庶子赵智经明行脩当今善士臣毎奏请望数召进与之谈论庶广储徽【一作徽猷】今防反有猜嫌谓臣妄相推引从善如流尚恐不逮餙非拒谏必招祸败【一作败损】方崇蔽塞之源不慕钦明之术虽挹睿哲之姿【一作资】终罹罔念之咎古人云苦药利病苦言利行伏愿居安思危日慎一日则天下幸甚谨言【一作皆旧唐书】
　　此篇按旧唐书系重谏承干书英华题作谏东宫启误编在六百五十一巻今移此
　　谏太子承干营造曲室书　　于志宁
　　臣闻克俭节用实道之源崇侈恣情乃败德之本是以凌云槩日戎人于是致讥峻宇雕墙夏禹【旧唐书作书】以之作诫昔赵盾匡晋吕望师周或劝之以节财或谏之以重【唐书并前篇作厚】敛莫不尽忠以佐国竭诚以奉君欲使茂实播于无穷英声被乎物聴咸着简防以为美谈今所居东宫随日营建覩之者尚惊【前篇作议唐书作讥】其侈见之者犹叹其华何容此中更【前篇作复】有修造财帛日费土木不停穷斤斧之工极磨礲之妙且丁匠官奴入内比者曽无监管【前篇作关验唐书作伏监】此等或兄犯国章或弟罹王法徃来御苑出入禁闱钳凿縁其身槌杵在其手监门本防非虑宿卫以备不虞直长既自不知千牛【前篇作守者】又复不见爪牙在外厮役在内所司何以自安臣下岂容无惧又郑卫之乐古谓滛声昔朝歌之乡廽车者墨翟夹谷之防挥剑者孔丘先圣既以为非通贤将以为失顷闻宫内屡有鼔声太乐伎儿入便不出闻之者股栗言之者心战徃年口勅伏请重寻圣防慇懃明诫恳切在于殿下不可不思至于防臣不可【唐书前篇并作得】无惧臣自驱驰宫阙己积嵗年犬马尚觧识恩木石犹能知感所有管见敢不尽言如鉴以丹诚则臣有生路若责其忤防则臣是罪人但恱意取容臧孙方以【唐书前篇并作之】疾疢犯顔逆耳春秋比之药石伏愿【唐书作望】停工匠之作罢乆役之人絶郑卫之音斥群小之軰则三善允偹万国作贞矣
　　此篇五百五十一巻重出已削去
　　谏太子承干左右非其人书
　　臣闻尧称稽古功着于搜扬舜曰聪明绩彰于去恶然开元立极布政辨方莫不旌贲英贤驱除不肖理乱之本咸在于兹况阉宦之徒体非全气便蕃阶闼左右宫闱托亲近以立威权假出纳以为祸福昔易牙被任变起齐邦张譲执钧乱生汉室伊戾为诈宋国受其殃赵髙作奸秦氏钟其加以石用命【一作事】京贾则连首受诛王曹掌权何窦则踵武被戮遂使缙绅重足宰司屏气然顺其情者则荣逮防冲迕其意者则灾及襁褓爰暨髙齐都邺亦阉官邓长颙位至侍中陈德信爵隆开府外干朝政内预宴私宗枝借其吹嘘重臣仰其鼻息罪积山岳靡挂于刑书功消尘露【一作功无涓尘】已勒于钟鼎富逾金穴财甚铜山是以家起怨嗟人懐愤叹骨鲠之士语不见聴謇谔之臣言必被斥齐都颠覆职此之由向使任谅直之臣退佞给之士据赵魏之地拥漳滏之兵脩德行仁养政施化何区区周室而敢窥觎者哉【一作焉】然杜渐防萌古人所以逺祸以大喻小先哲于焉取则伏惟殿下道茂重离德光守器宪章古始祖述前修欲使休誉逺闻英声遐畅臣窃见寺人一色未识上心或轻忽髙班或凌轹贵仕便是品命失序纲纪不立取笑通方之人见讥有识之士然非【一无此字】典内职掌唯在门外通传给使主司但縁阶闼供奉今乃往来阁内出入宫中行路之人咸以为怪伏望狎近君子屏黜小人上副圣心下允众望谨啓【一作皆旧唐书本传】
　　此篇按唐书系谏承干第三书英华误编在六百五十一巻今移此
　　谏太子承干引突厥逹哥支入宫书
　　前　人
　　臣闻上天盖髙日月以光其徳明君至圣辅佐以賛其功是以周诵升储见匡毛毕汉盈居震取资黄绮周公【旧唐书作姬旦】抗法于伯禽贾生陈事于文帝莫不殷勤于端士恳切于正人昔邓禹名臣方授【前篇唐书并作居】审谕之任踈【汉书作防】受宿望始除辅导之官歴代贤君莫不丁宁于太子者良以地膺上嗣位处副【前篇作储】君善则率土霑其恩恶则海内罹其祸近闻仆寺司驭爰及驾士兽医始自春初迄兹夏晩恒居内役不放分畨或家有尊亲阙于温凊或室有防弱絶于抚养春则废其耕垦夏又妨其播植事乖存育【唐书作爱】人有怨嗟愿崇儒敬业访道稽疑则品物増辉懐生欣忭今司经见无学士供奉未有侍读伏望时因视膳奏请置人所兾讲席谈筵务尽忠规之道披文摘句方资审谕之勤臣又闻臣之事主必尽诚慤君之进贤务求忠谠伏惟殿下养徳储闱理以端静为务恭膺守器必以学业为先经所以立行脩身史所以谙识成败雅诰旣【前篇作所】习忠孝乃成传记方通安危斯辨知父子君臣之道识古今鉴戒之规经史为先斯乃急务至于【前篇唐书作于】工巧造作僚吏直司实为末事无足劳虑臣以庸贱献替是司臣而不言负谴圣【前篇作无】日言而获罪是所甘心伏愿留意经书简畧细事一防采纳万殒无辞乞降储明俯矜【前篇作察】狂瞽
　　右四篇六百五十一巻重出前已削去
　　为李中丞作与虢王书　　　萧頴士
　　某还奉问垂示报鲁郡克防官军乗胜进取东平捧对三复实深兼慰逋丑稽诛遂淹气序芟夷济濮陵虐洙泗虽淤魂送死所当剪灭而命师授律必俟英威四郎挺雄烈之姿荷专征之任允文允武终古罕俦惟亲惟贤方今莫二故能将士愤发忠勇争先遗孽殄殪只轮不反俾彼危城蔚为强镇必将长驱许下席巻浚郊觧滑台之围刷防邑之耻在是行矣此皆明大夫善任才而抑将军之能用命也岂徒咫尺汶阳而乆劳其师旅哉迟企大防预寛忧负天气渐寒伏惟尊体动止康愈【集作胜】即日防免未由拜觌増以勤系所调兵粮事资军国唯力是视曷敢差池谨遣江阳令杜万徃谘禀为贞阳侯【萧渊明】答王太尉【僧辨】书　徐　陵
