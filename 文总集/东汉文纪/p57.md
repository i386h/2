<!-- { "loadSidebar": true } -->
　　夫俗之薄也有自来矣故仲尼叹曰大道之行也而邱不与焉葢伤之也夫道者以天下为一在彼犹在己也故行违于道则愧生于心非畏义也事违于理则负结于意非惮礼也故率性而行谓之道得其天性谓之德德性失然后贵仁义是以仁义起而道德迁礼法兴而淳朴散故道德以仁义为薄淳朴以礼法为贼也夫中世之所敦已为上世之所薄况又薄于此乎故夫天不崇大则覆帱不广地不深厚则载物不博人不敦厐则道数不逺昔在仲尼不失旧于原壤楚严不忍章于絶缨由此观之圣贤之德敦矣老氏之经曰大丈夫处其厚不处其薄居其实不居其华故去彼取此夫时有薄而厚施行有失而惠用故覆人之过者敦之道也救人之失者厚之行也往者马援深昭此道可以为德诫其兄子曰吾欲汝曹闻人之过如闻父母之名耳可得闻口不得言斯言要矣逺则圣贤履之上世近则邴吉张子孺行之汉廷故能振英声于百世播不灭之遗风不亦美哉然而时俗或异风化不敦而尚相诽谤谓之臧否记短则兼折其长贬恶则并伐其善悠悠者皆是其可称乎凡此之类岂徒乖为君子之道哉将有危身累家之祸焉悲夫行之者不知忧其然故害兴而莫之及也斯既然矣又有异焉人皆见之而不能自迁何则务进者趋前而不能顾后荣贵者矜巳而不待人智不接愚富不赈贫贞士孤而不恤贤者戹而不存故田蚡以尊显致安国之金淳于以贵埶引方进之言夫以韩翟之操为汉之名宰然犹不能赈一贫贤荐一孤士又况其下者乎此禽息史鱼所以专名于前而莫继于后者也故时敦俗美则小人守正利不能诱也时否俗薄虽君子为邪义不能止也何则先进者既往而不及后来者复习俗而追之是以虚华盛而忠信微刻薄稠而纯笃稀斯葢谷风有弃予之叹伐木有鸟鸣之悲矣嗟乎世士诚躬师孔圣之崇则嘉楚严之美行希李老之雅诲思马援之所尚鄙二宰之失度美韩棱之抗正贵丙张之裕贱时俗之诽谤则道丰绩盛名显身荣载不刋之德播不灭之声然后知薄者之不足厚者之有余也彼与草木俱朽此与金石相倾岂得同年而语并日而谈哉
　　絶交论
　　或曰子絶存问不见客亦不荅也何故曰古者进退趋业无私游之交相见以公朝享防以礼纪否则朋徒受习而巳曰人将疾子如何曰宁受疾曰受疾可乎曰世之务交游也久矣敦千乘不忌于君犯礼以追之背公以从之其愈者则孺子之爱也其甚者则求蔽过窃誉以赡其私事替义退公轻私重居劳于听也或于道而求其私赡矣是故遂往不反而莫敢止焉是川渎并决而莫敢之塞游豮蹂稼而莫之禁也诗云威仪棣棣不可选也后生将复何述而吾不才焉能规此实悼无行子道多阙臣事多尤思复白圭重考古言以补徃过时无孔堂思兼则滞匪有废也则亦焉兴是以敢受疾也不亦可乎
　　公卿表旌朱穆【后汉书穆延熹六年卒公卿共奏追赠益州太守】
　　穆立节忠清防恭机密守死善道宜蒙旌宠策诏襃述桓帝赠朱穆益州刺史诏【诏即用前表中语惟刺史与太守不同见蔡邕朱公叔鼎铭】
　　尚书朱穆立节忠亮世笃尔行防恪机任守死善道不幸而卒朝廷悯焉今使权谒者中郎杨贲赠穆益州刺史印绶魂而有灵嘉其宠荣
　　袁着
　　劾梁冀书【冀凶纵日甚郎中汝南袁着年十九不胜其愤诣阙上书冀密捕笞杀之】
　　臣闻仲尼叹凤鸟不至河不出图自伤卑贱不能致也今陛下居得致之位又有能致之资而和气未应贤愚失序者埶分权臣上下壅隔之故也夫四时之运功成则退髙爵厚宠鲜不致灾今大将军位极功成可为至戒宜遵悬车之礼高枕頥神传曰木实繁者披枝害心若不抑损权盛将无以全其身矣左右闻臣言将侧目切齿臣特以童蒙见拔故敢忘忌讳昔舜禹相戒无若丹朱周公戒成王无如殷王纣愿除诽谤之罪以开天下之口
　　延笃【字叔坚南阳犨人以博士征拜议郎著作东观迁侍中】
　　仁孝论【笃为京兆尹忤梁冀以病免归教授家巷时人或疑仁孝前后之证笃乃论之】
　　观夫仁孝之辩纷然异端互引典文代取事据可谓笃论矣夫人二致同源总率百行非复铢两轻重必定前后之数也而如欲分其大较体而名之则孝在事亲仁施品物施物则功济于时事亲则德归于巳于己则事寡济时则功多推此以言仁则逺矣然物有由微而着事有由隐而章近取诸身则耳有听受之用目有察见之明足有致逺之劳手有饰卫之功功虽显外本之者心也逺取诸物则草木之二始于萌芽终于弥蔓枝叶扶疏荣华纷缛末虽繁蔚致之者根也夫仁人之有孝犹四体之有心腹枝叶之有本根也圣人知之故曰夫孝天之经也地之义也人之行也君子务本本立而道生孝悌也者其为仁之本与然体大难备物性好偏故所施不同事少两兼者也如必对其优劣则仁以枝叶扶疏为大孝以心体本根为先可无讼也或谓先孝后仁非仲尼序回参之意葢以为仁孝同质而生纯体之者则互以为称虞舜顔回是也若偏而体之则各有其目公刘曾参是也夫曾闵以孝悌为至德管仲以九合为仁功未有论德不先回参考功不大夷吾以此而言各从其称者也【本根御览作充实】
　　与前越嶲太守李文德书
　　【笃忤大将军梁冀以病免归教授乡里文德素善于笃时在京师以笃有王佐之才欲令公卿引进之笃乃为书止文德后遭党锢卒于家】
　　夫道之将废所谓命也流闻乃欲相为求还东观来命虽笃所未敢当吾昧爽栉梳坐于客堂朝则诵羲文之易虞夏之书厯公旦之典礼览仲尼之春秋夕则消摇内阶咏诗南轩百家众氏投间而作洋洋乎其盈耳也涣澜兮其溢目也纷纷欣欣兮其独乐也当此之时不知天之为葢地之为舆不知世之有人己之有躯也虽渐离击筑傍若无人髙凤读书不知暴雨方之于吾未足况也且吾自束脩已来为人臣不陷于不忠为人子不陷于不孝上交不谄下交不黩从此而殁下见先君逺祖可不慙赧如此而不以善止者恐如教羿射者也慎勿迷其本弃其生也【后汉书】
　　又与李文德书
　　吾食赤乌之防麦饮化益之醴折张骞大宛之防歃晋国郇瑕之盐【太平御览○郇瑕下一有氏字○宋云化益即伯益也世本曰化益作井】
　　贻刘佑书【佑字伯祖中山安国人】
　　【佑三转大司农厯三卿辄以疾辞乞骸骨归田里遂杜门絶迹每三公缺朝廷皆属意于佑以赞毁不用笃贻之书后佑复为河南尹】
　　昔太伯三让人无德而称焉延陵髙揖华夏仰风吾子怀蘧氏之可巻体子之如愚防妙通冲而不盈蔑三光之明未暇以天下为事何其邵与【后汉书】
　　与髙义方书【高彪】
　　今兹以五经为鼎簠书传为俎边祖述尧舜宪章文武未暇蜯也宜勿以为念【太平御览○高彪集五经为府藏杂艺为庖厨】
　　与段纪明书【段颎字纪明武威姑臧人厯拜太尉防日食自劾饮酖死颎厯迁防羌校尉击烧当八种羌破之遂至河首积石山出塞二千余里笃书谓此也】
　　得知穷名极逺大捷而反虽齐桓之制【阙】　令文之服流沙霍将军之【阙】到祁连辛武贤之义絶丑虏蔑以加焉莫不鱼烂云除震惧稽颡矣【北堂书钞】
　　陈【字叔珍上党氏人厯尚书忤梁冀不食死】
　　论并凉边事疏【为京兆尹防羌胡寇边桓帝以世谙边俗拜度辽将军临行上疏帝乃更选幽并刺史除并凉一年租赋】
　　臣蒙恩累世驰骋边垂虽展鹰犬之用顿毙胡虏之庭魂骸不返荐享狐狸犹无以塞厚责荅万分也至臣顽驽器无鈆刀一割之用过受国恩荣秩兼优生年死日永惧不报臣闻三辰不轨擢士为相蛮夷不恭拔卒为将臣无文武之才而忝鹰扬之任上慙圣朝下惧素餐虽殁躯体无所云补今西州边鄙土地塉埆鞍马为居射猎为业男寡耕稼之利女乏机杼之饶守塞候望悬命锋镝闻急长驱去不图反自顷年以来匈奴数攻营郡残杀长吏侮畧良细战夫身膏沙漠居人首系马鞍或举国掩戸尽种灰灭孤儿寡妇号哭空城野无青草室如悬罄虽含生气实同枯朽往岁并州水雨灾螟互生稼穑荒耗租更空阙老者虑不终年少壮惧于困戹陛下以百姓为子品庶以陛下为父焉可不日昃劳神垂抚循之恩哉唐尧亲舍其子以禅虞舜者是欲民遭圣君不令遇恶主也故古公杖策其民五倍文王西伯天下归之岂复舆金辇寳以为民惠乎近孝文皇帝感一女子之言除肉刑之法体德行仁为汉贤主陛下继中兴之统承光武之业临朝听政而未留圣意且牧守不良或出中官惧逆上防取过目前呼嗟之声招致灾害胡虏凶悍因衰缘隙而令仓库单于豺狼之口功业无铢两之効皆由将帅不忠聚奸所致前凉州刺史祝良初除到州多所纠罚太守令长贬黜将半政未逾时功効卓然实应赏异以劝功能改任牧守去斥奸残又宜更选匈奴乌桓防羌中郎将校尉简练文武授之法令除并凉二州今年租更寛赦罪埽除更始则善吏知奉公之祐恶者觉营私之祸胡马可不窥长城塞下无候望之患矣
　　赵典【字仲经蜀郡成都人太尉戒子厯迁长乐少府卫尉】
　　谏开鸿池奏【典建和初四府表荐厯迁侍中时帝欲广开鸿池典谏帝纳其言而止】
　　鸿池泛溉巳且百顷犹复增而深之非所以崇唐虞之约巳遵孝文之爱人也
　　论封爵奏【典建和中为大鸿胪时恩泽诸侯以无劳受封典奏不从】
　　夫无功而赏劳者不劝上忝下辱乱象千度且髙祖之誓非功臣不封宜一切削免爵土以存旧典
　　赵芬等
　　诣巴郡刺史但望自讼
　　【桓帝以并州刺史但望为巴郡太守勤防民隐郡文学掾宕渠赵芬掾农冯尤垫江龚荣王祈李温临江严就胡良文恺安汉陈禧阆中黄阊江州母成阳誉乔就张绍牟存平直等诣望自讼望深纳之郡戸曹史枳白望】
　　郡境广逺千里给吏兼将人从冬往夏还夏单冬复惟逾时之役怀怨旷之思其忧丧吉凶不得相见解缓补绽下至薪菜之物无不躬买于市富者财得自供贫者无以自支是以清俭夭枉不闻加以水陆艰难山有猛禽思迫期防陨身江河投死虎口咨嗟之叹厯世所苦天之应感乃遭明府欲为更新童儿匹妇懽喜相贺将去逺就近释危蒙安县无数十民无逺迩恩加未生泽及来世巍巍之功勒于金石乞以文书付计掾史人鬼同符必获嘉报芬等幸甚【华阳国志】
　　史枳
　　白但望
　　芬等前后百余人厯政讼诉未蒙感悟明府运机布政稽当皇极为民庶请命救患德合天地泽润河海开辟以来今遇慈父经曰奕奕梁山惟禹甸之有倬其道韩侯受命比隆等盛于斯为美
　　但望【字伯阖泰山人厯并州刺史巴郡太守】
　　请分巴郡疏【永兴二年三月上疏朝议未许至献帝初平巴郡分为永宁固陵】
