<!-- { "loadSidebar": true } -->
　　右臣仰惟陛下龙飞之初首轸孤逺之迹召从外郡擢长书林臣以坐縻为慙兾从外补陛下畀以陪郡之漕寄宠以延阁之隆名临遣丁寜恩意备极臣朝夕凛凛思报万分惟有荐进人才可以禆益圣世在法监司到所部半年许举所知二人辄縁公论冒凟所闻臣窃见承直郎监建康榷货务刘起晦前秘书省正字刘朔之子名父之后能以儒科自奋其人气质端凝识度宏逺外若柔巽内则刚方初为福州福清县主簿帅臣赵汝愚深器重之今为务场责重事繁从容而办知建康府章森亦尝露章荐之若置之馆学必能上禆国论文林郎监淮西总领所西酒库章燮操行甚修问学甚正蚤魁里选髙擢省闱其于文词尤工牋奏不越骈四俪六之体而行以古雅议论大有前辈之风至于吏能尤复精敏无为军与和州尝争一镇税务两郡太守移书请乞却而不视卒畀所应得之郡建康尝有大家夺细民田漕臣林枅委以裁决竟还细民前淮西总领张抑尝以贤业荐之于陛下登极之初此亦馆学之竒才也此二士者臣平生行天下寡见其比不敢蹈臧文仲窃位之罪恐复诏孟轲蔽贤之诮谨冒万死以闻焉陛下裁择谨録奏闻伏勅防【绍兴二年五月初七日发奏】
　　荐举吴师尹廖俟徐之着毛崈鲍信叔政绩奏状
　　臣闻人臣之报国忠莫大于荐士而捐驱为下臣尝伏读淳熈十六年十一月四日陛下制诏以臣寮建请令监司见有贤才可用者熟试精察告于上臣自到任以来所部九郡官吏至众非他部比其间人才亦必不少今以臣置引之地及臣请行之州或试以事功或采之众论得数人焉请为陛下诵之臣伏见朝奉大夫江东转运司主管文字吴师尹有质直之资有亷茂之行试中大法尝为大理评事决谳平恕人无异词其在本司凡财赋之职皆能钩校其源流而吏不能欺凡民讼之事皆能灼见其情实而民无不服至于饶信等州秋苖夏税民间输纳往往欠例收縻费等钱太多师尹首请蠲减人如江东州县民间牛死官司不受纳筋角而抑使重纳价钱民间苦之师尹首请禁戢九郡之民皆以为便每以儒饰吏以经傅法允为今日之实才朝请郎通判建康府事廖俟学优行副才赡气刚吏事通眀民情练达臣初到任暂摄府事聴其赞画细大合宜直而不表襮以近名通而不苛察以穷物顷寄居防稽之日常平使者朱熹奉夀皇之诏以捄荒延士夫之贤而博议首选俟而分任之措置有方民无流殍及通判抚州前常平使者皆以亷吏政绩荐之于朝未蒙擢用允为今日之遗才朝请郎通判广徳军徐之着裕于才力而养以和精于吏事而济以恕倅贰小邦力赞其长期于集事而不侵郡权驩以尽心而不矜以功自守臣沈枢召去摄事数月适当旱伤之后蠲放无余凡捄荒之政毕举节用之策必讲他如过客之餽赆经常之燕集一切罢去官吏军兵之廪给赖以无匮民誉甚美惟恐其去承议郎添差通判池州毛崈经术醇儒师授乡党顷备朝列尝为大理司直继因补外添贰池阳自到任以来亷仁之誉洽于众口近奉宪司之檄疏决诸邑囚徒乃能尽心疚怀探索情伪一时疑狱有若无主死人吴三而滥及无辜者有若醉人傅百乙自经而诬人逼死者有若胡大被刦不获正贼而执平人者崈至之日一问而得其情即时释放其他滞囚从宜决遣曾不旬时其在狱者及追逮未至者放三百八十有六人莫不驩呼而去承议郎知大平州繁昌县鲍信叔吏才髙于一州治行冠于诸邑到任之初首减罢吏员以除民之蠧整齐簿书以立民之经撙节浮费以惜民之财邑小民寡而困于税务锥刀之讥征信叔乃谓税务勿认税额而尽捐之夏税民间输纳病于收取縻费之过数信叔乃立为至薄之则例而痛减之去嵗本县少旱今春民颇艰食信叔乃以撙节用度之余粟择其贫不能籴者不收民钱而赈济之繁昌县政不治一邑败壊今兹遂为壮县此五人者臣皆精试而熟察之矣欲望圣慈特赐甄擢以为一路官吏之劝异时趋事赴功必有可观【绍熈二年九月十七日发奏】
　　荐举徐木袁采朱元之求扬祖政绩奏状
　　臣属者祗奉明诏问囚上饶因之得以循行郡邑自当涂厯宣城道新安至上饶归涂经鄱阳诸邑南康池阳殆徧一路九郡之境用诹民氓之休戚亷察守令之能否得贤令四人敬以闻焉伏见朝散郎知饶州乐平县徐木上庠名士文学有声而能谙练民事秉心眀恕治行尤异初知当阳拨烦无滞理财有方民不加赋而官府充羡及来乐平岂弟之声为一路县宰之冠臣不识其人而闻其政近过乐平其人已秩满上印而去采之民言去思方深有近古循吏之风奉议郎知徽州婺源县袁采三衢儒先州里称贤励操坚正砥行清苦三作壮县皆腾最声及来婺源察见徽之诸邑其敝之尤者専以纠法为理财之源流广开告讦之门每兴罗织之狱大者诬曾参以杀人次者谤陈平之帷簿至其小者不可殚举采首摘其敝白之监司太守请痛禁止自是诸邑之民皆得安堵承事郎知信州弋阳县朱元之两学知名厯试能官下如士夫予求过客餽赆经常燕集并分俸以应撙节浮费洗手奉职不以一钱假人至于校曹之供诸军之饷官吏兵人之廪罔不给足催科有法两税不愆民乐其输不扰而整聴讼録囚邑民是以不寃奉议郎知建康府江宁县求扬祖惠而能断眀而不苛顷为婺源幕寮已着能称今为留都郭内之宰事之繁伙视他邑十之公亷自持人不敢干之以私至于剖折民讼廷无留事拊摩鳏寡罔不得职行且辞满一邑之民惟恐其去愿借留者不翅百十人兹四人者臣自到部即闻其治行俟之两年不变益贤观之甚乆察之甚详委有绩用不可掩抑如蒙圣慈特赐旌擢异时必有可观后或不如所举臣甘坐缪举之罚【绍兴三年三月十三日发奏】
　　荐举王自中曾集徐元徳政绩奏状【同安抚司】
　　臣等日以乏使孤奉眀恩畀付一路条察之寄其惠绥黎庻及宣布君仁恪勤职守乃凡业常事至于报天谢生之大愿惟有推贤扬善之一节臣等庀职各以逾年旋观列郡之太守治中得其尤頴而不以上闻是蔽贤不祥之实也伏见朝奉郎知信州王自中文词俊发才气髙秀初以王蔺荐见夀皇论天下事如指诸掌风生颍脱有过人者夀皇以为竒才出典边郡悉心毕力峙粮训兵常若冦至今典上饶除苛尚寛一洗积如诸邑逋负州家钱币为缗者三千余万上供失时郡用告匮前后太守往往劾一二县令黜诸邑胥徒以塞已责而不赡如初也自中之既至与诸邑宰握手吐诚寛为之期而薄为之取不遣一卒不移一檄率以手书致其勤恳县令至有感泣者自是诸邑吏民翕然感之输租辏集遂以无乏朝散郎知南康军曾集冑出名家躬服寒素少从名儒张栻讲学以为士君子之学不过一个实字再立朝列皆监六部门不事干谒不肻附丽往往皆以为次其政一遵朱熹之旧如请于朝乞均减星子一县预买如辍郡廪以教育白鹿书院生徒皆朱熹欲为而未及尽行者南康县地民贫毎嵗流徙乐郊者不絶今皆安集无有愁叹宣教郎添差通判徽州徐元徳浙东名儒朝列正士持论鲠挺特立不阿出贰名邦乃员外置凡州郡迎辂之数厨传之仪皆无故实出于创为其最者如挈擕囊衣则有僦仆之币如下防宴集则有折爼之币率为缗钱者数百元徳问之故府咸曰无之则举而付之郡庠以为养士之费于是民皆知其亷洁江东一路讼牒徽为尤剧民讼至诸部使者之廷皆以委之审决元徳一一翻阅文案至忘寝食吏牍山积迎刄而解于是民皆称其明断此三人者一路守倅之选欲望圣慈特赐旌擢以为良吏爱民之劝以收异时待用之才后或不如所举臣等甘坐缪举之罚【绍熈三年四月初八日发奏】
　　荐举眉州布衣程侅应贤良方正科奏状【同安抚司】
　　绍熈三年四月二十五日凖行在尚书礼部符到绍熈三年四月二十五日制可今嵗科场其令尚书侍郎两省谏议大夫以上御史中丞学士待制各举贤良方正能直言极谏一人守臣监司亦许解送仍具词业缴进以闻者
　　右臣等伏观眉州布衣程侅经眀行修通达国体其探索王伯有仲舒师友渊源之淳其议论古今得苏门父子治乱之字淳熈十三年间尝游都下有所着帝王君臣论及时务利害策凡五十篇皆造于义理切于事机非腐儒文士之空言朝士争传为之纸贵未防归蜀计其年齿今亦五十许嵗若遂沦落恐他日圣世有遗贤之恨今保举程侅堪试贤良方正能直言极谏一人谨録奏闻所有本人词业乞从朝廷行下本贯眉州宣取正本伏勅防【绍熈三年四月二十六日发奏】
　　乞罢江南州军鉄防子奏议
　　臣伏覩朝廷近降指挥措置行使铁钱防子令淮上屯戍官兵月给食钱除旧用行在防子者并聴依旧量度每嵗支屯戍官兵诸军铁钱以为货务入纳分数臣照得屯戍官兵毎旬支遣已有立定钱银防子分数难以更改所有淮上戍守官兵支遣钱防从已降指挥并聴仍旧其合支见钱一嵗止有一千二万余贯淮西州军逓年朝廷科降应副史司支遣钱三十七万余贯系铁钱并行在铁钱防子中并起发内铁钱一十三万余贯就拨支使已是足用若将新降铁钱防子于货务算清委实别无项目可以支遣在窃详朝廷支降新印交子止为两淮铁钱难于行用今来一例令江南八州军衮同流转非惟先有折阅之患设或通用不行其间屯驻大军之处军民之情便见扰扰厸之两淮事体尤重伏念此令一下军民心皆惶惑葢见钱之与防子古子母相权之遗意也今之钱币其母有二江南之铜钱淮上之铁钱母也其子有二行在防子铜钱之子也母子不相离然后钱防相为用防子之法曰防子并同见钱行使今新防子之法曰每贯并凖铁钱七百七十足行使又曰其新交子止许两淮及沿江八郡界内公私流转行使且防子所以流通者与钱相为兊换也今新防子每贯凖铁钱七百七十足则明然为铁钱之防子而非铜钱之防子矣淮上用铁钱用新防子矣前有防子斯有见钱可兊矣是母子不相离也江南禁铁钱而行新防子不知军民持此防子而兊于市欲兊铜钱乎则无一钱之可兊也有防子而无钱可兊是离母之子也是交子独行而无见钱以并行也一钱两钱之物十钱五钱之器交易何自而行商旅何自而通乎又两淮兊发防子三年而江南无兊发之命江南官司以新防子发纳左帑内帑左帑内帑肻受乎左帑内帑万一不受则百姓之输官物州县亦不受矣州县不受则是新防子公私无用上下不受而使镇江建康两税入纳虽入纳百万而行使不通不知将何用也若止用之于军人之支遣百姓之交易其肻受乎万一有受有不受之间此喧争之所从起而纷纭之所从生也臣非不知时暂兼摄总司之职奉承朝廷之命可以免目前方命之罪然万一镂板掲榜及交收新防子他日正官到任将新防子与军人支遣民旅交易之际倘有如前所谓喧争纷纭之説则朝廷推其所从皆臣阿防顺防交收防子之罪虽斩臣以塞责于国何益哉淮民两年已被拣扰铁钱之扰怨恣之言有不可言今幸可寛拣钱之禁以安淮民若江南八州复欲力行铁钱防子是江南之民又将不胜其扰也臣欲乞圣慈洞察经乆之利害先事而改患犹可销事至而收则无及矣縁有此利害不敢镂板晓谕若将来降到防子亦不敢交收此事必出圣断力赐寝罢江南八州行使铁钱防子指挥庻防沿江军民得以安靖须至奏闻者
　　贴黄
　　经传闻乾道初间常降铁钱防子于两淮军民都不行使一两日间朝廷尽行收上今来窃恐复蹈前辙乞下有司捡防寝罢上件指挥
