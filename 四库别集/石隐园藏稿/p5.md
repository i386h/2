<!-- { "loadSidebar": true } -->
　　窃读易之兑和于初为吉孚于二亦吉商于四为有庆引于六为未光而独来于三为凶正以兑上兑下刚中柔外刚柔合而和且孚商且引曰兑亨利贞此其说于谏臣为最急古之箴尹保氏补阙拾遗若皋陶益稷之陈谟仲山甫之补衮率是道也夫圣人说易深远凡言吉凶悔吝之际谆谆以贞为训而犹期于兑说余读翼廷邵先生奏疏知先生先后委蛇琐闼间其庶几于贞者乎葢先生従中秘擢司谏为斌斌博物君子扬厯户兵刑工礼五垣诸牍数十百上靡不侃侃批鳞凿凿中欵一时宫府中外谋王体断国是悉攸藉焉而其最鸿硕照耀人耳目者如疏发宁远父子不法为勲贵公私曲徙疏抑黔国无将青田越俎为带砺世禄防微疏汰冗费抑滥恩省内供停季取于以息惮人而实储糈疏旷郊祀虚召对辍储讲及科场窦弊于以肃典礼而隆宾兴迄于革运总苏班军重邉计业奉俞旨着为令甲于以禆功叙而垂永赖七尺独立岳岳罘罳凡皆以贞矢贞贞于履之兑为履尾不咥贞于临之兑为临刚浸长贞于暌之兑为见舆曳牛贞于夬之兑为扬廷孚号即或留中屯膏不免掣肘要惟兑说无恙卒以独行遇雨化壮頄之凶以月望匹亡收挛如之孚岂非以荃宰之交鱼水不易一切婉转开导尔雅温厚明习掌故洞晰事情和之孚之商之引之总非来兑之阴柔不当位比夫来兑不当位者不贞也贞则含白履素负气敢言因事献替夙夜尽忠二簋可享于巷可遇为熙朝景烁为纯臣苦心宁与抱寒蝉而甘立仗者可同日语哉先生即不为折槛叩墀之过激而实有鱼头凤鸣之精忠谠论昌言百虑一致葢上帝临之而神明鉴之矣惟是易有兑说而后有维有解以先生条议城工触冒时忌无何奉常甫擢贝锦相加竟以改南赍志殁未几而论定仅存是稿为不朽一斑洵所称王臣蹇蹇匪躬之故在先生诚不以彼易此乎昔韩忠献为谏官三年所存谏稿七十余章初欲焚之恐无以彰人主従谏之美因集曰谏垣存稿先生既殁是刻在诸长兄而猥以门墙问序于严忆严戊子歌鹿鸣先生实薪槱山左迄今转盼星霜几周七十五人化乌有严幸备位九列承匮留都宻迩师闬缅惟在三之义讵敢以不文辞因不揣妄演易义为奏疏叙愧不足揄扬盛美万一也

　　类选四时絶句序

　　诗以道性情自昔三百篇所载野樵田畯村媪闺秀横口所出无非诗总以道性情所欲言而已然读闗雎葛覃巻耳芣苢诸什无不以四句止自絶句鼻祖云尝闻王元美论絶句离首即尾离尾即首而要腹亦自不可少妙在愈小而大愈促而缓又谓读维摩经得此法一丈室中置恒河沙诸天寳座丈室不増诸天不减又以刹那定作六十小刦须如是乃得旨哉言乎良以学士家藻缋縦横即令广之近体排律以畅其致侈之歌行乐府以竟其趣虽不可谓骈拇枝指而大较惟絶句为近古絶者截也従近体中或前半后半为截或中腹四句为截离其合合其离有占有韵韵不旁借可对可散散亦累贯则絶所由名也不佞不娴诗亦不谭诗然独喜絶句不置但五言絶止二十字犹觉寂寥而鲜舂容若七言絶以四语二十八字该括四始六义尽足发舒性灵舒鬯胸次先是余见崇雅山人有四时絶三百六十首每月止三十首邉幅太窄譬之鼎脔味美而嫌挂漏嗣见徐司马京咸所梓有日涉编虽以四时为主而诸体兼收譬之凌云构具而乏剪裁逮甲寅乙夘岁余自蒲坂挂冠归里岩栖多暇因翻架上之蔵搜而广之总之不离四时者近是従春而夏従夏而秋従秋而冬支甫一周而三万六千刻为时几变时变而物徙如草木夭乔以植物变昆虫跂喙以动物变空闺梦骨孤戌惊魂姬扇辞辇征衣寄邉以人事怨旷俛仰舟壑变樱桃景妍兴逸烧尾毷氉色惨致楚铩羽以道飙石火黄粱黒甜变已彻竞爽籁发锡杖皎贯玄对毫吮昙钵以露门绮语浄土骚情变凡此变而又变以至于无可变悉绘之诗悉收之选良以诗言志歌永言声依咏律和声也非必言四时非必不言四时而实具体四时矣谓以七言絶尽四时之变不能谓以四时之变入七言絶于以供驱使聴炉锤即倚马击钵者不益疾捷呕心枯髯者不加推敲也倘所称昌歜之嗜者非耶试由絶而推之即为律为古为排律入如噉蔗以渐出如涌泉不涸必不能窘以所不受矣顾今世论诗者多尊盛唐而卑中晚况宋元乎是选兼取宋元者何夫宋元酝藉声响间或不无少逊李唐至匠心变幻则愈出愈竒矣昔人谓唐人絶句至中晚始盛余亦妄谓中晚絶句至宋元尤盛如眉山之雄浑荆公之清丽康节之潇洒山谷之苍郁均自脍炙人口独步千古安可遗也袁石公贻张幼于书云世人喜唐仆则曰唐无诗世人卑宋黜元仆则曰诗文在宋元诸大家此虽有激之言抑亦足为二季解嘲矣白门暇日偶一讽咏因为铨次评品置之案头庶几饿可当餐卧可当枕聊自为解颐尔若欲公之人人传之通邑大都将无为有识者之所胡卢乎

　　辽变会议始末序

　　余弟辽抚中丞遭宁远兵变赍志以殁或谓事繇缺饷或谓不尽繇缺饷然终不得谓饷非缺也圣明特采廷议独持睿断杜邉臣之口实絶效尤之骄戍削余弟生前官阶以伸三尺法而仍先以违制稽饷致乱辱国之罪斥革署篆少司农夺其恩荫以昭缺饷之实以明余弟之缘法而得削炳炳天语情法备挚殁而有知殁且不朽夫复何憾中行荀献子为未卒事于齐也不瞑不含而瞑含于嗣事如河之誓论者始识纯臣心事羊叔子覃虑圗呉及病亟卧护不奉诏逮吴平叔子逝天子为之恻忆知封疆之有劳臣也余弟为国尽瘁一往直前之气毫无反顾遇变而蹶虽不尽谅于人人而诸疏之见谅者亦多矣其不谅者多出风闻其见谅者多出目击及身与共事者公道已大彰明清议具在众口余弟为封疆而受削亦为封疆而受原异时论定将复为封疆而受知九原可作亦应且为封疆瞑而受含余用是裒集辽变会议始末付之剞劂上以着圣天子之宸宪下以垂诸大夫之公评并以见余弟之不终弃絶于清议也俾后之论世者有所凭而考焉于以希冀圣明帷葢之恩于万一因弁其首

　　度支薄伐奏议序

　　此辽警以来所朝夕条上封事也上不以臣严为不肖命统中邦之赋二年于兹矣逢时之艰手捋口瘏仅此纸上陈言无能佐度支万分一天子轸念封疆宵旰其未有释焉臣罪曷逭虽然臣力葢竭臣心益苦矣夫司农掌天下财赋出入者也则壌定赋成规具在何至遂如幻蜮之不可问乃今日者肉既已剜肘亦且露旦夕之命难必缓急之数莫救也此其故难言之矣葢自东西交讧几十年所迩乃烽火达于甘泉闗镇之将云集勤王之旅星赴也月糗行糇旧镪新赍有一一不取辧司计者乎司计者即令手可左右画胫可东西驰当亦操何术应之也累朝储偫荡若洗矣闾左膏脂殚若干矣加派搜括诸例既如竭泽之不可再屯盐鼔铸各欵又如聚沙之不可成嗟嗟削针聚之逝波涤之九头争喙一瘿溃元是亦难言披发呼之冷袖去之独拍莫响长鞭不痛是亦难言漏船居之骄兵食之有牙狺狺维音哓哓是亦难言丁斯时也即令夷吾握筹鄼侯司劵刘晏辈权子母于其傍终不能调悬梅之渴激活鲋之勺也况謭焉者乎徼天之灵皇威遐鬯敌氛远靖犹可勉苴目前不即以首领膏斧锧然而羸马智穷拙妇炊尽精卫卒难填海蝜蝂终成坠壁毋亦累累陈言寄之纸上以明吾老臣牛马之报在兹编也心力枯于斯而知罪亦聴于斯

　　度支奏议堂稿序

　　度支奏议一书严不佞心血尽于此矣标堂稿者何稿所载大都拜官辞官晋秩辞秩舛误认罪衰老乞骸及家难控吁等章皆私情也例不繇各司案呈其次则为召对登答之稿矣登答以补敷奏所未尽其次则为条陈便宜之稿矣条陈必出胸臆所独见又其次则为纠荐官员申救司属之稿矣纠荐原従钱榖起见申救亦为堂属存体欵皆有限惟是己巳之冬变起仓卒雉堞之外即为戎郊埤卒战旅所在呌号于是圣明不时传旨倚马需报严亦不敢复下所司磨盾属草寥寥质语累累成帙葢其侈也他若会议邉饷去取羣策征收之压见直剖抚赏之部邉分过拣粮金吾之纷纠行取推知之查驳屯盐大政之集议动闗兴革矢口嫌怨皆以痴肠热血扼腕而出不顾利害不避忌讳其间硁硁职掌者固多而忤时贾戾亦复不少呜呼观于堂稿而严之遭际严之朴戅种种棘局种种孽案也

　　度支邉饷司奏议序

　　国家九塞碁置一切粮谷茭藁皆取资屯田复以盐荚募人入粟实塞下其法葢相表里又虑不足捐沿邉郡邑赋税佐之度所以裕兵食者甚具未闻仰给太仓者太仓之有年例自正统始也于时烽火不靖征调寖繁然犹仅四十六万裔是屯盐诸政稍稍芜废矣而民运又辄不及格邉吏倚太仓为外府蚁穴既开不可复窒蠺食者因以为窟兵则土著之外又有召募饷则馈士之外又有赏邉而究之兵属刍灵饷填庐壑太仓之金钱日夜辇输以给诸镇武夫债帅饱则扬去徒益市良田美宅歌儿舞女自偷快而已天下无事处堂以嬉猝有风云之警则眈眈疾呼以求遂所欲陵夷至神熹两庙时出入大不相当瓶罄罍空肘露踵决所负各邉饷额岁不下一二百万嗟夫财犹泉也必无以汨焉徐清无以扰焉徐生甃而渫之犹愳不继今也不徒酌之以中衢之尊而且归之于沃焦之泄其日相寻以底于尽何怪乎圣天子中兴锐意安攘严承乏度支日钩考钱谷簿书惟恐不能副上指会察罕发难转饷不赀因集廷议猎其有禆实用者如汰冗赋役竒羡事例诸欵见之施行约岁可増十数万而严复推本周官太宰制国用之意用屡省法以绳郡邑吏之怠若事者一时差有补救出入相准见额麤足间以其扐偿宿逋一二实念年以来所仅见也己巳之冬勤王兵四至左枝右梧暨秦晋兵荒东征西讨转输络绎或儌天幸不至乏絶终严之任脱巾无闻则繄维二祖列宗之钟鼔实式灵之老臣无状鼯鼠之技亦尽于此矣同事诸大夫则有若三辅张鹏翀二东王肇生三巴喻思慥三楚谢肇玄魏公韩所相与商确入告者往牒具在语曰万里之渊连于窽木千仞之溪升于垂绠及今之时补牢顾犬未为迟也执其通施御其司命毋轻其毫厘而积之是所望于后之君子

　　度支云南司奏议序

