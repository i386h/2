<!-- { "loadSidebar": true } -->
　　欲涉彭蠡湖，南风未相许。扁舟厌摇荡，古寺慰行旅。重湖面南轩，惊浪卷前浦。霏微雪阵散，颠倒玉山舞。一风辄九日，未悉土囊怒。百里断行舟，仰看飞鸿度。故人念征役，一饭语平素。竹色净飞涛，松声乱秋雨。我生足忧患，十载不安处。南北已兼忘，迟速何须数。

　　【寄题陈宪郎中竹轩】

　　家有修篁绿满轩，趋庭诗礼旧忘言。凌霜自得良朋友，过雨时添好子孙。试翦轻筠扶野步，旋收凉叶煮清樽。风流共道胜桑梓，邻里何妨种百根。

　　【次韵孔武仲到官后见寄】

　　举楫同千里，系舟时一言。共嗟蓬作屋，愿就席为门。行役身先困，征商思益昏。仅同登垄断，何止服车辕。

　　【次韵筠守毛维瞻司封观修城三首】

　　北垣荆棘旧成堆，留待公来次第开。车马已通城下路，榛芜尽付冶家灰。异时碧瓦千门合，应记红旌百度来。自笑裨谌便旷野，肩舆飞盖许追陪。拨弃案头文字堆，晓晴山色四门开。究怀民事老虽壮，俯首山城心已灰。荆棘烧残桑柘出，狐狸去尽犬鸡来。规模先遣通蹊隧，后乘应容众客陪。山脚侵城起阜堆，绕城徼道斩新开。半坏惊潮信，隍壑初深见劫灰。蚁聚千夫曾几日，鳞差万瓦看将来。史君才力轻山郡，朝论行闻急召陪。

　　【次子瞻夜字韵作中秋对月二篇一以赠王郎二以寄子瞻】

　　平明坐曹黄昏归，终岁得闲惟有夜。已邀明月出墙东，更遣清风扫庭下。城上青鬟四山合，门前白练长江泻。谁家高会吹参差，邻妇悲歌舂罢亚。二年忧患今已过，一夜清光天所借。西京诗句出苏李，南国风流数王谢。已随孤棹去中原，肯顾新科求上舍。读书本自比嵇锻，学剑要须问曹蔗。清觞滟滟君莫违，佳句予已怕。狂夫猖狂终累人，不返行遭亲党骂。十年秋月照相思，相从只有彭门夜。露侵笳鼓思城阙，寒迫鱼龙舞潭下。厌厌夜饮欢自足，落落襟怀向人泻。秋深河来巨野溢，水乾楼起滕王亚。北海孔公虽好客，河内寇君那得借。是非朝野忽纷纭，得丧芳菲一开谢。明月多情还入门，流水何知空绕舍。晨餐江市富鲂，夜宿山村足梨蔗。坐隅鹏鸟不须问，墙外蝮蛇犹足怕。娄公见唾行自干，冯老尚多谁定骂。

　　【次韵王适食茅栗】

　　相从万里试南餐，对案长思苜蓿盘。山栗满篮兼白黑，村醪入口半甜酸。久闻牛尾何曾试，窃比鸡头意未安。故国霜蓬如碗大，夜来弹剑似冯。

　　【过毛国镇夜饮】

　　风格照人华省郎，江山绕郭古仙乡。漫传铅鼎八百岁，未比金钗十二行。不动歌声人已醉，旋闻诗句夜初长。簿书拨尽知余力，道院清虚顷未尝。

　　【次韵毛国镇赵景仁唱和三首一赠毛一赠赵一自咏】

　　治剧从容缓策衔，铃轩无事日清谈。隼画戟明千里，纸帐绳床自一庵。金奏屡陈容客和，玉山不动看宾酣。我来邂逅逢宽政，忘却漂流身在南。一纸新诗过雁衔，醒然何异接君谈。奉亲鱼蟹兼临海，退食琴书定有庵。一别经年真似梦，多忧不饮亦如酣。共君友契非今日，蔽芾棠阴自剑南。远谪江湖舳尾衔，到来辛苦向谁谈。畏人野鹤长依岭，厌事山僧只住庵。黄雀顿来成一饱，白醪新熟喜初酣。疏顽近日尤堪笑，坐任飘风去自南。

　　【再和三首】

　　穴鼠何须窭数衔，粗官不用苦高谈。夜倾渌蚁风吹竹，昼拥黄纟由雪覆庵。每作微词还自笑，偶渐余润亦成酣。公诗精绝非伦拟，自古骚人尽在南。燕窠泥土一春衔，惭愧封侯止立谈。旧隐尚闻存竹径，归休但要葺茅庵。钓船梦想沿溪泛，酒盏遥思向日酣。强欲迟留依幕府，吴公行恐召河南。天教穷困欲谁衔，生事那须一一谈。自笑丰年尘满甑，不堪雨后菌生庵。士师憔悴经三黜，陶令幽忧付一酣。他日归耕若相忆，尺书频寄北山南。

　　【次韵王适州学新修水阁】

　　黄钟巨挺两舂容，何幸幽居近学宫。坐对江山增浩气，力追齐鲁欲同风。颂诗闻道求何武，家法行看试左雄。欲伴少年游矍相，奔军惭愧恐词穷。

　　【次韵毛君九日】

　　山脚侵城尽是台，登高处处喜崔嵬。手拈霜菊香无奈，面拂江风酒自开。幕府尊云里集，民家歌吹静中来。定知胜却陶彭泽，怅望篱边白日颓。

　　【次韵毛君感事书怀】

　　种棠经岁便成科，秋雨调匀气渐和。才力有余嫌事少，风情无限觉诗多。长松更老仍添节，古井虽深自不波。宴坐山房人岂识，一尊联且慰蹉跎。

　　【次韵毛君见督和诗】

　　新诗落纸一城传，顾我疏芜岂足编。他日杜陵诗集里，韦迢略见两三篇。

　　【次韵毛君山房遣兴】

　　欲就阳崖暖，新开石磴斜。谁言太守宅，自是野人家。燕坐收心鉴，冥观阅界沙。退公长寂寞，外物自喧哗。缺迳移松补，斜阳种竹遮。白云生后础，孤鹜伴残霞。破闷时寻鹤，呼眠亦任鸦。喜闻糟出瓮，屡问菊开花。古井元依斗，丹砂旧养芽。蚍蜉频上案，猿巧分楂。客到扁舟远，年侵两鬓华。心摇挂风旆，眼暗隔轻纱。强拨横肱睡，来从插版衙。隐居惭弃掷，胜地每咨嗟。顽钝终何取，雕磨岂复加。焦先夙所尚，圜舍恰如蜗。

　　【和胡教授蒙太守策试诸生】

　　著籍初同阙里多，采芹先致鲁风和。欲将大策观胸胆，尽召中堂列雁鹅。终日正言何忌讳，几人余力尚委蛇。岂惟太守知为政，仍见先生善设科。

　　【和毛君州宅八咏】

　　○凤凰山

　　山川蟠跨偶成形，威凤低回久未行。更种梧桐真可致，高飞性似伯夷清。

　　○披仙亭

　　仙翁旧住蜀江边，千岁归来一鹤翩。城郭已非人事改，凄凉遗迹但披仙。

　　○方沼亭

　　池上茅檐覆水低，早来秋雨尚虹霓。败荷折苇飞鸿下，正忆渔舟泊故溪。

　　○翠樾亭

　　一夜飞霜点绿苔，晓庭黄叶扫成堆。檐间翠樾雕疏尽，却放墙东好月来。

　　○李八百洞

　　洞府山川百里赊，洞门藤蔓锁烟霞。神仙不与人间异，弟妹还应共一家。

　　○炼丹井

　　凿井烧丹八百年，尘缘消尽果初圆。石床藓人安在，绿水团团一片天。

　　○磨剑池

　　神仙铸剑本无硎，岸古班班尚铁锉。天上少年仍狡狯，不须还尔对方平。

　　○山房

　　岸帻携筇夜夜来，蒲团纸帐竹香台。直须觅取僧为伴，更为开庵草莱。

　　【次韵毛君病中菊未开】

　　病肺秋深雾雨伤，旧缯故絮喜清凉。菊花金粟未曾吐，桂酒鹅儿空自黄。草木亦知年有闰，风霜渐近月方阳。〈十月为阳月。〉得诗闻道维摩病，欲到毗耶言已忘。

　　【雨中宿酒务】

　　微官终日守糟缸，风雨凄凉夜渡江。早岁谬知儒术贵，安眠近喜壮心降。夜深唧唧醅鸣瓮，睡起萧萧叶打窗。阮籍作官都为酒，不须分别恨南邦。

　　【次韵毛君经旬不用鞭扑】

　　共喜秋深酒未醇，官曹休暇不须旬。政宽境内棠阴合，讼去庭中草色新。不惜牛刀时一割。已因鼷鼠发千钧。岁终谁为公书考，岂止江西第一人。

　　【次韵李抚辰屯田修州门】

　　六月江涛壁垒颓，苍崖翠甓就新台。咄嗟双阙还依旧，咫尺群山信有材。画戟风生两衙退，飞桥日出万人来。不因毁圮催兴筑，谁见雍容治剧才。

　　【饮酒过量肺疾复作】

　　朝蒙曲尘居，夜傍糟床卧。鼻香黍麦熟，眼乱瓶罂过。囊中衣已空，口角涎虚堕。啜尝未云足，盗恐深坐。使君信宽仁，高会慰寒饿。西楼适新成，明月犹半破。拥檐青山横，拂槛流水播。雕盘贮霜实，银盎荐秋糯。共言文字欢，岂待红裙佐。惟知醍醐滑，不悟颇罗大。夜归肺增涨，晨起脾失磨。情怀忽牢落，药铒费调和。衰年足奇穷，一醉仍坎坷。清尊自不恶，多病欲何奈。闻公话少年，举白不论个。歌吟杂嘲谑，笑语争掀簸。平明起相视，锐气曾未挫。达人遗形骸，驽马怀豆。不知逃世网，但解忧岁课。不见独醒人，终费招魂些。

　　【衢州赵阅道少师濯缨亭】

　　挂冠缨上已无尘，犹爱溪光碧照人。点检旧游黄石在，扫除诸念白鸥亲。一尊父老囊金尽，三迳松筠生事贫。他日南公数人物，丹青添入县图新。

　　【茶花二首】

　　黄蘖春芽大麦粗，倾山倒谷采无余。久疑残阳和尽，尚有幽花霰雪初。耿耿清香崖菊淡，依依秀色岭梅如。经冬结子犹堪种，一亩荒园试为锄。细嚼花须味亦长，新芽一粟叶间藏。稍经腊雪侵肌瘦，旋得春雷发地狂。开落空山谁比数，烹来岁最先尝。枝枯叶硬天真在，踏遍牛羊未改香。

　　【次韵毛君山房即事十首】

　　案牍稀疏意自开，夜阑幽梦晓方回。青苔红叶骚人事，时见诗简去又来。东晋仙人借旧山，定应天意许公闲。郡人欲问史君处，笑指峰峦紫翠间。蛩知秋候时鸣壁，香碍蒲帘不出门。隐几无言无有得，南窗晴日暖侵轩。溪山付与醉中仙，美酒何曾斗十千。就得江边贱鱼稻，闲官未用苦相怜。忘身先要解忘名，分别须臾起不平。请看早朝霜入履，何如卧听打衙声。禽ミ秋来不复圆，桐阴霜后亦成穿。黄花强欲招酣饮，白发偏工报老年。邂逅清欢屡不期，病来无奈羽觞飞。醉乘篮江边去，长伴渔舟月下归。醉里题诗偏韵恶，秋来劝酒益杯深。不才多病俱非敌，绿绮缘何得报金。庵中独宿雨垂垂，永夜无人款竹扉。灰冷铜炉香欲灭，床头一点葛灯微。触事随缘不用多，华堂玉食奈忧何，美人未厌山阿聘，薜荔为裳带女萝。

　　【再和十首】

　　涧草岩花日日开，江南秋尽似春回。旋开还落无人顾，惟有山蜂暖尚来。江上孤城面面山，居人也自不曾闲。蜂游蚁聚知何事，日夜长桥南北间。城郭村墟共水云，槿篱竹屋映柴门。隐居亦有高人在，岸帻无言倚钓轩。一官疏散自疑仙，三考应成醉日千。早病固须闲地著，多忧长被达人怜。养生尤复要功圆，溜滴南溪石自穿。近见牢山陈道士，微言约我更三年。〈牢山陈道士瑛近过此，叩之，竟无所云，约三年当再见。〉

　　张公诗社见公名，〈公昔与张伯达为唱和之友。

　　白首山城叹不平。坐客要闻新乐府，应须湓口琵琶声。〉高情日与故山期，鸿鹄谁言也倦飞。且听渔人强哺啜，坐中羁客畏公归。天为多才故欲禁，府门摧落涨江深。鼎新翠壁排精铁，涌出飞楼直百金。楼上青山绕四垂，画桥百步引朱扉。落成当与公同上，一看长江白练微。歌舞留宾意自多，华灯数问夜如何。白头病客无才思，惯卧茅檐长薜萝。

　　【筠州二咏】

　　○牛尾狸

