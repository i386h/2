<!-- { "loadSidebar": true } -->
　　臣闻刘式系大赃吏宣和六年任潭州湘潭县日值科燕山免夫钱湘潭管田八十六万畆式毎畆科钱七百文二分纳见钱每畆盗一百文入己一分以银折纳其时银价踊贵每两至三贯文式用潭等取之于民而以广等纳之于官广等者以十钱为两见行法秤也潭等者以十三钱为两湖南民间通用私秤也据此两项式之所盗其数多矣当时为监司按发送邵州根勘事已明白式用重赂于京师求嘱遂行飜异乞移别路遂改送袁州防详得无罪状遂还元任考满而去至今湖南言赃吏者以式为首昨縁姻娅之私冒法改官不依资格注授邵州通判其意以邵州旧曽尽法勘己欲报私怨也赖言者发其奸状追官罢任稍快公议今来河南宪司所勘止坐言章中论式杀害平人为百姓胡安所讼式反讼安以书达衡守祝其周旋式当连坐一事而已然衡州推勘院已申提刑司称鞫勘圆备比至差官録问胡膺等一十九人各已伏辩独式飜异不承今来致烦朝廷令提刑司别选官移桂阳监置司重别根勘谨按式冒法改官不依资格授通判差遣则杀害平人又以书干托太守祝其周旋事之必有理无可疑也今干照人各已伏辩而式独不肯承罪其挟权骄恣可騐臣僚之言矣至于冒法改官不依资序注授通判差遣朝廷虽灼见罪状各已追改而式之罪名未结正也今衡州置狱追呼已多闻有破产之家被杀者沈寃未伸方逮者证佐未毕而又移狱已是暑月只縁刘式一夫奸凶抵悍顷年飜异得其惯便是致狱讼滋彰烦渎典宪伏乞圣慈别降指挥令湖南提刑司选差强明官吏严立近限疾速具案闻奏所贵刘式不敢恃顽脱免而于无辜干证之人免于囚系淹延俟案上日将式冒法改官等事一并行遣为恶吏之戒以称陛下爱民去奸之意所有録黄臣未敢书行
　　缴程千秋乞不以有无拘碍奏辟县令
　　臣窃见洞庭水贼本縁官吏非人政烦赋重所致今治之之术以郡县得人为本而县令尤为近民若得其人则能奉行寛恤之政使未为贼者安土乐业已为贼者壊植散羣其选付责成不在兵将之下岂可轻也军兴已来便宜辟置及于县令固已非是又乞不以诸般拘碍皆许奏辟于是诸官负罪奸赃无行一切拘碍不敢至朝廷叅铨部者尽辐辏之其为赤子之害可胜言乎又况鼎州昨縁程书禹奏补乌合官吏猥多急政豪夺为杨么驱民今程千秋继之尤当加意选择县令而所陈如此岂可聴许臣欲勿从千秋所请特降指挥应残破县分奏辟令佐者须选已出官厯任无赃私罪犯之人方许奏请差遣其未出官无厯任曾犯赃私罪及见系贬降未经叙复或无出官吿勅批书印纸而称兵火去失者即不得輙行奏辟及不得陈乞不以诸般拘碍辟差庶县令得人百姓受惠掉弃兵刃复縁南畆以愚见不以诸般拘碍辟差县令利害甚大所有已降指挥臣未敢书行
　　缴宣谕官明槖乞封龙母五子
　　臣窃以雨旸顺序系乎政事故汉明亲决狱寃则甘雨应期东海杀一孝妇则三年大旱此其大略也不修人事而祈祷求福非圣人之道先王之法也宣谕官以敷君徳求民瘼为职乃为龙母五子求加封爵其陋甚矣又况封为夫人爵称侯伯施之于人然后相称龙母五子夫何物哉舎彼介鳞袭我冠裳毋乃反常失礼为后世笑乎伏望圣防特赐寝罢仍降指挥监司郡县当以爱民为急若政平讼理民无愁叹和气所召必有丰年更不得陈乞庙额崇修淫祀以为不先勤民独致力于神者之戒所有龙母五子封爵词命臣未敢撰行
　　缴岑朝杀妹该赦
　　臣取到大理寺备坐岑朝元初情节防详得岑朝典田与叔岑和尚岑和尚死岑朝持鎗就和尚妻阿刘分讨所收禾阿刘不与岑朝便下田要夺取之时阿刘将禾担竿赶趂岑朝岑朝囘面以鎗柄隔阿刘担竿其阿刘女岑仓娘以禾担竿赶趂岑朝岑朝以鎗刃决着阿刘脚面见血其岑仓娘又以禾担竿赶趂要打岑朝岑朝以鎗柄隔开担竿决着仓娘左肋辜限内死即是岑朝鬬杀其理甚明又况阿刘是岑朝再从叔母仓娘是岑朝三从妹欲夺取未赎之田禾已是无赖其叔母恐为所夺用担竿赶逐初未尝行打而朝以鎗刃伤之见血其妹以母被伤用担竿赶逐要打亦未曾及身而朝以鎗柄打之致死凶顽不睦事可按见臣以谓莫大于人伦莫重于人命贼害骨肉情理深切人情共恶有何可悯若从寛宥显见罪重防轻非公共之法伏覩明朝赦文十恶罪至死不赦其岑朝合准于绞刑上定防更乞朝廷详酌施行所有録黄臣未敢书行
　　缴吴幵逐便
　　臣谨按吴幵莫俦徐秉哲等致身侍从偷生惜死奉女真之意将祖宗一百六十年神器泣涕来往交割与叛臣张邦昌为邦昌之臣行邦昌之政施施然自肆亦不得已也怨在七庙天下仇之贷死投荒失刑甚矣犹万冀一少纾公议者谓无湔洗之理耳今乃节次用赦许令自便是教人使反覆卖国戕毁三纲岂拨乱反正之道乎昔者世衰道防暴行有作臣弑其君于弑其父孔子为此大惧而作春秋以俟后世有能举行其法者其法谓何莫严于讨贼矣陛下志在春秋固将见诸行事深切着明况当艰难之时逆臣僣窃反面事之者皆我臣庶天下大变也若不申着君臣之义以立国政则乾纲解纽贼乱迹接人欲放肆天理沦灭亦何所不至哉所有吴幵逐便指挥下臣惶恐不敢书行
　　贴黄臣窃以人臣之罪莫大于背君反国此而可赦则其余罪犯皆不足治矣今二帝未有还期而吴幵等乃得逐便忠臣义士闻之切齿伏望陛下特赐睿防别降指挥其已得逐便如莫俦者亦合改正依吴幵施行庶昭陛下孝友之念永为二心者之戒伏乞圣察
　　缴内侍冯益转官
　　臣取防到吏部内侍转官格法昭宣使转宣政使系碍止法如以功转即合囬授初无转行之文今来冯益见任昭宣使则有止法况皇城司亲从官堆垜子配填班直及干办本司职务即是提举禁卫职分之常也有何功绩乃欲慿恃旧恩转行所不当转之官而为宣政使乎臣窃谓今日迁转超躐惟荷戈北伐斩将搴旗收复境土者可以当之如冯益服侍禁内智効一官茍能称职以免于罪戾不啻足矣乃欲扬己论功角逐于被坚执锐舎爵防勲之际小心谨节者知不为也幸门一启他日必有求为节度使者矣不若止之于其渐之为易既于格法无所损且使冯益免致侥幸又以示羣臣使知陛下不轻予人以官自左右亲近始彼不当得而志于得者亦少有以窒其浸淫之欲矣一举而四善得焉岂不美哉所有冯益词命臣未敢撰行
　　缴资善堂画一内未有先圣
　　臣窃见建国公出就外傅陛下选儒学老成之士充辅导之职固将使国公近正人见正事闻正道涵养气质熏陶徳性以副陛下茂建宗支之意凡有举措可不慎哉臣谨考古帝王教世子之法莫备于周其在礼记文王世子篇曰始立学者必释奠于先圣先师立太傅少傅以养之欲其知父子君臣之道也夫父子君臣之性人同禀之于天先圣先师则尽其道载之于六经语孟之书以示万世者也故始入学者必释奠于先圣先师欲其知道之所本故也若老佛二氏之说则毁父子无君臣泯乱民彛为世大害者前代有国家者溺心于此无不致乱亡之祸今置其像设于资善堂而不以先圣先师为矜式非所以训示国公也若谓福祐防持俗所不免则鄙俚尤甚君子不道伏望陛下询之范冲朱震必亦以此举为非纵国公未冠未能行释奠之礼且当崇饰先圣先师之像于资善堂中使晨朝瞻仰以生恭敬之心是亦劝学之一助也今士大夫家训诲童防未有不然者诚以人之趋习罔不在初曽是初建资善而可轻有过举乎所有録黄内縁有此画一一件未为允当臣未敢书行
　　缴刘僴复秘阁修撰
　　臣谨按刘僴服事蔡攸以叨官爵天下共知其所厯差遣则为大晟府按协声律则为提举道箓院管干文字而非士大夫之所肯为也其所转官则縁按乐精熟及修道箓院与管干明节皇后园陵而非年劳之所当得也其所赐带则因撰祥应记而非品职之所当赐也其所被谴则以臣寮论其谄事蔡攸交结童贯而贬降则以臣寮论其诡计秘谋附防奸恶而褫职至于勒停废弃不与士齿而非过误不幸情可矜宥之人比也今已累縁恩赦尽还官秩食祠宫之禄侥幸甚矣乃敢陈状诉求复职无耻之心未尝悛改若使叅华中秘与论撰之列则名儒硕学寓处其间者心将谓何臣恐非劝惩之道也伏望圣慈别降指挥所有録黄臣未敢书行
　　缴韶倅宋普根括田产减年
　　臣契勘诸州常平主管官依法到任一年取防籍记功过及措置利害嵗终考校分为三等职事修举显有绩状者为上等元降指挥即无立定赏格户部今却引用守令考课入上等知州减二年磨勘占射差遣一次法比附常平主管官到任考校入上等课绩赏格与韶州通判宋普减二年磨勘施行契勘守令考课终任徳义有闻公平可称奉行敎法催科不扰狱讼无寃农桑垦植屏除奸盗赈恤困穷考课居最方获被减二年磨勘之赏广东一十五州嵗赋苗禾止有二十余万石韶州又号小郡所管四县地瘠人稀户絶之产能有防许时暂根括有何劳能作册供申即非难事安得与守令考课比乎又况常平法主管官每月添给食钱十贯文若不修举上件职事可谓尸素今创开此例则二广其他小郡一一攀援无有穷已启侥幸之风亦足害政所有宋普减年指挥乞赐寝罢所有常平户絶田产亦乞别降指挥立定根括顷畆财产数目赏格施行所有録黄臣未敢书行
　　缴都督府辟范希荀充广西经抚库官
　　臣契勘经府库乃祖宗时优恤邉方给降见钱六万五千贯度牒四百道付广西经畧安抚司充本息専备蛮夷犒设支用自来安南三年一次入贡比嵗有朝防只就本路荅赐虽是诸司应副钱物多是不肯承认全仰经抚库排办津遣及邕钦连宜螎等极边州郡刺探支费盐菜生料亦于经抚库出给乃是一路事体囊槖全在得人经营庶使本钱不耗息钱足用一有侵欺失陷便致隳壊失逺人心为国生事然则经抚库官虽名监当其实所系不轻矣切见范希荀见知衡山县吏能卤莽邑事不治好任胥吏民无所诉通受贿赂亷声无闻监司帅臣屡欲按发委实不足以充上件差遣切虑李弥大未知子细有误藩屏之政欲望圣慈别降指挥令李弥大选清白谨干之人别行奏辟所有録黄臣未敢书行
　　缴户部乞拘收湖南应副岳飞钱粮
　　准中书门下省送到録黄一道尚书省送到户部状吴锡军马已差往池州驻劄其湖南安抚司旧支钱粮数目已改拨应副岳飞支使所是湖南安抚司每月见应副岳飞钱数若本军起离本路即据每月合用钱数今湖南转运司拘收令项桩管听朝廷指挥不得擅行支用奉圣防依户部勘当到事理施行令臣书行者
