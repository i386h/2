<!-- { "loadSidebar": true } -->
    麦合姿於酉德，为酒热而且宣；枣成气於震宫，为药温而又润。以斯相和，合而服之，再饵晨晡，一无所忌。可以坚实骨髓，羸体变而成刚；可以悦泽肌肤，衰容返而为少。至於男女之道，房室之间，姬媵数百，取御之仪，俄顷亦具。辟鬼除邪，蠲疴去疾。风劳虚悸之辈，挛疽癞之徒，饵一剂而便瘳，匝三周而并愈。复本质於平素，如旧姿而有佳。倚震柱而不惊，当离牖而宁惧？若能依八节，顺四时，采百物之初生，合众药而为长，或乾或湿，为散为丸，适寒暑以调和，随道引而消息。一服之後，万事都捐，心若死灰，形同槁木，滓秽日去，清虚日来，通幽洞冥，驱神役鬼。纯浆不觉其浊，绝粮不觉其饥。肠渐化而为筋，髓渐化而为骨。体生羽翼，身若虚空。驾鹤乘龙，将烟霞而回骛；长生久视，与穹壤而相侔，斯则天仙之上品也。
    若也不救物表，取足人间，初服之日，闭情无逸。一二三年，微用节宣；八九十岁，方始任使。耳目惟有聪察，神彩弥加精明。颜与日而俱新，智将年而共远。力则拔山扛鼎，倒曳九牛；诵则一日万言，五行俱下。蠲涂靡乏，任意所为。偃仰六合之中，高视数百年外。虽未能观东海以成桑田，诣西母而摘桃实，抑亦优游自在，其地仙之亚欤？语曰：上药养命，中药养性，下药去病。总三者以为言，惟此可以备矣。岂与夫种石齐偶，功效相侔，肤体才未充虚，发彻已通中外，可得同年而语哉？
    但代人迷於摄养，自致危脆，苟徇目前，不图久远，以为寿有定极，非关药饵。所资自然者，饮鸩羽宁得斯须？吞鸟喙行为邱死。既能促之使短，岂不能延之使长？信彼而不信此，斯为惑也，不亦愚乎？且食铁之兽，得其粗犷，犹能猛健，有异毛族，况人为之？取其精粹，取其轻清，而无殊特之姿，不获延长之寿，未之有也。余以汞丹之妙，功用无比，故申述旧方，更为新题，庶有识君子，知此评之不虚也。其有馀小功能，并合和节度，随时附出，并论之於後。
    ☆袁思古
    思古，高宗朝太常博士。
    ○许敬宗谥议
    敬宗位以才，历居清级。然弃长子於荒徼，嫁少女於夷落。闻诗学礼，事绝於家庭；纳采问名，惟闻於黩货。白斯玷，有累清尘。易名之典，须凭实行。案谥法，名与实爽曰缪，请谥为缪。
    ●卷一百九十
    ☆杨炯（一）
    炯，华阴人，举神童，授校书郎，为崇文馆学士，俄迁詹事司直，武后时坐从祖弟神让犯逆左转梓州司法参军。秩满，授盈川令，卒，中宗以旧僚追赠著作郎。
    ○浑天赋（并序）
    显庆五年，炯时年十一，待制弘文馆。上元三年，始以应制举补校书郎，朝夕灵台之下，备见铜浑之象。寻返初服，卧病邱园，二十年而一徙官，斯亦拙之效也。代之言天体者，未知浑盖孰是？代之言天命者，以为祸福由人，故作浑天赋以辩之。其辞曰：
    客有为宣夜之学者，喟然而言曰：“旁望万里之横山，而皆青翠；俯察千仞之深谷，而皆黝黑。苍苍在上，非其正色；远而望之，无所至极。日月载於元气，所以或中而或昃；星辰浮於太空，所以有行而有息。故知天常安而不动，地极深而不测。可以为观象之准绳，可以作谈天之楷式。”
    有称周髀之术者，冁然而笑曰：“阳动而阴静，天回而地游。天如倚盖，地若浮舟。出於卯入於酉而生昼夜，交於奎合於角而有春秋。天则西北既倾，而三光北转；地则东南不足，而万水东流。比於圆首，前临胸者，後不能覆背。方於执炬，南称明者，北可以言幽。此天与而不取，恶遑遑而更求？”
    太史公有其容，乃盱衡而告曰：“楚既失之，齐亦未为得也。言宣夜者，星辰不可以阔狭有常；言盖天者，漏刻不可以春秋各半。周三径一，远近乖於辰极；东井南箕，曲直殊於河汉。明入於地，葛稚川所以有辞；日应於天，桓君山由其发难。假苏秦之不死，既莫知其为说；傥隶首之重生，亦不能成其算也。二客尝亦知浑天之事与？请为左右扬扌而陈之。”
    原夫杳杳冥冥，天地之精，混混沌沌，阴阳之本。何太虚之无碍？俾造化之多端。南溟玉室之宫，爰皇是宅；西极金台之镇，上帝攸安。地则方如棋局，天则圆如弹丸。天之运也，一北而物生，一南而物死；地之平也。景短而多暑，景长而多寒。太阴当日之冲也。成其薄蚀；众星傅月之光也。因其波澜。乾坤阖辟，天地成矣；动静有常，阴阳行矣。方以类聚，物以群分，吉凶生矣；在天成象，在地成形，变化见矣。部之以三门，张之以八纪。其周天也，三百六十五度；其去地也，九万一千馀里。日居而月诸，天行而地止。载之以气，浮之以水。生之育之，长之畜之，亭之毒之，盖之覆之。
    天聪明也，圣人得之；天垂象也，圣人则之。其道也，不言而信；其神也，不怒而威。验之以衡轴，考之以枢机。三十五官为群生之系命，一十二次当下土之封畿。中衡、外衡，每不召而自至；黄道赤道，亦殊涂而同归。表裹见伏，圣人於是乎发挥；分至启闭，圣人於是乎范围。可以穷理而尽性，可以极深而研几。
    天有北斗，杓携龙角，魁枕参首；天有北辰，众星环拱，天帝威神。尊之以耀魄，配之以勾陈。有四辅之上相，有三公之近臣。华盖岩岩，俯临於帝座；离宫奕奕，旁绝於天津。列长垣之百堵，启阊阖之重。文昌拜於大将，大理囚於贵人。泰阶平而君臣穆，招摇指而天下春。
    东宫则析木之津，寿星之野，箕为傲客，房为驷马。天王对於摄提，皇极临於宦者。左角、右角，两曜之所巡行；阴间、阳间，五星之所次舍。後宫掌於燕息，太子承於冢社。宗人宗正，内外叙於邦家；市楼市垣，货殖毕陈於天下。
    北宫则灵龟潜匿，蛇伏藏。瓠瓜宛然而独处，织女终朝而七襄。登渐台而顾步，御辇道而徜徉。闻雷霆之隐隐，听χ鼓之良々。南斗主爵禄，东壁主文章，须女主布帛，牵牛主关梁。羽林之军所以除暴乱，垒壁之阵所以备非常。
    西宫则天潢咸池，五车三柱。奎为封豕，参为白虎，胃为天仓，娄为众聚。旄头之北，宰制其边陲；天毕之阴，蓄泄其□雨。大陵积尸之肃杀，参旗九ヵ之部伍。樵苏之地，出入於园苑；万亿之赀，填积於仓庾。
    南宫则黄龙赋象，朱鸟成形。五帝之座，三光之庭。伤成於钺，诛成於，福成於井，德成於衡。执法者，廷尉之曹，大夫之象；少微者，储君之位，处士之星。天弧直而狼顾，军市晓而鸡鸣。三川之交，鹑火通其耀；七泽之国，翼轸其精。南河北河，象阙於是乎增峻；左辖右辖，边荒於是乎自宁。乃有金之散气，水之精液，法渭水之横桥，像昆池之刻石。岁时占其水旱，沧溟应其潮汐。织女之室，汉家之使可寻；饮牛之津，海上之人易觌。
    日也者，众阳之长，人君之尊，天鸡晓唱，灵乌昼。扶桑临於大海。若木照於昆仑。太平太蒙，所以司其出入；南至北至，所以节其寒温。龙山衔烛，不能议其光景；夸父弃策，无以方其骏奔。
    月也者，群阴之纪，上天之使，异姓之王，后妃之事。方诸对而明水洽，重晕匝而边风驶。裁盈蚌蛤，则虏骑先侵；适斗麒麟，则暗虎潜值。
    五星者，木为重华，火为荧惑，镇居戊已，斯为土德。太白土西，辰星主北，俯察人事，仰观天则。比参右肩之黄，如奎大星之黑。五材所以致用，七政於焉不忒。同舍而有四方，分天而利中国。赤角犯我城，黄角地之争。五星同色，天下偃兵。趋前舍为盈，退後舍为缩。盈则侯王不宁，缩则军旅不复。或向而或背，或迟而或速。金火犯之而甚忧，岁镇居之而有福。
    观众星之部署，历七耀而驱驰。定天下之文，所以通其变；见天下之赜，所以象其宜。然後播之以风雨，威之以霜霰。或吐雾而蒸□，或击雷而鞭电。一旬而太平感，肤寸而天下遍。白日为之昼昏，恒星为之不见。尔乃重明合璧，五纬连珠，青气夜朗，黄□昼扶。握天镜，授河图。若曰赐之以福，此明王圣帝之休符。至如怪□ビ氛，冬雷夏雪，日晕长虹，星流伏鳖。阴有馀而地动，阳不足而天裂。若曰惧之以灾，此昏主乱君之妖孽。
    昔者颛顼之命重黎，司天而司地；陶唐之分仲叔，宅西而宅东。其後宋有子韦，郑有裨灶，魏有石氏，齐有甘公。唐都之推星，王朔之候气，周文之视日，吴范之占风，有以见天地之情状，识阴阳之变通。
    《诗》云谓天盖高，语云惟天为大。至高而无上，至大而无外。四时行焉，万物生焉。群神莫尊於上帝，法象莫大於皇天。灵心不测，神理难诠。日何为兮右转？天何为兮左旋？盘古何神兮立天地？巨灵何圣兮造山川？螟何细兮？师旷清耳而不闻，离娄拭目而无见，鹏何壮兮？搏扶摇而翔九万，运海水而击三千。龟与蛇兮异其短长之质，椿与菌兮殊其大小之年。钟何鸣兮应霜气？剑何伏兮动星躔？列子何方兮御风而有待？师门何术兮验火而登仙？鲁阳挥戈兮转於西日，陶侃折翼兮登乎上元。女何冤兮化精卫？帝何耻兮为杜鹃？争疆理者有零陵之石，闻弦歌者有盖山之泉。若怪神之不语，夫何述於此篇？以天乙之武也，焦土而烂石；以唐尧之德也，襄陵而怀山；以颜回之仁也，贫居於陋巷；以孔子之圣也，情希乎执鞭。冯唐入於郎署也，两君而未识；扬雄在於天禄也，三代而不迁；桓谭思周於图谶也，忽焉不乐；张衡术穷於天地也，退而归田。我无为而人自化，吾不知其所以然而然。
    ○浮沤赋
    在霖霪之可玩，惟浮沤而已矣。况曲涧兮增波，复坳塘兮涨水，ニ滴沥兮行注，阶潺而浪起。寸步百川，咫尺千里。於是乍明乍灭，时行时止。排雨足而分规，擘波心而对峙。轻盈徘徊，容与庭隈。状若初莲出浦，映清波而未开；又似繁星落曙，耿斜汉而将回。合散消息，安有常则？倏来忽往，不可为象。雨密稠生，风牵乱上。
    若乃空采褰，浩汗浮天；流平旧沼，派溢新泉；分容对出，吐映均鲜。触流萍而欲散，碍浮芥而还连。光凌虚而半动，影倒水而分圆。始参差而别趣，终宛转以同沿。历乱踟蹰，漂沸萦纡。细而察之。若美人临镜开宝靥；大而望也，若冯夷剖蚌列明珠。逐风波而澹荡，乃变化而须臾。迹均显晦，妙合虚无。同至人之体道，亦随时而不拘。夫其得坻则止，乘风则逝。处上下而无穷，任推移而不系。似君子之从容，常卷舒而不滞。
