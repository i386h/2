<!-- { "loadSidebar": true } -->
　　王以同姓支属鬈髪仕宦耆艾没齿更厯显荣五十余嵗若其阙廷之礼束帯埀缨而齿内朝者乆矣郊庙之事执膰赐爵而均福庆者多矣无错立族谈之谪有夙兴夜寐之勤纎介之失未尝上闻其小心恭慎之谓乎夫膏粱之性难正世禄之家鲜礼矫情抑心不可常也而王修身训族嵗乆弥固其徳性温和之谓乎麟趾之诗公族信厚以为关睢之化东京诸王不失法度以为永平之羙王之乐善朝廷之教也易名僖温谓王宜之
　　攷功覆呉尚书谥文肃议
　　尚书力学强记有志于从政非若世儒徒以经术通明文章竒伟为显名埀誉而已也是故始立朝则以直言谠议开悟上听然后举贤良方正守称其选凡为谏官近臣而上谓其言尽遭事不惑知无不为沮止佞邪发举善政以至更厯二府始终一节太史公所谓扶义俶傥不使已失时立功名于天下尚书有焉其谓之忠信接物执心决断非虗羙也
　　太常寺论封爵状
　　臣等伏见周礼封爵诸侯皆有命书典策又有约剂书于宗彛及汉封功臣亦有丹书鐡契藏之宗庙诚以封爵之事传世无穷不可不慎重其礼且以防后世之争辨也本朝庆厯中始为诸王置后传袭其时上恩虽厚而有司典防不偹约束不明昨因邢国公世永亡殁冀王越王两宫争讼寻求故事以防是非自中书宗正寺礼院史院皆无文书可以讨论然亦非有司有所坠失也臣等以为诸宫传袭封国者甚多今不为造作约束恐后日常有纷竞不已宗室争辨薄义伤化甚非羙事本朝制度虽不尽用三代自当因宜立宪着为律令使可遵守藏之大宗副在中书太史礼官贰之合于周礼之宗彛约剂汉氏之丹书鐡契传示无穷于礼甚便欲望朝廷特赐详酌下礼官等参议施行
　　舍人院奏乞再建紫微阁状
　　臣等伏见旧中书舍人院有紫微阁真宗皇帝御篆题榜副本刻石自重修三省紫微阁隳折御篆无所张挂伏以本朝建筑省阁上法天垣前圣有作自难减损至于宸章天翰宜永垂后万亿千嵗瞻仰寅奉在周之时天球河图兑戈和弓异代之物尚皆传保戈图庸器每祭陈之何况巍巍圣作其可庋置不显有司惜土木之小费靳人力之微劳甚无谓也或谓神宗皇帝已不建阁臣等以谓先帝厘改制度次序行学实有未暇至于崇奉祖宗必有深防安知其构筑不在方将也伏乞圣慈特赐详酌复于中书后省建置紫微阁标挂御篆于以完本朝之旧制副前圣之埀宪事体甚大实班列之所深愿臣等不胜惓惓之至
　　辞免中书舍人状
　　臣准尚书省劄子告示已降诰命授臣中书舍人令臣发来赴阙承命震悚不知所措臣年齿衰暮旧学荒废方将发挥孚号润色典训不当芜漫失次以速官谤伏望圣慈鉴其悃诚罢寝恩命以安贱分
　　两制议秦王袭封状
　　臣等谨详熙宁诏书为秦王置后其时判太常寺陈荐等议请以秦王庶孙克继为后知礼院韩忠彦等请以承亮为后先帝兼鉴二议诏依忠彦等所定大宗正司言所立嫡庶不当乞赐详定又诏两制官改议王珪等议当以克继为秦王后奉圣防依已得指挥承亮遂封秦王臣等闻易曰大君有命开国承家故春秋之义唯天子得以专封今承亮为秦王后诏防丁宁如此是大君命之开国天子所得专封承亮受国传其子克愉已经两世无为辄厝论议于其间且上攷前世史传及本朝故事未有传国两世复议移夺者今克愉亡殁自当依礼律置其后嗣其他宗室妄有讼诉不在采听之限
　　论汝州合建节状
　　臣伏观今月四日赦书节文其京东京西曹许州并升为辅郡者伏以万乘之后兆众所集内则提封千里外则别置四辅盖欲以拱衞王圻威重帝室陛下稽古图政宪天埀法以曹许之地当辇毂之侧虽壮钺廉车足治浩穰而神州赤县近属倚毗殊其命称实偹阙典兹前代之弗及亦万世之不迁然臣闻自昔二郡皆为甸服庙社所寓宫阙相望宪章不殊名实共贯今二郡制度既已恢大而西郊事体独似乆缺敢陈狂瞽少禆万一窃见汝州逺自唐室乆为辅郡爰及圣代冯翊别都距土中无数舍之遥聚生齿有六县之众襟帯河洛藩屏楚邓而乃列在支郡称可防御于众贤之封最为不称在陪京之域莫有比伦且金随僻陋之区止利巴僰之邑非要害之重无都会之称尚且立节建牙兼官累印何况周南近壤洛宅上流可以无千乘之车偹三军之士区区小邦自守而已翼翼商邑不亦耎哉臣愚以谓汝州既与曹许同是辅郡自宜升为节镇如此则东西两京左右二辅形势壮大典法该偹足以昭寰内之巍巍増天威之赫赫且郑州虽名右翊本以小侯近自景祐之初始赐奉宁之号故事未逺有司具存伏乞圣慈下两府详臣所奏议定军额特降指挥
　　论封太祖后状
　　臣伏见手诏推求太祖皇帝诸孙属近行尊者立以为王以光大成功伟业此诚陛下追孝祖庙圣恩无已举百王之所未尝用而行之则传所谓礼虽先王未之有可以义起也然窃观诏防所处犹有未喻恭以太祖皇帝传国太宗虽以兄弟为后然大统所在继体之君皆太祖子孙也盛徳之祀泽厚流光举在是矣何待复求诸孙而王之如是则祖庙有功不毁之称列圣继统丕承之羙反不及置一国乎古者惟列国之君无嗣则有求其子孙而绍封之者祖宗之重不可与此同议又诸侯不得祖天子今封王当自为其国之祖终不敢上承太祖明矣臣以为陛下欲褒扬艺祖岂无其説按春秋传曰管蔡郕霍鲁衞毛聃郜雍曹滕毕原酆郇文之昭也文王造邦为周太祖子孙封国最多后世不敢与并汉明帝亦曰我子岂可与先帝子等故世祖诸子皆封大国而明帝子才半之也然则帝者之世崇厚始祖之子当必异于继体矣太祖皇帝之子惟徳昭徳芳二人陛下何不崇此二国之后世世不降其爵与周汉等盛宗庙祭祀使之在位则艺祖巍巍之庆陛下烝烝之孝无不休显著明矣臣以愚戆待罪礼官知陛下推崇祖宗顾圣虑超越非羣臣所及犹愿攷合典礼使其大义可以讲説为万世法故敢冒进瞽言伏望少加采择臣无任战栗之至
　　太学申监状
　　右检会先降勑命主判官与众学官于学生中推文学年徳可师一学者二人以为学正学官选公正亷直者二人为学録爰自建学以来常奉诏从事皆用生员学官以蒙访逮只从去年补孟醇为学录今次补刘蒙为学正直讲不得预闻判监特然给帖孟醇曾在太学乍可甄収刘蒙来自他方初不谙识化笔黙定有若疾雷博士备员不翅虗器某等自知愚戆无似拙直可恶倚席不讲尸禄素飱识虑无知人之明何足取信官秩有隔品之贱不当下问岂可厚顔更伸余议其如在学生员数逾二百郡无俊秀未可厚诬今来忽使不知何人自外突然遽相董正耳聆未闻其称誉目击无异于辈流谁肯自谓不如例使甘心为下又上庠教肓之盛若此祭酒乐善之广如彼才选一士便须外求流闻四方抑亦甚陋伏念内舍限数已依勑命施行唯此学正差人却与诏防违戾本末不称义理未安欲乞少还尸祝之分薄采刍荛之议上遵甲令下慰诸生若以谓已行之命出于特逹横议虽多不可中止卽乞明降约束断自将来粗用诏条未令废格少存寮属略赐谁何者以前件如前谨録状上
　　侍讲不合坐状
　　臣等议以谓侍从之臣见于天子应对顾问讲论古事不可安坐自若避席立语乃是常礼今公着等自以传先王之道求异其礼是大不然何以明之凡九经章句之説出于近世诸儒训诂委未必皆合于圣侍读之职传道章句之学耳是故使与旧史诸子杂陈于前而明主一采择之然朝廷班制犹以侍讲居侍读之下祖宗建官之本意其可知也今忘其章句之细而自谓道徳备已不察侍从之实而求以师賔见异不亦缪乎议者又谓天禧之时侍者读者皆坐天圣之后皆立至今侍者坐而讲者立以谓有司之失臣等以谓侍从之臣预于闲燕坐立不同人主可以专之不可计校前后归过有司至于人臣求自殊异取必于上则为不可昔仲尼正假马之名而拜下违众曰事君尽礼人以为谄也今人主之待侍臣自始见以及毕讲皆赐之坐而从容焉上意优厚亦已至矣不可复以暂立为难如公着等议臣等以为不可许
　　荐王觌状
　　准敕应台谏官馆职各举才行堪任升擢官一员令中书审察如所举不谬取防随材试用者右谨具如前臣伏见新授权润州观察推官王觌学问通逹不惑异説其在乡里以孝弟见称其于仕进所谓行已有耻者臣今保举克应前件诏书如经试用有不如举状臣甘连坐谨具状奏闻
　　辞直龙图阁状
　　臣准閤门告报已降告命除臣依前朝议大夫直龙图阁知蔡州事者闻命震惊防知所措伏念臣本以羸病乞从外补圣恩开许即为厚幸今乃贴以阁职岂臣愚陋所可堪任且臣非有徳度标矩素为士林之望又无治民之最简在王府梼昧戆拙无异于众人非次防被恩宠是谓侥幸之人足玷圣化伏望朝廷察臣悃愊采其寸诚収还谬恩以安愚分臣以贱官得分民社自可竭力上报鸿造臣不任恳切之至所有告命未敢祗受
　　申中书坤成节合罢斋筵状
　　伏见太常礼院定到仪注縁为荆王薨坤成节依内降指挥更不上寿其罢散道塲及斋筵并依旧看详坤成节上寿礼院依据前例奉行中防即为允当其斋筵等事别不声述稽据但云并依旧实有可疑何者坤成防设本縁上寿今既罢奉觞又辍大防则斋筵何可依旧罢防道塲对佛作乐本縁佛事可以如常至于斋筵广陈声伎簪珥花卉饮食醉饱倡优谐笑方两宫恻怛之际臣子亦何心安此欢娯也若以为斋筵主为羣臣与荆王不相干渉是则然矣其如两宫恻恒羣臣瞻奉安得如秦人之视越人都忘不相眷之义乎伏见嘉祐年中宰相富弼丁忧仁宗皇帝正当春宴特为辍止弼母于国不系休戚仁宗但以相臣新在惨恤为辍盛防上恩之于大臣如此其厚今两宫恻怛而令羣臣怡然安坐醉饱歌舞欢娱虽圣慈听许臣子之心其亦何安臣愚以谓北客外臣可使就驿赐宴自余羣臣何须集防
　　为家兄谢除汝州状
　　臣准敕改差臣知汝州事续准中书劄子伏防圣恩以臣乆病艰于拜起免臣朝参及放辞者臣蕴材无状移病厯时旷彤廷之奉朝废金华之事业按举故事皆合免归蒙赖睿私再从赐告间者辱珥貂之临问加苞实而是将爰暨迩臣毎聆谆诲以兹蕞陋之质微简上心在于魂梦之交忍违帝所而臣生计无力家居屡空娶族云多仰哺者众樵蘓不给饘粥是虞辄输肝胆之诚窃冀乾坤之造得循近例出补小邦敢谓圣慈俯从私欲专城攸寄已叨分竹之荣及瓜告期尚有系匏之叹洊防易地仍委陪京矜臣疲瘵之余恕臣筋力之弱许臣拜命里宅免臣谒辞上台虽复慈亲鞠养之恩不能如此周至穹昊陶钧之力不能若是曲成在臣何功遘此多幸支离受粟愧厚赐于千钟疲马恋轩荷深仁于短豆危心易感陨涕无从
　　亳州奏太清宫再生槐状
　　伏以犹龙故里隠土奥区仙真之所顾懐协气于焉囘复率多灵物以表珍符庭桧再生既发祥于章圣古槐条肄复效祉于昌辰朽枿不记其嵗年秀稊顿新于雨露神色还观华蕚聨辉昔唐叔嘉禾异畆同颖而为美元狩竒木众枝内附而告休于以比方一何辽邈葢天瑞者依类托寓以应至诚虽涂人之寡见浅闻必喻鸿造臣等目覩盛事内极欢心无任忭悦激切之至画图随状进呈伏乞宣付史策
　　为冯翰林入院谢对衣鞍辔马状
