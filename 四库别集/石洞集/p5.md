<!-- { "loadSidebar": true } -->
　　臣闻圣人之治天下将欲置于此必先营于彼将欲废于东必先图于西非彼之疲而西之劳也隅者止于一隅方者止于一方天下之事非一隅一方拟也欲有废置而不求其所以废置之原则其功不可就今夫人之有五脏也分之虽各一其司合之则一人之身也是故一脏受病则必转相传变绵延而不穷已苟徒指其一处治之而不辨其受病之由则虽俞跗在前巫咸在后愈甚无益也六卿之事其类此矣祖宗朝吏皆久任今则迁徙太遽贤者不获展其才不肖者得以逭其责上下无狃习之美前后有相嫁之心迎送糜于小民簿书絶于奸吏此天下之士争以为言而任卒不能久祖宗之法三载考绩吏非大不可忍即署不称亦俟九载通考而黜陟之今朝觐考察罢至五六千人耗矣网亦少宻焉是以吏多苟位之私人怀患失之虑讇■〈言安〉成风贪牟煽俗此天下之士争以为言而法卒不可复臣尝观于江河之浪矣后者髙则前者下后者下则前者髙何则来愈逼则去愈速也故夫任不能久而考察之罢不能不多者凡以取之不精而进之太滥耳昔唐太宗定官七百三十自谓以此足待天下贤才今内外文职二万四百疏列亦不少矣而常患不足其故可知也国初学校岁贡三岁不过一千余人举人不及其半今三岁举人一千余人岁贡倍差然国初学校之外尚有举保诸科其数多寡葢亦相等试以九年通计今日之额歳贡七千余人举人三千余人进士固多在其中也以此万余而合今日见任科第岁贡监生出身文职适当其数其余一万以待吏员过矣九歳之中除进士暨乙榜举人愿受职者仅一千余人得出身外尚余九千余人以国初坐堂歴事除选日期计之大都亦须九年则是九年中九千余人无一人当选者也第一年之选在第十年第九年之选在第十八年则是十八年中九千余人始皆尽选者也以后九年之选而布前九年之人则是一年中止有一千人当选者也况乎九年之后时迈事更衰老物故又居二三者乎三年所选不及二三千人朝觐考察虽不过为宻网加以衰老物故罪免有几其数者矣即如画然顺次此一万余人皆以三年去二三千则是凡服官者皆有九年任也天下固无画然顺次之理而以衰老物故罪免去者亦不少不能九年者岁有一人则已九年者有一人可加一年矣不能九年者五十岁岁有一人则已九年者有一人可加五十年矣自非卿相大臣几人至此是故尊秩虽少而髙格不多卑职虽繁而下格亦众以来而乗徃以速而乗久此国初人才官职所以无有余不足之患也矧吏员固不能当一万者乎彼歉则此益舒矣自夫将士太蠧疆埸不宁司马无可奈何而病移于司农国用不轻边储告匮司农无可奈何于是推广之例兴上纳之徒滥监生吏员悉从赀得彝伦为纳贿之司铨衡乃偿债之府而病移于宗伯冢宰幸途既启正路弥榛监生选期垂二十载署教三年县令立至此所以部多乞恩之士而监无举人之迹也岁贡之次四十春秋即使受饩方将总角至于上部亦遂龎眉更迟一二十年其骨则已腐矣故皆不务进修惟求速化宗伯无可奈何而病丛于冢宰壅阏滞积葢数万人是以用之率皆苟且方今之病在结聚惟行倒仓之法去其宿症然后茹淡甘素渐以将之庶有瘳耳臣欲合上纳吏考之通者以次分役在京司府州县不通者给与冠带放还复其身需选者考较去留视其等合上纳生考之通者留监次者发回原籍府州县学肄业不通者给与冠带放还复其身需选者考较去留视其等葢彼上纳皆富厚有余之家所不足者非财也束带不事亦可以为荣矣朝廷恩意岂直百十金哉其三考满吏吏部严考通者次者留选不通者给与冠带放还复其身省祭于家者巡按藩臬会考亦如之巻解于部谬取者罚听选到部歳贡监生吏部会官严考通者次者留选不通者给与冠带放还复其身候选于家者巡按藩臬会考亦如之卷解于部谬取者罚以后不复再开上纳之门令督学岁贡生员才识明达可进于善乃遣廪虽多而文行不优者勿贡断自今日岁贡举人悉从坐堂积分歴事除选之制使前数种与举人已注选籍者得以分布于九年之间其亲老愿受教者验之果实亦必坐堂一年文行俱中方授不中仍从歴事而选迁必九载则与歴事之期亦适相当人自不求速化如歴事之人短于政而长于学亦授教职要择之严而得之不易岁贡在监在歴亦时罢去其老疾鄙陋不堪者则特科举保二三百人自不见其繁冗夫取之精则下有可用之才进之不滥则上无轻用之意由是择其人之最贤职之最重者久任之或赐金或增秩或褒以玺书而时纠劾斥去尤无良者则朝觐考察虽欲多罢亦不可得庶几哉官得人而民受福矣苟不求其受病之由而徒欲有所废置是以牵制而不能也或谓方面之臣率皆甲第其人不多胡为亦壅而不能久葢人之壅自下而上岁贡固可为幕尉也由上纳监生吏员多而岁贡壅于校官举人固可为校官也由岁贡而壅于知县矣进士固可为知县也由举人而不能久矣进士不能久于县则壅于部署不能久于部署则壅于藩臬况进士虽不肖人皆有不忍之心罢于县者百一耳是一进士当二三举人存一进士则去二三举人矣存一举人则去二三岁贡矣然则所谓取之精而进之不滥岂直举贡以下哉不如是则久任不行课法不立而治出于苟且其必果于自断而不夺于众人之论可也 

　　审举劾 

　　臣尝读史而叹齐威王得御臣之术也齐威王委政以来国人不治矣当是时即墨大夫最贤而左右乃日毁之也威王使人视之田野辟人民给官无留事东方以宁贤也则召而语之曰子不事吾左右以求誉夫封之万家阿大夫最不肖而左右乃日誉之也威王使人视之田野不辟民贫苦赵攻甄不救卫取薛陵不知不肖也则召而语之曰子其以币厚吾左右以求誉夫烹之誉者并烹之誉阿者即毁即墨者也于是羣臣震恐莫敢饰诈务尽其诚齐国大治夫即墨贤封贤阿不肖烹不肖可矣而私毁私誉之必诛岂非谗妬者即坏政之原朋淫者乃假手之道哉驩兜之放于崇山也其罪不可考见独故尝举共工耳而舜亦自言其堲谗说殄行也由此言之威王之所以奋其飞鸣以警动臣工者其即舜之术与今夫仓公之用药也将欲使之去邪而保正则必先制其性炮炙浸渍靡不备至苟不制伏而惟其性之所为则将横发烂纵邪气益张正气益耗几何其不溘然以毙也君之用人何以异此近日京朝保任久未见行科道封弹亦惟其巨天下司府州县官吏贤否独在抚按臣尝闻邸报矣其举者必方面大官也不然必进士州县也不然必其突梯韦脂善为媚者也不若是千百中之一耳其劾者必州县小官也不然必举人方面也不然必其倔强倨亢不善为媚者也不若是千百中之一耳是故东方明矣卑疵而候于门屏斥葢舆摈弃锦绣鴈行避影鹄立临厕伛偻唯诺口呐呐如有吞则大官莫不皆然况小官乎何者祈举而免劾也使车至矣喘汗而迎于途抱机视膳望尘展拜羞品极水陆供张拟王者凡所以恱耳目娯心意者纎悉具备则进士莫不皆然况举人以下乎何者祈举而免劾也大官进士薫灼未艾吾之举者常在焉而又速之以媚小官举贡止泊有所吾之劾者常在焉而又邀之以媚是以玉石混淆邪正杂糅公道榛塞人心几幸此国政之大蠧时俗之深痛也夫天下如此其大矣贤人君子如此其不少矣而臣安敢妄有以诋之哉人之言曰听言之道必以其事观之则言者莫敢妄言臣尝迹其事矣蒿藋成林仓庾告匮田野未见其辟也糟糠不厌裋褐不完人民未见其给也官怠而不勤吏奸而俟贿事未见其不留也贫苦失职闾里呻吟百姓未见其宁也天下一家固无敌国相侵之寇然郊门之外盗贼日屠乡聚老幼系累戾夫为之涕下典兵者未尝遣一卒以援之缓急其可使乎皆徃徃被举矣此臣所以妄议之也夫媸妍因乎强弱则刚者吐而柔者茹美恶视乎苦甘则佞人登而直人逺豺狼载道牂豕为辜狸鼠同游狐■〈或上虫下〉变态使遇威王必无事矣且药未有不制而可用者也臣愿陛下揽虞帝之权收齐王之柄审举劾之司重巡按之责令都察院堂上官保举强干廉明御史遣之俾察官吏果有贤能超异与贪暴尤甚者明着实迹特奏其中材之人可上下者别具考语以闻各为正副二籍正者留中省阅副发吏部与二三大臣杂治之考语俟考举劾验实如所谓使人视阿即墨之为者然后以行刑赏其有贤能徒以格卑或不善媚被劾仍迁之不肖被举与举劾不实者悉问如律使还堂上考察以进贤退不肖为称葢中人最多为治有要是以齐县七十止取二人公道昭明谁不怀畏而又操执干纲专治刺举之吏则其制乎御史即所以制天下郡县也夫天下至广人主安能尽知故寄耳目于左右目瞽而黒白不殊耳聩而淫雅相混则是必天子自为而后可耶甚矣人之不忠也天子固无自为之理而左右又不可尽信然则齐威之术可以其异于舜而弃之哉 

　　御尊卑 

