<!-- { "loadSidebar": true } -->
　　【宗文帝庙号也主木主言刻木为人主神置庙中而祭之辍止也凡天子五世则废今庙不迁毁其主各四时祭祀无止絶时　善曰汉书景纪曰髙皇帝为太祖之庙文皇帝为太宗庙言天子宜世世献祖宗之庙也郑论语注曰辍止也　翰曰髙皇帝为太祖庙文皇帝为太宗庙武皇帝为代宗庙宣皇帝为中宗庙此四庙代代不迁毁其主】铭勲彛器厯世弥光【综曰彛常也宗庙之器称彛勲功也厯经也弥益也铭勒也勒铭于宗庙之器钟鼎万祀弥益光明善曰左传臧武仲曰夫以大伐小取所得彛器铭其功烈以示子孙　字林曰铭题勒也　铣曰彛器钟鼎祖宗之器以铭纪功勲也】今舍纯懿而论爽德以春秋所讳而为美谈宜无嫌于往初【五臣作故旧】故【五臣无故字】蔽善而扬恶祗【章移】吾子之不知言也【综曰尔雅曰纯大懿美也爽差也今公子反舍四帝纯大懿美之德而专论説爽差之过失者也春秋讳国之恶今公子反以为美谈也宜之言义也无犹不也祗是也今公子之义不嫌于蔽国之善扬国之恶是公子之不知言也　善曰国语曰实有爽德贾逵曰爽贰也公羊传曰大恶讳之小恶书之又云鲁人至今以为美谈説苑楚文侯曰邑中豪好蔽善而扬恶可亲问之论语曰不知言无以知人也毛苌诗传曰祗适也　向曰先生以为公子之意称西京之盛宜不嫌于故旧理当陈饰美事以成其言且春秋讳国恶今公子舍四帝絶大懿美之徳不述取元成差爽之过以谈是蔽善扬恶反似嫌于故旧是不知言也】必以肆奢为贤则是【五臣作是则】黄帝合宫有虞总期固不如夏癸之瑶台殷辛之琼室也汤武谁革而用师哉【综曰肆放也贤善也谓黄帝明堂以草盖之名曰合宫舜之明堂以草盖之名曰总章言难公子黄帝等造此是守俭也汤谓殷汤武谓武王革改也言谁遣革改殷纣夏桀而用师哉以其奢侈媱放所以汤武顺天命而行罚之此讥西京公子也　善曰尸子曰欲观黄帝之行于合宫观尧舜之行于总章章期一也汲冢古文夏桀作倾宫瑶台殚百姓之财殷纣作琼室立五门周易汤武革命顺乎天而应乎人孔丛子舜禹揖让汤武用师非相诡乃时也　铣曰言公子以奢放为贤则黄帝与帝舜作合宫总章是不如桀纣作瑶台琼室也若此汤武谁复改易此弊而用师伐灭之】盍【合】亦览东京之事以自寤【五臣作悟】乎【综曰盍犹何不也览视也自寤自觉寤也言公子何不视东京之行事心自觉悟耶　良曰何不览东京俭约悟西京奢泰也】且夫天子有道守【五臣作狩】在海外【综曰淮南子曰若天下无道守在四夷天下有道守在海外言四夷皆为臣仆　善曰郑礼记注曰道谓仁义也　济曰至徳及逺故可巡狩四海之外】守位以仁【综作人】不恃隘害【综曰人谓众庶也隘险也言要须择任贤臣不以隘害为牢固　善曰周易曰何以守位曰仁济曰险隘要害之处也恃险不及守位逺矣】苟民志之不谅何云岩险与襟
