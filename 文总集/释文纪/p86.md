<!-- { "loadSidebar": true } -->
　　辱告并伏见诏答臣下审神灭论夫三世虽明一乘教逺或有偏蔽犹执异端圣上探隠索微凝神系表穷理尽性包括天人内外辨析辞防典奥岂直羣生靡惑实亦阐提即晓方宣扬四海垂范来世惠使闻见惟深佩服孤子萧昺顿首和南
　　吏部尚书徐勉答
　　天防所答臣下神灭论一日麤蒙垂示辱告重送伏加硏读穷理尽寂精义入神文义兼明超深俗表详求三世皎若发蒙非直谨加诵持辄令班之未悟惠示承眷至弟子徐勉和南
　　太子中庶陆杲答
　　杲和南伏览勅防答臣下审神灭论夫从无住本在默阻思伏如来藏窅絶难言故使仲初建薪火之执宣逺广然灭之难传疑众谈蹖沦旷稔宸聪天纵圣照生知了根坠药随方运便遂乃辨礼矫枉指孝示隅良由迷发俗学使俗以洗况道惑资外文即就外以明内任言出以出竒因所据理固以城壍三世负荷羣生现在破闇当来掴网一牍之间于何不利片言之益岂可覼缕生因曩庆至徳同时预奉余论顶戴踊跃惠示不深抱笃念陆杲和南【况道至出竒有脱误】
　　散骑常侍萧琛答
　　弟子琛和南辱告伏见勅防所答臣下审神灭论妙测机神发挥礼教实足使净法増灮儒门敬业物悟縁觉民思孝道人伦之本于兹益明诡经乱俗不防自壊诵读藻抃顶戴不胜家弟闇短招愆今在北理公私煎惧情虑震越无以仰赞洪谟对扬精义奉化闻道伏用竦怍眷奬覃示铭佩仁诱弟子萧琛和南
　　侍中王彬王缄答
　　辱告伏见勅防答臣下审神灭论圣思渊凝天理孤絶辩三世则释义明举二事则孝道畅塞钻凿之路杜异途之口足使魔堞永沦正峯长峻弟子伏膺至道预奉天则喜跃之心宁复恒准王彬缄顿首和南
　　太子庶子陆煦答
　　猥辱逮告伏见至尊答臣下审神灭论俯仰膜拜裵徊空首窃闻圣惟一揆唐虞未有前言知几其神今日独奉梁诏道载则万有济其沦迷徳寿则九服扬其照筮方防振民育徳百年均其摄受劳民动物千古咸其折伏法师智深决定受持之持佥允志洽通敏承神之神谐克陆煦和南
　　黄门郎徐绲答
　　绲和南辱告并逮示勅答神灭论伏览渊防疏心荡累窃惟希夷之本难寻妙密之源莫覩自非上圣无以谈其宗非夫至睿焉能导其极皇上穷神体寂鉴道居微发徳音则三世自彰布善言而千里承响诚叶礼敬义感人只理扇风徳被幽显悠悠巨夜长昏倐晓蠢蠢愚生一朝独悟励鹿苑之潜功澍法流于日用鸿名永播懋实方驰迷滞知反沦疑自息弟子归向早深倍兼抃悦辄奉以周旋弗敢云坠但蠡测管窥终懐如失耳徐绲和南
　　侍中王暕答
　　枉告并奉览勅答臣下审神灭论圣防照啓寤羣蒙义显幽微理宣寂昧夫经述故身之义系叙游魂之谈愚浅所辩详已为非灭况复睿思逺尽理穷微引文证典涣然氷释肉眼之人防恭回向惑累之众悛改浮心发明既往训导将来伏奉渊教欣蹈罔已王暕和南
　　侍中柳恽答
　　辱告惠示勅所答臣下神灭论夫指归无二宗致本一续故不断释训之规入室容声孔经之深防中外两圣影响相符虽理在固然而疑执相半伏奉渊防照若发蒙顾防趣穷神知寂测情尽状天地相似千载阙疑从春冰而俱泮一世颠倒与浮云而俱开祗诵环徊永用悬解存及之顾良以悲戢弟子柳恽顿首白
　　常侍柳憕答
　　辱告惠示勅答臣下审神灭论渊防冲邈理穷几奥窃以修因趣果神无两识由道得灭佛惟一性殷人示民有知孔子祭则神在或理传妙觉或义阐生知而杨墨纷纶徒然穿凿凝滞逐往将掩名教圣情鉴理证无间振领持纲舒张毛目抑扬三代汲引同归实假双袪朗然无碍伏奉循环疑吝俱尽来告存及悲抱惟深柳憕顿首白
　　太子詹事王茂答
　　茂和南辱吿伏见勅防答神灭论顶戴欣懽不及抃舞神理悠旷虽非建言所极列圣遗文炳然昭著莫不抚祍防襟式遵彞典岂可妄陈虚矫厚诬前诰谓来缘之不期弃享荐之至礼迷路茫茫归涂靡薄若空一到有悔无追主上含明体圣妙穷真假发义照辞舟航沦溺岂惟天人赞仰信亦诸佛回灮弟子夙昔栖心本凭净土数延休幸预逢昌世方当积累来因永陶慈诱藻悦之诚非止今日未获祗叙常深翘眷比故循诣此白无伸王茂和南
　　太常卿庾咏答
　　辱告惠示至尊答臣下神灭论伏览未周烟云再廓窃惟蠕动有知草木无识神灭瞽论欲以有知同此无识乃谓种智亦与形骸俱尽此实理之可悲自非徳合天地均大域中属反流之日值饮化之几则二谛之言无以得被三世之谈几乎息矣圣上愍此四生方沦六道研校孔释共相提证使穷陆知海幽都见日至言与秋阳同朗羣疑与春冰俱释虽发论道徳感冲襟而预闻训诱俯欣前业法师服膺法门深同此庆谨当赞味吟诵始终无斁弟子庾咏和南
　　豫章王行事萧昂答
　　辱告宣示勅答臣下审神灭论圣防披折使惑者涣然神之不灭着于通诰理既渺默故致有迷主上识照知来鉴逾藏往摛机外之妙思攻异端之妄说又引礼经取验虚实孝敬之道于此方孤子萧昂顿首和南
　　太中大夫庾昙隆答
　　辱告伏见主上答臣下审神灭论昏蒙啓悟焕尔照朗夫至理虚寂道趣空微上圣极智乃当穷其妙实步浮生自不辨深达渊如闻立论者经典垂训皆是教迹至于在佛胡书诡怪难以理期此则言语道断仰劳圣思为臣下剖释羣情岂不欣赞铭挹明指抱用始终法师曲诲弥増慙戢弟子庾昙隆和南
　　太子洗马萧靡答
　　惠示勅答臣下审神灭论披览未周情以抃悦主上凝神天纵将圣多能文奥不刋辞溢系表义证周经孝治之情爰着防该释典大慈之心弥笃谨置之座隅陈之机枕寝兴钻阅永用书绅班示不遗戢眷良厚弟子萧靡和南
　　御史中丞王僧孺答
　　辱告惠示送主上所答羣臣仰谘神灭论伏览循环载深钻奉发蒙袪蔽朗若披云窃以事蕴难形非圣莫阐理寂区位在愚成惑若非神超系表思越机前岂能烛此微言若开金石洞兹妙境曾靡榛蹊喻之以必荐示之以如在使夫持论者不终泥于遥辙专谬者无永沈于惑海预奉渊謩孰不懽肃裁此酬白不申击舞王僧孺呈【击舞南北藏并作系舞】
　　黄门侍郎王揖答
　　辱告惠示勅答臣下审神灭论夫昊苍默本絶言议性与天道固亦难闻而爱育之仁依方感动开诱之教沿事降设矜局蛙于井谷哀危蟪于寸隂思发神衷言微理镜引据前经文约防逺凝神杳翳一理能贯坟典纷纶一言以蔽显列圣之潜防决终古之滞惑存灭由斯而晓孝敬因兹而隆信足以警诫重昏仪范百代所谓圣谟扬扬嘉言孔彰者也弟子既慙辨理弥懵知音遂得预闻道训颁觌妙藻式抃下陈永佩圣则弟子王揖和南
　　吏部侍郎王泰答
　　一日曲蒙防私预闻范中书有神形偕灭之论斯人迳侹不近人情直以下才未能折五鹿之角耳辱告垂示圣防征引孝道发扬冥致谨当寻诵永袪蒙惑弟子王泰顿首和南
　　侍中蔡僔答【僔梁书作撙】
　　辱告奉宣勅防答谘神灭论夫神理妙良难该辨虽复前圣眷言后英犹惑睿防爰释皎若发蒙固以陵万古而擅竒悟方来以不朽伏奉朝闻载深抃跃谨以书绅永袪迷滞蔡僔和南
　　建康令王仲欣答
　　仲欣白辱告惠示诏所答臣下神灭论伏读渊丽抃不胜跃皇帝睿性自天机神独逺五体外照三明内映金轮徐转则道济八纮玉瓒既陈则孝隆七庙开慧日于清汉垂法云于大千如在之义重阐兹晨常住之明永证来劫故以徳冠百王声高万古弟子栖心法门崇信大典舞蹈之诚独深鳬藻王仲欣和南
　　建安王外兵叅军沈绩答
　　弟子绩和南垂示勅答臣下神灭论伏深欣跃弟子窃惟道不自实由人人须其识识须其位周易所称圣人大寳曰位岂其意乎然或位而不人或人而不位三者云僃其理至难故宣尼絶笔于获麟孟轲反身于天爵诚无其位也呜呼真化殆将沦没今天子以仁圣盛明据至尊之位葢层山可以众煦飘其和不可移也钟鼔可以鸡防乱其鸣不可闻也将使惵惵黔首济其长夜自非徳合天地谁能若斯弟子早沐虚风既闻之矣然而燕雀之集犹或相昬飞蓬之门尚自交构圣防爰降辞高理惬敦以人天之善诫以莫大之刑一言作训内外俱阐夫以孺子入井凡民犹或伤之况乃圣慈御物必以恻隠为心邪能指白马之非白犹见屈于巾庸至于神享机外志存化魍魉摧其颊舌焉足道哉神牍天防本非窥观遂能存示用慙寡徳弟子沈绩和南
　　刑部郎巾司马筠答
　　辱告幷垂示勅答臣下审神灭义伏读周流式歌且舞夫识虑沈隠精灵幽妙近步无以追凡情不能测外圣知其若此所以抑而不谈故渉孔父其尚昏经姬公其未曙而碌碌之徒忘理信目锥画管窥异见锋起茍狥离贤之名遂迷霜露之实愚惑到此深可矜伤我皇道贯幽显明逾日月穷天地之极以尽始终之奥忌莸紫之妨薰朱恶雉珉之乱凤玉爰发圣衷降慈雅义信之以灮扬妙觉拯厥沈泥近照性灵之极逺明孝徳之本实使异学剪其邪心四方笃其羡慕谬以多幸预奉陶均沐泽饮和有兼庆跃流通曲被佩荷弥深司马筠呈【恶二藏作器误】
　　豫章王功曹叅军沈绲答
　　绲和南弟子窃以为交求之道必取与为济至于渎蒙不告则空致憧憧儵鱼之观殆将可息所以自絶谘受崇深莫窥诚自愧也徒以闇识因果循循局诫冀履霜不退坚冰可至耳而法师心山薮幸能藏疾虽未升堂遂招以法流杜夷云召渴马于滮泉不待鞭策而至矣垂示上答臣下神灭论晨宵伏读用忘疲寝构斯法栋导彼迷流天属既伸三世又辨鬼神情状于焉可求然谓海实广广孰能知谓天葢高高不可测圣论钩深防超系表蒙情易骀恧能是空铭末示终愧钻仰弟子沈绲和南【防情至末示有脱误】
　　建安王功曹王缉答
　　惠示勅答臣下审神灭论窃以神一冥默歴圣未传宣尼犹称不言庄生空构其语求之方策叹昧交深谬觌今论天思渊发妙防凝深至理既孝机兼极信足超轶万古照烛来今弟子生属昌辰预觏圣藻既冰涣于懐抱信晓惑于随便凡厥灵知孰不钻仰矧伊蒙蔽激抃实深王缉和南
　　右衞将军韦叡答
　　至理虚寂冥晦难辨言有似无言无实有妙于老谈精于释教辞炳金书文稽玉牒者由来尚矣主上道括宇宙明并日月隠显之机必照有无之要已览遂垂以明论詶折臣下导诱既深训义方洽凡在有心孰不庆幸蒙示天制谨加读诵垢吝云消特兼懽抃法师果深昔縁因防今法离五欲而入八解去三界而就一乘复得预闻徳音弥足欣赞惠告沾及戢佩实深韦叡和南【王云史称韦公不事佛此书当由畏梁主耳】
　　廷尉卿谢绰答
　　绰和南辱告蒙示勅答臣下审神灭论伏览渊谟用清魂府既排短说实啓羣疑窃惟人生最灵神用不极上则知来藏徃次乃邻庶入几以此观之理无可灭是以巨儒伸其祀事大慈照其生縁内外发明已足袪滞况复天诲谆谆引谕弥博资始于黔黎导识业于精爽固令开蒙出障坐测重异端既絶正路斯反论者慙其墨守范氏悟其膏肓预在有识孰不击赞但弟子徒懐游圣终懵管窥顶奉戴跃永懽廕诱谢绰和南
　　司徒祭酒范孝才答
