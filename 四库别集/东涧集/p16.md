<!-- { "loadSidebar": true } -->
　　臣闻当冦攘未殄之日而欲求平定之策者其大要莫若用人然用人之道选择贵精委任贵专报应贵速三者兼尽则有才者可以自见而任责者可以成功矣夫人固难知而才亦难得操切太过者易至于激变防懦无术者不足与办事力小任重则临难而必慑志广才疎则好谋而无成必参之公论验之已试庶乎得眞实之才而为缓急之用以攻则克以守则固顾何施而不宜哉臣故曰选择不可以不精夫疑则勿用用则勿疑茍其人之足以任是责也则委而信之体统相属议论归一运动伸缩莫不如意则可以图决胜之功事权一分则或捕或招各自为谋相忌相倾未欲求胜缓急谁复应援盗贼必至猖獗臣故曰委任不可以不专兵少则不足以御防财匮则不足以赡兵今诸郡之卒大半老弱伤残之邑无复赋入缚手无策宁免奏闻况事势方棘延颈待报如救焚溺有求必应则可以解倒垂之急一或稽迟则有不及事之忧臣故曰报应不可以不速然是三者实相关系人虽可用而任之不专固不足以成事任之虽专而有所奏陈或犹豫而不报则亦何以制变哉为人上者茍于此而加意则目前虽忧不足以为忧盖任责有人事至能应转危而安直反手耳茍其不然则一时之胜未足以为喜而玩心一生守备必弛事变之来将有出于意料之所不及者矣今日盗贼窃发民不奠居原其召衅则始于官吏之非人迨其鸱张则失于备御之无术事权涣散兵财困乏遂至悠悠岁月犹未殄灭然随机应变夫岂无策今改易辙任贤使能贪者斥之懦者易之固欲精于选择矣然岂无已试有功可与图事而不肯轻进者乎沈静有谋隐于下僚而无以自达者乎招捕特创一司郡守俾防议幕固欲专于委任矣而投机之会间不容髪可不许以便宜从事乎天下之事成于同而败于异可不使之叶谋而济乎奏捷则亟与推赏告警则即为调兵是固速于报应矣然不暂费者不永宁财所当用岂容不急与之乎兵机以速为神谋或可用岂容不即听之乎深思而预图之无一之不尽则以之攘外夷复境土无往不可又何冦贼之足虑哉虽然用人之道臣已略陈于前矣用兵之策敢僭及之夫外郡之兵其不可用固也而大军之遣足以壮声势备守御使奸宄闻风而气慑然山川险要盗贼巢穴则非其所素知也潜窥而隂伺疾驰而深入则不如民兵之捷况焚荡之惨众所共愤皆有复雠之志而豪民纠集又欲为自衞之计因其锋而用之可以决胜已事之騐也苐糗粮不继难以持久若助其廪给厚其赏犒而能获冦所有者悉以与之至于功状显著则又锡以诰命孰不乐为吾用复以大军为之应援则兵威益振其策勲也必矣但行赏之际当视功为轻重若优于将士而薄于民兵则不惟懈体尤恐激变此又主帅之所当察傥欲行招抚之策则盍先为不可胜之计如声势未张乃卑辞厚赂以冀其服纵使听命犹虑反复矧头目非一竞欲邀索更作迭起未易悉定为今之计莫若赦胁从之徒以离其党与行反间之术而俾相攻击分遣重兵固守要害使之进不得前退无所掠其势稍屈然后从而招之罔不济矣臣占毕腐儒军旅未学辄摭舆人之论以备采择惟陛下赦其愚取进止
　　转对劄子
　　当国家多事之日而欲兴起治功者其大要有二议论不可以不一命令不可以不谨盖一则公是公非无甲可而乙否谨则令出惟行无骤更而数易古先圣人凡有大疑必谋及卿士谋及庶人翕然大同然后从之以为不如是则异论者得以惑吾听巧言者得以肆其欺而国是无由定凡有政令必质之人情参之舆议罔有不臧然后行之以为不如是则上作而下不应朝行而复改而国事何由举奈何时君世主无独断之明谋臧不从不臧覆用故佞者迎合以取容而伪者诞谩而求售办者纷更以生事而戆者矫亢以卖直各执其说互相矛盾岂知议论不一人将何所适从欤无一定之规则慕美名而忘实患急近效而昧远图事不问是非而径欲施行法不权轻重而遽欲更革岂知命令不谨焉能经久而不变欤如此则虽有听言之名而反为多言所累虽有善治之意而终无致治之期明主独观万化之原其必有以处此矣窃观更化以来言路广开下情无壅论事切直者罔不嘉纳上书狂悖者亦示优容建政立事兴利除害戒饬官吏御札屡颁勤恤民隐诏书洊下百姓咸曰大哉王言一哉王心固宜庶政和而万邦宁然悠悠岁月成效杳然岂道逺难骤致事大难速成耶推原其故毋亦议论命令之间犹有所当审者乎且今之议论如何哉意境土之可复则献恢拓之谋一或少沮则谓和议之当讲虑老弱之无用则申拣汰之请及至激变则复咎区处之失宜御教之议或谓可从或谓重费履亩之议或谓可行或谓亟免若是之类皆议论之不一也度牒不应敷何既敷而随免官券不必截何既截而复造帑藏赤立遽建督府恐费用之难支谪籍未消复颁除命恐师言之未穆若此之类皆命令之不谨也诚使决以独见不惑羣议是者从之非者违之何至前后之抵牾作事谋始随时施宜可则因之否则革之何患施行之不当盖今日之弊谋虽广而未能从众闻虽多而未能择善故议论不一而终难成事务名而不务实知利而未知害故命令不谨而易至反汗然议论与命令实相关系议不主乎公则命之出也必不合乎公论不当于理则令之行也必有背于理则议论者其命令之枢乎然持是枢者实在大臣留屯之议公卿议臣以为不可而赵充国以为可魏相能主充国而先零之强不战而服珠崖之叛陈万年以为当击贾捐之以为不当击于定国主捐之而终汉之世絶无边患此又大臣所宜加察虽然天下之事有经有权而又有机机者所以制治于未乱销患于未形者也一或不密则害成焉其所系尤重也矧敌情叵测而备御当严逆俦未馘而事变方亟谋画精审则转危而安处置失宜则召衅稔祸凡一竒之出一计之画固不容不周密也今所图者万分未获其一而迹之布于天下已若泥中之鬬兽而况兵之多寡财之有无战舰之未具城壁之或缺将帅之不和逺近传播纎悉靡遗潜窥而隂伺者傥乗而投隙其能无岌岌乎且用兵之法有之不可使人知无之不可使人疑今朝廷之上虽务安静而道听涂说者多张皇以惑众傥以无为有以虚为实岂不启疑贰而滋反侧乎苏轼有言智者图事贵于无迹故功已成而人不知此切时之论也惟陛下与大臣亟图之
　　论保治劄子
　　臣闻天下有向安之势人主无幸安之心则治功有隆而无替矣夫事至而为之备患生而为之防此特茍简目前者之见至于无事而为有事之备无患而为防患之谋非忧深思逺者岂能计虑及此人主茍以是为念则久安长治之效又焉有难致者哉易之泰曰无平不陂无往不复艰贞无咎夫居泰之世圣人不以为可乐而以为惧者何哉天下之理无常平而不陂者无常往而不复者惟能艰危其思虑贞固其施为则可以无咎夫泰者通也天下极安之时也圣人犹以为戒况未至于极安之时乎且今日之事非臣所当僭言也亦尝窃观天下之大势矣河北山东虽入职贡而版图犹未尽复残敌垂亡游魂假息而遗类犹未尽灭豪杰归附人心向应而大勲犹未遽集是虽有向安之势又不可不为久安之图必思患而预防随机而应变然后可以久安必振发以立志果锐以图功然后可以久安臣不敢逺引古昔请近述高宗之事以明之敌人退避若可以少安矣而犹欲大立其恢复之模敌帅遽毙若可以自贺矣而犹欲自治以待其衅以至论中兴之有时则谓必有所施为而后可以得志论自古人君则以为未有安坐而不动于四方者由是而观则高宗固不以既安之日而懐幸安之心故上焉有以建中天之业下焉有以垂亿万载之基其成效大验盖可覩矣率由旧章岂非今日之所当勉乎今朝廷之上亦未尝不加意于此也宣威置于全蜀制阃列于边陲新复郡县经理而绥懐之流移边氓劳来而安集之城壕则为之修筑关隘则为之葺理若此之类固非因循茍安者之为也然自治之策未易毕举将帅虽择果皆贤于长城如李勣之守并州者乎士卒虽练果皆艺能精锐如德裕之雄边子弟者乎边食虽蓄果能有十年之积如羊祐之在襄阳者乎若犹未也则激励以作其气委任以责其成使守御之备无一而不举则主威益振国势益尊中兴之业可指日以冀矣诗曰是究是图亶其然乎臣不胜拳拳取进止
　　秤提利害劄子
　　秤提楮币二十余载前后建议不知其几敢缕数而陈之二券易一券未免失信输纳用中半又复亏官拘上户以蓄券欲其竞收则其价必长不知收足之后又复如故置官场以兊便欲其易售则人必乐用不知官镪有限来者难继左帑金银出以易楮而价未尝增徒耗蓄积履亩而征将以收楮而民被其扰寻复寝罢此皆已施之策竟蔑成效今欲外此以求区处之方自顾迂疎固无以裨庙堂之末议然徧采舆论以为若听其自然则日损一日又不可不为之虑是以比者申严旧法将以惩一戒百庶几增长而州县过于奉承计产以收其楮导人以告缗或以千百券勒富室以输镪或争讼失理而挟雠以妄诉遂使人懐疑惧莫敢兊便急于得钱者未免减价私售由此折阅愈甚朝廷虑其扰民遂寛其限命下之日中外欣然今往来流通上下俱便复患价低思所以秤提之策其意固美然众口一辞谓当渐为区处若拘以七百以上之价是增数倍二十余年秤提竟不能逾五百左右而今欲骤长于一日之顷于势恐难又以券多则贱欲收之以增价其议不为不善但日印十五六万以岁计之为贯殆五六千万纵使极力措画不知一日之间能收券十余万乎况今官券散在天下以道言之已数十千万若收及十千万见在尚多其价能遽长否乎若听其流通价虽未长于百姓亦无轻重物价随楮价以低昻但用之军旅不无折阅之虑然随得随兊亦无留滞若秤提太急民复疑恐必不敢收则士卒所获之券将安用乎当多事之秋凡百皆仰于此若无可兊之所则其患有不可胜言者今若谕以永逺行用不复更改或有破损则易以新楮仍发下诸郡置场兊换免至中都则人亦乐收官又置兊便之局随时价稍增民必多趋而外铺必增钱以收受虽无速效或可渐长尤有节用一策言者虽多然节其小而不节其大所增能几今日之券大抵耗于用兵夫兵贵精不贵多见在之兵数亦不少若训练而激励之其技必精敢于向前一人足当数人之用则可以省增兵之费移兵戍边必增粮食若招边民以塡官兵之阙额就令戍守则可以省生券之费外阃不必轻易则可省劳军之费无功者不许冒滥则可以省犒赏之费凡此数端动百十万至若监司郡守悉令久任则迎送之费为可节添差不厘务不必创增职事可并者并从省罢则俸给之费为可减如此则军兵之费省而增造之券必渐损州县之费省则羡余之券可兊便此亦权时施宜之一策不犹愈于坐视乎若欲复创一界断作七百以上之价而旧券听其消长恐民复疑惑旧会愈折盖新者少而旧者多少者增而多者损不知可以相补否况前此曾出一界当时虽增今新旧并为一价矣此又所当熟虑者若夫从便之说节用之说皆人所共言者未审果可行否其他竒策必有能建明者更望广采兼收参之公论求其至当庶几上下俱便而无骤更数革之弊臣不达时宜虑无一得仅摭舆人之论以备采择











　　钦定四库全书
　　东涧集卷九　　　　　　宋　许应龙　撰状
　　辞免吏部侍郎奏状
