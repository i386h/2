<!-- { "loadSidebar": true } -->
　　国家考绩黜陡之法本于虞周而兴贤亮采之实庠序学校之教激劝成就之法远过唐宋故得人之盛治功之广书之简册传之咏歌皆可播扬之远迩光华于后先也若兴安令周永凤祥章贡人以大学生试艺高等擢官三年政成民信将考绩京师大夫士能言者颂之如出一口是虽由凤祥行能之美而其实本于上之人德泽所成也凤祥岂肯有一毫自负之心欤然兴安在广右水陆之冲湘漓渠水之所发源送往迎来者日相续也余尝为之作素位轩记本其舆颂而劝之备矣比他县令岂不尤难者哉则夫激劝成就之效于凤祥既往有其验考绩而升擢之于将来可期也今兴安之民于日望其归则其它日典大郡郡之民将于日望其来至于使天下之人于日望其归于　朝廷也是又予之所望于凤祥也 

　　○羣公赠言序　 【庚寅】 

　　余平生交友遍天下其爱厚者或赠以言积之久而成卷轴而藏之其间称誉不能无溢美而其事则皆实不妄也他日或有欲考见予平生者安知不有取于斯欤 

　　○送戚廷彦归天台序 

　　少宗戚存心洪武中夕进士也参政陕西时遇之逆旅间与言诗雍容温厚恺悌而不迫切甚似其为人也予甚敬之后为今官日与相见及丁内艰复来则其学益进而量益宏未尝有所动于外予益敬其不可及而未暇质其素也今年其犹子廷彦来省之则其质美而善学雍容而不迫又甚似存心者问之则云少孤母氏守节自誓育之以长而存心实教□之益知存心之不惟自治其身而又能以熏陶其兄之子其平居之素不问而可知也存心抚犹子恩逾已出而廷彦事之如父交相笃厚以昌其家此又人所难者也又知廷彦之母早年守节为其家荣则一家内外之间皆可谓古人中求之也所谓富贵而寿考将如川之方至而其源之深远则益有不可测者戚氏之盛岂可涯哉故田廷彦之归书其事为序用以为雍和孝义之劝 

　　○栢台思亲诗序　 【甲申】 

　　江西道学之士自陆夫子务以力行为先今学者耻为文藻浮华其于世教非小补也其于众人所慕而兴起尚如此而况于子孙乎家君以洪武辛亥主考江西乡试得临川陆先生昂夫荐之而知其文安世家也历官华阳卫辉归老而令子以贤人君子举守沂州既没而广平以大学生为监察御史于卫辉公为嫡孙沂州公为冡子三世继承仕而益显是卫辉公以过八望九之年致引寿考所以教育之如父母之存也卫辉公见广平之成立亦若沂州之存也是其处也不能无思也今广平之出而仕也祖孙之情相望千瑞安能无所思乎此栢台思亲之诗诸君子所以为广平之作欤广平之思亲也出亦思处亦思其思亦非寻常之可比也思皆沂州之情岂料其先父而陨伉俪俱逝遗孤孑然俾以士累此非人情之所至愿而孝子之所不忍闻固衘哀于罔极而抱恨于九原者也卫辉公之情固不料其子先亡也又岂料其享有多寿而及见广平之成立至于今日如是之盛耶是沂州有余未尽之孝在广平之所思也卫辉公有余未尽之庆在广平之所思也所以慰其没而安其存者之心在广平之所思也广平之思岂寻常之比焉然则固非徒思之为尚也思如文安公之道学修明然后为能不坠其家声也栢台之思又宜乎其思也文安公在当时政事烨然有声而仕不至于栢台也有材而无时也卫辉公沂州既不媿其先而仕不至于栢台也遇于时而无命也历世冲和萃于广平思所以称栢台之任必求无愧其家学也 

　　○顾谨中诗集序　 【即顾太常经筵进诗序】 

　　臣缙少侍太祖高皇帝蚤暮载笔墨楮以俟圣情尤善为诗歌睿思英发　神文勃兴雷轰电逐顷刻妙造　玊音沛然数千百言一息无滞臣缙辄草书连幅笔不及成点画上进财点定数咏而已或不易一字故常喜诵古人铿鍧炳朗之作尤恶咿喑齿?蜀龌鄙陋以为衰世之为不足观而天下之士为诗者鲜能得意焉有诗僧宗泐者尝进所精思而刻苦以为得意之作日余篇高皇一览不竟日尽和其韵雄深阔伟下视泐诗大明之于爝火也盖如泐者尤不足以当圣意圣凡度量相悬固如是耶近奉　内廷获覩先皇所御书籍见其题曰顾录诗集二篇盖先皇所尝置诸其左右深有得于圣情者也臣缙亟取而读之见其有高一世之怀而谓人莫已知洞万古之志而谓圣人可及谓麒麟凤凰可驯狎而九天可安行　帝所可趋而进也谓亿千百为湏臾而日月可抚弄星辰可挤掷也谓风云可嘘吸雷电可奔走造化鬼神可叱咤而使令也其所以自持者盖将与天地久存而列圣其徒也此所以上合高皇帝喜其诗不置而天下之知者以为云行水流与物无竞而不知者以为狂为愚也然皆不足以知之惟高皇帝知之臣缙知之于今而后世复有知之而将叹其不可得而见矣禄谨中松江人初以大学生典大常簿高皇帝郊祀有执事之荣后以才名数为人所排毁高皇帝怜而保全之予素见其诗所进上也今擢为　蜀王府教授予素相知而不相识也时年五十余矣一见如平生欢倾情论且以其诗集示予因序其意如上云 

　　○万竿烟雨图诗序 

　　钱塘方君孟观余交数年其谦虚直谅之美迈往凌云之气发荣长养利润群生之意蔼然而莫之能遏也其乡先生善书□□曰若吾友孟观之于竹也所谓万竿烟雨者非欤郭林宗谓黄叔度汪汪若干顷波世以为至论余言又岂非欤凡与孟观游者皆蔼然也高君为图以赠而能言者为诗嗟夫荆扬之间大山长林??困簵如篑荣瘁于峦烟瘴雨之间岂非可惜也哉使可引而置之大都辐辏之地纵观者可以日致千金而不已且器用可以化德可以形诸咏歌而卒莫能得也然则观高君之画亦庶几大都辐辏之地而有荆扬山泽之观无羡乎其所惜也观能者者所为之诗又似有出乎其画之外观方君之为人及诗与画两相忘其间而岂不真可贵重也哉君尚无忽于能言之意与高君之言而真无愧于古人而俾高君之言亦为至论于世哉为之歌曰高君昔年豪气如长虹挥手画竹如画龙烟云卷舒白日动雾雨变化当晴空长林倏忽千万迭尺纸摇动银河通荆扬山开洞庭析宇宙飒飒吹凉风纵观未辨节与华脱畧形似超凡庸画名画法两不论笔墨之外疑天工为爱夏官少司马极口称道不觉言辞重使将妙墨等淇澳传播四海来诗筒大篇短章悉绝好金宣玉振歌春容此君心事神造化岂大声色惊盲聋誓将松桧历氷雪咲拂琼草纷青红夏官尚书更潇洒邀我赋咏无雷同太平达官剩间暇几欲径造轩窓中推窓看画尚见竹烧笋作饮畴能供击鲜酾酒集宾客为奏流水朱丝桐剧谈今古合风雅俛仰贤圣追溟鸿万竿烟雨坐来霁共听彩凤鸣雍雍 

　　○西游集后序 

　　余友唐君以宁吉之永新人洪武甲子举进士为太平府推官谪居横浦二十余年每岁集其迎送序述悲喜离合与玩物适情之作皆在焉以较其今昔学问所进与交朋往来岁时事物之代谢可以备闲居之览而非有所刻削以求工以夸多而鬬靡狥外而为人也前序范君仲纶作称庐陵文章自欧阳后世有传续其论当矣特未知吾庐陵诗人之源流也始自周末有避秦者九人隐于玉笥多为四言诗刻之石间郡人往往效之而庐陵之四言诗始盛汉封安成王长沙王而淮南王宾客多往来荒祠古塜镵文俱存至晋许逊郭璞殷仲文皆游庐陵而五七言复盛至唐杜审言为吉州司户始大兴诗学庐陵之律诗尤盛吉诗人堂之作由是也南唐刘洞夏宝松擅其家宋盛时彭应求一作元忠称南国诗人江西诗派葛敏修擅其雄诸体备矣至元初而范德机授学于杨学睡学睡之子又从师德机即邵庵虞公所谓得范公之骨而庐陵之为歌行者大盛不可悉数若永新吾得一人焉曰萃乐吴先生以宁乡先辈也宜其所得者有绪故不求工而自工欤康君未老幸而所作当益富他日归乡拜诗人堂而重论焉屈伸荣辱进退万变而性情之乐易如一日雷电风雨晦冥万变而日月之光景常新也康君其必有以惠教我乎 

　　○随所寓诗序 

　　余乡兰溪曾氏有讳三聘者朱子门人也后奉使金虏死王事封忠节公弟三复三异亦皆有大名三异之后有讳师道者仕元为临桂尹其犹子从之家焉今孟鼎其从孙也士大夫皆为之诗岂非有见于隋时之义者程子曰君子之道为众所随与已随于人及临事择所随者皆随也人君之从善臣下之奉命学者之从义临事而从事者皆随也而岂同流合污之谓哉至于所寓则凡有形者皆寓也岂独以桂林为寓哉孟鼎不忘故乡谓予他日诸子稍长将遣之归拜先墓复求故居是果能不徒以桂林为寓而又将以随时之义遗其子也孟鼎真达士哉　诗曰大虚堪舆理气同寓人寓其闾方以类聚下士拘拘窘止室闾达人大观仁体寰区忠信笃敬蛮貊可居有如反此莫处州闾随寓而安载歌考盘考祥元吉视履其旋 

　　○为李君士鼎盘谷图序　 【乙酉】 

　　唐李愿隐居太行之盘谷其后子孙硕大以繁散而居四方者不可胜讣今古文城东李氏亦其裔也有曰士鼎者读书尚文克世其家多藏古器名画一日示余以先世所传盘谷图且慨然曰过殷墟而歌黍离瞻周道而伤戊草盖沧桑变迁之余人亡而士益以远若前日之盘谷不可得而复有矣前人之流风余韵不可得而复覩矣其所赖者昌黎韩子之文幸传于今不泯吾之斯图藏虽已久讵能保其长存不至朽且坏乎矧今文章巨公子宜无媿盍亦加惠一言以昭于后来庶图不虚作而前人益有赖焉余感其言展图而翫之隐然盘谷之在目乃指而告之曰兹其为太行之阳耶维谷之口维山之阿短桥匹马琴剑自随者非愿之归隐乎环乎两山深窈有容树林隐翳亭构翼然者非其盘旋之区乎至若泉出山间泓澄涓洁衍之为陂池者其可濯可湘之所也城平以旷土沃而肥原田之膴膴者其可稼可穑之处也洎乎彼丘之高可升而望此树之荿可坐而憩彼山有美可采而茹此水有鲜可钓而食者又其无适不安无往不乐之地也嗟乎俛仰之间其景象形胜数百年犹一日何斯图之臻妙若是也虽然使求之于其图孰若求之于其人于其人则韩子之文得之第缘文考迹思所以善继善述引之勿替则今日之城东犹前日之盛□又何拘拘于太行之阳徒食其旧德虚动其景仰哉 

　　○王氏节孝堂诗序 

