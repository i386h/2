<!-- { "loadSidebar": true } -->
　　维治十四年嵗次辛酉三月初二日庚戌同年友呉寛谨以清酌庻羞之奠致祭于都察院右副都御史陈公大玉之灵曰公寓西陲早受家学抱艺入京多士与角遂登甲榜乃列户曹簿书钱谷身任其劳公有羙才亦不即见迨擢大藩而事益练江右民俗治之尤难以静治以简治繁工役大兴惟时建国我劳其心民省其力谓民顽梗父之母之居则易使去则有思去之一方称者一口名彻于朝三任莫乆内台之副为古中丞畀以留务置之旧京仓廪丰盈不爽升龠韩滉在唐国计有托夙夜筹画尚耻素飡报国不足公亦有言生居邉方习见军伍每誓捐驱欲得死所推公之志论公之才俄止于此知公者哀朝廷念公防典不薄祭以礼有司奉若重惟故里在于中州居斯葬斯不防首丘忠信可交亷谨不取既见其人亦闻其语今则已矣不见其人死生永别曷得而亲呜呼哀哉
　　祭外母朱孺人文
　　维年月日季女壻翰林修撰呉寛谨以柔毛庻羞之奠致祭于外母朱孺人之灵曰寛昔委禽今逾廿年髙堂登拜数聆训言白髪垂垂徳容俨然去之京师濶阻山川起居何如封书问安使者未及讣音忽传嗟嗟孺人持行实贤内助成家有赫门阑子孙森森美矣田园人匪富视惟义之全嵗月防何防事连连悲伤既甚疾疹莫痊凡此情事墓石已镌孺人于寛母道存焉启殡有期薄奠几筵
　　祭亡妻陈宜人文
　　维治四年嵗次辛亥八月初七日左春坊左庻子兼翰林院侍读呉寛以柔毛之奠告于亡妻宜人陈氏之灵曰与子相处三十余年我因而亨子实偕焉复来京师又逾一纪促我早归无贪名位我闻子言中心然之岂料子病纒身益危言即不从子亦莫救所恨诸亲不在左右送子归斯言不防系于史事愿复不偿生不同归死实可悯言及于兹悲痛何忍子尚行矣我终乞身临穴而当共诸亲子行无恐亦无我恋酒肴在筵非谓遣奠呜呼哀哉
　　祭韩夫人文
　　于维夫人防有女徳来嫔于韩实为佳匹维都宪公有武有文宣力四方为国树勲阃内非人公不能顾顾则萦心有勲曷树公累进秩夫人与同龙诰在函遂沐髙封富盛显荣孰不歆窃视其身自奉何俭公既不禄俭徳益加闺门悄然人孰敢哗嗟未亡人俄以亡报告哀于朝维子之孝昔都宪公赐有坟有诏合藏以从良人仍命有司谕祭维腆防典所颁爰视都宪静専勤慎妇徳可评宜跻于夀宜享其荣都宪在乡伟哉先逹薄奠遥驰忝居乡末
　　焚黄告先考妣文
　　维成化十三年嵗次丁酉十月乙未朔越二十二日甲寅孤子翰林修撰寛谨以洁牲醴齐昭告于显考府君显妣张氏曰壬辰之春寛忝史职三载考最仰荷推恩封赠之典施及存没惟我显考拖疾拜命既易冠服奄弃人间玺书继颁不及亲捧孤懐感伤未即奉告惟兹恩典岂寛自致追慕尊慈极其劳瘁以鞠以教克长克成昊天不吊先后弃捐禄飬靡从痛恨无已兹谨録黄焚于墓所伏惟尊灵只奉休命音容茫茫悲慕不絶呜呼痛哉
　　东荘奉安先考画象祝文
　　维成化十三年嵗次丁酉十二月某日孤子寛谨以牲醴之仪敢昭告于显考修撰府君东城之下先世所基嗟嗟府君实生于斯迨长西徙门户独持每念旧业东望兴悲乃修乃复有年于兹树有桑栁屋有茅茨有庭有戺有园有池本原之地有大其规东庄自号用表孝思今者不幸溘焉弃遗灵爽长存没且有知眷恋兹地防气必之乃奉遗象张之堂楣着存于心如覩容仪凡此旧业不废不曰维季弟肯搆肯菑一觞陈告聊写吾私载瞻载拜涕泪交颐呜呼哀哉
　　上京告祠堂文
　　维成化十四年三月六日孙翰林修撰寛谨以牲醴敢昭告于四代考妣寛忧制既终例宜起复丙寅日吉已卜启行维是逺违不胜攀慕
　　告二代赠官祝文
　　维治十一年嵗次戊午十二月壬辰朔越六日丁酉孙吏部右侍郎寛敢昭告于二代考妣曰寛无所能忝窃官禄实頼先徳始克致兹乃今年十一月二十九日三载考满十二月四日荷防恩例推及其先显祖考处士赠吏部右侍郎显祖妣韩氏赠淑人显考谕徳府君加赠吏部右侍郎显妣宜人张氏显妣太宜人王氏并加赠淑人及妻宜人陈氏亦加赠淑人感激之余悲喜交集谨具酒馔用申防告
　　受诰祭告二代文
　　维治十二年嵗次己未八月戊子朔十二日已亥孙吏部左侍郎寛敢昭告于二代考妣不肖逺借先徳垂休于身叨佐铨曹倐经三载伏恩例推及惟均乃于今晨获受诰命祖处士府君赠通议大夫吏部右侍郎祖妣韩氏赠淑人考谕徳府君加赠通议大夫吏部右侍郎妣宜人张氏太宜人王氏俱加赠淑人诰词煌煌并褒美追惟先徳实克承当谨録一通先备焚燎家祠茔墓自当转行故妻宜人陈氏亦加赠淑人谨以酒馔同用告






　　家藏集卷五十六
　　钦定四库全书
　　家藏集巻五十七
　　明　吴寛　撰
　　杂文二十四首
　　吴越吊古赋
　　嗟予生兮好游泛扁舟兮夷犹渺江湖兮万里翛然兮不可留繄世纷之混浊兮惟山水谐其夙心览九州之博大兮吴越僻在乎东南寻故都之遗迹兮逝去此而披宿莽江山依然其髙深兮聊登临以上下清晖娱人以忘归兮亦惟懐贤以吊古念姬周之俶世兮二国始霸而圗王隣壤之不相能兮数勤兵以相当吴启衅以召祸兮不暇计夫死生与存亡谓虽雪耻于夫椒兮卒致夫种之行成贪美饵而不悟兮羌自以为得计孰知鸷鸟之匿形兮将以肆其撃噬后四十年之有吴兮果符史墨之得嵗噫嘻直臣疏兮佞人见亲自古而然兮匪独嚭之与贠国灭亡而不救兮讵全委之于天鉴之不逺兮何无疆之违其祖武见毫毛而不见睫兮欲兴师以攘取求附庸而不可得兮屈为楚之臣虏虽覆亡之有先后兮亦奚异乎吴之末路悲夫花落兮故宫草生兮荒台社稷兮墟棘鹧鸪飞兮麋鹿来恃强力兮为国虽蹔兴兮輙衰唯有徳之不可忘兮厯千载其犹赫赫揆吴越之鼻祖兮实夏禹与泰伯逃荆蛮以让国兮任洚水以为已责髙风邈其不可及兮万世犹沐浴其膏泽瞻清庙兮下车奠椒浆兮进趋适于越兮之句吴归来吾乡兮遵先哲之坦途
　　咎须文【幷序】
　　姬仲子始冠有问以年数者对之未尝不以为诈一日览镜始悉其状盖其过在须也为文以咎之
　　噫吾语汝须人之一身五藏是俱惟肾之余乃为汝须汝须之生种类亦殊两颊曰髯口上曰髭【叶】汝居口下其垂如胡然汝于人出必有不少不老不先不后而独何故即为我有初焉萋萋勃然满口绸缪连延纷纭杂揉其宻如林其丰若蔀其直如防其蓬若帚既非清眉之暎目岂若鬒髪之在首不取人恱徒增我丑见者称呼率加以叟即告以年罔不曰否既骇生客亦惑故友陷我于诈舎汝安咎彼其耳目口鼻各有所司天君有命奉职无亏汝须之生则异于斯泰然而垂百无一为且今犹可逮寒暑防易日月载驰汝将变黑为白如抽茧丝感光景之迅速适足以增老大之悲我不汝咎咎将安施言已忽见有人缁衣裳颀然长身率众而前自称须神曰我属躁进敢尔有犯适辱责度不可赕脱容尽言九死何憾当夫张筵设几宾客交互让汝左席职我之故我何负于汝五达二岐步履从游让汝一武繄我之由我何负于汝宜叔而伯宜弟而兄以有我在孰轻汝称我何负于汝汝今顾以区区老少之故咎我我负汝耶汝负我耶且耳听目视鼻嗅口食虽为汝役实为汝贼嗜彼臭味于声色蛊惑心志曾无纪极亦有人生不免襁褓得见垂白欢欣絶倒凡我有言岂自斧藻和药剪我而君臣义笃煮粥燎我而兄弟情真燃我于持烛之顷者可窥人之量拂我于会食之际者即受人之嗔怒之輙张足以壮将帅之勇气撚之而断足以役诗人之吟魂种以数茎而拜上相垂焉至带而位元臣染我以药既见咏于唐士缠我以帛尤足重于晋人阉寺薰腐之余我即与之絶沙门寂灭之教我不与之亲具此羣行汝岂弗知况我虽防亦汝亲枝不敢毁伤古训是遗我不汝咎反我咎为能削即削奚费说词少焉隠然不见仲子惊悟静言思之深自悔悮掀须一笑欢好如故
　　汤媪传
　　媪之先金姓少昊之苗裔也夏禹治水功成别锡之氏世有从革之徳载周书洪范篇穆王时有金母实生媪媪少遇为燧人氏之言者授以水火相济之术善养气能吐故纳新延年不死人异之昼窃观其所为块处室中一腹枵然及暮惟饮汤数升而已人因扣之曰媪何以夀对曰汝独不闻冬日则饮汤之说乎吾术止此他无以告子者因号曰汤媪媪为人有器量能容物其中无钩距而缄黙不泄非世俗长舌妇人比性更恬淡贵富家未尝有足迹独喜孤寒士有召即往藜牀纸帐相与抵足寝和气蔼然可掬唐有广文先生知其名召之媪至谦抑居下坐广文揖而进媪曰足下虽冷官妾则妇人岂可与公比肩哉广文多其让与语至夜半頽然就睡偶以足加其腹媪亦不怒天明更与语倾倒殆尽自是广文非媪寝不安席尝曰和而不流清而不激卑以自牧即之也温惟媪能兼之以为知言媪复知医思以济世人谓其满腔子皆春意也有贵介公子犯寒疾独卧别室迎致之媪初不欲往或曰此正媪行仁之秋也何以拒为不得已一行视其疾已在骨髄循其经络起足厥隂曰是非铁石可加法宜用汤液从其言体温温自下起若饮姜桂附子然及视其剂则其平日所饮者也公子竒其效欲留侍终身诸姬患之相与防于公子曰媪虽知医然昼伏夜见踪迹叵测其殆鬼物邪公子尚慎之媪闻而愠见曰吾平生号能容物至是不觉使人热中卒骂曰家世非寒族幸自温饱无求于世若辈粉白黛緑専以色媚人鬼物真自谓吾见若辈之杀公子也竟去及接他人终不失和气公子亦遂疏之诸姬更进御未防疾复作竟死如媪言媪同时有夫人竹氏与媪毎春秋时輙为人弃置相会嘿然无怨言叹曰人生出处各有时耳媪自周歴汉唐至宋已二千余嵗人谓其犹处子也阅人虽多无可以当意者闻涑水司马公有清徳欲依之公得媪恨晚家有侍妾不一顾其夫人亦贤乃盛饰之以进卒挥去既而公拜相夜则思天下事往往达旦不寝媪进曰公幸不弃处我布衾之下愧无以报徳惟公尽瘁事国貌日加瘠幸为天下自爱公惊曰吾久不闻媪言媪言甚爱我愿卒闻媪之所以处世者媪曰昔在周末犹及见老子教予曰汝惟知足知足不辱予谨受教以至今日公悟曰媪殆谓我也即谢事退居于洛后薨朝廷因有温国之封媪后夀益髙虽云得异术要其先世从革之徳所致不可诬也
　　端友传
