<!-- { "loadSidebar": true } -->
　　子之报其亲也三年之丧而已乎诗曰哀哀父母生我劬劳又曰欲报之德昊天罔极焄蒿悲怆之意至于白首没齿而其哀未有已者人子之心也圣人制礼准乎情酌乎义以为其势不得不有所止故亲丧之服断以三年而自虞祭以内寝苫枕凷阅小祥大祥菜果醯酱食各有节迨入禅而始淡其淡也所谓制礼不敢过也人子之心岂其有淡于亲也哉至于居庐之制初丧则君为庐宫之大夫士防之既塟而柱楣涂庐君大夫士皆宫之其义倚木为庐在中门外东墙之下盖古人之居庐皆庐于其家而所谓庐于墓者无明文也虽然礼特为君大夫士言耳生长贫贱席门穴牖其井臼牀锉杂陈于一室之内安所得庐而倚之即不然古者大夫三月而塟士逾月而塟塟之距朝夕奠未几也因不忍造次离于亲侧于是筑室墓旁以风飡露宿终其无已之痛虽记无明文谓之知礼谁曰不宜瀣仙杨子天性淳孝尝刲臂以疗亲疾及罹大故日以一溢米倚哭于屋之东偏既塟而糊口四方不得遂庐墓之志乃钩考古今人得行其志者自汉申屠子龙而下若干人旁摭其事而系之以诗题曰心庐集此与皇甫士安作高士传以自况者不同而其用意则良苦矣记曰视无形听无声方亲之生存耳目视听常在形声闻见之外及亲既殁而衣裳桮棬触物思痛固不必身在墓侧然后悲哀发于胸臆也且不尝读曾子之遗书乎险涂隘巷不求先焉以爱其身是以跬步不忘父母也出言以鄂鄂行身以战战一言行不忘父母也见利思辱见恶思诟嗜欲思耻忿怒思患一发虑不忘父母也繇斯以推杨子之为倚庐也多矣以视夫风餐露宿于墟墓之间者傥所谓其事则异其志则同者也呜呼世风漓而孝道衰衰绖之中婚姻燕飨浸滛成俗恬不知怪缙绅士大夫则有非金革之事而讼言夺情者矣又其甚者托辞令甲谓以私家持三年之丧而三月六月以后服官视事轻肥出入无复有哀毁见于顔色噫吾愿以心庐之义告之
　　北海集序
　　学士遇羲鄂公既没之九年其子中舍赛君出公所着北海诗集若干巻示予且属予为序予缩恧愧汗敬谢不敏比启牍则洪文襄之序在焉公与文襄共事呉楚间者久文襄知公为深其序公集也简而质信而有徴后生末学闻见黔陋岂复能道扬万一为公重哉呜呼我
　　祖宗朝累叶作人生材不尽崇德中频举制科得人尤盛方公领乡试第一胸中已穿贯经史岿然负大人宿儒之望矣
　　世祖章皇帝既定天下公即槖笔官禁近囬翔馆阁十有八年洊跻翰林学士兼少宗伯之职
　　先皇帝雅重公文学固亟欲公秉钧赞元日夕献替于防厦之上而自初元入闗以后命公佐筹师中者迄无虚嵗
　　国家大征伐如定三秦下呉越克八闽平荆楚靖滇黔或以亲藩仗钺或以重将握符而公皆预参帷幄定策决胜盖自古军旅之事必资通经术崇信义之人秩然示三军以礼而后其众为可用被庐之搜赵衰让于却縠谓説礼乐而敦诗书惟縠为可呜呼
　　先皇帝之久烦公于征鼙戍鼔问者意其在斯乎集中所载大率使车浏览感时纪事之作为多昔人谓单门寒素足不逾井闬虽藻思绮才淩轹顔谢终难免于醯鸡之诮公马首所至几于九土游其八矣山川之瑰异风物之变迁悉有以激发其磊落吞吐之气岂区区郊寒岛瘦所能彷佛其万一者乎至于铺陈军容张皇天讨直与车攻吉日江汉常武诸篇后先竞响今读之而铙音凯奏与大将军跃马涖阵处歴歴可指也所谓进风于雅而以史兼诗者惟公有焉使天假以大年获观
　　今天子休明黼黻之盛则公之诗当更有埒于巻阿
　　既醉之什为
　　国家鼔吹郅治者而惜乎其止于此也读竟留连久之敬题末柬以归中舍非敢曰序公之诗也叶星期西南草序
　　星期与余别十二年矣性不耐为吏经嵗而拂衣俯仰侘傺无以申冩其孤愤郁邑之气而一寓之于诗顷归自岭南顾余于垩庐留连信宿出示西南行草屐齿所歴既极登临览观之盛其所与酬唱往还又多海内倜傥磊落不羁之士而诗之竒皆足以发之余读竞惊伏顾谓星期曰近人称诗者多矣而倾吐懐抱大放厥辞排哭奡兀不名一家未有与子颉颃者也请子述所以工诗之旨可乎于是星期抵掌语余曰放废十载屏除俗虑尽发箧衍所藏唐宋元明人诗探索其源流考镜其正变盖诗为心声不胶一辙揆其旨趣约以三语蔽之曰情曰事曰理自雅颂诗人以来莫之或易也三者具备而纵其气之所如上摩青旻下穷物象或咲或啼或歌或罢如泉流风激如霆迅电掣触类赋形骋态极变以才御气而法自寓焉世之防律为法者才薾而气荏徒为古人佣而已乌足以语此余闻之抚几而叹旨哉斯言足以砭俗学之膏肓破拘挛之痼疾矣遂与促席品次古人之诗星期持论龂龂多否而少可谓千余年间惟少陵昌黎眉山三家髙山乔岳拔地耸峙所谓豪杰特立之士余子不足儗也余因三复星期诸作而求其比似则铺陈排比顿挫激昻类少陵诘屈离竒陈言刋落类昌黎吐纳众有涌泉万斛类眉山縁情绘事妙入至理而自娴古法其才气之纵轶宁或涉于頺放怪诞为世所訽姗而必不肯为局缩依傍之态甚矣星期之学能不媿于其言而卓然自成为一家之诗者也兹游语溪将偕孟举呉子为宋元诗选且谓选诗既竣即肆力于古文辞以求合乎先正作者夫诗与文道一而已以星期之才日进而不止更十年后东南称文章钜手为后起领袖者舍星期其谁与归余虽学殖荒落愿俟星期集成援笔而序之
　　畿辅志序
　　维我
　　国家诞受景命中外効职文轨毕同燕京定鼎虽踵前代旧迹而经营缔造百度聿新三十余年以来德泽渐濡建置周宻洵足淩轶往古昭示来兹固不恃区区形势之胜称天府都防之雄已也在易观之象曰先王以省方观民设教古巡狩方岳十二年一举而畿内甸服则有春秋时巡之典列国诸侯贡诗于王朝爰颁政令以变易民俗而王畿尤为风化之首自风诗既废所可徴者者志乘而已志乘具则美恶昭法戒备此在列服犹不可缺而况京师首善之地乎方嵗壬子
　　诏允阁臣请命各省分辑志书督抚臣上之史馆彚萃编次用纪大一统之盛属以军兴未遑蒇事顷者海宇谧宁文字翔洽各省志次第成帙而畿辅通志亦缮藁报竣防某奉
　　命填抚八郡获受而卒业考其条目综其义例疆分理析部列族居粤自山川扼塞土田赋税以及闗津邮传城郭堡戍之沿袭与夫宦游土著名贤硕彦之遗迹方土物宜禽鱼卉木之产植凡属职方训方之所掌道川师邍师之所颁辨皎若眉列原委烂如以是上备
　　圣天子体国经野之资下禆大小官司承流敷化之助信所谓纲举目张班班可考者矣于是申檄所司授工锓梓装演讐校计若干卷某幸例得厠名卷端撰序始末窃因是有憬然滋惧者焉燕之建都邑也辽为南京金为中都元为大都路明改建北京数百年间歴朝规制按籍可攷田野何以瘠何以腴军实何以坚何以脆户口何以赢何以缩风俗何以淳何以漓军吏杂糅莠良错处或控御失术奸宄蘖芽或剂燮适宜狱市不扰虽古今殊势而治忽一理某与诸君子恪秉
　　简书抚河山之辽阔轸民庶之殷繁属兹守土与有均责一或失当即陨越随之是则某所执卷三复如涉渊冰者也是书也始于康熈十九年之七月成于二十一年之四月縂裁官前巡抚佥都御史于公成龙监临提调官叅议董君秉忠佥事呉君元莱董理官保定府知府纪君宏谟縂修翰林院侍讲郭君棻自余分纂诸执事俱详书别简云
　　辛未科防试録序
　　钦惟
　　皇上圣神文武光被海宇三十年于兹纲纪修明教化翔洽殊方絶域之众咸畏威戴德稽首向顺于荒遐万里之外而庶司百职事之凛凛効职者皆恪守尺度以奉行
　　朝廷德意将使薄海内外无匹夫匹妇不获其所而一时为士子者无不蒸蒸兴起思骧首于
　　圣世以自踊跃于功名之路盖大泽之霑濡久矣必世后仁斯其时也民生日以厚民俗日以醇而其昭融昌炽之象尤先见于士气则遭际盛时而以文章藻黻至治岂非儒生之厚幸欤嵗在辛未天下贡士待试于礼部者二千五百人有竒届期礼臣以考官请
　　上命臣玉书偕臣廷敬臣光地臣士祯同往典试事
　　臣学术黯陋文质无所底仰防
　　皇上不次拔擢回翔禁近入直
　　讲筵洊歴部务进叅机宻荷
　　恩深重不克展报尺寸【臣】奉职无状如此而
　　皇上犹不斥其驽下辄加驱防兹复委以抡才重任臣益切大惧矣【臣】惟主司之所凭者士子一日之文而已其文合于度则録之不合于度则黜之虽其人宿负文誉而为主司者因其一日之短黜而不録即怨谤滋起不能恤也且既已糊名易书而或以好名惧谤之故欲稍存一揣摩物色之见以冀幸于一旦名曰怜才其私一耳【臣】誓与诸臣力戒之言者心之声也帖括之文虽以应制举而其精神心术之所在或正或邪或诚或伪未尝不发露于议论离合之间第衡文者不深察耳夫鬷明堂下一言叔向犹闻声而知其人况三试其文乎【臣】愿与诸臣力勉之自丙戌以来文体凡屡变矣
　　皇上加意右文人才蔚起一时英隽之士翘翘焉欲去时文软熟肤浅之病以古学相尚而不善学者至以脱绳墨为髙杂稗乘为博兀奡而不驯汗漫而无当其将流为荡闲轶矩之归而且浸滛有离经背传之患【臣】至愚鳃鳃虑之夫文有理焉有法焉有辞焉理必依传注法必宗先正辞必本六经如水之有坊农之有畔不容越也初试之日即以此意传示诸士比至校艺则宁质毋缛宁实毋浮宁简毋冗宁易毋僻其为支离谬悠之説得以诡遇而幸获者抑已罕矣而又于再试三试之文观其该洽今古之学则诸士中亦遂能分条晰缕于人品之纯驳吏治之缓急道术之源流律吕之条理歴歴指陈其端而疏通证明其义于是【臣】与诸臣执卷相庆谓天下沐浴
　　教泽之久而实学有本不谐流俗之士出于其中故其文多卓然可观如此人才闗乎气运讵不盛欤校阅凡二十昼夜得巻一百五十有六今録其雅正者二十篇进呈
　　睿览【臣】谨飏言简端进多士而朂之曰
　　国家今日之甄録诸士惟其文也异日畀之政事而登用之惟其人也以为科目不足得人耶姑无论往代即
　　本朝五十年间由科目致身而姓名焜燿于简册者项背相望矣以为尽得人耶彼列上第跻华膴一旦陨坠至于身名俱辱者亦指不胜数矣然而用人之法终不得不重科目诚使一科之内得一二人者树功立名于不朽则于
　　朝廷设科取士之意已自无负但为士子者身受国恩宜人人思有以自见顾安得借一二人之树立以自逭其责也【臣】愿诸士各践其先资之言本经明行修以达于规为措注之际所谓实学有本不谐流俗者不独见于文字而持身服官亦由是焉记有之曰毁方而瓦合言能与物同也曰砥砺廉隅言不刓方以为圆也既言与物同而又言不刓方者何也以廉隅为体以瓦合为用特立独行与推贤让能二者交尽庶几儒行备而有禆于治理乎宋臣李沆论为治之道亦谓勿用浮薄新进喜事之人夫浮薄喜事之人皆其不能特立独行推贤让能者也诸士自勉为经明行修而耻出于浮薄则所以为科目重者在此所以报
　　国恩者即在此而【臣】等孜孜焉因言考行期仰副皇上郑重抡才之心以成
　　国家昭融昌炽之象者亦可借是以答
　　休命矣诸士其朂之哉
　　呉江县志序
　　皇上御极之二十有二年直省大吏各奉
