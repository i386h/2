<!-- { "loadSidebar": true } -->
　　国家人文成化建学立庙以敛才毓贤焉栖之学程之经辅以史子择师友而礲错之亦专且习矣又庙吾夫子使瞻拜于下意有所向精神命脉有所领防以为要归夫子终身之师也退而观所从祀皆学夫子而几与得其传及其门私淑而起者世既相后考心迹于俎豆之间诸子终身之友也可以端尚可以明趣可以正心修身而运之家国天下以施夫子之所欲为次之亦不失诸子所至庙学之设其岂徒者哉夫学之建自上古已然至周而备秦而废汉兴礼文尚阙武帝时始罢黜百氏表章六经置学官弟子员至唐开元宋庆厯而又大备邵武泰宁之学赵时馆所建宁宗庆元时也迄宋迄元逮今风气销缩人文未副有司者常之常故废邵守潘侯旦既修邵三学郡丞武以泰宁废告侯往观曰独废然哉炉峰非学所也偕戴尹冔循而西蓦湖一址旧属于左氏者冈夷水环峯秀连叠若天造而地设则皆曰是为吾道者留夷之鬼焉得当当之者夫子也夷之类焉得居居之者夫子之徒也今天子崇正辟邪诸不在夫子之道者祠毁材可因址可市以承役之小可大阙可完腐可壮晦可饰而显焉请于大巡徐君州曰可董学邵君鋭曰可付之冔纲之丞珏簿珏纪之文学杰士贤相之既成大巡简君霄始按邵侯白之喜属砺石购文方是时侯有浙副按使之命具书币邑博铤以二生来予老归良惫新宫有作抑欲为来贤告也夫不易者道必易者数君子不谓数而道固在我求之师友已第一义又况昏惰意气自安寡陋以冀灵山川偶值之符为计盖已左矣迁学有司一时之惠而夫子百世之师探性命之源囿诗书之羣深造自得以主张国是维系民极步诸子而不畔于夫子斯来贤者事亦迁学者至意若徒茍糜学廪玩愒以攘取一阶甚至假巾服以雄视其乡为士窳蠧彼缁者流且将曰是果外形骸以理自胜如吾大顚谨洁不私学博才敏如吾慧礼何崇彼而抑此也为来贤商所以对抑师者责焉
　　东昌郡城重修记
　　先王疆理区内夷而居险而守盛民卫国城无复易也广信军颛顼始平阳尧始汾隂汤始皆帝者都周而后有王城方城长城郡县之城皆阻山带河为固东昌间齐赵魏之间一望平衍无髙阻可因土为城淳化始甓而城洪武始髙三十有五尺广视髙而杀周则七里而奇池深二丈广加其一焉门者楼者铺者堞者钓桥者水门暗门潜洞云连星布川防而谷以隐流寇连越东郡无敢入城人诵陈侯镛造始之功继而修无纪无纪故无诵亦其理然正德乙亥城连湮于水守李侯珏修之嘉靖壬午守叶侯天球承之议因赎金为费练卒为役而辅以挽夫之羡议上抚巡报可许庸申令刻日并修凡费金百者五役者若干而城以完告夫道安不忘危治不忘乱谨先事之防以无遗临事之悔大顺城而环庆无寇冲三受降修突厥不敢逾山而牧马筑与修皆先事者而鄂土善败易以陶岁无修费后世传舍视官焉望引而长如此哉而公不涉费民不涉扰东之人可永永頼盖亦韪矣抑城可观政政民心也得其心斯得其力金汤不足为固今之政与民相纠结急义効死几人哉城之修不可缓者斯役所以记也主是役者侯董则范琪相则向正周璚田良皆郡僚谋则武僚吕英郑昌胡清与焉
　　雪斋记
　　郑正郎成昭雪斋自号欲得大书予取雪浪斋赠之盖坡翁书也翁爱孙知微画活水极其变态为之铭书雪浪斋其上刻在辅郡而传之四方雪斋取义要不在此书之妙殆无出于此也夫雪白之至雪而浪又文之至成昭坐一室云意防暖寒声啓严始乃淅淅然脉脉然既乃雰雰然盈盈然大空鸟尽四境俱白隐然置身于氷玉之上亦清而极矣而噫气时发微飚载扬玉屑飘浮缟纹细绉亦奇而极矣物采不留真机自动其纯如皦如者如此雪斋白以明志寄素文于飞闪流晃之间谁得而缁又谁得而閟之夫孙康氏之暎资夫雪者也游杨氏之立忘夫雪者也子卿氏之不易节邵公氏之不干人又安夫雪者也而灞桥寄兴兎园授简胡为者邪抑静有动之机雪寒之为雨之化也故与雨同功然时则瑞过则灾犹之雨然时则霖过则沴雪斋时而出之为民物造岁黄竹负薪其感固已浅矣
　　上杭县庙学迁建记
　　泽官之制古者择国中胜地筑宫陂水为居业行礼之处掌以三老故士知自重相师成德相观成性相励成之学望一乡而名天下天下望治焉故曰学校贤士所关教化本源后世殆有茍焉尔茍则因因则士弛毅然自振者几人哉汀之上杭庙学宋乾道始建县东也嘉定再建又东嗣是修建徒劳讫无宁岁地卑而水祸数也嘉靖癸未宪伯王君俊民主迁偕侍御丘君道隆相镇龙吉址择才授事尹谢侯思木复侵地拓新基尹王侯世熈职其迁事御丞簿文学相焉董以郡乗杨侯太古而议可于简君霄徐君州大巡也赞以邵君鋭督学也僦工虑材尽淫祠之故与市址之有隐若驱淫鬼以与吾从事未足补以赢位序显严景象丽壮崇正而辟邪寓焉既成属丁文学冕请记夫士之于学犹农之于田农终岁勤动不若士安且习也而稽其所至士之得道殆不若农之得岁盖彼为一家计而此为天下计私与公异尔私则专公则泛故虽舍焉与俱逰焉与习仰止焉有堂瞻依焉有庙玩愒岁月往往有之农有是谓之荒业岂学圣人之道者哉昔者莘耕岩筑起而为帝者师教训作兴遗才商学造士而子方干木呉起禽滑厘之徒相继而起再传弟子无背师説有能道者学将安折衷乎学也者道也庙与学也者器也舍道而求诸器末矣然歆发感动之机有神而化之之道闽蜀邹鲁归美兴学潮士文行悉皆本于择师斯宪伯所为杭士倡也抑新学而不新士则犹弗学也发圣儒之响以茂树伊傅为烈予海内士均望杭先告焉
　　三南记
　　少傅杨公邃庵起神童抱絶识穷极奥为四方学者宗师望荐绅而名夷夏公厚予几五十年常曰知己惟西涯已乃见素呜呼予敢当公之辱哉卯桥倡和谓予曰三南为我记焉公世家宁川滇南也侨寓东陵湖南也奠居京口又江南也故曰三南夫昆仑为天下山川之祖南条江汉北条大河山水尽之矣而导江于岷导汉于嶓冡滇梁属陇梁界滇太华诸山昆明诸水相引以入于江而汉之两源自合州汉阳与江乎合滇得其上矣滙而洞庭楚得其大矣趋而孟渎入于海呉得其归宿之处矣得其上得其大又得其归宿之处南条之境收拾无余矣而宦迹所至殆北条而尽昔子长山水之助徒寄文字之间子美忠不自见三髙徒纪穷落之寓夫体用偏胜君子不谓学而体道于物流止盈缩是之取尔矣山行水以驯水也髙则竭滇池通海防海皆穴泄以留水也卑则疾灔滪沧洲君山孤山金焦皆柱截以节水也斯造物之巧以前民用公防其巧宣其用元猷秘策儒効相业以髙视一世上追前古宜然者二子又恶得例论哉
　　沂山曾氏祠堂记
　　庙也者亡以致存也主以栖神庙以栖主备物以荐生之也祫有族食之象焉庙有制后世易以祠堂然祭及髙祖则始祖先祖皆无祭子孙服尽如同路人故世姓有始祖之祀以联族之合谓之族祠然传叙俱祀而礼制逾宗子不立而宗法乱予于世祠礼不足稽而义不足以起皆不记沂山曽氏之祠礼与义近焉曽自团练使延世固始入闽居龙浔桐城东里传十四世少师从龙弟用虎知兴化军人德之留其子承务敬仲于莆居之沂山传四世而大宗絶钟壶居士继祢宗也五子时称五龙联珠伯龙西湖为许白云髙弟尤眉白方业世其嗣姻家陈继之祸作四龙之后连及伯龙子矩斋幸脱于难时祠以就燬祀田亦已就质遂因居为祠赎质田复之生太一太二太三以载蕃曽氏正德癸酉太二孙烜燧当岁祀乎承痛先祠乆弊谋割金储粟以为祠倡族之长佐房之长植杜羣而和之属纲纪于燧燧遂割五金族共割八金累息二十金而奇积粟百十石而奇经始于丁丑之春比戊寅祠以成告一堂三室中钟壶始祖也左矩斋先祖也右太一大宗祖也别其旁二室左太二右太三小宗祖也五其主专之子姓则名系于室之版不主不祀惧僭也小宗礼别祠别室别祠意也力固俭无害神之依也冬至祭始祖先祖附大宗小宗亦附寓有祫之意始祖固专祠矣立春祭先祖始祖椟小宗椟大宗附寓重宗及昭穆之意先祖大宗殆专祠矣小宗自祭其祖则诸主椟寓各始其祖之意服虽尽而不迁小宗始专祠矣余各祭于寝则祠有定祖祖有定祭族属合而孝敬兴礼曰伤哉贫也礼之权亦法之巧以各伸其情无嫌而义自见祀必宗子宗孙礼之经不可易也是所谓近近可记也然行以立本学以宣用无弃人无惰业章前光而垂来庆则固一定之经权无与焉曽共勉之
　　三峯记
　　岳镇祀以侯国而望于天子郊与焉然相都画邑考位以崇体势亦取髙且重以独制羣有自他鋭而秀峭而庄髙流亦取自寄若九峰五峯双峯者上虞朱君朝章是类也三峯自天姥擘支魁特端整虞诸峯无敢抗君若时有所授开朗神秀以独当三峯亭而对之侨寓于杭杭亦有三峯又亭对之金焦北固疏河辖地又三峯又亭对之皆命名三峯移床孤坐云物发祥表名引类搜奇捡胜尽收之神移意防梦覔之间亦劳矣然鼎立孤青流闻四逺山之灵不谓无德而寤寐乞灵亦不谓无感也三峯访武夷遡九曲瞻拜晦翁之精舍夕景下坠回憩真馆三峯迨失焉凌晨孤往竟得诸隐屏右介拱立流瞩隐若为翁独有始兀兀自讼悔不偕九峯五峯双峯接道论续绪闻为三峯前欠而以处髙防博神交气往容知不示我以约数公者三峯又一三峯矣记以俟
　　棠陵记
　　开化姑属邑势最昻峯岫云矗土而阜阜而陵青阳应候海棠盛花故曰棠陵夫棠花之盛丽者或儗神仙或第十友好事常入题咏然惟名圃常有而丘陵不常有志有亦志盛也宪伯方君思道祖靖惠父坦庵物之卜新第焉羣山面内诸水环向云物发祥凝逺丹而暎晴碧陵之胜于是乎最思道因取号焉陵其不既遭矣乎夫钟淑天地囿毓人物山与水防者也髙明之为德行秀异之为问学尼丘啓圣三苏出而眉山枯舂陵紫阳九峯栗里説者以为得江山之胜思道假重棠陵棠陵亦假重思道僻一乡而耀闻海内殆非偶然者思道出口成章伸纸落笔成文字不架搆而体裁浑成天趣逸发君子谓敏流畅澄润善善而贤贤德声播闻逺迩和应友尽天下之名士君子谓逹视官如寄不饰让不鼓势不谋声名白云在望洒洒然脱印绶去自称逋吏君子谓孝且髙奇哉思道容有计升落利钝其间者哉棠陵观物殆有见夫开落禅代之固然者抑棠不自彰待思道而彰思道之蕴有非棠陵之所能发者记自尽毕功焉
　　蒲坂郑祠増建记
