<!-- { "loadSidebar": true } -->
　　每恨陶彭泽无钱对菊花如今九日至自觉酒须赊【十一章穷居寂寞而愁　对菊无钱九日赊酒公与渊明同一贫况但陶则送酒有人而公则独酌杯中耳意更寥落矣　檀道鸾续晋阳秋陶潜九月九日无酒于宅边摘菊盈把乆之望见白衣人乃王送酒便就酌而归】病减诗仍拙吟多意有余莫看【平声】江总老犹被【疑作佩】赏时鱼【末章总结借吟诗以遣愁也　杜臆吟多意有余所以写其愁者犹未尽矣　朱注末言已年虽老犹有江总银鱼之赐则流落亦未足为恨也公尝检校员外郎赐绯鱼袋故云　卢注十二章收结于此盖以望治之意迫为趋朝之想也　玉海苏氏记云永徽以来正员官始佩鱼开元八年九月中书令张嘉贞奏致仕及内外官五品以上检校试判及内俱奉官准正员例佩鱼自是恩制赏绯紫必兼鱼袋谓之章服　齐书谢朓传萧子隆在荆州好辞赋朓尤被赏】
　　【卢世防曰此诗中五首所谕时事词气渊然黯然偏有雅人深致】
　　自瀼西荆扉且移居东屯茅屋四首【鹤注公以大厯二年移居东屯当是其时作　于□东屯少陵故居记峡中多高山峻谷地少平旷东屯距白帝五里而近稻田水畦延袤百顷前带清溪后枕高冈树林葱蒨气象深秀称高人逸士之居　陆游记东屯李氏居已数世上距少陵才三易主大厯初故劵犹在何宇度谈资工部草堂在城东十余里尚有遗址可寻止有一碑存数字题重修东屯草堂记似是元物】
　　白盐危峤北赤甲古城东平地一川穏高山四面同烟霜凄野日秔稻熟天风人事伤蓬转吾将守桂丛【首章叙移居之事　上四东屯地势五六东屯秋景末防居屯之意　后有寄裴施州诗云几度附书白盐北可见东屯在白盐之北赤甲之东矣　霜烟凄野日下半句因上秔稻熟天风上半句因下　顾注公自冬寓夔之西阁再赤甲三瀼西今又东屯一岁四不啻如飘蓬之转故欲守此而不移也　邵注山峻而高曰峤秔稻粳米也　谢灵运诗序石门新营所住四面高山周王褒诗庭昏野日黄　刘安招隠士桂树丛生兮山之幽曰桂丛时盖八月矣】
　　东屯复【扶又切】瀼西一种【上声】住清溪来往皆【一作兼】茅屋淹留为【去声】稻畦市喧宜近【去声】利林僻此无蹊若访衰翁语须令【平声】賸客迷【次章写居屯之故　东西两舍总在清溪今特移屯者一为获稻而来一为避喧而至也过客易迷言地僻不减桃源　一种一様也市喧指瀼西公诗市暨瀼西头可证　易防为近利市三倍庾信赋晏婴近市不求朝夕之利　曹植诗欲还絶无蹊　陆机诗游赏愧賸客賸言其多也】道北冯都使【去声】高斋见一川子能渠细石吾亦沼清泉枕带【一作席】还相似柴荆即有焉斫畬【音余】应【平声】费日解缆不知年【三章叙东屯隣居之胜　都使高斋隔川望见故彼渠此沼共在一川　朱注林泉枕带两家相似故柴门之外即可兼而有之　斫畬种植应费时目则解防而去正未有期也　北道谓东屯之北　陆游少陵髙斋记少陵居夔三徙居皆名高斋其诗曰次水门者白帝城之高斋也曰依药饵者瀼西之高斋也曰见一川者东屯之高斋也故又曰高斋非一处今按高斋见一川紧接道北冯都使则高斋当属冯氏之居大约集中高斋有就他人言者如高斋坐林杪是白水崔少府之斋有就自已言者如高斋常见野是梓州所寓之居此皆可证　赵汸云渠之沼之实字作活字用逺注细石通渠清泉作沼两句用倒装法　北史韦夐淡于营利所居之宅枕带林泉对玩琴书萧然自逺申光曰柴荆即有焉不成句法　薛梦符曰荆楚多畬田先纵火烧炉经雨下种盖田厯三岁土脉已竭不可复树艺故须烧榛以肥其土尔雅田三岁曰畬刘梦得竹枝歌长刀短笠去烧畬　扬雄太经徒费日也　谢灵运诗解缆候前侣】
　　牢落西江外参【初簪切】差【此兹切】北户间久游巴子国【吴作宅】卧病楚人山幽独移佳境清深隔逺关寒空见鸳鹭廻首忆【一作想】朝【音潮】班【末章见东屯不可乆居　杜臆牢落参差终非娱老之地但以卧病旅中取其幽独清深以自休息耳及见鸳鹭翔空则又想朝班行列公于用世之志终未忘欤　牢落寥落也　顾注公之北户与冯都使居参差相对　巴子国夔州也谢灵运诗幽独赖鸣琴　入蜀记瞿唐关西门正对灔滪堆自关而东即少陵东屯故居　黄生曰鸳鹭不列于朝忽从寒空见之不堪回首】
　　社日两篇【鹤注编在大厯二年夔州作以诗有絶塞峡中句也　顾注社有春秋二社诗言北雁秋风知为秋社作也　左传共工氏有子曰勾龙能平水土故祀以为社】
　　九农【一作秋丰】成徳业百祀发光辉报効神如在馨香旧不违南翁巴曲醉北雁塞声微尚想东方朔诙谐割肉归【首章见社祭而思家　农事告成故社祀皆举报効言致祭之诚馨香言祭品之洁南翁北雁对社时而怀故郷东方割肉因社事而念颁赐也　顾注扈水鸟也扈有九种以九扈为九农之号各随其事以教民亊百祀即社祭谷非土不生故报祭于社神光辉言祭之盛也左传少皥氏以九扈为九农　史记秦纪山川百祀之礼　江总碑文思曷深于报効　谢朓送神歌敬如在礼将周　书至治馨香又黍稷非馨明徳惟馨　不违祭不失时　南翁指老人之与祭者因醉而歌巴渝之曲顾注南翁即南公项籍传注南方之老人也　秋时北雁南来曰塞声微者怜其逺飞而力竭矣或云借言音书断絶即所谓北书不至雁无情　东方朔传伏日诏赐从官肉朔拔剑割肉谓同官曰伏日当早归请受赐即怀肉去大官奏之诏朔自责朔曰拔剑割肉一何壮也割之不多又何防也归遗细君又何仁也　西溪丛语此诗诙谐割肉社日用伏日亊苏黄皆以为误按史记诸侯年表古者只有春社秦徳公二年始用伏日为秋社磔狗四门以御灾防社乃同日至汉方有春秋二社与伏分也汉叙□东方赡辞诙谐倡优】
　　陈平亦分肉太史竟论【平声】功今日江南老他时渭北【一作水】童欢娱看【平声】絶塞涕泪落秋风鸳鹭廻金阙谁怜病峡中【次章引社事以志感　杜臆言当此社日如陈平分肉一事太史竟以此论功今日江南之老即当时渭北之童乃功业无成不如曲逆所以看欢娱而不觉洒涕也此时金阙诸臣分肉而迥又谁怜峡中病客耶　首句亦字承上文来杜臆太史公论陈平云当割肉俎上时意已宏逺矣又谓以功名称贤相此即所谓太史论功也旧注引陆机语社之日至太史占事于此不合　江南峡江之南金阙天子象魏也　张正见诗金阙银台相向来】
　　【东方之遇汉武曲逆之逢高祖遭际盛时名传千古公以三朝遗老流落江濵因社日而追论前贤慨古伤情其自负原不浅也　杜诗有首尾聫络两章如一章者如散愁诗前以司徒收结后以尚书接起社日诗前以方朔收结后以陈平接起皆章法之最巧者也】
　　八月十五夜月二首【鹤注当属大厯二年瀼而作与翫月对月两章盖一时所作也】
　　满目飞明镜归心折大刀转蓬行地逺攀桂仰天高水路疑霜雪林栖见羽毛此时瞻白兎直欲数【所主切】秋毫【此咏中秋之月　明镜喻月刀环思归三四承归心下四承明镜　顾云归心如大刀之折恨不能还也　蓬桂皆秋时物行地逺在夔州仰天髙望长安霜雪羽毛皆写月色之明　秋毫即指兎毫盖因月中之兎想见地下之兎也　古乐府藁砧今何在山上复有山何当大刀头破镜飞在天吴竞解题藁砧砆也重山出也大刀头刀头有环问夫何时当还也破镜飞上天言月半缺当还也　赵汸注以环为还犹言放臣待命境上赐环则返　李徳林诗月桂近将攀枣璩诗仰攀桂树杪天问月中何冇玉兎捣药　胡夏客曰毫毛同押防觉有碍】
　　稍下【去声】巫山峡犹衔白帝城气沈全浦暗轮仄半楼明刁斗皆催晓蟾蜍且自倾【一作清】张弓倚残魄不独汉家营【此咏将晓之月上四月下之景下四月下感时　月傍山头光气沈而全浦皆暗浦在山下也月射城西轮影侧而半楼尚明楼居城上也时将达旦军士犹张弓而仰残月盖竟夜防警矣末见军旅非一处也　全浦鱼复浦也　刁十以铜为之军中警夜者孟康曰昼炊饭食夜击持行　五经通义曰月中有兎与蟾蜍何也月隂也蟾蜍阳也而与并明隂系于阳也　老子天之道其犹张弓乎　朱注此倚字即长剑倚天外之倚　记月者三日成魄】
　　十六夜翫月
　　旧挹金波爽皆传玉露秋关山随地濶河汉近【去声】人流谷口樵归唱孤城笛起愁巴童浑【平声】不寐半夜有行舟【首从十五形起旧指昨霄秋指中秋三四月下所见五六月下所闻末见行舟而思出峡也　月光普照故与关山俱濶天河秋皎俨若傍人而流上句承月下句承秋或云河汉得月而倍明者非月明则天河先掩矣樵归而唱笛起含愁上四字一读下一字另读　黄希曰公于咏月诗多用关山字如曰关山空自寒关山同一照盖因古乐府有关山月也　秦曰夔州地高去河汉为近　月色明故见舟行隂铿诗行舟逗逺林胡应麟曰咏物起自六朝唐初沿袭虽风华竞爽而独造未闻唯杜公诸作自开堂奥尽削前规如题咏月则关山随地濶河汉近人流咏雨则野径云俱黑江船火独明咏雪则暗度南楼月寒深北渚云咏夜则重露成涓滴稀星乍有无皆精深竒防前无古人后无来者然格则瘦劲太过意则寄寓太深他鸟兽花木等多杂议论尤不易法】
　　十七夜对月【鹤注编在大厯二年瀼西作以诗内有茅齐句也】
　　秋月仍圆夜江村独老身卷帘还照客倚杖更随人光射【音石】潜虬【一作蚪】动明翻宿鸟频茅斋依橘柚清切露华新【秋月仍圆喜其未缺江村独老不觉凄然矣下六句自近而逺自逺而近皆写出江村月下之景皆写出老身对月之情　卢云照客随人正映独老之身　逺注仍字还字更字俱照十七夜言　黄生注结以清切字绾题以茅斋字见卷帘倚杖所在作法周密　朱超诗惟余故楼月逺近必随人　邵注潜虬无角龙也蜀都赋下高鹄出潜蚪谢灵运诗潜蚪媚幽姿洙曰宿鸟出文选】
　　晓望【鹤注当是大厯二年东屯作】
　　白帝更【平声】声尽阳台曙色分高峰寒上【上声一作初上杜臆作上寒】日叠岭宿霾【一作未收】云地坼江帆隠天清木叶闻荆扉对麋鹿应【平声】共尔为羣【上二晓之中四晓望之景末乃对景感怀也　高峰寒上日犹东屯诗言霜烟凄野日寒作活字用与宿字相称张溍谓高峰寒气直逼初上之日是也　黄生注地坼岸高故江帆隠伏风静天清故叶落闻声二语写景精妙末有超然物外之意　宋玉神女赋阳台之下　梁简文诗曙色始成霞　又蜜房寒日晚　谢灵运诗岩峭岭稠叠　鲁仲连传天崩地坼　阳慎诗江帆得分行呉筠诗天清明月亮　楚辞洞庭波兮木叶下　沈约诗荆扉新且故　庄子神农之世民与麋鹿共处广絶交论耿介之士欢与麋鹿同羣】
　　【胡应麟曰盛唐句法浑涵如两汉之诗不可以一字求至老杜而后句中冇竒字为眼才有此句法便不浑涵昔人谓石之有眼为研之一病余亦谓句中有眼为诗之一病如地坼江帆隠天清木叶闻故不如地卑荒野大天逺暮江迟也如返照入江翻石壁归云拥树失山村故不如蓝水逺从千涧落玉山高并两峰寒也此最诗家三昧具眼自能辨之】
　　日暮【鹤注当是大厯二年瀼西作】
