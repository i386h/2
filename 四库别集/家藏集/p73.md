<!-- { "loadSidebar": true } -->
　　史载钟太傅事魏殊有伟绩此荐焦季直表又见其为国不蔽贤之美其书平生所见特石刻耳若真迹之存于世者仅此啓南所藏法书甚多吾固知其不能出此上也
　　跋大石聮句后
　　予与故李少卿诸公夜宿西山云泉庵为大石聮句偶寄一时之兴耳二十年来不意和者之多如此主僧智韬持以来见为之愧叹韬云自公留题后庵名盛传于时而游者不絶虽韬亦为士大夫所礼噫韬言过矣大石吴中竒物也安能终晦使米南宫在且将束带拜之若之见礼于人乃石之所波及也予安能为若轻重哉韬请书其语于后遂书之
　　跋滕用衡贞符颂
　　惟太宗文皇帝入继大统之初一新鸿业文物焕然四方以祥瑞来奏者不絶一时臣工颂声交作所以述朝廷之盛以传播天下而耸动之也此则翰林待诏吴人滕用衡所献贞符之诗三篇首驺虞次神龟次河清每篇八章章四句乃其手写副本而正书篆皆具盖用衡以能书荐起篆尤其所长时未授职故欲以此自见也然吴中人特知其能书而已向非此巻其多艺之美几没之矣予友文太防宗儒藏此使其子璧持以相示昔汉武之世招延天下文学之士如司马相如枚臯之徒勃然而起于是麟马寳鼎芝草之类沨沨乎形于歌咏千载之下乃复见于皇朝呜呼其盛矣哉
　　跋郑氏所藏文移
　　元政既非羣雄角逐我太祖髙皇帝起而削平羣雄以宁祸乱若浙东数郡先入版圗于是李曹公以王室懿亲尚冒国姓特授同佥枢宻院分守其地当是时兵戈扰攘日惟攻伐之不暇而诏书下播即以表扬孝义为先务盖与武王式闾封墓之事同也此二纸为浦江义门郑氏蠲免徭役文移下之郡县者其族长允敬藏之甚谨使其诸孙锪奉以见示夫蠲免之典所以旌异郑氏自宋元已然文移盖尝及之然天下多事废政已多于此独能举而行之又与武王政由旧之事同也百三十年来有司遵奉朝廷之美意所以待乎郑氏者愈久不替使其族人得于承平之世粒食安居以享先世义聚之利可不知所感激乎茍知之其亦益务为义以圗报于下而已矣敬观之余为书其后
　　跋司马氏家藏宋诰
　　宋刑部侍郎司马公伋出温国文正公后此其遇郊祀恩获赠其父祯诰也其裔孙福建副使垔保藏不失使其子公持以示寛寛闻宋之南迁公实从行越之有司马氏自公始盖四百年于此而此诰与其子孙并存固温国之徳厚亦公有以保其族而延其嗣也欤
　　跋陆翁所藏石田画后
　　人言石田翁好异闻有欲得其圗画者辄谈鬼怪之事以动之事穷或凑合而成故失之诬者颇多阊门陆汝器以所得圗画示予不啻百十幅凡山水草木禽兽果蓏蔬菜无所不备然汝器淳实人也于鬼怪事非惟不能谈亦不欲谈而得画之多如此则人言其可尽信也哉
　　跋陈宪副所藏文移
　　天顺八年有诏天下凡致仕官防贫不能自存者有司每嵗给米五石以资养赡盖旷世之恩典也今贵州按察副使陈君粹之自治初即退居于苏太守史侯以君为人适与诏防合特上其事于廵按御史吴君报使举行此其当时文移于是朝廷之厚恩有司之美意具于尺纸之间其事甚盛传之陈氏子孙则前人之清节虽百世之逺因以见之然予窃有感叹者盖君初自臬司归考其年法不应致仕夫不使之食禄于官顾使之给米于家将必有任其咎者矣
　　跋华栖碧手帖
　　此无锡华栖碧先生与吾乡陈叔方先生手帖也叔方名植号慎独在元季与栖碧俱以隠节文艺相契合故叙其过从之情然其意特在旌表事盖栖碧有母陈氏守节欲援例举行耳此帖百余年流落人家其七世孙购得之故家文献此又其足征者乎
　　跋尤牧庵遗墨
　　右尤牧庵先生杂诗文并简札共一册先生生元末仕于国初为湖广布政司经歴少则师事陈敬初内史妙于词翰而文名在吴中尚晦非其子孙之贤保护此册传之至今安能使人知其名哉先生之曾孙曰公厚以铅山知县致仕家居使其子樾持此相示叹吴中前辈文学如先生者亦几失之则无遗迹可考者失之多矣此又可见乡邦文士之盛也
　　跋杨文贞公与尤参议诗札
　　故江西参议尤公从其父牧庵先生宦游武昌时适庐陵杨文贞公流寓其地相好甚厚也及文贞既贵而尤公亦从乡校起为部官至佐藩省所得文贞手墨最多其存者仅止此耳夫二公以贫贱之交相辅以道义相资以文学自少壮至于白首交好不改视今世反覆小人何如哉展观之余为之敬叹
　　跋宋人哀徐徽言诗后
　　当宋被金人之廹士大夫多死于难者此则龙游徐徽言之死而人哀之之诗也其后又有吴正传先生跋语益可寳重徽言在南渡后赐諡忠壮其死事载宋史忠义传未暇考也
　　跋倪云林诗
　　云林征君以雅洁为人所慕片纸流落亦多藏弆况与其人之先世者乎此中秋夜一诗及厠防古体皆写遗其乡邹惟髙者其裔孙元饶以其家故物保之尤谨予尝爱云林诗能脱去元人秾丽之气而得乎陶柳之法然世之知之者尚少特以其隠处山林之下耳
　　跋溧阳史氏家藏公劄
　　右溧阳史氏家藏公劄八纸其一曰修者宋建炎初转保义郎所给其七曰仁遂文徳仁夀元至元间充安抚司提领及权县尹与随军议事所给也史之先当汉世祖中兴有曰崇者佐命有功封于溧阳既卒庙食其地至今千五百年子孙散居邑中不可胜数其出而仕者既皆见于谱牒此特近代公劄之仅存者及入国朝益以科第发身予所知者户部主事学进士后二人后观政户部以公事过吴中持此八纸见示窃叹汉之功臣如邓禹之不妄杀子孙虽显于当时然今亦无闻焉崇之功固不若禹之盛必其有徳于人者不浅不然何其嗣续之繁仕宦之多至于久而不絶哉故因题此以推本其先世俾史氏子孙无忘其祖徳而益绍之云
　　题陈僖敏公印像
　　故少保僖敏陈公在正统景泰间以都宪巡抚陜西惠政甚着西人感之称为黑胡爷爷至刻印其像家事之饮食必祝盖予少闻其事如此有传其像至吴中者公之侄孙贡士汴得之以示予始信其然感叹不已为题其下以识
　　跋赵集贤书邹将仕墓志铭
　　元故将仕邹公墓志铭实赵集贤子昻撰又其亲书于石者也闻之此石尝沉于水后始出之复树于墓固将仕之潜徳当显亦集贤之书不可泯没耳将仕裔孙永章重其家故物以搨本见示盖邹氏文献有足征者其在于此集贤平日石刻甚多然为人书碑碣亦少非将仕为人之贤何以得之
　　跋钱氏所藏群公手简
　　钱氏以小儿医称于吴中久矣往时伯常先生被召入太医院典御药其术既数有验遂授御医进院判当其退自内直士大夫迎治婴孺疾者户外防马不絶先生不问逺近皆赴往往入夜始归此巻皆当时所与手帖也自刘文安公而下凡数十纸大率言医事者此可以观钱氏之医也于是先生下世几二十年其子汝砺亲传术业益妙保守此巻不敢失坠他日踵门见示为书其后以识
　　跋范文正公道服赞
　　右范文正公为同年许书记作道服赞真迹道服之制不可考许公为此其意萧然物外非不臧之服也不然文正公岂率易为人下笔者哉此巻今藏范氏义庄赞后又有文与可诸贤跋语亦不可得者也
　　跋范文正公与尹师鲁手帖
　　宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖公与师鲁者其一已刻于文正尺牍中寛尝阅之何幸今日复获见此真迹哉然二帖不藏于尹氏复归于文正子孙则其后世之盛衰亦可知矣
　　跋范忠宣公诰
　　在宋父子显于朝者称韩吕二家然岂若范氏之盛哉此诰乃忠宣公拜防射时所受其词又出苏次公足以逹爰立之意圆吉主奉出示敬书其后
　　跋范氏所藏唐诰
　　文正公云祖宗积徳百余年始发于吾今观柱国隋此诰在唐咸通二年所受至文正公时盖二百年矣其本原深厚如此后复四百六十余年而此诰藏于范氏无恙文献足征岂特有国者为然哉
　　书俞烈妇事
　　吴学生顾春以好学成疾疾亟与其父惟寅决别其妻俞氏悲痛誓不二志及春未死以指抉其目睛不得脱则引刀刺之其姑适见之急夺其刀而一目已伤无所见也春既死县令邝君闻而嘉之遣人遗之布粟以慰之文宗儒太防俞之舅氏也悲春早世赋诗哀之因以着俞氏之节俞氏之父济伯和之士林争和之盖人心之不能自已者也今之制妇人前三十嵗守节至后五十始获旌表以其志久而不渝其节乃坚故也如俞氏之节以死自誓顾未可死耳当其勇决于顷刻之时已有百年之志彼渝与坚岂足为俞氏论哉俞氏有二男女才数嵗遗腹一男亦数月矣因览是巻为书此于首人心之不能自已予独不然乎
　　题雪洲巻后
　　江隂夏叔度先生自号雪洲隠居田里行义好文所与交皆一时名士予所知者若倪云林王光庵辈是也其生当国初用重典之日云林光庵皆为自全之计而雪洲处之自若亦以夀终今其子孙益久而盛江南人所称习礼夏氏也予方北上其孙从夀以都水主事分司徐州持雪洲巻求题巻中有说有诗有赋而篆其首者为翰林待诏滕用衡圗之者为中书舍人王孟端也二公亦所谓一时名士而与雪洲交者也都水以先世遗墨甚多后悉散失以所藏仅此为恨然后人能继儒业且登甲科官郎署有光于先世已多岂以遗墨为哉顾其孝思惓惓在此其亦益访求之予何时得尽览之耶
　　跋甲秀堂帖
　　此甲秀堂帖也旧刻于庐山陈氏内有周石皷文谱秦泰山诏谱并权铭量铭汉邓隲讨羌竹简隋炀帝序曹子建帖晋王右军荀侯帖唐欧阳率更顔鲁公仿右军帖鲁公祭稿懐素帖李太白醉稿白文公诗宋司马文正公铭苏东坡手简黄山谷诗诸刻予少时藏此一日刘廷美佥宪过予家见之借去后刘公没从其家索之不可得盖其三子异居裂而分之矣治丙辰予居家三子始各持还仍合于一其刻旧亦不完而石亡且久予故尤惜之耳
　　跋张朱二先生手帖
　　右张南轩朱晦庵二先生手帖南轩所与盖曽裘父而晦庵所称曽君恐亦裘父耳二先生生同时学同道其笔翰在天下后世人皆重之亦以类相从也固宜义乌王氏藏此已久亡友允逹旧尝示予今传其子俯俯尚谨藏之哉
　　跋水东日记抄本后
　　右水东日记三十八巻故吏部侍郎叶文庄公所着也议者以其间颇有臧否之论其子孙固在不当传出于是公之子始秘之则已为湖广刻木而都下家有之矣顾其本模写无法堤行过多读者厌之近世纪载家几絶幸文庄为此足以考见时事因録本稍便观览不忍弃去惟多譌字虽加校正不能免耳
　　跋李氏宋敕
　　右宋吏部侍郎李公琳为左朝请郎大夫台州崇道观时转于朝奉大夫敕一道盖以年劳受也又敕一道则公自左中大夫充敷文阁待制以病谢事特授左中大夫令致仕而去者噫宋之待士于是为至矣公既没孙柯复以遗表恩泽授官其告身具在有足征者公之十一世孙庶字舜明业儒不仕为无锡士林之望保藏故物嵗久益谨盖四百余年而书种不断可谓难得者也
　　题奂儿所藏王守溪诗墨后
　　陶渊明责子诗曰虽有五男儿总不好纸笔黄山谷谓陶氏诸子岂真不好纸笔者渊明特戏言耳奂儿得王守溪学士诗墨饰为巻藏之惟谨噫奂儿岂真好纸笔者耶戊午季冬二十一日承天门听恩诏还喜而识之
　　书重刻寳光寺碑后
