<!-- { "loadSidebar": true } -->
　　十一年服阕，授云南按察使。待属吏以诚；狱有疑难，皆许缕晰面陈，虽触之不为忤。其罹于议者，尤务持平，不为烦苛；以明慎、仁恕称。丽江县有行窃拒毙事主一案，公疑盗首邓小杨貌不恶，驳讯；乃邓小杨拒奸，杀图奸之人。平彝县有奸妇同谋杀死亲夫夏元保一案，公核奸妇夏刘氏供不确，驳讯；乃本夫捉奸被杀，奸妇曾经喊阻首告。永善县有刘洪发故杀出妻朱氏一案，公察刘洪发情有可矜，驳讯；乃朱氏骂詈，致刘洪发忿斗杀死：诸所平反多类此。 

　　十三年九月，授山西布政使；未至，调陕西护理巡抚。初莅秦，即有笔记册；凡属吏之臧否、民俗之淳浇、地方之苦乐，皆膫如指掌，而人莫测其所自来。陕属仓库完全，惟「发典生息」一项率为州县挪用，久渐成亏；公移行本管道、府提取发领状存案稽核，其弊顿除。护抚时，鞫囚加慎。宝鸡县民范某谋命讹索，从犯罗某亦拟缳首；公谛审案情覆鞫之：罗某祗被迫胁移尸，而谋杀时实未在场也。 

　　十五年二月，授云南巡抚：入觐，上有「诚直爽快」之奖，感激思报。七月，抵滇。与协揆制军长白伊公披豁诚素，同心共济。檄饬各属绘呈舆图、地志、道里、关隘，以备考核。又以州县遇命、盗案首犯逃逸，不肯悬赏购捕，率报缉凶，而接任官尤推诿不问，以致缉案繁多，良善侧目；特立赏罚，以获案多寡为黜陟。又因山僻，民夷获贼不报，聚众擅杀，甚至挟雠诬陷，俗谓之「牛丛」；其始由地方官捕盗不力，闾阎不胜扰害，激而为此。乃檄行捕盗法以清其源，察牛丛踪迹，重惩之。又夷人素安分，自汉人杂处盘剥，结交胥役无赖恐赫取财，以致成雠生事；饬有司密访汉奸，分别驱惩，以靖边防。又因滇省十三年地震时公陈臬事，捐廉抚恤；至是次第修复，檄饬所司察核，而尤以疏浚海口为亟。滇水下流潴为海口，环绕昆明、昆阳、呈贡等数州县境，汇纳灌输，有关于农田水利甚巨；源长数百里，沙石推徙易淤。公甫视事，饬牧令率同绅民详勘，凡上下各河一律疏浚，无壅无滞；其经费取给乐输，不糜公帑、不竭民财。募夫给值，由绅耆董理，牧令唯司稽察；以故诸弊扫除，而蒇事也速。公以身许国，孜孜图治，日不暇给；未几而疾作矣。公初有喘疾，积劳辄发。十六年十月十五日谒庙，左足稍躄，喘微作；犹力疾视事。十二月，渐不支，请假医治；得旨：予假一月。以十七年三月二十八日，卒于位。僚属入视含敛，见其寝处、服物皆扑质如书生，咸叹息泣下。 

　　公事母至孝，陈太夫人性仁慈，戒暴殄；公祗承母命，力敦俭素。位至开府，食不滥杀；虽宴宾，犹守五簋之约。官廨供父母遗像，晨起必瞻谒叩头；婴足疾时，犹不为止。伯兄卒于家，凶问至闽，哭启于陈太夫人，悲痛失措，遂致病，莫能兴；币月乃痊。从兄春缠太史丙咸早卒，经纪其家，抚教其孤增筠成进士。性沈毅端重，不苟取与，不轻喜怒；而气恢宏，应事明决。为诸生时，尝应武林友人聘，假馆于山村小庵中，四顾荒寂，众数相惊以走；公居之坦然。忽夜间叩门声，则一青衣丽妇冉然入；公咄之。对曰：『夫久出，今忽得书；不识字，请先生为我诵之』！公掷不阅，曰：『村中岂无识字人？何必乘夜求我！尔可来，则可去，毋稍延』！妇惭而出。公有从祖兄疾革，无子，欲以分之子为嗣，请族戚言之；公曰：『尚有亲支当继。弟虽二子，皆幼；涎产而间亲，义弗敢为、名弗可受也』！公弟烻尝以金贷同邑某，贫无以偿，数年不复问。迨公官部郎，其人入都，所业颇裕；而公弟适来省视，诇知之，曰：『长安居不易，是可征也』！检旧券以付。公毅然曰：『前既让之，今又索之，不信；非我辈所为』。遂焚其券。有邻人售砚，索价一缗；公如数予之。既友人言值十金，乃召邻补给之。通籍后，访友田间；有乡人与其田主构隙，公貌微相似，乡人遽侵侮之。公徐与辨，始知其误，惶惧无措；公微哂而罢。捷南宫时，寓前工部尚书同邑陆文恭公邸舍；报至，举杯自酌，不为色喜。文恭公叹曰：『襟度高远如此，所诣其可量乎』！少时，游同邑盛君应龙门；师没无子，公为营殡葬、祔祭于家，又别构数楹，设主以祠之。其笃于师友类如此。公生于乾隆三十九年十一月初五日，享年六十有四。夫人陆氏，同邑诸生讳森楷女；侧室李氏。子二：长增杰，太学生，候选盐课司提举：次殇。女二，长适同邑太学生汤文：皆夫人出。次字湖北沙市通判陆君恩绂子，即文恭公孙也；李出。孙男一人，福铭。孙女三人，皆未字。 

　　方公之疾也，增杰奉母里居，得信即行。中道闻讣星奔，哀痛不胜；僚属于大义规之，强起视丧事。扶灵輀就道，行有日矣；累然丧服稽颡，泣而请于赠芳曰：『先人官阶、事迹，当载国史，不可不为之状也，将藉是以乞碑铭。增杰未及随侍，无由道其详；先人知交中惟先生最厚，敢以是为请。愿有以怜之而教之也』！赠芳与公同举于乡；己巳礼部试，又同出乐陵张秋圃先生之门。洎入翰林，于公为后进。公来抚滇，幸为属吏；亲见公宅心之正、莅事之勤、爱民之切、求才之笃，方为全滇称庆。天不慭遗，士民罔不衋伤；而赠芳尤为贤才致惜，而不独哭其私也。既不获辞，遂诠次其所述，复参以咨访，件系如右，以备采择。谨状。 

　　——见「续碑传集」卷二十二「道光朝督抚（二）」。 

　　巴清德 

　　巴清德传（「吉林通志」） 

　　巴清德，性额扎特氏；吉林人，隶满洲正黄旗。 

　　嘉庆十八年，随副都统德英阿剿教匪李文成于河南。时文成陷滑县，复窜据辉县司寨，钦差大臣那彦成檄德英阿率吉林骑兵自新乡会攻。既克司寨，文成死；进克滑县，获贼目牛亮臣。以功，赏蓝翎；寻擢蓝翎侍卫。 

　　道光元年，迁侍卫，在干清门行走，充十五善射。六年，授公中佐领。寻擢二等侍卫，奉命随山东巡抚武隆阿剿匪台湾。事平，复随赴回疆。 

　　明年，逆回张格尔既衄于沙布都尔庄，复纠众十数万据阿瓦巴特回庄；我军分三路进，与侍卫哈郎阿绕庄后袭之，贼大溃，俘馘甚伙，逐北至洋达玛河滨河回庄，逆匪搜剿殆尽，赐号「襄勇巴图鲁」。进复喀什噶尔城，张格尔先遁，获其孥及安集延贼目推立汗；擢头等侍卫，图形紫光阅，御制赞曰：『亲简勇壮，命赴军营。长躯赤面，弓马纯精；兼娴火器，屡立功名。御前特擢，望汝干城』！十年，回疆复扰，命偕侍卫舒凌阿赴军；事定，留办屯田。 

　　十二年，随钦差大臣瑚松额剿匪台湾嘉义县；首逆寻就获，回京。十五年，授镶白旗蒙古副都统。明年，充国什哈谙达，授镶蓝旗护军统领；历调镶黄旗满洲副都统、正蓝旗正白旗护军统领，管理健锐营、神机营、火器营事务。二十一年，英夷不靖，海疆戒严；命偕御前大臣科尔沁郡王僧格林沁、工部尚书赛尚阿赴天津防堵。明年，夷扰江苏；复命率蒙古骑兵驻新城。秋，还京。二十四年，署右翼前锋统领。二十六年，即真，寻转左翼前锋统领。三十年，擢镶黄旗蒙古都统，署正蓝旗满洲都统。 

　　咸丰元年，署行营正黄旗领侍卫内大臣。粤匪洪秀全等倡乱，命偕钦差大臣大学士赛尚阿驰往办贼；疏陈汰兵勇、明纪律、购间谍、散贼党、断接济、行团练各条，得旨「所筹甚合机宜」，赏穿黄马袿。时贼据紫荆山，后负猪仔峡、双髻山之险，而前以新墟为门户。秋，与提督向荣由中路捣猪仔峡，克之；进攻双髻山，率劲卒攀岩上，贼不能御，遂溃，逐北三十余里，多所斩馘。大军攻克风门坳隘口，遂围新墟；而巴清德与向荣趋古林社，复缘河以进。贼倾巢出战，击之郄。贼因分据山梁，仰攻之，斩三十余级，殪贼目一。贼自焚其巢，由藤县和平墟逸去，寻陷永安州；命摘去顶翎。复以赛尚阿劾其顿兵迁延，诏褫职，留营自效。大军攻永安，与提督刘长清进自北路，毁龙眼潭、马背岭贼巢。 

　　俄卒于军，诏复都统，赐银三百两治丧，赐祭葬，予谥「果毅」。方疾已剧时，时横刀起，大呼杀贼；及革，有茗盂覆以纸，两手牢握之，笑曰：『我禽洪逆矣』！其志亦可哀也。 

　　——见「续碑传集」卷五十「武臣（三）」。 

　　魏元烺 

　　魏元烺传（「畿辅通志」） 

　　魏元烺，字丽泉；直隶昌黎人。幼而颖悟，好学。嘉庆五年，举乡试。十三年戊辰，成进士，改翰林院庶吉士；散馆，除山西洪洞知县。 

　　历官至闽浙总督；道光十二年，英夷船至闽之五虎希求贸易，元烺檄将弁驱之出洋。奏入，上韪之。是年，台湾匪民张丙、陈办等纠众倡乱，先后戕知府吕志恒、知县邵用之，复攻陷斗六门。元烺闻信，星夜檄提督马济胜以兵二千渡台剿办；凡十战而台平，逆首就获。 

　　十九年，疏请试习炮阵；略言：『闽省为滨海岩疆，武备最要而火器为先。火器中有速战阵者，于军尤利；能合众志为一心，统全军为一伍。其布阵式：如额兵一千，酌选其半。以五人为伍、五伍为排，为小队；兵百人为大队，递用外委、千总、把总管领。积五队计兵五百为一旅，以将弁统之；数十旅总，以提镇统。由伍而排、而队，使将皆识弁、弁皆识兵，如臂之于身，指挥如意。其操演之法，兵分两翼立，每大队百兵、炮二，每旅前列炮十，继以鸟枪，接以矛刀、弓箭如墙而进，对垒交锋；又以马队立于阵之两翼为游兵，四隅关顾，联络相维。其进退疾徐，则分旗色以为号令：法既简明，用又敏捷。无论营之大小、兵之多寡，皆可遵循练习，以壮军威』。奏入，上如所请。 

　　是年入觐，补大理寺卿。擢至礼部尚书，调兵部。以疾乞假，寻卒；赐祭葬，谥「文恪」。 

　　——见「续碑传集」卷十「道光朝部院大臣」。 

　　沈钦霖 

　　台湾府海防南路理番同知沈君墓志铭刘鸿翱 

　　诰授朝议大夫署台湾府海防南路理番同知事沈君钦霖，以道光十二年秋台地逆匪张丙等作乱，君与守郡城；是时福省闻警，巡抚兼署总督魏公元烺调陆路提督马公济胜带兵进剿，十战皆捷。钦差福州将军瑚公松额同制府程公祖洛渡台搜捕余匪，筹办善后机宜；论守城功，君得列上荐，奉旨赏戴花翎，即以知府归部尽先选用。 

