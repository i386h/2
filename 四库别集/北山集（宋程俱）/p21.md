<!-- { "loadSidebar": true } -->
　　是经所说法真俗圣凡浄秽平等不作异观故在防菩萨自等观菩萨已下五十菩萨及弥勒文殊五十二菩萨也等观不等观等不等观所以为等观亦去等观之着也是神通自在必自三昧中起三昧者正定也是所谓神通妙用亦法尔如然故有定自在菩萨法自在菩萨法相菩萨也解脱神通亦是此身光明发现故有光相菩萨光严菩萨大严菩萨是一切佛聚一切义海故有寳积菩萨辩积菩萨手有拯防引接之义菩萨常以法寳法印拯防众生上至十地菩萨四果诸天下至地狱畜生饿鬼髙下平等一以法寳法印而拯防之故有寳手菩萨寳印手菩萨常举手菩萨常下手菩萨所言法印如印印文无先无后无作无二即时具足无有差异字有先后而印时无先后文有文义而印中无文义然而普遍无碍事理周圆无作无二诸佛经中所言印者皆此义也常菩萨大悲无量故喜根菩萨喜王菩萨大喜无量故辨音菩萨常说是法故虚空藏菩萨法无尽故执寳炬菩萨以法光明破冥闇故寳勇菩萨负荷众生无所畏故寳见菩萨无见而见是法见故帝纲菩萨明纲菩萨法法互融无所碍故无縁观菩萨不起真际故惠积菩萨法无量故寳胜菩萨无能胜故天王菩萨最尊胜故壊魔菩萨摧伏四魔与诸怨贼故电得菩萨法如幻化故自在王菩萨具不可思议解脱故功德相严菩萨揔持万行故狮子吼菩萨雷音菩萨山相击音菩萨法音无边故香象菩萨白香象菩萨具大力故常精进菩萨不休息菩萨度生死海无疲厌故妙生菩萨念念出生而常寂故华严菩萨开敷佛华大庄严故观世音菩萨具悲智故得大势至菩萨具愿力故纲菩萨即烦恼网即清浄网不相留碍故寳杖菩萨住佛威仪故无胜菩萨无等等故严土菩萨三千大千世界悉皆严浄法无不遍故金髻菩萨珠髻菩萨至法顶故于是终之以弥勒菩萨文殊师师利法王子者如诸菩萨具如是等法即成佛果弥勒菩萨是一生补处巳授佛记者故然不离文殊师利清浄根本智也如善财童子遍参善知识已后见弥勒与文殊是也
　　三
　　长者维摩诘既以已身示现有疾因为人说此身无常无强无力无坚无主无人无我无知无作等及说身病根本从痴有爱以有病苦又常为诸人去诸法病如诸十大弟子与弥勒持世二菩萨严光光童子长者子善得皆以谓不堪任诣彼问疾者不惟以其入深法门辨才无碍为圣贤等之所畏难亦以谓其诸法病如上所云则不能见维摩诘无诸法病即维摩诘耳若能不于三界现身意不起灭定而现诸威仪乃至不断烦恼而入湼槃如是宴坐如法说法离众生垢离我垢离生死前后际断乃至无说无示无闻无得如是说法所见色与盲等所闻声与响等所齅香与风等乃至诸触如智证知诸法如幻相其有施者无大福无小福不为益不为损如是食人之施于食等于法等乃至文字性离无有文字于诸法解脱如是无分别观知根器以大乗法教化众生如是为人说法不以生灭心行说实相法不以二相观佛国土罪性福性皆如镜像在家出家无有功德知如来身即是法身知一切众生即菩提相举足下足皆是道塲一切夭魔悉能摧伏以菩提心起四无量以法施防为大福田若能如是即是维摩诘即是文殊师利如舍利弗等所有法病是病为维摩诘所诃如彼者不能见维摩诘文殊师利也故皆曰我不堪任诣彼问疾
　　四
　　不可思议解脱力一切众生与诸佛菩萨悉皆本来具足不出一心六用而能发现所谓神通亦曰光明但一切众生以生灭心狭劣心分别心限量心罣碍心等故有眼为色所碍有耳为声所碍有舌为语言诸味所碍有鼻为臭香所碍有身为触所碍心识为法所碍故名之曰盲聋愚痴等然亦常运神通常放光明未曽间断诸佛菩萨以广大心无住心无分别心无碍心故一心六用皆为不可思议神通亦常放无量光明遍照三千大千世界所谓父母所生眼悉见三千界以至鼻舌耳身意色声香味触法皆为清浄如来大根本智与不可思议解脱神通之力唯了诸法空无碍然后有是不可思议解脱神通之力故云空其室内除外所有及诸侍者无有牀座此所以能容须弥相世界三万二千师子座及香积世界九百万师子座也言须弥世界者如经所言有解脱名不可思议者菩萨住是解脱者以湏弥之髙广内芥子中无所増减湏弥山王本相如故表是法也故文殊师利问疾之余首问维摩诘此室何以空无侍者维摩诘言诸佛国亦复皆空又问以何为空答曰以空空又问空何用空答曰以无分别空故空又问空可分别耶答曰分别亦空又问空当于何求答曰当于六十二见中求以至六十二见当于诸佛解脱中求诸佛解脱当于众生心行中求以明空非分别不舍有而求空了则烦恼即菩提迷则菩提即烦恼也明清浄如来大根本智与不可思议解脱即此示病之一心六用出入无时莫知其郷而无分别者也以至右掌持诸天大众诣如来所又不起于座以右手断取妙喜世界置于此土皆以空无碍故故曰室空不起真际故故曰不起于座此不可以生灭碍心分别妄见而知者也
　　五
　　文殊师利从佛所来见维摩诘即是清浄法身本根本智而起不可思议解脱力神通皆不来而来不见而见不来而来岂有来相不见而见岂有见相若来已更不来是实无来来无所从故若去巳更不去是实无去去无所至故所可见者更不可见拟议即差故自文殊师利初诣维摩诘问答凡十段义一文殊问病所因起二文殊问病何以空无侍者三文殊问病为何等相四舍利弗念欲牀座维摩诘答以须弥相国师子之座纳于室中五文殊问云何观察众生六文殊问生死为菩萨当何所依七天女与舍利弗问答八文殊问通达佛道九维摩诘问文殊何等为如来种十普现色身菩萨问维摩诘亲戚眷属等为何所在举要而言一切解脱神通揔持万行大慈大悲及一切众生尘劳烦恼皆依清浄法身根本智而立故维摩诘即于父母所生之身示现有疾又即于此身而现种种不可思议解脱以见菩提烦恼无二性故示现有疾非有疾也如佛菩萨为度众生出入生死海防戯五道虽实无生死无我无造亦无受者而示有轮回苦乐等受也然从痴有受则有轮囘故曰从痴有受则我病生又曰从有攀縁则为病本又曰身孰为本欲贪为本欲贪孰为本虚妄分别为本虚妄分别孰为本颠倒想为本颠倒想孰为本以无住为本无住则无本唯其颠倒虚妄贪欲为本此众生所以轮囘不息岀入苦海者也唯其颠倒以无住为本无住则无本此所以即烦恼海即菩提也知无住本立一切法则于生死畏中得无所畏矣诸佛菩萨从智起悲济度羣品有一众生不灭度者是佛菩萨终不敢湼槃不舍生死也故曰一切众生病是故我病众生不病则我病灭也然无量烦恼大菩提海惟一空法此维摩诘所以示有家居眷属而一室之内空无牀座亦无侍者也答文殊之问又所以言诸佛国土亦复皆空也然所谓空者非舍诸有而别有空也其所有者皆空也其所谓空者亦空也故曰空当于何求当于六十二见中求六十二见当于何求当于诸佛解脱中求诸佛解脱当于何求当于一切众生心行中求盖空匪他求不离六十二见而空存焉六十二见是诸过患然不离诸佛觧脱中诸佛解脱超过一切碍无碍境然不离众生心行中也故寳积经说文殊以神力令舍利弗与魔波旬作如来身问答妙义舍利弗问菩提当何处求波旬答曰从身见根本求于菩提无明有爱求于菩提颠倒起结求于菩提障碍覆盖求于菩提亦是义也大般若经曼殊室利公云一切法空说为法界即此法界说为菩提法界菩提俱离性相由斯故说一切法空又云无上菩提即五无间彼五无间即此菩提又诸法无行经云文殊说言一切众生皆得菩提是名不动相一切众生皆成就一切智慧是名不动相一切众生皆是道塲是名不动相乃至一切诸佛成就贪欲是名不动相一切诸佛成就瞠恚是名不动相乃至一切诸佛成就邪见是名不动相大扺文殊师利表根本智故其所说法皆彻源防即有即空无二空也烦恼菩提分别空则病亦无形不与身合及与心合非四大亦不离四大也
　　六
　　舍利弗未离声闻未能随縁赴感无不周遍而常处于菩提之座故作是念当于何坐也东方万物并作出晦入明之方也而世界名须弥相表不动也东方万物并作之方而世界名须弥者动而常寂也佛曰须弥灯王者寂而常照也以彼菩提之座入于空无所有之室故无去来相亦无碍无碍也宜乎新发意菩萨及大弟子不能升也为须弥灯王作礼乃得升者一念与须弥灯王相应是即须弥灯王已矣维摩诘因为大众说不可思议解脱法门者以见于根本智起神通也不可思议皆若此也诸佛菩萨从智起悲示病示苦出入生死以度众生疑若煦煦住相之仁然于是文殊问云何观于众生而维摩诘以谓观众生如水中月如镜中像如热时焰如呼声响如空中云如水聚沫乃至如石女化人也不取于相无作无受无人无我是乃所以为大悲而继之以四无量也老子曰天地不仁以万物为刍狗庄周曰大仁不仁又曰虎狼仁也圣贤之语岂有二义哉观佛菩萨说一乗法必有女人以为縁起故法华经说龙女七歳文殊度之于众防前化为男子即徃西方成佛而华严经婆湏密多天主光女慈行童女乃至城神夜神林神等皆以女人身善财见之得解脱门又如无垢施经所说无垢施经女月上女经所说月上女皆辨才神通与大弟子徃复论辩诃毁小乗说微妙法亲授佛记维摩诘室中所化天女亦犹是也其义有五一者示平等法无男女相二者法无浄秽三者示世俗谛即出世谛四者一念之间即三阿僧祗刼无延促相五者一切诸法皆如幻化如维摩诘示居士身天女乃其眷属然而真俗无二世出世一如也散诸天华者以表在欲行禅了无罣碍诸大弟子以有碍心华着不堕以譬畏生死者声色香味触法得其便也吾止此室十有二年初不闻说声闻辟支佛法但闻菩提大慈大悲不可思议诸佛之法又云我从十二年来求女人相了不可得者言大般若海不离十二有海也以维摩诘空无所有之室自然常现实未曽有难得之法也于是文殊又问维摩诘言菩萨云何通达佛道而维摩诘以谓若菩萨行于非道是为通达佛道也又问何等为如来种而维摩诘以谓无明有爱贪恚痴等乃至一切烦恼为如来种也此皆明不离烦恼而入湼槃不舍道法而现凡夫事也普现色身菩萨者亦明于一切色相而常普现不思议法也问维摩诘以妻子亲戚眷属等为何所在而维摩诘告之言明皆即有而空即空而有也曰父曰母曰妻曰男曰女以至舍宅园林车马衣服财寳牀坐等种种名字即空而有也然所谓父母妻子以至牀坐者乃智度方便法喜慈悲以至无漏觉意慙愧深心而已是即有而空也故曰火中生莲华是可谓希有在欲而行禅希有亦如是夫人终日起居动作之间视聴语黙之际无非欲也而其行也常禅故以喻火中生莲也
　　七
