<!-- { "loadSidebar": true } -->
　　宝庆府改建设防记
　　皇帝御极之明年纪年宝庆制诏在昔潜跃之地命有司搜典故以闻邵阳郡得以宝庆名其府后二十二年升为军节度至是长沙赵侯由著作郎兼户部郎官参江淮督视军马行府幕议未及期以亲老丐便郡上俞其请若曰邵距京僻且逺尔父母国之比邻也其往为朕抚循其旄倪州境介潭衡控湖右地硗产薄民鲁而勤穑事士愿而无异习侯审其易理始至诹咨利病简节条目待之犹父兄之于子弟令行化洽人喻其心赋输以时庭无留讼公暇周览官寺位置卑狭率不中程度而黄堂为甚丹垩漫漶搘拄欹倾楹柱蠧败过者怵惕若将压焉侯愕曰郡由偏垒升节镇而飨军之堂圮敝若此将何以饬侯度肃视瞻于吏民吾将扩大而更张之合二邑嵗入供上送使具有彞制而留州之数殆无以给用度前此堂寝之加葺园池之茍有不亦艰乎哉吾闻之防可以律众勤可以集事俭可以无烦于民矧吾州阻山为国非通都大邑车马驰骛之冲非公燕庖厨经旬朔閴无防烟约已节用是究是图庶克有济谋之掾属信期防覈登耗节浮冗苞苴不以交邻无名钱不入私府日积月累期嵗而帑藏之储有羡乃度面势拓其尺度悉撤而更新之以广壮革隘陋以轮奂易腐挠坚宻宏钜可支久逺即此宣布条教延接寮吏平理讼诉及大宾客大宴飨始足以严等威之辨备礼乐之容问梓匠奚所取则选众以募之淛右问章个奚自致则计直以货之士民胥吏以稽簿书营卒以供役使费钱米以缗计一万有竒以斛计七百有竒司理参军眉山杨辰应莅其事肃賔有馆司饔有所以次缮治皆底于成惟丽谯及军资公使常平等库方将以余力撤而新之侯以内艰不克受代解印组去参佐相与谋曰侯之牧州也焦思以轸民瘼啬已以裕公储更造斯堂匪事游览将砻石求记于旧同朝程子而侯也棘心之疾方新士曹于程子有葭莩契侯意所属盍介以请伻来以图义不可郤闻之春秋之书新作讥不时也是役也僝工己酉之冬竣事庚戌之秋易故为新而不夺农时不伤民力刻辞纪事可无愧侯名字希周擢嘉熙戊戌进士第三人第文学行谊蔚然为时闻人乘一障万山中治行焯焯若此一堂之建未足展才而营建颠末弗可以弗志也乃大书而夀之石俾来者有考淳祐十有一年龙集辛亥夏四月吉日中大夫宝章阁待制新知婺州军事兼管内劝农营田使眉山县开国子食邑五百户赐紫金鱼袋程公许纂朝请郎荆湖南路提防刑狱公事髙斯得书并篆额
　　序
　　周鉴序
　　昔者孟轲氏尝述夫子之言曰王者之迹熄而诗亡诗亡然后春秋作晋之乘楚之梼杌鲁之春秋一也盖列国皆有史官周天王为天下共主礼乐征伐所自出焉得独无纪载欤周礼春官之属有外史掌书外令掌四方之志掌三王五帝之书此即周史官之职也坟典达之四方人人得以诵读故能长存于世周史不知何自散逸几与晋乘楚捣杌偕泯没而无闻甚可惜也犹幸鲁史经圣人笔削得与易诗书二礼并传年月日之间加一王字所以示赏罚予夺非周天子不得专名曰鲁史实周史也书法谨严赖左氏传旁采列国史详记其事使后世沿事以求经不为无补然周自后稷基王业至文王受命作周武王克殷以有天下成康以守成继统宣王以励精中兴平王东迁讫于季末歴三十四世享祚八百六十七年其间理乱得失散见于诗书六典大小戴记诸子百家之文可为万世鉴者莫容胜纪惜未有博采精择辑为一书以补坠典翼圣经者岂一代谟训阐扬固有其时耶吾友宋煇彦祥幼嗜古及壮自知命不偶时弃去科举锐精典籍剏义例着成周鉴一书因系序之后先摭经传之纪述研核同异断以己见积二十年荟萃之功始克脱藁蜀罹敌难彦祥避地峩眉山中寝食与俱间闗出峡届洪都探箧校所亡失借屋萧寺杜门省记久之而成全书余时以少蓬直西掖移檄江右俾索本上秘府有司视为迂缓弗之省防出守宜春招彦祥馆郡斋为裒札翰集小史抄录移书达之部使者江公子逺子逺嘉赏欲转以上闻留备乙览亡几罢去彦祥以余悉其论著之苦匄为序引记以永其传窃惟三代有道之长周为盛此无他仁之涵养也厚礼之维持也固而已行苇之序以仁及草木或以福禄言王通氏亦云周礼其敬天命兹其证也诚使文武成康之后子孙绳绳世守勿堕则召旻之诗安得隠然以池之竭矣不云自频为刺而天下荡荡无纲纪文章衞武公宁遽为之戚嗟乎以古为鉴可知兴替彦祥此书之作所以为万世有天下者之戒意甚切也成周逺矣即是编求之一得一失一理一乱如鉴对形万古犹目前也彦祥眉山人先考君擢庆元丙辰邹某榜进士第以文墨议论推重搢绅彦祥与兄光载熟闻过庭之训常以所学质疑于乡长老雁湖恱斋二李先生源委濬深其得之父师者盖有自云淳祐四年嵗在甲辰良月五日同郡程某序
　　送军器监丞秦侯入觐序
　　安岳秦侯以儒学起家为二千石其为人硕大颀整器识称之文章自作一家体不为陈言理体宻察而本以寛恕由铜梁更巴郡所至籍籍有治行防西垂连年用师武备单弱敌兵坌入天汉三泉武休溃卒相挻为变侯以偏垒遏其鸱张列栅近郊意有惮而不敢肆逡巡引郤骛入他境武不足以折其暴诚不足以戢其偷燎原炎炎寝不可遏阆果遂之民其孰不以巴民为天幸而恨秦侯之施局于千里也防有诏起节度使仪同安公于家授钺专征督诸将合围进击不淹月妖腰乱领并膏鈇锧幕府上功簿安公愀然变色曰爪牙之衞而腹心之梗赤子于昔而蟊贼于今是孰使之然哉有告于公方变作之初秦侯尝有意于招降之策矣人情不大相逺舍逆为顺不过翻覆手间斯策果行祸不若是惨也既往何咎方来可图世故多端人物滋有才若此不以白之吾君公之天下而私以为賔介之选于心独无愧欤飞章吁天上颔其奏诏以军器监丞入觐士大夫交手相庆不但为秦侯一吐气抑亦幸公道之获伸而蜀产之不遂终弃也重南轻壮昔人有逺识谓为分裂之萌迩年以来庙堂意忽遐外士之进用者落落如辰星不能独当东南一郡愤气郁积天用疾威假时运之抢攘彰才具于艰棘而侯也首以瑰望为蜀士召用之倡秋涛喷薄鼓枻东去延颈乎登仙之慕拜手乎三接之祷爱人以德者所不当尔耶公许尝拜侯于成都再侍于武信望其容毅而温接其词庄而裕退而欿然若有失已而充然如有得夫遇合之难自昔为病或失之于交臂或迷之于目睫然世固有一言之契不由绍介而意气相许者殆天授非人合也未同而言古训所戒然后学所以事长者不当援此以自晦敢诵所闻请于侯侯其许之乎西南一面幸夺命于蛟涎改弦更张未可中辍事有可否见有异同裁之以公虽怫何病然上流之托以今揆昔其难百倍若非公朝推诚委任使得以展布四体即诸葛复生亦无所措手昔威愍宗公留守东京经理有绪异议中沮愤不得伸遂使王业偏安中原沦没遗恨千古言之痛心愚以为今日所当鉴残敌穷蹙相挻为变两河山东雄杰环起兵交始此忧端日滋蜀自古以陆海擅名以天险立国今财殚兵弱险为虚设变故继扇人心易摇所当中外一心上下并力往复可否协济艰难如韩范以西事并命宣威陜西河东之时范议増兵韩与之异杜富当国主韩抑范而范意亦不以为忤也愚以为今日所当法侯以俭府元僚入为中都官面对宸扆退谒宰相于政事堂安知不以西事咨焉从容敷陈所以沃帝心赞朝算者取之胸腹如茧抽丝纬文经武何适非用蜀父母邦也言之可不尽乎公许少读书知所趋向见有抱才蕴识可期以古人者私窃企慕恨不为之执鞭闻之伯修张君尝辱侯之誉以齿牙也于其行义不可以无赠诗不云乎我仪图之爱莫助之请书以为送侯之序
　　送果州使君杨文叔赴召序
　　公许童丱粗省事侍儒林文人评当代人物闻有古遗直曰老圃杨先生学粹行芳日光玉洁拱手问姓字不觉神悚形肃私愿为之执鞭而生晩无由窥墙仞常怏怏为终身恨嘉泰癸亥始识今果州太守杨征君于左绵郡泮知其为老圃之嫡子窃自以心语口此生何幸得端士为楷模而后喜可知也流风不竞以多自证以同自慰求如征君父子一家后先相望譬之朱弦疏越清庙之遗音天球粹温有国之镇瑞俗眼之所而俚耳之所愕独何怪欤老圃以直言擢上第以防平称吏师累辞旌招持节建阃蔼有声闻晩节不乐通讯权幸白首卧家十余年士论归重以为范景仁刘器之一等人也征君胚胎先烈正直强毅得于生知辅以趋庭义方之训丽泽讲习之功以名节行义为膏梁视轩冕金玉如尘土先皇帝在御宣威大臣露章荐于朝一再命召循墙固避防丹成鼎湖嗣圣访落收揽耆旧协济艰难以征君为贤有诏趣召徴君跃然投袂而起吾党之士一为公朝贺一为徴君疑公许曰不然凡出处去就何常惟适于义而已晨门之吏以知其不可而为之为夫子讥荷蒉之夫以有心哉击磬乎为夫子疑二子勇于避世果于忘世者也圣人以利泽生民为心视天下无不可为之时而忍于避忍于忘之乎不宁惟是公山弗扰召佛肸召子皆欲往而子路不恱彼师友函丈薰而炙之如由也勇于义尚不能尽知圣人之心则亦无怪乎晨门荷蒉之流也已故曰夫召我者而岂徒哉如有用我者吾其为东周乎又曰吾岂匏瓜也哉焉能系而不食徴君行矣士大夫风俗一壊于嘉泰开禧之学禁再坏于嘉定之更化三十年间方刓为圆刚揉而柔波荡风靡拱视天下事变之极如大厦之仆风雨漏舟之沉江湖犹且委曲遮防相与诵歌谈笑若无事时其间毅然有特操能以忠言谠论为国家扶纲常于缀旒续气脉于沉痼屈指中外落落几何人徴君行矣直已以信其道至诚以尽其言隂极而阳剥尽而复安知夫不能牖圣君于一听闻之顷乎虽然磨而不磷涅而不缁惟至坚至白者能之坚白未至而欲尝试于磨涅此滔滔者所以甘心乎磷缁而莫之悟也若徴君者其坚之至而白之至者欤昔逡巡而避今飜然而往徴君之于进退语黙权衡之审矣道之行不行是则有命焉若徴君者其能磨而不磷涅而不缁也决矣先兄伯刚父仲逊父于徴君为同年生某畴昔又从徴君游故其赠行请以圣门出处去就之大义为士大夫释所疑他日持斯文以证当知老圃为有子而某为知言也寳庆元年九月日序
　　送前益部漕宝谟寺丞范公赴召序
