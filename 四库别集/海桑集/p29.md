<!-- { "loadSidebar": true } -->
　　王竹逸萧极初二英友契阔多年乃复聚首于章贡出其联辉集相示又出苏黄二公墨迹介余识之呜呼十二三年轮云世变可嘅何限父子骨肉化为路人而二子独云龙上下未尝少离悲喜値遇悉见于集中皆清新可爱真白璧一双也始极初得山谷挽其从父夷仲十絶诗稿藏之恨未得坡公真迹继而竹逸得坡公所与王毛仲四律诗遂臻二妙如龙泉太阿防于延平不期于合而天者相之是又联辉之大者也黄书旧盖累见之杨公平之志已详坡书则今始见之余故书其后云二公笔法皆出黄庭经鹤铭而苏尽其常黄极其变至于八法则守之一也坡书后有洪觉范跋而虞邵庵复志之矣他复何求
　　题墨竹序后
　　愚溪王君得断缣墨竹一梢而装潢之且述其所由来深加叹恨盖君尝学竹于湖州而得其法故见此而异之以揭诸五老山房不啻用并州快刀剪吴淞江水之半亦自可观或曰牺象沟中之断也龙吟柯亭之朽也丝桐防室之焦也其沦落独能存其本真及就形制犹为施之时用而此特玩耳王君何留意之深也是殆不然传曰游于艺説者以为玩物适情书固艺之一画亦书之流也玩以适情而非玩以丧志何为而不可乎峄山之刻岐阳之皷风霜消蚀野烧缺落殆尽而兰亭出杵臼才二三十字君子得而宝之以存古晋唐名画粉墨剥烂好事者千金购之尝恐落他人手而掇补珍袭以传子孙良有以也王君为能自适矣若夫竹之韵致则君之述尽之其为李遵道父子家法无疑
　　题秋菊问答巻后
　　右秋菊问答一巻凡为律诗二八章庐山王先生希顔为宣城孙景贤氏作也今三阅嵗矣余来贑其令子观民复请稿于先生缮冩以示不忘且介余志其下方余熟复焉重慨夫昔之公侯里第文武衣冠既与世俱变而其可悲可愕者亦皆散为飘风荡为飞烟识者无复道而孙君方逺宦荆湖间菊亦荒矣菊虽荒然诗存观诗复何翅对菊即其风流文物宛然如新有歆慕而无悲愕其用意逺甚诗可以观殆是也夫余观辋川集有春桂问答槩见彷佛殊不尽言希顔为菊往复皆八殆无遗余格调高雅得少陵之风抑不知菊自晋唐来有主宾知己若是者否渊明虽爱菊其子殆不是爱视观民又何如皆弗可以弗识也嗟赏之余敬题其末
　　跋周府君碑后
　　按此碑后汉灵帝熹平二年所建唐太宗太和九年重刻也太和乙夘距熹平甲寅凡六百六十二年汉刻盖不复存今丙午距太和乙夘又五百三十六年唐刻亦磨灭过半其字体完整者极奇古可尚其舛讹者疑太和已失其真况今又加剥蚀乎汉刻本在垅上唐刻在曲江庙不知何时徙置路学已断为三朝阳钱太守既新府治以韶在汉桂阳府君功勲在韶乃徙置府治命工胶漆续其断匣而树之以嘉惠无极呜呼服岭以南韶独有汉一通诚希世之珍也钱侯官既满眷眷是碑且曰余媿府君勲寔多继府君而轰烈者必余交承徐太守也子幸志之













　　海桑集巻九
　　钦定四库全书
　　海桑集巻十　　　　　　　明　陈谟　撰祭文
　　祭先贤文
　　吴元年二月丁未朔越十一日丁巳曲江县丞某偕郡士某某谨以制币牲醴敬祭于濓溪先生周元公惟公接洙泗之渊源埀洛建之统绪万世正学万民纲常维兹韶阳寔惟仕国罔极之恩存于从祀仲丁之日祗荐苾芬敢以明道先生程纯公伊川先生程正公晦庵先生朱文公槎溪先生廖公配尚享
　　祭萧绳武文
　　呜呼自古乱离之世必资卓荦超群之才以保障其乡邻盖郡以之而郡邑以之而邑缓急相须仓卒驰赴以待夫烟尘之清当嵗壬辰林啸谷聚兽骇鸟惊自达官贵人闾右族姓靡不奉头而防窜防越人之视秦人独君伯仲辛苦植立坚壁匡山之下屹澄江之砥柱而藩落乎鹭渚之濵千金毎聚而恒散一劔独鸣而群譍故虽四郊多垒然大夫不辱恒倚之以为重轻夫何丙申之秋大盗由贑而至利君之财蹙君于死使君扫境内于四三年之久乃不得少待须臾以迎天兵呜呼自君既死虽怨者忿者犹能称枉不独所与若所亲至于行路叹嗟无论识与不识又不独平昔之所感恩呜呼夫孰知天道好还天网不防彼大盗者亦既就戮于南兵矣今君伯仲英声凛有余烈复何异于生存又不独青氊尽复闾里以为荣呜呼君厚施不食其报不在其身在其子孙后君者井实磊砢而英匡山之青崭絶倚天其元气未可量也而况于萧氏由唐以迄今呜呼李德裕冥报之论其详尚可得而闻君聪明特达人也外形骸防汗漫其能忘情也耶其不能忘情也耶庶有监夫斯文
　　为孙景贤祭杨彦中墓文
　　呜呼婚姻之故死防之感尚忍言耶昔君不幸遭乱凶余仅能视殡塟余之嗣君之倩复不能嵗时以麦饭洒松楸而徒屯种于濠梁始者葭玉之因依岂谓萍水之荒凉耶余自华容再旅西昌始克携君外孙拜于隂堂呜呼余视茫茫余发苍苍来奠鸡絮防何星霜独所幸者君之令女与半子皆无恙也呜呼其存者长尚鉴此觞
　　祭四先生文
　　惟公伊洛正宗建安粹学发遗经之秘奥启群生之昏防惟此韶学元公过化仲丁明祀报罔极也大牲之礼嘉栗之荐表诚防也
　　祃旗文
　　维吴元年嵗在丁未正月戊寅朔越二日己卯同知贑州卫指挥使司事守御韶州张某谨以大牢清酌致祭于军牙大纛之神惟国之大事莫重于军旅而军之节度莫重于旌旗师行之际四方之星各司其局招揺在上急缮其怒惟尔有神实司厥职方今嵗事更始天运一新永惟粤尉佗之境土未复汉伏波之功勲未建行将率厉兵甲凭藉国威报效万分惟尔有神式克相之
　　杂著
　　松云山房答问
　　青莲居士金粟如来后身也尝欲巢云松于庐山金芙蓉佳处又尝于嵩阳玉女峯寄万古宅于东溪松间司马子微称其可与神游八极之表信哉复初上人有志兹事结屋松云中以逍遥肆志焉一日邀海桑外史外史欣然入室分其半榻而髯龙云将皆在二子者得上人为依归色甚矜奋髯龙曰吾长过千尺贤于丈六金身逺甚吾故偃蹇飘萧自全其天彼蹛林十八公僻居朔漠徒拥肿猥大无所用之若五大夫者又低佪伈伣诎污秦爵置之不足道也云将曰吾尝超鸿蒙混希夷则莫我敢凌吾能翼蛟龙升之天蕰霈泽降之地倐与忽吾其御冥与昭吾其握顷刻变幻万莫端倪外史犹然而笑曰二子志则髙矣然以夸诩于上人之室毋乃痴乎夫上人者卑卑而莫之抗故髙矫矫而守之愚故刚小江海于一勺大毫芒于无垠来而未始至去而未尝往有子之孤坚挺特而无顽钝有子之虚徐巻舒而无杳茫子而得列其徒者侈矣较轻重形彼我犹有人间世之累焉恶睹夫上人之所存哉于是二子爽然自失倾礼上人曰鄙人懵于至道外史教辞昭若发蒙矣愿卒为弟子因请书之俾勿忘
　　答或人
　　或问诗至唐而拘四声始有律之名律者取其可歌也今人律唐之律若填曲腔然亦皆可歌乎曰曷为而不可也夫情发于声诗言志也声成文谓之音歌永言也五声依夫歌之永十二律和夫声之依诗歌固有自然之律而声律縁以起也李太白清平调词李年歌之王之涣二友不相下三人者入旗亭中约曰勿多言第聆妓歌则闻多唱之涣凉州词者久之又闻连歌之涣他诗而二人者各一诗而止之涣大笑二人始服又如东坡乐府才大不能束程度歌者犹檃括入调矧诗固古乐府哉矧唐律哉曰或命唐诗为音可乎曰可曰谓中唐无盛唐之音晚唐复无中唐之音然乎曰非然也朱子论风雅颂部分盖曰辞气不同音节亦异论风雅颂正变盖曰其变也事未必同而各以其声附之盖变风风之声故附正风变雅雅之声故附正雅时异事异故辞气亦异然而以声相附者声犹后世所云调若腔也盛唐中唐晚唐律同则音同谓其辞气不同可谓其音不同不可况盛唐亦有辞气类晚唐者晚唐复有类盛唐者乎尝欲取盛唐诸家和平正大髙明俊伟者不分古体律絶类为盛唐诗其辞气颇类晚唐者类为晚唐之祖合为一巻中唐晚唐各为一巻其辞气颇类盛唐者则类为各巻之首中唐晚唐盛唐所谓系一人之本者诗之正变则诗人之性情而辞气不同耳使学习之审如是晚唐可入盛唐不如是盛唐则至晚唐靡靡而后已亦少补也问者退因谩书之
　　石庄对
　　盱永年胡子所居溪涧皆盘石防峭因以石名庄石生夜见梦曰浑沌凿麻姑立号称胜絶其下为徤湖为防溪我石氏族居之子幸卜邻焉子无我渔我不子嫌子实华謏我保孱顔以墨为庄树桃李也以畆为庄丰黍稌也李树而私恩荣黍稌丰而家力饶不是之从将必有故我族类至贵孰与万石君至富孰与金谷园堆簮笏以为庭藂寳翫以为室下者金帛视犹块砾子如彼取彼不尔啬若乃侈轩楹之华充耳目之娱张承吉植笋成林番禺辇珍牛僧孺谱第甲乙刻画名姓米南宫朝衣肃拜不恤物论无不可求求无弗获而何辱于予前所云云予一无当请必更诸胡子悚而惊洒而悟长揖石生上坐賔右而复之曰夫取众弃者物莫争达人之髙蹈也保无用者物不忌全身之善智也生宅是间厥有嵗年霜霰氷雹不尔变涛泷湍激不尔泐乌获贲育不尔迁精卫披以靡愚公望而走而秦皇盱睢莫能鞭也钝而挫锐顽斯逺奸重厚以镇遏静贞以定坚若此者生所谓全身之善智也吾诚取焉取众之弃生亦无损无情之逰其逰乃天无味之防其防也渊若夫为米为牛为张皆玩物防志也至贵之极鬼瞰其室至富之余必与祸俱而况崇私恩以植党与饶家力以愚子孙吾必不尔也吾方傲璃素之樊圃生胡不明哲以要我顾时俗以探我不金石以固我反边幅以拒我乎生跃然起谢曰鄙人失辞始虞子之侵轶我今乃不足以辱子粤若有初知我者稀自今知者非子其谁继今定交钦予无斁生既退胡子乃请次第书之又命工啚之以与好事者观之
　　賛
　　自愚賛
　　天下之智者莫如龙天下之愚者亦莫如龙兴云致雨以泽万物智莫大焉涸潭洞以自晦制蝼螘而若无愚莫甚焉昔者老子之道以之故曰老子其犹龙乎髙士萧德周甚好龙而以自愚副其字盖徳不周者常自求其能愚者鲜矣德之周自无适不愚诚愚乎斯知矣髙士有得乎是而寓兴于画龙者亦求老子之似耳昔叶公好似龙而真龙降焉乃骇而走彼不知老子之道故也髙士于老子深矣吾知真龙将降尔室髙士且饮其珠光而拊其鳞髯也以为愚可以为不愚亦可賛之曰
　　学天道犹夫龙不能如龙智斯愚之不足不能如龙愚斯智之未充必周于德必脩乃躬至于变化飞腾絶溟涬而超鸿蒙则子之道吾盖不知其所穷
　　某太守画像賛
　　中牟尊鲁渤海怀龚史传其政未觌其容【阙】不视此天球金钟阳和外舒神明内充望而知其被日月之光华俨庙堂之肃雍霜栢让其清操云松引其髙风斯所以岂弟令闻而福禄来崇也
　　夹谷同知画像赞
　　烈烈神彩堂堂粹容亷以律身而坚守勿易勤以莅政而允得其中寛裕不遗于细务严明一出于至公暂淹留乎贰守实简在于宸聪轼乎宜刺史之熊马乎宜御史之骢蔚蔚乎古名臣之风
　　杨主簿赞
　　舟崖倚空碧涧流雪天赋之防既峻而洁春日载阳蓝田暖烟天禀之性既粹且温其守身也如城其子民也如母钟乎天台之英游乎群玉之府盖不独友天下之善而尚友夫千古
　　参议余慤庵画像赞
