<!-- { "loadSidebar": true } -->
　　〖周密《齐东野语》：思陵朝，掖庭有菊夫人者，善歌舞，妙音律，为仙韶院子冠，宫中号为菊部头。〗 
　　盘龙袖湿醉仙醽，好女花边掩画屏。梦里浑忘深殿冷，秋莺啼雨过冬青。 
　　〖王珪《宫词》：“盘龙新织翠云裳”。《宋史?艺文志》：有练花露仙醽诀一卷。《四朝闻见录》：金凤花，如凤味飞舞，每种各具一色，聚开则五色成华，自夏至秋尤盛，谓之金凤花。中都习闻宫闱娭语，谓“凤儿花”。慈懿之生，有鸑鷟仪于墨，民名曰“凤娘”。迫正坤极，六宫避讳，称曰“好女儿花”。《闻见后录》：万年枝者，冬青也。玉树者，槐也。宫苑中多植此二本，易以美名。杨后《宫词》：“节近赐衣争试巧，彩丝新样起盘龙。”〗 
　　香远堂西乍放晴，秋莲花里月波明。夜凉南岸晶帘卷，记得人吹白玉笙。 
　　〖泗水潜夫《武林旧事》：淳熙九年八月十五日，驾过德寿宫起居，太上留坐至乐堂。进早膳毕，命小内侍进彩竿垂钓。上皇曰：“今日中秋，天气甚清，夜间必有好月色。可少留看月去。”上恭领圣旨。索车儿同过射厅，射弓，观御马院使臣打球。进中食，看木傀儡。晚宴香远堂。堂东有万岁桥，长六丈余，并用吴璘进到玉石甃成，四畔雕镂阑槛，莹彻可爱。桥中心作四面亭，用新罗白罗木造，极为雅洁。大池十余亩，皆是千叶白莲。凡御扇、御屏、酒器、香奁器用，并用水晶。南岸列女童五十人，奏清乐。北岸芙蓉冈一带，并是教坊，工近二百人。待月初上，箫韶齐举，缥缈相应，如在霄汉。既入座，乐少止，太上召小刘妃独吹白玉笙，霓裳中序。上自起执玉盏，奉两殿酒，并以累金嵌宝注碗、杯、盘等，踢贵妃。侍宴官开府曾觌，恭上“壶中天慢”一首云： 
　　素飚飏碧，看天衢、稳送一轮明月。翠水灜壶人不到，比似世间秋别。玉色瑶笙，一时同色，小按霓裳叠。天津桥上，有人偷记新阕。　　当日谁幻银桥，阿瞒儿戏，一笑成痴绝。肯信群仙高会处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。 
上皇曰：“从来月词，不曾用金瓯事，可谓新奇。”赐金束带紫番罗水晶注碗一副，上亦赐宝盏古香，至一更五点还内。〗 
　　南来灵鸟最相宜，读罢碑文一系思。愿赐詹家雕竹笼，碧纱窗下念新诗。 
　　〖 陶宗仪《辍耕录》：詹成者，宋高宗朝匠人，雕刻精妙无比。尝见所造鸟笼，四面花板，皆于竹片上刻成。宫室、人物、山水、花木、禽鸟，纤悉俱备，其细若缕，而且玲珑活动，二百余年无复此一人矣。〗 
　　 一朵榴花插鬓鸦，君王常得笑时夸。内家衫子新翻出，浅色新裁艾虎花。 
　　〖《武林旧事》：端午，先期学士院供贴子，如春日。禁中排当，例用朔日，谓之端一。或传旧京亦然。插食盘架，设天师，艾虎意思山子，数十座。五色蒲丝、百草霜，以大合三层，饰以珠翠、葵榴、艾花、蜈蚣、蛇蝎、蜥蜴，谓之毒虫。又作糖籍韵果、糖蜜巧粽，极其精巧。又以大金瓶数十，遍插葵榴、栀子花，环绕殿阁。又分赐后妃诸阁。大珰近侍，翠叶五色葵榴、金丝翠扇、真珠百索钗、经筒、香囊、软香龙涎佩带，及紫练白葛红蕉之类。〗 
　　凤山寒浸御池流，集翠裘生一夜秋。钓得锦鳞三寸许，月梭刚上小龙舟。 
　　〖《武林旧事》：淳熙寿皇，以天下养，每奉德寿三殿，游幸湖山，御大龙舟。杨后《宫词》：“御水一沟清彻底，晚凉时泛小龙舟。”又云：“凉生水殿乐声游，钓得金鳞上御钩。圣德至仁元不杀，指挥皆放小池头。”又云：“小样盘龙集翠裘。”〗 
　　 花破芙园上绿苔，香兰亭角酒千杯。内官排当还齐设，恭候逍遥御辇来。 
　　〖《武林旧事》：禁中赏花非一起，自梅堂赏梅，芳春堂赏杏花，桃源观桃，聚锦堂金林檎，照妆亭海棠，兰亭修禊，至于锺美堂赏大花，为极盛。堂前三尺，皆以花石为台，三层各植名器，标以象牌，覆以碧幕。台后分植玉绣球数百株，俨如镂玉屏。堂内左右，各列三层雕花彩槛，护以五色牡丹。画衣间，立碾玉水晶金壶，及大食玻璃、官窑等瓶，各簪奇品，如姚黄、魏紫、御衣、黄照、殿红之类几千朵。大抵内宴，初坐再坐，插食盘架者，谓之排当。否则但谓之进酒。又：淳熙元年，孝宗幸玉津园，乘逍遥辇。《宋史新编》：理宗在位久，董宋臣卢允升作芙蓉阁、香兰亭，宫中进倡优傀儡，以奉帝游宴。〗 
　　乐队时停出画楼，玉虹金露雨初收。内人挥杖骑红汗，各自花边认绣球。 
　　〖陶宗仪《辍耕录》：金露亭在广寒殿东，其制圆九柱，高二十四尺。尖顶上置疏璃珠，亭后有铜幡竿。玉虹殿在广寒殿西，制度同金露。李谨言《水殿曲》：“朝来自觉承恩重，笑倩傍人认绣球。”〗 
　　梳妆晓毕下银台，帷殿帘衣一桁开。每到酒阑呈院本，擘橙新制软金杯。 
　　〖《辍耕录》：金有院本杂剧，诸公调。《两般秋雨盫随笔》：金孝宗有软金杯，乃擘鲜黄橙为之。〗 
　　软障临安细仿摹，松烟御墨拓来粗。何如衍庆宫中过，偏写名臣入画图。 
　　〖《金小史》：金主亮曰：“向者梁说尝为朕言，宋有刘贵妃，天下之绝色也。今一举而两得之，所谓因行掉臂也。”初，亮遣施宜生往宋，为贺正使，隐画工于中，密写临安之山河以归。亮令图为软壁，而图已像策马于吴山绝顶。是时已有南窥之意。《金史?习失传》：“世宗思太祖太宗创业艰难，求当时群臣勋业最著者，图像于衍庆宫，自辽王斜乜，至至特进习失凡三十一人。〗 
　　雪堆万岁晓冥冥，猎阵齐开酒半曛。红汗马头貂鼠帽，绿鞲初试海东青。 
　　〖《辍耕录》：万岁山在大内西北，太液池之阳，金人名琼华岛。中统三年修之，至元八年赐今名。其山皆叠玲珑石为之，峰峦掩映，松桂隆郁，秀若天成。《元史?文宗纪》：命兴和建屋，居海青。东上都建屋，居鹰鹘。杨用修《冬日文宫词》：“障风貂鼠帽，煴火象牙床。”〗 
　　金樽一丈酒频宣，殿宇清宁夜似年。唱遍红盐银烛冷，绣衣无缝赐当筵。 
　　〖元曲谱有“乌角盐”、“红盐”。萧洵《故宫遗录》：又，后为清宁宫，宫制大略亦如前。宫后引抱长庑，远连延春宫，其中皆以处嬖幸也。外护金红阑，各植花卉异石。《元史?世祖纪》：于尚衣局织无缝衣。〗 
　　五千乐部总奇姿，御宴明光芍药迟。博得天颜灯下喜，翰林才子奏新词。 
　　〖《滦京杂咏诗》注：内园芍药迷望亭，亭直立，数尺许，花大如斗。扬州芍药原推第一，终不及上京也。高启诗《听教坊旧妓郭芳卿弟子歌》：“仗中乐部五千人，能唱新声谁第一。”又云：“建章宫里长生殿，芍药初开敕张宴。”又云：“翰林才子山东李，每进新词蒙上喜。”《元史类编》：顺帝二十五年，立高丽女奇氏为皇后，改赐肃良哈氏。〗 
　　学炙兴隆卧绣茵，紫檀殿里闭残春。花边索取蒲萄酒，昨夜高丽进美人。 
　　〖《辍耕录》：兴陵笙在大明殿下，其制植众管于柔韦，以象大匏。土鼓二韦橐，按其管则簧鸣。簨首为二孔雀，笙鸣机动，则应而舞。凡燕会之日，此笙一鸣，众乐皆作。笙止乐亦止。紫檀殿在大明寝殿西，制度如文、思，皆以紫檀香木为之。凡诸宫殿乘舆所临御者，皆丹楹朱琐，窗间金藻绘。设御榻，裀褥咸备。萧洵《故宫遗录》：西有紫檀小殿。陶宗仪《元氏掖庭记》：酒有翠涛饮、露囊饮、琼华汁、玉园春、蒲萄春、凤子脑、蔷薇露、绿膏浆。〗 
　　浪得铜壶贮夜廊，银釭频点漏钟忙。金神玉女浑无藉。一到西宫分外长。 
　　〖《元氏掖庭记》：帝自制宫漏，约高六七尺，为木柜，藏壶其中，运水上下。柜上设西方三圣殿，柜腰设玉女捧时刻筹，时至辄浮水而上。左右列二金甲神人，一悬钟，一悬钲，夜则神人自能按更而击。〗 
　　九引台高月上迟，绣缄缄尾忆穿时。堆盘亦有红娘果，输与谁人五彩丝。 
　　〖《元氏掖庭记》：九引台，七夕乞巧之所。至夕，宫女登台，以五彩丝穿九尾针，先完者为得巧，迟完者为输巧，各出资以赠得巧者焉。徐一夔《元故宫记》：■⑽毛殿前有野果，名“红姑娘”，外垂绛囊中，含赤子如珠，酸甜可食，盈盈绕砌，翠草同芳。〗 
　　槌髻宫娃别换班，窄衫唐帽破花颜。扶来不用吹龙笛，更向当场舞刺般。 
　　〖《元史?顺帝记》：以宫女三圣奴、妙乐奴、文殊奴等一十六人按舞，名为十六天魔首。垂发数瓣，戴象牙佛冠，身被缨络，大红销金长短裙，金杂袄，云肩合袖天衣，缓带鞋袜。各执加巴刺般之器，内一人执铃杵奏乐。又宫女一十一人，练椎髻，勒帕，常服，或用唐帽窄衫。所奏乐用龙笛头管、小鼓、筝■⑾、琵琶、胡琴、响板、拍板，以宦者安迭不花管领。遇宫中赞佛，则按舞奏乐。宫官受秘密戒者几人得人，余不得入。〗 
　　五花殿上照银盘，催舞天魔上戒坛。裁着销金裙子罢，宫奴捧进象牙冠。 
　　〖《元氏掖庭记》：大内有五华殿，殿东设吐霓瓶，曰“玉华”。西设七星云板，曰“金华”。南设火齐屏风，曰“珠华”。北设百蕊龙脉，曰“木华”。并中央木莲花，紫香琪座，千钧案，九朵云盖，为五花。〗 
　　殿殿珠帘控玉钩，龙鳞金碧半天浮。昨宵海子春潮长，又拍笳茄上御舟。 
　　〖萧洵《故宫遗录》：海广可五六里，驾飞桥于海中。西渡半起灜州圆殿，绕为石城。圈门散作洲岛拱门，以便龙舟往来。《元氏掖庭记》：帝又于内院造龙船，首尾长一百二十尺，广二十尺。上有五殿龙身并殿宇，俱五采金装。日于后宫海子内游戏，船行则龙首尾眼爪皆动。〗 
　　鸳瓦繁箱一夜飞，铁牌深禁漏声稀。殿头奉御黄绫案，赐得炎洲翡翠衣。 
　　〖《明史?宦官传》：明太祖于内庭，尝铸铁牌置宫门，曰：“内臣不得干预政事。”《后妃传》：洪武五年，又命工部制红牌，镌戒谕后妃之辞，悬于宫中。牌用铁，字饰以金。〗 
　　承天门下入秋风，女史班头校录同。裁出瓷青团扇子，一枝疏影桂花红。 
　　〖《明史稿》：正南曰承天门。明太祖《红桂》诗：“月宫移向日宫栽，引得轻红入面来。好向烟霞承雨露，丹心一点为谁开。”〗 
　　香雾冥冥宿雨停，离宫别馆启窗棂。长来内库观书画，图得豳风上翠屏。 
　　〖《明史稿》：宣宗纪七年秋七月庚辰，赋豳风图诗，揭之便殿。〗 
　　不分文章便擅长，宫中初立内书堂。封章阁票重重到，古刺熏余侍御床。 
