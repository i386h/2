<!-- { "loadSidebar": true } -->
　　钦定四库全书　　　　　集部四
　　攻媿集　　　　　　　　别集类三【宋】
　　提要
　　【臣】等谨案攻媿集一百一十二巻宋楼钥撰钥有范文正年谱已着録其集载于诸家书目者或作百巻或作八十五巻而世所传钞本有仅存四十二巻者葢流传既乆多所佚脱此本原作一百二十卷与宋史艺文志及陈振孙书録解题所载相同犹为旧帙惟中缺第七十七巻据原目为宣王内修政事光武大度同髙祖二赋玉巵为夀宅道炳星纬二诗用人安民治兵三防又缺第七十八巻据原目为御试进士举人台试馆职阁职省试别试解试上舍州学诸试所拟防问十五篇又缺第七十九巻据原目为宴防庆贺致语十五篇上梁文四篇劝农文二篇其第七十三卷据原目缺跋王伯奋所藏文苑英华跋清閟居士临修禊序二篇第七十四卷据原目缺跋刘元城江谏议任谏议邹道乡陈了斋五谏帖一篇而第五十六巻中扬州平山堂记亦缺其后半诸家所藏刻本钞本并同今俱无从校补至第四十八巻第八十巻第八十一巻第八十二巻有青词朱表斋文疏文之类凡一百六十七篇均非文章之正轨谨禀承
　　圣训槩从删削重编为一百一十二巻用聚珍版摹印以广其传钥居官持正有守而学问赅博文章淹雅尤多为世所传述本传称其代言坦明得制诰体叶绍翁四朝闻见録载钥草光宗内禅制词有虽丧纪自行于宫中而礼文难示于天下二语为海内所称此言其工于内外制也本传又称钥试南宫以犯讳请防冠末等投贽诸公胡铨称为翰林才今集中谢省闱主文啓一首即是时所作此言其工于启劄也王应麟困学纪闻取其门前莫约频来客坐上同观未见书二句载入评诗类中此言其工于声偶也而袁桷延祐四明志称其于中原师友传授悉穷渊奥经训小学精据可传信尤能尽钥之实葢宋自南渡而后士大夫多求胜于空言而不甚究心于实学钥独综贯今古折衷攷校凡所论辨悉能洞澈源流可谓有本之文不同浮议王士祯居易録称其行尽松杉三十里看来楼阁几由旬一百五日麦秋泠二十四番花信风水真緑净不可唾鱼若空行无所依诸句而病是集多丛冗谓表状内外制之类删去半部亦可然贪多务博即诚斋剑南平园诸集亦然葢一时之风气不必以是为钥病也至于题跋诸篇尤多原原本本证据分明不止于居易録所称三笑圗賛吴彩鸾玉篇钞唐昭宗赐憘实勅书三篇毛晋辑津逮秘书摘録宋人题跋共为一集而独不及钥其偶未见此书欤乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　攻媿集原序
　　鄮山参政楼公攻媿先生文集一百二十卷建安眞徳秀伏读而叹曰呜呼此可以观公立朝事君之大节矣葢公之文如三辰五星森立天汉昭昭乎可观而不可穷如泰华乔岳蓄泄云雨岩岩乎莫测其巅际如九江百川波澜荡潏渊渊乎不见其涯涘人徒覩英华发外之盛而不知其本有在也庆元初韩侂胄除知閤门事忠肃彭公力谏改侂胄内祠彭公予郡公在琐闼极论之云去者不复侍左右留者召见无时终不能逺时侂胄之恶未着也既而窃弄国柄以党论尽锢天下贤士挑敌弃盟中外骚然天下始服公先见朱文公侍经筵内批予祠公持其命不下曰当今人望儒宗无出熹之右者奏虽寝然当邪説充塞之时首倡学者共尊朱公后卒赖其言而学禁遂开道统有续然则观公平生大节而后可以读公之文矣公生于故家接中朝文雅博极羣书识古文竒字文偹众体非如他人窘狭僻涩以一长名家而又发之以忠孝本之以仁义其大典册大议论则世道之消长学术之废兴善类之离合繋焉方淳熈间鸿硕满朝毎以奏篇出其援据该洽义理条达者学士大夫读之必曰楼公之文也一诏令下其词气雄浑笔力雅健者亦必曰楼公之文也呜呼所谓有本者如是非耶公既齾侂胄之锋退居却扫者十有四年嘉定初起为内相俄辅大政向来俦辈凋丧略尽而公岿然独存遂为一代文宗徳秀尝窃论南渡以来词人固多其力量气魄可与全盛时先贤并驱惟钜野李公汉老龙溪汪公彦章及公三人而已念昔校艺南宫自事东府或清言竟日或极论达旦徳秀退而书绅终身诵之其所以犹爲当世善人君子所与而不遂为涂人之归者公之教也公季子治以集序见命徳秀何敢辞建安眞徳秀谨序


　　钦定四库全书
　　攻媿集卷一
　　宋　楼钥　撰
　　古体诗
　　攻媿斋
　　余以攻媿名斋俞致翁惠书谓若无媿可攻者读之悚然不敢当以谢之
　　圣贤不得见道散固已久学者多自贤鲜肯事师友顚防声利中悔吝皆自取动言无媿怍未知果然否寡过云未能先圣欣善诱凛凛孟氏言几希异禽兽参乎病知免遂使启足手宁知起易箦又在此叚后吾侪况小人气质素凡陋以其所以养孝道亦何有勉前类水马立处只如旧倘复不自立其末当愈谬毎思攻所媿扁牓铭座右三诵故人书慙汗几欲溜夫岂爲戏言知君于我厚因之更加警补过尚无咎
　　谢湖山居士示和陶诗【吴给事芾】
　　渊明千载人风节仰孤峭岂惟辞督邮莲社不得召书不求甚解眼髙得要诗亦本无意但写胸中妙齐梁纷众作嘈杂春禽叫稚子候檐隙文通剧捜绍矫矫玉局翁尚友谢浮漂饱吃惠州饭追和欲同调湖山老居士宏才盖廊庙出入官五纪懐归自年少屡赓归来辞吾行有先兆老龙卧林壑年髙徳弥劭向来批勅手甘心事耕钓筑室据仙居泉石造深奥亭榭望堂皇蓬莱对圆峤渉园日成趣遇客酒频釂岩岩鸾鹤姿炯炯双眸了堕体黜聪明坐忘乐遗照西畴时告春东臯快舒啸襟期古暗合此事不容诏尽和靖节诗笔走追风骠又如斐旻剑腾空径投鞘人生嗜欲深山林不供烧何当从公游翛然宁荷蓧小子敢言诗未免事华彯西施难效颦邯郸恐贻笑思欲焚旧藁世味轻咀嚼稍寻韦苏州旁引孟贞曜絶去翰墨畦母凿浑沌窍尚或庶几焉未暇期速肖
　　送袁和叔尉江阴
　　澄江少日曽经行髙城傍有长江横君山特立江之汀下瞰淮甸一堂平中港引潮深无声万顷灌注滋农耕战国今几二千龄黄歇此地犹垂名旧以邑属南兰陵疲于奔命吏失宁今焉裂地为专城独当一面行双旌井市虽小民厚生四十万缗输赋征舶商辐凑众货赢牒诉简省官曹清一邑负郭相依凭守宰同僚齐弟兄脉络贯通易尽情尉职无卑近编氓坐阅是否真权衡傍郡孔道困将迎我乃静趣如郊坰安舆并行人子荣况有海错供庖烹河肫鲥鲜不鯹车螯蛤蟹均藜羮夫君传家有典刑父子知己人一经诗书满门不慙卿岂羡汉士黄金籯荐口久已彻帝京九万自此开鹏程平生寒牕照短檠兴亡千古无遁形妙年射防当彤庭归领后生为主盟友朋讲习诚专精世故多端须饱更京口直下连沧溟官府濶稀行旅惊邉头久无夕烽青要在弹压潢池兵簿书期防勤经营人物酬应审重轻一言行之可终身谨毋失己毋失人赠人以言岂吾能颇尝于此三折肱举以送君君试聼
　　登育王山望海亭
　　瘦藤拄破山头云山溪尽处开危亭平田万顷际大海海无所际空冥冥干端坤倪悉呈露飞帆去鸟无遗形蓬莱去人似不逺指防水上三山青褰裳濡足恐未免倘有飚驭吾当乗是中始觉宇宙大眼力虽穷了无碍云梦八九不足吞回视尘寰一何隘曽闻芥子纳须弥漫説草庵舍法界看我振衣千仞冈笑把毫端卷烟海
　　林景思雪巢
　　四时不皆雪陆居本非巢髙人兴寄逺表此一把茅吾非二祖可夜立寒齐腰吾非鸟巢师结庐置树梢白日照我心不以见晛消两脚踏实地风雨无漂揺作诗穷益工寒瘦逼岛郊落笔句惊人不复寻推敲客至不问谁淡若君子交直气干霄上不视鄙斗筲富贵顷刻花畴能等幻泡附离如幕燕自谓漆与胶先生阅世熟兀坐山城坳春阳防有时岂曰终系匏锡山寄雄文凛然防髪毛我非敢言诗为君聊解嘲
　　题龙眠画骑射抱毬戏
　　緑杨几枝插平沙柔梢袅袅随风斜红绡去地不及尺锦袍壮士斫鬃射横磨箭锋满分靶一箭正截红绡下前骑长缨抱绣毬后骑射中如星流绣毬飞防最难射十中三四称为优元丰防士集英殿金门应奉人方倦日长因过卫士班飞骑如云人马健驾幸寳津知有日穷景驰驱欣纵观龙眠胸中空万马骇目洞心千百变追图大槩写当时至今想象如亲见静中似有叱咤声墨淡犹疑锦绣闲牕抚卷三太息五纪胡尘暗几甸安得士马有如此长驱为决单于战
　　题罗春伯所藏修禊图序
　　东游登防稽只见兰亭不见碑北过中山府欲访此碑不知处间从故家看墨本如此二者絶难遇曽经耶律毡裹去至今蓟北犹知慕时将一二餽北使持归往往快先覩未知玉石真在否要比江南终近古他日缚取呼韩作编户勒铭归来过定武只问君王乞此碑打向人间莫论数
　　题孟东野聼琴图因次其韵
　　谁欤住前溪夜深以琴鸣天髙颢气肃日斜映疎星橡林助萧瑟泉声激琮琤弹者人定佳能使东野聼束带不立朝遥夜甘空庭龙眠发妙思神交穷杳冥不见弹琴人画出琴外声郊寒凛如对作诗太瘦生恨不从之游抚卷空含情
　　寿安抚伯父
　　东楼徳泽流无穷我公挺生庆所钟琼枝玉树莹精彩迥然不堕风尘中少年慷慨吐虹气文彩元不减侪辈胸中妙蕴经纶才剸剧裁繁特余事曽从莲幕试牛刀举城但识刘功曹澜翻荐口动天聼一语便逾华衮襃上方欲革岭南弊柬才果得吴刺史不妨一勺饮贪泉清徳泠泠今可纪凭轼雍容安七闽列郡合词称得人从兹十载秉麾节坐令万里回阳春洞庭风月潇湘雨君王无复忧南顾抗章乞得半生闲遥指山家赋归去庙堂未肯闲宏才大开东阁需公来朝随召节赴天阙夜驰使驲归长淮广陵卧治要汲直金节荧煌照熊轼底用腰纒十万钱且看身享二千石忽思鲈脍寒菰羮拂衣欲遂乡闗情视去西阳如脱屣意色萧然同鬭生画船重泛西湖上水光山色都恙恙主人管领东风回故园桃李倍清爽六鼇背负三山归轮囷老桧苍龙姿了无尘俗败人意棐儿长物皆瑰竒横岸纶巾披鹤氅神情直出羲皇上尘事到头曽不闻卧聼歌台传缓响百花堂前手自栽兴来一杯复一杯人生亦欲自适尔富贵于我何为哉仲春况属悬弧旦使君亭榭风光暖东君豫借一分春不许芳菲作春殿绮罗香深初肆筵弟兄酬酢杯相传此时更复借一醉君从何处拌垂莲五侯贵盛徳未美簪缨不满髙阳里何如清白传家风奕世青毡尽朱紫燕居今喜相比隣其如四海须陶钧羽书鼎来在朝夕何数羔雁徒成羣芙蓉城中有仙室十洲三岛环其侧此中乐不减商山功成归作茹芝客
　　送伯舅汪运干【大雅】
　　人生自古悲别离别离今日何足悲试问今日行者谁鄞江名族真男儿虬须燕颔躯十围凛凛端有熊豹姿毅然刚立不怒威笑视鼠辈何脂韦州县小试囊中锥政绩今在众口思姓名通籍黄金闺便泛王俭红莲池平时幕府多素尸坐縻公粟遨以嬉只今方当多事时正要名士同驱驰森森百万虎与貔荷戈分驻淮东西两淮千里双使麾幕中僚吏皆耀犀惟公婉画明蓍辩如悬河不可隄胸中武库深难窥决防固有堂上竒朔风吹空黄草齐正恐秋髙胡马肥万人相顾目睽睽见公此去多腹非公独襆被行不疑单车西去征马嘶平生气槩冲虹霓恨无尺棰笞羌夷方今天相中兴期黠虏戴头来邉陲顾公速蹈功名机匈奴不灭何家为出门千里何足辞但愿满引金屈巵
