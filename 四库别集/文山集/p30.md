<!-- { "loadSidebar": true } -->
　　误节谳湘驰驱上日抠衣过洛咫尺中台拜下有期防先告至恭惟某官黄河泰山之望咸池大濩之音学问单传安定公之蕴奥文章独步欧阳子之声名空万马以无前领众星而直上慷慨玉庐之给札聨翩璧府之彯缨一麾江海以翶翔载驾风云而磅薄翠帷麟观螭陛鸾台天子穆穆以亲贤海内颙颙而望赐方千仭翔而览下乃六月息以图南规如圣哲驰骛之秋正切廊庙论思之益胡不起金鱼而垂带而乃新瑶象以为车弭节愈穹履星罙近贾生见宣室亟纾半夜之思安石起东山大衍苍生之福某相望千里一间十年緑蓑风雨之中菊餐有味旧绣波涛之地蕉梦何心讵期汉节之来唤醒楚骚之读寅縁通德亲切依仁潇湘逢故人尚轸蓬鼇之旧霖雨思贤佐伫看芝鳯之新倾耳一言拜手三肃
　　通杨提刑允恭【号高峯】
　　误节谳湘载驱上日抠衣过洛伊迩下风望履有期擘牋告至钦惟某官溟南健翮斗北修名玉尺氷茎洒落絶尘之韵瑶琴锦琴和平瑞世之音自歘起而霆轰毎徐行而山立提振舂陵之风月纵横周序之皷钟日暖旌旗一麾玉怅春明霄汉三道绣衣驰驱靡惮于贤劳出入有关于民命方千仭翔而览下乃六月息以图南矧今圣哲驰骛之秋正切英雄经济之畧江涛如许泉石谓何召贾谊于长沙上心乆渴见夷吾于江左天下何忧某饮菊悠然梦蕉傥尔起家乗传念旧绣之波涛畏道向车想緑蓑之风雨幸近十洲之岛冀沾九里之河滕壤旧防曽识平反之谱周原新辔愿承鞭辟之方拜下非遥由中莫既
　　回李安抚肯斋
　　叨臬湘南余征上日抠衣洛下伊迩中台亟裁书而叙心将考徳而问业恭惟某官名门人杰昭代吏师醴泉芝草麒麟天生瑞质髙山深林龙虎代出魁人见谓西珍蔚为南望自览徳翔千仞而下即回澜障百川之东粉墙紫界之蹁跹玉槛丹梯之凌厉连麾江海风驰五袴之声叠节荆呉星度六丝之影以天下而自任何王事之独劳迨授钺于千畿乃进书于九扈俄动平地神仙之想来寻往时钟皷之盟湘水春深未许放情于黄老虞廷日永行看翔舞于防龙某饮菊悠然梦蕉傥尔起家乗传念旧绣之波涛畏道回车想緑蓑之风雨幸近十洲之岛冀沾九里之河滕壤旧防曽识平反之谱周原新辔愿承鞭辟之方拜下非遥由中莫既
　　回前人贺迁秩
　　影縻下隰奚补毫厘步进员阶忽饶分寸未谢玉渊之润先厪金薤之华自笑竿鱼为官何拓落也尚随书鹤振徳而辅翼之未悉刋酧余图嗣布
　　送前人冬
　　灰管移新律暖转茝兰钟皷乐清时春生花竹隔幔缇之醲郁阻履韈之从容薄注清式歌鲁瑞俯惭云绣又添爱日之纹隃听雷鼗趣侍含光之宴微芹驰渎采菲知荣
　　贺前人冬
　　黄钟嘘暖绣线纪长锦堂増履韈之春緑野换荔芸之色某谩驰今雨阻造下风隃睇翠蓬莫遂前茅之拜第瞻鹤焰早催元防之朝
　　餽前人岁
　　朱泥知岁惊残爆竹之寒緑野回春焕起屠苏之晓欲赞喧马散鸦之集曽防横鲤卧兔之供栢叶浮香隃想午桥之宴梅花转暖即迎卯诏之来輶渎包羞麾留为宠
　　贺前人正
　　摄提贞孟陬春回甲胙祝融接天柱云度午桥元气与游寿祺来介某官泰内君子西方美人乐钟皷于园林声和緑净拜衣冠于阊阖光近清都表新渥于鹤书催穹班于鼇禁某迹縻俗驾心绕贺牀星遥指于轸中拳拳公寿雪立残于门外耿耿予懐
　　送前人元宵
　　火树银花簇朱陵之明月罗帏绣幕开緑野之春风莫陪钟鼓之胜游敬效豆笾之摄饮醉长沙行湘水忍赋岸花绕建章立通明伫依云朶区区輶渎盼盼麾防
　　贺前人纳子妇
　　欢声噪鹊喜气乗龙日耀屏金春生堂锦伏惟欢抃某永尘贺履敢后庆笺猥此将芹菲然采若倘蒙鉴茹无任欣荣
　　送前人别防
　　楚节易麾有味林乌之哺湘花舞席隃瞻湖鴈之飞感水薤之风规持金蕉而雨别日暮碧云合耿河汉之相忘月明今霄多劳江湖之逺梦薄言折寄徼惠麾留
　　谢章签书鉴
　　绵田负耒投分一丘楚泽乗轺皈忱两地公造化吹嘘之赐广详明钦恤之仁昉履南维辄笺西筦伏念某遭逢虽早零落亦多一壑白云对哺乌而俯仰十年流水忘梦鹿之去来不图元日之防同犹记壮年之奔走我牛我车我辇方堕影于湘波维驹维骆维骃胡强顔于衡麓未许赋东方之粟乃趣涖南冠之囚尊叱驭阳回车展转于君亲之际皋明刑契敷教剂量于政化之间吏民甫接于咨询风俗重为之感激龙蛇行而赤子瘁羔羊冺而素丝伤非扶内地之本根曷壮重湖之保障曹刿之战长勺或云察鲁狱之功孔明之驻临蒸正在破荆贼之后恍闻风而兴起凛受命之艰难兹盖恭遇某官徳业两朝人物三代颂庆厯之圣德政府经纶用淳熈之眞儒中天黼黻诞防缁衣之造齐调金鼎之和遂沐匿瑕亦叨将指某敢不灵承清问惠迪嘉师奉使登车敢自诡范滂之操为亲拜表尚曲全李密之私激切未央敷荣祗浅
　　先生前除湖南漕即报罢复除本路宪道体堂谨书
　　谢髙尚书斯得
　　负耒耕绵方省愆于私室乗轺使楚忽拜命于公朝昉履朱维敬笺丹屏伏念某同前兹盖恭遇某官拱璧元圭泰山乔岳迩英殿之劝讲緫是经纶古灵槀之荐人不遗气类遂令起废复忝司平某敢不迪惠嘉师灵承清问鞭辟虺隤之陈迹濯磨鞅掌之新功自与心谋敢比范滂之揽辔未以罪去尚容李密之陈情归倚方长敷棻只浅
　　谢陈尚书宜中
　　耕绵负耒方私室之省愆使楚乗轺忽公朝之锡命既履朱维而陈臬亟瞻紫橐以修辞伏念某学极支离性惟肮脏宿昌黎之南斗自叹我辰事元亮之西畴每懐前路抚陈编而慷慨恍初服之流离题柱而乗驷车不量已力叱驭而驰九坂徒负壮心山川尚有于鬼神草木自全于霜露迹已陈于刍狗影屡落于杯蛇一壑白云十年流水当元防彰纶于日月乃一朝移绣于波涛血指创深贻羞巧匠折肱痛定莫诡良医请东方之粟以閟俞为南冠之囚而趣载周爰伊始汔济奈何起观今日之重湖正抵北风之一面曹刿之战长勺或云察鲁狱之功孔明之驻临蒸正在破荆贼之后歘闻风而兴起凛受命于艰难兹盖恭遇某官大吕黄钟元圭拱璧天章阁之论事行展经纶古灵槀之荐贤不遗气类遂令起发复忝司平某敢不激厉新知濯磨旧玷沐浴蓬莱之风路昭苏蘅芷之江山皇帝清问何择非人愿言奉教王事靡盬不遑将母傥遂陈情归倚意长敷宣喙短






　　文山集巻十
　　钦定四库全书
　　文山集巻十一
　　宋　文天祥　撰
　　啓
　　谢陈正言
　　省愆私室方负耒以耕绵拜命公朝忽乗轺而使楚初咨询而咨度终受察以受容隃跋拾遗敬笺主进某名浮实浅意广才踈早岁飞腾真有终军之锐中年阅歴始知元亮之非顷饭牛吉水之阳有秣马湘江之防此运使大体既无士逊之良去监司不才聊见希文之志进退用舍固各有命栽培倾覆亦因其材此眞生我之孟孙安得酖人之叔子歳年忽忽空懐跃冶之羞风雨悠悠久断问钧之梦不谓一寒之零落未为诸老之弃损取彼苍葭谓粗尝于霜露怜其旧绣使复出于波涛血指创深见巧匠折肱痛定敢诡良医方祈偃息于支离俄责驱驰于跛躄慨念重湖之今日浸怜一面之北风孔明之驻临蒸正在破荆贼之后曹刿之战长勺或云察鲁狱之功凛受任于艰难恍闻风而兴起孰主张是遂跻登兹兹盖伏遇某官寒露清氷泰山北斗虽刚不吐柔不茹卓然论事之风然过者化存者神伟甚容人之度遂使山林之深密复叨原隰之光华某敢不只若平反对扬钦恤鞭辟虺隤之陈迹濯磨鞅掌之新功元龙百尺楼知将展下牀之拜王尊九折坂某敢忘叱驭之规皈倚方长敷棻只浅
　　谢陈侍郎存
　　省愆私室方负耒以耕绵拜命公朝忽乗轺而使楚初咨询而咨度终受察以受容稽首席间通忞阁下伏念某名浮实浅意广才踈生平事可对人粗有闻于洓水仕太早不及学或见笑于乖崖扪心毎念于息肩回首不堪于铸错司马桥乗驷岂应闻命以疾驱管城子免冠正当为法而受恶然而两停汉传再黜周行皆縁一日之瑕疵自取十年之坎轲悠悠白日空懐毁瓦之思落落青山久断问钧之梦不谓元日辟门之始犹在皇华遗使之中追天上之云龙望不到此咏人间之蕉鹿意若安之血指创深见巧匠折肱痛定敢诡良医方祈偃息于支离俄责驱驰于跛躄慨念重湖之今日浸隣一面之北风孔明之驻临蒸正在破荆贼之后曹刿之战长勺或云察鲁狱之功凛受命于艰难恍闻风而兴起孰主张是遂济登兹兹盖恭遇某官拱璧元圭泰山乔岳迩英殿之劝讲总是经纶古灵槀之荐贤不遗气类遂令起废复忝司平某敢不激厉新知濯磨旧玷沐浴蓬莱之风露昭苏蘅芷之江山皇帝清问何择非人愿言奉教王事靡□不遑将母倘遂陈情归倚意长敷宣喙短
　　贺曹尚书孝庆【兼给事中】
　　选髙春伯光映夕郎剑履摩云焕清朝之文物簪裾照日侈丹地之恩辉皷舞风雷动揺鸳鹭恭惟某官名髙二陆才备百参风云上下之交防呵龙虎天日清明之瑞鞭驾鳯皇春行霄潢之三麾星焕江湖之四节兰台璧水安定山彤管青蒲欧阳司马出防磨霜之钺浩吟卷雨之帘阶转松阴旗翻栁色白马盘陀之觐日紫囊笔橐之生风矧批敕琐闱任朝廷之纲纪而侍言经幄啓帝学之光明用颁一命再命三命之荣特懋大书特书屡书之绩却髙丽使止西蕃马读青史而犹香还谏臣敕内侍官凛清游其未逺必兼广申公之十论必细陈温国之五规要看久逺之功名尽展平生之经济某滥巾逺服望履层霄星度文昌遥想蓬莱宫之气云行石镜尚磨蛟龙字之碑心曲葵葵毫端草草
　　贺刘尚书黻
　　命涣九旒光升双履风清画省准绳帝世之百工云拥仙台刀尺周官之羣吏濡毫緑净拜手紫微恭惟某官吞吐龙湫巻舒鴈荡清规映日耀西华之金晶直气摩空屹南都之铁璧威鳯祥麟之出处庆云瑞日之文章一防辨奸少日老泉之气识十条论事平生小范之精神自埙篪堂陛之交而黻藻帝皇之度独到古今之未到能言天下之难言为御史为諌官张胆论事眞舍人眞侍讲吐辞为经儒荣方试于一时柄用遄开于九轨乃霈三命再命之渥径通前行后行之班细氊广厦之席重龙泉文渊之剑二时方艰大公竭论思余安道决边议于朝廷眞工部长苏子容戒功臣于疆为吏铨师发挥黄旗紫盖之精灵尽扫枉矢搀抢之芒角前筹彪炳叠组蝉聨采石江流更展中书之畧海坛沙涨遄符宰相之謡某羁足驰原阻心贺厦文昌星度衣冠徒想于后尘岣嵝云飞草木愿濡于今雨铺陈喙短激跃心长
　　贺赵侍郎月山【太平州赴召】
