<!-- { "loadSidebar": true } -->
　　勅具官某文昌政事之本分曹设属序于左右宰士縂其凡弥纶【阙】轶以佐其长以吿于上而予夺罢行之其任顾不重耶尔璿静黙邃深惟义之守尔鉌安恬乐易遇事必为尔特谏行顾其言有长者之誉尔良臣才周于事有健敏之称或以序迁或由选擢周官有云以倡九牧阜成兆民盖六卿之责也尔则与焉其思以称此无羞朕命可
　　周纲检正晁谦之检详
　　勅具官某二省基王命之地右府本兵柄之严爰建属僚縂司出纳庻几习熟闻见为大用之阶尔纲守道不违持心近厚敭歴中外蔼然休声凡政令之事尔其审观无使颇僻尔谦之名卿之胄学有家法徊翔省寺见谓明敏凡疆埸之谋战多之赏尔悉关决以协事功其各究乃心职思其称朕于此观能焉可
　　周葵殿中侍御史
　　勅具官某治疾以苦口之药疾已而药可捐治身以苦口之言身修而言有味君子以是知言之不可忘也尔顷以文行为朕识擢既居御史知无不言言皆有益比其去也朕心思焉兹用诏除复畀言路上有仳政朕所乐闻吏之多奸惟尔勿贷但朕以治已之道治人君子进为小人退聼天下蒙福其庻几乎可
　　何铸监察御史
　　勅具官某御史三院共縂宪纲而六察纠政令之稽迟以佐朝廷之赏罚其选惟遴尔执义蹈礼蕴借深厚见之事业必有可观肆朕命尔为耳目之官往其懋哉尚有后渥可
　　韩珉江东运判
　　勅具官某江左地重势临三吴师屯列营取给漕食尔谨身奉法恪勤勿懈输将之职公论谓宜至于省察吏奸访求民瘼此部使者所当自任毋烦训言可
　　周三畏大理卿
　　勅具官某昔者谓廷尉天下平特以持平之难也天下之寃至于廷尉而不得伸则控吿无所矣夫岂容于不平尔回翔谏寺有年于兹议法不私处心近厚人无间言是用正位九卿以旌尔勤呜呼张释之于定国何人哉尔其尽心奚逊之有可
　　向宗厚吏部郎中
　　勅具官某时廵以来典籍散逸选曹品式几亡勤守虽有忆之文稍从编次而予夺之例出入尚多以尔执徳清夷宅心坚正践更中外誉处甚休我图老成俾还省户夫岂特重三铨之寄亦庻几清列宿之行益懋尔猷毋俟多训可
　　李迨京畿都转运使
　　勅朕慨念旧都中更戎垒封圻千里田野萧然比命迩臣往司管籥可无肤使省观民风具官某才足以应时须智足以周事变荐膺选任名实具孚朕简求侍从之良増重转输之寄布宣至意有若亲临敛薄施丰惟其仅足呜呼尔无以鍼砭为逺惟拊摩之是先尔无以斧柯为功惟萌芽之是察勉修厥职以副朕心可
　　环庆帅臣赵彬遣敦武郎张允弼进本路图籍等特与转两资
　　勅具官某尔奉章诣阙防履修涂有嘉其勤进秩二等服此光宠益励厥修可
　　赵令衿福建提刑
　　勅具官某法于吏所从来久楚汉之法非亡也而或为之上下其手轻重其心则虽曰法存不已废乎尔宗胄之良见谓清审出入中外多所践更揽辔一方其为朕察其所由然者一切以柱后惠文弹治之俾民自以为不寃则为称职尔其毋怠可
　　王述监永通监日欺隐官物累年不行送纳特降一官冲替
　　勅具官某尔受郡国羡财入于泉府乃敢稽违不以时上原情议法罪其可迯贬秩免官兹亦恕矣可
　　吴伟明除直秘阁应天府路提刑
　　勅具官某梁宋之区封圻千里创残十稔版籍始归比命迩臣往司留钥可无肤使省观民风以尔静正寡言循良近古辍从治郡易畀列台考之于诗盖忠信之人是任授之以职惟刑辟之事是专刑乃期于无刑讼必使之无讼何以臻此尔其懋焉庻几慈惠之风不辱【阙】华之命可
　　陈逺猷除四川转运副使
　　勅具官某全蜀之饶于兵赋兹有年矣朕心悯焉简求忠厚之臣往任转输之寄尔通才识变敏识絶人更践烦剧厥有闻誉辍从帅幕就畀使轺馈师牧民悉惟汝责通融之妙其必有方非朕所能知也知汝责而已尚其勉之可
　　曽楙知潭州
　　勅长沙居湘川之奥人丰土辟南通峤岭唇齿荆雍分阃之任朕不敢轻具官某笃寔纯明防通将畧名徳之懿表于缙绅早辞法从之班久袖经纶之手时方谋帅允属老成兹朕付尔荆湖一都防之雄封疆数千里之广惟所节度有兵有民勉思其艰以图其易威徳两济时乃之休可
　　仇愈除寳文阁直学士陜西都转运使
　　勅朕惟三秦之地雄视九州临遣漕臣自昔任重矧兹王畧始及旧疆必求忠信之称往布惠绥之实具官某才能卓伟问学淹该识毎洞于几防刄可施于盘错眷关陇乖暌之久属干戈蹂躏之余餽师牧民观风问俗澄清揽辔非汝孰宜陞内阁之崇资增使华之重寄送之以礼式勉其行呜呼尔惟参术之是施勿攻以毒尔惟稂莠之是去勿剪其良服我训言益思其称可
　　向子諲转一官致仕
　　勅乐于进为则以逢时是幸安于静退则以得去为荣钟鼎山林各存志慕朕又乌能必以官职之事累之哉具官某修洁博习甚敏而文励行砥名自殊肺腑阅歴多故勤劳百为顷辞法从之班出领辅藩之重浩然请老去不待年结社香山岂特栖心于澹泊角巾东路殆将卒歳以优游贤哉大夫自此逺矣进官一等用宠其行服我训辞益绥寿祉可
　　吕頥浩赠太傅
　　勅砥节砺行者为臣之能事追往厚终者有国之大经矧惟耆艾之英实受股肱之托可无愍册以寄予哀具官某气禀纯全学探蕴奥通出将入相之略有经文纬武之才慷慨百为周旋三纪衮衣赤舄再登揆路之崇玉节雕戈屡即斋坛之拜事书勲府名在史官辞富贵而勿居处山林而寄傲比欣入觐旋复戎行慕赤松之髙踪返东防之旧隐仅逾浃日遽殒元身念一老之不遗固中心之是悼肆颁徽数正位上公惟诚意之可通尚光灵之未冺可














　　苕溪集卷四十三
　　钦定四库全书
　　苕溪集卷四十四　　　　宋　刘一止　撰外制
　　刘昉除礼部郎官张扩祠部郎官朱敦儒都官郎官
　　勑具官某文昌政事之本分曹列属其职虽异要其胸中皆有治具然后授之如昉才髙识明论议不茍如敦儒扩停涵蓄飬邃于学而妙于辞盖一时之选礼刑之事尔等习焉母俟多训可
　　宋棐除江西运判蒲贽湖北运判曽律淮东提举茶盐
　　勅具官某经费之重实在大农而赋租之入山海之利系于邦国者惟部刺者是贵其选宜遴尔棐尔贽术业屡试绰有能称兹用付以输将之事尔律名家之子甚敏而文通贷之机实宜受任朕惟江湖淮海之区利孔所出盖非一端所不欲闻也责尔等者经费而已可不懋哉可
　　蒋汝翼特与补正左奉议郎依旧通判泾州府
　　勅具官某尔系心王室悔罪而归奔走鼎来叩阍自列朕念华夏本吾臣民洗涤旧汚被以新宠俾还厥职仍正官聫其深体于厚恩益自期于忠孝可
　　忠训郎董言管押马纲稽留作过特降一官仍依冲替人例施行
　　勅具官某尔以右牵之事稽留道途乃官其私事在必罚免官贬秩兹谓小惩其尚循省可
　　刘才邵除秘书丞李百药秘书郎
　　勅具官某册府士之冀北追风汗血之骏在焉识者朝暮而取之无留良也尔等召自外服问以所知论议切至有当朕意丞郎之职其选甚髙往厉尔修以俟识防可
　　上殿人郑邦哲与循两资令还任
　　勅具官某尔往从而长将命陇蜀选奏所闻通练明敏进阶二等用答尔勤可
　　左宣教郎任绅乞以所转左奉议郎一官封母刘氏与封孺人
　　勅具官某母刘氏朕因扩心之教惠于百辟不爱爵赏以风厉之矧其有子孝如闵顔且欲以官秩之宠易俾其亲者乎惟尔修身与其教子不待言而信矣疏封之典其尚知荣可
　　左承议郎郑毂除御史台主簿
　　勅具官某御史府风宪所在其属皆一时异选簿领钩稽之职非他有司比也尔志行老成谨厚通敏俾居厥次公论谓宜尚勉之哉可
　　邵溥磨勘转左朝议大夫【胡舜陟辞自具官某才识精敏论议激昻中外践更休有誉处其余上下词同邵溥】
　　勅朕着考绩之令校功数最一本至公虽侍从之臣礼遇有异而积日聼迁厥叙惟等具官某才识超诣论议有余经学传家典刑未冺奉祠均佚亦既淹时防课三铨就官一列虽非异数庸示眷懐可
　　葛胜仲磨勘转左正奉大夫
　　勅【上词同邵溥】具官某文学志行表于缙绅进退雍容不愆礼义奉祠均佚亦既淹时防课铨曹正秩三品优贤求旧庸示不忘可
　　郭仲荀兼营田大使
　　勅昔赵充国驰至金城图上方畧愿罢骑兵为营田之防虽玺书诘责屡至不移于是知贤人君子之忠于谋国不顾其身有如此者魏置典农而中原富贵晋开汝颍而河汴委储足国裕民兹为根本付委之任谓可非其人哉具官某顷以真才首膺异选往司管钥纲纪旧都眷舆地之始归慨田畴之未垦肆颁新渥崇建使旌尔惟深体朕心考稽事实俾规制一定功利可期无使营平专美有汉则予汝嘉可
　　刘无极除知大宗正丞
　　勅具官某朕以司宗之职付之伯臣而置丞以文士由其政令以敦叙属籍且教且治之尔无极学有本原语妙天下蕴借之懿无施不宜勉服厥官以湏后渥可
　　毛敦书除大理正丞
　　勅具官某狱者人之司命而廷尉之事四方取则焉选于时才以尔为正盖卿之亚非其旅也勉修厥职称是宠休可
　　向伯奋起复充河南府留守司叅议官
　　勅具官某朕念畿右重地久隔王灵肆命弼臣往司管钥惟时僚佐选任实艰尔心计有余屡更烦使起之苫块要绖以从孝有移忠具存古训勉祗厥事尔无恨焉可
　　刘式章蕴差充留守司官准备差遣先转一官
　　勅具官某【上词同前】尔等咸以才猷权居幕府进官一等用宠其行尚勉之哉无忝朕命可
　　陶恺除司农少卿
　　勅具官某司农搃仓廪委积之事受而尸之稽官吏宫掖赋粟钟庾之数以时出焉任至剧也尔才识通敏心计有余俾亚列卿公议惟允勉修厥职嗣有宠褒可梁喜分路催发回易钱稽违不往特降两官
　　勅具官某尔受檄以出阅嵗乃还事效蔑然惰偷失职褫官二等以示薄惩可
　　谢祖信除徽猷阁待制知潭州
　　勅长沙为一都防襟帯湖湘唇齿荆雍地广物伙甲于他路帅守之责选任匪轻具官某学富而文雄才通而识敏论议之伟见于吿猷究观规模朕所倚办兹用辍自禁近俾殿南服假以握符之重仍陞次对之华服我茂恩益图乃绩无使智畧不称在前可
　　范振除江西提刑
　　勅具官某部使者之职寄朕耳目选用之际所不敢轻以尔振经学邃深文词温丽施于政事亦复絶人辍自望郎往司刑宪夫为朕广好生之仁谕哀矜之防使四方司政典狱钦恤明允民用不寃兹非俗吏之所能为也尔往懋哉毋弃朕命可
　　曽楙改知信州
　　勅朕以牧养之政寄之郡守虑百姓疾苦壅于上闻而上之徳泽弗克下究尝惕然忧未尝恝然忘也共理之责顾不重哉具官某法从老成道广噐周功利及物随所施用上饶为郡居四达之冲有山谿之胜土风俗习可问而知矧兄弟分符疆连壤接鲁衞之化宜相后先朕于彼民可无忧矣可







　　苕溪集卷四十四
　　钦定四库全书
　　苕溪集卷四十五　　　　宋　刘一止　撰外制
　　胡交修除兵部尚书兼权翰林学士
