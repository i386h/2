<!-- { "loadSidebar": true } -->
　　圣人能无为治天下天下之事至众也何以无为而能治之百官无不为也百官修职则万务举矣何以致百官之职毕举在择官也择官在于取士今之取士所谓制科者博学强记者也进士者能诗赋有文词者也明经者诵史经而对题义者也是三者得善官至宰辅皆由此也资防以恩不问能否下至军职以战功流外吏人以岁月三班所入鞭朴刑戮之人无所不至取士之法淆杂至此一旦使之官人小者治一务大者治兵民欲其各得其理犹驱车而水行然行之已乆不可防革当渐节其所取之路又于歴任察其材能稍旌奬之庶几可劝其为人害者去之而已
　　安民
　　古之治世百姓各安其所士农工商各得其分量取其力以供公上上使之以时而民不倦是故百姓上以奉天子下以养父母畜妻孥其力有余故安其所也不妄作为故得其分也然而学者不原其本不考其实以谓民饥则哺之寒则衣之天下之众虽尧舜不得济也是有忧民之意而民愈不安也臣谓今日之民至无禁也太平日乆民有智能者乗时趋利为农则兼并为商则高下取天时人力之大者遂以富彊奢靡冒法出于王公之上此古所谓乱俗之民可诛者也而法莫之禁虽有禁者亦莫之信民相趋効不知纪极不贫不已此民妄为而不安其分者也天时水旱尧汤不能免之然而民有备故不害也今天下郡县水旱争发仓廪以济之又曰振贷以假于民随而倚阁经赦除放谓之恤民其意善矣其防疎矣古之治世役民不过三日其不役者出三日之佣此百姓所以奉公上也今百姓有幸有不幸其居濒河岁以丁役过重此不幸也天下生齿脱漏亦有不输一钱以助官者至于水旱流移又出仓廪以济之赋入有程散施无极国何得而不贫国既贫矣民又不安其所岂所谓安民哉臣故谓学者不原其本不考其实者以此必曰安民禁奸豪均民力使民各得其分而安其所是谓之安民
　　二曰正风俗
　　正凌慢
　　贾谊之説曰人主之尊如堂人臣如陛陛高则堂高矣盖人主之于天下其势渐高至于极尊民不可得而慢者由其羣臣等级之差渐而至也先皇帝仁爱如天包容万物虽有触冒讥斥者多亦矜恕至有侮慢朝廷自以为直臣以谓人主开受直言盖盛徳之事若肆讥斥而无人臣之礼此不可恕也天子可得而慢其下宰臣百官复何级等之差借如两府大臣陛下所尊礼而优待之也日于漏舍或雪罪之人或求恩赏所求不得如意诋讦讥刺务以为能大臣难与较是非也但隐忍容之以为常事京师僚属能侵长官天下州军佐官能去长吏皆以材名之风俗如此所谓下凌上者也又有甚于此者士大夫之有怨憎党类相朋造作谤毁或为歌诗传于都下或移书启于言事之门隂幽暗昧被毁之人无由辩明甚者揺动公卿以希货赂古之所谓清议公论岂如此耶此在可嫉者也陛下少留圣听因事正之易如反掌
　　辨邪佞
　　知人则哲帝尧犹以为难尧圣人也难于知人曰人之难知虽圣人必须审慎也进説之臣万端人主以要道持之阿随人主之意而不论理道之是非此佞臣也附托权要之势因事自媒其身此邪臣也多引前世之事专为高论不顾今世难行此迂疎之臣也多取众人之誉舍违公道不为国家乆计此姧诈之臣也其言忠其事实此鲠直之臣也无所附依进退自守此公正之臣也陛下进一忠直退一邪佞则天下莫不慕忠直而丑邪佞矣惟陛下博访问则天下幸甚
　　废贫赃
　　传曰防吏民之表今夫食禄而治官材与不材出于天性不材者不可强之使材虽废职尚可恕也至于凭恃官威因縁为奸求取赃贿以曲为直上负朝廷之用下为百姓之害是其心岂复有所畏哉古之圣明之主所深恶之也近年之俗以容贪赃谓之长者视其害民虐物若无有也何则凡赃吏皆狡恶之人虽欲发擿其过恶必须下狱然后置之于法既断之后彼赃吏必须称冤理雪朝廷必于近郡别令鞫勘当时一狱之人尽须追呼或经时月禁系对词百姓已不胜其苦矣若只依前案彼赃吏者必又再雪朝廷又须别推勘一狱之人又须追扰如此百姓何以当赃吏之辨而受此苦毒例皆引虚自认或经赦宥才得免脱是以百姓被害不死不休赃吏雪赃不尽不已监司之官以是莫敢轻发贪赃之吏自以得意嗟乎百姓何罪惟陛下怜之贪吏何人惟陛下察之又有不取赃赇自为营利者臣自少入仕于今三十年矣当时仕宦之人麤有节行者皆以营利为耻虽有逐锥刀之资者莫不避人而为之犹以耻也今乃不然纡朱怀金专为商旅之业者有之兴贩禁物茶盐香草之类动以舟车楙迁往来日取富足夫贪人日富而居有田宅岁时有丰厚之享而清廉刻苦之士妻孥饥寒自非坚节之士莫不慕之贪人非独不知羞耻而又自号材能世人耳目既熟不以为怪管子曰礼义廉耻国之四维今风俗之坏是四维不举伏帷陛下贪赃者废之清廉者奬之则廉耻兴矣
　　三曰谨财用
　　彊兵
　　今天下大患者在兵禁军约七十万厢军约五十万积兵之多仰天子衣食五代而上上至秦汉无有也祖宗以来无有也真宗与北敌通和以后近六十年河北禁军至今十五万陜西自元昊叛增兵最多至今十九万天下诸路置兵不少臣约一岁总计天下之入不过缗钱六千余万而养兵之费约及五千是天下六分之物五分养兵一分给郊庙之奉国家之费国何得不穷民何得不困然今之兵不可防减固当有术以消之又当有术以精练之其説至多难以遽言陛下勅两府大臣博求其渐讲其术以为长乆之防今之为政此第一事
　　富国
　　或曰何以富国今天下之广四维万里可谓大矣农田商贾茶盐酒税银铜金铁之类莫不之可谓察矣笼天下之利至纤至悉宜乎国家富有府藏充牣不可胜计然后为得今则每有支费尝遣使诸路取索钱帛以供公上京师无大储积至于天下诸路仅能自给者是为全实此何故耶曰养兵一百二十万自古无有也岁入日少而岁出益多或曰何谓也曰兵日益多官日益冗财物有限而支费无涯国之所以贫也然则富国有术乎必先用意于兵然后可言富国之术臣则曰今之为政兵彊为第一事富国为第二事或曰为政止于此乎曰非也自此而始
　　去冗
　　治天下者如治家凡民之家随其富贫视其族属几何一岁之费几何賔客之资公上之须复用几何度其家之所入然后量力而出之如是乃可以为家计也不如是其家无以自给则族属不得自安矣今治天下乃不如是宰相不与知兵增兵多少不知也枢府不知财用日日添兵而财用有无不知也三司使守藏吏也岁了一岁便为办事不幸有边境之急必取于民譬之家计是不度所入不量所出国不富实陛下未得高枕而优游臣故谓兵冗为大其次又有官冗今且以转官一事言之太祖太宗朝仕官者或有功劳或有名誉则防任其人人莫不劝然以孤远守常之人湮沈不迁者有之真宗设三年磨勘之法然后孤远守常之人与夫权要图进之士无异也日月既乆渐以成俗虽有长材异能出众人者有小过累未可迁也但能饮食言语于人无忤者数嵗必迁此三年一迁之法今为大也祖宗时卿监郎中无十数人观今班簿姓名可见也天下州军三百余处合入知州军凡几何人局少员多每至差除待阙须一二年通判知县之类率皆如此真宗时选人磨勘有迁京官者有不迁者仁宗时但无过咎无不转官官冗如此岂有不思其变更之术也哉去冗百端此二者最大愿陛下熟思之渐求消冗之説
　　四曰赏功实
　　原赏
　　古之所谓赏者有大功则赏之临兵戎则赏之有大功者了大事御大难非常事也临兵戎者前死有荣退死有辱虽小功必赏以其履死地也今之臣一切务赏何谓赏所谓酬奬者是也守土之臣刺史县令招徕迯户磨勘税赋皆其职所当为也不修其职罪当罚也今有为之者必自陈而求赏不立赏格则不为也天子敛生民之财以禄之分职位以宠之借威权以使之可谓至矣而于官守常事即求赏天子岂与羣臣为市道哉至于茶盐酒税之局物物皆有赏格下至吏人百姓莫不皆然此为政之也战功必赏也捕贼之法必赏也功异于常者可赏也其余无名酬奬可渐罢之以正官守之法也
　　任材
　　凡人之材各有所能不一等也一人之智兼治数局时有不能也有文词之职有吏治之职有兵戎之职有财利之职夫有吏治之材使之临兵戎之事则时有不能也有财利之术使之论朝廷之事则时有不能也今世用人大率以文词进大臣文士也近侍之臣文士也钱谷之司文士也边防大帅文士也天下转运使文士也知州郡文士也虽有武臣盖仅有也故于文士观其所长随其材而任之使其所能则不能者止其术莫善于还词令之职还于文士讲説之职还于儒学典礼之职还于博士兵戎之职还于武士吏文之职还于法吏金谷之职还于利臣所谓还者与其能者不以一人之智兼责之也若夫宰辅大臣必兼众能文学之士皆其出身忠义之节皆其素立故不论也不明法令不可也不知军旅之情不可也不知边疆夷狄之数不可也不知金谷利病不可也不知礼典之旧不可也是故难其人陛下知其难也得人则爱重之又于羣臣询谘而择之臣故谓任材者明天子之事也
　　正刑
　　圣人可谓爱民矣可谓慎刑矣杀人者可杀矣而或贷其生者州郡一有误杀人者一狱所干官吏停废窜逐无有贷者古先帝王慎刑不过是矣原其所因好生之人及于下也重刑诚审矣而刑之轻罚及无罪天下之官皆得施杖笞于其部通判职官于州之吏民主簿县尉于县之吏民皆可笞朴由是观之民无完肤可谓滥刑矣天下州县有长吏京师百司有长官有罪之人可归于长吏长官则不敢妄刑也律有监临主司不合行罚勑许执衣白直得施小杖臣窃谓天下州县官司京师百司惟执衣白直令依勑科罚其余公事各随所属长吏长官行之一岁计之可减妄刑千万人矣臣愿陛下明勑法官议之理当如何若律勑可行则行之必重其罚则不敢违也
　　论兵十事
