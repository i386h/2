<!-- { "loadSidebar": true } -->
习习谷风。以温以凉。玄黄交泰。品物含章。潜介渊跃。飞鸟云翔。嗟我怀人。在津之梁。明发有思。凌波褰裳。  
四 
 
习习谷风。有集惟乔。嗟我怀人。于焉逍遥。鸾栖高冈。耳想云韶。拊翼坠夕。和鸣兴朝。我之思之。言怀其休。  
五 
 
习习谷风。其音孔嘉。所谓伊人。在谷之阿。虎质山啸。龙辉渊播。维南有箕。匪休其和。有捄天毕。戢尔滂沱。懿厥河汉。耽彼大华。明发有怀。我劳如何。  
鸣鹤  
一 
 
鸣鹤在阴。戢其左翼。肃雍和鸣。在川之域。假乐君子。祚尔明德。思乐重虚。归于其极。嗟我怀人。惟馨黍稷。  
二 
 
鸣鹤在阴。其鸣喈喈。垂翼兰沼。濯清芳池。假乐君子。其茂猗猗。底之瑰宝。有粲琼瓌。乃振褧裳。袭尔好衣。嗟我怀人。启襟以晞。  
三 
 
鸣鹤在阴。其仪蔼蔼。谓天盖高。和音于迈。假乐君子。笃膺俊乂。穆风潜烈。兴云戢荟。德茂当年。时愆嘉会。安德鞶藻。改尔缟带。嗟我怀人。心焉忼忾。  
四 
 
鸣鹤在阴。载好其声。渐陆仪羽。遵渚回泾。假乐君子。祚之笃生。德耀有穆。如瑶如琼。视流濯发。灭景遗缨。安得风云。雨尔北冥。嗟我怀人。惟用伤情。  
南衡  
一 
 
南衡惟岳。峻极昊苍。瞻彼江湘。惟水泱泱。清和有合。俊乂以藏。天保定尔。茂以琼光。景秀蒙汜。颖逸扶桑。我之怀矣。休音峻扬。  
二 
 
穆穆休音。有来肃雍。沉波涌奥。渊芳馥风。傃虚养恬。照日遗踪。考盘遵渚。思乐潜龙。我之怀矣。寘尔华宫。  
三 
 
和璧在山。荆林玉润。之子于潜。清辉远振。克称輶德。作宝有晋。和声在林。羽仪未变。我之怀矣。有客来信。  
四 
 
风云有作。应通山渊。清琴启弹。宫商乘弦。类族知感。有命自天。夷叔希世。犹谓比肩。矧我与子。姤会斯年。我之怀矣。其好缠绵。  
五 
 
古人有言。诗以宣心。我之怀矣。在彼北林。北林何有。于焕斯文。琼瑰非宝。尺牍成珍。丰华非妙。得意惟神。河鲂登俎。遭逢清川。  
高冈  
一 
 
瞻彼高冈。有猗其桐。允也君子。实宝南江。员规启裕。沈矩履方。泳此明流。清澜川通。陟彼衡林。味其回芳。  
二 
 
馥矣回芳。绸缪中原。祁祁庶类。薄采其芬。栖迟泌丘。容与衡门。声播东汜。响溢南云。  
三 
 
穆穆阊阖。南端启钥。庶明以庸。帝听式阙。有凤于潜。在林栖翮。非予之祚。孰与好爵。  
四 
 
幽居玩物。顾景自颐。发愤潜帷。彷佛有思。予美亡此。终然肯来。企予与言。惟用作诗。  
答孙显世诗  
一 
 
邈矣上祖。垂休万叶。广问弘被。崇轨峻蹑。高山克荒。大川利涉。繁兹惟祜。风连云接。  
二 
 
大人有作。二后利见。九功敷奏。七德殷荐。鼎实重饪。芳烈再扇。奕叶弘道。天禄来宴。  
三 
 
道弘振古。祚来替今。如彼在川。亦有浮沉。大韶既系。响比我音。岂曰荒止。涂弗克寻。  
四 
 
昌风改物。岂水易澜。百川总纪。四海合源。在彼焉取。聿来莫观。曾是褊心。敢忘丘园。  
五 
 
员晖偏照。玄泽谬盈。发彼承华。顿此增城。托景灵云。倦游户庭。匪曰能之。实忝长婴。  
六 
 
焕矣金虎。袭我皇猷。孰云匪吝。仰媿苍流。往蹇来反。弭迹一丘。娈彼东朝。言即尔谋。  
七 
 
振振孙子。洪族之纪。志拟龙潜。德配麟趾。弘义朖节。克明峻轨。遵彼中皋。于穆不已。  
八 
 
于穆不已。大都是阶。之子于命。人应如颓。厚德时迈。协风允谐。惠此海湄。俾也可怀。  
九 
 
乃眷丘林。乐哉河曲。解绂投簪。披褐怀玉。遗情春台。托荫寒木。言念伊人。温其在谷。  
十 
 
道俟人行。辞以义辑。和容过表。余未云执。惠音高播。清风骏集。怀德形抚。临篇景立。  
失题  
一 
 
悠悠县象。昭回太素。清浊迭兴。升降启度。遗和既爽。季春告暮。朱明来思。青阳受煦。  
二 
 
日征月盈。天道变通。太初陶物。造化为功。四月怀夏。南征观方。凯风有集。飘飖南窻。思乐万物。观异知同。  
三 
 
有渰萋萋。甘雨未播。黍稷方华。中田多稼。庭槐振藻。园桃阿那。薄言观物。在堂知化。  
四 
 
蓬户惟情。玩物一室。明发有怀。念昔先哲。通梦幽人。彷佛遗烈。清晖在天。孰与永日。  
五 
 
乃启遗籍。思予大观。幽居傲物。顾景怡颜。况惟解舞。衡门重关。思媚古人。有怀良盘。沉曦含辉。芳烈如兰。  
六 
 
厥初生民。有物有类。自古有称。大宝以位。征徒式好。俊奔攸遂。启予有闻。诲尔达贵。  
七 
 
达贵伊何。天爵无荣。浑沦大昧。混其浊清。毁方遯象。遗顽履贞。道实藏器。景以昭形。  
八 
 
芒芒陋世。奚兢奚错。牧彼纷华。委之冲漠。漂志垂天。矫心冯阁。通好庄聃。仪刑有作。安得达人。顾予命薄。  
失题  
一 
 
思乐芳林。言采其菊。衡薄遵涂。中原有菽。登彼修峦。在林寤宿。彷佛佳人。清颜如玉。  
二 
 
予美亡此。谁为适道。容与俟之。玄发方皓。踯躅山阿。玩此芳草。愿飡其颖。庶以遗老。  
三 
 
亹亹嘉时。飘忽弃予。有瞻逝深。永叹潜浒。登愿扶桑。仰结飞晷。伊人匪存。遗芳孰与。  
四 
 
精气为物。或降或升。徂落攸往。神奇有登。死生为徒。存亡曷胜。谓予不信。遗籍有征。  
五 
 
闲居外物。静言乐幽。绳枢增结。瓮牖绸缪。和神当春。清节为秋。天地则尔。户庭已悠。  
六 
 
嗟我怀人。悠悠其潜。念昔先烈。有怀所钦。骇情玩世。当允南金。琼辉邈矣。谁适为心。明发兴言。忼慨芳林。  
失题 
 
美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心幷。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心爱矣。歌以赠之。无秘尔音。不我是贻。  
失题 
 
有美一人。芳问芬葩。嗟我钦羡。梦想光华。亦既至止。上下欣嘉。德馥秋兰。容茂春罗。淑似令娣。惟予陋何。虽有良友。朽木难加。爱乐朋规。赠以斯歌。皆能载之。其美孔多。嗟痛薄祜。并罹哀苦。堂构既崩。过庭莫覩。我悴西邻。子沉东土。契阔艰辛。谁与晤语。身滞情往。神游影处。发梦宵寐。以慰延伫。  
赠孙显世诗 
 
制动以静。秘景在隆。云根可栖。乐此隈岑。  



答兄平原诗 
 
悠悠涂可极。别促怨会长。衔思恋行迈。兴言在临觞。南津有绝济。北渚无河梁。神往同逝感。形留悲参商。衡轨若殊迹。牵牛非服箱。  
答张士然诗 
 
行迈越长川。飘飖冒风尘。通波激枉渚。悲风薄丘榛。修路无穷迹。井邑自相循。百城各异俗。千室非良邻。欢旧难假合。风土岂虚亲。感念桑梓域。髣髴眼中人。靡靡日夜远。眷眷怀苦辛。  
为顾彦先赠妇往返诗四首  
一 
 
我在三川阳。子居五湖阴。山海一何旷。譬彼飞与沉。目想清惠姿。耳存淑媚音。独寐多远念。寤言抚空衿。彼美同怀子。非尔谁为心。  
二 
 
悠悠君行迈。茕茕妾独止。山河安可踰。永路隔万里。京师多妖冶。粲粲都人子。雅步袅纤腰。巧笑发皓齿。佳丽良可美。衰贱焉足纪。远蒙眷顾言。衔恩非望始。  
三 
 
翩翩飞蓬征。郁郁寒木荣。游止固殊性。浮沉岂一情。隆爱结在昔。信誓贯三灵。秉心金石固。岂从时俗倾。美目逝不顾。纤腰徒盈盈。何用结中欵。仰指北辰星。  
四 
 
浮海难为水。游林难为观。容色贵及时。朝华忌日晏。皎皎彼姝子。灼灼怀春粲。西城善稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞散。华容溢藻幄。哀响入云汉。知音世所希。非君谁能赞。弃置北辰星。问此玄龙焕。时暮复何言。华落理必贱。  
诗 
 
绿房含青实。金条悬白璆。俯仰随风倾。炜炜照清流。  
芙蓉诗  
一 
 
盈盈荷上露。灼灼如明珠。  
二 
 
寝共织成被。絮以同攻绵。  
三 
 
夏摇比翼扇。冬坐比肩毡。  
诗 
 
逍遥近南畔。长啸作悲叹。 


