<!-- { "loadSidebar": true } -->
　　五代时，梁将王彦章以铁枪称，虽屡建奇功，跻身将帅，而不令其终。嘉庆朝，淮宁有张铁枪，名永祥。丁巳二月，白莲教贼妇齐王氏自楚掠豫，势将南趋襄城叶。贼五千人，张以乡兵三百，破之于卢氏。贼遂溃窜秦蜀间，而中州无贼矣。当事者给张把总衔，弃之而去。又十年，仪征文达阮公抚河南，乃罗致麾下。洎文达再抚浙，命从行，教习温宁营枪法。文达内召，张送别至仪征，乃应仪征知县屠孟昭之聘，捕缚蒋光斗等若干人置诸法，皆十余载漏网之戎首也。其他渠枭积滑，擒治略尽。张诸技皆长，而枪法尤绝，其人则恂谨若书生，忠信出于天性。大兴舒立人赋诗赠之，当是时，盖犹在仪征县署也。夫王铁枪见用而非其时，张铁枪怀才而不见用，其为不尽其才，一也。夫张铁枪挟不可一世之慨，落拓风尘，至乐为仪征县令之用，若犹有知己之感然，讵不重可悲夫。

　　光绪戊子，满洲文镜堂以潼商道兼权陕西巡抚。越十年，戊戌在川臬任，值将军出缺，总督藩司，均新简，未到任，文又得护督篆。向来臬司首道，护理督抚，亦事之常，无足异者。惟至于再则仅见，亦遇合之奇也。

　　某督部初莅任，凡候补道禀见，延入厅事，必令先写履历呈阅，然后出见。某道员曾榷盐纲，所写履历于盐字卤中之四点，布置不匀，几不成字。无名氏作诗嘲之云：盐差原不是盐差，卤莽涂成草草鸦。

　　一个臣兮犹简便，何如点尔怪纷拿。

　　毫挥苦恨歪田窄，汗出应沾半面麻。

　　属吏风流乔太守，鸳鸯簿上也交加。

　　光绪乙未、丙申间，张文襄权江督，幕僚多才俊。值幕春佳日，观察数公相约踏青，访随园故址，谒简斋先生墓，七姬墓亦在焉。随园大门外有石碣，刻王梦楼先生撰序，姚姬传先生题名，或摩挲凭吊久之。归途集顾石公寓园，纵谈游事，石公亦秣陵耆宿也。某观察者夙有通才之目，席间谓石公曰：“袁公七姬，其一姓姚，顷见石碑上有姚姬传字样。此传公曾读过否？”否公瞠目不能答，越日而此事乃盛传白下。

　　曩余少时，往往于行用制钱中得古小平钱佳品，如平当五铢，永安五铢，二面乾封泉宝，二面天启之类，占毕之余，以为至乐。自铜元盛行，孔方戢影，此乐不复可得。比阅某官书有云：“广东雷州府向来行用古钱。”就令其说信然，今亦未必然矣。

　　曩寓京师，于厂肆得旧钞三册，皆考论金石书画之作，太半未经刻行。内有潘文勤与诸侄论书数叶，老辈风趣，流露于楮墨之表，兹录一则如左。

　　天凉后，吾欲令侄辈看吾写大字。凡此七人，吾当各为写一扁一对一屏，须用昔笺、白昔黄昔均可，勿用生纸，纸由尊处备，墨由尊处研，若伺候则兄带人来。盖尊处人，向不惯伺候写字。兄写字易怒，如《儒林外史》末卷，季君一怒，则不能写。虽在懋勤殿写字，亦未尝改乎此度，而太监等亦服者。盖伺候三十年，深知之也。若不知者，越巴结，越怒，则一字亦不能写。吴人自以为机灵，其实大愚也，但能放胆作契耳，此外何能哉！侄辈小字可以言说，大字必须目睹，乃能得其旨也。虽不必好，亦胜于盲人瞎写焉。若不须，则亦不必，兄非以此求售。侄辈即能书，亦无用，人之勋名不在书，且亦封不到我。

　　《板桥杂记》云：“刘元佻达轻盈，有一过江名士与之同寝，元避面向里帷，不与之接。拍其肩曰：”汝不知我为名士耶？‘元转面曰：“名士是何物，值几文钱耶？’相传以为笑。”皋兰朱香孙《瞑庵二识》云：“某官素恶名士，尝曰：”名士名士，能辟谷乎？‘余闻之，戏为诗曰：“名士原无辟谷方，贵人休替达人忙。冰山我有天公在，胜似人家沈部堂。’”同一鄙夷名士之言，受之美人可忍，闻之俗吏不可耐，彼拍肩人，博得刘元一转面，宁非幸乎。

　　纯庙晚年，每多忌讳。当修乾清宫上梁之日，预敕奏事处：“是日凡直省章奏，不必进呈。”盖恐有触忌语也。时和管奏事处，独进直隶总督一折，折中皆吉祥事，督臣梁肯堂也。即日和与梁皆蒙嘉奖。和之揣摩迎合，大率类此。

　　庚寅正月某日，中班入直，过厂肆东火神庙，匆匆入内浏览。见地摊有篆隶书一册，用极精竹纸，间黏高丽笺。篆径不逾四分，隶称是。所书或古文一段，或陶诗、杜诗一二首，必两段相同，后段末署“臣汪由敦书”，前段盖宸翰也。议定价五金，约翌日往取，因未携资，又不能返寓，迨下直则向夕矣。明日以午前往，甫抵庙门，值常熟相国自内出，手携此册，询其价，则十金矣。常熟行走毓庆宫，购此册以进呈，甚为得体也。

　　缪嘉蕙，字素筠，云南人，善篆隶书，尤工画。归于陈，早孀。光绪十五年五月四日，奉特宣入储秀宫，供奉绘事。庚子西幸，随驾至长安，仍居宫中。太后几暇无事，辄召入寝宫，赐坐地上，闲论今古。内监皆称为缪先生。有兄嘉玉，由举人教习某官学，期满可得知县，嘉蕙为言不胜外任，冀特予京秩，讵竟以教职用。未几，入资为内阁中书舍人，事在壬辰、癸巳间。嘉蕙随驾至秦，有侄留滞北都，侄妇年二十余，嘉蕙携以自随，居于太后寝宫东偏小室中，终日不得出户。嘉蕙参承禁闼，入陪清宴，出侍宸游，垂二十余年，国变后不闻消息矣。有《供奉画稿》，武进屠寄为之叙。

　　大凡中人以上之姿，大都具有慧根焉。能善葆其清气，涵养其性灵，可以通于神明，彰往察来，而知变化之道。吴县潘功甫舍人，文恭冢子，值文恭当国，深自韬匿，就所居凤池园，构一椽曰船庵，键关谢人事，终日焚香读书，浇花洗竹，一家如在深山中。一童子应门，客至受柬门隙，无贵贱一不报。中间省视京邸者再，往返数千里，亦不见一客。俗所用署名小红笺，摈不具者二十余年。中岁以后，长斋礼佛，究心内典。生平不为术数之学，而自言梦辄验，仿东坡《梦斋》，作正续《三十六梦龛图》。弟曾莹举京兆，从子祖荫捷南宫，咸预知次第不爽。壬子春，趣工治义井，凿新渫旧，凡四五十区，人莫测也。无何，秋八月不雨，至冬十有一月，城中担水值百钱，远近赖以得饮，始大异之。殆佛家所谓习虚静而成通照耶？抑吾儒所谓至诚之道，可以前知耶？见冯桂芬撰墓志。又石埭杨仁山生平耽悦内典，寓江宁碑亭巷有年，专以刻经为事。辛亥八月十八日，置酒集亲朋鬯饮。谈次，屡示话别之意，皆以为暮年人常态也。翌日，竟无疾而逝。其属纩之时，即革命起事之时，亦云异矣。

　　阎文介性喜朴质。管户部日，吾邑谢春谷官主事，云南司主稿，兼北档房。一日，文介谓谢曰：“取名何必用华字，谢固别有奥援者。”从容对曰：“中堂以华字为嫌，然则取名当用夷字耶？中堂异日若奉命转文华殿，抑亦拜命焉？否耶？”文介默然，未尝以为牾也。某司员工于揣摩，故用旧宪书，夹名片置袖中，于堂见时，误坠于地。文介问携此何为，则对曰：“买一护书，需京钱数千，为节费计，以此代之。”文介奖藉有加，自后屡予乌布。相传其抚晋时，属吏中有以衣冠华整及带时辰表名列弹章者，官无大小，皆着布袍褂。有知县某，独绸袍缎褂，文介大不谓然，亟以崇俭去奢诫之，词色俱厉。某鞠躬对曰：“卑职非敢不俭也，近来布袍褂，未易购求。有之，价亦绝巨，以购者众也。卑职贫寒弗克办，绸缎者，属旧有，故用之。”文介亦无以难也。嗟乎，其在于今，华服带表之风，亦已古矣。采采西人之衣服，荧荧宝石之约指，不知文介见之，又将何如。

　　慧由静生，一切不学而能。释敬安，字寄禅，楚人，农家子。幼誓出家，然指求法，精进甚苦。初识字无多，未几，忽通晓经论，尤工吟咏，以《白梅》诗得名，诗十首，录其六云：一觉繁华梦，惟留澹泊身。意中微有雪，花外欲无春。

　　冷入孤禅境，清于遗世人。却从烟水际，独自养其真。¤而我赏真趣，孤芳只自持。澹然于冷处，卓尔见高枝。

　　能使诸尘净，都缘一白奇。含情笑松柏，但保后凋姿。¤寒雪一以霁，浮尘了不生。偶从溪上过，忽见竹边明。

　　花冷方能洁，香多不损清。谁堪宣净理，应感道人情。¤了与人境绝，寒山也自荣。孤烟澹将夕，微月照还明。

　　空际若无影，香中如有情。素心正宜此，聊用慰平生。¤绝壑无寻处，高寒是我家。苦吟终见骨，冷抱尚嫌花。

　　白业宜薰习，清芬底用夸。却怜林处士，只解咏横斜。¤人间春似海，寂寞爱山家。孤屿淡相倚，高枝寒更花。

　　本来无色相，何处著横斜。不识东风意，寻春路转差。

　　诗境清空冲穆，非不食人间烟火不办。有《八指头陀诗集》二册刻行，其他作亦称是。王湘绮为之序，以贾岛、姚合比之，非溢美也。惜乎行间字里，间有某中丞、某尚书、某布政、某考功，为明镜之尘埃耳。

