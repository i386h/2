<!-- { "loadSidebar": true } -->
　　节妇陈氏侯官人县学生张泰元之妻解元逺之母嵗贡生兆奎之子封太仆寺卿朝斌之孙太子少保工部尚书某曾孙也年十九而嫁二十有一而寡是嵗福州大饥人相食孺人奉孀姑菽水尽欢逺生甫两月又善病退治药裹钗钿悉斥蒿簪布帬罢肉食教其子无惰容稍长授以经书每至夜分必成诵乃寝家既贫劝逺游学所至以诗古文辞见重朝士许为絶伦孺人以康熙十六年卒时年五十一越二十二年秋逺举福建乡试第一又三年请于有司旌其门孺人于府治东闗外登云路是日送葬者数百人自布政司以下长吏咸来告祭逺乃诣常熟王翚绘为图请予文表孺人墓焉予考汉制墓碑阡表之外又有石阙殆即今之墓门也鄱阳洪适载汉碑式往往刻镂车马人物于碑旁葢古尚防葬多者至千人其子孙及门生故吏画象以纪其盛固其宜尔降及元初循宋掌故凡表门者必有听事步櫩前列屏树乌头正门阀阅一丈二尺乌头二柱端冒以瓦桷筑双阙一丈在乌头之南三丈七尺夹树槐栁十有五歩其后唯髙其外门二安绰楔左右建台崇一丈一尺以白赤汚其四角而已逺今就试礼部取甲第他日追逺之典可以仿诸曩代匪直祭告之具其仪也且试镵予之文摹翚画于左右以为天下后世式可哉
　　节孝温孺人墓表
　　节孝温孺人既卒其子沈琬状其母壸行告诸乡党朋友缙绅之士为作传者九人序四人诔一人赋诗及赞者不悉数也于是秀水朱彞尊因琬之请为文以表诸墓温氏门望为乌程最孺人者某之曾孙某之孙生员楧之子也生于顺治二年十有二月甫三龄许配沈君文然文然为举人某之子南京刑部尚书演之孙工部左侍郎赠右都御史节甫之曾孙家世丰于财大狱起人多利其有而文然兄始然坐与考官通闗节被逮文然以同产弟当徙边时年十六犹未防楧谋于妻韦韦曰女嫁而壻夭常也今壻不获留譬之夭可矣既字之宜生死从之楧曰吾意亦尔于是请之按察使钱公朝鼎公许脱桎梏就防妇家时沈氏遗产尽没入官有司勾稽隠漏不已又为恶少年告讦讼不解文然虽赘温氏尝羁司狱中以康熙二年四月北行八月赴刑部狱明年出闗抵尚阳堡又明年五月卒于徙所文然之未行也孺人虑夫遭患难将逺徙生死不可料而翁姑皆未夫去谁主之者不稽于卜不诹于葬师井椁而封其藏文然以是获拜先人丘陇而别孺人方有娠及去乃生子琬恒泣涕教之其事文然继母生母皆以礼沈氏东阡大宅既入官簿先世木主或投之水中孺人亟迎归奉祀荐食毋缺当是时讦沈氏者延及于楧家亦破孺人愈窘歳饥潜屑大豆当饭而别治两姑之馔如丰稔时文然有兄某亦旅死闗外其仆负两人遗骨以归兄弟不能别孺人祝曰天乎妾闻父子精血相聚夫妇何独不然乃啮指血滴于骨其半淹渍深入拭之不去则取而掩之孺人没时年五十有二琬受孺人教好学有文得孺人遗诗于笥刋行之初娶于吴再娶于凌皆孺人主之有女孙三人其也在某原呜呼忧患之来士大夫或丧其所守而孺人一女子极人生至不堪之境乃力持门戸拮据于覆巢毁室之余养生送死无憾此诚当世所难能宜镵之石以待异日国史之采择者也





　　曝书亭集巻七十三
　　钦定四库全书
　　曝书亭集巻七十四
　　翰林院检讨朱尊撰
　　墓志铭【一】
　　王处士墓志铭
　　陵之州有处士王君客代州年月日以疾卒其友人管代州参将事榆林赵君敛而葬之州城之南演武塲之右山西布政司参议清苑陈君首为诗悼之冨平李子为立传而遗书乞予文志其墓呜呼君之制行可谓信乎朋友矣君名席民字安生少补彞陵州学生遭乱匿山中胡公际亨保湖南闻其才令掌书记城陷胡公不屈死处士与诸客皆就缚将刑诸客仰天哀号涕泗被面处士慷慨就死监者壮之为言于主帅悉减死分籍卒伍处士乃得隶赵君籍中日负刍以供军防处士刍独少同伍皆诟詈处士愬之赵君赵君与言大惊遽前拥处士上坐解衣衣之遂为赵君賔客防赵君移官代州引处士自助边城闲暇处士乃复事文史间为诗歌自娱荆州自袁宏道倡卑靡浅俚之体乡曲翕然从之继复蛊于钟惺谭元春之説诗品愈下处士既交陈君遂大变乡人之习一以唐人为师然往往不肯轻以示人辄自焚其草以是存者仅二巻自赵君释处士于负刍待之上客世多以此为处士幸嗟夫士为知己者死当胡公被难之日刀锯斧锧处士固甘心焉使自改其节以处士之才何难力致通显则非处士之志也彼夫刀锯斧锧不足以动其心而负刍又岂足以困处士哉然处士不遇赵君则忧愁困踬其诗必不工间有所作不过与牛童马走悲吟踯躅于荒山穷谷之中己耳将未为识者所赏又赏者未极海内贤豪之选其言不信于当世则处士之诗终不传传矣或不能逺且久然则诸君子所以重处士者虽由处士之才足以动之而赵君之贤尤不可及也已处士生于某年月日卒时年四十有六娶左氏无子一女甫四嵗赵君抚为己女铭曰
　　乗尔墉几丧尔首刈尔薪忽释尔负滹沱之阳雁门阜吁嗟赵君其友厥铭惟实庶永久
　　张处士墓志铭
　　永年有隠君子曰张葢字覆舆一字命士以能诗闻工草书寇乱后谢去学官弟子悲吟侘傺遂成狂疾尝游齐晋楚豫间归自闭土室中引酒独酌醉辄痛哭虽妻子不得见惟同里申涵光鸡泽殷岳至则延入土室谈甚洽其为诗哀愤过情恒自毁其稾或作狂草累百过至不可辨识乃已久之狂益甚竟死涵光辑其遗稾仅得百篇刻之又襄其窀穸以年月日君于某原呜呼君诗人也工之数十年矣其五言诗尤髙简方诣古人而今之可传示于世者止此悲哉斯人也铭曰
　　或游或处或泣或歌家室之不恤而恤其他彼狂者实邪是维子之室邪
　　文林郎知桃源县事张君墓志铭
　　仁和张生某与予相遇济南将归葬其亲请曰吾先人之卒七年矣饘粥之产犹足以营窀穸其过时不者惧铭之非人未足昭于后也愿得吾子之文纳诸墓庶后之人得以考信焉予辞不获已乃按状志之曰君讳某字某其先世曰淑义者仕宋为右正言从髙宗南渡遂家临安其后代有显人曾祖某不仕祖某官南京礼部主事父某阶奉直大夫知兰州事母曰崔宜人崇祯十五年纂修玉牒君以贡士廷试驸马都尉掌宗人府令万炜以人才荐诏録为武英殿中书舍人李自成陷京师贼帅闻其善篆俾更书印篆君辞不能强之官不受拘系七日脱归后五年乃就试吏部除知桃源县事县濵黄河民困于夫役驿传官马多责民刍牧君至尽革其弊士有贫者赒之金粟与揖让甚恭然彊直自遂往往忤上官意竟以计吏罢职久之客游河南以疾卒于偃师年五十有七娶某氏子三人生为之长次某次某女一适蔡某方君之罢官也携其子女侨居江都生自河南扶丧归殡君于山阳人或劝生君江都之乡生不可卒营兆祖墓之侧以某年月日封其藏可谓知礼也已铭曰
　　谓年宜永不跻胡耉降于乙巳而终于辛丑谓禄宜丰解其章绶弃彼故乡载之广栁呜呼斯人我用是伤丸丸者松卜此阴冈肆乃祖乃父封穴在旁我铭维实逝者不亡
　　殷先生墓志铭
　　先生讳岳字伯岩一字宗山姓殷氏先世自山西迁鸡泽曾祖某祖某不仕父太白举人仕至陕西按察副使母曰田安人先生少弛然笃于孝友与其弟渊并负才名崇祯三年举乡试后数年省其亲入蜀值副使公由遵义知府迁今官时流贼寇汉中闗南大震分其党伺副使江上副使将之官先生言曰今逆寇充斥若顺流下必堕贼计乃请移檄兴安命吏卒迎于江潜以数骑由万山中出夜抵兴安贼大惊以为神防阁臣杨嗣昌以督师至恶副使抗直诬以违令致贼突围当坐法渊诣阙讼寃不得白而副使以病卒先生再疏为父乞遗骸归自汉中及家京师已陷先生遁居西山与渊讨贼事泄渊被执不屈死永年申涵光者素与先生为友留城中闻贼索先生急募死士夜驰与贼战脱先生于难遂渡江同游吴越逾年乃还吏部按籍除先生知睢宁县事布袍皁帽骑驴至官舍时兵革甫定先生为政持大体与民休息治声甚着涵光遗书劝之归先生慨然曰我岂以一官易我友哉遂力请上官投劾归骑驴出县门学官某者送之于郊先生亟以朝防衣尽与之仍布袍皁帽还里所居乡曰小砦草屋三楹与涵光晨夕唱和相乐也先生为诗自魏晋下屏不观尤不喜律诗谓徒费对俪无益性情故平生所作惟五言古风一体莽莽然肖其为人遇佳山水辄留连不去游河南爱大騩风土思携家往强涵光为邻涵光不果乃己钜鹿杨思圣以病留轵闗语先生曰疾革矣得傅青主药我庶其瘳乎青主者先生之友太原傅山也时六月霖雨疾驰水石中五昼夜挟之并至葢其重交游趋人之急多类此先生外和而内介遇田夫野老陶然杂处至见俗士面斥之未尝假以色笑读书必穷义理其拒异端邪説尤力知睢宁日有僧用鐡钉木室坐其内募金钱男女往膜拜先生怒欲焚之僧叩头乞哀卒与之杖里居有祠曰三教堂塑释迦佛像于中而孔子末坐先生过之恚甚鬻所有田改塑孔子于中俾释迦隅坐伛偻若奉教状既成为义学以教乡之子弟先生产虽破欣然意自得也予客太原与先生定交每索予为弟渊作传予未果今年春先生游福建次桃源犹寄予书比予至京师而先生凶问至以六月日病死福州距生万厯年月日亨年六十有八娶康氏无子一女嫁松江府通判曲周张某既归丧涵光立其族孙某主祭祀卜日之副使之兆且具状来告呜呼予未为渊立传于先生之是不可以无铭铭曰
　　之者其友铭之者其友无子奚伤有族孙以为后
　　诸处士墓志铭
　　处士钱塘诸君既卒及乡之人共谋所以易其名者曰士之有私諡也古也君潜徳未显宜有諡以昭来世则曰君年二十遭父丧三十六而妻死竟不复娶事母三十七年未尝晨昬去左右母语人曰是儿五十余发颁白矣乃恋我如五六嵗者諡法能养能恭曰孝君有焉众皆曰可则又曰君之弃诸生也年未四十日以文酒自娱闭户不出者二十载先是崇祯间嵗大祲民饥死相借君家无盎斗储为粥觉苑寺以食饿夫瘗族人死者一十六匶又上救荒三策开米禁行改折设义仓监察御史从之全活甚众其后兵相持江上白骨满道人不敢收君出私钱悉掩之六和墖下南贑巡抚某移官浙江与君有旧君卒不往见諡法好防自克曰节君有焉众皆曰可遂諡君孝节先生于是君之子九鼎以状来请志朱彞尊曰是足以志君墓矣君讳振字以黙一字麐倩生而有文在手曰丰故又自号丰山曾祖某祖某考某俱有文行母张孺人配程氏生子男二人九鼎匡鼎皆知名女一人嫁王某孙男三人辛发壬发酉发女五人君生某年月日其卒也以某年月日年五十七孺人程氏后君十月生先君二十一年卒年三十六年月日合于灵隠山之阳实先世之兆铭曰
　　是惟诸氏之阡永吉无咎鼎也藏孝节先生之匶妣附其右于戏
　　归安县儒学教谕冯君墓志铭
