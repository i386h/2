<!-- { "loadSidebar": true } -->
　　乡贡进士曽尹甫讳梦荐之子一元自防与余友善情若兄弟聘吾乡袁崇甫女为配袁氏生宋淳祐丁未六月八日年十六归于曽孝飬夫之所生母如君姑其夫族多富而夫家独守儒素夫有学有文工进士业中值易代困厄相仍晚乃康裕颇得自适内有良助恊心理家前处约而志不歉后处乐而志不盈呜呼贫无怨富无骄在士大夫犹为难事而妇人能然可谓贤也已元延祐庚申二月二十五日以疾终是年十月十六日雷凹先期余获观其宅兆而并请余为铭男复孺复参俱娶黄复可娶刘女徳淑适登仕郎张希贤之子洪徳靖适贡士董省翁之子午男女庶出者二爱之同巳出孙男三繁娶詹衍娶张其三曰文余许以孙女妻之孙女六适游通张仙弟张仍祖张防生游南生一在室曽孙男又生曽孙女庆娘铭曰
　　昏姻之家文学之友其配也贤铭示永乆
　　故王夫人于氏墓志铭
　　金陵隠君子王仁甫之配于氏卒伻来以书遡大江而西转彭蠡而南走二千余里抵余山中其子子霖自述其母夫人行事大槩言曰吾母讳贞其先吴兴人后徙金陵少孤性至孝事季父如父年十八归王氏吾祖母治家严明吾母柔婉承顺凡饮食起居节适早莫寒暖之宜奉侍不少懈怠十六年如一日尊夫之兄如舅敬诸姒如姑视从子如子姑殁四十年言及辙流涕时祭追慕哀动左右治家一遵姑训子孙既皆成立谦抑犹如为妇时教子女慈而严待奴仆未尝厉声有过毎为掩匿勤劳者畜之惟恐弗逮王氏内外宗亲或孤不能嫁贫不能娶则为之嫁娶俾及时各有家室吾父好施死而无棺者畀棺病而无药者畀药寒而无衾者畀楮衾遇凶歳施粥施面施钞计所费前后不啻数万亿吾母竭力营助畧无吝意戒子择交賔客及门窃聴其谈论所言若有规益欣然为具酒食否则退必谴责于子若孙之师礼之极隆溉濯器皿洒扫室堂务致其洁威仪辞令从容以和吾父尝谓吾家所以成皆汝母之力年逾七十视明聴聪临终言动如常命诸子至前一日训戒毕瞑目而逝生于宋淳祐巳酉九月三日卒于元延祐庚申正月十三日其年十一月九日江寕县安徳乡石冈之原男子云子霖女适徐应隆徐焕章吕元知赵良弼于徳渊一在室孙男九瑜瑄玉璐珵琏璹珏琰孙女十二又曰先妣母仪妇道先生知之详信之深不幸至于大故罔极之恩万死莫报幸赐铭文以示永乆以光幽隂以慰子霖无穷之哀余读之竟怆然以悲呜呼古今兴者必有其由匪特有国者然有家亦然王氏世传长厚值时运迁革而家之兴浸浸未巳虽云世徳所积内徳盖有助焉余客金陵尝主其家备知仁甫夫妇之贤子霖从余学防其母甚戚乃为叙次其语而与之以铭初仁甫未有子子其仲兄之子子云是也抚育恩爱实同巳出次年子霖生铭曰
　　淑徳恵温不出闺门善相夫君施及子孙懿羙其存莫可殚论著以铭文永世有闻








　　钦定四库全书
　　呉文正集巻七十九
　　元　吴澄　撰
　　墓志铭
　　故临川近山居士呉公墓志铭
　　吾同姓也吾同郡也长吾一嵗实长三月十有七日尔壮年值大运革不困于政役益昌其资产父存克相其树立父殁克光其继述处时之艰如履坦途富而康且宁以孝于亲致养及耋耄疾而忧防而殁睦族敬老礼宾仁众优逰林泉彊力健步八十有五无病而逝徳而寿且考终已五福备者哉吾同郡同姓中有斯人其生也吾欲兄事之而不可得其死也俾吾志其葬庸讵可辞乎呜呼临川之北安定之乡防峯之近石塘之原此吾近山居士君之宅也君讳仁彬字明叔曽大父显祖大父必兴父有明母黄氏生宋淳祐戊申十月二日卒元至顺壬申五月三日配刘氏同年五月生至治壬戍闰五月卒君卒之年十有二月壬寅合葬焉子男三人长圣任汀州路防古字学教授次圣和俱亡唯少子圣达在女四壻黄张李雷孙男六女三曽孙四铭曰堂堂斯翁五福萃躬隆隆斯藏百世允臧
　　故逸士张君静翁墓志铭
　　乐安南乡之张号为富族其时有工进士诗赋者駞誉乡里伯仲聫贡于礼部曰炎发曰公着其季希贤亦以登仕郎应转运司贡南土既归天朝登仕君先二公而殁子五人冢嫡元定字静翁年甫十有九已克树立鞠四防弟长而毕娶均先业以畀一无所私时多艰虞持守未易乃能完其所有浸浸底于兴盛年三十有七未得子慨同祖同父之嗣续皆单独谋于昆弟奉母董氏命取母之孤侄子之名楠年四十有八子彬生晚慕引年度世之説退居南园自称丹霞子传家事于长子楠谓堪付托也年五十有九析资产为二明年命二子各掌之又明年翛然而逝其生也宋开庆已未六月其逝也元延祐已未四月嵗辛酉正月八日葬云盖望仙里之大塘鳯阬凡三娶頼殷欧阳长子妇罗防子聘袁女女适何适邓适余孙男竹寿阳生至生孙女绣娘永丰傅应甲为録家世大概卒葬嵗月前葬期十日楠衰绖造门以余所亲老友曽一元书来请铭静翁余所识声实每相闻昔也与其伯父二贡士善今又重曽之请于是乎铭初邑有恶类乗势暴横莫之敢撄逺近富民不为所役服则为所鱼肉静翁嶷立其间能不党附又免祸害人以为难铭曰
　　大夫士庶人在保家在谨身呜呼静翁保其家以隆谨其身以终是可铭也已传所録曰桢干一家纲维乡邑无赫然之声有隠然之重其言葢足征云
　　故槐庭居士王君墓志铭
　　吉水王元福将葬其父居士君介新昌州判官李路来请铭徃嵗元福客游京师尝及吾门文雅俊秀佳士也今也悃悃恳恳扬其父之美惟永久是图噫孝子哉谨按所述行实居士君讳思恭字敬甫家仁寿乡之卢溪世以积善称警敏恢廓有才有智吉水与永丰邻至元丙子讫癸巳甲午冦出二境居者不敢安于家行者不敢出于涂环二百里生理萧然垂二十年官莫能制有邑佐知居士足办此事委之根捕不一月间获其首从空其巢穴自是逺迩安靖至今徳之人有争忿诣门求直谕以理法靡不心服无复至公府焉或与已不合靣加诮责既而再见欢然畧无芥蔕赈恤穷匮施不望报勤俭起家至于富饶质朴恬淡不易其素它无嗜好惟颇崇异教祈种福果对客间喜谐谑见儒士则改容荘肃延师取友以淑其子迄克有成里中先达号曰槐庭盖以晋公之期其子者期之也曽祖考世隆祖考余庆考嘉谋娶梁氏先十年卒子男二长元福也次元善女五壻一阮一龙二厐季在室孙男二文奎同老女一居士生之日宋淳祐壬寅仲冬中旬之九卒之日延祐丙辰仲夏上旬之十窆之日丁巳孟春上旬之六葬之兆同水乡同江之原铭曰
　　存而不耀没而不朽维子之孝维父之教
　　故竹隐居士周君墓志铭
　　崇仁西馆之周宋建炎时始来自庐江其初祖也六世至居士君君讳某字信甫谦厚真实善治生殖财家以饶裕至元新祔授邑征官黾勉受檄隐处不出邻冦奄至大掠居民要重赂始放还否则戮一时仓卒费无从办委命待尽而已君为恻然悉捐已资赎之冦手得完娶者殆百余家乡之人病不能致药则为之医死不能具棺则为之葬凡隄堰桥梁道路苟利于人出力修之无倦寛逋恤贫平粜赈饥以为常环数十里有徳无怨宅边多竹自号竹隠居士生端平末殁大徳甲辰娶呉氏克相其夫子某命于朝再转为江州路司狱在官廉慎不忝其亲某年某月某日葬居士为某乡某原以潭州路儒学教授虞汲状来谒铭铭曰
　　积之赢以荣庆之緜尚婵嫣
　　故复轩居士呉君墓志铭
　　宜黄之邑居者呉与邹涂为巨族宋咸淳间予客于邹元至元间又客于呉得与三族之人接呉之盛自参议四子其三曰骕骕生兑兑亦四子其二曰镒字子万业进士诗赋以登仕郎两赴江西转运司试不偶自此絶仕进想为人端荘静重谈论畅达笃实所言皆敬身明伦之要应世处事之方居家礼法整肃尝书参议公遗训于屏以示子孙族姻乡党率取法焉中年以后畀家政于子兰石图书满室清致构亭山椒前瞰林泉幅巾野服逍遥其间儒书外兼诵释典有所悟入故于世累畧无芥蔕初名读书之室曰清再名便坐之轩曰复亦可见其志矣今年春忽得疾子若壻迎医进药君却去曰吾年八十有七于平昔交逰中独后死死复何恨娶邹继赵子男四玠琳瑞登琳登早夭玠及长孙亦先卒孙四壻邹邦材邓文陈焕文也防女未适人而殇适邹适陈之女亦先卒孙男四鳞孙以直竒孙止孙女二曽孙男二庆老同老女二君生绍定壬辰九月中旬之七日终延祐戊午二月上旬之四日先自卜藏于仙桂乡之富原孤子不敢违将以是年十一月甲申窆陈焕文以邓文所具事行来曰先生与吾外舅相得敢求一言予不辞而铭曰呜呼
　　古所谓善人君子其可使鄙寛薄敦者耶今而后经行攸止其孰谓齿徳俱尊者耶用章厥美示于后昆翁虽逝矣名则长存
　　故黄母甘氏墓志铭
　　清江镇黄遵孝于其母所居绾江西贸易之都防言议容止温然有士君子之风母年九十时子孙列拜称夀高年同宴防者内外百余人巷里夸诩为盛事平居养志承意率类是其明年春母卒遵哀毁戒兄子择佳山水宁体魄得吉兆于阁漕山之阳将以至大元年某月某日葬走书来谒铭余夙知遵孝又知母贤遂不辞而铭母姓甘氏族在豫章丰城奉舅姑恐不及姑年至八十八目臂瘼不为苦以有孝妇也理家寛厚抚下恩勤爱诸子一如已出训诸妇以顺水陆舟车之冲过客日及门居中审所宜待遇轻重不忒家饶口众居湫隘不足容命一新堂构时年八十五犹能总理工佣细务既落成喜曰吾悉置家事佚老僦养矣年八十九受公朝赐帛门外衢道缺圮捐赀募石工甃之自西徂东延袤若干引逾月始完涂旅大利性俭约不丽服饰事筐篚老且不倦残帛敝屣虽小不轻弃掷至周急救患多与而无难色长子珪少子浩先卒遵中子也女子嫁问里毛孙男三珪之子莘遵之子石其次钟为浩后母命也孙女二曽孙男一女四呜呼以闺中妇人相其夫成其子兴其家孝慈勤俭好善乐施如此天之报之也五福偹岂偶然哉三孙通练敦重秀敏氏其未艾乎铭曰于淑斯母所积者厚卜藏允臧子孙其昌
　　故朱夫人葛氏墓志
　　葛金溪望族宋末讳洪者治春秋有名充抚州贡士举首至再其女归同邑朱朱亦望族也既有子而夫亡年八十一以寿终延祐四年春余过朱氏之族子淑权累累然衰绖来告曰吾母讳懿柔端平丙申三月生婉顺淑慈蕳俭和睦女工外嗜读书古今一过目輙记忆医药占筭尅择之书亦且谙晓视人翰墨虽草书展诵畧无滞濇宗族乡党之人某年登科某年赴某处任枚数歴歴不忘自不能饮常造美醖客至称家有无待遇如礼谈论终日不倦教子严谨惟恐或后谓子不知书虽有如无又谓吾父以春秋一经为江东西进士师贵公富室子弟悉来受学及旴江包公有文遣孙致祭吾姑适新田呉其伯子与吾父同年预举其季子少年登科汝辈所宜慕效呜呼慈训在耳遽至大故痛哉叔权年十四防父頼母保守遗业嵗时祭祀不阙不幸吾母以去年十一月逝矣将以今年某月葬里中汪家园顾惟不孝弗克显亲先生肯赐之铭是有以慰吾亲于九原而覆日月其遗也敢以请余礼辞则固请余于夫人之父素所尊敬又与其夫族二三子者游乃为之铭铭曰
　　防为名家女长为名家妇愿子孙世世读书无贻祖宗羞夫人临絶时语也呜呼以妇人而能若是可谓难也已
　　有元忠显校尉同知吉水州事邓君墓碣铭
