<!-- { "loadSidebar": true } -->
　　诗以咏性情文以贯道徳立言之纯疵世道隆汚之所系也古诗三百篇风雅颂具载国政民风之异唐虞三代典谟训诰则直言帝王治天下大经大法故诵其诗读其书而其时其人盖可想见也降自汉唐其文其诗虽各有表见回视风雅典谟之制迥然不伦何怪乎风頺俗降气化之机使然也五季不足道有宋真儒辈出则曰诗曰文一以阐明义理而视古作自辟一途矣呜呼诗之变迁文之造诣而其人之品殆与世相须而莫之能违也如是哉吾故友吴文定公幼游学校禀赋清纯志趣超卓涵养端正笔刀雄健赋诗属文即能鄙逺尘俗追踪古人予也叨陪研席同舍桥门出入相友毎见一诗一文心窃叹异馆阁之具也巳而礼闱廷对果皆首魁自是入官翰林登枢内相日惟文字启沃为职位望日益髙制作日益盛凡友朋宴会离合之私君臣吁咈治化之大形之讽咏着之纪述若雅音毕敔山泉宿潭必底其极者不止千篇而巳也方将愤乐忘老而无何痰作遂殒矣既葬之又明年其子中书舍人奭与其从兄奎奫奕捜阅笥稿得公手笔存录诸体诗凡三十巻序记志説之类凡四十巻自题曰家藏集盖将以遗其后人知精力之有在也奭惧或散失既寿之于梓以公平生知厚莫予先也请序于帙呜呼公之名编盖亦示谦尔若其诗其文予既知之上而朝廷政治下而父子兄弟友朋载之金石碑版散见于四方者其与孝经小学人知传诵者为不逺是皆发乎人情止乎理义浑然治世之音也非吾国家当天运之隆臻治化之美安得有是人而有是言耶是集也固藏之天下藏之人人者也岂特家藏乎哉异时史官采辑当代文章求之珠渊玉海以鸣圣世之盛获见三代之人有不在于是集也耶予不能辞僭为之序正徳三年嵗次戊辰二月朔旦赐进士出身通议大夫都察院右副都御史致仕友人泾徐源书
　　泾集叙　　　　　　　　王鏊
　　泾集者通议大夫都察院右副都御史长洲徐公源之文也公与予同年进士而齿先于予时同年三百人予独善公且相约为古文词志甚鋭务追古作者为徒相与劘切倡和往来然公词出示予毎诎焉自以为弗及也未几公以水部分司山东之宁阳地僻务简益肆力于学及官武选时吴文定公在翰林吴中名士皆集倡和益富而公出补外藩于浙于岭南于湖襄最后以御史中丞巡抚齐鲁所至不独以政事称而尤以文学着闻盖著述滋富矣然予自是与公濶焉久不闻问治末公上疏谢政事予亦旋自内阁告归乃复聚首吴中追思往时之会盖三十余年当时社友几无存者其存而复会于兹独公与予也亦且老矣宁复往时意气之盛然公遇事感触必有作作必以示予顾予学殖荒落不复能一一追和与之上下其议论也而以为恨近世士争治文词以干科第既得第则遂弃去如弁髦盖以时之进退升诎不在是焉耳公虽老矣而好学不倦是非其出于天性者哉固宜其所得之深且邃也而何可使其无传焉故公之门下士与弟季止裒类其诗若文得若干巻刻之而予为之序公名源字仲山泾其所家处也
　　朱性父诗序　　　　　　　杨循吉
　　世以位为诗轻重者小人哉里巷之见也人嗜荣利至于朝市而止矣乃诗亦然雅道防厄评赏不公与世态俱作可叹哉然隠士晦处邱樊之中迹不及四方交不遍天下无丰饩大势以招啖宾客使称巳则其诗何怪不振悲夫惜哉彼市人者斯亦已矣固为骚友以知其诗不肯出一语褒赏至又为指斥排弃者皆然此则又可为太息者也呜呼惟女子则妬惟小人则忌揜能蔽才独何人欤性父居吴葑门之外早嵗力学左图右史殆于忘寒暑一吟一咏用以自适或应亲友之求或写胷臆之见率皆简淡髙古有味有法不落秾丽枯澁二境非深妙入悟乌能然邪性父诗未尝自匿毎亦流布在人家而知其诗者盖鲜性父岂徒自咏自歌而已哉推敲指防务尽情境亦诚欲求赏于知己之士也茍使其终身不遇有碧山双泪之叹则友朋奚辞咎焉今吴中诗家不少何不共扶少借公论于齿牙间乎性父老矣诸公推毂骚坛幸甚
　　朱性父诗序　　　　　　　祝允明
　　古人为诗趣识既卓而齐量又充其命题发思类有所主虽微篇短句未尝无片意新特今人之诗自数大家外能者甚众佳篇亦未尝乏而求其合作者则殊鲜焉予尝究之盖其率有二等而其病之所在则有四其率也守分者多疲词腐韵无天然之态如东邻乞一裾北舍觅一领错杂装掇识者可指而目之曰此东邻裾也北舍领也是可谓之陋循质者多秾唇利口无敦厚之气如丹青涂花伶人倡女茍悦俗目不胜研覈是可谓之浮陋与浮皆非诗道与古背驰无惑乎其不合作也至其所谓四病则趣识凡近蹇歩茍止望不出檐外行不起户限篇句之就如货劵公牒惴惴焉不敢超夐常状之一二抑又齐量寒薄一取便竭言梅必着和羮道鹤不脱九臯至其命题发思往往茍欲娱人不由己主且多为俚题恶目之所萦绕号别纵横居扁龌龊庆生挽死妄颂谬哀大抵生纽情性趂人道路况其摹仿师法泄迩忘逺只知绳武云仍不肯想像宗祖呜呼以二率为之岐涂而四病根乎其衷则何怪乎古诗之不复见哉仆少有志学诗然暗资谫学虽目力稍知毫厘如此而力之不逺率不能砭二竪自致古人亦可哀矣友人朱君性父攻诗有年自集其所赋成帙从前后所操曰鹤岑集曰野航渔歌间以属予序予观君诗之佳已有仪部君之序在无待赘词窃独喜其不坠二岐途有触鄙懐因为之纵论以自致区区之抱如此以相为商度之不知君谓何如也
　　募刻诗疏　　　　　　　　朱存理
　　伏以呕心少日已无锦囊之才流泪终年空有碧云之叹白发因他捜索而生雌黄正我推敲而用抹去若干存来二三早防知赏前辈推毂之恩晚遇校编同侪斤削之力拈出三十年之前选得一百首之外欲望收拾在后之子孙莫若流传先自于朋友刻梓不必如宋板之精鉴藻岂觊拟唐风之盛疏请诸盟义当厚助友生朱存理再拜
　　徐廸功集序　　　　　　　　李梦阳
　　徐廸功集六巻并谈艺录子容寄我豫章予即豫章刋焉印传同好意表廸功文云初廸功殁京师也予在梁子容讣予曰昌谷遗言子序其遗文于是手其文欷歔久之曰嗟乎予忍序吾友文耶麟鳯芝宝世所希遘见遘见之而遽夭灭亡也天生之故夺之耶抑既巳生而或修或短非天所谙哉廸功以赋文起吴中十数年间鸾翔而虎变彬彬乎出人士前矣然竟轗轲夭灭亡也凡此天果弗谙之邪乃予观李唐之李杜轗轲勃贺短夭未始不怜才流涕也然犹异代足寛解孰谓亲遘见之如廸功者云客曰气积久斯漓三代以后圣人罕生孔子以周末故不得位观其大可占其细若是则魏征将为鬼魅之説非耶客曰羣体廸功奚以之也予曰谈艺录备矣夫追古者未有不先其体者也然守而未化故蹊径存焉虽然辞荣而躭寂浮云富贵慷慨俯仰廸功所造诣予莫之防竟矣今详其文温雅以发情微婉以讽事爽畅以逹其气比兴以则其义苍古以蓄其词议拟以一其格悲鸣以示不平参伍以错其变该物理人道之懿阐幽剔奥综记名实即有蹊径厥丽鲜矣修短细大又曷论焉不载廸功履厯以别有志述北郡李梦阳叙
　　防　　　　　　　　　　　　髙第
　　西蜀髙第曰徐廸功予家食巳闻其名窃慕之末由见也比余游京师幸宾次一接其顔色未几廸功遂辞去惜未有以叩益也仅得谈艺录读之余涖长洲始得廸功集以窥其蕴亦甚慰矣如九原之不可作何哉才高为造物之所忌岂谅然与观其祖汉宗魏扢雅扬风盖将与古作者争衡于异代造物其尚能忌之邪吁廸功亦可谓无憾也已余又奚悲哉
　　又防　　　　　　　　　　徐缙
　　右廸功集六巻吾友故国子博士昌谷徐君之所作也余尝校焉以寄献吉遂刻诸豫章然吾乡大夫士犹不多见于是昌谷之子伯虬复刋之家塾云初昌谷甫弱冠游郡庠即攻古文词知所向往谈艺录其一也既举进士与献吉诸君子游而艺益工其寄兴逺修词洁尤长理有古诗人之风焉使天假以年所造岂止是耶虽然是亦足以传矣正徳庚辰春正月三日郡人徐缙识
　　朱敬之集序　　　　　　　　王鏊
　　天之生才甚难而摧之有若易然者夫天欲摧之则勿与之才与之才又曷为亟摧之此理之不可推而天之不可问者也吾洞庭朱氏有子曰敬之生有淑质抱负甚竒学又过苦始读易又读春秋日夜不懈遂得疾年二十八以死敬之好为诗遇事有感輙形于诗年少耳已有悯时病俗之志亦自悼其疾伤其生之不永也余读其词而悲之孔子曰斯人也而有斯疾也斯人也而有斯疾也哀哉吾洞庭近有黄训季行者得第甫授给事中即死吴文与成者甫得第入翰林又即死今敬之未得第又死呜呼吾洞庭之气数邪三人者之不幸邪敬之有诗若干首其兄琰不忍其冺没也欲刻行之余因为之序嘉靖癸未仲冬【敬之名琬】
　　唐伯虎集序　　　　　　　袁袠
　　唐伯虎集二巻乐府诗总三十二首赋二首杂文一十五首内金粉福地赋阙不传唐伯虎者名寅初字伯虎后更字子畏吴人也少有隽才性豪宕不羁家贫不问产业好古文词与京兆祝公允明博士徐公祯卿内翰文公徴明相友善而尤工四六藻思丽色翩翩有竒气然行寔放旷人未之竒也尝上书吴文定公寛览书曰吴安得有此人邪颇为延誉公卿间而提学御史方志恶其不检将黜之比试大学士梁公储读其书惊叹以为异材遂荐第一由是声称籍甚会试礼部众拟伯虎复当首选伯虎亦自负江隂徐经者通贿考官程公敏政家人得其节目以示伯虎且倩代草文字事露逮锦衣衞狱掠问无状先是梁公奉使外夷伯虎将持束帛乞程公文送之竟以此论废为吏耻不就免归文征明以书慰之伯虎答书自明文多载集中乃后益自放纵废洒落魄所著述多不经思语殊俚浅人或规之伯虎曰夫太上立徳其次立功其次立言寅遭青蝇之口而防白璧之玷为世所弃虽有顔冉之行终无以取信于人而防龙之业亦何以自致徒欲垂空言传不朽吾恐子云剧秦蔡邕附卓李白永王之累子厚叔文之讥徒资嗤辱而已且人生贵适志何用刿心镂骨以空言自苦乎宸濠之谋逆欲招致四方材名之士乃遣人以厚币招伯虎坚辞不可至则隂知将有淮南之谋遂徉狂以酒自汚宸濠曰唐生庸妄人耳乃放归得免于难过富春渚想子陵之风慷慨悲歌徘徊者久之筑室桃花坞中读书灌园家无担石而客尝满坐风流文采照映江左外若奢汰而中慕沉勤究内典旁精绘事袠童时尝获侍髙论接杯酒之欢哲人巳逺九京不作抚诵遗文慨仰遐烈爰加搜摭存梗概云尔
　　王履吉集序
