<!-- { "loadSidebar": true } -->
　　道者事物中所当然之理人之所共由者也性即在我之理具于吾心而道之所总防也所谓形体者正如此初非有待于人为而后得而邵子文公之说皆互相发明本无异防
　　问杨氏会万物于一己之说与孟子万物皆备于我异同如何
　　万物皆备于我是言万物本然之理皆具于吾身而巳若会万物于一巳是言人恁地做工夫然万物如何会合于己巳亦如何会合得万物此其意特不过佛家平等之说墨氏爱无差等之云不知万物从来不齐人酬酢于其间小大疎宻各有其分而不乱但仁者之心无私则自无物我之间尔非以彼合此之谓也
　　问学者就事上逐件尽巳心推将去
　　此语之病是临事方尽巳心而无平日存主之功尔所谓尽巳心者只是此心存主处真实而无伪妄便是忠平日常如此到临事时只是此心无间防非于此而方尽也
　　问尽巳推巳就事父孝事君忠及泛应事物上如何
　　事亲孝是忠恕之本所发用来最先第一件便在此上若就此上分别二字则其正所从事孝时便是恕起头处其所存主于中真实无伪妄处便是忠至于事长弟事君忠便只是以此事亲防心逹之尔但学者着力而然便是尽便是推故自其所存主于事亲时真实无伪妄底心到事长事君时无间防便是尽巳之忠自其所从事于事长事君时要得皆如事亲底心便是推巳之恕至凡应事条皆是巳与人相接了其为心皆如此若其思虑当如何如何此又是讲学之事
　　问尽已心者推将去一句
　　泥文执义太局蹙了凡穷格到窒碍不通处便须退步澄神反观其本义然后复徐徐寻绎而进则坚者亦将自破矣
　　问遗书仁者浑然与物同体义礼者皆仁物字是人物是事物若说人物则恐连礼智信不来若说事物则与订顽备言此体之句不合如何
　　仁者与物同体只是言其理之一尔人物与事物非判然絶异细论之事物只自人物而出凡巳与人物接方有许多事物出来若于巳独立时亦无甚多事故此物字皆可以包言所谓订顽备言此体者亦只是言其理之一尔更详玩之
　　问文公称许明道湏先识仁一段复叹其说太广学者难入学者于仁合如何下工夫
　　明道此一段说话乃地位髙者之事学者取此甚逺在学者工夫只从克己复礼入为最要此工夫彻上彻下无所不宜
　　问程子说订顽意极完备乃仁之体此篇只发明与万物为一之意如何见得仁体
　　非指与万物为一处为仁之体乃言天理流行无间为仁之体也
　　问程子此下云实有诸巳其地位巳高到此地位自别有见处不可穷髙极逺
　　见得此理浑然无间实有诸巳后日用酬酢无往而非此理更有何事更何用穷高极逺
　　问仁者之心廓然大公无所不爱其体段自如此非姑指其及物处为然但不可偏靠此为言尔是如何
　　仁者之心廓然大公视天地万物皆为一体固无所不爱但偏靠此为言则穷大而失其本溺于情而不及性尔
　　问博施济众章文意曲折
　　此章须将夫子所答本文分作三节看何事至病诸为第一节夫仁至逹人为第二节能近至也已为第三节上节是辨子贡之失夫博施济众亦仁者之极功但不可以是求仁今子贡欲以是求仁则失之泛滥高大而不切于巳故夫子折难之曰何止仁能如此必须圣人能之乎虽圣如尧舜犹不足于此不能做得此等功汝安可以是求仁中节是就已上平说仁者之心以已欲立欲逹之心而及于人则天理流行无间便正是语子贡以仁之体而为切于巳矣末节遂说恕所以推已及人之事是推巳所以欲立欲逹之心而及于人亦引天理使流行无间其示子贡求仁之方可谓益近而易勉若果能如此则博施济众之功亦自此而可进矣程子之说正是状天理流行无间处当以此意体认之可也若不观此而偏靠天地万物为一体上寻求则是吕铭之失矣
　　答陈伯澡问大学
　　问小学大学所教子弟如何分别
　　初间未知智愚皆当教之到十五年则智愚可见矣故入大学须有别然天子之元子当有天下之责众子当建国为侯公卿大夫元士之适子当有家之责故皆在所教庶人则惟俊秀者乃得与以其亦将任之以位也问敬以直内如何是直内
　　内主敬则私意不萌更有甚峣曲所以谓之直也问文公语録无事主心有事主事如何是无事主心工夫
　　无事主心有甚大段工夫只是提撕常教醒定常敬而已若有走作便是不敬了心亦如何絶得不思但无邪思可也才思便是已发便是有事了惟动静皆一于敬则静无走作动无邪思
　　问气质二字
　　流行乎一身之间者是气凝定成形者是质
　　问物得其偏有专得水之性有专得木之性
　　如动物头横植物头倒人头圆象天居上足方象地居下两目象日月居前南顶中央百会穴象北极居后北亦其得天地正气之一验也
　　问其正也有美恶之异其通也有清浊之殊正如何有恶通如何有浊
　　偏正通塞方以判人物之大分其美恶清浊又就人中细别
　　问齐家中所以新之之道治国中所以新之之道平天下中所以新之之道或是只自眀其眀徳而人自观感为善邪或亦须有施为如礼乐刑政之类
　　二者皆不可偏废家国天下大小虽不同而其所以为齐治平之道则一前古帝王此道皆备而尧典称尧自克明俊徳至于恊和万邦二南诗咏文王之化自关雎至于驺虞尤为明着易见者亦其全尽此大学之一验也
　　问至善是指工夫做到极处而言是事物中极至之理而言
　　至善是物事中极至之理是所当止之地也止于至善是做工夫做到极处是止于其所当止之地也文义自不乱
　　问新民是在人底如何使之皆止于至善
　　须是到比屋兴仁人人有士君子之行处方为新民之止于至善此亦是圣人善政善教全尽之功
　　问或问致知章中云身心性情之徳人伦日用之常天地鬼神之变鸟兽草木之宜莫不有所当然而不容巳与所以然而不可易者乞一一分析
　　当然所以然皆言理当然是就目今直看其合当如此是理之见定形状也所以然是就上面委曲看其因甚如此而来之来厯根原也当然者在身如手容合当恭足容合当重之类在心如体合当寂用合当感之类性如仁合当爱义合当防之类情如见赤子入井合当恻隠见大賔合当恭敬之类人伦如君合当止仁臣合当止敬之类日用如居处合当恭执事合当敬之类天地如天合当高地合当厚鬼神二气如阳合当伸隂合当屈鸟兽如牛合当耕马合当乗草木如春合当生秋合当杀等类皆有理存乎其间也所以然者如手容因甚当恭足容因甚当重以下诸条一一各因甚当如此是理之所自来天命之本然也凡此等然有事在皆当理会要一一通透果能一一通透无所窒碍便是物格便是知至前书并所答洒扫条及寄去根原段子巳具其详可并玩之
　　问诚意前巳有格物一段工夫而此章所谓自欺犹有阳欲为善而隂在于恶如何
　　虽是物已格知巳至而后意诚然必须透过此关之后善恶进退之机方真能决君子小人之岐方真能判物方为真能决知方为真能至若未透过此关则所守不牢忽取变溃其所以为自欺情状自有如许亦何怪乎可不重以为戒
　　问絜矩章初言上下四旁如一自南山诗以下止言好恶两端有不同及请实事为证
　　初言上下四旁均平如一是总说个絜矩正意自引南山诗以下则姑举两端以见其例云尔如巳欲孝其亲弟其兄慈其防而使民父母冻饿兄弟妻子离散亦上下之证如戸开亦开戸阖亦阖不以后来变乎前有后入者阖而勿遂不以先入拒乎后亦前后之证如并坐不横肱恐妨害旁人亦左右之证或问中所举赵由为守则易尉而为尉则陵守王肃方于事上而好人佞巳皆巳明白于此见得明则广而言之如已欲立而立人巳欲逹而逹人巳所不欲勿施于人所欲与之聚所恶勿施尔及文王视民如伤如保赤子等类皆此一理也问或问中有以倡焉而兴起矣然不能察彼之心而失其所以处之之道则或不得遂而有不均之叹
　　上既老老长长恤孤有以倡民而兴孝弟不倍矣而不能制民之产使仰不足以事俯不足以育至乐嵗终身苦凶年不免于死亡则是不能察其心而失所以处之之道使彼兴起者或不得遂也只观孟子答齐梁行王政条目五亩之宅一段则古人察民心之所同而得絜矩之道可见矣
　　答陈伯澡再问大学
　　问或问中于致知云表里洞然无有不尽于格物云精粗隠显防极无余不知何别或一物俱含此四字或总百物始有此四字
　　致知言表里以心之内外而言格物言精粗隠显方周匝物之曲折而偏言总言皆当如此也
　　问知与觉字不同
　　知与觉并言则知是识其事之所当然觉是悟其理之所以然
　　问程子曰但于一事上穷尽其他可以类推是如何
　　如亲亲上理会得尽便推类去理会仁民仁民是亲亲之类仁民上理会得尽便推类去理会爱物爱物是仁民之类如视思明上理会得尽便推类去理会聴思聪聴思聪是视思明之类聴思聪上理会得尽便推类去理会色思温色思温是聴思聪之类
　　问天地之所以高深鬼神之所以幽显
　　此二节求之过深了只须平看如天之状如何便恁高地之状如何便恁深天是覆地上是包地下过地是上载天是跨在天中问天是浮停在上是旋转不息日月星辰是悬在天上是附天而行地是如何结而为山岳如何融而为江海只如此等理会便是理会天地之所以高深处何必更过索之冥冥漠漠邪
　　问或问中云莫不有以见其所当然而不容巳
　　日用事物间见得到当然不容巳处则于此理便真切自住不得自不得不恁地做此最为人切处也问极其大天地之运古今之变不能外也尽其小一尘之微一息之顷不能遗也此处欲分别其所当然与其所以然之故如何
　　理无物不在无时不然大而天地之一开一阖古今之一否一防小而一尘之或飞或伏一息之或呼或吸皆此理之所寓也当然就其见定者而言所以然乃大化本体从来如此
　　问表里精粗四字分别表里是言物有内外精粗是言人见有浅深否
　　表是外面里是内面粗是外面形状大槩精是内面底蕴细宻处凡物皆有此四者未说到人工夫处
　　问修身章喜怒忧惧四者
　　此章只是四者感物而应不中其节则此心便为四者所动而不得其正矣
　　问如恐惧如忧患若是小可底事未甚逼近犹可排遣若是大祸患逼近在目前则恐惧忧患如何不动其心不知当此之时果何道以处之使各当其分而不动其心邪
　　此一节是当恐惧当忧患之时如何要排遣死了心不应若强要排遣灰槁其心便成释氏去而所以为祸患者处之便失其几矣
　　问意者心之所发若忿懥等四者谓心之所发亦可不知与诚意何异又如忿懥四者与亲爱五者亦相类亲爱畏敬乃好乐之属贱恶傲惰乃忿懥之渐不知正心与修身又何别
　　随本章各有所主且诚意章是说好善恶恶须恁底真实正心章忿懥四者是说心之用处不可不中节修身章亲爱五者又是身接物时事不可失之偏所主各自不同安可比而同之
　　问或问云若于理有未明心有未正则吾之所欲者未必其所当欲遽欲以是为施于人之凖则则其意虽公而事则私将见其物我相侵彼此交病虽庭除之内跬步之间亦且参商矛盾而不可行矣
