<!-- { "loadSidebar": true } -->
束子曰：“居，吾将导尔以君子之道，谕尔以出处之事，尔其明受余讯，谨听余志。昔元一既启，两仪肇立，离光夜隐，望舒昼戢。羽族翔林，蟩蛁赴湿。物从性之所安，士乐志之所执。或背丰荣以岩栖，或排兰闼而求入。在野者龙逸，在朝者凤集。虽其轨迹不同，而道无贵贱，必安其业，交不相羡。稷、契奋庸以宣道，巢、繇洗耳以避禅，同垂不朽之称，俱入贤者之流。参名比誉，谁劣谁优？何必贪与二人为群而耻为七人之畴乎？且道睽而通，士不同趣。吾窃缀处者之末行，未敢闻子之高喻。将忽蒲轮而不眄，夫何权戚之云附哉？昔周、汉中衰，时难自托。福兆既开，患端亦作。朝游巍峨之宫，夕坠峥嵘之壑。昼笑夜叹，晨华暮落。忠不足以卫己，祸不可以预度。是士讳登朝，而竞赴林薄，或毁名自污，或不食其禄。比从政于匣笥之龟，譬官者于郊庙之犊。公孙泣涕而辞相，扬雄抗论于赤族。

“今大晋熙隆，六合宁静，蜂虿止毒，熊罴辍猛，五刑勿用，八纮备整。主无骄肆之怒，臣无氂缨之请。上下相安，率礼从道。朝养触邪之兽，庭有指佞之草。祸戮可以忠逃，宠禄可以顺保。

且夫进无险惧而惟寂之务者，率其性也；两可俱是而舍彼趣此者，从其志也。盖无为可以解天下之纷，澹泊可以救国家之急。当位者事有所穷，陈策者言有不入。翟璜不能回西邻之寇，平勃不能正如意之立。千木卧而秦师退，四皓起而戚姬泣。夫如是，何舍何执？何去何就？谓山岑之林为芳，谷底之莽为臭。守分任性，唯天所授。鸟不假甲于龟，鱼不假足于兽。何必笑孤竹之贫而羡齐景之富？耻布衣以肆志，宁文裘而拖绣。且能约其躬，则儋石之蓄以丰；苟肆其欲，则海陵之积不足。

存道德者，则匹夫之身可荣；忘大伦者，则万乘之主犹辱。将研六籍以训世，守寂泊以镇俗，偶郑老于海隅，匹严臾于僻蜀。且世以太虚为舆，玄炉为肆，神游莫竞之林，心存无营之室。荣利不扰其觉，殷忧不干其寐，捐夸者之所贪，收躁务之所弃。薙圣籍之荒芜，总群言之一至，全素履于丘园，背缨緌而长逸。请子课吾业于千载，无听吾言于今日也。”

皇甫士安释劝论（设论诸篇，类怀不遇之感。独士安以不应辟召恐见逼迫，故其情危，其辞婉。）

相国晋王，辟余等三十七人。及泰始登禅，同命之士，莫不毕至。皆拜骑都尉，或赐爵关内侯。进奉朝请，礼如侍臣。唯余疾困，不及国宠。宗人父兄及我寮类，咸以为天下大庆，万姓赖之。虽未成礼，不宜安寝。纵其疾笃，犹当致身。余惟古今明王之制，事无巨细，断之以情。实力不堪，岂慢也哉？乃伏枕而叹曰：“夫进者，身之荣也；退者，命之实也。设余不疾，执高箕山，尚当容之，况余实笃？故尧舜之世，士或收迹林泽，或过门不敢入。咎繇之徒，两遂其愿者，遇时也。故朝贵致功之臣，野美全志之士。彼独何人哉？今圣帝龙兴，配名前哲，仁道不远，斯亦然乎？客或以常言见逼，或以逆世为虑。余谓上有宽明之主，必有听意之人。天网恢恢，至否一也。

何尤于出处哉？”遂究宾主之论，以解难者，名曰释劝。

客曰：“盖闻天以悬象致明，地以含通吐灵。故黄钟次序，律吕分形。是以春华发萼，夏繁其实，秋风逐暑，冬冰乃结。人道以之，应机乃发。三材连利，明若符契。故士或同升于唐朝，或先觉于有萃，或通梦以感主，或释钓于渭滨，或叩角以干齐，或解褐以相秦，或冒谤以安郑或乘驷以救屯，或班荆以求友，或借术于黄神。故能电飞景拔，超次迈伦，腾高声以奋远，抗宇宙之清音。

由此观之，进德贵乎及时，何故屈此而不伸。今子以英茂之才，游精于六艺之府，散意于众妙之门者，有年矣。既遭皇禅之朝，又投禄利之际，委圣明之主，偶知己之会，时清道真，可以冲迈。此真吾生濯发云汉鸿渐之秋也。韬光逐薮，含章未曜，龙潜九泉，硁然执高。弃通道之远由，守介人之局操，毋乃乖于道之趣乎？

“且吾闻招摇昏回，则天位正；五教班叙，则人理定。今王命切至，委虑有司，上招迕主之累，下至骇众之疑。达者贵同，何必独异？群贤可从，何必守意？方今同命并臻，饥不待飡。振藻皇涂，咸秩天官。子独栖迟衡门，放形世表，逊遁丘园，不睨华好。惠不加人，行不合道。身婴大疢，性命难保。若其羲和促辔，大火西颓，临川恨晚，将复何阶？夫贵阴贱璧，圣所约也；颠倒衣裳，明所箴也。子其鉴先哲之《洪范》，副圣朝之虚心。冲灵翼于云路，浴天池以濯鳞。排阊阖，步玉岑，登紫闼，侍北辰。翻然景曜，杂沓英尘。辅唐虞之主，化尧舜之人。宣刑错之政，配殷周之臣。铭功景钟，参叙彝伦。存则鼎食，亡为贵臣。不亦茂哉？而忽金白之煇曜，忘青紫之班瞵，辞客服之光粲，抱弊褐之终年，无乃勤乎？”

主人笑而应之曰：“吁！若宾可谓习外观之晖晖，未睹幽人之仿佛也；见俗人之不容，未喻圣皇之兼爱也；循方圆于规矩，未知大形之无外也。故曰：天玄而清，地静而宁。含罗万类，旁薄群生。寄身圣世，托道之灵。若夫春以阳散，冬以阴凝，泰液含光，元气浑蒸，众品仰化，诞洞殊征。故进者享天禄，处者安丘陵。是以寒暑相推，四宿代中，阴阳不治，运化无穷。自然分定，两克厥中。二物俱灵，是谓大同；彼此无怨，是谓至通。

“若乃衰周之末，贵诈贱诚，牵于权力，以利要荣。故苏子出而六主合，张仪入而横势成，廉颇存而赵重，乐毅去而燕轻，公叔没而魏败，孙膑刖而齐宁，蠡、种亲而越霸，屈子疏而楚倾。是以君无常籍，臣无定名。损义放诚，一虚一盈。故冯以弹剑感主，女有反赐之说，项奋拔山之力，蒯陈鼎足之势，东郭劫于田荣，颜阖耻于见逼。斯皆弃礼丧真苟荣朝夕之急者也，岂道化之本与？

“若乃圣帝之创化也：参德乎二皇，齐风乎虞、夏。欲温温而和畅，不欲察察而明切也；欲混混若玄流，不欲荡荡而名发也；欲索索而条解，不欲契契而绳结也；欲芒芒而无垠际，不欲区区而分别也；欲暗然而内章，不欲示白若冰雪也；欲醇醇而任德，不欲琐琐而执法也。是以见机者以动成，好遁者无所迫。故曰一明一昧，得道之概；一弛一张，合礼之方；一浮一沉，兼得其真。故上有劳谦之爱，下有不名之臣；朝有聘贤之礼，野有遁窜之人。是以支伯以幽疾距唐，李老寄迹于西邻，颜氏安陋以成名，原思娱道于至贫，荣期以三乐感尼父，黔娄定谥于布衾，干木偃息以存魏，荆莱志迈于江岑，君平因蓍以道著，四皓潜德于洛滨，郑真躬耕以致誉，幼安发令乎今人。皆持难夺之节，执不回之意，遭拔俗之主，全彼人之志。故有独定之计者，不借谋于众人；守不动之安者，不假虑于群宾。故能弃外亲之华，通内道之真。去显显之明路，人昧昧之埃尘。宛转万情之形表，排托虚寂以寄身。居无事之宅，交释利之人。轻若鸿毛，重若泥沉。损之不得，测之愈深。真吾徒之师表，余迫疾而不能及者也。子议吾失宿而骇众，吾亦怪子较论而不折中也。

“夫才不周用，众所斥也；寝疾弥年，朝所弃也。是以胥克之废，丘明列焉；伯牛有疾，孔子斯叹。若黄帝创制于九经，歧伯剖腹以蠲肠，扁鹊造虢而尸起，文挚徇命于齐王，医和显术于秦、晋，仓公发秘于汉皇，华伦存精于独识，仲景垂妙于定方。徒恨生不逢乎若人，故乞命诉乎明王。

求绝编于天箓，亮我躬之辛苦。冀微诚之降霜，故俟罪而穷处。”

夏侯孝若抵疑当路子有疑夏侯湛者，而谓之曰：“吾闻有其才而不遇者，时也；有其时而不遇者，命也。吾子童幼而歧嶷，弱冠而著德，少而流声，长而垂名。拔萃始立而登宰相之朝，挥翼初仪而受卿尹之举。荡典籍之华，谈先生之言。入阊阖，蹑丹墀，染彤管，吐洪煇，干当世之务，触人主之威有效矣。而官不过散郎，举不过贤良。凤栖五期、龙蟠六年，英耀秃落，羽仪摧残。而独雍容艺文，荡骀儒林，志不辍著述之业，口不释《雅》《颂》之音。徒费情而耗力，劳神而苦心。此术亦已薄矣，而终莫之辩，宜吾子之陆沉也。且以言乎才，则吾子优矣；以言乎时，则子之所与二三公者，义则骨肉之固，交则明道之观也。富于德，贵于官。其所发明，虽叩牛操筑之客，佣赁抱关之隶，负俗怀讥之士，犹将登为大夫，显为卿尹。于何有宝咳唾之音，爱锱铢之力？向若垂一鳞，回一翼，令吾子攀其飞腾之势，挂其羽翼之末，犹奋迅于云霄之际，腾骧于四极之外。今乃金口玉音，漠然沉默。使吾子栖迟穷巷，守此困极，心有穷志，貌有饥色。吝江河之流，不以濯舟船之畔；惜东璧之光，不以寓贫妇之目。抑非二三公之蔽贤也，实吾子之拙惑也。”

夏侯子曰：“噫！湛也，幸有过，人必知之矣。吾子所以褒饰之大矣。斟酌之喻，非小丑之所堪也。然过承古人之诲，抑因子大夫之忝在敝室也，敢布其腹心。岂能隐几以览其概乎？”

客曰：“敢祗以听。”

夏侯子曰：“吾闻先大夫孔圣之言：‘德之不修，学之不讲，闻义不能徙，不善不能改，是吾忧也。’四德具而名位不至者，非吾任也。是以君子求诸己，小人求诸人。仆也承门户之业，受过庭之训。是以得接冠带之末，充乎士大夫之列，颇窥《六经》之文，览百家之学。弱年而人公朝，蒙蔽而当显举。进不能拔群出萃，却不能抗排当世。志则乍显乍昧，文则乍幽乍蔚。知之者，则谓之欲逍遥以养生；不知之者，则谓之欲遑遑以求达。此皆未是仆之所匮也。

“仆又闻世有道，则士无所执其节；黜陟明，则下不在量其力。是以当举而不辞，入朝而酬问。仆，东野之鄙人，顽直之陋生也。不识当世之便，不达朝廷之情，不能倚靡容悦，出入崎倾，逐巧点妍，呕喁辩佞，随群班之次，伏简墨之后。当此之时，若失水之鱼，丧家之狗，行不胜衣，言不出口。安能于当世之务，触人主之威？适足以露狂简而增尘垢。纵使心有至言，言有偏直，此委巷之诚，非朝廷之欲也。

