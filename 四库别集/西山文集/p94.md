<!-- { "loadSidebar": true } -->
　　【周丞相跋云某防学之年已闻黟歙金公彦亨为名御史论击权彊无所避绍兴戊午年春以母忧去朝服阕后秦丞相抑而弗用凡二十年当己夘歳髙宗以宗正少卿召还歴礼部侍郎给事中歳壬午六月夀王初即位眷待良厚是秋某以起居郎兼中书舍人同在后省见公直谅多闻年髙而徳劭毎与从官叹其不可及吏部徐侍郎度因为某言政和宣和间后生少读史一日沈状元晦以博学至京师东南士子翕然宗之来者满门闻举古事莫不竦聴惟公在下坐数摇其首乡人问其故则云某事误矣某事非也退而考按信然盖公于史传皆能黙记叩之往往成诵迄今不以史书自随其学问可知矣至若端重诚实上不欺君则又有可记者特表而出之某兼西掖之二日有旨婉容翟氏进封本位官吏并合推恩内碍止法人特与转行即今夀成皇太后也时给舍毎同御缴驳某宻语公妃嫔位非中官即医流皆碍止法前徳夀推江上扈从赏今上覃恩并不转行止令囘授似当论奏公叹曰君言是也近夏贤妃位推恩某寔未晓已书牍行下今恐相戾君自缴奏可也某曰若尔尚当商量庚申讲筵公与某偶皆以职事留身初不知公奏何事但望见公再拜殿上退而某升甫至榻前上迎劳云朕初谓卿止能文适金安节説卿欲论婉容位转行碍止法事不谓卿刚正如此真全才也可便进文字来某然后知公忠直不遂非又如此章既上御批依奏夏妃位官吏亦令依条囘授此事非独着公盛徳夀皇可谓从谏如转圜矣后三十四年公之孙承直郎铸钱司检踏官箎示公文藁求予一言敬题其后以补家传之阙若公文辞典雅一如其为人识者自知何待賛也庆元元年九月日少傅观文殿大学士致仕益国公周某书杨阁学防云某隆兴元年冬诣吏部受署一日谒中书舍人澹庵胡先生坐未定门外传呼重客至某亟屏斋房避之见主賔四人皆鬂髯皓白衣冠峻整进退庄敬以问先生之子泳指曰此为彦亨金公此为龄王公此为邦彦陈公是时羣贤充朝气象如此庆歴元祐间而兹四人者又其选也其名日着望之若神人然而某乃得以瞻其声尤私窃自庆以谓虽商山之皓何必减焉后三十六年得金公之文藁于其孙箎首篇盖公所作文恭陈公墓志铭也读之终篇盖自欧阳公碑王文正公之后才见此耳盖二相之文相为颉颃云敬书其后庆元戊午季冬中澣日太中大夫焕章阁待制杨某书】
　　观平园诚斋二公所书见当时从臣同心体国小有阙失不惜尽言又以见一时耆艾魁垒之士峩冠委佩毕萃朝廷如二老归周四皓在汉也此皆阜陵初政而气象如此二十八年之治盖可占矣遐想盛事为之三叹寳庆改元六月戊午朝请大夫新除礼部侍郎兼同修国史实録院同修撰兼侍读真某书
　　王舍人元石家传【公讳介】
　　故集英殿修撰王公为秘书监时某备数三馆及迁少宗正又以玉牒检讨与纂修之属焉公不鄙其愚所以顾待期许者甚厚故于公立朝本末知之最深今观公之子埜所为家传言言皆实録也呜呼以公之忠诚亮节正学逺识使得尽发所蕴施之朝廷其益讵可量耶而一时议论往往枘凿难合以故不能安于朝而去既去不复召者数年而公没矣可胜叹哉可胜惜哉某尝窃论公平生所立盖有汲长孺王元之之风恨世之知公殊少因读家传輙书于巻之末异时有良史者出未必无取于斯言云
　　赵浦城祖殿撰叔近遗事
　　予读昌黎公所譔曹王臯碑未尝不慨然壮其为人王之帅湖南也戍将国良以武冈叛帅诸道兵讨之未克而王从一骑五百里抵良壁呼而谕之尽降其军是王以一身而贤师徒数十万也方杭卒据城以叛势张甚赵公旁郡守尔拥兵眡成败谁得而訾之顾独奋然投袂晓以天子威徳使凶俦逆类悚焉动心脱钱塘生齿亿万于饥虎之喙功与曹王埒而艰倍之二公以帝室之胄遭时多鸡而能有所成就如此顾不伟哉然曹王卒以勲名自终赵公未几即殒于媢嫉者之手有曹王之才之功而无其命盖可叹矣绍兴初虽尝白其沈寃追秩书殿而防后録孤之典迄为文俗吏所轧不果行尤可叹也然世未有屈于人而不伸于天者以公忠烈曽亡一命之赏以酬后而自孙及曽接踵科级奕奕相照于太常名籍中以子所识若防稽别驾浦城大夫之才且贤盖所谓玉之英瑶而羽之五采者也彼媢公者能厄其身于一时不能使天不昌其后于异日自昔志士仁人所为特立独行而弗顾者以天为足恃而已呜呼公其可以亡憾矣夫
　　题李果斋所书郑伯元诗后
　　予与公晦为僚于泉山二年之间于学问文章源流几亡所不讲独罕言诗意其未暇属意也今公晦仙去已七年始于其弟耘叟处见其手冩郑伯元诗及登太白坟所作用功之深乃如此然则诗之外其所未言者岂少哉昔坡公谓吾于与可知之者盖亡几其不知者不可胜计某于公晦亦云耘叟笔力超防甚似其兄见之如见公晦令人怆然兴九原之悲云绍定庚寅十月甲子西山真某书










　　西山文集巻三十四
　　钦定四库全书
　　西山文集巻三十五
　　宋　真德秀　撰
　　题跋
　　郑居士手冩古文孝经
　　自唐宗御注孝经出世不复知有古文先正司马公作为指解太史范公复为之説于是学者始得见此经旧文然诵而习之者葢鲜况能服而行之者乎居士郑公居其父丧时手抄此经遵守惟谨可谓笃志力行之士方其落笔时用纸盖不暇精择此岂有意于传哉距今八十有五年蠧蚀之余墨色如新使人捧玩起敬为善之不可揜类若此呜呼昔人于其先一器一物犹谨而藏之况此编居士之心灋在焉主簿君孝且贤宝之以传于后使郑氏子孙世为笃孝之门岂不休哉主簿名尧佐云
　　江峯文集【周伯起字起宗自号江峯野夫集二十卷】
　　周君之文诸公品题甚悉然予之所以贵重君者不在是也葢自昔文人鲜顾检操以柳河东之艺且贤而甘心自附于伾文之党元才子始为御史号称劲挺晩节顾由敕使以进靑蝇集之诮羞辱亡穷焉周君尝官赤县防中贵人以事至有司挟权势求必胜君毅然弗之顾卒明辨曲直而后已夫身在下僚而能矫矫自立如此使君与子厚微之易地而处其肯为二子之所为乎予观江郎三峯上挿层汉如伟人杰士盛服玉色立于朝奸谀为之夺气意其所钟必异如君殆庶几者耶惜其沉沦选调所蕴卒不必施为可叹耳君评论古人多中理独其辩灵均制行一节顾有取于扬雄反骚之言予所未喻呜呼安得起君九原而商防乎
　　詹应之三经
　　余干詹应之自少有志经世之学淹贯六艺旁综史氏记及百家言盖尝薄逰江淮覧观山川形势画战守防其言凿凿可用顾当世亡知我者退而湛思一室自先儒治心养性之説亡不观既又曰吾之身存然后得以究吾之学则夫道家者流所谓啬神保气云者固不得而畧也遂之庐山入太平宫发其函笈所有穷日夜以读尽得其指归曰黄帝老子之言道也后世神仙方药九还七返之诀术也道吾所当求术有不必泥于是研精隂符道德二经累年然后闚其妙又谓周易参同契二经之羽翼也并为之注释合凢数千言颇用其法以自链养年今六十有六矣视其色如渥丹两目尽碧或曰子儒者従事于此得无为圣门罪人乎应之曰嘻子言是已然尝思之人之所以有生者受命于天也儒者欲全其所予之理道家欲全其所赋之气夫理与气岂二物耶今夫大圭拱璧天下之至宝也夫人而知之故必为之韫匮焉缫袭焉然后其宝得全亡害理犹圭璧也气犹韫袭也韫袭败而冀圭璧之完虽庸人且知不可气弊矣而曰吾以存吾理其有是哉故吾所为养其生者非独以啬吾气也欲吾气之神明有以充其实理之光大也昔者乡党一书其言饮食起居之法甚备葢闵闵焉如护婴儿不敢少恣焉非以气一则动志而安其身者固所以保其性与顾圣贤行之于日用之常而道家杂之以数术之异于是为不同尔吾儒者不颛为师説是守而于他学有取焉是吾之愧也然吾惟保顺其常而非贪生以自利庶其可免乎且养形延年程子不废导引吐内上蔡取焉子以为如何问者怃然曰命之矣予因采其语书于三经之末应之名谷自号曰震山子云
　　慈湖先生行述
　　慈湖先生杨公将葬叔谨书来命仆曰先君之墓子其铭之先生门人建昌傅君正夫不逺千里访予于粤山之麓亦以是为请窃伏惟念嘉定初元先生以秘书郎召某备数馆职始获従之防见其斋明盛服非礼不动燕私俨恪如临君师朞功之戚下洎缌麻服制丧期一以经理为则而容色称之平居接物従容和乐未始茍异于人而清明髙逺自不可及同僚有过微讽潜警初不峻切而聼者常然一日见谓曰希元有志于学顾未能忘富贵利达何也某恍然莫知所谓先生徐曰子尝以命讯日者故知之夫必去是心而后可以语道先生之于某可谓爱之深而教之笃矣惜其时方缪直禁林役役语言文字间故于先生之学虽窃一二而终未获探其精微忧患以来粗知向道思欲一叩函丈求其指归而不可得矣呜呼先生已矣某复何所据以为进学之地哉夫未能深知先生之道而欲传信于百世之下此某之所不敢也虽然有一焉葢今传后之文有状有铭而又或有表先生之门贤哲甚众今状其事者亦既有人铭于体为最重述其道当最详非门人髙弟不可也如某者或使之叙其梗槩而表于墓门则其责差轻而可勉正夫幸以为然则愿复于叔谨而还以命焉故书于行述之后以竢铭者正夫所慕正夫盖有闻于先生之道者也故其言皆实録云
　　慈湖训语
　　慈湖先生之道学者所共尊顾尝侧聼诸公间或不能无窃议者谓泯心思废持守谈空妙畧事为也今观正夫所録有曰无思甚妙思之正亦甚妙又曰徒思固不可为学不思如何是学然则先生之学其果泯心思耶曰学未纯熟不可废守又曰敬以守之于意态未动之先守定用力自然光明先生之学其果废持守耶至于言道以本心为正言德以直心为主则其为论至平实既与谈空説妙者不同而于当世之务讨论区画若指诸掌又非脱畧事为者也是四者既皆异乎所闻至其为説有曰成身莫如敬书曰钦曰敬曰谨曰克艰曰孜孜曰兢兢曰勤恤三五盛际君以此命臣臣以此戒君葢灼知不敬则此心易动敬则此心不动此心微动百过随之此心不动常一常明呜呼斯言至矣非正夫之心与先生通贯为一岂能传之简牍不失其真哉然则先生之言固有功于后学而正夫所录又有功于先生者也
　　絜斋先生训语
　　絜斋先生袁公道德文学庆厯元祐间人也某以年家子初拜侍于富沙嘉定同朝始获亲炙某之庸鄙于道未有所闻先生独以为可教方某数论时事人多诮其濶疏先生见輙嘉奬甲戌外补辱为序言以赠称其知有国不知有家知有天下安危不知有已防戚始出闗夜宿南山之招提诘旦甫辨色吏击门以告曰袁司业至矣亟披衣迎拜曰先生何出之蚤耶先生曰此何时而安寝也坐论世事至于涕流先生盛心昭揭日月今犹赫赫也方是时某年壮气鋭举措有不合于道者先生直切切规警焉其后闻某颇自约敕辄对客谈道之今傅君正夫所录训语盖有一二为某发者然自招提之别暨于先生没盖十有二年迄不得再见岁月侵寻学弗加益悠悠长道未知所穷常恐有负先生期许之意追念畴昔为之怆然叹九原之不可作用谨志于训语之末云
　　建昌三傅君行状
