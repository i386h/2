<!-- { "loadSidebar": true } -->
　　◇经李冲墓遣祭诏（太和二十三年正月）
　　司空文穆公德为时宗，勋简朕心，不幸徂逝，托坟邙岭，旋銮覆舟，躬睇茔域，悲仁恻旧，有恸朕衷。可遣太牢之祭，以申吾怀。（《魏书·李冲传》）
　　◇谥高诏（太和二十三年）
　　不遵上命曰灵，可谥为灵。（《魏书·高传》）
　　◇褒升崔振诏（太和二十三年）
　　振在郡著绩，宜有褒升。（《魏书·崔挺附传》。挺弟振为高阳内史，徵兼尚书左丞，后改定职令。振本资惟拟五品，诏云云。案：《官氏志》改职令在二十三年。）
　　◇诏任城王澄（太和二十三年三月）
　　显达侵乱，沔阳不安，朕不亲行，莫攘此贼。朕疾患淹年，气力忄弊，如有非常，委任城大事是段，任城必须从朕。（《魏书·任城王传》。高祖不豫，引澄入见清徽堂。诏云云。遂从驾南伐。）
　　◇齐王简丧诏（太和二十三年）
　　叔父薨背，痛慕摧绝，不自胜任，但虚顿床枕，未堪奉赴，当力疾发哀。（《魏书·齐郡王简传》。薨时高祖不豫。）
　　◇黜张彝为守尚书诏
　　阿倪愚，谁引为郎。（《北史·秦王翰传》。陪斤子昭，小字阿倪，尚书张彝引兼殿中郎。孝文将为齐郡王简举哀，而昭乃作宫悬。帝大怒。诏云云。于是黜彝白衣守尚书，昭遂停废。）
　　◇手诏皇太子
　　汝第六叔父勰，清规懋赏，与白云俱洁，厌荣舍绂，以松柏为心。吾少与绸缪，提携道趣。每请解朝缨，恬真丘壑，吾以长兄之重，未忍离远。何容仍屈素业，长婴世网。吾百年之后，其听勰辞蝉舍冕，遂其冲挹之性。无使成王之朝，翻疑姬旦之圣，不亦善乎？汝为孝子，勿违吾敕。（《魏书·彭城王勰传》）
　　◇以僧显为沙门都统诏
　　门下，近得录公等表，知欲早定沙门都统，比考德选贤，寤寐勤心。继佛之任，莫知谁寄，或有道高年尊，理无劳纡；或有器玄识邈，高挹尘务。今以思远寺主法师僧显，仁雅钦韵，澄风柔镜，深敏潜明，道心清亮，固堪兹任。式和妙众，近已口白，可敕令为沙门都统，及副仪贰事，缁素攸同。顷因曜统独济，遂废兹任。今欲毗德赞善，固须其人。皇舅寺法师僧义，行恭神畅，温聪谨正，业茂道优，用膺副翼，可都维那，以光贤徒。（《广弘明集》二十四。）
　　◇听诸法师一月三入殿诏
　　门下，崇因赞业，莫若宗玄，裨神染志，谁先英哲。故周旦著其朋之诰，释迦唱善知之文。然则位尊者以纳贤为贵，德优者以亲仁为尚。朕虽寡昧，能无庶几也。先朝之世，经营六合，未遑内范，遂含皇庭阙高邈之容，紫闼简超俗之仪，于钦善之理，福田之资，良为未足。将欲令懿德法师时来相见，进可餐禀道味，退可饰光朝廷。其敕殿中，听一月三入，人数法讳，别当牒付。（《广弘明集》二十四。）
　　◇令诸州众僧安居讲说诏
　　门下，凭玄归妙，固资冥风，餐慧习慈，实锺果智。故三炎检摄道之恒规，九夏温诠法之嘉猷。可敕诸州，令此夏安居清众，大州三百人，中州二百人，小州一百人。任其数处讲说，皆僧祗粟供备。若粟鲜徒寡，不□此数者，可令昭玄量减还闻。其各钦旌贤匠，良推睿德，勿致滥浊，惰兹后进。（《广弘明集》二十四。）
　　◇赠徐州僧统并设斋诏
　　门下，徐州道人统僧逞，风识淹通，器尚伦雅，道业明博，理味渊澄。清声茂誉，早彰于徐沛；英怀玄致，夙流于谯宋。比唱法北京，德芬道俗，应供皇筵，美敷宸宇。仁睿之良，朕所嘉重，依因既终，致慈异。近忽知闻，悲恒于怀。今路次兖、濮，青、泗岂遥。怆然念德，又增厥心。可下徐州，施帛三百疋，以供追福。又可为设斋五千人。（《广弘明集》二十四。）
　　◇岁施道人应统帛诏
　　门下，应统仰绍前哲，继轨道门，徽伫玄范，冲猷是托。今既让俗名，理宜别供。可取八解之义，岁施帛八百疋，准四辈之贶，随四时而给。又修善之本，实依力命，施食之因，内典所美。可依朝官上秩，当月而施。所以远譬深理者，匪独开崇俗心，抑亦奖励道意耳。（《广弘明集》二十四。）
　　◇为慧纪法师亡施帛设斋诏
　　门下，徐州法师慧纪，凝量贞远，道识淳虚。英素之操，超然世外；综涉之功，斯焉罕伦。光法彭方，声茂华裔。研论宋壤，宗德远迩。爰于往辰，唱谛鹿苑。作匠京缁，延赏贤丛。倏矣死魔，忽歼良器。闻之悲哽，伤恸于怀。可敕徐州，施帛三百疋，并设五百人斋，以崇追益。（《广弘明集》十四。）
　　◇敕副使王清石（太和初）
　　卿莫以本是南人，言语致虑。若彼先有所知所识，欲见便见，须论即论。卢昶正是宽柔君子，无多文才，或主客命卿作诗，可率卿所知，莫以昶不作，便复罢也。凡使人之体，以和为贵，勿递相矜讠夸，见于色貌，失将命之体。卿等各率所知，以相规诲。（《魏书·卢玄附传》。诏卢昶使于萧昭业，又敕副使王清石。）
　　◇敕王肃刘昶（太和十九年）
　　闻萧衍善用兵，勿与争锋。待吾至，若能禽此人，则江东吾有也。（《南史》六。建武二年，肃、昶单骑走，得肃、昶巾箱中。魏帝敕。）
　　◇密敕宕昌公王遇（将迁洛）
　　太师万一，即可监护丧事。（《魏书·冯熙传》）
　　◇敕答成淹谏泛泗入河（太和十九年四月）
　　朕以恒代无运漕之路，故京邑民贫。今移都伊洛，欲通运四方，而黄河急浚，人皆难涉。我因有此行，必须乘流，所以开百姓之心。知卿至诚，而今者不得相纳。（《魏书·成淹传》，高祖幸徐州，将泛泗入河，溯流还洛。军次高敖，淹乃上疏陈谏。高祖敕淹。）
　　◇宣旨彭城王勰
　　勰翼弼六师，纂戎荆楚，沔北之勋，每毗庙算。从征新野有克城之谋，受命郑城致大捷之效，功为群将之最也。别当授赏，不替厥庸。（《魏书·彭城王勰传》。车驾还京，会百寮于宣极堂，行饮至策勋之礼。命舍人宣旨。）
　　◇戒南安王桢
　　翁孝行著于私庭，令闻彰于邦国，每钦忠懿，思一言展，故因讲武，远徵赴阙。仰恋仁慈，情在未已。但长安镇年饥民俭，理须绥抚，不容久留，翁今还州，其勤隐恤，无令境内有饥馁之民。翁既国之懿亲，终无贫贱之虑。所宜慎者，略有三事：一者恃亲骄矜，违礼僭度；二者傲慢贪奢，不恤政事；三者饮酒游逸，不择交友。三者不去，患祸将至，但能慎此，足以全身远害，光国荣家，终始之德成矣。（《魏书·南安王桢传》）
　　◇诫高阳王雍
　　相州乃是旧都，自非朝贤德望，无由居此，是以使汝作牧。为政之道，非难非易。其身正，不令而行，故便是易；其身不正，虽令不从，故便是难。又当爱贤士，存信约，无用人言而轻与夺也。（《魏书·高阳王雍传》，雍除相州刺史，高祖诫雍。）
　　◇诫河南王干（太和十七年六月）
　　司空穆亮，年器可师；散骑常侍卢渊，才堪询访；汝其师之。（《魏书·赵郡王干传》。太和九年封河南王，及车驾南伐，以干总戎别道，诚之。）
　　◇诫太子恂以冠义（太和十七年七月）
　　夫冠礼表之百代，所以正容体，齐颜色，顺辞令。容体正，颜色齐，辞令顺，故能正君臣，亲父子，和长幼。然母见必拜，兄弟必敬，责以成人之礼。字汝元道，所寄不轻。汝当寻名求义，以顺吾旨。（《魏书·废太子恂传》。太和十七年，冠恂于庙，高祖临光极东堂，引恂人见，诫以冠义。）
　　◇戒上谷侯赞
　　赞化畿甸，可宣孝道，必令风教洽和，文礼大备。自今有不孝不悌者，比其门标，以刻其柱。（《北史》十五《秦王翰传》。初置司州，以赞为刺史，赐爵上谷侯。孝文戒云云，于是赐名曰赞。）
　　◇赐北海王详玺书
　　比游神何业也？丘坟六籍，何事非娱，善正风猷，肃是禁旅。（《魏书·北海王详传》）
　　◇遗曹虎书
　　皇帝谢伪雍州刺史：神运兆中，皇居阐洛。化总元天，方融八表。而南有未宾之吴，治为两主之隔。幽显含嗟，人灵壅阏。且汉北江边，密迩乾县，故先动凤驾，整我神邑。卿进无陈平归汉之智，退阙关羽殉节之忠，婴闭穷城，忧顿长沔，机勇两缺，何其嗟哉！朕比乃欲造卿，逼冗未果，且还新都，飨厥六戎，入彼春月，迟迟扬旆，善修尔略，以俟义临。（《南齐书·曹虎传》）
　　◇为家人书与彭城王勰
　　教风密微，礼政严严，若不深心日劝，何以敬诸。每欲立一宗师，肃我元族。汝亲则宸极，位乃中监，风标才器，实足师范。屡有口敕，仍执冲逊，难违清挹，荏苒至今。宗制之重，舍汝谁寄？便委以宗仪，责成汝躬，有不遵教典，随事以闻，吾别肃治之。若宗室有愆，隐而不举，锺罚汝躬。纲维相厉，庶有劝改。吾朝闻夕逝，不为恨也。（《魏书·彭城王勰传》）
　　◇顾命宰辅
　　粤尔太尉、司空、尚书令、左右仆射、吏部尚书，惟我太祖丕丕之业，与四象齐茂，累圣重明，属鸿历于寡昧。兢兢业业，思纂乃圣之遗踪。迁都嵩极，定鼎河，庶南荡瓯吴，复礼万国，以仰光七庙，俯济苍生。困穷早灭，不永乃志。公卿其善毗继子，隆我魏室，不亦善欤？可不勉之！（《魏书·孝文纪》下）
　　◇祭恒岳文
　　维太和十八年，敬昭告于恒岳之灵。天极构高，人晖肇启。幽明合欢，百神同悦。今龙旆鸣銮，载还伊室。迈历恒峦，路邻阴岳。惟灵作镇，出纳炎冰。帝道资功，坤仪凭德。故遣兼官以牲玉荐于恒岳之灵，尚飨。（《初学记》五）
　　◇祭嵩高山文
　　维太和十八年，敬昭告于嵩高中岳之灵。太极分浑，两仪是生。辰作乾宝，岳树坤灵。昭彰天地，吐纳五精。唯中挺神，祥契幽经。日月交晖，寒暑递成。万象合和，兆类孳盈。爰自化辟，ㄈ庆胥庭。轩辕曜哲，伊祁载形。逮于有周，实光洛祯。川潜龙光，山隐凤停。三才凭微，七曜依明。人伦倾首，百神柔诚。造厥区夏，历兹三正。应符代绩，孰不斯营？曰乎皇魏，飞虬玄并。螭腾穹象，川九黔嬴。新邦兴略，不猷罔清。佗琼指阴，淹翠湿亭。河图旷览，升中阙铭。朕承法统，诞邀休宏。开物成务，载铄盛龄。迁宇柳方，阐绳廛城。则直之兴，百堵若星。日躔流馥，月陆芬馨。锵旋紫宿，景曜黄衡。鸾声ィィ，鸟和嘤嘤。归盖如云，还若霆。惟嵩岩岩，峻极昊青。惟邑翼翼，长启魏京。荐玉告虔，用昭永贞。纳兹多福，万国以宁。（《初学记》五）
　　◇吊殷比干墓文
