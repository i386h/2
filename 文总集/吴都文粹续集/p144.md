<!-- { "loadSidebar": true } -->
　　梁僧慧向造大寺三在淮南曰慧照在昆山曰慧聚在常熟曰慧日环常熟之境他佛庐无虑数十所或背冈峦而深隐或面江湖而舒旷其得胜槩固宜独慧日在县西稍北九十步一殿屹立桧柏葱翠当阛阓中乃有山林潇洒意钟磬石鼓之音时彻县斋为令者借以少清胸次为不易得也院从昔名重甲诸刹栴檀林率赡二千指非但为展鉢计颇知相勉参请或在定累日无少懈怠以故主席者必当世龙象然后心恱而诚服嘉定丙子夏五比丘子幸以少师枢使大丞相鲁公之命来住兹土始至之日旱蝗积逋舍宇就敝缁袍稍稍云散幸与佛为谋奋空拳而一新之凡所得施利悉以助修设毫髪无私焉居无何甑中之尘销而戸外之屦满矣于是首兴造事闻者响合富室至捐百金窭人子亦分锥刀至若法堂若库若庖湢若众寮若华严阁若水陆殿既巳次第补葺复制幡幢二十四首以严冥阳之仪剏经函六百余枚以足大藏之数三门両庑旧为贾区卜肆喧啾冗杂亟闻诸公而麾斥之涂以丹雘辉如也继此来者欵门而容改升堂而意消使人折不善之萌者固多谓佛法无益世教不厚诬哉珽来试邑既喜与兰若邻壁故因其求记而有考焉自梁天监初院为十方禅林几千载于此矣中更郁攸碑碣无有老宿或谓三锡勅额曰寿圣曰晏安曰慧日亦口相传以熟尔乾道间僧宜意建佛殿淳熙间僧宗琏建法堂嘉泰间僧祖印慧光又建寝堂丈室皆未就去间关至今乃迄于成是必有数存乎其间断非偶然之故也抑尝诵须菩提经云菩提庄严佛土不尚也世尊何以故庄严佛土者即非庄严是名庄严夫灵山六年鹊顶芦膝佛自处也金碧晃耀十二由旬人奉佛也二者并行初不相悖今慧日奉佛之道备矣若夫离相庄严则在比邱而自得之嘉定十二年解夏日宣教郎知平江府常熟县主劝农公事兼兵马监押龙泉张珽记
　　慧日寺　　　　　　　　　周霞賔
　　尽说梁朝寺谁参向老禅庄严存象教汨没怅尘缘七寳祗园树双金佛地莲海乡烟雾里月落曙钟传慧日寺在常熟县治西稍北梁天监间吴兴僧慧向开山名夀圣又名晏安又名慧日禅院宋绍兴间燬乾道九年僧宜意嘉定间僧子幸先后重修
　　寳严院新建佛殿记　　　　陆綘
　　近代儒家流以韩退之挤佛老贤与不贤皆欲随而去之未熟思之甚矣夫受天命者莫大于君中国其间哲后辟王治乱兴亡之主接迹而不可胜数至于治而兴者则诸儒必曰非人事也天之厯数辅治世而兴者也乱而亡者则诸儒亦曰非人事也天之厯数厌乱徳而亡者也夫如是则治乱兴亡之运莫不推之于天韩退之唐之钜儒也以尧舜禹汤文武周孔之道不行于当世而释氏之教独盛于中国故力排而挤之若原道篇佛骨表皆着辞深切疾痛时君奉之太过者也其所以然者诚欲抑之捄其寖盛未始不为释氏福殆非纳而黜之彼得益其惑遂有防昌之祸岂非道隆则污物盛则衰之效欤天意若曰蠧中国害生民则使大中履防昌之迹如韩文公之比者佐而辅之固当防本塞源矣岂防昌废之未数年而大中复之易如走丸疾如反掌得非天之未厌其教哉噫大道丧而有仁义仁义衰而尚权诈故尧舜禹汤文武周孔之道塞于时襍于覇金仙氏之说其有不兴乎由是源于汉流于魏波于晋宋齐梁间与吾儒老子之教鼎峙于中国若夫本空寂破迷妄以出生入死之説为兴善灭恶之筌蚩蚩之氓从而逺罪则如来真意深乎救世者也而时君奉之或多立寺宇以徼福或广厦崇居以崇教上焉者接之下焉者化之如之何不为后世弊葢崇之者反于其道耳文中子曰斋戒修而梁祚亡非释迦之罪此诚得之我国家四圣御宇烛知化源寺观沿旧而存率禁其剏置僧道限年而入必试以行能故名山胜槩或有所旌异者非道存乎人孰能与于此哉姑苏北走有邑曰常熟邑之西偏有佛宇曰寳严即梁天监中所建也倚山面湖绣若屏障尝有希辨禅师者心悟大乘是焉栖处钱氏覇国时以名闻召归余杭普门寺目为慧照禅师及钱氏献土随召请见赐紫方袍号曰慧明大师维时厌居京国归隠旧刹钱氏以师人境俱胜复赐金五百两建七级浮图一座淳化中太宗皇帝诏赐急就章逍遥咏秘藏诠太平圣惠方凡一百四十三巻奬高风旌善地也院旧名延福天禧中邑尹胡公顺之飞章上请帝可其奏改赐今额焉院有佛殿者积其嵗月了无尺椽明道中武陵龚显始发信心崇修妙果次有东京禅慧院僧清鉴浮杯至止苦行自修谋兹胜縁有若符合复有邑人诸葛頔李仁夀樊福佥恱所闻赞成其事且曰仁祠之兴为我福地今绀宇不立粹容无覩则吾侪何所起信哉由是捐厚施贸良材庀徒僝工审曲面埶即其旧址隆以新创经始于景祐之丙子落成于庆厯之乙酉凡数年而能事毕矣观其壮而不华严而不陋巍乎中者其宇一所以纳高广之座而宅乎毫相也翼其旁者其舍二所以容仪卫之位而列乎寳位也逺而望之若太防之凝帝宇耸在云端迫而察之犹列仙之立汉宫来从方外其为功徳殊胜可思议哉武陵公帑无多藏屋无余润独以兴敝补废皇皇于佛事人所难能矣若夫辨师兴之前鉴公继之后事有冥契岂诬也哉綘里人也因熟于兹山之逰目击诸公之善以文见托得以直书时圣宋庆厯六年嵗在阉茂王正月一日将仕郎守真州扬子县令陆绛记
　　逰寳严院　　　　　　　　王伯广
　　平湖镜净中背贴青峰峦去郭二十里金碧辉波澜是曰寳严境万象郁以盘壮哉窣堵波一瞰天地寛谁懐堕尘鞅几欲招飞鸾我生眇何能山水情所安扁舟几来斯不为开愁端意到自行乐尊酒那追欢何如结青莲起适心外安尘迹身两忘浩然天地间
　　同前　　　　　　　　　　姚愈
　　浮图挿云表列嶂环古刹平湖渺澄波万态天光发我来陟层巅秀色助毫末扁舟返明月万顷玻璃滑
　　同前　　　　　　　　　　陆曦
　　出屋萧萧竹数竿入门襟袖便生寒相期更待梅英发醉棹短篷来细防
　　过寳严万緑山居　　　　　　陈言
　　晓暾划林扉朝隮散岩翠藤舆过山庄藜杖访萧寺水竹湛清华柽椐宻隂翳紫笋擘锦绷红樱摘火齐浊酒长须沽细鳞纎手劙松轩漫敲碁萝径聊息骑安巢羡林鸦照影爱山鷩保我露电躯脱渠风波地且免发催肯贻素丝涕衣食喜有余身心幸无事放歌归去来踈散任羣议
　　寳严禅寺在县西十六里梁天监中建初名延福禅院宋天禧间改今额钱氏时高僧希辨居此后随国入朝赐号慧明大师归隠故处寺有浮图七层相传泗洲僧伽塔第一此为第二仁宗朝赐铜铸东岳圣帝像为伽蓝按中呉纪闻吴越钱王之子祝发于此太宗赐御书急就章逍遥咏圣惠方于寺中而陆綘记所云赐书乃希辨不云钱氏子岂辨即钱氏子耶景祐中重建国朝永乐初始改为寺近为邑人侵占为墓仅有畆余介于其间僧营小屋以栖县令杨子器撰记
　　空心亭记　　　　　　　　段天祐
　　海虞山循常熟州治西北十里而近曰破山直破山之麓有寺曰兴福涧流絶山而下潴为深潭潭之上有空心亭山以厓断石裂得破山之名亭以唐少府常建诗得空心之名海虞之胜萃于破山而破山之秀钟于斯亭孱顔峙其前泠冽渟其下设置既宜而称谓也当人知少府之诗之工而不知所以为工一登斯亭不言而喻矣亭之始莫知为谁嵗月滋久风雨弗支至正五年寺僧澂上人谋撒其故而更剏焉走邑士邹君天防侯君议皆许诺二君人望也既相为先后闻者乐趋而朱君其倡者也落成宏敞雅洁十倍其旧先是崔后二君尝与寺昌上人取少府诗析为韵授四方名士大夫各赋五言一诗至是悉刻梓掲之亭冠以少府诗亭所宜为者始大备以天祐佐是州而山若亭实所逰厯致书属为记惟元气结而为山其秀且竒者所不乏非有文章才艺之士发之未必显于世破山之以秀杰称宜矣必少府诗出而后人知之又必空心之亭立而后人人信之地有待夫人而事有待夫时如此檐甍翚飞栋宇云涌晴隂雨雪光景变幻防者脱尘鞅纵清躅防林樾之荟蔚睇谷岩之硱磳寓聴于琴筑而致迹于氷雪平昔宠荣势利之胶乎中者荡然火烬烟灭其灵台虚明直与潭水相为洞照名亭空心俦曰不宜天祐不敏方将命杖履载笔札从诸君子之后崔君名元方后君名克正朱君名士昭八年九月应奉翰林文字儒林郎同知制诰兼国史院编修官叚天祐记
　　破山寺　　　　　　　　　莫俦
　　久闻胜地有莲宫乘兴来逰杖瘦笻庭老樛枝翠璎珞池生并蒂玉芙蓉飞仙何意来题柱开涧当年想鬬龙归骑回防楼阁处云深隐隐度疎钟
　　同前　　　　　　　　　　李光
　　招提清絶冠诸方溪绕山围胜气藏好在池塘存旧址依然花木隠禅房风生殿角元无暑雨后松篁自有香日暮不教清兴尽更登絶顶瞰防茫
　　同前　　　　　　　　　　陈与义
　　不到龙门十载强断崖依旧挂斜阳金银佛地浮佳气花木禅房接上方羸马暂来还竟去流莺多处最难忘老僧不作留人意防水防山白发长
　　破山寺双头白莲　　　　　陈掞
　　湘南夜永风露清明月耿耿破益平婵娟有人步罗韤琼珰玉佩双娉婷可怜玉骨埋藏久肠断人间无复有岂知化作兰若莲宿契未忘犹并首想应快意洗尘縁不向谢池争取妍玻璃盘中浮玉颊一心稽首西方仙请君以图献天子当与佳禾并周史毋令寂寞堕空山泣月悲云清夜残
　　破山后院　　　　　　　　周霞賔
　　一路入青山禅房树木间竹泉和雨酿梅壑倚云攀塔冷高僧骨岚清俗士顔夕阳钟磬逺相趂采樵还兴福院晤秦文仲学士二首　　陈基
　　兰若临江次层城北海壖地通重译贡门泊孝亷船人事桑田后春光谷雨前未忘栖遯迹来此欲逃禅兵革艰虞际思君减带围折冲存俎豆赞画忝枢机交义陈雷古功名管晏微江城花烂漫莫惜典春衣破山兴福寺在虞山北岭下齐始兴五年邑人郴州刺史倪徳光舍宅为寺名曰大慈梁大同三年改兴福寺旧有飞桥石泉修廊复阁气象雄古多唐时屋堂三柱皆有雷篆倒书竒怪不可识庭有璎珞树左开花右结实池产白莲千叶香色异常有巨钟相传为僖宗咸通九年所赐寺有通幽轩空心亭葢取唐常建诗语厯歳久其迹皆废独石梁外尊胜石幢犹存其上经刻乃宋平原陆展书清劲有法妙迹也寺址修广自官路外山门皆僧业兵火后僧徒散去为人占而为坟比嵗豪右据者不巳地理家以为山破败称不利塟地僧舎故得仅存
　　东灵寺庄田记　　　　　　　陆徽之
