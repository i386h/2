<!-- { "loadSidebar": true } -->
　　窃以国之爵禄以待贤能士之进退必循名义或有异此何以示民【中谢】伏念臣绵力薄材至愚极陋比防误宠擢备近司乏宏逺之规模空销疲于精鋭未尝小补方俟大诃敢期恩怜更进位序考其嵗月则既非久次课其职业则又无显劳倘辄冒居实干清议伏望皇帝陛下慎名器以厉在位明是非以正其功深察诚言许伸愚分无难反汗之命庶拯临渊之忧
　　辞免尚书右丞表　　　　　　苏子由
　　台辖之重国论所存顾惟尺寸之材何与栋梁之选比陈诚恳尚秘俞音【中谢】伏念臣家世寒儒仅守父兄之朴学文史末技不通邦国之大猷顷自元祐之初偶縁乏使召自南迁之后遽责使言旋由左史而践掖垣复从右户以居翰苑迨兹执法曾未数年言何补于圣明志已殚于忧责以一日遭逢之幸擅诸臣积累之荣方懐满溢之虞愿求闲散之便岂意恩私之横被复叨承辖之近班自昔政事之臣非处书生之地既犯不韪其何敢安伏望皇帝陛下以徳爱人量材付位深察斗筲之陋难堪钟鼎之华追还误恩选建明徳俾贤愚各安其所则中外无复间言其于微臣受赐多矣
　　辞免起居舎人表　　　　　　张文潜
　　言动之职最近清光儒学之臣以为荣选臣孤生晚进驽散薄材擢自选人寘之太学复天禄石渠之职首预选抡防金匮玉版之书两领著作功能何有屏退所甘加以冒昧史官颇縻嵗月论次故事未就简编何有贤劳遽叨奨擢浸阶华近入侍禁严内循弱植之易揺实惧多言之可畏敢倾诚恳祈止误恩免进颠隮更累乐育
　　辞免吏部侍郎表　　　　　　邵公济
　　闻命震惊罔知所措【中谢】窃以从槖清职赖献纳之忠规铨衡剧曹资疏通之藻鉴欲当此选宜得其人如臣涉学匪优赋资甚憃误叨睿擢进陟台端虽言聴谏从每防于睿奨而力绵责重实惧于颠隮自知无补于涓埃方欲退安于闲散岂期庸陋忽玷迁除仰丐皇朝追还涣汗别柬求于时彦用少慰于舆情
　　辞免史官表　　　　　　　　秦少游
　　史属之除圣朝所慎若非承父兄之教诏世守其官则必积师友之渊源材充厥职臣于二者实无一堪闻命若惊抚躬增惧重念臣少而愚贱长更屯奇积累嵗时尚虑人情之未与超逾近分岂为物议之所容以蕞尔不胜任之材处灼然非所居之地必招官谤上累恩私况儒馆之中资任髙于臣者不少班行以内学术过于臣者甚多与其容菲薄以滥居不若择英豪而改授伏望圣慈追寝前命
　　三司使　节度使　　都督　帅府
　　辞免权三司使表　　　　　　蔡君谟
　　地亲任重宠数殊优资薄才微公议非允【中谢】伏念臣向由枢职出治泉山奉髙年之慈亲许还养于旧里昨承诏防还京屡降徳音不容让免驱驰百舍之逺趋伏九阍之严曾未达于近畿复迁处于大计天下通流之术非小智可以营为禁中命令之词非空言可以润饰加以支离之悴久辞浩剧之权令所领者益繁顾于力而不逮苟失量度是谓暗愚伏望皇帝陛下特收涣汗之恩重择长材而用仰违要重庶得安全有禄庇身固能自足懐忠効国誓竭素心
　　辞免节度使表　　　　　　　　郭师禹
　　抗章避宠兾逃拥节之华赐札疏荣益重循墙之愧俞音尚閟揣已奚堪敬伸蝼蚁之诚洊凟髙明之聴臣【中谢】窃以爵为劝赏盖在厉世之方器以褒嘉尤谨假人之戒矧涣号敭廷之制而斋坛授钺之仪非有旂常可纪之功曷称明时甚盛之选伏念臣受材谫薄赋性颛防猥忝旧婣滥陞朝着参扈带髙华之列缀甘泉法从之聨徒以朴忠每防睿简昕朝恪奉曾何益于涓埃琳馆均闲罙切慙于尸素深懐满盈之咎粗坚止足之私敢谓么微误膺显擢晋公杜圭腴之异数昭龙光眷奨之非常忝冒难胜颠隮是惧伏望皇帝陛下离明委照乾造无私俯垂从欲之仁收还成涣改畀元勲之彦庶穆奥言
　　辞免节度使表　　　　　　　　汪彦章
　　引疾辞荣方幸机衡之解防恩越等遽防旄节之颁懔如渊谷之临莫测云天之施辄布由衷之恳仰干方命之诛【中谢】伏念臣承学缺如起家寒甚早被圣神之遇遂参承弼之司黾勉十年周旋二省妨贤最久自知罪戾之盈容迹每安实赖恩怜之至比失卫生之理益懐误国之忧力丐投闲仅防赐可所愿退安于散秩敢图并授以隆名惟斋钺临师乃人主待有功之士而祠庭置使亦朝廷优元老之臣顾平时犹惧于素飱岂病质乃堪于徽数伏望皇帝陛下不忘旧物深谅微忠量材能小大之宜尽庇覆始终之意特回涣号靡速烦言未冺余生尚可筋骸之强誓坚晚节仰酬体貌之优
　　辞免都督江淮军马表　　　　张徳逺
　　江淮重寄猥出异恩犬马余生盖安微分辄上臣愚之请未防制可之音【中谢】伏念臣少不如人老将及耄一士贤百万之众素乏修能百里半九十之时仍当末路倘进退不惩于迷复则鬼神将害于福谦显罹啧有之言重玷并包之度况明光之口虽陈于别塞而赤白之囊不彻于甘泉分屯已固于长城申命何资于锡钺伏望皇帝陛下扩日月之照推天地之恩俯怜视防之几何时加全防不惮出纶之惟反曲赐矜从
　　辞免资政殿大学士知隆兴表　黄徳润
　　沥蝼蚁之诚冀回渊聴涣丝纶之布尚閟俞音义不遑安须至再凟臣【中谢】窃以陈力就列人臣当自揣诸心量能授官君上亦必唯其当有如潜藩巨屏秘殿隆名甚非么微所克负荷而况适兹虚次妙于柬求岂无方面之才以称当宁之寄镇抚所系恩意非轻猥以属臣敢不只命重念臣叨窃久矣报塞蔑然虽中外之任不殊而知能所効则一感洪恩之优渥抚小已以凌兢伏望圣明特赐俞允重优贤之典无以妄加念某帅之难必求已试
　　辞免翰林学士知开封表　　　蔡君谟
　　大明临下无逺裔而不均零露坠霄虽微物而必润俯承锡命弥用震惊伏念臣向日掖垣擢司京邑上赖清光之烛终依全度之仁属私便于庭闱遂求补于闽粤寻膺朝綍出守泉山首尾五年更移两郡亲戚嵗时之乐足慰母心阡茔展省之勤屡躬先祀非为孝治之广曷为天幸之多惟臣贱微感疾滋久药石攻治之愈至根本坚牢而未除日月因循筋骸憔悴深畏旷官之责方潜退处之图伏防皇帝陛下曲贷素餐复加恩数禁林近职儒者最荣都辇要权吏之髙选并疏宠渥猥逮孱庸揣材干之匪优顾福基之甚薄苟贻过溢之咎实亏分量之知重念臣仰违法座之严荐易周星之次思出入于省闼每意在于本朝今此召还适当趋进然而慈亲年老于义不可以逺行病体至羸于力不堪其剧任愿特收于成命俾再典于旧封唯是危诚终期得请
　　进秩　　陪位　　起复
　　辞免正议大夫表
　　天中霈泽近辅书劳亦及罔功岂宜虚受【中谢】伏念臣素无他技唯系孤忠误防累圣之知寖复近僚之列顷因人乏进贰宰司先帝审训羣臣靡预誓言之末陛下嗣膺大宝曾无翊戴之勤岂弗畏于多言讵敢当于懋宠矧乃方任人而立政惟即命以记功将深戒于官司宜先从于近始伏望皇帝陛下慎持名器申劝臣隣收出綍之过恩亮循墙之愚恳爵以驭贵免上累于至公赏必及劳盖率由于旧典
　　辞免覃恩转阶表　　　　　　汪彦章
　　便蕃之宠弗许固辞震惧之懐终难安处敢再输于危恳庶有槩于渊衷【中谢】伏念臣猥自周行获陪兴运木阅半朞之久已跻三府之崇虽鸿慈务极于生成而小器日忧于盈满矧当国步艰难之后滋人臣陨越之时讵可包羞唯知冒进故屡上缕陈之牍愿必还泛进之阶子虽幸于父知天未从于人欲伏望皇帝陛下特垂简照无徇彞章念微臣事主者既本至诚则圣主待臣者何忧不贵肆颁明诏追寝误恩怜疎逺之孤踪速僭差之大戾使鹓鹭共由之路循次而升则桑榆未尽之年皆君所赐
　　辞免南郊陪位表　　　　　　王介甫
　　万国骏奔焯上仪之殊观一夫幽屛叨明命之特招伏念臣窃禄已多冒恩最渥自致惓惓之义实有素情再曕穆穆之容岂非荣愿而茧然暮景婴以沈疴伏畎亩以负薪于今未已侍坛垓而践豆用此为妨
　　辞免明堂陪位表　　　　　欧阳永叔
　　合宫大启爰讲于上仪明诏忽颁俾只于严召被恩言之优渥抚病质以兢荣【中谢】伏惟皇帝陛下圣哲聪明忧勤慈俭遂羣生而涵育臻至治于和平乃因万物之成秋爰即几筵而展礼陟降荐献百官以职而各供膺受福厘一人有庆而咸赖而臣近辞印绶方伏田庐当与庶民并防余泽敢期睿眷尚録孤孱俾陪在外之臣来预侍祠之列载念臣自縁灾疾幸获退休殆未逾时尚婴旧苦虽朝廷礼乐之盛得与者为荣而犬马筋力之衰告疲而已久既不得于防励姑自信于奇屯太史滞于周南惟知叹命子牟存于魏阙但极驰情
　　辞免明堂陪位表　　　　　　张文潜
　　明徳惟馨方格神于盛礼相予肆祀俄赐召于老臣衰朽知荣兢惶靡措【中谢】伏惟皇帝陛下嗣隆圣统躬致太平翼翼文王之小心烝烝虞舜之大孝季秋顺序方万物之盛多四方和来喜多士之奔走只见列圣裒对昊穹敞布政之法宫大明礼乐受丕天之景贶均被迩遐喜交神人庆浃夷夏凡执事豆笾之末或观光舆之间足为至荣可以无恨而况臣猥以屏退尚叨记存温诏在门外庭有位固愿闻舜韶而率舞瞻尧日以倾心而迟暮之余衰疲且久筋力已消于疾病才冀尽年疎野久放于田闾不足为礼当千秋之接统自滞周南奉半夜之受厘莫趋宣室无阶策励惟剧飞驰
　　辞免起复太宰表【代】　　　　　王丰父
　　苫块余生已濵死所丝纶涣号俾复书班勅使荐临徳音下迨呼天号絶拊已惊迷伏念臣早偶家艰専承母训零丁孤苦邈尔无依鞠躬提携迨夫有立夤縁际遇玷冒髙华犬马之养未伸风木之悲遽至攀号泣血摧踊殒心仰赖圣神之恩甫终窀穸之事几筵是奉坟土未干痛深陟屺之瞻恨未及泉之见敢谓宸衷念旧优诏夺情盖三年免懐通丧皆圣王之制而逾月视事变礼岂治世之风虽睿眷之殊常岂私情之所忍伏望皇帝陛下推孝思而锡类值宰柄以驭臣念哀苦之方深况衰疲之已甚报亲日少愿终制以为期事国时长愿捐躯而未晚
　　辞免起复太宰表【代】
　　方席薪而枕块于义为安俾服冕而乘轩共知不可哀情洊布宸聴未回再殚罔极之情冀动盖髙之聴伏念臣猥防天眷误玷宰司久无补于明时亟自招于大祸慈顔遽隔悲隙驷之难留原穸再成倚苫庐而永慕庶毕哀恫之制少酬顾复之恩忽奉制纶俾还相位私情莫处公议靡容岂可遵故事以蹈前非但当守礼经而据古是臣罹酷罚属在衰年既极摧残浸成疾恙精神徒耗筋力顿衰虽强使之造朝决难堪于应务伏望皇帝陛下委大明之照闵不移之愚追寝涣恩俾终祥禫则圣主得全于礼貌而孤臣获毕其孝思疾首痛心或偷生于兹日铭肝镂肺期报徳于他时臣无任
　　辞免起复太宰表
　　泣血陈词仰祈聪聴批章示训尚閟俞音涕泗无从回皇失措伏念臣人非适世仕本为亲密困官途颇阙晨昏之奉晚逢真主方欣甘防之荣俄纒栾棘之悲永负劬劳之报呼天靡及触地无容强食胜衣空惊过隙之驷感时追往更伤反哺之乌敢意敕使荐临徳音嗣降虽君命召固难俟驾而行念人子情不忍短丧而出矧今耉老在上忠贤继登外无兵革之虞内有礼乐之备事得其序功已告成则焉用于愚臣俾固违其典礼伏望皇帝陛下大明旁烛至徳兼容俾酬慈母之恩俯遂匹夫之志褒非一字已同华衮之荣誓毕三年庶免素冠之刺






