<!-- { "loadSidebar": true } -->
　　今春曹徳升去甞致书二妙随得报章知中行避地海滨盖亦离羣而索居也时老夫在忧患中闻之为之怅然荷执中埀念不逺三百里欲赐见访此情岂泛爱者可得同日语哉某二三年来父子邅迍有不忍与故旧言者前年秋木为县学训导媢嫉者以擅离役讼之受笞五十斥为编氓去年暮冬忽分宪于案牍求疵府司官曹俱被罪责而木复加五十五杖发鳯阳屯时某以卧病不能为之申愬痛苦而已抑郁而已其从弟送行至正月中旬负疾而归医救月余屡濒于危老夫平生恶况未有如斯时者既而病者勿药老怀欲纾方拟抱牒赴台阁之下以鸣其不平承郡守以毘陵志书付托辞不获命自春徂夏黾勉校正疲惫之躯如堕胶漆每一思之涕涙交泻如此更两月余夏初志书甫完乃盲左目虽可见天日如隔烟雾由是杜门饵药又复经月虑恐双目俱盲则此志不伸此子不复能救矣于是奋不顾死力疾诣宪府陈词仍以恶诗倾写舐犊之情頼台官上下如秦镜并照灼见肝胆特赐哀怜信宿之间上彻天听钦蒙玊音放木归养半年陷阱一旦得脱于七月初三日到家老夫先归兼询其抑鬰痛苦积于怀抱者方若氷释矣然则非上天有以相之不能也非祖宗之遗泽未冺亦不能也顾区区力援其子以尽为父之道实斯文启廸之力为多二公吾斯文骨肉视木如弟侄者其受祸必为之忧苦其蒙恩必为之喜怿故歴叙颠末用彻清听不自觉其覼缕也拙诗谨呈事亦概见凡知己如元修子英公振钧善诸先生均烦举似或者有以见教则老夫得歌咏为乐其幸多矣盖平昔乐于读书今以目疾而废但每日饱饭熟睡百无猷为亦无可为乐者惟乐此一事以待毙耳未会间惟二妙徳业进修幽真养福下情不胜至祷不宣

　　答许钧善书

　　中秋后一日翰墨到手甚慰驰思且知三书渺茫埀念愈切蒙荐馆地且玉其成鲍叔之知何以过此但某年既耄矣某子如死而复生有菽水之养矣茍不知止贻笑老耼亦违我圣人贪得之戒矣佩服重言敢不闻命方竹杖甚佳受惠感激承问吾儿其事见于呉赵书中皆抄去先生视之必重为之戚而喜也

　　答管伯龄书

　　一别十年相去几三百里非惟会面之难而书尺亦不能寄清风明月未尝不思玄度世羙上人自锦里来归得手札并佳章情谊蔼然文藻灿烂足见徳业与年齿俱髙欣羡欣羡娄江之东词林独歩又安得尊酒细论如曩年终日竟夕之娱乎然昔人有言心亲则千里晤对矍铄二老扁舟往来不消十数日程相与访诸故人于三江五湖之上以适其适真吾軰余生之乐事也岁晚有兴当践斯言奉和来诗聊抒情愫鄙陋之辞发一笑耳令嗣过庭烦道前悃金陵往还过敝寓白鹤溪可乎儿軰曰木曰森皆为农横山之阳废学可耻林也蒙郡守过爱举充江阴县学职固辞不获去有日矣其如居者壁立何谅故人埀念故及之余不一临书无任驰系 

　　与卢公武书

　　前岁殷文学再赴咸阳持至佳作且极谈幽贞之吉甚慰驰想今年春得袁子英先生书乃知公交车入鳯阁而演纶之笔已在手矣可喜可贺即日谅惟徳日益修道日益隆而文誉日益以着可胜仰企从子林到京令问起居并以拙诗一小编呈似盖有学子王尚絅者将欲刻画无盐出丑乡里于予旧稿中摘出一二类而编之敢望痛加删削赐之序引则庶或不致覆瓿矣往者怀古录属有记载今亡之原稿若存更乞抄示区区棊花手巾并囤碑一本送上希领意岁晏更兾为斯文慎重以迓春禧

　　与陶孝思书

　　比月旦乡饮而别满望执事与郡庠诸公同过邹墓以陪贤太守及官僚仝为祭扫不审胡为不来也夫邹忠公为道学君子天下共贤之在昔学有祠墓有亭郡守教官岁有祀事二三百年之间遗文尚存非缪传也然岂特乡郡如此哉凡其平昔过化之地莫不尸而祝之惟近岁以来郡中之祠亭俱毁奉尝之礼寖灭废缺今府公举兹坠典与斯文有光较诸吊苌弘祭乐毅屈平田横诸先民者岂不韪欤是行也虽道路之人犹为兴感矧学士大夫好古而尊贤者乎某于五月七月间有拙诗二首兹用録似盖以执事相知而不哂其迂相契而不责其僣必能倡率鼔舞赐之述作若郡博士先生及周储二妙见之亦必翕然揄扬以崇先哲县学诸名胜闻之又安得不从而作兴耶展墓之行想能有日而某又当持一杯以陪沃酹区区别有僣言庶得面尽矣不宣

　　上武进樊大尹请置先贤祠书

　　某尝闻古者祭乡先生于社盖祭社以功而乡先生以徳而预享焉崇徳报功其义一也近世祠乡贤于学宫是亦附祭于社之遗意其礼可不事欤姑以武进言之若我胡文恭公张文清公邹忠公霍状元乃所谓乡先生之表表者前知县江右董公缮修黉舍尝置祠文庙仪门之左欲于此祠而奉祀之以秩满而去遂成旷典今明府视政以来阖邑之事大小毕举特此一端偶未之及然而事虽至微实系风化如蒙即此祠宇修设供具崇奉先哲尸而祝之使邑人知所向慕必有过祠下而嘉叹之者曰今之山川犹古山川也今之学校亦古学校也士生斯邑茍能如前人之贤为世师表亦得享无穷之祀矣由是而感发兴起奋厉激昻风声气习浑然俱化又安知不有胡张邹霍之贤相继而出耶愚所谓事虽至微而系于风化者此也惟明府不以老生之言为迂而以国家之风化为重举此盛事以厉风俗斯文幸甚乡邑幸甚

　　答昆山袁子英书

　　七月望正郁郁苦热忽承六月廿四日书及聮篇佳作逐一披玩快然如清风入怀加以金井水洒面醴泉甘露之沃烟火肺肠也继即付小儿林逹张沟而近林自郡庠来归云学中诸士友仝观蚶杯之诗不胜称羡想希尹得之玩味赏识其快意无异于老夫也某白首归里故旧沦没惟希尹相知为深若思贤録一见即欣然助楮板百片且将率好事者刻之想执事闻之亦以为喜故用语及区区又有一事不避讥笑専此干托学子王着欲以龟巢稿锓梓因摘数十篇与之名曰摘稿愚意乱道虽多不能尽出丑耳然必大手笔如提学平斋余先生者畧为序引若右军为蕺山老妪书扇则非惟价重当时而名亦为之不冺惟执事玉成之某扵此先生固未尝有半面之雅去年冬尝蒙惠诗以光衰朽乃执事过爱其亦从而爱之今之求文谅执事一语之赐必可得矣他日当端驰瓣香因徐见孟以鸣谢悃余有干渎别楮具陈钧乞留意朝暮间拱候报音辰下雨凉伏惟讲贯之暇多有著述示教一二尤妙东望玉峯无任驰想

　　与贾教授书

　　昔郡庠祠道乡邹先生祀享而学官复有墓祭由宋及元未尝废弛今我郡博士未蒙举行盖兵革之后学校方兴前此或未之闻也区区老生用敢饶舌幸勿以人废言与周储两助教议之特赐修举则某亦当采薇横山挹泉龙井挟惫骏奔以从诸公之后矣兹有口占并以思贤録送上惟讲贯之暇电目一览必有佳作如前軰发先哲之余光也曕奉在迩书不尽言临楮驰系不宣

　　与乡友邹钧显论合祀忠公书

　　尝闻盱江李太伯之没家无子孙其乡邑学校塟而祠之祭扫不缺也栁耆卿客死襄阳羣妓合金而塟每春上塜谓吊栁七至今以为美谈吁以太伯视吾乡先生邹忠公之贤有间矣况耆卿乎夫忠公程门传道为一代名臣且尝以义文周孔之易论孟之书发明妙理埀教百世郡有祠墓几三百年不幸因元延佑以来有非其种而为似续佳城毁裂殆尽继以陵谷变迁荡然无遗去年冬頼有贤郡守率僚属墓祭碑之仆者植之樵而牧者禁之庶亦无愧太伯之郡邑矣苐吾党服儒衣冠未尝持一觞以浇坟上之土视曩之舞裙歌扇者反不及之区区老生感今怀昔可不告诸文献故家乎惟执事乃故家之杰出者也顾某尝以忠公之盛徳大业洎诸贤士大夫纪述之辞録为一帙名思贤茍能板刻而传使观者知忠公之贤如此则其髙山景行之思骏奔豆笾之敬自有不能已者景邹有亭显忠有庵皆无异于古人矣夫如是则斯文之光乡土之荣风俗之厚且美为何如哉昔人有言曰存则人亡则书盖书存则其人之亡犹不亡也耶

　　与詹伯逺书

　　前两年宜兴许主簿六月送炭盖其知范叔之寒豫为之计今足下于此月惠布葢与许公之心同乎一诚也老夫虽尝以小诗谢之今衰懒不能措一词然此心感荷实不能忘知己者必以情恕非简慢也近得江阴张希尹都事梦屋篇谨用缄去此老语不过谀而意有抑扬足下宜识之余人所作尚未到手惟可贤父子佳章毋吝见示老夫自月旦到陈馆代子训蒙稍暇则以古今名人之诗长歌短咏自以为乐殆犹曽晳之嗜羊枣也可笑可笑秋辰下暑而凉惟乐岁优游安享清福为慰

　　与李石泉书

　　某寓此寂寞滨日以吟啸自娯过客多望望而去有如一泉近仁至则闲坐片时语及吟事者盖絶无而仅有也所需拙作令学子録去诸人视之必有笑吾軰所好如栁下之锻何足乐哉然自得之乐难以语人亦不必强与之语也秋凉过此必留一宿然庶得清风明月之夜倾倒所怀耳闻以一泉为字乆矣近获晤语言乃改为石泉又欲以固本为字石泉则为道号矣某因足下去速不细论想所以欲改者必有人谓一泉二字竒崛且无出处是大不然夫一泉者谓一胍之泉自原而出非溢美之词也若僣尤古人之九渊及世俗所矜玉泉之类却当改之兄道号冝在晚年随所寓而称之不必拘拘于名字之义回示雅意当为作字说矣余文缕述不宣

　　答袁子英书

　　秋间领教帖及发至余先生序文此盖以执事过情之誉致蒙褒拂如此儿軰得之即锓诸梓老夫感铭于心岂忘所自哉今拙诗二首其一写怀仰之情一以谢余提学并寄阳羡茶一裹惠山泉两罂区区微忱烦为转逹所谕毁范蠡祠不审果否抄示之文又不知前軰遗稿耶今人所著耶毁祠于某年月某人言之某官行之耶欲得其详传之郡邑使在位君子有仿效者是亦遵令典正风俗之一端也某因儿子木入杭代渠训蒙陈氏阅三四月渔樵唱和无足举似近作辨讹数十语将与馆人行当録去请教某词冗长以其欲揭之丛祠谕彼愚俗不得不然所愧不能言简意明如古作者欲再得木居士等一二事引用其间惟执事多识前言敢求批示某以两目昏盲不克诣座下细论徒増驰慕而已余先生洎诸名胜同此请益即日祁寒切兾安居养恬以寿斯文

　　答惠子及送泉书

　　一别两年将谓假馆华庄优游蔗境未闻移席县庠也故昨于学斋书中有失问讯兹承赐诗与惠山泉偕至不胜感激遂即刻奉和以抒谢忱曰龙山只在片云间不到山中四十年多谢故人知渴想瓦瓶封寄煮茶泉笑笑学斋回更烦寻水符之盟毋使山灵笑人寂寂也竹山词乆为乌有弗克奉命岁晏末由晤言惟善保为斯文寿

　　与曹师禹书

　　昨诣魁塾值入城未回绛帐之下衿佩仍集贤主翁代鸣教铎清风穆如歆羡而退老夫藏穴如龟然亦有时蹒跚于西枝之西东洲之东如曳尾泥涂者近闻里中有孝感事心甚喜之作小传为记其实片楮録上敢望实翁徳和诸名胜交相润饰赐之咏歌庶几观民风者采摭亦可为声教之助云尔

　　与永庆雪心长老书

