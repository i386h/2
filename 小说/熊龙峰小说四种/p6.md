<!-- { "loadSidebar": true } -->
　　念某青春弃世，白昼无聊。三魂虽去，一灵不绝。聊效崔氏而逢张珙，谐百年鱼水之欢娱，岂被王魁而负桂英，作万载风流之话本。实不知律重而得罪难逃，望慈悲哀怜而从轻赦宥。
　　丫鬟供曰，
　　念某生时侍人，死亦奉人。岂曾得一夕之欢娱，到惹下三条之罪过。不知阴律而犯匪轻，却图阳世而贪生药。不害生灵于人间，岂敢为妖于世上。烦望祖师，从轻大赦。
　　二鬼供毕，递与真人。真人看了，援笔判曰，
　　天地初分，二气始判。而万物化生，此乃清平之世，坦荡之时，本部城隍失于监察，纵邪气侵人，权且姑记。当坊土地，乃尔隐藏，容妖害生民，另行究治。孔淑芳有冥律可究，怪丫鬟岂无阴法治之。押赴九幽之狱，酆都之郡，万劫不赦，天恩不宥，永无得出之期，难以姑容此事。临安郡从今清净，新河坝永绝妖气。速赴莫违。急急如律令。
　　神将押赴酆都，二鬼哭声不绝。孔女父母立于坛侧，心中惨然，两目泪下，不觉伤心昏晕到地，良久方醒。真人书符烧灰，令徐景春呑之，吐出涎痰，渐轻无事。大川与众人，赍香拜送真人回山。真人乃收拾徐景春所得只鱼扇坠，免致后患。女父母见了扇坠，方信是女为崇，告官发冢。　自此一境清宁，徐景春生一子接续香火善终。见今新河坝孔家坟墓见存。

