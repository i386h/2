<!-- { "loadSidebar": true } -->
　　右某阔对风徽骤迁时律幸隣土宇稔熟政声虽欣防润之多尚失置邮之问岂期厚睠特贬华缄铭荷良深诵玩无斁伏惟某官济相门之美擢英彀之先方当奋飞以极妙蕴然犹观万夫之政寄百里之封事有渐阶势必逺到勉慎摄生之术少寛引领之诚
　　与知郡寺丞启
　　右某窃承宣布盛徳亿寜遐藩亲奉计书入践朝着眷兹与游之旧尚阙寄声之文忽遗玉音如款犀表愧悚既集抃笑以并矧以过人之姿岂縻待次之赏侧俟休命永观逺图勉毓道真庸浣心曲
　　与通理殿丞启
　　右某向审光被诏除来贰藩政虽未晤子英彩已前耸于休风矧复更践之契不轻贺问之礼宜举顾萦吏役乆堕邮音忽枉相先之辞益増无斁之服伏惟某官器干敏济声猷防深以智自将所到皆治犹屈千里之驾以赞六条之烦某非才居前承命多幸尚赊披对侧冀葆绥缕缕之诚敷述岂究
　　与紫微舍人启
　　右某伏审宠膺帝綍荣陟星垣帝王之文所以鼓四方之动典谟之体有以复三代之风实曰才难必符众允恭惟某官学犹天府徳为国基浩浩江汉之流峩峩嵩华之表曩者飞龙御厯仄席求贤首应茂亷之书髙入英雄之彀廷臣自以不及天子喜其同时犹复厯试蓬灜徊翔江海众人觖望于留滞后进面风而咨嗟果还载笔之游复正代言之选名实相称辉光日新且上观紫微之躔密临三台之次彯缨服彩继踵秉钧矧令望之絶伦岂登延之旷日辱知甚乆推数以懽仰冀上为宗祧载精寝餗
　　与致政宫傅启
　　右某伏防某官猥顾宂僚特颁珍教陈公尺牍传以荣家鲁史一言宠于华衮仰轩墉而尚慕铭肺腑而弗忘伏惟某官具体上仁秉彛懿哲逢治平之休运奋保义之宏规周旦硕肤宜膺金舄之命留侯少傅遽请赤松之游望建帝廷徳为国老犹复徘徊举吏密勿诲言诚前世之未闻实懦夫之过望属拘印韨阻诣符阶仰冀善固寝兴永绥祉福
　　与宗正舍人启
　　右某近托蘧庐逺驰竿牍仰料雍容之暇俯昭悃款之诚眇是固阴忽将朔易惟陟降于帝右増沭浴于天和矧复令望髙眀珍光纯粹足以跻民生于仁夀谋国体于太平佥畴之期日月以继仰希顺蹈时序葆集休祥
　　与知府密学启
　　右某向尝防书遽辱赐教荷玉音之声应知贤徳之谦光置以为荣服之无斁兼审镇临全蜀绥静羣黎犬无夜吠之惊神有来舍之福恭惟某官气含淳劲眀照防微对风声以导人敦名教以振俗旷然致君之量卓尔正始之规犹且缓歩乎迩僚厯试乎方面昔尧以四岳参领三公周之诸侯入掌六事揆盛徳之髙世加休绩之殿邦必将畴咨舆人佥举故典収冀上为宗稷精调寝兴
　　与审刑舍人启
　　右某沈于僻陋之乡迷于期防之事虽虹蜺之絶跂亦竿牍之旷修葢恃知音庶捐小智伏惟入隆顾问出总祥刑惟恺悌之降康在兴居而防福伏以某官禀材渊厚秉徳融眀讲求王佐之资优入圣师之阃名声表海文义薄天兹可谓后进之元龟中朝之硕望故擢从七人之列峻陟紫微之垣润色大猷赞襄密命方将下玉堂之册升鼎铉之司推其仁心均之天下敢冀益绥寝履用俟都俞
　　与和州紫微舍人启
　　右某近审暂辞掖垣出建侯屏下淮波而击沃临楚郊而弭旌清风弗遐英概如揖顾守土之罔越曽趋前而莫遑伏惟跋渉脩涂镇抚剧部道腴自胜神宇益寜恭以某官钟秀山川挺质珪璧擢文学之髙第赞纶綍之微言问望益髙蕃宣是属骋神骥于千里非尽其能窥天文之三阶抑为之渐仰希慎重允副倾瞻
　　与宗正紫微舍人启
　　右某托传车之倥偬望紫掖之深严奋不能飞惄其如渴伏惟迩凝旒之靖密味至道之醇腴履必考祥神兹来舍润色王度已着坦眀之风弥纶国经即开太平之路伏冀上为庙祏精调寝兴
　　与徐州龙图启
　　右某启廼者剖符临州假道诣部岂春秋之义笃于善隣何恺悌之风惠以多礼遽达麾防方困旅行引领已劳寄声几晚伏惟某官徳器浑厚智谋渊通上所自知效在已试方当谟明庙堂之地时亮柱石之功岂伊近藩能屈逺绩某受署云始亲仁有初驰仰清规増结丹蕴
　　与运使郎中启一
　　右某仰庇层云之阴缅介外台之府蔑瞻风表秪役襟悰伏惟辅六气之和践百禄之报窃以某官徳符人杰英器天成知流輠而无涯眀析毫而自照方隆朝寄暂总利权将亟陟于近班庸大摅于素蕴敢冀顺时良食为国自珍
　　二
　　右某伏以律中事统辰以析津汉修上宿之郊秦纪成冬之令恭惟某官将眀诏防敷绎政经恺悌之徳允隆吉祥之报斯集伫膺佥简益践丰恩某幸庇余光尚赊良觌瞻望旌葢秪役怀悰
　　三
　　右某伏审某官被诏典州涓辰视事恭惟庆慰窃以某官髙度跨世长材出人屦驾肤使之车厯乎外台之选风采特立声猷逺闻复总司预之权益崇方牧之烈谅惟匪夕亟陟近班某幸守一官得因大庇再欣际托尤极欢愉冀精养气之宜庸浣由衷之祷
　　四
　　右某比者幸迂使节临抚郡封霁澄清之威以寛不逮恢宣布之泽以来至和庻怀欣然盛徳着矣遽赊眉宇増结心旍伏惟昌赫曦之蕴隆味冲和之纯粹优优投刃止止凝祥怅官局之不迁瞻轺驾之方逺敢希保毓少浣依栖
　　五
　　右某伏审秉抚封抚靡旌及境已尝通咫尺之问道方寸之诚恭惟跋履山川绥寜弗禄偃徳风之先路符采之照人迎竚前麾不任欣附
　　六
　　右某縻职有常趋风无所跋非烟之流荫増揺旆之遐心伏惟循览属城将眀盛业吉祥为之止止出处坦乎休休窃以某官智察未形器非近用基长材于逺到资厯试于剧司计絶差毫刃无留迹方课殊尤之等亟升严近之聨仰冀谷神益绥多福





　　公是集巻四十五
　　钦定四库全书
　　公是集巻四十六
　　宋　刘敞　撰
　　杂著
　　论性
　　人之性必善乎曰然人之性可为尧舜乎曰否性同也而善不同善同也而性不同故善有上有中有下上之中又有上焉中之中又有中焉下之中又有下焉上之上者圣也其次仁也中之上者君子也其次善人也下之上者有常也其次齐民也仁不能圣善不能为君子齐民不能有常而谓人皆可以为尧舜谬也曰苟如是人有性矣性有善矣善有等矣则学无益乎曰否玉之为物也人知其寳也有相倍差者有相十百者有相千万者则岂一玉哉人之性何以异于是虽有万镒之玉不剖不见寳不琢不见用人之学何以异于是孔子曰圣人吾不得而见之矣得见君子者斯可矣善人吾不得而见之矣得见有恒者斯可矣世乱礼废人莫自学学又不能克其性此孔子所为喟叹然则人之情恶乎曰否情者性之动也性既善矣情安云恶子见夫影乎形曲而曲形直而直夫情亦犹是矣性者仁义也情者礼乐也今夫人未有不亲其亲者令夫人未有不尊其尊者亲亲之谓仁尊尊之谓义故性者仁义也亲其亲驩然乐矣尊其尊肃然恭矣肃然恭者礼之本也驩然乐者乐之原也故情者礼乐也故圣人以仁义治人性以礼乐治人情未有言礼乐而非善者也背其性或毁仁义此非性之过也背其性也丧其情或弃礼乐此非情之过也丧其情也物有夺之矣是故适其理则喜违其分则怒亲之则爱害之则恶生则乐死则哀此皆民之善者也君臣以此相保父子以此相亲夫妇以此相睦长幼以此相序贤不肖以此相别圣人以此起君子以此治奚谓不善耶今夫水火人所恃以生也火失则焚水决则溺非水火之罪也焚者相继溺者相及无怨乎水火而弃之者水火利用也独至于情而以谓不善乎无已则忘其情者而善乎禽兽木石之为乎是可知也孟子曰人之性善人之性皆可为尧舜此过言也尧之时不为无人尧而已矣舜之时不为无人舜而已矣文武周公之时不为无人文武周公而已矣孔子之时可以治国家天下者惟七十余士亦不为无人孔子而已矣安在人可为尧舜哉荀子曰人之性恶其善者伪此悖言也夫古之人曷为乃教人反其性背其真而为道哉信斯言也是圣王礼义无所积而起也杨子曰人之性善恶混此饰言也善则善矣恶则恶矣彼圣人者生而神焉其何恶之存韩子曰人之性上者善下者恶中者善恶混此虚言也昔者仲尼不云乎性相近习相逺必上者而善下者而恶是白黒而已何相近之有是四者皆非所以尽性也若孟子可谓知之矣故不知性之善者不知仁义之所出也不知情之善者不知礼乐之所出也是故有反仁义于性而为道丧礼乐于情而为达生于其心害于其躬发于其躬害于其俗圣人复起必从吾言矣
　　悯学
　　由周以来至于今千有余嵗学者益多达者益少其故何耶古之学者其材非有殊于今也其所闻者皆正声耳其所言者皆正道耳其所视者皆正色耳其所习者皆正术耳于以学道是由性之也其达不亦宜乎今之学者其材亦非有殊于古也其所闻者非正声耳其所言者非正道耳其所视者非正色耳其所习者非正术耳于以学道由其反之也其不达不亦宜乎且古之学者非独性之而已又多劝之以义今之学者非独反之而已又多动之以利鸣呼居今之世学古之学不亦勤乎其勤至矣而犹未适于道不亦可悲乎虽然非学者罪也非人性不同也非道去世也时俗改矣师术衰矣复使古之人生于今世其学亦若是止矣虽然君子不可不勉也天下治之理在道道之意在经惟夫好学之士博雅之人与一时超絶者将独至焉其亦安能如古之多达也哉虽然古之达者共逄世有位则将施之今之达者其逄世有位又将以吏为师则是其学之也未始非学于无用者也劳心于无用岂不可悯也哉呜呼学之犹不学也习俗乆矣谁居其救此敝者其惟圣人乎
　　论治
