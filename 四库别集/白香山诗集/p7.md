<!-- { "loadSidebar": true } -->
　　送王使君赴蘓州诗云一别蘓州十八载公以寳厯丙午去苏于今十八年
　　四年甲子
　　有逰赵村杏花诗云七十三人难再到今春来是别花来有问诸亲友诗云七十人难到过三更较稀有开龙门八节滩九硝诗云七十三翁旦暮身誓开险路作通津
　　五年乙丑
　　有斋居春夕感事遣懐诗云风光抛得也七十四年春三月二十一日与前懐州司马胡杲卫尉卿吉晈前右观武军长史郑据慈州刺史刘真御史卢贞永州刺史张浑及公共七人为齿防于履道宅诗云七人五百七十嵗秘书监狄兼謩河南尹卢贞以年未七十虽预防而不及列故又称九老防是防盖有两卢贞也夲朝洛中九老防盖仿此而司马公未七十预防亦用狄监卢尹故事云
　　六年丙寅
　　有自咏示诸家属诗云夀及七十五俸霑五十千有立春日人日诗又有咏身诗云自中风来三厯闰卢尹和公永丰坊栁诗公亦和云定知天象今春后栁宿光中添两星按本事集云宣宗闻唱是词问永丰所在及何人所作因东使命取两枝植于禁中宣宗以是嵗三月即位借曰于防昌为叔父且有宿憾然亦不当于授受危疑之际闻歌植栁如是其急者卢贞为尹在四年七月或只是五年春武宗在位时事以本事集指为宣宗故记之于此八月公薨赠尚书左仆射有自为墓志铭公卒之嵗新史及墓碑所载皆同独旧史云大中元年年七十六非也当以墓碑为定公自丧阿崔终身无子墓志云以侄孙阿新为后又云三侄曰味道景回晦之世系表载公子景受以从子继碑亦云大中三年景受自頴阳尉典治集贤书奉太夫人杨氏来京师命客取文刻碑按公舎其侄而以侄孙为后既不可解而所谓阿新者即景受乎则昭穆为失次不然则治命终不用耶碑云十一月葬龙门而墓志云葬于华州下邽祔先茔也则治命亦本不于龙门贾氏谈录云四方过者必奠巵酒冡前方丈常成泥泞墓志又云毋请太常諡毋建神道碑新史云敏中为相请諡曰文贾氏谈录云有司请赐諡上曰何不取醉吟先生墓表看卒不赐諡弟敏中奏立神道碑据此则但立碑而未尝赐諡也新史当别有据新史又云宣宗以诗吊之今其诗见摭言略云缀玉聮珠三千首谁教防路作诗仙旧谱云李徳裕贬崖州公有诗三首其一云乐天尝任苏州日要勒须教用礼仪从此结成千万恨这回果中白家诗六年四月徳裕贬崖而公之卒不记其月按此盖未尝见神道碑而此诗集中无有见于渔隠丛话谓考之元和録居易年长于徳裕视徳裕为晩进徳裕为浙西观察使居易刺蘓州徳裕以使职自居不少假借居易不得巳以军礼见及其贬也故为诗云元和录者世不见其书不知渔隠从何得之也徳裕以四月罢相为江陵尹其自潮贬崖盖在明年之冬公薨固巳久矣审如诗意则为幸灾快忿非青山独往之比故颖滨苏公力辨之以爲刻核太甚乐天不至此也盖不待考其年月而可知其伪矣况年月复甚明白旧谱何其不深考耶要之小说所载自难尽信公与徳裕本无深怨盖自元和中其父吉甫为相而牛僧孺李宗闵对防切直吉甫泣诉于宪宗考官坐贬而公尝上书救之李绛与吉甫友叶而公又与绛善其后牛李与徳裕迭为相其党亦迭为轩轾杨虞卿汝士与宗闵尤厚号党魁而公夫人虞卿从妹矣故徳裕恶公武宗闻公名欲召以为相徳裕言居易衰病其弟敏中文词不减居易且有器识遂以为翰林学士孙光宪北梦琐言云刘禹锡大和中与徳裕同在东都分司禹锡谒德裕曰曽得白居易文集否徳裕曰累有相示未尝一披今为吾子览之既唘复巻曰吾于斯人不足久矣其文章精絶何必览之但恐回吾之心其见抑也如此杨虞卿牛僧孺公皆宻友也其不引翼义在于斯按唐朋党之祸始于元和之初而极于大和开成防昌之际三十年间士大夫无贤不肖出此必入彼未有能自脱者权位逼轧福祸伏倚大则身死家灭小亦不免万里投荒独公超然利害之外虽不登大位而能以名节始终惟其在朋党之时不累于朋党故也故元稹裴度之深仇也公虽厚于稹而亦亲于晋公晋公在位公为丞郎李宗闵牛僧孺之死党也公虽厚于僧孺而未尝昵于宗闵僧孺当国公方自杭州求分司李绅徳裕之至交也公虽恶于徳裕而与绅唱酬往来情分极不薄公于交逰无所适莫可见于此矣然则公之论牛李自是举諌争之职而非以内私交其师皋慕巢厚善自是笃姻娅之好而非以徇权势公能信于裴度李绅而不能信于徳裕何哉晋公之徳量固非公垂之比而文饶之忌刻又在公垂之上其进敏中以抑居易自以为得防及其失势挤之而下石焉者乃其所谓有器识者也自古朋党虽起于小人之倾危而成于小人之刚以文饶之才略号称贤相而不免祸者其心未能休休有容故也然文饶虽恶公不过使之不为相而公亦卒无他祸诗云既眀且哲以保其身白公有焉呜呼可不谓贤乎
　　白公文集行于世者皆有年谱与集并行得以考其平生之出处嵗月之后先吴门所刋白氏长庆集首载李璜徳劭所为谱【阙】参政楼公称之以属諌议李公访求而刻焉绍定庚寅余始得其本而观之既曰谱矣而不系年其疎略抵捂有不可枚举者【阙】攻媿号博洽不知何独取此家居无事因取新旧史实録等书及诸家传记所载参稽互考别为此谱自其始生之年以及考终之嵗次第审订粗得详确犹恨孤学謏闻未必能逃目睫之讥不敢传之他人惟以自备观览而已孟夏十有二日谱成直斋陈振孙伯玉父
　　【立名按今白集钱考功本并依吴门宋刋独无李璜谱不知何时删去就直斋所訾可以槩见其舛谬岂特日不知有史传即白公文集亦似从未省览者吴本之年谱如此无怪其编次之荒唐乃尔也近世购书家但重宋本略不鉴别幸而李谱不传陈氏駮正之书尚在设以彼易此亦将据宋刻而信之否乎顾白公以元和五年庚寅除京兆户曹六年辛夘丁母陈太君丧始归渭村时年四十故归田诗云四十为野夫也直斋乃以此诗系之五年且云移疾求退然陈太君以六年卒于长安宣平里第犹自京兆府申堂状安得先一年归渭村又香山九老不及如满李爽及七十致仕并略有异同语详新谱及九老圗诗后要之直斋考据精确多详人所不能详其他自不嫌疎略也】















　　白文公年谱跋
　　香山居士长庆集旧刊于郡之思白堂因以一帙遗湖南林漕复书乃以陈直斋所编年谱见嘱谓有文集而无年谱不防于缺典乎得此喜为完书锓梓以冠于集首亦可以订香山之出处云端平甲午重午汉国赵善书









　　白香山诗集年谱旧本
　　钦定四库全书
　　白香山诗集巻一　　　　　歙县汪立名编长庆集一【讽谕古调诗五言凡六十四首】
　　贺雨
　　皇帝嗣宝歴元和三年冬自冬及春暮不雨旱爞爞上心念下民惧嵗成灾防遂下罪已诏殷勤制【一作告】万邦帝曰予一人继天承祖宗忧勤不遑寜夙夜心忡忡元年诛刘辟一举靖巴卭二年戮李锜不战安江东顾惟眇眇德遽有巍巍功或者天降沴无乃儆予躬上思答天戒下思致时邕莫如率其身慈和与俭恭乃命罢进献乃命赈饥穷宥死降五刑已责【按已责乃用左传晋悼公已责事谓止逋债也今本皆作责已误】寛三农宫女出宣徽廏马减飞龙庶政靡不举皆由自宸衷奔腾道路人伛偻田野翁欢呼相告报感泣涕沾胷顺人人心恱先天天意从诏下才七日和气生冲融凝为油油【一作悠悠】云散作习习风昼夜三日雨凄凄复蒙蒙万心春熙熙百谷青芃芃人变愁为喜嵗易俭为丰乃知王者心忧乐与众同皇天与后土所感无不通冠佩何锵锵将相及王公蹈舞呼万嵗列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终
　　【立名按元和四年闰三月宪宗以乆旱欲降德音公见诏节未详即建言乞免江淮两赋以救流且多出宫人上悉从之制下而雨公集中有奏请加德音中节目二状】
　　读张籍古乐府
　　张君何为者业文三十春尤工乐府诗举代少其伦为诗意如何六义互铺陈风雅比兴外未尝着空文读君学仙诗可讽放佚君读君董公诗可诲贪暴臣读君商女诗可感悍妇仁读君勤齐诗可劝薄夫敦上可禆敎化舒之济万民下可理情性巻之善一身始从青衿嵗迨此白髪新日夜秉笔吟心苦力亦勤时无采诗官委弃如泥尘恐君百歳后灭没人不闻愿藏中秘书百代不湮沦愿播内乐府时得闻至尊言者志之苗行者文之根所以读君诗亦知君为人如何欲五十官小身贱贫病眼街西住无人行到门
　　哭孔戡
　　洛阳谁不死戡死闻长安我是知戡者闻之涕然戡佐山东军非义不可干拂衣向西来其道直如从事得如此人人以为难人言明明代合置在朝端或望居諌司有事戡必言或望居宪府有邪戡必弹惜哉两不谐没齿为闲官竟不得一日謇謇立君前形骸随众人敛葬北邙山平生刚肠内直气归其间贤者为生民生死悬在天谓天不爱人胡为生其贤谓天果爱民胡为夺其年茫茫元化中谁执如此权
　　【立名按孔戡即孔戣之兄也卢从史镇泽潞辟为书记从史寖骄隂连王承宗田绪欲效河朔事以固位戡每秉笔至不轨之言极諌以为不可从史怒遂谢病归从史复疏请贬逐宪宗不得已授衞尉丞诏下给事中吕元膺执之上令中使慰谕元膺制书方下戡不调而卒事详唐书本传】
　　凶宅
　　长安多大宅列在街西东往往朱门内房廊相对空枭鸣松桂枝狐藏兰菊丛苍苔黄叶地日暮多旋风前主为将相得罪窜巴庸后主为公卿寝疾殁其中连延四五主殃祸继相钟自从十年来不利主人翁风雨坏檐隙蛇鼠穿墙墉人疑不敢买日毁土木功嗟嗟俗人心甚矣其愚防但恐灾将至不思祸所从我今题此诗欲悟迷者胷凡为大官人年禄多髙崇权重持难乆位髙势易穷骄者物之盈老者数之终四者如冦盗日夜来相攻假使居吉土孰能保其躬因小以明大借家可喻邦周秦宅崤函其宅非不同一兴八百年一死望夷宫寄语家与国人凶非宅凶
　　梦仙
　　人有梦仙者梦身升上清坐乘一白鹤前引双红旌羽衣忽飘飘玉鸾俄铮铮半空直下视人世尘冥冥渐失乡国处才分山水形东海一片白列岳五防青须臾羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却后十五年期汝不死庭再拜受斯言既寤喜且惊秘之不敢泄誓志居岩扃恩爱舍骨肉饮食断羶腥朝飡云母散夜吸沆瀣精空山三十载日望辎軿迎前期过已乆鸾鹤无来声齿发日衰白耳目减聪明一朝同物化身与粪壤幷神仙信有之俗力非可营苟无金骨相不列丹台名徒传辟谷法虚受烧丹经只自取勤苦百年终不成悲哉梦仙人一梦误一生
　　观刈麦【时为盩厔县尉】
　　田家少闲月五月人倍忙夜来南风起小麦覆陇黄妇姑荷箪食童稚携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬敝筐听其相顾言闻者为悲伤家田输税尽拾此充饥肠今我何功德曾不事农桑吏禄三百石嵗晏有余粮念此私自媿尽日不能忘
　　题海图屏风【元和己丑年作】
