<!-- { "loadSidebar": true } -->
　　虚亭枕山麓万籁如笙箫佳哉松竹林飒然风露秋我题亭上名过客为少留所嗟结搆小未称山光浮缅怀琅琊亭醉翁昔曽逰今我聊复尔一洗胷中愁数子真好事佳句相与捜防当同胜防及此月如钩
　　题陈公叙舫斋
　　一心寓百骸是身已虚舟寄形天壌间大块日夜浮矧兹数椽屋结搆谿山幽假以舫为名谛观有异不行藏本一体渊止同川流萧然斋中人悟此复何求但闻泉石美景物方清秋安得造其上一与鱼防
　　邓成彦以寒字韵长句来次韵答之
　　蓬莱东隔沧溟寛我欲逰之恨无翰崆峒西峙氷雪积崛起万仞良难攀不如随寓忻所惬放逐爱此沙阳山苍松拂云雨溜溜古涧凿石泉潺潺逺峯三叠碧玛瑙脩竹个个青琅玕烟霞缥缈巧妆缀极目秀色如可餐就中此亭更幽絶泠然爽气洗我肝命名题字聊一戏坐觉景物増清寒子为胜逰真得侣纎月正挂青云端诗篇雕琢愁肺肾笔力渐濶生波澜当观佳致本来有拈出便作一倍看百壶何必事狂饮一防自足资幽欢夜乘小艇鼓归櫂平溪十里初不关更须风露稍凄冷相约同自亭中还
　　和志宏见示亭字韵
　　今日苦不乐驾言适林坰散策寻逺寺披襟坐虚亭云木上窈窕涧泉泄清泠千山自岑寂一目皆葱青嗟我得数子不复叹飘零扫虑味禅悦茹蔬谢晕腥时为亭上逰散髪缓我形騄骥行振足倦鸟思归翎何当返梁谿教子名添丁林泉益自得华髪从星星
　　秋虫
　　白霜降百草虫寒自吟不知抱何恨唧唧无停音歘尔惊客梦凄然感离心覉臣肠欲断岂事雍门琴
　　中秋望月次玉局翁韵二首
　　明月如玉盘飞上青霄东徘徊斗牛间照我禅室中爽气霭亭户清光透帘栊我虽不解饮敢辞玉樽空举酒对明月起舞聊相从身世两翛然如逰广寒宫夜乆风露冷草根吟虫咽咽不能已岂自鸣其穷天涯多雾雨好景诚难逢哦诗不成寝颇类鱼噞喁
　　皎皎月华白寥寥秋气清念我方逺客步月亭中行风露感我心凄然入重扄谁家弄横笛巧作断肠声独酌一壶酒对此千里明人生但自适何必四者并醉眼视万物扰扰如浮萍得防何须道譬犹阴与晴节义太山重富贵鸿毛轻我心与明月照见万古情
　　又次韵中秋长句
　　凉风吹空明月高清光万里见秋毫银云栉栉方解駮河汉掩映如波涛须防扫尽无多子天影悠悠碧于水氷轮正午乆停鞭羣动寂然声不起谛观此月真跳丸山河倒影犹蛇蟠桂华耿耿巳澄洁秋气凛凛増清寒前年望月都城汴只恐中霄风雨变一杯相属有情亲侧耳歌楼闻鼔板今年望月沙阳山照我心如鐡石坚美人千里共明月遥想闺中只独看空庭步月更幽好白露漙漙湿烟草开编况对古圣贤发愤忘忧不知老男儿本是甘贱贫富贵名传能几人题诗对月到日出锦嚢何似厐眉客










　　梁谿集巻十一
　　钦定四库全书
　　梁谿集巻十二　　　　　　宋　李纲　撰诗八【在沙阳作六十六首】
　　和陶渊明归田园六首【并序】
　　和渊明饮酒诗二十首【并序】
　　桃源行【并序】　　　　岩桂长篇
　　四花四首　　　　　从邓季明求菊花
　　灯花　　　　　　　秋日有感
　　秋思十首　　　　　答邓成彦治病诗再赋岩桂长篇　　　九日
　　菊花开日即重阳二首
　　和杜子羙九日蓝田崔氏庄
　　和渊明采菊东篱下二首
　　竹牕隔　　　　　　传画美人戏成
　　传画忠义图　　　　四皓
　　高祖　　　　　　　淮南飞蝗渡江入浙九月十四夜月蚀　　读刘向传
　　题李伯时老子出关图
　　题入定僧持法师画像二首
　　题富郑公画像　　　明妃曲
　　和陶渊明归田园六首【并序】
　　予家梁谿麤有田园可归方谋筑室恵山下娱意泉石忘怀世味谪官羁束未获遂心因读陶渊明归田园诗嘉其辞防平淡高逺次韵和之以寓意焉
　　我家梁谿傍门对九龙山【恵山一名九龙山】山中有幽趣逰息可忘年陆子泉最甘次之即龙渊【恵山有陆子及龙渊二泉】余波作梁谿可溉万顷田公埀读书堂古屋尚数间【恵山有李绅读书堂】我欲隠山下诛茅占其前疏泉凿池沼植竹来云烟纵目望震泽策杖登山巅神逰八极表心迹两超然更结莲社侣逺追竹林贤
　　秋风动梁谿何日理归鞅放逐正拘囚寤寐劳梦想新诗聊慰今旧事那追往缅怀故山居杞菊苗应长挂冠神武门便欲学疏广躬耕南畆云实报无卤莽
　　落叶不可数枝间绿将稀节物一如此感叹何时归庭闱眇千里箧藏老莱衣从兹就闲旷勿使吾心违寂灭乃可乐纷华何足娱百年防有尽富贵同邱墟不如早抽身卜此山林居手植松与桂青青三万株幅巾坐其下萧散谁如吾衣食麤饱暖身在即有余归依金仙氏妙契端不虚借问名利者还有此乐无
　　膝横五琴试鼓南风曲寄傲北牕下便觉此生足开怀酒一壶寓意棊一局既使风扫门还将月为烛贫者无置锥富者连阡陌嗟予亦何幸伏腊麤能适但使嵗事丰便足给朝夕人生几何时倐如驹过隙惟当适我心安能供物役著书聊寄怀底之或可绩吾身虽不遇吾言期有益
　　次韵和渊明饮酒诗二十首【并序】
　　予少时絶不能饮既壮从宦四方稍稍习之谪官沙阳郡守间以酒饷予以燕賔客或悠然独酌数杯径醉颇得古人游醉乡意因和渊明饮酒诗二十篇千古相望庶无愧云
　　是心本纯白利害俶扰之陶然到醉乡还此未扰时古人重酒徳妙意端在兹嗟予数杯量径醉不复疑旣得醉中趣安用杯常持
　　醉中忘万物一视渊与山坠车神不惊庄周非寓言是乡岂华胥逸乐不记年谁能造其域勿为薄俗传世俗愈浇薄惟酒陶真情如何遯世士更以酒自名嗟我方逺谪慷慨念平生酌此一壶酒宠辱那复惊醉中露天机往往以诗鸣
　　骏足有逺步逸翮无卑飞羁絷因罗网惨澹终年悲得酒且欢喜醉乡真所依路稳良易到时和可忘归不复梦周公甚矣吾其衰惟当饮醇酎此志慎勿违
　　独酌有真趣何须歌管喧既醉谢羁束不知冠屦偏扶挟烦侍女頽然倾玉山方游无何乡命驾殊未还醒来念前乐欲辩诚难言
　　异论相矛盾儒墨竟谁是仲尼虽大圣宁免叔孙毁得酒当痛饮忘形相汝尔采芝白云中愿学园与绮风露飒秋色东篱菊有英泛此忘忧物寛我羁旅情故人饷佳醖樽空还自倾云外鸿雁度堂中蟋蟀鸣忽忽嵗将暮聊复乐此生
　　我本田野人萧然岩壑姿麋鹿喜丰草鹪鹩安一枝误学霸王略肯吐陈平奇世故乃如此拙谋何所为賔至且饮酒吾身岂长羁
　　嘉葩含团香气至辄自开置之白玉堂可慰君子怀少有高世心壮年此志乖君门植梧桐参彼鸾鳯栖谋身一何拙堕此百尺泥却笑东方生取容事诙谐
　　四方有定位醉中初不迷立志旣尔尔岂复中道回珥笔螭殿坳谪官鲸海隅庭闱在千里山川阻脩途梦中欣得还亦复劳驰驱觉后谋一醉三杯即有余何当听从便返我梁谿居
　　三径渊明居一区子云宅吾生诚易足处静期息迹负郭千畆田种秫当八百酿为瓮盎春悠然举大白于世复何求安用长太息
　　饮酒资红裠其乐未为至欢然文字饮兴逸不知醉放怀谿山间雅饮亦其次裸裎岂是达温克乃足贵醉乡谁不到未必能知味
　　樽俎为舟车游此醉乡境但愿未死前常醉不用醒醒来寓翰墨万事劳总领譬犹锥处囊脱出终露頴虎豹岂犬羊文章自彪炳
　　吾年行四十意气非少时世故茫不识惟好古人词篇章自娱恱适意良在兹此外付之拙直道不复疑黄巻千万言圣贤岂吾欺世事皆分定饮酒姑安之
　　萌心皆拙谋游世用直道乐天吾何忧发愤不知老惟有杯中物可以慰枯槁三杯颊生红便觉顔色好麴生端可友金玉非吾寳醉中亦慨然志节还表表
　　少年学神仙日诵琼笈经交梨与火枣丹鼎期必成呼吸存夜气宴坐至五更岂知糟麴中醉乡即黄庭玉池滟生肥天鼔常自鸣酩酊欲仙去超然离世情
　　霜林陨寒叶淅淅随西风拙翁感节物颓然坐轩中独酌一樽酒不知穷与通栖鸟忽惊去子岂曽伤弓人以谪而穷我因谪而得博考圣贤书独立愈不惑世道迭汚隆时命有通塞驾言游醉乡疑是华胥国漠然无是非于此可以黙
　　结髪观国光壮年跻膴仕怀恩重泰山欲报轻小巳幸立不讳朝缄黙诚可耻晨趋玉陛前暮谪闽山里飘零若萍梗此志谁复纪行藏岂异途川流与渊止不如饮美酒世态何足恃
　　举世人事伪惟酒存天真饮多不如少饮醨不如醇借问何以然每醉意每新笑指黄金罍是中可逃秦糠粃铸尧舜万世同埃尘二豪侍坐侧议论徒慇懃我读古人书独与渊明亲北牕傲羲皇桃源将问津膝横无琴头着漉酒巾我醉君且去为已非为人
　　桃源行【并序】
　　桃源之事世传以为神仙非也以渊明之记考之特秦人避世者子孙相传自成一区遂与世絶耳今闽中深山穷谷人迹所不到往往有民居田园水竹鸡犬之音相闻礼俗淳古虽斑白未尝识官府者此与桃源何以异感其事作诗以见其意
　　武陵溪水流潺潺渔舟鼓枻迷泝防谿穷路尽恍何处桃花烂漫蒸川原花间邑屋自连接云外鸡犬声相喧衣裳不同俎豆古见客惊怪争来前杀鸡为黍持劝客借问世上今何年自从秦乱避徭役子孙居此因蝉聨不知汉祖以劔起况复魏晋称戈鋋慇懃留客不肯住落花流水空依然渊明作记真好事诗人粉饰言神仙我观闽境多如此峻谿絶岭难攀缘其间往往有居者自富水竹饶田园耄倪不复识官府岂惮黠吏催租钱养生送死良自得终嵗饱食仍安眠何须更论神仙事只此便是桃花源
　　隠圃岩桂盛开兴宗屡以为贡赋长篇以谢其意并简志宏
　　沙阳岩桂虽云多不若隠圃为骈罗结根盘据极高大荫庭一畆才数科青葱翠葢俯轩槛夭矫苍虬交枝柯森森密叶碧如玉扑扑细蘂黄于鹅风传賸馥尚酷烈月散清影长婆娑幽香岂止到十里妙质端恐移金波不随春景鬭姸媚直与秋色争清和芳鲜似欲伴佳菊冷落更觉怜衰荷幽人爱此自培植林下不知双鬓皤为予折赠诚有意欲遣鼻观通禅那吾衰万事付之懒不饮柰此秋光何径须造诣谋一醉莫待花落霑庭莎妙香吸引入肺腑吐作佳句同吟哦
　　四花四首
　　【寓轩秋深芙蓉金灯红蕉鸡冠四种花开有足观者各成一絶纪之】
　　芙蓉
　　浥露披风浩莫收嫣然秀色照清秋佳人日暮来何处翠袖红妆相对愁
　　金灯
　　叶卷须虬朶朶圆化工如解刻雕然金灯玉柱归天上何事生来小槛前【浙中近嵗多贡玉柱金灯】
　　红蕉
　　但见风来摇翠尾那知露下濯红英色空须信元同体谁把丹青与染成
　　鸡冠
　　花蘂成冠巧学鸡刻雕谁谓染胭脂晓来得雨犹鲜好却似昻然欲鬭时
　　从邓季明求菊花
　　乐全治幽圃种花如种田秋来菊有花亦复争芳姸璀璨碧玉蕾散作黄金钱风静香自逺露寒色争鲜乃知万物性皆欲全其天九日忽已近渊明思悠然愿移东篱下植此西轩前我有一壶酒泛之可延年不嫌盘筯薄同作饮中仙
　　灯花
　　禅室方清夜寒灯自结花那知人有喜且慰客思家琐碎星铓密红圆玉粒斜为传千里信安穏到天涯
　　秋日有感
　　秋水澹澄澈秋山郁嵳峩我游谿山亭山空水増波感此物华暮风林摇落多惟有青青松独立不改柯乔然傲霜霰嵗晏将如何
　　秋思十首
