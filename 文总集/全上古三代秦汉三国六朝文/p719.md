<!-- { "loadSidebar": true } -->
　　古者谅ウ，三年不言。下及周世，税衰效命。春秋之时，天子诸侯既葬而除。此所谓三代损益，礼有不同。故三年之丧，由此而废。然则汉文之诏，合于随时，凡有国者，皆宜同也，非唯施于帝皇而已。按礼，殇与无後，降于成人。有後，既葬而除。今不得以无後之故而独不除也。愚以丁郎中应除衰麻，自宜主祭，以终三年。（《晋书·丁潭传》）

　　○东海王为新蔡王殇服议

　　诸侯体国，备物典事，不异成人，宜从成人之制。（《通典》八十二）

　　○议王式事

　　宰我欲短三年之丧，孔子谓之不仁。今王式不忍哀怆之情，率意违礼，服已绝之服，可谓观过知仁。伯鱼、子路，亲圣人之门，子路有当除不除之过，伯鱼有既除犹哭之失。以式比之，亦无所愧。励薄之义，矫枉过正，苟在于厚，恕之可也。（《通典》九十四，大兴三年，淮南小中正王式，继母先嫁，有继子。後嫁式父，式父临终，继母求出，式父许有遗命。及式父亡，母制服积年，後还前继子家。及亡，与前夫合葬，式追服周。国子祭酒杜夷议，以为云云。）

　　○驳荀组所陈表议

　　荀组虽虑宗胤永绝，魂灵馁而莫祀，亦何可不念父母之恩。或饣胡口于四方，或己死而不服，视死犹生也；或未死而服之，视生犹死也。恐视死犹生，贤于视生犹死也。且又死之与生，非意所度。《春秋》，甲戌、己丑，陈侯鲍卒，信则传信，疑则传疑，谓此宜疑之，以避不敏。（《通典》九十八）

　　○墓毁服议

　　墓既修复，而後闻问，宜依《春秋》新宫之灾，哭而不服。（《通典》一百二）

　　○遗命

　　吾少不出身，顷虽见羁录，冠舄之饰，未尝加体。其角巾素衣，敛以时服。殡葬之事，务从简俭，亦不须苟取矫异也。（《晋书·杜夷传》）
葛洪
洪字稚川，丹阳句容人，吴方士玄从孙。惠帝时，吴兴太守顾秘檄为将兵都尉，迁伏波将军，後参广州刺史嵇含军事，含遇害还乡。元帝为丞相，辟为掾，以功赐爵关内侯。咸和初，司徒王导召补州主簿，转司徒掾，迁谘议参军，选为散骑常侍，领大著作。固辞，求为句漏令，刺史邓岳表为东官太守，又辞不就。卒年八十一。有《丧服变除》一卷，《抱朴子·内篇》二十一卷，《外篇》五十一卷，《神仙传》十卷，《肘後方》六卷，《神仙服食药方》一卷。

　　○遐观赋

　　蜈蚣大者长百步，头如车箱，可畏恶，越人猎之，屠裂取肉，白如瓠，称金争买，以多为美。（《御览》九百四十六。案：此不似赋，疑是序或本注，未能定之，《抱朴子》有《遐览篇》，无此语。）

　　○西京杂记序

　　洪家世有镏子骏《汉书》一百卷，无首尾题目，但以甲、乙、丙、丁纪其卷数，先人传之。歆欲撰汉书，编录《汉事》，未得缔构而亡。故书无宗本，止杂记而已。失前後之次，无事类之辨，後好事者以意次第之，始甲终癸，为十秩，秩十卷，合为百卷。洪家具有其书，试以此记考校班固所作，殆是全取刘书，有小异同耳。并固所不取，不过二万许言。今钞出为二卷，名曰《西京杂记》，以裨《汉书》之阙耳。後洪家遭火，书籍都尽，此两卷在洪巾箱中，常以自随，故得犹在。刘歆所记，世人稀有，纵复有者多不备，足见其首尾参错，前後倒乱，亦不知何书，罕能全录。恐年代稍久，歆所撰遂没，并洪家此书二卷，不知所出，故序之云尔。洪家复有《汉武帝禁中起居注》一卷，《汉武故事》四卷，世人稀有之者，今并五卷为一秩，庶免沦没焉。（《西京杂记》影宋本）

　　○抱朴子序

　　洪体乏进趣之才，偶好无为之业。假令奋翅则能陵厉玄霄，骋足则能追风蹑景，犹欲戢劲翮于鹪之群，藏逸迹于跛驴之伍，岂况大块禀我以寻常之短羽，造化假我以至驽之蹇足？自卜者审，不能者止，又岂敢力苍蝇而慕冲天之举，策跛鳖而追飞兔之轨；饰嫫母之笃陋，求媒阳之美谈；推沙砾之贱质，索千金于和肆哉！夫僬侥之步而企及夸父之踪，近才所以踬碍也；要离之羸而强赴扛鼎之势，秦人所以断筋也。是以望绝于荣华之途，而志安乎穷圮之域；藜藿有八珍之甘，蓬荜有藻之乐也。故权贵之家，虽咫尺弗从也；知道之士，虽艰远必造也。考览奇书，既不少矣。率多隐语，难可卒解，自非至精不能寻究，自非笃勤不能悉见也。

　　道士弘博洽闻者寡，而意断妄说者众。至于时有好事者，欲有所修为，仓卒不知所从，而意之所疑又无足谘。今为此书，粗举长生之理。其至妙者不得宣之于翰墨，盖粗言较略以示一隅，冀悱愤之徒省之可以思过半矣。岂谓暗塞必能穷微畅远乎，聊论其所先觉者耳。世儒徒知服膺周孔，莫信神仙之书，不但大而笑之，又将谤毁真正。故予所著子言黄白之事，名曰《内篇》，其馀驳难通释，名曰《外篇》，大凡内外一百一十六篇。虽不足藏诸名山，且欲缄之金匮，以示识者。

　　自号抱朴子，因以名书。其馀所著碑诔诗赋百卷，移檄章表三十卷，神仙、良吏、隐逸、集异等传各十卷，又抄《五经》、《史》、《汉》百家之言、方技杂事三百一十卷，《金匮药方》一百卷，《肘後要急方》四卷。（《晋书·葛洪传》。又今本《抱朴子》有此序。）

　　○关尹子序

　　洪体存蒿艾之质，偶好乔松之寿。知道之士，虽微贱，必亲也，虽夷狄，必贵也。後遇郑君思远，郑君多玉笈琼笥之书，服饵门开我以至道之良药，呼吸洗我以紫清之上味。後属洪以尹真人《文始经》九篇，洪爱之诵之，藏之拜之。宇者道也，柱者建天地也，极者尊圣人也，符者精神魂魄也，鉴者心也，匕者食也，釜者化也，筹者物也，药者杂治也。洪每味之，泠泠然若蹑飞叶而游乎天地之混溟，茫茫乎若履横校而浮乎大海之渺漠，超若处金碧琳琅之居，森若握鬼魅神奸之印。倏若飘鸾鹤，怒若斗虎兕。清若浴碧，惨若梦红。擒纵大道，浑沦至理，方士不能到，先儒未尝言。可仰而不可攀，可玩而不可执。可鉴而不可思，可符而不可言。其忘物遗世者之所言乎？其绝迹去智者之所言乎？其同阴阳而冥彼此者之所言乎？何如此之尊高，何如此之广大，又何如此之简易也！洪亲受之，咸和二年五月朔，丹阳葛洪稚川序。（《关尹子》道藏本）

　　○肘後备急方序

　　抱朴子丹阳葛稚川曰：余既穷览坟索，以著述馀暇，兼综术数，省仲景元《化刘戴秘要金匮绿秩黄素方》，近将千卷，患其混杂烦重，有求难得，故周流华夏九州之中，收拾奇异，捃拾遗逸，选而集之，使种类殊分，缓急易简。凡为百卷，名曰《玉函》，然非有力，不能尽写。又见周、甘、唐、阮诸家，各作《备急》，既不能穷诸病状，兼多珍贵之药，岂贫家野居所能立办？又使人用针，自非究习医方，素识明堂流注者，则身中荣卫，尚不知其所在，安能用针以治之哉？是使凫雁鸷击，牛羊搏噬，无以异也。虽有其方，犹不免残害之疾。余今采其要约，以为《肘後救卒》三卷，率多易得之药，其不获已须买之者，亦皆贱价草石，所在皆有。兼之以炙，炙但言其分寸，不名孔穴，凡人览之可了。其所用或不出乎垣篱之内，顾眄可具。苟能信之，庶免横祸焉。世俗苦于贵远贱近，是古非今，恐见此方无黄帝、仓公、和鹊、逾跗之目，不能采用，安可强乎。（《备急方》明刻本。案：此与《抱朴子内篇·杂应》略同。）

　　○养生论

　　抱朴子曰：一人之身，一国之象也。胸腹之设，犹宫室也；支体之位，犹郊境也；骨节之分，犹百官也，腠理之间，犹四衢也。神犹君也；血犹臣也；气犹民也。故至人能治其身，亦如明主能治其国。夫爱其民，所以安其国；爱其气，所以全其身。民弊国亡，气衰身谢。是以至人上士，乃施药于未病之前，不追修于既败之後。故知生难保而易散，气难清而易浊。若能审机权，可以制嗜欲，保全性命。且夫善养生者，先除六害，然後可以延驻于百年。何者是邪？一曰薄名利，二曰禁声色，三曰廉货财，四曰损滋味，五曰除佞妄，六曰去沮嫉。六者不除，修养之道徒设尔。盖缘未见其益，虽心希妙道，口念真经，咀嚼英华，呼吸景象，不能补其短促。诚缘舍其本而忘其末，深可诫哉！所以保和全真者，乃少思少念，少笑少言，少喜少怒，少乐少愁，少好少恶，少事少机。夫多思则神散，多念则心劳，多笑则藏腑上翻，多言则气海虚脱，多喜则膀胱纳客风，多怒则腠理奔血，多乐则心神邪荡，多愁则头鬓憔枯，多好则志气倾溢，多恶则精爽奔腾，多事则筋脉乾急，多机则智虑沈迷。斯乃伐人之生，甚于斤斧；损人之命，猛于豺狼。无久坐，无久行，无久视，无久听。不饥勿强食，不渴勿强饮。不饥强食则脾劳，不渴强饮则胃胀。体欲常劳，食欲常少，劳勿过极，少勿至饥。冬朝勿空心，夏夜勿饱食。早起不在鸡鸣前，晚起不在日出後。心内澄则真神守其位，气内定则邪物去其身。行欺诈则神悲，行争竞则神沮。轻侮于人当减算，杀害于物必伤年。行一善则魂神乐，构一恶则魄神欢。（原注：魄神乐死，魂神好生。）常以宽泰自居，恬淡自守，则身形安静，灾害不干。生录必书其名，死籍必削其咎。养生之理，尽于此矣。至于练还丹以补脑，化金液以留神，斯乃上真之妙道，盖非食谷啖血者越分而修之。万人之中，得者殊少，深可诫焉。

　　老君曰：存吾此道，上士全修延寿命，中士半修无灾病，下士时修免夭横。愚者失道摈其性，其斯之谓与？（《道藏临五》。案：此篇首百三十馀字，与《内篇、地真》略同。）
卷一百十七
葛洪（二）
○抱朴子内篇（案：内篇今见存二十卷，不录，录其佚文。）

　　葛仙翁为丹书符，投江中，顺流而下；次投一符，逆流而上；次又投一符，不上不下，停住。而水中向二符，皆还就之。（旧写本《北堂书钞》一百三）

　　魏武帝以左慈为妖妄，欲杀之，使军人收之，慈故欲见而不去。欲拷之，而狱中有七慈，形状如一，不知何者为真。以白武帝，帝使人尽杀之。须臾六慈尽化为札，而一慈径出，走赴羊群。（旧写本《北堂书钞》一百四《札篇》，又《御览》六百六。）

　　魏武收左慈，慈走入市。吏传言慈一目眇，葛巾单衣。于是一市皆然也。（《御览》七百四十）

