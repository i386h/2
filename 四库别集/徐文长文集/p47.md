<!-- { "loadSidebar": true } -->
　　某结发同母叔子三为学、至于四十有二年、中间母与某母同舍者三年而情益亲、亲如娣姒若然宜无事不相周旋也。况病死丧葬乎。当某囚时某母死叔子能出我于狱、而周旋我母之丧、今母死、叔子客、我不能逭叔子于客、亦庸众人矣、而又不能周旋母之丧、其为庸众人何如哉噫不敢道也。或亦母之所谅也。悲哉。敢告、

　　○告先主

　　自观巷之宅失、而我考妣若兄嫂之主、玉于今凡八迁中间以讼寄主于人家者凡二乌乎我考妣若诸兄嫂亦劳苦不安甚矣凡此皆吾子弟不肖所致之罪也、悲感自责、每欲无生、今复新居自寄所迎妥我考妣若诸兄嫂归于侨寓某渐次图构冀自今巳后尚以永宁也

　　○哀诸尚书辞　情文经纬

　　闵予不肖晚犹虫雕既不能飞乃就罗招命也不淑进退维谷秣月蹄霜两走上国当斯之时公谢馆署堕马伤胫、就榻而语、曰此修途。兼冽以霾。彼如不愠。子可勿来。相与劳苦。忘其疲楚。每至必飧。无退不拒。我昔未老。挟管无赖。翻墨成鸦。回毫作虿。体刺格乖。人所不惬。公独嗜之。至夺郎箑。辇素逆旅。令我毫挥。酌以荷花。鶂豕侑垒。迨闻主人、任我来去、公喜不拘、扶伤而祖、曰此迫冬、或闭风露、用物以宣、非方不可、石首之鱼。越筠之萌。子如不嫌。箬以备羹。公剂我躯。匪药我愆。公岂弃我。殆有由焉。事有不常、鸟尽兔死、羊昙悲来、郦炎难起、人曰起耳。公曰未然。家置一喙。日千斛涎。都门之祖。方彻复举。岂无他人。而三其侣。多公一呴、涸鲋聊渚、未卜其腾。且弛其縻。往秋之会、毫发后先、公如不卧、我则巳骞、斯言之宣、非我则谩、得诸馆中、如此之传、嗟我鄙庸、寸喉接咮、尺麻组之、如鹅折脰、贱贫之生、自与贵殊、以舌为刀、岂乏其徒、何公瞿瞿、顾欲生我、岂徒生之、且辱知者、日者相传、寸楮必匦、人往谒公、以我墨贽、昌歜疮痂、愈噉愈耆、馆中之禄、所羡能几、以入于曹、远自千里、凡此峻谊、髠管莫既、矧伊尺笺、欲穷其际、古人感遇。一盻杀身。荆卿侠夫。捐躯入秦。公岂衒恩。我忝儒流。我岂匪人、而侠之羞。庚子识公、垂三十禩、岂无他德、念此犹恃、破罟傥、握手悲歌、先我而往、伤如之何、

　　○祭张太仆文　骨痛语烈

　　太仆公将以万历二年十二月之二日内于幽其末交某以十一月之十有二日割羽牲一从以果羞黄流而告之曰嗟乎公之活也。其务合羣喙而为之鸣若齐桓将存江黄温弦之小国而屡盟鲁宋陈蔡于春秋也其同心戮力而不贰长其公尧夫既遗人以麦矣而文正乐之不问其倾舟也。拳拳于斯事之未了。而竟先以往意其心若放翁志宋土之复巳不得见而冀闻于家祭之告一念与一息而俱留也夫以公德于某者若此即使公在某且不知所以自处而公今殁矣将何以为酬也嗟乎此某虽不言而寸心之恒终千古以悠悠也。

　　○会祭高君文　韵语错综可诵

　　君于大节之所关也植之若苗、于大节之所累也去之若莠、是以其考诸人也、于大节之所累者闻之恐入于耳、而于大节之所关者称之几不容口、此其性资之取诸天钧也。若舍釜而获钟。故其好恶之严于人巳也。若平庾而槩斗。若其气盖一乡而不慑于豪权。要久百年而不遗于故旧。积散倾橐而待火者家家。壮激冲冠而揽雠以■〈口后〉■〈口后〉。或谈文而云生、或愤世而戟手、兹盖芒绪之所余、而不足以槩其中之所有、猥我诸侪、感君平生、伐木酾酒、每集于庭、公久敬而晏交、侪攻玉而寡能、尝私相谓曰、以君之英使遇阳明夫子于曩昔、而佐以罗石诸贤之友朋、公且将为泰州冖心斋王子矣宁不起鱼盐而揽道柄于海滨、今君固未之值也、而杳然以逝矣、盖磊磊然里中之豪隽也、而亦何负于乡评、念春雨之滴牖。恍烧灯而剪韭。俨抓髯以长啸。阻开襟而捉肘。侪相向而失声。悲长夜之靡昼。

　　○祭罗母　于祭文中可谓超拔奇逸矣

　　凡物之含常气以生者。直视其物之本质而知其奇恒耳。至于玉则望璞而别焉。金则探镰而识焉。砂则按其床而定焉。故至宝奇英。视其子必视其母。其在于人。聃之产鹙子之怀异于人。此犹曰别流也。其在于吾圣哲。稷之拇契之卵异于人。惟我太君之于令子。是美玉也。良金也。芙渠之砂也其于人也。稷也契也。其兼二氏之教而雄长之也。聃也鹙子也。其于母借言之聃之玄鸟鹙子之舍利。正言之谓非夭之简狄稷之姜嫄不可矣。夫人莫难乎垂名。尤莫难乎天之所独厚。而名与厚于妇人为尤难。太君亦可以无憾矣。奠而不免于哀者。是予辈之私情也。

　　○祭少颠文　婉折伤痛法韩十二郎文

　　计子与予游适三十年淡如也。而独笃于今下狱之七年。子其几于反炎凉者耶。残于疡而□且杖十年矣。顾饮不废而竟饯往于酒。子其几于忘生死者耶即吾求交于世得此亦难而顾得之方之外耶向来十余日而不死。我一送药于子。子百法于我。而竟断往来信耶凡此者皆可痛也而吾日衰矣。其尚能痛以泪耶。当浇之以酒耶。而吾窘囚耶。其能外楮与香而别办耶。吾待死人耶。即死当饮子于地下。傥不死而能浇子于塔尖上。借如意而击以歌耶。又何如以为情耶子方外士耶又反炎凉者耶忘死生者耶使有知而闻予之言耶其亦悲也耶其不悲也耶

　　○季先生入祠祭文　四首俱高爽

　　先生之于行、简节疏目、似缓于其细矣、而心事之光明、如青天白日、可以对鬼神而格豚鱼者、则固独立乎其大。先生之于学。探本极源、既急于其大矣、而著述之精密、如蚕丝牛毛、用以明六经而酌百氏者、则又不遗乎其细。当其仕也、为砥柱于风波之中、有举世所难言者而独言之、举世所难行者而独行之、尽其在我而不问其成与败。及其处也、撤藩篱于物我之际、有谗者始或排之而终屈于无心之公、嫉者始或忌之而卒伏其不校之量、求诸在人而无间于内与外。自释褐廿年以后、不闻其问舍而求田、故其读书也、往往托禅榻以即安、当其捐馆一日之前、犹见其进徒而讲易、是其好学也孜孜至易箦而匪懈。盖一尺之牍、未足尽其平生、而数端之举、聊以明其大槩。然则先生之存也、眞尚友于古今之会、不特善盖乎一乡、而今先生之殁也、顾缺典于尸祝之崇、奚啻稽迟乎十载。故某等以为彼祀于其校在位之事也而况议礼者古称为聚讼之家安保其无异同。祭于其社吾党之责也而况评乡者巳定于盖棺之久共知其为蓍蔡。苟见义而不为、亦逡廵其何待、爰相与以图祠、得旧栖于剎界、遂卜吉以跻神、俨音容之如在、盖上以禆风教于衰微、而下以慰士民之瞻戴、

　　○时祭文

　　先生发明六经、折衷羣疑、仕优则学老至不知士类宗之。可以为师。心事青天胷次霁月儿童不欺、鬼神可格、国人评之、太上立德、考诸古礼、曰乡先生、可祭于社、其在斯人、时惟仲 【 春秋】 牲酒既戒荐以告虔永廸后辈

　　○县祭文

　　有鬻珷玞鱼目于贾胡者、鬻而椟之而巳矣、无庸于睨而拭之也、曰和壁隋珠不十睨之十拭之、则未始鬻之而椟之也、然则称人之贤、辄信之而不疑之者、珷玞鱼目之类也、必疑之而后信者、和壁隋珠之类也、珷玞鱼目。不睨而拭之。不必　也。和壁隋珠。廿睨而十拭之。盖将以宝之。故如此其至也然则不疑而即信者其人之未必见重于人犹是也疑而后信者其人之见于重人亦犹是也某等于先生之贤、始疑而终信之、大略类此、故谒之于祠也虽不早而备物以永其祀者图之不敢以不虔先生有知、其亦慰而乐闻予之言耶、

　　○入乡贤祠府县祭文

　　惟公一代经师、千古道宗、闻之者几于聆韶。见之者称为犹龙。十年未祀而今始祀于此也固足以见有司之慎。乡社既祀而今复祀于此也尤足以昭人心之公。

　　徐文长文集卷之二十九 【 终】 

　　●徐文长文集卷之三十

　　公安袁宏道中郎评点
　　门人锺人杰瑞先校订

　　杂着

　　隍灾对 
　　附记质隍灾而予否之之语 
　　府隍神有二辨 
　　祝佥事为神于南昌 
　　寿中军某侯帐词 
　　义塜募文 
　　读绛州园池记戏为判 
　　景贤祠上梁文 
　　鲍府君醮科 
　　友琴生说 
　　一吾说 
　　读龙惕书 
　　书古本参同误识 
　　井田解 

　　○隍灾对　二篇奥探地肺

