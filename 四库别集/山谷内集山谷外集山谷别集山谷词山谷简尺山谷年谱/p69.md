<!-- { "loadSidebar": true } -->
　　二亲之年如白驹之驰过隙百身以报如一滴之益沧溟罔极之恩永思甚痛式当讳日恭设妙因傥承不二之音咸开顿觉之路仰惟功德证知
　　舅母十三太君举哀疏【李布公达之妻】
　　伏念从学外家早防慈诲窜身裔土孤奉至恩拜书墨之未干忽讣音之来及瞻云万里空尽于一哀报徳九冥恭投于三宝伏惟大觉证明
　　嗣公十八弟推官举哀疏
　　伏以礼服之衰虽名初从兄弟之义不异同生孤苦相依夷险一槩来问投荒之客书墨未干追寻细席之言徳音犹在不谓祸成山岳痛割肺肝然以宿植善根尸成道种式延净土少助胜因陈法供于祗园演金文于贝叶伏愿嗣功十八弟推官最初一念不昧本来随顺世縁还为骨肉归依大觉为作证明
　　祖父忌辰疏
　　昔尝逮事何莫报之劬劳今属讳辰未忘哀于冥漠式陈净供少助善縁恭对觉皇表白
　　祖母桃源太君刘氏忌日斋僧
　　伏念瓜瓞有初简在夫人之德风枝不静实惟先君之恩爰属讳辰式追冥福恭惟大觉证知
　　知命百日斋防
　　脊令在原汝有急难之义虎兕出柙我无保惠之功书墨未干讣音来即水火不免将何靣以见先亲股肱或亏念谁依而终晩岁逮兹卒哭几欲无生躬扫秘园亲供缁侣冀慿大觉之力少慰九冥之思稽首慈尊惟垂悲救
　　祖母逺忌防二首
　　朝夕寝门虽不逮事绸缪牖戸燕我后生适当属纩之辰深动降霜之感敬依梵刹延饭众僧冀此妙因傥为冥助
　　昔尝逮事早纒风树之悲尚忆分甘莫致氷鱼之养式逢讳日更切哀诚爰集苾蒭之僧躬设伊蒲之馔冀慿慈力仰助超升伏愿不昧本来承兹法施
　　先妣逺忌防
　　天地罔极初无报徳之阶日月不来毎深濡露之感属当讳日更切哀摧爰以佛香普薰僧饭维九防寂寞而积善之庆在心推诸佛慈哀则正觉之门有路伏惟万德俯赐证知
　　介休县君远忌疏二首
　　秾如桃李鞠为松柏之阴涧有苹蘩莫助豆笾之荐岁将二纪哀念如新式以讳辰敬脩冥福顾平生之竞爽虽絶域而感通
　　江山阻长岁月徂谢冢上之木巳拱室屮之言未寒属当撤瑟之辰深念采苹之助恭脩佛供用荐冥途稽首觉皇俯垂哀救






　　山谷外集巻十
　　钦定四库全书
　　山谷外集巻十一
　　宋　黄庭坚　撰
　　楚词
　　至乐词寄黄几复
　　余泛观于天下兮何者乐而谁者足忧忧于窘窘不得兮乐尽万物而无求翫声色而弊形性兮维造化之螟蠧将逍遥鑪锤之外兮尚何俛首而婴此细故百年存亡得失兮吾既视奕棊与摴蒲寒暑蚤夜极则迁兮有满则有虚应龙之不拘系乎宁与羸马帖耳而求刍云升雨降兮上下有无入与神防兮出与化俱无对于天下兮制命在予贾羣嚣而我静兮岂其跨一世以求直乃有徳人相与友兮忘我于忘言之域廓宇宙以为量兮奚自适而不通遂风休而水释
　　録梦篇
　　春风乱思兮吹管弦春日醉人兮昏欲眠却万物而观性兮如处幽篁之不见天试纵神而不御兮如有顺心之洒然委蜩甲而去化乗白云而上仙因天倪而造适观众妙之风门阊阖而进予帝示予以化物之甄予撼闗而去牡帝宴笑以忘言吾见万灵朝明庭兮冠佩如云烟名声毁誉之观兮差无以异乎人间息心于慕羶之蚁防理于止水之渊与我游物之初兮曰是可以解而县不知其所以得兮而冷然似有所存归占梦灵兮盖天振吾过矫心以循理兮殆其沃水而胜火故喜曲辕之栎以得祥惊主人之鴈以近祸离水火而天兮乃得使实自我荡然肆志兮又乌知可乎不可乱曰刍狗万物兮天地不仁体止而用无穷兮播生者于迷津有形而致用者之谓器无形而用道者之谓神背昭昭而起见兮聚墨墨而生身犯有形而遗大观兮动细习于游尘彼至人而神凝兮同予梦而先觉顾天下孰不学兮乃防归于无学予心之不能忘兮将波流风靡而奈何唯镇之以无名之朴
　　秋思【和荅幼弟阿熊呈上六舅学士先生幷引】
　　庭坚之少也学于舅氏而后知方长就食于江南北间不拜请益之席盖十三年嵗在星纪实作此文申写依归之愿
　　柴门扃兮牛羊下来其已乆四壁立兮蛩螀太息不可听夜冉冉兮斗魁委柄若授人天寥寥兮河汉风浪西南倾山川悠逺兮谁独不共此明月维徳人不见兮采薇蕨于江之南风露寒兮薇蕨既老而苦澁江道险难兮不知先生之何食徃予窥道而见兮俯甘井以解渇天地施我生兮先生厚我徳水波无津兮既拯我舟杭路防径絶兮又翦我荆棘秉道要而置对兮一与而九夺曽不更刀兮破肯綮于胷中湛湛兮如长江之吐月霏霏兮若旋盘之落屑防鉏铻于一堂兮曽不侮予以色辞星翻翻其争光兮观北斗之运四时维回首之日浅兮又穿鼻而伏皁乘流下兮忽不自识其阙遗悲去日之既往兮爱是日之方来有玉于槖兮师以为王所之【阙】　　　不谟献之维令之莫予琢之起望天极南兮【阙】　　　予马恐蓍龟之逺兮入鲍肆不知其化子歌【阙】　　余心兮为而三叹其一和防子之昌言兮殆莫振余过已矣乎芳兰无泽兮嵗遒众芳歇兮曷予佩之求絶万里兮吾以子牛横大川兮吾以子舟窃悲吾子之多暇日兮愁嗟黄落如郢客之见秋
　　悼往
　　西风悲兮败叶索索照陈根兮秋日将落髣髴兮梦与神遇顾瞻九泉兮岂其可作俄有悲秋之羽虫兮自伤时去物改拥旧柯而孤吟四郊莽苍声断裂兮乆而不胜其叹音平生之梗槩兮欲萧萧而去眼将絶之言语兮忽歴歴而经心谓逝者有知兮何喜而弃此去也谓逝无知兮谁职为此梦也凭须臾之不再得兮哀此言之不予听回廊窈窕月皓白兮无复曩时之履声擥平生之余制兮芗泽其犹未沫虽飘飘其日败兮吾不忍改其此佩愁薨薨其中予兮如醳酒之不化歘别离之几时兮谁与此夏日冬夜自我先兮一无穷在我后兮亦一无穷六七十便了一生兮何异木末之有狂风待外物而造适兮固不若放之自得之埸彼庄生之一缶兮亦何异荀氏之神伤吾固知蔵于天者至精交于物者甚粗饮泣为昏瞳之媒幽忧为白发之母忧来泣下不可安排兮如孟津之捧土彼寒暑之寖化兮天地尚不能以朝莫目防防而不寐兮夜亹亹而过中虽来者犹不可待兮恐不及当时之从容
　　听履霜操【幷序】
　　士有有意于问学不得于亲能不怨者预听斯琴予故为危苦之词撼其闗键冀其动心忍性遇变而不悔
　　灵宫窈窕兮寒夜永篁竹造天兮明月下影木叶陨霜兮秋声动我以嵗莫起视夜兮北山饮予斗柄幽人拂琴而当予曰夫子则钟期尝试刳心而为之听若有人兮亦既脩宴衽席之言兮不知其子之齐圣嘉孝子之心终无巳兮不忍忘初之戒命人则不语兮则语客有变容而涕洟奄不知哀之来处悲乎痛哉葛屦翦翦兮絺绤凉凉衣则风兮车上霜天云愁兮空山四野竭九河湔涕痕兮忽承睫其更下嫠不忧其纬兮恤楚社之不血食尽子职而不我爱兮终非父母之本心天髙地厚施莫报兮固自有物以至今雉雊鸡乳兮麋鹿解角天性则然兮无有要约哀号中野兮于父母又何求我行于野兮不敢有履声恐亲心为予动兮是以有履霜之忧古人之骨朽矣匪斯今也蹙然如动乎其指浩然如生乎其心也声音之发钩其深也枯薪三尺惟学林也
　　邹操【幷序】
　　晋人以币交孔子而召之礼际甚善孔子将渡河闻赵简子杀鸣犊舜华临河而不进曰洋洋乎丘之不济此命也夫学者常以事不经见相与献疑以为鲁哀季桓不足与有为也公山佛肸不足与有为也卫以家听南子齐以国听田常阳货乱人原壤之不肖与之酬酢雍容礼貌而弗絶也简子杀大夫何得罪之深欤彼盖不知亡国之祥莫大乎杀贤大夫无罪而戮一民士可以舍禄无罪而杀一士大夫可以命车无罪而杀贤大夫鉏国之榦也鉏国之榦而不得罪于国人国非君之有也推此以行其孰不翦刈故君子见防归在邹作邹操
　　归欤懐哉此邦不可以游眷吾车而有柅非河浒之无舟政何君而莫与君何国而莫求嵗荏荏而老至慨时运之不逑洋洋乎水哉丘之不得济也昊天不吊仁者此无罪也揽国辟而家擅几何而不殆也心病不可药手足未有害也鸟覆巢于主人鳯摩天而逝也求所用生丧其生吾不忍幪此虿也岂曰如之何然后求诸蔡也已乎已乎鸟兽山林则以食也天下有道丘不与易也归我休矣奉帝则也大同至小天地徳也小物自私智之贼也国无知兮我非伤悲兮驺御委辔四牡驰兮心不慊于前驱又欲下而走兮中园有林斧所相兮大厦峩峩不谋匠兮往者不可及来者吾犹望兮
　　渡江
　　行渡江兮吾无舟荡荡东注兮褰裳不可以游渔横舟兮不即渡夐万里以在前兮无家反顾云翳翳兮雨凄凄不济此兮谁与归行渡江兮我无楫释吾马兮不可以涉嗟行路之难兮援琴以身忘手不得于吾心兮声乆抑而不张天涔涔兮又暮雨不济此兮吾归何处
　　毁璧
　　毁璧兮陨珠执手者兮问过爱憎兮万世一轨居物之忌兮固常以好为祸羞桃肴兮饭汝有席兮不嫔汝坐归来兮逍遥采云英兮御饿淑善兮清明阳春兮玉冰畸于世兮天脱其撄爱骨人兮防防弃汝阳侯兮遇汝曽不如生未危可以去兮殆而其雏婴众雏羽翼兮故巢倾归来兮逍遥西山浪波何时平山涔涔兮猿鹤同舍瀑垂天兮雷霆在下云月为昼兮风雨为夜得意山川兮不可绘画寂寥无朋兮去道如咫彼生坎兮可谢归来兮逍遥増胶兮不聊此暇
　　古诗
　　流水
　　一溪之水可涉而航人不我直我犹力行一溪之水不杠而涉濡首中流汝嗟何及汤汤流水可以休兮嗟行之人则濯足兮【三章章四句】
　　虎号南山
　　虎号南山民怨吏也
　　虎号南山北风雨雪百夫莫为其下流血相彼暴政几何不虎父子相戒是将食汝伊彼大吏易我鳏寡矧彼小吏取桎梏以舞念昔先民求民之瘼今其病之言置于壑出民于水惟夏伯禹今俾我民昏垫平土岂弟君子伊我父母不念赤子今我何怙呜呼旻天如此罪何苦【二章章八句一章十句】
　　采菊
　　采菊伤君子也君子将有为独立而无佽助是故伤之
　　南山有菊于采其英谁从汝往视我惸惸伊时之人谁适有比不与我谋不如其已薄言采之遵彼山曲汝来迟迟去我何速伊时之人谁适与同不与我好殆其觏凶江汉滔滔有楫有杭谁以济此中流且风嗟尔君子时处时黙防云反覆无伤尔足【三章章八句】
　　新凉示同学
　　西风先自无消息忽上青林报秋色天髙月明露泥泥团扇已从蛛网织蛩螀何苦不自聊入我夜牀鸣唧唧似言冰雪催授衣今者不乐君发白春深花落病在牀永夏过眼等虚掷巻帘昨暮得新凉空堂呼灯照几席岂无熟书试一读欲似平生不相识今日明日相寻来百年青天过鸟翼夜防叹息仰屋梁废弃寝膳思无益吾徒奈何纵慢游君不见禹重寸隂轻尺璧
　　宿山家效孟浩然
　　秋阳沈山西委照藩落下雾连云气平蒙蒙翳中野空村晩无人一二小蜗舍老翁止客宿乔木縻我马松炉依稀烟槁竹照清夜幽泉抱除鸣生涯渺萧洒翁家炊黄粱杀鸡延食罢问余所从谁庸讵学丘也投身解世纷耻问老农稼予生乆邅回百累未一谢斑斑吾亲发弟妹逼婚嫁无以供甘防何縁敢闲暇安得释此悬相从老桑柘
　　病懒
