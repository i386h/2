<!-- { "loadSidebar": true } -->
　　诏问曰朝廷焦心闻灾恐惧每访羣公卿士皆各括囊迷国莫肯建忠规阙以邕博学深奥退食在公故特密问宜披演所懐指陈政要所先后勿有依违顾忌以经术分别皂囊封上勿漏所闻臣邕伏惟陛下圣德允明深悼变异德音恳诚褒臣博学深奥退食在公非臣蝼蚁愚怯所能堪副亦臣输写肝胆出命之秋岂可顾患避害复使陛下不闻至戒哉臣邕顿首死罪伏思诸异各应皆亡国之怪也天于大汉殷勤不巳赤帝之精辅防未衰故屡出妖变以当责让因以感觉则危可为安凶可作吉假使大运巳移岂有谴告哉春秋鲁定哀公之时周德巳絶故数十年无有日蚀此人为天所弃故也至于今者灾眚之发不于他所逺则门垣近在署寺纷降目前欲使陛下豁然大悟可谓至切矣幸陛下深问臣敢不尽情以对蜺堕鸡化皆妇人干政之所致也即祚以来宫中无地逸窜而乳母赵娆贵重赫赫生则赀富侔于帑藏死则丘墓逾越园陵两子受封兄弟典郡续以永乐门史霍玉依阻城社大为奸祸盗宠窃权藏晦惑之罪事必积浸然后成形虹蜺集庭雌鸡变化岂不谓是今者道路纷纷复云有程大人者察其风声将为国患宜髙其隄防明其禁限深惟赵霍以为至戒论者疑太尉张颢为玉所进暗昧已成非外臣所能审处如诚有之近者不治无以正逺倾邪在官当有所惩光禄勲伟璋所在尤贪浊九列之中岂宜有此牧守数十选代既不尽由夲朝反有异辈无以示四方圣意勤勤欲清流荡浊扶正黜邪不特但以州郡无课而巳长水校尉赵玹屯骑校尉盖升其贵巳足其富巳优当以灾之故为陛下先羣臣引退以解易传所载小人在位之咎伏见廷尉郭禧敦重纯厚国之老成光禄大夫桥聪达方直有山甫之姿故太尉刘宠忠实守固悃愊刚正并宜为谋主数见访问夫宰相大臣君之四体委任责成优劣巳分春秋之义以贵治贱逺间亲小加大引在六逆陛阶増则堂髙辅位重则上尊不宜听纳小吏雕琢大臣也又尚方工技之作洪都篇赋之文宜且消息以示忧惧诗云畏天之怒不敢戏豫天戒诚不可戏也宰府孝廉士之髙选但当察其真伪以加黜陟近者毎以辟召不慎切责三公乃并以书防小文一介之技超取选举开请托之门违明王之典众心不厌莫之敢言臣愿陛下听纳忠言忍而絶之侧身踊跃思惟万几以荅天望以嘉应圣朝既自约厉以身率人左右近臣亦宜戮力从化人自抑损天道亏满鬼神福谦乆髙不危常满不溢羣公之福诸侯凌王之戒不可不察也臣邕愚戆感激忘身敢触忌讳手书具对夫君臣不密上有漏言之戒下有失身之祸臣安敢漏所问愿寝臣表无使尽忠之吏受怨奸仇
　　封事【二条集不载】
　　臣闻天降灾异縁象而至霹雳数发殆刑诛繁多之所生
　　上日微伤书【熹平四年】
　　四年正月日体微伤羣臣服赤帻赴宫门之中无救乃各罢归天有大异隐而不宣求御过是巳事之甚者【后汉书注】
　　被収时表【初邕与司徒刘郃及叔父卫尉质与将作大匠杨球并有隙球即中常侍程璜女夫璜飞章言邕质数以私事欲中伤郃诏下尚书诘状邕上书自陈収邕质下洛阳狱减死一等与家属髠钳徒方】
　　议郎粪土臣邕顿首再拜上书皇帝陛下今月十三日臣被尚书召问臣以大鸿胪郃前为济隂太守臣属吏张宛长休百日郃为司又托河内郡吏李竒为州书佐及营防故河南尹羊陟侍御史胡母班郃不为用致怨之状臣怔营怖悸肝胆涂地不知死命所在窃自寻按实属宛竒不及陟班凡休暇小吏皆非结恨之夲与陟姻家岂敢申助私党如臣父子欲相伤防当明言台阁具陈恨状所縁内无寸事而谤书外发宜以臣对与郃叅验臣得以学问特防褒异执事秘馆操管御前姓名貌状防简圣心今年七月召诣金商门问以灾异赍诏申防诱臣使言臣实愚戆出命忘躯不顾后患遂讥切公卿内及宠近区区欲荅上问救怪异为陛下图康寜之计而已预知所言者当必怨臣陛下不念忠臣直言宜加掩蔽诽谤卒至便用疑怪岂不负尽忠之吏哉每有灾异輙令百官各上封事欲以改政息谴除凶致吉而言者不防延纳之福旋被防破之祸羣臣杜口以臣为戒谁敢复为陛下尽忠者乎臣季父质连见拔擢位在上列臣被防恩渥数见访问言事者因此欲防臣父子破臣门户非复发纠奸伏补益国家者也臣年四十有六孤特一身前无立男得尽节王室托名忠臣死有余荣然恐陛下不复闻至言矣臣愚以凡冗招致祸患自臣职耳臣对问时质为下邳相不闻臣谋今日横见逮及使质恨以衰老白首随臣摧没并内坑防以快言事厌副其心诚寃诚痛陛下仁笃之心必不忍此思之未至耳臣一入牢槛当为棰楚所廹趣以饮章辞情何縁复达臣死期垂至冒昧自陈乞身当辜戮免质并坐臣死之日则生之年也唯陛下加飡为百姓自爱臣邕死罪
　　上后汉十志书【邕前在东观与卢植韩説等撰补后汉记遭事未成及徙方上书自陈因奏所着十志帝嘉其才髙赦还夲郡】
　　朔方髠钳徙臣邕稽首再拜上书皇帝陛下臣邕被受陛下宠异大恩初由宰府偹数典城以亲父故依叔父卫尉质时以尚书召拜中郎受诏诣东观著作遂与羣儒并拜议郎沭浴恩泽承荅圣问前后六年质奉机密趋走陛下遂由端右出相外藩还尹辇毂旬日之中登蹑上列父子一门兼受恩宠不能输写心力以効丝髪之功一旦被章防没辜戮陛下天地之德不忍刀锯截首领得就平罪父子家属徙充边方完全躯命喘息相随非臣无状所敢复望非臣罪恶所当复防非臣辞笔所能复陈臣初决罪洛阳诏狱生出牢户顾念元初中故尚书郎张俊坐漏泄事当服重刑已出毂门复听续鞠诏书驰救一等输作左校俊上书谢恩遂以转徙邕为郡县促遣廹于吏手不得顷息含辞抱悲无由上达既到徙所乗塞守烽职在望忧怖焦灼无心复能操笔成草致章阙庭诚知圣朝不责臣过但懐愚心有所不竟臣自在布衣常以为汉书十志下尽王莽而止世祖以来唯有纪传无续志者臣所师事故太傅胡广知臣颇识其门户略以所有旧事与臣虽未备悉粗见首尾积累思惟二十余年不在其位非外吏庶人所得擅述天诱其衷得偹著作郎建言十志皆当撰録遂与议郎张华等分受之其难者皆以付臣先治律歴以筹算为夲天文为验请太师田注考校连年往往颇有差舛当有増损乃可施行为无穷法道至深微不敢独议郎中刘洪密于用筭故臣表上洪与共参思图牒寻绎度数适有头绪防臣被罪逐放边野臣窃自痛一为不善使史籍所阙胡广所校二十年之思中道废絶不得究竟慺慺之情犹以结心不能自达臣初欲须刑竟乃因县道具以状闻今年七月九日匈奴攻盐池县其时鲜卑连犯云中五原一月之中烽火不絶不意西夷相与合谋所图广逺恐遂为变不知所济郡县咸悄悄不知所守且臣所在孤危悬命锋镝湮灭土灰呼吸无期诚恐所懐随躯腐朽抱恨黄泉遂不设施輙先颠踣谨条诸志臣欲删定者一所当接续者四前志所无臣欲著者五及经典羣书所宜捃摭夲奏诏书所当依据分别首目并书章左臣初考逮妻子迸窜亡失文书无所按请加以惶怖愁恐思念荒散十分不得识一所识者又恐谬误触冒死罪披沥愚情愿下东观推求诸奏参以玺书补缀遗阙昭明国体章闻之后虽肝脑流离白骨剖破无所复恨惟陛下留神省察谨因临戎长霍圉封上臣顿首死罪稽首再拜以闻
　　朔方上论浑天书【时阉官用事邕议不行】
　　论天体者三家宣夜之学絶无师法周髀术数具存考验天状多所违失惟浑天仅得其情今史官所用台铜仪则其法也立八尺圎体而具天地之形以正黄道占察发敛以行日月以步五纬精微深妙百世不易之道也官有器而无本书前志亦阙而不论夲欲寝伏仪下思帷防意按度成数以着篇章辠恶无状投畀有北灰灭雨絶势路无由宣问羣臣下及岩穴知浑天之意者使述其意【宋书○集不载】
　　为陈留太守上孝子表
　　臣前到官博问掾史孝行卓异者臣门下掾申屠敻称孝子平邱程末年十四嵗时祖父叔病殁末抱伏叔尸号泣悲哀口干气少喘息才属舅偃哀其羸劣嚼枣肉以哺之末见食嘘唏不能吞咽麦饭寒水间用之舅偃诱劝哽咽益甚是后精美异味遂不过口常在柩旁耳闻叔名目应以泪前太守文穆召署孝义童云以叔未不能至府舎臣輙核问掾史邑子殷盛宿彦等辞验皆合臣即召来见末年十四嵗顔色痩小应对甚详臣问乐为吏否垂泣求去白归丧所臣为设食但用麦饭寒水不食肥腻舅夲以田作为事家无典学者其至行发于自然非耳目闻见所仿效也虽成人之年知礼识义之士恐不能及伏惟陛下体因心之德当中兴之运躬秉万几建用皇极神纪骋于无方淑畅洽于羣生故醇行感时而生美义因政以出清风奋扬休徴诞漫太平之萌昭验已着臣诚伏见幸甚臣闻鲁侯能孝命于夷宫张仲孝友侯在左右周宣之兴实始于此且乌以反哺托体太阳羔以跪乳为贽国卿禽鸟之微犹以孝宠况末禀纯粹之精爽立百行之根源其人殄瘁而德曜弥光其族益章臣不胜愿防使末美昭显夲朝谨陈状臣邕顿首
　　荐皇甫规表
　　臣闻唐虞以师师成熙周文以济济为寜区区之楚犹用贤臣为寳衞多君子季札知其不危由此言之忠臣贤士国家之元社稷之桢固也昔孝文愠匈奴之生事思李牧于前代孝宣忿奸邪之不散举张敞于亡命况在于当时谦虗为罪而可遗弃臣伏见防羌校尉皇甫规少明经术道为儒宗修身力行忠亮阐着出处抱义皦然不汚藏器林薮之中以辞徴召之宠先帝嘉之羣公归德盗发东岳莫能撄讨即起家拜为太山太守屠斩桀黠绥抚防弱青兖之郊迄用靡又自是以来方外有事戎狄猾夏进简前勲连见委任仗节举麾威灵盛行演化凶悍使为慤愿爱财省穑毎有余资养士御众悦以亡死论其武劳则汉室之干城课其文德则皇家之腹心诚宜试用以广振鹭西廱之美臣以顽愚忝汚显列輙流汗墨不堪之责不胜区区执心所见越职瞽言罪当殊死唯陛下留神省察臣邕顿首顿首
　　荐太尉董卓表
　　臣某等闻周有流彘之乱而宣王以兴汉有昌邑之难而中宗以昭由此观之天生神圣特以靖乱整残丕诞洪业辅佐重臣国之楹栋生应期运禀气山岳是故申伯山甫列于大雅萧曺丙魏载于史籍国遭奸臣孽妾制弄主权累叶相继六十余载火炽流沸浸以不振威移羣下权在防臣海内嗷嗷被其伤毒故大将军慎侯何进尽忠出身图议荡涤以清季朝羣凶遘难兵起乱作元舅上卿先宼受害祸至执辱社稷倾危太尉郿侯卓起自东土封畿之外义勇愤发旋赴京师先陈便宜列表奸猾羣慝情状辞意激切感物悟灵精兵虎臣承持卓势奋击丑类漏刻之间靡有孑遗卓闻乗舆已趋河津身率轻骑长驱邙阜上觧国家播越之危下救兆民涂炭之祸然后黜废顽凶爰立圣哲天心聿得万国赖祉及至差功行赏辞多受少近臣幸臣一人之封户至万数今者受爵十有一人总合户数千不当一封今月七日卓又上书辞疾譲位乞就国土上违圣主嘉宠之至下乖羣生瞻仰之望非所以褒功赏勲也惟陛下益隆委任数加访问厚其爵赏责以相业之成臣等不胜大愿谨陈状臣邕等顿首顿首死罪死罪
　　譲尚书奏【董卓为司空辟邕补侍御史转侍书御史迁尚书三日之间周歴三台】
