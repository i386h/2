<!-- { "loadSidebar": true } -->
    览百卉之英茂，无斯华之独灵。结修根于重壤，泛清流而擢茎。[退润王宇，进文帝庭。竦芳柯以从风，奋纤枝之璀璨。]其始荣也，皎若夜光寻扶桑；其杨晖也，晃若九阳出旸谷。芙蓉蹇产，菡萏星属。丝条垂珠，丹荣吐绿。焜焜（韦华）（韦华），烂若龙烛。观者终朝，情犹未足。于是狡童嫒女，相与同游，擢素手于罗袖，接红葩于中流。


《槐赋》 
    羡良木之华丽，爰获贵于至尊。凭文昌之华殿，森列峙乎端门。观朱榱(以)[之]振条，据文陛而结根。畅沉阴以溥覆，似明后之垂恩。在季春以初茂，践朱夏而乃繁。覆阳精之炎景，散流耀以增鲜


《神龟赋》 
    龟寿千岁。时有遗余龟者，数日而死，肌肉消尽，唯甲存焉。余感而赋之。曰：嘉四灵之建德，各潜位乎一方：苍龙虬于东岳，白虎啸于西岗，玄武集于寒门，朱雀栖于南乡。顺仁风以消息，应圣时后而翔。嗟神龟之奇物，体乾坤之自然。下夷方以则地，上规隆而法天。顺阴阳以呼吸，藏景曜于重泉。餐飞尘以实气，饮不竭于朝露。步容趾以俯仰，时鸾回而鹤顾。忽万载而不恤，周无疆于太素。感白龙之翔翥，卒不免乎豫且。虽见珍于宗庙，罹刳剥之重辜。欲诉怨于上帝，将等愧乎游鱼。惧沈泥之逢殆，赴芳莲以巢居。安玄云而好静，不淫翔而改度。昔严周之抗节，援斯灵而托喻。嗟禄运之屯蹇，终遇获于江滨。归笼槛以幽处，遭淳美之仁人。昼顾瞻以终日，夕抚顺而接晨。遘淫灾以殒越，命剿绝而不振。天道昧而未分，神明幽而难烛。黄氏没于空泽，乔松化于株木。蛇折鳞于平皋，龙脱骨于深谷。亮物类之迁化，疑斯灵之解壳。


《白鹤赋》 
    嗟皓丽之素鸟兮，含奇气之淑祥。薄幽林以屏处兮，荫重景之馀光。狭单巢于弱条兮，惧冲风之难当。无沙棠之逸志兮，欣六翮之不伤。承邂逅之侥幸兮，得接翼于鸾凰。同毛衣之气类兮，信休息之同行。痛美会之中绝兮，遘严灾而逢殃。共太息而祗惧兮，抑吞声而不扬。伤本规之违忤，怅离群而独处。恒窜伏以穷栖，独哀鸣而戢羽。冀大纲之难结，得奋翅而远游。聆雅琴之清韵，记六翮之未流。


《鹦鹉赋》
    美洲中之令鸟，越众类之殊名。感阳和而振翼，遁太阴以存形。遇旅人之严网，(殊)[残]六翮之无遗。身(絓)[挂]滞于重，孤雌鸣而独归。岂予身之足惜，怜众雏之未飞。分靡躯以润镬，何全济之敢希。蒙含育之厚德，奉君子之光辉。怨身轻而施重，恐往惠之中亏。常戢心以怀惧，虽处安其若危。永哀鸣其报德，庶终来而不疲。


《离缴雁赋》 
    余游于(武陵)[玄武陂]中，有雁离缴，不能复飞，顾命舟人追而得之，故怜而赋焉。 怜孤雁之偏特[兮]，情惆焉而内伤。寻淑类之殊异兮，禀上天之休祥。含中和之纯气[兮],赴四节而征行。远玄冬于南裔兮，避炎夏于朔方。白露凄以飞〔扬]兮，秋风发乎西商。感节运之复至兮，假魏道而翱翔。接羽翮以南北兮，情逸豫而永康。望范氏之发机兮，播纤缴以凌云。挂微躯之轻翼兮，忽颓落而离群。旅朋惊而鸣逝兮，徒矫首而莫闻。甘充君之下厨，膏函牛之鼎镬。蒙生余之顾覆，何思施之隆博！于是纵躯(归)[委]命，无虑无求；饥食稻梁，渴饮清流。


《鹖赋》 
    鹖之为禽，猛气其斗，终无胜负，期于必死，遂赋之焉。美遐圻之伟鸟，生太行之岩阻。体贞刚之烈性，亮(金)[乾]德之所辅。戴毛角之双立，扬玄黄之劲羽。其沉陨而重辱，有节(侠)[士]之仪矩。降居檀泽，高处保岑。游不同岭，栖必异林。若有翻雄骇逝，孤雌惊翔，则长鸣挑敌，鼓翼专场。逾高越壑，双(不)[战]只僵，阶侍斯珥，俯耀文墀；成武官之首饰，增庭燎之(高)[光]辉。


《鹞雀赋》 
    鹞欲取雀。雀自言：“雀微贱，身体些小，肌肉瘠瘦，所得盖少。君欲相啖，实不足饱。”鹞得雀，初不敢语。“顷来轗轲，资粮乏旅。三日不食，略思死鼠。今日相得，宁复置汝！”雀得鹞言，意甚怔营：“性命至重，雀鼠贪生；君得一食，我命是倾。皇天降鉴，贤者是听。”鹞得雀言，意甚怛惋。当死毙雀，头如果蒜。不早首服，烈颈大唤。行人闻之，莫不往观。雀得鹞言，意甚不移。[依一枣树,藂（艹农）多刺。]目如擘椒，跳萧二翅。我当死矣，略无可避。鹞乃置雀，良久方去。二雀相逢，似是公妪，相将入草，共上一树。仍叙本末，辛苦相语。向者近出，为鹞所捕。赖我翻捷，体素便附。说我辨语，千条万句。欺恐舍长，令儿大怖。我之得免，复胜于免。自今徙意，莫复相妒。 [言雀者但食牛矢中豆，马矢中粟。]


《蝉赋》 
    唯夫蝉之清素兮，潜厥类乎太阴。在盛阳之仲夏兮，始游豫乎芳林。实澹泊而寡欲兮，独怡乐而长吟。声皦皦而弥厉兮，似贞士之介心。内含和而弗食兮，与众物而无求。栖高枝而仰首兮，漱朝露之清流。隐柔桑之稠叶兮，快啁号以遁暑。苦黄雀之作害兮，患螳螂之劲斧。冀飘翔而远托兮，毒蜘蛛之网罟。欲降身而卑窜兮，惧草虫之袭予。免众难而弗获兮，遥迁集乎宫宇。依名果之茂阴兮，托修干以静处。有翩翩之狡童兮，步容与于园圃。体离朱之聪视兮，姿才捷于狝猿。条罔叶而不挽兮，树无干而不缘。翳轻躯而奋进兮，跪侧足以自闲。恐余身之惊骇兮，精曾睨而目连。持柔竿之冉冉兮，运微粘而我缠。欲翻飞而逾滞兮，知性命之长捐。委厥体于膳夫。归炎炭而就燔。秋霜纷以宵下，晨风烈其过庭。气（忄替）怛而薄躯，足攀木而失茎。吟嘶哑以沮败，状枯槁以丧(刑)[形]。乱曰：诗叹鸣蜩，声嘒嘒兮，盛阳则来，太阴逝兮。皎皎贞素，侔夷节兮。帝臣是戴，尚其洁兮。
 

《蝙蝠赋》
    吁何奸气，生兹蝙蝠。形殊性诡，每变常式。行不由足，飞不假翼。明伏暗动，[□□□□。]尽似鼠形，谓鸟不似，二足为毛，飞而含齿。巢不哺鷇，空不乳子。不容毛群，斥逐羽族。下不蹈陆，上不冯木。


《迁都赋》 
    余初封平原，转出临淄，中命鄄城，遂徙雍丘，改邑浚仪，而末将适于东阿。号则六易，居实三迁。连遇瘠土，衣食不继。
   [览乾元之兆域兮，本人物乎上世。纷混沌而未分，与禽兽乎无别。椓蠡□而食蔬，摭皮毛以自蔽。]
  


《九咏》
    英蓉车兮桂衡，结萍盖兮翠旌。驷苍虬兮翼毂，驾陵鱼兮骖鲸。茵荐兮兰席，蕙帱兮苓床。抗南箕兮簸琼蕊，挹天河兮涤玉觞。灵既降兮泊静默，登文阶兮坐紫房。服春荣兮猗靡，云裾绕兮容裔。冠北辰兮岌峨，带长虹兮陵厉。兰肴御兮玉俎陈，雅音奏兮文虞罗。感《汉广》兮羡游女，扬《激楚》兮咏湘娥。临回风兮浮汉渚，目牵牛兮眺织女。交有际兮会有期，嗟痛吾兮来不时。来无见兮进无闻，泣下雨兮叹成云。先后悔其靡及，冀后王之一悟。犹搦辔而繁策，驰覆车之危路。群秉舟而无楫，将何川而能度？何世俗之蒙昧，悼邦国之未静。焚椒兰其望治，由倒裳而求领。寻湘汉之长流，采芳岸之灵芝。遇游女于水裔，探菱花而结词。野萧条以极望，旷千里而无人。民生期于必死，何自苦以终身！宁作清水之沉泥，不为浊路之飞尘。
[蔓葛滋兮冒神字。]
[何孤客之可悲。]
[皇衹降兮潜灵舞。]
[灵龙兮衔组，流羽兮交横。] 
[停舟兮焉待？举帆兮安追。]
[温风翕兮煎沙石，鸟罔窜兮兽无蹠。]
[乘逸响兮执电鞭，忽而往兮恍而旋。]
[越江兮刈兰，暮秋兮薄寒，被蓑兮戴笠，置露兮践雚。]
[徒勤躬兮苦心。]
[抗玉手吹□。]
[瞍文详□素筝，抗玉桴兮骇鼍鼓。]
[过穴兮清冷，木鸣条兮动心。]
[践丹穴兮观鸾居，通朱雀兮息南巢。]
[运兰棹以速往，□回波之容与。] 
[愬流风兮上迈，贝船兮荷盖。]

《黄初五年令》
    [令：]夫远不可知者天也，近不可知者人也。《传》曰：“知人则哲，尧犹病诸!”谚曰：“人心不同，若其面焉!”“唯女子与小人为难养也，近之则不逊，远之则有怨。”《诗》云：“忧心悄悄，愠于群小。”自世间人[从]，或受宠而背恩，或无故而入叛。违顾左右，旷然无信，大嚼者咋断其舌，右手执斧，左手(亲)[执]钺，伤夷一身之中，尚有不可信，况于人乎!唯无深瑕潜衅，隐过匿愆，乃可以为人[君上]。[行刀锯于左右耳，前后无其人也。]谚曰：“谷千驽不如养一驴。”又曰：“谷驽养虎，大无益也。”乃知韩昭侯之[藏]弊袴，良有以也。使臣有三品：有可以仁义化者，有可以恩惠驱者；[此二者]不足以导之，则当以刑罚使之；刑罚复不足以率之，则明主所[以]不畜。故唐尧至仁，不能容无益之子；汤武至圣，不能养无益之臣。“九折臂知为良医。”吾知所以待下矣!诸吏各敬尔在位，[孤]推一概之平：功之宜赏，于疏必与；罪之宜戮，在亲不赦。此令之行，有若皓日。于戏!群臣其览之哉!


《黄初六年令》 
    — [令：吾昔以信人之心无忌于左右，深为东郡太守王机，防辅吏仓辑等任所诬白，获罪圣朝。]身轻于鸿毛，而谤重于泰山。赖蒙帝王天地之仁，违百司之典议，舍三千之首戾。反我旧居，袭我初服，云雨之施，焉有量哉！[反旋在国，揵门退扫，形景相守，出入二载。机等吹毛求瑕，千端万绪，然终无可言者!及到雍，又为监官所举，亦以纷若，于今复三年矣。然卒归不能有病于孤者，信心足以贯于神明也。昔熊渠、李广，武发石开；邹子囚燕，中夏霜下；杞妻哭梁，山为之崩：固精神可以动天地金石，何况于人乎！今皇帝遥过鄙国，旷然大赦，与孤更始，欣笑和乐以欢孤，陨涕咨嗟以悼孤。丰赐光厚，訾重千金，损乘舆之副，竭中黄之府，名马充厩，驱牛塞路。孤以何德?而当斯惠；孤以何功?而纳斯贶。富而不吝，宠至不骄者，则周公其人也。孤小人尔，身更以荣为戚。何者?将恐简易之尤，出于细微，脱尔之愆，一朝复露也。故欲修吾往业，守吾初志。欲使皇帝恩在摩天，使孤心常存此地，将以全陛下厚德，究孤犬马之年。此难能也，然[孤]固欲行众之难。《诗》曰：“德輶如毛，[民]鲜克举之。”此之谓也。[故为此令，著于宫门，欲使左右共观志焉。”]


《写灌均上事令》 
    孤前令写灌均所上孤章，三台九府所奏事，及诏书一通，置之座隅。孤欲朝夕讽咏，以自誓诫[也]。

《求自试表》
