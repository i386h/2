<!-- { "loadSidebar": true } -->
　　某闻之，行义弗高，位与年尊，惭者则己。行义既高，位与年下，憾者则人。在己无惭，在人无憾，有若公然，其又奚言？惟昔先人，捐我诸孤，实在公藩，公泫然哀。衤遂死赙存，托殡得宫，寓处得庐，一出公恩。公或我临，不有其尊。我奖我衿，均其子孙。戴德莫酬，谁谓我人？去公三年，问不再行，岂曰怠忘，贱不敢烦。补官扬州，公得谢归，曾几何时，讣者来门。哭泣作书，以吊后昆，欲棺前，縻不可奔。会有吏役，尽室而南。戢恨含惭，转移寒暄。乃今来归，公丧且期，才命使人，薄进苹蘩。嗟嗟公恩，死其敢谖。

　　【祭杜待制文】

　　士耻无材，耻不修身，身修而材，有不及民。凡世可愿，于公皆有，孰窘其年，不使难老？贵者善防，其有孰窥？公心豁豁，不置墙帷。有挟易骄，不难拒善，公义所在，服之无贱，推以时施，宜以每成，又况于公，强果以行。物贵于时，常以其少，悲矣予思，我知其久。钟山北蟠，江落而东，完厚密牢，万世之宫。其归孰知？愚与在此，酹公以文，以配铭史。

　　【祭丁元珍学士文】

　　我初闭门，屈首书诗。一出涉世，茫无所知。援挈覆护，免于阽危。培浸灌，使有华滋。微吾元珍，我始弗殖。如何弃我，陨命一昔。以忠出恕，以信行仁。至于白首，困厄穷屯。又从跻之，使以踬死。岂伊人尤，天实为此。有彼石，可于丘。虽不属我，我其徂求。请著君德，铭之九幽。以驰我哀，不在醪羞。

　　【祭刁景纯学士文】

　　呜呼刁公，不忮不求。坦然立行之平，裕然与人之周。既贵贱以同观，亦始终之相侔。惟其动必依于仁，故其寿若此之修。望音容而已远，欲亲吊以无由。慨临风而出涕，辞以侑乎醪羞。

　　【祭韩钦圣学士文】

　　嗟为君兮邦之特，目扬秀兮颜发泽。纷百家兮并涉，超独怀兮道德。博荡荡兮无畛，宽恂恂兮莫逆。出当官兮发论，使权强兮累息。年何尤兮止此，禄不多兮谁啬？具壶觞兮酹哭，攀丧车兮启夕。岂独愁兮吾僚，隐多闻兮谅直。顾笑语兮已矣，冀来嘉兮魂魄。

　　【祭沈文通文】

　　呜呼文通，一世之英，耀矣其光，к矣其荣。有所不为，为无不果，有所不学，学无不成。故治行简于人生之心，名声溢于时士之口。谓且复起，谋谟左右。何与之以如此之才，而不副之以须臾之寿？悲伤叹息，举世皆然，岂特故人，为之流涟。驰哀一酹，以决终天。

　　【祭杜庆州杞文】

　　呜呼庆州，一世之英。濯濯其灵，粲粲其明。材能称于天下，言行信于朝廷。孰多其予，而不足以龄。不肖之身，始佐公扬。公后来东，有赐于明。昔饮同堂，今奠于庭。酒肴则薄，丰者维诚。再拜事公，敢不如生。 
　

　




　

　
●卷八十六
◎祭文
　　【祭吴侍中冲卿文】

　　呜呼！公命在酉，长我一时。公先我茁，我后公萎。中间仕宦，有合有离。后我所践，公辄仍之。出则交辔，处则连榱。坐肘则并，行肩则差。岂愿敢及，天实我贻。公之停蓄，及所设施，有诰有诔，亦有铭诗。又将有史，传所不疑。我既惫毛，何辞能为？婚姻之故，唯以告悲。

　　【祭欧阳文忠公文】

　　夫事有人力之可致，犹不可期，况乎天理之溟漠，又安可得而推？惟公生有闻于当时，死有传于后世，苟能如此足矣，而抑又何悲？如公器质之深厚，智识之高远，而辅以学术之精微，故充于文章，见于议论，豪健俊伟，怪巧瑰琦。其积于中者，浩如江河之停蓄；其发于外者，烂如日星之光辉。其清音幽韵，凄如飘风急雨之骤至；其雄辞闳辩，快如轻车骏马之奔驰。世之学者，无问乎识与不识，而读其文，则其人可知。呜呼，自公仕宦四十年，上下往复，感世路之崎岖。虽屯困踬，窜斥流离，而终不可掩者，以其公议之是非。既压复起，遂显于世，果敢之气，刚正之节，至晚而不衰。方仁宗皇帝临朝之末年，顾念后事，谓如公者，可寄以社稷之安危。及夫发谋决策，从容指顾，立定大计，谓千载而一时。功名成就，不居而去。其出处进退，又庶乎英魄灵气，不随异物腐散，而长在乎箕山之侧，与颍水之湄。然天下之无贤不肖，且犹为涕泣而欷，而况朝士大夫，平昔游从，又予心之所向慕而瞻依。呜呼，盛衰兴废之理，自古如此，而临风想望不能忘情者，念公之不可复见，而其谁与归？

　　【祭张安国检正文】

　　呜呼！善之不必福，其已久矣，岂今于君，始悼叹其如此？自君丧除，知必顾予，怪久不至，岂其病欤？今也君弟，哭而来赴。天不姑释一士，以为予助。何生之艰，而死之遽。君始从我，与吾儿游。言动视听，正而不偷。乐于饥寒，惟道之谋。既掾司法，议争谳失，中书大理，再为君屈。遂升宰属，能挠强倔，辩正狱讼，又常精出。岂君刑名，为独穷深，直谅明清，靡所不任。人忄兆莫知，乃侧我心。君仁至矣，勇施而忘已。君孝至矣，孺慕以至死。能人所难，可谓君子。呜呼！吾儿逝矣，君又随之。我留在世，其与几时？酒食之哀，侑以言辞。

　　【祭李审言文】

　　呜呼！噫公之才，岂独我知？公数困厄，岂人能为！所畸乎人，岂能无疵！所侔乎天，我乃知之。交不就利，高明所忌。莅不失宜，孤寡所思。凡今君子，疚实在兹。公亦知我，如我公知。厥交淡如，唯正无私。哀今亡矣，侑以辞。

　　【祭沈中舍文】

　　惟公之生，于朝缙绅。夫人嫔之，以作封君。皆以寿终，而世有人。昔我先子，公伦之旧，施于不肖，遂为世友。不腆之文，既藏于丘。惟是区区，以赞醪羞。

　　【祭束向元道文】

　　呜呼束君，其信然耶？奚仇友朋，奚怨室家？堂堂去之，我始疑嗟。惟昔见君，田子之自。我欲疾走，哭诸田氏。吾縻不赴，田疾不知。今乃独哭，谁同我悲。始君求仕，士莫敢匹。洪洪其声，硕硕其实。霜落之林，豪鹰隽。万鸟避逃，直摩苍天。踬焉仅仕，后愈以困。洗藏销塞，动辄失分。如羁骏马，以驾柴车。侧身堕首，与蹇同刍。命又不祥，不能中寿。百不一出，孰知其有？能知君者，世孰予多？学则同游，仕则同科。出作扬官，君实其乡。倾心倒肝，迹斥形忘。君于寿食，我饮鄞水。岂无此朋，念不去彼。既来自东，乃临君丧。阴宫，梗野榛荒。东门之行，不几日月。孰云于今，万世之别。嗟屯怨穷，闵命不长。世人皆然，君子则亡。予其何言，君尚有知。具此酒食，以陈我悲。

　　【祭陈浚宣叔文】

　　嗟乎宣叔，学以为己，不溺于俗，孤骞介峙。孰以不羸，孰忤不强？卒踬穷巴，乃命不祥。怡怡在宫，翼翼在外。胡是不福，贵奸寿悖。我思古人，禄世其初，悲君之食，不逮于孤。古不背死，隆亲急故，今此营营，谁瞻谁助。自昔海滨，以心相投，俱官于南，邂逅绸缪。颜合意同，云谁无友？谅直之好，于君实厚。有志不施，又困无财。虽痛何为，维以告哀。

　　【祭王回深甫文】

　　嗟嗟深甫，真弃我而先乎？孰谓深甫之壮以死，而吾可以长年乎？虽吾昔日执子之手，归言子之所为，实受命于吾母，曰“如此人，乃与为友”。吾母知子，过于予初。终子成德，多吾不如。呜呼天乎！既丧吾母，又夺吾友，虽不即死，吾何能久。搏胸一恸，心摧志朽。泣涕为文，以荐食酒。嗟嗟深甫，子尚知否？

　　【祭刁博士绎文】

　　惟君其先，黻冕之华。君弱而良，遂世其家。越天圣初，上始即位。开延闻人，间不容伪。若古尧、虞、稷、契、亲逢。君于其时，夺追群龙。五两之纶，三钟之杰。沈才下吏，间关楚蜀。来扬州，辅佐元侯。朝其或者，明试谟谋。最未及论，泯焉之幽。龟紫纷如，朱丹其车。昔之同升，泰亦众已。胡宁若人，乃此乎止？天介寿，宜良者多。良者弗寿，谓天何。亲发堕颠，子发犹羁。帷堂一恸，谁者无悲。令龟得日，棺还无咎。铭旌悠悠，羽た南首。惟君之旧，惟僚及友。徘徊路旁，涕落奠觞。

　　【祭虞靖之文】

　　刚耿直谅，醇明博美。敢于为义，我实知子。达我所愿，穷吾所耻。奈何终穷，命也天只。前年仆马，来自田里。白颠夷馘，相见悲喜。输吾肝膈，莫逆其韪。衰老邂逅，绸缪山水。念我难继，庶今少止。翻然为辞，遂隔生死。寓哀一酹，呜呼已矣。

　　【祭北山元长老文】

　　元丰三年九月四日，祭于北山长老觉海大师之灵。自我壮强，与公周旋。今皆老矣，公弃而先。逝孰云远，大方现前。馔陈告违，世礼则然。尚飨。

　　【祭吕望之母郡太文】

　　呜呼！贤矣夫人，善持门闾。皓若玉雪，一其终初。允孝维妇，允仁维姑。实生才子，我所叹誉。秉义率法，困而不渝。夫人之教，著不可诬。归殡窀穸，无悔无愉。维子之故，具此俎壶。

　　【祭程相公琳文（为高若讷作）】

　　呜呼！公在京师，为天子毗，发论强强，不苟其为。公于四方，为镇为屏，推良抑奸，两适宽猛。自伯休父，有称于周，及公千年，追配前休。时文而文，时武而武。顾我无状，辱公等仵。庶见吉召，乃闻凶归，驰哀一觞，终古之违。

　　【祭秦国夫人文（为高若讷作）】

　　于惟夫人，顺慎和恭。上之岐岐，实护于中。开号大邦，福禄之隆。康宁寿考，而以荣终。丧车其行，肇此明发。上用旧德，情之郁结。凡我在位，敢忘心怛。奠云将之，具此薄物。

　　【祭鲍君永泰王文】

　　年月日，官某，敢告于鲍君之神。农之劳，神之所知也。岁之四时，而于冬为最隙，然犹筑场圃，治屋庐，涂仓，粪田畴，未尝一日而晏然以休息。今兹令又以其暇时，属之使治渠川，比常岁，则农之劳盖有加焉，神宜哀怜而有以相之也。治之无几也而雨，雨且止，丁壮老弱相与行水而涸之。犹未也，而又雨。非民独病也，而令亦夙夜以忧。惟神相之以霁，令是役早有卒也。夫令之所以忧，其职民也。惟神之食于民也为已久，而忧之亦不可在令后也。谨告。

　　【二】

　　年月日，敢再告于鲍君之神。谒于神之明日，而天地廓然以温，民赖以供役。且卒事而复雨，雨淫不止，民愁而令恐。意者令之治行，无有可媚于神者，而神不卒听之乎？令则有罪，而民何尤？且霜雪风雨之滥淫，固其责自神而无与于令也。巍然南面飨人之归，事已而利泽不加焉，亦神羞也。惟神降意，以从令之言毋忽，令亦能发明神之令德，使民世事神不懈而有加焉。谨告。

　　【祈雨文】

