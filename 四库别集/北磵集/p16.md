<!-- { "loadSidebar": true } -->
　　山谷草圣不下颠张醉素行楷弗逮也然皆自成一家法如王谢子弟不冠不袜虽流俗人盛服振衿不如也右緑茹赞疑其宜州腕力潜微时作不然何以绰约柔缓也如此
　　跋查庵怀浄土醻倡集并冯给事归去来词
　　般舟三昧心法也生人固有之善一为习所移则贪残其俗险狠其聚磨蚁旋复莫究端绪习具济胜责获称习出乎尔反乎尔也善茍不移也瑶砌幢刹琼沼泜岸胎菡萏聴树林即尘蜕尘心想纯熟生死由是楞严所谓心存圣境时复冥现先觉曲示方畧授系念之要于上上种性虽殃积祸稔垂诀之际苦相在目教以十念恶习立转夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也贾生之言得之矣正不正在习而九花五浊遂风马牛不相及
　　跋平江宁上人孔子庙堂碑
　　书学废识书者益尠韩愈称羲之俗书吾所以望后世者益狭虞书孔子庙堂碑唐人骎骎晋人者南北壤断赝迹实繁此本盖亦未易得尝自其残缺处而求其全沈潜往复而遗其全然后残缺之大全了了在目虽有智巧不得而形容于语言之间也
　　跋青罗山翁示子帖
　　右数语所以开示子孙者至矣思其所示而求诸将见子充然家有哲匠而驰骤于外吾恐家鸡野鹜之诮复见于此熏曰吾祖死矣则谓之曰亦思其所示乎曰思之则又谓之曰尔祖未始死
　　跋郑宗圣博古考义
　　用器求古器有真赝古人意安在然则古意终不可求欤古之盘盂几杖有铭循铭辨器触类求之赝与真了了吾目中譬水饮者不俟傍睨知冷暖之节郑宗圣束髪好古资尽于器捜经史探传记旁罗曲采于图书欵式又质之于博雅前軰悠然得之于心作博古考义数十巻一名一物皆有本据沉潜反覆老而益勇盛世苦心之士絶无而仅有所谓吕荣之辨以吕氏荣昌为发宜重加详而我告
　　跋清真亮老所得勾献可孟藏春诗
　　蓄竒玩衲子所深戒惧防志也然寓意不留意何伤乎亮清真得小米云树半幅桃源太守勾献可久假而不归留诗以为谢江东部使者孟藏春次韵补其虚槖舍画而得诗与嗜画何异哉虽然殆不足与畅法师白玉尘尾同日语
　　题皎如晦行书后山五诗
　　皎如晦写陈后山送宝讲主云暂息三枝论恐枝字不当从木支姓也天下博知莫如三支谦亮防也从木有据乎抑笔误耶下云重叅二老禅指赵州临济也二老曹人宝亦曹人公在曹归徐时也皎作二祖非是盖初祖至六祖自有名三支对二老最切半山老人每以方语对方语梵语对梵语后山用是道也
　　题惠崇栁塘春水
　　鸳鸯容与于老栁暖烟春涨中便觉潇水湘波回塘曲渚欵乃一声悠然到耳而忘其为画也
　　跋东坡海外三帖
　　一帖喜五仙云搆落成一帖市云母煑膏见公卫生有经谓其求长生恐不见后一帖【楼攻媿防此帖云坡彭祖庙诗云空餐云母连山尽不见蟠桃着子时今有十斤之需何耶】
　　书璧书记诗卷
　　余未识永嘉璧交游中多有诗赠之乙酉春仲璧自吴门过余于西湖南宕客舍是日新晴破隂欲与孤山泉石相劳苦擕璧与数友歩两堤扫天乐赵紫芝梅棘于湖隂拂竹岩钱徳载旧题于江湖伟观唤舩絶湖寻寒泉赵叔迕瞑归赋唐律贻璧嘱其藏诸公軰名胜珠玉使我觉形秽
　　跋诸尊宿帖
　　翰墨不足论诸老然皆可观若昙与讷固擅书名佛智老禅又自得笔外意韩子苍评大慧书如古锦囊师子非老于研墨者未易语此
　　跋陆放翁帖
　　镜湖一曲皆翁吟啸提封翁所自有非若贺秘监请而有也遂与山僧巷友争渔樵席翰墨淋漓人争得之是三帖遂为勤上人所藏
　　跋圆悟真迹
　　示惠悟宜人语在建炎初元仲夏老子间闗江淮烟尘时也一言一语务开晦昧正人心掲正眼曾无纎毫自为安适计盖佛祖在人间世别无他事惟此事耳自此归云居寻归少城婆娑大隐得人虽不若全盛时潜符宻契若惠悟者未易一二数揽此旧墨使人拳拳
　　跋圆悟书
　　圆悟老人自云居还蜀瑄无玷侍香觉华严掌记元彻庵首众于以见三朝人天龙象駈驾豪隽而与乡人处曲折详尽如此一再读之恍然乡党篇中见孔子
　　跋老融散圣画轴
　　自普化金华至蚬子凡十軰意绪情态皆不失传记所载非高懐逸想经营盘礴不见笔墨畦畛若老融自成一家者未易模写曩留四明最久间得之好事者輙取去今仅存觳觫一纸议者以其微茫淡墨不足以永久遂目之曰罔两画行軰中寿此山一时名徳作诗尚竒澁时号梵语诗良金华玉市有定价浮俗不知也因书融卷后解嘲寿云
　　跋禅防图
　　经史无禅字往往时君世主乐从方外人访此字义则必据问为説问其字輙不识其故何也字迹也义宜也遗迹而宜义洞然心初未画之文烂烂经史中丝发不隐使自见之圣益圣贤益贤执而泥抑将瘳焉善画者状意以显义自唐肃宣文后唐少主潮朗刺史老厐翁妪儿女难疑荅问之情态意绪了了在目终之以灵照昆弟坐亡立蜕或谓了此义者止于坐亡立蜕也耶夏虫不可语于氷夫是之谓
　　跋杜濠州诗藁
　　权风烟柄月露判薫莸一喧寂弹压今古駈驾万象寓思于嵌谷邃窦边云墟雾严扃鐍而司其籥腾踏震耀诎信变故触物遇事挈骚雅之矩而为之发锵乎玲然于天地间八音相表里良金华玉岂龙断尘滓市人能定其价世兴伯仲以文章鸣文固不相下诗则清深秀整不为斩絶刻削澄渟涵蓄驰骤作者阃奥人谓白眉最良间闗戎马间悲歌慷慨一昌于吟崭然行軰中落落不谐俗朣朣云锦莫知其几一班仄管庸尽全豹徒识相遇之岁月于其后命之曰读世兴杜子忻吟草
　　跋谭浚明所藏山谷岩下放言真迹
　　放言于规矩准绳之外而不失规矩准绳然字亦放若孔子从心时不逾矩矣往往不识此等气象故有软语之讥公自黔涪起废舟泊滟滪邻樯二客乘月吟啸曰今代无诗人鲁直软语定不能写此竒伟之观盍聨句赋此其一曰千古城西滟滪堆其次曰上陵下浸碧崔嵬酒数行悲嘶不已而苦澁不续公朗吟云晓涛激喷万丈雪夜浪急回千里雷二客诘姓字公曰软语鲁直客媿谢移櫂右五篇字字有法度为公非家蔵今为谭浚明所珍宝庆二年清明北磵盥鳯泉展玩于介亭之隂
　　跋诚斋为谭氏作一经堂记【名去疾字更生一字浚明】
　　致力于工成于工师者庸工也必得之于规矩之外致力于书成于经师者俗儒也必得之于文字之表工则良工儒则名儒谭氏世儒名门艮斋谢公书其一经堂云为家之甘棠自是名谈诚斋杨公则曰不家于藏而身于藏则几矣余旧赋张氏万巻堂诗畧云万卷堂中浩如海胸次洞然无芥蔕曈昽初日上阑干坦腹便便日中晒敢妄意诚斋同哉盖其与人同者如此
　　跋卍庵法语
　　右三百余字孰非故纸中千百年死语死语活弄十倍精明信不与当时将死雀就地弹者相碌碌况今碌碌者耶时为之语曰妙喜长书佛眼普説卍庵法语天下三絶
　　跋后谿敬堂诗巻
　　后谿不学般若任运与修多罗合其用敬堂韵赠照有金篦刮膜之语又云少陵令人回向心地初耳北磵遗老书其后云后谿不可推过
　　四明至淳上座写华严经施开元寺跋
　　根本部畧则四种广则无尽无尽中复无边乃至不可説转回入四种行布圆融各安本位各离本处不同不殊无坏无杂不动本际平等无碍八十一卷一嗅无遗百一十城不移寸步逐字写过未尝动笔尊者童子至淳上人是则名为三无差别
　　书坦禅师塔石
　　育王塔庙作于晋革律于我宋再传而禅林始具体而微公来而大备宏畧兼善不遗秋毫尤究心老病孤弱丰功懋徳与此山俱传既息幻影瘗于鄮之西麓岁清明日羞苹藻作供于戱塔不逾寻老屋打头风松笙镛云萝屠苏泉清石洁流芳不歇退居违古寿藏欺世妄庸成俗各自为计一朝寝疾凡所以给侍奔走已若不相识目未瞑槖分罔均攫拏起争端臭腐与狐兔俱故吾申之为不自量者戒公之名章杰句在方册盖出上方岳之门而内交于雪窦显尤警拔可纪者半山老人诗在焉
　　书尼刺
　　比丘释子通称也尼别男女也七佛前无尼创于耶输陀罗得度于释迦文法华称耶输陁罗比丘尼传灯载尼总持末山尼了然妙喜书中有尼无着妙总皆尼之竒杰者了比丘事比丘所甚难尼尤难也佛祖寖古赝浮屠为乱阶妩态媚辞以钦师所谓出家乃大丈夫事非将相之所为使尼均称比丘昧者靡然从之名称不正胡往而非不正祖云男女有别草木无伤孔子曰必也正名乎正名天下之大分也别男女天下之大伦也于戏三学寂寥律部尤甚波罗提木义遂成具文而波逸提突吉罗未易议然则奈何曰请以梵法治之冀其自化终不反也然后请命于波罗提木义而从事于波逸提突吉罗不然何以制外道梵志尼犍子等之所讥议云
　　跋欧阳率更九成宫醴泉铭
　　贞观初欧虞褚薛以王佐才弄翰追配二王谨严痩劲欧阳絶出流落天壤间者何限独化度寺记醴泉铭最为珍玩习之者往往失其韵致但贵端庄如木偶死于活处鲜不为吏牍之归赝刻误人人亦罕识真忽见此本殆未易得反复数日书以归之
　　跋涪州圆上人母氏遗书
　　哀哀母苍苍天子失母渡失船有生不归有蒲可编咨尔涪州圆二者宜择焉二者一得一亦捐千古万古廪在前不独见母求母怜祖塔深锁空山烟塔中四辩蜚涛澜与万象説常炽然
　　跋赵正字士橆帖
　　山谷贬宜州全台攻苏黄门元祐籍中子弟在官者黜数百人正字赵士橆报参寥书中语噫前軰论小人以国予人必空国无君子非钩党不可陵迟至靖康县官防尘国家再造往往奸血尚泽遗类抑君子之殄小人其难也如此
　　跋秀紫芝帖
　　参寥诸孙尹公尝从秀紫芝游秀掌吾大慧祖记屡与横浦诸名流谈往往堕其烟雾中异时张魏公驻师利阆用其杂耕渭上之防缓诸道饷馈有用之才也荅尹帖中语皆非参寥觉范所能道偶见之于啓上人喜为之书
　　跋常熟长钱竹岩诗集
　　竹岩孏翁钱徳载问余曰子于诗以前軰谁为准的余曰以自己为准的竹岩笑曰子何言之诞也余曰事与境触情与物感发之于言惟志之所之不至学孙吴顾方畧何如耳竹岩曰审若子之言陶谢其犹病诸虽然陶谢亦人耳少陵号称诗史又曰集大成老坡比之太史迁学昆体者目之村夫子或又谓文章至李义山特一厄学郊岛则工于一二新巧字谓之字面已见笑于商周庸人小夫余用力陶谢博约少陵十数年所得于风涛尘土中古律相半盍为我观之欲观子嗜好与我何如时括苍太守安僖诸孙希明欲刋诸郡斋于是择其警拔者得三之二合二百五十余名曰竹岩拾藁嘉定纪元重阳后五日北磵某书于丹丘般若精舍
　　跋钱彭吟僊传
　　天地间竒诡莫若吟吟果何事哉蕃尠约丰课有责空搜搅情状挑剔万象学诗学僊功成蜕蝉纷纷后生竞浮靡文浅率欲谢晻黮乘滉瀁而友倏忽闯吾彭传载弗望洋向若吾不信也因作而言曰声成文文成音逸响兮沉沉悠悠兮我心
　　跋汪龙溪彦章殖斋记【周知丞宗圣祖】
　　吾取诸老跋周氏殖斋记一语云殖之时义大矣哉惜哉龙溪寓以耕也遂以其子聨翩擢第为殖之效回也好学其志恐不及此此汉儒所谓经明则取青紫如拾地芥安得殆庶作于九原与之论夫学壬辰闰月二十夜漏下数十刻北磵某书于殖斋诸孙季舒景魏甫家
　　跋孙晋陵帖
