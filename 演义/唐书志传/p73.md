<!-- { "loadSidebar": true } -->
　　太子与众百官随銮驾而回，入得京都，内外百姓各香灯花烛，迎门而接。次日，太宗设朝，群臣文武山呼毕，召进长孙无忌、李世勣、王大度一班征辽将士，各面抚慰之。敕下中书、门下：“依资给升官职。但是随征军士，没于王事者，各给金帛赐之，免其家徭役。”太宗谓张士贵曰：“公之先锋薛仁贵临场鏖战，取城先登，朕将以优爵待之。”士贵曰：“将士披矢石而俘虏将者，无非欲立功名，陛下战士齐力争先，不为不多。且朝廷爵禄，非可滥及。仁贵功虽有，只依上下封之，则他人亦无过望也。”太宗然其言，即封仁贵为左武卫将军。仁贵承恩拜谢。
　　次日太宗召李世勣谓之曰：“诸军所掳高丽民一万四千口，今安集于幽州。当时朕将以赏军士，又愍其父子夫妇离散。今命有司平其直，令以钱布赎为民可乎？”世勣曰：“陛下恩若及此，诚乃天地之父母也。何有不可？”太宗大悦，即命有司行之。由是丽民感激，欢呼之声，三日不息。太宗命设太平筵宴，庆贺功臣。是文武百官、九卿四相，同登御宴。但见金紫辉映，人物轩昂，正是：赤心报国征东士，斩将摩旗渡海人。
　　日晡，君臣宴罢乃散。太宗于旧将尉迟敬德、秦琼叔宝、王君廓、黄君汉、殷开山、段志贤等，或老致仕，或因物故，皆优恤之，子孙俱世荫。房玄龄、褚遂良总理国政以治内，李世勣、程名振等训练兵马以治外。蛮夷顺驸。自此，天下无事，讴歌载道，无复昔日出征兵革之苦。后人有长篇一章，单道唐太宗创业守成之能，其诗曰：
　　太宗发迹在晋阳，隋帝江都驾未将。关中倏尔生豪杰，旌旗便出正鹰扬。干戈到处奸雄伏，世充、李密咸囚缚。建德当年称帝主，虏俘一旦终其禄。驱兵东向定寰宇，隋地和风降时雨。郡城父老壶浆迎，萧铙路旁衔绶组。突厥蜂屯塞草黄，封场剑戟事倥偬。云集将帅摅忠义，西诛逆虏剿余凶。神州荆棘争奈何？建成、元吉起风波。弗知天命心狼戾，临湖殿下血摩挲。端拱正南登大宝，黎民安业忘征讨。君臣致有贞观风，欲把金瓯长兢保。未交常泰及治平，忽报辽东动战尘。羽书三下辽廷急，谩劳圣驾发长征。六军既出榆临隘，万千从骑渡辽海。玉龙五月砂碛行，万里关山临紫塞。白岩城下夜多兵，壮士功名尚未成。戈折弓凋多少战，髑髅难认不胜情。千官依复回銮驭，回首浓云迷野树。至今剩水与残山，更有谁人问来去？我观遗史亦伤悲，往事茫茫叹黍离。创业已难尤在守，太阿谨执全纲维。

