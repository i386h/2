<!-- { "loadSidebar": true } -->
　　　　
　　　　世传吴王夫差枉苏州城南，筑一酒城，酿酒与西施宴饮，及越王入城，尽发其酒，以赏军将。高启先生《题酒城诗》云：酒城应与酒池通，长夜君王在醉中，兵入馆娃犹未醒，越人宜赏武夫功。
　　　　
　　　　越王灭吴，掳其宝器以及美女。范蠡谏曰：“色倾人国，自古有之。吴王因耽西施之色，大王所以得灭其国，王何不鉴而蹈前车之覆乎？”越王不从。范蠡叹曰：“越王为人，长颈鸟啄，但可同患难，不可共安乐，吾之功成不退，安能保无后患乎？然不除西子，吾越复有覆亡之患！”乃设一计，及大驾至右湖，密令王之宦者，诱西施出帐，以轻舟载于烟波之中，遂溺西子于湖心。次日，乃谓越王曰：“大王外患既除，可与二三良臣，营立家国，臣请从此谢恩以出，再不入越都矣！”
　　　　
　　　　越王大惊曰：“孤辱承教诲，得消大仇，正当与子共享太平，子何弃寡人之速耶？”蠡曰：“臣闻为人臣者，君忧臣劳，君辱臣死，昔王辱于会稽，待罪于石室，臣所以不死者，为吴未灭故也！今吴已灭，君辱已削，敢偷生于世乎？”王曰：“相国且归，孤即列土以封相国。相国必若迷而不悟，则身亡而妻子为虏矣！”蠡再拜谢恩以归。夜乘轻舟，逃入五湖之中。胡曾先生《咏史诗》云：东上高山望五湖，云涛烟浪接天隅，不知范蠡归舟后，曾有忠臣寄迹无。
　　　　
　　　　东屏先生《咏史诗》云：鸱夷皮号讳谈军，重宝轻舟破水云，君子谋成身退有，耒闻禽鸟相人君。
　　　　
　　　　潜渊读史至此，曾有《古风》一篇云：
　　　　
　　　　纵横鸱鸟悠悠举，使君发矢贯翎羽。
　　　　
　　　　鸱鹗已坠纵横志，使君心契五湖水。
　　　　
　　　　五湖风景五湖秋，乐与同游险不游。
　　　　
　　　　古来王佐非周召，见机不作功成羞。
　　　　
　　　　君不见，狡兔死兮走狗烹，飞鸟落处良弓收。
　　　　
　　　　敌破谋亡皆类此，何必睠睠思故土。
　　　　
　　　　一苇翩舟一竿竹，清风凛凛高千古。
　　　　
　　　　自此范蠡乃变姓名，自号“鸱夷子”，遣仆遗书一札与文种，飘然寄迹于烟浪之中，盖后人莫知其终焉。
　　　　
　　　　次日越王不见范蠡，询之蠡之部下，曰：“昨已入于五湖矣！”又以溺西子之事告之。越王曰：“噫！此寡人之过也。”
　　　　
　　　　大驾归至浙东，群臣迎接入朝，行贺已毕，大封诸将，宴赏群臣。群臣谢恩出朝，文种得范蠡之书。拆而视之曰：蠡闻功成身退，天之道也。功成不退，身之殃也！今吾与子，膂力庙堂，雄成霸业，理合拂袖而归。且越王为人，长颈乌喙，但可同守患难，不可同享安乐，譬诸狡兔死，走狗烹，飞鸟尽，良弓藏。敌国既破，谋臣即亡，蠡思每每及此，是以弃名利于富贵之场，乐轮竿于江海之上。同僚谊重，敢不尽布，惟子明鉴，乞早图之。
　　　　
　　　　文种读罢，曰：“范蠡诚高世之士，吾不及也！”即日称病不朝。越王谓群臣曰：“孤初未灭东吴，范蠡、文种尽心献策，东往未还，范蠡弃寡人而去，今文种又称病，二子何其高名节乎？”计倪曰：“文范二公，实有清风高节，乞明公施奖，以劝后人。”越王然之。次日，将亲往文种处问疾，将军皋如与文种有仇，因奏曰：“文种数有叛意，大王不察，今王若入其宅，必召不测之危！”越王叱曰：“昔孤在吴三年，大柄皆在文种掌握，此时不叛，今日焉有是心？”皋如曰：“大王不信，问病之日，种如出迎，则无此意，如不出迎，则其反意明白！”越王默然。即日往问之，皋如忙使家人告文种之家人曰：“主上疑尔文种谋反，今日诈来问病，欲擒文种归朝也！”
　　　　
　　　　家人忙入报知，文种闻之大怒！令家人埋伏刀斧于门下，先诛无道，然后别立新君。顷刻报：“王驾至！”文种隐而不出，越王至其宅，见文种不出，遂疑反心。计倪曰：“相国抱危疾，焉能出接，大王不可狐疑？”及至中堂，又无一人出纳，及观两廊，似有埋伏之兵。遂与从臣趋出，令发兵灭文种之族。计倪率群臣奏曰：“文种反形末彰，不可轻灭。”越王不从。计倪又曰：“种有大功，未蒙重赏而得罪，恐后忠臣尽去矣！”
　　　　
　　　　越王默然良久，令斩文种，赦其家族。欲知文种性命如何，且看下回分解。
　　　　
第八十八回　晋智伯求地谋反　灌晋阳智信决水
　　　　越王不听倪谏，令武士斩文种之首，自是国中议论纷纷，文武多有辞官告老之表。越王恐生变，问计倪曰：“文种谋孤，孤所以杀之，群臣百姓何故皆有不忍杀种之意？”计倪曰：“大王灭吴，威镇天下者，范蠡、文种之力也！范蠡深虑功不保终，所以逃亡，今乃封爵初下，便听谗而杀功臣，何能安集众心乎？”王曰：“然则若何？”计倪曰：“必须追赠范、文之功，将吴之金宝散于群臣，斩却谗佞，然后入周朝王，则越伯可成矣！”越王大喜，即召还会稽之地三百里封范蠡，又封其子孙世享厚禄。封文种为大相国，以礼改葬之，并斩却皋如。
　　　　
　　　　散金宝于群臣，出榜安民，百姓大悦。又以吴王平日所侵邻国之田，遣使奉还，又将民户籍田，山川地舆，令使者奉贡于周。
　　　　
　　　　元王览表大悦，即遣使以吴地赐越，命越为侯伯，得专征伐。
　　　　
　　　　命鲁、宋、郑、卫纳币而朝之。
　　　　
　　　　时，晋室衰微，政在四卿，哀公闻周王赐越主盟，意欲图霸，召苟瑶、赵无恤、韩虎、魏驹四卿商议，当时苟瑶威权独盛，将欲并三卿而吞晋室，倡言不可伐越，告哀公曰：“勾践破吴之后，天子赐其主盟，岂可与之争霸，明公必欲争霸，必先许臣以掌大政，募将招兵，积草屯粮，然后方可伐越。”哀公然之。即召荀瑶兼总大政，苟瑶谢恩出朝。次日，召集从弟，荀开、荀宽、荀田、苟果、荀霄。谋士絺庇，武士豫让等议曰：“吾欲兼并三家而吞晋室，恨无大柄，今国家皆在掌握，欲以谋反，尔等有何妙计，为我献之！”谋士絺庇进曰：“欲谋晋室，先除三家，主公何不乘晋侯之命，先令三家割地充入公室，以备应用，三家必肯，则乘弱而易为图谋，有不肯者，矫以晋侯之命矣，率军先除之，则三卿削弱，晋侯之位可谋矣！”
　　　　
　　　　荀瑶大悦，即令荀开、荀宽、荀霄往三家求地。
　　　　
　　　　却说荀开往韩，韩虎延入，问其来故？荀开曰：“吾兄奉晋侯之旨，令三卿各割地百里，民户三万，充人公室，以备伐越之用，无致违旨。”韩虎默知其意，但应曰：“大夫先退，明日吾当奉地界来见智伯。”荀开辞出，韩虎召集群下商议，欲先除此城，不允其命。谋士段规曰：“智伯挟晋侯之命而割吾地，不割是抗命也，不如姑且从之，彼得吾地，必又求赵魏，赵魏不从，必然攻击，吾得坐观其胜败。”韩虎然之。次日，令人进地界于荀瑶。荀瑶大喜。
　　　　
　　　　少顷，荀宽与魏驹之臣左晋，亦奉地界以进，荀瑶亦赏之遣归。荀霄回报言：“赵氏不肯割地。”荀瑶即思攻之。絺疵曰：“不可！必矫称君命，率韩、魏之兵以攻之，则彼屈我伸，无有不克。”瑶然之，令荀开、豫让各率兵五千围赵氏之宅，又约韩、魏起兵助战！却说赵无恤正与张孟谈论智伯之事，忽报智伯之兵至，无恤慌忙上马出敌。孟曰：“寡不敌众，主公速宜逃难！”无恤曰：“逃在何处？”张孟谈曰：“昔先君令尹铎守晋阳，为赵氏基本，今日宜投晋阳。”无恤率从臣从径道走入太原，智伯焚赵氏之宅，勒二家之兵以追之。
　　　　
　　　　赵无恤走至晋阳，晋阳百姓感尹铎仁德，皆愿出敌，无恤亦欲决战。张孟谈曰：“不可！彼众我寡，一难敌三，臣观晋阳高固，粮草可支十年，不如坚守为妙。”无恤从之，率众坚守，荀瑶引韩、魏之兵，经久不破，韩虎谋士段规告虎曰“晋阳城破，其地一归于荀，我等枉费财力，何不收兵西归，任其自相攻战。”韩虎然之，遂约魏军西归。絺庇以此告苟瑶，先攻韩、魏，然后攻晋。荀霄谏曰：“赵氏未除，如何又攻韩、魏，不如约其共灭赵氏之后，三分其地，彼必贪得效力，待赵灭再图二子！”瑶善之，即追回韩虎、魏驹，请至中军，告以分地之言。二子大喜。荀瑶置酒于锦屏山，与韩魏议攻晋阳，三子饮至半酣，起而望晋阳城界，自相叹曰：“似此城池如铁，何日可破？”已而荀瑶笑曰：“吾计得矣！”韩虎、魏驹问计如何？荀瑶以手指水曰：“亡赵氏者此水也！但天时尚未及，待秋末冬初，霖雨大降，然后四方堤决，方可一沟而下！”二子皆服其妙算，令士卒建造器物，以备攻城。
　　　　
　　　　不数月，秋雨果降，晋水汪洋，三寨之兵，各决城下之水，沟入晋阳，而晋阳城尹铎，经理深厚，水虽浸入，而城不动。
　　　　
　　　　过数日，水势愈高，城不没者三版，城中房屋尽皆没溺，百姓巢居悬炊，亦无叛意，赵无恤告张孟谈曰：“事急矣！先生何计退此兵？”张孟谈曰：“臣请今夜出城，说韩、魏之兵反攻智伯，方免此厄！”无恤曰：“水势如此，怎生升出？”张孟谈曰：“臣自有计，主公但令诸将造船只，利兵刃，智伯可擒也！”无恤许之。是夜，张孟谈与五六从者取树木结成浮筏，放于城下，乘至左岸，密入见韩虎曰：“赵氏、韩氏皆晋功臣，故封地相为唇齿，荀氏贪暴而灭赵氏，赵亡则韩、魏孤，明公能背荀氏之约，与魏公反攻荀瑶，三分其地，岂非长久之富贵乎？”韩虎曰：“吾知老贼之心，蚕食三国久矣！奈无人与我同谋，赵公既有诚心，我焉有不从？汝可说知魏公，使其同谋合策，以图大事！”张孟谈遂出投魏寨，亦将前事细说一遍，魏驹亦许。
　　　　
　　　　次日，韩虎与魏驹去见荀瑶曰：“晋阳之城将陷，西北二门颇近秦地，明公速移兵屯北岸以备逃亡。”瑶然之，即令二寨，各造舡支，韩虎守东门，魏驹守南门，自率大兵屯西北二门。次日用舟攻城，魏、韩辞出，絺庇进曰：“臣观韩虎、魏驹皆有叛意，乞主公早图韩、魏，而后攻晋阳城！”荀瑶曰：“何以知之？”絺曰：“三家共灭赵氏而分其地，今赵氏亡在旦夕，而二子各无喜色，岂非心生异变？”荀瑶笑曰：“先生之言过矣！吾约韩、魏，共攻赵氏而分其地，今晋阳将拔，岂可用其力而独取其地哉？”智果曰：“臣观韩、魏数日以来，颇有矜意，必与赵同谋，吾兄不可不慎，絺先生之言是也！”
　　　　
