<!-- { "loadSidebar": true } -->
　　伊有国之大事维享祀之是崇矧帝王之践阼曰受命于苍穹溯感生之所自出知皇降之特隆伟哉父天而母地缅呼噏以上通固明旦之必防尤严恪于升中司天肇于颛顼授时命于姚氏有虞举郊禘之典夏商异鲧防之祀易称殷荐书纪肆类代相祖述姬旦备制圆丘象干就阳设位卜日用郊嵗维冬至盖縁父以祭天乃推祖以作配葭灰之防转感生气之初遂告万物之将成因祈谷于来嵗司时之帝有五昊天之神则一事不委诸有司诚必致乎斋栗望柴之牲用特瓦甒之献凡七雷以灵龟之鼗鼔奏以云和之琴瑟云门之舞从风孤竹之管协律所以天神降地祗出防百灵格太一故扫地而祭以明洁也崇土而丘以示尊也紫坛翠幄象九霄也陶匏太羮昭素质也大裘素车无敢饰也斋路寝而听鸡人修祗肃也先十日而戒百官各举职也于时元防司令青阳启涂防雪涤濯夜皎星疎天鸡初唱绛节宵趋掌次张帷典路驱车
　　天子乃乘玉辂缀垂旒夹道炳烛司乐导舆飞廉清尘于三辅启明发曜于九衢和銮以中节象佩玉而鸣琚望郊坛以戾止云连蜷以踟躇气郁葱而布濩髣髴乎神灵之所都集羣公与百辟咸夙夜以瞿瞿森文武之就列洵秩秩而于于乃燔芳薪进牲币酌五齐荐苍璧飨上帝而配始祖相陟降而为主客日月星辰罗布若次舎风伯雨师旁分其几席腥熟既陈芬芳叠积钟吕互奏磬石戞击太常审音宗伯执爵调八音之和奏九成之乐冉冉乎云车之下临袅袅兮霓旌之参错就丘坛以醉饱纷百灵之相索睇帝座之神光如流星之灼烁听钧天之有无流逸响于寥廓郁紫烟其靉叇属黄气以旁薄既毕献而乐阕犹秉圭而颙若尔乃隠列宿吐朝暾回銮锵锵属车啍啍祥云四塞上连天门登高台而望南畤燔柴之余霭犹蜿蜒而氤氲念昊天之有子实一本之尊亲怪汉武之濶畧乃三嵗而间举明禋苟斋沐之稍怠或风怒雨以返轮故曰通天之义报天之礼非徒肃将于爼豆厥惟令徳之馨闻懿我皇之天纵睿虑以如神既左经而右史亦讲武而修文恭俭惜露台之费寛和布泣罪之仁巢有阿阁之鸟囿有九真之麟躬鬯盥其必与奉烝尝之孔勤盖与天而合徳将无瑞而不臻由是祠官夙退史臣授简拜手稽首而献颂曰皇建极服南北荐馨香见天则罢兵革平反侧夀万龄懽九域重曰谨坛壝集灵祗阊阖开卿云蜚命惟新天无私滋黍稷雨时于是
　　天子大恱受厘宣室维惠廸吉顾视弗谖日慎一日
　　南苑大阅赋
　　天祚圣徳地尽皇舆爰膺玉厯坐抚神区维赫濯于新命踵幽燕之旧都岱宗位其东籓太行峙其西隅枕居庸而带沧海象天阙之辰枢亶建极于垂拱岂躭逸于康娯然而游豫征于夏谚畋鱼肇于羲易姬文有灵台之诗汉武侈甘泉之制葢将以观云物节劳逸振师旅讲武事借田禽之多获简军实以有备乃有西苑瀛台近取禁内树列千章山称万嵗俯玉泉之清泠挹西山之紫翠眷别苑于南海伊宻迩于王畿壤连天以旷莽水浴日以涟漪挿崇墉于云汉清辇道于郊圻睇红门之嶻嶪想帐殿之参差其陆则涂通九逵轸连三辅金台扶毂督亢接武碣石逺而来朝翠防近而献妩眺平楚之苍然乐原田之膴膴其水则潏沸沆瀁澹沲渊桑干输溟渤效灵岛湮渚溢风静波鸣囊括太液缾掲昆明闪旌旂于河伯动鳞甲于石鲸邈乎若乘槎之浮银汉彼哉哂求仙之泛蓬瀛于是菰蒲沉绿菡蓞敷红防防翡翠仙鹄宾鸿呼羣鼔翼唼雨鸣风属玉翔而上下赤鲤戯而西东雉兎麏麚游集乎其外虎犀熊兕腾跃于槛中玉树蓊郁佳果连巻张公梨茂朱仲李蕃葡萄卢橘珠缀火然上林闲居之赋尔雅方物之编穷侈极异不可殚言时登高而骋目乐四野之芊眠是时百谷告成八荒宾服西旅贡以厥獒于阗献其浮玉龙马来于大宛象师致于西域
　　天子治不防乱安不防危乃诏虞人营虎落乘戎辂载白旂千骑电发万乘风驰用三驱以祝网命八校以前驱竟陵谷以张罼界河海以为阹次飞贲育骋其拳勇韩卢雕鹗恣其指挥俄摧山而抨石卷四野而合围气吞麋鹿手搤熊罴皆应而命中若俯身而拾遗风毛雨血括雄并雌由是割鲜殷轮委禽蔽地程校多寡殿最次第勇怯分明惕威衔惠鸣铙振旅归而饮至天子乃推綘灌之宿将询旦奭之訏谋尚想颇牧之贤旁覧孙呉之书敷文徳于荒服定胜算于庙谟姬有荆舒之惩商有鬼方之诛画策则烛照而数计殱冦则拉朽而摧枯令严则过　王师于衽席功成则告
　　列祖以献俘然后班张枚马惊听駴睹或奏赋于长杨或歌防于湛露颂拟白狼歌传朱鹭镂徳铭功垂诸竹素天子乃所无逸戒禽荒佩虞书九徳之盛咏豳风七月之章眎异姓若赤子以八荒为萧墙猗允文而允武亦知柔而知刚将麟游而凤至永万夀其无疆
　　修禊赋
　　懿景运之迈古乐圣世之如春履开阳之令序撰季月之芳辰矧肤功之叠奏忻天气之方新豫皇情于夏谚骋帝狩于虞廵于时勾芒司姑洗应节淑景和柔英蕤布列都邑竞游士女咸恱绮服塞涂华辀接陌或憩兰田或戏霸渚骈席云移攘袖风举若夫宦游仙使戚里豪家寻芳林麓拾翠水涯洒醪决溜浮枣成霞山鸟窥筵而哢响游鱼蹴浪以吹花
　　皇帝于是佩苍玉驾青辂骑命渥洼弓繁弱解禊栁泉流觞清洛侍卫缤纷旌斿灼烁驭叱山灵欢腾海若尔乃川原献瑞云物开祥黄河秽涤白马神翔捧剑而金人出水挍射而星镝穿杨讲武则骑从颇牧蜚文则授简班闻束晳之对而赐金称善讽右军之序而觞咏难防斯时也雕云映辇灵飚扇裳移情南涧游目东堂井桃舒缬苑栁拖黄紫兰泛景红药含芳彩仗徐动翠幕高张乃集羣英命篇章入瑶圃挹天浆缅河曲之盛集陋溱洧之防茫笑三女之怪诞指八公以徜徉美宸游于元已拟献赋于林光既蠲烦而集祉亦俗阜而时康游豫喧阗于九陌声灵遥被于八荒
　　吃赋
　　元晏先生咀茹百家尚友曩喆穷论殚思倦而假寐若有见焉董仲舒贾谊刘向马迁扬雄司马相如班固张衡不谋斯集坐定田骈慎到之徒披帷直入不俟咨度发难骋辨谈天炙毂飇驰云起元晏先生耳不周聆口不给应于是董贾诸贤谈言解纷班张接袂寓辞托讽相如扬雄矫首巻舌褎如塞听元晏先生听然曰诸君子皆不世出之英文辨之士也两先生独墨墨岂不足君所耶窃闻两先生口吃沈黙好著书多博丽之辞盍请为吃赋马避席固辞交譲举手属马曰公雄之先进也夫何辞相如始受简含毫有顷而赋曰物无鬰而不宣人无噤而不言伊辨呐之殊分亶天授之自然或发声若洪钟或大笑如苍蝇或举舌如悬河或出口如不胜乃有非喑非哑药石防治产非鴂舌言近侏掀唇顿颊叠韵重词语未吐而顔赪声欲急而逾迟骇中断而不续且语竟而终疑诵诗则宫征失谐论事则宾从匿笑讵三缄之是规将郁伊而莫告已而宾退体闲散带开襟图书在列清飇在林抽我秘册操我素琴沉吟朗咏山高水深牙期倾耳夔旷停音尔乃包罗天地采撷万彚作为词赋笔雕楮绘气凌云而若飞才掞天而不匮言懽而雪谷华敷叙悲而春林霜悴托讽谏于君王时比物以连类不俟淳于之滑稽何假东方之游戏且鲁恭苦吃位列汉藩李广呐口战称飞将韩非说难以悟秦周昌强谏于骑项此皆流声史册者也夫何嗛嗛以吃怏怏扬子云曰美哉其犹未既也子不见夫枋榆斥鷃肆饮啄以从容黄鹂百舌独坐闭乎樊笼信如簧之阶厉哀尚口之必穷惩邦家之倾覆唯佞幸之是庸吾固知百鸟之啧啧不如孤凤之嗈嗈且夫风假物以成籁天垂象而无声雷出蛰而偶震水潭静而滩鸣所积者深厚所发者难名试因謇而缓言善蔵其短苟难辨而守嘿用寡厥尤艰寒暄于猝遇或工入座之应酬涩言辞于客座或详奏对以如流多言生垢维口启羞行将谢辩士讨遗编驰情象表邈思物先挥斥坚白艸吾太元千言波委仪秦结气单辞抉奥羲孔比肩俾言立而行逺冀书成以有待锵金石以写心曽啸歌之不废嗟韩周之二美犹逡廵于吾辈彼窃笑而旁讥埒虫声与鸟喙愍郦生之何辜横就烹于游说又何羡乎啬夫之喋喋便给哉广川子曰两先生之言盛矣而未免乎夸也夫吐辞成经多寡咸宜吉人罕语黙以时吃固非病夸亦奚施乃歌曰谗夫张兮贝锦怨箴扪舌兮白圭善天与黙兮守吾中宁自安夫拙謇时坐客皆太息而罢元晏先生瞿然寤喟然叹曰伟哉江都言约而富起而削牍书为吃赋
　　洗象赋
　　葢闻帝徳率舞乎鸟兽王风不废乎观游匪骋目之乐亶敷咸若之休故麋鹿集乎灵囿虎兕入乎上林重译絶阻之塞飞走珍竒之属莫不梯山航海贡瑞献琛皆兼收而并畜使游高而咏深于是林邑交阯慕义内响匪熊匪罴厥贡驯象其为物也素牙挺柱修鼻垂环苍质拟石厚重等山鼻叩地而鼔簧以奏身服教而拜跪知嫺刍粟洁清颁廪给以有秩居处爽垲列大屋以重关乃司魏阙乃服大辂朝谒谨时步止合度受诏则割肤不辞蓄勇而在羣罕鬭固恵养之积年亦驯性之有素尔乃令属祝融节苦炎熇马解鞍而喘汗人挥扇而烦嚣念兹体之厐重非霑汗于一朝闻渡河而彻底盍试浴以洪涛乃诹吉日弛覊靷出重闉就巨浸鼓吹旁喧官骑前引其往不疑笑野狐之涉水其行坦步鄙渴骥之奔泉初慿浅渚或践澄渊昂首则神蛟鼔浪卷鼻则长鲸吸川旋蹙盘涡则倒澜曲注仰沫喷流则飞云散雾啬夫奋帚拂拭容与苟毫末之可浣终不匿乎泥汚于是惊瞩駴观溢郛塞路公卿结辔以来游至尊回辇而一顾何一物之遭逢滥九重之荣遇若夫羲车将昃去川即涂既捐宿腻弥曜鲜肤霑疑汗血流賸垂珠被清泠之适体若顾恋于须臾傥洗沐之可数将何畏乎江湖夫韩卢至健供逐猎以追风虎豹至猛长摇尾于圏中不若尔之驯谨得游放以从容燧尾者狂奔于战垒涂泥者受殪于狮子不若尔之安闲乐清净以没齿乱曰奋身荒服兮厠迹天阍伫待驾驭兮霑洒国恩君方贱货兮齿不焚身湔肠涤臆兮伺奉至尊苟驰驱之弗展兮惭尸素兮何言彼驺虞与麒麟兮当何日兮来郊原
　　牡丹赋
　　瀛台之西太液之涘天作一邱鸾停龙起玉泉绕流燕山侧峙
　　宸游禁苑实据其趾山呼万嵗园称百菓珍禽翼接异卉花妥潘岳闲居不能列其名相如上林未遑载其伙罗羣芳于四时推国花之独冠既丛植于芝房复骈延于兰馆信竒葩之可懐萃根株之无算若夫梅英才落柳絮将飞东风洊暖叠蕋初开盈盈灼灼郁郁皑皑千枝万朶拂槛翻堦云殷别苑霞绚髙台白拟玉版赤类丹砂既真珠之九蕋亦千叶之莲华夀安潜溪以地异添色倒晕以种夸品尽洛阳之美数过庐陵之谱胜玉树之菁葱岂人间之所睹
