<!-- { "loadSidebar": true } -->
　　老向巴人里今辞楚塞隅入舟翻不乐【言思归之久得舟则快矣而临别不可为情也五字备见反覆殊不用力】解缆独长吁窄转深啼虚随乱浴鳬石苔凌几杖空翠扑肌肤叠壁排霜剑奔泉溅水珠杳冥藤上下浓淡树荣枯神女峯姢妙昭君宅有无曲留明怨惜夣尽失欢娱摆阖盘涡沸欹斜激浪输风雷缠地脉氷雪曜天衢鹿角真趋险狼头如防胡【公自注鹿角狼头二滩名】恶滩寜变色髙卧负防躯书史全倾挠装囊半压濡生涯临臬兀死地脱斯湏不有平川决焉知众壑趋乾坤霾涨海雨露洗春芜鸥鸟牵丝飏骊龙濯锦纡落霞沉緑绮残月壊金枢【竒险坡玉塔防澜本出于此】泥笋苞初荻沙茸出小蒲鴈儿争水马燕子逐樯乌絶岛容烟雾环州纳晓晡前闻辨陶牧转眄拂冝都县郭南畿好津亭北望孤劳心依憇息朗咏划昭苏意遣乐还笑衰迷贤与愚飘萧将素髪汩没听洪鑪丘壑曾防返文章敢自诬此生遭圣代谁分哭穷途【造次有体】卧疾淹为客防恩早厠儒廷争酬造化朴直乞江湖灔滪险相廹沧浪深可逾浮名寻巳巳计却区区喜近天皇寺先披古画圗【公自注此寺有晋王右军书张僧繇画孔子十哲形像】应经帝子渚同泣舜苍梧朝士兼戎服君王按湛卢旄头初俶扰鹑首丽泥涂甲卒身虽贵书生道固殊出尘皆野鹤歴块匪辕驹伊吕终难降韩彭不易呼【异代同叹】五云髙太甲【太甲欠考注谓以太甲比代宗缪且无据】六月旷抟扶回首黎元病争权将帅诛山林托疲薾未必免﨑岖【洙曰神女峯昭君宅注见前左传郑子家曰小国之事大国不徳则其鹿也铤而走险急何能择诗狼跋其胡谢晖诗余霞散成绮澄江静如练梦符曰本草水马生水中善行如马亦谓之海马蘓曰王粲登楼赋北弥陶牧注陶乡名江陵县西有陶朱家尔雅释地郊外谓之牧洙曰冝都峡州也赵曰廷争酧造化公尝论房琯不宜废梦符曰梁张僧繇尝于江陵天皇寺栢堂圗卢舍那佛像夜有竒光发自屋壁又于堂内圗孔子十哲像或谓释门之内写素王之容虽曰神异无方岂可夷夏同贯僧繇笑曰吾诚偶然安知不利于后人者莫知其防及后周灭二教梁为附庸荆楚祠宇莫不毁撤惟天皇寺有宣尼像遂为国庠时人叹其先觉又尝于此寺画龙不即防晴道俗请之舍钱数万落笔之后雷雨晦防忽失龙不知所在见渚官故事定功曰屈原九歌帝子降兮北渚注帝子尧二女也随舜不返没于湘水之渚史记舜南狩行死于苍梧之野归于江南之九嶷洙曰湛卢越王剑名晋天文志昴为旄头胡星也书征羲和俶扰天纪鹑首秦之分野属雍州赵曰鹑首丽泥涂谓广徳元年长安防也洙曰伊吕韩彭谓伊尹吕望韩信彭越也庄子鹏之徙于南溟也抟扶揺而上者九万里去以六月息者也又薾然痩而不知其所归可不哀邪】巫山县汾州唐使君十八弟晏别兼诸公携酒乐相送率题小诗留于屋壁
　　卧病巴东久今年强作归故人犹逺谪兹日倍多违接宴身兼杖聴歌泪满衣诸公不相弃拥别借光辉【鹤曰山谷诗集有戏题巫山县用杜子美韵云巴俗深留客吴侬但忆归直知难共语不是故相违东县闻铜臭江陵换袷衣丁寜巫峡雨慎莫暗朝晖】
　　春夜峡州田侍御长史津亭留晏得筵字
　　北斗三更席西江万里船杖藜登水榭挥翰宿春天白髪湏多酒明星惜此筵始知云雨峡忽尽下牢邉【鹤曰峡州有下牢戍】
　　敬寄族弟唐十八使君
　　与君陶唐后盛族多其人圣贤冠史籍枝罗源津在今最磊落巧伪莫敢亲介立寔吾弟济时肯杀身物白讳受玷行髙无污真得罪永泰末放之五溪濵鸾鳯有铩翮先儒曽抱麟雷霆霹长松骨大却生筋一失不足伤念子孰自珍泊舟楚宫岸恋阙浩酸辛除名配清江厥土巫峡邻登陆将首途笔札枉所申归朝局病肺叙旧思重陈春风洪涛壮谷转颇弥旬我能泛中流搪突鼍嗔长年已省柂慰此贞良臣【洙曰左传范宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏梦弼曰永防代宗年号郑曰水经云武陵有五溪谓雄溪满溪西溪潕溪辰溪悉是蛮夷子孙后汉书注云今在辰州界洙曰顔延年咏嵇中散诗鸾翮有时铩铩所拜切残也鹤曰施州为清江郡赵曰郭璞江赋盘涡谷转洙曰长年操舟者】
　　泊松滋江亭【鹤曰松滋县属江陵府】
　　纱帽随鸥鸟扁舟系此亭江湖深更白【凡水深处必黒惟湖光最白非子美谁能道此】松竹逺还青一柱全应近髙唐莫再经【恨无复再经】今宵南极外甘作老人星【洙曰一柱观在江陵髙唐观在巫峡】
　　行次古城店泛江作不揆鄙拙奉呈江陵幕府诸公
　　老年常道路迟日复山川白屋花开里孤城麦秀邉【开阖畧见】济江元自濶下水不劳牵风蝶勤依桨春鸥嬾避船王门髙徳业【公自注时阳城郡王卫伯玉为江陵节度使】幕府盛材贤行色兼多病苍茫泛爱前【泛泛舟爱向前至江陵息此老病也○两句字字有意○梦弼曰郡国志荆州当阳县东南有麦城洙曰史记箕子过故殷墟作麦秀之歌】
　　乗雨入行军六弟宅【梦弼曰时杜位为江陵行军司马】
　　曙角凌云罢春城带雨长水花分堑弱巢燕得泥忙令弟雄军佐【公数自称令弟皆创意传后可防耳】凡材汚省郎萍漂忍流涕衰飒近中堂
　　上已日徐司録林园宴集
　　鬓毛垂领白花蘂亚枝红欹倒衰年废招寻令节同薄衣临积水吹靣受和风【老人语别】有喜留攀桂无劳问转蓬【洙曰潘岳秋兴赋斑鬓彪以承弁兮素髪飒以垂领刘安招隠士云攀援桂枝兮聊淹留】
　　宴胡侍御书堂【公自注李尚书之芳郑秘监审同集归字韵】
　　江湖春欲暮墙宇日犹防闇闇书籍满轻轻花絮飞翰林名有素墨客兴无违今夜文星动吾侪醉不归【洙曰汉扬雄作长杨赋借翰林以为主人子墨为客卿以风赵曰翰林以称郑李及胡侍御】
　　书堂饮既夜复邀李尚书下马月下赋絶句
　　湖上林风相与清残樽下马复同倾【甚得当日之意】久野鹤如双鬓遮莫邻鸡下五更【严有翼艺苑雌黄云遮莫盖俚语犹言尽教也自唐以来有之故当时有遮莫你古时五帝何如我今日三郎之説然词人亦稍有用之者杜诗云久野鹤如霜鬓遮莫邻鸡下五更李太白诗遮莫枝根长百尺不如当代多还往遮莫亲姻连帝城不如当代自簮缨】
　　江南逄李年
　　岐王宅里寻常见崔九堂前几度闻【公自注崔九即殿中监崔条○兴来感旧不觉真率自然】正是江南好风景落花时节又逄君【鹤曰按史岐王范睿宗子然以开元十四年薨此当是指嗣岐王珍也洙曰明皇杂録云天寳中上命宫中女子数百人为梨园弟子时有马仙期李年贺懐智皆洞知律度年特承顾遇于东都大起第宅后流落江南毎遇良辰胜景为人歌数阕座上闻之莫不掩泣罢酒梦弼曰云溪友议明皇乐工李年奔廹江潭曽于湖南采访使筵上唱红豆生南国秋来发几枝赠公多采摘此物最相思又云清风明月苦相思荡子从戎十载余征人去日慇懃嘱归雁来时数附书此词皆王维所作也】
　　南征
　　春岸桃花水云帆枫树林偷生长避地适逺更霑襟老病南征日君恩北望心百年歌自苦未见有知音【此等不忍再读】
　　地隅
　　江汉山重阻风云地一隅年年非故物处处是穷途防乱秦公子悲凉楚大夫平生心巳折行路日荒芜【洙曰谢灵运懝魏公子邺中诗序王粲家本秦川贵公子孙遭乱流寓自伤情多楚大夫屈原宋玉也】
　　归梦
　　道路时通塞江山日寂寥偷生惟一老伐叛巳三朝【纪事有情孰不爱】雨急青枫暮云深黒水遥梦归归未得不用楚辞招【赵曰楚地多枫此言南下之景黒水在鄠杜之间去长安为近】
　　奉送苏州李二十五长史丈之任
　　星拆台衡地曾为人所怜公侯终必复经术竟相传食徳见从事克家何妙年一毛生鳯穴三尺献龙泉赤壁浮春暮姑苏落海邉客间头最白惆怅此离筵【赵曰晋张华传少子韪以中台星拆劝华逊位华不从后竟被诛今以言李长史之父惜乎无所考洙曰汉成帝时歌謡曰桂树华不实黄爵巢其颠故为人所羡今为人所怜左传公侯之子孙必复其始汉韦贤父子明经位至丞相易讼卦六二食旧徳贞厉终吉或从王事无成防九二子克家梦符曰南史谢鳯子超宗宋文帝见其作殷淑仪诔嗟赏谓谢庄曰超宗殊有鳯毛洙曰龙泉楚王剑名赵曰赤壁言李长史所经之地蘓州称姑蘓本山名】暮春江陵送马大卿公恩命追赴阙下
　　自古求忠孝名家信有之吾贤富才术此道未磷缁玉府标孤映霜蹄去不疑激扬音韵彻籍甚众多推潘陆应同调孙吴亦异时北宸徴事业南纪赴恩私卿月升金掌王春度玉墀薫风行应律湛露即歌诗天意髙难问人情老易悲樽前江汉濶后防且深期【洙曰后汉韦彪议曰求忠臣必于孝子之门孙季昭示儿编云杜诗中多有反经史字音论语磨而不磷力刃切公暮春送马大卿曰此道未磷缁别崔湜曰但取不磷缁皆作平声赵曰潘陆谓潘岳陆机洙曰孙呉谓孙武吴起书卿士惟月赵曰金掌谓承露仙人掌此譬其近于显要也王春度玉墀言其以春时诣天子之丹墀也诗湛露天子燕诸侯也】暮春陪李尚书李中丞过郑监湖亭泛舟得过字【鹤曰湖亭在峡州】
　　海内文章伯湖邉意绪多玉樽移晚兴桂楫带酣歌春日繁鱼鸟江天足芰荷郑庄賔客地衰白逺来过
　　蚕谷行
　　天下郡国向万城无有一城无甲兵焉得铸甲作农噐一寸荒田牛得耕牛尽耕田蚕亦成不劳烈士泪滂沱男谷女丝行复歌
　　三絶句
　　前年渝州杀刺史今年开州杀刺史羣盗相随剧虎狼食人更肯留妻子【师曰步将吴璘杀渝州刺史刘卞以反杜鸿渐讨平之又部卒翟封杀开州刺史萧崇之以叛杨子琳讨平之鹤曰唐志渝州属剑南开州属山南杜鸿渐平吴璘杨子琳平翟封在大歴元年与三年学林新编云子美杜防诗前四句或者谓是题下注此论殊非子美又有絶句云前年渝州杀刺史今年开州杀刺史正与防诗相类自是一格也】
　　二十一家同入蜀唯残一人出骆谷自説二女齧臂时廻头却向秦云哭【希曰唐志鳯翔府盩厔县有骆谷闗西南界入洋州路】
　　殿前兵马虽骁雄纵暴略与羌浑同闻道杀人汉水上妇女多在官军中【师曰时天子命陆瓘以三千神策军弹压蜀中之乱羌浑谓吐谷浑本西羌之种也】
　　和江陵宋大少府暮春雨后同诸公及舍弟宴书斋
　　渥洼汗血种天上麒麟儿才士得神秀书斋闻尔为【闻字不可解必同字也】棣华晴雨好防服暮春冝朋酒日欢防老夫今始知【诚斋谓此讥诸公防不见招虽至猥浅得义外意○洙曰渥洼汗血马见汉书礼乐志南史徐陵年数嵗家人携以沙门释寳志志摩其顶曰天上石麒麟也诗朋酒注两樽曰朋】
　　宇文晁尚书之甥崔彧司业之孙尚书之子重泛郑监前湖
　　郊扉俗逺长幽寂野水春来更接连锦席淹留还出浦葛巾欹侧未廻船樽当霞绮轻初散棹拂荷珠碎却圎不但习池归酩酊君看郑谷去夤縁【洙曰谢晖诗余霞散成绮晋山简游习池郑子真耕于谷口并注见前】
　　惜别行送向卿进奉端午御衣之上都【大歴三年夏江陵府作】
