<!-- { "loadSidebar": true } -->
    甲以芝兰同味，早托葵歌；景以蒲柳侵年，方忻艾寿。烟火相接，昔是往来；雷雨或覃，即承恩造。鹑居鹜饮，共申东户之游；鹤鸡皮，载煦西山之景。既无猜於杵臼，遂有奉於丝纶。携手入门，引故人於漆室；披襟就服，僭常例於绯衣。乙如聂政之容，相看不识；景方庞统之秩，即事何惭？头面有疮，自均无过；耳目不审，岂假论辜。拊其诉端，堪取笑於周客；详其告状，欲何罪於尧封？染患自是晦明，在法宁加老耄，探情未亏於通恕，据律不犯於正条。便严霜，虑伤非罪，乙与村正，咸释为宜。
    ○对莱田征税闲人执事判
    〈莱田旧不应税，县令有征纳。又客户闲人，请移执事。〉
    国家分出车，董诸田户，敛我唐典，艺夫周旧。别农郊於沃脊，贯流佣於版图，何疑於莱田之征，而失於闲人之职。岂徘徊中曲，候周郎之顾；将疑後素，招子夏之词。然乃疆名，既训啬业，须分上下，宜系井邱。有而畲，均其易岁；自门及野，化以同人。若未给於棠阴，或恐随於蓬转。恶夫外台征税，尚起异门；客户请移，方徇常职。且礼有恒敛，岂宜据於故；人改执事，何必越於乡？加於刑，便以爱羊废礼；立案为限，知其为蛇画足。必也政宏通变，人急迁移，税钱或致於所收，州县难辞於为扰。事未重诘，愚或痛诸，而执简书，刑使不若。凶年人散，省其谓何？现在甄详，方可鉴定。
    ○对损名马式直讲考经判
    〈损名马式又直讲请考专经。〉
    六艺式崇，执驭为重；九流分派，经明可尚。执鞭投策，先古所宗，闻道尊儒，礼训攸著。凝想攸乙，思所出群；瞻言於丁，学优而仕。规玉台之妙式，远求名马；崇金ぷ之奥义，载想蹲龙。故得权奇之形，事光於铸；切磋之道，誉阐於胶庠。紫燕云飞，影弄珂前之雪；青衿日就，来呈席上之珍。既而欲骋长途，遂得荣参直讲。且乙之无故，或至损伤；丁以有功，理宜褒进。免科已从宽宥，合赏须即告知；职司既在专经，可得更邀他伎？判放之笔，讵晓通途；告滥之词，未为高见。
    ○对父友操杖诸母漱裳判
    〈得甲造父友，操杖从之。友将为谋，已命子殴之。又乙脱犊鼻衤昆命诸母漱之。庶弟告违礼。〉
    凡适於尊，必闻操杖，欲敬诸母，岂可漱裳？见父之执，虽退让而明礼；逢彼之怒，遂嫌疑而未防。且挂竿之资，诚为秽服；几杖之类，克谋长者。将害已而令殴，此已负人；取诸衣而见涤，亦彰无礼。子承父命，或迫严颜；季论昆非，攸乖御侮。一未离於飞鸟，两难漏於吞鲸。
    ●卷九百八十六
    ☆阙名（二十七）
    ○移刘吏部书
    山东野客移书於刘吏部足下：公总角之年，奇童入仕，有方朔之专对，无枚皋之敏才。佳句推长竿妙入神，善谑称名字不正。过此以往，非仆所闻。徒以命偶良时，身居显职，方云好经术，重文章，卖此虚名，负其美称。今年圣上虚天官之署，委平衡之权，所期公有独见之明，清平为首。岂意公有专恣之行，高下在心，且数年以来，皆无大集。一昨所试，四方毕臻，公但以搜索为功，纠讦为务，或有小过，必陷深文，既毁其肤，又贬其官叙，使孝子亏全归之望，良臣绝没齿之怨。岂以省闼从容之司，甚於府县暴虐之政。所立严法，树威胁人，云奉德音，罔畏上下，使圣主失含宏之道，损宽仁之德，岂忠臣之节耶？
    主上居高拱穆清之中，足下每以烦碎之事，奏请无度，尘黩颇多，呈三接以示人，期一言以悟主，朝臣气慑，选士胆惊，内以承宠承荣，外以作威作福，岂良臣之体耶？
    且两京常调，五千馀人，书判之流，亦有硕学之辈，莫不风趋洛邑，雾委咸京。其常衮之徒，令天下受屈。且衮以小道矫俗，以大言夸时，宏辞曾下登科，平判又不入等，徒以窃居翰苑，谬践掖垣，虽十年掌於王言，岂一句在於人口？以散铺不对为古，以率意不经为奇，作者见之痛心，後来闻之抚掌。奈何轻蔽天下之才，以自称为已高，以少取为公道。故至自伐称兵，处父尚云终丧其族。以兹偏见，求典礼闱，深骇物情，实乖时望。故《诗》曰：“济济多士，文王以宁。”夫圣人用心，异代同体。衮云亲奉密旨令少取入等，岂圣人容众之意耶？
    为近臣而厚诬，干处士之横议，甚不可也！况杜亚薄知经籍，素懵文辞，李翰虽以辞藻擢第，不以书判擅名，不慎举人，自贻伊咎。又常衮谓所亲曰：“昨者考判，以经语对经，以史对史。皆未点对，考为下等。”先翰有常无名判云：“卫侯之政由甯氏，鲁侯之令出季孙。”又常无欲云：“在凌室而须开，阙夷盘而不可。”岂以经对史耶？
    又严迪云：“下樊姬之车，曳郑崇之履，”岂以史对经耶？数十年之间，布众多之口，纵世人可罔，而先贤安可诬也？今信四竖子，取彼五幽人，且吉中孚判以“大明御宇”为头，以“敢告车轩”为尾。初类是颂，翻乃成箴。其间又“金盘”对於“玉府”，非惟问头不识，抑亦义理全乖。据此口嘲，堪入缕！张载华以“江皋”对“洛”，朱邵南以“养老”对“乞言”。理自未通，对仍未识，并考入等，可哀也哉！王申则童子何知？裴通则因人见录，苟容私谒，岂谓公平？
    夫有西施之容，方可论於美丑；无太阿之利，安可议其断割？使五千之人，嚣然腾口；中海之内，孰肯甘心？况宏辞大国光华，吏曹物色，公明立标榜，令尽赴上都东京者，弃而不收。常衮大辱於国，岂以往年败绩，自丧秣陵之师；今日复雠，欲雪会稽之耻。虽擢须贾之，衮不足以赎罪；负廉颇之荆，公不足以谢过。况所置科日，标在格文，尽无宏辞，固违明敕，欺天必有大咎，陵人必有不祥。足下以此持衡，实负明公；以此求相，实负苍生。况公为主司，自合参议。信衮等升降由已，取舍在心，使士子含冤不得申，结舌不得语，罔上若是，欺下如斯，岂以天听盖高，帝阍难叫？亦由宰臣守道，任公等弄权。
    呜呼！使朱云在朝，汲黯当位，则败不旋踵，安能保家？宰辅侍郎，非公等所望也。
    ○少林寺准敕改正赐田牒（贞观六年六月）
    少林寺今得牒称：上件地往因寺庄翻城归国，有大殊勋，据格合得良田一百顷。去武德八年二月，蒙敕赐寺前件地，为常住僧田，供养僧众。计勋仍少六十顷。至九年，为都维那故惠义不闲敕意，妄注赐地为口分田。僧等比来知此非理，每欲谘改。今既有敕普令改正，请依籍次附为赐田者。又问僧彦等：“既云翻城有勋，准格合得赐田，当时因何不早陈论？翻城之时，头首是谁？复谁委知？”得款称：“但少林及柏谷庄，去武德四年四月翻城归国，其时即蒙赏物千段。准格合得者，未被酬赍之间。至五年，以寺居伪地，总被废省，僧徒还俗，各从徭役。於後以有翻城之功，不伏减省，上表申诉。至七年七月，蒙别敕：少林寺听依旧置立。至八年二月，又蒙别敕：少林寺赐地肆拾顷、水碾一具。前寺废之日，国司取以置庄。寺今既位，地等并宜还寺，其教敕案今并在府县。少林若无功勋，即是雷同废限，以有勋，别敕更听存立。其地既张顷数，恩敕还僧。寻省事原，岂非赐田？不早改正，只是僧等不闲宪法。今谨量审，始复申论。其翻城僧昙宗、志操、惠等，馀僧合寺为从。僧等不愿官爵，惟求出家，行道报国。若论少林功，与武牢不殊，武牢勋赏合地一百顷，自馀合赏物及阙地数，不敢重论。其地肆拾顷，特敕还寺。既蒙此赍，请为赐田，乞附籍从正。又准格以论，未蒙佥赏。但以出家之人，不求荣利，少亦为足。其翻城之人，是谁知委者？伪に州司马赵孝宰，伪罗川县令刘翁重，及李昌运、王少逸等，并具委者。”依问僧彦、孝宰等所在，款称“其人属游仙乡”，任饶州弋阳县令无身。刘翁重往在偃师县，李昌运、王少逸等二人属当县现在者。依状牒偃师勘问翁重，得报称：依追刘翁重勘问。得报称：“少林寺去武德四年四月内，众僧等翻に州归国是实。当翻城之时，重见在城所悉者。”又追问李昌运等，问得款与翁重牒状扶同者。又问僧彦等，既称少林僧等：“为归国有功勋，未知寺僧得何官？”款称：“僧等去武德四年四月二十七日翻城归国，其月卅日即蒙敕书慰劳，敕书今并见在。又至武德八年二月，奉敕还僧地肆拾顷，敕书今并见在。当时即授僧等官职。但僧等止愿出家，行道礼拜，仰报国恩，不取官位。其寺僧昙宗蒙授大将军，赵孝宰蒙授上开府，李昌运蒙授仪同。”身并见在者，并追在手敕教及还僧地符等勘验有实者。少林僧等先在世充伪地，寺经废省。为其有功翻柏谷坞，功绩可嘉，道俗俱蒙官赏，特敕依旧置立其寺。寺既蒙立，还地不计俗数，足明赍田非惑。今以状牒帐次，准敕从实改正，不得因兹浪有出没。故牒。
    ○太原乡牒（大历十四年四月）
    牒：县符称，得前同州阳令王颜状：“乡名太原者，本因远祖乇，乇生卓。乇汉末为冀州刺史。卓在晋为司空、河东太守，薨时属刘聪。石勒乱太原晋阳，不遂归葬。乇冢今在猗氏县西次郭门外，卓冢在临晋县东南解故城二里子孙因居河东，公私谱牒，遂著河东郡望。子孙始居之地，名太原乡。又按天後朝拾遗《陈子昂集》。有《中州司马济翁墓志》，云葬於长寿原。至今乡有太原号也。又按唐衣冠谱第是开元初敕柳冲修撰，载广州都督元、幽州都督寿阳公方平更称太原王氏。顷属羯胡逆乱，百姓逃去。永泰元年，县司遂废省前件乡，并人户入解城乡。颜等今属孝理之时，宗望将坠，逢时不举。後嗣何知，望请复立太原乡名，且废解城之号。如解城故城临（阙二字）假乡标若太原名之不存，则宗无所据。伏请详览。如蒙矜允，仍望各牒诸县宗人知者。”临晋县百姓王颜等状，请改“解城乡”复名“太原乡”旧号，理崇族望，事协敦本，执案咨取处分。牒下所由者，中丞判下县具勘上者。得县申称，得里正程宪状：“太原乡去永泰元年，为人户破散，符下合入解城有实。伏请申上者。”具状录申者：“临晋县太原乡，去永泰之年并入解城乡，今王颜状请却复太原乡，执咨取处分讫下县，准状仍认散牒宗人知者。”中丞判：“亢宗务本，曰敬曰仁。克叶礼经，是为通识。准处分者。准符各牒知者。”故牒。
    ○旌张孝子牒（贞元五年二月）
