<!-- { "loadSidebar": true } -->
　　
　　桂林一枝秀，晖晖清照人；勿使藤蔓之，可以乾高旻。大临驾六翮，遨游出风尘；太远不速归，归人念倚门。 
　　
　　寿大司空蒋公石庵七十华诞 
　　
　　寿公以长生，煌煌两生祠。生生之谓寿，父母多仁慈。湖南与江北，处处遗去思。以兹寿国家，可永万年基。及乎作司空，六府思若时。讵能以淫巧，艺事执相规。?历遍中外，而今跻古稀。岂逐少年行？寿耇古不遗。稽谋能自天，天子自深知。 
　　
　　赠地官大夫丹山子赵君迁曲靖太守诗有序 
　　
　　　　　语云：「白头如新，倾盖如旧。」其然？岂其然哉？吾以为新知终不若旧交之至也，气合诚不若久敬之懿也。尝观斯世之人，有四十之交而能久敬者乎？无有也。昔与丹山子初相见於石翁先生之门，迄今四十年矣，翁时已在病，举赵子以属水，曰：「可哉！秀子，子其与语之。」自兹相契好。丹山以兄事予，相期志道。筑场之后，相与游罗浮，居西云舒啸。扶胥出庾岭，渡彭蠡，访白鹿，历金陵，登歌郭隗之台，咸与之俱。及予官词林，丹山守沣州，入赞都督府南郎地官，往往见於事功，称才能，而予职不任事，徒以不忘区区之学，托诸空言，莫得少见於事业。然回视一时及门游从诸子，而予与丹山子及邓子贲斋幸存，又同官南都，交义不替益亲。今秋之季，丹山子拜守曲靖，乃天子重之以柔远之道，而人不知以为屈，吾以为荣矣。於其行也，念四十年久敬之善，慕平仲见称之义，慨今昔与之言别，感慨之不足，遂托於声诗。 
　　
　　钟山郁苍苍，依佩丽且光。侯今万里去，谁与予翱翔。君心江月白，我念滇云长。一解云龙乘大泽，油然生霈雱。西郊久不雨，帝念施远方。柔远以能迩，此道自虞唐。二解忆昔江门游，圣途共相将。一日期千里，衰老未升堂。各自笃初敬，之夷不可忘。三解 
　　
　　送少司徒王公鹤亭先生考蒲之京 
　　
　　鹤亭海鹤姿，独立未入群；依然在人寰，翛翛见风神。古来贤俊者，气习不能沦；夫君京洛士，衣袂无淄尘。屡迁不入朝，留都邦计新；报政或前席，赢绌具能陈。 
　　
　　戊戌十月二十八日，携徐生世礼、夏生仲、王生奉、黄生耕、黄生牧、刘生誉、符生治、俞生介、周生士良游东山，东山旧传即所谓谢公?，后王荆公所为作诗者也，作此以示诸生。 
　　
　　鸡鸣出夹冈门名，过午入上方门名。出入寰阓内，如虱处裈裆。词客悲摇落，俗子爱春芳。达人玩生意，寂士空坐忘。我则异於是，大观与时行。携我八九子，冉冉惜流光。不因驾言出，焉知草木黄。王谢安石、荆公俱尘土，?上亦荒凉。进修贵及时，游衍与出王。 
　　
　　钟石诗有序 
　　
　　　　　钟石诗者，甘泉子为钟石子而作也。费钟石子秀出广信之横林，横林之溪西下不能一里，有大石焉如钟，弗倚弗偏，矻立於溪水之涯者，钟石也。其溪二百里，遥遥自怀玉来，环钟石之三面，终日击撞。或曰：「是水如其椎也，怀玉高悬其后，??磈磈、灿烂萦带。」或曰：「是山如其追蠡也、旋虫也。」费少宰尝筑室其巅，藏焉修焉、息焉游焉，因以自号，诗曰：「维其有之，是以似之。」圆外而坚中，坦夷而穹窿，吾不知钟石其钟石子乎？钟石子其钟石乎？为之作诗，以寓神游焉。 
　　
　　钟石似钟石，实心历霜星。鸿钧太古色，直截幽人贞。幽贞之所庐，钟立四无欹。怀玉为之纽，玉流为之椎。君子曷似之？实以比其德。特立砺坚操，磨磷终不易。至乐若无声，一鸣天下惊。小大随所扣，宰公在司成。万石之洪钟，维以警聩聋。夜半攒眉起，昊天日升中。 
　　
　　奉次舆浦王公冬至前二日韵 
　　
　　剥余天亦复，天地讵无心；独观剥复几，千载逢知音。流行与充塞，浑沦曷升沉？此事无声臭，茫茫何处寻。 
　　
　　送长泰尹郑明府赴任便道归省诗有序 
　　
　　　　　潮阳有四难焉。郑氏东溪翁，贤也，有二子，长曰经正，贤；次曰经哲，贤也。人曰东溪翁难，为子在；正、哲难，为父在；正也难为兄。或曰：郑氏有二养焉，哲也为善养，正也为禄养。正也以今年冬钦授长泰知县。长泰去家五日，可迎养矣，承颜谕志，善养兼焉。谒予金陵，憩新泉精舍五日而行，同门陈生等请予诗赠之，诸同志之诗歌继之。 
　　
　　渊明令彭泽，百里去柴桑。心为醉秫田，折腰乡里郎。何如郑长泰，违家五日强。起居可迎养，甘旨得相将。况有好兄弟，孝友溢庭堂。由家达之政，一邑见循良。行行念赤子，竹马迎道旁。 
　　
　　送符生士亨还南昌有序 
　　
　　　　　十年三章，甘泉子赠符生治也。治少从其父伯声从予於观光馆，讲圣贤之学，甚适，得勿忘勿助之指，父子持养甚坚，今十余年矣。噫！怅想昔时观光所设射礼废矣，钟磬隳矣，歌声息矣，时变事殊屡矣，而伯声亡矣。今其子治卓有立志，不远千里越江湖来居新泉，谒予请益其心，其学业不变不废、不隳不息，而益笃焉，而其父为不亡也矣。予喜之，於其归也，为作古诗三章，赠之励之，同馆同志者，歌以继之。 
　　
　　十年别子面，千里忆子心；子心既已见，慰我一何深。一章出门多路岐，行行慎所之；古人千里谬，所差在毫厘。二章江风送子来，新月迎子归；风月同自然，吟弄亦奚为。三章 
　　
　　三凤吟赠伦白山司成送母太夫人还乡 
　　
　　穗城有三凤，五色具文章。上止三珠树，百鸟惊回翔。仲氏鸣壁水，将母还离方。离方朱鸟地，昼锦同辉光。何时复来仪？圣人坐明堂。 
　　
　　题克斋为王奉常暐 
　　
　　奉常有清卿，斋居名曰克。顾名以思义，思之吾未得。得非孔颜徒，为仁在一日。夫克亦何名？精军以胜敌。虎贲三千人，一心同一德。所向尽披靡，不追亡逐北。何名为精军？天理乃天则。颜氏事斯语，养锐有余力。至明且至健，勿之不容息。中军如不精，空拳控勍贼。天定人亦泯，吾语克斋克。或言道何克？能事非持国。天理天所为，自然本无作。 
　　
　　赠表弟乡宾陈爱月还甘泉诗有序 
　　
　　　　君从，甘泉子赠表弟乡宾陈爱月也。感今昔老少之异，嘉其古心古服，为古乡饮礼之宾，望之老而笃学，光甘泉焉至矣。 
　　
　　君从甘泉来，色带甘泉云。今我梦甘泉，悠然得我心。忆子从予游，十五映青春。予今各老大，卓立冠乡宾。不远四千里，访我憩新泉。倏尔告还山，了此儿女缘。江风与江月，赠子吟弄船。 
　　
　　晓如惠化洞会送吕汝德书怀兼似刘子实 
　　
　　晨出安德门，超遥度长林。恰恰闻鸟声，欣然得予心。此鸟意何切？有如求友生。千载望三益，异道故相嗔。感彼谷风篇，再拜谢义禽。 
　　
　　赠春官许仲颐之京 
　　
　　江东盛才俊，今见会真元。之子富文华，抱负何超全？一战三千士，独步文场先。筮仕入春官，礼乐渐得新?。赠子直清诀，夙夜以惟寅。 
　　
　　题郡博夏念斋先生寿图诗 
　　
　　五翁应五星，五寿仰求天。一翁坐一室，一德反求身。求身机在我，求天事茫然。德者寿之本，身者天一原。自求自多福，且勿信人言。 
　　
　　寿全山高士刘先生诗有序 
　　
　　　　　广信永丰之霞方有丈人焉，曰文甫涛者，乡善士也，行年七十有三，志不凡近，独复　　　中行，行不适时情，声不入俗韵。人初讶之诮之，曰全山耳。夫谓之全山者，俗以訾夫全野也，犹曰坭塑人也，又曰无机变也。丈人曰：「是善名，我因以自号。」且六善焉，俗久而孚之，曰真全山也，善人也。何谓六善？一曰德，二曰敬，三曰惠，四曰廉，五曰教，六曰义。曰德，文史自娱，天性刚直，是故足以励俗矣。曰敬，笾豆必饰，祭祀必肃，是故足以(救)[敬]先矣。曰惠，罄囊以助丧葬之乏者，亦分饭以救於告饥者，於时储无宿粟矣，迎赡七(衮)[秩]无归之嫂，曰一饭可分饱二人也，是故可以济物矣。曰廉，生不妄取一钱，受族人百金之托，事毕归余，弗或私乎一毫，亦弗私於托货之贿，是故可以洁己矣。曰教，人曰：「窘矣，盍教之生殖乎？」曰：「吾惟教 誉也，从吾所好焉，治经养性，即有广心田矣。」垂髫出就夏东岩，经岁不归，曰：「欲汝熏染之耳，独举业云乎？」誉登乡荐，归则戒曰：「自吾父、吾祖累世积而发於汝，其勉之为邦家之光。汝毋负吾志焉。」闻在南京甘泉之馆教小子，来之，则曰：「吾老且病，岂不念汝？汝得所宗，遂吾志焉。」是故可以裕后矣。曰义，与其配余孺人相敬如宾，赞成厥德，是故可以称媲美矣。夫刚直德也，肃祀敬也，恤贫惠也，不苟取廉也，乐得其学教也，夫妇敬成义也。是故定静不迁，偌呼以为山者，此类乎？甘泉子闻之，曰：「彼所谓全山者，君子以为全德也者，全人也。」夫惟六行者，足以称之矣，为之作诗寓寿焉。诗曰： 
　　
　　俗诮全山名，吾以静不迁。全山偌我訾，因以止安安。乾坤有五岳，五岳一全山。何名为全山？五岳合一观。何以为合一？静看先天先。当其未分时，宇宙同混然。丈人秉刚直，用志能不分。凌空俯五岳，(廖)[寥]廓何超全？以兹孚邦家，闻达无间言。德教施外内，廉惠人己间。敬义通幽明，六善如山尊。丈人自岳降，仙客来如云。以山祝公寿，寿酒至如川。贤郎滞西席，吾为歌此篇。 
　　
　　赠建昌南城张举人崇 
　　
　　吾欲欲跻匡山，照影天地边。南寻五老宅，西访麻姑坛。下自状元里，秩宗弘治间。予时始通籍，亦获瞻温颜。今见凤毛种崇也，引雏桂也来蹁跹。问我养毛诀？君家有直传。问何为真传？直清以惟寅。 
　　
　　送姚侍御奉命之湖广清戎 
　　
　　吾闻国大事，惟在祀与戎。和协神人际，诰尔治平中。吾皇古圣神，礼乐政一新。郊庙焕古制，戎政咨廷臣。帝曰御史姚，虞尔有风标。维尔多才敏，理戎维尔优。遍历湖南北，爬梳与搜剔。如发乱思栉，如身疡欲释。前年水旱荒，将御失其粮。枵腹出死命，十室五逃亡。调停在大手，往哉念不忘。戊戌六月十五日 
　　
　　答安福乡进士周君得之所问八条后赋此 
　　
　　翩翩安成子，问我八条目。吾方欲无言，言中不如默。默识不识前，万里一处足。八月八日 
　　
　　赠九山汤子还古冈有序 
　　
