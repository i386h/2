<!-- { "loadSidebar": true } -->
    使者自去，木兰曰：“区公之书，尚不知吾已在营中也瞽然吾虽在，于事何益？途中见两女徒赴大营，想早晚危矣，当炼玄武神救之。”老道士曰：“玄武神所领元绪子弟，蹒跚不利于行，若刚上人化金刚禅为七十二钻，则皆死矣。不能挫其毫末，且将以妒能戕贼之说，蛊惑斛斯，曲反在我也。”木兰曰：“投鼠而器不坏，挥斤而鼻不伤，非老师而孰能之？”甘君曰：“斛斯侯以书来，遂有赚副参而摄二姬之事，吾尚疑焉。”木兰曰：“刚上人尝受术于哑喻，以淫其女弟子，为所呵逐，此事点金道人言之，吾早在营，必谏阻副参夫妇之行矣。”老道士曰：“闻之吾师云：‘人有所嗜，必有所制。’吾师销一世之兵，吾独不能销一人之兵乎？”召木兰至前，授一小盒曰：“以付大女徒谢娘。”木兰拜而行，隐身入斛斯帐，见侯方与明化醇奕，化醇曰：“侯得不毛之地，坏却万里长城矣。”斛斯侯曰：“虽然美目之盼，君失其四也。”左右进曰：“此局殊可不完。上人方与二姬谈禅，请相诣。”侯与化醇携手入，见刚上人趺坐禅榻，儿魔妗皆侍。侯与化醇列坐其侧，上人问曰：“汝等心上有虮虱二，孰与扪之而与我食之？”侯答曰：“虱求食于心者，我将使我心食之。”化醇答曰：“扪之在师，食之在畜。”儿曰：“我自扪之，是僧是虱。”魔妗曰：“师自求食而不能扪之，虱得以食师之心矣。”上人又问曰：“两虱不育，请大众承其祧。”儿曰：“还叩僧心贼心，何为不与虱延一脉？”化醇曰：“两虱皆牡，待吾心死，嫁与牡者育之。”魔妗曰：“两虱皆牝，请大师为之尝粪，何谓无嗣？”侯曰：“虱一牝一牡而不肯交，乞和尚说法。”上人喝曰：“是心皆愚，是虱皆智。智能食愚，虱能食心。食虱之智，其铁师乎？”众问曰：“铁师何形？”答曰：“秃顶而圆身。”问：“何色？”答曰：“紫气而砑光。”问：“何解脱？”答曰：“竖生而横死。”侯曰：“老子犹龙，仲子若蚓，铁师之号，独上人当之矣。”刚上人大笑，下坐复谈军中事。化醇曰：“昔时山中所发，元著超超，今此之云，殊出次乘。”上人曰：“贬道从军，玄之不能也。况又玄乎？”侯请曰：“黑苗以瘴疠为祸，几丧我全军，上人何以教之？行天讨而伸士气也。”上人曰：“凡现神通者，多不自名，传之其人，如心之使发。今之夜，祗以明故人夫妇，授小符□，擒戮黑苗，如治虮虱耳。”

    侯从之，为设法坛，戒军士谨严，勿擅入视。初更，化醇与二姬，沐浴立坛下听指示。上人登坛布罡而咒，忽现楼阁如仙舍，置化醇于阁下，而二姬各居一楼。木兰径入儿楼中，附耳语曰：“吾汝师也，汝将有厄，速以手来接吾盒。刚上人来犯，即开盒自有策应。”儿大惊，摸索接其盒。木兰自隐身出，坐帐外伺之。是时化醇殊闷，闻上人唤，漫应之而不得其出户。魔妗闻呼下楼，则刚上人已将乘儿矣。儿闻有气息如麝，有足音如凫，潜开盒，觉一物飞出，如攫婴儿去者，楼阁俱不见，夫妇仍在坛下。天明不见刚上人，众卒旁搜之，则在老兵卧所，持其断其而呻，殆为盒中物所割者。斛斯闻而大骇，以问化醇，对曰：“其幻楼阁也，将甘心于谢氏婢也。彼不受污者，神人以盒授之，而得此，异哉所闻也。侯考刚上人平日行，则苗男女切近者，俱无完体焉。”遣人逐之曰：“上人年且老，不足以当阉奴，心不净者，身已净矣。盍去之名山，与铁师同化？”刚上人挥涕言曰：“刘元海以雀儿残我，我头未断，当碎躯以复此仇也。”言讫，携穷裤走入壁中。斛斯谓化醇曰：“宰割秃厮者，即生我之刘王也。竟安在哉！”

    木兰入见侯，告以老道士所授术。侯向空顶礼老道士，谓木兰曰：“前者甘君遣常越来，以员小将婚姻酌可否，吾问之刚和尚，彼以为必不可行。反彼之见，必可行矣。其与甘君计，密示小将，观衅而动，黄苗女不妨笃伉俪也。”谢化醇及二姬，令与木兰返，且曰：“寄语甘君，无忘邬郁归告之言。破红苗救张许耳。”遂辞去。木兰谓化醇曰：“副参自以矩儿弟婚事归报甘君，吾自赴张许营相助，不待将令，多辗转矣。”木兰去。化醇以二姬归，见甘君，将叩谢老道士。甘君蹙然曰：“昨夜，吾梦老师来别云：刚上人已入南蛮，献谗于故滇王庄，以鬼兵下戈船，入，江助红苗，其势将不可敌，吾往迎战，所谓出其不意也。遂别去。旦而失老师所在，副参夫妇，将于何申谢乎？”化醇又以木兰赴张许营，并斛斯侯许婚之说告。甘君使常越沙明，仍赴黄苗中，告杜进士以矩儿就婚意。越明出，旋各牵一人至，曰是男女猓二人，自投大营，云为乐王子所擒，赴营请死者。越明自赴黄苗，甘君曰：“正参犹未救还耶？请知古镜之。”知古曰：“负而飞行，为刚上人所指，仍缚去正参。乐王子徒步归耳。”甘君曰：“老师梦中言，刚上人已至南蛮，安得又在途中，截夺正参也？”知古曰：“夫有隐身术者，必能显神瞽有指地术者，必能分体。是一是二，亦万亦千。为幻想，非真源也。彼遭阉而不死，乃分其身为二体矣。老师之梦，与吾之镜，率由幻得真，无庸疑虑。”甘君叹曰：“吾乃知邪正之极处，俱不易穷。”且讯二猓，命牵入。男猓名者狨，女猓名矣狸。诘之曰：“汝猓以何邪法，摄司马正参谋？”矣狸曰：“某变为石卧庭中，彼坐吾背，即负而起也。彼见为石，吾自入耳。先汝国中小将窃彼以逃，某变绿发鬼以阴示之，乃夺汝参谋返。昨者小将又至，某将弄法，小将吐一手攫某，即引藤蔓自缚焉。同者狨投汝营也。”甘君诘曰：“污吾玛大师神镜，亦即汝猓耶？”者狨曰：“是夜，与矣狸偕萑蛮数人，入汝营中。见一舍光明，将窃取宝物。入之，惟见镜旁一人卧，呼气魇其人，取镜自照，忽下体奇痒。就镜前搔之，镜全晦，遂弃之走。汝家小将，即擒矣狸，某亦露下体厌之，小将吐一丝幔障吾目，亦不觉自缚也。”甘君诧曰：“此两猓皆具阴阳乎？”遣卒士验之而信。甘君曰：“汝猓尚能变庭石耶，变绿发鬼耶？”二猓言曰：“试同变之。”由是其缚自解，各就地转为两石臼。又风起，变两鬼为赤白发，随地复现男女身。甘君曰：“是怪猓，不宜请命于斛斯侯。彼中无道术人戮之也。”知古曰：“恐刀剑猝不能伤也，以吾镜诛之而可。”取镜叩背，咒初遍。二猓狂叫，其身若尘埃□去。

    忽犷儿入，抚掌曰：“快哉镜乎？惜不持照刚和尚，使彼夺正参以归。”甘君曰：“老师又隐去，正参何日生还耶。”犷儿曰：“刚上人将以获正参功，自媒于噩青气，令彼两人有鱼水之雅，以刚恶济猓凶，我军中直无胜策，请与玛师偕，吾自得以变化行反间耳。”甘君乞知古携镜与之行，至，江边，知古觅渔艇匿其迹，犷儿变男猓入寨中，闻群猓语曰：“前夜劫张许营者，为一女将擒去十三人，今早遁归矣。大王征求师相，有刚上人擒获汉参军，愿居左右，大王悦，命宫中张宴，以客馔，不以僧斋，亦寨中新气象也。”犷儿杂诸小猓入内，侍酒筵。传刚上人至，噩降阶迎入，坐论军务，欢若平生。噩曰：“张许营中，时为我兵掠，昨被擒多人，虽以术逃归，然亦挫折矣。闻其用女将也，上人其前知乎？”刚答曰：“即汉廷所封天女，东海龙女郦仲离也。在师中名木兰。”噩曰：“然则吾亦知之，是尝伏谷中以地雷败我师者，上人无能为役欤？”刚切齿曰：“彼之于吾，仇不可解，诚假大王之威，雪一劫之辱，吾安得便好休也？”噩曰：“何仇何辱，吾不足以知之。”刚蹙容曰：“本体之不全，灵根之已，在周为巷伯，在汉为史公，能不悲乎？行自愧矣。”噩笑而怜之曰：“愿陈洗腆之情，为上人浇块垒也。”遂入宴燔炙，俱过常珍，羹汤亦尝异味。刚餍饫既多，庄严渐失。既而歌惟杂剧，兴甚藏钩。噩遣猓童之佼，跪进一卮。刚还引满，为大王寿。噩饮先醉，词益多，举巨□属刚尽之。刚亦醉。噩曰：“上人所擒司马季孙，吾勿杀也，须遣说甘鼎，易还吾故夫人。”刚曰：“大王夫人之美誉，布于幽明，而不获奉大王以终身，洵有情而无望者也。吾请以小术摄之归，俾吾王大快于心耳。”噩大喜，复拍案叫曰：“吾将以猓艳数人，为上人荐寝，试观罗什之吞针。惜乎此道沦亡，媾将何及矣。”刚曰：“吾已有不坏之身，断无常亏之性，呼吸而还具体，摩挲亦返元神也。始虽自有而无，终亦以损为益。”噩自捋其须，神色稍动曰：“明当封拜上人，为吾夫妇一合其镜。”刚曰：“易易，惟索还宫酒食耳。”大噱而罢饮。

    是夕，犷儿变刚上人之形，入噩宫中，调其所幸之苗婢。婢却之，又入噩寝室，见噩方醉而不能动，两苗妃为之按摩。犷儿故作□□声。噩朦胧见之，笑曰：“上人来窥形色，得毋顾影自怜耶？”两苗妃皆赧赧。犷儿答曰：“吾醉后神游，偶来王宫，非食指动也。”忽不见。其明日苗婢以诉，噩曰：“始窥我，乃无害。吾以为仙佛出神，试凡目者。乃狎侮群婢，则道心荡矣。宜为人所宫哉。”嗣后不复封拜，亦罕与谈兵。犷儿伺季孙，乃闭置于刚之右舍，不食已三日矣。一小猓跪进其餐，泣且稽首，犷儿谓之曰：“彼汉囚也，即饿死，于我辈何伤乎？而作此态。”小猓曰：“大王有命，不杀汉囚。其饿死，则杀进食者。”犷儿曰：“若然，大王何不归汉？”小猓曰：“闻吾父兄曰，大王尝为汉小将所窘，在沙砾中倚马赌射，小将避腹贯臂，拔矢裹襟，存大王之命，故终身以不杀汉囚报之。吾亦笑其愚也，如子云云，何不归汉？”犷儿见季孙瞑目不语，呼曰：“非人不能救尔，尔不能受人救也。”季孙张目视之，叱曰：“猓奴乃敢诮汉参谋也哉！”犷儿笑曰：“参谋参谋，再囚再囚，有人负汝再矣。而皆为人所夺，以人而反不如石乎？”

