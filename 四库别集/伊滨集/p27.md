<!-- { "loadSidebar": true } -->
　　御书九霄二字
　　臣沂忝待诏宣文阁窃观皇上运笔之妙鸾翔凤翥势若飞动而从容法度之中及观赐布衣臣胡震宦九霄二大字则知天纵之圣肆笔而成已见扵居潜之日昭回之光震宧独先被焉可谓荣也已虽然鸾凤冲霄必假羽翼曷以新丰逆旅自期哉
　　题治平防要
　　洛阳少年号为通逹国体新丰逆旅若素宦扵朝其书与防如日星之垂而江河之流也士生际盛时沐鸿化其可黙而无言乎
　　题欧阳兴世帖
　　文忠公与其侄通理书云欧阳氏自江南归朝累世朝廷官禄吾今又被荣显致汝等并列官品当思报効欧阳氏之承德袭训者众矣在今盛时尝表显眉山蘓叔党之后而不闻欧阳氏之有仕者岂无其人邪抑潜德晦行而高不事异代之节耶元裕之壬辰杂编载安平都尉完顔斜烈在金季犹知尊异讵其盛世而反有不録者耶则知潜德晦行者多矣今观庐陵欧阳永叔所藏绍兴三年録其九世祖太平守兴世省劄二通又与公族诸孙翰林直学士国子祭酒元功防始悟东坡有云君子之泽岂止五世而斩葢得其人则可至扵百传信哉
　　书王麓庵帖后
　　麓庵先生以醇儒硕德冠映古今其志节之伟谋虑之精固非賛叹之所可及今观此帖笔势低昂意象轩豁而法度森严岂所谓从心所欲而自不逾矩者耶呜呼非其胷中有以大过人者何以及此捧玩再三不胜敬叹庶几来者得以想见前軰风度以致高山仰止之意云
　　题林先生训子帖
　　余防时侍先子官江南识蜀郡林君彦立其文章诗刻厉清峭斩斩然不肯蹈袭前人一言半语其逰如农杨载仲宏鄜刘汶师鲁皆敬畏之延祐间余防京师又识彦立之弟今奎章阁照磨彦广清修好古克似其兄时彦立已捐舘舎三年矣相与感叹久之后廿余年当至元三年正月彦广出所録先训首其言淳恳切至乃知彦广季昆克名扵世克承其家者有自矣
　　书聚星图后
　　德星之聚以贤也天人之相应如此不扵朝而扵州里动天象扵桓灵之世何居天之佑汉甚笃也汉曷以承天耶两家三世咸有名称岂天之生才私扵荀陈耶亦其承道渐训不扶自直者众耳故人乐有贤父兄也噫聚扵州里而其美若是聚扵朝则其美何如耶
　　题谭济川传后
　　黎獠弗安厥居席险阻之势伺可乘之隙作兵仗合众为宼杀良民火官寺其情状之可嫉者若此朝廷尝命将出兵以薙狝之汝楫以下邑一簿树战功则其建大将旗鼓者从可知欤身被创长子死而进擢不闻则其赏罚也又可知欤宼之益张也民之重困也固宜康诰曰杀越人扵货暋不畏死凡民罔弗憝孟子以为此不待教而诛者也噫俾人人皆汝楫则宼不足平矣若夫致其信义而单车独行若龚遂张纲祝良之类者此难以责汝楫也
　　题胡古愚大拙先生传
　　大拙先生扁舟江湖而不逺世以遯形曳裾王城而不饰智以徼名以为仕耶则操行欲蝉蜕乎流俗以为隐耶则文华可藻饰乎太平所谓寓巧扵拙而物卒莫与之争若夫氏族与字则君其问诸轩辕弥明
　　题宋狱空诏
　　书曰刑期于无刑语曰必也使无讼乎此圣人不贵去刑而贵无刑不贵止讼而贵无讼也沂尝承乏修宋史至刑法见太祖初即位尤重用刑哀矜之诏嵗輙有之刑部设详覆之员诸路命紏察之使至淳化间又置审刑院扵禁中其重慎之如此中更衰乱而泽不熄亦其祖宗好生恶杀明慎用刑之效也欤而况廷尉持天下之平司生人之命其当时选择之精属任之隆宜何如也其能仰副钦恤之意以尊扬祖宗好生之德俾庭无留繋明允如张公者其贤从可知欤古语云活千人者其后必封吾知张氏之后其庆未涯也绍兴之诏有云天高听卑福善祸滛莫遂尔情罸及尔身置此座右永以为训居是职者尚鍳之哉
　　题许将手简后
　　宋南渡前士大夫例善书虽未能如蔡君谟米元章从法度中来然其天资所发徃徃无尘埃气可喜也所谓女好无定姿恱目即为姝耶
　　题观泉图
　　毖彼泉水其清浏浏既出扵山亦经扵邱原则有坎陆则有岐汪汪洋洋莫知所之奔壑西驰经天东注夫岂性然势激而寓敛此防滴至扵寻丈随波同流惟海是向彼观泉者朋簮童琴洗耳其操濯缨其心鸣雨林臻霏雪崖至时不待人图不尽意漆园蒙庄妙契渊黙君子人与果行育德养正之功有渐无已朂尔后来是之取尔
　　书塘乌氏碑后
　　余读诗缁衣篇而后知贤者之能世其家也再观司马迁表刘项方作敌士以智力自奋厥或弗类亦序建为侯王传不一再或覆厥宗又以知武公父子固贤亦先王忠厚之泽有以成之也塘乌氏由云中郡伯奋起西夏事世祖皇帝时方整六师以行天讨推心膂之良寄爪牙之任者一遵成筭其摧坚获丑必眡功轻重而赏能以此时备任使蒙褒宠则其材且能可知矣施不尽有以陨厥身子桓勇都尉继以忠义自持从出征入卫功烈炳然则云中之祉其后人者从可知欤客省使当天厯初视理之逆顺挺身来归干城斩获所向无敌第劳行赏眷奬优渥又非承德袭训之力欤其子当嗣爵既以万户让其季父又以镇抚让其诸弟讵特才且智克绍其先又以知其孝义之化行于家也其孙曽之蝉聨蔓衍也固宜于戯观世臣之家则我朝之深仁厚泽何如哉大夫士之工声诗者可无以继缁衣之篇耶
　　书性斋説后
　　新安方成读书之室翰林待制揭君防硕扁曰性斋取易成性存存之义也襄隂王沂述曰情者性之发性者心之理感而遂通者用寂然不动者体其静也如泉斯涵其动也如流迤或涛澜之壅决非捧土之或止求复所有斯克乎已卓尔不羣万善具僃靡阙靡亏常目在是体立用行曰道与义其功何以卑礼崇智崇也效天卑也法地念兹在兹生生不已一真春融诸妄蝉蜕猗谁名斋新安方子敢賛一辞以廸来裔
　　题彭宗徐字说后
　　庐陵刘高仲先生名彭叔字曰宗徐且推原所以字之之义其说固美宗徐西江人也亦知西江有所谓南州高士者欤昔之人有起武子扵九京吊灵均扵湘沅者而况居其里览其迹者欤其人去今且千载其风声余烈何如也闻之者亦可以兴起矣而况慕蔺而名相如者哉诗不云乎高山仰止景行行止宗徐勉之则高仲所谓大彭氏者于是乎在
　　书姚许静谈图后
　　姚许二公以名德之重事世祖皇帝考其平生所立始终钜细未尝一念不在国家今观静谈遗像尚足以见其跨越古今斡旋宇宙之意一时君臣之际何其盛哉二公逺矣其学术之醇议论之伟则未尝亡也昔冯唐论颇牧之贤汉文为之太息魏相条晁董之对孝宣以致中兴此余之有望扵来者云










　　钦定四库全书
　　伊濵集卷二十二　　　　　元　王沂　撰题防
　　题胡士恭濠上藳
　　嗜欲炽则神疲而意昏忧患集则气折而语陋囿二者之累而求诗之工难矣哉蜕氛埃处闲旷日与逸人胜士游固无嗜欲之惑逺声光遗势利遐想夫灏气之初太素之始又絶乎忧患之挠士恭得乎濠上者若此宜其诗之工且多也由是而工之不已窅其兴含之弥章幽其趣韬之弥光洁其气逺之弥芳澹其味咀之弥长清其韵聆之弥扬与夫栁宗元韦应物李太白陈子昻上下乎清都之境翺翔乎白云之乡士恭以是求之则观鱼之乐亦有合于蒙庄
　　书麦舟图后
　　尝读陈履常诗为惠不必广但问与者谁受施何用多名义以为资未尝不抚卷叹息以为名言由是观之则冉子之请原思之辞皆非义也孟子于薛宋则受于齐则不受莫非义也故曰可以取可以无取取伤亷可以与可以无与与伤惠尧夫防卿皆一时伟人杰士其于取与必有见于此
　　题孝节卷
　　夫有徳色之子则有谇语之妇有髙义之夫则有偕隐之妻刘氏之守节固伟矣亦处士之孝有以化之也家人之义归于反身信哉而况闗雎之行流风之被乎江汉者当何如也虽然子之致孝其亲妻之弗移于夫理当然也而韩氏夫妇廼厪太史为之书噫
　　题获麟图
　　闗雎之应实无麟而若麟之瑞春秋之作实有麟而非麟之时噫
　　题李敬斋乐府后
　　余尝观敬斋赋鴈邱防蕖怨乐府数章于元遗山集中经纬绵宻词防清楚似胜元作意者如黄鲁直陈无已和东坡诗前軰所谓极力以压此老者今观全集其语意浑厚絶类晏元献父子乃知遗山附入之意有在也
　　题晦室
　　甄徳修命其藏修之室曰晦而王子为之词曰春华之荣湏风光以成焕其神明湏含光以贞龙蛇之蛰以藏身尺蠖之屈以求伸巷顔之如愚而挚之耕于有莘晦其名者昌晦其徳者百世不忘斯圣人之所以洗心于宻而退藏
　　题大学治平龟鉴后【李朝佐着】
　　穷经将以致用者也汉之儒者亦尝以六经之学窃见于用如以禹贡行河以春秋防狱以三百五篇进諌六经之用固不止于此然视夫授之以政不逹使于四方不能专对者如何也余有取乎大学治平龟鉴者以此云
　　题欧阳公权墨迹
　　宋江文忠公万里称欧阳公权事亲孝为人忠谨身如玉澹然无世间荣利意评其文髙处逼西汉其推重如此此记虽非惬意之作然忧世之心溢于言外是未易以工拙论也
　　书纪将军传后
　　晋州鼓城之东有封岿然相传为汉纪将军墓鼓城居氓纪姓者百余家皆云将军后盖信然也司马迁班固序汉之兴亡有画一策下一城皆为立传而将军以身殉国脱髙祖于戹忠义之气到今凛然如生权悬夫运筹游説搴旗斩将之功何霄壌之寥絶也是宜详其胄出而传之以劝忠于后世而乃附载焉缪矣虽然彼运筹游説搴旗斩将者虽赫然震燿于一时而泯防无闻久矣将军独俾人称思至今社而稷之尸而祝之岂其忠义之在人心者使然欤传曰非此族也不在祀典将军在之矣纪姓有仕国朝为千夫长者曰祯字天祐为庙以祀余既叹史氏之陋而嘉天祐之能表显其先也于是乎书
　　书砚北生传后
　　至顺间余尝序砚北生集古印考是时生年甫三十挟此著书游京师一时贤豪知名士皆与交生负其有不肯俯首随流俗已而归吴中后十年余待诏宣文阁审定御府所藏珍图名札品第甲乙诸公贵人间问海内精赏鉴可召用者余曰吴中赵仲穆与生淮南陈新甫而已既而余承乏翰林一二贵人亦相继去而无知生者矣又三年诏修辽金宋史余言任事者曰生闻见甚博叙事有法宜以前代陈无已故事召生而任事者复以白衣难之至是不见生十五年矣道士张一无来出吴兴王蒙着砚北生传读之笑曰昔米元章以髙世逸羣之气而姗侮杜少陵于数百年之上岂独为一薛少保计哉生方以图书翰墨之乐而锱铢轩冕以湖山钓游之适而尘壤势利是区区者曽何足言而余亦浅乎知生者矣乃补传賛曰鼓文周篆缺莫续铙歌汉词亡可属昆玉蟾肪泥视玉螭盘蚕卧纹雷谷商甗姜鼎敦有牧雕戈虫鱼画狸鹄防缣败楮倒嚢赎杂然前陈什袭蓄清风古意溢我目谁其乐之吴郡陆
　　题理千户孝行传后
　　欧阳子云礼之失久矣防礼尤废也今之居防者惟仕宦婚嫁聼乐不为此特法令之所禁尔其衰麻之数哭泣之节居处之别饮食之变皆莫知夫有礼也在上位者不以身率其下在下者无所望于其上其遂废矣乎观此则知理君之孝行可尚也哉
　　文
　　谒鸣臯山三清殿文
