<!-- { "loadSidebar": true } -->
　　君生而好学，其家学者自君始。博闻强志，明于大体，善属文，一时名出众右。其家故贫，然君为人，节廉自重。罢吏归，常阖门居，不与人事，或日昃不得食，晏如也。为吏平恕质悫，务在爱人，不为刻察，所历县称治。江东同职欲增赋役钱于民，君争不能得，则自请罢去。遂知楚州。楚饥，四方之船粟至者，市易吏定取价贱，予价贵，计其赢取于民，而粟未尝出纳也，贩者为不行，人以乏食。又取民之食其技者锢于官禁，不得私鬻，市里骚然。君初止之，不变，则按致之法，朝廷遣他吏覆视，不能易君言，市易吏得罪免，君益不合，卒以他法罢。既去而楚人思之，既死而楚人迎哭其丧甚恸。至今言治楚者，以君为不可及也。君平居恂恂持卑，及遇事不可夺其守如此。君熙宁九年四月癸巳卒于开封府咸平之驿舍，年五十有一，明年某月某甲子葬于南城之某乡某原。

　　子景初、景倩、景融、景裔、景献。景初早世。女嫁袁州万载令董沂、进士夏时中、陈卞。母郑氏，崇德县太君。妻傅氏，仁寿县君。铭曰：

　　江东之议，不俯而随。山阳之治，违世所驰。有挟之强，以弱犯之。有丑之正，以独守之。彼不我与，我不尔欺。尚告厥忘，作此铭诗。

　　【王容季墓志铭】

　　容季王氏，讳ぁ。其先太原人，中徙河南，其后自光州之固始徙福州之候官，徙候官者五世矣。曾大父讳廷铭，仕闽王为安远军使。大父讳居政，赠秘书丞。考讳平，为侍御史，葬颍州之汝阴，故今为汝阴人。容季嘉六年进士及第，主蔡州之新蔡簿。治平某年某月某甲子卒于家，年三十有二。

　　熙宁某年某月某甲子，葬汝阴旌义乡众营侍御府君之兆。母曾氏，金华县君，尚书刑部郎中、集贤殿修撰、赠太师、中书令兼尚书令、某国公某之女。妻贾氏，尚书司门郎中昌期之女。男女二人，男曰某，始若干岁。

　　容季孝悌纯笃，尤能刻意学问，自少已能为文章，尤长于叙事，其所为文，出辄惊人。为人自重，不驰骋鬻，亦不孑孑为名。日与其兄讲唐虞孔子之道，以求其内，言行出处，常择义而动。其磨砻涵养而不止者，吾未能量其所至也。不幸其志未就，其材未试，而短命死矣。

　　初，容季之伯兄回深甫，以道义文学退而家居，学者所崇。而仲兄向子直亦以文学器识名闻当世。容季又所立如此。学士大夫以谓此三人者皆世不常有，藉令有之，或出于燕，或出于越，又不可以得之一乡一国也，未有同时并出，出于一家。如此之盛，若将使之有为也，而不幸辄死，皆不得至于寿考，以尽其材，是有命矣！而命之至于如此，何也？

　　初，子直之遗文，深甫属予序之。数年，又叙深甫之文。复数年耳，而容季葬有日，其仲兄固子坚又属予铭其墓，而且将叙其文。呜呼！非其可哀也夫！铭曰：

　　学足以求其内，辞足以达其外。守之用刚，养之用晦。如泉之进，如木之升。奄焉以止，不究其成。维友作诗，以永厥声。 
　

　




　

　
●卷四十三·志铭八首
【都官员外郎胥君墓志铭】
　　君姓胥氏，讳元衡，字平叔，长沙人。皇考讳某。王考讳某。考讳某。王考赠尚书工部郎中。考为翰林学士、尚书工部郎中，赠尚书吏部侍郎。君少以荫为将作监主簿，六迁为殿中丞，赐绯鱼袋。锁厅应进士举，得出身。又三迁为尚书都官员外郎，历监在京染院内衣库、皮角库，佥书河南府判官公事，通判湖州，又通判海州。治平三年四月壬寅以疾卒于泗州。其年八月庚寅葬于许州阳翟县三封原翰林君之茔。君初娶李氏，太子少傅若谷之女。再娶韩氏，封成安县君，尚书刑部员外郎知制诰综之女。子男二人，曰茂谌，太庙室长，次尚幼。女二人，长早夭。

　　君少孤，能自奋厉，力学问，工为文章。又谨畏洁廉，慕善而不自放。居官虽小，法未尝不慎，而不为察察，于人有所能容。其大意如此。故所至，士大夫爱其修，而百姓归其恕。其在染院二库，虽尚少，已有能名。及为通判判官，而能益显。盖所试者大，将岂可胜数哉？始，大臣荐其文章，宜在馆阁。近臣又荐其修洁，宜任御史。朝廷方{乡向}用之，以为江西转运判官。命始下，而君盖已死矣，死时年三十有九。闻其丧者，识与不识皆哀之。盖天圣之间，翰林君方处显，好收奖天下之士，而名能知人。士之出于其时，有盛名于天下者，多翰林君发之。及其后，君既壮大，所与游士大夫，亦皆一时之隽。然自天圣至于今才四十年，翰林君之门下士多至大官，富贵尊宠。君所与游士大夫亦多重于时。而翰林君弃宾客已久，君又蚤世。独翰林君之夫人、建康郡太君刁氏年七十，与君之孥羁旅于闾巷。君之丧，合众人之赙，乃克葬。其盛衰之际如此，固所谓命者非邪？君之葬，秘阁校理裴煜以茂谌之疏来请铭。予与君皆嘉二年进士，故不得辞。铭曰：

　　维艰而。考已无违，在人有赐。我志之良，孰曰非遂？我材之尤，谁曰非试？不申其期，不扩其施。有命则然，其又何悲？尚告后世，知者之辞。

　　【刘伯声墓志铭】

　　庆历之间，余家抚州。州掾张文叔与其内弟刘伯声从予游。余与伯声皆罕与人接，得颛意以学问磨砻浸灌为事，居三年乃别。后数年，余以贫而仕，见伯声于京师，年益壮，学日以益。又数年，余校书史馆，伯声数过余，饮酒谈笑，道旧故相乐也。伯声未老，然以疾故，亦衰矣。既而余去京师而东，更七州，至于亳。伯声子之美来告曰，伯声死八年矣，将死时，命之美属余铭。其言曰，葬而不得余铭，如不葬也。余惟伯声始从余游，至今三十年，见其少壮，至于有疾而衰，与之故最久，于其死而托铭于余，故不得而辞也。伯声讳震，为人质厚沉深，寡言笑，恂恂蹈规矩。与人游，见其一善，若恐不能及；见其一失，若恐不能拔。其笃于谊如此。读书有大志，慨然欲有为者也。少孤能自立，尤贫，然营疏属之葬、孤至之嫁娶，忘其力之不足也。数以进士荐于乡，卒不合。晚乃得试将作监主簿。曾大父泽，左补阙，赠吏部尚书。大父居仁，单州单父县主簿。考，济州司理参军。其先清河人，自吏部葬开封府之东明，今为东明人。伯声卒于熙宁五年二月戊戌，年五十有三。葬于东明之阳山乡白驹里，以元丰三年十一月某甲子。妻贾氏，尚书比部员外郎式之女。子四人，曰之美、之纯、之奇、之邵。二女，嫁倪良器、李日新。张文叔名彦博，余为之叙其文者也。铭曰：

　　敏于求己，尚行寡言。笃于求古，广见多闻。有既畀之，而施则屯。维旧则信，以谂后人。

　　【尚书比部员外郎李君墓志铭】

　　康定初，先人寓南康，与李君居并舍。是时君年未四十，游余父子间，相好也。后十余岁，君为临安，遇余于浙西，道旧故，喜甚。又十余岁，君已退而家居，复见之山阳。又九岁，而君年七十有一以卒。明年，其孤仲熊自山阳抵京师，拜且泣曰：“顾得铭也。”余惟君游余父子间四十年矣，铭其可辞？

　　君姓李氏，讳丕，字子京，初名真卿。曾大父讳某。大父讳某。考讳某，赠光禄卿。母丁氏，仙源县太君。继母王氏，仁寿县太君。君海州朐山人，家故寒也。学为士，自君始。出举进士，中其科，得主楚之淮阴簿。岁凶，转运使调军食，用君主宿州籴。他州皆强赋，民犹不足，君随便开诱，粜者悦趋，籴最他州。去为处州司法参军，能随用见，声出众上，荐者十四人，不用。迁宁国军节度，掌书记，转运使属君市翎毛，君优致如主籴，所市以赤，数之至十万，复最他州。又属君主作院，君考校程度，所作兵器总一万一千三百二十有四，皆精且利。他军州事，有不能决者，多属君，君所决者三十有八事。盖复太平州囚管寿活之，明通判歙州林无罪释之，类如此。于是能益白，荐者十三人。迁秘书省著作佐郎，用荐者监兴元府税，急吏宽商，课赢十有七万。岁中，以岁次迁秘书丞，以课迁太常博士，以覃恩迁尚书屯田员外郎，知杭州临安县，召为审刑院详议官，赐绯衣银鱼。迁尚书都官员外郎，通判蜀州。蜀少事，然他州讼有积岁不能决者，转运使以属君，君所决八事，民信服之。迁尚书职方员外郎，监在京内衣库，枢密使田况奏用君删定马军司条贯，既成，诏加赏赉。滨州有狱久不能决，辞连大臣家子，遣吏治之辄辞，诏遣君乃决。累迁尚书职方郎中，以母老出通判杭州，坐法免。复为尚书比部郎中，监沂州承县盐酒税。未逾月，自罢归。又监陕州集津垛盐务，不行，以本官致仕。元丰三年九月己卯以疾卒山阳之私第，十一月甲寅葬安乐乡之杨兴里。

　　君娶葛氏，仙居县君。再娶乔氏，寿安县君。子男七人：曰仲熊，卫州军事推官。曰仲谟，以进士再试礼部。曰仲将，曰仲杰，曰仲倩，曰仲昌，皆未仕也。女六人，嫁吴好礼、于锐，皆奉议郎；马察、于镗，皆进士；余幼也。君既自奋拔，立其家，盖仕四方，惟蜀去其亲，其事兄抚孤弟侄，皆尽恩意。其为吏不独能自任其官，盖他吏之不能任其事者，或属君兼任之，办其裕也。不幸一跌，世无力振达之者，故以坎Б终。铭曰：

　　海区氏李，有启厥世。富辞与能，自约而侈。曰父与子，郎官卿士。曰妻及母，翟衣象扌帝。谓势方利，孰以毁。施不尽有，故也则喟。尚尔裔，以追厥始。

　　【司封员外郎蔡公墓志铭】

