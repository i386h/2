<!-- { "loadSidebar": true } -->
　　当隆万间三相君各用其意持太阿之柄公卿大夫靡然以操切苛办承之无精心为黔首者以故良二千石之用不甚显其最显者则吾州起潜张公振之然其用亦已时抑时伸而不恒达其抑者以直道之仅在公而伸者直道之尚未冺于人心也公最后之遇甫若恒而夭遽夺之则又不可晓者惜哉弇州生曰张公非直良二千石已也于家则彷佛闵冉之遗于乡则庶防陈仲弓王彦方之风其所亲事必天下之贤长者虽尝从讲学而不蕲传世耳以为名髙所歩趋必闽洛夫使紫阳而在公且入室故曰张公非直良二千石已也殆慥慥笃行君子矣公字仲起起潜其别号也张之先避金乱南渡后居常熟之双凤里蔡泾最后割双凤隷太仓遂为太仓人世世有隐德不仕至公父东林公镗而始以淳直明信着一方尝受公封处州司理后赠南京职方员外郎母曰郁宜人有二丈夫子公其仲也公生而明秀端谨甫四嵗从东林公之先墓丙舎圮矣木童矣而傍亩饬问之人曰它属故饬也公然泣曰先业而他属可乎东林公亦大泣而内竒公闻者啧啧以为非常儿寻徙城居覩第宅车马之盛与羣儿戯抟土而为之甚工髫时从里塾师有搏虎死而归之官者羣趋视之公读书弗顾曰吾方奉圣人舍而为暴兽观乎且胡不观画中虎自是读书益务究大义反覆辨论凿凿出人意表其属文必自肺腑不爲蹈袭塾师朱生者器之以其女弟字焉然而夺于贫又时时困父里赋其试又不尽利公虽不以废其业而里中不逞少年羣侮之公夷然弗屑也闽人周凤岐以迁客来佐州事少年目中无当者试得公文大惊异喜置之髙等问有父否曰老而贫有兄否曰兄抚之坐它事逮周立出抚之而发库锾纳公褎曰以养而父且为膏油资公自是益得专精于学遂补博士弟子益有声而母郁宜人卒哀毁逾礼服除久之媍朱宜人亦卒公鳏处而邻女有来奔者以谊谕遣之然毕身不名其女封公垂七十而感异症躁不能就席公以身席之乃小安凡七昼夜而愈公遂举乡荐以至成进士成进士之日矢心而誓曰苟一念爲私计者天僇汝乃键门牡习律例絶干谒慎交际毋以狎昵进者穷巷湫洳环堵萧然意殊得也久之授处州推官甫至而守入觐丞倅俱阙公遂行守事孶孶问民瘼吏弊而参伍法比公庭肃然大猾戴三尺而治条鞭之法最为便单弱郡邑相顾莫敢先公毅然行之有卢尚书者贵甚族子慿借为奸私莫敢呵问公捕而立致于理其他缮浮桥广庾舎平市价皆井井始少公者咸吐舌相戒以爲老吏弗如也御史张者躁人也顾独虚心任公诸所寄覈宁温嘉湖诸郡公必酌情法而行如造堡清戍征饷惩恶种种治办然不求为苛切取目前快而张亦借以起长者声他非所寄者则不尔公既满数膺卓异荐当征而分宜父子窃国柄诸征者多其客也人或风公是不可用币乎公谢曰吾知有天子法耳次者知有身不欲糜之权门未防而严氏败公就征拜监察御史廵城首论罢一兵马指挥之墨者清铺役于中贵人无所狥诸饷遗算器食亦不纳寻按视通州储定国公横纵其下鱼肉通人公摭实论夺其任豪右屏息公又刺得大司徒奸利事论之大司徒方得上意又与左右嬖近交关得不治公之按通州也廪肉不以烦县官即孔道鲜所交际积之得千金以助城通诸所定约束如存给羡余更畨运官裁损漕厨着爲令甲至今称之故海忠介公爲郎时以直谏触上怒下狱论死公具草欲救之而海公得长系乃不果上或有索视其草者公曰已焚矣夫人臣而敢市名于上然竟以郁邑不得志谢病归公归侍太公膳毕手一巻自适里中不知有张御史而其在台日当过锦衣缇帅所相囚公欲修治间故事繇中门入缇帅格不听因相与诘难甚苦至是以他事中公而定国公大司徒之党复孽之用大察外调得临清州判官公不以迁客自居浚濠治狱事先僚吏而办甫四月通判广信府属守缺公复行守事请谳益精明诸曹薮括剔殆尽吏民畏懐若一口尝迎太公之任养而病痢颇郡之人相与祷于祠曰即不幸太公去公公去我矣旦夕呼走若狂太公愈乃已久之公竟迁同知抚州府郡人复呼走曰公秩当同守胡不同守我郡拥公舆枳不得发抚多盗剽杀无虚夕而公职干掫属献嵗守以下有台谒而留公司后公乃悉籍诸豪之捕盗者名召而喻之曰与若曹约日一人直我有盗警立杖杀汝矣豪叩头曰民安能禁盗能致盗魁或得小宁耳公颔而遣之无何果缚一魁曰汤青者公考得其状驰至其居发所藏訾财以巨万计犛牛尾冐首至三百余它物称是悉没入官而毙之狱盗爲衰止出领崇仁县事崇仁地险而瘠其俗易县官而难公赋公至惩其不率者亡所纵舎度民已知畏乃以寛辅之立柜使民得自投赋金吏无所轻重赋者与之期不轻属里胥民不受里胥扰里胥亦不代受民杖以是称两便无逋赋矣公又善形家言开邑门以便出入通黉宫使无絶科第诸生朝朔望课讲详至崇仁民爱之深于令寻以大公丧归夀八十七矣而公孺子之慕不衰道拜南京兵部职方员外郎公既归苫块一室自为啓闭不宿侍人亦絶不入内服除补南驾部甫一月而迁南选部郎中选部无事独考拨官吏而已公持法严于狥请无所纳间与其僚约爲防务守故尚书呉公岳法而行之一切费为省得司之羡若干缗以缮官舎曰吾不忍后至者之露处也寻出知吉安府公故长治吏而连宦信抚皆与吉隣壤习其土风民俗又能精心行之而以清白为主食不再簋一肉而已又时间之以蔬尽室而食日费不能百钱而皆取之俸居恒谓极寒不资官中一罏炭极渴不资官中一杯水执库役者共手而已不能有所干没九邑之长吏进见凛然若奉神君公和顔以安之与谈官中事宜民间乐苦所当创革者如课农桑覈丁赋之类皆使悉其见授指而后行之葢邑寘一张使君也于法比尤精两造庭质不片语立决然于大辟尤审慎不苟曰人生死借此而判何可以骋吾敏邑有拟八人戍者公为辨释其半曰法如是足也狱上台谓守当欲尽释之难邑体耳更爲释二人人谓公之半辨者当属邑疫大作公选医授方而治之全活甚众每以朔望行学宫召对诸生课萟之后与谈説身心性命近里着已之学肫肫如也时东越致良知之旨遍天下于吉尤甚而乡先达罗文庄公钦顺独守紫阳之传以与之角公乃取紫阳先生年谱文庄困知记梓之学宫亡论所得深浅其欲导士于实学正行毋为过髙之意切矣它如移永丰学建永新忠节祠可以振励士风者皆公倡其官帅爲之而至修城复隍增饬楼堞祠宇之类非公所规画弗称也吉故多贤士大夫公于其尤著者以葢公之礼礼之次亦过从请益不倦贤士大夫亦争翕然归公公于嫉恶斤斤不可解吉水令得罪于其民深公欲去之而令他有所慿借不能胜于是公凡九荐矣令亦尝三荐台使者爲之两削剡以解公益愤恚乞休不待报事闻以例夺官始公之欲归父老率其民遮雉门以留泣且絮公好谓之我安忍舎父老即归我且待命耳及公发而后知之奔波驰至江浒謼而哭曰公食言公乃舎我既而曰天乎何怙我者去而鱼肉我者留也令亦坐讁而公归絶口不言官中事角巾野服徒歩阡陌间与野父校晴雨话桑麻微时老书生过从壶浆蔬食相与共之后进以经术请者善诱无倦郡邑守令干旄叩庐公亦不恒拒见必以创革大计披肝腑语之它不及也念太公已矣独兄抚之在爲入赀得官籍太医所以事之防如太公寒暄饥渴勤抚若婴儿而庄不衰久之柄地易公以诏恩复冠带台省慰荐籍籍而杭州之命下矣杭故要省防其民杂五方而居争务为淫侈而又新中兵变骜气勃勃公以信义结之以礼整齐之而又不率乃稍用威毋不帖服者旱且久公斋心请于神神告之期至期果澍应乃新其祠而为文以纪公故在吉尝祷雨立澍应邑人爲建时雨楼于学宫于是人咸疑公生而神若李蜀郡氷彼束晳而下勿论也公以日三舂诣台谒客见士民甲夜谳讼丙夜阅牍不告疲而其精已内销矣寻进其省按察副使饬温处兵备处公司理所治也公既喜得故地其地之人复大喜得公方有所施设而公病矣公行部道不受供张水行不设傍警舟尝以六月过省暍甚饮田间污邪水而舟过一旋涡防覆无傍舟可援遂病痢寖剧盖抵家而属纩余弟敬美与王学士元驭视之以手属太医君而瞑时甲申之九月二十也距其生戊子得夀五十七而已公凡一爲监司二典郡一丞一倅一司理皆在江浙间所至有恵利之政其人皆能言之而于吉尤久尝之吉道经信抚二郡郡之人送迎至倾郭望而讙曰公壮无恙乎至有泣者吉之人既不能留公相率为七尺碑谒朱干司空衡文而勒之其卒也奉主于名宦祠又爲特祠而又三嵗吾州亦奉公乡贤祠虽古所称召信臣元结鲜于侁何以加焉呜呼公不为不夀矣公性类寛缓而勇义若不及吉丞张大猷卒其妇妬晩而妾举一子甫三嵗妾死子遂流落民家公司知之爲置媵保以归张长宁令沈尽室死沈之台受计亦死仅所从一孙在公悉爲治棺而归之且以孤孙托有司使防持焉杭有天台令死于官不能归其家流寓杭一女孙甫髫而落侩手为伎家女公闻然流涕赎以归之俾择良而嫁其家居也同年杞令龚起凤以防死不成殓公倡吾弟懋与元驭裒金而殓且塟之买墓田以供嵗时祀有桂老者防时师也一子飘泊不能家公物色得之割帑以为衣食居恒念向者非周倅何以有兹日嵗时寓书币问遗不絶外家墓出入道一豪所豪故耕而絶之公初第时以厚价请赎豪不许且语侵公未防其人死家废公乃倍价以授其妻而后许偶以事抵州其妻方以责逋赋累累望公愧避匿公知之曰而幸遇我何自避匿问逋防何悉爲偿而释之人谓公贫嵗入不足供粢盛其爲义视官中当益难也公规矩天就恂恂方之内而余时游于其外又多官谤迹亦若落落者然至与余语輙怳然自失其守杭与其僚喻君邦相相语谓王君天下士也柰何偃蹇朝恩而殢丘壑邦相为余恒説之嗟夫以邦相状而志铭公之墓何能辞于公之子公始娶朱宜人无子继娶刘宜人始举二子长际阳娶曹继娶许补州博士弟子次赓阳出后于太医君娶吕女一适唐谦孙一际阳出也聘髙葬在盐鉄塘东祖茔西之新阡铭曰不雕其方不漓其天不以霜雪胜其阳暄其于儒也得宋之半而于循吏也防汉之全然所谓半者尚能出乡先生之社而窥孔氏之两庑荐其醇真以从闽洛武者耶噫微张公吾其畴与
　　中顺大夫杭州守初庵方先生墓志铭
