<!-- { "loadSidebar": true } -->
　　昭皇太后不系于祖宗进退宜毁议者云妾祔于妾祖姑祔既必告毁不容异应告章皇太后一室按记云妾袝于妾祖姑无妾祖姑则易牲而祔于女君可也始章太后于昭太后论昭穆而言则非妾祖姑又非女君于义不当伏寻昭太后名位允极昔初袝之始自上袝于赵后即安于西庙并皆币告诸室古者大事必告又云每事必告礼牲币杂用检魏晋以来互有不同元嘉十六年下礼官辨正太学博士殷灵祚议称吉事用牲凶事用币自兹而后吉凶为判已是一代之成典今事虽不全凶亦未近吉故宜依旧以币徧告二庙又寻昭太后毁主无义陈列于太祖博士欲依虞主薶于庙两阶之间按阶间本以薶告币薶虞主之所昔虞喜云依五经典议以毁主袝于虞主薶于庙之圵墙最为可据昭太后神主毁之薶之后上室不可不虚置太后便应上下升之既升之顷又应设脯醢以安神今礼官所议谬略未周迁毁事大请广详访
　　沈俣之
　　公府长史应服朝服议【江左公府长史无朝服县令单衣帻后废帝元徽四年司徒右长史王俭议公府长史应服朝服请台详议曹郎中沈俣之议不宜改俭又上议及俣之再议参详并同俭议遂寝】
　　王俭议
　　春秋国语云皃者情之华服者心之文岩廊盛礼衣冠为大是故军国异容内外殊序而自顷承用毎有乖违府职掌人教四方是则臣居毗佐志在当官永言先典载懐夕惕按晋令公府长史官品第六铜印墨绶朝服进贤两梁冠掾属官品第七朝服进贤一梁冠晋官表注亦与令同而今长史椽属但着朱衣而已此则公违明文积习成谬谓宜依旧制长史两梁冠掾属一梁冠并同备朝服中单韦舄率由旧章若所上防允并请班司徒二府及诸仪同三府通为永凖又寻旧事司徒公府领歩兵者职僚悉同降朝不领兵者主簿祭酒中单韦舄并备令史以下唯着衣今府既开公谨遵此制其或有署台位者服为疑按令称诸有兼官皆从重官之例寻内官为重其署台位者悉宜着位之服不在服之例若署诸卿寺位兼府职者虽三品而卿寺为卑则宜依以公府衣之制服章事重礼义所先请台详服
　　沈俣之议
　　制珪象徳损替因时裁服象功施用随代车旗变于商周冠佩革于秦汉岂必殊代袭容改尚沿物哉夫邉貂假近侍之首贱防登尊极之顔一适时用便隆后制况朱裳以朝缅顷百祀韦舄不加浩然惟旧服为定章事成永则其俭之所秉防非古训青素相因代有损益何事弃盛宋之兴法追往晋之頽典变改空烦谓不宜革
　　王俭又议
　　自顷服章多阙有违前准近议依令文被报不宜改革又称左丞刘议按令文凡有朝服今多阙亡然则文存服损非唯铉佐用舎既久即为旧章如下防伏寻皇宋受终每因晋旧制律令条章同规在昔若事有宜必合惩改则当上闗诏书下由朝议县诸日月垂则后昆岂得因外府之乖谬以为盛宋之兴典用晋氏之律令而谓其仪为頽法哉顺违从失非所望于髙议申眀旧典何改革之可论又左丞引令史之阙服以为铉佐之眀比夫名位不同礼数异等令史从省或有权宜达官简略为失弥重又主簿祭酒备服于王庭长史掾属朱衣以就列于是伦比自成矛盾此而可忍孰不可安将引令以遵旧台据失以为例研详符防良所未譬当官而行何彊之有制令昭然守以无贰
　　沈俣之又议
　　云火从物沿损异仪帝乐五殊王礼三变岂独大宋造命必咸仍于晋旧哉夫宗社疑文庭庙阙典或上降制书下协朝议何乃铉府佐属裳黻稍改白虎之诏断宣室之畴咨乎又许令史之从省咎达官之简略律茍可遵固无辨于贵贱规若必等亦何闗于权宜一用一舎弥增其滞且佐非韦舄之职吏本朝服之官凡在班列罔不如一此皆前令违而遂改今制允而长用也爵异服殊寜防矛盾之譬讨论疑制焉取彊弱之辨府执既革之余文台据永行之成典良有期于无固非所望于行迷
　　孔欣
　　七诲【太平御览】
　　携同好命牙摄乌虎杖雄戈縁山结网叅云张罗王叔之【一作淑之艺文诸书或云晋人或云宋人按唐经籍志宋王叔之集十巻随经籍志有宋王叙之集七巻梁十巻叙与叔字相类恐是一人亦晋而入宋者也又有王升之在晋叔字有作写者颇与升类或摠一人今不可考】
　　舟赞
　　致逺任重各因所由陆则骋车水惟用舟弱楫轻棹利渉济求缅彼渔父鼓枻清讴
　　兰菊铭
　　兰既春敷菊又秋荣芳薰百草色艳羣英孰是芳质在幽愈馨
　　送隠论
　　崇退儒生问于抱朴丈人曰请问隠何为者也而生上古徇之至今继踵何哉丈人曰夫全朴之道万物一气三极湛然天人无际岂有朝野之别隠显之端哉则夫隠者于已失者也平原既开风流散漫故隠者所以全其真素养其浩然之气也
　　懐旧赋序
　　余与从甥孙道济交好特至昔寓荆州同处一室冬多闲暇长共学书余收而録之欲以为索居之友道济因记纸末曰舅还山之日览此相存闲书见其手迹皎若平日凄怅伤心
　　伤孤鸟诗序
　　偶得二鸟将欲放之俄顷而一者死一者既放屡顾悲鸣感微禽之有心遂为诗以伤之
　　翟雉赋序
　　余在荆楚见人有养雉翟二鸟者慨然感之而为赋云
　　臧道顔【御覧作臧彦或其名】
　　吊驴文【初学记载宋袁淑大兰王九钖文后因附宋】
　　夫征祥契于有感景行表于事迹故铨才授任必求之卓越考能覈用亦存乎望实以貎定名则称谓而标声色位号则由焉而授爰有竒人西州之驰驱者体质强直禀性沈雅聪敏寛详髙音逺畅真驴氏之名驹也
　　诸葛阐
　　禁革饰防奏【太平御览引宋书沈约宋书不载】
　　夫嵗时有利害之收而蚕桑有经常之苦机杼居不变之勤而民用有奢俭之异今仲冬南至有五丝命缕之服仲夏北至比肆连行纠防縻无用之工黄侵衣革之费饰防虽贵始无所入尺絶寸分终于捐弃部一邑以推百城其费博矣谨率愚管谓宜禁革
　　荀伦【初学今本作茍伦误】
　　与河伯牋
　　【异苑云河内荀儒字君林乗氷省勇氏陷河而死兄伦字君文求尸积日不得设祭水侧投牋与河伯宿岸侧氷开手执牋浮上伦又牋谢之　初学记不载其事异苑不载其文异苑刘敬叔所撰苟伦疑是晋末宋初聊从初学】
　　伏惟河伯府君君侯潜曜灵泉翺翔神渚发洪流于昆仑扬髙波于砥桂包四渎以称王摠百川而为主【初学记】
　　晁道元【一作晋人】
　　与呑公牋【呑他前切姓族书有吞景云】
　　道元居在城南接水近塘草木幽郁蚊虻所藏茅茨陋宇才容数床无有髙门大户来风致凉积污累熏体貎萎黄未免夏暑逆愁冬霜冬则两愊之薄被上有牵緜与敝絮撤以三股之丝綖袷以四升之麤布狭领不掩其巨形促縁不覆其长度伸脚则足出挛卷则脊露【髙似孙纬略　艺文类聚未全郁一作蔚陋作漏貎作日袷作聨脊作背】
　　奴曰髙安两手并残指如竹筒畏风恶寒小者家生厥名曰饶腹中瘕坚大如饭捎饱食终日不能作劳借一小儿伧公呉母近因冬节暂诣其舅狗咬一胫肉落如手挛筋彻骨跂而不愈长婢来成左目失明动则入井已死复生次婢良信有桓公司马之行歩虽旷了无前进隠疾难明辞不尽韵小婢从成南方之奚形如惊麞言语喽声音骇人惟堪驱鸡它无所役遣诣阿嵇复被狗咋困熟如泥【初学记　牋并韵语】
　　又
　　有露车一乗辕复摧折以犂辕续之左﨑右嵧强弱相负傍行斫辕【太平御覧】
　　范氏【王钖妻钖字寡光太保子位江夏内史】
　　与王僧逹书
　　【蔡兴宗歴中书监左光禄大夫防立风防家行尤谨奉宗姑侍寡嫂养孤兄子有间于世僧逹与兄钖不协钖妻范聪明妇人也有才学与僧逹书诘譲之】
　　昔谢太傅奉嫂王夫人如慈母今蔡兴宗亦有恭和之称【宋书】
　　无名氏
　　宋徐州答魏移书
　　知以杨难当投命告败比之穷鸠欲动众以相存拯救危恤难有国者之所用心虽然移书之言亦已过矣何者杨氏先世以来受晋爵号修职守藩为我西服十载之中再造逆乱号年建义猖狂妄作为臣不忠宜加诛讨又加难当称臣彼国宜是顾畏首尾两属求全果是纯臣服事于魏何宜与人和亲而听臣下纵逸昔景平之末国祚中微彼乗我内难侵我司兖是以七年治兵义在经略三帅渉河秋毫不犯但崇此信誓不负约言耳彼伺我军仍相掩袭俘我甲士翦我边民是彼有两曲我有二直也司马楚文思亡命窜伏鲁轨刁雍寔为虿尾而拥其逋挑开其疆场元显无子焉得天助谬称假托何足以云又讥窃兴师旅不相闗移若如来言又非所受黄龙国王受我正朔且渠茂防父子归欵彼皆残灭俘馘岂有先言况仇池奉晋十世事宋三叶九伐所加何伤于彼仆闻师曲为老义作乱雄言贵称情不在夸大移书本诣梁益而谬来鄙府大人不逺幸无过谈
　　宋兖州答魏安南平南府移书
　　【宋元嘉二十三年魏安南平南府又移书兖州以南国侨置州不依城土多滥圵境名号又欲游猎具区故兖州答移】
　　夫皇极肇建寔膺神明之符生民初载实禀冲和之气故司牧之功宣于上代仁义之道兴自诸华在昔有晋混一区宇九译承风遐戎向附永嘉失御天纲圯裂石容苻姚递乘非据或栖息赵魏或保聚邠岐我皇宋属当归歴受终晋氏北临河济西尽咸汧吊民伐罪流泽五都魏尔时袛徳悔祸思用和辑交通使命以祈天衷来移所谓分疆画境其要久定者也俄而不恒其信虞我国忧侵牢及洛至于清济往嵗入河且欲绥理旧城是以顿兵南澨秋毫无犯军师不能奉遵庙筭保有成功回斾之日重失司兖来移云不因土立州招引亡命夫古有分土而无分民徳之休明四方襁负昔周道方隆灵台初构民之附比八十万家彼不思善政而恐人之弃已纵威肆虐老弱无遗详观今古略听舆诵未有穷凶以延期安忍而懐众者也若必宜因土立州则彼立徐扬岂有其地往年贵主献书云强者为雄斯则弃徳任力逆行倒施有一于此何以能振复加欲游猎具区观化南国今治道方融逺人必至开舘饰邸则有司存来嵗元辰天人协庆鸾旂省方东廵稽岭若欲邀恩宜赴兹防懐徳贵蚤无或后期又称驰猎积年野无飞伏此邦解纲舎前矜蜫育鷇七泽八薮禽兽丰硕虞搜筭义非所恡三代肆觐其典虽缺呼韩入汉厥仪犹全馈饩之秋毎存丰厚【并宋书】
　　彭城叅佐庆武陵王获白鹿牋【世祖为武陵王自雍州刺史改授徐州圵镇彭城】
　　伏承获白鹿于彭城之东山皓质玉映育性驯和【艺文类聚】人为江斆让婚表【宋世诸主莫不严妬太宗毎疾之时光禄大夫江湛孙斆当尚世祖女上使人为斆作譲婚表以徧示诸主】
