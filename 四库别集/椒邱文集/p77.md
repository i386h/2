<!-- { "loadSidebar": true } -->
　　治二年冬十月吏部右侍郎兼詹事府丞四明杨公以疾卧家病亟属其弟翰林侍读维立及其子刑部主事茂仁曰吾学至为君子吾仕登三品吾年迈六夫复何憾惟受今天子厚恩未能报先祖栖芸先生未及封汝曹勉图报称以继吾志又曰吾生平所友皆天下名士惟太宰王廷贵司寇何廷秀少宰刘绍和相知最深我死可请廷贵为神道碑廷秀为墓志铭绍和为传庶几传后不诬越二日端坐而逝是月壬寅也享年六十有五讣闻天子嗟悼赐諡文懿命礼部致祭工部遣官治葬事又越月维立状公行与茂仁求予铭予谢非其人维立曰先兄治命也不敢违予固辞不获乃叙而铭之公讳守陈字维新世家鄞之镜川曽祖讳浩卿富而勇于义祖讳范学行卓然为时名儒学者宗之即栖芸也考讳自惩克传家学官止泉州司仓累赠翰林侍讲学士母张氏封太孺人追赠宜人初孺人方娠梦大星煜然入怀及生公天庭有黑子七宛类北斗见者异之五歳就家塾日记数百言初学诗歌辄有奇语稍长习举子业所作词理兼优夐出伦辈四方学者往往传录所作经义论防之文以为式景泰庚午试浙省为第一明年登进士第选入翰林为庶吉士得尽读中秘书由是学益博文益有名未几学士府君卒于泉解官归持服继丁栖芸先生忧又丁祖母朱夫人忧在丧七年居庐读礼有所得作礼记周礼仪礼私抄继而旁读羣经悟先儒注释不能无失者又作孝经大学中庸论孟尚书周易春秋诗私抄皆正其错简更定其章句其于诸儒之传惟是之从附以己见有不合者虽濂洛闗闽大儒之说不茍徇也天顺二年服阕至京授翰林编修预修大明一统志寻被命授徒内侍省公辞不许则严教规正师道虽素贵幸者皆肃然承教罔敢肆宪宗皇帝初开经筵公以选为讲官赐白金二十两文绮二成化二年陞侍讲英宗实录成迁司经局洗马赐白金三十两文绮六公在讲筵多所啓迪一日讲书武成篇公进曰鲁论称舜无为而治周书称武王垂拱而天下治是则圣人之治皆不劳而佚也然后世人主有深居禁中委政内侍者乃召望夷之祸有髙居无为肆情嬖艶者乃啓禄山之变是何也盖舜之所以无为者由其封山濬川以至举相去凶无一不尽其道武之所以垂拱者由其列爵分土以至崇徳报功无一不究其心皆尝忧劳而有为乃始佚乐而无为也后世人主则孟子所谓安其危而利其葘乐其所以亡者耳此圣狂治乱所以异惟陛下留意时左右听者悚然公卿侍讲筵者退相语曰真讲官也其他日进讲因事开陈多此类八年迁侍讲学士校正通鉴纲目赐楮币五百贯预修宋元通鉴纲目书未成以太孺人丧去上念公劝讲歳久命礼部遣官谕祭太孺人七品命妇例无赐祭者公所被盖特恩也服除还任公官五品十有六年泊然退处未尝求进权幸有重公欲援之者使所亲谕意公谢却之私于其人曰吾犹嫠妇也守节三十年今老矣岂白首而改节耶士大夫至今传诵其言今天子在春宫公日侍讲读以文华大训成赐楮币千贯陞詹事府少詹事仍兼侍讲学士上既嗣位例迁宫寮执政拟公南京吏部右侍郎上览之取御笔涂南京二字而下之时起三原王公宗贯为吏部尚书而刘公绍和与公为左右侍郎三公协心为政相得甚懽凡黜陟人才公于其人忠邪易憸愿奸侃侃言之不以为嫌王公知公好恶无私率皆听用故当时所用舍天下以为当宪宗升祔礼官议尊徳祖为始祖而不迁公言礼祖有功而宗有德我太祖皇帝起布衣肇造区夏功莫大焉今宜别立庙以祀徳懿僖三祖而自仁祖以下为七庙异时祧尽则正太祖南向之位为万世不祧之祖时议虽不从然知礼者是之治元年春二月公上疏请上日御经筵及午朝听政大畧谓陛下一日之间居文华殿之时多乾清宫之时少则心清理明圣徳日隆矣优诏嘉纳修宪宗实录以公为副总裁仍兼理部事公上章请解部事专史职章再上皆不允已而嗜进者以讦为直诬诋大臣君子不自安公叹曰吾可久处此耶乃疏乞致仕且曰吏部进退百官众怨所集闻望如尚书王恕者尚招人言况臣迂疎岂胜此任伏望放臣致仕俾养疴林下以尽余年上不许致仕命公以吏部侍郎兼詹事府丞史馆供职如故公尝言古人谓国可灭史不可灭我太祖定天下即命儒臣撰元史太宗靖内难其后史臣不纪建文君事遂使建文数年朝廷政事及当时忠于所事者皆湮没不传及今采辑尚可补国史之缺景皇帝已复位号而英宗实录标目犹书郕戾王附是宜改正旧例羣臣章疏有留中者虽有可传皆不得书乞以留中之奏悉付史馆择而书之草奏欲上以病不果有识深以为恨初金星犯进贤占者以为贤人厄既而公果卒盖其应也公娶丁氏淑徳懿行九族称贤以公贵累封宜人三子长茂元累官湖广按察司副使次茂贞蚤卒次即茂仁孙男七曰美珩美璜美琚美瑀美球美琳美琅孙女三以卒之明年某月日葬于某山之原公居家孝友天至处朋友信义尤笃平居和易若可亲狎者至其所执则毅然不可挠盖质美而充之以学也公之学自六经诸子史氏之籍先儒笺疏传注之説外至山经地志星厯释老稗官纪录之书靡不搜览其为文必本于经雄丽精深蔼然仁义之言读其文知其为君子也其校定羣经谓书象以典刑一章乃舜命官之词诗巻耳乃大夫行役者之作大学本末一章乃治国平天下之传礼丧大记一篇乃仪礼经文皆超然独见先儒论议未尝及是也所着有诸经私抄其杂著诗文有晋庵稿镜川稿东观稿桂坊稿金坡稿铨部稿凡数百巻同考礼部进士者一考京闱贡士者再所取多知名士予为刑部员外郎时公偶见予文亟加称赏遂与定交毎相见辄以名节相砥砺予尝治大狱牾权贵意几中奇祸众皆尤予不知变公独曰丈夫当如是也及予忝从六卿后遇事艰大者或缩恧不果为公辄正色曰廷秀亦尔耶予未尝不愧谢公尝属予叙其所作桂坊稿临终又委以铭其墓呜呼公之知我深矣虽自知不文然情不能已故撰次而系以铭忘其叙述之陋也其词曰皇厘耿命文治聿兴名儒继作黼藻太平猗与杨公奋起东粤有徳有言允追往哲其徳伊何温粹而文其言伊何出入典坟论经石渠防书东观玉牒瑶编著述有焕劝讲文华献纳雍容稽经订史以牖帝聪既登宰辅举直黜枉维公维明吾谁仇党有弟有子济美聨芳簪笏申申世孰与抗立言则多施用未既天不憗遗溘兹长逝帝念旧学节恵孔嘉在昔先民得此几何髙坟峩峩贞石有纪呜呼文懿其藏在此
　　亡弟乔福墓志铭
　　亡弟乔福生于宣徳乙卯十一月五日殁于成化癸卯十月三十日以殁之三年十一月十有三日葬邑之文防里杨梅山之麓堪舆家以为状如凤凰鼓翮故名曰凤冈之阡既葬子璵同来乞铭呜呼吾弟之亡也吾方在朝不得视其殓其葬也又不得临其穴铭又何辞吾弟字廷锡太子太保兼吏部尚书讳某之第五子也世系具见于先公之碑母掲氏赠夫人生母张氏廷锡生而清癯稍长頴敏异甚读书不事章句随所喜阅之数过辄成诵率其意为歌诗亦皆可取暇日写花竹水石禽鱼皆臻其妙墨竹尤佳评者以为夏太常之后独步当世求者纷至然不自贵重虽田夫村叟无少靳晚精草书得颠素笔法性坦夷不以世故萦心与人处不为町畦于财利澹然有余辄斥散之不为积敛计尝作义仓以赈邻之贫者陶人有客死不能葬者施棺以敛而瘗之乡之子弟有好学而贫不能具束脩者捐赀以助之对酒辄歌呼以为乐或非之笑曰吾任吾真而已尝作屋溪南覆以白茆四壁圬以垩名曰雪洞日啸咏其间及得疾且亟宗戚有问候者握手谈笑如平时曰死生犹昼夜耳吾何惧哉其旷达如此娶符氏处士希进女也先三年卒侧室陈氏男一即璵同女一适掲赞孙男二曰曰壂孙女四玉秀金藻俱在室呜呼吾弟翛然物外以乐其天不知名利为何物可谓达已铭曰平居怡怡接物熙熙不知生之可乐死之可悲况肻事钩距而蹈崄巇乎有岿兹冈若凤之飞爰啓幽宅百世无隳曷示厥后铭以贞之









　　椒邱文集巻三十
　　钦定四库全书
　　椒邱文集巻三十一
　　明　何乔新　撰
　　墓表
　　节妇刘氏墓表
　　呜呼女教之隳久矣江汉汝坟之风不复见于世矣有若节妇刘氏者生于教弛风頽之余孀居三十余年贞洁之行如一日可不谓贤矣乎节妇讳除维吉其父易氏其母也世为广昌望族节妇幼有淑质组絍缝制不烦姆傅而工既笄为处士吴公世昌之妻事舅姑抚媵侍罔不中度居数歳处士君有疾缠绵袵席垂二载节妇蚤夜侍汤药备殚勤瘁无少怠处士君自度不支谓节妇曰吾累汝多矣吾死汝无壮子将若何节妇泣曰妇之从夫有死无二君茍不讳妾敢有他志耶己而处士君卒节妇时年二十有八一子尚呱呱节妇哀毁几不能生敛之日拔发纳棺中誓靡他俄而子又死节妇痛之甚啮其臂既葬处士君穿穴墓傍欲自缢相从于地下舅姑知其必死慰勉之曰汝自为谋则善矣其如舅姑老何节妇感悟乃强自寛躬自节约以养舅姑乡闾称其节孝舅姑怜其无子命以处士君弟世旺之子仁杰为嗣初仁杰方在娠处士君降于巫语节妇曰吾弟之子即汝子也其臂犹有汝之齿痕及生视其臂果然节妇抚育仁杰不啻已出仁杰亦孝养备至如实生已景泰元年冬节妇年已六十矣知广昌县事新安江侯浩具奏节妇志行无玷请加旌表以励风俗事下礼部移文覈实未报明年三月十四日节妇以疾卒又明年六月礼部请旌表如式诏旌其门曰吴世昌妻刘氏贞节之门且复其家又明年十二月廿四日仁杰奉节妇之柩葬于郭头嵊孙男六曰徳曰征曰某曰循曰卫曰徽孙女三长适黄璿次适李祥次适李成仁杰致隆所后买附郭田二十畆俾其子孙歳收其租以供处士君与节妇寒食祭扫之费且盟于族曰后世子孙有侵此田而怠其祀者宗族共斥之又砻石置墓前请予表之呜呼先王盛时所以教于闺阃者备矣居有姆出有傅养其徳有乐歌其行而导其志有诗然犹有凯风不安其室者出于其间况于后世乎而节妇卓然如此既全其节又延其嗣生也乡闾称之殁也朝廷旌之真可谓贤也已呜呼彼锦衣象揥者孰非人妇哉孰非人妇哉予故表之以劝为人妇者
　　明故中顺大夫福建按察司副使辛公墓表
