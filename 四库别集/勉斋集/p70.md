<!-- { "loadSidebar": true } -->
　　夫人龙舒郭日休先生名作徳之女临川晏元献公曾孙名巽之配既殁而状其行者河东薛慈俭既葬而为之请铭者新城黄义勇叙其事而铭之者长乐黄榦予尝从宦濳皖爱其土俗之美闻两家世徳为尤详与薛黄二君交相好也日休博学有行义为淮人所宗师晏氏望族世守礼法薛君耆儒黄君名士皆谨然诺不轻许可则夫人性行禀赋薰习始为女中为妇终为母各尽其道可书如状不诬也夫人端静敏慧闻讲诵輙通大防娴于女功极其精巧既嫁闺阃如宾能勉以正夫党繁衍遇以恩礼咸得其情执夫之丧哀痛摧毁既免丧不御绮縠宴游之防不赴创书室蓄经籍择端士为子师礼以齐家俭以足用迨其晚岁资生之具倍致昌阜亲属贫者月给之里巷死丧不能举女不能嫁力赒之岁或艰食輙发廪平其价夫人之徳见于状者此其大畧也予尝嗟夫世之称妇徳者必曰柔静然非刚严方正以济之则昏愚庸弱之败人家者多矣夫人年方三十夫死子幼独能以礼节防其身以义方训其子以勤俭富其家又能斥其有余以及族属乡党无秋毫顾惜意介然烈丈夫之所为非所谓至柔而动刚至静而徳方者耶夫不能鞠躬尽瘁以直道事其君务为脂韦软美以偷合苟容者士大夫犹为之况敢责之妇人女子乎予以是益叹夫人之为贤也夫人孀居四十有八年享年七十有九以夀终子男三人绍祖茂祖荣祖女一人适乡贡进士吴绾孙男十一人焕燿炳奕煜炜炽炘燧熺燐女八人振振之盛又如此天之报施善人何如哉夫人殁嘉定癸酉九月葬于长乐乡大园窠乙亥九月铭曰
　　妇人之徳柔淑静专济以刚方其徳乃全岂惟妇道臣道亦然靖共正直曷其有偏承顔顺防为世所贤亡国败家伊谁之愆孰若夫人行通于天子孙振振眉夀永年于昭厥声勒铭幽阡
　　杨料院墓志铭
　　文公朱先生守临漳兴学校明礼义以教其郡之士择士之志于学者置宾贤馆以处之杨君士训字尹叔实与焉予以诸生从始识君君年尚少已为侪辈所推重户部郎中王君遇刚介少许可独器君以子妻之予与王君交最厚知君志行为尤详已而闻君擢进士第初试吏为福州古田尉再转为潮州海阳丞福州永福令古田永福又予乡之邻邑也君之政誉益有闻于人防湖广总领请于朝愿得廉靖吏以董军饷君亦以邑最为诸台交荐遂以选差监鄂州粮料院未几闻君殁累官至宣教郎年五十有八嘉定已卯三月二十有六也将以明年正月壬子葬于漳浦县永清里官陂之原其孤以予与君有雅故来请铭所以叙述君之本末者皆予所亲见闻也君之曾祖绛祖宗孟世积厚徳至父成大始贡名礼部君醇静警敏少刻厉自奋处乡校入太学杜门劬书不为猎涉缀缉务求圣贤遗意而躬行之文公尝称其学已知方则其望之亦至矣持身谨恪一语笑不妄发处家内外肃然少孤事祖母孝遇所愿欲虽行数十里不惮艰险以求顺适其意所不乐一毫不敢有所拂有疾访医行祷循陔百匝乡空悲泣疾瘳乃已既殁执丧尽礼及葬庐于墓左朝夕哀号至毁瘠骨立终丧鬓髪尽白仕于其邑者相与为诗歌以咏其事厚于亲族急难困乏竭力赒救之虽功缌之戚必为之制服蔬食朋友贫愿称贷者倒箧予之无吝色故君之内弟有同居终其身者及君之殁水浆不入口者累日写其悲痛之情见之篇什有人所不忍闻者其居官一以寛和为主不为震厉立威名善者扶之豪者柔之人亦感其诚不肃而自化民有争讼先以礼义晓譬有遂释所争而去者至决事奸无所容而曲直咸得其情其治永福留意学校更定祭器修立社稷风雨师坛有以民俗险健为言者君不敢鄙夷其民推诚以待之邑之人士诵君之徳不容口有曰公之徳量汪乎如不挠之波公之接人温乎如可爱之日潜心可质之上帝操行不欺乎暗室诸台亦以恺悌慈祥听讼平允荐之皆实録也自北鄙兵连民疲转饷而士不宿饱至举荆襄两路军储以属君君亦以忠诚恳笃慨然任其责上下相庆以为得人未逾月君殁行道之人皆为之咨嗟涕下君素廉介至无以为敛总饷者义之帅其僚属为之具棺榇备舟车防其丧以归观君所以感于人者如此则其殁也不独为君惜也盖君资禀既厚而又切于为已之学故其立行无瑕玷而孝道之笃尤人所难及措之事业虽未能大见于世即其已试者充之顾亦何施而不可哉呜呼习俗之薄久矣不学者无以议为也学焉者工言语事容饰植声名殆类知道者胸中所存矛防森列虽父子骨肉间不能尽其道多矣况他人乎况以临其民乎若君者非古之所谓笃行君子乎君之子七人景亮乡贡进士次廑为族人后次某余夭君之教子以孝悌忠信为先其余利禄未尝一语及之故其诸子皆笃学谨行克世其家予既深识君而又参之以师友公论之所推许是宜铭铭曰
　　厚其根其实不蕃流之长不如其源天命靡常定理则存濬其源毋伐其根不在其身在其子孙
　　李知县墓志铭
　　榦少居里中闻秘阁李公之贤每朔旦必斋宿往造焉公不鄙延之坐语移日凡治身处家事物之应酬古今治乱得失之故随所扣无倦色其好善如不及其于穷通荣辱之变泊如也公于是老矣后十余年友人余元一为邑同安称其主簿之贤不容口问其出则秘阁公之季子也于是始识君又十余年君以南安丞转为庐陵丞秩满调安逺令又以部使者交辟改为龙泉令榦适从宦江西去君治所率不过数舍闻君治行为尤详又数年君以荐者改秩为令惠之归善未几闻君以疾终官舍嘉定已卯七月十九日也君以父任累官宣教郎享年五十有四秘阁之贤宜有子矣君又真能世其家者榦游君父子间几四十年老而归日求里之贤者与之处如君者不数人而君殁矣明年四月二十有二日葬于侯官县保安山之原其孤僴述君行实来请铭遂叙其事而铭之君讳大训字君序其先金陵人国初徙合肥靖康间始入闽今为福州闽县人五世祖讳先以儒起家擢天圣五年进士第歴官中外所至有声孙公觉称其有古循吏风以大中大夫致仕赠光禄大夫先生朝请郎赠朝议大夫讳庭玉庭玉生朝奉郎赠金紫光禄大夫讳彦伦是为君之曾祖与豫章黄太史为文字友彦伦生奉直大夫赠紫金光禄大夫讳廱廱生奉直大夫直秘阁讳士龙君端重警敏弱不好弄居家孝友秘阁公深器之少长笃意学问闻伊洛之学忻然好之得朱文公大学中庸朝夕谛玩非其类不交乡邻罕识其面冲淡寡欲若无意于世者至居官则恪意尽瘁勇于敢为薄职卑而冷例求奉檄入幕府簿书断絶吏縁为奸君洗手据案防计纎悉终日不倦民产登降官赋赢乏无逃者两丞剧邑南安踵积奸豪受民赋与吏相表里不以入赋日亏民苦追逮君课吏籍其姓名与所受之数按籍以索不扰而办庐陵岁委官受租前期请嘱相攘夺既得与吏为市民苦重征官受恶粟选可委者以属君君洗手奉职尽革前公私便之岁适大旱狱囚淹滞檄君虑之有以峝冦系者七十余人君得其正犯十余人皆伏辜其二十人则为所驱迫余皆平民官军掠之以示多获狱具白之主将捕盗者力争庭下君与之辩明日复以告争愈力君正色曰将官杀人军前则狱官不得与今既付狱是非曲直当听有司君安得輙争乎所活五十余人有尹四者或谓贼将不当释君辩其非后数日果有执尹四将以至者人方大服峒冦猖炽焚烧两邑峒连湖广三路骚然官吏缩手畏遁君往来兵间无虚日万安通冦境君摄其事烽火屡警君不为动密调义丁戍兵以备之贼不得逞而去郡委官湖南议夹攻之防难其人咸谓无以易君者潭帅曹彦约得君大喜偕行讨贼迄事始归峒冦新平龙泉遭焚荡人心忧疑负固喜乱者尚跳踉山谷间君既去官以辟就职招集流亡一意抚摩蹂践之地朝廷蠲两税君复请寛年限又请于州给钱积谷以备凶荒大军撤戍君谓不可无备请置陇头寨以捍外冦留戍兵五百以防县郭新作县门示以闲暇人情始安青草明坑二峒素桀骜或请之以息后患君曰独不可理谕乎招其酋长十余人或戒以勿往皆曰李知县非欺人者既至为具劳之谕以祸福皆泣谢誓不敢他志于是籍乡丁明保伍使听命隅官又择其有信义能帅众者为都隅官以统之有警则互相防守不率则更相纠察众皆欢呼而去相与勒石于石笋峯颂君徳以明不敢有负自是邻邑连岁窃发以此曹不从乱皆莫敢入县境君于理烦剸剧如此至于归善事简俗醇治以安静以民未知礼鬭狠告讦形于亲族衣冠丧葬无复品节为文戒之民俗自化君既简追呼罢科抑民亦田里相安讼狱衰息可以卧治而君殁矣簿书财谷狱讼甲兵俗吏夸之以为能而儒生所不道礼乐教化儒生喜谈以为名髙而俗吏见为迂濶事不根理理不该事而数千年间天下无善治若君者倥偬则力事功闲暇则修礼教儒而不腐吏而不俗此岂常情所能及哉君所至以廉勤整办称其在江西台府交荐君自处恬然未尝曲意阿世故功多而报啬其于财利未尝秋毫经意故其殁也以田易地而后能葬呜呼是可谓贤者也君娶陈氏子三人僴价侹皆业进士女三人长适浙漕进士林梦庚次适迪功郎汀州宁化县尉林光谦次在室铭曰
　　业绍于家学修于身行孚于友利加于民何辜于天有志莫伸聚散倐忽如空中尘顔夭跖夀孰暴孰仁不亡者存视此坚珉
　　族叔处士墓志铭
　　黄氏居福州城东三百年厘而为三而为六后有他徙者自同庆而下子孙存者无虑四十人挟策为儒者累累不絶绍兴间察院公始以笃行直道清名髙节着闻当世子宣教君杲通直君东亦皆孝友廉洁挺挺有父风又六七十年后路之黄讳叔毖者生先觉先觉生俊卿俊卿生公讳凯字舜举独能以勤俭大其家苦学守礼法教其子南金宗尹宗传皆雅饬为良子弟南金以弱冠预乡贡宗尹亦继入太学一门之盛庶几哉察院公之遗事矣嘉定庚辰十月丁丑公微疾终于正寝初娶何氏后娶陈氏子三人女一人婚嫁皆未毕而公之年仅五十有二乃不及享其盛大之福识与不识无不为公流涕也命之脩短悬于天矣勤俭苦学守礼法者人也一族之间三百年之久其盛不过再世皆以勤俭苦学守礼法得之则公之行信可书公之子弟与凡吾之族人皆知以公为法则吾宗之大未有艾也其年十二月壬午葬公于桑溪艮山之原其族榦为之志其墓而系之以铭
　　家之兴替不于其家于其身天之报施不于其天于其人谓予不信视此坚珉
　　林处士墓志铭
