<!-- { "loadSidebar": true } -->
　　思齐文母密协逺猷佑启神孙光膺内禅庆臻家国喜徧华夷【中贺】恭惟皇太后殿下一徳至慈三朝备福素轸含饴之念赞成辑瑞之仪原揖逊之有初重规叠矩处崇髙之无极亿载万年臣假守遐陬阻趋近缀共知养志调四海之防甘更想问安聴两宫之警跸
　　皇帝登极贺夀成皇后牋　　　许仲启
　　承天之亨施生攸赖与子之断翊赞实勤庆辑家邦欢均遐迩【中贺】恭惟夀成皇后殿下动参干极厚体坤元作合而定厥祥昔着和平之美执中而修可愿今昭保毓之慈轶长乐之徽称俪重华之大养臣属居乘障莫簉班庭仰妇道母仪有助唐虞之防想王孙公姓不忘周召之风
　　册皇后贺夀圣皇太后牋
　　燕处蕊宫致孙谋之永锡凤仪椒掖谨妇道之再传【中贺】恭惟夀圣皇太后殿下圣本自然夀先太极比姜任而致福抚舜禹以称慈化基自有于本原岂徒一日壸范亦同于授受特表三朝臣假守列城阻趋魏阙王母之坐少广共仰尊尊太姒之嗣徽音是为继继
　　册皇后贺夀成皇后牋
　　仰作孚于涣号正此化基俾效法于坤元授之慈范【中贺】恭惟夀成皇后殿下处心柔顺宅志冲虚昔警戒以相成今康宁而曰夀表仪有道尤髙妫水之风付托得人遂陟涂山之助臣逺乘一障阻叩九闗茧观春和想示亲蚕之训翟车晓霁更形问寝之仪
　　慈福宫上尊号贺夀成皇后牋
　　联南极之辉养兹为大仍东朝之号孝必有原【中贺】恭惟夀成皇后殿下柔顺体坤渊冲宅道俯赞基图之授仰偕温凊之承得其夀得其名靡闻専向达于礼达于乐式着至和臣获与承流敢稽进牍妫汭之嫔虞舜尚借阃仪寳慈之侍太皇谅传家法
　　重华宫上尊号贺夀圣皇太后牋
　　坐少广以迎年既由积厚协重华而建号亦出至慈【中贺】恭惟夀圣皇太后殿下梦日义明补天勲大鸿寳昔闻于与子燕谋今见于诒孙仰稽揖逊之传盖推爱育倘即形容之义厥有本原臣获与分符敢忘进牍为众父父知尚谨于问安终日干干谅不违于养志
　　重华宫上尊号贺夀成皇后牋
　　夙昭慈范赞揖逊于一时并上徽称迎延洪于亿载庆兼家国喜溢华夷【中贺】恭惟夀成皇后殿下徳合大明道偕太极克尽嫔虞之懿助成畀姒之髙定位取诸乾坤为而不恃贵名起如日月传之无穷臣假守逺邦阻趋近缀二南盖久更形风动之辞十乱已卑空诵才难之训
　　庆上皇夀贺太上皇后牋　　　沈清臣
　　久日月之照并膺难老之期永邦家之休载讲家人之礼式逢嵗旦共衍耆龄恭惟太上皇后殿下辅佐深仁备全至徳松椿两固植国榦之隆昌箕翼齐明炳干图之焕耀有美玉巵之对相辉寳牒之光臣敢同普率之心弥切欢呼之庆华封稽首夀请祝于圣人羲易垂辞福受兹于王母
　　贺皇太后生辰牋　　　　　　李成季
　　属西成届金方之正气时生上圣配天徳之鸿休声文所临舞蹈同底【中贺】恭惟太皇太后殿下母仪恭肃坤徳静柔弼成永图休有显烈三光明而四时节九功叙而百度熙恢基业于无垠跻民物于交泰文武之兴周道华胥之赞轩图迪是芳风夐超治古臣守职藩佐叨荣圣时觞献万年莫预造庭之列心肩一节徒倾就日之诚宜益介于延洪庶克符于颂祝
　　贺皇太后生辰牋【代】　　　　　秦少游
　　考厯占星气应元英之称觞献夀礼行长乐之宫凡在照临所同欣抃【中贺】恭惟皇太后殿下徳符坤载位正母仪渊冲自乎生知慈恵本乎天纵弼成文考既隆逮下之风共养太姜益着思齐之美内宣隂化日嗣徽音矧当孝治之朝尤崇庆诞之节鼓钟具举环佩毕臻欢声动乎宫闱佳气播于观阙某谬通属籍叨守近藩匪惟宗族之同荣实与吏民而共庆
　　贺太皇太后受册牋　　　　　李成季
　　诞膺寳册同揽乾纲号越常尊礼隆无上孝慈交感遐迩只欢【中贺】恭惟太皇太后殿下柔顺在躬聪明齐圣辅佐英帝肃隂教于六宫保鞠先朝端母仪于万国载加盛典允荅徽音挟日以升均照临于南面与天同久拥康乐于西朝臣限守藩符不获趋诣阙庭
　　贺皇太后受册牋　　　　　　李成季
　　允膺寳册增奉鸿名大孝隆亲事光坟史万邦防福喜极人神【中贺】恭惟皇太后殿下育粹坤元服勤隂教辅佐先帝志在静柔保鞠圣躬徳惟均一式彰懿范推讲盛仪只荅懿慈尽明王之要道诞敷徽命鼓百姓之欢心臣限守藩符不获躬诣阙庭
　　贺太皇太后受册牋　　　　　曾文肃
　　膺册庆辰正位太母七庙增重三灵协和【中贺】恭惟太皇太后殿下仁圣自天肃雍迪哲抱坤元之厚徳倡隂教于中闱恭俭表仪外形于四海勤劳勲业光被于三朝席髙显之徽称极尊亲之大奉比周文母世赖于徽音如唐懿文礼隆于祖后光辉大典协永寳图人神防休海宇均庆
　　贺皇太后受册牋　　　　　　晁无咎
　　位着徽称居天下母仪之贵礼严备物昭圣人子道之成宫闱载只海县胥庆【中贺】恭惟皇太后殿下懿恭性得慈俭身先坤极正于内朝隂教行于四国用膺光命允荅常尊汉典具修式防长乐之养周诗足继大显思齐之功臣伏限职事在外不获躬诣阙庭
　　贺皇太后受册牋　　　　　　秦少游
　　稽酌天人备严典礼孝治既先于宫阃欢心自得于寰区【中贺】恭惟皇太后殿下妙道生知英能天纵自长门而登长乐法度无违以太任而事太姜晨昏不懈至于弼成先帝之治保佑圣子之功幽通神明显被动植施之大者报必厚实之富者名必隆位号既昭华夷增抃臣谬通属籍叨假郡章不获随列称庆阙庭
　　皇后
　　皇帝登极贺皇后牋　　　　　许仲启
　　刚徳初潜实勤辅佐灵辰内禅宜最宠光家国愈尊华夷胥庆【中贺】恭惟皇后殿下贤昭彤史眷楙青闱早膺燕祀之嘉祥适值龙飞之盛际履长秋而建号载仰母仪颐重庆以承顔永修妇顺臣逺叨郡寄阻造朝班流化自岐顾孰分于周召嗣音如姒想莫间于姜任慈福宫上尊号贺皇后牋　　　许仲启
　　辅佐由初位正长秋之建名称从昔礼严重庆之加【中贺】恭惟皇后殿下月遡日明坤承干健际此龙飞之盛奉兹鸿号之尊玉振金声敬致自然之表天长地久永依太极之光臣尚假守符逺修贺牍仰承三殿相殚侍膳之勤俯率六宫幸继亲蚕之举
　　重华宫上尊号贺皇后牋　　　许仲启
　　奉尊亲之号允属圣能佐孝敬之诚端由妇顺【中贺】恭惟皇后殿下性钟博厚运偶明昌穆如内治之和赞此外心之博体乾坤而合徳大养必偕显父母以扬名徽音是嗣臣邈居乘障阻造班庭寳刻昭垂想万年之归美袆衣尽饰同五日之问安
　　加太上皇太上皇后尊号贺皇后牋
　　沈清臣
　　礼举外朝政闗内治赞一人之爱敬扬万世之嘉休恭惟皇后殿下教表人伦化行妇道得名得夀既庆集于亲闱事舅事姑谅喜同于坤极臣滥居帅守恭覩诏宣仰太姒之嗣音载光雅颂赞重华之协帝归美君王
　　贺皇后受册牋　　　　　　　许仲启
　　辅佐储闱功尝参于匕鬯表仪内阃位初正于袆褕式舞且歌自家刑国【中贺】恭惟皇后殿下本之恭俭济以忧勤选由仙李之华庆属猗兰之秀仰膺图于上圣爰受册于灵辰治首六宫既明章于妇顺徳孚百姓致于变于时雍臣只奉教条阻趋班列苐观肃肃贤人罔间于罝尚想振振公子尽如于麟趾
　　贺皇后受册牋
　　中闱正号佑天徳之大明四海防休庆国风之有本礼严宫掖欢浃海隅恭惟皇后殿下以上主之资履重熙之祚至仁冒乎天地濬哲嗣乎祖宗谓圣人之功重乎治内而天下之定始于正家诏典册于有司进坤仪之徽号仰恭庙祀上厚人伦
　　贺皇后受册牋　　　　　　　蔡君谟
　　俪尊皇极宅正位于天闺配徳紫宸膺鸿名于寳册海内臣妾舞蹈以之【中贺】臣闻文命造邦涂山所以宣内助重华嗣圣皇英所以辅至明宗庙歆其荐羞穹壤因而垂祉载光懿范永属熙朝恭惟皇后殿下缵服睿图席休寳绪两仪均大含生荷亭育之恩二曜髙临品物仰照临之恵是以淑誉流于区域隂教序于宫闱用赞皇猷必崇位号加丽袆衣之贵增光彤管之华臣忝寄藩方阻遥天陛
　　皇太妃
　　贺皇太妃受册牋　　　　　　晁无咎
　　册严异数位着徽名光旧典于古今溢欢心于内外【中贺】恭惟皇太妃殿下令仪身率淑徳性成辅佐先朝忧勤内寝属大明之继体孝治增隆饬备礼于有司尊称允荅
　　贺皇太妃受册牋　　　　　　李成季
　　诞膺徽册增奉隆名凡在迩遐孰不抃蹈【中贺】恭惟皇太妃殿下庆传贵绪瑞发灵源率嫔御以静柔奉苹蘩而蠲洁属真人之缵绍推盛典以褒崇欢动宫闱事光史册臣限拘藩守阻造阙庭臣无任
　　贺皇太妃受册牋　　　　　　秦少游
　　史官揆日宗伯陈仪举令典于宫闱溢欢声于方夏【中贺】恭惟皇太妃殿下挺生淑质休应昌期赞隂化于椒涂嗣徽音于彤管晨昏共养之礼简在两宫动静谦率之风形于六寝在先朝则有警戒相成之道于圣主则有劬劳罔极之恩中外所瞻情文宜称肆被册书之美爰昭位号之隆臣猥被爪牙叨居藩屏不获随列称庆阙庭
　　皇太子
　　加太上皇尊号贺皇太子牋　　沈清臣
　　重规叠矩等天地以无疆寳册鸿名覩朝廷之再举事闗宗祉喜溢宫庭恭惟皇太子殿下贰体统干承休太极参随法驾之后敬上慈闱之称祖烈用光储仪有庆臣恭闻盛事忭极懦衷始于家邦既仰爱亲之至施于孙子自然帝祉之贻
　　庆太上皇夀贺皇太子牋
　　正月之吉始和式逢舜旦四海之内咸仰共庆尧年喜侍龙楼欢连鹤禁恭惟皇太子殿下徳辉玉裕福萃金枝乔岳万寻近接瑶山之秀银河千丈直滋少海之长衍瓞之緜緜等乾坤之荡荡臣阻趋鸡防属绾麟符南极星明永赫在前之照蓬壶日永共瞻明两之光
　　贺皇太子受册牋　　　　　　晁之道
　　备膺典册肇建储闱国本既隆海隅共庆恭惟皇太子殿下渊懿中积温文外彰仁孝禀于生知艺林格乎天纵蹈三善之美既曲尽于承顔并重离之光宜归崇于主鬯神只悦豫庙祉尊安某外守州麾阻陪班贺仰皇猷之增焕揆弱植以知荣
　　贺皇太子受册牋【代】　　　　　汪彦章
　　伏审仰法前星肇开储禁庆闗宗社礼絶臣邻恭惟皇太子殿下胄出神明生知忠孝夙凛刑家之训居无在传之勤震一索而得男早膺眷命月三日而成魄难徇防谦兼隆监抚之名进极褒嘉之数载锡雕珉之册爰颁青辂之旂某幸托宗晖钦承友顺盛典方昭于宫壸欢诚敢后于簪缨
　　贺皇太子受册牋
　　显膺寳册升位储宫临轩行旷古之仪见庙示承祧之重恭惟皇太子殿下分辉寳绪毓粹璿源挺天人岐嶷之姿禀神圣防齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗支喜隆邦本河润九里方率族以依仁月有重轮愿登歌而荐祉
　　贺皇太子受册牋【代】
　　发册于中升储以嫡遂正少阳之位永符太极之尊恭惟皇太子殿下禀徳星晖凝姿玉裕钟朱芾宜家之庆膺青宫主器之祥左右前后皆正人既懋分坊之选干戈羽籥在东序行观齿胄之仪某幸出圣时亲逢邦庆喜人伦之既正符天下之至公颂咏无穷敷宣罔既
　　贺皇太子受册牋
