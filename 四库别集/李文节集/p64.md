<!-- { "loadSidebar": true } -->
　　向□曹羣下相传贵藩久不欲□□有异人如巢许□后见涂廷尉自道得谒老先生于其按汴时博雅如刘向礼乐如河间若其廉让孤高则首阳之侣也比得大疏循环捧诵徧示诸曹郎喟然大息曰嗟乎今之世有如斯人者乎有如斯人者乎盖老先生直求伦顺例恊理富心安意在求□□矫焉而以为名高者也此何疑而持之十五岁大疏七来敝部之迟留岂非益彰老先生之高谊哉不肖某素乏持重即证据表牒僣为议覆不独为老先生了此一片心亦以风砺缙绅士庶他日纪之青史贻之来兹以光扬我　朝宗藩之盛使百世之下闻其风而顽廉懦立疏既具矣适值大庆迟至　颁诏后而后敢上盖不能罄揄扬所处亦不为优典惟其考核草创则有司存其感慨处乃不肖之笔亦出不肖一念好德慕义不能自巳之心谨录呈清览若曩日小启袛为职掌奉干而重辱报章过叨奖饰愧弥甚矣 

　　○报洪桂渚 

　　集义食气不肖向常称之年来又辄称知仁勇盖仲尼对君问政即博学以至笃行皆政也而勇即气□即义惟集又在先一步耳士大夫无志当世但商财贿计资俸惟应酬周旋为孜孜一先朝露冺冺灭灭真大教所引蔡文庄公之言王侯同腐草者矣不肖亦尝谓恶人不可为也庸人岂可为乎以门下同志辄敢吐露惟秘之 

　　○报郑如环 

　　尊翁恭介公以清节闻海内不佞不及侍尊翁而幸侍公台于陪都如不见麟而见其趾也南宁之行不佞僣以家法为颂祷今承翰教则别驾秩满鹾署事竣以给繇而来操持誉望亦可知矣 

　　○报李还素 

　　王府事经繇礼部耳事之是非部可无预明龙兄直而未慎然妖书有何干涉竟亦不能文致之若弟小疏为推举萧丰源添注黄仪制二事人言铨部而弟实为事根义当引罪又非楚之以也然与郭同舟余波及我不能无戒心而初念本不欲出出而徒见险巘劳苦绝无滋味愿息思归未尝一日忘特未得脱手耳 

　　○报储樊桐 

　　南中事尽有正不专以白简为建明如矿税一节吾辈试辍而不争至半岁或一朞　天心倘可望自动而后听密勿之中因而默赞之未必不是一着也今言变异水旱盗贼而辍矿税则谓此直借词以悚慑我并变异水早盗贼而不之信有如变毕单言变异水旱盗贼单言水早盗贼即未能动然不生疑来教所谓拾余唾以塞者亦可免矣 

　　○报李廵按 

　　楚事多藉处分藩宗底定上纾　圣怀下■〈忄尉〉羣望即敝部得载其清静感忭如何至于江夏公担当太锐智虑全疏然其清白刚方官评乡评目不可贬台下昭雪而保全之此义高矣 

　　○报曹仰筠 

　　南都铺行往时称累至于叩阍弟偶摄户工因与一时诸老为之蠲免调停定规立石于闾阎不无小补今又三年不知何状绣斧廵行之际诚得词组及之其利溥矣 

　　○报饶学道 

　　不肖尝谓督学在公与明而公尤难盖吾辈故治博士家言以取制科其于较阅如老农辨谷粟大贾辨货贝则亦何难惟夫干请一端自非平日卓然有不可干之高节当事屹然有不可动之特操未易杜绝也而所系士风所不利于孤寒尤甚非止文艺较阅之得失而巳台下衡鉴高悬锱铢不爽而清标正气能逆郄阳桥于数百里之外无敢干亦无敢怨若夫南郡恶俗知不能得之干请有移而用之倩代此等魑魅不可理度不可德化台下其谓之何 

　　○报储樊桐 

　　读公疏皆应天切务而不肖窃见时事其不能得之于　上者巳矣亦有吾辈所得为而未为者即如昨敝部钦天监历日纸户两县拘佥九名而戏小银匠吏役在其中皆经两县面审至敝部而后呼号而后豁免此何异参随指无矿为有矿执途人而税之则官府之苛政岂有异于中涓乎而又何以责中涓又何辞于　上又安得谓有掣肘之者以此推之吾辈不可不厚自责矣高见以为何□ 

　　○报王四洲 

　　闻关政蔚然大都操不欲之心以服官智虑猷为皆从此出今谭者惟矿税为病中涓参随为梗然不佞见有不矿不税无中涓参随预其闲而民苦之者此其责□孰谁哉姑置其所不可为而尽力于其所可为此吾辈今日事也门下能办此辄敢以告 

　　○报赵南老 

　　敝部纸札多出都察院其出刑部者纸价不满十金适因修省念及民艰遂谋之所司移文捐舍□纸户岁赔千金扰累不浅而于吾辈衙门实不能为有无□□今日不能得之于　上而能为之于下者此类□□顾惟捐之鲜少人之轻微欲借鼎□以□诸曹不知可否 

　　○报李修吾 

　　仕绅间尝有□□之语不肖谓认得真时假亦成真苟不认真□□成假今世多坐不真之病不肖尝见吾曹亦□□做得不做者寻事非也事放过亦非也吾曹居一日官为国家做一日事为生民□一日福不肖于台下敬之慕之虽会希别久不详起居而此念未尝忘惟是人本无能礼曹事关国家生民者亦少尸素二字可自署其考矣承教过情不胜惶愧 

　　○报李介石 

　　承教黄堂久阙之后自不能无烦整顿为政在人源清则流洁所云就条理而各属亦改弦易辙者此从身上做起即古人明德新民学问也持巳十分责人止是五六分故曰以圣贤待其身而以众人望于人台下过激过当之虑深得之矣 

　　○报吴左海 

　　汝宁此行似有悔心不知归去何如倘惧而自解或从宽政而重处其拨置爪牙可乎彼含沙之射秪足增其罪状何能汗人矧如门下皜皜者哉恩典浮荣士大夫竞欲得之比例陈情章交公交车安得不取厌薄诚使吾辈于此上见得轻亦当为人主所重门下终守前诏不复陈乞此义加于人一等矣 

　　○报王怀棘 

　　承教仰见忠君爱国惓惓无巳之盛心敬服无巳□　圣衷殊未见转移即政府密揭露章一切不报祈之弥力持之弥坚今望其毅然独断自居其德既不为也望其慨然纳言又见以为德分于人则尤不肯窃谓此时虽龙逢比干之忠良平之谋仪秦之辩皆无所施惟为梅福逢萌则可耳即再草疏不难合叩亦易顾终归于虗也侧闻　皇子诞生　圣心喜甚当此惧喜并合之会政府密揭默恳使归德于上而人不预且不知或能有所旋转盖龙性难驯即建储一事可窥矣不肖即谒政府以此着白之天下事以济为功耳 

　　○报何霁怀 

　　承教人情世态趋易挽难大臣当国上得其君下辑其僚寀而后可以得志此经世名言非通达国体者不及此弟初于僚寀惟是论议处分之际有见理法所在如此为是而毅然执之者大都主于奉宣　德意体悉　天潢其用意一依于忠厚而胥吏不利同舍郎即不能无旧习胜心一时微有枘凿之阻然吾心自公理自胜诸郎左袒吾者什而九蓬生麻中亦不扶而直矣在事渐久日日与诸郎讲求曹中事公家之利知无不为以此少効涓埃至于补天浴日即政地元老难之此时仕宦与林泉未见其孰为得也久稽裁谢言不宣心 

　　○报汪颐所 

　　贱生承雅念乃不以筐篚为体尤感道义之爱出乎寻常矣晋妃叔代其父投揭不佞庭谕之见其忿悁甚度是此曹所为羁兵马司数日以疾祈释不佞再谕之感伏叩首似大有醒动者札谕妃父兵马谓安王氏所以安马氏移文长史司启　王谓安马氏所以安王氏崖畧如此盖家庭嫡庶断非法令所能戢冾而马未有子一子王出王亦□妾也即拨置多是□家亲党□妇□获之流与□事外人拨置者不同惟以斧绣尊重理谕势禁彼之听服敛肃过敝部多矣 

　　○报徐石楼 

　　弟生长海陬少时尝见海禁甚严及倭讧后始弛禁民得明往而稍收其税以饟兵自是波恬或言弛禁之便盖贫民藉以为生冐禁阴通为患滋大而所通乃吕宋诸番每以贱恶什物贸其银钱满载而归往往致富而又有以彼为乐土而久留者顷困某易山一勘彼谓中国何知有此山乃此等所为遂愤而歼之甘心就夷之民无足怜惜而自此彼必不容留吾人即吾人无敢留亦未敢往实为中国闭绝此路也或欲随船给批责令船头伙伴相保结如十人往而九人归连坐之不知此说何如至于红毛番或谓偶飘而至不操兵挟刃而以货贝求售倘姑怜其穷途听民与市而以廉明官监之不令税使参焉自有石画惟承大教而亦微闻丘里之言辄敢掇拾以复耳 

　　○报窦淮南 

　　承大教□言笃论洋洋满□如云口舌何如□□云今日无士则异日无官云　圣主未尝禁人为而不为此有德之言人所未发者也今秀才寡廉鲜耻安得有贞白恬静之士夫庶僚傝茸浮沈安得有执持担当之大老当官盈囊橐家居笼山泽而矿税是争衙门任蠹弊胥吏恣纵横而参随是问朝祭病多公座假多陌上无乘马之官都中多卜夜之饮未为勤也而郊庙朝讲之请连章狱多滞留商若赔累得释而不肯释易蠲而不忍蠲未为仁也而赦宥蠲赈之祈累牍记曰天下有道行有枝叶天下无道辞有枝叶今天下犹称有道然无乃辞有枝叶乎且　至尊之前即露章危言无所忌讳天高海阔咸与优容而施之僚友又未见其可也不佞燕居深念仰屋窃叹久矣不敢以告人适感大教不觉妄发惟秘之 

　　○报陆合浦 

　　邑牧尽可展布德泽易加朝为民处一事夕为民平一狱今日为民兴一便明日为民去一病便自踌躇满志不觉岁月之淹法立而虑其更弊革而虑其复有为而未定其绩有剏而未覩其成将必顾措关心惟恐迁移之亟不患人不知患官不改也 

　　○报杨□林 

　　读大疏仰见台下忧边虑患之周盖缘事多掣肘内库旧有者不发新运者不收辄以无为解彼惟铺垫求餍耳皇恤边事哉而衣服不堪责在工部昨于撦力克之赏因掣而视之大与一讲缙绅犹尔何以责中涓也谭驭夷者类称临机应变尼父不云乎忠信笃敬蛮貊可行夫临机应变特用之战鬬非所用之赏赉即朝三暮四之术一之犹难再则穷矣不肖居尝语人今敢以质之大方有便幸教之 

　　○报徐文江 

　　南闱一节都人向称大累台下一莅京兆毅然蠲之民既不烦费复大省所充拓缮治即至猥屑无不留心不佞以此服台下经济之才革弊之勇为闾阎造福无量矣秋间偶得上元石记仍累民间顿更良法不佞深为扼腕幸福曜重临不试此碑可仆否盖此法便民而不便于胥吏彼辄以典巨事剧恐致躭误为辞而吾辈亦以循常袭故为无失不知台下巳试明验在前即耿叔老亦言成都及某某省皆官自治办岂异人任乎故夫子答问政称三达德智者见事透彻仁者为国为民无私心勇则所以佐此智仁不勇害不除利不兴事不济也狂迂之见辄敢质之大方幸教之 

　　○与洪九霞 

　　数载清勤此转诚诎然释省会将迎之冗而来白门离喧入静别是一境矧冬官垣署尽有可为非无所受事之比也往者外城一事详前小疏中及覩公新除喜而不寐城百四十余里即经修葺必□圯坏灰者旧垣前人所筑泥者新垣不佞所修□总在裁成之内所恃赖不浅而此垣向来岁糜万金不佞夺羣小每岁数千金之利归之公家逐包工裁窑官散作头此曹恨垣之不即摧利之不复得谅公能烛之要之惟时时廵行表里俱到少有渗漏便与补葺一月之间阅一二门携被帐食树信宿而后归郊墟景致亦足玩赏昔不佞修十庙往辄竟日人谓不佞勤督工不佞应之曰非督工也游山耳即不佞于城垣所能悉其曲折情弊者亦以廵行数数得之也羽便不觉谭及统惟崇照 

