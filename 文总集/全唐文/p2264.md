<!-- { "loadSidebar": true } -->
    明年，天子不豫，诏先生为涂炭之斋。是夜灵坛之间，卿□纷郁，翌日疾瘳，盖精神所致。初先生登车之日，有熊虎猿鸟之属，悲鸣拥路，出山而止。其忘情感物，有如此者。先是洞元之部，真伪混淆。先生刊而正之，泾渭乃判。故斋戒仪范，为将来典式焉。初桂阳王横逆，暴骨蔽野。先生悉具棺榇，收而葬之。立德施仁，皆此类也。虽迹寓尘躅，而心游象外。为迫恩命，有违宿志。逮元徽五年春正月，谓门人曰：“吾将还旧山，可饰装整驾。”弟子佥怪诏命未许，而有斯言。至三月二日，乃偃然解化。肤色晖烁，目瞳朗映，但闻清香，惟不息而已。化後三日，庐山诸徒，咸见先生，霓旌纷然，还止旧宇，斯须不知所在。相与惊而异之，顾命盛以布囊，投所在崖谷。门人不忍，遂奉还庐山，春秋七十有二。所谓炼形幽壤，腾景太微者也。凡著述论议，百有馀篇，并行於代。有诏以先生之居为简寂观。谥曰：“简寂先生”，果有道也。
    天宝末，筠与友人荀太象避地兹境，敬先生之洞府，慕先生之高风，感世祀之绵远，慨铭志之湮灭。乃与道士吴太清、宋冲虚询谋佥同，建此贞石。其词曰：
    猗先生，本天真。蕴至妙，怀深仁。知名疏，悟体亲。忽荣禄，辞嚣尘。餐霞景，甘隐沦。道弥高，声益振。不得已，登蒲轮。扬元风，还紫宸。功允著，德惟新。忽解形，为帝宾。仙道密，难昭陈。纪遗烈，庶不湮。大唐上元二年岁次辛丑九月十三日，中岳道士翰林供奉吴筠撰。
    ●卷九百二十七
    ☆李含光
    含光，扬州江都人。天宝时道士。
    ○表奏十三通
    道士臣含光言：今月十八日，品官王游仙宣口敕，赐臣法衣六副。又今日将军高力士宣旨，赐臣御制诗一首、缣二百匹，并香炉等。臣虽在道流，素无深识。因遇圣代，仍荷国恩。霓裳羽服，出自天府，神笔睿藻，顿集微躯，臣之叨受，实逾涯分。臣自婴风疾，十载有馀，形衰力弱，触事俱废。惟愿香炉致福，上答圣躬，终此馀生，不敢有二。无任恐惧之至。
    道士臣含光言：今月二十四日，中使啖庭瑶及道士唐若倩脐<贝危>物并词至山，即以二十五日与庭瑶、若倩於华阳洞门烧香读词，兼藏<贝危>信，至暮事毕。臣又奉敕旨锡号，并赐法衣。忽承圣旨，进退惶惧。臣以侥幸，频忝国恩，功微德薄，寄情靡所，不胜悚荷之至。因投<贝危>已了，谨遣杨慎奢奉表陈述并谢以闻。
    臣含光言：窃见紫阳观东隐居先生旧合丹所，忽生芝草八十一茎，形状瑰奇，光采秀丽，根凭松石，气郁兰荃，斯实旷代希有，当今罕见。伏惟陛下推诚洞府，展敬无亏，卷言紫阳，载兴修葺。是以神物繁植，用表吉祥。凡与知闻，佥云圣德所感，莫不喜悦。臣不胜欣跃之至。谨遣杨慎奢先奉表以闻。今图写芝形，委曲详辨，事毕之日，别差使上闻。
    臣含光言：今月十八日，中使啖庭瑶脐御词并香至山。臣即以昨十九日与庭瑶及同法刘行矩等，诣紫阳观东大横山右，烧香启真，密宣词旨。以今月依法采芝。其芝草大小八十一茎，笼盛如列，无任喜惧之至，因庭瑶谨奉表以闻。
    臣含光言。臣弟子唐若倩与前句容县令李越成进芝并奏，以今日到。伏承芝生药院，素表千茎，丹化神炉，光逾九转。自非圣德至重，希代神物，无由卒至。谨按《参同契》论此丹云：“帝王永御，千秋常存。”既未闻於往日，实有徵於圣代，不胜庆跃之至，谨奉表陈贺以闻。
    臣含光言：臣虽服膺道法，而拙於理身，久患风疾，脚膝无力。入秋以来，渐觉羸弊。物性所习，南北异宜，伏望天恩，许还本土，冀渐医药，稍延视息。无任区区之至。
    臣含光言：昨十四日，内侍袁思艺宣口敕，以御制送臣归广陵诗一首见赐。
    伏惟陛下虚已应物，臣细无遗。爰寄睿怀，降兹神笔。翰兼□篆之妙，词发玉晨之音。顾惭优渥，捧对无倦。臣行装已办，即日戒途，违远阙廷，但深愧恋。
    臣含光言：季夏毒热，伏惟圣躬起居万福。去月八日，中使啖庭瑶至山宣口敕，以所脐缣二百疋并香三合，令臣於茅山用施斋醮，并赐臣衣两副。臣谨承圣旨，於紫阳观东郁冈山右，别立静院，克取今月二十七日人定启斋，二十八日寅时为正斋之始。自此之後，以渐遵行。计至冬间，法事毕，务尽心力，以求感通。但臣无功，每蒙赐及，伏增战栗。今供拟已办，谨遣弟子唐若倩随中使齐令诜奉表以闻。
    臣含光言：晷度环周，日长南至。
    伏惟陛下膺纳乾，罄无不宜。臣等今於茅山为国焚修斋醮，无任欣悦之至，谨遣中使啖庭瑶起居，谨奉表以闻。
    臣含光言：前所奏请紫阳观东郁冈山右奉修斋醮，自六月二十七日起首行道，至今月七日冬至日初出时，缘是斋人及中使齐令诜等，咸见斋坛四远松树，悉有甘露。其色白，其气香，其味甘。其松去坛渐远者，而露亦渐少。计今凡降甘露松树，都有二百三十株。谨按《道德经》称，天地相合，以降甘露，人莫之令，而自均焉。元圣著经，以为嘉瑞，斋醮遇此，又为吉祥。敢不以闻，谨遣弟子唐若倩随中使齐令诜奉表，供进甘露二合。
    臣含光言：孟春犹寒，伏惟圣躬起居万福。去载十二月二十五日，中使啖庭瑶及臣弟子唐若倩等至，伏奉恩敕劳问，臣蒙赐绢百疋，行道道士赐绢二百匹。又奉圣旨，以本命紫纹七十匹、五方纹缯各二十匹、银五百两，令臣依《河图内篇》奉修斋谢，并馀功德。臣爰以去载十二月晦及今载元正之日，先於广陵郡大唐广业大龙兴观，谨修岁节吉斋，以助履新之庆。今又於茅山紫阳观中，铨举同法有戒行者共营斋，具讲习之仪，务令合法，然後施用，至夏斋毕，随时上闻。但臣自顾非材，谬参道法，不意庸浅，频荷国恩，虽竭愚诚，岂酬万一？无任悚惧之至。
    臣含光言：仲夏炎热，伏惟圣躬起居万福。臣先奉圣旨，令於茅山修奉《河图》斋谢。频属霖雨，遂阙施行，至今月八日夜，始就宿启次。九月十日夜，依法正斋，并伸礼献次，十二日江中投璧。以望日设斋饭贤，自始及终，颇为周悉。但臣等学非师授，材愧聪明，虽谨按成规，而所疑未洗，不胜惶惧之至。谨遣唐若倩奉表以闻。
    臣含光言：昨十日中使孟游仙脐敕至茅山修功德所，仰感圣恩，伏增恐惧。先於此日与诸道士能戒行者，共遵香灯之务，庶以助国扶教，消灾致福。但臣等虽班法任，愧乏感通，区区之心，不敢有二。因孟游仙使回，谨奉表上谢以闻。
    ○太上慈悲道场消灾九幽忏序
    原夫赤明始开，□篆肇形於霄极；炎汉後启，灵文渐布於人间；西蜀则金阙遗科，东吴则太极传教。繇是大有秘笈，洞真琼章。张、徐显之於前，陶、陆敷之於後，师资继踵，代生其人矣。《太上慈悲道场消灾九幽忏》者，始自太极左仙公葛元，於後汉桓帝时，居天台上虞山隐身修行。感太极真人徐来勤下降於仙公之室，以灵宝天书玉字《洞真》《洞元》《洞神》三十六部宝经授之於仙公焉。仙公在山，精思静念，数十年间，通神感圣。山精木鬼，卫护稽首，沈魂逝魄，悉得超生。自谓大乘奥旨，可以开导众生，拯济沈溺。遂於“三洞”品内，撮其枢要，纂集忏文，使令当世群生，悉闻悉见，将来多士易悟易行。至於无间丰阝都阿鼻，寒夜三途五苦、八难九幽，沈滞苦魂，不遭幽闭。乃及见存过去未来，所犯新罪宿愆，冤结灾难，普得法润，俱会正真，因而流传。当尔之後，趋恶缘者，百不二三；悟善因者，十有八九。是故仙班之业爰备，化导之功既盈。故立期文，标於卷首云耳。
    ☆尹
    ，秦州天水人。初为道士。开元二十年召拜谏议大夫集贤院学士，兼修国史，固辞不起。诏以道士服视事，乃就职。卒赠左散骑常侍。
    ○五厨经气法序
    臣闻《易》曰：“精义入神，以致用也；利用安身，以崇德也。”富哉言乎！富哉言乎！是知义必精，然後可以入神致用；致用必利，然後可以安身崇德。义不精而云致用，用不利而云安身，身不安而云知道者，未之有也。然则冲用者，生化之主也。精气为物，谓之委和。漠然无间，有与立矣！则天地大德，不曰生乎？全其形生者，在乎少私寡欲，抱朴柔和，游心於澹，合气於漠。且清明在躬，志气如神，嗜欲将至，有开必先。故圣人垂教以检之，广业以持之，专气致柔，以导其和，向晦宴息，以窒其欲。洗心藏密，穷神知化，然後身安而国家可保，德用而百姓不知。是以自天之，吉无不利矣！伏读此经五章，尽修身卫生之要。全和含一，精义可以入神；坐忘遗照，安身可以崇德。研味滋久，辄为训注。臣草茅微贱，恩霈特深，天光不违，自忘鄙陋，俯伏惭惧，徊徨如失。臣顿首顿首。开元二十三年十二月十一日，京肃明观道士臣尹上。
    ☆蔡玮
    玮，天宝时宏道观道士。
    ○玉真公主朝谒应（阙二字）真源宫受（阙三字）王屋山仙人台灵坛祥应记
