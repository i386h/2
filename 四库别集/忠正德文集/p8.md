<!-- { "loadSidebar": true } -->
　　臣向防陛下不以臣不才寘之宰辅前后二岁迄无寸功圣度兼容忘其所短恳辞去位礼意益隆粉骨捐躯未知所称今者待罪藩郡使得自佚曽未朞年遽叨召命俾预经幄示不终弃自惟何者辱陛下知遇如此然臣区区之愚有不得已者不免仰凟天听臣窃惟陛下绍祖宗之业当艰难之时简防儒臣列侍讲读非欲分章摘句为书生事业必将论道之余访以当世之务臣虽学识迂僻不足仰裨聪听亦欲少施所蕴时有献替是廼祖宗设置经筵之义况于今日乎臣谓陛下所当谘访于讲读之臣者内则政事之得失外则邉事机筹而已臣之思欲献之于陛下者亦无以逾此臣素不知兵然两经捍敌粗识事宜谓先固本根乃议攻战屯大将于江滨分精锐于淮上首尾足以相应声援足以相及敌虽强梁欲谋深入前廹大军之势后有尾袭之虞而我之漕运既省民亦少安设或长驱头举而身随矣跨河越岱无不可者故于临机应变之间反复忧虑以持重为先或欲置之危地必取成功非不可胜之策也若今之邉事规模宏逺事势恢张固已尽善但与臣所见偶不同耳亦非怯懦者所能知也臣昧于治体然昨在揆路妄意区别谓朝廷之上屡立党与吕夷简范仲淹之党可合也学术政事所同而其人多忠厚老成之士王安石吕惠卿之党可合也学术政事所同而其人多才能少俊之流至若元祐之人与夫绍圣崇观之党则不可合也学术政事不同而品流趣向之异也故于进退赏罸之际申严劝沮使人知所向或欲混善恶于一途则善类必沮伤纳君子小人于同域则小人必胜理之自然害政之大者也若今之政事议论好恶黜陟取舍固已尽善但与臣所见偶不同耳亦非浅陋者所能及也此两事之外其他所不同者固不一而臣亦不敢自以为是顾顽防之资执其所见而已今措置已定法令已行羣心退听习俗丕变矣陛下傥欲采用臣言重为更革则中外扰扰何时而已臣行年五十有三衰疾侵寻死亡无日亦安能遽丧所守俛仰从人傥使厠迹诸儒议论之末陛下将何所谘询臣亦自度无可献之陛下者如其遂非不悛执迷难化永为弃物不复可用亦其分也是以闻命而来逡廵恐惧屡陈辞恳不敢但巳诚恐进对之言与时不合奉身求退重取慢命偃蹇之诛非陛下畴昔顾遇许以保全之意况自夏及秋足疾増剧痛楚浮肿有妨拜趋臣已别具劄子奏乞改除一在外宫观外輙敢尽布腹心宻闻于陛下惟陛下怜之俾臣终老山林死无所恨
　　经筵论事第二疏
　　臣已具愚见仰凟圣聪尚虑所言未究所蕴重为陛下陈之且车驾驻跸所在天下之根本也外设藩篱之固中严堂陛之居然后从中制外运动得宜譬之人身有腹心有手足不可易置也今舍二浙泽国险阻之区而都建康显敞冲要四达交争之地修饬宫城移置官府悉库藏金帛随之不鉴维扬仓卒之祸而为乆逺安居之计实臣所未喻也若谓建康古帝王之宅得形势之利然自尧舜三代秦晋而下建都不一各便其所宜而未尝相因不闻后王之兴必居前王之地也若谓北临淮甸足以系中原之心便于进取之势然移跸已复半年矣进取之计果如何中原之人归者几何响应而起者又几何若谓易于号令然前此两经捍敌车驾进临鼓作士气诸将奋励承命即前倘朝廷威令不行驾驭无术虽在营垒中无益也不考利害之实不度时措之宜采书生之髙谈按史册之故事而先自致于顚危之地乃曰欲圗恢复臣窃以谓不可虽然臣知定都建康未为得策而陛下茍因臣说遽议回銮臣亦以谓不可也自朝廷南渡中外臣民莫不以恢复之说献于陛下臣自郎官歴台谏至践宰辅前后进计于陛下亦以此为先陛下笃于孝悌固亦未尝不在是也然而臣所期于陛下者不忘恢复之念常为恢复之谋仰顺天心俯鉴人事度徳量力观衅而动不敢轻举而易发也今恢复之势已张恢复之名已正凡平日献议之人以谓恢复之功可跂而待乃欲旋幸二浙偷安目前自为退缩削弱之计必以陛下为不孝不悌之主以臣为不忠不义之人夫不孝不悌之名固陛下不可受而不忠不义之罪臣亦安敢当之此议论之臣他日必不见贷者臣所谓欲议回銮亦不可也葢一动移之间便有强弱之势不可遽也呜呼采虚名忘实利张虚声受实祸其利害为如何而浮言易动主听易揺使任责者难于致力而天下之事所以易败而无功也今为陛下计唯是委任羣臣不责近效俾尽前日措置之策必取今日规模之利用副陛下孝悌之心不难也如臣怯懦愚闇实不足以及此人有能不能前日之规模措置臣之所能也今日之规模措置非臣之所能也不强其所不能古人所取也今以不能之事责人以必能其人杀身不顾也赤族不恤也其如国事何进读帷幄虽不预国论万一陛下谘访见及臣之所言不过如此其言非今日之宜则其人难语以今日之责矣然则何所用之臣所以不避雷霆之怒仰干斧钺之诛披冩血诚控告陛下诚不敢愉悦取容以欺聪听耳伏幸察臣哀切之恳曲垂恻隠之仁恢廓罗保全腰领投之于无用之地臣虽死之日犹生之年
　　建康府军兵强夺民物等状【按史绍兴七年三月帝至建康八年二月发建康鼎再相在七年九月】
　　臣闻天子所至曰幸以其布徳泽问疾苦号令风化所从而出今车驾驻跸建康宜其加惠斯民使之忻戴而军律不严郡政不举以强凌弱无复纪纲每兵数人结为一党或强夺所卖之物不还价钱或抑令空手之人般负钱米小不如意殴击随之寃痛之声闻者伤恻将佐自以为得志厢界亦不敢谁何遂使阛阓之中日有横逆之苦臣尝建言乞令三衙广布察视分占地分严立赏罚及令诸军贴差使臣应有所犯以次坐之不知曽无降出而民间之患甚于前日今欲检举臣前章早作措置仍乞责问建康府纵容弛慢坐视不恤之罪或令所在火保团头等常切觉察应有似此之人即仰率众捕捉如敢拒捕不以所犯重轻并依军法捉事人量加激赏如此则奸恶小戢而嗷嗷疲悴之民有所赴愬矣
　　论水军作贼劄子
　　臣尝上言府城侧近往来舟船间被刼掠乞令三衙广布察视分占地分及乞诸军贴差使臣分统其众应有所犯以次坐之后因城中军兵强夺人物再乞检举前章仍乞诘问建康府弛慢容纵坐视不恤之罪臣不知曽无措置施行今闻城外刼掠益甚数日前权上元县窦经前鄜州通判朱褒舟至近城皆被刼夺骨肉痛遭伤害行李一扫无余流离异乡无所伸诉然臣所知者止此而不知者日有之不可胜计也皆云多是水军作过以其在城外得以自如又有小舟可以出没若将之不得其人御之不得其术则沿江往来肆其患害殊未已也不知主将为何人虽谙晓水军利害而纵其部曲不能钤制犹当责罚使之畏惧若其泛泛一武夫则贬而黜之可也别选晓军政能统辖者代之仍乞指挥建康府重赏捕贼期于必获寘之重典并以坐其部辖之人庻几少戢不为江路往来之患此细故责在有司不当缕缕仰凟圣听若有司非人则朝廷安可置而不问臣是以輙言之
　　奏韩世忠屯军事宜状
　　臣昨日伏防降出韩世忠劄子奏屯军事宜并世忠与臣书及世良到臣处所说世忠之意一听朝廷指挥臣见再作书与世忠议所留人数俟议定乃敢决留更当招温济到此详论曲折然后施行合具奏知
　　乞辨黄锾事【绍兴七年十二月十九日】
　　臣前日伏防圣训黄锾差除有人论列臣虽未见所论章疏伏闻有买田交结之事锾浙人两年前不记何人荐引召对改官臣以素无雅旧未尝欵语亦不曽与差遣锾乃请宫祠而去自后声问相絶所谓交结不知指为何人因言者奏对伏望陛下面叩之如得其主名然后再加询究考证有实寘之于法亦不足恤万一风闻不审事渉疑似使士大夫暧昧受谤不能自明恐非陛下爱惜人材之意臣不欲频留故此奏禀干凟圣聪无任皇恐战栗之至
　　又
　　契勘连日节假未有言官班次或降亲笔询问俾令宻奏庻几早得主名免惑圣听先帝临朝时每因臣僚论事或有所训谕往往宻降御笔臣于御史中丞陆徳先家多见之并乞睿照
　　又
　　臣伏防降出李谊言章乃是泛言结识未必实有主名然臣私忧过计遽以狂瞽仰凟圣聪顾虽九殒不足塞责其余曲折容臣别日奏禀李谊章疏谨复进入请与潘良贵等职名宫观状【绍兴八年　按此篇永乐大典不载今从歴代名臣奏议增入】
　　臣昨日入省致齐不当趋朝奏事伏见亲笔批谕潘良贵及常同差遣臣以不签书刑罚文字兼职名未定须俟面奏然后施行臣尝谓朝廷贵在安静安静则和气蒸薰天下自然防福今幸朝多君子无乖异之人搅扰其间足以坐致安静之风而良贵天夺其魄轻举妄发而常同辈又不分别曲直随俗毁誉自作不靖致此纷纷仰惟陛下以日月之明照临百辟天威神断曲尽事情在臣之愚无复可议然尚有一得之虑欲已不能冒犯威顔无所迯罪臣于此数人者何有厚薄之异至于进退取舍实闗国体在臣不敢不言也张绚良贵皆二浙之士与臣本无契分常同虽尝荐之然自作言官屡以语言侵臣尝因此恳求避位子諲始识于种师道宣司幕中虽戚里贵游子弟而好学乐善文雅有余平日交游议论之间凡有补于正论有助于善类者未尝不竭其诚心士大夫以此称子諲而子諲亦以此受知于陛下至如良贵常同辈皆子諲素相钦重者今常同既出张绚决不可留是因子諲而致此数人相继而去恐于子諲不甚光美亦非其本心也臣輙献愚忠愿陛下少留圣虑如子諲无罪不当外补或陛下不欲私潜藩之旧即乞优与职名处之近郡非晚复可召用良贵与次等职名即与小郡与本等职名即与宫观如此则重轻一分而赏罚之意天下晓然知之矣常同张绚且降不允指挥俟行遣良贵等了絶然后徐为区处或移闲慢或令补外无不可者庶几朝廷安静士论厌伏足以彰陛下包纳狂直之美而子諲去就之间亦复尽善矣且良贵等今日之过诚不可恕若考其平素亦曰端良之士倘一旦并逐深恐子諲心懐忧欝益不自安葢其人畏义而乐善故也臣区区愚直岂敢懐私党庇如陛下不以臣言为然即一如亲笔批谕行遣未晩然臣待罪宰辅实不欲呶呶之徒妄议朝廷亦所以爱惜子諲耳不避烦渎重取诛谴唯陛下深加省察臣不胜万幸
　　乞赐岳飞亲笔
　　臣今日得岳飞书已定十月十九日出师臣窃惟大军一举所系非轻臣愿陛下以収复境土拯救生灵为念诚心黙祷克享成功仍乞亲笔赐飞勉以尽忠体国之义使之激励将士共立功名臣已累具奏陈乞在外宫观然备位大臣不敢以中外为间并幸睿察
　　罢政奉祠奏议【绍兴九年正月十六日　按鼎以绍兴八年十二月请祠除醴泉观使任便居住】
　　臣昨防恩罢政甫离行阙即闻人使及境既而得请宫祠杜门养疾其外事絶不相闗今月初六日伏见绍兴府宣示赦书乃知大义已定悉如向来临遣之防然臣在田里间窃聴士民之论间有疑而忧之者谓一旦通和之后兵政武备势必少弛万一复有乗隙侵凌之患仓卒何以待之此葢逺方之人不知朝廷自有措置而私忧过计妄意如此其区区之心有足嘉者臣受恩最深既老且病永乖圗报之効尚有纳忠之愚伏望陛下俯察舆言重留圣意深念前日之祸益思善后之谋上自圣躬下逮庻政兢兢业业毋忘泛海防秋时用以释天下忧疑之心圗社稷乆长之计慎终如始永底丕平而臣犬马余龄侵寻无几所苦渴疾日益増加固虽老死海隅防有返国乡闗之日臣不胜至愿







