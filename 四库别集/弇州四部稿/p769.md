<!-- { "loadSidebar": true } -->
　　夏来颇得提婆达多力借口谢絶一切应酧元驭学士外仅三夕与无心有黙坐五晨与家弟敬美小语耳寂寂中忽承足下问如色究竟天坠石不觉千日之为逺捧诵知皈归先师遂能舍身如冠达敬服敬服自非具宿根大智勇何以针水遽契先师每言荷担者不必尽眼底安知公非即其人耶疏辞为跽宣一徧封贮元驭处俟信香至当达之所寄金拟铸钟磬各一识尊名氏其上朝夕考击庶于来美不唐捐也余金付工雕师像一附上以便瞻礼此工巧木都十得五六耳辱谕小五台二僧化迹之异如口吐三昧火焚身此阿难陀作用出三十尺肠示异香游戏三昧尤为诡谠苐不知是游僧或土著否若游僧者大乗菩萨阿罗汉显化即土著亦是再来人二果以上地位故不可思议也敢乞再详履歴及偈语见示弟迩来验得禅那法门暨纯阳重阳诸真入路无毫髪异惟纯觉遗身与形神俱妙处小有参差耳然至身外身则又未尝不一也向苦游思时扰我灵台自作之魔不易祛荡如何如何公久已得定力合下便自惺然当不如弟之苦卓尔也别纸一聊有所述弟无以酧至意之辱为愧冬寒珍重珍重
　　又
　　前者郡人之晋便有报书及刻僊师像一函不无浮沈否所寄金与元驭宗伯计之易下金为钟磬二寘香几及刻像工费颇相当兹复拜教劄及莱防之饷皆领讫仙师所书观心经在道藏内以其简省易入耳非行所撰也黄庭有二种梁丘注近覈而无当于理刘长生注者仙师颇许之然自发意之谈非闗训诂隂符有数种注尤多污劣皆具全藏中人去急不能一一呈览耳元驭恒谓余法照图悟经仙师耳受之圣师者其语皆禅那而时切事理类四十二章语当时实许授之吾二人忽袖而去不知其意云何但能一切清净澹泊勿助勿忘涵泳之久自有证悟不必于文义增葛藤也助甫旦夕为懽萍蓬之值大是宿缘苐公尚忧其文字障得非功名障耶是皆不易摆脱所云少姬者应是裴休相公歌院苏学土惠州防中物然助甫好狡狯英雄欺人不可尽信有数行并附彼烦为致之家弟勇退诚如公言归后却作老农课儿子辈读书仆正得其力异时托一鉢头陀雪山或须让乃兄也不一
　　又
　　晋阳之问嵗再至团焦而呉家遂无过黄池一步者每北望即神然三夕来愈入方寸而足下书至矣乃承有尊嫂讣安仁之悼目前所不免苐此是乗缘而来缘尽而去无足大怪者志辞极典雅古法森然始谓足下不能忘情于伉俪今乃知不能忘情于结撰也汾上之篇梓自朱生亦见足下与助甫一斑足下为宗祀大计房室故安得便絶苐不可作洪景卢王宣子耳勿忘勿助间自有一种斟酌若防杀生可以去业谢荤血可以清志足下果坚此盟不敢不效赞功仆一朽株耳去冬为儿子涂抹勉出对客两月余早晩入观焚诵过劳几遂羸顿今则复为故吾矣独不免衩衣一谒节使者州郡大吏及受役千里笔研不能尽作头陀行径以此惭足下逺问所喻晋阳三嵗疫复大饥何吾地之同此惨也昨春至冬郊郭之外处处行疠枕籍而死者不可胜数七月阳侯大作濵海之民悉饱鱼腹吾州及嘉定死者将二万人卤潮所渰花豆之地悉成瓯脱司农与黔首为讐征敛转迫计惟有死徙耳仆虽置此身方外能免蒿目幸张肖甫近处分九首恶军心帖然此间夜卧差可安枕助甫建大纛夏州磨盾鼻书贺兰山石二君子为词塲防跋增气不似王氏冺冺而已家弟遂坚凿坏朝夕煦沫独元驭鸡骨向隅无如之何甫复塌翼古敦彞恐遂无识者若儿子之斥甚佳非言所既大币附返亮之亮之
　　又
　　不奉教言者二载所矣每闻道履清胜足慰吾侪各天之思而充闾之庆未彰则又怳然若有所失苐不能无借于药饵则以温补为主勿助彊阳寡欲清心待时而动可也仆以先君子蒙恩防至厚丘壑之身再玷朝命三辞而不见允失计一出遂与亡弟竟成永诀悔痛之极生趣并尽迩者上疏乞骸而温纶见留辇上君子复不蒙亮詧刘越石有云破涕为笑殆兹时矣今嵗贤哲遒陨亡弟之外复及肖甫乃至多年闫希言朱青霞罗近溪亦相继化去闫君俄顷而逝肉身在龛四十日而不坏不倒真异人也近溪亦甚潇洒但不知何如耳亡弟似有定力仆为鸠集其遗诗文近五十巻刻之刻成当奉寄门下求珠玉之引以垂不朽想当不靳也兹因故雷户部家人便此不悉
　　答沈箕仲
　　念与公执手只园时可一纪所岛树楼榭差位曩昔而公之文价突兀与易京之台争雄又能贾西省作玉堂青琐两气象独仆容衰于郑当时面皱于波斯匿不免为山色所笑耳日者承公按节茂苑深欲驰一介相讯与元驭宗伯计之恐坏深山道人例踟踌未果则史以大币手教至矣仆齿颊之余人理遒尽以故易为捶挞苐比之广额摩登负愧不浅世眼睥睨固当公何自垂青焉岂四明狂客有故事耶休汝后想朝夕于贤叔父嘉则作竹木醉幸为我致声不忆少濬冲否此间屠青浦殊精进可念也
　　又
　　仆以贤淑氏嘉则游从之故得见收于门下自江城促膝契濶者隃二十载使车枉诲不闻问者亦一纪有余然每从交游中道明公惓惓垂盼之深仆之此心当亦无异也江右人文之地自东京以还于今千三百年盛且极矣复得公秉铎而振之又当何如也匡庐九叠扬澜九蠡在公方寸久矣今复聚眉睫间两竒相值必有不朽之业以示后世彼三王一韩不足拟也仆嬾衰自放于道无得俟期而已尚有故人一念乃豫章余德甫也此君清修令劭以文章为江右嚆矢见摧忌者抱道削荣终始无玷正所谓乡先生没而俎豆于社者乃不获从李司空万太常之后唯公与二三乡达商之诸子食贫然其人材足继也遗集虽托玉叔先生梓行亦希一从臾为恳嘉则老而得子且有家矣游道益笃恐不免年少窥人莫云卿死矣使方伯公何以送日偶便附此不悉
　　又
　　向以故人余德甫葢棺之论轻渎左右乃承俯念而为询之多士则见格于忌者而门下右笃文故之谊深矣江右固文明之区自门下鼔舞振得之遂蒸蒸郅隆而南昌被泽最先其发尤最盛当仆往者奉启时实欲以匡庐彭蠡之胜仰佐挥洒亦使江山益色而来敎谓献吉先生坐困此不能尽得意于古文辞因絶不为此固门下过自摧抑之意然以亡弟不起之故证之则此官于古文辞诚有不易兼者亡弟膏肓二竖自闽中入葢以八月之间而完七郡试句字扬扢不遗荒遐甫息肩而从事案牍著述称之痰火上升以渐成噎神太劳则竭形太劳则敝子渊视逺孔明食少殆非虚也仆衰年误出竟成小草肺腑至痛讵直手足业上疏乞归而不蒙天允近颇为料理亡者诗文五十余巻梓之并辑其行事以求诸贤如椽之笔为不朽计此外无足言者承雅贶并新刻拜嘉正学祠一记得其大矣薄有所侑比于献缟唯照存不一










　　弇州续稿巻一百八十九
　　钦定四库全书
　　弇州续稿巻一百九十
　　明　王世贞　撰
　　文部
　　书牍
　　钱杨诸大老
　　适见诸乡达尊老先生见示不胜皇悚袁了凡进士惓惓为民造福至意仆岂无人心者而不为从臾之纵使仆不思为三呉之士庶计独不思为子孙计乎始兵公见示以苏松二郡条对仆览之中有灼然可裁者亦有势不能裁者此见为可裁而实那作他额不肯裁者于可裁之中又有须两台奏请者亦有可径行者仆劝其奏请宜明径行宜速即势有不能裁与挪作正额者亦开欵咨部倘得寛一分民受一分之赐即该部定执不允然后榜谕士庶知晓毋使袁君受德而诸公受怨至于兵公欲定拟画一以为十年规则毋使每嵗造册官有详略之殊吏得上下其手仆美而劝之何尝敢有沮也夫言事者之易而当事者之难易者之怯而难者之勇此恒情也抚公素不通书札往来今忽以仆借口则恒情之外所不可测矣毋乃兵公之误传或抚公之误听乎哉不然彼岂忍嫁祸不才使得罪于诸乡达尊及士庶也谨当露书以白兵公望日至郡谒抚公力从臾之苟不尽心为民请命者有如日适遘亡女之变草草不悉伏祈照亮
　　王云竹大防
　　世贞无似辱从老伯于东省许之臭味之末间以职事不能时执通家子弟礼葢至于今歉焉天助谗慝夺贤者之用不获使布之嘉隆间然八闽之地士子瞻依如泰山北斗依稀元晦先生之在延建所伸又孰多也家弟自闽还私幸获侍几杖谓谡谡松下风不减元礼而蔼然春温胜之即世贞甚妬其遘而悔昔者之卤莽也敢因藩役人便聊布区区世贞积衰成嬾汩没苦海似稍离去而雕虫之障犹在今亦且付之亡是公矣陈林二年伯不敢草率通姓名便幸致声不备
　　徐子与方伯
　　嵗暮有宜城张簿者赴闽中一函不腆之书以附得无浮沉否唯是闽之于郧楚也则岂惟风马牛之不相及而足下之专使者再矣沨沨二章以宠光我毋论饰奬过情即不佞五十非夭墨墨苟生耳幽忧之抱尽于自述及答家弟长篇今录上当为我一酸鼻也示新稿读之雄辞丽字层出而饶气槩或中稍有蹊径者小订之即堪入梓不佞一序便是岑楼寸木何足增高而惓惓于伯玉两言者欲破世人标榜之疑也然无乃蛇而足乎哉子相专祠足征友道不坠非足下不能作此捩人眼鼻事仆亦安敢居薄立就一碑辞付去力或可相借不朽耳家弟有长安之役褰帷二华莲花间足称壮游要其过此一会相与登防顶亦大竒也足下得无色飞否拙集四月未可全就今先寄艺苑二十五巻盛事异典述六巻又驳书画家二种皆足佐兄麈尾之资余具别楮不一
　　又
　　三日雨客小稀遂能草鹦鹉赋以语此鸟即展翼歌舞冠中五萱花尽耸备极美俊促唤尤叟为传神书此赋以贻足下如携过豫章与德甫用晦诸王孙共和咏之此间亦当邀呉中名俊成此一段佳话也山园书楼成洁不容唾悉徙诸书名画古器充之披览之余焚香燕坐佐以清茗得二十年不作褦襶客足死矣足下方被张君嗣苦见之为抚掌一大笑也丽人计亦当侍行幸时念幻身无常观不然乐天游虎丘结语亦可暂充例耳阿敬闻已捧表而东故不复为寄音潘中丞及德甫用晦书幸即致之德甫不能无望中丞拂拭中丞长者然亦须怂恿差得强前两画如不称可发来成则以价转付其人近又见伯起有冷启敬仙奕马和之国风二图却佳弟恐直太昻耳却上观音一轴可送内子礼供是方便法门苐一品也余物将防意不一
　　又
　　方晏坐焚香念足下而使者将手敎与贶仪种种至矣知己抵洪都任叟及侍姬俱安稳为慰德甫尚屏迹耶即十载分袂闻足下到当屦及于窒皇安忍濡滞也用晦寻当孺首诸王孙争自媚不得则相妬小迟之亦佳且今年久至前月晦始鲜弇园泉石花竹来近人而为文字之役所苦未暇时应之此段碌碌几与簿书无大异仆恒谓山栖是胜事稍一萦恋则亦市朝书画赏览是雅事小一贪痴则亦商贾杯酒是乐事小一狥人则亦地狱好客是雅事一为俗子所娆则亦苦海吾与足下皆多生业障未即易摆脱奈何奈何近得明卿书意殊廓落其守为吾州杨仁甫极相推挹同守则张羽王也乃约以今月望后访我海上计必道洪都与二三兄弟轰饮也家弟以前月入京不免折腰更三五日计可免矣德甫似无复畅理足下但留神少为三径之资如何白鹦鹉益驯警前所画果未尽美今仍勒尤老一纸仆为书赋补后不知可备箧笥否
　　徐孺东
