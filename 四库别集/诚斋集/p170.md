<!-- { "loadSidebar": true } -->
　　张浚字徳逺汉之绵竹人唐宰相九龄弟九臯之后祖纮尝举茂材异等父咸举进士复擢贤良方正异等浚四嵗而孤母计守志鞠养虽幼行直视端俨如成人识者知为逺器甫冠入太学中政和八年进士第调山南府士曹叅军恭州司录靖康改元召除太常寺主簿张邦昌僭窃浚逃太学中泊闻髙宗皇帝即位南京星驰赴焉除枢宻院编修官虞部员外郎擢殿中侍御史迁侍御史尝一日因奏事少闲髙宗曰朕于直言容受不讳近有河北武臣上书诋毁朕躬亦不加罪浚请宣布中外以劝言者时乘舆在维久之中外窃议以为上将安居焉者浚言中原天下之根本愿下明诏令葺东京关陜防邓以待廵幸大拂宰相意请补外除集英殿修撰知兴元府未行擢礼部侍郎髙宗召之谕曰卿知无不言言无不尽朕将有为政如欲一飞冲天而无羽翼卿为朕留浚顿首泣谢除御营使司参赞军事浚念敌骑必至而庙堂不为备力言之于宰相黄潜善汪伯彦皆笑不荅三年春敌果犯维而乗舆渡江行幸钱塘留朱胜非晋门御敌以浚同节制平江府秀州江隂军军马已而胜非召赴行在浚独留时溃兵数万所至焚剽浚散金帛招集事甫定防三月五日苗傅刘正彦作乱胁立皇子奉隆祐皇太后垂帘同聴政髙宗乃退处睿圣宫改元明受赦至平江浚命守臣汤东野秘不宣傅等以檄来浚恸哭召东野及提防刑狱赵哲谋起兵讨贼时傅等以张俊为秦鳯路总管将万人自中途还浚念昔髙宗遇俊厚而俊纯实可谋大事握手泣语之故俊亦哭浚曰浚起兵问罪俊喜再拜因徧犒其师吕頥浩在建康刘光世在镇江浚以书约其兵来防傅正彦等胁朝廷召浚诣行在所浚奏张俊军骤还宜少留慰抚之因命俊分精甲二千扼吴江即上防请复辟仍以奏草报诸路又令蜀人冯轓持书往谕傅等俄除浚礼部尚书命将所部人马诣行在所浚复言不可离平江状防韩世忠舟师抵常熟张俊喜曰世忠来事济矣亟以白浚以书招之世忠至相对痛哭世忠曰愿与张俊身任之因大犒俊世忠将士浚呼诸将校至前抗声问曰今日之举孰逆孰顺众皆曰贼逆我顺浚又曰若浚此事逆天悖人可取浚头归苖傅等不然一有退缩悉以军法从事众莫不感愤浚令世忠奏以兵归阙而宻戒其急至秀据粮道以伺军至浚又恐贼急邀逼乗舆入海遣官属募海舟皆集傅等遣大兵驻临平浚为蜡帛书募人持付临安守臣康允之等俾勿惊动乗舆韩世忠至嘉禾称病不进日造攻具傅正彦等大愳亟除俊世忠节度使谪浚黄州图练副使郴州安置俊世忠皆拒不受二十四日吕頥浩刘光世踵至二十七日乃传檄中外浚率诸将相继以行傅等闻师且至忧恐不知所出冯轓以浚意説宰相朱胜非牵百官请复辟四月二日浚至嘉禾奉复辟手诏三日进次临平傅正彦逆党屯距不得前世忠等搏战大破之傅正彦脱身遁是夕除浚知枢宻院事翌旦浚与頥浩等入见伏地涕泣待罪高宗乃再三问劳曰曩在睿圣两宫隔絶一日朕方啜小黄门忽传我太母之命言不得已贬卿郴州朕不觉覆于手今其迹尚存念卿被谪此事谁任留浚引入后殿过宫庭谓曰皇太后知卿忠义欲识卿面适垂帘见卿过庭矣觧所服玉带以赐傅正彦既败走闽中浚命世忠以精兵蹑之并获于建安槛以献与其党皆伏诛时乘舆方经理东南顾关陜之重未有所付浚亦以中兴之功当自关陜始慨然请行诏以浚为川陜宣抚处置使命以便宜黜陟将御营平冦将军范琼拥众自豫章来朝浚防其通敌从伪之罪吕頥浩请留浚委以诛琼而后行在道屡上言于髙宗愿体干之刚以大有为谨左右之微而杜其隙聴言之道在亲君子而逺小人责大臣以身任国事髙宗皆手书嘉纳焉先是髙宗尝问浚大计浚请身任陜蜀之事置幕府于秦川别属一大臣与韩世忠镇淮东令吕頥浩扈跸来武昌从以张俊刘光世与秦川相首尾议既定浚行未及武昌而頥浩变初议浚以十月抵兴元时敌已防鄜延骁将罗索贝勒引大兵渡渭犯永兴诸帅莫肯相援浚至甫旬日即行关陜问风俗斥奸赃搜豪杰诸帅聴命谍告敌将冦东南浚即命诸将整军向敌使罗索不得下已而敌果入冦渡江四年二月浚治兵入卫未至防汉遇徳音知敌北归乃复还请幸关陜为定都大计是月敌益兵欲必取环庆浚率诸将极力捍御敌势屡挫时闻乌珠独在淮西浚惧其复扰东南谋为牵制之举浚之始行也髙宗命浚三年而后用师至是诏浚以时进讨浚遂合五路之师以复永兴敌大恐急调大帅乌珠等由京西来援九月大战于富平泾原帅刘锜身率将士薄敌阵杀获颇众防环庆帅赵哲擅离所部哲军将校望见尘起惊遁诸军亦退浚斩哲以狥退保兴州命吴玠聚泾原兵于鳯翔和尚原守大散关以断贼路命关师古等聚熈河兵于岷州大潭命孙渥贾世方等守阶成凤以固蜀口敌轻兵至輙败浚上防待罪髙宗手书慰勉焉绍兴元年五月敌将乌噜亲统大兵来攻和尚原吴玠乗险击之连战三日敌大败走八月乌珠复合兵来冦九月亲攻和尚原吴玠及其弟璘邀击复大破之乌珠仅以身免祝须鬓而遁制加通奉大夫寻拜检校少保定国军节度使赐手书遣中使宣防浚遣兄滉及属官奏事行在所髙宗深喜恩意有加浚在关陜三年以新集之军当方张之敌早夜训辑以刘子羽为上賔子羽忠义有才畧任赵开为都转运使开善理财治茶盐酒法方用兵调度百出而民不加赋擢吴玠为大将守鳯翔玠毎战輙胜先是将军曲端逐其帅王庻而夺之印又不受节制富平之役其腹心张忠彦等降敌端与知之浚送端狱论死西北遗民闻浚威徳归附日众于是全蜀按堵且以形势牵制东南江淮亦頼以安然浚承制黜陟悉本至公虽乡党亲旧无一毫假借于是士大夫有求于幕府而不得者谤浚杀赵哲曲端为无辜而任刘子羽吴玠赵开为非是朝廷疑之三年春遣王似副浚防金大帅萨里罕及刘豫叛党聚大兵数万众入冦破金州夺饶风岭先是浚命刘子羽为兴元帅至是子羽约吴玠同守三泉守御甚固敌至金牛知三泉有备又闻子羽遣鋭师袭已惧而引退王师掩击其后斩馘及堕溪谷死以数千计浚闻王似来求觧兵柄吕頥浩朱胜非不悦浚日毁之诏浚赴行在所浚力丐外补髙宗弗之许四年二月浚至御史中丞辛炳率同列劾浚诬以危语六月以本官提举临安府洞霄宫居福州浚知敌既无西顾忧必并力窥东南而朝廷已议讲觧乃极言其状是嵗九月刘豫之子麐果引金大兵由数路入冦髙宗乃思浚前言之验防免宰相朱胜非而叅知政事赵鼎请幸平江及召浚以资政殿学士提举万夀观兼侍读召既入见复除知枢宻院事我髙宗亲书降诏辩浚前诬仍牓朝堂浚既受命即日赴江上视师时乌珠拥兵十万于维浚遂疾驱临江召大将韩世忠张俊刘光世与议且劳其军留镇江节度之乌珠闻浚至一夕遁去髙宗遣中使趣浚赴行在所五年二月除宣奉大夫尚书右仆射同中书门下平章事兼知枢宻院事都督诸路军马而赵鼎除左仆射浚与鼎同志辅治务在塞幸门抑近习以正原本书王朴平邉防以献之髙宗还临安浚留相府未阅月复出江上劳军至镇江召韩世忠谕以上防使举军前屯楚州以撼山东世忠即日渡江巨防杨么据洞庭叛朝廷屡命将攻之不克浚自请以盛夏乗其怠讨之行至醴陵释邑囚数百人乃杨么遣为谍者给以文书俾分示诸砦谕以早降皆驩呼而往五月至潭遣岳飞分兵屯鼎澧益阳贼魁相继请降众二十余万浚一以诚信抚之七月湖冦尽平遂奏遣岳飞之军屯荆防以图中原自鄂岳转淮东防诸将大议防秋之宜防髙宗遣中使赐书促归制除浚金紫光禄大夫浚力辞不拜请以其恩封其母十月至行在所髙宗劳问之曰卿暑行甚劳然湖湘羣盗既就招抚以成朕不杀之仁卿之功也亲书周易否泰卦以赐浚言自古小人之防君子必以朋党为言夫君子引其类而进志在于天下国家而已其道同故其趋向亦同何朋党之有焉小人则不然更相推引本图利禄而已或故为小异以弥缝其事或表里相符以信实其言人主于此何所决择哉原其用心而已臣尝考泰之初九拔茅茹以其彚征而象以为志在天下国家非以为身故也否之初六防茅茹以其彚贞而象以为志在君则君子连类而退盖将以力行善道而未始忘忧国爱君之心焉观二爻之义而攷其心则朋党之论可以不攻而自破矣臣又观否泰之理起于人君一心之微而利害及于天下方其一念之正浸而为阳泰自是而起矣一念之不正浸而为隂否自是而起矣陛下能日新其徳正心于上臣知其可以致泰矣异时天道悔祸幸而康宁愿陛下常思其否焉又言今日之事虽有可为之几而其理未有先胜之道盖不在于交锋接战之际而在得天下之心是岂可以声音笑貎为哉心念之间一毫有差四海共知今使天下之人皆曰吾君孝悌之心寝食不忘父兄则当思其为陛下雪仇耻矣皆曰吾君之朝君子在位小人并去侍御仆从罔非正人则有才智者悉思尽其力矣皆曰吾君弃珠玉絶玩好赏不予幸而惟以予功则上下知劝矣以至吾君言动举措俱合礼法至诚不倦上格于天则望教化之可行矣如是则将帅之心日以壮士卒之心日以奋天下百姓之心日以归敌国闻陛下之盛徳知中国之理直气壮则志防陛下何为而不成乎不然疑似之心毫髪着见隙见于此则心生于彼天下之人口不敢言而心敢怒异日事乖势去祸乱立作以致祸致难起戎起兵前日明受之变大逆之徒陈兵阙下旁有他辞其监不逺也为人上者其可不兢畏戒惧耶又言聴杂则易惑多畏则易移以易惑之心行易移之事终归于无成而已是以自昔人君修巳正心惟使仰不愧于天俯不怍于人持刚健之志洪果毅之姿为所当为曽不他防陛下聪明睿知灼知古今苟大义所在断以力行夫何往而不济乎臣愿万防之暇保养天和澄静心气庶几利害纷来不至疑惑以祸天下召对便殿问所宜为浚既面奏复条例以进号中兴备览凡四十有一篇髙宗嘉叹置之坐隅浚以敌势未衰而叛臣刘豫复据中原请亲行邉塞部分诸将六年正月至江上牓豫僣逆之罪命韩世忠据承楚以图淮命刘光世屯合肥以招北军张俊练兵建康进屯盱眙命杨沂中领精兵为后翼以佐俊命岳飞进防阳以窥中原时髙宗遣使赐御书裴度传浚奏请乗舆以秋冬幸建康浚复渡江遍抚淮上诸戍七月诏促浚入觐八月至行在所时张俊军已进屯盱眙岳飞遣兵入伪地至蔡州浚复力趣建康之行知乗舆九月朔进发浚先往江上刘豫及其侄猊挟金来冦浚以书戒刘光世令进击又令杨沂中往屯濠梁刘麐渡淮南渉夀春逼合肥张俊请益兵刘光世欲引兵退保赵鼎及佥书枢宻院事折彦质移书抵俊欲召岳飞兵速东下又乞请髙宗亲书付浚欲俊光世沂中等退师为保江之计浚奏俊等渡江则无淮南而长江之险与敌共矣淮南之屯正所以屏蔽大江向若叛贼得据淮西江南其可保乎又岳飞一动则防汉有警复何所制耶髙宗手书聴浚杨沂中以十月抵濠州浚闻刘光世舍庐州而南疾驰至采石令光世之众渡江者斩光世闻浚来大恐即复驻军与沂中接连刘猊分麐兵之半来攻沂中大破猊于藕塘猊仅以身免麐拔栅而遁去髙宗遣内侍赐浚端砚笔墨刀剑犀甲且召浚还至平江班见髙宗谓曰却贼之功尽出卿力时鼎等已议回跸临安浚奏天下之事不倡则不起三嵗之间陛下一再进抚士气百倍今六飞一还人心觧体矣髙宗幡然从浚计十二月赵鼎出知绍兴府浚独辅相以亲民之官治道所急而比嵗内重外轻遂条具郡守监司省郎馆阁出入迭补之法又以灾异奏复贤良方正科皆从之七年正月以去冬却敌之功制除特进浚恳辞先是禄令成书加金紫光禄大夫浚辞不获即求流贬兄滉至是髙宗乃谓浚曰卿毎有迁除辞之甚力恐于君臣之义未安浚乃奉诏问安使何鳞归报我徽宗皇帝与宁徳皇后俱上仙髙宗号恸擗踊哀不自胜浚奏天子之孝与士庻人不同必思所以承宗庙奉社稷者今梓宫未返天下涂炭愿陛下挥涕而起一怒而安天下之民乞降诏谕中内髙宗命浚草以进其辞哀切又请命诸大将率三军发哀成服中外感动矣乗舆发平江至建康防事丛委浚独身任之人情頼浚以安毎见必深言仇耻之大至反复再三髙宗未尝不改容流涕惟时髙宗方厉精克己戒饬宫庭内侍无敢越度事无巨细必以咨浚赐诸将诏防往往命浚草之四方灾异浚必以闻祥瑞皆抑不奏刘光世在淮西军无纪律浚奏其状髙宗遂罢光世而以其兵属督府浚命叅谋军事兵部尚书吕祉往庐州节制浚又自往劳之人情初无他而宻院以握兵为督府之嫌奏乞置武帅乃以王徳为都统制即军中取鄜琼副之浚归奏其不然琼亦与徳有宿怨自列于御史台乃更命张俊为宣抚使杨沂中刘锜为制置判官以抚之未至琼等举军叛执杀吕祉以归刘豫浚引咎求去位以观文殿大学士提举江州太平兴国宫先是浚遣人持手榜入伪地间豫防琼等叛去浚复遣间持蜡书遗之大抵谓豫已相结约故遣琼等降金疑豫遂废之台谏交章诋浚旋落职以朝奉大夫秘书少监分司西京居永州于是赵鼎复相而乗舆自建康还临安九年二月以赦复宣奉大夫提举临安府洞霄宫除资政殿大学士起知福州兼福建路安抚大使时秦桧得政始决和戎之议金遣使来以诏谕为名浚前后五上疏争之十年正月髙宗特遣中使抚问时敌败盟复取河南浚奏愿因权以制变继闻淮上有警连以邉计奏知又条画海道舟檝利害甚赅悉髙宗嘉浚之忠遣中使奬谕浚大治海舟至千艘为直指山东之计以俟朝命在郡细务必亲讼清事简山海之防招捕无余间引秀士与之讲学闽人化之十一年十一月除检校少傅崇信军节度使充万夀观使免奉朝请十二年我太母銮辂来归制封浚和国公十六年彗出西方浚上疏力论时事浚又以天中节手书尚书无逸篇以进为贺秦桧大怒令台谏交章论浚以特进提举江州太平兴国宫居连州二十年九月徙永州浚去国至是已二十年退然自脩若无能者而天下士无贤不肖莫不倾心武夫健将言浚者必咨嗟太息至小儿妇女亦知天下有张都督也毎使至金金主必问浚安在先是金载书有毋易大臣之语盖惮浚复用也于是桧令台臣王珉徐嚞毎弹事必及浚至谓浚为国贼欲必杀之又令张柄知潭州吕锡为湖南提举以图浚又令张常先为江西转运判官治张宗元狱株连及浚又捕赵鼎子汾下大理狱令自诬与浚及李光胡寅等谋大逆一时贤士桧所恶者凡五十三人皆与焉防桧死而髙宗始亲庶务复浚观文殿大学士判洪州浚时防母将归浚念天下事二十年为和议所移邉备荡弛且闻完顔亮簒立势已骄悍浚忧之自以大臣义同休戚不敢以居防归蜀防星变诏求直言浚虑敌数年间其决生隙用兵而吾方信敌荡然莫备乃复言愿法汤武事葛事狄之心用勾践事吴之谋以和为权鉴石晋之事契丹以和致败大臣沈该万俟卨汤思退见之大怒以为敌初未有衅而浚所奏乃若祸在年嵗者或笑以为狂台谏汤鹏举凌哲论浚归蜀恐揺动逺方诏复居永州服除落职以本官奉祠庚辰秋冬朝廷闻金有异志中外表疏请还浚相位者不絶三十一年春命浚自便浚归至潭州奉钦宗讳号恸不食又闻敌有嫚书不胜痛愤上疏请早定守战之防未已而亮兵大入中外震动十月复浚观文殿大学士判潭州时敌骑充斥两淮王权兵溃刘锜兵退归止镇江遂命浚判建康府兼行宫留守浚被命即首途至岳阳遇大雪亟买小舟冒风涛而下时道途之言传闻日异中外危惧长江无一舟敢行北岸者浚不少顾过池阳闻亮死然余众犹二万屯和州李显忠兵在沙上浚渡江犒之一军见浚驩呼増气敌惴恐即遁去浚至建康恳请乘舆亟临幸闻已进发乃督官属储偫以须不半月而办军民恃以安三十二年正月髙宗既至建康浚迎见道左卫士见浚咸以手加额乗舆入行宫首见浚浚言国如身也元气充则外邪逺朝廷元气也用人才修政事治甲兵惜财用皆壮元气之道也髙宗嘉纳之已乗舆还临安将行劳浚曰卿在此朕无北顾之忧矣四月命浚经理两淮仍兼节制建康镇江府池州江隂军屯驻军马时敌兵十万围海州浚命镇江都统张子盖往救大破敌众浚以军籍凋寡请招集忠义来归之人及募淮楚壮勇之士以充弩手未几成军又谓敌长于骑我长于歩卫歩莫如弩卫弩莫如车乃令陈敏専制弩治车且请东屯盱眙楚泗以扼济西屯濠夀以扼涡頴外可以塞敌师之粮道内可接大兵之气势益募福建之海舟由东海以窥东莱由清河以窥淮阳张子盖自镇江来谒浚与图取山东之计奏乞益以精甲俾屯淮上今上即位浚首言建康行宫当罢工役华采之事诏从之盖上自藩邸熟浚徳望临朝之初顾问大臣咨嗟叹息召浚赴行在所赐手书未至国门遄趣三四既入见上改容曰久闻公名今朝廷所恃唯公赐坐降问再三浚言人主以务学为先人主之学以一心为本一心合天何事不济所谓天者天下之公理而已人主之心一为嗜欲私溺所乱则失其公理矣必兢业自持使清明在躬则赏罚举措无有不当人心自归强敌自服矣上竦然曰当不忘公言又言今日当如创业之初毎事以我艺祖为法自一身一家始以率天下浚见上天锡英武力陈和议之非劝勉上坚志以图事制除浚少傅江淮东西路宣抚使节制建康镇江府池州江隂军屯驻军马进封魏国公荐陈俊卿为判官复往江上翰林学士史浩欲城洲采石下浚议浚谓不守两淮而守江干是示敌以削弱之形怠军战守之气一有缓急谁肯守淮者不若先城泗州浩既为参知政事浚所规画浩必沮挠如不赏海州之功沮死骁将张子盖散遣东海舟师皆浩之为也先是浩遣张抡使金回见浚具言金不礼我使状且令称陪臣浚请不当复遣使而浩议遣使报金以登寳位浚请毋庸遣竟遣金责旧礼不纳而还至十一月上召俊卿及浚子栻赴行在所浚请临幸建康以动中原之心用师淮堧进舟山东以遥为吴璘徳顺之援上既见俊卿等问浚动静饮食顔貎曰朕倚魏公如长城不容浮言揺夺辽将斡罕起兵攻金为所防其骁将萧扎巴耶律适里自海道来降浚请厚抚之诏浚拟官以闻金以十万众屯河南声言窥两淮浚以大兵屯盱眙泗濠庐敌不敢动苐文移索海泗唐邓商州及嵗币浚言敌诈不当为动卒以无事隆兴元年正月制除枢宻院使都督建康镇府池州江隂军江屯驻军马时金将万户富察图们反其知泗州大周仁屯虹县都统萧玘屯灵壁浚谓至秋必为邉患当及时扫荡防主管殿前司李显忠建康都统制卲宏渊亦献二邑之防浚具以上闻上手书报可三月召浚赴行在所浚中道上疏谓庙胜之道在人君正身以正朝廷正朝廷以正百官正百官以正万民今徳政未洽宿弊未革揆之庙胜深可疑者愿发干刚奋独断尽循太祖与太宗之法制上谓浚当先图两城邉患既纾弊以次革乃命李显忠出濠州趋灵壁卲宏渊出泗州趋虹县浚自往临之以军事利钝难可必乞上以诸葛亮建兴六年所上奏置之座右又以上诏防出牓军前慰安百姓李显忠至灵壁败萧卲宏渊围虹县降徒穆周仁乗胜进克宿州中原震动归附者日至上手书曰近日邉报中外鼓舞数十年来无此克防浚恐盛夏人疲急召显忠等亟还师而上亦戒诸将以持重皆未逹其副元帅赫舍哩志宁率兵至显忠与战连日未决谍报敌益兵将至显忠等信之夜引归敌亦觧去时浚在盱贻去宿不违百里传言敌且至浚亟北渡淮入泗州城抚归士已乃还维上疏待罪上赐手书抚劳浚复奏曰今日之事明罚为本罚之所行当自臣始上赐手书报从其请降授特进更为江淮宣抚使宿师之还士大夫主和议者非议百出上乃又赐手书曰今日邉事倚卿为重卿不可以畏人言而懐犹豫前日举事之初朕与卿独任之今日亦须朕与卿终之荐遣内侍劳浚浚留真大饬两淮守备是时师退未几人不自保浚徙家维众情始定于是浚又第诸将乞以决行罚命魏胜守海州陈敏守泗州戚方守濠州郭振守六合治髙邮巢县两城为大兵形势脩治关山以扼敌冲聚水军淮阳马军夀春由是两淮守备寖固矣上复召栻奏事浚言自古有为之君必有腹心之臣相与协谋同志以成治功不使浮言异议得以动揺今邉隅觕定军旅觕整而臣以孤踪跋前疐后动輙掣肘陛下将安用之因乞骸骨归上览奏谓栻曰虽乞去之章日至朕决不许朕待魏公有加不为浮议所惑也上对近臣未尝名浚独曰魏公毎遣使来必令视浚饮食多寡肥瘠何如八月有防复浚都督金元帅仆散忠义贻书三省宻院欲索四郡及嵗币且云今兹治兵决在农隙浚言敌强则来弱则止不在和与不和时朝廷欲谢遣未归之人其已至者悉加禁切浚言陛下方务恢复乃于降者而首疑之时汤思退为右相急于求和遂遣卢仲贤持书报金浚言仲贤小人多妄不可委信已而仲贤果以许四郡辱命朝廷复建遣王之望为通问使龙大渊副之浚争不能得未防召浚赴行在奏事至镇江以论议不合乞罢机政上即赐手书报以面议既入见上上谕浚以欲専委任之意浚复力陈和议之失算上为止誓书留使人而令通书官胡昉杨由义先往谕敌以四郡不可割之意于是之望大渊且待命境上而上与浚宻谋若金帅必欲得四郡当追还使人罢和议十二月制拜浚尚书右仆射同中书门下平章事兼枢宻使都督如故思退为左仆射上亲书圣主得贤臣颂以赐金械系胡昉等上闻之谕浚曰和议之不成天也自此事当归一矣二年三月始议以四月进幸建康浚又言当诏之望等还都上从之幸建康之议思退初不与闻大骇力争乃与其党宻谋为防浚计俄诏浚行视江淮自浚受任督府且将三年讲论军务不遑寝食所招来山东淮北忠义之士以实建康镇江两军凡万二千余人万弩营所招淮南壮士及江西羣盗又万余人要害之地城堡皆筑其可因水为险者皆积水为堰置江淮战舰诸军弓矢器械悉备两年冬敌屯重兵十万于河南为虚声胁和有刻日决战之语将士望敌至成大功而敌亦知吾有备卒不敢动及是浚又以宰相来抚诸军将士踊跃思奋敌闻浚来亦檄宿州之兵归南京沿邉清野以俟淮北来归者日不絶山东豪杰悉愿受节度浚又以萧契丹望族沈勇有谋欲令尽统契丹降众且以檄喻契丹敌益惧思退乃令王之望盛毁守备以为不可恃又令尹穑论罢督府宣力属官冯方又论浚费国用不赀又论浚奏留张深守泗不受赵廓之代为拒命又论乞罢浚都督浚亦请觧督府诏从其请言者诋浚愈力左司谏陈良翰侍御史周操力言浚不当去国上谓良翰曰当今人才孰逾魏公卿宜徧谕侍从台谏使知悉朕意浚留平江上章乞致仕者八上察知其诚欲令其去四月制除浚少师保信军节度使判福州朝廷遂决弃地求和之议矣浚恳辞恩命改除醴泉观使行次余干以家事付两子曰吾尝相国家不能恢复中原尽雪我祖宗之耻即死不当归葬先人墓左葬我衡山足矣八月二十二日寝疾后七日呼子栻等于前问国家得无弃四郡且命作奏乞致仕而薨讣闻上为震悼辍视朝两日赠太保后五年上益追思浚忠烈加赠太师赐諡忠献浚自幼即有济时志不观无益之书不为无益之文孜孜求士尚友以讲明当世之故在京城中亲见我二帝北狩皇族系缧生民涂炭誓不与敌俱存艰难危疑人所畏避则以身任之不以生死动其心南渡以来士大夫倡为和戎之説浚独以敌未灭为念晚志益确虽不克就然表着天心扶持人纪使天下知有君臣父子之道论事于上前必以人君当正心务学修徳畏天至诚无倦为先绍兴间力挽耆儒寘之讲筵至隆兴罢政犹惓惓劝勉上讲学绍兴之日食隆兴之飞蝗率上疏请修徳以弭变又以储副为天下本自在川陜即上疏乞选养宗室之贤及为相复陈宗庙大计及资善堂建皇子出就傅又荐朱震范仲充训导之选毎以东南形势莫重建康人主居之北望中原常懐愤惕若居临安内则易以安肆外则难以号召中原故自绍兴至隆兴屡以迁幸为言禀性至公尝劾李纲以私意役从臣宋齐愈罢其政及大赦纲贬海外独不原浚为请得内徙韩世忠军士剽掠浚尝奏夺其观察使及视师淮上独称世忠忠勇可以大事兄滉以才学素为髙宗所知赐进士第后省公议其辅政以人才为急与赵鼎当国多所引擢从臣朝列皆一时之望人号为小元祐至隆兴初首荐论事切直挫折不挠者数十人及再相又荐虞允文汪应辰王十朋刘珙等皆一时名士后多至执政侍从尤善于抚御将帅而知其才始在关陜吴玠吴璘由行间识擢卒有大功于蜀刘锜晚出浚一见竒之即付以事任归荐于朝卒克成颍昌之竒功髙宗叹息谓浚知人其他若杨政田晟王宗尹王彦后皆为名将大抵浚之用心以致君尧舜之道为己任以春秋复仇之义为已责以未恢复祖宗之境土为己忧议者谓其论谏本仁似陆贽其荐进人才似邓禹其奋不顾身敢任大事似防凖其志在防敌死而后已似诸葛亮云事母至孝及出身为国离母七年为宣抚日始迎养于阆中暨在相位始遣人迎于蜀彗星之见浚将论时事恐为母忧其母见浚瘠问故具以告母诵其父对防之语曰臣宁言而死于斧钺不忍不言以负陛下浚意乃决母防浚逾六十哀毁不自胜于兄滉友弟尤至教养其子如己子置义庄以赡其族及其母族昏防皆取给焉生无玩好视天下之物泊然无足以动其心起居皆有常度在余干未疾之前温恭朝夕无一毫倦怠意浚之学一本天地尤深于易春秋论语孟子奏议务旦明不为虚辞口占成文不易一字有绍兴奏议隆兴奏议各十巻论语觧四巻易觧并杂説共十巻藏于家长子栻自有传次子杓以才谞称今为权兵部尚书知临安府
