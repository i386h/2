<!-- { "loadSidebar": true } -->
　　荐福老懐真巧便净慈两木更尖新凭师为作铁门限【厚法书要録载唐智永师工笔扎求者日造其门如市所居户限为之穿穴乃作铁门限】准备人间请话人
　　参寥上人初得智果院防者十六人分韵赋诗轼得心字【尧卿用圆觉经以大縁觉为我伽蓝身心安居平等性智为韵晁曰按图经城内寺院智果院在石佛山吴越王钱氏建号石佛寺大中祥符中改赐今额又钱塘门外及孤山皆有智果并钱氏时建】
　　涨水返旧壑飞云思故岑念君忘家客亦有懐归心三间得幽寂数步藏清深攒金卢橘坞散火杨梅林茶笋尽禅味【师维摩诘言虽复饮食而以禅悦为味】松杉真法音云崕有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晚解我簪
　　送小本禅师赴法云
　　寓形天宇间【师陶渊明归去来辞寓形宇内复防时】出处防有役澹然都无营百年何由毕山林等忧患轩冕亦戏剧我未即归休师宁便安逸王城满豪杰议论纷黑白圣谛第一义对面谁不识【次公梁武问达磨如何是圣谛第一义师曰廓然无圣又问对朕者谁师曰不识】师来亦何事孤月挂空碧是身如浮云【厚维摩经是身如浮云须臾变灭】安可限南北出岫本无心【援陶渊明云无心而出岫】既雨归亦得林泉有旧约何年挂缾锡
　　留别蹇道士拱辰
　　黑月在浊水【次公黑月出楞严经明还日轮暗还黑月又庄子观浊水而迷于清源】何曽不清明一由满荆棘棃枣无従生【縯真诰载王夫人与许长史书交梨火枣此乃飞腾之药二树欲生君心中犹有荆棘相杂是以二树不生可剪荆棘出此树否】何时反吾眞【厚説苑木偶人谓土偶人曰子先土也天大雨水潦并至子必且壊应曰吾壊乃反吾眞也】嵗月今峥嵘【次公鲍昭鹤赋嵗峥嵘而催暮】屡接方外士早知俗縁轻庚桑记鸡鹄未肯化南荣【援庄庚桑楚谓南荣趎曰越□不能伏鹄卵鲁鸡固能之胡不往见老耼也】晚识此道师似有宿世情笑指北山云诃我不归耕仙人汉隂马微服方地行【厚隂马言隂长生与马明生也隂长生新野人后汉隂皇后之属借少居富贵不好荣利知马明生得度世之卫乃执御者之礼事之十余年不懈明生曰子眞得道矣乃授以丹经教之合丹二仙既合丹成不乐升天但服半剂为地仙事出神仙传故言地行也】咫尺不往见烦子通姓名愿持空手去独控横江鲸
　　赠月长老
　　天形倚一笠【縯虞洪穷天论曰天形如笠而冒地之表】地水转两轮【厚晋天文志浑天仪注云天地各乘气而立载水而行日月星行半覆地上半绕地中如车毂之运也】五霸之所运【援庄五帝之所运三王之所争尽此矣】毫端栖一尘【次公韩诗下视禹九州一尘集毫端】功名半幅纸儿女浪苦辛子有折足铛中容五合陈【次公陈字盖前汉大仓之粟陈陈也】十年此中过却是英特人延我地炉坐语软意甚真【厚维摩经言大富梵行所言诚谛常以欶语】白灰如积雪中有红麒麟勿触红麒麟作灰维那嗔拱手但黙坐墙壁徒谆谆今宵恨客多污子白氎巾【厚南史髙昌国多草外有草实如蠒中丝如细泸名为白防国人取织以为巾】后夜当独来不烦主与宾蒲团坐纸帐自要观我身
　　送芝上人游庐山
　　二年阅三州我老不自惜【次公先生以元祐六年离杭召为翰林承防是年又出守颍州七年徙扬州此诗乃七年作也故云二年阅三州】团团如磨牛步步踏陈迹岂知世外人长与鱼鸟逸老芝如云月炯炯时一出比年三见之常若有所适逝将走庐阜计濶道逾宻吾生如寄耳【次公魏文帝乐府云人生如寄多忧何为又法苑珠林谢安与支遁书云人生如寄耳】出处谁能必江南千万峰何处访子室
　　赠清凉寺和长老
　　代北初辞没马尘【次公代北河北也先生言其自定州来也】江南来见卧云人问禅不契前三语【厚宗门统要无着和尚游五台问一老僧曰此间多少众老僧曰前三三后三三无着罔测】施佛空留丈六身【厚袁宏汉记西域天竺国有佛道焉长丈六尺黄金色顶中佩日月尤变化无方无所不入而大济羣生初明帝梦见金人长丈以问羣臣或曰西方有神其名曰佛陛下所梦得无是乎于是遣使天竺图其形像焉】老去山林徒梦想雨余钟鼓更清新防须一洗黄茒瘴【厚旧五代史成汭镇荆门与宰相徐彦若不平衔之及彦若出镇南海路过江陵汭思岭外有黄茆瘴患者发落乃谓彦若曰黄茆瘴望相公深重彦若应声答曰南海黄茒瘴不死成和尚盖讥汭曽为僧也汭甚愧之】未用深藏白防巾【縯杜甫赞公房诗云细软青丝履光明白防巾】
　　赠蒲涧长老
　　优鉢昙花岂有花【厚法华经佛告舎利佛如是妙法诸佛如来是如来是乃説之如优昙鉢花时一现耳次公佛言优昙鉢五百年而开花其花极香且有花而无实】问师此曲唱谁家【厚传镫録风穴延昭禅师有卢陂长老问曰师唱谁家曲宗风嗣阿谁延昭禅师曰超然逈出威音外翘足徒劳赞底沙】已从子美得桃竹【此山有桃竹可作杖而土人不识予始録子美诗遗之彦才志林桃竹叶如棕身如竹宻节而实中盖天成拄杖也岭南人多种此而不知其为桃竹】不向安期覔枣燕坐林间时有虎髙眠粥后不闻鸦胜游自古兼支许【厚晋书防稽有佳山水名士多居之孙绰李光许询支遁等皆以文义冠世并筑室东土与羲之同志宴集于防稽山隂之兰亭】为采松脂寄一车【厚本草松脂乆服轻身不老一名松脂一名松肪】
　　寄邓道士【并序】
　　罗浮山有野人相传葛稚川之也邓道士守安山中有道者也尝于庵前见其足迹长二尺许绍圣二年正月二日予偶读韦苏州寄全椒山中道士诗云今朝郡斋冷忽念山中客涧底束荆薪归来煑白石【高抱朴子内篇云引石散以方寸匕投一斗白石子中以水合煑之立熟如芋子可食以当糓】遥持一樽酒逺慰风雨夕落叶满空山何处寻行迹乃以酒一壶依苏州韵作诗寄之
　　一杯罗浮春【次公罗浮春先生所自造酒名也以惠州有罗浮山而得名云】逺饷采薇客【厚文选嵇叔夜养生论采薇山阿散发岩岫】遥知独酌罢醉卧松下石幽人不可见清啸闻月夕【援晋书刘琨为胡骑所围乃乘月登楼清啸】聊戏庵中人空飞本无迹【子仁栁子厚诗飞鸟无遗迹】
　　次韵定慧钦长老见寄八首
　　苏州定慧长老守钦使其徒卓契顺来惠州问予安否且寄拟寒山十颂语有灿忍之通而诗无岛可之寒吾甚嘉之为和八首【周吴郡图经续记云定慧禅院本万嵗子院在长洲县东祥符中改今额彭传灯録云天台寒山子者本无氏族始丰县西七十里有寒暗二岩以其于寒岩中居止得名也有颂三百余首传布人间】
　　左角看破楚南柯闻长滕【次公庄子有国于蜗之左角曰蛮氏右角曰触氏争地而战高祖破项羽又淳于棼梦入槐安国为南柯太守既觉乃一大槐树南向之枝也左传滕侯薛侯来鲁而争长卒长滕侯也】钩帘归乳燕穴纸出痴蝇【厚传灯録神赞禅师见蜂子投纸窻求出师曰世界如许广濶不肯出钻他故纸次公古灵见牕上蝇曰百年钻故纸未见出头时韩诗痴如遇寒蝇】为防常留饭怜蛾不防灯﨑岖真可笑【子仁李白诗云白﨑岖厯落可笑人也】我是小乘僧【厚传灯録圭峯云悟我空徧真之理而修者是小乘禅】
　　铁桥本无柱石楼岂有门【次公罗浮山有铁桥石楼故云本无柱也又有二石楼而延祥寺在南楼之下相传石楼有门可往故云岂有门也饶白鹤故居图铁桥峯在大石楼峯东小大二石楼在罗浮山之下】舞空五色羽【厚先生在儋州有五色雀诗云灿灿五色羽】吠云千嵗根【縯千嵗根言枸杞也枸杞千嵗其根如犬之状白乐天诗云不知灵药根成狗怪得时闻吠夜声】松花酿仙酒【厚原化记有老人雪中访崔岂真献松花酒老人云花涩无味乃取一丸药投之味防别】木客餽山飱【次公木客广南有之多居木中野人之类也】我醉君且去陶云吾亦云【援南史陶潜有酒辄设若先醉便语客曰我醉欲眠君且去】
　　罗浮髙万仞不看扶桑卑【次公扶桑日出所也刘梦得有诗记罗浮夜半见日事云山不甚髙而夜见日此可异也】黙坐朱明洞【厚茅君内传罗浮山之洞周囘五百里名曰朱明曜真之天次公洞在山中冲虚观之后云是蓬莱第七洞也元龙白鹤故居图云朱明洞在麻姑峰之北也】玉池自生肥【縯黄庭外景经丹田之中精气微玉池清水上生肥】从来性坦率醉语漏天机相逢莫相问我不记吾谁
　　幽人白骨观【次公楞严经优婆尼沙陀悟白骨微尘归于空虚谓之白骨观也】大士甘露灭【厚维摩经始在佛树力降魔得甘露灭觉道成】根尘各清净【厚楞严经若复一切世间根尘隂处界等皆如来藏清净本然】心境两竒絶真源未纯熟习气余陋劣譬如已放鹰中夜时掣绁【鹪鹩赋云苍鹰鸷而受绁也】
　　谁言穷巷士乃窃造化权所见皆我有安居受其全戏作一篇书千古发争端儒墨岂相杀予初本无言闲居蓄百毒【次公百毒百药也药谓之毒出周礼聚毒药以供医事也】救彼跛与盲依山作陶穴【次公陶穴以砖砌穴也诗云陶复陶穴】掩此暴骨横【任左传三军暴骨】区区效一溉【厚嵇康叔夜养生论夫为稼于汤世徧有一溉之功者虽终归于焦烂必一溉者后枯也】岂能济含生力恶不巳出【厚礼记大道之行力恶其不出于身也不必为巳】时哉汝非争【次公尚书时哉不可失】
　　少壮欲及物老闲余此心微生山海间坐受瘴雾侵可怜邓道士摄衣问呻吟覆舟吊私渡断桥费千金【次公邓道士名守安尝造桥见最后两桥诗序】
　　净名毗耶中【縯维摩经毗耶离城中有长者名维摩诘僧肇注云维摩诘秦言浄名也】妙喜恒沙外【厚维摩经佛言有国名妙喜佛号无动是维摩诘于彼国没而来此生】初无往来相二土同一在【次公土字当从佛国言国土之土音徒故切】云何定慧师尚欠行脚债请判维摩凭一到东坡界
　　永和清都观道士童颜鬒髪问其年生于丙子盖与予同求此诗
　　镜湖勑赐老江东【縯唐贺知章谢事归越州勑赐镜湖一曲】未似西归玉局翁羁枕未容春梦防清都宛在黙存中【次公列子周穆王游化人之居而左右曰王黙存尔】每逢佳境携儿去试问行年与我同自笑余生消底物半篙清涨百滩空【自注予与刘器之同发防州江水忽清涨丈余贡石二百里无一见者至永和器之解舟先去予独游清都作此诗】
　　赠诗僧道通
　　雄豪而妙苦而腴【子仁刘禹锡答柳子厚书云新文吟而绎之顾其词甚约而味奫然以长端而曼苦而腴】秖有琴聪与蜜殊【自注钱塘僧思聪总角善琴后舍琴而学诗复弃诗而学道其诗似皎然而加雄放安州僧仲殊诗敏捷立成而工妙絶人殊辟谷常啖蜜】语带烟霞从古少【自注李太白云他人之文如山无烟霞春无草木】气含蔬笋到公无【自注谓无酸饀气也】香林乍喜闻薝卜【縯维摩经云如人入薝卜林嗅薝卜不闻余香】古井惟慙断辘轳为报韩公莫轻许从今岛可是诗奴【次公岛贾岛也初为浮图名无本可则可明也韩赠无本诗而称之故言莫轻许诗奴则杜牧作李贺诗集序所谓奴仆命骚之意】
　　次旧韵赠清凉长老
