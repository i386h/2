<!-- { "loadSidebar": true } -->
表弟公甫刑部以公事便道省墓于马嵬就过访于浒西别业居五日情谊洽矣倏焉将别公甫曰弟才敏愿有以承兄之教得寡过焉予往与公甫语高不抗卑不污意远而弗荒指近而不浅奚俟于予言而后能寡过者然公甫之意则欿然若无也于是为之说曰于乎今之所谓士大夫者于古人之道莫不诵习爱慕以佩之于终身至其兄之行事则与古人不帝秦越不相及此无他不得其旨趣临事仓皇不觉自眩故远则鹜于荒近则诎于窒盖徒欲以抗为高以污为卑又恶能与古人似也公甫勉哉中庸曰修身则道立亲贤则不惑夫欲自立其道非亲贤则理不得而道晦晦则惑惑则无所往而不窒予重恨世之士大夫窃古人之迹肆危峻之论不能近求厥旨以自窒也是以重与公甫发明此意凡以欲公甫努力于是而已闻公甫在京师所与交皆长厚敦朴之士今之所论巳槩见矣公甫勉哉孟子曰君子之言也不下带而道存焉道固未远夫人也欲远人以为道斯子思子所不取矣士大夫何惮而为危峻之论以至离道之远哉公甫曰溥不敏请若兄之言于终身今而后或得以寡过矣于是又系之以诗曰昔余戎祖嘉尔大父迪德履仁克循厥武文定其祥妻我大姑允翼允严自求多祜耀德昌朝埒名伊傅堕羽中行谈笑靡顾若珠在渊光焰弥鹜沐风茹休良士如赴遗文在编厥声载路凡我后生毕遵其步其遵伊何匪直其文信道罔饬虽和不群大雅既亡光范式存眷予小子爰视前闻契肖虽忝影响必敦肆当弱冠其从如云嘉惟吾弟其学克勤总角于变靡有不臻马公善鉴于第犹云少宜加养必配古人凡余话言必信且珍放弗谓凂显讵肯因我阎中踬予忧寔懃恢时缵祖聿大厥门赫赫烨烨卓有令孙分署西曹执平靡眩靖恭是修坚白必辨武既不吐柔亦奚先道立誉长君子是羡奉　　诏西迈事无弗练予驾言东肃承清燕折旋孔佳纷紏斯剸回思马公言岂无见　　天子朙圣方事安奠欲匡厥猷微汝孰彦我思古人温恭允塞惟弟其念往焉若画繄彼哲士前轨孔赫克念则然罔念则或?刂蔼蔼硕人莫不是则发言不程逸轨弃辙恒悝未融惟隐之颐衣?十底颠覆奚益安宅子返旧曹为　　天子使袪尔繁细允钦厥位勿觌狂斐笃操乘义用光　尔祖以毕初志浒西峩峩漆沮汤汤握手载歌其风肆长酌以大斗佑以兕觥子不予丑尚绎勿忘 

赠杨秉衡 

正德九年二月一日吏部以浙江按察司缺副使闻　上命知汉中府杨侯往汉中府同知何子奇自朝觐归属余为诗表之文旃以赠其行夫蒸民之作自彼吉甫由来既久祖述遂繁杨侯恢德慱才嘉政实德汉民怀之如厥慈母宜不可忘遂为之辞曰 皇明丕兴八表咸一已已以来友民罔谧由蜀底冀至于邹密焚荡猖獗处无完室六载番番其剧惟汉川陕荆襄师旅巨万民既仳离盗益滋蔓士无宿粮将徒永叹时哉惟侯其德孔惠桓桓发发何有弗济简我民役咸平靡戾息我民苦巨细必计贼巳悉定侯乃云迁繄侯之思汉民□天老幼妇子祝侯万年侯往虽亟侯心则悬汉民□庇汉土安泽小大咸想侯车巳策扳辙留侯帝命孔赫民为侯泣侯为民咋其泣匪他感侯如天在昔兵燹流散颠连影以形吊情与事煎杯水疗渴盂饭理饿大惠若此民将焉那怀侯岂谀歌德罔过侯惟保哉下民之贺侯才甚明侯诣孔直学非逊辞心岂雕饬至孝窿窿斯民是式彰善殚恶侯度允得汉水汤汤四月维夏百姓送侯于彼江下何君率祖典礼攸攸风微气和观者盈畴帝德日新侯乘当重霸既登枢憬尤资用诗言不回民心本共欲慱嘉休第观兹诵 



【五言古诗一】
 于浒西别业同承裕升之作 
 哭八弟德绥二十韵 
 元日同诸弟宴东序作 
 朱升之祖德诗 
 寄题时雨亭 
 四月七日雨中同文浮山坐作 
 子卿泣别图 
 赠用昭 
 于近山尚书庄上作 
 哀王朝列 
 哀王中宪 
 闻表弟阎四溥下第 
 悲哉行 
 短歌行 
 良觌 
 思歌行 
 易歌行 
 寄伯循 
 闻用昭至 
 用昭东归华山率尔有怀二首 
 示昭胤 
 有感作 
 骑马 
 读史 
 寄温民怀 
 至终南 
 望神林寺 
 西岩村 
 送桑华州 
 赠彭尚书济物北上三十韵 
 闻德充弟左迁消息 
 间居咏怀 
 德充弟至作 
 清溪老人歌 
 喜雨 
 长宁望先茔作示诸弟 
 命歌 
 见德充弟书 
 见德充弟书 
 于明叔廨东亭子燕作 
 盩厔喜太微至作 
 马融洞作 
 石上小酌 
 浒西喜明叔孟独二君子至作 
 漆川西沜别张子太微 
 发车 
 下经台书土地祠柱 
 于土地祠回磴望太微峯 
 上善池碑阴走笔 
 寄题高德微斋 
 同杨宗文张用昭南斋小酌 
 游观田园 
 示习方 
 于高陵寿明叔初度 
 过张子西溪草堂作 
 过张子西溪作 
 长安卧病 
 病起 
 晴 
 夜迟伯循 
 答仲木 
 送承裕 
 十四夜见月 
 初雪有怀 
 首山行 
 答桑华州 
 仲木至夜坐作二首 
 世爵堂燕仲木 
 园林瞻眺同仲木作二首 
 汤泉道中二首 
 至汤池 
 谒横渠先生祠 
 雨中怀仲水 
 杨子宝穑堂 
 赠周评事 
 有怀于鹏 
 听雨 
 张生之榘自华西来省予与之开尊夜坐辞以辟酒数月之榘少年英妙励志若此诚巳罕矣因赋诗赠焉 
 寄北山子叹仁瑞事曲蒙其处 
 答都人 
 得仲木书 
 寄德充弟 
 赠曹慎之慎之前摠兵雄第二子勇猛能战屡立边功升千户以墐诬罢余哀焉因赠以诗 
 送罗山人 
 咏怀二首 
 同马公顺渡渭 
 公顺因览途次禾黍喜之如跃自予返耕然才再见尔率尔赋此 
 从象峯北崦下望普缘 
 浒西同明叔小酌二首 
 送滦江中丞西勘 
 戏呈明叔 
 姜君锡过予作 
 送大理西勘 
 浒西莫归简蒋粹卿 



五言古诗 

于浒西别业同承裕升之作 

还耕惬初愿揖世返空林虽□志士理巳获静者心嘉宾青云客枉驾忽相临携□共斟酌张弦扬妙音义厚情自叶道合契滋深漪漪湋川水幽幽南山岑相值不相乐柰此逝者侵 

哭八弟德绥二十韵【马刻未收】 

人生岂无死痛此炎蒸日服食志巳勤针石苦仍悉棠棣本同根幽明事难述百虑随化空千年与形窒理圹卜原野昔世谢亲昵三辰永不瞻七情即长谧寡亲彻夜号闻者心胆栗无□谁见怀孤魂但身毕命脆真数微生蹇真理绌乘□谨攒三申奠严累七铎鼓震天扬铭旌带风逸亲□夹道随兄弟们辕率棺椁方启舆窀穸一何疾罢窆迎主还灵床巳陈室不见衣屦鲜徒闻哭声溢客散堂户空切切鸣蟋蟀亡者安可知存者长哽噎 

元日同诸弟宴东序作 

自我登科来倏巳十三载芳臭吾所知坚白世仍改感叹谢　　明世徜徉逃陆海本是葵藿姿敢廑庙堂采旭日照□□岁初幸和叆与尔共斟酌欢歌益潇洒果叶沧浪心安为尘氛凂 

朱升之祖德诗 

玄驭往难返厚泽远弥新因覩后人孝愈信逝者仁琴声宛在席鹤唳如有闻徒勤翠枝想谁传素空陈名章一为耀千古讵应泯 

寄题时雨亭 

妖氛历昌岁皇鉴勤虒臣诛伐乃邦典焚荡诚世屯旱干顾恒理惨恻安忍云婴毛尽蒙戮神鬼应起嗔猗与东讨日倬哉西靖辰行处足膏泽百谷咸用伸王师古所喻天声今独闻功成止旦夕蜀民非不驯尚祈保羸乏永令归朴淳 

四月七日雨中同文浮山坐作 

初夏草木长鸣雨更相逼来牟生意佳枝旟望如织阳日不下临此物终且蚀往者巳巳夏颇为旱干棘徂春苦无雨两麦俱丰息因怀老农语往往未差忒穷居繁口食所恃耕耨力明日更如此与君甚胸臆 

子卿泣别图 

积怨世岂恻感别会仍艰置酒话夙昔讵终千万端叹息泪沾臆徒令??衰肺肝昔为双飞龙今为孤翼鸾丈夫耻微谅况尔烈士颜跃马窖上别欲归中自难徒切报主恨安悔军吏言胜负有微数奋励心所安所以君子人不处嫌疑闾 

赠用昭 

宿志苟如此弃捐安足言赋性本迂薄长游适兹年虽被群口绌尚慕夷惠贤秉耕事场禾同俗谨方圆杯酌取适意纡肆无昔愆当阶植葵榴檂艳亦堪怜宾客时屡至行乐鼓三弦击牛既不易烹饪有时鲜微醺步幽隩清歌凌晚川念子有佳兴彯然诣吾阡并坐话兹事古今谁比肩皓首不努力世万安可传 

于近山尚书庄上作 

春风缬芳林虗堂翳修竹苟惬静者心宁惭世人目昔予怀此游悠悠几更宿岂期联舆来沉醉卧兹曲高歌叹往踪遐眺览前躅主人古司徒雅兴薄裴陆但能永今夕何忧乏醽醁 

哀王朝列 

先人寓南都朝列实所厚素钦清凈怀岂但通家旧慱才与世违高风回难囿挂冠国东门馌稼瀼西墅仰帻望天云扶筇步孤屿自谓羲皇人岂但贪可吐隐居四十年仙舆竟长举松栢翳窀穸叙述徧寰宇微辞陈久要匪直慰俦侣虽乏杜酒陈或拟吴陵糈 

哀王中宪 

中宪有俊才我自童子知词源泻三峡豪气凌九涯少年取高第倏致清要司□谬窜群枉问俗正　　皇规秦越及幽冀至今常见思惊风无宁翼乔木有樛枝外台早见擢长意浩无期劲节挺不改直道耿难驰游屈万里翮名遂千古奇往哲俱如此于君何复疑敬读复斋稿恻怆有余悲 

闻表弟阎四溥下第 

抱器苦不售兹巳经十年三场吾所羡数科谁可先浮云白日远伤情岐路边襄首待佳节理翮侨晴川志士古不掩苍天终见全何日浒西曲与汝暂留连 

悲哉行 

拭泪坐永夜角声一何悲罗浮有心事欲语复思惟徘徊掩鸾镜迤逦卷罗衣初为君家妇贞洁有容姿今年二十五不意被君嗤娶妻以嗣续岂如陌上儿问君后房妾讵不知令仪熙阳万芳启严寒忽凌澌节物尚改革人事奚见疑微辞陈君前寒暖君自知愿言钦令德好为后人疪 

短歌行 

击鼓会佳客秩秩满中堂齐娥扬妙音越女奉徽觞良时不重至此乐亦岂常仓庚枝上鸣鼠妇来我床节物日以蹙人事安可量感嘅立前楹翫月步周廊昨日一何壮今日一何尫展转意弥剧恻恻遂心伤探壸取旨酒斟酌夜未央嗟我同怀人戒之慎勿忘 

良觌 

良觌匪人意奇遇良在缘感于有孤抱酌酒暂留连子虽倡家儿美目芙蓉姿流黄翡翠带纤腰杨柳枝一出万芳歇皓齿齐氷玥但教四座惊讵知清歌发邂逅特俄倾自觉千金轻我虽遁世者因子有微情雨过小亭凉美酒欝金香夜深不知醉徙倚据胡床 

思歌行 

乐事弗重至好会难屡常当杯不欢饮其如后者妨有田不种粟有园不种桑坐待饥寒迫空令闻者伤 

易歌行 

良时苦易失好花不重芳襄首待富贵白日忽无光有酒即斟酌尚恐临事妨如何市井徒心志不广长储金望成埒积粟望成罔志愿虽偿惬岁月安得常力瘁神乃去枯然毙中堂有粟不可握有金丁可将平生豆羹较况肯厚死丧肉为蝼蚁嘬妻子无忧肠结交邪枉客志意各飞扬驰马复鬪鸡弦歌夜行觞百事比先健行步如云翔景属此曹好事留居者怆 

寄伯循 

