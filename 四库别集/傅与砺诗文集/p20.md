<!-- { "loadSidebar": true } -->
　　国家科举之兴进士下第者犹得与诸职官及郡吏嵗当贡者相错补宪府掾凡其间能卓卓自树立而论建特异者率科举所取士儒者信有益于用哉科举既罢大学生传亨子通以元统三年乡贡进士受御史荐出掾山北将行以余为同道与业又同姓为昆弟来取别而请所赠焉或曰进士而吏者下第者也子通进士非下第宜犹有可待者即科举未复就试大学犹当得七品官子通乃自损为吏耶是未知言耳士顾所行何如用之小大弗计也且宪司天子视听之府羣有司所受正焉民有病于其上者必于是乎取瘳也吏虽卑入则与其官长论议相可否上下古今之道而建其事之当行者出则佐行郡县亷察百司之治而录其繇殿最夫人之行而黜陟之霆击电观所过震慑出一言而善百姓德之有司报焉一言而不善有司不敢非也而百姓休戚系之矣故使贤者为之彰善而瘅恶除而兴利恢恢乎得行其志不肖者为之因挟是以张威福自为即不粥狱于货必深文以要誉而残忍不顾焉是故在位必多贤者而后能得贤者以用而使其志得行然而宪府固多贤者也今子通以进士而小试于吏有行志之得而无张威福之挟将蚤夜业业厉操行树风纪以见于行使人曰儒者信有益于用也又曰子通信儒者信贤信宜获用于宪府而得行其志宪府亦信多贤能得贤者以用而使其志得行也呜呼子通往矣无薄吾言乎哉无负进士哉吾见进用也有日
　　送南雄教授刘务恭序
　　天下同文尽海隅郡县凡置吏以治者咸立师而教焉岭以南三大府其地之美且近者莫广东若广东地美且近者莫南雄若王化自北近者固先之矣其民宜庶且富而易以为教夫既地近而化先又庶且富易以教庶一变而鲁者欤由是可以至道矣新喻刘君务恭以广西儒学正书满新被命教授南雄南雄去吾江右仅逾岭吾江右故人物之郡殆所谓变鲁可以至道者而君固吾江右士也吾闻南雄守杨侯贤而爱人先礼义后刑政君至教其民孝弟忠信以服杨侯之化使之知君者尊之亲者仁之长者敬之幼者慈之蚤作夜息稼穑以养其生棺椁以送其死笾豆簠簋以承其祭祀材木以为室庐丝麻以为衣服金以为罍爵鐡以为田器而皆勿以为兵奸宄不作礼乐以兴使人谓吾江右果文物之郡南雄果近吾江右文物之郡而易以教刘君果为吾江右之士而善教哉君与余同郡余为广州文学又同道则夫教者余将与君共勉焉
　　赠儒医严存性序
　　儒者通六籍之义明万物之故其于百家之言弗事则已事之必探其本始索其蕴奥极其变故弗异夫庸众弗止焉医家自炎黄氏下及秦汉以来岐伯榆柎仓扁之徒凡以医名世者其书笼天地之化括隂阳之运综人物之生凡四时昼夜风雨寒暑晦明消长之变与夫民生喜怒忧乐以及日夜兴作食息屈伸嘘吸百骸九窍之动靡不备至其术鍼人血脉涤人五藏投之药石以攻其疾养之谷味以卫其生若是岂易言哉世之诵其书求其术者非夫人通六籍之义明万物之故而能识其理者亦鲜矣是故医之良虽不必尽儒者而儒者为医吾知必良也里人严存性年少而力学愽渉经史旁及医药百家之言方将以儒术取进士苐以是用于世而科举废矣于是益取医家之书而读之求尽其术以游四方而行其志焉元统间尝以其学行京师搢绅间矣不幸家有故而归其志不能以大遂然徃年余留京师闻京师之人多称之今年余还乡里又闻乡里之人多德之及与之语出入百家征以六籍于是知存性果儒者而为医也其为医果异夫庸众者也今闻其复将出游请赠一言以别夫医近儒者治人之道故善医者医国今吾民病且甚而有司治之不以其道存性行四方有问者具以其道告之吾民且庶防有瘳乎由是存性之医大行吾道行矣
　　旌孝图集序
　　事亲而以孝闻不足名也事亲而遭其变而孝闻名且不朽于后世乎夫使其名不朽于后其亦由文辞哉岳阳民张琦生二嵗而失母于兵长而求之三十年不得而不倦风雨往复晨昏号呼鬼神为愁行路相泣卒能归其母使二亲终夀于其室家家虽贫匮力业致养莫年二亲病臂则子为父冠带妇为姑栉洗凡所顺承惟其志既殁祭情溢于礼逺近莫不称其孝焉事闻朝廷命有司旌其门且复其家又令史官张大其事以诏后世自京师及四方之能文辞者闻之争为赞述积诗古文凡若干卷岳阳之文而好事者乐其有禆于风化也既相与纂萃成集又次苐为图十二各首以事以尽夫文辞之所不及者别为一编使予总叙其槩将并传之呜呼琦且遂成孝子之名于不朽矣乎夫事亲人之常也恶乎取名哉世必有不善事其亲者而后孝子之名始见圣人君子虑人道之日壊恒嘉夫当世之善事亲以劝其不善事亲者矧琦所遭非常者乎且今世有号学士大夫者犹或不能无慙于其亲而琦也起身闾阎未尝学问乃能树立若此者名不朽固宜也后之观其图诵其事者其能无锡类之思乎琦字国寳为善盖多孝举其盛者耳
　　南征藁序
　　元统三年诏遣吏部尚书銕柱礼部郎中智熈善使安南而以若金为辅行其年秋七月辞京师明年夏还至阙下往返万六千余里道途所经山川城郭宫室墟墓草木禽虫百物之状风雨寒暑昼夜明晦之气古今之变上下之宜风土人物之异凡所以感于心郁于情宣于声而成诗歌者积百余篇内弟孙宗玉见而录之其意若将惧其零落而欲久其存者嗟夫古之皇华遣使杕杜劳还采薇歌戍役之苦黍离闵宗周之旧斯皆原情所生而诗由作也今人之情岂异于古哉余惟不能禁余之情而达诸辞耳恶能保其必存以久也自古之诗零落亦多矣矧后之人所作乎余独有感于行迹之逺而悯夫宗玉之志之勤于是叙而存之
　　孟天伟文藁序
　　文与时盛衰道斯系也文之论世皆曰主乎气蒙则以为有志焉不徒谓气也今夫射不志乎彀不能以中的御不志乎绥不能以及辙梓匠轮舆圆不志乎规方不志乎矩平直不志乎凖绳不能以成器为文而不志乎古之作者而能合道鲜矣是故志以为主而气以充之必至之道也河东孟天伟好学有才识尝贡于乡下第春官由是辟掾宪司歴御史府刑部枢宻院用且未巳暇日即读书为文不废凡志记叙述铭赞赋颂之作各极其体汲汲焉古作者之度惟恐其不合盖能先其所志而充之以气者也夫南北之气异文亦如之南方作者婉宻而不枯其失也靡北方简重而不浮其失也俚君兼采其长而力惩其失其能合古之度不亦宜哉然君方壮进于学不已譬诸登山者足益往身益髙余南归当与君别后数年再至余望君絶顶矣
　　朱敬立文藁序
　　士之学其犹农夫之耕乎善耕者不以嵗不获而弃其鉏耰善学者不以时不见信而徙其业农而弃鉏耰不可以为生士而徙业不可以为学不弃不徙其知所守者乎国家自科举之兴天下学士以明经就选举嵗且千万人及其既废世之操觚以进取者曽不若武夫俗吏以及厮养之徒于是四方士稍稍废学其能不厌弃夫经术而徙业者防何人哉余同郡朱君敬立蚤明经习举子业数就试于乡不利而同辈多推与之余尝得其所为程文一编读之学优而辞赡理着而情达科举且废而犹力学为文章不已方之于农所谓善耕者欤其所守可知矣昔之人有为不手之方者徒贱技耳犹有时而为用于国况明经以学道者乎孔子曰耕也馁在其中矣学也禄在其中矣吾日于敬立有望焉
　　邓林樵唱序
　　自骚雅降而古诗之音逺矣汉魏晋唐之盛其庶防乎时之异也风声气习日变乎流俗凌夷以至于今求其音之近古不已难哉庐陵邓或之尝采诗至岳阳得临湘邓舜裳所着集曰邓林樵唱者来长沙以示余古体幽澹闲逺有自得之趣近诗亦皆清畅可诵特异乎流俗斯殆古音之近者欤吾闻湘江之滨楚放臣屈子之所游其文辞之被兹土者山巅水厓之居人必有得其遗音者矣然屈辞多悲愤悒郁之声而舜裳所谓樵唱者不类乎是呜呼余得之矣治世之音安以乐亡国之音哀以思邓林樵唱其安乐之音乎吾于是庆舜裳之遭治世而悲屈子之不遇也
　　欧阳斯立诗序
　　诗本性情为辞者也古之圣人以成政教予尝恨今之诗不复古矣而其人性情岂异哉昔者孟子对齐宣王曰今之乐犹古之乐取其所本云尔余以谓今之诗亦犹古之诗也故夫善言诗者不徒以其辞而以其所本所本正矣辞或未工不害其为教本失其正辞虽工何益哉古酃欧阳斯立蚤以能诗见称诸名公间余往年过酃见其所着时余未能知诗不足以识别今既十数年而复过之则前所见者多已亡散其门生故友手抄口诵仅十存二三而其言皆本诸民彛切乎时政未尝无为为之于是知斯立之作不徒以辞者也莫年积力深至气益苍老当更胜昔余又恶知古诗之不在今乎斯立既寻绎其故编属余序其首因出余旧所倡醻数什视之使人心悸面赧欲自毁之而不可得不识后之视今其悸赧复何如也亦本乎情而叙之
　　机子序
　　百家术数之传不一而其言皆欲使人知死生富贵之义吉凶祸福之理进退存亡之机君子取之以守道安命岂无补于世哉作机子序机子者新喻人也姓张氏慧敏而多学父子以所能斗数游衡湘间其法三十二星本之以二气变之以五行衍之以七曜错之以四余以人始生年月日时之支与日之数遇所得某星而生数若干重四以一八而布之以观得位之曜万千百十分厘以积之而成出身之荣星有吉凶筭有赏罚赏者益之使多罚者损之使少多者贵富少者贱贫死生祸福一占乎是矣其术世所罕能相传出汉时东方朔之学而由来久逺卒不可考然其为法颇简易而善取征其言隂阳战伏之机阳众而胜则赏隂众而胜则罚夫阳者君子也善也隂者小人也恶也善有赏而恶有罚善者吉而恶者凶其为义固有大焉而托之细也史称东方生愽观外家之语而列传记其狡狯是数之传信出于朔耶何其异哉
　　临湘蔡氏所传洞法书宗图序
　　道可以形求乎曰不可道无形形者道之寓也法可以言传乎曰不可法无言言者法之喻也古之真人契道于无形悟法于忘言凡其赫然而外著者非夫寂然而内定者欤临湘蔡君栖云读书好道术尝受洞法书于武当刘尊师因泝求传授之次乃图尊师而上至于玉枢青灵之像为一卷又录前人所述本末及所传法书大要于后予过岳阳访之山中出书及像使余序之呜呼道非可形求也无形者存乎神法非可言传也忘言者存乎人故神者二气之能依人而行者也一阖一辟吾气动息一惨一舒吾气吹嘘一出一入吾气呼吸天地清宁吾气之凝风霆激作吾气之抟濯濯乎吾前烛烛乎吾后奕奕乎吾左右上下肃肃乎吾身之中惟无所感焉感斯应矣是故道不在图而在夫人法不在书而在吾心之神传曰诚于中形于外不诚未有能著者也蔡君自号渊黙是宜有得于寂感之机诚中之义矣道法岂外求哉
　　王安民管斑集序
