<!-- { "loadSidebar": true } -->
　　盖今天下风俗颓敝极矣抑莫有甚于士习士习颓敝极矣抑莫有甚于始进国制学使者按部则童儒云集待比郡邑此始进第一步也今日之童儒学校诸生之所自出也今日之诸生公卿百执事之所自出也必其始也常有以养其寜静澹泊之志然后其仕也能不先身而后君必其始也预有以消其欲速躁进之思然后其仕也能不曲学以阿世以今而观竟何如也居易俟命之学亡行险侥幸之机熟自其始进即事干求贵者市势富者市利惟其势利一无足倚乃始付之无可奈何而卒莫禁其咄咄无聊之况嗟嗟当其囊萤映雪朝诵夕维两目为穿寸肠欲呕则绳枢瓮牖之子万苦千辛终身竭蹶而不足当其登垄乞墦蝇营蚁附鴈行而列鱼贯而升则膏粱纨袴之子转盼拱手一朝坐掇而有余静言思之良可叹也虽然求不求在下听不听在上下焉者业已求之上遂因而听之上焉者业已听之下愈因而求之冷面难施热心易蔓相牵相引日甚一日迹不肖少时所覩闻视之故老之所传则既异矣迹不肖今日所覩闻视之少时则又异矣嗟嗟投牒自进非古也有识者忧其纯任文词蔑弃徳行教化陵夷职此之由方议稍进而兼用两汉孝廉茂才之科更进而専用成周乡举里选之制敦本尚实还于古初奈何区区文词复不以公法从事而以私情假借耶且仕宦者即位极师相岂不皆发迹于童儒童儒甫试之初岂不多发迹于贫贱此情此景戚戚动心奈何以假借为也嗟嗟涓涓江河星星燎原既已江河燎原矣又将若何妄意物极则反易穷则变今者正其时也不肖兄弟间与同志语及輙相对扼腕不胜杞人之忧恭遇台台至公至明无虐无畏百姓徧为尔徳多士乐且有仪窃喜拯溺救焚倾否亨屯台台真其人也伏愿台台惜朝廷之公典惩末俗之私情抑奔竞之颓风恤孤寒之隠痛鉴空衡平妍媸轻重听其自取而廓然无所与焉幸甚幸甚或曰世不乏贤其硁硁好修不屑干谒者盖时有之而童儒屡屡发愤露呈以请当路亦稔知之矣何烦尔哓哓为也不肖窃谓不然好修者孑特自持或且见笑为迂何足以风其下陈言者形影自怜甚且见目为戅何足以动其上然则破百年靡靡之习快一时颙颙之望非台台不能也不肖是以仰体虚懐俯竭愚虑台台庻几反复筹度断以必行使江南士子以请谒为戒自常郡始使常郡士子以请谒为戒自台台始使天下士子以请谒为戒自江南始使科场士子以请谒为戒自童儒始于以磨砺士习转移世道其所禆益讵浅鲜哉 

　　与华国博 

　　楚侗先生允素所思慕第允近阅译异编见此老有纪梦一章谓天为斯道而生王荆石凤洲二名世又为二王而生昙阳反复数百言大都梦中语也某不晓所谓且夫孔子梦周公彼其心乎经世也庄生梦蝴蝶彼其心乎出世也耿老之梦昙阳岂无所用其心哉程子曰梦寐卜所学之浅深今姑无论昙阳淡之一字为宗祖阳明良知二字为子孙亦无论世味心易淡名义爱好心难淡说玄说妙白日做梦试即此梦清夜思之则其淡不淡良不良易不易难不难可见而于学亦思过半矣愿私以质于公毋笑痴人前不得说梦也何如何如 

　　上耿中丞 

　　盖不肖自总角时从父老后耳合下名声熟矣丙戌之岁不肖方侥幸一第而合下适贰刑曹友人薛子迎刘子以焕辈数数道合下奬掖后进盛意不肖感动肺腑思欲望见颜色以奉余教顾念合下方为世向用若不肖末学小生无端游大人以成其名是不足以事合下而祗足以辱合下也以此屡发屡辍竟趦趄而不敢进虽然合下万物一体之仁不肖诚结于中心不以须臾离也终不可以当不肖之世而失合下偶因客问有及合下近事者不肖輙藉手介述补华君以请焉私衷诚愿得合下一转语不欲使先生抱不白之疑也夫合下之去海忠介未逺也邹黄门章疏可覆视也居海公之位则惧死有鬼责味邹公之言则惧生有人非如客所称或亦合下他山之石乎皇恐唐突殊不宣次 

　　客问 

　　客有问于不肖曰南御史大夫楚侗耿公何人也不肖曰今之贤人也客曰何哉子所谓贤者不肖曰姑无竟其详即近者救陈公有年徐公元泰周公继三中丞叅王御史藩臣询谋佥同亦其槩也客曰此正余之重疑于公而不能释者也不肖曰有是哉客之迂也奚其疑客曰治乱之大几有二一曰人才一曰言路故虽言官不得苛论正人惜人才也虽大臣不得胁持言官通言路也公之救三中丞则似其叅御史之不投揭则非且以御史而苛论三中丞当世之所寃也以台长而胁持众御史当事之所欲也今将白当世之所寃而迹于逢当事之所欲庸愈乎不肖曰凡人避嫌者皆内不足也圣人自至公何避嫌之有公言苟是猥以当事为嫌此瓜田李下之见何足以窥公之寥廓也客曰不然圣人之不避嫌也以成其公公之不避嫌也以成其私昔我太祖髙皇帝虽寄言责于科道初不以言名官如古谏议拾遗之类仍许诸人直言无隠无得阻当无非所以防壅蔽之渐也故六部各官咸书其部势若相属尚不令属官言事呈禀堂官顷岁创为此禁已浸失髙皇无得阻当初制矧御史分书其道原不属于都察院此又髙皇専责言官之指尤不可以呈禀为例也正徳间阉瑾作威矫谕都察院左都御史刘宇御史凡有章奏必先呈禀仍令南京都察院一体遵行罪恶滔天不容于死公号为贤人宁不解此乃借口于三中丞而谋申勅阉瑾之故事盖方今将顺当事之徒类不乏人未有若公之巧而文者如是而托于圣人之不避嫌乃迩来乡愿道学诐滛邪遁之常谈子奈何为其所欺也且子所称三中丞诚贤其能有加于刚峯海先生瑞乎王御史之论诚过其有甚于房御史寰之论海先生乎方足下辈合救海先生时公数数以为小事不足言何独以申救三中丞为大事哉不肖曰君子思不出其位公居都察院之职言都察院之事自闗大义不肖辈甫释褐未沾一命便尔嘐嘐公以为小不亦宜乎客曰不然公昔日之所讥非以职不在也今日之所言非以职在也盖海先生之出也屡疏讥切时政如云诸臣皆贪风俗中人如云禁馈遗惩贪墨此等事一首相一吏部行之足矣皇上谆谆究竟不行何故此犯当事之忌者也三中丞虽贤有誉于下而无忤于上非当事之所忌也公之去彼取此意固有在非以职之故也假令以职之故余请有以诘之徃张居正用事中丞劳堪承望风旨陷杀洪侍郎朝选其可愤可悲可为痛哭可为流涕十百千万于三中丞之被劾及居正败伊子竞为父颂寃上下其奏谳狱之日公适贰刑曹正宜执三尺之法幽雪贞魂明斩奸舌为后车鉴乃舒尚书化龙堂议右堂陈公瓒副郎李君懋桧奋然吐其不平而公輙袖手冷视仍徐颂劳堪之美以为解何不忍于贤人之被劾而反忍于贤人之被杀也岂亦非其职乎且公为台长果欲振肃风纪凡御史言而不当并宜为皇上争其否即言而当亦宜为皇上争其可故李中丞材贤声素着一旦坐首虏诖误天子赫怒坐以大辟凡在人伦靡不震悼科道合词申救天子置不省也公竟怡然安之不为争也岂亦非其职乎礼部郎髙桂刑部郎饶伸力陈去秋顺天科场大壊主司欺罔诸贿托附离丑状一以削秩一下锦衣卫打问除名为民科道噤不吐气更有攘臂而疾攻者公又怡然安之不为争也岂亦非其职乎据公近疏称引大明会典左右都御史职専纠劾辨寃枉提督各道及一应不公不法等事如李中丞之拟二部臣之贬黜寃枉乎不寃枉乎如考试官为当事奴婢科道官为当事牙爪公乎法乎不公不法乎会典之意重于不公不法公之意重于不揭不投此出何会典乎公又称投揭为相沿旧规亦自知其非会典矣则王御史之不投揭有何可异乃遽怒其弁髦已怒其易己之不足与议怒其谓已之职掌无与于纠劾而遂无颜立于台臣之上乎且纠劾自公职掌公欲纠则纠欲劾则劾谁得而禁其与不与何闗人事而以为御史罪乎公又称有官守者不得其职则去有言责者不得其言则去如前云云公之不得其职不得其言从来已久公自任故有良心何以腼颜尸位至今不去乎岂投揭则得其职得其言不投揭则不得乎若曰公惟爱惜仁贤耳非専为不投揭也则方万山之论罢陈中丞也一年于此矣王麟趾之论去徐中丞也又将一年于此矣公既不能自安何以迁延岁月至今始发乎且藩臣未论周中丞之先公尝再以疾乞休矣设庙堂果听其去是终不能为徐陈两公申一喙也于心何遂能自安乎矧公于万山则曰可原于麟趾则曰可原而独厚诛于藩臣其情宁不明甚矣哉嗟乎若三中丞者其亦幸而以不投揭之故见救于公也其亦不幸而以不投揭之故见救于公也余闻公官长安时有门生某某为御史相率求教公第曰子欲无言御史退而诧曰果尔应饶为之何烦指教传者以为笑谈今日之举要其故智而诡秘有加焉子奈何为其所欺也昔邹给事元标之荐公等数辈也有曰诸臣功成一篑无负臣知人之明诸臣自玷晚节在臣不失为过信之厚诸臣如自负何余每诵斯言未尝不拊膺太息对食罢筯伤公之自负而服给事之先见也客气弥猛词弥厉不肖亦为公耳逆因好谓客曰客言且止君子之所为众人固不识也不肖将序次其语质之耿公耿公必自有说请从容竟客之言 

　　小辨斋偶存巻五 

　　●钦定四库全书 

　　小辨斋偶存卷六 

　　（明）顾允成 撰 

　　○书 

　　与邹大泽铨部 

　　读学静四解具见吾道之忧读铨事十记具见世道之忧 

　　又 

　　弟幽居岑寂时共叔兄悬想足下弟闲中无事稍稍温寻旧业料理学问迩来反复体勘世道人心愈趋愈下只被无善无恶四字作祟君子有所淬励却以无字埋藏小人有所贪求却以无字出脱明道先生所谓直欲和这些秉彛消杀得尽然后以为至道者正今日讲学家所传秘法眼也弟螳螂怒臂何堪车辙乃一腔隠衷良自愤悱狂语一通小见己志敢以呈上幸惟教之 

　　答罗布衣 

