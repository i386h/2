<!-- { "loadSidebar": true } -->
　　王子曰：『甚矣，夫子之固也！吾台沧桑以后，汗竹无余！倏吟社之中兴，实词林之至幸。为问主盟风雅，牛耳何人？固知刑典老成，龙头必属。夫子眷兹梓里，梦到榕坛，南丰共祝瓣香，北海原推通德，归如就下，聚可成都。其便一。时危道丧，居索群离，一字之师不问，五言之城已坏。方今荷马西唱，蜡丁左行；掩映榑桑之光，点染樱花之色。诚得夫子保吾乡粹，脱此诗囚，望合浦以还珠，歌宏农而得宝。其便二。在夫子以一行作吏，六籍成灰，薶头于十丈之尘，绝意于四声之籁。抑知江山将助，游宦能吟，昔之王后卢前，庾清鲍俊，靡不朝家着册，军簿书名。方且呼宋玉为衙官，屈陈琳以祭酒；张旭署尉，岑参典州。大雅何伤，元音自在。其便三。常侍五旬，香山九老，魏武有暮年壮心之语，陆游无嗟卑悼耄之篇。夫子霜貌枫红，天姿李白，尚据鞍而矍铄，匪败鼓以笼东；而况洛下花开、历历耆花之会，商山芝釆、莫莫唐虞之歌。出其绪余，昭兹来许，足为七鲲生色，不须五凤添修。其便四』。

　　耐公曰：「诺」，遂序而剞之。

　　菽庄序言（甲寅正月）

　　仆与叔臧，两世纪、群，十年嵇、阮。鹭门市隐，同作宾萌；鲲岛燹余，犹留幸草。乃者佛轮风荡，帝网天开；谢傅之山高卧，温分之园独乐。羊欣止足，亦老亦庄；潘岳闲居，一邱一壑：于鼓浪屿之阴，得鹤墅焉。礁通鹿耳，渡近龙头；此亦鉴湖，何须甫里？七松盖瓦，自成半亩之宫；六枳揵篱，不费中人之产。嵇含归厚，杜佑安仁；即以「菽庄」额之，从其主人之号也。大山属于何点，岂必千万买邻？小园比之庾信，恰好二分种竹。日涉成趣，风流在兹：闻田水作声，是栗里琴外谱；得雪蕉遗意，有辋川画中诗。净碧所栖，软红自远。入善人之室，十步搴芳；缅空谷之姿，九畹纫佩。盖主妇字曰「蕙香」，因以颜其榭云。梁、孟偕隐，几生修到梅花？刘、樊欲仙，前身合是明月。与榭并揖，眉阁岿然。「眉」者何？主人之小名也。知白为式，涂雘不施，傲绿野之裴堂，侣青山之谢宅。时或飞笺扫榻，盲杜小冠而来；载酒题襟，髯苏大瓢以出。会耆英于林下，图主客于诗中，亦足以贡萝情、鬯叶语矣。去阁数武，有石台焉。严仆射望乡，呼拾遗以狂酌；阮嗣宗长啸，引公和为古欢，台之外曰「茅亭」，燕喜赓诗，即宾僚互答；醉翁作记，则山水皆姿。亭之外曰「芦爨」，订「白云」之约，鸥鹭能来；歌「秋水」之章，兼葭亦韵。由是驾木为彴，担榔栗以如飞；凿土为池，弄芙蕖而欲笑。到公于焉移石，阿对使之引泉；得此殊观，诧为能事。仆以为园最胜处，曰「听潮楼」；水天一色，晴雨万态。冷红辞树，吹上人衣；浓翠过江，扑于酒面。有如情移海上，宫征相生；何止道入山阴，应接不暇。贤者乐此，君其仙乎！

　　然而拊今追昔，仆有感焉。以主人黄散门基、青箱家学，官贵早施行马，壮夫岂屑雕虫？又况故里鸣珂，安世之貂蝉无恙；华堂昼锦，元康之犀犬犹存。夙号原尝，宁甘田舍？乃居室自铭其陋，而入山惟恐不深，岂千头之橘、可与千户等，三径之松、不以三公易哉？嗟乎！陆沈忽忽，几见沧桑；天醉茫茫，何论魏、晋！若主人者，负其嵚崎磊落，投于寂寞宽闲，筚路以启山林，瓮牖而储经济。出门西笑，肯缁入洛之尘；绕树南飞，宁变踰淮之枳？诚不若雌蝉抱叶、旅雁含芦，拙巢以遂鸠居，高枕而营兔窟。含章葆素，天将厚以烟霞；漱石枕流，世已高其岩谷。质之同志，岂曰躗言？且夫九柯十匠者，建设之符也；四违八窗者，飞腾之券也。方今处堂有雀、破壁无龙，徒肉食以乘轩，竟道谋而筑室！而或者董常一木，留为支厦之材；郭隗千金，始于筑台之召。主人出而应之，则南金东箭，自异欂栌；格笔阶干，斯成屩梓。古有锺阿草屩，拜车下之尘；衡岳布衣，设禁中之坐。羊裘罢钓，鹖冠就征；又何有终南快捷方式之嘲、北山移文之诮耶？

　　仆老矣，鬓丝禅榻，纱帽隐囊。杜陵屋破，茅龙不衣，相如壁立，瓜牛自篆；皋庑赁舂而无地，晏宅近市以甚嚣。梦中之故国蒪鲈，两惭吏隐；眼底之孤山梅鹤，迥别仙凡！他日草堂有资，桃源可到；誓将访白社之侣，结红树之邻。我于芝岭高歌，追踪四皓；君与竹林群从，平揖七贤。菟裘宛然，息壤在彼。取为弁首，藉以引喤。

　　送别王少涛东归台阳序

　　少涛王君，我台志学之士也。鹭门有「旭瀛书院」者，少涛实司训导，士论翕然称之；台之人亦致币而争聘焉。今将辞职东归梓里，别就居停。于是鹭门生徒，洎其父兄，以逮平昔之与少涛交而善者，相与奔走组合，为送别之会；而属序于余，以宠其行。

　　余维少涛之勤职于学务也，夫人而知之矣；若其性之骚雅而境之冲逸，则人或未之知也。少涛里居时，于静处卜筑，曰「赏青庐」，以寓其绝尘之趣。客鹭数载，凡一邱一壑，一泉一石，辄流连寄咏，而一发之于诗歌。又能笃好前哲，精玩古物，若金石书画之属，罔弗毕究而殚核之。鸟虖，我台志学之士，如少涛者，曾亦何易于数数觏耶？

　　曩岁少涛缋为一图，自署曰「曾经沧海」，遍征海内外名流题咏，褎然或为百衲之巨集焉。余既慕畴昔交游之广，而复睹今兹酬答之盛也，为之序以资我诸同人，兼以资之少涛。

　　乙卯中春，施士洁拜槁。

　　东宁女子洪碧梧金石篆刻小引

　　碧梧洪女士者，七香隽选，三瑞名楣。生于婆娑之洋，长以姽婳为质。吞蕊珠而孕慧，赋茗颂椒；署苔玉以镌华，针神机绝。海宇内外，荐绅先生，盖骎骎乎饮香名，珍爪迹马。顷游鹭厦，偶试虫雕，奏刀騞然，剡履满矣。入印人之室，冠以头衔；挹仓史之芬，宝于骨董。今之艺津巨子、篆室丈人，规八体之古腴，奉三桥为能手。所愿赏奇共折，穆羽相调。翱翔夫吉金乐石之林，朱钤于马炳色；刻划在缪篆籀文之奥，黄越可以通神。我为弁之，即此公然嚆矢；世有识者，固将寿以麻沙！

　　鹿川募建宗祠启

　　民国肇建，五族共和，由国而家，理本一贯。由都而邑，莫不有族；庶族芸芸，莫不有姓。合群之说，识者韪之，涣者使萃，疏者使戚。矧吾同姓，而敢自暌？吾宗有学贤者忧之，倡为「鹿川宗祠」之举。岁丁巳，由台岛至厦屿，乃访宗人士洁之寄庐而属之曰：『鲁惠公子施父之后，是称施伯，因以为氏，吾宗所自昉也。孔门之贤，实封临濮；海滨邹、鲁之风，未有如吾宗者也。即以近今论之，吾宗英杰，远贾于海外之斐猎滨岛者，且骎骎乎一跃千里之势焉。其在吾国中者，若浙省之宁波、绍兴，粤省之顺德，川省之沪州，固已章章乎称右族焉；而莫盛于吾闽之晋江。族既大而丁愈多，盖无虑数十万众，因是而「钱江」、「浔海」二派，遂往往自生区别，以构衅而成仇；而其它之散处于漳、于闽，愈推而愈远者，几如风马牛之不相及焉，而又何怪耶』？士洁乃作而言曰：『夫礼义生于富足，彼海外斐岛诸贤，且以临濮堂为乐群合族之地矣，矧吾钱江、浔海之生聚于宗邦者耶？然礼义之举，无人倡之，虽富足者未遑及也』。学贤盖吾宗之有心人也，岁月以来，奔走呼号，自台而厦，自浔海而钱江，而泉郡，而闽省，竟达斐岛，而获睹所谓「临濮堂一者。归而告士洁曰：『猗欤休哉！使吾宗人人得如斐岛之贤，祠典且立举矣。然以吾族大丁多，夫岂无一二英杰，起而倡之？矧斐岛诸贤眷吾宗邦，已非一日；推而至于浙、粤、川省之闻风而起者，又岂无人？列祖有灵，浔海、钱江之积习，且化而为水源木本之真诚焉，而又何疑耶』？夫九仞之山，自覆篑始也；千金之裘，自集腋始也。士洁老矣，无能为役！学贤之志如此，愿以告吾宗之同志。异日蛟腾凤起，庶几为吾临濮堂中一放千寻之异彩乎！

　　施又笙孝廉捐济募启

　　施又笙孝廉，先世由泉迁于省垣，实为靖海侯之裔。前在台湾唐中丞幕中，综理文牍。割地后，历就张、林二学使之聘，校阅陕西、浙江试卷。生平□□学粹，当道争迎；廉洁自持，不谋生事。光复后，旋里设教，家计萧条。何意年老病盲，五子又先后□折，仅余一女，尚在幼稚。嗟乎，文人之厄，乃至此耶！卜子夏圣门高弟，哭子丧明；邓伯道汉室循良，无□养老。凡我仁人义士，莫不代为寒心。所望官绅商学诸公，动恻隐之诚，具菩提之念；或分鹤俸，或助蚨囊。庶几集克腋成，安忍视同膜隔？悯彼枥中之老骥，志不能售；救兹釜底之游鱼，命犹可续云尔！

　　年世姻族谊诸同人公启。

　　黄氏古檗山庄序言

　　昔太公反葬而及五世，淮阴营地而置万家。表圣三休之歌，咏觞于潜闼；邠卿四贤之赞，图象于佳城。子建望鱼山为羡门，安昌乞牛亭为赐域，姚勖卜兆，万安麓别署化台；李适乐终，灞陵原自支寝榻。士谓之达，世服其高。

　　予友秀烺黄君，紫云孕奇，红海吸胜。其兄松盦大令，与予雅故，彼此同隶台籍，先后并登甲科。君独具端木之材，壮游非律宾岛；算婆兰之利，雄擅「托辣司」名。论者曰：『南阮清贫，齿肥者乃有北阮；大山凋谢，踵起者实维小山』。然而君业拥陶朱，志耽儒素，恋百年之梓里，丘壑胸中；慨三浅之桑田，烟云眼底！脱然蜃市，老我鸥乡。因念荀卿有粪本之思，尼父有首禾之义，冉子有息圹之语，姬公有族葬之经。爰相檗谷，得佳壤焉：钵岩俛背，灵源踞颠，左萦玉湖，右拂石井，面积四十丈，廓于复真之堂；手营百千缗，象以祁连之彖。其最胜处，曰檗荫楼，曰景庵。天宇四垂，山笏万拱，疏襟涤我，武乡之真柏交苍；静气迎人，和靖之古梅欲笑。足以放怀箕颍，毕愿向禽。为问今之玉尺锦囊，青乌赤雹，心醉拨沙之术，耳食却泗之奇者，能如之宠辱不惊，形神俱适否耶？

