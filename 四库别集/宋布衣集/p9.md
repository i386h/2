<!-- { "loadSidebar": true } -->
　　黄金台下见君颜。今日萧条入楚关。一顾那知添白发。十季何事老青山。乡愁多在烟云外。客思偏生风雨间。我巳无家问消息。开畦种药不须还。 

　　○夏日携王惟材陪曹公饮城东湖亭 

　　漠漠林塘五月寒。王人长日竹皮冠。酒炉茶灶从儿理。菜圃爪田引客看。老去坐忘青锁梦。归来囊贮紫金丹。鹅池道者频相访。笑索村醪苜宿盘。 

　　○侠客 

　　赌掷赛刘琨。家奴过孟贲。千金不肯顾。一剑为酬恩。赵瑟停凰柱。燕姬促象尊。平生款叚马。羞入孟尝门。 

　　○与王惟材夜坐话旧 

　　醉謌燕市笑颜红。十载离家似梦中。闻说存亡重凄恻。对君何必叹飘蓬。 

　　○闭门 

　　庭梅横似画。篱蘜缀如钱。闭户琴书客。翻悲艹木年。黄金无药物。白发满颅颠。花径从儿埽。谁来问尚玄。 

　　○秋日待家书不至感赋此诗 

　　泽国寒风木叶稀。悲謌昨夜赋无衣。自添白发年华异。用尽黄金生事微。易水似怜湘月远。燕鸿还共楚云飞。鱼书锦字无消息。秋艹闲门又夕晖。 

　　○八月十四夜游太晖观呈忠教真人 

　　碧天高处是三清。金作楼台作城。白鹿僊人秋弄笛。青牛道士夜吹笙。惊残鹤梦江云冷。幻出松阴海月明。欲写阴符寄幽事。山中老子有书迎。 

　　○同郡葢子材寄示文稿作此简答 

　　万金散尽一身轻。白首为儒掉臂行。郢里谁传春雪调。楚山应系薜萝情。自知未上于秦策。肯信归来感妇迎。却笑文章憎命达。十年犹在鲁诸生。 

　　○登岳阳楼 

　　吴楚江山阔。巴陵水国遥。江流分九派。山势控三苗。卉服通州里。蛮方翊□圣朝。每希常道泰。饮啄老渔樵。 

　　○芳树 

　　金井梧桐树。碧枝华叶芳。月明移翠影。风细吐清香。共惜三春色。谁怜九月霜。闺中有少妇。岁岁忆辽阳。 

　　○寄嘉定徐二刺史 

　　豪华犹六代。胜事在吴门。绿树湖边寺。红云海上村。桑麻常夜缉。橘柚向秋繁。拂袖还乡日。应怜松蘜存。 

　　○赠庐岳僧 

　　何日别东林。浮杯梦泽深。云山随去住。水月即禅心。钵润龙将见。衣残珠未沉。行踪遍五岳。留偈待知音。 

　　○秋日鹅池昼卧 

　　卑栖佚老日。高枕物华年。橘柚垂茅屋。菰蒲间渚田。意中人不见。事外客孤眠。习静眇身世。长唫秋水篇。 

　　○八月十三夜 

　　江月满江城。客愁何处生。残蛩依砌响。新雁与云平。露重楸梧白。天寒松桂清。弟兄在万里。此夕各含情。 

　　○江夏舟中值元日 

　　乘舲下吴会。寒日水增波。江路鱼虾美。山城橘柚多。维舟燕客醉。倚棹楚童謌。明发汉阳去。相思柰若何。 

　　○经彭泽县舟次小孤山阻雨 

　　山塞分吴楚。山城辩土风。人烟泽国异。春色故乡同。晓饭孤山下。孤帆细雨中。樯乌飞自去。诗罢意无穷。 

　　○芜湖沙洲阻浅 

　　艹树山头驿。云霞江日村。苇人惊虎迹。舟子记潮痕。欲买吴姬酒。能招楚客魂。长波浩无际。目极更何言。 

　　○春日寓徐公西园 

　　笋出过阑见。棷香度水闻。树深连海色。洞午散江云。石上抛书卷。花间数鹤羣。春愁如碧艹。随处乱纷纷。 

　　○海上寒食 

　　风雨临寒食。偏惊流浪情。梅花乡信远。芳艹客愁生。青眼故人少。白头世事轻。还余一尊酒。东海吊田横。 

　　○苏台览古 

　　吴王昔目好吴钩。义士三千尽列侯。霸业巳随云北散。雄图空复水东流。荒台寂寂渔樵路。故垒萧萧艹树秋。惟有馆娃宫里曲。至今謌向采菱舟。 

　　○夜泊长桥 

　　落日长桥外。维舟竹屿孤。春潮不满岸。江鸟下平芜。负笈终归楚。寻山且在吴。自伤漂泊意。深夜醉嘑卢。 

　　○春日饮唐山人竹园 

　　蝴蝶满园春日晴。桃花梨花飞素馨。千竿万竿何菁菁。时时风雨闻秋声。淇园阔节不足数。渭川绿玉难为称。尔莫斸为化龙杖。虚劳万里升天行。尔莫截作学鳯笙。拘牵众乐相和鸣。餙金缀玉非本性。不如抱箨全尔精。高阳徒。箨冠生。引觞大嚼无俗情。其如晋代竹林彦。枕曲眠糟损性灵。却怪王猷多傲世。入门先问主人名。 

　　○雪后 

　　石径留氷雪。松门锁薜萝。地幽身自得。机息鸟常过。芳草春愁少。梅花客醉多。竹枝辞更好。还爱楚人謌。 

　　○赏雪侍燕应牧 

　　狐白暖蒙茸。当謌集上公。春藏金屋里。僊隐玉壶中。送酒青楼妓。焚香白玉童。锦屏寒不入。只许隔帘笼。 

　　○楚中送僧还嵋山隐居 

　　半偈曾闻法。虚空无住心。楚云飞锡去。巴水渡杯深。一室寄何处。千峰独可寻。有身缘未子。此别且长唫。 

　　○送洪都道士 

　　霞外寻真侣。山中问赤松。僊坛花雨静。石鼎绿苔封。坐炼金光艹。行持九节筑。闻师还旧隐。何日得相从。 

　　○送王生西游 

　　雪里荆门道。愁中汉水春。三湘曾滞客。万里欲归身。献赋还过楚。谈兵莫入秦。自伤流浪久。偏惜远游人。 

　　○春辞二首 

　　南浦谁家荐绿苹。埜棠又发楚山春。满城芳艹烟和雨。江燕飞来似识人。 
　　广陌青楼杨桠新。莺花时节可怜人。至今汉上多游女。笑折疏麻赠所亲。 

　　○春阴 

　　竹里松间石径斜。春云长遶埜人家。幽窻睡觉鸟声响。童子开关埽落花。 

　　○戊辰夏六月江陵大水 

　　水气迷津树。江声骇市居。川原那辨马。黎庶几为鱼。荆楚年频异。沅湘老计疏。近饶浮海兴。东下定何如。 

　　○江陵草堂漫赋因忆杨少通 

　　疏阔平生事。支离迟莫年。乡关朔雁外。客舍楚江边。酒伴曾谁访。诗狂还自怜。经过杨执戟。许寄买山钱。 

　　○连日风雨骤生薄寒分甘哺孙赋诗自娱园 

　　蔬时醪亦足养老江城风雨夕。茅屋短长唫。历历秋花发。翛翛落叶深。老凭孙暖眼。客用酒宽心。欲买罗舍宅。曾无作赋金。 

　　○秋日小园雨后遣怀 

　　性直难干谒。峕清媿贱贫。江山双艹屦。岁月一纶巾。秋色梧桐老。晴光橘柚新。寥寥宋玉宅。千古闭荆榛。 

　　○九日即事 

　　少年恃意气。长醉酒家楼。不倚金吾势。曾随剧孟游。卧山学剑术。历国揖诸侯。白首无人识。空悲易水秋。 

　　○敝园夏日遣怀 

　　压架葡萄熟。廵檐竹木清。摇飜葵扇小。欹侧箨冠轻。楚俗原非怨。燕謌空复情。云霞仙不就。书剑老何成。 

　　○同杨少通宿荆南驿馆 

　　孤亭明月冷。疏馆碧梧秋。雁宿新沙岸。萤飞古驿楼。短謌多楚调。永夜看吴钩。皎皎江关梦相悬万里愁。 

　　○江陵为仙居儿赋（并短引） 

　　吾兄负气沉郁形骸土木家无儋石之储动以自得为之主不为人所羁縻虽啜蔬饮水而弦謌晏如也 
　　性疏非傲物。懒慢竟何求。身老兼多病。他乡况值秋。衣冠随楚俗。饮啄且荆州。好似张平子。曾无儿女忧。 

　　○江上逢罗炼师因简霞西道者 

　　老去沧洲计。春来湘水深。白云松子梦。芳艹楚臣心。摇荡江边兴。萧条泽畔吟。明霞如可掬。不惜报知音。 

　　○家兄曾学医于郑邦辅别十年郑逝矣兄至江陵因感同泣下作是时 

　　兄弟悲迟暮。燕关忆壮游。壶中仙客去。肘后秘方留。谷日花仍发。山阳笛更愁。平生多感激。泪洒白云丘。 

　　○重九前一日同王杨二山人饮胡将军东郭艹堂 

　　桠下寻陶令。篱边问葛疆。南山足芋栗。东郭此茅堂。萸酒年年事。菊花岁岁芳。白头还醉舞。休笑埜人狂。 

　　○江陵送僧还蜀 

　　烟树寒云楚水西。残瓢破衲独行迟。心无一事即相见。千里何须叹别离。 

　　○少年行 

　　明月芙蓉发。秋风薜荔生。謌从山鬼啸。剑任奚奴擎。斸地留残药。休粮检落英。南枝有羁鸟。同结越乡情。 

　　○楚童 

　　白晳楚童清。双鬟挈酒瓶。灌花晨汲井。学字夜囊萤。竹院晴时扫。柴门客去扃。弱躯偏惜汝。饥渴屡曾经。 

　　○辽府艹亭赠朱孔昭 

　　平原门下似君稀。犹着前春旧布衣。况我不如君数倍。食鱼何敢望轻肥。 

　　○春还海上因赠嘉定王山人 

　　云度苍江冷。花飞碧海春。谁家无斗水。涸辙有穷鳞。自笑投珠客。犹怜泣玉人。肯邀笙鹤侣。共尔觅玄津。 

　　○春日登荆州少津观音阁塔 

　　墖院収花雨。楼台散佛香。山青巴国近。鸟白楚天长。树色分衡岳。江流入汉阳。古来争战地。谁是水云乡。 
　　却敌万金轻。凭堞哀王粲。临湘吊屈平。还家留舌在。少妇下机迎。 

　　○中秋夜月 

　　萧萧风露寒。耿耿客衣单。萤火流花砌。桐阴上井阑。楚云常独卧。巴月共谁看。身世何须计。生涯此箨冠。 

　　○江陵送李梓老还苏州 

　　十载江陵共白头。枫桥橘酒忆苏州。此生见面应稀少。客泪因君洒素秋。 

　　○破闷 

　　暖老凭湘酒。为园仗楚童。风残青荳架。露满菊花丛。流水十年事。浮云一病翁。达生还自古。陶令不羞穷。 

　　○承天寺再赠王秉之山人 

　　贫贱论交日。凄凄多苦颜。井寒晨炊少。室静共僧闲。囊里常留药。人前笑买山。飘零王逸少。海上几时还。 

　　○乐圃园芙蓉鸳鸯蘜并开再呈吕尹二山人 

　　（疑有错简）何如。 

　　○苏州汪秀才见访江陵艹堂以诗贻之 

　　漂泊江乡老此身。柴门长闭任家贫。云霄放鹤浑闲事。风雨看花又一春。抱玉几年终献楚。怀书垂老莫于秦。昨朝忆共接舆醉。竹下狂謌见性真。 

　　○饮酒 

　　城上秋风见薜萝。十年江客意如何。酒肠方大黄金尽。世事纔知白发多。月冷却怜孤鹤怨。天寒谁听饭牛謌。平生还爱于陵子。用拙为园老一蓑。 

　　○秋兴二首 

　　蕉叶临窻卷。幽花向砌分。楚童秋洗竹。江鹤夜鸣云。地僻应增懒。身潜不用文。近来饶酒券。秋思更纷纷。 
　　江上形容老。山中薜荔秋。鹤鸣竹院静。狙啸荜门幽。爱树収黄叶。怜生洗白头。室无莱子妇。谁共卧云丘。 

　　○江陵送王秉之 

　　不恃金貂贵。 【 山人乃武弁之家】 常县韦布情。当筵一诺重。 

　　○江陵送王惟材还赵郡 

　　湘皋烟艹洞庭云。此地逢君又送君。瑟悲凉那可问。楚謌凄断不堪闻。遥山对酒春将暮。临水扳花日未曛。顦顇形容独归去。江楼细雨叹离羣。 

　　○踏青杨柳洲 

