<!-- { "loadSidebar": true } -->
　　周秦以来，匈奴暴桀，寇侵边境，汉兴，尤被其害。臣闻北边塞至辽东，外有阴山，东西千馀里，草木茂盛，多禽兽，本冒顿单於依阻其中，治作弓矢，来出为寇，是其苑囿也。至孝武世，出师征伐，斥夺此地，攘之於幕北。建塞徼，起亭隧，筑外城，设屯戍以守之，然后边境得用少安。幕北地平，少草木，多大沙，匈奴来寇，少所蔽隐，从塞以南，径深山谷，往来差难。边长老言，匈奴失阴山之后，过之未尝不哭也。如罢备塞戍卒，示夷狄之大利，不可一也。今圣德广被，天覆匈奴，匈奴得蒙全活之恩，稽首来臣。夫夷狄之情，困则卑顺，强则骄逆，天性然也。前以罢外城，省亭隧，今裁足以候望通烽火而已。古者安不忘危，不可复罢，二也。中国有礼义之教，刑罚之诛，愚民犹尚犯禁，又况单於，能必其众不犯约哉！三也。自中国尚建关梁以制诸侯，所以绝臣下之觊欲也。设塞徼，置屯戍，非独为匈奴而已，亦为诸属国降民，本故匈奴之人，恐其思旧逃亡，四也。近西羌保塞，与汉人交通，吏民贪利，侵盗其畜产妻子，以此怨恨，起而背畔，世世不绝。今罢乘塞，则生易分争之渐，五也。往者从军多没不还者，子孙贫困，一旦亡出，从其亲戚，六也。又边人奴婢愁苦，欲亡者多，曰「闻匈奴中乐，无奈候望急何！」然时有亡出塞者，七也。盗贼桀黠，群辈犯法，如其窘急，亡走北出，则不可制，八也。起塞以来百有馀年，非皆以土垣也，或因山岩石，木柴僵落，溪谷水门，稍稍平之，卒徒筑治，功费久远，不可胜计。臣恐议者不深虑其终始，欲以壹切省繇戍，十年之外，百岁之内，卒有它变，障塞破坏，亭隧灭绝，当更发屯缮治，累世之功不可卒复，九也。如罢戍卒，省候望，单於自以保塞守御，必深德汉，请求无己。小失其意，则不可测。开夷狄之隙，亏中国之固，十也。非所以永持至安，威制百蛮之长策也。（《汉书·匈奴传》下：呼韩邪单於上书，请罢边备塞吏卒。天子下其议，议者皆以为便。郎中侯应习边事，以为不可许。上问状，应曰云云，对奏。天子有诏，勿议罢边塞事。）
　　◎薛宣
　　宣字赣君，东海郯人。元帝时为廷尉书佐都船狱史，后以大司农斗食属察廉补不其丞，复察廉为乐浪都尉丞，举茂材，为宛句令，迁长安令。成帝即位，补御史中丞，出为临淮太守，徙陈留太守。阳朔初为左冯翊，历少府，拜御史大夫。鸿嘉初代张禹为丞相，封高阳侯。永始中罢归，后征加特进。哀帝初免为庶人。
　　◇上疏言吏多苛政
　　陛下至德仁厚，哀闵元元，躬有日昃之劳，而亡佚豫之乐，允执圣道，刑罚惟中，然而嘉气尚凝，阴阳不和，是臣下未称，而圣化独有不洽者也。臣窃伏思其一端，殆吏多苛政，政教烦碎，大率咎在部刺史，或不循守条职，举错各以其意，多与郡县事，至开私门，听谗佞，以求吏民过失，谴呵及细微，责义不量力。郡县相迫促，亦内相刻，流至众庶。是故乡党阙於嘉宾之欢，九族忘其亲亲之恩，饮食周急之厚弥衰，送往劳来之礼不行。夫人道不通，则阴阳否鬲，和气不兴，未必不由此也。《诗》云：「民之失德，干糇以愆。」鄙语曰：「苛政不亲，烦苦伤恩。」方刺史奏事时，宜明申敕，使昭然知本朝之要务。臣愚不知治道，唯明主察焉。（《汉书·薛宣传》）
　　◇奏免张放
　　放骄蹇纵恣，奢淫不制。前侍御史修等四人奉使至放家逐名捕贼，时放见在，奴从者闭门，设兵弩射吏，距使者不肯内。知男子李游君欲献女，使乐府音监景武强求不得，使奴康等之其家，贼伤三人。又以县官事怨乐府游徼莽，而使大奴骏等四十馀人群党盛兵弩，白昼入乐府攻射官寺，缚束长吏子弟，斫破器物，宫中皆奔走伏匿。莽自髡钳，衣赭衣，及守令史调等，皆徒跣叩头谢放，放乃止。奴从者支属并乘权势为暴虐，至求吏妻不得，杀其夫，或恚一人，妄杀其亲属，辄亡入放第，不得，幸得勿治。放行轻薄，连犯大恶，有感动阴阳之咎，为臣不忠首，罪名虽显，前蒙恩。骄逸悖理，与背畔无异，臣子之恶，莫大於是，不宜宿卫在位。臣请免放归国，以销众邪之萌，厌海内之心。（《汉书·张汤附传》：丞相宣、御史大夫方进奏。）
　　◇奏事
　　汉兴以来，深考古义惟万变之备，於是制宫室出入之仪，正轻重之罚。故司马殿省门闼至五六重，周卫击刁斗，近臣侍侧，尚不得著钩带入房，防未然也。陛下圣德纯备，海内晏然，此国家之明制，必前后备虎贲。（《御览》二百四下一，三百三十八，三百五十四，并引《汉名臣奏》曰，亟相薛宣奏。）
　　茂陵寝上食日，玄鸟来集，吐所含大豆，紫黑色，翱翔殿上。此陛下永与天无极，天下幸甚。（《艺文类聚》九十九引《汉名臣奏》曰：丞相薛奏。）
　　◇手自牒书封与高陵令阳湛
　　吏民条言君如牒，或议以为疑於主守盗。冯翊敬重令，又念十金法重，不忍相暴章。故密以手书相晓，欲君自图进退，可复伸眉於后。即无其事，复封还记，得为君分明之。（《汉书·薛宣传》）
　　◇移书责栎阳令谢游
　　告栎阳令：吏民言令治行烦苛，适罚作使千人以上；贼取钱财数十万，给为非法；卖买听任富吏，贾数不可知。证验以明白，欲遣吏考案，恐负举者，耻辱儒士，故使掾平镌令。孔子曰：「陈力就列，不能者止。」令详思之，方调守。（《汉书·薛宣传》）
　　◇移书劳勉频阳令尹赏粟邑令薛恭
　　昔孟公绰优於赵魏而不宜滕薛，故或以德显，或以功举，「君子之道，焉可怃也！」属县各有贤君，冯翊垂拱蒙成。愿勉所职，卒功业。（《汉书·薛宣传》）
　　◇移书池阳追署廉吏王立
　　县所举廉吏狱掾王立，家私受赇，而立不知，杀身以自明。立诚廉士，甚可闵惜！其以府决曹掾书立之柩，以显其魂。府掾史素与立相知者，皆予送葬。（《汉书·薛宣传》：池阳令举廉吏狱掾王立，府未反召，闻立受囚家钱。宣责让县，县案验狱掾，乃其妻独受系者钱万六千，受之再宿，狱掾实不知。掾惭愤自杀，宣闻之，移书池阳。）
　　◇下贼曹掾张扶教
　　盖礼贵和，人道尚通。日至，吏以令休，所繇来久。曹虽有公职事，家亦望私恩意。掾宜从众，归对妻子，设酒肴，请邻里，壹关相乐，斯亦可矣！（《汉书·薛宣传》：至日休吏，贼曹掾张扶独不肯休，坐曹治事，宣出教。）
　　◎诸葛丰
　　丰字少季，琅邪人。元帝时除御史大夫属，擢司隶校尉，加秩光禄大夫，左迁城门校尉，免为庶人。
　　◇上书谢恩。
　　臣丰驽怯，文不足以劝善，武不足以执邪。陛下不量臣能否，拜为司隶校尉，未有以自效，复秩臣为光禄大夫，官尊责重，非臣所当处也。又迫年岁衰暮，常恐卒填沟渠，无以报厚德，使论议士讥臣无补，长获素餐之名。故常愿捐一旦之命，不待时而断奸臣之首，县於都市，编书其罪，使四方明知为恶之罚，然后却就斧钺之诛，诚臣所甘心也。夫以布衣之士，尚犹有刎颈之交，今以四海之大，曾无伏节死谊之臣，率尽苟合取容，阿党相为，念私门之利，忘国家之政。邪秽浊溷之气上感於天，是以灾变数见，百姓困乏。此臣下不忠之效也，臣诚耻之亡已，凡人情莫不欲安存而恶危亡，然忠臣直士不避患害者，诚为君也。今陛下天覆地载，物无不容，使尚书令尧赐臣丰书曰：「夫司隶者刺举不法，善善恶恶，非得颛之也。免处中和，顺经术意。」恩深德厚，臣丰顿首幸甚。臣窃不胜愤懑，愿赐清宴，唯陛下裁幸。（《汉书·诸葛丰传》：司隶去节白丰始，丰上书谢上不许。）
　　◇复上书
　　臣闻伯奇孝而弃於亲，子胥忠而诛於君，隐公慈而杀於弟，叔武弟而杀於兄。夫以四子之行，屈平之材，然犹不能自显而被刑戮，岂不足以观哉！使臣杀身以安国，蒙诛以显君，臣诚愿之。独恐未有云补，而为众邪所排，令谗夫得遂，正直之路雍塞，忠臣沮心，智士杜口，此愚臣之所惧也。（《汉书·诸葛丰传》）
　　◎朱博
　　博字子元，杜陵人。元帝时为亭长，迁功曹，历太常掾，察廉补安陵丞。后去官，入京兆，历曹史列掾，出为督邮书掾。后为郡功曹。成帝即位，除栎阳令。徙云阳平陵，入为长安令。迁冀州刺史，徙并州刺史，护漕都尉。迁琅邪太守，入为左冯翊，拜大司农。左迁楗为大守。徙山阳太守，病免。复征为光禄大夫，迁廷尉，进后将军，坐王立事免。哀帝即位，起为光禄大夫，迁京兆尹，超拜大司空，迁御史大夫，代孔光为丞相，封阳乡侯，坐承傅太后指奏事下狱自杀。
　　◇上书让封邑
　　故事，封丞相不满千户，而独臣过制，诚惭惧，愿还千户。（《汉书·朱博传》：博封阳乡侯，食邑二千户，博上书让。）
　　◇奏复置御史大夫。
　　帝王之道不必相袭，各繇时务。高皇帝以圣德受命，建立鸿业，置御史大夫，位次丞相，典正法度，以职相参，总领百官，上下相监临，历载二百年，天下安宁。今更为大司空，与丞相同位，未获嘉。故事，选郡国守相高第为中二千石，选中二千石为御史大夫，任职者为丞相，位次有序，所以尊圣德，重国相也。今中二千石未更御史大夫而为丞相，权轻，非所以重国政也。臣愚以为大司空官可罢，复置御史大夫，遵奉旧制。臣愿尽力，以御史大夫为百僚率。（《汉书·朱博传》：博为大司空奏言。）
　　◇奏复置刺史
　　汉家至德薄大，宇内万里，立置郡县。部剌史奉使典州，督察郡国，吏民安宁。故事，居部九岁举为守相，其有异材功效著者辄登擢，秩卑而赏厚，咸劝功乐进。前丞相方进奏罢刺史，更置州牧，秩真二千石，位次九卿。九卿缺，以高弟补，其中材则苟自守而已，恐功效陵夷，奸轨不禁。臣请罢州牧，置刺史如故。（《汉书·朱博传》）
　　◇奏封事免孔光傅喜
　　丞相光志在自守，不能忧国；大司马喜至尊至亲，阿党大臣，无益政治。（《汉书·朱博传》）
　　◇奏免师丹爵邑
　　前高昌侯宏首建尊号之议，而为丹所劾奏，免为庶人。时天下衰粗，委政於丹。丹不深惟褒广尊亲之义而妄称说，抑贬尊号，亏损孝道，不忠莫大焉。陛下圣仁，昭然定尊号，宏以忠孝复封高昌侯，丹恶逆暴著，虽蒙赦令，不宜有爵邑，请免为庶人。（《汉书·师丹传》：博迁为丞相，复与御史大夫赵玄奏言。）
　　◇奏免傅喜何武爵土
　　喜、武前在位，皆无益於治，虽已退免，爵士之封，非所当得也。请皆免为庶人。（《汉书·朱博传》：傅太后怨傅喜不已，风丞相令奏免喜侯，即并奏。）
