<!-- { "loadSidebar": true } -->
    云龙在想，风马异区，末由倾盖之诚，空切著鞭之望。虽傅鳞翼，莫写肺肝。况某俯顾家门，忝同里闬，每咏维城之什，即怀乔木之恩。幸蒙侍中大王不贱家丘，深知国产，曲垂厚奖，频辱好音。然则苟能知心，何假会面，以斯佩荷，可鉴依攀。今缘国患未除，邻仇不戢，甚欲慎方吉舌，其如愤气填胸？略假笺毫，具陈事实，恃惠子之知我，望明王之鉴贤。伏惟恩私，远察诚素云云。
    ○第三
    伏以蜂蚁巢窠，犹能稔恶；熊罴队伍，未见摧凶。在於义士忠臣，莫不痛心疾首。某盖谓去年奉诏，遂於近境旋师，然今若终不自行，必恐竟无所就。已从中夏，遍阅大军，待划淮戎，即登汴道。便以指其百胜，决此一行，人不异心，事希同力。侍中大王族荣周姓，爵贵汉封，固多报国之诚，常贮安邦之术，见兹祸难，忍不忧勤？某既事征行，辄申控告，伏望差借兵士，助平寇戎，得贵藩精骑五千，胜诸道羸师十万，伫收京阙，克在旬时。亦已先具奏陈，所贵免成专辄。申包胥之告急，与此虽殊；赵充国之请行，于今可试。幸垂亮察，必赐允从。不敢独擅茂勋，所冀均分重赏，忠诚之切，实在於斯。伏惟永存始终，早示可否，未间望，可想眷翘云云。
    ○第四
    别奉荣缄，远搜古籍，其於降叹，无以喻陈。且近者列土诸侯，盈庭多士，唯以宦涂锐志，少於儒术留心。而乃侍中大王博古通今，去华取实。燕碣石之接土，已继芳踪；汉维城之好书，远符仁旨。是以访遗编於汲冢，寻坠简於鲁宫。然则荆轲易水之歌，徒矜壮气；召伯甘棠之咏，虚播政声。岂若博采圣人之书，用光君伯甘棠之咏，虚播政声。岂若博采圣人之书，用光君子之道，但怀钻仰，敢觊切磋。况某久拥戎旃，杂亲讲席，耽读阙五千卷之数，藏贮无三十车之多。自奉指踪，愿申诚恳，遍令列肆，广集异书，冀资日益之功，宁惮风咏之过。必可徵名东观，承乏西斋。伏惟俯赐鉴察云云。
    ○滑台王令公
    某蒙恩忝官，不任感惧。某粗传堂构，廖荷国恩，然而术略素贫，勋劳甚浅，早分相印，累陟师坛，每遇福过灾生，曾为材微任重。一自四郊多垒，万乘蒙尘，未施毫发之功，深负咽喉之寄。羊皮狐腋，空思赵简子之言；瓦釜黄钟，甯免楚大夫之叹。既难展用，唯愿退闲。方欲沥血拜章，奉身请老；岂料更随众例，亦忝殊荣。遽登常伯之高资，复益实封之异宠，伐檀可惧，横草何申？伏缘递路不通，制书未到，先垂荣问，过辱奖词，既聆天上之音，不愧月中之梦。末由陈谢，但切兢惶云云。
    ○盐铁李都相公
    某蒙恩忝官，不任感惧。伏以纳言峻秩，真食殊荣，有扶持社稷之功，有燮理阴阳之术，方居正位，允洽群情。如某德乏润身，智惭周物，况逢多事，未展壮图，动无效於启行，静有能於卧理。加以久司莞货，实寡筹谋，既亏於富国赡军，深愧於木牛流马。唯甘黜削，永遂优闲。岂料圣泽无偏，戎藩有忝。辀飞画鹿，昔年而莫见休徵；冠耸丰貂，今日而愈惭非据。仍加班邑，何报圣朝？此皆仆射每赐保持，得荣交代，唯期励节，共愿匡时。陈谢末由，依攀益切云云。
    ○第二
    窃以世途易变，时事难言，泛泛如水中自安，滔滔者天下皆是。虽董卓已燃巨腹，众切欢呼；而桓彝若有忠魂，潜应恸哭。每窥师律，空激壮图。今则大驾未旋，外藩多难，获利者唯谋润屋，握兵者谁解清宫？当道虽乏供须，但勤贡献，愿早回於御辇，难空倚於赋舆。割占所因，指扌为斯在，必希朗鉴，深察鄙诚。其他即遣专人，冀具後状云云。
    ○龙州裴岘尚书
    远劳专介，特枉华缄。发函睹不灭之踪，满幅示相忧之旨，其於佩惠，何以寄言。且国步犹艰，天心难测，忠直者韬声戢影，奸邪者鼓舌簸唇。彼既一时，此须三黜，唯当竭节，岂足兴言。尚书偶值危时，暂淹雅望，将期历试，无限卑栖。宠辱若惊，周柱史非无意也；行藏自保，鲁司寇有是言乎？多谢故人，勉报圣主。分忧救瘼，为政非轻；志操不亏，恩荣斯在。伏惟谅察云云。
    ○西川柳常侍
    某顷镇龟城，别营雉堞，盖符天意，得就土功。今者幸遇巡游，谓申绩效，久留御辇，俾立丰碑，杜元凯方愧勋名，李玄感敢言德政？虽忝当功受赏，其如见宠若惊。常侍直道而行，乐人之善，远垂华翰，过辱奖词。以永传不朽之谭，先见未来之事，可使美掩蜀都之赋，高齐剑阁之铭。荷戴兢惭，无以指喻，伏惟照察云云。
    ○史馆萧遘相公
    某日无劳效，天降宠光，虽雨露常均，不辞润物，而丘山渐重，莫遂安身。况蒙相公察以独立，圣朝勤行直道，迥垂芘{艹赖}，免使湮沉。既辟洪炉，辱陶镕之厚赐；仍挥彩笔，烦刻画之妍词。以为动有成功，前无强敌，抚宁淮甸，静戢烟尘，继陈任土之仪，远沥望云之恳。遂使荣升画室，特解牢盆；更增班邑之恩，尚将统兵之位。仰窥华翰，俯揣凡材，未能息多垒之灾，何以窃长城之誉，唯期激励，少报生成。拜赐未前，怀仁益切云云。
    ○三相公
    某蒙恩忝官，不任感惧。伏以风后古官，是圣代弼谐所重；国侨美赏，非贤才负荷固难。必也挺秀儒林，钩深学海，方可夺席占五十重之誉，享秩称二千石之荣。如某任重咽喉，功微毫发，早提兵柄，不能静划寇戎；久握利权，无以广资经费。虽进退每从於帝命，而否臧实愧於军谋。以兹责躬，无所逃罪，但愿罢归林薮，绝望云霄。岂料宸襟，犹伤坠履。自上安下，方惭画鹿之幡；居高饮清，忽戴附蝉之冕。解烦难於平准，增宠禄於实封，此皆相公启导睿慈，庇安戎律。使贞金炼火，免销耗於毒烟；直木摧霜，更敷荣於圣日。唯当亲驱锐旅，遍讨群凶，冀成破竹之功，少赎伐檀之刺。末由陈谢，悚惕增深云云。
    ○翰林侯<曾羽>学士
    某材略素贫，勋劳甚薄，谬蒙睿渥，累陟华资。今者拜以古官，加之真食，伏蒙学士亲奉宸眷，过垂奖词。烦郭璞之彩毫，荣胜轩冕；使夷吾之琐器，顿异斗筲。遭逢实契於百生，铭镂岂唯於一字。但冀仰凭笔阵，更炼戎韬。充国壮心，早遂征行之望；无盐陋质，免惭刻画之恩。荷戴兢惶，不任诚恳，末由拜赐，但切依攀云云。（以上《桂苑耕集》八）
    ○都统王令公
    近者专驰贺状，伏计已览卑诚，久绝来音，但多景恋。令公始终陶冶，表里经纶，王商能止於讹言，谢万暂提其劲卒，夺穷寇奸凶之魄，活疲震慑之魂。行既顺天，捷当克日。某比承诏旨，久缓师期，今伏见令公命许君亲，身先将校，幸叶弹冠之望。倍警投袂之心。已阅全师，既离弊镇，虽自称岸上之虎，或谓当仁；而不畏水中之龙，实归重德。唯期助役，非敢贪功。欲取来月上旬，决谋进退，直冲宋野，先会梁园。谨遣专人咨探行李，辄觊回信，聊纾远怀。伏惟恩私，深赐鉴察云云。
    ○第二
    累专寓状，粗得输诚，继奉荣缄，益铭殊眷。不审近日尊体何似？夏星没火，秋飘灰，伫妖气之雪销，想军声之雷振。伏计振振君子之德，仡仡勇夫之诚，足可凭有庆之威，誓无哗之众。功期一举，势必万全。谢太傅之智谋，预知大捷；鲍参军之歌咏，唯伫中兴。伏惟慎保节宣，用谐时望。某常衔曩顾，史捧温言，朝祷暮祈，可量卑恳云云。
    ○第三
    某自承令公亲率锐师，伫歼穷寇，便谋训炼，欲赴战征，愿折豺牙，仰瞻马首。履山川而犯霜露，久决心期；擐甲胄而峙糗粮，早成力办。不料徐戎忽聚，费誓犹陈，未豁征途，难通馈辇，以此早申诚恳，但切忧惶。伏想万夫争广弩之先，八表望建橐之令，伫见龙归魏阙，却迎凤舞荀池。虽居喙息跛行，尽解□祈心祷。某早窥伟量，遥禀壮图，仰视旄头，渐觅奔藏之处；俯看屐齿，唯怀断折之虞。恭俟捷音，专申贺礼，未前祝望，不暇启陈云云。
    ○浙西周宝司空
    昨奉缄翰，兼寄示书碑样，眷私既深，披阅无倦，其於荣抃，无以喻陈。某每念久握兵戎，累移节制，虽缵弓裘之业，未扬钟鼎之勋。况乃来暮歌稀，行春化拙，岂期睿奖，特采微劳，许标不朽之规，远降非常之宠。至如仲尼儒术，始流芳於沂水之湄；元凯战功，方挂美於岘山之顶。愚实何效，遂叨此荣。司空念切忧忘，事谐响应，猥垂恩力，妙选书工，所谓知臣者莫若圣君，成我者固须良友。有始有卒，念兹在兹，彼虽未起雕镌，此已先深铭镂。今者干戈务拥，笔砚事疏。不及别请他人，敬遵来命；唯望早成刊勒，实赖奖怜。其碑词同封呈上云云。
    ○第二
    录温者，包藏异谋，玷污玄化，蝼蝈暂成聚窟，鸱枭实欲同巢。诚谓天高可欺，不知日远能照，果彰罪迹，遂举刑书。既绝虑於窃鈇，俾成规於用钺，言堪自贺，事必相传。岂料司空染五色毫，飞一函纸，微美词於鲁史，辱虚誉於刘笺。列土除凶，不负国章在手；临风拜赐，其如戎律拘身。未启素诚，但铭殊贶。
    ○第三
    扬示诏书，仰窥圣旨，伫攀高躅，倍激壮怀。司空寄绾吴门，瞰悬魏阙，况奉臣哉之命，必兴王者之师。但希水簇舟舡，幸遵旧俗；山堆戈甲，早振雄威。副大君旰食之勤，慰下走朝饥之望。某祗看风信，便泛江程。五两翩翻，解指朝天之路；三军踊跃，待申破竹之功。许接後尘，远示行日，傥可从心所欲，必希携手同行。王导有言，无作楚囚相对；刘琨养勇，以诛逆虏为期。事可荣今，功何让古？既衔帝语，勿老师徒，愿因江汉之征，得遂潇湘之遇云云。
    ○第四
    伏以山岳降灵，尹吉甫之全德；风雷奋气，窦世宁之异祥。况乃景值新秋，时当圣代，间生英杰，高建勋庸。伏惟相公名可掩瑜，志堪夺璧。魏公子春霆振响，有物皆惊；晋大夫冬日流辉，无人不爱。深蕴安刘之业，终成佐汉之谋。今则又庆生辰，永资景福。出握元戎之柄，既播嘉声；入持宰相之权，则迎急诏。祷祝攀恋，不任下情，有少续寿之仪，谨具别状寄献云云。
    ○第五
    专使押衙傅逊至，启阅华缄，奉承珍贶，光辉夺目，荷戴铭心。况承已奉尧言，永除回怒。继好息民之义，远耀麟经；输忠报主之诚，频传雁讯。喜气连铺於两岸，嘉声遍振於四邻，敬仰成规，深敦曩契。唯愿内防蝎谮，外息狐疑，必期戮力於公家，不敢欺心於暗室。伏惟深赐云云。
    ○宣歙裴虔馀尚书
