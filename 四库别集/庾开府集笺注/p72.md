<!-- { "loadSidebar": true } -->
　　辽水之东【见段永恩碑】冀州之北既曰都尉【见报寄洛州】兼称属国【见燕歌】敛气余勇【左传齐髙固曰欲勇者贾余余勇】雄邉遗则孝实天经【见齐王宪碑】忠为令德【左传郑杀叔申叔禽君子曰忠为令德非其人犹不可况不令乎】冠冕世禄羽仪祚俗被燕丹【汉地理志蓟南通齐赵勃碣之间其俗愚悍少虑轻薄无威亦有所长敢于急人燕丹遗风也】风慙英蔺【见齐王宪碑】劬劳行役【诗或惨惨劬劳序刺幽王役使不均】辛苦行阵勇过溺骏【当作骖谢晖诗北拒溺骖镳西勘收组练注春秋感精符曰强杰并侵战兵雷合龙门溺骖宋均曰龙门鲁地也时齐鲁与宋郑战败相杀血溺骖马】气逾瓦振【见哀江南赋】王国克生思皇多士温温恭人【语见诗】谦谦君子【语见周易】拥旄仗节出蕃入仕搢笏五朝建旟千里时逢改特【当作物左传叔向谓宣子曰文之伯也岂能改物】名载防勲淮隂召拜【见为阎将军表】昭阳破军【见长孙俭碑】职司刑政狱慎深文【汉赵禹传周亚夫曰极知禹无害然文深不可以居大府】沈羊不饮【家语孔子为鲁司寇沈犹氏不敢朝饮其羊】雈盗无闻【左传郑国多盗取人于雈苻泽中】巴庸薄伐【诗薄伐猃狁】江汉专征军总六校【晋王濬传拜濬辅国大将军领六校尉旧校惟五置此营自濬始】兵兼七营【魏书公孙渊令官属上书曰七营虎士】运长撃短【魏桓范集云古之用兵者以长撃短然吴舎舟涉陆此谓弃长即短也】后实先声【汉书李左车曰兵有先声而后实】増垒威敌【左传宋皇瑗围郑师每日迁舍作垒堑成辄徙合其围也垒合郑师哭遂取郑也】减灶濳兵【见贺娄慈碑】钟鸣夜漏【魏志田豫曰年遇七十而居位譬犹钟鸣漏尽而夜行不休也】晞露朝阳【见拟咏怀】邑里萧索宅帷荒凉丰碑卜柩【见豆卢永恩碑】题凑迁丧【见司马裔碑】宫临樗里台倾孟尝【见思旧铭】卜兆届期【见为杞公表】逺辰告筮【曲礼凡卜筮日旬之外曰逺某日旬之内曰近某日丧事先逺日吉事先近日】德遗身后【见宗庙歌】名昭没世【论语君子疾没世而名不称焉】馆舎长捐【见请袭封表】泉扃永闭【晋陶潜挽歌幽室一已闭千年不复朝】晏婴悼齐【见齐王宪碑】栁庄悲卫【见辛威碑】风秋北原【见和宇文内史】日没川逝【论语子在川上曰逝者如斯夫】葬田旧顷客土新封【汉成帝纪诏曰客土疏恶服防曰取他处土以増髙为客土也】泪堕片石【晋书羊祜好游岘山襄阳人建碑立庙于其地望其碑者无不流涕因谓之堕泪碑】劒挂孤松【见季子赞】清辉令范千载余踪


　　庾开府集笺注巻九
　　钦定四库全书
　　庾开府集笺注巻十
　　周　庾信　撰
　　吴江吴兆宜注
　　周大将军闻喜公栁霞墓志铭【北史本传作栁遐】
