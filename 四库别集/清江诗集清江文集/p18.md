<!-- { "loadSidebar": true } -->
　　诗盛于唐尚矣盛唐之诗称李太白杜少陵而止乾坤清气常靳于人二子得所靳而形之诗潇湘洞庭不足喻其广龙门劒阁不足喻其峻西施南威不足喻其态千兵万马不足喻其气若夜郎夔子诸篇天发其藻神泄其秘二子亦岂知其诗之至于如此哉予尝读二集而玩之其凡则约乎情而反之正表里国风而薄乎雅颂代之作者咸嗜其味矣不过醯一于酢醝一于咸而忘其醇且和者长庆以降已不复论宋诗推苏黄去李杜为近逮宋季而无诗矣非无诗也于二子之诗嗜而不知其味故曰无诗岂乾坤清气至是益靳而得之者益寡与有元混合天下一时鸿生硕士若刘杨虞范出而鸣国家之盛而五峰铁崖二公继作瑰诡奇絶视有唐为无愧或曰刘杨而下善诗矣岂皆李杜乎则应之曰韶濩息而鼓吹作衮冕弃而南冠出固有非李杜而李杜者也前軰采而辑之目曰皇元风雅亦既行之于世识者病其驳而未纯钱唐金氏精选当代作者凡三十余人题其集曰乾坤清气一日抱其集见予黄湾之凤皇山下求序以冠篇端辄书其略如右后生新进法诸古参诸今或有得焉则丽而不浮也奇而不僻也易而不俚也始可与言诗之味已是説也当与能诗者道也
　　送两浙转运司副使分司西路归武林序
　　至正二十有一年上以两浙转运司官非其人纲纪大壊择中外臣有能者任之乃以南台御史特穆尔布哈为都运新昌州逹噜噶齐星哈实哩副之既至都运遂诣丞相曰濒海之塲凡三十有四军兴以来其转运司者仁和许邨西路而已复经寇掠人多流亡西路岁办盐八千引有竒十九年裁四千一百十二引明年益至五千一十三引又明年益至七千八百一十引盖二塲为下副使外严内寛宜往督之丞相曰法弛久矣上无以给经国之费下无以为业民之资往懋哉乃孟春正月公乘小舟至浃旬之间黜吏之罔上为螙者复丁之庇于强家者召父老立庭中申以三则奸者有罚禁其私贩于是咸喻其意小大竞劝莫敢违教自六月至于秋八月功毕而不笞一人插煎仁和县六百引补旧额一百九十引乌乎天下之利莫重于盐而病亦甚矣上之人徒知其为利而不知病民往往肆虎狼之毒严刑峻法以驱之其弊有不可胜言者今公不临以赫赫之威而有煦煦之仁辟之冬日民爱之矣视唐之刘晏吾何左右焉初公之来也以苍头自随入视治所古槐秋屋日色旁射四无周垣不以为陋遂命葺而居之坐无重席食且藜藿泊如也视彼茍禄而为一身计择高敞之第醉醲饱鲜而于所当务者一不经意寜无愧乎今都运寻拜治书之命公亦不久于此矣于其还也因举其略而书之复作诗系其后以着民之思至正二十有二年冬十一月望日檇李贝琼序诗曰
　　东海水不枯煑盐何日已丈夫行负薪妇女面如鬼所悲力已穷鞭挞岂无耻欲食管桑肉富国那尚此朝廷擢老成抚我犹赤子昔逢使者忧今识使者喜呜呼凋瘵余坐使讴歌起天门有诏催振翼抟万里















　　清江文集巻一
　　钦定四库全书
　　清江文集巻二　　　　　　明　贝琼　撰云间集
　　设渔樵对
　　客有出云间涉大江北之京师遇业渔者偕老樵休于道意若有得者因诘之曰渔樵末事也方今明天子侧席求士如不及盍舍尔渔与樵以图富贵乎对曰客之谋已则善矣非吾所处也今公卿大夫以至齐民贵贱虽不伦其道一也彼渔于民吾渔于河彼樵于国吾樵于山吾何异彼哉且彼大宫室盛舆马妇女不蚕而锦绣子弟不田而粱肉非民之钩饵国之斧斤乎民日削国日壊彼犹未已也小覆家大赤族来者犹弗惩复袭为之呜呼国卒不免于樵民卒不免于渔今吾薪给于爨未始赭山而樵也鱼给于食未始絶河而渔也视彼不已廉乎一饱之余息于树忘吾柯矣濯于流忘吾筌矣无覆家赤族之忧所获多矣吾何易彼哉客惭而谢曰仆之昧于道也请从若游曰又有大者焉渤海之东其深无极曰有珠焉在大鲸之腹吾渔而有之可以光六合邓林之西其广万里曰有材焉临虎豹之穴吾伐而取之可以栋九庙此吾渔樵之所获也大矣岂茍富贵而蹈祸者同辙哉客谢之曰大哉夫子之志乎愿终身执御焉遂録其对
　　霜林説
　　华亭丞会稽俞君伸瓛以霜林自号间见予于清江一曲求其説辞不获则为之言曰邓林之木其高参天其大蔽日翔鸾鹄而伏虎豹盖不知其几霜也天下之人徒观风雷之所鼓动雨露之所沾洽朽者枿焉郁者条焉而一气酷烈施于既盛之余莫不摧败脱落若巻甲败卒色灰而肉创回视春夏之交葱蒨蓊郁青环翠合者已濯濯无余而天地生生之机亦几乎息矣然脆者非霜无以坚华者非霜无以实其至于参天蔽日者皆成于霜也惟士亦然盖凡盛时志骄气鋭好前而无忌视天下举莫吾若也及挫衂于世故进不得遂而退失所据穷乏顿踣然后知无穷之变以求已之不足智日明而业日崇是物必陨而后成士必困而后立如此仲瓛早岁读书绩文有声吴越间其去仕而家于九峰三泖也众且以其壹郁无聊若不能终日乃以霜林为况则知动心忍性惩其所已悔而益其所不能矣呜呼宫室舟车之材恒求之气化推迁之后而任大事决大议者恒得之阅歴艰难之老成与余方以是自朂因仲瓛而有所得焉故书
　　壶説
　　壶瓠而圜者也或剖为酒器而俗以壶目其人则尤其过圜犹壶之不觚也璜溪夏生士文破方为圜遂号壶道人其言曰壶之为器黄流臭腐无所择吾实似之无盐之厉西子之姣不能瞽天下之目吾有目而不知为厉为姣咸韶之正郑卫之淫不能簧天下之耳吾有耳而不知为正为淫彼曰可吾亦曰可彼曰否吾亦曰否吾何左右焉人吾与者吾奚喜人吾仇者吾奚戚吾一壶耳是非得失又何较焉余闻而叹曰生圜其外不病其内方其内不异于外其号壶非实也然皎皎者汚察察者诛此杨恽萧望之不免于汉而司马徽全躯浊世则言之无忤行之无窒非壶之圜不能也君子于此可以观世变矣因书以为説
　　谦恒二子説
　　广陵王君至善官松江命其二子从余受尚书经长曰谦字伯益次曰恒字仲常且求申其説余乃进而告之曰大而不居之谓谦在卦艮下坤上为地中有山之象日晦而光月朒而恒谦而益也禹之不矜不伐其合谦之道乎久而不变之谓恒在卦巽下震上为风雷之象夜继以昼暑禅以寒恒而不已也舜之弗迷其合恒之道乎茍观天地之道而法之舜禹之徳可驯致也进于是克己而已人欲胜天理防其欲勉谦与恒又可得哉二子其无画
　　古泉先生传
　　古泉先生者魏人也其先居河中府河东县之歴山自魏而分散处荆扬者非一有别族在庄山者尤为强宗尧时九州厄于水禹采歴山之良用之人赖其利水平荆扬之产皆列于贡其庄山之别族防于商故人以歴庄并称逮周之王以其有功于天下始封诸泉而于外府太公立九府圜法而泉之子母大显俗讹泉为钱云泉之状外亷内方能通有无凡国有大事必资之泉而民间尤仰之子姓蝉联并袭泉号秦并六国以泉亚金镒髙帝灭秦更泉曰荚因赐姓孔氏孝文时乃去而如吴吴王濞隂蓄异志见泉大悦曰吾事济矣用是国富兵强其一归孝文之嬖邓通武帝立怒其不佐县官之急尽灭泉族用白撰三族以天用莫如龙也故圆之为龙地用莫如马也故方之为马人用莫如也故撱之为时吏民起而为奸法不能禁死者数万人自出者百余万人后废白撰复泉职其品乃有三铢五铢与赤侧并行而属于上林三官三者莫精于五铢故特不废废亦不久降于三国或耗或破宋魏之际其体益轻而无铢之质矣其他若梁之东西泉不可悉攷唐武德中有元寳者得上意铢遂閟而不出元寳至赵宋支叶益大盘错根据中国四裔皆知寳而尊之及有元混一区宇禇被用事而元寳黜至正中州郡兵起亟诏元寳用之泉亦复显故号古泉独铢无闻焉初泉之生也其母见史占筮之曰吉其体上坤下干是为泰之象繇曰质圜函方有文不居利博而广施本支绳绳惟公私是资卒信而不诬且其用也周单穆公有子母相权之説汉贾谊有七福之説光武之起马援有富国之説晋议废泉孔琳有救弊之説唐恶其滥宋璟有出谷之説是皆善于泉者宋之洪迈尤明其利害焉盖自鸿荒以来珠玉至贵未有易于泉者以其前民用也虽附权党势不交廉介士此泉之恒态然得之则贫可以富卑可以尊死可以生穷可以通失之则智者愚勇者怯故泉未始求于人而人争欲致之惟其废天下之义败天下之法君子深恶之而无道泉者云
　　太史公曰泉之利博矣不可一日絶者也能济天下之患亦以起天下之奸故禁之严而死者甚焉蓄之固而攘者众焉此后世之弗古若也三代之时非恃泉以理也特权之以泉耳不为之禁而亦无死者不为之蓄而亦无攘者恃泉以为理则上下知有利而不知有义是泉之所以祸人也噫泉果利已乎泉果利已乎
　　愚痴道人传
　　愚痴道人者隐于钱唐之东青山余一日过于凤皇山下据槁梧读老子书与之语知士也因诘之曰名者实之宾乃以愚痴为号岂绐我与曰愚若武子武子果愚乎痴若济叔济叔果痴乎吾之愚痴不可攻而迁明天子方有事四方卖浆羸叟哆然大言吾鲠而莫宣吹箫市人瞿然疾驰吾锢而莫前是知钝者非鋭之与伏者非翔之佐非愚痴之实乎然彼蹈险而蹶者往往缺而思钝殒而思伏吾以愚痴独无恙故曰玉固璞而美全钩閟匣而神存何以名为余乃为之叹曰辨矣守之以讷巧矣形之以拙圣者所以保身而济大事由是道也彼所谓愚痴者亦其类与昔李斯智于秦见欺于赵高而族晁错智于汉见谗于袁盎而戮智固斯之贼错之毒已使二子溷愚与痴不至血于市为天下笑彼夸智而蹈险如斯错者诚愚痴也余固有取乎愚痴而羞道其智书之为传且以自警云
　　樗隐先生传
　　樗隐先生者高世之士也于书无不读为文章有秦汉作者气而不屑于仕或问其何取于樗也先生曰木之为人所材者松也栢也檀也杞柳也楩楠也梧槚也松之直刳为舟为楫檀之坚揉为轮为辐梧槚之羙削为琴瑟楩楠之大斲为梁栋若杞若柳屈为器斩为杖而樗之高且巨非不若众木也无松栢之直无梧槚之美无楩楠之大以为舟楫则不胜万钧以为琴瑟则不中五音以为轮辐则脆而易败以为梁栋则螙而易腐以为器为杖则癕瘇而不任雕锼是木之不材未有过于樗已吾实似之然彼以其直也以其坚也以其大且美也不免于刳揉斲削斩屈而不得全其木之天全其木之天而不贼于斧斤者樗也视今之所谓豪杰显于时者或智或力或艺或果数年之间倐起忽仆银黄之重而刀锯随之奚异众木为人之所材者乎吾以龌龊独存无荣也辱亦弗及无得也祸亦不蹈幸而全吾之天非樗类耶终日杜门谢客坐木榻读南华内外篇不知霄壤间孰贵孰贱孰泰孰约也人以是高之咸称樗隐先生或又云先生鐂姓尝以兵略佐迈公善卿守会稽后以樗隐自盖云
　　评曰樗之不为世所材也亦樗之幸也代之坐庙堂享五鼎而无益人之国独非樗乎其不为樗者又往往不能终何者薰以召焚明以媒铄求如樗之自全恶可得也故有道者晦其用于不用寓其能于不能若先生者是矣岂真樗也哉岂真樗也哉
　　林泉民传
