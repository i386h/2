<!-- { "loadSidebar": true } -->
　　叙曰银衡用九天门压西北之荒铜盖虚三地戸坼东南之野逈七星于上列太清不能濳混茫之机环四海于中州巨块不能秘生成之业圣人有以见天下之赜拟诸形容圣人有以见天下之动行其典礼灵图广运百姓日用而不知神理潜行万方乐推而不厌古者熊山南眺金崇横上帝之居凤穴西临玉室考爰皇之宅五龙乗正按天防以希防六羽提衡騐星謡而汗漫洎乎尊卢赫胥之代骊连栗陆之君皇图始于中叶莫不慿三灵之寳位鼓舞隂阳籍六合之尊名财成宇宙未有贵而无位博而无名大礼由其再造大乐出其一变荡荡乎人无得而称焉巍巍乎其有成功者也若夫司徒立勲于天地还承帝喾之家防子开国于商周仍纂成汤之业虽禽歴数推移于景亳之都而白马旗裳赫奕于风邱之国由是千年有属万物知归乾坤合而至徳生日月防而明灵降奎娄胃昴风駈白虎之精角亢房心云郁青龙之祉君王异表仪石纽而法丹陵辅相宏资状臯陶而图子产岂止凿执象摛光芒于北斗之宫括成地形腾瑞气于东山之曲非天下之至精其孰能与于此神造化德合陶钧获冲用于生知运幽机于性道穷庻事之终始协庻品之自然覩者不识其灵仰者不知其徳歩三光于太极照曜三门含万象于中区声明万国惟深也能通天下之志惟几也能成天下之务非天下之至神其孰能与于此道尊徳贵挫锐同尘始于中都宰终于大司寇能使长防异节男女别途路无遗亡器不雕僞奸雄独立初明两观之诛正教未行仍赦同狴之罪盟齐侯而归四邑夷不乱华黜季氏而覆三都家无藏甲非天下之至刚其孰能与于此青光歇灭赤箓衰防一注为海岱之尊一战有河防之覇故得三王不相袭礼亡于寇戎五帝不相防乐入于河海是以哀生灵之板荡痛防县之分崩歴聘诸矦栖遑异国其为大也法象莫之能容其为高也黎元莫之能覩时非我与遂厄宋而围陈道不吾行终乐天而知命非天下之至柔其孰能与于此太山不辞土壤故能成其高沧海不让细流故能成其大自季孙之赐我也交益亲矣自敬叔之乗我也道弥尊矣于是歴郊社之所考明堂之则金人右对仍观太祖之阶斧扆前临还访周公之位然后删诗书而续易象动天地而感神运百代之舟车开千龄之戸牖是故雷精日角闻道德而抠衣月颊山庭奉琴书而撰杖非天下之至文其孰能与于此智以藏往有感而必通神以知来无防而不照论五行于帝辅潜观大皥之先揆七庙于天灾预察厘王之过星流十月徴歴象于衰周日泛三江采讴謡于覇楚神无方而易无体圣人通变化之津河出图而洛岀书圣人悟兴亡之兆非天下之至明其孰能与于此极天蟠地之礼周旋揖让之规百神于是防昌二仪以之同节非礼无以别父子兄弟亲踈之序非礼无以辨君臣上下长防之位本之于元气徴之于太古定足以法于九围道足以周于八极服先王之制度黜红紫而无施敛上帝之明威感风雷而有变非天下之至恭其孰能与于此五行四气十二月还相为本五声六律十二管还相为宫至音将简易同和广乐与神明合契盛于中国还陈武象之容奄有四方自得文王之操南风奏雅知大舜之温北里宣滛体殷辛之暴非天下之至和其孰能与于此悲夫日中则昃动静之常也月满则亏虚盈之数也自太平王佐委龙翰于芳年礼义覇臣摧兽文于华月则知天之将防也则知道之将废也虽頽山坏木兆悲歌于两楹夏栋周墙陈盛则于用礼犹使文明炤烂百王知察变之机钟石铿锵万代挹希声之乐信可谓备物致用立成器以为天下利者莫大于圣人也旣而三河失统九州之宝币不归四塞提衡万里之长城继作星祅日祲乾象暗而恒文乖礼坏乐崩彛伦斁而旧章缺洎夫砀山休气潜膺赤帝之图沛国真人宻召黄星之录尊褒成之厚级殷崇圣之荣班学校于是大兴文武由其不坠年当晋宋运距周隋太山覆而昆仑倒天柱倾而地维絶三重赤晕还开争战之端千里黄埃荐有干戈之务乱罹瘼矣黔首何依王室蠢然苍生无主闾阎匝地今来爲讲武之塲荆棘参天昔日作谈经之市皇家拨乱返正应天顺人鼓之以雷霆润之以风雨驰欃枪而扫秽上廓鹏云决河海以澄奸下清鼇极今天子握大象运洪鑪星重辉海重润干廻北列垂衣裳于太紫之垣日岀东方备法驾于中黄之道混沌之无天无地尽入提封伯阳之有物有象咸乗礼节太阶三袭明瑞气于朱符中极四游法祥光于玉烛东胶西序云阁蓬邱国号陶唐家成邹鲁遂使西山童子陈歌謡于璧水之前南国老人受几杖于环林之下乾坤之大德行矣皇王之盛节明矣江茆鄗黍晨昏荐帝之祥凤穴麟洲晷刻因天之瑞乗舆乃选吉日协灵辰诏风伯以行观促雷师而岀豫房爲天驷仍施列缺之鞭斗为帝车即动招摇之柄奠玉帛奏金丝登介邱下梁甫拥神休而尊明号莫之与京按玉册而考银绳于斯爲盛于是廻舆转斾临曲阜之郊畿驻跸停銮访云坛之轨迹若使九原可作大君得廊庙之才千载有知夫子记风云之防即以干封元年追赠太师礼也咸亨元年又诏宣尼有纵自天体膺上哲合两仪之简易为亿载之师表顾惟寝庙义在钦崇诸州县庙堂及学舘有破坏并先来未造者遂使生徒无肄业之所先师阙尊祭之仪乆致飘露深非敬本宜令州县速加营葺新都学庙堂者奉诏之所立也因三农之暇陈道之规考帏帐于西京访埃尘于东鲁梅梁桂柱深沉风雨之津镂槛文轩旷望江山之表纳流云于上栋白日非遥披浊雾于中阶青天在瞩雕镌暐穷妙饰于重栏山海高深尽灵姿于反宇门生偘偘如培文杏之坛胄子锵锵若预崇兰之室每至南方二月草树华滋北陆三秋风烟摇落莫不列苹蘩于上席行礼敬于质明奠椒桂于中罇敬神明于如在尔其邑居重原野平芜岀江干之万里入参星之七度城蔼蔼焕繁霞于百尺之楼蛟浦澄澄洗明月于千秋之水文翁旧学日往年归刘禅平堂烟荒雾惨武侯龙伏犹观八阵之图壮士虵崩仍辨五丁之石左巴右防之胜域陆海三江之奥壤大都督周王天皇第八子也元继天而作降仙才于玉斗之庭武昭应运而生开覇业于金城之域五潢高暎流滋液于咸池十日旁罗散光华于若木星悬帝子遥澄井络之郊岳列天孙远控彭门之野姬公以明德之重行宝化于周南曹植以懿亲之贤发金声于鲁北通议大夫行长史南阳来恒隋十二卫大将军荣国公之元子申侯太岳鎭其灵襟傅说长河昭其神彩厐士元蓄西申之逸羽始践题舆管公明绊东道之雄姿初临别乗朝议大夫守司马宇文纪左卫将军灵州都督之次子台门鼎族传呼棨防之荣玉质金相海若河宗之宝庾氷清识得严令而非常桓温贵游无君公而不乐县令郑元嘉荥阳人也东周玉裔北海金宗列矛防之森森吐风流而蒨蒨尺兵不用瑕邱有上德之君枹鼓希闻洛阳有神明之宰丞京兆韦德工主簿扶风马仁砺尉清河张嗣明北地傅怀爱等荆蓝灼烁邓杞扶踈许度入风月之清关郭林宗获神仙之妙境南昌晦迹共梅福而齐衡左部韬眞与乔元而等列博士张元鍳助教费仁敬等碧鸡雄辩则沧海沸腾白凤宏辞则烟霞喷薄一州闻道亲居典学之官四子乗风来听中和之曲圆冠列侍执巾舄于西阶大帯诸生受诗书于北靣泮宫之上更闻通徳之门小学之前复见华隂之市乡望等鱼文骥子震耀于平原汉女巴姬骈罗于甲第杜陵亭长终成辅相之才桐乡啬夫且着防平之号莫不公私务隟即听歌隂雨时闲仍观爼豆逍遥城郭拜夫子之灵祠髣髴风尘见夫子之遗像机衡莫测下问书生远近未知来求小子当仁不让思齐于上古之名游圣难言有愧于中郎之石其铭曰
　　太虚寥廓洪鑪喷薄上缀三宫旁清八络津独化圣人攸作鼇柱为居龙门是托爰清爰净惟寂惟寞【其一】防韬名鱼图表灵火纪云纪天正地正君臣礼制宇宙辉明文武旣没成康遂行群飞海水若羽天星【其二】玉筐曾裔金符逺系钟石虽迁山河不替乾坤降德隂阳合契虎啸风清龙腾云逝三元载伫万方攸济【其三】鲁道旣昏绵绵若存禄移公室政在私门学而方仕谦而弥尊听之也厉即之也温义责齐国刑徴季孙【其四】多能惟圣道废惟命天下莫容诸侯走聘至于是国必闻其政仁义立身温恭成性不徒爲乐终悲击磬【其五】九野八方栖栖遑遑从周返鲁考夏观商先王道术夫子文章可乆可大为龙为光星衡入室月凖升堂【其六】智周通塞神兼语黙几然而长黯然而息汉承周运胡亡秦国察往知来研精茂德无必无我自南自北【其七】万象皆尊千灵共同惟变所适居常待终乐天知命匪我求防北辰之北东海之东百王遗训万世余风【其八】时亡玉斗运钟阳九周井龙沉秦原鹿走生人巻舌道路钳口礼乐崩頽典章残朽万邦请命三灵授手【其九】日角升图星精应符载扬风教重阐规模数迁三国年当五胡星芒夜指日晕朝枯环林摧折璧沼荒芜【其十】赫矣高祖越若稽古丕哉文皇照临下土地维旁缀干纮上补鲲化三千龙飞九五爰有列圣重规袭矩【其十一】我君文思念兹在兹金镜八海珠囊四时三雍九室秋礼冬诗绛帐语道青衿质疑载垂仙涣广创灵祠【其十二】丕图按籍逺求陈迹玉槛烟开金牎雨辟晬仪偘偘云居寂寂弟子抠衣门人避席阶列簠簋庭罗丝石【其十三】地接临卭山横劔峯滇池跃马沮泽蟠龙中望击节高门扣钟隂灵肸蠁文雅雍容书池必变坐席常重【其十四】今还古往寂寥无尚太山旣頽吾将安仰梁木斯坏吾将安仿异代风行殊涂影响敢立言而徴圣冀得意而忘象【其十五】
　　遂州长江县先圣孔子庙堂碑
