<!-- { "loadSidebar": true } -->
　　向从姚匡叔所知兄纯孝自奉先君侯大事后即长斋佛前精心禅那今者余世辅来谓兄益坚凿坏之节洞究出世之旨一切无明抖擞殆尽而不能无中口语山神伎俩何足挂意付之不见不闻而已先君侯身后辱以隧中一片石见委岂唯吾兄有临淄敬礼之契而先君侯实备河间东平之媺不俟讇辞亦无愧色唯是伤于太详有妨身后念仁人孝子用情之笃不敢以简自贵也世辅善青乌语苐吴中士人栖形藏魄之地莵裘牛眠种种具足遂使长技弗施妙指永閟仆仅了得德甫一念耳此子才识精确议论英发苐不免小负国武子之过兄幸以长者之道时琢劘之伯玉两走使邀仆秋游白岳明卿却欲东泛沧海苐计其时以天子之恩命奉之先垄则且扫境以待明卿兄亦有意乎仆苟完此事生死皆了境也薄侑附报不一
　　
　　又
　　
　　始姚匡叔候仆于昆山道中既而别去及仆以三月朔之任无几则匡叔寻抵白下止鹫峰然絶不相闻五月行尽始迹得之已出足下见寄诗及牍各一纸申各天之怀壮观潮之致縁仆之此出大非得已岩居十二载末杀世途草衣木食以了余日不谓除书再及坚辞不可咸以先子新沐恩施无可更作偃蹇而病弟颇能噉肉糜起止如恒人故割念一出冀非乆当遂初服入官之后便不由已而病弟之讣至矣既不获挽之人间又不能先之地下六十余生为日几何而堪此创痛也病弟在时尽有定力问匡叔当能言之足下当同此怀其于诔些发自赤衷不敢赘请闻比来道履清胜杜门优游自有物外之致摄国一事垂成而变然陈王尚欲辞远游此何足当足下一唾耶匡叔去便聊此附问百忧茫茫书不能冩亮之亮之
　　
　　答宗良
　　
　　苍头冐暑裹粮而致足下讯书以新诗动我起色所损饷杯盘足珎金华良常供噐甚荷雅念每读足下一畨诗輙一畨竒进錬字琢句皆从苦心得之纵入醋瓮中不受淹浸要当表仪昭代岂直白眉朱邸而已记得三年前取生平故人自前后十五子外人各一章而足下与焉倦于取知足下弗能寄也仆今年拟不受翰墨责然尚忽忽旧逋计至秋中可解移疾之疏赖故人在事得以瓦全何胤先生伤巧退矣夫巧退之于巧进虽雅俗不伦其有待一也德甫遂尔冺冺可叹数行附慰用晦为我达之不一
　　
　　又
　　
　　每得公一畨诗輙复一畨竒进才情融美格意朗畅朱邸中乃复有斯人哉豫章诸秀翩翩藻逸公与用晦为之冠冕子良子云軰不得专美于前矣宗正条能抑公一时不能抑公后世也仆却得南垣力偃息弇园嗽溪卧石花竹禽鱼皆来亲人左图右书息以酒茗真足乐而忘世惜时时为俗事见娆耳辱见褒奬过情非所敢当素册漫尔挥写近律不免污纸见饷李迪画许氏说文増髙斋一观苐阿大生平无长物勿复尔也拙诗扇头并薄物将远意乞鉴入
　　
　　又
　　
　　生竟不能遂握手耶贞吉一发先之此竒不可复再矣熟知兄晚境不堪聊萧一觞一咏且用娱性杜门中千百年后不乏知已物情卤莽任之而已尊诗若成帙仆当为撮其媺异者行之标曰国秀集足下岂有意乎比来欲为德甫任地下而其子不以状来亦不闻用晦为具草何意也用晦晩途殆不可解大梁灌甫宗正死矣此君博学通经术皇族之桢干摧折可念仆与弇州草木俱老昨秋偶传一诀粗足支持以待师期无足道者拙诗书扇寄怀李生致一巻素不知欲书何作幸示知不一
　　
　　又
　　
　　谭道人来再得手教及石兰馆诗读之令人齿颊皆芬中间虽不无一二可商者然自是良璧无损连城前拟题国秀集窃谓兰者国香也因僣改曰国香集而为序之并録前后往复诗及复成读足下诗一篇于巻勿轻示人恐见者不无碍眼鼻夏间所闻极不可人意初亦为疑骇徐而察知妬妇之口也然令子累足下故不浅今能改玉否仆岩穴之踪复见物色以有此画蛇之足业上疏力辞恐不能如所请当再图之雕虫之技兄落酰鸡瓮中尚可转入苦海淹杀乎谭生却有方外风可与也余不具
　　
　　答南阳孔炎王孙
　　
　　数千里走使以诗及书存我髙枕间读之令人跃然起色也承见示有好古癖此是洞天清禄宋时诸王孙蓄法书名画有千种者今木天中秘亦不能尔可叹也理帛图古雅之甚且妆餙噐用似唐人惜为水所渍小失神耳冯海粟诗颇豪其误字潦草拙手本色不足疑也马河中画清絶可爱乗兴作一短歌并题数行破我绮语戒矣舍弟适自朝天回以尊札付之并附洪都用晦书彼中尚有贞吉善诗瀑泉善书画似不减用晦也王屋桐栢二图从容乞休承为之公瑕作齐云游若仲蔚成异物乆矣今附墓志去并有薄致外承铜雀瓦画巻之贶荷荷余不悉
　　
　　又
　　
　　徐司冦北首而始以君侯书见贶无鳞羽可附遂缺然报谢中实耿耿葢君侯所得于徐公云云者无几而果玷除目即上疏恳辞至公交车而为政府阻遣无何南床之白简上矣仆本不能出强之使出今获赋遂初幸也弟生平无声色好今以见诬何异以声色诬师子野颍川丞也始常构一阁奉佛藏旁有水竹桥岛之属名之曰小祗园后増奉道藏而傍畆颇益辟出后家人軰复有所増餙今定名曰弇州园葢取庄子山海经语也君侯津津乎言之且欲击汰南渡乎往者尝以宗正条喝用晦而止苐仆且为记记成以寄君侯试读之便若徜徉泉石间矣天柱之登呼吸与帝聪通乃慷慨歌我三章异日获藉手以朝大罗玉京则君侯惠也内乡李先生人便附此适对客不一
　　
　　又
　　
　　下走自厌世网见牖灵真业已弃家而不能远今秋复为儿曹一鸣公私见迫勉强应酬始犹染指既而嚼■〈虫葛〉又既而螫牙蹙额矣门下举以为快且复传所云休粮服气者误也苐絶房室来三岁暮饮少许酒荤肉都断以此形神渐相属耳佳篇种种遒上别纸见示若谓不能得仆一言而与贤噐蝉嫣不休者有故门下名已就矣齿牙余羡正须于少年儿郎发之且彼实国噐也春草驰情巻强歩之不能佳然是春草本色语所示昭烈像的系宋本非昭烈耳渠鬓秃所以世说有露涿君之诮今美鬓非也且前后皆増传者二跋尤可笑语既不伦字画临摹蹊迹宛然三册叶差强人意而破碎不堪装潢独眉山豫章像佳耳题数语当不辱休承已游岱三君子书当如命也公嗜古若渇恨不此间一游目
　　
　　答南阳子厚王孙
　　
　　数千里裹粮命使手书及新诗念存使者将足下意谓十二时中行住坐卧无非见不佞者使乎有味言之也公天质颕秀神明焕发虽生王家而蹈儒履不染爱乐早探竹素既负倚马之才不迷亡羊之径故所结撰朗朗郁郁乃尔苐闻习制科业甚工误矣使公能窥洙泗之汇勒成一家书则可不然吾夫子所谓赐也贤乎哉夫我则不暇矣夫天以日遗足下又不以冨贵浊足下何以酬之仆老大摧废一丘一壑雅意所甘今春忽似得少证于有为之迹悉便放下苐不免破例为足下作一诗也如何如何书刻数种附贤乔梓清览不一
　　
　　又
　　
　　徐司冦来拜君侯书词旨竒峭不减胎簮熊耳四诗滔滔与桐栢争流盛哉仆于文章鸡肋耳何当于足下而猥以八斗见推八斗故是君侯家故事也司冦言足下甚工于公交车业此又大可念矣陈王正所谓八斗才者也然至欲辞远游戴惠文解朱绂佩青绶而甚或乞领一队从大司马骠骑之后彼诚不欲用文苑戢一身虽然令后世以方文烈子丹何霄壤也君侯朂之力致不朽而已仆本不足言跌宕文史聊以自寛不意为世所知又不意为世所恨于鳞子与平生石交相继雕谢书及令人怆然周象贤作襄阳寓公婆娑曵裾忧在桂玉如何如何偶便附此不敢致他物拙集唯乔梓共之不一
　　
　　又
　　
　　得所寄三七言律寄儿子二五言律他诗五章皆宏丽精切字字不苟虽未脱蹊径要之武歩间耳乐府在家弟所者尚未取览渠云大有当家句儿曹骰子选偶得一卢何所取足下快而语津津若有味者载翫书辞所云托溷羣狐箸腻颜帢宗条束湿黄髪之期亦何可必葢大可悲矣虽然仆窃有以进足下子建求自试愈切而子桓父子愈抑之即令果领大将军印俘权馘禅亦不过一邓征西王镇军耳宁以千载思王易之然此犹非其至者凈饭诸子姓尽入雪山达摩视第三王子若蚍蜉出世业成万劫长在足下柰何贱此贵彼也因成二律相广勿笑老夫才得出溺便歌公无渡河也往年初答足下诗醉中命笔絶不复记忆最后复成一诗了不知其何似岁杪检拙稿读之乃觉前后相袭如一即为订改今録去于友声集中破数行梓可也友声二字有所自否白水草堂有真人事难措觉诸公亦似不能快仆乆于笔研外觅生趣今段似未能忘工拙也一哂
　　
　　答朱贞吉
　　
　　闽人王良材来得手教与所致诸石刻博山之类俱领讫昨岁姚生者来能谈豫章朱邸事谓老匡几至忧廷尉有二壮王谋国秉垂成而属之一王孙踈且贫者今得教乃知此王孙为足下伯氏也足下脱屣千乗以让伯氏虽子臧延州之谊亦何足多然足下乃须幻影庵诗夫一庵容膝犹谓幻影雕薨寳楯谁匪蓬荜即二子亦非伦当是悉达达摩上足耳仆即拟捉笔作一歌恐类神秀偈流汗怳忽不遽成语今先如委草像赞染来笺上之倘欲登石改小行令舍弟书之可也姚生又云用晦丹已成知仙道非远而足下印章乃穪有家僧当由莲台玉京避妨坐位故耳仆比纵横二藏中异日往来足下用晦间何异屈伸臂项今犹困世法不免津梁如何如何王生淳实君子人已援明卿例以二絶句与之念彼伎俩何以终老可悯可悯偶有一帖乃是弘治间丹阳孙氏刻太清楼迹附供临池之玩不一
　　
　　又
　　
　　昨岁从用晦所使人尽得洪都诸贤书独不得足下书以为怪寻闻足下不欲穪附庸而以大国之赋来固日望之也乃鲤缄手书与蠒丝之妙辞煜然照我茅茨矣诸诗五言极古雅有建安风歌行警丽竒陗近体亦自铮铮中间用字落字触眼不凡何幸朱邸中见白眉如二三君子也损饷诸品多清閟阁物身非何胤何以滥竟陵之贶家弟每书来輙诵髙雅不已与曩时张复合果如来教偕用晦方舟弇山丘壑足以藏竹笈也恐终虞避宗正条则为貌兹园以寄君侯斋壁借抚琴动操之资何如扇头恶诗小报来美并有薄物将臆唯鉴存不备
　　
　　又
　　
　　十月净居时忽有陆山人持公一纸读之乃知薄游楚泽踰秣陵小憇金焦将访我恬澹观以西河之戚而返令人怅仰无已岂东海之濵未合有真人迹耶每念陈思王黄初五年令有举翮触四隅之悲赵大年丹青殊絶而所貌不过京陵间五百里山水为千古缺陷世界公贤于二君子多矣弟未知锦嚢中三絶可推惠一二否仆名为弃家而不能断乡里应酬与雕虫夙障明年必须痛割之所余乆要一念因姚匡叔便附点清览外山园诸记非以其文辞或足当公卧游耳加食自爱
　　
　　又
　　
　　足下文采风流照暎江右能使朱弦振响丛桂增色一旦袭蝉冕谢清从策卢敖之杖追尚平之屐又获与伯玉授简本宁方舟吾家兄弟从歌白云之謡唯冀足下与本宁留一诗刻名琬琰后三千年作弇山故事耳见委一序二诗并草书一一如命但署字无大笔猥弱不成观足下自书之留仆名可也见宗良用晦幸为致声尤望挽章薄酹托姚匡叔致之余德甫之贺诗托匡叔奠章托邦相不知后先得达否万里之外以身为本自爱
　　
　　又
　　
