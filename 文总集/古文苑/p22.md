<!-- { "loadSidebar": true } -->
　　车骑将军应【一作膺】昭明之上徳该文武之妙姿蹈佐厯握辅【佐厯谓佐世之名臣应厯数初责反扶也言国之所倚如扶之有衣】翼肱圣上作主光辉资天心谟神明规卓逺图幽冥亲率戎士廵抚疆城【一作域】勒邉御之永设奋【一作辅】橹之逺径【当作轒秋云反轒橹城上守御望楼可岁噐矢石自上而发所以望逺故云逺径】　闵遐黎之骚狄念荒服之不庭【荒服指匈奴庭直也书四征弗庭注征讨诸侯之不直者】乃揔三选【谓此军伍校缘邉骑及胡兵】简虎校勒部队明誓号援谋夫于末言察武毅于爼豆取可杖于品象防所用于仄陋料资噐使采用先务民仪响慕羣英影附【宪是行官属依司空又将诸郡二千石子弟従征军司马则吴汜梁讽任尚赵博校尉则耿防等及邓叠郭璜班固傅毅之徒皆置慕府民仪谓才猷可为民之仪表者】戎相率东胡争骛不召而集未令而谕于是雷震九原电曜髙阙金光镜野武旗冒日冲【一作衡】鸡鹿超黄碛【九原髙阙皆师徒经由之地燕然铭曰陵髙阙下鸡鹿经碛卤絶大漠鸡鹿塞髙阙山也】轻选四纵所从莫敌驰飚疾踵蹊迹探梗莽采嶰阨断温禺分尸逐电激私渠【温禺尸逐皆匈奴君长名号左右温禺鞮王皆单于子弟为之异姓则有左右尸逐骨都侯或断或分即所谓斩名王以下私渠匈奴中海名本传追击诸部遂临私渠北鞮海】星流霰落名王交手【一作贽】稽颡请服乃収其锋镞干橹甲胄积象【一作彖】如丘阜陈阅满广野戢载连百两散数累万亿放获驱孥揣城防邑擒馘之倡九谷謡謲响防东夷埃尘戎域【宪所征北单于耳讙声諠东夷埃氛至西域言兵威所及者广四夷皆震慴也謲于绀反相怒使也一作噪】然而唱呼欝愤未逞厥愿甘平原之酣战矜讯捷之累筭【战胜攻取军士犹未肯止奉词也捷飬凯也诗执讯获丑又一月三捷累筭言筭无遗策也】何则上将崇至仁行凯易浓恩降温泽同庖厨之珎馔分裂室之纎帛劳不御舆寒不施襗行无偏勤止无兼役【上将指窦宪凯易乐易也言以防意抚士卒凡衣食之珎细不敢私诸已必与其下分甘絶少劳佚均之襗音亦衣襦也】悂蒙识而愎戾顺贰者异而懦夫奋遂逾涿邪跨祁连籍庭蹈蹴疆猎崝嵮【一作溟悂必迷切缪误无知也言宪有以激厉军士之心故昏愚者开晓狼戾者顺従擕贰者革心怯懦者自奋兵威所向无前遂逾涿邪祁连等山预集单于之庭竟蹈而躘之言其不劳余力也以崝嵮为疆而田猎其中崝嵮音靖瞑】辚幽山凶河临安候【起遏反幽山即隂山车辚轹而过凶河水超而越之安候地名北单于所居】轶焉居与虞衍顾卫霍之遗迹【汉武帝时大将军卫青将六将军十余万人出朔方髙阙骠骑将军霍云病将万余人出陇西过焉耆山千余里又出陇西北地过居延攻祁连山杀获甚众匈奴遁走骠骑封狼居胥山禅于姑衍登临翰海而还】伊祑之所邈【伊秩訾王劝呼韩邪单于以属于汉是以匈奴为小而藐之也犹睹音峩】师横骛而庶御【纪律明也】士怫防以争先【人心齐也怫防音佛胃不安貌】囘万里而风腾刘【一作劋】残冦于沂垠【刘杀也诗胜殷遏刘刘与劋同子小反絶也沂垠邉际也】粮不赋而师赡役不重而偹军行戎丑以礼教炘鸿校而昭仁【炘音欣犹薰也鸿校诸军列校】文武炳其并隆威徳兼而两信【音伸】清干钧之攸冐拓畿略之所顺【干钧犹乾造畿畧犹封畧】橐弓镞而戢戈囬双麾以东运于是封燕然以降髙禅【一作礼】广鞬以旷【封谓登山封识其所燕然山在匈奴汉将军封之所以降其髙祀山川之神如霍去病之禅姑衍以旷代之典也广鞬未详】铭灵陶以勒崇钦皇祗之祐贶【灵陶石也皇天帝也祗后土也言皆天地之祐贶汉钦奉之】宣惠气荡残风轲泰幽嘉凝隂飞雪瀼庶其雨洒淋榛枯一握兴【坎轲者泰幽闭者嘉凝隂转为飞飞雪优渥之泽庶其沛而为雨敷润槎枿勃然而兴瀼音攘按文恐有脱误】嘉卉始农土膏含养四行分仕【嘉卉良苖也诛锄防恶扶祐善良如农植嘉谷以全造化之功】于是三军称曰亹亹将军克广德心【鲁颂克广徳心桓桓于征】洸洸神武昭徳音超兮首天潜渺兮与神参【诗武夫洗洸音光武勇貌易神武而不杀天潜神参言其妙于无形不可窥测】黄香
　　天子冠颂【和帝本纪永元三年正月甲子皇帝加元服赐诸侯王公将军特进列侯宗室在京师奉朝请者黄金赐民爵及粟帛有差大酺五日帝时年十三】
　　以三载之孟春建寅月之上旬皇帝将加冠简甲子之元辰厥日王于太皥【月令正月其帝太皥】厥时叶于百神既臻庙而成礼【后汉礼仪志正月甲子若丙子为吉日可加元服乗舆初缁布进贤次爵开次武弁次通尺皆于髙祖庙如礼谒博物志汉孝昭冠词有曰推逺童稚之幼志积文武之就徳肃勤髙祖之清庙六合之内靡不蒙福】乃廻轸而反宫正朝服以享宴撞太簇之蕤钟【月令正月律中太簇】作蕃屏而鼎转既夷裔之君王咸进酌于金罍【诗我姑酌彼金罍】献万年之玉觞【前汉皃寛传臣寛奉觞再拜上千万歳夀】傅咸【字长虞北地泥阳人举孝亷拜太子洗马】
　　皇太子释奠颂【晋书恵帝为太子及愍懐太子讲经竟并亲释奠于太学太子进爵于先师中庶子进于顔回愍懐恵帝太子名遹竟谓讲一经彻中庶子东宫官也】
　　蒸蒸皇储既睿且聦神而用之夫岂发蒙【蒸进也言太子务学进进于善易蒙卦初六发蒙童之人当启发于初今聦睿之徳得于天性不待启发之功】谦以制礼靡事不恭企兹良辰卜近于中【礼以上丁释奠于先师今卜而用之近于中旬】乃修嘉荐于国之雍【嘉荐谓牲醴葅醯之属雍太学天子曰辟雍】敬享先师以畴圣功亹亹皇储希心阙里【先师夫子也以顔子配享易防以飬正圣功也阙里夫子阐教之地所以成徳达材故心慕之】光光舆服穆穆容止祗奉圣灵躬承明祀【太子仪礼之盛在于敬享先师】济济儒生侁侁胄子清酒于觞匪宴斯喜欣道之自今以始【儒生学士诸生冑子公卿之子助祭礼成不以均宴为喜以大吾道为乐】
　　王粲
　　太庙颂【粲集作显庙魏公曹操之祖庙也是时未敢僣称太庙故止曰显庙此篇目以太庙后人改之耳魏志建安十八年汉天子以十郡封操为魏公加九锡始建魏社稷宗庙盖建庙之始令粲作颂以献寻以粲为侍中】
　　思皇烈祖时迈其徳【皇大也诗周颂时迈其邦书臯陶迈种徳迈逺也】肇启洪源贻燕我则【祖宗积徳始开庆源以遗后人之法则贻遗也燕安也诗诒厥孙谋以燕翼子】我休厥成聿先厥道【休嘉也聿述也与遹同言嘉后人之有成由能述祖先之道诗遹观厥成】丕显丕钦允时祖考【周书丕显哉文王谟丕承哉武王烈丕钦言后人大敬承之】绥庻邦和四宇九功备彛乐序【虞书六府三事允治九功惟叙九叙惟歌】建崇牙设璧羽【崇牙悬乐噐之笱簴璧羽所执之以舞也诗崇牙树羽礼记殷之崇牙周之璧翣】六佾奏【八人为佾六八四十八人舞也春秋礿献六羽传曰天子八佾诸侯六佾】八音举昭大孝衎妣祖【衎乐也】念武功收纯祜【念不忘也収受也平定天下不忘武功宜受厚福】
　　于穆清庙【周颂清庙祀文王也注于叹词穆美也】翼翼休征【翼翼敬也敬以奉祀斯召嘉祥】祁祁髦士厥徳允升【祁祁众也髦士相祀之臣周颂济济多士秉文之徳】懐想成位咸奔在宫【在宫在庙也周颂骏奔走在庙】无思不若允观厥崇【四方无有弗顺则功业信崇】
　　邯郸淳【三国魏人一名竺字于叔】
　　魏受命述【汉建安二十二年魏王操以子丕为太子黄初元年王薨太子即王位左中郎将李伏大史丞许芝表言魏当代汉见于图纬其事甚众羣臣因上表劝王顺天人之望】
　　【王不许十月汉帝使行御史大夫张音持节奉玺绶诏册禅位于魏王为坛受玺绶即皇帝位改元黄初】
　　臣闻雅颂作于盛徳典谟兴于茂功德盛功茂传序弗忘是故竹帛以载之【书之简卅】金石以声之【播之乐章】垂诸来世万载弥光陛下以圣徳应期龙飞在位【易曰飞龙在天大人造也】其有天下也恭已以受天子之籍无为而四海顺风若乃天地显应休徴祥瑞以表圣徳者不可胜载铄乎焕显真神明之所以祚命世之令主也凡自能言之类莫不讴叹于野执笔之徒咸竭文思献诗上颂臣抱疾伏蓐【蓐草也荐席之属】作书一篇欲谓之颂则不能雍容盛懿列伸妙欲谓之赋又不能敷演洪烈光扬缉熙故思竭愚称受命述【言不敢当作者之名曹丕父子以智力簒汉论者莫不恶之然有盛徳事献帝降封山阳奉汉正朔用天子礼明帝青龙二年以天年终传国九十余年五世至晋刘石之乱国除由后世论之此岂非盛徳耶】
　　伊上天阐载自民主肇建歴听风声陶唐为盛虞夏受终【书受终于文祖谓受禅也】殷周革命【易汤武革命谓征伐而代王也】有禅而帝有代而王禅代虽殊小大繇同于是以汉厯在魏赤运归黄也【汉火徳火生土故魏自以为土徳】是故大魏之业皇耀震霆肃清宇内万邦有截帅义翼汉奉礼不越【言曹操统帅义师翼戴汉宗不失臣礼】旅力戮心茂亮洪烈树防根以厚基播醇泽以酿味含光而弗辉戢翼而弗发将俟圣嗣是遂是达【言操功烈茂盛可取天下而不取所以俟后嗣操尝自谓吾为周文王矣】圣嗣承统爰宣重光【操薨丕嗣位为魏王】陈锡裕下民悦无疆【诗陈锡哉周易损上益下民说无疆】三神宣厘四灵顺方【三神天神地祗人鬼并昭其福祉四灵龙麟鳯各随方而至】元龟介玉应龙粹黄【黄初元年黄龙髙四五丈出云中又瑞石灵图出于张掖之栁谷又黄龙见谯应龙有翼而飞应平声】若云魏徳据兹以昌尔乃鸣玉陟坛三搢以俟既受休命龙旋凤峙煌煌厥耀穆穆容止临下有赫允也天子既受帝位纳玺要绂太常司燎升炮告类【既受命后柴燎告天书肆类于上帝】珪璋峨峨髦士棣棣跄跄圣躬御策以莅巍巍乎崇功显显乎徳容信帝位之壮业天休之所钟也于时天地交和日月光精气祲不作风尘弭清凡在坛场之位举目乎广庭莫不君臣和徳咸玉色而金声【言告类之时天地昭格君臣和悦也】屡省万几谋访老成治咏儒墨策纳公卿昧旦孜孜夕惕干干【言勤政也】务在谐万国叙彛伦而折不若【不若谓不顺命者指吴蜀也】懐逺人混六合之风纳乎仁夀之门刑错靡试偃伯【伯与覇同】靡军然后乃勒功岱岳升中上斯固我皇之大摹思心之所存也【礼记因名山升中于天注升告也中犹成也谓廵守至于方岳燔柴祭天告以诸侯之成功也时三国鼎峙言当混壹天下偃兵错刑而后登封奉山勒功告成斯盖秦汉之侈心魏文乌能及此哉】


　　古文苑巻十二
　　钦定四库全书
　　古文苑巻十三　　　　　　宋　章樵　注賛
　　王粲
　　正考父賛【正考父孔子七世祖系出宋襄公佐戴武宣三君三命兹益共故其鼎铭曰一命而偻再命而伛三命而俯循墙而走亦莫余敢侮饘于是粥于是以糊余口事见左传】
　　恂恂正父应德孔盛身为国卿族则公姓年在耆耋三叶闻政谁能不怠申兹约敬饘粥予口伛偻受命名书金鼎祚及后圣【言恭俭惟徳庆流后人实生孔子】
　　张超【道书洞天集云留侯张良作】
　　尼父賛【史记叔梁纥与顔氏祷于尼丘山得孔子故名与字皆取之】
