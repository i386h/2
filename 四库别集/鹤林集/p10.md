<!-- { "loadSidebar": true } -->
　　勅具官某若昔成周分命二史曰太史友则执册书今记言之任也曰内史友则掌王命今代言之官也茍非全材曷共贰事尔世以儒名好是正直自擢第先朝暨予更化几二纪于兹扶善嫉邪无所囘挠斯士林之冠冕吾道之羽翼也擢陞左坳仍典右掖岂但取之以科目哉记注之失有四汝其刋之修之王言之制有七汝其究之复之使直笔足以垂万世之法而英辞足以鼓天下之动则予汝嘉可
　　徐清叟授朝奉郎黄朴授承议郎制
　　勅具官某等器车与河图并传璧与大训俱显富哉天地之藏无书焉未足以为寳也矧阜陵之训欤尔清叟直道足以康时尔朴英风足以励俗俱自册府说书金华随事而言不徒陈折柳之诫指兵而谏亦屡进杀羔之箴至论格言薫聒予听者葢不少矣彻章第赏兹亦典彜益单厥心以答扬我祖之休烈可
　　蔡仲龙以魏恵宪王府讲毛诗彻章授朝散郎制
　　勅具官某朕祖宗朝诸宫院教授率用朴学醇儒充尔愿慤而纯端方而静横经宫邸议礼曲台葢敏于行而讷于言者今藩房授道讽诵言语皆不易情性之正彻章转秩自宜旌汝若诵诗三百而无忠信诚慤之心以莅之虽多亦奚以为可
　　李炜特授朝请大夫周文虎特授朝散郎制
　　勅具官某等周以嵗防攷四国汉立殿最课郡县我孝皇帝设臧否攷察郡守事实皆良法也朕捐四蜀之赋供饷西师日告匮乏尔炜乃能拘覈郡计持其赢以禆军饷之缺尔文虎亦能检催经赋时其入以应军期之防王人最书来上何惜一官不旌汝耶可
　　陈埙以庄文府讲毛诗彻章授朝奉郎制
　　勅具官某汉毛苌以诗学为河间献王博士后之为宫僚而说诗者葢昉乎此尔以开爽之资负崛竒之气其性情咏歌言语兴道葢能使人有兴起感动之意朕常命汝授诗藩房矣彻章转秩岂以内外为间耶勉图淑声以称嘉宠可
　　蔡仲龙授朝请郎袁商授朝奉郎制
　　勅具官某等汉左氏不立学官独赵人贯公以所授传训为河间献王博士王邸之习读左传其来尚矣尔仲龙靖厚钟于气禀尔商淳方得于家传自为宫僚颇通艺业比既以说诗受赏矣丘明亲授经于圣人训艳而富义幽而章又得尔等为之发挥其裨益岂少哉彻章转官用酬稽古之力可
　　杨师谦以景献府讲春秋彻章授朝奉大夫制
　　勅具官某祖宗朝诸宫院教授率用朴学醇儒充葢遴其选也尔生长淮堧笃于履行其质朴矣究心经学粹于修辞其文醇矣掌教宫邸谁曰不宜然春秋大义数十炳然者易见微妙者难知今赖汝发挥既终篇矣则何惜一官不以尊显之耶尔其茂承之可
　　蔡仲龙授朝奉大夫袁商授朝请郎制
　　勅具官某等比嵗以汝等诵诗卒章转秩矣寻又以读左氏终篇益一秩矣今复絶韦编而第赏是三也昔汉桓荣经学成毕陈车马印绶以夸示诸生曰今日所防稽古之力然则一歳三迁官岂不盛于荣哉毋谓官爵如探嚢中物可
　　张文用授随龙武经大夫王伦授保义郎董有恭授武翼郎制
　　勅具官某等阜陵之书如天球璧歴代寳之以为大训经筵进读今已终篇恩光所霑下逮而属既优既渥矣尔其敬谨于仪往祗厥事毋曰一官可以幸得也可王迈授秘书省正字江万里授秘书省正字制
　　勅具官某等兰台给笔札试颂自汉始逮我先朝犹试词赋治平末昉防以经史世务贵实材也尔迈奋身甲科尔万里撷秀璧水直气不挠浩浩沛乎词源古心自鞭竒竒见于笔力既览北门之对肆偕东观之游朕之所以命汝岂但订鲁鱼亥豕之谬哉益恢儒猷以赞文治可
　　家演授校书郎兼景献府教授制
　　勅具官某昔欧阳修谓馆阁取人之路有三进士高科其一也尔类省抡魁经明行饬议论挺挺早有直声今则养益厚而器益闳矣肆繇是正陞之校雠非以序迁也金华絶出之业朕将可待焉可
　　刁起授宗学谕兼景献府教授奉议郎戴杰授武学谕制
　　勅具官某等古者师氏教人以事而谕诸徳国家之学校置谕犹古意也尔起年耆徳劭尔杰才老意新俱有闻于时朕谓起掌教外宗故命之训迪宗庠谓杰常分教天府故命之诱诲右序尔其茂明嘉学招诸生而教之俾属籍之英乐为善而不倨于贵鹖冠之士崇诗书而不専于武则予汝嘉可
　　郑起潜授太学博士赵发授国子正制
　　勅具官某等博士古秦官也国子置正录与太学官分掌教导昉于大观尔起潜璧水之彦尔发鼎科之英士之有迪与不迪尔身率之才之有良或不良尔纠正之各观尔成毋懈于位可
　　免解进士曾三异年七十该庆典授承务郎差监潭州南岳庙制
　　勅具官某人贵老者为其近于亲也贵有徳者为其近于道也尔邦之夀隽有徳有年该综羣书冲静恬退方东朝庆夀七十同里之士乃裒其行谊以闻吾安得不尊显之官以京秩廪以岳祠勉尔遯思服此休命可齐仲甫授额外翰林医官沈仲龄授额外翰林医官制
　　勅具官某人等礼曰执技以事上者不贰事不移官尔等固医官也给事东朝歳月滋久近以祔于太室各进一阶阶可升也官不可移也往其懋承之可
　　邹淮授挈壶正制
　　勅某挈壶之职咏于诗载于周官由来尚矣尔乞职清台洞晓乾象且能防萃歴代灾祥之占为一书用是迁汝壶正其共乃事使朝廷无东方未明之刺则惟汝嘉可






　　钦定四库全书
　　鹤林集巻八　　　　　　　宋　呉泳　撰外制
　　谢奕昌授知閤门事兼客省四方馆事制
　　勅朕爵以驭其贵仁以笃于亲戚畹不除侍臣固曰至公之无党閤门仍眎从槖未尝宠数之不优申锡明纶式昭异渥具官某履恂恂之行修抑抑之仪雅称谢庭诸子之佳不有窦氏长君之贵周旋朝序之乆进止礼容之娴用解右鞬陞华上閤况典掌賔胪之事而阅稽天仗之藏朕之待卿亦已厚矣尔其念宠恩之难报思高禄之易盈尚循素风式迪忱训可
　　谢奕礼知閤门事兼客省四方馆事制
　　勅朕疏荣贵戚迪简良材长君少君之贤夙推望族东閤西閤之序联上清班虽曰示恩未尝挠法具官某仁行义处礼习诗明居上相之乡籍甚家声之着入小侯之学薫然徳性之良素富贵而不以富贵自骄见纷华而不以纷华为悦寜屈文阶之峻式共武卫之严太微之座既明载櫜矢箙谒者之星有烂俾賛賔胪毋愆于仪毋贰乃行庶几承尔祖之烈可以教天下之婣可谢奕礼换授眉州防御使带御器械兼干办皇城司制
　　勅后族戚里不除文臣从官建炎诏也朕何敢逾具官某松阁故家椒房懿属而能被服诗礼鏁借典刑盖尝升诸月卿之清宠以书殿之邃尚循法度控避职名贵而能谦于汝见矣通义兵防之任禁庭鞬佩之班典司皇居悉以命汝汝其思名器之不易惟文献之自持保此宠光以永终誉可
　　谢奕昌换授和州防御使带御器械兼干办皇城司制
　　勅祖宗之法后族戚里无得任文臣班法从也虽有济美之才亦屈换授之典具官某气资闿爽性行淑均生于上相之门克谨厥徳贵以伣天之妹不愆于仪自擢寘于周行已平跻于华路而乃辞书殿之邃易武阶之崇晋秩扞防属鞬左右朕之待汝义弗敢私薄氏以仁善保家马侯以清约守位尚终令誉无替前猷可谢采伯换授蕲州防御使提举佑神观免奉朝请制
　　勅东汉后族不过九卿国朝戚里不除侍从虽服文雅必换武资盖公法也具官某履行孝谨禀资温纯出王谢之故家为邓隂之尊属而不有贵胄蔚然儒风进女诫以奉坤仪缉圣谟而裨乙览肆予嘉叹示以优恩擢从戎监之班对授兵防之任非特私于名器亦庸宠乎才良益茂先猷以俟甄擢可
　　谢采伯授州观察使仍旧提举佑神观免奉朝请制
　　勅朕维先王建国亲诸侯何分异姓伯舅加劳赐一级当有殊恩矧伊近戚之尊岂爱懋官之宠具官某器怀竞爽儒雅扶轮虽胄出相阀而不以相阀自高虽婣连掖庭而不以掖庭致贵每说学于缙绅之囿曽争名于俊造之塲固曰汝能当为朕屈昔野王以徳显尚难陪与于列卿而樊侯以经名不过徙封于东国爰览防章之上既知故典之详仍啓男邦进升廉察毋曰尔身之在外尚思忠徳之辅君往承之休以辅予治可
　　俞朴授权知閤门事兼客省四方馆事兼干办皇城司制
　　勅具官某朕惟朱华之二閤当太微之法宫非得英流不在兹选尔戎容武毅材畧伟闳沂王肺腑亲也属鞬帝右祗事端门賔礼朝章素所谙熟今命汝总知馆事其句传明命纠正官聨俾防陛之间肃莫敢犯则予汝嘉可
　　韦兴宗授州防御使依旧知閤门事制
　　勅昔我孝宗皇帝书老氏三去之戒赐尔父璞明训具在世服儒素澹如也具官某王孙之贤后族之彦饬身自警循礼义之中被服不华絶贵游之习属鞬左右阅嵗滋多近已晋长朱阁矣解带卫之劳秩军防之峻尚共乃事毋忝厥考可
　　韦兴宗授州观察使依旧知阁门事制
　　勅朕永懐沂邸诞正官名既于内外之亲锡以褒迁之宠具官某显仁茂族平乐诸孙于靖恵亦近属也禀性闿爽受才敏宏画自警之图蔼有仁贤之誉守三去之戒更无奢丽之风自董朝仪不愆賔礼用辍州防之旧兼陞防使之华尚对恩荣益肩忠报可
　　杨凤孙换授福州观察使知閤门事制
　　勅朕尝观国朝佐戚之制无任文臣侍从之官虽负英才亦屈彜宪具官某生高明之胄蹈夷雅之风自官中都蔚然嘉誉既烦之以外府受藏之冗又佚之以西厢奉祠之清而乃执徳谦冲露章控免尔之辞其职则是矣朕毎念思齐大任之徳未报不显申伯之功弗酬既乎支孙积有余庆寜换观风之印仍知上閤之班束带与賔客言尚无越礼升车有澄清志犹可泽民往懋淑声迪忱猷训可
　　杨凤孙授中大夫杨蕃孙授朝奉大夫杨衍孙授朝请郎杨缵授朝请郎制
　　勅具官某等昔我文母保佑朕躬有大功于天下今升自閟宫祔于太室戚畹内外嘉与推恩盖报其亲者不敢弗尽也尔等生自高华素于富贵有敬谨威仪之度无康好佚豫之失并升一秩宜懋厥官毋曰居宠而不思危也可
　　许堪授閤门宣赞舍人差充京湖制司计议官兼发遣枣阳军制
　　勅具官某京西为上流重镇而枣阳又京西重戍也尔奋自右科素有才具兹命乗障带上閤之班计元幙之议非但华之以美职尔边上吏士宜厚抚摩勿太察勿太懦使人人皆兵为我之用则惟汝嘉可
　　张澂授閤门宣赞舍人制
　　勅具官某閤门荣眡馆职宣赞旧西台选亦华矣尔勲臣之后秀谨而腴顷以父忧解官亦既三载率礼不越以终其丧可为笃孝夫孝于事亲必能忠于事君其就故官以承新命可
　　葛忱授閤门宣賛舍人制
　　勅具官某閤门眎馆职宣赞又在言语之科国家不轻畀也尔仪范谨饬辞令闲华故命汝束带与賔客言汝毋曰此官可以格法授也可
　　林柘授閤门宣赞舍人制
　　勅具官某宣麻舍人清视馆职尔开爽敏给右科自奋顷将明命只谒寝园成礼而还法当酬赏兹越班之秩径升賔赞之阶可谓闲华往其钦谨可
　　张棨授閤门祗候制
　　勅具官某防班熟识仪数歴五年然后祗事上閤此熙寜旧典也尔棨恪谨榘度习娴朝容嵗月未深乃援郎陛引彜比以请朕勉从之若夫躐升弗已则有驭幸之法在可
　　郑焕宗授武徳郎依旧閤门宣赞舍人制
　　勅具官某宣麻舍人共职五载则与转官嘉泰令典也尔进趍闲华音吐鸿畅赞命上閤已及七年亦可谓劳矣何靳一官不以华汝耶益单忠勤对扬休宠可
　　王师石授閤门祗制
