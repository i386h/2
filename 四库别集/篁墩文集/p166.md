<!-- { "loadSidebar": true } -->
　　绩溪儒学生许钦廷恭勤学励行而以孝闻太守李公与进之为书敬德二字廷恭因以名其堂间请一言予观古经传自周诰之外敬德二字未有并言者惟左氏书臼季之言曰敬者德之聚也能敬必有德先儒谓此真格言且出洙泗之前殆古圣之绪论乎盖人非敬则虽有百行于身而不能久也故能敬以事亲则孝敬以事君则忠敬以交友则诚敬以处家则睦敬以莅政则为良吏敬以居学则为君子之儒人之有一德者无往而非敬也李公因廷恭之孝摘是以贻之岂扩充其所未至而以逺大勖之者耶公守新安日不暇给顾乃不遗一士至于如此其思以一物不获为已责可知故杂取圣贤之论及敬者为铭以相之然予铭岂独以吿廷恭而已哉
　　相古先民其训孔着繄敬之存厥德乃聚惟德之知非敬害明惟德之行非敬害成周礼大端惟敬胜怠德以怠隳孰吉之会洛学首事惟敬胜邪德以邪斁孰捄其差敬哉弗偏体用一理诎彼异端槁木而已敬哉弗贰存乎一心是为圣学源流可寻勉哉吾人五常百行中此两间奈何弗敬

　　三叔祖士熈处士像赞

　　气之融知其德之充頥之丰卜其福之隆其少也抱绳武之志其壮也成裕后之功广孝敬以睦族敦义惠以周穷足不践公府之地心恒慕嘉遯之风是其老成无愧于黄髪寿考将至于青瞳者乎

　　三叔祖母汪孺人像赞

　　容粹而庄行尊而恪其在室也有过人之姿其主馈也有赞夫之畧教子成干蛊之能抚孙得含饴之乐身既老而持之勤家愈丰而守之约是将见蟠桃再结于沧瀛与乔松并寿于丹壑者欤

　　故宋汪古逸先生像赞

　　巍巍风度肃肃衣巾身元心宋维古逸民清絶之词高洁之行丹青炳然敢不起敬

　　大畈汪希文隐君像赞

　　此婺源大畈汪希文隐君也苍松矫矫维貌之癯白玉温温乃神之腴其言行不忒可备三老其耕乐有道足称一儒年虽高而心恒恻恻世方竞而已独徐徐云路翱翔迪子孙以春秋之业杏林容与拯夭瘥于仁寿之区适情者孰陪其杖履问政者宜候其门庐是故希踪于初筵之武而景行乎阙里之朱者欤

　　云溪族人慎德处士用高像赞

　　长身玉立神腴貌清诗礼所奉慎德是名葆素端居童颜白首桑梓所恭乡席在右逍遥林壑训育子孙所积孔厚聿昌厥门心古之心服古之服益介寿康观者其肃

　　鹏原汪鳯英小像赞

　　此吾邑鹏原汪君鳯英竹山隐君小像也其子乡魁循请予赞
　　琅玕挺挺其节之贞头角崭崭其嗣之兴静若有师手不释巻熟闻其人今识其面相昔武公寿与德兼君子之象吉人之占

　　林塘范道处士像赞

　　其禀硕然而外则癯其神黯然而内则腴乐处林泉庆绵孙子宜享高年式介繁祉观化而去遽返其真考德于是如见其人

　　临溪族人志嵩赞

　　少思力学致身亨衢中更退处淑其乡闾乐善之谈裕后之策言行有章见诸容色容朴色温谂厥攸存临溪之彦相湖之孙

　　县丞棠邑李君像赞

　　棠邑李君至士以鸿胪升贰休宁有惠政未一载以疾卒邑人悲思之此其遗像也赞曰
　　入侍枫陛出佐花封夷然其行伟然其容方霈厥施志弗克遂竚有遗芳式嗣其贵

　　槐塘族人克明像赞

　　克明讳景嵩出歙槐塘程氏宋相文清公七叶孙处士万实之子汀州同守克和之弟也孝友才智有声一时予兄事之情好最笃不幸年四十六而逝其子儒学生永延奉遗像见示不胜泫然敬为之赞
　　淳朴之器介慎之容葆光履善不愧名宗胡畀之才乃畸厥寿世泽孔绵式在其后

　　岩镇汪仕宁像赞

　　此岩镇汪处士仕宁之像性坦夷而不矫才卓荦而能谦有奉训唯谨之孝有遗金不受之亷有事兄如父之敬有督师课子之严起乡闾之爱慕乐山水以安恬寿岂生前未罄遐龄之祝貤封身后允期茂渥之沾盖观其遗容之俨雅而莫能发其隐德之幽潜也

　　婺源高安族人质像赞

　　婺源高安族人质字文夫号友松盖清修博雅之士也予爱重之故题其像云
　　覩其容可窥其中即其嗜可识其志既粹孔温其中之存亦坚且秀其志之茂抑斯人也固将励学以希踪于昔贤遗世而寻盟以守歳寒者乎

　　沂水高县丞像赞

　　此故沂水贰尹高君之像也君令器忠以乡进士来尹休宁奉以见示敬为之赞赞曰
　　维行之淳维性之淑维政之良维操之肃两着绩于哦松晩陶情于艺菊其逺识足以兴家其高懐足以振俗九老之社将启而遽终八袠之龄方开而未足悲几杖之无从喜弓裘之有续然覩其好德之容而知其裕后之福也

　　绩溪方思譲像赞

　　绩溪方君思让予族侄新昌尹傅之舅氏也傅在淛东日托工摹之又挈其弟儒来休宁山中丐予赞之赞曰
　　其性长厚其容栗温名出寻常而为义士年未六十而见曽孙有贤厥嗣将大其门叩其中而企其寿之逺即其外而知其行之敦也

　　山斗宗人永通像赞

　　此山斗程处士永通也负享福之器故其頥也丰懐乐善之心故其色也融其奉身也甚俭其与人也甚忠其持家也甚恪其论事也甚公抚高情于尘俗之表播良誉于里闬之中宜其世谱成而预统宗之嘉会先祠启而绍尊祖之遗风也欤

　　汪公文灿小像赞

　　婺源汪公文灿为御史时作待漏小像豸冠端笏对之肃然盖职思其忧之意也未几果以直言被廷扑斥官夔府困阨逺外公不自屈逮今天子嗣位清议大伸进擢郡守赐诰有直言之褒既而再进藩佐三进宪长金绯在躬公不自侈君子以是知正人之求福不回有如此者敏政与公家同郡同举进士且有姻好知公深故为之赞赞曰
　　公之为貌无茍訾笑公之自处不妄取予公之事君以道屈伸公之誓已以敬终始昔也豸冠内台之端今也冠豸行台于外帝旌谏臣鸾诰孔辉左右执法俟公之归

　　来春汪处士夫妇像赞

　　靖恭其貌巽顺其行躬孝弟以无沗继堂构而有成其族之华也本鱼龙以为谱其性之逸也爱鸥鹭之为盟乡饮被天朝之宠市隐高月旦之评是将乐期頥之上寿享清福于太平者欤
　　其容外端其德内葆在室有婉娩之从相攸成伉俪之好其相夫也惟敬睦之为荣其治家也亦勤俭之为寳嘉名无间于族婣慈泽下均于庸保是将为女士之所宗与君子而偕老者欤

　　乐寿谢君子期像赞

　　穷山之原孰遁其彀择兆之真孰敓其守订古书之宿缪析玄理于难剖其色黯然蔚乎内秀其志欿然卓乎尚友周行而乐主静而寿君子勖哉安履无咎

　　李君尚綗像赞

　　此休寜李君尚綗之像也君世居双溪东厓下明年六月望后二日始生之辰也于是年五十矣其子儒学生谟尝从予游请赞以寿之
　　性刚而弗陂气和而弗乖其少也承芳诗礼其壮也览胜江淮卓尔厌市廛之扰翩然起泉石之懐以药济人驯虎解董林之守以儒训子鸣鸾兾舜乐之谐星辉南极日上东厓眷丹青之有意知福寿之无涯

　　大尹余君像赞

　　此知钱塘县事江夏余君应明之像也余君作县有治绩见称于时乆之歙南张斯祥之子良坐累下君君白其事良深德之绘其像以示子孙俾无忘焉谓予同郡人奉以求赞予观古循良之吏能致其所部之感德者有矣未有致异县之感德如余君者也故序其事而赞曰
　　慈详之德谨乎其内淑慎之容俨乎其外莅政勤而忘劳兴民利而袪害羡一官以古贤为师故百里惟令君是赖泽之所及虽异县而感之深亷之所守虽富区而处之泰其年方强其禄未艾知所阶之益崇将所施之益大也

　　宗叔以尚像赞

　　容朴而不华性和而不盭早孤力致于兴家既老犹厪于恤匮焚香却埽行不染于市廛谨身力田人咸称其孝悌寿拟乐乎期頥讣俄惊于委蜕其终也先浴佛之三晨后遇文之一歳然无憾以获乎全归有子克昌其胤系是乃吾宗老成而令闻长世者欤

　　宗人世昭像赞

　　此槐塘宗人世昭君之像也其长子阳判祁州次子寛宰安化请予为赞
　　貌本肃而神怡体虽癯而力健其阅世也寿将开于九袠其待人也惠不忘于一饭二男并显于遗经十室每高于焚劵大宾正席増乡饮之光明诏加恩示里人之劝此诚可谓盛世之逸民而无愧于相门之垂宪者欤

　　宗美母金孺人像赞

　　有叶夫之贤有抚孤之行有馈先之诚有御家之政业已充而益勤身虽老而加敬怡年享甘旨之丰衍福见曽玄之盛指百歳以为期庶一宗之为庆

　　周司训夫妇像赞

　　生簮笏之家被章缝之服思绳祖武而进之淹方为人师而逝之速飞鹏见奋于层霄良骥蹶驰于平陆泽留芹頖感多士以不忘秀出桂林企后人之善续以闺门之英嫓诗书之胄其处也专事乎织纴其归也克供乎笾豆拮据治事恒嗤绛帐之非伉俪叶心共守青毡之旧嘅夫君食报而未遑知壸政抚孤之必寿

　　处士刘志宁像赞

　　惟貌之淳惟行之朴以勤治生以善为乐焚香燕坐玩菊怡神一廛之隐太平之民

　　瞻翠吴处士像赞

　　此瞻翠吴处士景岑之像也平直之行义让之风覩其德容可测乃中岐嶷斯男耄耋斯寿推其素有可卜乃后乘车下泽视饷东菑荣不以爵富不以赀有询孰谁我发其秘溪南之良季子之裔

　　溪南吴处士景宁像赞

　　容肃而弗懈气和而弗愆高标见神爵之异雅操挺孤松之坚其裕后也诗礼之训笃其赈饥也冠服之恩延节杖在侧炉薫在前是固行同于皦日而寿致于百年者欤

　　信行方孺人像赞

　　性勤俭而不骄行幽闲而弗妒在室有箴史之规相夫有苹蘩之助胡未臻于耄年乃据罹于大故然嫡庶之爱惟均婣■〈尚阝〉之称有素是故未嫁而恒慕乎淑女已归而不沗乎贤妇者欤

　　怡庵郑君像赞

　　此怡庵老人郑君文慧之像也生贞白之里业岐黄之书其资近道其学兼儒以勤治家而不肆以直语人而不谀聘召有期位宜参于尚药隐居无愧乐乃慕乎风雩容虽庄而意适貌未老而神腴功着杏林策其寿之未艾子登桂籍征其庆之有余

　　武昌令君赞

　　此故武昌令婺源汪君讳玺之像其子儒学生玄锡奉以请赞玄锡予从子婿也赞曰
　　盛年壮志广额丰頥鸣琴宰治寿禄是宜栋戕于用骥踣于驰余庆有在惟后之期

　　宗姊程孺人赞

　　程孺人处士某之女邵以辉之妻予宗姊也无子寡守节不二年几七十矣一女适率溪族子炫为图其真族兄宗讯请为之赞赞曰
　　惟容之庄惟行之洁生于硕宗全此令节孰云无嗣实克有传天锡其寿人颂其贤

　　大畈汪用畊处士像赞

　　性朴而不华貌庄而不肆力学以典籍为师隐居以耕钓为事其淑身也振高世之风其孝亲也负亢宗之志堂无愧终慕之名碑可题有道之字善既积而未酬业将开于令似是诚越国之闻孙星源之佳士者欤

　　程母方孺人像赞

　　此槐塘程君寰之配方氏儒学生高之母也
　　在室惟令主馈惟恭有美其行亦淑其容宜寿且康倐尔奄弃竚子之成昭母之懿

　　族兄宗汛夫妇像赞

　　听乡之讼人服其平济涉之功人颂其成雅志高懐敦德履善半隐之名一族之彦
　　毓秀花封惟女之淑执礼苹涧惟妇之肃相夫有道训子克成致戒之着眉寿之征

　　宗叔以权处士像赞

　　玉立长身所性淳朴耆年司平所莅勤恪凝神燕坐巾服俨然三宾之选十室之贤
