<!-- { "loadSidebar": true } -->
　　●海忠介公全集卷之六

　　书二 
　　记 
　　杂说 

　　◆书二◆

　　复沈継山 
　　复郭梦菊 
　　奉分廵道唐敬亭 
　　复唐敬亭 
　　又复唐敬亭 
　　又复唐敬亭 
　　与琼山刘大尹 
　　复刘大尹 
　　又复刘大尹 
　　奉唐敬亭 
　　复唐敬亭 
　　又复唐敬亭 
　　复毕松坡 
　　复舒锡崖通太兵备宪长 
　　复周养初粮储参政 
　　复周柳塘先琼州太守 
　　复吴小江两广军门 
　　复汪渠瀛广东廵按 
　　复薛鸣宇分守道 
　　复汪渠瀛廵按 
　　复吴小江两广军门 
　　复朱讷斋镇山子 
　　复贑州军门贾春容 
　　复王忠铭 
　　复梁霖宇 
　　启龚怀川 
　　寄梁霖宇 
　　寄王忠铭 
　　启王荆石阁老 
　　启邓纯吾 
　　启通政司倪东洲 
　　启阁下吏部 
　　复贺澹庵 
　　复汤阳南 
　　奉二守陈南川书 
　　再奉二守陈南川书 
　　与琼乡诸先生书 

　　○复沈継山

　　许对葵任日领深意矣去年之冬延至今年之夏未得对葵人便知说也然台端气节无日不于心目之间尝恨此等人天地间有数有之而又不得朝朝夕夕如之何如之何区区爱敬具见山亭记文之中今不为赘少有可进者大抵今人生斯长斯多是脱不去一味功名富贵之习见在富贵更求富贵之上见做二品官便为一品受用见做三品官便为二品受用人欲无穷心无纪极若身当祸患除去不戴纱帽员领之外不免昔日顺境气度则亦与之一而已矣况又有言未必尽合其人有言未必尽当事体人岂无辞士君子原有身心功夫此功夫不分穷达小刻九册呈览中有识见不到之处记中复中台见未悘如也言之言之阳江千里面晤无由只今笔札之所及是亦神交之所及也不宣

　　○复郭梦菊

　　旋衢归田之日承尊意矣卒然不报遂至今日岂无便人闭门少有交接有行人而生又不知也然其心之勤未必若书之怠分守道王用吾有言官阶四品十外年宦途而归日租屋清操可知是也是也有贤如兄况是乡年之雅握手平生心胸如见可一日而不仰思之乎所恨乡井同而有一千里之遥回念京都月日之会反不可得不与一时相从刻薄致有今日然数年间日所发挥亦得区区见平生之素矣此心何尤山林人又有山林作用硕人之宽料不至求田问舍而已矣如月旦之为评也前十年能守后十人变节不能愿惟高明坚之遥望飞鸿附永矢为门下进小刻五册呈览便中亦有可教不吝金玊愿也幸也不宣

　　○奉分廵道唐敬亭

　　一丈田而百弊清矣士君子为部民久长之计无过于此况琼州开国而今无一人见有丈田之举粮差弊孔有司莫能止之万里遐荒想国初亦草草数矣千载一时然此一大羙事亦一大难事不一一讲明于今无以善终于后我以为简明人以为繁杂我曰详悉人曰脱漏有之诸告示出里排业主等皆曰多是醒不得地方不可知琼州粮在此里田坵又不在此里散在二十里三十个里分亦有之大约黄册粮数一半田在本里一半田在别里地方相去或二三十里八九十百里外今丈田丈粮数之田耶丈本里田兼无粮在册之田耶丈粮数之田一里排奔走不及何埇何段上中下则茫不及知丈本里兼无粮在册之田事无大于此告示又不见一有分说界畔木板长八尺宽六寸姑以生言粮籍寄在海口二田在那社一?一石二斗八升之粮田九十三坵一埇之中散为十余处相去之远与他田间杂又多间杂又非奇零小户用板计二十块如此高宽寥落乡村能辨之乎生其少者他人田计用板少亦四五十块能辨之乎佩山县巳令里排总各业主造田产坐落之册书彼粮苗坵?土名四至已足为据田坵彼我间杂界之不住界之何用部议用十排年丈今书筭弓手等佥之犹难又以甲首丈里长之田是一里之中二班丈田人也从来称丈田?册谓之流水鱼麟一里之田一埇之田里长一册甲首又为一册非流水鱼麟矣且彼此参错难为稽考必若以作弊疑之曰里甲同是一家矣不可彼此互而奸瞒耶是亦自生一事端而巳万乞更为酌之其它小有窒碍容别言

　　○复唐敬亭

　　生所谓丈无粮之田非无粮也田在此里而粮又不在此里如生一人田在那社一粮籍又寄在海口二是那社有其田而无其粮故谓之无粮琼山大约一半本里有粮有田一半田不随粮百四里皆然极为参错翁今将使那社里排丈生之田耶抑海口里排丈生之田耶一言而事朗然明着人人知矣此与琼山人买外州县之田不同何也粮不过县也琼山之人买琼山之田粮过里也翁于此亦未谕耶谨复

　　○又复唐敬亭

　　生官江西日丈田皆以其事责之田地坐落里分里排不言粮在浙中亦然然皆关会各县曾丈田者关复一辞而从其例非生自为之翁今又以粮在之里排任之天下事不必尽同求其无弊而已所谓及其成功一也所难者则生前云一里排奔走不及何埇何段上中下则茫不及知若翁有神智别有善处之方则亦何难之有哉谨复余一二容再言

　　○又复唐敬亭

　　丈田之举无一人不喜曰二百年来复覩　朝廷今日均平之羙矣盖黎田之轻亦与丈田之数今而后民田得以分其粮于黎而轻是以虽彼富家私已亦合声称便昨会刘大尹云与里长取一坵粮田形册亦不可得无以回上司之急此则有故盖各业主已赴各坐落地方查田丈田田形弓步履之而后知官府之号令反复民间议论一谓如此一谓口彼业主不能应里长是以里长不能以应县官也生一家之人亦是昨早方自村下赶回止查得坵粮数付之里长丈田未完又未具有田形琼人老老幼幼一未曾知有丈田之事万乞台少宽假之今人人趋事遍满田间想成功月日近矣又骇之以不可骤能不及知之事欲其速反惊沮其成外刘尹说及一日一报此生言之未终者一日一封二日报者二封三日报者三封若西黎都恐又不止定厶三日一报也二熟田为一等一熟田为二等亦乞更为酌定盖同是二熟田收成相去远甚一熟田亦有倍收于二熟者并渎

　　○与琼山刘大尹

　　先十四日领意即以其故恳之敬亭公矣回云田形必丈完而后知今不用叹奉行之人失其初意适门子惠有弓步托之明禀于台矣问督具田形如故或敬翁别有分付欤各衙门之号令彼此不自为定致民间之议论尔我不能会同生两官江浙当丈田事亦有不能尽知况小民之愚而愚耳目所未有者乎台端果若将今日之发端警他日之百弊当俟初有作奸之人施之未开一弓百四里人每以手足何措为惧官府有归一式样妇人孺子知之人有不如式乎有田则丈何难之有而今则视为天之不可阶而升之难矣官耶民耶人情如此何以善后弓筭书手等只以里甲中之田多厚积者充之万不得已方及邻图我自有据当之者亦自无辞从来谓丈田不利于富家小民则喜今小民怨不可胜言矣何耶何耶

　　○复刘大尹

　　承谕生终是醒之不得如此则业生今付里长之册一样而三矣人人因里长催督之急田少者间或明白田多者大抵草草如翁令生且乱画一田形以应上司之谓其中谨慎虑远者则迁延不报以待事之定谓先事可鉴徒费纸笔于无用之地今不为田形自丈之后岂得不造田形弓步粮亩四至之册是又一样而三六册矣所佥丈田排年将丈之耶不丈之耶业主两报丈田人目不曾一见田形之面足不曾一履田坵之地中有奸弊罪归何人不容不丈如前一样而三九册矣民间谓只好了卖纸啇人外此皆苦诚是诚是妄意谓此何等事可一日草草为之当思之思之参酌众见审而行之要必其当于今无嫌又有更改于后据业主则寸寸尺尺差当罪业主宽以月日据里排则寸寸尺尺差当罪里排宽以月日人未开弓何以付之纸上册报如此之迫急耶条开有两个月之限次年六月完报之限上人先后矛盾亦难乎难乎奉行之人矣谨复

　　○又复刘大尹

　　闻台差有老人督丈非以业主若迟迟然有此举耶琼山田西路九月中收东路则十月尽方可完收丈田事经题请谁敢迟悞谁能止之业主亦不过惜此禾穗之伤民之情也部科重农时之议良是老人奉委有一人不取钱为害者乎生未知见也生未之闻也近事查竖界牌亦以老人防夫为之台如有闻事可知矣况在督丈官府中每有好意而百姓辄以为苦为害为怨痛者托心之难其人也廵道有宽限期之议生以为二三月可完报不须六月欲速不达台端乞更酌之

　　○奉唐敬亭

　　丈田行之久矣琼山之人如夜行失涂而又风雨如晦乞今不定所往识者恨今年程方豊又遭刼财之运盖兼丈田事言之也差督多端势必至此民间之言良非浪说翁抑何以更而息之乎江南田地推收之繁粮在此田又不在此较江以北或不同言有定于先不可行于今者万乞更为酌之治人治法翁病症原有自来此处得有明白勿药有喜矣敢渎每二里老人防夫各一人督业主丈不可不可

　　○复唐敬亭

　　六安行之得意无乃江南江北过割多寡有无有不同乎江以南丈田事付之田地坐落之里排其册谓之经即部科题请大小流水鱼麟册之谓归粮于丁粮坐落之里其册谓之纬即部科题请归号册一贮布政司一贮府一贮州县之谓一经一纬组织成衣盖不得平差赋于今日抑可以止争夺于将来井田限田今不可得法行而良无过于此翁今又特以丁粮之里十排年为之经其根抵而反畧于经乎不先于经纬何所附所愿别为酌之不必拘有先日条款盖如此前言一里排奔走不及何埇何段上中下则不及知大畧已尽故不再言非于此独有所隐也今里甲人诵一户之差十里甲户连坐之令曰自高曾至我之身我从幼而老不知此田何方广狭横科田形何若上人以所不知不能罪我乎县官虑书筭弓手东走西奔苦而迯避令之执粮数请彼田排年代丈事与翁颁条款不合卒不可行今业主里甲均之迟疑曰姑徐徐待事之定人情如此望翁更为审酌置一着望化裁于人不若分寸朗然知愚贤不肖如式而行不待润泽之为善他如一熟二熟等则梹榔园鱼塘等裒多益寡亦既竭思岂其不善然亦有未合事宜当讲详之处八尺六寸他县查界版不如式民苦之翁思之不审乃至于是附告

　　○又复唐敬亭 

