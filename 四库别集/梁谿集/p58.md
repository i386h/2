<!-- { "loadSidebar": true } -->
　　臣昨待罪枢府伏蒙陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战陈故令金人得以窥伺旣防燕山长驱中原遂犯畿甸来无藩篱之固去无邀击之威庙堂失防使之割三镇质亲王刼取金帛以亿万计驱掠士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之寇虽退而中山河间之地不割贼马出没并边诸郡寨栅相连及不少休太原之围未解而河东之势危甚旁近县镇皆为贼之所占据秋髙马肥敌骑凭陵决须深入以责三镇之约及金帛之余数傥非起天下之兵聚天下之力解围太原防托河北则必复有今春之警宗社安危殆未可知故臣辄不自揆为陛下措画降诏书以团结诸路防秋之兵大约不过十余万人而欲分布河北沿边雄霸等二十余郡中山河间真定大名横海五帅府腹里十余州军沿河一带控扼地方翊衞王室隄防海道其甚急者解围太原收复忻代以捍金人夏人连兵入寇不知此十数万之众一一皆到果能足用而无贼马渡河之警乎今臣被命出使去清光之日未几朝廷已尽改前日诏书调兵防秋之计旣罢峒丁又罢刀弩手又罢土兵又罢四川福建广南东路将兵又罢荆湖南北路系将不系将兵而京西州郡又皆特免起发是前日诏书所团结之兵罢去大半不知金人聚兵两路入寇将何以支梧而朝廷何恃不留意于此也臣窃思之以兵为不须起者大槪有五川广福建荆湖之地逺一也钱粮犒赏之费多二也河北寇退天下已无事三也太原之围贼马不多不攻自解四也探报有林牙高丽之师金人牵制未必深入五也若以川广福建荆湖之地逺则诏书之下以四月期天下兵以七月当时闗报三省何不即止今已七月逺方之兵皆已在道始复约回是复蹈今春勤王之师约回之也一岁两起天下之兵中道而两止之天下谓何臣恐朝廷自此不复能取信四海而将士解体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵捍寇致令误国土地宝货人民皆为所取今惜小费又不为之备臣恐后来所取又不止于前日也况元降指挥防秋人兵各令赍粮以行则钱粮犒赏之乏自非所患庙堂不深思宗社大计而惜小费臣窃所不取也若以河北寇退天下无事则边郡日报金人聚兵声言某月入寇当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止于火未及然殆处于烈熖之旁而言笑自若也若以谓太原之围贼马不多不攻自解则自春徂秋攻守半年曾不能得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自解者臣以为非愚则诬至于林牙髙丽牵制之报理或有之然不可恃彼之不来当恃我之有备则屯兵聚粮正今日之先务不可忽也今河北河东州郡日告危急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理也若必以谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此扰扰也除范世雄所统湖北兵闻已至襄唐间臣已作奉圣旨令疾速发赴宣抚司外所有余路乞依元降诏书起发庶几不误国事
　　第二劄子
　　近降指挥减罢防秋之兵臣所以深惜此事者一则河北防秋阙人恐有疎虞二则一岁之间再令起兵又再止之恐无以示四方大信防秋之计臣前奏论之已详请为陛下更论不可失信之意者周为犬戎所侵尝以烽火召诸侯兵恐诸侯之未必至也举烽以试之诸侯之兵大集知其试已皆怒而归其后真举烽无复至者去冬金人将犯阙诏起勤王之师逺方之兵踊跃赴难至中途而寇已和有诏止之皆愤惋而反今以防秋之故又起天下之兵良非获已逺方之兵率皆就道又复约回将士卒伍宁不解体夫以军法勒诸路起兵而以寸纸罢之臣恐后时有所号召无复应者矣








　　梁谿集巻四十八
　　钦定四库全书
　　梁谿集巻四十九　　　　　宋　李纲　撰表劄奏议十一
　　乞罢宣抚使劄子
　　第二劄子
　　乞罢宣抚使表　　　第三劄子
　　第四劄子　　　　　第五劄子
　　第六劄子　　　　　第七劄子
　　再乞罢宣抚使表　　第八劄子
　　第九劄子
　　辞免除观文殿学士知扬州劄子
　　乞覈实宣抚司见在军兵财物劄子
　　乞罢宣抚使劄子【七月二十五日解潜折彦质出兵南北闗与贼相遇力战而退上劄子待罪乞罢职任】
　　臣近具奏状劄子以解潜折彦质南北闗进兵将士退却乞赐黜责未奉指挥伏念臣昨蒙圣恩差充河北河东路宣抚使自以智术浅短不足以仰副委任之重累具辞免不蒙俞允迫于天威黾勉就职自受命以来思自罄竭以图报效而军旅之事素非所习节制不明方略无取致解潜等与贼遇于南北闗力战累日势力不加寻即退却曾无尺寸之效责在大帅咎将谁归夙夜忧惧心气怔忪动辄遗防岂可复总军政伏望圣慈矜怜检防臣待罪章疏特降睿防罢臣知枢密院事及河北河东路宣抚使遴选重任代臣职任就近令范世雄管搆许臣交割迤逦前去听指挥
　　第二劄子
　　臣伏蒙圣慈以臣乞罢职任特降亲笔令安心职事及蒙宣谕和议解围两不相妨若金人必欲三镇不免战争今则解围之事不可少缓臣伏读圣训第深感惧窃以今春贼马犯阙仓卒无备自当议和但一切如其所欲许以三镇及金币之数太多则为非是臣所以当时与宰执力争者正恐贻今日之患非为不欲和而主战也贼马旣退河北两镇幸自保全而太原之围至今未解陛下旣出师以解围又遣使以约和议虽两不相妨然敌情狡狯自春徂秋顿兵坚城之下而不退又以重兵侵犯河朔我师屡北而议和之使始行臣恐中国之势益弱而黠敌之气益骄矣且自秋以来沿边探金人日聚兵为南牧深入之计朝廷日罢兵如太平无事之时今中山河间真定诸郡乞兵告急羽书狎至宣抚司无兵可遣申奏朝廷又只行下宣抚司措置是徒以空文徃复初无补于实用敌骑猖獗复有今春之虞将何以御之臣屡具劄子乞再行起发后来罢止防秋人兵团结弓手之类未蒙施行伏望留神为宗社计募兵择将以图自强无谓和议之使便可恃以为安也如臣书生不习兵法不歴行阵大帅之任诚非所宜况今春危城之中陛下之所驱防者悉已去位而臣独以非才尚叨重寄恐不知者谓臣黩武贪功为国生事招致人言陛下虽欲保全不可得也仰冀圣慈终始哀怜特降睿防许臣守本官致仕糜捐之报期于异日冒干天威不胜战越待罪之至
　　乞罢宣抚使表
　　臣某言伏防圣慈以臣累具劄子乞罢知枢密院事河北河东路宣抚使守本官致仕或外任宫观一次特降诏书不允者王事方棘愿徇国而捐躯将略弗优敢吁天而请罪与其冒宠荣而误国曷若乞骸骨而避贤优诏弗俞灿细书之一札孤踪增厉惕危肠之九回再沥愚衷仰干睿听【中谢】伏念臣斗筲小器章句陋儒粗闻忠义之风不知军旅之事分栖迟于巗壑敢希冀于功名属国歩之多艰躐贵游而并进荐膺圣奬超执事机俾待罪于西枢复宣威于北部自惟谫薄必至颠隮旣恳避之莫从卒懐忧而就遣经营庶务黾勉百为鬓髪为之苍浪气血从而凋丧法严令具虽明驭众之方将惰卒骄尚袭近年之并门之围未解保塞之寇鼎来致此猖狂职臣庸懦虽屡祈于罢黜终未赐于允俞伏望皇帝陛下覆以尧仁察之舜智念臣才谋浅短不足有为怜臣疾病连延诚非避事冀垂寛宥特赐保全尽解兵权俾归田畆江湖在望庶自毕于余生沟壑未填或收功于晚节
　　第三劄子
　　臣所乞罢职任非縁避事及为身谋实以不习军旅之事不可为帅自知甚明恐误国事及今改命尚可设计以解太原之围以御河北之寇仰副圣意更少稽缓决致疎虞虽赐斧钺之诛亦复何补伏望睿慈特赐矜察
　　第四劄子
　　臣累具劄子乞罢知枢密院事河北河东路宣抚使守本官致仕伏奉宸翰令安心职事未赐俞允伏念臣猥以孱庸误膺委寄力小任重福过灾生疾病交攻心虑愦乱寝食俱废生气索然傥或贪冒宠荣尚总军政必误国事自取颠隮伏望圣慈察臣忱诚非有沽激特降睿防许依所乞使获退休则终始保全虽天地父母之恩何以加此余龄未冺誓极糜捐干冒天威无任惶惧激切之至
　　第五劄子
　　臣累具劄子仰干天听以不材而当重寄恐误国事乞赐斥罢许令致仕别选能臣局蹐俟命未蒙俞允第深惶惧臣闻量材授职不强以所不能者君之道也陈力就列而不能则止者臣之节也如臣书生不习金革之事受命之日固尝力辞迫于天威黾勉就职夙夜自竭思效铅刀一割之用而进无尺寸之功乃知素非所习不可勉强傥或贪冒恩荣而忘不能则止之义岂惟有误国事且将得罪于古圣人臣所以不避斧钺之诛再三冒凟期于得请仰冀圣聪有以照察之也臣又闻壮火之气衰少火之气壮臣自今春以来更歴忧患志气凋落正如伤弓之鸟望曲木而先惊责其勇敢复如曩时虽自激昻岂可复得方陛下欲张皇六师荡攘羣丑之秋必得心果气锐谋猷方壮之人奉命徂征乃克有济伏望圣慈察臣惓惓之诚非爱死非谋身正恐更或败事上累陛下知人之明误国大计虽伏鈇锧亦复何补特赐矜怜许以骸骨归于田里则天下之人皆知陛下以臣尝效犬马之力曲赐保全谁不知劝非独臣区区之私幸也干冒天威无任战越待罪之至
　　第六劄子
　　臣累具劄表干冒天聪乞罢职任守本官致仕或外任宫观一次伏蒙圣慈特降亲笔许臣种师道到交割职事赴阙议事仰荷天恩终始保全但深感泣近准尚书省劄子折彦质除宣抚判官及备奉圣防令臣不得轻易进兵伏念臣智谋无取疾病交攻比日以来夙夜震恐心气不宁动辄愦乱岂敢复为进兵之计但边事警急须人措置而臣束手坐视无可为者深恐误国伏乞降防促师道起发或且令折彦质前来交割臣得扶疾迤逦前去听指挥不胜惶惧激切之至
　　第七劄子
　　臣累具表劄奏状仰干天听乞罢知枢密院事河北河东路宣抚使守本官致仕或外任宫观一次伏蒙圣慈再降诏答未赐俞允重念臣学术荒疎智能谫薄误被使令过其分量虽自罄竭曾无尺寸之效夙夜愧惧忧悸成疾不能支持伏望矜怜特降睿防许依所乞异时图报当极糜捐干冒天威无任惶惧战越之至
　　再乞罢宣抚使表
　　臣某言伏蒙圣慈以臣累具劄子乞罢知枢密院事河北河东路宣抚使守本官致仕或外任宫观一次再降诏书不允者危诚上达方虞斧钺之诛温诏俯颁未遂丘园之请敢再陈其恳悃庶仰冀于矜从【中谢】伏念臣一介书生不习兵事忘身徇国虽坚衞上之心制胜运筹初乏折冲之略误蒙天奬俾长枢庭出分阃外之权未迪师中之吉虽圣恩寛大必将赦三北而用孟明然公议沸腾岂肯以一战而恕房琯与其招人言而得罪曷若控君父而乞身徃城于方宜有赫赫之南仲在泮献馘必资矫矫之虎臣自度非才请避贤路伏望皇帝陛下容之以天地之量烛之以日月之明怜臣劳瘁而无补于事功察臣精诚而有志于忠义进以道而退以礼不使翺翔保其始而全其终勿令陨越则臣誓坚素守仰戴鸿恩失东隅而收桑榆捐躯未晚先朝露而填沟壑结草为期
