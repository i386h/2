<!-- { "loadSidebar": true } -->
　　地僻居人少，山稠伏兽多。怒狸朝搏雁，虎夜窥骡。篱落生孙竹，门庭上女萝。未应悲寂寞，六载一经过。

　　【欲归】

　　水漾青天暖，沙吹白日阴。塞垣春错莫，行路老侵寻。绿稍还幽草，红应动故林。留连一杯酒，满眼欲归心。

　　【发馆陶】

　　促辔数残更，似闻鸡一鸣。春风马上梦，沙路月中行。笳鼓远多思，衣裘寒始轻。稍知田父隐，灯火闭柴荆。

　　【王村】

　　ㄙ霭王村路，春风北使旗。尘催轻骑走，寒咽短箫吹。揽辔联貂帽，投鞭各酒厄。纷纷小儿女，何事倚墙窥。

　　【长垣北】

　　揽辔长垣北，貂寒不自持。霜风急鼓吹，烟月暗旌旗。骑火流星点，墙桑亚戟枝。柴荆掩春梦，谁见我行时。

　　【冬日】

　　扰扰今非昔，漫漫夜复晨。风沙不贷客，云日欲迷人。散发愁边老，开颜醉后春。转思江海上，一洗白纶巾。

　　【壬辰寒食】

　　客思似杨柳，春风千万条。更倾寒食泪，欲涨冶城潮。巾发雪争出，镜颜朱早凋。未知轩冕乐，但欲老渔樵。

　　【雨中】

　　尚疑樱欲吐，已怪菊成漂。紫苋凌风怯，青苔挟雨骄。长闲故有味，多难自无聊。牢落柴荆晚，生涯付一瓢。

　　【宿雨】

　　绿搅寒芜出，红争暖树归。鱼吹塘水动，雁拂塞垣飞。宿雨惊沙尽，晴云昼漏稀。却愁春梦短，灯火著征衣。

　　【乘日】

　　乘日塞垣入，御风塘路归。胡皆跃马去，雁却背人飞。烟水吾乡似，家书驿使稀。匆匆照颜色，恨不洗征衣。

　　【秋露】

　　日月凋何急，荒庭露送秋。初疑宿雨泫，稍怪晓霜稠。旷野将驰猎，华堂已御裘。空令半夜鹤，抱此一端愁。

　　【还自河北应客】

　　鬼客问谣俗，旧传今自如。材难知骥马，味美赛河鱼。塞水移民久，川防动众初。北人虽异论，时议或非疏。

　　【将次州憩漳上】

　　漠漠春风里，茸茸绿未齐。平田鸦散啄，深树马迎嘶。地入河流曲，天随日去低。高城已在眼，聊复解轻赍。

　　【和仲庶夜过新开湖忆冲之仲涂共泛】

　　水远浮秋色，河空洗夜氛。行随一明月，坐失两孤云。露发此时湿，风颜何处醺。淹留各有趣，不比汉三君。（白乐天有“二处成孤云”之句。）

　　【送契丹使还次韵答净因老】

　　老欲求吾志，时方摭我华。强将愁出塞，空得病还家。日转山河暖，风含草木葩。胜游思一往，不敢问三车。

　　【送吴叔开南征】

　　掺袂不胜情，犀舟击汰行。倦游无万里，惜别有千名。春草凄凄绿，江枫湛湛清。金陵多丽景，此去属兰成。

　　【游栖霞庵约平甫至因寄】

　　渺渺林间路，萧萧物外僧。高阴凉易入，闲貌老难增。官事真伤锦，君恩更饮冰。求田此山下，终欲忤陈登。

　　【和栖霞寂照庵僧云渺（平甫）】

　　萧然一世外，所乐有谁同。宴坐能忘老，斋蔬不过中。无心为佛事，有客问家风。笑谓西来意，虽空亦不空。

　　【宜春苑】

　　宜春旧台沼，日暮一登临。解带行苍藓，移叟（一作鞍）坐绿阴。树疏啼鸟远，水静落花深。无复增修事，君王惜费金。

　　【春日】

　　冉冉春行暮，菲菲物竞华。莺犹求旧友，燕不背贫家。室有贤人酒，门无长者车。醉眠聊自适，归梦到天涯。

　　【癸卯追感正月十五事】

　　正月端门夜，金舆缥缈中。传觞三鼓罢，纵观万人同。警跸声如在，嬉游事已空。但令千载后，追咏太平功。

　　【晚兴和冲卿学士】

　　剡剡风生晚，娟娟月上初。白沙眠骥，清浪浴鲟鱼。竟欲从君饮，犹便读我书。斜阳不到处，墙角树扶疏。

　　【秋兴和冲卿】

　　云浮朝惨淡，风起夜飕。欲作冰霜地，先回草树秋。征人倚笛怨，思妇向砧愁。为问随阳雁，哀鸣岂有求。

　　【次韵冲卿除日立春】

　　犹残一日腊，并见两年春。物以终为始，人从故得新。迎阳朝翦彩，守岁夜倾银。恩赐随嘉节，无功只自尘。

　　【题友人郊居水轩】

　　田中三亩宅，水上一轩开。为有渔樵乐，非无仕进媒。槎头收晚钓，荷叶卷新醅。坐说鱼腴美，功名挽不来。

　　【游赏心亭寄虔州女弟】

　　秀发千峰霁，清涵万里秋。沧江天上落，明月镜中流。眼与魂俱断，身依影独留。为怜幽兴极，不见尔来游。

　　【江亭晚眺】

　　日下崦嵫外，秋生沆砀间。清江无限好，白鸟不胜闲。雨过云收岭，天空月上湾。归鞍侵调角，回首六朝山。

　　【金山寺】

　　重经高处寺，一与白云亲。树木有春意，江山如故人。幽轩含气象，偏影落风尘。日暮临归去，徘徊欲损神。

　　【揖仙阁】

　　结阁揖仙子，疏塘临隐扉。水花红四出，山竹翠相围。云度疑下，凫惊恐舄飞。蜀{艹}宁可恃，投钓此忘归。

　　【舟夜即事】

　　火炬临遥岸，余光照客船。水明鱼中饵，沙暖鹭忘眠。感慨无穷事，迟回欲晓天。山泉如有意，枕上送潺。

　　【何处难忘酒二首（拟白乐天作。）】

　　何处难忘酒，英雄失志秋。庙堂生莽卓，岩谷死伊周。赋敛中原困，干戈四海愁。此时无一盏，难遣壮图休。

　　【二】

　　何处难忘酒，君臣会合时。深堂拱尧舜，密席坐皋夔。和气袭万物，欢声连四夷。此时无一盏，真负《鹿鸣》诗。

　　【送孙子高】

　　荡漾江南客，融怡席上珍。一樽相别酒，千里独归人。客路贫堪病，交情远更亲。自惭儿女意，失泪滴衣巾。

　　【送董传】

　　悠悠陇头水，日夜向西流。行路未云已，归人空复愁。文章合用世，颜发未惊秋。一听秦声罢，还来上国游。

　　【寄深州晁同年】

　　秀色归荒陇，新声换<甬毛>毛。日催花蕊急，云避雁行高。驻马旌旗暖，传觞鼓吹豪。班春不知负，短发为君搔。

　　【白云然师】

　　白首一山中，形骸槁木同。苔争庵径路，云补衲穿空。尘土随车辙，波涛信柁工。昏昏老南北，应谢此高风。

　　【自白土村入北寺二首】

　　木杪田家出，城阴野迳分。溜渠行碧玉，畦稼卧黄云。薄槿烟脂染，深荷水麝焚。夕阳人不见，鸡鹜自成群。

　　【二】

　　雨过百泉出，秋声连众山。独寻飞鸟外，时渡乱流间。坐石偶成歇，看云相与还。会须营一亩，长此听潺。

　　【题朱郎中白都庄】

　　萧洒桐庐守，沧洲寄一廛。山光隔钓岸，江气杂炊烟。藜杖听呜橹，篮舆看种田。明时须共理，此兴在他年。

　　【史教授独善堂】

　　湖海十年旧，林塘三亩余。静非谈者隐，贫胜富人居。列鼎亦何有，幅巾聊自如。犹应不独善，学子满阶除。

　　【寄福公道人】

　　帝力护禅林，沧洲侧布金。楼依水月观，门接海潮音。开士但软语，游人多苦吟。曾同方丈宿，灯火夜沉沉。

　　【身闲】

　　身闲宜晚食，岁晏忌晨兴。人自嘲便腹，吾方乐曲肱。睡蛇虽不去，梦虺已无凭。寄语中林客，思禅病未能。

　　【还家】

　　还家岂不乐，生事未应闲。朝日已复出，征鞍方更攀。伤心百道水，阂目万重山。何以忘羁旅，然醉梦间。

　　【题汤泉壁示诸子有欲闲之意】

　　吟哦一水上，披写众峰间。偶运非彭泽，留名比岘山。君才今Ι稷，家行古原颜。平世虽多士，安能易地闲。

　　【和唐公舍人访净因】

　　西城方外士，传法自南华。高蹈玩一世，旁通兼数家。来游仁者净，传咏正而葩。乘兴何时再，还能托后车。

　　【沂溪怀正之】

　　故人何处所，天角浪漫漫。寂寞断音驿，徘徊愁肺肝。世情纷可怪，旅况浩难安。愿化东南鹄，高飞托羽翰。

　　【答许秀才】

　　高阳有才子，负笈求晨饣。所趣少知者，其辞多慨然。樵妻竟谢绝，漂母尝哀怜。尚友古之人，于今犹壮年。 
　

　




　

　
●卷十六
◎律诗（五言八句、五言长篇附）
　　【次韵景仁雪霁】

　　新霁生屋溜，残点着垣衣。委翳无多在，飘零不更飞。坳中馀宿润，暖处自朝晖。稍见青青色，还从柳上归。

　　【次韵范景仁二月五日夜风雪】

　　何知此邂逅，谈笑接清扬。对雪知春浅，回灯惜夜长。密云通炫晃，残月堕冥茫。故有临邛客，抽毫兴未忘。

　　【次韵冲卿过睢阳】

　　宫庙此神乡，留亲泊楚サ。天开今壮丽，地积古悲凉。不改山河旧，犹馀草木荒。还闻足宾客，谁是汉邹阳。

　　【答冲卿】

　　风作九衢黄，南窗坐正凉。破瓜青玉美，浮Η白云香。诗懒犹能强，官闲肯便忘。贤愚各有用，尺寸果谁长。

　　【得书知二弟附陈师道舟上汴】

　　儿童闻太丘，邂逅两心投。与汝今为伴，知吾不复忧。园桃已解萼，沙水欲惊舟。一见南飞雁，江边肯更留。

　　【初憩和州】

　　衣足一囊弊，粟馀三釜陈。犹依食贫地，已愧省烦人。尘土病催老，风波愁过春。诗书今在眼，还欲讨经纶。

　　【疟起舍弟尚未已示道原】

　　侧足呻吟地，连甍瘴疟秋。穷乡医自绌，小市药难求。肝胆疑俱破，筋骸漫独瘳。惭君远从我，契阔每同忧。

　　【送杜十八之广南】

　　东南炎海外，寻访又输君。过岭猿啼暖，贪程马送曛。清谈消瘴疠，秀句起烟云。及早来乡荐，朝廷尚右文。

　　【昆山慧聚寺张祜韵】

　　峰岭互出没，江湖相吐吞。园林浮海角，台殿拥山根。百里见渔艇，万家藏水村。地偏来客少，幽兴只桑门。

　　【吴江】

　　莽莽昔登临，秋风一散襟。地留孤屿小，天入五湖深。柑橘无千里，鱼虾有万金。吾虽轻范蠡，终欲此幽寻。

　　【江】

　　灵源开辟有，赢缩但相随。逆折山能碍，奔流海与期。泥沙拆蚌蛤，云雨暗蛟螭。欲问深何许，冯夷只自知。

　　【江南】

　　江南春起柁，秋至尚波涛。问舍才能定，呼舟已复操。行歌付浩荡，归梦得萧骚。冉冉欲何补，纷纷为此劳。

　　【贾生】

　　汉有洛阳子，少年明是非。所论多感概，自信肯依违。死者若可作，今人谁与归。应须蹈东海，不但涕沾衣。

　　【还自舅家书所感】

　　行行过舅居，归路指亲庐。日苦树无赖，天空云自如。黄焦下泽稻，绿碎短樊蔬。沮溺非吾意，悯嗟聊驻车。

　　【世事】

　　世事一何稠，论心日已偷。尚蒙今士笑，宜见古人羞。老圃聊须问，良田亦欲求。非关畏黻冕，无责易身修。

　　【寄纯甫】
