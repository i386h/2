<!-- { "loadSidebar": true } -->
　　居孑孑以无与兮出莫知其所之独端居以终日兮耿黙黙以长思古之人不可得而见兮存者防畧之遗辞顾一世之异情兮予谁者其从之惟我生之拙迂兮嗟所慕之名竒挹亷清之遗风兮曰吾其进难而退易百驱不加于跬歩兮却辔疾返而莫追践斯言之不欺兮庶吾心之无愧日月忽其迁流兮老忽忽而既来惟所蹈之日迷兮抚前心而自非欲改故而圗新兮从灵龟而问疑兆改横而上从兮史为予而告辞横为窒而善处兮上从直逹其无巇岂外拘而中泰兮或者既塞而将遂保尔守而无变兮神明于汝其遗之相利害而为术兮彼乡人其犹耻美灵之告兮得我心之所止彼跹跹其焉往聊安安以自恃歳冉冉以将老兮草木飒其变衰蝉号乎髙桞兮溢菡蓞于清池宵虫悲鸣以相语兮朔雨振迅而南窥嗟吾客于东周兮周天星之三移冩我忧以命驾兮慿髙明以逺视覧平田以茫泱兮瞰清洛之东驶山重复而南积兮万岭矗矗以鳞次微云霮防以忽布兮孤翼灭没而髙逝熊耳髙髙而西峙兮女几奋涌而南危束平川于两间兮散佃渔于平地鸡犬密其相闻兮沟塍布而如棊牛羊闲以就牧兮乌鸟号呼以羣嬉登故国之余墟兮望遗宫之頽基伤者来世而无穷兮乐者昔人其既止惟逹观其超忽兮等废兴于一视考物变以自乐兮遗余情于酒醴大人无即而非乐兮浅夫系物以自治彼方窘我以局促兮我则顾歩而广肆制忧乐于在彼兮夫何贵乎明智忘吾忧以洋洋兮将以语夫君子
　　哀伯牙赋
　　伯牙鼓琴后世无知我哀伯牙似智而愚天地之间四方万里知尔琴者一人而已钟子既死其一又亡欲弹无聴泣涕浪浪已奏已闻欲语不可偪塞满懐无所倾冩抑扬黄华巷歌里曲入邑娱邑入国悦国回视伯牙靣有矜色夫操至伎者必不和众人之耳而媚众耳者又善工之深耻违众者常孑孑其无与而冐耻者乃身安而获利则亦安知夫至艺之非祸而庸工之非祉也嗟夫将为至巧者必无顾于终身之无与则至巧之于人不祥之上噐操不祥之噐终身而不知则伯牙者乃后世之深戒
　　石菖蒲赋【有序】
　　歳十月氷霜大寒吾庭之植物无不悴者爰有瓦缶贮水斗许间以小石有草鬰然俯窥其根与石相结络其生意畅遂顔色茂好若夏雨觧箨之竹春田时泽之苖问其名曰是为石菖蒲也攷诸本草则所谓养性上药仙圣之已试者也因赋之云
　　歳寒风霜水落石洁大木百围僵仆摧折有草于此寸根九节曽是莫伤菶然茂悦若处广深隠奥密而不知户牖之外平地尺雪也将糜而饵之私其益于我躬则不防于夺也曷若致之吾前仪之以自修兮庶乎比徳之琚玦也
　　病暑赋
　　皇昌运之元祀兮予出守乎清颍之区背国门而南骛兮弭楫乎太昊之墟方炎夏之隆赫兮闵时泽之不濡魃乘时而行虐兮盗威烈乎旸乌驾毕方而骖荧惑兮回禄为其前驱烬所及于一燎兮何有瓦石与璠璵丰隆致其微隂兮飞亷荡覆而无余野曈曈而扬尘兮何萧艾之芬敷应龙矫首于下泽兮仅自免于槁枯乌呀咮而忘飞兮兽逃穴而深居嗟人胡独不能兮无乃欲息而被驱昔蕲山之秋筠兮因氷巻而玉舒効功能于么麽兮曽何足以寜吾躯饱风而为蜩兮又欲泳水而为鱼出寒泉于深井兮竭筋力于辘轳不计腹之所受兮尚问山防麴麦之有无乱曰隂阳循环靡穷极兮时至而变有常则兮融液金铁烁山石兮谨视其报在朔易兮隂大冬氷雪积兮无畏其机备其极兮补完裘褐戒纺绩兮保我歳寒以终吉兮
　　喜晴赋
　　积雨初止万境声干星汉昭回夜客尚寒晨起载欣朝晖在门起往从之清明肃然蚓安其穴蜗不遗涎还开通于滞湿失沮洳之垫昏列缺弭鞭丰隆偃麾羲和缓辔而安行背扶桑而经天街顾大田之多荒乃愀然而兴哀聊雷霆之一嬉遽下土而罹灾诏龙螭使伏蟠息愤怒之喧隤曰予悔祸于斯人劳苦雨师以一杯惠我农师岂不休哉
　　南山赋【原注寄张嘉甫】
　　南山岩岩兮其下有人佩玉而握珠刻意鲁叟之古经不习世儒之臆书我顷见之于宛丘貎秀晢而眉疎别去忽兮几时靣苍瘠而垂须爱徳噐之老成资巧琢于璠璵问所与之为谁亦黄槁之仙癯禁八马之超骛同刍豆于羣驽时慷慨而长鸣耻贱工之附舆我行世之多艰三年困兮江湖幸天恩之放还过都梁兮踌躇奉两月之周旋越长淮之驰驱屡饮我于山间出翩跹之两姝舟师告予以当行具樯檝于斯须歳方春而寒骄犯氷雪于野墟云漫漫兮垂天风飘飘兮切肤穉麰翳于宿莽妍桞秀于羣枯泛羽觞之清冷聊覧物以为娱思佳人兮天未望莫见兮愁予
　　秋风赋
　　张子夕坐于堂之南轩有风飒然来自西方感乎人心异于寻常初披偃乎草木亦泛动乎轩张子曰是风也所以成岁而佐阳者乎时也朱火就谢七月始凉既导迎于肃杀又介绍于雪霜其中人也万窍洒然汗泽为干纎絺鲁缟不胜其单其加物也未败其形先伤其情未陨其生先夺其英使之防然萎者见于顔色黎然槁者动于声鸣吾尝中夜而聼之浙沥飕飅羣动百虫怨泣悲吟感人忡忡者秋之声且起而望之清明髙洁者秋之容于是庶草効实九谷献功既狝于野又尝于宗感天时之不畱念歳律之将穷张子曰吾何为乎戒裘褐以备严冬而已
　　南征赋【原注赠张嘉甫】
　　予文穷而莫讳兮顾四方其何适毋寜征于江右兮毛土膏其可食抱朝暮之胜气兮西山吾以为宅风予防于昼日兮予朝发于赤壁摽玉垒之下流兮逝蓬飞于一息迅沮漳而横入兮滙澜于左蠡嬣吾目而无恨兮涛猛兽以噬狞霁光风于木末兮俟余波犹未肯平迷失道而问津兮【案此下脱三字】御于朱明就渔父而陈词兮予非湘累之独醒父告予以不治兮南樵舎而自成破陇畆而溢流兮石险狠而当道岂舟人之肃洽兮艇触拨而欲倒系予车于桑本兮予犹可以徒行夷予灶使不得炊兮予犹可以乞隣曰厚土之弥漫兮予騒騒无以为家虽斯人之可懐兮鸟犹长鸣以叹嗟广蒲田之所播植兮歳有秋而登塲既狼戾而竭隣兮已独赋乎廪仓馔上方之玉盘兮上曰饱斯人之徳歳恊洽而蕲兮味柔嘉予未得食染予指于鼎兮岂不同此臭味使持节于十郡兮民乐得此父母顾予懐之仓卒兮谓一寒之何故虽解衣推食兮曰此小惠汝弗徳我我九世之良医兮药神膏而可以破汝肠赋九言而九顿首兮度百世而足用阅一世之风波兮曰余皇吾以为归宿
　　碧云赋
　　蹇临髙而延瞩怅天边之碧云不知予何思情坌至兮缤纷懐幽兰之令姿方灵乎上春顾来者之非其人使暴露乎埃尘我有防酒与子殷勤终濶莫致实劳我神白日西驰去故就新发采舒光念当及晨
　　三酌赋
　　出公门而偃私酌防酒于良辰缅再酌而三釂恍如对乎佳宾畏局促之伤懐聊流畅乎心神惩荒乎无算悠然合乎礼文荡志文史晤言诗书世醉不足我醒有余颐妙物表韬精道枢防防独应谁知我娱
　　人日饮酒赋
　　嵗后七日其名曰人爱此嘉名酌酒懽欣岂木行之始和生庶彚而施仁又曰人者三才之中将中和之肇布易严杀之余冬也乃命妇子班坐行觞酌已相祝夀考无疆有否必泰无穷不通请观庭下之枯折霜霰消而敷荣羽虫感阳而羣嬉况乎云间之飞鸿于是三酌既醉喜有所得安局促而不叹悟倚伏之无极
　　吴故城赋
　　乱吾舟兮大江夕余济兮樊口登武昌之故墟吊西门之衰桞出东郊而南眺访遗城之培塿嗟頽墙之迤靡半己平乎耕耨杂谿涧而沮洳稻冉冉而将秀曰是吴王之故宫兮昔孙仲谋之所有当汉之委地羣凶聚而啄剖伟紫髯之永图独穴据乎江右岂无意于雍洛易虚夸为善守观其作都于武昌夫何险陋而即安是为大江之上流兮于备敌焉不繁顾诸将之凡才岂袁曹之敢班欲身当中原之一靣兮事便时利一苇济乎涛澜当是之时两观万雉缥阙应门内拥燕赵之美外屯貔貅之军笙磬钟鼔之喧阗旗斾车马之缤纷固已包防川泽震耀山原安知夫千载之后陵谷易位夫何遗珠与弃玉顾此遗墟之将圯于是与客休于祠宫披樵苏之微路嗟牛羊之入室固牲酒之不具与客愀然三叹而去
　　予近读曹植诸小赋虽不能缜密工致悦可人意而文气疎俊风致髙逺有汉赋余韵是可矜尚也因拟之云





　　柯山集巻二
　　钦定四库全书
　　柯山集卷三
　　宋　张耒　撰
　　古乐府歌词
　　君家诚易知曲
　　君家诚易知易知独难忘西风墙头吹叶黄虫丝当户理秋光翠屏碧簟生朝凉牀头蟋蟀见焚香鲛绡缬双鳯凰上元緑鬓遮耳珰来车去马官道旁碧云传情何处郎相望玉树啼寒螀
　　于湖曲【有序】
　　芜湖令寄示温庭筠湖隂曲其序乃云晋王敦反屯于湖隂帝微行至其营敦梦日绕之觉而追不及故乐府有湖隂曲按晋地志有于湖而无湖隂本记云敦屯于湖又曰帝至于湖隂察营垒而去顷予逰芜湖问父老湖隂所在皆莫之知也然则帝至于湖当断爲句乃作于湖曲以遗之使正其是非云
　　武昌云旗蔽天赤夜筑于湖锋洗镝巴滇騄骏风作蹄去如防没来不嘶日围万里纒孤壁兵气如霜已潜释蛇矛贱士识天顔玉帐髯奴落妖魄君不见铜驼陌上尘沙起鐡骑春来饮瀍水浮江天马是龙儿蹙踏扬州开帝里王气高悬五百秋弄兵老濞空白头石城战骨卧秋草更欲君王分上流
　　襄阳曲
　　西津折苇鸣防防蟾蜍光入芙蓉白山头不雨贾船稀日日门前江水窄将欲烜赫招行人旋起丹楼照长陌银屏深蔽玉笙闲自擘新橙饮北客倐离暂合心未果泪莹双眸爲谁堕
　　寄衣曲
　　秋风西来入庭树攀条正念征人苦空自织不敢任鸣机愁寂如鸣艣练成欲裁新丝香抱持含愁叔姑堂别来不见衣觉窄试比小郎身更长
　　江南曲
　　江蒲芽白江水緑江头花开自幽淑人家晨炊欲熟时旋去网鱼惟所欲徃来送租只用船未省泥沙曽污足有钱买酒醉隣畔终日数口常在目不学长安贵公卿每念离心寄朱毂朝逰岩廊暮海岛谴人未归身自到
　　怨曲二首
　　白首南朝女愁聼异域歌収兵颉利国饮马胡卢河毳布腥羶久穹庐歳月多雕窠城上宿吹笛泪滂沱祖席驻征桡开帆复信潮隔筵桃叶泣吹管杏花飘船去鸥飞阁人归鹿上桥别离惆怅泪江鹭宿红蕉
　　寿阳歌
　　寿阳楼前淮水碧寿阳羙女如脂白李郎青鬓照青衫曽在花前作狂客伯劳睡重花枝晩时许蜻蜓一偷眼欢娯虽少恨已多纎手红笺挥翠管淮阳归来春已暮夜夜梦魂淮上去欲歌旧曲只添愁画得双蛾不能语有客南来从寿春众人笑问动精神自从桞别章台后攀折风光知几人巳伴春衫辞侧防不怕娇啼随意笑嗟君耿耿独相思须信多情是年少
　　劳歌
　　暑天三月元无雨云头不合惟飞土深堂无人午睡余欲动身先汗如雨忽怜长街负重民筋骸长彀十石弩半衲遮背是生涯以力受金饱儿女人家牛马系高木惟恐牛躯犯炎酷天工作民良久艰谁知不如牛马福
　　春雨謡
　　晩云欲着树中夜一犂雨老农呼子孙力作莫辞苦风吹润土如炊香烹鸡为黍饷南冈我知圣人在明堂元年巳是丰年祥
　　少年行三首
　　骍弓鹊角苍雕羽金错旂竿画貔虎长驱直踏老上庭手拔干将斩狂竖归来觧甲见天子金印悬腰封万戸自爲大汉上将军高揖羣公佐明主
　　人生岂合长贫贱师事黄公曽习战英雄天子伐匈奴初拜将军二十余黄尘昼飞羽如挿身射单于碎弓甲从来书生轻武夫坐遣挥毫写勲业
