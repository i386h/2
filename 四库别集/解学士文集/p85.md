<!-- { "loadSidebar": true } -->
　　呜呼此解公大绅之墓葬二十有二年矣其友杨士奇始克序而铭之序曰解氏姬姓其先居鴈门唐同州剌史涴之孙隐为蕲州司户参军始家庐陵之同水乡参军六世孙盛迁吉水邑中世有科第至讳梦斗宋大学上舍生生讳应辰元高安县学教谕生讳子元举进士授安福州判官兵乱守节死生开先号筠涧娶高氏进士若凤之子公之公母也公讳缙字大绅自幼颖悟绝人五岁父教之书应口成诵七岁赋诗有老成语十岁日诵数千言终身不忘十三尽读四书诸经贯穿其义理老成不能难也而文思溢发十九举汪西乡试中第一洪武二十一年会试礼部中第七廷试读卷者以所对策言论过高抑寘第三甲时兄纶及女弟之夫黄金华同登弟太祖高皇帝喜其一家三人出仕授纶礼部祠祭王事公与金华皆中书庶吉士日侍左右甚见爱重闲暇数召两人论议考其所学一日谕公曰尔试思当今施政所宜直述以闻退即具奏大槩言　陛下得国之正非唐宋所及取天下于群盗救生民于涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不为游畎皆远过汉唐宋之君而无愧三代圣王矣惟愿喜怒一听于天理而推诚任使不以察为明又言　陛下拳拳于畏天畏鬼神治民治强暴然畏民者畏天下本治心者治民之本之言令不必数改数改则民疑刑不宜太繁太繁则民翫法司近有朋奸罔上倚法而奸二条下人殆难措手足矣及言　御览之书宜集唐夏商周孔及濂洛关闽之言随事类别以备劝戒又言六经残缺莫甚礼乐宜正礼经及访求审乐之儒作乐书及言祀天宜复扫地之规尊祖宜备士庙之制大常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜珈之教禁符式之科绝鬼诬破淫祀以底善治又言进人当择贤否授职当量重轻今大诰有不为君用之罪则仕者不复择矣又言古者乡邻善恶必记今虽设申明旌善二亭而无常庠乡学之教互知之法虽严训告之方未备宜取古人治家睦邻之法若古蓝田吕氏乡约及今义门郑氏家范布之天下世臣大族率先以劝旌之复之为民表率而致治不难矣又言易曰王公设险以守其国重门击柝以待暴客而近世狃于宴安堕城池销锋镝讳言兵事以为已治天下一旦或有不测之虞何以为备宜敕有司以时整葺宽之岁月守以里胥额设弓手课之射教民以农隙兼习兵且乞设武举以收英才又言宜广乡校前代多有书院有学田有贡士庄宜修复以教飬贤士又言极刑之禁虑有遗才给配妇人恐伤节义既奏　上嘉其识正公素与兵部尚书沈缙不合奏公入部堂索皂隶语嬉慢非礼　上虑公优闲怠逸即除江西道监察御史盖以繁剧玊成之也时都御史袁泰怙势家人横恣诸道御史欲紏之无敢执笔为章者公挥笔直就历举其过章上虽曲宥泰而一时多其直　上又虑公少涵飬将为众所倾召其父至父至谕曰才之生甚难而大器者脱成其以而子归益进其学又谕公曰朕于尔义则君臣恩同父子其归尽心于古人后十年来朝朕大用尔遂侍父归公天分高又感　上人恩归益自励而造诣深矣数岁高皇帝上宾容趋赴临权臣忌公者谓赴卧非　诏旨遂谪河州岁余权臣黜　召还以为翰林待诏太宗皇帝入嗣大位首索公既见寘诸　左右深信任之时朝廷诏敕与凡大制作咸出公手每预密议宠赉加厚升侍读数月升侍读学士奉训大夫　上初与武臣等二三人议建　储文臣惟金忠预皆靖难时股肱也武臣咸请立　皇第二子高煦谓其有扈从功上不听福等叩首靖不已终不听遂召公预议事已定然秘未发明年册仁宗皇帝为皇太子高煦为汉王进公翰林学士兼右春坊大学士奉议大夫又明年福等所初议颇泄于外高煦素不乐公言于　上曰藩府之旧无泄者其缙泄之遂出公为广西布政司参议授朝列大夫又以李至刚言公怨望改交趾八年入奏事时　车驾已出征北虏至京师见　仁宗而归　车驾还高煦言解缙瞰　上远出觐　储君径归无人臣礼遂微下狱后三年以病中素所交游出资敛之外侄高建春归其柩葬之高氏公死后家徙边仁宗皇帝临御特赦还而官其从子祯期为中书舍人公仕前后不十岁为庶吉士再岁御史永满岁为学士四岁两赞外藩皆席未暖初修高皇帝实录及永乐大兴皆为緫裁考会试者一读廷试卷者二声名在天下籍甚敦孝友重义轻利遇人忧患疾苦辄隐于心苟可用力尽意为之笃于故旧及名贤世家之后喜引拔士类或诮其泛爱者终不为变襟宇阔畧不屑意细故而表里洞达绝岸崖虽野夫稚子皆乐亲之求文与书者日辐辏率与之无厌倦意或言有不当与者笑曰雨露岂择地而施哉且人孰不可与进者不畏疆御承运库官张兴恃宠而横尝笞击人于左顺门公过之叱兴曰御座在此敢尔违犯礼法乎兴虽忿公然不敢一语俛首遽敛退同官沼职事或有失误公在　上前率引为已过明知人太宗常与论群臣　御笔书蹇义等十人名命各疏于下十人者皆　上所信任政事之臣亦多于公善而具以实对于义曰其资重厚而中无定见于夏原吉曰有德有量而不远小人于刘隽曰虽有才干不知顾义于郑赐曰可谓君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法而能持廉于宋礼曰戆直而苛人怨不恤于陈治曰疏通警敏亦不失正于方宾曰簿书之才驵侩之心既奏　上以授　仁宗曰李至刚朕洞属之矣余徐验之　仁宗因问公建文所用诸人对曰此皆洪武中人才往事不足论已遂问尹昌隆王汝玊对曰昌隆君子而量不弘汝玊文翰皆不易得所惜者市心耳十余年　仁宗出其所奏十人者示士奇且谕之曰人率谓缙狂士缙非狂士向所论皆定见也公之文雄劲奇古新意迭出叙事高处逼司马子长韩退之诗豪宕豊赡似李扗其教学者恒曰宁为有瑕玊勿作无瑕石书小楷精绝行草怭佳其卒以永乐十三年正月十三日春秋四十有七配徐氏有贤德子男二祯应卒于徙所以祯亮孙男女各二人　太宗皇帝初召翰林七人入内阁其三出庐陵公与胡公光大及士奇也三人相与厚而相知深今独士奇在胡公墓上之石士奇书之公墓石未有书其可不书铭曰千里之足越国过都或一蹷之不虞楩楠□寻其寸之螙宁见捐于匠输郁乎纷纷承日五色竞瞻望以欣快何泯没之遄疾干将地下其神不死尚有光华天汉之涘　觧公没光大约余各为文字未及为而光大没余初为解公传去年得周恂如所录公洪武中奏对藁近得祯高将来世谱又改传为此文虽于公平素磊落轩豁意度有未悉然所为可传于后者在此不在彼也遂以授祯亮祯亮淳笃有为今幸蒙　天恩悉还其故庐园田则奉亲敬长之余一志于进学进德庶几称公之子而以副吾辈之望祯亮勉之　杨士奇撰 

　　○名臣言行录 

