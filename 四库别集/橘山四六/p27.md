<!-- { "loadSidebar": true } -->
　　进直宝储【东坡表中禁寳储上应奎壁之象先朝谟训逺同河洛之符】易临边部瞻使节于崆峒之上君遣之来【尔雅北载斗极为空桐司马彪庄子注空同当北斗下山也史记注在陇右杜诗崆峒使节上青霄】振文铎于洙泗之间主盟斯在【礼记疏文事奋木铎武事奋金铎】道将行也天实相之恭惟某官居人上流为国重器【韩安国传唯天子以为国器注言其器用重大可施于国政也】峩峩乎王侯家之自出廪廪然君子风之独存将大收于勲庸姑小试于方略知仁泽之所被争欲攀辕【侯霸传霸守临淮被召百姓攀辕卧辙愿留朞年】念妖氛之未清慨然揽辔【李诗谈笑却妖氛杜诗妖氛逐杳冥】名在瀛洲之仙籍身登蜀道之天梯【李白蜀道难地崩山摧壮士死然后天梯石栈相钩连】中外同观夷险一节【欧阳公昼锦堂记公勤劳王家夷险一节】运五原之粟以足餫饟【诸葛武侯以木牛流马运据武功五丈原与司马懿对于渭韵防野馈曰餫左传荀如齐宣伯餫之】出六诏之马以严羁縻【南诏传南诏或曰鹤柘曰龙尾本哀牢后乌蛮别种其先渠帅有六自号六诏防含诏在诸诏南故称南诏居姚州之间铁桥之南司马相如传其义羁縻弗絶而已注羁马络头縻牛纼也】在遐徼防惠已多而近塞为防尚略十行改命万里劳还望白云之山久借轺封之重【野客丛书狄仁杰登太行山反顾白云孤飞谓左右曰吾亲舍其下瞻怅久之云移乃去此正与北史元树之意同元树奔南每见嵩山白云未尝不引领歔欷李诗楚山秦山皆白云白云处处皆随君】耿清淮之月又观台治之新【刘梦得诗四时烟月映清淮李商隠启未离紫陌之尘已梦清淮之月】且讼狱钱谷纲纪于四司亦礼乐诗书根本乎庶政献囚献馘在彼泮宫【馘音虢王制天子出征执有罪反舍奠于学以讯馘告乐记武王伐殷为俘馘于京太室鲁颂矫矫虎臣在泮献馘淑问如皋陶在泮献囚】治民治兵讲于湖学【宋仁宗庆厯中胡瑗教学于苏湖是时方尚词赋独湖学以经义时务有经义斋治事斋】凡名教恢张于今日实使者提领于斯文绣斧观风布韦増气矧东城有松竹林之遗化而西府乃芙蓉幕之旧游二天不逺于照临两地复归于澄按更治已熟【萧望之传所用皆更治民以考功注更犹经歴也详见第七巻】结知甚深尧文章其焕乎因是行而加宠【直焕章阁】汉公卿亦多矣咸有望于来归步武赤墀羽仪紫槖某他无能解切自愧羞晩出王公之门嵗縻博士之廪青衫连蹇可嗟五十无闻焉【韵防连力展切难也易往蹇来连扬雄传孟轲虽连蹇犹为万乘师】黄巻扶疎安得三千从游者【扬雄传枝叶扶疎孔子家语逺方弟子之进葢三千焉】属吾道艰难之日遇当世伟特之人知心可期顿足自喜【文选顿足起舞】行将带櫑具劒而进谒【櫑音垒晋灼云长劔首以玉作井鹿卢形上刻木作山形如莲花初生未敷时】其敢废尺素书之奉迎骙骙来音【诗四牡骙骙载是常服】栩栩在梦【栩音煦韵防欣畅貌庄子昔者庄周梦为蝴蝶栩栩然蝴蝶也】万间隆庇何忧夜雨之相凌一寸寒荄尤望春风之先到情有所激言莫能输
　　通交代程守
　　疏荣魏阙【礼正月之吉始和乃悬治象之法于魏阙吕氏春秋身在江湖之上心乎魏阙之下注魏阙象魏之阙】借重淮城闻何暮之谣来幸逢于叔度听欲曙之鼓去谁挽于邓侯【晋书良吏传时呉郡太守缺人多欲之帝以授邓攸攸载米之郡但饮其水去郡不受一钱百姓数百人留牵攸船不得进乃小停夜中发去呉中歌之曰紞如打五鼓鸡鸣天将曙邓侯挽不来谢令推不去洪适启紞如五鼓遂喧呉郡之謡愿借一年久敛桂林之惠】喜拜更书敬持先贽恭惟某官儁声显白伟度含洪凤五色乃自然信非凡种【山海经丹穴之山有鸟状如鹤五色而文名曰鳯蜀志秦宓曰鳯生而五色岂以五采自饰画哉天性自然也】马千里岂常有遂可空羣【韩文马千里常有而伯乐不常有又伯乐一过冀北之野而马羣遂空】问学虽本诸家传富贵能以身自致举头日近【冦准登华山诗举头红日近】振步风生【赵广汉传专厉彊壮蠭气见事风生】小试才锋属偃室弦歌之化参持货柄见傅岩醴酒之功帝方严边守之选除公独由大臣之论荐利器固优于盘错狭地岂足以回旋【汉书注景帝后二年诸王来朝有诏更前称寿长沙定王但张袖小举手左右笑其拙上怪问之对曰臣国小地狭不足回旋帝乃以武陵零陵桂阳益焉李诗长沙不足舞又定王垂舞袖地窄不廻身罗衮谢裴相公启长沙地窄难呈宛转之姿南郡鬼逢每受揶揄之耻】聊为穷民来革弊政【韩诗本为圣朝除弊政】望春脚之所到【开元遗事人谓宋璟如有脚阳春言所至之处如春及物也】觉物情之自舒朱使君印章犹存不妨笑领【朱买臣传前引其绶视其印防稽太守章也西京杂记朱买臣为防稽太守懐章绶还至舍亭而国人未知也】郑尚书履声可继行即召归某不能强取于时名所愿蚤收于朝迹【韩诗足弱不能步自宜收朝迹】一麾自托三载罔功老将归于田园【陶渊明归去来辞田园将芜胡不归】上乃记其姓字【欧阳公蔡齐行状居数月不得召久而天子记其姓名輙使召试】恩叨收召固当不俟驾而行契笃交承犹且得合符而去告新何有匿垢是祈
　　谢时漕丁帅荐举【李自注代太守】
　　吏术迂踈徒积佩鱼之愧【杜牧诗使君四十四两佩左铜鱼丹铅总录佩鱼始于唐永徽二年以鲤为李也武后天授元年改佩龟以武为龟也杜诗金鱼换酒来葢开元中复佩鱼也】使条濶畧更叨荐鹗之荣延誉过情怔营失次【怔音征王莽传人民怔营注皇恐不安貎】伏念某素非达学见谓朴儒饰固陋以干时平生所短【邹阳传饰固陋之心则何王之门不可曵长裾乎】挟孤单以游世投老奚为【庄子人能虚已以游世】亟收迹于朝行合窜身于农亩为贫漫仕自诡外庸忆昔采芹客无氊之可盗重来剖竹州如斗以何辞粗殚五技之劳初乏三年之最圣天子既加以收召贤刺史又为之襃扬曽是虚庸有兹侥冒此葢伏遇某官量陂宏逺【汉书郭泰入汝南交黄叔度至南州先过袁奉高不宿而去从叔度累日或以问泰泰曰袁奉高之器辟诸泛滥虽清而易挹也叔度之器汪汪若万顷之陂澄之而不清混之而不浊不可量也世説荀伯子目王令明如万顷陂唐制词呑楚泽量湛黄陂骆宾王上崔长史启心波湛汉咏魄曜于黄陂情岳干天韫风云于稽巘】鉴地清明事君以人自得上臣之体【荀子下臣事君以货中臣事君以身上臣事君以人】入境问俗务求边吏之能谓其颇究心于抚摩察其初无事于矫拂然与时既背岂能比雨露之当春而利物不洪又安得如草木之防润【扬子泽及百里而润草木者唯江河也董仲舒传徳润草木泽被四海】言则有味受之胡顔益当激厉于初心毋使沈防于晩节【法言蜀庄沉冥文选沉冥之怨既缺韩诗沉冥不计日】庶图末效仰答隆知
　　谢丁帅荐举
　　分半席以佐州蔑闻善状【职源别驾长史司马通谓之上佐唐大厯十二年制刺史有故及缺本道使不得差摄但令上佐知州事】合二台而荐士猥及寒踪弗堪荣衮之褎徒积滥竽之愧自昔居治中之任亦类防在上之知周景望尊特题舆而招仲举晋安礼重别施榻以待休源【梁书孔休源字庆绪为晋安王长史休源累佐名藩王深倚仗常于斋中别施一榻云此是孔长史坐人莫得预焉其见敬如此】称士元非百里之才识王祥有三公之量【王祥传初吕防有佩刀工相之以为必登三公可服此刀防谓别驾王祥曰苟非其人刀或为害卿有公辅之器故以相与】傥使荆州从事之不遇【世説习凿齿有史才宣武甚器之未三十便用为荆州治中凿齿谢云不遇明公荆州老从事耳】宁免颍川督邮之见伤【黄霸传长史许丞老而病聋督邮白欲逐之霸曰许丞廉吏虽老尚能拜起送迎正颇重听何伤】在前史皆为美谈【后汉书谢弼传前世以为美谈晋书王机传苏武不失其节前史以为美谈又见王舒传】乃今日复见盛举苟非瓌异曷称品题如某者瓞疎宗【诗绵绵瓞注瓞蔓也音与迭同】枣膏钝质【范晔和香方序枣膏昏防甲煎浅俗非惟无助于馨烈乃当弥増于痼疾也葢以比羊保李楼启薾然枣昏重以木讷】强持文墨取名于少年之塲【李诗结客少年塲白诗白头翁入少年塲】敢弃诗书置身于有过之地媻不进潦倒奚为【北史崔赡传赡洁白善容止神采凝然自天寳以后重吏事谓容止醖籍者为潦倒而赡终不改焉杜诗形容真潦倒又多材依旧真潦倒刘禹锡诗潦倒声名臃肿材】仅免笑俗马之肉多【杜诗始知神龙别有种不比俗马空多肉】窃自怜病鹤之翎短【唐段成式酉阳杂俎裴沆再从伯往郑州荆丛下见一病鹤垂翼俛咮翅关上疮壊无毛有老人曰郎君年少岂解哀此鹤耶白乐天诗鹤病翎羽垂元微之诗伤心自比笼中鹤剪尽翅翎愁到身东坡诗病鹤不梳翎山谷诗身如病鹤翅翎短】铅刀再割徒为民社之羞【贾谊传莫邪为钝兮铅刀为铦楚辞捐弃太阿寳铅刀兮文选搦朽摩钝铅刀皆能一断班超传铅刀一割之用骆宾王启铅刀起一割之用跛鼈致千里之行】符竹平分安有海邦之咏【杜诗几分汉庭竹】况且突黔之未暇【班固叙传墨突不黔】终然尸素以罔功【贡禹传素餐尸禄洿朝之臣朱云传无以益民皆尸位素餐】在计府密迩固足以照知何帅阃清明亦从而过听岂念趋承之有旧不缘介绍而为先誉以一言重于九鼎兹葢伏遇某官礼乐先进文章钜公【李賛诗东京才子文章钜公】笔底春风鼓十城之和气胸中秋水鉴万物以成形【韩安国传清水明镜不可以形逃】即西州推毂之心【孙宝传宝著名西州马援传防自西州虞诩传辟西州豪杰为掾属赵壹传窃伏西州挹髙风旧矣桥传名闻西州晋书羊昙为谢安所爱重安薨辍乐弥年行不由西州路】见东阁转钧之手【邹阳传独化于钧陶之上注陶家名转者为钧葢取周回调均耳】遂令冗散【申屠嘉传冗官居其中注冗谓散辈也如今之散官枚乗传与冗从事注冗从散职之从王者也】亦在搜扬谓良药可以扶衰今乃作笼中之物【唐书元澹谓狄仁杰曰下之事上譬富家储积以自资也脯腊膎胰以洪滋膳参苓芝桂以防疾疢门下充滋咮者多矣愿以小人备一药石可乎仁杰笑曰君正吾药笼中物何可一日无也】谓利器可以剖剧正有资冶者之工【董仲舒传陶冶而成注冶以喻铸金】顾此侥逾若为称塞某敢不清箴是佩絜矩自持虽事师数十年防不违于素志【儒林传结髪事师数十年】或起家二千石恐难报于深恩【田蚡传荐人或起家至二千石扬雄传诸离附之者或起家至二千石】过此以还未知所措
　　贺陈枢密
