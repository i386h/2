<!-- { "loadSidebar": true } -->
遐哉邈矣！识尧、舜、禹、汤、文、武、周公，何面何目，而若相知之深焉！神交也。锡命曰：「世有当面蹉过而不知者矣，而况於神交乎！」○民准曰：「此可见千圣一心，万古一道，其气同也。」○邮曰：「精神相为感通，古今不能相间。韩子曰：『旷百世而相感。』其神交之谓乎！」○景星曰：「一理自相流通。」○肇乾曰：「学术同则心同，心同则气同，故其相知相信之深也。」○天润曰：「心同神气同，自不能隔其千古之交也。」故孔子梦周公，高宗梦傅说，舜梦拜乎丞，其心之神交通也。锡命曰：「举孔子、高宗、大舜之事，以见数圣人之神交也。」○民准曰：「列圣之梦，心梦也，神之通也。」○学心曰：「宇宙内一神气之充塞流行耳。千圣同神，神同则神孚而交矣。」○肇乾曰：「孔子、周公、傅说、大舜同是一个天理。」○天润曰：「圣人之神气即天地之神气也，所以无幽明古今之别也，故圣人之梦非梦也，梦即真也。」通天而天，通地而地，通万物而万物，通尧、舜、禹、汤、文、武、周、孔而尧、舜、禹、汤、文、武、周、孔，一志气之相动也。锡命曰：「通天地万物而天地万物，尧、舜、禹、汤、文、武、周、孔而尧、舜、禹、汤、文、武、周、孔，亦志之专一相为感召，紧要在心之神，志气相动亦心之神也。」○民准曰：「一气感通於天地万物列圣，而不遗其神矣。」○学心曰：「[神]交者，神通也，志气之相动也，一神之所为也，其天人神道天理之至妙至妙者欤！」○肇乾曰：「尧、舜、禹、汤、文、武、周、孔之志之气，正是天命流行中正处，千古不磨。有志者开眼便见。」○天润曰：「天地万物，幽明古今，通同一体。志气之动，动以此也，知此则知道也。」○景星三十三赞曰：「神交者，交此者也。悟得此意，则古今物我宇宙内都混成一片矣。」

至善第三十三

曷谓至善？以言乎心身之应家国天下之事物之理之纯粹精焉者也。纯粹精焉者非他也，吾心中正之体也，明德亲民之奥也，其体用之一原也。是故止至善而明德亲民之能事毕矣。锡命曰：「家国天下事物即吾心同体中正之理。」○民准曰：「以一身之小而应乎天下国家之大，其[惟]至善乎！大人之事毕矣。」○学心曰：「事物之理何以为吾心中正之本体也？心外无事也，心事合一也。」○邮曰：「至善者，明德新民之实也。」○肇乾曰：「随处察见天理便是至善。」○天润曰：「止至善，程子曰：『明德亲民不分人己，自是成德者事。』」○景星三十四赞曰：「止至善，止此者也。大学一书，其要只是格物，故自天下国家逆推而至於格物，又自物格顺推而至於天下平。是故格物也者，止至善之谓也，止至善则家国天下之理皆举之矣。圣人以易简博约之道一口打并示人，后之学者犹有二三其说，何耶？」

中庸第三十四

中庸者，本诸性而道行焉，本诸体而用具焉，本诸中而和生焉。是故君子慎独养其中而已也。中立而和生焉，修道教、致中和而位育成焉，是故一体也。锡命曰：「大学至善，中庸首章，观心性图说尽之矣，其真得曾子、子思之正传也。」○民准曰：「中庸之道，性道教而已。诚能推之而致其极，位育尽之矣。」○学心曰：「其要在戒惧慎独以养其不(诸)[睹]不闻之中而已。」○邮曰：「学而至於位育，至矣，尽矣，亦不过由其存养而致之耳。」○肇乾曰：「愚闻之师曰：『致者，推而达之，如春秋『致女』，仪礼『主人致爵於宾。』致於家、致於国、致於天下，而中和达於家国天下，和气生位育，此性此体此中须要察识。」天润曰：「性也、体也、中也，一也，随在而异名耳。有慎独之功，斯有中和位育之用，故天德王道，其要只在慎独。文公记李延平论此章云：『先言慎独，后及中和。』言用慎独之功，然后有中和。家翁之意正与之合。许大位育功用皆在慎独。」○景星三十五赞曰：「一体者，一此者也。古人问学皆有头脑，如木之有根也，而枝叶花实之所由生也；如水之有源也，而千流万派之所由出也。是故中也者，万化之原也，而位育之大，一原之充周也。此圣学之正脉也，其至切矣，其至切矣。」

尽心第三十五

内外动静，一而已矣。或曰：孰能一之？曰：惟尽心者能一之。是故圣人之学，尽心而已矣。日月之全莫或掩之，故能尽其明；天地之全莫或尚之，故能尽其大；圣人之全莫或蔽之，故能尽其心。不蔽则虚，虚则明，明则高，高则广，广则大。广大高明不在乎他，在乎尽心而已矣。是故高明配日月，广大配天地，尽心之妙配至德，其惟圣人乎！锡命曰：「心之本体本广大高明也，惟内外动静分，始蔽之矣。去其所以蔽之者，则心尽而本体复矣。」○民准曰：「合内外动静而一之，则心之本体尽矣。此所以为圣人也。」○学心曰：「尽心而后内外动静混，高明广大，心之本体，惟尽心者见之。尽心至善中和之指，非先生发明，其孰能之？」○邮曰：「人之一心，万物咸备，全体在焉。苟尽而生之，无少亏欠，则内外动静浑而合一，包贯罔遗，可与天地察矣。」○肇乾曰：「天理便是性，察见而涵养之，便尽心。」○天润曰：「心孰蔽之欤？不觉则蔽。蔽孰去之欤？觉之则去。觉，自觉也，恒觉存乎养。」○景星三十六赞曰：「尽心者，尽此者也。心体如明镜焉，本无内外动静之分，唯自私者始蔽之耳。能尽其心，则高明广大之体复，而内外动静浑然无间矣。如日月之照临，其或掩之也，故圣人之学，尽心焉至矣。或曰：一图尽之，何假於说？又何假於子之三十六赞乎？曰：「道体无穷，故赞之不足，而二赞之，而三赞之，以至於三十六赞焉！岂得已哉！岂好多言哉！」

心性书终

心性书或问有序

　　或曰：「心性图，七生之解之赞是矣，而子又有或问之著焉，何居？」曰：「或问所以推解赞之所不尽者也，故曰：引而伸之，触类而长之，而天下之理始备矣。」

心性图首章一。或问：「心性图书同问注释书成，尹先既得而捧读之，不释手矣。有一高士在旁叹曰：『此书真不可不传之世矣。但此书首云：性者天地万物一体者也。吾犹未喻。』」任答之曰：「性者即吾心生理之全体者也。能识吾心生理之全，则知性为天　地万物同体矣。●●而万理万化焉。」

或问曰：「三代之事，言心不言性，言性不言心，而师翁并言心性，何谓也？」曰：「尧舜禹相传，言道心矣而性在其中，足矣。然必曰：『惟精惟一。』所精一者非性而何？孔子又说仁义，孟子又说仁义礼智，何也？至於佛言即心见性，则以心为性，非矣。故明道有『心如谷种，仁则其生之性』之说是也。说心不说性可乎？盖性字从心从生，盖心之生理也，正言乃备。」

或问曰：「朱子解四端。」曰：「『犹物在中而端绪见於外。』而●之次为：『端，有始也，良心发见之始也。恻隐羞恶辞让是非明，而仁义礼智由此焉始分。』其倚弗异可也。今子且看未发时连恻隐羞恶辞让是非皆无，如何尊得仁义礼智来？更何有四德之名来？」

或问曰：「戒惧慎独以养中，与朱子静存动察之说如何？」曰：「中庸有两节，下文慎独一节即申上一节之意，观文势可见。凡用功皆动也，子试看戒惧慎独字样非动乎？慎动以养静也，纔用功时已不是静了。」

或问中立和生之说。曰：「有此体则有此用，无中安得和来？然中和虽人人同有，而失之者多。若无戒惧慎独之功，如何有此中和？有此中和，大本达道至矣，又何容更致於内？文公诗有云：『但得心存即是敬，莫於存外更加功。』今云：『於戒惧而约之，於谨独而精之。』何耶？惟致之於外，家国天下政教，遂成化育耳。余见中庸测。朱文公云：『李延平先生说中庸，先言戒惧慎独，后至中和，极有之第。』后皆忘之，孤负此翁。」

性第二章。或问：「自然之义，朱喻老庄亦曰自然，何也？」曰：「石翁先生曰：『学以自然为宗。』此至言也。今吾师益发明之，尽矣。老庄明自然，何尝望见自然影子？夫耳目口鼻，形色天性也，天性乃自然也。老子乃欲黜聪明，逆天性矣，何得自然？物之不齐，物之情也。庄子乃欲齐物，是强其物之理矣，何得自然？故曰：『齐物到头争。』」

通二章。或问神之义曰：「天地人物，神之所为乎云云，何谓也？」曰：「人与天地万物皆器也，神则妙万物而无迹。石翁先生曰：『神理乃天地万物主本，长在不灭。』知此则能握其机矣，勿忘勿助其功乎！」

三章．或问曰：「既曰天君，又曰天窍，又曰天则，何谓也？」曰：「皆天也。自其主宰而言为天君，自其贯通而言为天窍，自其天然不易之矩而言为天则。」

四章．或问曰：「息与天通，与天无极，而存之乎呼吸，何谓也？」曰：「人之气即天地之气，只隔一层皮肤耳，便生尔汝之私，即与天地不相似。试看婴儿在母腹里，一呼一吸，即母之呼吸，何曾有尔汝来？认得此理，须由此而存存，自养成片段，所谓全而归之。故曰：『息息存存，道义之门。』」

五章．或问曰：「察伦，舜之人伦何哉？察也，察诸心也。何谓也？」曰：「孟子拳拳独以明物察伦称舜，何哉？人只於亲义序别信硬行将去，此外袭而取之也，行仁义之学也。若伦理之察，於心吻合为一，随感而发为亲义序别信，此集义所生也，由仁义行之学也。翁既言之详矣。」

六章．或问曰：「亲义序别信由心生，何谓也？」曰：「此与五章之指同。尧舜之道，孝弟而已。记曰：『父子有亲，君臣有义，长幼有序，夫妇有别，朋友有信。』」「翁言父子生亲等言，何谓也？」曰：「未遇父子时，何有亲来？及遇父子而亲乃生耳。他仿此。」

七章．或问曰：「学，觉而已。」曰：「即程明道所谓门觉问濂溪所谓明通者也。心要常觉，然须知所觉者何事。只徒常知常觉，便无头脑了。」

八章．或问曰：「聪明圣智达天德，何谓也？」曰：「与上章同。聪明睿知而不达天德者，世儒之徒知也。知天地万物之道，乃实知也，乃真知也。」

九章．或问曰：「中思其神乎！何谓也？」曰：「中思则气清而神明浑一不测，应万变而无穷矣。」曰：「与近之指同乎？」曰：「中思则不驰於前后左右。近思、思无邪、思不不出其位，在其中矣。」

十章．或问曰：「夫学常知，何以为圣也？」曰：「此与良知同而异，须求所知者何事。语默进退有道，知通乎道，乃良知也。」

