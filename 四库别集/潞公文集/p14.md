<!-- { "loadSidebar": true } -->
　　圣宋四叶上继明之五年某以进士举中甲科得大理评事宰是邑秋八月二十九日始莅事故事守令始至则郡县之祠庙悉诣之恭于神训于民政之本也由是询于邑吏质之县图载祀典享庙食者惟宣圣之祠焉翌日伸祠谒之礼巳事而退立于庑下观其石记即后唐长兴三年创是庙也嵗月滋久庙貌弗严屋瓦皆毁梁木其壊上不庇于风雨下不容于爼豆县署直其北十数步日有敲扑之喧浍水流于东不三四尺嵗虞漂溺之患虽贤哉囘也不改其乐君子居之何陋之有而守土事神者崇奉之礼岂不阙欤乃谋为僚防是改作方营善地将搆新宫而县西北隅适有废庙俗老承传为汤王行宫事出不经礼无常祀既絶苹蘩之荐鞠为荆棘之墟象设都亡廊无全陊独有正殿岿然中立虽丹垩巳晦而甍栋颇崇异乎哉天将以斯室遗夫子耶不尔则胡为十室九废而独完兹中宇虚其正位者安所俟乎宜其即是遗构以正两楹之坐起兹頽垣以崇数仞之墙踵其故以谋新材则易备变其本而加饰工不吿劳命薙氏以芟夷集扰人而涂暨兴废起坠务实去华昔之湫陋者眈眈而云廕矣曩之荒秽者殖殖而底平矣翌以东西二室増之屏树闬闳凡屋壁之间堵其数百楹危昏中而戒事日南至而卒功动适其时不愆于素邑人张会元以文行称于乡曲累举进士败于垂成运舛事违退而讲授一日覩新庙之既成以殊像之未备乃率其徒躬营其事明年春募工于别郡得绘塑之妙者于是塑宣圣暨十哲之像逾十旬而告就八月上丁行释奠之礼落之且曰能事毕矣不可无闻于后盍书以志故述其经始之因直谨夫嵗月而巳杜牧云称夫子之徳莫如孟子称夫子之尊莫如韩吏部孟所谓生人以来未有夫子贤过尭舜远矣韩所谓自天子至郡邑守长得共祀而徧天下者惟社稷与孔子社稷坛而不屋岂如孔子巍然当坐用王者礼以门人配自天子而下北面拜跪礼如亲弟子然然则夫子之徳之尊韩孟之言详巳今兹为记是用畧诸时天圣八年九月五日记
　　观文殿学士尚书左丞谥文庄高公神道碑
　　昔者两汉之盛也辅相以清静宁民公卿以经术决事故文景显肃之际为贤主为治世炳焉几与三代比隆葢公辅得人之效欤若夫本经术以熈治载清静以镇浮翊我昌运高迈于三五泽斯生民永济于富夀而赋命不融赍志莫究愚于北海高公殄瘁之叹深矣公讳若讷字敏之其始齐之公族于春秋时甚显逮汉而后名徳轩冕赫奕相望从仕屡迁今为太原榆次人曾祖讳某赠太师王父讳某仕崇仪使考讳某仕右侍禁并赠太师中书令兼尚书令考封祈国公曾妣王夫人祖妣马夫人妣闫夫人封魏晋秦三大国悉用公贵而追锡命也太师藏器勿耀天爵自高二令君虽起家登仕而位不充量济美载徳贻谋积庆必复其始至公嗣兴公早有竒节挺然不羣祈公之捐馆公始十嵗奉母夫人寓汲郡在陋安贫嗜学乐道天圣初举进士中甲科调彰徳军节度推官秩满改著作佐郎迁秘书丞太常博士三治剧邑所居不尚赫赫之誉去后人皆思之防举御史改监察迁主客员外郎殿中里行未几除右司諌直史馆赐服五服迁起居舍人知谏院改刑部员外郎兼侍御史知杂事赐三品公迭居諌宪当职论事不烦细激讦以要虚名务举大体中时之急病若揵为土豪縁戚里为郎得大郡公谓玷郎选轻郡寄亟论罢之内侍长居中任事恃恩而肆公率同列极言而斥出之复言今执政古三公之任所谓坐而论道者也今进对立侍裁移刻而罢于咨诹体貌之礼固有未尽宜复坐论以通上下之情以究都俞之美上以为识治体而深器之于是益有大用之意除天章阁待制知永兴军诏复留弗遣麟府宿兵高选外计乃迁礼部郎中河东路都转运使上思公学术优深议论精敏亟召迁兼侍读丁秦国忧累诏夺情沥恳哀诉祈终三年丧国朝故事官待制以上遭丧类卒哭起复今许终服自公始也服除还旧职寻改龙图阁直学士史馆修撰迁吏部郎中除谏议大夫权御史中丞理检使上悯雨旰食因公奏事问雨旸所致乃推本洪范五事稽合时政及救旱之术上大感悟益嘉公之博洽数日擢拜枢宻副使居二嵗以工部侍郎参知政事又二年由户部侍郎检校太傅为枢宻使公践歴二府始终七年循守法度奉行故事简静慎重不轻改作常曰蒿目而忧世者非致治之心也每被頋问必传经以对条理明畅极尽治乱之原上未甞不前席以欣纳故愚谓本经术以熈治载清静以镇浮有两汉贤公卿之风为得之矣其在政府也凡侥幸干泽事从中出者请格而不行后妃之族当避权保恩请不预执政悉降诏为永法在枢府时属盗发甘陵婴城负固王师攻围逾月未克时议欲开其自新之路许以容贷且使凶党离解公谓贝于河朔兵屯素盛今不穷讨后啓乱阶威灵不振将为敌人轻笑当济师易将必行天诛蛮冦邕管岭外骚然承平嵗久武备阙习荆广之甲若驱市人故屡战屡败公议遣大师防北兵及陇西之劲马以往则计日可平或谓北兵不习南风贼必守险以老王师虽多马恐不足施公曰贼狃数胜理必迎战以我训士精骑出其不意而夹攻之蠢尔虽众胡能为哉二冦既平悉如公算又患兵冗而费浮议罢召募并汰疲老要在节用彊本人给家足为太平长久之策性冲淡不喜夸耀累奏章祈解枢柄辞情切至确不可夺上重违其志久之乃除尚书左丞观文殿学士同羣牧置制使不许外出且兼进读葢将用其所长以须爰邱乎公既释重务遂所愿自退朝即杜门燕居观书为乐搢绅高其静退以至和二年八月二十九日遘疾薨于宣阳里之第享年五十九上闻讣震悼趣辇临墓既伤名臣之不愸又视其居处俭陋叹其清节者久之赙赗加等废翌日视朝赠尚书右仆射太常谥曰文庄以是年冬十月已酉塟于开封府开封县褒亲乡之原从祈公之兆礼也初公寓汲时秦国有疾公左右奉养药剂必亲遂精意于医书且曰是术也前世名儒巨公能者多矣况人子奉亲可不知耶因研究得其妙以是秦国终享夀康及公感疾之始自诊其脉曰吾殆不起诸子泣请召国医高手者公坚曰止虽和缓不可为已又戒其子毋辄奏以贻上忧吾死殆不得有所请及东首神爽不乱恬然以逝非达生知命安时处顺之有素其能若是乎公既塟上追思之深亲迂宸笔以表其隧曰儒贤之碑有以见君臣始终之义厚焉公以誉望凡朝之华选剧任必与焉同知礼部贡举者再取士得人近特为最又为京西路安抚使入契丹国信使领吏部流内铨三班院间被诏定黍尺以协乐律之正制兵契以严军师之兴裁损祠祭服器复古之法今悉用之朝议推其精宻愚与公布衣时为友自登宪署司外计居政府为僚故知公尤深公性资方介中立无党惟道是信不以世俗毁誉为得失所学非苟记问而巳必穷其理适于用每谈歴代治乱之迹贯穿明白如视诸掌聴者释然更仆忘倦文集二十巻尤学之粹娶王氏封夀安郡夫人夙有贤范闻于族姻后公一年而殁以明年正月五日祔公之兆嗣子彦辅内殿崇班次保衡安石吉甫光禄寺丞规大理评事皆修谨笃能世其家长女适游奎次适祠部郎中秘阁校理林亿次适太常博士张谊次适王宗喆彦辅及诸弟泣叙先烈见托论譔将附于儒贤之下以永其传愚自视拙鄙而义不可辞姑用直书传信无愧铭曰
　　维高氏先葢姜姓后表海以还歴祀寖久爵徳世济忠贤代有发源汤汤其流固长储因积粹挺生文庄文庄岳岳照隣先觉大器长才竒文奥学公初逢时奋自布衣絶尘遐鹜垂天迅飞白简触邪凛然霜威皂嚢纳忠弥缝阙遗曰党曰附吾所勿与不激不讦罔干虚誉人不我知吾不为阻信道而往若省于度进直内阁聮侍迩英左右献纳据古援经帝御宣室雨旸是防公陈五行沃心造膝乃预大政乃防中枢嘉猷辰告基命訏谟事必师古袭于常故毋作聪明毋越彛矩付之至当百职咸举挠法挠赏慿宠怙权绳之以正金石其坚殱蛮于邕殄冦于贝多算隃度审于蓍蔡我思至言名遂身退斯言是践其志克从毋处于外惟帝念功论思殿内劝讲禁中师宾之地礼厚恩隆显允君子宜锡难老方胡不然曾未华皓轸于天衷抚几震悼帝曰儒贤表其新阡宠以宸翰冠于碑顔崇封维屹扶树维郁令仪则閟遗芳永苾
　　赠尚书祠部员外郎文府君墓志铭
　　夫水之有原原出之深者其流长人之本祖祖徳之厚者其嗣昌噫原深而徳厚者见之于吾祖祠部府君矣府君讳鋭字挺之本姓敬当晋室以犯高祖御名改赐今姓取文之象也至圣朝以避翼祖庙讳遂不复旧有妫之裔迁育于姜子完之孙以谥为姓自时厥后胄绪益蕃或占数于平阳或派居于蒲坂八代祖太尉平阳王有大勲力于中宗载于国书可以覆视高祖晤太和中由鸿胪丞辟北都留守判官曾王父穟时以明经中第守汾州参军未几留判归老于西河参军荣侍于膝下且又嘉是山水乐其土风乃自河东县之同果里徙居于是府君今为西河介休县人也王父沼泽州録事参军烈考崇远长兴中守辽州平城簿与晋高祖有丰沛之旧天福初龙兴大夏凤起晋阳遂以协賛之功亟升出宰之任授代州崞县令稍迁并州太谷县令虽幄中之助居多而緜上之封葢薄方将偕隠以保天和属刘氏偏霸于太原选用俊贤縻以要职而又两宰剧县载更郡辖而考终于家有子二人其长早亡府君即其次也始以廕补郊社署丞寻辟石州军事推官太平兴国中武车载驾王师有征后主率并民因垒太宗皇帝霈阳春之泽封归命之侯凡刘氏之旧臣率度材而被用时府君方以疾退便于家居且以頥养为怀无复出处之意虽诏书搜访州司敦遣竟以疾辞不克上道常以杖履浮沈于乡里颇用文酒燕乐于朋友故与进士温梦説诗僧崇果绍休辈有世外莫逆之契药喜勿验壊梁斯及以至道二年九月三日启手足于晋陵里之第享年五十有三府君始娶王氏故户部郎中丕之女也生庆善之门禀柔懿之徳天夺其算先府君而亡有子三人长子泊今为司勲员外郎荆湖南路转运使次曰淳郊社斋郎次曰渊未仕而亡有女一人适史氏有子一人曰渭府君以长子之登朝遘庆凡四追命为尚书祠曹员外郎夫人追封临沂县太君泊娶耿氏有子一人曰彦博即府君之嫡孙天圣五年春登进士甲科今为殿中丞知并州榆知县权倅西河郡事而耿氏早亡亦以彦博预殿闺之引籍遘农坛之展礼得援恩例追封扶风县君载娶申氏封永乐县君有子一人曰彦若应进士举有女二人长适将作监主簿鞠齐卿故天章阁待制咏之子也次适进士成伟殿中丞元吉之子府君之次男淳始娶郭氏兾氏皆早亡今娶武氏有子四人长曰彦先次曰彦国其次皆幼渭娶王氏斯皆府君贻谋积徳之至厚故子孙锡羡流光之寖昌也彦博之生也后不获逮事捧遗砚以出涕瞻画像而下榻甞立侍于父叔因习闻于话言曰惟府君局量闳深性资端厚信行着于乡党仁爱洽于族姻希蜀严之沈防达羲易之素履善教诸子俾绍家声甞曰扶阳之门满籝非寳刘氏之室七业俱成吾素志也尔曹勉之惟以清白传家不以业产为事识者以府君为林宗干木西河之后出也所不至者夀尔府君弃代之年权窆于里第之西原今嵗在作噩利即真宅即以明道二年十月十七日已酉得吉卜于灵石县之孝义原祖母临沂太君先塟于介休县之西原陪祖考之旧封松槚美茂不复迁祔从古礼也礼曰铭者称先祖之美旌孝孙之心也庸刻沈础以识佳城铭曰
