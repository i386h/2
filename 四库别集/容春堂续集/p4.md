<!-- { "loadSidebar": true } -->
　　观泉和叶巡按

　　柱史心如水观风及我泉评于唐客外诗在宋人先寒响回云壑春流带野烟闲来驻骢马入寺不叅禅

　　西郭

　　新霁行西郭青畴接野泉小车随水曲高屋指云边山沐欣今雨湖颴忆去年浩歌乗夜月何日泛溪船

　　冬日与王元信访许东庐于梅里

　　携我平生友东庐访故人近来身更健静里趣愈眞白屋支新柱乌纱戴旧巾不须谈世事谈罢恐伤神

　　青山道中

　　踏月青山路青山半白云千峯如速客数月已期君林籁随风息潮光隔渚分登台问泉水滴滴细还闻

　　送张汝立【二首】

　　尘海风波定山林径路深闲情能对酒雅调尚留琴隔岁论文地平生点易心归舟经玊峡老树晚萧森
　　山中方独吟客至共登临城塔回高鸟溪帆送逺林乗槎如有约坐树亦何心明日东吴道相思迟尔音

　　田司谏白砚

　　闻道端溪上佳人类玊成墨蒸云气重朱滴露华淸皜皜怜长濯庚庚陋大横公心如皦日自尔献承明

　　次顾与成闻与新报

　　安得从容语春风转杀机寻常忘地分只尺冐天威抗志通排闼惊魂逐裭衣他年看碣石沧海一云矶

　　雨

　　雨坐纔三日晴逰已一冬壮懐淹阁茗润色对庭松泥阻东山屐云沉北寺钟何当拥衾起微旭在帘栊

　　山中听泉

　　秋日山亭上观泉坐夕曛先声虚谷应余沥小池分滴滴初疑露源源半接云载歌云谷句樵子隔溪闻

　　存问后奉陪郡守王公小燕泉亭【公问无风安得有落叶者或曰泉声也予遂赋此】

　　落叶声到耳流泉歌吹余日斜群客醉山静一堂虚能听今逢子无言夙起予庐陵方在坐何处问环滁

　　次韵王郡公除夕【二首】

　　郡阁还除夕青灯酒独斟时情新旧厯物色短长吟草野欣风动蓂阶爱雪侵梅花如索笑诗思若为禁
　　屡得征黄报还怜借冦身清声无汉吏惠思有周人漏转公庭午香凝燕寝春召棠歌满路赤子孰非亲

　　清狂赠郭仁弘

　　万古清谁圣吾希敢讳狂甘心从饭颗散髪和沧浪避世讥门磬闻仙问海航尚余诗画在珍赏动遐方

　　秋镜堂

　　湖水明如镜秋来虚映空尘消凉雨后天在古堂中巫峡帘犹逺澄江练自工载歌収潦句为问主人翁

　　吴封君送茶笋

　　人忆荆溪上茶来糓雨前两封专走仆七盌或通仙露箨兼将笋风漪已试泉东坡诗句在歌罢一泠然

　　属邵翁种蒲于石

　　片石能还水移来楚水濵仙家九节草吾室数茎春苍溢空江露青消老眼尘凭谁了兹事西郭有闲人

　　移竹

　　醉日堪移竹南枝记得眞寸金还有土片玉已无尘挺挺数君子岩岩一丈人明年春雨后请看箨龙鳞

　　孟训堂【正月中封君尝饮泉于此谈文通再迁厥居至我冉泾之东扁之日孟训归其功于母夫人也予嘉其志为作是诗】

　　三迁胎敎后孟母古无前一念机能转千秋语尚传慈亲眞达者才子本超然礼乐吾方短东邻愧尔贤

　　西郭雨行

　　冐雨行西郭遥闻山下泉林回俄鹭起草际即云边入寺应疑客逢农且贺年登台望东渚个个泊渔船

　　次答马巡按留别

　　逹也非吾事高楼鸟欲窠湖光迎月起壁影送云过秋老径边竹春深洞口萝勘书多暇日时和野人歌

　　山南道中

　　惯行山北路今日偶山南丹井他年汲羽人何处叅野田栖晚糓溪树落寒潭近午天风起重湖破宿岚

　　送过司训赴天台

　　浙左皆名郡惟台更古风群经芸阁上多士杏坛中禄在休嗟老文成且送穷深山饶大木阴庇海天东

　　赠牛总戎

　　旧鎭新荒路新衔督府官九重亲授节万里独登坛逺计胷中定先声檄外欢请看传令日风采动旗竿

　　谢王郡公惠响器留别

　　君谢江湖器山林安用之鱼龙迎旧节虎豹避清时札至起三肃衔成试一吹平生知我意惟有此泉知

　　寿薛同庵七十

　　草堂风雨昼嘉客且醇醪老去心犹壮狂来兴转高酒杯寛处放诗客醉时豪昨夜悬明镜靑靑照鬓毛

　　春日新晴

　　湿烟飞不起春雨夜来深草色纔如染花枝半未禁过门无俗客击壤有新吟独坐东亭下熈然太古心

　　寄题理梦斋

　　理梦复理梦梦如江水长逹生迷化蝶玩世托炊粱忽起汤虀口仍留冰炭肠醉醒都两字毕竟不如忘

　　哭虚庵陈郡侯【二首】

　　不见古循吏见公良慰心野阴多种树门静絶懐金客醉曹叅酒童便阅道琴道南营建处深谢势家侵
　　半溪辞我去【半溪谓前守王诞敷也】极口谓公贤素履元随地幽居不愧天留台分道日赐告养痾年一见醇醪醉先声不浪传

　　施雪谷七十

　　我少君三岁看君冠且昏漫从今老数已入古稀论诗价随时长医名与齿尊有官无吏事眞乐荷殊恩

　　谢管令尹请春酒

　　春酒勤相召其如病足何坐惭推我先揖恐答宾多懒性容清世狂吟和雅歌县堂亷陛逺十载不曾过

　　月夜懐素翁

　　南海沧波逺东山宿雾深清秋连夜月吾道百年心勿药闻新报无弦对古琴相思不相见青壁一千寻

　　病足初愈

　　■足欣初愈行嫌柱杖多吾诗惟望雨客论漫悬河山墅棊边屐江城矢复戈园亭饶竹树风晚兴如何

　　山中偶成【二首】

　　古寺名泉畔钟鸣客到初溪山春日昼花柳老人舆逺眺招无鹤闲居食有鱼卧云呼不起苔隐石床书
　　无期还隔夜春事共逰初径仄花熏盖坡平草藉舆山僧劳供茗野客许提鱼新句推敲处摩挲石上书

　　树儿埋之明日视冢还有感

　　老年悲不得恸哭付长歌也自吾庭在其如嘉树何山林逰兴少风雨梦魂多最是伤心处新邱在涧阿

　　晓起用前韵

　　苦调无饶语长歌复短歌寒知春毎尔雨问夜如何僻巷门常静新晴客渐多感时惊物色青草长东阿

　　华从龙徃祇陀读书诗以问之

　　别我诗仍物先天第一花新春乘野艇斜日到僧家雨化曾无力风光渐有涯相过知不逺石鼎试新茶

　　送钱以正再赴太医院

　　有术能医国无阶可致身孤槎沽海月瘦马洛京尘心苦书檠夜情欣药笼春千秋夔契外岐伯是何人

　　送莫典史

　　堂上亲双老天涯客早归他年毛义檄此日老莱衣晴岭穿云易风滩上水稀曾闻巡按语未艾独知几

　　超然堂送丽水酒后漫述

　　登台兼赏雨且送逺行人此日尊前醉殊方别后春红云天北极青野海西濵高处君明眼临分懒重陈

　　闻茹令人卒追忆水亭子【予友水亭莫如起卒四十余年矣近得厥配茹讣感念畴昔不能无言】

　　水亭能共老也属古稀年此日歌无地他时哭有天言犹如白日见已及黄泉手植西冈树霜清月正圆

　　晓起

　　拭眼将观雪翻成听雨吟暑寒元有天地亦何心岭洒松间细邱沾麦处深几时还集霰三白抵千金

　　送冯少府

　　震泽连三郡官程百里船哦松多隙地监水有余天惠博春忻作征寛夜稳眠民风堪采处时致乃翁前

　　送莫江陵

　　古来雄胜地今送令君游星宿连中极江山据上游政从平处善学向静中优春雨桑麻绿时登郭外楼

　　送吴经厯从韶

　　武卫叅文吏西川控贵阳塞平宵檄少幕静昼吟长江汉才难尽风云志未忘量移还有地宣力答君王

　　送陆海盐以昭

　　佐令盐官去严程向海边千家成邑地一命济人年晚听弦歌市春行斥卤田南康弓冶在异政有超迁

　　葺跨塘桥成

　　桥夸东西岸道当南北冲若非今日补几废昔人功风送难驱石天全欲断虹从兹舟骑客相顾笑谈中

　　独坐

　　独坐复独坐清斋起自朝嚣从闲处却饱向静中消客径遥通市邻家近隔桥西林闻络纬幽兴晚来饶

　　避客山堂卧起【生日之明日】

　　卧起闻清磬悠然与境忘秋高山寺静夕霁海天长避客还逄客余觞更洗觞老僧知我意隔水和沧浪

　　咏梅花菊

　　有菊蒙梅姓寒香亦近之渊明方待酒和靖已成诗雪未滋清骨霜还剩碧枝世间多品彚岁晩汝偏竒

　　送李司训宗文之建昌

　　山水旴江郡诸生喜得师吾游曾此地君去不同时仙观眞卿笔乡仓晦父碑相寻还有暇为我吊磁龟【谓罗景鸣吏侍】

　　金莲池上偶成

　　藉草仍移坐临池看水流松阴知日午萍色报霜秋渠曲僧廊转波澄佛殿浮上方时供茗与客共淹留

　　风雨之夕子春将别写懐

　　别思逢风雨无堂漫置觞客嫌冬日短主恨越天长老砚三传世寒灯十起阳西兴回首地吴树正苍茫

　　冬日偶过听松南院

　　丈室东移去南房自一家树留不尽叶菊有欲残花日昃壶添酒烟消灶熟茶闲行甘淡味休向俗人夸

　　归途再用前韵

　　谈余方外士乗兴到禅家云尽长依竹山寒不见花客留新巻墨僧试旧垆茶世味吾痴在无官处处夸

　　送王蒙

　　夜深犹诵读扶我出风烟水陆仍千里门墙未一年课程虽应举科级本希贤明岁春风里还来饮此泉

　　敬止为姚江汤梦卜赋【梦卜东瓯忠武王裔孙也】

　　信国河山誓濠梁水木心东来三世近北望两江深【两江谓钱塘杨子】继别还成谱承休欲嗣音诗人桑梓意时托短长吟

　　与丰城夏宗选叙别

　　别子劔江上相逢二十秋盐车终厄骥渔艇不惊鸥招隐歌空谷酬知赋逺游我无徐孺榻山馆缺淹留

　　寿陆野云

　　八十称大耊年来又此翁相人能法眼谓我有仙风世事清谈里家声逺谱中笑看兰桂长黄髪碧双瞳

　　次杜地官游惠山

　　闲登山阁上纵目九峯巓有兴还题石多情更饮泉云栖追旧梦【详见超然堂记】风景入新聮异地应同调吾曾守颍川【杜君扶沟人与许州比境故云】

　　从龙之祗陀林读书欲徃送之不果用韵致意

　　云林曾榻处数里到君家松结千年顶梅留二月花情知资浩博力欲谢浮夸忽起懐人思悠然天一涯

　　五言排律

　　追次西涯先生寄题迭嶂楼

　　涯老题诗在居然见此楼书邮何日到碑刻几人留树色分淮甸江声接楚流吾登方恨晚谁赋不悲秋六代孤鸿没三山片石浮村墟多佛塔野水有渔舟吴越连诸郡荆扬跨两州岁年齐始建风景白曾游谢眺亭偏古严陵石最幽傥非公一语千载若为酬

　　题画寿周秉道

　　郁郁顾山树青连东海天几家能卜世此老夙称贤大隐非居市长生不问仙骑迎侯子左鞭让祖生先兰已充佳佩芹将荐御筵舟横江北渚劔倚斗南躔传业书签万生涯食指千初心三岛日晚兴五湖烟榻下欣留客旌招耻赴田少微知此野大耊値今年独鹤吟笻畔群鸥钓石边慕亲题感怙懐世赋思玄人士缁冠雅儿郎彩服鲜夜深销短烛冬暖谢轻绵永日方嘉燕清风复大篇贤甥献春酒侑以惠山泉

　　五言絶句

　　萤

　　过楼还绕井入戸更深深老可观书巻惟应照我心

　　蛩

　　隐隐复悠悠虫鸣早应秋夜凉人未寝草露湿阶头

　　菜【二首】

　　菜以甜为姓应须老圃知苦心谁氏子更道馑如饴
　　此根眞可咬不用问康侯鼎鼐非君事徒能白相头

　　紫薇花

　　簇簇繁缨色谁敎媚早秋省臣今白首还忆浙中楼
