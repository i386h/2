<!-- { "loadSidebar": true } -->
　　佩玉之礼尚矣在戴经则记其义于玉藻在周官则谨其藏于玉府在诗则详咏于国风在论语则略见于乡党其他杂出于诸家之説者不可以屡举玉藻记佩玉之义为最详其大意则谓古之君子必佩玉在车则闻鸾和之声行则鸣佩玉是以非僻之心无自而入又谓君子无故玉不去身故以玉比徳焉此愚所谓记其义于玉藻者此也天官玉府掌王之金玉共王之服玉珠玉夫玉在先王之时特命官以掌之者非以充玩好之具为非常之寳葢以君子不可一日不佩玉府之职不可一日不谨此愚所谓谨其职于玉府者此也诗于终南戒襄公之篇因其能取周地始为诸侯受显服而大夫美之曰佩玉锵锵葢勉其修徳以称是玉也于大东刺乱之一篇而其辞曰鞙鞙佩璲不以其长盖讥其居官职而非其才之所长徒有佩玉之美有女同车之诗则曰将翺将翔佩玉琼琚女曰鸡鸣之诗则曰杂佩以报之以赠之以问之其刺恵公之诗则有觿韘之语是皆因佩而示美讽之意愚故曰详咏于诗之国风者此也论语乡党一篇备记圣人出入起居饮食言语衣服之礼其言有及于玉者曰去丧无所不佩则知吾圣人之身未尝一日去玉以苟燕息之安此愚所谓略见于乡党者此也韩诗外传曰佩玉上有葱衡下有双璜牙蠙珠以纳其间白虎通曰修道无穷则佩环能本道徳则佩琨能决嫌疑则佩玦其略见于郑氏之释其详见于孔颖达之疏其遗制见于王粲之法此愚所谓杂出于诸家之説不可屡举者也虽然佩玉谨于先王之时而废于衰周之世后世学者虽读礼读诗读论语诸家之书而目不习见其制耳不闻其声终莫能考究其法而妄以臆见议之此纷纷之论所由而起也请因明问而论之玉左右各五而宫羽徴角之分在焉左佩双衡者其音宫双璜者其音羽右佩双珩者其音徴双璜者其音角此宫角徴羽之分也夫乐备五音而佩独不用商者盖玉所以比徳而商于五方则为西五行则为金于五常则为义而以刚果肃杀为事是可以为威而不可以为徳此玉于五音之中所以独去商也记曰古之君子必佩玉趋以采齐行以肆夏夫采齐者路门之乐节肆夏者登堂之乐节乐师以备王仪大驭以备五车是天子享元侯之礼而记乃以此为君子鸣玉之节何耶盖经之所谓君子者乃指有位君子而郑氏释之谓君子者士以上其説误矣此所以启后世之疑也古者有徳佩有事佩康成谓在君所则去徳佩设事佩则知燕居徳佩之外兼设事佩矣事佩子所以事父母使二佩不废则金燧木燧大觹小觹不几于赘乎愚窃谓记言子事父母止及事佩而不言徳佩则徳佩必不兼设于事亲之时又古者先设事佩后设徳佩以事成而下徳成而上故也二佩之设自有先后之序二者有一于此则不至于赘矣事佩不特君子有也妇人亦有之内则妇见舅姑左用亦五右用亦五是也徳佩不特君子有也妇人亦有之诗曰佩玉之傩佩玉琼琚是也考之内则与诗人之辞而君子妇人之玉无异则珩璜之制燧觹之施意其必同矣呜呼佩玉之设所以尚徳也然在君子佩之则为宜在小人佩之则为辱昔孔子为鲁司冦而不设徳佩事佩示已无徳事也夫佩在夫子可谓宜其徳矣而以无位不设当时鸣玉而趋者得不愧于夫子乎得不辱斯佩乎诗人讥恵公无成人之徳有成人之服故曰童子佩觹童子佩韘然则无徳而佩者年虽成人行实童子也后之君子能于佩玉之际而思所以佩之之意设徳佩则知所以修徳设事佩则知所以立事如古人谨韦之戒则玉与身俱荣矣



　　梅溪前集卷十二
　　钦定四库全书
　　梅溪前集卷十三
　　宋　王十朋　撰
　　问防
　　问二十八宿在天为经星循环往来以成四时非若北辰居所一定而不移也然自古志天文者皆以角亢七星为东方之宿奎娄七星为西方之宿自井至轸宿七为南自斗至壁宿七为北抑尝仰观之四时晨昏迭为出没行皆自古靡有定方而乃以苍龙朱鸟咸池武分宫以四之何耶举天星以定四时莫如尧典按尧典以定四方盖有可疑者焉在时为春则方为东也朱鸟南方列宿尔乃纪之春在时为夏则方为南也大火东方中星尔乃纪之夏西为秋其宿白虎也乃正仲秋以北方之虚北为冬其宿武也乃正仲冬以北方之昴将考四时以定列宿之方尧之时与方乃尔不同何也吕氏月令载十有二月昏晨之中星可谓详矣然以仲春之月昏弧中而不举七星至季春则曰昏七星中仲夏之月昏亢中而不及大火至季夏则曰昏火中记牵牛中于仲秋之昏而不及星虚记东壁中于仲冬之昏而不及星昴其与尧典又差错不同矣左氏论祭祀之时则曰龙见而雩论土功之时则曰龙见而毕务龙见固有常时而雩与毕务之时初不同也左氏皆曰龙见抑又何耶诸君昼观经传夜观星斗其于列星之躔次所见之晨昏固已洞然于胷中矣观象定方何以验其为东西南北耶与夫尧典吕令左传所载之异同必有成説以一之也
　　问昔禹治洪水随山濬川别天下为九州其详见于禹贡后世言地理者咸根本于斯焉然即其书而考之有不能无疑者梁岐二山雍州之地也而于兾州言之曰既载壶口治梁及岐雍州之山不容记于兾岂兾方自有所谓梁岐者乎不然则九州名山其讹者不止于梁岐矣沱潜二水名也而于荆梁二州各记之曰沱潜既道二水不容经厯两州数千里之逺岂两州之地各有所谓沱潜者乎不然则九州大川其讹者不止于沱潜矣其叙山于九州之末自岍及岐而下则曰逾于河自壶口雷首而下则曰入于海自嶓冡而下则曰过九江至于敷浅原夫山静物也岂能逾河入海过江者耶禹何以验其然也其叙汉水自嶓冡漾而下既曰南入于江滙泽为彭蠡矣义曰东为北江入于海其叙江水自岷山江而下既曰防于滙矣又曰东为中江入于海夫江既与汉合且滙为彭蠡矣江岂复于北而汉岂复为中江耶禹何以验其然也近世有以地脉论山者取于汉儒之三条有以水味论江者取于唐人之三沴禹之于山川岂亦以脉与味而知之乎汉儒三条唐人三沴亦有可验否乎愿详考而备论之
　　问昔夫子自卫反鲁而六艺之文粲然不幸火于秦蹐驳于汉耳口异传源流遂别言易者本田何田何之后有施孟梁丘之学并立博士又别有京费二家今之所宗者王弼也不知弼之学出施孟梁丘欤京氏费氏欤推而上之果得孔子授商瞿之防否欤言诗者有齐鲁韩毛四家毛在当时未立于学今之所宗者毛氏不知齐鲁韩自何世而防欤毛氏自何世而兴欤苌之学也果得孔子授子夏之防否欤言书者本伏生又有欧阳大小夏侯之学又有孔安国者得古文尚书今所宗者孔氏传也欧阳夏侯在汉为最盛不知何所自而防欤孔安国之书未行而遇祸不知何代而兴欤孔璧所藏伏生口授亦有异同否欤礼之经有二曰周官者周公致太平之典也曰礼记者孔子弟子撰所闻而记之也二经之始出也果何时其始传也果何人其名家也凡几軰今为之章句者皆郑氏也又岂无授受之自欤春秋之传有五今所传者左氏公谷也三家在汉迭为盛衰孰始盛而后衰欤孰始衰而终盛欤彼杜预何休范寗者为三家章句亦各有所受欤六经者日用之书也学者口不絶吟久矣専门之传授厯代之废兴其有阙而不知者耶夫经传一也有兴于前而废于后衰于古而盛于今者果何致而然岂兴而能久者传之当废而遂絶者传之非耶抑各系时之幸不幸耶与易之十翼诗之五际书之十例礼之三种春秋之五始攷之必有其名究之必有其义愿并陈之庶观诸君之传
　　问六经皆经也而夫子过庭之训首及于诗则诗之为经学者所宜先也诗有风有雅有颂读者不能无疑于其间二南皆文王诗也而系之二公鄘卫皆卫诗也而分为三国蟋蟀晋风也而谓之唐七月陈王业也而系之豳黍离平王诗也而同于列国此风之不能无疑也南有嘉鱼美太平之君子也而列于小雅鳬鹥亦美太平之君子也而列于大雅宣王刺于小雅而大雅则无刺焉厉王刺于大雅而小雅则无刺焉幽王大小雅俱有刺康王大小雅则无诗此雅之不能无疑也颂者美盛徳之形容而告于神明者也周有颂冝矣鲁僖诸矦耳曷冝有颂哉三百篇皆周诗也商异代之王耳曷为而列于周之末哉此颂之不能无疑也学者岂徒习其章句识其鸟兽草木之名而已耶因疑而究其义斯可与言诗矣至于风之正变者凡几国大小雅之正变者凡几篇与夫三颂之或先或后者何义诸君闻诗久矣必有起予之辩
　　问昔吾夫子讨论坟典叙书百篇上自唐尧下迄秦穆其于去取之际莫不有法焉固异乎左史倚相之流徒能诵其文而已圣人既没经厄于秦口授壁传纷然异説学者开卷莫决所疑夫防书自尧则尧典者固唐书也而谓之虞禹平水土而后作贡则禹贡之作在唐虞之际而谓之夏举书之详者莫如左氏如庄八年僖二十四年及二十七年襄二十六年所引之书皆大禹皋陶谟之辞也而悉曰夏书释传之详者莫如杜预预以书证左氏所称者固未尝亡也而多谓之逸书夫以唐为虞以虞为夏圣人序书不应如是之疎而左氏授经亦不至如是之误也而杜预以存为逸预岂不知书者耶至若武成一篇记武王偃武修文之事也夫子既有取焉而孟子乃不信之扬雄谓虞夏之书浑浑商书灏灏周书噩噩四代之书固不同也而韩愈乃谓周诰商盘诘屈聱牙雄异商周书而愈同之抑又何耶诸君皆深于书者也愿辩夫子之所以序左丘明之所以称杜预之所以注孟子之不信扬韩之异同者以告
　　问昔天以洪范九畴畀禹至箕子为武王陈之孔子序之于周书王者治天下之法莫大于是焉然其书有可疑言有可疑箕子为武王陈之者又可疑不可以不辩也自初一曰五行至威用六极先儒谓此六十五字皆洛书本文夫天且无言安得有书画一以告人如是之详悉耶有谓初一曰之类二十七字禹所加也有谓钦用农用之字洛书本有也又有谓文止二十字余皆禹增益次第之也其説纷然不同亦何所考据耶或谓河图洛书本无有也圣人以神道设教耳其説为如何箕子之言曰鲧湮洪水汨陈其五行帝乃震怒不畀洪范九畴自古以来得九畴于天者止一禹耳未闻余人有得之者使人皆得之而鲧不独得也可以言帝怒矣鲧与众人均不得之何以知其为怒而不畀耶鲧九载之绩弗成殛之于羽山者舜也未闻天震怒之者箕子之为言无乃失之诞乎或谓帝者尧也尧有洪范九畴久矣怒鲧而不之畀其説又如何至于九畴莫不有用也而五行之用为最大乃反不言用八政莫不有官以掌之独三卿举官余皆指事五纪独不言时五福独不言贵其理又何在耶箕子商臣也其不臣周冝矣而乃为武王陈洪范洪范大法也不冝言而言其可以为臣子法欤圣人序之曰武王胜商杀受立武庚以箕子归作洪范二事若不相预而序輙及之岂圣人之意罪箕子之不当言耶洪范之书学者所冝尽心也其可疑有如此者愿与诸君辩之
