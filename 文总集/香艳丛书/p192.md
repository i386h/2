<!-- { "loadSidebar": true } -->
　　钱氏子游娄庠，翁谋娶妇，择吉遣媒往，而刘不允曰：“吾女稚，隔帘且羞见人，奈何楚楚与彼家上下相见？无已则令婿来赘，乃可。”亮恐婿来而縻酒食也，又恐其久居于此，食指渐繁，而苦于供给也，且恐其觑见我多藏而克损其万一也，遂主娶不主赘。刘氏为之不妆不食，服衵服，坐于床，呼亮至，詈之曰：“汝知珍为我性命，乃必取之怀中而逼之远去，设是心者，彘不食其余！”亮恐，急扶之起，好言曰：“汝欲赘则赘耳，何自苦为？”刘始下床治家事。而钱氏子得赘于黄焉。刘令张媪设卧具于珍寝所之罘罳，凡夜间有所闻，辄报。婚之次日，早起入刘寝所，至床前耳语。刘讶曰：“灯下严妆独坐，珍竟未寝耶？何孩气乃尔！”又次日，媪复耳语如前。刘蹙眉曰：“苦我儿。”又次日，媪复耳语。久之，刘喜形于色曰：“伉俪固宜如是。”自是以珍故，于婿特爱之甚。凡衣服之需，盘飧之奉，唯恐不获当意于钱，致不获当意于珍。既弥月，钱翁迎其子归，从师课读。刘谓珍曰：“时肩（钱生字）未来，无寝处新室也。”于是迁珍于己寝之左，令张媪作伴。 
　　时七为败类，苦饥寒，敝衣破帽，局踳墙垣间，频向刘索衣食。一日忽又至，适珍坐寝所束足，七窥之良久。珍起见之，厉其色，不交一语。七乃戏曰：“珍姊，向者我问尔几时招婿，辄怒骂我。前日白面书生何人耶？”珍不答。又曰：“姊夫未归而独寝，得毋寂寞？”珍又不答，而从刘于曝麦场。是夜珍就寝，闻床下簌簌有声，急呼有贼。亮持梃至，见贼之足于床下，痛击其胫，贼大号，视之则七也。刘忿极，引剪刀搠其股，血流盈地。亮缚其手足，闭之室。刘拥珍曰：“惊我儿。”珍泣，刘亦泣。天明，珍起，失其小履。刘于七怀中搜得之，挞之无算。须臾仲至，欲投之河，刘纵之归家，仲乃锒铛困之。仲之妻有舐犊爱，复阴脱之。而七仍与诸恶少为伍，且聚谋，欲甘心于刘，有日矣。 
　　时亮已六十有余，嗜利益甚，见奴婢众，虑其坐食，为多畜鸡豕。每奴委豕几口，婢鸡几只，日课其利，彘子若干，售钱若干缗，鸡蛋若干，售钱若干缗，凡诸自奉，益加裁损。但菽乳一方，日为常味而已。岁丁亥十月，亮早起，手持一薄，欲刘登记。盖隔宵曾与乡民权子母钱，龂龂争之不已，如其欲乃已。至是早起，欲登诸薄。及寝门，忽仆地不起。刘惊，急与珍扶至寝处。手若有所指而口不能言其处。须臾形神离矣。亮死，乡里中无一吊唁者。刘于仓卒悲哀之时，瞥见七突入繐帐中，凭棺呼爹，似为号泣状，既而呼刘曰：“娘取衰来。”刘心知其意，遽作色曰：“死者无子，安用斩衰！”七曰：“吾固子也。”刘乃厉声曰：“死者姓黄，汝乃姓刘，何涉？”七曰：“幼抚我，长授我室，兼畀房屋，独忘之乎？”刘曰：“如是则待汝不薄矣。汝复欲何为？”七曰：“欲分遗赀耳。”刘曰：“有之，今分汝。”乃令仆妇中之有力者，捽而抶之，七卧地辗转号呼，口出恶言。刘愈忿，取臼杵痛击之。曰：“吾初次分汝赀也。”七不胜楚，负痛而走，大呼曰：“吾必有以报吾仇。”刘于是有戒心，呼童仆至前，各给钲一具，戒之曰：“每暮夜分布四野，伺有所闻，辄相应。”未几果有盗四人，自檐而下，刘急令媪启小门，于宅后鸣钲，四野钲声齐起，而盗惊逸，家人咸相庆。刘曰：“未也，更备之。”乃坎室侧，各行道转处以为阱，穴其壁数处，贮石灰于里间，而以风车承其后。越数日，盗十余人舣舟于宅后之水门，夜半潜入围墙中。始各执炬，斩后垣门而入，将近内寝。前导者遇坎而陷，余盗方仓皇失措，俄间壁穴中石灰乱飏，目不能开，乃各弃械而窜。视陷阱则七也，墨其面，率恶党劫姑家。刘曰：“吾固知此兽所为，俟其父至，共鸣之官耳。”珍谏母曰：“事大罪非轻，恐伤舅氏心，纵之若何？”刘乃纵之逃。自是里中二十余日不见七踪影。 
　　刘连被七惊，虑七相仇不已，心常闷闷。百计沉思，忽言：“吾且安死者。”乃葬亮于泖湖之祖茔。虞祭毕，谓其婿钱生曰：“此处不可居。吾欲倚汝终身矣。”于是先举什器之粗重者，佣二百余人运至直塘，五日始尽。先遣珍归，手持一册付珍曰：“凡汝房内箱柜，是汝故物。今汝随身携挈，未曾开册，此册所开列者：白米百二十囊，黄米二百囊，每囊元宝二。又大衣箱十余只，每箱衣服贮若干。中衣箱十余只，每箱衣服下贮银若干。柜二十有七，贮钱皆满。中有某某字号者，亦银也。以上诸件，皆紧要列诸册。我发汝收，悉照此册，可无疏漏。” 
　　至四日而银钱衣服等物亦已运尽，刘乃杀鸡宰豕，遍召乡里贫农，得二百余人，饫以酒肉，呼至前，举其积年债券，尽为烧之，曰：“吾欲为死者资冥福也。”众大喜。复开仓廪，人给米二斗，麦半之，棉花五斤，菽五升。众益大喜，不觉罗拜。皆曰：“黄母施恩于我等，并为穷人折券豁免向债，凡经渠手，每不苛刻，今复行此大度事，将何以报？”刘曰：“吾非望报，欲烦尔等者，有米二千余石，能为我运至直塘，醇酒肥肉，尽汝饱啖也。”众皆如命。经四日而运毕。时值岁饥，乡间富家囤米者，往往为穷民攘夺。刘反用穷民力，竟无攘者。凡黄三世蓄积，不下数十万，一朝尽输他姓，造物变置之机亦巧矣哉。 
　　已而钱生来，邀刘至其居，行有日矣。视历乃不宜迁徙，迟三日乃吉。越两日夜半而难作。李总戎成栋者，于弘光时降新朝，所过城邑，辄为残破。掠妇女十余艘，过嘉定，乡民焚其艘，妇女死者过半。及罗店镇，誓必掠取吴中美姝以偿。继破松江，择大宅，多畜姬妾于其中居之。旋奉命征粤（时永历方僭号粤中），则嘱其弟奉母居守，而令心腹将帅旗兵千人保松江，实为室家计也。七之党有为守将标下汛卒者，当七为盗而逃，即走之松江，谓汛卒曰：“得营兵百人，银钱米粟，可捆载而至。”卒曰：“此险道，不若首之主将。倘重获则尔有功，非得官，即邀厚赏耳。”七抚掌大喜曰：“吾将得官。”于是首之主将，谓：“刘拥资百万，如乳虎噬人，一乡恨入骨髓，得大军除民害，取百万资，充军饷，计甚便。”守将以为然。乃令偏裨某帅千人由刘河至昆山，至七浦塘而进。时刘方封锁楼房，诫居守者，碌碌竟日，至夜复与张媪整顿细事，素服淡妆，坐而待旦，为起行之计。俄而门外炮声轰天，墙户倾塌，旗兵千人，一拥而入。启其廪，廪空；启其窖，窖空。搜其箱柜衣服什器等，无一存者。裨将恚甚，见七与数人拥刘至，方欲责问，而于炬光中望见刘貌，注视良久，忽曰：“赖有此，不然何以复旗主？”遂掳刘而去，张媪从之。是时旗兵厅人劳而无获，各忿忿不待将命，乱刃刺七身，乃纵火焚黄居。亭阁楼房仓庾厨库，顷刻悉遭一炬。众乃投七尸于烈焰中，掠近村数十家，稍取赀粮而归。珍闻变惊绝，号泣无昼夜。时已举子，乳冲，钱翁患之。乃令子往松探问，以慰其念母心。至松，则成栋亲属被收，凡所掠妇女，皆归旗安置会城（南京）。钱生归，邀刘、仲偕往江宁。至都统署，见有遵奉令条开一应逆栋所掳妇女，俱许亲人领回等谕。钱、刘皆大喜，急欲入告，而未有路。适有武弁自署出，钱揖而问：“令条内语果信否？”弁曰：“昨已领回三人矣。”钱遂告以情。弁曰：“汝音似吴人，我亦吴人而投旗者。同乡之谊，敢不实告。”乃携钱手至无人处，语之曰：“王爷令条内固云尔。但黑都统司此事者，非阿堵儿不可。”钱生云：“所欲几何？”弁曰：“视妇女之年貌为多寡。极美而年少者，一百金。”钱生曰：“适不及持来，奈何？”弁曰：“速归取，五六日事可成也。”钱遂偕仲归，取赎锾，珍罄己所蓄，令生偕仲复往。嘱生曰：“诚得吾母归，虽千计万计，无虞缺也。”于是持千金复至会城。寻向所识武弁，而告以赎锾已具，复许事成酬金五十。弁喜谓钱生曰：“取年貌籍贯来。”又云：“署内有掌家婆二太者，照管诸妇女，每百两，例予十金。否者必留难勒。”钱生曰：“无不如命。”弁即取刘之年貌籍贯入署，付二太查验，迟久而出。亟摇手谓钱、刘二人曰：“无其人，奈何？”钱生惶遽曰：“某月某日某将至某乡掳去，生亲莅松访确，知某将献入某总戎宅内，何乃无之？”弁曰：“吾岂恶孔方而过绐尔者。适据二太回报云，实于三百余妇女中，遍询之，竟无有。尔得无误耶？”钱泣谓仲曰：“甥婿此番归去，女甥必死，女甥死，甥婿誓不独生。”乃大哭，仲谓钱生曰：“哭无益也。不若仍求是人，或知一果否确据。”钱生于是前执弁裾泣曰：“祈台台示一果否确据，当有以报。”遂举所许五十金予之。弁踌躇良久，计无所出，忽欣然曰：“得之矣。”乃疾趋而入。顷之，袖一册至。谓二人曰：“此果否确据也，非我不能取出，然幸为我秘之，无泄之他人，我头尚思啖饭几年也。”钱、刘急揭册细阅，至末页，则果有黄刘氏及张媪二名，而朱圈标其上，注于旁云：“选入王府。”弁曰：“何如？此间果无有，吾终不尔诳也。”钱涕泣不知所为。刘仲曰：“事无可奈何，且归。”于是返虞。不数日而刘书至。 
