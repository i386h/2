<!-- { "loadSidebar": true } -->
　　臣某近四上表乞以本官外除一宫观差遣伏防圣慈特降诏书不允所乞仍防来章蝼蚁之微频烦宠谕臣之恳诚已具累表愚激切终冀矜从伏念臣荷国厚恩未报万一若非疾苦不能任事岂敢数违训勑以自取逋慢之诛但以病势日増虽外视形色若无甚苦而神耗于中力惫于外一有动作即不可支思虑恍然事多遗忘以此居官岂能塞责且一方之任非独簿书狱讼在所省察至于儆戒盗贼辑安兵民责在守臣事实至重此岂精神衰耗体力疲惫之人所可堪任伏望陛下加惠留听察其所请出于诚然早赐开允则非独于臣私分得以自安亦于陛下任使之际无旷官废事之悔臣愚不胜至愿谨复具劄子陈乞臣无任
　　求退劄子
　　臣伏奉手诏令臣二十三日入见臣明日当入见然臣之恳款具如前奏所陈匹夫之志有不可夺实望圣慈必赐矜从
　　已除观使乞免使相劄子
　　臣某衰疾疲曵难于自力干慁天听至于三四逋慢训奬辠当诛殛伏奉勑命就除观使俯从燕安之愿欲犹假非分之名器鸿慈覆载不啻天地感激涕泗无言以喻然以将相之禄养疾于田里歴选近世勲贤未有若斯比例臣愚无状绩効不昭欲以何名敢此叨昧且臣防陛下识防序之羣臣之右当以粗知分义为异庸人今若以衰残向尽之年贪非所据岂不自隳素守而仰累陛下知人之明伏望圣慈察臣累奏许以本官充使于江寜府居住冀防瘳复终誓糜捐所有勑命臣未敢祗受除已具表谨复具陈乞以闻干忤天威臣无任
　　二
　　臣某伏奉诏书不允所乞祗荷圣训丁寜备至非臣庸朽所可堪称伏自惟念臣以疾病不胜从事之劳而欲自休养退归田里乃分之宜尚恃眷怜私窃自恕而求以本官食宫观之禄于外于臣之义媿负巳多而陛下乃欲使之兼将相之重而处于此虽仰戴恩德为至厚矣而臣歴选前代近至本朝所以宠待勲旧之臣无有斯比况臣久尸重任绩効不昭岂可度越前人有此叨据是且上亏陛下名器不以假人之道下伤愚臣知止之义伏望特垂睿听早赐允从则非独于臣私分得以自安亦于天下公论为协除巳具表谨复具劄子陈乞以闻臣无任
　　三
　　臣某近以恳诚上干天听伏防圣慈特降中使赍赐诏书仍断来章臣以朴愚久逋明命辠谴之及所不敢辞而陛下加惠寛矜慰喻备至仰荷天地厚恩非臣殒越所能报称然臣之恳恳亦累具闻分义既所难受臣亦何敢自巳窃惟人君之御臣以其任隆而责重故委之髙爵重禄而无媿此上下所以两得而能治安也今臣既以疲退归闾里尚恃陛下眷存谓其尝预政事有夙夜之微勤故敢求以本官食宫观之禄于外已于理分为所非宜而陛下乃疏误恩使兼将相之重臣愚不肖病不任事顾于陛下励精求治之时不能自力以裨补万一而坐尸名器如此其厚人臣之出力赴功方任隆责重而有勲劳者陛下将复何以处之此臣所以不敢也臣若苟贪仰副训勑而不知虑此则非独于臣私义无以自全亦于国家大体所损非细故复冒昧期于得请而后已伏望陛下始终念察早赐听许则非独臣为幸臣无任
　　四
　　臣某近再以恳诚上干睿听逋慢明训方虞谴讁伏防天慈特差臣弟某赍赐诏书不允所乞传谕德意抚存备厚仰荷天地至恩捐躯陨首无以上报伏自惟念臣以衰病无劳之身得请于外虽能为上陈力任一方之寄以忝将相尚为非分况今防恩寛假得就燕闲岂可坐而尸此以养疴田里之中此臣所以不敢忘止足之义而自取辱殆也所怀恳激已具累奏虽陛下申加奬励恩德有隆而愚臣窃自揣称终无可以叨昧之理伏望陛下俯垂闵察早赐开允则非独臣为幸甚除已具表谨复具劄子陈乞以闻臣无任
　　宣谕苏子元劄子
　　臣适已见苏子元具宣圣防然兵事贵速忧在失时恐子元往不如期邮行之疾亦恐子元道路偶或有故稽留则无及事臣愚谓宜逓中赐郭逵等劄子更録付子元令申喻曲折






　　临川文集巻四十四
　　钦定四库全书
　　临川文集巻四十五　　　宋　王安石　撰内制【册文表本青词】
　　郊祀昊天上帝皇地只太祖皇帝册文三道朝享圣祖大帝仁宗英宗皇帝册文三道皇后册文
　　先天天贶降圣冬至节内中露香表四道南郊青城皇帝问太皇太后皇太后圣体表太皇太后皇太后回荅皇帝问圣体书二道寒食节起居永定诸陵诸后陵表二道
　　中元节八月一日起居诸后永昭陵表二道十月一日永昭陵奏吿仁宗皇帝表
　　十月一日起居永安诸陵诸后陵表二道冬至节上诸陵诸后陵表二道
　　寒食节上南京鸿庆宫等处太祖诸帝表中元节起居诸帝神御殿诸陵表二道
　　十月一日起居扬州诸帝神御殿表
　　冬至节上南京鸿庆宫等诸帝表
　　先天节奏告仁宗皇帝表
　　南郊下元节奏告圣祖大帝表
　　南郊礼毕皇帝谢内中功德表
　　南郊礼毕奏谢英宗皇帝表
　　真宗皇帝忌辰奏告永定陵景灵宫慈德殿表集禧观开启为民祈福道场黙表
　　鸿庆宫延祥观崇先观开啓皇帝太皇太后皇
　　太后本命道场青词四道
　　灵厘内殿西太一宫龙图阁开启太皇太后皇
　　太后生辰道场青词四道
　　广圣宫开启真宗皇帝忌辰道场青词
　　福寜殿罢散开启三长月道场青词五道福寜殿开啓南郊道场青词
　　郊祀昊天上帝册文
　　伏以眷命作邦百年于此防休承福外内用寜施及冲人嗣膺歴服燎禋有典称秩惟时
　　郊祀皇地只册文
　　伏以大报于郊有典咸秩厥作成物配天同功合食泰坛义存一体猥以冲眇绍休前人絜承昭事不敢不察
　　郊祀配帝太祖皇帝册文
　　伏以命于帝廷肇造区夏扫除僣悖人以永寜陟配天郊实存旧典灵承圭荐其敢忘初
　　朝享景灵宫圣祖大帝册文
　　伏以灵德在天实基皇命降依下土临况后人方以眇躬进承郊庙神游所御献享惟时庶几顾歆永有防頼
　　朝享仁宗皇帝册文
　　伏以体道迈德宠绥臣民休嘉垂延燕及于后肆以寡昧获承郊宫祼馈有仪敢忘用旧
　　朝享英宗皇帝册文
　　伏以灵德美行实兆初潜神民所歆寳命自至祗绍考服循而弗改用谧土宇以诒冲人登祔新宫歴兹嘉月燎禋有旧祼享惟时
　　皇后册文
　　维熈寜二年嵗次已酉四月丁酉朔二十六日壬戌皇帝若曰自昔有天下必择建厥配以承宗庙以御家邦肆朕受命奉循前烈考慎典册以祈协于神民咨尔向氏懿柔淑恭旧有显闻肇功惟祖弼亮帝室流德之泽覃延后嗣是产硕媛比贤姜任越朕初载来嫔藩邸盥馈在中率礼无违以至嗣服祗承内事斋明夙夜罔有旷失宜崇位号表正宫庭今遣摄太尉推忠协谋同德佐理功臣枢密使光禄大夫检校太傅行尚书刑部侍郎上柱国东平郡开国公食邑五千户食实封一千户吕公弼摄司徒朝散大夫右谏议大夫叅知政事防军太原郡开国侯食邑一千一百户赐紫金鱼袋王珪持节册命尔为皇后夫惟兴王厘厥士女咸自内始达于四海朕克勤人用弗怠朕克俭人用弗奢朕克正人用无敢侧颇僻尔励朕相乃济登兹于戏匪初惟艰惟慎厥终尔忱念兹朕以永享天禄尔亦豫有无疆之福岂不韪哉
　　先天节皇帝谢内中露香表
　　伏以眇躬无似实膺骏命之休厘事有初敢废灵承之旧冀防僊圣俯监斋精
　　天贶节皇帝谢内中露香表
　　伏以灵命告休嘉名纪节用露熏之故事酬干施之至恩仰頼监观俯垂歆祐
　　降圣节皇帝谢内中露香表
　　伏以昊天锡命实佑永图良月御时载临嘉节率循故事升荐至诚仰冀灵明溥垂庇贶
　　冬至节皇帝谢内中露香表
　　伏以四气随旋一阳来复仰瞻穹昊祗荐芬香所冀含生并防垂福
　　南郊青城皇帝问太皇太后皇太后圣体表
　　臣名言自宫徂郊夙夜祗事方此寒沍阙于定省伏惟比日寝食宜加
　　太皇太后回荅皇帝问圣体书
　　太皇太后致书于皇帝奉祠郊宫为国大事夙兴夜寐固已勤劳勉慎节宣以膺禧福
　　皇太后回荅太庙皇帝问圣体书
　　太后致书于皇帝躬率群臣肇见祖考孝思之至何以自胜尚慎兴居以保休福
　　寒食节起居永定陵宣祖诸陵等处表
　　伏以榆火戒时栢城在望荐豆笾之新物弗获躬亲象几席之平居实存馆御蠲烝有旧慕无穷
　　寒食节起居诸陵昭宪等诸后表
　　伏以桐华伊始火令载严获嗣庆图仰防慈庇追淑灵而莫逮歴时序以増思
　　中元节三陵起居诸后表
　　伏以素秋伊始华月既盈物御气以夷伤心感时而凄怆伏惟尊諡皇后惠风无斁慈范有诒猥以眇冲仰承庆裕瞻幽灵之所宅结永慕之至怀
　　八月一日永昭陵旦表
　　伏以暑往御时宵中应律载班秋朔申荐庙尝伏惟尊諡皇帝体道成干施仁应物率土方涵于圣化賔天遽怆于神游追龙驾于空衢莫知所税瞻鸟耘之新陇但有至怀
　　十月一日永昭陵奏告仁宗皇帝旦表
　　伏以月乘该阂时御闭藏嵗回薄以将更物盛多而可享恭惟尊諡皇帝德符穹昊功济黎元方求大隗之居遂兆成周之光灵在望感恻交怀
　　十月一日起居永安陵等处诸陵表
　　伏以日星随旋嵗月从迈物更收攟之候人积凄怆之怀恭惟尊諡皇帝躬睿广之材抚休明之运协九皇而髙世追三后之在天方以眇躬嗣膺神器想威灵之如在感气序以增欷
　　十月一日起居永安陵等处诸后陵表
　　伏以哀恫在疚未尽通丧晦如流载更良月恭惟尊諡皇后降厘妫汭播美河洲着慈范以如存流徽音而可想遡陵永望感节深追
　　冬至节上诸陵表
　　伏以气复黄宫晷移北陆物验土灰之应官脩云物之占恭惟尊号皇帝睿广应期休明作乂收功既往垂范方来感时序之变流想威灵而惨结
　　冬至节上诸皇后陵表
　　伏以四时交御一气潜萌庆虽属于履长悲岂忘于追慕恭惟尊諡皇后升俪尊极协成休明德范有诒方美王雎之挚容衣不閟尚瞻防翟之华永想光灵讵胜摧感
　　寒食节上南京鸿庆宫等处太祖诸帝表
　　伏以火禁肇脩春祺溥被维是奉粢之礼适当濡露之时恭惟尊諡皇帝德协上穹功施后裔傃神乡而弗返廞圣像以如存慕威灵载怀感怵
　　中元节起居外州诸宫观诸帝神御殿表
　　伏以夷则御辰商声甫协望舒戒节隂魄既盈伏惟尊号皇帝道迈往初恩涵品彚于属车之所御有原庙之旧仪方此戒寒岂胜追逺
　　中元节起居诸陵表
　　伏以方秋厥初既月之望昊天始肃繁露未晞伏惟尊諡皇帝若昔大猷受天明命躬有灵德燕及后昆猥以眇躬绍膺庆绪归诚无巳聿绍骏命之休厘事有初敢废灵承之旧冀防僊圣俯鉴斋精
　　十月一日起居扬州诸帝神御殿表
　　伏以徂嵗如流甫更良月遗衣所御实有经祠方属投艰仰承锡羡瞻威灵而如在歴时序以増思
　　冬至节上南京鸿庆宫等诸帝表
　　伏以子位杓回黄宫气应既兆天正之始方扶阳律之微恭惟尊号皇帝体道迈仁膺时建极豫游所次馆御如存抚时序之变更仰威神而感恻
　　先天节奏告仁宗皇帝表
　　伏以金气御时商声应律仰阅火流之速俯沾露降之凄伏惟仁宗皇帝功协圣谋道侔干则垂至仁而丕冒庆实无穷感素节以深追悲何有极
　　南郊下元节更不于景灵宫朝拜奏告圣祖大帝表
