<!-- { "loadSidebar": true } -->
　　学以师古为贤，不以戾俗为迂也。往圣立心修道，酌于大中，嘉谟盛行，经纶事物，炳炳方策间，儒者务学，法此而已。古学寥閴，士习乃降。干时媚众，饵近利，猎虗声，靡然莫知其所止。当是时也，闻有古学之士，其不骇然而笑也几希，无怪乎斯文之微矣。以予所知若遵道于君之学，其师古者欤？来録学事于姑孰，忘其素富，独寓空斋，闭门终日，攻讨理致，纂述忘疲，居不泛交，暇不出逰，澹泊其心，坚定其志，侃侃论辩，不改方直。况味恬寂若与世忘，不求合乎今，而求以师乎古。士类贤之，世俗迂之。予与遵道同时泮庠，交契深厚，诗以赠别，并序作诗之意云尔。

　　东南巨都会，龙虎形桓桓。文献萃其间，群方耸听观。之子邦之彦，髙情寄儒冠。

　　词林被膏润，华实美以完。筮仕司纠録，官与毡俱寒。坐忘粱肉味，丼㈠此苜蓿盘。

　　斋居谢宾客，灯窻夜漫漫。道契三古心，笔意宗孟韩。秩满动行色，送别江之干。

　　西风吹白云，心目遥生欢。相期敦古道，力行谅非难。朂哉追前修，万里髙飞翰。

　　旁批：㈠丼，井也，此处当作甘，字误刻，后皆放此。

　　

　　送程子厚【并序】

　　莫神于天文流运矣，日月经纬之隠，见暑寒昼夜之变迁。圣人浚其心智，推验测候，使天文无所秘其神，裁成范围之功益神矣。自庖牺画卦，具二十四气，炎帝分八节以纪农功，轩辕迎日推筴而调厯作。若分至启闭之官，建于少昊重黎。天地之司，命于颛顼。式序三辰，帝喾有焉。厯象玑衡，唐虞先焉。夏称昆吾，商称巫咸。周官摠以太史，而分保章、冯相、卜师，筮人，视祲、挈壶之职，其制遂详。时至春秋，鲁有梓慎，晋有卜偃，郑有禆灶，宋有子韦，齐之丼德㈠，楚之唐昧，赵之尹皇，魏之石申，皆掌天文以佐国治，而巫咸、丼石，其学尤着。五行之说明矣，后世沿袭支干星度，推人寿夭吉凶，悉本五行，要必有其理也。

　　新安阴阳家程子厚明于天文，得古遗意，虽天地气化，浑沦绵邈，乃操寸管尺圭，约而窥之，卒莫有逃焉者也。尝教授铅山阴阳学，调太平。其谈演理数，推人平生事，曲中㈡焉。余观史迁以阴阳家与道、墨、纵横并列，然帝王以阴阳参国政，定民时，其法肇于上古。是知道、墨、纵横之说皆可废，而阴阳家不可废也。意者程君于圣人之神知所求哉？乃赋诗以送之，诗曰：

　　于穆苍灵运，元化无始终。埀象炳躔逡㈢，积闰成岁功。茫茫万古余，坐致理则同。

　　清台窥玉管，缇帷候律筩。教筵分列郡，设官效儒宫。新安万山深，闭户象数攻。

　　青袍客江上，宾友蔼文风。望气登危城，占星指遥空。泉清壶漏滴，表正阳晷中。

　　寒毡能慰藉，杯酒聊自充。风髙白云飞，澄波送归篷。佳哉泉石墟，树色环青葱。

　　鳯皇衔书来，招邀游紫宫。扫清黄道尘，晓望扶桑红。

　　旁批：㈠丼德，甘德，与石申合作《甘石星经》。

　　㈡曲中，中也。《耆旧续闻》卷二：“韩退之作《师说》，曲中今世人之病”。

　　㈢躔逡，《方言》：“躔逡，循也”。

　　

　　挽方君政【并序】

　　至正初，余训导姑孰郡庠，青阳方君政来正学事，遣其子若孙执礼受业。后余去职，君亦摄教天门于湖。满考，听铨吏部。余适与计偕，乙酉仲春遇君京城南侨舍，相距数步，曰㈠沽酒慰寥寂，联裾风沙中。逰览都市，至大明殿陛，瞻宫禁之神丽。未几，予袖礼部符南旋，君寻除无锡州教授。冬复抵姑孰旧寓，怪其饮减，杯至辄辞。

　　丙戌二月，会饮余家。后数日，其三子至自青阳，是夕遘。疾甚，犹致书于余，俾子若孙诣余卒业。三月十二日卒，去会饮仅匝月，所致书乃絶笔也。经旬，诸孤发榇舟归葬。君躯干刚癯，自号庸斋，爱谈辩，摧抑众论，闻一辞中理则改容服从。尝谕㈡信之永丰，杭之于潜，歴学正，升教授，惜其未任客死，志莫获遂。遂作挽诗三章，以寄余之哀思焉。

　　大化何茫茫，生死等朝暮。见面未几何，幽明已殊路。人皆劝君仕，况未年迫暮。

　　哀哉万里行，朝命惜虚付。虽有善教才，不得一逺布。六旬命非促，岂不见晞露。

　　知命俭亦乐，闻道死乃安。平生嗜欲薄，既逝魂气完。念昔乆缔交，文饮意屡欢。

　　握手龙墀上，天风飒髙寒。归来忽永诀，不复其杯盘。葢棺事始定，长夜嗟漫漫。

　　云间九华秀，君心岂能忘。亲朋亦别乆，终不返故乡。诸孤泣诉我，我亦泪浪浪。

　　东风三月暮，送柩出泮庠。归舟驾言发，佳城在青阳。所期贤子孙，勉嗣先业光。

　　旁批：㈠曰字误，当作日。

　　㈡谕，县学教谕。

　　

　　赠程希孟【并引】

　　新安程希孟失怙于襁褓，母胡氏，鞠孤孀居，誓无改醮。希孟遵教既有成立，游金陵、姑孰，欲得禄以养其亲，韩子所谓“虽有离忧，其志乐也”，托物成诗，美其事焉。

　　乔林有乌巢，好枝以为依。巢中雏始生，乌父去不归。慈母勤覆育，而无暂时违。

　　哺食日以肥，养翮日可飞。焕如鸾凰文，矫若鹰隼威。油然反哺心，真纯乃天机。

　　崇台霜满树，翔集迁髙巍。不然腾云衢，荣光托王畿。晨出日未晞，夜归星正稀。

　　所思报劬劳，母德如春晖。

　　

　　寄题依緑亭【太平县汤肯堂】

　　黄山衍余秀，云峦结层城。溪泉抱林麓，苍莹有余清。肯堂贤主人，缔此松竹盟。

　　作亭宅幽胜，辟园莳芳荣。波光照帘几，天影涵空明。依緑意何如，聊以濯吾缨。

　　汉水鸭头色，锦江春碧晴。向来逺逰处，恍惚当轩楹。仰视金芙蓉，千峰欝峥嵘。

　　丹崖浮紫气，上接白玉京。仙人粲云裾，下顾如有情。翩翩鹤书来，闭户懒出迎。

　　俛首玩澄泚，但觉轩冕轻。机心晏然息，肯使鸥鹭惊。洗耳慕髙躅，深居憺无营。

　　

　　赠李盘居

　　有客骨气清，南来自仙都。睠此山水地，相逢意交孚。游神于先天，理象穷六虚。

　　炯然双瞳光，为人辨荣枯。流观文物海，妙泄造化枢。上有星纬垣，下有龙穴区。

　　甲子起上元，万古数不渝。泝流探其源，竒言如贯珠。蹇余乆岩壑，澹素以自娱。

　　坐视岁月迁，不忍弃诗书。朋逰或要津，笑我犹癯儒。子来筮卦画，谓当应时需。

　　牕前共尊酒，谈笑忘羇孤。天髙秋气肃，鸿雁来宾初。去意不可留，赠之乏琼琚。

　　岂无小山徒，招隠上亨衢。猗彼盘中人，宁乆盘中居。时至谅毋失，江左暂踟蹰。

　　

　　赠风鍳雷霆电

　　雷迅乃成霆，先机烁飞电。震动江海间，洞烛鱼龙变。君术亦如此，骇物豁神见。

　　舌端声欲鼓，目光照人面。心与造物游，其名匪徒炫。萧萧蓬鬂斑，客路犹未倦。

　　敬亭好山色，余翠落团扇。秋风凄以髙，乡心逐归燕。

　　

　　赠斗数梁月渊

　　璇玑干元化，列宿摠纲纪。不待衡管窥，理数契玄旨。人命有穷通，如出其意使。

　　平生鉴物心，寒月照渊水。曳褐茅山下，开牕挹苍紫。波流送灵槎，博望憩游屣。

　　仰视北斗光，秋云接伊迩。竒论入杳微，尊酒浇磊磈。凉飙飒短袂，微露湿寒苇。

　　问子去何之，长揖挈行李。

　　

　　夜行至香鱼馆【在沧州盐山县】

　　目送寒日坠，暮色变苍黄。近顾已昏冥，前店安可望。游子且宵征，苦恨昼不长。

　　雪深迷古道，车陷心愈忙。缺月未出时，粲然众星光。四无鸡犬声，琼田白茫茫。

　　忽逢人夜语，为我指康庄。渐至香鱼馆，叩门灯照床。主翁起迎劳，饮以壶中浆。

　　笑问来何迟，吹火煮糗粮。因知造物心，不使罹害伤。命途此可卜，力善何能量。

　　

　　送常伯昻

　　燕云欝嵯峨，形势拱北京。土厚人劲毅，慷慨意气倾。一有温恭儒，翘然擢竒英。

　　夙秉济物志，而无阿世情。西江赞风纪，顷歩懐廉平。岭海涤氛翳，湖湘亦澄清。

　　寻登南廌院，爱此霜月明。中台有征书，共说选择精。春残桞飞絮，送别金陵城。

　　子行勿迟迟，时事方营营。平生报主心，不为利禄婴。致逺自今始，侧耳闻佳声。

　　

　　述寓【长明道书院作】

　　夙志慕前矩，琴趣愧难续。弃米曾赋归，云何效奔逐。慈亲日向老，无以报鞠育。

　　明经不取士，奉养心未足。携家客秦淮，苍苔蔽荒屋。年丰公廪虗，半载不沾禄。

　　妻子乐从俭，朝夕共饘粥。母心爱两孙，每食分鼎肉。自怜头上巾，兴到无酒漉。

　　怡然坐牕下，一笑对秋菊㈠。

　　旁批：㈠秋菊二字原属下题，作“秋菊秋风辞送梁生”，误，今乙正至此句。

　　

　　秋风辞送梁生

　　凉飙荡平野，逺送宾鸿翔。萧飒西北来，草木忽变黄。不惜草木黄，寒透客子裳。

　　晓牕凋鬓影，夜堂揺烛光。值此素节晏，令人懐故乡。援琴赋将归，苦雨菊有芳。

　　盼望扫积阴，下土见太阳。明当吹羽翰，髙飞戾穹苍。

　　

　　訾伯元孝义

　　齐国有竒士，卓行由性真。霸余俗尚利，忽见三代民。兵荒家不残，货充廪粟陈。

　　视义重丘山，黄金轻一尘。疾疢虽在亲，痛实切已身。拜医奉汤药，省养谨夕晨。

　　钟爱赐厚资，誓与兄弟均。居丧踰礼制，毁慕泣苍旻。田屋让同气，举族褱㈠其仁。

　　慷慨割腴产，恵利饫孤贫。庾衮㈡救疫勤，宋清焚劵频，元振给葬费，三人罕儗伦。

　　今乃兼能之，恩义周乡邻。孝友万善原，任恤与睦婣，全德古所难，事状付史臣。

　　旌褒光宅里，眉寿余八旬。象贤乌府宾，宠秩绯鱼新。彩庭侍燕喜，几席生阳春。

　　滔滔济河流，入海去无垠。福泽同其深，永以遗后人。

　　旁批：㈠褱同怀。

　　㈡庾衮，字叔褒，晋明穆皇后伯父也。咸宁中，大疫，二兄俱亡，次兄毗复殆，疠气方炽，父母诸弟皆出次于外，衮独留不去。诸父兄强之，乃曰：“衮性不畏病。”遂亲自扶持，昼夜不眠，其间复抚柩哀临不辍。

　　

　　仲春雅集分韵得染字

　　出自行春门，山明烟雾敛。平湖芳草生，野水緑如染。园亭桃李花，相映杯潋灔。

　　乗风登白纻，石路不巇险。大江逺澷漫，浮云闲冉冉。絶顶尊爼列，微酡入腮脸。

　　山僧煮茗迎，松下门半掩。穿林叩仙洞，琼章借披检。钓台更留酌，真乐意无慊。

