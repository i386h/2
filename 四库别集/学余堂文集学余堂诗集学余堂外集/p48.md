<!-- { "loadSidebar": true } -->
　　学余堂文集巻二十四
　　翰林院侍读施闰章撰
　　祭文　哀辞　诔
　　李梅公先生暨配朱夫人合祭文
　　于乎南州耆英岿然二李阆翁既殁唯公而已束发登朝歴膴仕铨衡枢轴登庸柄使偶薄世荣幡然不起所未究者以畀公子弱冠趋庭脱頴露伟孝秀初升公辅是儗公有才偶人称女史左芬伯仲班姑娣姒有倡斯和如宫应徴翩翩鳯雏一举千里早归鸾掖庶常吉士韦平代兴袁扬济美所谓显亲宁第甘防二人乐康世鲜其比髪素顔丹方期久视何意我公遽骑箕尾金门承讣徒跣哀毁及奉慈帏一则以喜庶几禄养啬彼丰此讵天降凶崩陨相倚乔柯风仆萱草霜靡锦轩长谢彤管谁理将司马公夜台需矣及泉从之若鱼赴水逝者相俪生者奚恃前怆未卒后痛伊始昔忝江藩交公乔梓频承大故三叹不已有子通显九京未死何以写哀椷词致诔
　　祭成寳慈先生文
　　于乎余未能奉公之杖履接公之形音何一闻公之厌人间忽焉忉怛以伤心士固有闻声而慕义者无论识与不识哀斯人之陨落皆为之咨嗟叹息而不能禁夫以公之盛气吸虹霓驭蛟螭朝浴咸池夕越昆仑犹茫乎不知其弭节之期以公之劲节推山岳决河泗挥太阿之锋碎天门之鼓而浩乎不挠其独行之志猗与斯人掌帝之制秉国之钧乃式百僚乃康兆民谁使之仕虽早而不达气虽吐而不伸就重华以陈词觏虎豹之狺狺幽忧困踣几至杀身既已连年累嵗遇赦遭乱而后得脱焉自放于穷山之厓大海之濵于乎侍御公愤世而疾俗谓日月不照乎下土悼桑田之变沧海知托身之无所士各有志虽上有尧舜不妨招巢由以为侣故其生也名可得闻人不可得见而其殁也远近士大夫为之抚膺陨涕而如雨于乎自古有死公死犹生惟忠与直炳为日星公之后裔兰茁其英尚其嗣公不坠典型
　　寄祭魏叔子文
　　于乎我怀君子庶几得见闻君永归有泪如霰匪直以文亶维其人因文见志交亦有神我藩湖西讲业鹭洲耆旧雨集迟君来游其迹不迩道则相谋君之伯仲夷俦皓侣振衣高步翠微峰下榜曰易堂羣彦萃处我闻子言展矣相许君游吴越侨肸景从谊懽缟带文叶钟镛引经树训屹矣华嵩有不然者鄙之雕虫君昔读书海涵山荷窟穴春秋膏肓盲左勒成一编如夜观火长揖古人恨不见我嵗之戊午
　　天子是徴宏辞博学曰维子能心匪转石
　　玺书弗承鸿防鳯举跻逾九陵坐使吾侪搔首拊膺防身磥砢睥睨一世温温恭人卒无肆志维恭则夀曷云早逝年不及耆天啬其嗣于乎痛哉高言可市卖文已多心枯腕脱寝就沈疴倦游客死吞恨如何书成盈尺逝将不磨迢迢江水维泪滂沱昔称三魏处士是宗今无伯仲岿维和公兰摧蕙折斯道其穷慨独才难吾党所恫异苔同岑孰西孰东良防不数音书嵗通炙鸡絮酒薄将我衷
　　祭方邵村文
　　康熙己未嵗仲冬丁巳前陜西道监察御史邵村年兄先生讣至京邸其友弟翰林院侍讲宣城施闰章为位哭之薄陈牲醴哀之以词曰于乎邵村玉树轩轩多才蚤达实艺且贤谁谓君死颀然眼前令嗣告讣发书涕涟计子春秋少余二嵗余病已衰子强方鋭今子已然矧余危脆人生忽焉飘风无蒂昨秋南来值子渤海客舍开尊子如我待入醉郡斋共浇磈礧高谈竟夕满坐欢骇谓子仙人百年当在子之兄弟皆余同榜惟子昵就性尤爽朗比舍西曹论诗抵掌夕酌分杯朝骖并鞅子衔恤命泛彼洞庭益振高唱载好丹青寄我累幅楚风冷冷及归觏患天道杳防子之迁谪举室沙碛缄金饷行心悲永隔子父吾父报书呜咽迨其归矣涕笑狼藉子官侍御未按方州雅称宏博徴辟不收卖书卖画斗酒斯谋愿持将母终嵗客游方介母觞毕命黄垆曰有喆兄转徙两粤音驿茫摧心竦骨今纵来归埙箎中歇毋怨长年转增白发子善谈谑倾动四筵夜台结恨郁谁与言子编父书将锓以传此事未就吞声下泉人之急官佥以求富两世并显屡空惟旧殁无以丧束手谁救岂无麦舟此道不又于乎哀哉人亦无多莲西薤露子又逝波同年垂尽伤如之何招魂千里哀不成歌于乎尚飨
　　祭舅氏文
　　嵗之己酉月维仲秋我舅父马公褧山先生既弃人间行就窀穸灵輀将发亲故咸集不肖甥施闰章谨以牲醴庶羞致奠灵几之前于乎舅氏早龄多病中嵗健强庶几永命年垂七旬华未改鬓一朝忽焉衰白交并箪瓢屡空平生不忧近始心摧涕泪斯流谓公不达公实无求所未能防弱子稚孙既育且蕃先德具存莫营生产以饔以飱予尝力诤累百其言聴言则颔心不谓然亦有薄禄黾勉有无自惭勺水无救焦枯金不宿槖居无恒庐命茍如此孰云其愚东撑西圯宵旦踟蹰舅养不赡甥罪何逋公有喆弟先是告殂公弃诸孤其颠孰扶惟公畸人不可一世人即我逺性矫迹异万事掉头一杯散意非其所欢不共霑醉坐此龃龉没齿无悔公昔总角有声学宫芙蓉出匣玉树临风篇章既秀书翰尤工俯眎青云敝屣豪雄畴云吾舅黄项以终衔杯不语有愤填胸公尝叹嗟亲旧雕落四顾零丁百无寸乐今舍我去行归冥漠丹旐飘悲风萧索有醑盈樽何时还啜昨嵗夏五曰丧舅母改嵗及秋又哭舅父余生几何阅兹百苦言举两柩宅于黄土匪吉其兆逝安其所送死养生拙计小补有不竭诚灵赫斯怒
　　祭杨俞之文
　　嗟吾俞之尔生数奇神寒骨瘦尔穷固宜弱冠发愤曰余是师负米购书茹荼如饴提诲之言永矢寤寐有触于中澘焉出涕尔衿既青中道颠踬余为匡救厥功亦细尔之事余中心悦服余忝宦游东西南北贻诗凄怆发缄沽臆匪子思存念子明德岂其朝露泉壤永隔尔之失恃蔬食三年家贫养薄永痛终天父耄且鳏尔忍相捐慈乌衔恨膓断九原记我北征穷冬积雪徒步追送再拜呜咽余官二东子必余从而今已矣余谁与同
　　祭吴象武表叔文
　　于乎表叔尚能举我之酒乎尚能衣我之帛聴我之言乎不及其生而徒哀其死心与行违悔无及矣于乎哀哉先大母之犹子惟君最亲而能君亦事大母最谨嵗时伏腊往来数十年无疾痛不相闻无缓急不相告先大母劳苦操作君来则稍辍坐语移日今大母墓木未拱余不敢忘大母其敢忘君哉顷年以来驱驰岭峤羁宦燕齐所问遗君者帛不过一缣金不满一镒私心惴惴欲稍有所需厚奉君为夀而竟溘焉朝露也予何以为心哉客冬以书问乆不通移书见责读之竦然手疏以报不谓此书遂不及见也于乎君早嵗忧贫苦身戮力以赡俯仰宜其未老而病也病剧而愈一发不可救积惫使然也君之两伯氏皆夭絶君又无子以世德之忠厚兄弟之孝友而其嗣不蕃则吾所不解也于乎哀哉君既不待予复何言奉君慈母以终余年我饘我粥君黄泉
　　祭于慧男文
　　于乎君之即世以十月之朔越十有六日而千里讣至知我亲厚无间也礼朋友死哭诸寝门之外今我客泾川僧舍为位而哭礼以义起也渡江涉淮嵗聿其暮未能素车白马而雪涕为文招魂以祭之痛不能待也于乎伤哉君之德我以官相属也君之厚我不惟其官也盖我解官而君泣涕别如失慈父母余家食八年君未尝不嵗致馈问也余守官拙迂寛民而苛吏君为余同年东海君从子礼遇有加然不敢姑息于事有小失辄正色督过且召胥吏受杖君谢罪改弦卒遇之如初未尝挟以它求也君令庐陵为冲津力不足获上诸司郡长时多所操切数赖吾以解又时时为言于大吏得救过迁去君用是德我甚然实非我力也发其美匡救所不逮吾遇郡邑诸长令皆然而德我甚者惟君独也君为吏事牵迫违胸臆常负疚于民其心之恺悌虽古循吏无逾也君之先公司直先生慷慨好客喜刻书君故有父风遇父之旧尤勤恳无少倦也司直先生游金陵以客死有好友顾与治经纪其丧君贰淮郡以官死二子防防幼孤不知谁倚也君治淮北庙湾海税旧多膏润今水涨嵗荒海舶禁而税存一棺既戢逋税额二千金有奇斥卖家物以塞税帑其官可知也余归自湖西君强赠大舟不可辞于是作卖船诗传诸好事今不能以麦舟举君之丧余自眎无人理也君期过我草堂恨莫能遂去年相见秦淮喜且泣同舟宴游不知遂为永诀也始君举长子余贻书称贺今十余年二子次第见頴贤者固有后也余甚媿君厚君易箦时语二子以未报余德为憾余哭不能抚棺塟不能致赙客中不腆再拜附使者万不展一计惟为君志墓稍竭后死之责匪文之工贵心相知也古人有言相知无多人人实无多商贤穷死君又云亡耆旧几何相看立尽余所为临风废笔膓裂心摧也
　　祭张甥文
　　康熙八年己酉五月十日舅氏施闰章樽炙脯侑以楮币告吾甥五文之灵于乎吾昨嵗自闽归召汝饮汝病不能坐吾今归自豫章遽酹酒于汝之墓于乎痛哉汝死以三月四日吾闻汝讣以三月二十四日时客处官舍欲哭不可声吞气结郁而成病几殆不起匪独痛汝且重哀汝母也吾少无兄弟若母吾妹相见不数见必流涕今既善病又一乳双女其堪为汝恸邪汝大父翼真公力善破产客死不归汝父早贫废学汝弟尚幼谓子亢宗卒爽其报汝弱嵗能文谓当青尔之衿而吾力苦薄汝逝不待悔不可追即百其言亾补矣汝妇詹名家淑女归汝甫嵗余无子是汝之身后真已矣吾督子弟严望汝厚故无恕词今而知子弟之慧者多夭折而长者之训督为徒劳也于乎哀哉
　　祭叔父文
　　康熙己未嵗四月朔日不肖侄闰章谨治牲帛酒脯遥祭于叔父大人砥园府君之灵于乎不肖之不得侍永诀也我叔父十年前早料及之矣叔父捐馆以正月四日至三月二十三日始讣闻都下盖距属纩时已八十七日矣计此八十七日中宜在哭泣之位者皆与士大夫从容文酒防游之日也于乎痛哉自违里闬半嵗常间一二夕必梦叔父或梦见顔色不豫则惊惧转侧达旦比入春辄梦絶岂生而魂气相接殁则已邪冬春两寓书奉人葠充药饵其尚得见邪此去吾家二千余里其以春往者必后矣其果以药物不继使然邪叔父孝弟积于家庭义声流于族党三子二孙年垂八十于先人之事无不举叔父自眎当无憾而闰章之永痛者即累千百言弗能罄也闰章早孤羸疾数濒死叔父常手抱之驴背以就医行十余里泪犹霑面是时叔父有长子肩相比一脔之甘必后子而先侄侄女与已女同嫁奁相若也必择其善者畀侄女闰章或不任教督必哭而数之先君寝室之前由今思之自孩提以至今日皆叔父之推温让饱也自诸生以成进士皆叔父之口授指画也自服官以迄遂初皆叔父之咨嗟告戒提左挈右也于乎今遂已矣韩愈鞠于嫂氏为之期年持服度尚失其从父得以去官居忧古人礼以义起有隆无杀况如叔父恩勤尤罕伦比今
