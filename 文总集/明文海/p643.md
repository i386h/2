<!-- { "loadSidebar": true } -->
　　康植字子厚父曰仲颖字蕴之淳熈十四年进士复试中教官仕为尚书吏部郎中涖官以清白称植用世科登嘉定七年进士第授奉化县主簿三迁为武安军节度掌书记与制置使史嵩之不协对移江南酒官未防除刑工部架阁文字迁国子正改通直郎论对言事抗直忤乔丞相行简意差通判广德军救荒有法陞知本军以治最闻召知大宗正丞迁兵部郎官除浙西提防刑狱公事劾奏平江守臣史宅之治郡无状嵩之宅之兄也时为丞相并连及之其言以为宅之不思掩前人之愆专务聚敛以事贡献是以小忠而成其大不忠也嵩之不知而使之不智知而使之不仁其上罔陛下又不忠之大者也羣臣明知其罪而不言皆逆探陛下之意而不敢撄其锋是逢君之恶亦不忠之徒也疏入理宗震怒欲重罪之杜丞相范时在枢府为之极谏谓宪臣言事既不中又加之罪如天下公议何理宗寻悟乃徙宅之隆兴而植提刑福建改知寜国府兼权江南东路提举茶盐义仓奏免和籴行经界法除都官郎中出知吉州改福建路转运判官兼摄建寜府赈水灾拯盐政恵大孚赴阙奏事卒于建谿驿积阶朝奉郎其在广德时取大学语名其斋曰诚求仲颖与侨为同年植以故早师之师门中独植从防最久与同邑秘书丞王世杰皆号称髙弟焉
　　赞曰文清则学行纯笃风节髙峻诚可谓道学之宗师矣朱子之传闽中则有黄干氏而浙东为文清然黄干氏一再传为何基氏为王柏氏皆文清同郡人而皆隐德不仕文清之传如元龙植则皆起科第跻政路故着于大节表表如是焉王柏氏称植操尚之坚风力之劲有文清之遗则呜呼寜独植而已哉魏纯传【薛瑄】
　　魏纯字希文山东髙密人也其先世多仕者至其父为官江南希文就学于江南初治易后明春秋诗书大义亦皆知之其父为绩溪令时希文客金陵一时逹官贵人闻希文名屏势就见请交因合币罗致馆中俾训其子弟未防人有所指摘语及希文谪戍边衞寓蓟州玊田县先君子永乐七年教训其邑希文复诲诸官将子于学宫傍瑄因得纳交为心友自是往返凡十年议论连日夜不舎瑄之踈劣赖希文规辅之益为多先君子官满去希文徒歩送数十里执手为别别三年尝一得书自是信音不相闻者又三年其后先君子丁大父母忧起复至北京时希文亦以荐至吏部因同膺荐者有所不合复退于初又二年为宣德元年侍从有荐希文学行者复召至京师集试吏部文既合格将上其名于朝以官之而希文竟暴卒于旅次是年某月某日也明年春瑄在河南始闻其讣先是瑄有诗怀希文考希文亡日与瑄作诗时皆在宣德元年冬岂非交情之密黙有感触于中而不能自已于言乎呜呼瑄尝观古人论富贵贫贱必皆曰有命瑄少犹未之信年来经渉既久数数考之于己验之于人然后有以见夫富贵贫贱盖皆有决然不易之命而非人之私智所能去取也以吾希文观之其赋质粹而明其为学正而纯其立心必欲一毫无媿于屋漏其制行必欲一事不悖于天理是则以徳言之希文之贤固当见用于时也处戎伍仅三十年超然自适不为显者焜燿而有自沮之色其贫至于床无完衾身无完褐耕获薪刍之事靡不备尝而操行坚如金石略不少变其所处盖有古人所难者而希文优处之以时言之希文困极宜通当不至于终困也至其忠信之行积于中徴于外武夫小子皆信其为善人而起尊敬之心搢绅大夫皆知其为君子而咸欲其得位于时是则以人事言希文名实孚于逺迩亦当显于世也三者皆无丝髪可疑而乃卒至于穷死不得一试其有则所谓决然不易之命岂不信哉瑄又窃有疑焉夫所谓命者果何自而然哉盖出于天也天必贵有徳福仁人希文乃不克防其贵与福则所谓天者竟何如哉岂贵徳福善者其常而贵福差爽者不得其常乎果天道自然而然初无心于其间乎抑人之生也适丁其气之清浊厚薄不齐而非天之所能为乎是皆不可知也或者又谓天于善人不有以福其躬必有以昌其后是又未可必也虽然古之所谓善人君子者顾自处谓何耳固未尝以今之厚薄为轻重也昔固有贵为卿相富累千金生无益而死无闻者命则厚矣其于道果何如哉以希文之贤虽卒至于穷死其徳行名誉孚于人人其自处者既已无媿于道矣命之厚薄奚足道哉瑄与希文交最久情最密始以希文之不遇质之命而自疑终以希文之无媿揆之道以自解又恐希文之潜德懿行久而或冺于世也遂作传以志于私箧以传之悠久且俾世之君子当力于为善而无疑于命云
　　罗伦传【陈献章】
　　吾平生有故人曰罗伦字彛正江西永丰人宋罗开礼之后也性慷慨乐善不疑人欺遇事无所廻避有不可輙面斥之举成化丙戌进士防对大廷顷刻万言中引程正公语人主一日之间接贤士大夫之时多亲宦官宫妾之时少执政欲截其下句伦不从直声震于时奏名第一为翰林修撰防内阁大学士李贤遭防朝廷留之台谏皆不敢论説伦诣其私第告以不可李公始以其言为然既数日复上防厯陈古今起复之非是且曰如其不然必凖富弼故事终防刘珙故事言事反复数千言一本于天理人心之不可已者孔子曰勿欺也而犯之伦以犯顔切谏为大救时以行道为急其负荷之重未尝一日忘天下故发愤如是疏奏遂落职提举泉州市舶司伦虽见逐而士论益荣之由是天下之士争自刮磨向之不言以养忠厚者为之一变而终伦之世台省未闻有起复者矣虽以此为人所知然亦以此取嫉于人明年召还复修撰改南京寻以疾辞归开门授徒日以注经为业垂十年卒于退居之金牛山世之知伦者不过以其滂沛之文竒伟之节果敢之气而已至其心之所欲为而力之所未逮未必尽知也尝欲仿古置义田以赡族人或助之堂食之钱谢而弗受或衣之衣行遇乞人死于途輙解以覆之客晨至留其饭其妻语其子曰瓶粟罄矣之旁舎干之比举火时已近午亦旷然不以为意提举泉州时官例应得折薪钱其人欺以乏告即放遣之不复问予尝遣人访之山中结茅以居取给于陇亩往来共樵采若无意于世者时或作为文章以发其感慨之意而人亦莫之知也论曰伦之必为君子而不为小人较然矣如伦之才少贬以徇人虽欲穷晦其身寜可得也以其所学进説于上世目之为狂何足怪也孟子称豪杰之士虽无文王犹兴若伦者今所谓豪杰非与无导于前而所立卓然人莫能夺之又曰伦才大不及志其青天白日足称云
　　李评事传【石珤】
　　李承芳字茂卿湖广嘉鱼人也与弟承基俱好古博学有名毎慕陈白沙公甫不逺千里攀渉岭海往从之游既举进士为大理评事非其志居二岁以病乞归亲力耕播与渔父牧防乐数晨夕或过客访之便簑笠相见又数岁卒承芳心貌并古为歌诗亦竒丽议论古今人物毎不主故常务在与世抗遂短诮朱子注疏以为拘缚后学至诋为罪人又性颇躭佛尝与客登西山逢路僧设供便解带与之近行怪也至其居家清素与朋友交诚慤不阿言动佩服任真简古过人甚逺独疾末俗媕婀矫枉过直云
　　萝石翁传【黄绾】
　　萝石翁者不知为何人也姓董氏讳澐字复宗萝石其别号也其先汴人始祖曰健为宋武功大夫扈从南渡家于澉浦其后曰仲真者迁海寜之钱山澉浦世肄戎习其兄源长当往戍萝石请代之遂复家澉浦初学为诗不解随俗营生业独好吟咏遇时序之更风物之变古迹竒踪幽岑逺壑及夫人情世态之可欢可哀可骇可愕可慨可庆一于诗以寓之家徒四壁一毫不入于心时名能诗者吴下沈周闗西孙一元闽中郑善夫皆与逰往来赓倡遇佳辰輙携亲知荡舟江湖拖屐云山凌危履险吟啸忘返放浪于形骸之外凡所欲之或冲风雪或冐零雨或乘夜月虽豺虎交前魅伺途众不能从亦独行孤往不顾吴越好事家毎悬榻伺之乃纪为五馆记平居乐义好施不计囊橐有无兄贫则捐已产粥以给之海寜衞指挥某人因贫不能赴京袭职竭所有与之以速其行所知邬鲁者以田易值易毕鲁疾亟出劵燬焉卒复纪其毎闻当世之贤人君子所在不计寒暑逺近輙投贽纳交见后生工一辞励一行亟称屡叹不能已晚闻阳明先生讲良知之説趋听数日乃悔曰不尔可称人乎遂幡然就子弟列时年六十七矣旧所与逰闻皆笑之但曰吾从吾所好而已遂更号从吾道人且读内典遂究心释老忽若有悟乃喟然曰今日客得归矣于是援庐山故事与海门僧法聚者集诸缁俗结社寺之丈室又号白塔山人澉浦废寺有钟卧地俗传其灵异乃募资树楼以登之甫讫工而疾不起属纩之日视日早晚曰吾其归与又口占一诗曰我非汚世中者俦偶来七十七春秋自知此去无汚染一道天泉月自流遂暝目其子举人谷以予与萝石尝有一日之雅乃以九杞山人许台仲所为志寄王宗范请予为传乃叙而论曰人各有志品各不同其事毎不相为然论世而考徳者必归一之其志其为其品始定若萝石翁者始嗜吟诗习之垂老晚乃执弟子礼于阳明先生之门欲为儒学既而又逃释老遂以没世吾诚不知其何志何为何品者也虽然就其所志而言则萝石者实可谓超然斯世锱铢不入乐善无求其贤于人何如哉
　　湛文简公传【郭棐】
　　湛若水字元明増城人初名露更名雨字民泽生而颖悟自少知学从白沙先生逰白沙与其沉潜逺到治壬子以书魁乡荐専心理学遂焚引隐居更今名日侍白沙讲心性之学豁然有得久之以母命复出佥事徐纮为劝驾过南昌谒庄定山问学亟为称诩读书南雝祭酒章枫山懋试睟面盎背论竒之乙丑防试学士张元祯杨廷和主考见其论用至近至神等语知为白沙髙徒置第二名登进士选庶吉士授编修时阳明王守仁在吏部相与倡明正学而修撰吕柟主事王崇庆軰往来辨论时名大着出使安南阳明赠文中有谓晚得友甘泉而志益坚其学务求自得者世未之知且疑为禅甘泉其圣人之徒与推重若此既至安南严却餽金黎晭赠诗有白沙门下更何人之句便道奉母南都日设讲席有甘泉问辨诸书正徳丁亥宅母忧归葬荷塘庐墓三年产瑞人以为孝感卜筑西樵多士来学毎讲必端坐澄心灼见道体嘉靖初召补原官累绩迁南祭酒与诸生讲学刻心性圗説教以随处体騐天理为要晋礼部侍郎上天徳王道及圣学诸疏大指谓天徳王道本于慎独即圣谕所谓敬一帝王之学一贯而已一贯非他心事合一之谓论语二十篇无非一贯之义无非心事合一之学故敬一箴序文首云敬者存其心而不忽一者纯乎理而不杂此二言极为明切黙契道体即孟子必有事焉而勿正勿忘勿助长之防诚于日用之间随时随处随动随静存其心于勿忘勿助之间而天理日见焉上嘉纳之所着献纳篇又仿大学衍义补作格物通录进足补衍义所未发者累迁南礼吏兵三部尚书讲学新泉书院满九年考年逾七十致仕所着心性书遵道录樵语古小学四书测五经测杨简折非老子及甘泉全集门人永康程文德武陵蒋信称其功在禹右尝于天闗精舎立祝圣台置讲田以赡四方学者庚申卒于小禺洞年九十有五讣闻谕赐祭葬隆庆初赐諡曰文简海内翕然称为近代道学儒宗云





　　明文海巻三百九十七
　　钦定四库全书
　　明文海巻三百九十八　　　余姚黄宗羲编传十二
　　儒林
　　贞靖周先生传【王世懋】
