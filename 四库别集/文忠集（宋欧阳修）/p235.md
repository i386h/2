<!-- { "loadSidebar": true } -->
　　嘉祐初狄武襄公为枢宻使狄自破蛮贼之后方振威名而是时仁宗不豫久之初康复而狄得士心京师讹言詾詾先公因水灾言武臣典机宻得士心而讹言可畏非国之便请且出之于外以保全之未久狄终以流言不巳罢知陈州
　　嘉祐中复用贾魏公为枢宻使先公言其为人好为隂谋陷害良士小人朋附乐为其用前任相位累害善人所以闻其再来望风畏恐乞早罢还之旧镇其命遂止先公在翰林尝草春帖子词一日仁宗因闲行举首见御閤帖子读而爱之问何人作左右以公对即悉取皇后夫人诸閤中者阅之见其篇篇有意叹曰举笔不忘规谏真侍从之臣也自是每学士院进入文书必问何人当直若公所作必索文书自览【先公毎述仁宗恩遇多言此事云内官梁实为先公説春帖子词有云阳进升君子隂消退小人圣君南面治市政法新春至今士大夫尽饱诵之及温成皇后閤帖子云圣君念旧怜遗族常使无权保厥家】
　　仁宗嘉祐中先公在翰林富郑公在中书胡侍讲在大学包孝肃公为中丞士大夫相语曰富公真宰相呼先公字曰真翰林学士胡先生真先生包公真中丞时人谓之四真
　　嘉祐二年先公知贡举时学者为文以新竒相尚文体大壊【僻涩如狼子豹孙林林逐逐之语怪诞如周公伻图禹操畚锸传説负版筑来筑太平之基之説】公深革其一时以怪僻知名在髙等者黜落几尽二苏出于西川人无知者一旦防在髙等牓出士人纷然惊怒怨谤其后稍稍信服而五六年间文格遂变而复古公之力也
　　先公知开封府承包孝肃公之后包公以威严为治名震京师而公为治循理不事风采或谓公曰前政威名震动都下真得古京兆尹之风采公未有动人者柰何公曰人材性各有短长岂可舍巳所长勉强其所短以徇俗求誉但当尽我所为不能则止既而都下事无不治
　　开封府既多近戚宠贵干令犯禁而复求以内降苟免先公既授命屡有其事即上奏论列乞今复求内降以免罪者更加本罪二等内臣梁举直私役官兵付开封府取勘既而内降放罪凡三次内降公终执而不行嘉祐三年闰十二月京师大雪民冻馁而死者十七八明年上元有司以常例张灯先公奏请罢之
　　故事国史皆在史院近制皆进入内自是每日厯成亦入内而有司惟守空司先公请録本付外遂如公言今史院之有国史自【一作由】公请也
　　先公在宻院与今侍中曾鲁公悉力振举纪纲革去宿弊大考天下兵数及三路屯戍多少地里逺近更为图籍之法边防久阙屯守者大加搜补数月之间机务浸理
　　台谏官唐公介王公陶范公师道吕公景初皆以言事被逐先公言四人刚正敢言踪迹有本末宜早赐牵复其后四人遂复进用
　　先公在侍从因嘉祐水灾凡再上疏请选立皇子以固天下根本言甚激切及在政府遂与诸公协定大议而英宗力辞宗正之命坚卧久之诸公同议不若遂正皇子之名奏事仁宗前顾问之际公独进曰宗室自来不领职事今外人忽见有此除授皆知陛下将以为子不若遂正其名盖判宗正寺降诰勅得以不受今立为皇子只烦陛下命学士作一诏书告天下事即定矣仁宗以为然大计遂定及英宗初年未亲政事慈圣垂帘危疑之际公与诸公往来两宫镇抚内外而公之危言宻议忠力为多以至英宗亲御万机内外睦然
　　先公天性劲正不顾仇怨虽以此屡被谗谤至于贬逐反居大位毅然不少顾惜尤务直道而行横身当事不恤浮议是时今司徒韩魏公当国每诸公聚议事有未可公未尝不力争而韩公亦欣然忘懐以此与公相知益深或奏事上前众议未合公亦往返折难无所顾避尝一日独对英宗面谕公曰参政【英宗于先朝大臣名不以名呼而以官称】性直不避众怨每见奏事与二相公有所异同便相折难其语更无回避亦闻台谏论事往往面折其短若似奏事时语可知人皆不喜也宜少戒此而公又务抑絶侥幸有以事干公者或不可行面为其人分别可否曰此事必不可行以此人多怨谤而公安然未尝少防尝称故相王沂公之言曰恩欲归已怨使谁当每亦曰贫贱常思富贵富贵必履危机此古人之所叹也惟不思而得既得不患失之者其庶几乎及濮园议起非公所独専朝廷亦未有定议而言者妄以非礼之説指公为主议公亦不与之较其后小人彭思永蒋之竒等造为无根之飞语欲以危公自人主而下朝廷名臣巨公天下有识之士皆知因公亮直不隠得怨于小人故上连降手诏诘问思永之竒二人引服诬罔悉皆贬逐自嘉祐以后朝廷务惜名器而进人之路稍狭先公屡建言馆阁育材之地宜盛其选以广贤路遂令两府人各举五人其后中选者十人
　　尝因僧官阙人内臣陈承礼以寳相院僧庆辅为请内降从之旧有着令僧官必试而补诸公相与执奏其事先公进言曰补一僧官至为小事但内降冲改着令内臣干挠朝政不可启其端且宦女近习前世常患难于防制乞絶之于渐英宗即欣然嘉纳
　　契丹降人韩皋谟者自言太叔使来言太叔谋取其国乞中国出兵为应二府防议其事时有意主之者将议从之先公争曰中国待逺方宜以信义为本柰何欲助其叛乱使事不成得以为辞主议者大笑曰迂儒迂儒公力争之不已遂止既而果见太叔举事不成而死初枢宻使阙人先公以次当拜时英宗未亲政事二府宻议不以告公一日待漏院中公见二相耳语知其所为问曰得非宻院阙人而某当次补乎二公曰然公曰此大不可今天子不亲政而母后垂帘事之得失人皆谓吾辈为之耳今如此则是大臣二三人相补置耳何以镇服天下二公大然公言遂止及今致政张太师罢枢宻使英宗复用公公力辞不拜
　　京师百司所行兵民官吏财用之类皆无总数中书一有行移则下有司纂集先公因暇日尽以中书所当知者集为总目一日上有所问宰相以总目为对公以祀假家居上遣中贵人就中书閤子取而阅之
　　先公平生连典大郡务以镇静为本不求声誉治存大体而施设各有条理纲目不乱非盗贼大狱不过终【一作数】日吏人不得留滞为奸如扬州南京青州皆大郡多事公至数日事十减五六既久官宇閴然尝曰以纵为寛以畧为简则事弛废而民受吾所谓寛者不为苛急简者去其繁碎尔故所至不见治迹而民安其不扰既去至今追思不巳今滁扬二州皆有生祠而公天性仁恕断狱常务从寛尝云汉法惟杀人者死后世死刑多矣故凡死罪非巳杀人而法可出入者皆全活之曰此吾先君之志也其在河北一议活二千人之命及晩年在京东奏寛沙门岛刑名设法减其人数赖以获全者甚众【沙门岛罪人寨主旧敢専杀故数不多而易制马黙知登州务全人命举察甚严稍优防罪人罪人既多而又不畏本寨渐恣横难制京东议者大患之有司之意多欲许令依旧一面处置公以为朝廷既】

　　【放还逐以无事而人亦获全】
　　先公初有太原之命令赴阙朝见中外之望皆谓朝廷方虚相位以待公公六上章坚辞不拜而请知蔡州天下莫不叹公之髙节
　　先公在亳年才六十一巳六上章乞致仕而上方眷留未听及在蔡勤请益坚遂如素志公既气貌康强而年未及礼制一旦勇退近古数百年所未尝有天下士大夫仰望惊叹公虽退居于家士论犹望以为轻重先公平生以直道见忌于羣小再被贬逐而未尝以介意初在峡州作至喜亭及自河北以小人无名之谤降知滁州治州南山泉为幽谷泉作亭于琅琊山自号醉翁及晩年又自号六一居士曰吾集古録一千巻藏书一万巻有琴一张有棊一局而常置酒一壶吾老于其间是为六一自为传以刻石
　　先公平生于物少所嗜好虽异物竒玩不甚爱惜独好收蓄古文图书集三代以来金石铭刻为一千巻以校正史传百家讹缪之説为多藏书一万巻虽至晩年暇日惟读书未尝释巻
　　先公平生著述易童子问三巻诗本义十四巻五代史七十四巻居士集五十巻归荣集一巻外制集三巻内制集八巻奏议集十八巻四六集七巻集古録防尾十巻杂著述十九巻诸子集以为家书总目八巻其遗逸不録者尚数百篇别为编集而未及成又奉勅撰唐书纪十巻志五十巻表十五巻在馆职日与同时诸公共撰崇文总目祖宗故事










　　文忠集附録巻五
