<!-- { "loadSidebar": true } -->
　　　可笑禅流错用心，或思或罢两追寻，穷年费校精神后，陷入泥涂转转深。 
　　
　　禅者正不用思量，正不费精神，慈湖恐是操戈入室。 
　　
　　　心里虚明著太空，乾坤日月总包笼，从来个片闲田地，难定西南与北东。 
　　
　　虚明之中即有实理，何谓太空乎？ 
　　
　　　莫将爱敬复雕镌，一片真纯幸自全，待得将心去钩索，旋栽荆棘向芝田。 
　　
　　爱敬即是天理自然，何能雕镌？何假雕镌？ 
　　
　　　勿认胸中一团气，一团气里空无地，既空何地更何义，此无广狭无一二。 
　　
　　胸中本体何曾有气？有气非本体矣。 
　　
　　　回心三月不违仁，已后元曾小失真，一片雪花轻著水，冥冥不复省漓醇。 
　　
　　颜子三月后只念头稍有不善，便觉便了无形，亦何谓小失？非如雪花著水，有形迹也。 
　　
　　　有心切勿去钩玄，钩得玄来在外边，何似罢休依本分，孝慈忠信乃天然。此天然处不亦妙，费尽思量却不到，有时父召急趋前，不觉不知造渊奥。此时合勒承认状，从古痴顽何不晓。 
　　
　　父召急趋时，若心不存，不中不正，亦百姓日用不知，行之而不著，习矣而不察，何云便是道？且有时如此，未必人人时时如此，所以要学成之。 
　　
　　　曩疑先圣啬于言，何不明明细细传？今醒从前都错认，更加详后即纷然。 
　　
　　恐有人更铸错也。 
　　
　　　诗痴正自不烦功，只为英才辄堕中，今日已成风俗后，后生个个入樊笼。 
　　
　　吾所大忧者不在此耳。 
　　
　　　慈溪慈湖孝名美，即天之经地之义，子思不知万物我发育，推与圣人自固蔽，己自固蔽祸犹小，固蔽后学祸甚大。孔子没近二千年，未有一人指其愆，汨汨昏昏到今日，所幸慈湖却不然，灼见子思、孟子病同源。 
　　
　　敢为异说乱教，祸后学乃自道也。 
　　
　　　大哉孔圣之言，哀乐相生不可见，倾耳听之不可闻，不见乃真见，不闻乃真闻。子夏虽曰「敢不承」，实莫之承终于昏，误认有子为师道。曾子觉虽小，而悟孔圣之皜皜，濯之暴之觉之亏，即濯即无不知。子思、孟子亦近之，惜乎小觉而大非，其言多害道。二子名声满天下，指其非者何其少？滋惑后学何时了？安得朝家专主孔圣言，尽削异说明大道。比一二年觉者寖寖多，几二百人，其天乎！ 
　　
　　不识子思、孟子，亦不识孔子矣。其言词气，狂妄自恣，所存可知。一、二十年所谓觉者，都被慈湖惑了。 
　　
　　[湛子知言]下 
　　
　　泉翁大全集卷之八十下 
　　
　　杨子折衷 
　　
　　门人蕲水程辙校正 
　　
　　　易者，己也，非有他也。以易为书，不以易为己，不可也。以易为天地之变，不以易为己之变化，不可也。天地，我之天地，变化，我之变化，非他物也。私者裂之，私者自小也。包牺氏欲形容是己，不可得画而为一，于戏！是亦可以形容吾体之似矣！又谓是虽足以形容吾体，而吾体之中又有变化之殊焉，又无以形容之，画而为□。一者，吾之一也。□者，吾□也。可画而不可言也，可以默识而不可加知也。一者，吾之全也。　□者，吾之分也。全即分也，分即全也。 
　　
　　他人食饭，己得无饥乎？张皇！张皇！可默识即知也，知识岂有二？圣人作易，画出道体，使人体之，其在书、在天地一也。 
　　
　　　形则有大小，道无大小，德则有优劣，道无优劣。 
　　
　　分德与道不同，便已不识道德。 
　　
　　　既不曰义，又不曰用，止曰时而已矣！何以曰「大矣哉」？此正以明天地无一物一事一时之非易，学者溺于思虑，不求其义。圣人于颐、大过、解、革，尽捐义用正，言其时而叹之曰「大矣哉」，使学者无所求索，不容钩深，实时而悟大哉之妙，则事理一贯，精粗一体。孔子何思何虑？文王不识不知。信矣！ 
　　
　　何思何虑，全在同归一致上。不识不知，全在顺帝之则上。帝之则实时即天理也。 
　　
　　　汲古问：「易乾卦云：『君子学以聚之，问以辨之，宽以居之，仁以行之。』先儒谓学聚、问辨，进德也。宽居、仁行，修业也。此言如何？」先生曰：「学贵于博，不博则偏则孤。伯夷惟不博学，虽至于圣而偏于清；柳下惠惟不博学，虽至于圣而僻于和。学聚之，无所不学也。大畜曰：『君子以多识前言往行。』语曰：『君子博学于文。』学必有疑，疑必问，欲辨明其实也。辨而果得其实，则何患不宽？何患不仁？」 
　　
　　此段庶几近之，然既知学、问、思、辨、笃行，如何常说不可动意？常说无思？可以推此，曲畅旁通而悟其非矣！ 
　　
　　　坤六二：「直方大，不习无不利。」直心而往即易之道，意起则支而入于邪矣。直心而行，虽遇万变，未尝转易，是之谓方。凡物圆则转，方则不转，方者特明不转之义，非于直之外又有方也。夫道一而已矣，言之不同，初无二致。是道甚大，故曰「大」；是道非学习之所能，故曰「不习无不利」。孟子曰：「人之所不学而能者，其良能也。 
　　
　　所不虑而知者，其良知也。」习者勉强，本有者奚俟乎习？此虽人道，即地之道，故曰「地道光也」，光如日月之光，无思无为而无所不照，不光明者必入于意，必支而他，必不直方大，必昏必不利。 
　　
　　此是死的方，圣人之方活泼泼地，道本不待习学，而人不习学则不足以去私而全道，习学非意乎！中正之意不可无也。 
　　
　　　汲古问：「《易》蒙卦象曰：『君子以果行育德。』何以谓之果？」先生曰：「果者，实之谓。德性人之所自有，不假于求，顺而行之，无有不善，有行实焉，行亏则德昏矣。德性无体，本无所动，本不磨灭，如珠混沙而失其明，如水不浊则性不失矣。顺本正之性而达之，是谓果行，所以育德。」 
　　
　　无体即无用也，谓德性无体，便不识德性，且珠水岂无体乎？ 
　　
　　　汲古问：「蒙何以养正？」先生曰：「蒙者，不识不知，以养正性。」 
　　
　　正性亦必须识得、知得，何云不识、不知？不识、不知云者，谓邪知、邪识也。 
　　
　　　人所需待，多动乎意，非光也。光如日月之光，无思无为而无所不照，此之谓道。如此则人咸信之，故曰孚。如此则得所需矣，亨矣。得所需亨通，或放逸失正，故又曰贞，乃吉。孚与光与正，本非三事，以三言发明道心。一动乎意，则不孚、不光、不正，谓之人心，故舜曰：「人心惟危。」 
　　
　　正意岂可无？大学诚意，何谓乎不动意？是死灰也。 
　　
　　　阳穷上剥尽矣，而忽反下而复生，其来无阶，其本无根，然则天地之心岂不昭然可见乎？天地之心即道，即易之道，即人之心，即天地，即万物，即万事，即万理，言之不尽，究之莫穷。视听言动、仁义礼智、变化云为，何始何终！一思既往，再思复生，思自何而来？思归于何所？莫究其所，莫知其自，非天地之心乎！非道心乎！ 
　　
　　以莫究、莫知、无阶、无根，为天地之心，即未知天地之心，未知天地之心，即未知仁，即未知道。 
　　
　　　众人见天下无非异，圣人见天下无非同。天地之间，万物纷扰，万事杂并，实一物也；而人以为天也、地也、万物也，不可得而一也，不可得而一者睽也，睽，异也。故不可得而一者，众人之常情；而未始不一者，圣人之独见。非圣人独立此见也，天地万物之体自未始不一也。天下同归而殊途，一致而百虑，惟人执其途而不知其归，溺其虑而不知其致，夫是以见其末而不见其本，转移于事物而不得其会通。圣人惧天下遂梏于此而不得返，故发其义于睽之彖。夫天穹然而上，地隤然而下，可谓甚相绝，圣人则曰「其事同也」。今改天地之事，阳阴施生，同于变化，同于造物，谓之同，犹无足甚疑。至于男女断然不可以为一人，圣人将以明未始不一之理，则亦有可指之机，曰「其志未始不通也。」夫以男女之不可以为一人，而今也其志则通，通则一，然则谓之一可也。又岂特男女之若可以说合者为然，举天下万物，如鸢之飞，至于戾天，鱼之跃乃不离于渊，孰知鸢之所以飞者即鱼之所以跃者也？林木之乔耸，砌草之纤短判然，则性之不同而体质之殊绝也，孰知乎木之所以为乔而耸者，即草之所以为纤而短者也？苟于此而犹有疑，则试原其始。木之未芽，草之未甲，木果有异于草，草果有异于木乎？天者吾之高明，地者吾之博厚，男者吾之乾，女者吾之坤，万物者吾之散殊，一物也。一物而数名，谓之心，亦谓之道，亦谓之易，圣人谆谆言之者，欲使纷纷者约而归乎此也。 
　　
　　饶他通篇说一了，终不及西铭理一而分殊也。盖知其浑然者，而不知其就中有粲然者也，毫厘之差也。 
　　
　　　先生曰：「见善则迁，有过则改，当如风雷之疾，如此则获益也。人谁无好善改过之心？或有以为难而不能迁改者，患在于动意。」 
　　
　　动意亦惟动私意，故改过迁善为难；若夫能诚意，则意意念念皆天理，即至善也。何改过之难乎？ 
　　
　　　易曰：「艮其背，不获其身；行其庭不见其人云云。」善止者行，善行者止。知止而不知行，实不知止；知行而不知止，实不知行。知行止之非二，而未能一一皆当其时，犹未为光明。人之精神尽在乎面，不在乎背；尽向乎前，不向乎后；凡此皆动乎意，逐乎物，失吾本有寂然不动之情。故圣人教之曰「艮其背」，使其面之所向，耳目口鼻手足之所为，一如其背，则得其道矣。虽有应用交错，扰扰万绪，未始不寂然矣。视听言动，心思曲折，如天地之变化矣。惟此为艮，惟此为止其所。苟艮其面，虽止犹动，知其动而刚止之，终不止也。惟艮其面，虽止犹动，知其动而刚止之，终不止也。惟艮其背，则面如背，前如后，动如静，寂然无我。不获其身，虽行其庭，与人交际，实不见其人。盖吾本有寂然不动之性，自是无思无为，如水鉴，如日月光明四达，靡所不照。目虽视而不流于色，耳虽听而不留于声，照用如此，虽谓之不获其身，不见其人，可也。水鉴之中万象毕见而实无也，万变毕见而实虚也。止得其所者，言不失其本止也，非果有其所也。 
　　
