<!-- { "loadSidebar": true } -->
　　览宫宇之显丽，实大人之攸居。建三台于前处，飘飞陛以凌虚。连云阁以远径，营观榭于城隅。亢高轩以回眺，缘云霓而结疏。仰西岳之崧岑，临漳滏之清渠。观靡靡而无终，何眇眇而难殊。亮灵后之所处，非吾人之所庐。于是仲春之月，百卉丛生。萋萋蔼蔼，翠叶朱茎。竹林青葱，珍果含荣。凯风发而时鸟欢，微波动而水虫鸣。感气运之和润，乐时泽之有成。遂乃浮素盖，御骅骝。命友生，携同俦。诵风人之所欢，遂驾言而出游。步北园而驰惊，庶翱翔以解忧。望洪池之漾，遂降集乎轻舟。沈浮蚁于金，行觞爵于好仇。丝竹发而响厉，悲风激于中流。且容与以尽观，聊永日而忘愁。嗟义和之奋策，怨曜灵之无光。念人生之不永，若春日之微霜。谅遗名之可纪，信天命之无常。愈志荡以淫游，非经国之大纲。罢曲宴而旋服，遂言归乎旧房。（《艺文类聚》二十八）
　　◇感节赋
　　携友生而游观，尽宾主之所求。登高墉以永望，冀销日以忘忧。欣阳春之潜润，乐时泽之惠休。望候雁之翔集，想玄鸟之来游。嗟征夫之长勤，虽处逸而怀愁。惧天河之一回，没我身乎长流。岂吾乡之足顾？恋祖宗之灵丘。惟人生之忽过，若凿石之未耀。慕牛山之哀泣，耀平仲之我笑。折若华之翳日，庶朱光之长。愿寄躯于飞蓬，乘阳风而远飘。亮吾志之不从，乃拊心以叹息。青云郁其西翔，飞鸟翩而上匿。欲纵体而从之，哀予身之无翼。大风隐其四起，扬黄尘之冥冥。野兽惊以求群，草木纷其扬英。见游鱼之涔氵爵，感流波之悲声。内纡曲而潜结，心怛惕以中惊。匪荣德之累身，恐年命之早零。慕归全之明义，庶不忝乎所生。（《艺文类聚》二十八）
　　◇出妇赋
　　以才薄之陋质，奉君子之清尘。承颜色以接意，恐疏贱而不亲。悦新昏而忘妾，哀爱惠之中零。遂摧颓而失望，退幽屏于下庭。痛一旦而见弃，心忉怛以悲惊。衣入门之初服，背床室而出征。攀仆御而登车，左右悲而失声。嗟冤结而无诉，乃愁苦以长穷。恨无愆而见弃，悼君施之不终。（《艺文类聚》三十）
　　◇愍志赋（并序）
　　或人有好邻人之女者，时无良媒，礼不成焉，彼女遂行适人。有言之于余者，余心感焉，乃作赋曰：
　　窃托音于往昔，迄来春之不从。思同游而无路，情壅隔而靡通。哀莫哀于永绝，悲莫悲于生离。岂良时之难俟？痛余质之日亏。登高楼以临下，望所欢之攸居。去君子之清宇，归小人之蓬庐。欲轻飞而从之，迫礼防之我拘。（《艺文类聚》三十）
　　◇归思赋
　　背故乡而迁徂，将遥憩乎北滨。经平常之旧居，感荒壤而莫振。城邑寂以空虚，草木秽而荆榛。嗟乔木之无阴，处原野其可为。信乐土之足慕，忽并日而载驰。（《艺文类聚》三十）
　　◇慰子赋
　　彼凡人之相亲，小离别而怀恋。况中殇之爱子，乃千秋而不见。入空室而独倚，对床帷而切叹。痛人亡而物在，心何忍而复观。曰δ晚而既没，月代照而舒光。仰列星以至晨，方沾露而含霜。惟逝者之日远，怆伤心而绝肠。（《艺文类聚》三十四）
　　◇慰情赋（序）
　　黄初八年正月，雨，而北风飘寒，园果堕冰，枝干摧折。（《北堂书钞》一百五十六）
　　◇寡妇赋
　　高坟郁郁兮巍巍，松柏森兮成行。（《文选》谢灵运《广陵王墓下作诗》注）
　　◇叙愁赋（并序）
　　时家二女弟，故汉皇帝聘以为贵人，家母见二弟愁思，故令子作赋曰：
　　嗟妾身之微薄，信未达乎义方。遭母氏之圣善，奉恩化之弥长。迄盛年而始立，修女职于衣裳。承师保之明训，诵六列之篇章。观图像之遗形，窃庶几乎皇英。委微躯于帝室，充末列于椒房。荷印绂之令服，非陋才之所望。对床帐而太息，慕二亲以增伤。扬罗袖而掩涕，起出户而彷徨。顾堂宇之旧处，悲一别之异乡。（《艺文类聚》三十五）
　　◇九愁赋
　　嗟离思之难忘，心惨毒而含哀。践南畿之末境，超引领之徘徊。眷浮云以太息，愿攀登而无阶。匪徇荣而愉乐，信旧都之可怀。恨时王之谬听，受奸枉之虚辞。扬天威以临下，忽放臣而不疑。登高陵而反顾，心怀愁而荒悴。念先宠之既隆，哀后施之不遂。虽危亡之不豫，亮无远之君心。刈桂兰而秣马，舍予车于西林。愿接翼于归鸿，嗟高飞而莫攀。因流景而寄言，响一绝而不还。伤时俗之趋险，独惆怅而长愁。感龙鸾而匿迹，如吾身之不留。窜江介之旷野，独眇眇而泛舟。思孤客之可悲，愍予身之翩翔。岂天监之孔明，将时运之无常？谓内思而自策，算乃昔之愆殃。以忠言而见黜，信无负于时王。俗参差而不齐，岂毁誉之可同？竞昏瞀以营私，害予身之奉公。共朋党而妒贤，俾予济乎长江。嗟大化之移易，悲性命之攸遭。愁慊慊而继怀，恒惨惨而情挽。旷年载而不回，长去君乎攸远。御飞龙之蜿蜒，扬翠霓之华旌。绝九霄而高骛，飘弭节于天庭。披轻云而下观，览九土之殊形。顾南郢之邦壤，咸芜秽而倚倾。骖盘桓而思服，仰御骧以悲鸣。纾予袂而收涕，仆夫感以失声。履先王之正路，岂淫径之可遵？知犯君之招咎，耻干媚而求亲。顾旋复之无轨，长自弃于遐滨。与麋鹿而为群，宿林薮之葳蓁。野萧条而极望，旷千里而无人。民生期于必死，何自苦以终身？宁作清水之沉泥，不为浊路之飞尘。践蹊径之危阻，登岩之高岑。见失群之离兽，觌偏栖之孤禽。怀愤激以切痛，若回刃之在心。愁戚戚其无为，游绿林而逍遥。临白水以悲啸，猿惊聪而失条。亮无怨而弃逐，乃余行之所招。（《艺文类聚》三十五）
　　◇悲命赋
　　哀魂灵之飞扬。（《文选·别赋》注）
　　◇潜志赋
　　潜大道以游志，希往昔之遐烈。矫贞亮以作矢，当苑囿乎呈艺。驱仁义以为禽，必信忠而后发。退隐身以灭迹，进出世而取容。且摧刚而和谋，接处肃以静恭。亮知荣而守辱，匪天路以为通。（《艺文类聚》三十六）
　　◇藉田赋
　　大凡人之为圃，各植其所好焉。好甘者植乎荠，好苦者植乎茶，好香者植乎兰，好辛者植乎蓼。至于寡人之圃，无不植也。《御览》八百三十四
　　名王亲枉千乘之体于陇亩之中，执Θ于畦町之侧，尊趾勤于耒，玉手劳于耕耘。（《书钞》九十一引三条）
　　◇感婚赋
　　阳气动兮淑清，百卉郁兮含英。春风起兮萧条，蛰虫出兮悲鸣。顾有怀兮妖娆，用搔首兮屏营。澄清台以荡志，状高轩而游情。悲良媒之不顾，惧欢媾之不成。慨仰首而叹息，风飘遥以动缨。（《艺文类聚》四十）
　　◇娱宾赋
　　感夏日之炎景兮，游曲观之清凉。遂ぅ宾而高会兮，丹帷晔以四张。辨中厨之丰膳兮，作齐郑之妍倡。文人骋其妙说兮，飞轻翰而成章。谈在昔之清风兮，总贤圣之纪纲。欣公子之高义兮，得芬芳其若兰。扬仁恩于白屋兮，逾周公之弃餐。听仁风而忘忧兮，美酒清而肴乾。（《初学记》十，又十四）
　　◇东征赋（并序）
　　建安十九年，王师东征吴寇，余典禁兵卫宫省。然神武一举，东夷必克。想见振旅之盛，故作赋一篇：
　　登城隅之飞观兮，望六师之所营。幡旗转而心思兮，舟楫动而伤精。顾身微而任显兮，愧责重而命轻。嗟我愁其何为兮，心遥思而县旌。师旅凭皇穹之灵兮，亮元勋之必举。挥朱旗以东指兮，横大江而莫御。循戈橹于清流，泛云梯而容与。禽元帅于中舟，振灵威于东野。（《艺文类聚》五十九，《御览》三百三十六）
　　◇登台赋
　　从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣，仰春风之和穆兮，听百鸟之悲鸣，天云垣其既立兮，家愿得而获逞。扬仁化于宇内兮，尽肃恭于上京。惟桓文之为盛兮，岂足方乎圣明！休矣美矣，惠泽远扬。翼佐我皇家兮，宁彼四方。同天地之规量兮，齐日月之晖光。永贵尊而无极兮，等年寿于东王。云云。（《魏志·陈思王植传》注引徐澹《魏纪》。又见《艺文类聚》六十二，《初学记》二十四）
　　◇游观赋
　　静闲居而无事，将游目以自娱。登北观而启路，涉云路之飞除。从熊罴之武士，荷长戟而先驱。罢若云归，会如雾聚。车不及回，尘不获举。奋袂成风，挥汗如雨。（《艺文类聚》六十三）
　　◇临观赋
　　登高墉兮望四泽，临长流兮送远客。春风畅兮气通灵，草含干兮木交茎。丘陵窟兮松柏青，南园兮果戴荣。乐时物之逸豫，悲予志之长违。叹东山以溯勤，歌式微以咏归。进无路以效公，退无隐以营私。俯无鳞以游遁，仰无翼以翻飞。（《艺文类聚》六十三）
　　◇闲居赋
　　何吾人而介特，去朋匹而无俦。出靡时以娱志，入无乐以销忧。何岁月之若鹜，复民生之无常？感阳春之发节，聊轻驾而远翔。登高丘以延企，时薄暮而起予。仰归云以载奔，过兰蕙之长圃。冀芬芳之可服，结春衡以延伫。入虚廓之闲馆，步生风之广庑。践密迩之修除，即蔽景之玄宇。翡鸟翔于南枝，玄鹤鸣于北野。青鱼跃于东沼，白鸟戏于西渚。遂乃背通谷，对绿波；藉文茵，翳春华。丹毂更驰，羽骑相过。（《艺文类聚》六十四）
　　寒风而开襟。（《文选》潘岳《西征赋》注，又沈约《游沈道士馆诗》注）
　　愿同衾于寒女。（《文选》郭泰《答傅咸诗》注）

卷十四·魏十四
◎陈王植（二）
　　◇宝刀赋（并序）
　　建安中，家父魏王乃命有司造宝刀五枚，三年乃就，以龙、虎、熊、马、雀为识，太子得一，余及余弟饶阳侯各得一焉，其余二枚，家王自仗之。赋曰：
　　有皇汉之明后，思潜达而玄通。飞文藻以博致，扬武备以御凶。乃炽火炎炉，融铁挺英。乌获奋椎，欧冶是营。扇景风以激气，飞光鉴于天庭。爰告祠于太乙，乃感梦而通灵。然后砺以五方之石，凿以中黄之壤。规圆景以定环，摅神思而造像。垂华纷之葳蕤，流翠采之晃养。陆斩犀革，水断龙舟。轻击浮截，刃不氵流。逾南越之巨阙，超西楚之太阿。实真人之攸御，永天禄而是荷。（《初学记》二十二，《艺文类聚》六十，《御览》三百四十六）
　　◇九华扇赋（并序）
　　昔吾先君常侍得幸汉桓帝，帝赐尚方竹扇，不方不圆，其中结成文，名曰九华，故为此赋。其辞曰：
