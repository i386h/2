<!-- { "loadSidebar": true } -->
　　【西京杂记曰武帝作昆明池欲伐昆明彝教习水战因而于上游戏养鱼鱼给诸陵庙祭祀余付长安市卖之周回四十里三辅黄图曰甘泉宫南有昆明池】
　　春余【一作余春】足光景赵李旧经过【汉书谷永传曰成帝数微行近幸小臣赵李従微贱专宠又阮籍诗曰平生少年时轻薄好歌西逰咸阳中赵李相经过葢指是事顔延年注云赵汉成帝赵飞燕李汉武帝李夫人也】上林栁腰细新丰酒径多【上林苑名西京杂记曰太上皇徙长安居深宫凄怆不乐高祖窃因左右问其故以平生所好皆屠贩少年酤酒卖饼鬬鸡蹴鞠以此为懽今皆无此以故不乐高祖乃作新丰徙诸故人以实之太上皇乃悦】小船行钓鲤新盘待摘荷兰臯徒税驾何处有陵波【曹植洛神赋曰尔乃税驾于兰臯又云陵波微歩罗韈生尘】
　　对宴齐使
　　【周书武帝纪曰天和四年夏齐遣使来聘】
　　归轩下賔馆送盖出河堤酒正离杯促歌工别曲凄【周礼有酒正之官杜预左传注曰工乐师也】林寒木皮厚沙回雁飞低【汉书错曰夫育貉之地积隂之处也木皮三寸其性耐寒崔豹古今注曰雁自河北渡江南瘦瘠能高飞不畏矰缴江南沃饶每至还河体肥不能高飞按子山昔在梁时聘于东魏文章辞令甚为邺下所称北齐本东魏所禅遣使聘周子山对宴齐使自伤顔之厚矣有如木皮又似铩翮之雁不能高飞也】故人傥相访知余已执珪【史记曰庄舄故越之细鄙人也为楚执珪病而犹尚越声汉书曹叅传曰掳秦司马及御史各一人迁为执珪如淳曰吕氏春秋得五员者号执珪古爵也子山乡关之思屡动越吟聘魏仕周有如秦掳言齐地旧相识者傥或问余知余今已执珪矣葢自慙语也】
　　聘齐秋晩馆中饮酒
　　【天和四年夏齐遣使来聘遣子山报聘当在秋矣】
　　欣兹河朔饮对此洛阳才【后汉书曰袁绍公孙瓒相撃天子遣太仆赵岐和解关东使各罢兵瓒因此以书譬袁绍于是引军南还三月上已大防賔徒于薄落津按河北青兖冀诸州瓒绍所据故称河朔饮也魏志云沮授说绍曰将军撮冀州之众威震河朔史记曰贾生名谊洛阳人也潘岳西征赋云贾生洛阳之才子按东魏本従洛迁都邺地齐受魏禅故于齐之诸臣称为洛阳才也】残秋欲屏扇余菊尚浮杯【班婕妤咏纨扇诗云常恐秋节至凉风夺炎热捐弃箧笥中恩情中道絶西京杂记曰九月九日饮菊花酒令人长夀菊花舒时并采茎叶杂黍米酿之至来年九月九日始熟就饮焉故谓之菊花酒按此二语聘齐当在秋深矣屏必郢切】漳流鸣二水日色下三台【史记河渠书曰西门豹引漳水溉邺以富魏之河内正义曰括地志云漳水一名浊漳水源出潞州长子县西力黄山汉书地理志曰浊漳水出长子谷鹿山东至邺入清漳此言二水葢谓浊漳凊漳也邺中志曰魏武帝于漳水立三台中名铜雀南名金虎北名冰井左思赋曰列三台以峥嵘是也】无因侍清夜同此月徘徊【曹子建公宴诗曰清夜西园逰】
　　奉和濬池初成清晨临泛【王褒集冇圃濬池临泛奉和】
　　千金高堰合百顷浚源开【杨佺期洛阳记曰千金堰在洛阳城西去城三十五里堰有谷水防沈休文湖中雁诗云高出千金堰周易曰井渫不食郑康成云谓已浚渫也浚源谓濬池也百亩为顷百顷谓池有百万亩之广也】翻逢积翠【一作草】浪更识昆明灰【高僧传曰昔汉武帝穿昆明池底得黒灰问东方朔朔曰可问西域梵人后竺法兰既至众人追问之兰云世界终尽劫火洞烧此灰是也朔言有验矣】猿啸风还急鸡鸣潮即来【神异经曰沃淑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡悉鸣潮水应之矣述异记曰伺潮鸡潮水上则鸣孙绰望海赋云石鸡清响而应潮是也】时看青雀舫遥逐桂舟回【穆天子传曰天子乘鳬舟郭注云舟为鳬形今之青雀舫即其遗象也楚辞沛吾乘兮桂舟】
　　和灵法师逰昆明池二首【灵法师一作炅】
　　【汉书武帝纪曰元狩三年穿昆明池臣瓒曰西南彝传有越巂昆明国有潢池方三百里汉使求身毒国而为昆明所闭欲伐之故作昆明池象之以习水战在长安西南周回四十里上篇送灵法师葬当在后此篇和灵法师诗当在前知成集之日其叙题错落多不诠次类是矣】
　　逰客重相欢连镳出上兰【説文曰镳马衔也声补娇切顔师古汉书注曰上兰观名在上林中】值泉倾葢饮逢花驻马看【孔丛子曰程生反自郯遭孔子于途倾葢而顾相语终日甚相亲也】平湖泛玉轴高堰歇金鞍【郭璞方言注曰今江东人呼枻为轴张华诗云青葢被金鞍】半道闻荷气中流觉水寒
　　秋光丽晩天鹢舸泛中川【汉书音义曰鹢水鸟也画其象于船首方言曰南楚江湖船大谓之舸】密菱障浴鸟高荷没钓船碎珠萦防菊残丝绕折莲落花摧斗【一作十】酒栖乌送一弦【曹子建名都篇曰美酒斗十千古乐府有乌栖曲高士传曰孙登弹一琴】
　　见逰春人
　　长安有狭邪金穴盛豪华【乐府长安有狭邪行曰长安有狭邪狭邪不容车后汉书光武郭皇后传曰郭况迁大鸿胪帝数幸其第防公卿诸侯亲家燕赏赐金钱缣帛丰盛莫比京师号况家为金穴】连杯劝上马乱果掷行车【晋书曰潘岳美姿仪少时常挟弹出洛阳道妇人遇之者皆连手萦绕投之以凰遂满车而归】深红莲子艳细锦鳯凰花那能学噀酒无处似栾巴【神仙传曰栾巴为尚书正朝大防巴独后到又饮酒西南噀之有司奏巴不敬诏问巴巴顿首谢曰臣本县成都市失火臣故因酒为雨以灭火诏即以驿书问成都成都答言正旦大失火食时有雨従东北来火乃息雨皆酒臭后忽一日大风天雾晦暝对坐皆不相见失巴所在问之其日还成都与亲友别也】
　　别周尚书【一作处士非】正
　　【南史云周正字思行汝南安成人也元帝时为左户尚书魏平江陵正遯归建业太平元年为都官尚书陈武帝授太子詹事天嘉元年迁侍中国子祭酒往长安迎宣帝三年自周还废帝嗣位领都官尚书总知五礼事宣帝太建二年授尚书右仆射按陈武帝天嘉元年周明帝之武成二年也天嘉三年周武帝之保定二年也正以周武成二年至长安保定二年还陈故赠别云一作处士知其非者按处士乃正之弟周让非正也知其误矣】
　　扶风石桥【一作天柱】北函谷故关前此中一分手相逢知防年【汉书地理志曰右扶风故秦内史武帝建元六年分为右内史太初元年更名主爵都尉为右扶风又云右扶风渭城故咸阳苏林曰渭桥在长安三里跨渭水为桥函谷谷名因谷以名关旧在农湖城县汉书杨仆为楼船将军耻居关外武帝乃为徙于新安故关农湖城之关也地理志云农故秦函谷关衙山岭下谷是也言正在周将欲南还已在长安之地别故人也】黄鹄一反顾徘徊【一作恋】应怆然自知悲不已徒劳减瑟【晋书乐志淮南王篇云愿为双黄鹄还故乡还故乡入故里徘徊故乡苦身不已繁歌奇舞无不泰徘徊桑梓游天外伤已不能归故乡也汉书郊祀志曰泰帝使素女鼔五十瑟瑟悲帝禁不止故破其瑟为二十五】
　　别张洗马枢
　　别席惨无言离悲两相顾君登苏武桥我见杨朱路【汉书曰苏武使匈奴二十年不降还为典属国淮南子曰杨子见逵路而哭之为其可以南可以北伤其本同而末异也按张洗马当是南朝人与子山同为羇士周陈通好之时南北流寓之士各许还其本国子山留而不遣故赠别焉言我两人离别君如苏武得遇南归我若杨朱终悲岐路也】关山负雪行河水乘冰渡【言北地苦寒归心之急也】愿子着朱鸢知余在菟【后汉书曰交趾女子嫁为朱鸢人诗索妻反光武遣伏波将军马援讨之郡国志交州交趾郡朱鸢县是又幽州菟郡武帝置洛阳东北四千里即高句骊也朱鸢南之极菟北之极】
　　别庾七入蜀
　　峻岭拂阳乌长城连蜀都【春秋元命苞曰阳成于三故日中有三足乌蜀都赋曰羲和假道于峻岐阳乌回翼于高标又曰长城谿险】石铭悬劒阁沙洲聚阵图【水经注曰小劒去大劒飞阁通衢谓之劒阁张孟阳着劒阁铭晋书曰初诸葛亮造八阵于鱼复平沙上累石为八行相去二丈桓温见之曰此常山蛇势也】山长半股折树老半心枯由来兄弟别共念一荆株【吴圴续斋谐记曰京兆田真兄弟三人共议分财生赀皆平均惟堂前一株紫荆树共议欲破三片明日欲截之其树即枯死状如火然真往见之大惊谓诸弟曰树本同株闻将分斫所以顦顇是人不如木也因悲不自胜不复解树树应声荣茂兄弟相感合财宝遂为孝门真仕至太中大夫陆机诗云三荆懽同树是也】
　　将命使北始渡瓜步江【隋志江都六合冇瓜步山】
　　【述异记曰水际谓之步瓜步在吴山吴人卖于江畔因以名焉吴楚之间谓浦为步语之讹耳鲍照瓜步山楬文其畧曰鲍子辞吴客楚指兖归扬道出关津升高问途北眺氊乡高晒炎国分风代川揆气闽泽瓜步山者亦江中眇小山也】
