<!-- { "loadSidebar": true } -->
　　四日平旦始解舟舟人云自此陂泽深阻虎狼出没未明而行则挽卒多为所害是日蚤见舟人焚香祈神云告红头须小使头长年三老莫令错呼错唤问何谓长年三老云梢工是也长读如长幼之长乃知老杜长年三老长歌里白昼摊钱髙浪中之语盖如此因问何谓摊钱云博也按梁冀能意钱之戏注云即摊钱也则摊钱之为博亦信矣过纲步有二十余家在夕阳髙栁中短篱晒罾小往来正如画圗所见沌中之最佳处也泊毕家池地势爽垲居民颇众有一二家虽茆荻结庐而窓户整洁藩篱坚壮舎傍有果园甚盛盖亦一聚之雄也与诸子及二僧步登岸游广福永固寺阗然无一人东偏白云轩前橙方结实虽小而极香相与烹茶破橙抵莫乃还舟中毕家池盖属复州玉沙县沧浪乡云
　　五日泊紫湄
　　六日过东场并水皆茂竹髙林隄净如扫鸡犬闲暇鳬鸭浮没人往来林樾间亦有临渡唤船者使人怳然如造异境舟人云皆村豪园庐也泊鸡鸣
　　七日泊湛江
　　八日蚤次江陵之建宁镇盖沌口也晋王澄弃荆州别驾郭舒不肯从澄东下乃留沌沌口陈侯安都讨王琳至沌口皆此地也阻风大雨浮水中无数凡行沌中七日自是泛江入石首县界夜观隔江烧芦场烟焰亘天如火城光照舟中皆赤
　　九日蚤谒后土祠道旁民屋苫茆皆厚尺余整洁无一枝乱挂帆抛江行三十里泊墖子矶江滨大山也自离鄂州至是始见山买羊置酒盖村步以重九故屠一羊诸舟买之俄顷而尽求菊花于江上人家得数枝芬馥可爱为之頽然径醉夜雨极寒始覆絮衾
　　十日阻风雨遣小舟横絶江面至对岸买肉食得大鱼之半又得一乌牡鸡不忍杀畜于舟中俄有村翁持茭萌一束来饷不肯受直遣人先之夔晚晴开船窓观月
　　十一日舟行望西南一角水与天接舟人云是为潜军港古尝潜军伺敌于此遥见港中有两防正黑疑其逺树则下不属地久之渐近可辨盖二千五百斛大舟也又有水禽双浮江中色白类鹅而大楚人谓之天鹅飞鶱絶髙有弋得者味甚美或曰即鹄也泊三江口水浅舟行甚难自此遂不复有山太白诗山随平野尽江入太荒流盖荆门所作也
　　十二日过石首县不入石首自唐始为县在龙盖山之麓下临汉水亦形胜之地杜子美有送石首薛明府诗即此邑也泊藕池
　　十三日泊栁子夜过全证二僧舟中聴诵梵语般若心经此经惟蜀僧能诵
　　十四日次公安古所谓油口也汉昭烈驻军始更今名规模气象甚壮兵火之后民居多茆竹然茆屋尤精致可爱井邑亦颇繁富米斗六七十钱知县右儒林郎周谦孙来湖州人逰二圣报恩光孝禅寺二圣谓青叶髻如来娄至徳如来也皆示鬼神力士之形髙二丈余隂威凛然可畏正殿中为释迦右为青叶髻号大圣左为娄至徳号二圣三像皆南面予按藏经驹字函娑罗浮殊童子成道为青叶髻如来青叶髻如来再出世为楼至如来则二如来本一身耳有碑言邑人一夕同梦二神人言我青叶髻娄至徳如来也有二巨木在江干我所运者俟鄯行者来令刻为我像已而果有人自称鄯行者又善肖像邑人欣然请之像成人皆谓酷类所梦然碑无年月不知何代也长老祖珠南平军人寺后有废城髣髴尚存圗经谓之吕防城然老杜乃曰地旷吕防营江深刘备城盖徳子明皆屯于此也老杜晓发公安诗注云数月憩息此县按公移居公安诗云水烟通径草秋露接园葵而留别公安太易沙门诗云沙村白雪仍含冻江县红梅已放春则是以秋至此县莫冬始去其曰数月憩息盖为此也泊弭节亭驯鸥低飞往来竟日不去
　　十五日周令说县本在近北枕汉水沙虚岸摧渐徙而南今江流乃昔市邑也又云县有五乡然共不及二千户地旷民寡如此民耕尤苦隄防数坏嵗嵗増筑不止晩携家再游二圣寺众寮有维摩刻木像甚佳云沙市工人所为也方丈西有竹轩颇佳珠老说五祖法演禅师初住四面山子然独处凡二年始有一道士来问道乃请作知事又三年僧宝良来与道士朝夕防叩皆得法于是演公之道寖为人知而四方学者始稍有至者虽其后门人之盛称天下然终身不过数十众珠闻此于其师万庵顔禅师荆州絶无禅林惟二圣而已然蜀僧出闗必走江浙回者又已自谓有得不复参叩故语云下江者疾走如烟上江者鼻孔撩天徒劳他二佛打供了不见一僧坐禅
　　十六日过白湖然无涯抛江至升子铺有天鹅数百翔泳水际日入泊沙市自公安至此六十里自此至荆南陆行十里舟不复进矣老杜诗云买薪犹白帝鸣艣已沙头刘梦得云沙头樯干上始见春江濶皆谓此也
　　十七日日入后迁行李过嘉州赵青船盖入峡船也沙市堤上居者大抵皆蜀人不然则与蜀人为婚姻者也
　　十八日见知府资政殿学士刘恭父珙通判右奉议郎权嗣衍左宣教郎陈孺荆南圗经以为楚之郢都梁元帝亦尝都焉唐为江陵府荆南节度今因之然牧守署衔但云知荆南军府与永兴河阳正同初无意义但防旧而已
　　十九日羣集于新桥马监监在西门外四十里自出城即黄茅弥望每十余里有村疃数家而已道遇数十骑纵猎获狐兎皆系鞍上割鲜借草而饮云襄阳军人也是日极寒如穷冬土人云此月初已尝有雪
　　二十日倒樯竿立艣牀盖上峡惟用艣及百丈不复张帆矣百丈以巨竹四破为之大如人臂予所椉千六百斛舟凡用艣六枝百丈两车
　　二十一日刘帅丁内艰分迓兵之半负肩舆自山路先归夔州是日重雾四塞
　　二十二日五鼓赴能仁院建防庆节道场中夜后舟人祀峡神屠一豨
　　二十三日奠刘帅母安定郡太夫人卓氏刘帅受吊礼与呉人同
　　二十四日见左朝奉郎湖北安抚司主管机宜文字牛达可右奉议郎安抚司干办公事汤衡右朝奉郎安抚同干办公事赵蕴
　　二十五日右文林郎知归州兴山县髙祁来
　　二十六日修船始毕骨肉入新船祭江滨庙用壶酒特豕庙在沙市之东三四里神曰昭灵孚应威惠广源王盖四渎之一最为典祀之正者然两庑淫祠尤多盖荆楚旧俗也司法右军右迪功郎王师防録其叔祖君仪待制讼卦讲议来君仪严州人师事先大父精于易然遗书不传讲义止存一篇而已然亦其少作也
　　二十七日解舟击鼔鸣艣舟人皆大噪拥堤观者如堵墙泊新河口距沙市三四里盖蜀人修船处
　　二十八日泊方城有嘉州人王百一者初应募为船之招头招头盖三老之长顾直差厚每祭神得胙肉倍众人既而船户赵清改用所善程小八为招头百一失职怏怏又不决去遂发狂赴水予急遣人拯之流一里余三没三踊仅得出一招头得丧能使人至死况大于此乎
　　二十九日阻风
　　十月一日过洲坝仓头百里洲泊沱防皆聚落竹树郁然民居相望亦有村夫子聚徒教授羣童见船过皆挟书出观亦有诵书不辍者沱江别名诗江有沱禹贡岷山导江东别为沱是也防则尔雅所谓春秋夏有水冬无水曰防也
　　二日泊桂林湾全证二僧陆行来云沿路居民大抵多四方人土著财十一也舟人杀猪十余口祭神谓之开头
　　三日舟人分胙行差晩与儿辈登隄观蜀江乃知李太白荆门望蜀江诗江色緑且明为善状物也自离墖子矶至是始望见巴山山在松滋县泊灌子口盖松滋枝江两邑之间松滋晋县自此入蜀江枝江唐县古罗国也江陵九十九洲在焉晋栁约之罗述甄季之闻桓死自白帝至枝江即此地也欧阳文忠公有枝江山行五言二十四韵盖文忠赴夷陵时自此陆行至峡州故其望州坡诗云﨑岖几日山行倦却喜坡头见峡州灌子口一名松滋渡刘宾客有诗云巴人泪应猨声落蜀客船从鸟道回
　　四日过杨木塞盖松滋有四寨曰杨木车羊髙平税家云泊龙湾
　　五日过白羊市盖峡州宜都县境上宜都唐县也谒张文忠公天觉墓残伐墓木横道几不可行天觉之子直龙圗阁茂已卒二孙一有官病狂易一白丁也初作墓江滨已而不果葬改葬山间今墓是也而旧墓亦不复毁啓隧道出入中可容数十人坐有道人结屋其旁守之道人出一石刻草书云莫将外物寻竒宝须问真师决永铅寄八琼张子髙钟离权始自王屋游都下弟子浮玉山人来乞此字今又将西还丹元子再请书巻之末绍圣元年仲冬望日权即世所谓钟离先生子髙即天觉丹元子即东坡先生与之醻倡者后有魏泰道辅跋云天觉修黄箓醮法成浮玉山人谓之曰上天录公之功为须弥山八琼洞主宜刻印谢帝而佩之天觉不以为信故浮玉又出钟离公书为证后丹元子又为天觉求书巻末又有徐注者跋云天觉舟过真州方出谒有布衣幅巾者径入舟中索笔大书闲人吕洞宾来谒张天觉十字掷笔即去而天觉即归墨犹未干注真人人云亲见之坟前碑楼壁间有诗一篇云秋风十驿望台星想见氷壶照坐清霖雨已囘公旦驾挽须聊聴野王筝三朝元老心方壮四海苍生耳已倾白髪故人来一别却归林下看升平盖魏道辅赠天觉诗后人所题者唐立夫舍人亦有一诗末句云无碑堪堕泪着句与招魂宜都知县右文林郎吕大辨来泊赤崖







　　渭南文集巻四十七
　　钦定四库全书
　　渭南文集巻四十八
　　宋　陆游　撰
　　入蜀记
　　六日过荆门十二碚皆髙崖絶壁崭岩突兀则峡中之崄可知矣过碚望五龙及鸡笼山嵳峩正如夏云之竒峯荆门者当以险固得名碚上有石宂正方髙可通人俗谓之荆门则妄也晩至峡州泊至喜亭下峡州在唐为硖州后改峡而印文则为陜州元丰中郎官何洵直建言陜与陜相乱请改铸印文从山事下少府监而监丞欧阳发言湖北之陜州从阜从夹【夹从两入】陜西之陜州从阜从夹【夹从两人】偏旁不同夲不相乱恐四方谓少府监官皆不识字当时朝士之议皆是发而卒从洵直言改铸云至喜亭记欧阳公撰黄鲁直书
　　七日见知州右朝奉大夫叶安行字履道以小舟游西山甘泉寺竹桥石磴甚有幽趣有静练洗心二亭下临江山颇疎豁法堂之右小径数十步至一泉曰孝妇泉谓姜诗妻庞氏也泉上亦有庞氏祠然欧阳文忠公不以为信故其诗曰丛祠已废姜祠在事迹难寻楚语讹又此篇首章云江上孤峯蔽绿萝初读之但谓孤峯防藤萝耳及至此乃知山下为緑萝谿也又至汉景帝庙及东山寺景帝不知何以有庙于此欧阳公为令时有祈雨文在集中东山寺亦见欧阳公诗距望京门五里寺外一亭临小池有山如屏环之颇佳亭前冬青及柏皆百余年物遂至夷陵县令见县左从政郎胡振防事东至喜堂郡守朱虞部为欧阳公所筑者已焚坏柱础尚存规模颇雄深又东则祠堂亦简陋肖像殊不类可叹听事前一井相传为欧阳公所浚水极甘寒为一郡之冠井旁一柟合抱亦传为公手植晩郡集于楚塞楼遍歴尔雅台锦障亭亭前海棠二本亦百年物尔雅台者图经以为郭景纯注尔雅于此又有绛雪亭取欧阳公千叶红梨诗而红梨已不存矣
