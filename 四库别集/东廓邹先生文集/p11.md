<!-- { "loadSidebar": true } -->
惟我邹之先，受氏于宋，著望于范阳。嗣是，刺史于临川，卜筑于宜黄，而大衍于天经天纬。其显于炎坪，迁于永丰，为吾派之自出，皆祖仁迁公。其迁于临江，显于乐安东门，以派于莲池，于杏村，皆祖仁迈公。往岁易斋大夫奉使于闽，道出乐安，寔与东门通谱。东门之迁，自德兴公始，代不乏才。曰澥，应淳熙癸卯贡，纂缉邑志；曰琳，又籍嘉定丙子乡书，授奉新簿，时有异才之称；曰元凯，魁咸淳丁卯，终凤是判；曰宗信，惇孝行而望重乡邦。先世之文物，班班然。至九世孙曰思敬思仁思德。思仁再世无传，而二思之后，日以繁衍。又二世曰良，以进士知荣昌、松溪、邵武三县，有惠政，士民乞留之。特旨赐袭衣，升六品俸，仍掌邵武事。东里杨公荐其可大用，遂知衡州府。尝与兄斗编辑旧谱以梓，荐绅讽之诵之。其孙曰环，以乡荐知东流县。曾孙曰確，以乡荐知武陵，改藤县。文物愈彬彬矣。嘉靖辛卯，庠生硕与从子人望谋于众曰：谱三世不修，昔人比诸不孝，今泝正统癸亥，将八十年矣，其尚思缵衡阳公之业。于是，鲁璧等倡之，人纪等校之，人龙等协之，而硕等矢心以公笔削。首以祭式，次以世系，继以家规，终以文献。逾年而始就。其言曰：谱之为义，有孝敬之道八焉。视其原，可以永思矣；视其序，可以别昭穆矣；视其宗，可以亲亲矣；视其年，可以老老矣；视其爵，可以贵贵矣；视其行，可以昭德矣；视其规，可以世守矣；视其籍，可以征往矣。而终篇惓惓以立德立功立言期其后之人。又逾年，携示予青原山中，益受而读之。曰：子之言美矣，又何加焉！无已，则以孝敬之本为昆弟子姓切磋之。
夫孩提而知孝，及长而知敬。彼岂尝读书史、通名物而后能乎？良知之精明真纯，不为嗜欲所壅，则天机发露，如源泉混混，东注而不竭。故生必尽养，没必尽哀，祭必尽诚，兄弟必尽翕，族里必尽仁，莅官必尽敬，是谓溥博渊泉而时出之。在昔先民戒慎恐惧之学，造次颠沛，参前倚衡，所以懋浚其源，而惴惴其或壅之也。是以蕴曰德，措之曰功，述之曰言。彼修谱以昭先范后，则言之一端耳。子且以世之从事谱系者，咸能尽其孝敬乎？修嗣立诚，由盈科以放四海，是之谓有本。若以侈门户，徼声誉，奚异于沟浍以自盈也！凡我邹之世，幸相与深求其本，以无替我祖德。
赠大岳牧沅溪何公巡抚山东
益尝趋曲阜，谒文庙，登奎文阁，徘徊泗上筑场之墟，因叹圣化之隆，参天地，同日月，而千馀年来，乃以训诂著述相倡和也，甚者以浮词徼世资，然则子臣弟友，庸德庸言，相顾慥慥，其竟托诸空言乎？比观汶上，跻任城，历徐邳之交，往往以黄河为盈涸。盈则比庐连畴，千里鱼鳖；而涸则官筏漕舟若雁骛，不能咫。其视雷夏灉沮，浮济达河之绩，何以复焉？迩者白川周子疏治河之策，以沟洫为首，曰浚畎浍距川决川距海，故无不治之水，无不治之田。石塘曾子构书院于会城，择俊髦，简师儒，以崇正教而敦实行。呜呼，天其将启神禹之业、宣圣之学乎？其机兆矣！沅溪公乘其机而力任之，遗大投艰，式圣主嘉靖之休，而丕承大司空过庭之训，是忠孝交相用也。浚浍浚川之功立，则潦可备，旱可支，猾盗可限，骄虏可制，中原可富，而东南可纾矣。庸德庸言之教章，则父子可亲，君臣可肃，夫妇可别，朋友可信，万物可育，而天地可官矣。夫惟叙惟歌之烈，谁不愿之？然非神凿而鬼输也。八年于外，三过其门而弗入，若是其以饥溺在躬也。而斯来斯和，天不可阶，亦自忘食忘忧、绝粮微服得之。公其无诿以为难乎？君臣朋友咸以义合也。故责难为恭，陈善闲邪为敬，而谓不能为贼。世之都俞吁咈而切偲赠遗，其果恭果敬果贼，在公权度中矣。
四友轩赠言
大司马甘泉湛先生莅政而优，日与四司马之属讲道于四友轩中。焚香尽炷而后退。诸僚欣欣相属，以为得师也。未几，公致其仕以去。四司之僚吴子麟、吴子藩，张子邦瑞、陈子一贯、王子畿、苏子木、陈子锭、赵子维垣、赵子伊怅然叹曰，吾辈何以用吾情也？乃诣邹子曰，原得一言以发明吾道之光，且使吾辈永有所箴规。守益起，问曰：夫何以谓之四友也？曰：昔者三原王先生构亭于署之东，植竹植松，植梅植柏，曰同声则相应矣，同气则相求矣。夫四物固天地刚大之气，历岁寒而不变者也。物且有之，而况于人乎？曰：圣门亦有之，得回而日亲，得赐而日至，得师而有辉光，得由而恶言不入。非孔子之四友乎？曰疏附，曰奔奏，曰先后，曰御侮，非文王之四友乎？故同声相应矣，同气相求矣。有文王则有文王四友，有孔子则有孔子四友，在三原则有三原四友，在甘泉则有甘泉四友。天机之不可掩也如是。抑尝闻先生之宗旨矣，心无一物，天理见前；参前倚衡，乃达乎性灵。嘻，兹圣派也。大虚之统万物也，生育震耀，收敛伏藏，而无一物能为大虚之累。故曰“上天之载，无声无臭”，天德之虚也。文王之纯于天也，不大声以色，不长夏以革，而丕显之谟，显西土而光四方。故曰“仪刑文王，万邦作孚”，圣德之虚也。先生少学江门，而静养于烟霞。及入翰林，时与志违，又退居于山中。适新天子即位，任司成，历宗伯，擢冢宰，转司马，虽未展所学，亦既试矣。兹其归也，率吾党之狂简，去过不及以趋中和，使及门之士于回之仁、赐之辨、师之仪、由之勇，泯然无迹，夫是之谓大成而无所成名，其忘食忘忧之学乎？吾与诸君离先生而南也，迹有聚散，心无聚散，其尚戒慎恐惧，亦临亦保，以无忘轩中之训。
复古书院志序
嘉靖壬戍之秋，新刻复古志成，尹郡侯一仁纂之，刘柱史阳订之，诸生黄旦、刘162、邓周、刘秉亮、谢于鲁校刻之。其首曰训述，曰碑刻，曰书剳，曰咏歌，曰报祀，曰经籍，曰堂宇，曰界止，曰田地，曰什物。是惟良师帅所经纶，而严师胜友所赞筹也。其附录曰丈田，曰粮长，曰水夫，曰机兵，曰绝军，曰额丁，曰驿递舡，曰沙米，曰乡约。是惟乡父老所图回而诹俗询政所稽察也。
守益三复而叹曰：复古之义大矣。粤若稽古，始自放勋、重华，代天立极，纳万邦于时雍风动中。其在莘野，自任以尧舜君民，鸣条桐宫，格于皇天。傅岩旁求，学古训以启沃，霖雨舟楫，休匹阿衡。洙泗之兴，明王莫宗。祖述宪章，好古以敏求。与天地日月贞观贞明。陋巷之有为，泰山之终身忧，毅然以尚友千古。信有崇卑，时有显晦，而复古一脉，系先民是程。惟兹书院，良师帅主其成，群师友协其志，而成人小子，疏附后先。四乡之父老扶杖而观德化，以迄于今。兹休沨沨成秩。异时稽古者，且有率由焉。凡我同游，入斯门，升斯堂，咏歌斯楼，藏游斯室，惟曰其先定厥志，乃克正厥事。惟臧否污隆自他厥。惟志所诣，惟天降衷，惟尧继天，惟尹傅达厥施，惟孔孟弘厥绪。予惟法服是服，惟法言是言，惟德行是行。曰予德若弗类，予惟亵天，惟嘐嘐。古之人罔敢弗掩。惟流俗污世，罔欲自媚以贼正学。肆用有以行，舍有以藏，以酬良师帅茂对文明之休。庶无旷兹广居庸光于兹籍。
卷之二  序类
观光赠言
南都同志胥会于观光，语及道不远人之学，东廓子曰：夫子之道，忠恕而已矣。中心则为忠矣，如心则为恕矣，而曷尝求之于外！使道由师友而得，则道在师友矣；使道由简编而得，则道在简编矣。简编师友最为近之，不曰“执柯以伐柯”乎？时，张子益在坐，趋而请其方。曰：施诸己而不愿，亦勿施于人，自所恶言之也；求乎子以事父，求乎弟以事兄，自所好言之也。事上使下未易尽也。即所恶而勿施之，无俟外求矣，孝亲弟长未易尽也；即所好而施之，无外求矣。子益曰：夫简编师友，将不必求乎？曰：夫子固言之矣。友也者，辅仁也；前言往行者，以蓄德也。仁也，德也，果自外至乎？抑自其中出乎？古之人如恶恶臭，如好好色，真诚恻怛，以充其良知之量，则忿懥好乐无所滞，而大本立矣；亲爱贱恶无所辟，而达道行矣。故修己以敬，可以安百姓；戒慎恐惧，可以位育；扩充四端，可以保四海。是之谓不远人以为道。子益跃然曰：谦乃今知好恶之外无学矣，好恶之外无政矣。未几，大名阙守，子益以刑部膺命而行。同官之彦，同门之旧，相率问言以重其别。东廓子曰：子益别矣，无庸于多言矣。子益貌癯而志壮，位抑而政亨，学愈崇而执礼愈卑，其任重以道远也，孰御焉！
大名古为名郡，狄梁公、宋广平远矣。稽于遗政，有王文公、韩魏国之爱焉；南望澶渊，有莱公社稷之勋焉；西临鱼水，有元城尽心行己之要焉。是简编师友之炳炳也。子益其时择之而已，异时闻以治平，入赞皇极，无有作好，无有作恶，敛五福以锡万邦，其在大名乎！
锡封赠言
国家嘉群臣劳绩，率视品极推恩其亲，砺臣节也。群臣荣上之赍，论次其亲之行义，相与歌之，昭亲训也。大夫士声应气求，沨沨然颂其迈而祝其有成，敦友谊也。其后相沿，以为弥文。蔑功而受之，曰滥；蔑行义而张之，曰诞；蔑规祝而侈大之，曰谀。嘻，敝也久矣！予去京师十有七年而始入，同志之友相与切磋焉，谓宜损周之文，致用夏之忠者。会吕子信卿以柱史拜恩，封芝山翁如其官，而赠妣章为大孺人。钱子洪甫、尹子任之以例问言。予咥然笑曰：吾辈亦不免于弥文乎？二子肃然曰：彼以其文，我以其实，夫何伤？予瞿然曰：善乎其学之也。钧之诵诗读书也，而或以治闻，或以畜德；钧之射策决科也，而或以市利，或以行义；钧之守官莅民也，而或以肥家，或以肥天下。故以实出之，则好勇好货，无往非天德之流切；以文出之，则示礼示信，不免于霸术矣。以吕子之敏而好学，致忠以行其文，则将顺匡救，罔敢懈也，而臣节日砺矣；出言举足罔或忘也，而亲训日昭矣；规过劝善罔有燕辟也，而友谊日敦矣。在易之训，曰“修辞以居业”，曰“知至至之而可与几”，曰“知终终之而可与存”。义合内外，贯始终，其忠信进德之全功乎？是在吕子勉之而已矣。吕子亟为予言，乃翁好易，壁间画列上下篇，卦爻凝然，时有所思，作诗及乐府无虑千馀篇，藻丽有思致，独不喜作时文觅举。其恬淡冲漠，于机械寂如也。而大孺人相封君讲画宗法，缉先人祠墓，收族贫者与饮食，有慈惠惇恪之遗韵焉。征诸钱子，亦若吕子之言也。欧阳崇一所谓“尊德义之致，树出处之节，以显吾道”者，其有望于吕氏乎？
赠梧冈王少尹
