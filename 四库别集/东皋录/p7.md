<!-- { "loadSidebar": true } -->
传曰仕而优则学学而优则仕未学而入仕则伤锦之刺兴既仕而弃学则素餐之讥至顾何取乎宦游之乐哉虽然一张一弛文武之道也士大夫捐亲戚去坟墓随牒逺方簿书期会之暇亦将游目骋懐以舒其烦郁升髙望逺以达其视听观风问俗以叅其治绩然后志以是得政以是成于是有山水之适燕游之好托之赋咏流传四方使人有所欣慕而兴感则庶几乎宦游之乐也哉不然则山川能说登髙能赋可以为大夫者岂无其人乎横金巡简张君秉彛世家平原气岸雄伟有逺大之器事亲从兄有孝弟之行兰州帅闻其贤辟置幕府再以人才荐召至京师授是职既至谓人曰吾去家数千里蒙恩至此惧无以塞责而是州素称文献之邦流风遗泽犹有存者吾得受教于君子矣欲表为宦游求羣贤咏歌之何如皆曰善乃请序以告焉余闻张君初筮仕即将命四方车辙马迹遍于西北而未尝至乎江南也今苏在天子畿内实古甸服民惮法易使巡检职专任重以巡逻为事则凡境内山川险易民物情伪将家至户晓无不周知而备尝加以天资髙明敏于从政竭忠尽力以报其上暇则从容问辨以増益其所未至他日于县于郡于侍从之列所以为治者出其藴素举而措之将自今始此则宦游之效也所谓仕优而学者不其然欤夫乐道人之善君子之志也可无言乎诗云恵而好我示我周行余请为张君诵之

送逺复元东游序

淛水东七州四明号为三佛之地三佛者谓鄮阴佛真身设利罗戒香寺痖女为古维卫佛并长汀契此曰慈氏为三也其瑞应昭著光灵赫然震耀于天下者非偶然也说者谓四明东负大海山川灵长风气和会民易从善庶几乎东方君子之国故圣贤过化灵迹为多岂其然乎由今观之则莫如补怛洛迦为最着然不与三者并列何哉盖兹山据海岸孤絶磅礴万象观音氏以如幻三摩钵提溥应羣有声论宣明靡间遐迩固不可局于一方论也矧惟南湖实法智尊者祖廷大教重光之地一家教观之所自出犹缝掖搢绅之阙里也为其学者不一跻其堂而噬其胾岂为知本者哉此余及复元逺公是以有东游之役也复元宗法智之道遍通内外书制行甚髙又济之以无倦今罢讲天竺方将观乎会通以致其道广览博取以益其学此其志岂区区安其固陋嶷然自足者比哉昔在泰定间余侍先佛心居南湖于时尚幼事虽目击而无得于观感盖五十余年于兹矣今复元之行也则徒然歆艳而弗利攸往其命也夫然余于复元窃有望矣去南城一牛鸣而近吾先佛心之遗塔在焉霜露之感匪朝伊夕撢讨之暇幸为省其径檆阶草能无恙不当时父兄犹有存者为我谢焉

送超藏主序

超上人既谢天竺中峯司藏事将游观乎江海之上来以言为请余尝悲好游之士类胁于外诱其能尊德乐义而嚣嚣者固善矣而犹有待乎人知若夫周流四方览观山川极天下巨丽之观将上下驰骋以昌其文词抑末矣吾徒之游则举异于是无上菩提修厥自我而决择在人世固有先我而觉者吾将往从之故有于立谈之间观感之际乐其所欲得者夫如是虽其人在遐陬异域万里之外犹将委质而受命焉况其迩者乎今前辈斯尽师友道丧其存而足征者仅在吴越吴则上人桑梓之邦也既皆得而事之矣今将适诸越越之硕师尤不易一二数资其见闻得以周悉而互辨则何患乎德之不立道之不明也哉虽然古人有云务外游不如务内观夫务外游者有待乐内观者无方上人其慎诸博览而约取即物以明真无徒事乎世俗之游也则几矣吾老且病无复有所适方愧独处此上人他日归当过我东皋之上出其所有相与共商确之则余也亦与有得焉岂非幸与敢以为赠

玉林序

吴江琪禅者持钱唐钱君思复所著玉林宇序将求羣贤咏歌之请文为介余曰无是为也岂无内教之足乐哉今夫龙藏金匮所秘贯华祗夜之属大小所摄动以万计其铺张鸿烈敷畅玄奥金石之相宣珠璧之交映未尝不合乎比兴之文也然其所载皆真乗实印葩华之词靡曼之音弗在也今吾子有取于玉则志近乎正而非世俗之所尚矣夫玉之贵于天下者以德不以物君子无故玉不去身匪事华饰盖以比德焉吾闻仙圣所居宫室服玩悉以玉至于生植之物草曰瑶草树曰琪树林曰玉林非止为佩为璲为环玦圭瓒而已玉之用也如此则能赋者托物引喻形之咏歌以勖尔德者必有其道子何得于玉之多也其为东方之美医无闾之产也必矣诗云言念君子温其如玉吾将有望乎尔

送法上人序

传曰君子学以致其道致者极至之云也则夫学焉者当笃志问辨致知力行以求其至不若是非学也今夫百工方技之流闻有善艺犹不逺而求之况君子之学所以成已成物者可不知所务哉佛之学以心为宗将以尽性命之奥达死生之变生一切心以复清浄妙明之本尤当精思遐览真叅实叩以极其至固有得一言足以充夫终身之愿欲者此有志之士所以老于行而弗止也寳寿法上人妙年秀发气质凝然有受道之器其大父信庵公以宿德隆望为禅者宗上人温恭朝夕于视听言动之间得所观感者多矣洪武乙夘始发轫而东首登北山行中禅师一见异之立署以掌僧事观其赠言所以期之者逺且大矣而上人欿然曽不以是为慊将行四方以毕其志踵门以言为请上人入有父师之教出受宗工之知其所藉者厚矣执此以往其进之易也孰御哉今虽道散师废深山穹林之幽岂无长往而不返者乎上人勉之其有遇也归以质诸二师而卒业焉所谓致其道者岂不在是行乎余与信庵有同年之好视上人犹子也于其请故不让而言之

麋孝子刺血书经序

夫亲莫甚于父母爱莫切于肌肤贵莫越于至道今有舍所爱求所贵而有益于其所亲者虽愚者亦将为之况贤者乎盖孝根于心人之所同也使有可以致其孝宜无所不至又何爱乎尺寸之肤哉古之圣人虑夫后世不繇其道将毁伤灭絶而不顾故着于经谓全而生之全而归之以为孝而又曰毁不灭性则亦示乎其旨矣毁而不灭其性可不谓孝乎昔元德秀李观丧其亲皆尝刺肌血绘佛像书佛经以资冥福史氏书之元李为唐之儒英文行有过人者使不合于道其肯为之乎作史者其肯取之乎吾佛之道广大悉备使人原始返终知所以生推因寻果知所以死盖人物之化固有虚灵不昧者存焉非佛之道孰能升济而至于善道乎为人子者欲致其亲于善道则舍佛而焉求此佛之为教而史氏有取焉或者不察骋其私智欲刋万世劝励之典可乎吴人麋友信丧父痛念无以自効方居忧即投诚于佛劙指血手书妙法华经近七万言祈以导神明超浄域以报其劬劳者呜呼孝矣哉盖季世孝道崩壊至有服衰绖而佚乐自若外托不敢毁伤之戒罢精神于声色而不恤兹惑之甚者也闻麋氏之行其有不惕然而兴感者乎麋字敬章笃志于道盖有得于佛者也故述之以附于元李之后以俟纂録者有采焉

王居士阅藏经序

苏人王居士本道来言曰某生年几五旬矣碌碌混于流俗今始知佛法之妙虽悔颇晚而愿学焉尝以为在则人亡则书佛虽云逺而其书具在庶可挹流寻源而至于道乎遂取佛所说大藏之经斋居翻阅冀将脱去凡浊而趣乎清浄之域然佛意宏奥章句微宻而未易窥测者愿有以教之于是为之言曰佛本无言而所以言者将导迷而至悟也悟不自悟必由言说由是经论之文生焉其自西徂东至唐开元録为五千四十八巻其后歴代译者尚多有之其在天竺而未至者尤不可胜计是为一大藏教其间有权有实有顿有渐有大小偏圆有了义有不了义精粗鸿纎罔不毕载得其小者则迁善逺恶得其大者则归元复性譬如饮海随量取之而海初无损益也然真如寂灭之理心路俱絶而况语言文字乎哉故曰修多罗教如标月指若复见月了知所标毕竟非月然亦未始舍指而求月也要由不离语言文字之间而达乎自性本有之妙不即不离道在其中此佛之所以教也本道勉之若夫如来一代设教次第始终修证之旨更仆未易尽也尚当为君言之

招隠轩记

昔淮南小山赋招隠士说者以为托意以招屈原今观其词似非为原设者特指意音节皆原于楚故说者云尔夫以八公之徒之才固当用于朝廷之上而顾为陪臣汉之公卿皆武夫崛起而贤者用未尽其才故自道其湮郁无聊之意若将有闻于上者其后孝武遂兴文学而贤才辈出矣此招隠之赋也与余尝爱其髙古幽洁自汉以来为文章宗无不喜诵而乐道由是以知古人英词妙语在天地间如元气流行要自不冺故能行逺也如此教上人西言居虞山之阴开轩东荣署曰招隠环植以桂且书其词于壁甚矣其好古也夫教方外士也其于世宜泊然无所累顾何取乎八公之词盖悲夫好荣之士溺利禄而忘返虽颠覆继踵而曽弗悟不知深山之幽丛桂之傍可以保身而全真意将招之来游以极夫攀援咏歌之乐盖反招之义也因其求记为作招隠辞使之歌之庶几有翩翩然来者乎山苍苍兮白云石磊磊兮水粼粼余室兮其下桂阴阴兮承宇羌独居兮自娱友廓落兮孰吾与哀斯人兮孔壬溺利欲兮丧厥心祸福倚伏兮古今一轨前车既覆后车弗止胡不归兮委纷浊养恬淡兮憩寂寞攀桂枝兮永言反淳朴兮道为邻超鸿蒙兮保真宅飡至和兮服无斁

拈花室记

育王藏主笑庵颜公归休于松陵海云寺题其室曰拈华室而征文为记维昔我佛迦文之将息化也在灵鹫拈花以示众众无知者惟大弟子迦叶氏破颜微笑说者以为传禅之始笑庵禅者也将以泝其宗原之所自出以求单传见性之旨此名室之意也或曰圣人授受岂细事也宜明白洞达深切告戒犹恐传者之或差也若尧舜禹允执厥中之词至今诵之今乃托物用意微启其端使之揣摩以表传道使微迦叶领解其卒无传者耶其故何哉盖佛之道本于无言而亦未尝无言也是故浩乎山海之积不足多寂乎渊黙不为少恒欲学者不离语言文字而达无言之妙此其所以教也然必极贤甚圣之才乃足以受无言之道迦叶于佛具体而微况在法华已承记莂故拈华之际一笑而领焯然无疑岂假谆谆然命之乎噫自非以圣继圣其孰能与于此是则拈花示意其旨微矣夫佛之道在身为律在口为教在心为禅用则有三其实一也其曰因戒生定因定生慧慧独不能成戒定乎达摩之来单明禅学谓之教外别传自其说行三学于是乎始判后世学者不深惟佛祖之意一而三之互有抵牾犹复置议其间弗达之过也笑庵之居是室也禅与律交修定与慧相养淡然无营以极其趣况当江湖之会洞庭埀虹如在几案方秋髙气清焚香燕坐收视忘听则心境浑融真性冥寂于斯时也华本不有拈复何人是当别有得于拈花之外者余将造焉又当相与一笑

福寿院记

