<!-- { "loadSidebar": true } -->
　　防尝观文王之画卦然后知君子小人之道分矣其画竒者阳也君子之象也其画耦者隂也小人之象也君子之心主于义义则周周则一是以阳画似之小人之心主于利利则比比则贰是以隂画似之一故同心恊徳贰故狥私阿党同心者治狥私者乱此泰否之名所为分也虽然君子固同心也而不能使其类必用于朝廷小人固狥私也而不能使其类必退于草野盖徳者我也而用不用者君也故欲有同心之臣必先有一徳之君干之九五曰飞龙在天利见大人而孔子释之曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也夫欲平治天下则必生大有为之君以为之先有大有为之君必有一徳之臣以为之助类之相感所必至者也是以尧舜为之君斯有禹臯陶之徒同寅恊恭以为之臣故唐虞以帝成汤文武为之君斯有伊尹周公之徒一心一徳以为之臣故啇周以王观其一时君臣相与以义图治之盛也有一新命必再拜而逊之有一昌言必再拜而师之有事则相戒以不怠成功则相推而不居周公则曰帷汝奭召公则曰惟我公一唱一和相应如响若七十二子之于孔门欣欣愉愉无有异志必期于辅成而后已呜呼盛哉是岂禹稷臯陶益契周召之徒所能至于是与盖唐虞三代之君实有义以使之尔方是时也伯鲧方命而圮族共工静言而庸违管蔡之徒挟三监而并起其小人之异意思以谗説流言以惑其君者亦有之矣夫惟其君始察而终信之是以稷契周召之徒得以同心而共理以賛其君于帝王之盛诗书所载后世无加焉天锡我宋主上以尧舜禹汤文武之徳龙飞于九五之位兢兢业业日念至治遂拔一二大臣而用之此正稷契臯陶周召之徒利见大人之时也而庙堂大臣又思所以一志恊谋上副吾君愿治之意旁招俊彦列于庶官可谓合于泰之彚征君子在内而一心谋治以承功勲者矣承学之士智虑浅末不足以窥测万一窃尝读书见尧舜三代之盛其君之所以任臣其臣之所以事君意其无以过于今日谨因明问诵书以为献焉昔者舜之命九官也既各任之以其职矣复戒之曰同寅恊恭和衷哉夫以禹稷之相汲引宜其异意无有也而舜犹戒之故禹得以暨益而奏鲜食暨稷而奏艰食虽殛父而兴子而君臣相信而不疑此人君求治之至诚而相戒之著者也是唐虞之所以治也昔者周公之为师也召公之为保也而召公不説夫召公岂疑周公哉以成王中材之主而承难继之业所以忧之也故周公作君奭以谕之至举成王文王皆有臣邻恊力之助期于相勉以辅成王治故其卒也周道以兴此大臣求治之至诚收相勉之效者也是周之所以治也夫唐虞三代之治一本于君臣之相戒如此则为今日献策姑举诸典谟训诰之文以陈之而已矣若夫汉唐党锢之事此则不知戒者之祸也防故不敢道焉
　　州郡立学皆置学官
　　愚尝谓三舍之法视賔兴为不足视科举为有余何以言之宾兴之法详于行而略于言三舍之法详于言而略于行则取人以言者不若行之为愈也三舍之法屡试而后补科举之法一试而得之则取人以暂者不若乆之为愈也昔者先皇帝将欲化成人才以须后日之用乃行三舍法于太学是岂茍欲救当世之而以成周之制为不可尽行于今日哉盖尝闻唐太宗之言曰不井田则周公之制不可行也井田立故贫富无相临之势是以公道行焉井田废则贫富有竞利之心是以私道行焉公道行者是非得真私道行者是非失正然则乡举里选之制后世其不可复矣必欲舍众人之私心而一取公于法则三舍之制其贤于科举不亦逺乎故自元丰以来尤所注意天下之士望风鳞集争趋礼义之化以幸此日之难遇者盖肩相摩而足相蹑也虽然三舍之法行于太学而太学之员才二千余尔逺方之地距京师者或数千里而后就学于此天下之士不可胜计而就学限以二年则教飬之道无乃或未广乎道不广则择之也不博择不博则取之也不精此明问所以欲郡立其学学立其官而下问于诸生也愚虽不敏切愿布一二焉昔者呉起啮母臂以请从师于防子曽子薄之阳城为国子司业一日令于诸生去而觐亲者盖不啻数千人夫学所以学为忠与孝也今也太学之制告假者限之一年而预上舍者必终嵗而后可得窃恐有孝如何蕃者有不得预兹选矣昔者仲尼设科于鲁从之者盖三千人至于七十二弟子之列则鲁人居其半其次莫如齐卫鲁之邻国也夫裹粮千里以从师古人之能事也而他国之士从师于孔子犹未若齐卫之盛况乎四方之士逺京师者或数千里终嵗聚粮尚惧不继则虽有贤如原宪者切恐不能自致于太学矣故为今之计者莫若推三舍之法以行于天下使近者不得抱羇旅之戚而逺者亦得承诱掖之化顾不善哉若夫欲无劳民费财牵制不可为之势愚愿循旧制欲考察徳行道艺而进之得其当愚愿明赏罚何谓循旧制州县之间必有学焉因之可也其或士徒鲜少数不满百并之可也如必路立之学则一路之士固已多矣斥大黉舍则为扰民并逺就近则为劳士必郡立之学则僻陋之邦士固少矣建置官师则为具位士徒不足无以充选故莫若酌其员数之多寡因其黉舍之广狭可因则因可并则并则劳民费财非所患也何谓明赏罚曰三舍之行利害繋焉茍欲趋利何所不至权行贵胄有请托之私千金之子多假借之伪私伪并行而望进退之当盖亦难矣故莫若严其大法而略其细文大法严则循私者不得逞细文略则好争者不得肆夫如是则考察不审非所患也行之于先既不为扰民考之于后又足以得士然后逓而升之于太学则降一等以取之是亦自乡升之司徒之遗意也行之数年愚将见穷荒僻陋之壌亦将訚訚然济济然无以异于辇毂之下矣惟执事者以人才为念而为上陈其説焉则天下学者幸甚
　　名节
　　愚尝评天下之节有二槩焉有上节者有下节者昔者孟轲飬浩然之气以游乎齐梁之间谈帝王论仁义虽其君不説至于怫然变色方且雍容闲暇请以正对而不可夺此节之上者也冉有仲由亲受业于圣人可谓知义矣而颛臾之伐力不能救乃从而饰之曰夫子欲之而已果欲之而得不为之救乎其后由虽死于孔悝之难然亦不中节矣此节之下者也噫节义者君子之大致人君所恃以维持天下国家者也上节如孟轲古人所谓豪杰之士不可多得者也下节如仲由盖自众人而下多有之必欲进其所长救其所短以至于大全盖亦为之劝沮之方而已何则中人之性进之则上排之则下进之可使盗跖为伯夷排之可使伯夷为盗跖此势之必致者也胡不观两汉之间乎西汉之士非固不好义也而挺名节者一何少耶排之故也东汉之士非固好义也而挺名节者又何多耶进之故也盖尝考髙祖以马上得天下首喜功名而薄仁义士之自好者固已遁商山而不出矣逮至孝武所谓好儒者也奈何强明自任耻于见屈一时贤士诛戮殆尽其间获全以终其身者类不过乎公孙石庆之顺从而止尔东方朔司马相如之谈谐而止尔其君所上如此几何不使天下之士崇势利而羞仁义者乎故自元成以来亷节道塞学士大夫包羞含垢俛首于下执事以幸升斗之禄薾然无复自喜之气虽贤如扬雄者犹几于不免况余人乎是以奸雄之徒无复畏惮得以谈笑而攘之迹其所以致此岂特恭显数君之罪哉抑髙祖孝武有以抑之于其初而然耳光武之兴也列侯名将相与戮力以成一代之业者有若冦邓耿贾之俦其丰功伟绩有足褒重者固亦多矣不此之頋而独勤勤以身先于故人之子陵而又侯湛卓茂之徒亦非素有显显之功也一旦加之列侯之上曽不少贰于是天下晓然知势利之为卑而道徳之为尊矣更相崇尚遂以成俗虽歴世以逺而其风不衰下至于懦夫孺子忠义所发犹有甘心于膏鈇烹鼎而不悔者而况耿介者乎汉祚虽已衰微而奸雄熟视不敢窃发诚以仁人义士所与掖持者甚众故也迹其所以致此又岂独陈蕃数君之力哉亦光武有以进之于初而然尔大抵人性靡常惟君所尚其开端也曽不出于旦暮之间及其成效也乃在乎数十世之后不可不察也然则为今计者奈何亦稽诸两汉而已稽西汉所以失则柔媚之徒沮之可也稽东汉所以得其亷节之士劝之可也何谓劝曰亷节之士介然自守彼其视夏畦之劳若去烈火犹惧不速其肯胁肩谄笑以自媚于人哉不用于朝则亦去之山林而止耳为政者必得若人而用之优之爵禄崇之名誉岂徒忠直之言日闻于上而天下之士亦将欣然慕奋然从而日趋于礼义之域矣何谓沮曰谄媚之士望风希防以求合乎上者直志于得而已无恤其他也曰然亦然吾不知其寔然乎否也曰不然亦不然吾不知其寔不然乎否也上之人一不得其情而遂用之则今日之然又转将为他日之不然矣必在察其情稽其事騐之以所与徃防之以所从来则信诞见矣其不信者薄加摈斥示不复用而贪得之士亦奚肯舍所守而犯所禁哉此劝沮之方也虽然天下固有所谓豪杰之士招不来麾不去如孟轲之自信者矣殆非劝沮之所能动也茍非其人则必畏诛而慕赏人皆畏诛而慕赏则吾劝沮之道行矣及其乆也渐以成风则天下之士又将有不待赏而劝不待诛而沮者观东汉之季士有不畏朝廷之诛戮而畏天下之清议者此又其效素所较然者也今也诚能本之学校以鼓舞之而辅以劝沮之法愚将见在位之人皆节俭正直有如文王之时者矣区区党锢之余又何足道
　　用人
