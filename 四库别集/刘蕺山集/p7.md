<!-- { "loadSidebar": true } -->
　　顺天府府尹臣刘宗周谨奏为钦奉明旨推广徳意以拯畿辅遗黎事臣待罪京兆目击地方饥啼寒号颠连沟壑之状不胜酸楚不敢不引为己辜前蒙皇上特命五城设厂施粥少延旦夕之命复该刑部员外郎李若愚有疏寻奉圣旨京师五城及在外设养济院收恤孤贫着在功令近来有司漫不加意徒饱贪吏蠧胥深可痛恨顺天府及各抚按查明修复积谷偹赈以时给发务令贫民沾惠该城流殍拯救掩埋各城御史设法议奏巡方总约着都察院进覧该部知道钦此臣捧诵之下仰窥皇上加意茕独真不啻天地父母之心而所以责成臣府者又如此其切臣敢不仰承徳意而推行之少塞职掌之万一臣谨按祖宗令甲如养济有院惠民有局漏泽有园旛竿蜡烛有寺岁时粟布各有差自畿辅推之天下法至偹也而后稍湮没已臣请仿故事斟酌行之臣查京城有铺房不下五百区向以之锢鬬殴平民为阱于国中者也今下令禁止专以收宿贫民免其露处宵陨之患且简残疾老弱之不能就食者量给以粥饵俟来春查入养济院其壮者除远方流寓外皆按籍遣还使归农力死者给藁塟之毎岁一冬可费银二千两行之数年京师之为颠连而无告者亦已无几矣至于积谷偹赈尤系祖宗良法美意小民所恃以托命而近来有司往往视为文具即臣府所属开报动百盈千半成乌有念此项钱粮原无额设不过取之赎锾捐之公费而近以兵饷杂项皆有额派所余无几此外又有平粜一项以裒之是竭泽而渔也以臣之愚今日亟宜捐此三项为地方偹赈地俟赋役书成尽有冗滥可清以补饷额倘舎是而令有司以设法区处不已难乎虽然畿辅之民所以日困而濒于死亡者亦岂一朝一夕之故哉异时朝廷一切大典礼大赏赉率取给辇下势不得不加派民间及事已而所派不除遂为成额后事复然畿辅之赋遂甲于天下可为不均之甚矣如乡试钱粮当派之八府会试钱粮当派之天下一切上供之费何独不然则加派之令宜公也至富家大戸一经报商千金立尽有预支之苦复有加垫之苦曷不令各衙门官任之而苦小民为则编商之令宜罢也钱粮之有火耗也自臣府而上解戸部交纳毎百两必加兑三两小民已不堪命矣若进宫子粒毎锭五十两又明加滴珠七钱是皇上身自为壑也上供之七钱民间之七两也而火耗之弊遂中于有司而不可问则禁革火耗之令宜自上始也赎锾之有透支也词状不得不愈滥以为民病臣查大兴一县前任倪卓两按院透支至五六百金奸书因为奸利干没钱粮复数千金此数千金究将谁抵亦终波及小民而已一县如此各县可知一院如此八差可知则透支之弊宜断从抚按禁也行此数端亦足以少苏畿民之困矣而其要在慎选良吏持之以乆任之法今天下吏治之坏也实自辇下始诛求之令日峻而官吏益得以因缘为奸数变易不常加以不肖之吏行其苟且之政如臣五日京兆无论矣大宛知县皆不满岁輙报迁问其故则曰事多掣肘不可久也审如是官则得矣其如小民何昔齐桓公猎而赐老人食曰愿赐一国之饥者赐之衣曰愿赐一国之寒者诚能慎选良吏以抚循其民使农有余粟女有余布则一切人衣人食之计亦有所不事而已跻斯世于仁寿之域矣臣所谓仰承徳意与比部之言相发明者如此仰祈皇上勅下该部一一行臣之言要使仁恩不竭于平日惠政实究于目前则煌煌明旨庻不徒托之空言而微臣亦得以少逭溺职之罪此畿辅之幸而实天下生民之幸也臣无任激切控陈之至
　　冒死陈言疏【崇祯己巳十二月十五日上】
　　顺天府府尹臣刘宗周谨奏为冒死陈言开广圣心以济时艰事臣闻古之言败亡之道者必曰不信仁贤夫不信仁贤则人主孤立于上而已亦何以为国今天下恨不得贤者而用之然岂无一人足以当皇上之信而皇上以情面之说概事猜疑举大小臣工尽在皇上积疑中日积月累结为阴痞有识者固已忧之一旦国事至此诸臣负皇上任使不忠诚无所逃罪业已天威震叠轻重伏辜而臣以为皇上亦当分任其咎昔禹汤罪已其兴勃焉今日第一宜开示诚心为济难之本日御便殿延见羣臣相对如家人父子从此君臣相得万化自张以票拟归阁臣以庻政归部院以献可替否付言官而一人主持焉不效从而更置之不必坐锢之以深其罪诸臣感皇上知遇无不争自濯磨以敌忾为事旬日之间奏功阙下未可知也乃者圣谟渊远方且益示以不信之端一切军机悉取独断即召对时一二建白皆落落不合以罢如军机重任必用文臣提督定制也乃今以不信文臣之故专付之武臣之手万一失事又何以处之朝廷縳一文吏如孤雏腐巤而视武健士不啻骄子渐使恩威错置法纪不行讵可以制治保邦乎至是而文武之途尽矣举天下无与托国者必将转思其可信之人而曰吾舎一二内臣无可同患难者内臣又乘间在上前谓左班朝士不足信益务以沽恩自结于上于是总提恊之命稍试以城守将阃以外次第委之乎夫城守其易者也鲜衣怒马之辈取壮军容则可耳乃欲十万京军一朝而统以素不相习之人事权不一号令不齐能保无万一之虑所恃皇上干纲独断不为所惑况自古未有宧官典兵不误国者唐鱼朝恩宋童贯可为千古炯鍳岂皇上圣明虑不及此夫亦不信其臣之念浸假以至于此在皇上亦付之无可奈何而不知处危急存亡之日舎天下士大夫终不可与共安危即内臣可信人主义不得独私苐还之以本等职业而匡济已多不必与闻军国事也汉臣诸葛亮之言曰宫中府中统为一体黜陟臧否不宜异同又曰亲贤臣远小人前汉之所以兴也亲小人远贤臣后汉之所以败也臣每念及此未尝不欷歔饮泣痛恨于先帝之世仰祈圣明翻然感悟念祖宗付托委任安危之几间不容髪直从焦劳忧患中大破积疑以亲内臣之心亲外臣以重武臣之心重文吏则太平之业可坐而定也夫臣之所言皆皇上所不乐闻者也中贵人又从而嫉之然臣为宗社计安危终不敢为一身计利害不惮冒死垂涕以闻惟皇上采择施行
　　极陈救世要义疏【崇祯庚午正月】
　　顺天府府尹臣刘宗周谨奏为极陈救世第一要义以祈圣鍳事顷者有生员刘栻从良乡来诵言良乡教官安上达之死节也绯衣一恸集诸生讲君臣之义而阖邑之衿绅弁笄有臣死其君子死其父妇死其夫者一时轰轰烈烈之状真足以扶植纲常使所在地方皆得如上达者为之倡则天下事奚抵于壊繇是观之道学亦何负于人国哉夫宇宙之所以纲维而不毁者恃有人心以为之本而人心之淑慝则学术之明晦为之也三代以上有尧舜禹汤文武为之君而天下无人而不学无事而非学学之名可以不立及夫世衰道微彛伦攸斁孔子始单提直指之为万世鹄至子思孟子而说愈详凡以存几希之脉为君父闲大伦也自后推流扬波则汉有贾董隋有王通唐有韩愈宋有周程张朱上下数千年不过寥寥数子递衍其脉而终亦不得大行其道于天下或遭谗被锢以死然世道卒頼以不坠功亦伟焉明兴太祖髙皇帝以天纵之圣远接二帝三王之治统独表章紫阳氏使人奉韦弦家传布菽二百余年人文项背相望而其学焉而最著者则有薛胡陈王四君子驯至万歴之季有髙攀龙即宋儒杨时遗址讲紫阳之学而世遂以东林名其时若冯从吾邹元标鼎分讲席与攀龙并为世所推晚年一出卒遘逆珰之祸以死幸我皇上登极首表遗忠恩纶骈涣攀龙已与日月争光而近时言者犹指一二异已者推入攀龙之党以为世诟虽以方大任之贤而不免焉臣窃痛之臣考攀龙当日门墙高峻自一二同志外未尝许通臭味即他人之为讲学者或聚徒千百人肩摩毂击而攀龙独否惟一意躬修力践发明君父大伦以卫世道独不便于小人小人遂从而嫉之必杀之而后快今其骨已朽矣更谁为党者即有之亦且啮指相戒变节易操以保目前之富贵以故起废遍天下而气象奄奄如是试问今天下亦有开首善之堂朝而问业夕而省成如冯从吾者乎亦有处统均之席震发一世良心扶植善类如赵南星者乎亦有纪纲是司欲借尚方剑讨君侧之奸如杨涟者乎亦有铮铮封驳谔谔昌言以澄清世道自任如魏大中周宗建者乎则人才至今日而尽矣非徒无理学并其假理学而尽非徒无事功并其假事功而尽非徒无忠义气节并其假忠义气节而尽令今天下犹有假焉者亦何至国论日卑士气日下任流宼之纵横无能建一竒出一策以纾君父忧乎故曰求士于三代之下惟恐不好名夫天下未尝无人才也特患人主不能暸然于邪正是非之辨以为去取耳韩爌之再入中书也曹于汴之长宪也虽未能大有所为以副圣明之望要其立身本末犹自可原一去已矣何至争为罗织此外若李邦华之振刷朱世守之端方胡世赏之清谨亦皆起废中有用之才猥以时危见短或次第罢去或以诖误繋廷尉识者方谓老成人不可不惜旦夕望皇上开赦过之门而立异同之见者无不媒孽其短朝处一人焉坐之曰党暮处一人焉坐之曰党犹以为未足特设为四面之罗使天下之人不出于假理学则出于假事功不出于假忠义则出于假气节人主又安得有用贤之路乎嗟乎流宼之滋也正臣子卧薪尝胆同舟共济之日而小人之不得志于官爵者輙乘机逞报复之端即大任有戒心焉谓非一诋道学不足以自脱于东林免异日之祸而不知其立论之舛所闗于世道人心非渺小者彼方虑其假也而恶之吾转虑其真也而假之居今之世而欲避假之名势必出于至诚为恶而后已是率天下之人祸仁义也昔宋有伪学伪党之禁南渡终于不振如朱熹者异时人主虽有生不同时之叹而真魏之徒仍遭摈落今天下之势何以异于是攀龙之学业已蒙皇上表章昭示来禩请弗再以其地里名号设阱于天下使后之为攀龙者不至窥左足而不敢前则世道幸甚臣小人也生不知学处此时艰尤不敢以言论滋风波而目击邪说披猖生心害政之祸将来有不忍言者故敢因教官之节而推之惟皇上躬先圣学日就月将晓然示天下士大夫以孔孟之鹄使人人知有君父之大伦而致士姑从隗始请皇上先用特典旌恤安上达进翰长宫坊等衔以为当世劝庻几我国家金瓯无恙之天下不令不识字之人相率而坏尽臣不胜跂望仰恳之至
　　再请申饬京兆职掌疏【崇祯庚午三月初七日上】
