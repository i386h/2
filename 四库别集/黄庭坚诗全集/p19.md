<!-- { "loadSidebar": true } -->
爱酒醉魂在，能言机事疏。
平生几两屐，身後五车书。
物色看王会，勋劳在石渠。
拔毛能济世，端为谢杨朱。
和答任仲微赠别
任君洒墨即成诗，万物生愁困品题。
清似钓船闻夜雨，壮如军垒动秋鼙。
寒花篱脚飘金钿，新月天涯挂玉篦。
更欲少留观落笔，须判一饮醉如泥。
和答师厚黄连桥坏大木亦为秋雹所碎
溪桥乔木下，往岁记经过。
居人指神社，不敢寻斧柯。
青阴百尺蔽白日，乌鹊取意占作窠。
黄泉浸根雨长叶，造物著意固已多。
风摧电打扫地尽，竟莫知为何谴诃。
独山冷落城东路，不见指名终不磨。
和答孙不愚见赠
诗比淮南似小山，酒名麴米出云安。
且凭诗酒勤春事，莫爱儿郎作好官。
簿领侵寻台相笔，风埃蓬勃使星鞍。
小臣才力堪为掾，敢学前人便挂冠。
和答外舅孙莘老
西风挽不来，残暑推不去。
出门厌靴帽，税驾喜巾屦。
道山邻日月，清樾深牖户。
同舍多望郎，闲官无窘步。
少监岩壑姿，宿昔廊庙具。
行趋补衮职，黼黻我王度。
归休饮热客，觞豆愆调护。
浩然养灵根，勿药有神助。
寄声旧僚属，训诂及匕箸。
尚怜费谏纸，玉唾洒新句。
北焙碾玄璧，谷帘煮甘露。
何时临书几，剥芡谈至暮。
和答王世弼
文章年少气如虹，肯爱闲曹一秃翁。
弦上深知流水意，鼻端不怯运斤风。
燕堂淡薄无歌舞，鲑菜清贫只韭葱。
惭愧伯鸾留步履，好贤应与孟光同。
和答魏道辅寄怀十首
堂堂阳元公，人物妙晋东。
魏侯多能事，彷佛见家风。
长鱼无波涛，坐与虾蚬同。
诸山摇落尽，旅食岁时穷。
和答魏道辅寄怀十首
平生弄翰墨，客事半九州。
天未逢故人，园蔬当肴羞。
酒阑豪气在，尚欲椎肥牛。
虞卿不穷愁，後世无春秋。
和答魏道辅寄怀十首
雷行万物春，天震而地撼。
闭塞成冬冰，楚越自肝胆。
貂狐谅柔温，藜藿自羹糁。
相思牛羊下，城鼓寒紞紞。
和答魏道辅寄怀十首
剑埋丰城狱，气与牛斗平。
皇明烛九幽，湔袚用神兵。
谁言黄沙碛，矢尽鼓不呜。
至今门下士，落涕为荆卿。
和答魏道辅寄怀十首
别时燕辞屋，草黄秋半分。
今来冬日至，稍添刺绣文。
百年几会合，美酒不屡醺。
犀牛可乞角，穷士难荐论。
和答魏道辅寄怀十首
排江鬼瞰室，贯朽粟红陈。
君行谁为容，款门定生嗔。
谅无绨袍故，尽是白头新。
天涯阿介老，有鼻可挥斤。
和答魏道辅寄怀十首
赤豹负文章，岁晚智剞劂。
渴饮南山雾，饥食西山蕨。
封狐托脂泽，眉颊颇秀发。
时时一樽酒，婆娑弄风月。
和答魏道辅寄怀十首
猛虎倚山号，强梁不敢前。
失身槛穽间，摇尾乞人怜。
男子要身在，万金自保全。
云黄雉兔伏，霜鹘莫空拳。
和答魏道辅寄怀十首
生涯共七十，去日良已半。
短长相觖望，面尽酒可断。
大道体甚宽，窘束非达观。
莫问夜如何，醉从鸡号旦。
和答魏道辅寄怀十首
明驼思千里，驽马怯负荷。
小人蠹诗书，安乐北窗卧。
瓢空且乞饭，儿寒教补破。
机巧生五兵，百拙可用过。
和答莘老见赠
往岁在辛丑，从师海濒州。
外家有行役，拜公古邗沟。
儿曹被鉴赏，许以综九流。
仍许归息女，采蘋助春秋。
斯文开津梁，盛德见虚舟。
离合略十年，每见仰清修。
久次不进迁，天禄勤校雠。
文武修衮职，谏垣始登收。
身趋邺公城，逐臣既南浮。
娈彼丞中馈，家庭供百羞。
堂堂来问寝，忽为云雾休。
遗玩犹在箧，汝水遶坟丘。
南箕与北斗，日月行置邮。
相逢辇毂下，存没可言愁。
当年小儿女，生子欲胜裘。
瓯越委琴瑟，江湖拱松楸。
持节转七郡，治功无全牛。
还朝蒙嗟识，明月岂暗投。
抱被直延阁，疏帘近奎钩。
三生石上梦，记是复疑不。
隐几付天籁，阅人如海鸥。
襟怀俯万物，颜鬓与百忧。
长歌可当泣，短生等蜉蝣。
悲欢令人老，万世略同流。
轩冕来逼身，白蘋晚沧洲。
履拂知道肥，净室见天游。
小人乐蛙井，痴甚顾虎头。
世缘真嚼蜡，骨相谢封侯。
松根养茯苓，岁晏望华輈。
和答元明黔南赠别
万里相看忘逆旅，三声清泪落离觞。
朝云往日攀天梦，夜雨何时对榻凉。
急雪脊令相并影，惊风鸿雁不成行。
归舟天际常回首，从此频书慰断肠。
和答张仲谟泛舟之诗
云容天影水中摇，分坐船舷似小桥。
联句敏於山吐月，举觞疾甚海吞潮。
兴来活脔牛心熟，醉罢红炉鸭脚焦。
公子翩翩得真意，马蹄尘里有嘉招。
和答赵令同前韵
人生政自无闲暇，忙里偷闲得几回。
紫燕黄鹂驱日月，朱樱红杏落条枚。
诗成稍觉嘉宾集，饮少先愁急板催。
亲遣小童锄草径，鸣驺早晚出城来。
和答子瞻
一月空回长者车，报人问疾遣儿书。
翰林贻我东南句，窗间默坐得玄珠。
故园溪友脍腹腴，远包春茗问何如。
玉堂下直长廊静，为君满意说江湖。
和答子瞻和子由常父忆馆中故事
二苏上连璧，三孔立分鼎。
少小看飞腾，中年嗟远屏。
风撼鶺鴒枝，波寒鸿雁影。
天不椓斯文，俱来集台省。
日月黄道明，桃李春昼永。
时平少犴狱，地禁绝蛙黾。
颇怀修故事，文会陈果茗。
当时群玉府，人物殊秀整。
下直马阗阗，杯盘具俄顷。
共醉凌波袜，谁窥投辖井。
天网极恢疏，道山非簿领。
何曾归闭门，灯火生寒冷。
欲观太平象，复古望公等。
贱子托後车，当烦煮汤饼。
和东坡送仲天贶王元直六言韵五首
仲子霣霜杀草，风流无地寄言。
王君攀鳞附翼，礼义端能不骞。
和东坡送仲天贶王元直六言韵五首
不怨子堂堂去，盖念君得得来。
家藏会稽妙墨，晚岁喜识方回。
和东坡送仲天贶王元直六言韵五首
两公六字语妙，独我一双眼明。
笔似出林鸟翼，诗如落涧泉声。
和东坡送仲天贶王元直六言韵五首
老忆夷门老将，当年许我忘年。
博学似刘子政，清诗如孟浩然。
和东坡送仲天贶王元直六言韵五首
天子文明浚哲，今年不次用人。
九原埋此佳士，百草无情自春。
和范廉
一代功名醉，斯人尚独醒。
风霜寒惨淡，松柏後凋零。
岁晚虚前席，天涯作使星。
百城同缓带，列校听横经。
汲直非刀笔，山翁识宁馨。
愁思理前语。祠下柳阴庭。
和范信中寓居崇宁还雨二首
范侯来寻八桂路，走避俗人如脱兔。
衣囊夜雨寄禅家，行潦升阶漂两屦。
遣闷闷不离眼前，避愁愁已知人处。
庆公忧民苗未立，旻公忧木水推去。
两禅有意开寿域，岁晚筑室当百堵。
他时无屋可藏身，且作五里公超雾。
和范信中寓居崇宁还雨二首
当年游侠成都路，黄犬苍鹰伐狐兔。
二十始肯为儒生，行寻丈人奉巾屦。
千江渺然万山阻，抱衣一囊遍处处。
或持剑挂宰上回，亦有酒罢壶中去。
昨来禅榻寄曲肱，上雨傍风破环堵。
何时鲲化北溟波，好在豹隐南山雾。
和甫得竹数本于周翰喜而作诗和之
初侯一亩宫，风雨到卧席。
前日筑短垣，昨日始封植。
平生岁寒心，乐见岁寒色。
翩翩佳公子，为致一窗碧。
忆公来相居，筮吉龟墨食。
人言陋如何，我自适其适。
白眼对俗徒，醉帽坐攲侧。
人知爱酒耳，不解心得得。
阿堵绝往还，此君是宾客。
清风吹月来，懽甚齿折屐。
有节似见圣，无言谅知默。
数回长者车，犹恨地未僻。
阴雨打叶时，曲肱自宴息。
心游万物初，何处寻辙迹。
从来修竹林，乃是逸民国。
和高仲本喜相见
雨氏南浦曾相对，雪满荆州喜再逢。
有子才如不羁马，知君心是後凋松。
闲寻书册应多味，老傍人门似更慵。
何日晴轩观笔砚，一樽相属要从容。
和李才甫先辈快阁五首
山寒江冷丹枫落，争渡行人簇晚沙。
菰叶蘋花飞白鸟，一张红锦夕阳斜。
和李才甫先辈快阁五首
赤栏终日倚西风，山色挼蓝小雨中。
将老鬓毛秋著木，相思亲旧水连空。
和李才甫先辈快阁五首
长江淡淡吞天去，甲子随波日日流。
万事转头同堕甑，一身随世作虚舟。
和李才甫先辈快阁五首
云横章贡雨翻盆，寺下江深水到门。
落日荷锄人著本，西风满地叶归根。
和李才甫先辈快阁五首
西南佳气浮马祖，东北祥风绕静居。
山邑丰年人少讼，身来访道得斋鱼。
和李文伯暑时五首之葛幮
飞蚊远床帷，来傍青灯集。
微凉忽透隙，如带惊雷入。
念彼无幮者，中夜何叹及。
天下同安眠，西风向秋急。
和李文伯暑时五首之蕲蕈
吾家笛竹簟，旧物最所惜。
当年楚山秋，林下千金得。
寒光不染著，敻与尘泥隔。
落日照江波，依稀比颜色。
和李文伯暑时五首之扇
团扇如明月，动摇微风兴。
屏去坐上热，袪逐盘中蝇。
有用何提挈，无心分爱憎。
炎炎虽可贵，弃置奈寒冰。
和李文伯暑时五首之石枕
沈埋寒泉骨，成器世乃重。
贤於曲肱乐，辗转不倾动。
六月尘埃闲。头为涔涔痛。
一卧洗烦劳，华胥直通梦。
和李文伯暑时五首之麈尾
麈髦副白玉，挥弄柔毵毵。
不独效击拂，与君为指南。
诸生临广坐，辩口剧春蚕。
此物为解纷，吾常见不谈。
和凉轩二首
打荷看急雨，吞月任行云。
夜半蚊雷起，西风为解纷。
和凉轩二首
茗椀梦中觉，荷花镜里香。
凉生只当处，暑退亦无方。
和刘景文
追随城西园，残暑欲退席。
夜凉雨新休，城谯挂苍璧。
佳人携手嬉，调笑忘日夕。
刘侯本将家，今为读书客。
诗名二十年，风雅自推激。
牛铎调黄锺，薪余合琴瑟。
食无千户封，句有万人敌。
颇类邺侯家，连墙架书册。
残编汲县冢，半隶鸿都壁。
渠成亦秦利，愿公多购获。
竟须卜比邻，劳苦相饮食。
身有小丑女，已自喜翰墨。
要传未见书，遮眼差有益。
人生但安乐，券外岂吾力。
分鹿谁觉梦，亡羊路南北。
公今百寮底，雪发不胜帻。
爱公欲湔拂，顾我已头白。
和柳子玉官舍十首之芭蕉
有底春风能好事，解持刀尺翦青天。
知君新得草书法，旋卷碧云供小牋。
和柳子玉官舍十首之怪石
山阿有人著薜荔，庭下缚虎眠莓苔。
手磨心语知许事，曾见汉唐池馆来。
和柳子玉官舍十首之茴香
邻家争插红紫归，诗人独行齅芳草。
丛边幽蠹更不凡，蝴蝶纷纷逐花老。
和柳子玉官舍十首之蜜蜂
秋成想见香租人，菊露风胶蜜几脾。
日日山童扫红叶，蜂衙知是主人归。
和柳子玉官舍十首之思山斋
吴儿心著吴山深，满目终南不开慰。
有时蝉蜕书几边，梦到五湖千里外。
和柳子玉官舍十首之土榻
榻前鼓吹蛙一部，榻上古木吟风雨。
客来相倚竹根眠，免令不解陈登去。
