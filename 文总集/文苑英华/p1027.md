<!-- { "loadSidebar": true } -->
　　八月梓人功既休戊寅铸【集无此字】大钟成先时厥初罹于天葘波沉火燔既浮为薪既蜚为尘澄观之初恢复其居革旧而新环墉如陵台殿斯严乃三其门俾后勿逾其徒不哗咸服其勤有加于初屋室既同乃范乃镕乃作大钟乃悬于楼以鼔其时以警淮夷非雷非霆铿号其声淮夷来警【集作惊】上天下地弗震弗坠大音无斁千僧戮力愿昭其绩乃铭于石
　　陆傪槛铭
　　昼日居于是穷性命于是待賔客交其贤者亦于是有客李【集作曰】翺铭于是
　　盘石铭【并序】　　　　　　　白居易
　　大和九年夏有山客赠余盘石转寘于履道里第时属炎暑坐卧其上爱而铭之云耳
　　客从山来遗我盘石圆平腻滑广袤六尺质凝白云文拆烟碧莓苔有斑麋鹿无迹置之竹下风扫露滴坐待禅僧眠留醉客清冷可爱支体甚适便是白家夏天床席
　　二铭【并序】　　　　　　　　罗　衮
　　黄帝作巾几之法孔甲有盘盂之诫太公陈觞镜之铭所以昭成败而防遗阙也衮不敢追迹圣贤輙取枕杖二物而为之铭亦贱士区区【文粹作亦古之贱士不忘君臣】之分也
　　枕铭
　　或枕或欹有安有危勿邪其思
　　杖铭
　　身之疲杖以扶之国之危贤以图之
　　后二铭【并序】
　　前惟王者之义无所不正或得贤以反国既作枕杖二铭以风复念时人歉于自脩卒违善反祸或侈满不能长嗣因亦铭诸栉铭诸门以劝
　　栉铭【卢仝集作梳铭】
　　而有发旦旦思理有心焉有身焉胡不如是【文粹作人之有髪兮旦旦思理有身兮有心兮胡不如是卢仝集作有发兮朝朝思理有身兮胡不如是】
　　门铭
　　金枢玉键何足牢止盈脩徳后必髙















　　文苑英华卷七百八十九
　　钦定四库全书
　　文苑英华卷七百九十　　宋　李昉等　编杂铭
　　思旧铭一首
　　唐故凉州长史元君石柱铭一首
　　座右铭一首　　　　　几铭一首
　　庐山故女道士梁洞微石碣铭一首
　　庐山徳先生碣铭一首
　　续座右铭一首　　　　佛衣铭一首
　　文塜铭一首　　　　　隋鼎铭一首
　　书铭一首　　　　　　陋巷铭一首
　　卜肆铭一首
　　思旧铭　　　　　　　　　庾　信
　　嵗在摄提星居监徳【一作鹑首】梁故观宁侯萧永卒呜呼哀哉人之灭【一作戚】也既非金石所移士之悲也宁有春秋之异髙台已倾稷下有闻琴之泣壮士一去燕南有击筑之悲项羽之晨起帐中李陵之徘徊岐路韩王孙之质赵楚公子之留秦无假穷秋于时悲矣况复鱼飞武库预有弃甲之徴鸟伏翟泉先见横流之肇【一作兆】星纪吴亡庚辰楚灭纪侯大去鄅子无归原隰载驰輠【一作轘】辕长别【一作徃】甲裳失矣余皇弃焉河倾【一作流】酸枣杞梓与樗栎俱流海浅蓬莱鱼鼈与【一作共】蛟龙共【一作并】尽焚【一作燃】香复道讵假游魂载酒属车宁消愁气芝兰萧艾之秋形殊而共【一作并】瘁羽毛鳞介之怨声异而俱哀所谓天乎乃曰苍苍之气所谓地乎其实抟抟【一作慱慱】之土怨之徒也何能感焉雕残杀翮无所假于风飚零落春枯不足颂于霜露幕府昔开贤俊翘首为覊终嵗门人谢焉至于【一作反乎】东首告辞西陵长徃山阳车马望别郊门頴川賔客遥悲总【一作私】路嵇叔夜之山庭【一作庐】尚多杨桞王子猷之旧径唯余竹林王孙地方为长乐之宫烈士埋魂即是将军之墓昔尝欢宴风月留连追忆平生宛然心目及乎垂翅秦川关河覉旅降于悲谷之景实有忧生之情羙酒酌焉犹思建邺之水鸣琴在操终思华亭之鹤重为此别呜呼甚哉麟亡星落月死珠伤瓶罄罍耻芝焚蕙叹所望钟沉徳水声【一作望】出风云劒没丰城气存【一作连】牛斗澘然思旧乃作铭云
　　风云上惨舟壑潜移骎骎霜露君子先危纪侯大去怀王不返玉树长埋风流遂逺荀伯旧【一作乡故】县庆封余邑万里归【一作伤】魂脩门讵入坟横【一作城连】武库山枕卢龙思归道逺返葬无从徒留送鴈空靡长松平陵之东无复梧桐松声萧瑟长起秋风畴昔隆贵提携【一作惨舒】语黙托情稽阮【一作琴】风云相得有酒如渑终温且克朝阳落凤大野伤麟佳城欝欝流寓于秦山阳相送唯余故人孀机纬独鳯【一作鹤】孤鸾闺深夜静风髙月寒【一作风月俱寒】生平已矣怀旧【一作故】何期匣中絶【一作断】隣人笛悲昔为幕府今成繐帷　　一作皆艺文类聚
　　唐故凉州长史元君石柱铭　张　説
　　公讳仁惠字某河南洛阳人也昔帝轩命子爰宅幽都天神降祚遂荒北岳其后日月运行风云经始坛塲邺洛防天地之图带砺山河建侯王【集作王侯】之国公即魏昭成皇帝之十世孙中书令濮阳王顺之曾孙也大父雄魏濮阳王后改封武陵王昆吾伯嗣越在濮阳之墟琅琊王子别封武陵之郡孝【集作宇是】文朝降为武陵公太府卿秦州总管微子去国不替旧章薛侯来朝于焉降等父胄隋毫【集作濠】豫二州刺史右卫大将军袭封武陵公翼亮隋室济王业有佐命之元勲承异朝之世禄文武籍甚诒燕深长公受金行之正性承冠代之隆烈幼见岐嶷夙闻噐局【集作声噐】灵台云秀绳墨之宰无施雅韵天成金石之师何力属隋纲弛紊神弃不歆卿族衣冠日失其序独寐寤宿永怀槃涧之人藏噐待时未射髙墉之隼唐祖龙飞天宇鹤板岩林授公右千牛録事黉闬之恩旧也髙皇邑子既与卢绾同衣世祖学徒则有严陵共宿乆之以公事免为嶲州法曹又歴循州河源滑州灵昌二县令克已为政蛮貊化忠信之言直道与人仕已无喜愠之色永徽在歴石眞构难羣渠【集作凶】既剪江界萧条帝念疲甿畴兹俾乂乃授公睦州雉山县令乘驿而徃下车作则江连【集作逋是】海盗革面未【集作来是】威然后简【集作间非】纲鸠人峻策覊吏闲田尽辟鳏寡【一作孤】委犬彘之余絶涧无游豪猾屏蚕渔之气我有礼乐逹于山川鬼神物应休贞孚于鸟兽草木朝廷异之拜朝散大夫行隆州阆中令未至改授雍州渭南令观人设教异邑同风迁隆州司马寻加朝请大夫守凉州都督府长史分乘两蕃人康颂作化澄巴濮无侵橘柚之园教溢河湟不饮蒲萄之酒离歌就具嵗梦临辰命踬脩途荣慙厚徳总章二年终于官舍春秋七十有三夫人安定梁氏文伯之妻君子以为知礼孟轲之母良史述其能贤齐徳茂于昭途合祔期于幽隧有子怀贞斧藻诗礼佩践义方承家有馥芝兰如也歴官右司员外郎太子舍人而罹事徙居复归旧土履霜露于三纪无改素冠之行违桑梓于十载还守青门之田勤孝在乎追逺丰感思乎备物武陵公之茔域今顺陵栢城之内也山园有禁奉瞻靡及粤以圣歴二年嵗次月朔别卜宅于咸阳县肺净【集作浮】原合葬焉公孝友纯深风标峻起门无杂客家有严君而佐郡为邦风迈徳执法不挠去邪勿疑仲由之政事叔向之遗直岂称论之典有阙范则之容将坠仰推【集作惟】代姻防承哀托郭有道之故事无媿蔡邕赵文子之将游永怀随防寓词楹石式题贤垄其铭曰
　　大哉乾元我族资始有国伊魏曰天之子皇牺姓风帝姬氏水剏业垂统欝乎旧史崇徳象贤允也重轨贞玉性润结璇源武公之子平王之孙川流长直光气能浑孝深栢颡义重荆潘白珪比节黄金敌言行实刚简游无謟渎学妙神教书能鬼哭避彼屯运盘桓空谷四海有王一旦明目佩此芳草迁于乔木亦既从政淑问克宣秉心如水临事如歴宰四邑髙芬属天元僚两郡汪化流泉江河秦蜀嘉声在焉三光西没百川东度天道运廻人随代故倐忽三纪悲凉千露帝葬桥山傍壖祖墓天断旧城【集作域】地开新路路即咸阳阡惟京兆地气云矗长冈龙抱竁掩铜人茔留石鸟尘歇径灭山飞海少篆刻扬名亭亭华表
　　座右铭　　　　　　　　　陈子昻
　　事父尽孝敬事君端忠贞兄弟敦和睦朋友笃信诚从官重公慎立身贵亷明待士慕谦让莅民尚寛平理讼惟正直察狱必审情谤议不足怨宠辱讵须惊处满常惮溢居髙本虑倾诗礼固可学郑卫不足听幸能脩实操何俟钓虚声白珪玷可灭黄金诺不轻秦穆饮盗马楚客报絶缨言行既无择存没自扬名
　　几铭　　　　　　　　　　权徳舆
　　太和熙熙酌而用之旁魄变化皆生乎几上合乾道万物隂隲下为人纪百工咸秩游泳虚无合【集作含】体浑区乃卷乃舒与羣有居冲用为工方寸为鑪周行不殆造物可【集本文粹作何】侔一人【文粹作以】制动寡以理众或行其道或藏其用盘桓利贞得时大行燮赞裁成粲然文明舒亘八极藏之无形山川出云元气防防故曰知几其神孔父周文去圣逺矣时无其人见几而作造形斯悟则【文粹无则字】蘧生可卷顔子殆庶物至知之【文粹作物知至至】节宣好恶无愆五事无汨百度静之如渊运之如环得防纠纒【集作互】相望其间不见其朕莫知其然审而用之吾道常全
　　庐山故女道士梁洞防石碣铭　符　载
　　有形必尽至精不死黙黙顺道归根复始灵或昏解得造彼仙师独觉闭迹山水岩岩庐峯上承太空紫云深处石堂在中灵以静生境因圆【一作澹】融神气无路与天浑同道昭成毁时则代谢人皆恶迁我不拒化鹤飞尘外坛寄松下唯余天风萧瑟昼夜
　　庐山徳先生碣铭
　　五帝已逺道则寖微眞气萧索淳风不归爱恶纠讦遂成妍媸钻凿正性溃为疮痍邈哉先生体尚无为爰自东岳泛然来兹宴坐空山照本防思万累去矣视身如遗时时辅和醇酒一巵谿声松籁尽为埙箎天有晦明形亦迁移颓然委顺与化相推徳素风敦薄扶衰瞻望庐岳烟霞凄其勒坚【一作铭】岩顶与山并垂
　　续座右铭【并序】　　　　　　白居易
　　崔子玉作座右铭予窃慕之虽未能尽行常书于屋壁然其间似有未尽者因续为座右铭云
　　勿慕贵与富勿忧贱与贫自问道如何【集本文粹作何如下同】贵贱安足云闻毁勿戚戚闻誉勿忻忻自顾行如何毁誉安足论无以意傲物以逺辱于人勿以色求亊以自重其身游与邪分岐居与正为邻于中有取舍此外无踈亲脩外以及内静养和与眞养内不遗外动率义与仁千里始足下髙山起微尘吾道亦如此行之贵日新不敢规他人聊自书诸绅终身且自朂身没贻后昆后昆苟反是非我之子孙
　　佛衣铭【并序】　　　　　　　刘禹锡
　　吾既为僧珠【文粹作琳】撰曹溪第二碑且思所以辩【文粹作辨】六祖置衣不传之防作佛衣铭曰
　　佛言不行佛衣乃争忽近贵逺古今常情尼父之生土无一里梦奠之后履存千祀惟昔有梁如象之狂达摩【文粹作磨】救世来为医王以言不痊因物乃迁如执符节行乎复关民不知官望车而畏俗不知佛得衣为贵坏色之衣道不在兹由之信道所以为寳六祖未彰其出也微既还狼荒憬俗蚩蚩不有信噐众生曷归是开便门非止传衣初必有终传岂无已物必归尽衣胡乆恃先终知终用乃不穷我道无朽衣于何有其用已陈孰非刍狗
　　梓州兠率寺文塜铭【并序】　　刘　蜕
