<!-- { "loadSidebar": true } -->
　　臣闻言不直而行不正则为欺乎天而负乎人危言极意则羣凶侧目祸不旋踵钧此二者臣宁得祸不敢欺天也今京师嚻嚻道路諠哗言侯览曹节公乗昕王甫郑防等与赵夫人诸女尚书并乱天下附从者升进忤逆者中伤方今一朝羣臣如河中木耳泛泛东西耽禄畏害陛下前始摄位顺天行诛苏康管霸竝伏其辜是时天地清明人鬼欢喜柰何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之
　　上书【汝南先贤传】
　　昔明帝时公主为子求郎不许赐钱千万左右问之帝曰郎天官也以当叙德何可妄与人耶今陛下以郎比一把菜臣以为反侧也
　　责诸尚书书
　　【桓帝崩窦后临朝以蕃为太傅录尚书事时新遭大丧国嗣未立诸尚书畏惧权宦托病不朝蕃以书责之诸尚书惶怖皆起视事】
　　古人立节事亡如存今帝祚未立政事日蹙诸君柰何委荼蓼之苦息偃在牀于义不足焉得仁乎【后汉书】
　　窦武【字游平融孙拜大将军女为皇太后封闻喜侯为宦官所害】
　　谏桓帝党议疏【武永康初为司校尉时内官专宠李膺杜密等为党事考逮武疏谏因以病上还侯印绶诏原膺等诸狱轻者皆出之】
　　臣闻明主不讳讥刺之言以探幽暗之实忠臣不恤谏争之患以畅万端之事是以君臣并熈名奋百世臣幸得遭盛明之世逢文武之化岂敢怀禄逃罪不竭其诚陛下初从藩国爰登圣祚天下逸豫谓当中兴自即位以来未闻善政梁孙寇邓虽或诛灭而常侍黄门续为祸虐欺罔陛下竞行谲诈自造制度妄爵非人朝政日衰奸臣日彊伏寻西京放恣王氏佞臣执政终丧天下今不虑前事之失复循覆车之轨臣恐二世之难必将复及赵高之变不朝则夕近者奸臣牢脩造设党议遂收前司校尉李膺太仆杜密御史中丞陈翔太尉掾范滂等逮考连及数百人旷年拘录事无效验臣惟膺等建忠抗节志经王室此诚陛下稷卨伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱防荀绲刘祐魏朗刘矩尹勲等皆国之贞士朝之良佐尚书郎张陵妫皓苑康杨乔边韶戴恢等父质彬彬明达国典内外之职羣才并列而陛下委任近习专树饕餮外典州郡内干心膐宜以次贬黜案罪纠罚抑夺宦官欺国之封案其无状诬罔之罪信任忠良平决臧否使邪正毁誉各得其所寳爱天官唯善是授如此咎征可消天应可待间者有嘉禾芝草黄龙之见夫瑞生必于嘉士福至实由善人在德为瑞无德为灾陛下初行不合天意不宜称庆【后汉书】
　　论常侍封爵表【时诸黄门无功而侯武上表】
　　陛下即位以来梁孙邓亳贵戚专势侵逼公卿略驱吏民恶熟罪深或诛灭相续以常侍黄门窃弄王命欺罔竞行谤讟争入忠臣李固杜乔在朝必竭忠奉之节觉其奸萌因造妖言陷之祸门陛下不察加以大戮寃感皇天痛入后土贤愚悲悼小大伤摧固等既没宦党受封快凶慝之心张豺狼之口天下咸言直如死道边曲如钩封公侯谣言之作正为于此陛下违汉旧典谓必可行自造制度妄爵非人今朝廷日衰奸臣专政臣恐有胡亥之难在于不久赵高之变不朝则夕臣实怀愚不惮瞽言使身死名著碎体粪土荐肉狐防犹生之年虽尊官厚禄不以易之也谨冒死陈得失之要凡七十余条伏惟陛下深思臣言束骸候诛【后汉纪】
　　大寒表【谢承后汉书】
　　今冬大寒过节毒害鸟兽爰及池鱼城傍松竹皆为伤絶【松竹书钞作竹柏伤絶作伤死】
　　张俭【字元节山阳高平人厯卫尉】
　　劾侯览奏【俭为车部督邮览家防东为中常侍俭劾览览后陷俭为党人】
　　中常侍侯览起第十六区皆高楼四周连阁洞门绮井莲花壁柱防画鱼肉台苑拟诸宫阙【张璠汉纪】
　　张升【字彦真陈留尉氏人为外黄令党锢去官竟诛死】
　　白鸠颂序
　　陈留郡有白鸠出于郡界太守命门下曹吏张升作白鸠颂
　　与任彦坚书
　　今将老弱处于穷泽渐渍汀泞当何聊赖【选注○选注又与彦坚书绸缪惠好庶蹑高踪○此一引作张坚与任彦升书则梁任昉也互异】
　　刘瑜【字季节广陵人拜议郎窦武欲大诛宦官引为侍中武败瑜被诛】
　　上桓帝陈事疏【延熹八年太尉杨秉举瑜贤良方正上书陈事拜为议郎】
　　臣瑜自念东国鄙陋得以丰沛枝被蒙复除不给卒伍故太尉杨秉知臣窃闚典籍猥见显举诚冀臣愚直有补万一而秉忠谟不遂命先朝露臣在下土听闻歌谣骄臣虐政之事逺近呼嗟之音窃为辛楚泣血涟如幸得引录备答圣问泄写至情不敢庸回诚愿陛下且以须防之虑览今往之事人何为咨嗟天曷为动变盖诸侯之位上法四七垂文炳燿关之盛衰者也今中官邪孽比肩裂土皆竞立嗣继体传爵或乞子疎属或卖儿市道殆乖开国承家之义古者天子一娶九女娣侄有序河图授嗣正在九房今女嬖令色充积闺帷皆常盛其玩饰冗室空宫劳散精神生长六疾此国之费也生之伤也且天地之性隂阳正纪隔絶其道则水旱为并诗云五日为期六日不詹怨旷作歌仲尼所録况从幼至长幽藏殁身又常侍黄门亦广妻娶怨毒之气结成妖眚行路之言官发略人女取而复置转相惊惧孰不悉然无縁空生此谤邹衍匹夫杞氏匹妇尚有城崩霜陨之异况乃此辈咨怨能无感乎昔秦作阿房国多刑人今第舍增多穷极竒巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂穷之如彼伐之如此岂不痛哉又陛下以北辰之尊神器之寳而微行近习之家私幸宦官之舍賔客市买熏灼道路因此暴纵无所不容今三公在位皆博达道艺而各正诸己莫或匡益者非不智也畏死罚也愿陛下设置七臣以广谏道及开东序金縢史官之书从尧舜禹汤文武致兴之道逺佞邪之人放郑卫之声则政致和平德感祥风矣臣悾悾推情言不足采惧以触忤征营慴悸上皇太后备内书【大将军窦武与太傅陈蕃谋诛宦官曹节等太后沈豫未决瑜素善天官时太白出西上书太后事败武蕃并见害太后迁云台瑜亦及难】
　　太白犯房左骖上将星入太微其占宫门当闭将相不利奸人在主傍愿急防
　　与陈蕃窦武书
　　星辰错乱不利大臣前所谋者事宜速断之【汉纪】刘陶【字子竒一名伟颍川颍隂人济北贞王勃之后举孝廉厯侍御史拜谏议大夫著书数十万言】
　　上桓帝陈时事疏【陶游太学时大将军梁冀专朝桓帝无子连岁荒灾乃上疏陈事不省】
　　臣闻人非天地无以为生天地非人无以为灵是故帝非人不立人非帝不宁夫天之与帝帝之与人犹头之与足相须而行也伏惟陛下年隆德茂中天称号袭常存之庆循不易之制目不视鸣条之事耳不闻檀车之声天灾不有痛于肌肤震食不即损于圣体故蔑三光之缪轻上天之怒伏念高祖之起始自布衣拾暴秦之敝追亡周之鹿合散扶伤克成帝业功既显矣勤亦至矣流福遗祚至于陛下陛下既不能增明烈考之轨而忽高祖之勤妄假利器委授国柄使羣丑刑芟刈小民雕敝诸夏虐流逺近故天降众异以戒陛下陛下不悟而竞令虎豹窟于麑场豺狼乳于春囿斯岂唐咨禹稷益典朕虞议物赋土蒸民之意哉又令牧守长吏上下交竞封豕长蛇蚕食天下货殖者为穷寃之魂贫馁者作饥寒之鬼高门获东观之辜丰室罗妖叛之罪死者悲于窀穸生者戚于朝野是愚臣所为咨嗟长怀叹息者也且秦之将亡正谏者诛谀进者赏嘉言结于忠舌国命出于谗口擅阎乐于咸阳授赵高于车府权去已而不知威离身而不顾古今一揆成败同埶愿陛下逺览强秦之倾近察哀平之变得失昭然祸福可见臣又闻危非仁不扶乱非智不救故武丁得传说以消鼎雉之灾周宣用申甫以济夷厉之荒窃见故冀州刺史南阳朱穆前乌桓校尉臣同郡李膺皆履正清平贞高絶俗穆前在冀州奉宪操平摧破奸党扫清万里膺厯典牧守正身率下及掌戎马威扬朔北斯实中兴之良佐国家之柱臣也宜还本朝挟辅王室上齐七跃下镇万国臣敢吐不时之义于讳言之朝犹氷霜见日必至消灭臣始悲天下之可悲今天下亦悲臣之愚惑也铸钱议奏【时有人言以货轻钱薄故致贫困宜改铸大钱亊下四府及太学能言之士陶上议乃止】
　　圣王承天制物与人行止建功则众悦其事兴戎而师乐其旅是故灵台有子来之人武旅有鳬藻之士皆举合时宜动顺人道也臣伏读铸钱之诏平轻重之义访覃幽微不遗穷贱是以藿食之人谬延逮及盖以为当今之忧不在于货在乎民饥夫生养之道先食后民是以先王观象育物敬授民时使男不逋畆女不下机故君臣之道行王路之教通由是言之食者乃有国之所寳生民之至贵也窃见比年巳来良苗尽于蝗螟之口杼柚空于公私之求所急朝夕之餐所患靡盬之事岂谓钱货之厚薄铢两之轻重哉就使当今沙砾化为南金瓦石变为和玉使百姓渇无所饮饥无所食虽皇义之纯德唐虞之文明犹不能以保萧墙之内也葢民可百年无货不可一朝有饥故食为至急也议者不达农殖之本多言铸冶之便或欲因縁行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣德愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议听民庶之谣吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至于鸿鴈于野之劳哀勤百堵之事每喟尔长怀中篇而叹近听征夫饥劳之声甚于斯歌是以追悟匹妇吟鲁之忧始于此乎见白驹之意屏营彷徨不能监寐伏念当今地广而不得耕民众而无所食羣小竞起进秉国之位膺扬天下鸟钞求饱吞肌及骨并噬无厌诚恐卒有役夫穷匠起于板筑之间投斤攘臂登高逺呼使愁怨之民向应云合八方分崩中夏鱼溃虽方尺之钱何能有救其危犹举函牛之鼎絓纎枯之末诗人所以眷然顾之潸焉出涕者也臣东野狂闇不逹大义縁广及之时对过所问知必以身脂鼎镬为天下笑
　　讼朱穆书【永兴中穆为冀州刺史忤宦官徴还输作左校太学诸生刘陶等数千人上书讼穆乃赦之】
　　伏见弛刑徒朱穆处公忧国拜州之日志清奸恶诚以常侍贵宠父子兄弟布在州郡竞为虎狼噬食小人故穆张理天纲补缀漏目罗取残祸以塞天意由是内官咸共恚疾谤讟烦兴谗隙仍作极其刑谪输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍莫矣当今中官近习窃持国柄手握王爵口含天宪运赏则使饿富于季孙呼噏则今伊顔化为桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心怀忧为上深计臣愿黥首系趾代穆校作上灵帝论张角疏【陶拜侍御史钜鹿张角伪托大道妖惑小民陶与奉车都尉乐松议郎袁贡连名上疏】
