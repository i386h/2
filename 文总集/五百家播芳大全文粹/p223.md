<!-- { "loadSidebar": true } -->
　　天都左界帝室中经诞惟仙圣之祠夙有神灵之宅嗣开宏构追奉晬容方将广舜孝于无穷岂特尚汉仪之有旧先皇帝道该五泰德贯二仪文摛云汉之章武布风霆之号华夏归仁而砥砺蛮夷驰义以骏奔清跸甫传灵舆忽往超然姑射山无一物之疵邈矣夀丘台有万人之畏已葬鼎湖之弓剑将游髙庙之衣冠今皇帝孝奉神明恩涵动植纂禹之服期成万世之功见尧于羮未改三年之政乃建重修之吉壤载营馆御之新宫考恊前彞述追先志方严列峙寝门可象于平居广祐旁开辇路故存于陈迹官师肃给斤斵隆施揆吉日以筮从举修梁而考室敢申善颂以相欢謡
　　抛梁东圣主迎阳坐禁中明似九天升皎日恩如万国转春风
　　抛梁西瀚海兵销大白低王母玉环方自执大宛金马不须齐
　　抛梁南丙地星髙每岁占千嶂灭烽闻岭徼万艘输尽引江潭
　　抛梁北边头自此无鸣镝即看呼韩渭上朝休夸窦宪燕然勒
　　抛梁上彷佛神游今可想风马云车世世来金舆玉斚年年往
　　抛梁下万灵降祉扶宗社天垂嘉种已丰年地产珍符方极化
　　伏愿上梁之后圣躬乐豫寳命灵长松茂献两宫之夀椒繁占六寝之祥宗室蕃维之彦朝廷表干之良章传庆誉代袭龙光肩一心而显相保馈祀之无疆
　　单州行宫上梁文　　　　　　王元之
　　窃以七十二家管仲记升平之迹千八百处桓谭述纪録之文盖以王者易姓之初必受命而改制天下太平之后乃加厚而増髙焕乎皇王之大礼倬彼古今之茂典粤自唐风不竞巢冦暴兴伏莽之徒尽闻鸡而夜舞掲竿之士思逐鹿以横行皇纲于是丝棼黔首以之割求小康之不暇废大礼以诚宜我国家运应千龄化敷九有天符克正虚危朗而宗庙安地寳方登河洛清而图书出垂衣裳于尧殿走玉帛于涂山一戎而倒载干戈万国而混同文轨制礼作乐亦既表于成功降禅登封尚未行于旧典望介丘而黯色见率土之翘心遂使百辟具僚八荒夷长杂防缁黄之众龙钟耆艾之人共倾葵藿之心求扣鳯凰之阁露封章而三进对冕旒以迁延同歌时迈之诗请展告成之礼皇上俯从人欲上荅天休鸣銮特议于省方御路聿修于行阙莫不务崇俭德屡降诏条圬墁剞劂之人来从公府榱桷栋梁之用出自神州见万乘之为心无一人之劳力单州武城县者城惟古戴地即梁丘左倚宓堂子贱弹琴之日右隣曹国文公观胁之邦牧雁之沼漾于前俘玉之丘亘其后泽通鲁甸入哀公西狩之郊乡号汉泉湛武帝东封之井地理人事可得略诸监修殿直孙公贵连七里家门可继于金张内品梁公位列黄门势望自齐于冀石知县邢州观察推官崔公初筵曳履依王俭之红莲百里字人忆陶潜之旧菊咸能戮力遂致僝功择嘉辰而先驾横梁迎圣日而得开象阙莫之敢指无得而逾爰陈善祷之文用壮非常之事
　　抛梁东东去金根御六龙祥云未出参天狱喜气先生见日峯
　　抛梁西西来鳯盖拂云霓祈福不劳藏玉牒礼天须至用金泥
　　抛梁南瘴海朱方化已覃愿献江茅借鄗黍竞夸西鲽与东鹣
　　抛梁北榆塞黒山兵久息助祭欢呼郡邸中荷氊舞抃圜丘侧
　　抛梁上瑞彩祥烟拥天仗丹鳯黄麟随辇行万岁三声满山响
　　抛梁下防雨轻风导仙驾岩前竒兽纵游嬉山畔神光生昼夜
　　伏愿上梁之后我皇功格上帝恩流普天邦家兮如松竹之茂子孙兮如瓞之緜赫赫兮登三而迈五巍巍兮君圣而臣贤同北辰兮居所等南山兮不骞庶齐休于天地垂万祀兮千年
　　建康行宫大殿上梁文　　　　陈子髙
　　宣王考室纉文武之绪而复兴世祖祚基仿殽函之踪而永固皇天眷命相我国家主威初振于幕南圣迹载临于江左巍巍荡荡古称帝王之州郁郁葱葱居有天子之气騐诸符谶允属圣明下温诏而申旧章营新宫而作前殿体元立制希先圣之遗尘度埶权宜极大人之壮观得亷隅之正合丰俭之中耸寥廓以峥嵘敞光辉而神丽龙蟠虎踞形胜得于武侯藻井绣楣规模成于谢傅九扉洞达双阙云浮肃剑佩而在廷奉冕旒于当宁陈百寮而赞羣后基皇德而开帝功地转天囘髣髴大梁之旧星环辐辏雍容四海之归升平之期顷刻以冀乃涓今日爰举修梁迨此暇时张千门而立万户可无舆颂摹二京而赋三都蹈德咏仁式歌且舞抛梁东地辟天开气象雄江海云霞升晓日华夷草木待春风
　　抛梁西河汉昭囘太白低闻道前筹并陇蜀要须传檄致羌氐
　　抛梁南陆输闽粤漕江潭六代豪华何足纪圣君咸五更登三
　　抛梁北星宿煌煌拱辰极指挥顷刻正诸华洒扫彤墀朝万国
　　抛梁上帝子尊严拟象戢戈休马看明时协气祥风来景贶
　　抛梁下勤政劭农岁多稼戎夷种落避军锋西北东南沾圣化
　　伏愿上梁之后帝隆丕祚福萃上躬黄旗之运起于东西赤县之封还于图籍自南自北众多恐后于汤征卜世卜年亿万至延于周厯愿介繁祉大庇羣生
　　官宇　学校
　　平江府谯门上梁文
　　东南粤壤安堵者垂二百年表里山河环居者逾十万户持麾出守当宁搜贤曩敌骑之长驱致名都之埽地干戈甫定年谷屡登人心思乐土之乡天子辍禁林之重一新耳目果振风麾増修城郭之雄浸复里闬之旧民欣载见盛及前时未崇谯阁之宏模犹阙防都之壮观惟翠阁之仰止矧羽檄之防驰囘銮复返于神京警跸暂停于天仗非加伟壮曷表寅恭爰因众志之乐为遂建雄居而望幸层台霞映晓角风传从容卧治之余际防落成之日篇章间发森画防以凝香僚佐交欢据胡床而啸月共庆中兴之盛行跻锡极之风敢奏欢謡以申善颂
　　抛梁东十万人家烟瓦中海色澄波春淡荡日华披露晓曚昽
　　抛梁西阊阖斜阳一望迷月竁防瞻星纬动玉闗新报燧烟低
　　抛梁南春水沧浪水涨蓝寒食故园犹舞蝶薫风新令欲宜蚕
　　抛梁北虎寺苍苍呈瑞色穷邉闻道奏除书野老何知防帝力
　　抛梁上百尺齐云夸大壮风传飞将定神京日望囘銮驻天仗
　　抛梁下万顷湖光连緑野圣德幽通玉烛明天波逺接银河泻
　　伏愿上梁之后皇风逺畅睿泽咸防罄绵宇永销兵革率编户复业农桑穆穆严衷仰一人之端拱丕丕寳厯享万福以延洪宠赉专城之重风移泽国之雄野无犬吠庭皆圄空歌鹿鸣于小雅哕鸾声于泮宫然后率励在官之守尽同戴后之忠享荣名于有永保休宠于无穷
　　州治重建鼓楼上梁文　　　　王元渤
　　七闽粤壤八郡名区推樵水之上防限长江之东境连樯物货引煮海之千艘比屋诗书列鸣弦之万室独谯楼之未立在体势以非宜工不告劳盖纉前修之绪财非外取尽掊经用之余欲叙芳词愿停咚鼓
　　抛梁东焙土风烟杳霭中邑入沧溟含瑞雪声随雷鼓转春风
　　抛梁西峭石髙峯耸碧梯肠断行人山路滑飞猿犹傍岭边啼
　　抛梁南路入长汀逺翠岚古佛千年常住世喧轰钟鼔奉伽蓝
　　抛梁北路入圣朝无限域莫夸宿处是江南云际防天分黛色
　　抛梁上斗牛瑞气呈乾象一卿二相更同时可騐台星分两两【李纲黄潜善同日拜相黄潜厚为户部尚书】
　　抛梁下水接延津光炤夜春溪夹岸下长腰秋日平田观防防
　　伏愿上梁之后兵戈永息疫疠潜消年年庆五谷丰登日日闻满城欢笑尔无虞而我无诈邻邦之恶客相忘田逊畔而渔逊隈一境之善人是富成上州之誉望平尺水之风波右辖中台昭武兼昭文之盛龙头榜眼红榴呈红桂之祥镇千里之生民成一方之雅俗
　　筠州新堂上梁文　　　　　　崔德符
　　郡城幽邃介居吴楚之乡台府深严迥处江湖之胜鼓角鸣于天上幢盖出于云中岂非阆苑之峯恐是蓬山之岛昔营道院名擅江西属屡易于岁时莽空余于瓦砾自我某官肃驱隼斾雄绾虎符下车而德洽化孚期年而人和物遂丹鳯栖连枝之瑞灵芝发甘露之祥圜土一空燕居多暇爰瞻旧趾大作新堂焕然丹碧之开宛若神仙之第簮缨接袂士女骈肩不知经始之勤愿助落成之喜
　　抛梁东人在丹霄紫府中知有玉皇香案吏诏书时下紫防宫
　　抛梁西层檐飞栱与云齐犹恐双旌留不住去骑骄马踏沙堤
　　抛梁南南山采翠入疎帘公堂白日浑无事但觉莲花漏水添
　　抛梁北一片连空烟瓦碧幅巾道服上云林使君自是浮丘伯
　　抛梁上万里锦聨供一望不须烟景入春风自有云山开歩障
　　抛梁下下看鹏鶱与龙挂水气昏昏浪飐空云容淡淡天垂野
　　伏愿上梁之后官曹无事上下相安农亩有秋公私皆足遂革帯刀之俗永凝尽防之香犴狱无人鞭笞不试某官琴樽髙兴聊同方外之防富贵长年备享人间之福与四民而共乐均千里以同欢
　　靖武门上梁文　　　　　　　黄鲁直
　　全魏大名冀州右部二圣豫防之近地九河绵络之奥区旁控齐秦仰占毕昴允文仁祖照卜离都神明之所防持耆老于兹望幸今皇帝继序来孝缉熙戎功寝威八纮垂统万世开经礼而润色鸿业一道德以照临百官廼眷北门实陪天邑卧貔虎三军之旅屹云烟万雉之城畀宗庙之守臣镇中原之重势恭惟留守安抚太师侍中承天之柱石谋国之蓍龟能断大疑克勤小物不动声色而清列郡不越樽爼而折遐冲泰阶六符光邻枢极河润九里福浸京师朔戎空老上之庭左袵贺藁街之邸当其无事而早从事修于未然而禁将然民力有余因可以教战王者无外何求于闭闗乃啓扉以延不周之风时观兵以勤静武之略伻图入献俞诏诞敷日吉辰良龟从筮叶工献太朴屋呈环材羾虹梁以上跻耸隂阙以壮观落以盛食劝之鸣咚请奏诗謡用休工作
　　抛梁东师垣讲武静边烽貊弓楛矢年年贡海岱淮徐岁岁丰
　　抛梁西威行河外息征鼙降书已望龙堆入积甲还将熊耳齐
　　抛梁南威弧南指射狼贪交州蝼蚁方归命下濑熊罴即解严
　　抛梁北不战威边收上策保塞单于献马羊爱民天子捐金帛
　　抛梁上河绕凌云宫阙壮南靣忧民不豫游北门典钥留台相
　　抛梁下元老归功安庙社千里金堤水正东四时玉烛年多稼
　　伏愿上梁之后朝廷日新宪度岁计明昌相臣将臣两有文武绥服要服八荒梯航増太山之封而百神受职奉明堂之祀而万夀无疆留守已勤于屏翰国家终倚于賛襄是以有上公之衮归来近天子之光玉节乗轺方趋周道芝泥封诏必下岩廊
　　披云楼上梁文　　　　　　　陈无已
　　夙夜在公必有燕休之地上下同乐孰知兴作之勤惟此东州号称辅郡遗泽未息犹有陶渔之风王化既成更同齐鲁之俗河山千里枹鼓不鸣闾巷百年豪杰间出地滋垦辟岁嗣丰穰里无愁叹之声吏絶追呼之扰因斯民之暇豫乐此地之登临革故增髙事非过制断长续短费不及民林宇靓深称吏民之观望岁时游豫遂老幼之欢娱爰厯灵辰用兴危架听于舆颂落此成功
　　抛梁东日上云开四顾中今代功名归二老当年富贵有朱公
　　抛梁西隂隂桃李下成蹊举头更觉长安近送目长随落日低
　　抛梁南舳舻衔尾繋江潭朝隮已作丰年雨暑饮行听抵掌谈
　　抛梁北瑞塔亭亭入云直百年鬬战及明时千里河山余故国
　　抛梁上危架岧嶤建千丈房心璀璨近檐楹海岱摧藏但空旷
　　抛梁下割肉成堆酒如防燕雀投人也自忙鼠蝠旋墙不容罅
