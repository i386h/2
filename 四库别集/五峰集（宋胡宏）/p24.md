<!-- { "loadSidebar": true } -->
　　子见齐衰者冕衣裳者与瞽者见之虽少必作过之必趋顔渊喟然叹曰仰之弥高钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已黄氏曰哀敬之道常存于心故见之者诚有触于中其作也其趋也有不期而然矣葢夫子平日践履之道所谓无行而不与二三子者是也众人懵不知觉顔子于此独有省焉所以喟然发叹也葢尝论圣人之道大包六合而小不外乎吾身逺贯万古而近不离乎日用若穷高极妙而求之于渺茫恍惚其去道益逺矣顔子既发叹而悟昔者之非于是吐其胷中所见言之若曰人之所以不见道者以才为之累也向也从事于高坚前后之际矜吾聪明任吾智力卒之罔然无得若有遐志矣而夫子诱而教之于博约之间则又欲罢而不能至是才无所施聪明智力尽矣恍然若有见其卓然独存者不可以他求也虽欲从之又乌得而从之反之吾身而已然后知吾之心即圣人之心也圣人所谓哀敬之道亦吾所体之道也平居日用之间吾与圣人岂有二哉所以四科之列回为之冠圣人之门独以好学许之也
　　沈氏曰此论深见顔子学问之道尝见一乡人髣髴此説谓钻仰前后之初未有所见及夫子诱之于博约之后不能自已竭力而进乃有所见虽欲从之末由也已终不可及不若此论去聪明智力而有所得之为妙也但上文见齐衰者恐意不相防也
　　评曰此顔子之学学者所宜尽心不可姑从人言而已也仰之而知其弥高钻之而知其弥坚瞻之而知其在前而又知其忽焉在后此顔子习而察见圣人分明所以为善学也夫子循循然善诱人其先后次第不可得而详闻矣博我以文所以使我见识极高明穷广大也约我以礼所以使我践履不失中庸也此夫子所以善教也欲罢不能理义悦我心自不能已也既竭吾才如有所立卓尔虽欲从之末由也已顔子庶几圣人在欲化未化之间故发言如此也夫欲化未化之时似犹用聪明智力又似用聪明智力不得真当得之于意表不可言语形容也若圣人从心不逾矩则聪明智力具存而无所用之故所过者化所存者神与天地参矣沈氏谓去聪明智力而有所得之论为妙窃谓聪明智力在学者不当去在圣人不去去之则必入于空沦于静又乌能有得而可以开物成务乎哉顔子喟然而叹真与上文不相防
　　子曰衣敝缊袍与衣狐貉者立而不耻者其由也与不忮不求何用不臧子路终身诵之子曰是道也何足以臧
　　黄氏曰子路之勇以气为主能捍贫贱而轻富贵者也不以贫贱为不若人故衣敝缊袍无忿疾之心所谓不忮也不以富贵为愈乎已故与衣狐貉者无歆羡之心所谓不求也不忮不求亦人之所难而子路既躬行之矣犹终身诵之故曰何足以臧所以进之也
　　评曰不知夫子进之欲其何所进向上义理如何
　　食不厌精脍不厌细
　　评曰黄氏尝读厌作平声可见圣人之中节一切世务不能移也
　　乡人傩朝服而立于阼阶
　　黄氏曰礼乡人裼子朝服而立于阼阶存室神也傩即裼也
　　沈氏曰山谓诚意于除厉此论自佳先儒谓存室神恐非也
　　评曰傩起于乡非先王之制礼也其説以驱逐厉鬼为事山之説虽好而先儒之説亦自有理也
　　顔渊问仁子曰克己复礼为仁一日克己复礼天下归仁焉为仁由已而由人乎哉
　　黄氏曰顔回问为邦夫子尝以四代之礼乐告之而此曰克己复礼天下归仁葢其德行纯备心不违仁可以为人上矣故以是道明之也记曰一家仁一国兴仁一家让一国兴让一人贪戾一国作乱其机如此则天下归仁系乎一人之克己复礼不可不慎其机也夫仁人心也心之不仁私欲害之也私欲茍萌则视听言动举越于礼而施为之间流风浸逺天下必受其弊况能使之归仁乎惟自反而充于礼不役耳目乱之不作好恶扰之正心诚意于上而天下安于无事风俗自是归于淳厚矣所谓天下归仁也必曰一日者以见克己诚非自外至其用力甚寡其成效甚逺而功利之及于天下者甚博也
　　评曰黄氏所言仁之功也须要见顔子居陋巷一日克己复礼天下归仁处方是真有所见仁人之心也心之不仁私欲害之也窃谓人有不仁心无不仁此要约处不可毫厘差
　　子路曰卫君待子而为政子将奚先子曰必也正名乎黄氏曰蒯瞆得罪于南子故出奔宋灵公之死也卫人欲立公子郢郢辞焉乃立輙以灵公之命也苏内翰谓灵公黜其子而子其孙出公不父其父而祢其祖人道絶矣夫以父子之间至于争国逆天理乱人伦名之不正孰大于此以春秋考之蒯瞆出奔与赵鞅纳之皆称卫世子以示其得世于卫也使夫子果为政于卫其将周旋父子之间使輙辞位而纳蒯瞆则輙无拒父之名蒯瞆复世子之位灵公亦无黜子之过此正名之大者为政所先务也
　　评曰蒯瞆无父出奔失世子者罪其轻佻谋非常至于出奔失世子之道也赵鞅纳之而称世子者罪大臣辅輙而拒父也蒯瞆无父輙亦无父天下岂有无父之人尚可以事宗庙社稷为人上者哉故孔子为政于卫则必具灵公父子祖孙本末上告于天王下告于方伯乞立公子郢然后人伦明天理顺无父之人不得立名正而国家定矣
　　子夏为莒父宰问政子曰无欲速无见小利欲速则不达见小利则大事不成
　　黄氏曰为宰之政则所治者小也夫子告以久逺之图者以子夏之学失之不及特将扩而大之也评曰政者正也正无大小圣人之言可以为天下万世之法非特救子夏一人之失也两汉以来为政者恐多未免欲速见小之病也
　　言必信行必果硁硁然小人哉
　　黄氏曰不知义之所在小廉曲谨之士耳其见者小故谓之小人
　　评曰向宣卿常説有读小为之者似亦意味好
　　子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之
　　黄氏曰同乎流俗乡人或好之有拔俗之行乡人或恶之好恶未必当唯善者好之不善者恶之则为君子也审矣
　　沈氏曰好恶而唯乡人是从未必当也要当公吾心而察焉其善恶者自有见焉可也孟子言国人皆曰贤然后察之见贤焉然后用之得此也
　　评曰察人之贤否以乡人好恶为主察乡人之好恶以善为主则人之贤否得其实矣黄氏之説自己明白不必引孟子之説也有人非不公其心而见善不明或入于邪曲故察乡人之好恶必以善为主弗可改也已而善未易明也
　　宪问耻子曰邦有道谷邦无道谷耻也克伐怨欲不行焉可以为仁矣子曰可以为难矣仁则吾不知也评曰原宪説克伐怨欲不行便以为仁是未识仁也故孔子提醒之曰要克伐怨欲不行可以为难矣使原宪自此能克去克伐怨欲如人饮水冷暖当自知之孔子不得而与之也故曰仁则吾不知也此圣人着力为原宪处可得之于意表不可以言语求也若黄氏之言制克伐怨欲不行未若泊然无心克伐怨欲不萌于中亦无有制之者然后为仁此説大体既非所以言仁且泊然无心之语大有病也
　　子曰君子义以为质礼以行之孙以出之信以成之君子哉
　　黄氏曰刚义得于天资有其质矣所乏者威仪文辞也行之以礼则行正而不过威仪可观矣出之以孙则言顺而不暴文辞均也三者备而后信有诸已所以成始而成终也是为令德之君子
　　沈氏曰此非为学者言为立政事言也以义度宜事之始也行之则有节文焉又出之以孙民听不骇戾守之以信又久有所成也若夫为学者则敬以直内乃其本也
　　评曰圣人之言无所不通使在上之人行已如是则政立矣使在下之人行已如是则身修矣敬以直内固学者之本为政者敬以直内可顷刻忘哉若谓欲不失此四事非敬以直内不能则可
　　子曰当仁不让于师
　　黄氏曰人之于师所当让也至于仁则为之唯恐不及若出人于患难拯人于饥溺皆所急务者何暇让乎
　　沈氏曰此言为仁之急如此值当为之时师亦不让非真不让也
　　评曰人之于仁犹饥食渴饮不可让不饥者使食不渴者使饮也当饥则食当渴则饮非不让也非谓为仁之急亦非谓为之唯恐不及而不暇让也师所以发吾仁也言当仁虽师不让所以明仁之义也
　　孔子曰生而知之者上也学而知之者次也困而学之又其次也困而不学民斯为下矣
　　黄氏曰生知出于天资如由仁义行是也故为上学而知则思而后得如行仁义是也故次之
　　沈氏曰行仁义非学也仁义在我而已而曰行之是人与道二也执柯以伐柯疑于同矣而犹以为逺者二物故也道也者不可须臾离也可离非道也故知行仁义非学也生而知之诚也学而知之诚之也评曰圣人与道一体故不用学学者学道者也若体与道一则更何用学惟未能与道为一故须学也学道便是行仁义也至于德盛仁熟则由仁义行不用行仁义矣道也者不可须臾离也可离非道也指大体而言也欲求全体故须戒慎恐惧莫使有亏欠也戒慎恐惧便是行也至于纯熟自不用戒慎恐惧然后谓之由仁义行矣诚之便是行仁义也若曰行仁义非学之至则可矣
　　周公谓鲁公曰君子不施其亲不使大臣怨乎不以故旧无大故则不弃也无求备于一人
　　黄氏曰朋友先施之可也父党无容笃于恩而已无所施也
　　沈氏曰君子不施其亲不私于亲也
　　评曰李丞相纲云君子亲亲不施者不加刑杀也汉成帝欲恐诸舅曰今将一施之必是鲁公天性严冷寡恩故周公戒以四事事皆相类
　　子夏曰博学而笃志切问而近思仁在其中矣
　　黄氏曰仁人心也虽以学问求之必以心得之评曰仁人心也言以心得之不支离否
　　子游曰子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎
　　黄氏曰道不离动静语黙之间所谓洒扫应对进退无非道也下学而上达非于下学之外复有上达也故君子之道初无二致孰以为先而不传孰以为后而或倦譬诸草木其始生也及其长也区以别之虽若不同而所以为曲直之性则一而已子夏之门人所谓小子者知克勤小物于正心诚意之时其进于成人之德无疑矣茍不达此而概以为末务是厚诬也子夏推明君子之道以正言游之失以为道之在人其致无本末其施无先后而小子之学率由始以成其终其序不可越也若以为必求其本而不循始终之序则虽圣人亦不能凌节而施矣
　　沈氏曰理一而已本末先后贯焉如草木一区之内种子根茎华实具在其中人未之见也下学上达亦在识之而已
　　评曰草木生于粟粒之萌及其长大根茎华实虽凌云蔽日据山蟠地从初具乎一萌之内而未尝自外増益之也故区以别矣君子下学而上达其道正如此沈氏曰亦在识之而已此至言也愚以谓正当心了不以言语到也黄氏曰下学而上达非于下学之外复有上达也其言妙矣而曰克勤小物于正心诚意之时则愚所不解也夫正心诚意自先自后彻本彻末岂可以时节言哉又曰道之在人其致无本末其施无先后亦愚之所未解也夫道有本末有先后人之行不失本末先后则当于道矣子游不识本末先后故子夏正之
　　出纳之吝谓之有司
　　黄氏曰前言惠而不费其所谓吝则惠不足以及人也易以屯其膏为小贞吉则出纳之吝特有司之事非为上之道也
