<!-- { "loadSidebar": true } -->
　　阖庐亦作阖闾，名光，吴仲雍之二十五世孙，馀昧子。或曰诸樊子。弑王僚自立，在位十九年，与越战李，败死。
　　◇作金钩令
　　能为善钩者，赏之百金。（《吴越春秋。阖闾内传》四）
　　◇下令孙武
　　寡人已知将军能用兵矣。寡人非此二姬，食不甘味，愿勿斩也。（《史记。孙武传》，又《吴越春秋。阖闾内传》四）
　　◎吴王夫差
　　夫差，阖庐子。在位二十三年，为越所灭。
　　◇礼越王令
　　今日为越王陈北面之坐，群臣以客礼事之。（《吴越春秋。句践入臣外传》七，吴王疾愈大纵酒於文台，出令。）
　　◇输越粟令
　　寡人逆群臣之议，而输於越，年丰而归寡人。（《吴越春秋。句践阴谋外传》九）
　　◇免卫君令
　　比十日，而卫君之礼不具者，死。（《淮南子。人间训》）
　　◇伐齐令
　　寡人伐齐，有敢谏者，死。（《吴越春秋。夫差内传》五》）
　　◇告诸大夫
　　孤将有大志於齐，吾将许越成，而无拂吾虑。若越既改，吾又何求。若其不改，反行，吾振旅焉。（《吴语》）
　　◇告劳于周
　　昔者楚人为不道，不承共王事，以远我一二兄弟之国。吾先君阖闾，不贳不忍，被甲带剑，挺铍铎，以与楚昭王毒逐於中原柏举，天舍其衷，楚师败绩。王去其国，遂至於郢。王总其百执事，以奉其社稷之祭，其父子昆弟不相能，夫概王作乱，是以复归於吴。今齐侯任不鉴於楚，又不承共王命，以远我一二兄弟之国，夫差不贳不忍，被甲带剑，挺披，铎，遵汶伐博，簦笠相望於艾陵。天舍其衷，齐师还。夫差岂敢自多？文武实舍其衷。归不稔於岁，余沿江沂淮，阙沟深水，出於商、鲁之间，以彻於兄弟之国。夫差克有成事，敢使苟告於下执事。（《吴语》）
　　◇矢书射文种蠡军
　　吾闻狡兔以死，良犬就烹；敌国如灭，谋臣必亡。今吴病矣，大夫何虑乎。（《吴越春秋。夫差内传》五）
　　◎伍员
　　员字子胥，楚人。以父奢、兄尚为楚平王所杀奔宋，寻奔郑。至晋，复还郑，後入吴，吴王僚不见用。阖闾即位，以为行人。破楚入郢，封於申。後相夫差，为伯所谮，赐死。有《兵技巧》十篇，图一篇。
　　◇江上丈人祝
　　江上之丈人，天地至大矣，至众矣。将奚不有为也？而无以为，为矣而无以为之。名不可得而闻，身不可得而见，其惟江上之丈人乎？（《吕氏春秋。安死》）
　　◇水战法
　　大翼一艘，广一丈五尺二寸，长十丈。中翼一艘，广一丈三尺五寸，长九丈六尺。小翼一般，广一丈二尺，长九丈。（《文选》颜延年《车驾幸京口侍游曲阿後湖诗注》）
　　大翼一艘，长十丈，中翼一艘，长九丈六尺。小翼一艘，长九丈。（《文选》张协《七命》注引《越绝书。伍子胥水战兵法内经》）
　　水战法，大翼一艘，广丈六尺，长十二丈，容战士二十六人，棹五十人，舳舻三人，操长钩矛者四，吏仆射长各一人，凡九十一人。当用长钩矛长斧各四，弩各三十二，矢三千三百，甲兜鍪各三十二。（《御览》三百十五引《越绝书。伍子胥水战法》）
　　◎孙武
　　武，齐人。避乱奔吴，吴王阖庐以为客将军。有《兵法》一卷，《八阵图》一卷，《牝八阵图》一卷，《兵法杂占》四卷，《战斗六甲兵法》一卷。案《汉志》《孙子兵法》八十二篇，图九卷，《史记。孙子传》云十三篇，《正义》引《七录》云《孙子兵法》三卷。案十三篇为上卷，又有中下二卷。如《正义》说，则唐时故书尚存，故诸家徵引多有出十三篇外者，皆中下卷文也。《唐志》别有《孙子三十二垒经》一卷，《隋志》无。《算经》二卷
　　◇令隧长
　　一鼓皆振，二鼓操进，三鼓为战形。（《吴越春秋。阖闾内传》四）
　　◇算经序
　　孙子曰：夫算者，天地之经纬，群生之元用，五常之本末，阴阳之父母，星辰之建号，三光之表里，五行之准平，四时之终始，万物之祖宗，六艺之纲纪。稽群伦之聚散，考二气之降升，推寒暑之迭运，步远近之殊同，观天道精微之兆基，察理从横之长短，采神之所在，极成败之符验，穷道德之理，究性命之情，立规矩，准方员，谨法度，约尺丈，立权衡，平重轻，剖豪，折黍。历亿载而不朽，施八极而无疆。散之不可轻究，敛之不盈掌握。响之者富有馀，背之者贫且窭。心开者幼冲而即悟，意闭者皓首而难精。夫欲学之者必务量能，揆己志在所专，如是，则焉有不成者哉。（《孙子算经》聚珍本。案《隋志》《孙子算经》二卷，今本三卷，其书有「长安」「洛阳」及「佛书二十九章」等语，盖後人有增加也。朱彝尊等皆谓是孙武书，故录之。）
　　兵法。（案《孙子兵法》十三篇见存，不录，录其佚文。）
　　孙子曰：凡地多陷曲曰天井。（《御览》一百八十九）
　　孙子曰：故曰深草蓊秽者，所以逃遁也；深谷险阻者，所以止御车骑也；隘塞山林者，所以少击众也；沛泽杳冥者，所以匿其形也。（《通典》一百五十九。案「深草」已下皆《六韬。奇兵篇》文，孙子引申之。）
　　吴王问孙武曰：「散地士卒顾家，不可与战，则必固守不出。若敌攻吾小城，掠吾田野，禁吾樵采，塞吾要道，待吾空虚而急来攻，则如之何？」武曰：「敌人深入吾都，多背城邑，士卒以军为家，专志轻斗。吾兵在国，安土怀生，以陈则不坚，以斗则不胜，富集人合众，聚谷蓄帛，保城备险，遣轻兵绝其粮道。彼挑战不得，转输不至，野无所掠，三军因馁，因而诱之，可以有功。若欲野战，则必因势依险设伏。无险则隐於天气，阴晦昏雾，出其不意，袭其懈怠，可以有功。」（《通典》一百五十九《孙子九地篇》何延锡注）
　　吴王问孙武曰：「吾至轻地，始入敌境，士卒思还，难进易退，未背险阻，三军恐惧，大将欲进，士卒欲退，上下异心，敌守其城垒，整其车骑，或当吾前，或击吾後，则如之何？」武曰：「军至轻地，士卒未专以入为务，无以战为，故无近其名城，无由其道路，设疑佯惑，示若将去。乃选精骑，衔枚先入，掠其牛马六畜，三军见得进，乃不惧。分吾良卒，密有所伏，敌人若来，击之勿疑。若其不至，舍之而去。」（《通典》一百五十九，《孙子。九地篇》何氏注，又张预注）
　　又曰：军入敌境，敌人固垒不战，士卒思归，欲退且难，谓之轻地。当选骁骑伏要路，我退敌追，来则击之也。（《孙子。何氏注》）
　　吴王问孙武曰：「争地敌若先至，据要保利，简兵练卒，或出或守，以备我奇，则如之何？」武曰：「争地之法，让之者得，争之者失。（此二句，何注引作「先据为利」，敌得其处，慎勿攻之，引而佯走，建旗鸣鼓，趣其所爱，曳柴扬尘，惑其耳目，分吾良卒，密有所伏，敌必出救。人欲我与，人弃我取，此争先之道也。）若我先至，而敌用此术，则选吾锐卒，固守其所，轻兵追之，分伏险阻，敌人还斗，伏兵傍起，此全胜之道也。」（《通典》一百五十九《孙子》何氏注）
　　吴王问孙武曰：「交地吾将绝敌，使不得来，必全吾边城，修其守备，深绝通路，固其隘塞，若不先图之，彼可得而来，吾不得而往，众寡又均，则如之何？」武曰：「既我不有以往，彼可以来，吾分卒匿之，守而易怠，示其不能。敌人且至，设伏隐庐，出其不意，可以有功也。」（同上）
　　吴王问孙武曰：「衢地必先，若吾道远发後，虽驰车骤马，至不能先，则如之何？」武曰：「诸侯参属，其道四通，我与敌相当，而旁有他国。所谓先者，必重币轻使，约和旁国，交亲结恩，兵虽後至，众已属矣。简兵练卒，阻利而处，亲吾军事，实吾资粮，令吾车骑，出入瞻候。我有众助，彼失其党，诸国犄角，震鼓齐攻，敌人惊恐，莫知所当。」（同上）
　　吴王问孙武曰：「吾引兵深入重地，多所逾越，粮道绝塞，设欲归还，势不可过，欲食于敌，持兵不失，则如之何？」武曰：「凡居重地，士卒轻勇，转输不通，则掠以继食，下得粟帛，皆贡于上，多者有赏，士无归意。若欲还出，即为戒备，深沟高垒，示敌且久，敌疑通途，私除要害之道，乃令轻车，衔枚而行，尘埃气扬，以牛马为饵。敌人若出，阴伏吾士，与之中期，内外相应，其败可知也。（同上）
　　吴王问孙武曰：「吾入圮地，山川险阻，难从之道，行久卒劳，敌在吾前，而伏吾後，营居吾左，而守吾右，良车骁骑，要吾隘道，则如之何？」武曰：「先进轻车，去军十里，与敌相候。接期险阻，或分而左，或分而右，大将四观，择空而取，皆会中道，胜而乃止。」（同上）
　　吴王问孙武曰：「吾入围地，前有强敌，後有险难，敌绝粮道，利我走势，敌鼓噪不进，以观吾能，则如之何？」武曰：「围地之宜，必塞其阙，示无所往，则以军为家，万人同心，三军齐力，并炊数日，无见火烟，故为毁乱寡弱之形，敌人见我，备之必轻。告厉士卒，令其奋怒，阵伏良卒，左右险阻，击鼓而出，敌人若当，疾击务突，前斗後拓，左右犄角。」又问曰：「敌在吾围，伏而深谋，示我以利，萦我以旗，纷纷若乱，不知所之，柰何？」武曰：「千人操旌，分塞要道，轻兵进挑，陈而勿搏，交而勿去，此败谋之法。」（同上）
　　吴王问孙武曰：「吾师出境，军于敌人之地，敌人大至，围我数重，欲突以出，四塞不通。欲励士激众，使之投命溃围，则如之何？」武曰：「深沟高垒，示为守备。安静勿动，以隐吾能。告令三军，示不得已。杀牛燔车，以飨吾士，烧尽粮食，填夷井灶，割发捐冠，绝去生虑，将无馀谋，士有死志。於是砥甲砺刃，并气一力，或攻两旁，震鼓疾噪，敌人亦惧，莫知所当，锐卒分行，疾攻其後，此是失道而求生，故曰困而不谋者穷，穷而不战者亡。」吴王曰：「若吾围敌，则如之何？」武曰：「山峻谷险，难以逾越，谓之穷寇。击之之法，伏卒隐庐，开其去道，示其去路。求生透出，必无斗志。因而击之，虽众必破。」又问曰：「吾在死地，粮道已绝，敌伏吾险，进退不得，则如之何？」武曰：「燔吾蓄积，尽我馀财，激士励众，使无生虑，鼓呼而冲，进而勿顾，决命争强，死而须斗。若敌在死地，士卒气勇，欲击之法，顺而勿抗，阴守其利，绝其粮道，恐有奇兵，隐而不睹，使吾弓弩，俱守其所。」（《通典》一百五十九，《孙子》何氏注又张预注。案此已上皆释九地篇义。）
