<!-- { "loadSidebar": true } -->
　　虞雍公允文既成采石之功朝廷付以襄汉上流重任公知唐邓胜势可以牵制敌兵则陇右之师可以平取长安章奏凡十余上且曰朝廷必欲割唐邓以和臣即挂冠而去是歳六月孝宗受禅尽弃陜西新复州郡省符以公知夔州又割海泗唐邓以和眉山任燮曰诸葛孔明草庐中与昭烈论取天下先取荆益待天下有变则一军出陇右一军出荆襄亦欲掎角取雍尔其后关侯已失襄阳则孔明右臂已断天下形势非复草庐中所料矣是故魏延尝欲以竒兵取长安孔明不从葢无掎角故也天若祚汉关侯尚在襄阳孔明以大军出陇右而许洛之间又有徙都之警则孔明可以端坐而得长安何至乘危徼幸用魏延之防哉自顷中原有事采石成功天下胜势孔明欲而不之得者一旦在我而以再从敌人市和之诈失此机防可扼腕切齿矣慎按虞允文采石之战陜西州郡尽复归宋允文城唐邓而敌将萧定逺以四千骑夜走汴矣唐邓间士民争持牛酒拜马前邯郸之民健武者聚义兵千余人遮杀其归卒以待宋师而宋师不至武遂遇害当时人心时势如此若从允文之防恢复在指日矣何以言之岳武穆之世金国方兴而乌珠斡哩雅布皆善用兵取之亦不易海陵之主无道遇弑国又无将取之比武穆之势极易而宋之君皆孱主臣皆奸邪失此机防楼船载国胥沈于海非不幸也自取也○允文城唐邓欲取长安事不见于史而见于任燮之文健武遗民之忠勇亦不见于史而见于范成大之北辕録予特表之
　　海防船
　　采石战舰曰防冲广而确曰海防轻而驶绍兴辛巳金主至江北掠民船指麾欲济虞允文伏舟于七宝山后令曰旗举则出伺其半渡卓旗于山人在舟中踏车以行船但见船行而不见人敌以为纸船也舟中忽发一霹雳礮葢以纸为之而实以石灰硫黄礮自空而下坠水中硫黄得水而火自水跳出其声如雷纸裂而石灰散为烟雾眯其人马之目咫尺不相见遂压敌舟人马皆溺大败之【杨诚斋海防船赋序】
　　子细
　　北史源思礼传为政当举大纲何必太子细也杜诗野桥分子细【俗语本此】
　　毕炕死节比顔平原
　　毕炕天宝末为广平太守拒安禄山城陷覆其家唐书附于其父搆传葢取韩文公所撰毕坰铭而炕之名不书于忠义传故昌黎云广平之节如此而子不荷其泽呜呼河北二十四郡岂独一顔平原乎温公通鉴亦失书
　　柳沆献替比陆贽
　　广徳元年十一月翰林学士柳沆上疏请斩程元振于是削元振官放归田里见于东坡文而唐书不为沆立传词臣献替不独陆贽李绛也
　　房琯
　　司空圗咏房琯诗云物望倾心久匈渠破胆频谓禄山初见分镇诏书拊膺叹曰吾不得天下矣琯奏遣诸王为都统节度此诚可以为社稷功矣唐书不载故特为表出之当时杜甫救房琯亦不及此事其后挽房公诗有一徳兴王后之句葢指此也
　　磨衲集
　　磨衲集王庭秀作于绍兴壬子考其论议以郑侠为妄言陈东为鼓变是熙丰之法度非元祐之纷更谓党人子孙为谬赏以苏黄文章为末艺拟程子之学于墨以易传为谢杨删润成书诋赵张二相尤力葢自绍圣以来憸奸茂恶蚓结蛇蟠家以荆舒为师人以章蔡为贤邪说诐行沈酣入骨髓更中天之祸萧艾不薅枝蔓益甚人心不正其害烈于洪水猛兽信矣王庭秀者亦何幸逃少正夘之诛耶







　　升庵集巻四十七
　　钦定四库全书
　　升庵集巻四十八　　　　　明　杨慎　撰女娲配享功臣
　　宋崇宁祀歴代帝王皆以功臣配享而女娲氏独无葢传记阙也予观纬书云女娲氏命娥陵氏制都良管以一天下之音命圣氏为班管以合日月星辰名曰充乐又令随作笙簧是三人皆女娲氏之臣也岂曰传记阙乎若以纬书不足信则伏羲氏之乌明金提轩辕之风后力牧亦纬书也当时蔡京辈寡学徃徃如此
　　神农本草
　　白字本草相传以为神农之旧未必皆出于神农后人増之尔然其中如肠鸣幽幽又云劳极洒洒又云髪髲疗小儿癎大人痓仍自还神化又云立冬之日菊巻柏先生为阳起石桑螵蛸凡十物使主二百草为之长立春之日木兰射干先生为柴胡半夏使主头痛四十五节立夏之日蜚亷先生为人参茯苓使主腹中七节保神守中夏至之日豕首茱萸先生为牡蛎乌喙使主四肢二十三节立秋之日白芷防风先生为细辛蜀漆使主胸背二十四节此文近素问恐非后世医能为也又据此文以立冬为首别考纬书谓三皇三正伏羲建寅神农建丑黄帝建子至禹建寅宗伏羲商建丑宗神农周建子宗黄帝所谓正朔三而改也立夏之后复列夏至而后言立秋与素问长夏之说同所谓五气顺布行四时也
　　黄帝巾几铭
　　无掘壑而附丘无舍本而治末日中必彗操刀必割执斧必伐日中不彗是谓失时操刀不割是谓失利执斧不伐贼人将来防防不塞将为江河荧荧不救炎炎柰何两叶不去将用斧柯此铭汉以下文士多引用之而不见其全惟见于兵书如此
　　汤文武
　　牛僧孺曰不得已而有天下则曰仁得已而有天下则曰利善畏其利善决其仁皆圣人也汤文武是也圣人视斯民犹襁褓在焚溺无不挈者然则挈而授其家乎将遂挈而有之乎彼家无人而有之不得已而仁矣家有人而有之则得已而利矣夏无人也【谓无微子】汤有以决其仁殷有人也文王畏其利前贤明汤意故无伯夷后圣明文王之意故曰周可谓至徳也已东坡武王非圣人之论与此同意
　　周公大禹
　　东坡乞一言于徐仲车曰自古皆有才独称周公之才自古皆有功独称大禹之功以其有徳以将之也
　　古圣贤夀
　　商伊尹夀百有五歳见竹书纪年周太公夀百有十歳见金石録汉窦公本魏文侯乐官至汉文帝时二百八十歳见怀瓘书断魏罗结夀百三十歳见北史唐李元爽一百三十六嵗见白乐天集蜀范长生先事刘徳至李特时一百三十余年宋谯定百三十余嵗犹横经授易见蜀志则彭祖之夀非诬也
　　臯夔读何书
　　王安石与公卿争新法曰君辈坐不读书耳赵阅道折之曰臯夔稷契所读何书此言未足以折安石臯夔岂不学者耶若折之曰相公误矣共工驩兠孔光张禹岂不读书邪则能折其口而理亦协矣
　　羿射九乌
　　古传言羿射日落九乌乌最难射一日落九乌言射之防也而后世不得其说者遂以为射九日矣流俗谬说而传怪文士循名而骋竒异哉
　　逆取顺守
　　汉儒谓汤武逆取而顺守此言非也易曰武汤革命顺乎天而应乎人焉有逆而可以顺天应人乎左传曰以乱取国奉礼以守犹惧不终季文子犹知其不终也而谓汤武为之乎然逆取顺守之言实本于左氏而又转失其指矣
　　季札墓
　　孔子题季札墓呜呼有吴延陵君子之墓君字今误读为季非也其字作蜀形其义与季不合也按篆书郡字有从此为偏傍者可证为君字无疑
　　关睢之乱
　　晋司马彪传云春秋不修则仲尼理之关睢既乱则师挚修之此以乱为错乱之乱其说亦异
　　辟雍非大学
　　魏书钟繇传明堂所以祀上帝灵台所以观天文辟雍所以修礼乐大学所以集儒林髙禖所以祈休祥既称大学又称辟雍可证辟雍非大学也明矣
　　兴王良佐
　　陆宣公云兴王之良佐皆季代之弃材欧阳公云胜棋所用败棋之着也兴国所用亡国之臣也
　　四皓庙碑
　　四皓有羽翼太子之功其没也惠帝为之制文立碑此乃上世人主赐葬人臣恤典之始通典文献通考皆不之载而四皓碑目集古録金石録郑樵金石略皆遗之独见于任昉文章縁起故特表出之
　　井田封建
　　或问柳子厚言封建之非而胡寅仲以为封建不可非区博言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生于三代之后其损益润泽可知已言治而必曰井田封建是谓生今反古也亦宜
　　封建
　　昔之论封建者曹冏陆机刘颂魏征李百药顔师古刘秩杜佑自柳宗元之论一出而诸子之论皆废苏子瞻志林一出而柳子之论益明余得拾其遗而裨之曰封建始于黄帝不得其利己受其害矣蚩尤亦诸侯也上干天纪下肆民残以帝之神圣七十战而仅胜之亦殆哉岌岌乎矣其余画野之君分城之主虽有蚩尤之心而未露蚩尤之迹帝固不得而废之也嗣是九黎乱徳矣防风不朝矣有扈叛逆矣夷羿簒弑矣昆吾雄伯矣皆诸侯之不靖者其余尚多有之而载籍散亡不可以悉至周则其事又可睹矣大封同姓以及异姓谓之万国其初建之意亦曰藩屏京师也夹辅王室也使民亲于诸侯而诸侯自相亲也成康继世未百年间昭王南巡而胶舟溺死矣穆王西巡而徐偃煽乱矣藩屏焉在乎夹辅焉在乎至于春秋战国干戈日寻迄无寜歳肝脑涂地民如草菅乌在其为亲也其立之政典防其僣窃为述职之制曰一不朝则贬其爵再不朝则削其地为建国之典曰负固不服则伐之内外乱鸟兽行则灭之其法似严矣周之世诸侯之不朝多矣贬谁之爵乎削谁之地乎矧敢曰六师移之乎负固不服先莫如秦楚后莫如吴越天王方且迁避之不暇敢言伐之一字乎内外乱鸟兽行莫如晋之齐姜卫之宣姜鲁之文姜哀姜二嬖之子非类之孽方为太子而世其君天王册命之不暇敢言灭之一字乎三朝之制殆为虚设九伐之典亦是弥文则封建非圣人意明矣腐儒曲士是古非今犹言封建当复予折之曰欲目睹封建之利害何必反古今有之矣川广云贵之土官是也夫封建起于黄帝而封建非黄帝意也土官起于孔明而土官非孔明意也势也封建数千万年至秦而废土官历千百年川之马湖安氏治中以罪除广之田州岑氏正徳中以罪除而二郡至今利之有复言复二氏者人必羣唾而众咻之矣封建之说何以异此然欲复土官则人知非之而复封建人不之非是知一方之利害而不知天下之利害知今之势而不知古之势也非腐儒而何哉曰如此则三代圣人犹有弊法邪曰易曰易穷则变变则通礼曰礼时为大顺次之三代之上封建时也封建顺也秦而下郡县时也郡县顺也总括之曰封建非圣人意也势也郡县非秦意也亦势也穷而变变而通也虽然是说也非柳子苏子之说也孔孟有是说矣孔子系易曰阳一君而二民君子之道也阴二君而一民小人之道也孟子曰天下恶乎定定于一夫封建之制国各有君君各纪元是非二君将千百其君矣恶能定于一不定于一恶能不乱使孟子生于秦汉之后必取栁苏识时之说而两胡腐儒将麾之门墙之外矣
　　董子论养生
　　董仲舒曰天地之气不致盛满不交阴阳是以君子甚爱气而谨游于房是故新壮者十日而一游于房中年者倍新壮【谓二十日也】始衰者倍中年【四十日也】中衰者倍始衰【八十日也】大衰者以月当新壮之日【十月也】而上与天地同节矣然而其要皆期于不极盛不相遇疏春而旷夏涸秋而暌冬养微阳而固天地之房谨微阴而助收敛之藏又曰夀者醻也夀有短长由养有得失自行可久之道者其夀醻于久自行不可乆之道者其夀亦醻于不乆故曰夀者醻也
　　春秋孟子
　　春秋恶絶秦楚而大学引秦誓楚书孟子羞称五伯而引晏子之言述百里奚之功此皆圣贤憎而知其善也
　　子贡多学之对
