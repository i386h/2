<!-- { "loadSidebar": true } -->
　　信阳何景明为中书舍人无何即致什归归逾年丧其父巳又丧母将葬伻来乞铭予拔涕曰余始与景明友葢日想见其父母乃今不及见矣志曰封征仕郎中书舍人何公者信阳州人也讳信字文实其先居罗田曾祖太山始徙信阳　高皇帝过信阳树二旗令曰为我军立红旗下。为民白旗下于是太山即立白旗下太山生海海生鉴阴阳典术鉴生何公何公少使气。大言任谋然数困鲜成事人不之奇也有卢翁者识之女以女语人曰吾甥三十当有闻是后有异人产其家公三十果辟为布政司承差见诸承差者污贱无藉也又率务裘马相高何公耻之独潜饬行捡诵书久之颇自表见而布政使吴节因窃怪之特使董大役事出其金公则立办顾又入其羡金请振贷所全活以万数吴公乃大喜以为贤引置心腹成化末关中大饥　诏发漕粟万石至卫口由河南发卒挽抵关当是时河南独南阳汝宁熟于是河南乃即发南阳汝宁卒万人将行何公闻之恚曰今关中米石不过直金一耳今奈何若是矣乃入言于吴公曰公诚权出帑金万使入关籴可遂得万石乃因令二郡曰能人出金一即罢若役仍给粟人一石二郡人知役且十倍费必踊跃人愿出金一而不肯受粟是公一举活关中之民弭二郡嗷嗷之口而省粟万石矣吴公曰善卒用其计何公于是有名河南然顾豪亢自负太监汪直至河南河南都御史以下震慑皆匍匐行上谒会直左右俾都御史札属括名▲具见□□ 
　　马都御史业巳诺然手战不能执笔汗簌簌下何公在旁曰都御史大臣不当烦吏事乃夺笔代都御史札其无严贵幸如此。其后为会宁渭源二驿丞又有抗监贡狮番武官及禽巨猾李氏事今皆不详第详其著者焉何公为人大段厉义气。不欲龊龊与世浮沉。或见尊官大人。有弗洁也。则退而唾骂之。而汪直过时按察使陈选见直独长揖不拜何公终身叹慕之曰陈按察真男子也何公故病足往在渭源病足会御史行县至县簿尉以下皆徒走奉舆马行辄数▲有执持且有体裁 
　　十里何公于是仰天窃叹曰嗟乎可以去矣遂即弃官归然贫无马骑有人资之车一乘马一匹乃始归而舍城西溪上即又日歌吟力田诵书郡人即无小人咸望风起敬公称先生不曰何驿丞也乃后何公以子景明封官乃何公不欲称其官称曰梅溪居士郡人即又称梅溪居士云先娶卢氏即前卢翁女卢翁有异术尝以策于石将军有功巳弃之亡归故不及于难继娶李氏其父山东人也寓罗山卢家故与卢翁往来善卢翁因窃知李氏女贤及卢氏死乃力主李氏女继卢氏曰产异人者此女也乃后二氏皆封孺人云卢氏生景韶累官东昌府通判卒景旸举人而李氏生景晖景明又生女适孟洋今为行人何公生某年月日卒某年月日年若干岁卢氏生某年月日卒某年月日年若干岁李氏与何公生同岁卒同月以某年月日合葬西山之麓 

　　【 摹其高姿阔视处不减周仆射精神足隐数人】 

　　明文霱卷之十四 

　　●明文霱卷之十五 

　　武林刘士鏻羽石父评选 

　　墓志铭二 
　　墓表 
　　墓揭 
　　行实 
　　述 

　　◆墓志铭二 

　　直隶赵州知州前工部都水司郎中李公墓志铭 
　　李解元墓铭 
　　都察院右佥都御史泽山张公墓志铭 
　　高君墓志铭 
　　明汪次公暨吴孺人合葬墓志铭 
　　明孟宜人墓志铭 
　　锦衣卫经历赠奉议大夫光禄寺少卿青霞沈公墓志铭 
　　少溪袁公墓志铭 
　　明茂才私谥文穆魏长公太易墓志铭 

　　○直隶赵州知州前工部都水司郎中李公墓志铭 

　　赵贞吉 
　　李君讳方至字如川家富顺县鳌溪之曲遂自号小鳌子上世有曰李溥德者自湖广公安县来迁子志聪孙继宗皆以曾孙本贵赠通议大夫礼部侍郎本之子文昌以荫补郡照磨而文昌之子讳凤登进士第为御史升陕西副使凤生君君生翰林修撰长春于是溥德下八叶皆簪绂而李氏大于富顺矣本官终资善大夫南礼部尚书事载县志宪副在台中久与考察庶官有声称人忌之不得为省寺随例出补补副使未久思释去君于时待试南宫矣事宪副与严孺人甚适其意慕白沙之学无从问之游太学知湛先生陈氏之巨子遂师事焉久若有得也一日跪请于宪副公曰儿欲卒业此学请罢去举业以成专一宪副公誓之曰吾不见汝进士目不瞑也毋再妄语君乃待试如初君与吾弟仲通同举相与讲学甚浃偕计必同予在史馆至必主予君美眉目髯须英秀望知为出群人也仲通尝谓予曰我与李君同行事巨细必经君手予忘为旅也然终数千里路未见其叱一仆终日谈笑讽咏意闲旷而事无不集观其才度任重之器也最后偕计乃庚戌岁正月与仲通宿天坛院中予访问之雪夜月晖酣酒高歌忽谓予曰今制二甲进士不得为科道岂文使然欤郎署官不得论劾岂才使然欤君为国史何不奏改其不便予戏谓之曰子今年试进士请卑之勿高论即得入▲君为国史必请罢此 
　　三等行取台谏风闻言事快其意亦甚易易乌用改制为哉共抚掌大笑二月果中选入三甲闻严孺人计去免丧授工部主事主事修京师外城躬版筑率军卒以勤闻榷杭税值岛倭乱商不至君计招绥完官课以廉闻事竣省亲曲事其志以孝闻于是擢本司郎中荐加从三品俸奉　敕理漕事驻高邮是岁海汛夷舸甚巨且伙环邮城肆掠不去旦夕城欲破君登陴誓士以死守矢石薄城上公■〈立乞〉立勿动夜购死士咍说夷长潜听撤近城民舍贼不得上气沮渐解去是役也淮海之间称忠勇矣夫君自和鲜哺饴割亲爱而来一敌临则弃身而不顾何其壮哉传曰战阵无勇非孝也。此君之所以为孝也乎。当是时吏部知李郎中之才也科道知李郎中任也缙绅游谈知李郎中奇也俄而大工起以李郎中为江浙徽三省采办使用其才其任其奇耳郎中曰郡县畴昔轻部官令不新其耳目恐未易驱策乃劾论采木官最怠玩者　天子方倚郎中得巨木见奏喜其能逮捕怠者笞治于是江淮大木凑然至矣君抗疏之力也▲□上起下 
　　然而吏部遂薄君以为露巳长矣科道遂怒君以为夺巳权矣缙绅游谈间亦有惑于浮讥以君为巳甚矣此何谓哉君事竣复　命而南论章至　上不直之君亦上章辨焉畧曰臣采木之使也臣所劾采木之有司也使臣不得木罪当死。有司采木怠。使臣职当劾。与科道何与。而谓夺其权乎。夫使臣劾一慢令有司　天子怒而逮治之威震山徼大木以集此天子鼓舞一世之权也科道官以为夺巳之权其权安在谁夺之乎臣闻人臣先国家之急而后其私交▲应上 
　　若臣之苦心勉从王事秪图集事不恤人怨宜为体国奉公者怜惜而培护之彼辈顾谓可杀可恶不逐之不巳也则其心事之凉于　主上而薄于公家亦可睹矣臣请自劾罢归田亩以息诸臣之怒而避其锋惟　陛下怜而赐许之　上慰留之于是郎署生气以为李君烈丈夫哉然吏部不喜也故久不调乃以外艰归数月以郎中为赵州知州云夫郎中称任使。　九重所知名也。顾八年倚署而不迁。偶为科道所怒。则一麾出守而恐后。非臣义之大舛也哉。论世▲又收又起 
　　者恬不知怪。斯三纲九法。无与任之者耳。君赴知州事越八月闻妻朱宜人卒于家遂自免罢归凿舍后洞居以习静君体肥误为洞湿伤遂病久益痿忽辞药叹曰本无有生乌用惜死吾病必不起急呼儿春来与之诀长春时读书中秘　上以予与殷尚书教之共目其西归浃旬而君卒己巳年闰六月望日寿六十一岁明年予亦谢事春尚在哀中春以书奉甘宪副状至曰先子墓门石待吾师之文吾师知先子之深状未备者幸收录之噫状备矣予识其大者耳状称公性度潇洒器宇凝静鳞甲中敛锋棱外削葆植祗检初终罔贰孝豫中宪则五十而慕忠祗　简书则百折不回展修公安之冢水木敦也收恤从祖之孤蒸尝缉也群四乳之晜而齐体之无我嫡也较六均之宅而损益之无我饶也又能婣睦族尚??推解靡遑交游待以举火者无筭其自奉则不厌藜?禾自大?居常葛巾野服惟　新皇建储恩阶朝列大夫仅一再曳金绯随笥之曰无炫山人装也噫君以孝静称。此孝静之称。所优为也。又称公治赵州曰赵当畿辅孔道嵬琐繁剧万之他郡公风剖讼狱水决簿书雷厉豪黠电掣奸慝老吏畏慑失俛仰民欣欣有古良称邻壤质成者争戴为青天矣郡有大石桥蘗税岁计千余缗往充私橐弗丽守藏也公曰叵哉今民苦诛求狱国驿置外更滋以里甲供亿不赀奈何弗捐以蘗抵乎乃檄当涂着为令日惟需郡井汲虽朿薪掬蔬必俸易纳匦以进官庖冲泊如田家居噫君以才廉称。此才廉之及。所优为也。嗟嗟以予论君才情志意使充其量则贾太傅范希文之流亚哉惜君时命不逢未能极其恢廓耳夫春也甚文有大志其终能酬其先人无惰之业乎春有弟属春与其妹一人嫁甘维梁皆同生母王氏也王母乃朱宜人择聘事鳌公以延其嗣宜人生一女耳嫁杜渐宜人极慈爱长春长春不知为王出鳌公重之故闻宜人没而罢其官兹同宂云铭曰鳌山青青鳌水平中有烈士千年坟呜呼南堙之气不灭名谁其引之在后昆 

　　【 玩其开阖起伏龈龈然井井然是大有间架文字】 

　　○李解元墓铭 【 名东儒云南剑川州人】 

　　杨慎 
　　呜呼李氏子吾眼中望士。昔也髫苍颖发驹齿千里宵肄八行下朝书罄百纸一日起荒徼两都齐英轨糟粕漉醇醪。菁华汰粃滓深湛汲古绠坚利劘往垒名者造物忌林风摧秀蘤鸿蜚垂其翼狼跋以疐尾兴山俄止篑。学海涓流汜。旅次溘朝露永诀期溓水颜回败丛兰。冉耕歌芣苡。司命钧播物。歼良兹何理。阖胡视其■〈穴上良下〉赍志竟巳矣刻诔慰营魄呜呼李氏子 

　　【 鹦鹉腊孔雀脯】 

　　○都察院右佥都御史泽山张公墓志铭 

　　茅坤 
　　佥都御史泽山张公病且革执予手而曰君为我书其墓呜呼若公者世之强干之才也天假之以年而迟之禄位以究其志庶几乎古之所谓戮力王室纲纪四方者而今且没而公之业止是耶公名濂字子清甫弱冠举浙江乡试第一巳而与予同登进士授刑部陕西司主事以能闻因推择为吏部当是时诸为吏部者所当进且绌天下之贤不肖之权归于执政者十之九而听吏部所自得为者十之一诸郎署不得不共为渰淟??阿涊以相浮湛间有守其职以抗者辄坐罪去而公之入吏部也既以能显声郎署闲执政者业巳器重之又适两执政者互相构其一败去公数画策关说执政者指故所嫉而欲击去之其人不肖也公听之矣贤也即前说之曰某故所忤门下者然颇窃时誉孰若姑置之而以显君侯之能容乎或指故所私而欲显擢之其人贤也公亦听之矣不肖也即又前说之曰某之骫法毁职也如此其所获▲如其面陈 
