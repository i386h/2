<!-- { "loadSidebar": true } -->
　　有客渡江，嗤点诸名士诗，谓将《文选》、唐诗烂熟背诵，ㄎ扌蹇搜略，遇题补衲，不问神理云何？警策云何？盖末流学问之误如此。予谓此非学问之误，乃胎性使然也。仙家言胎性合于营卫之中、五藏之内，虽获良针故难愈也。今诗人胎性凡浊，熏于荣卫五藏，虽有《文选》、唐诗以为针药，适足长其焰烟，助其繁漫耳。学问何过之有？余苦爱退之《秋怀诗》云：“清晚卷书坐，南山见高棱。高寒凄警与，南山相栖泊。”惊绝于文字之外，能赏此二言，味其玄旨，斯可与谈胎性之说矣。遵王近作《秋怀》十三首，余观其有志汲古，味薄而抱明，乎南山之遗志也，故亟取焉。而遵王避席请未已，若退之梦吞丹篆，傍一人抚掌而笑，似是孟郊。余老矣，无以长子，他日丹篆文成，余为梦中傍笑之人，不亦可乎？
　　【题为龚孝升书近诗册子】
　　往在白下，余淡心采诗，及余，余告之曰：“老来作诗，约有二种，长言谰语，率意放笔，不征典故，不论声病，吴人嗤笑俚诗，谓是静轩先生有诗为证，余诗强半似之。至若取次应酬，率率属和，撑肠少字，须乏苗，不免差排成联，寻扯作对，子路乘肥马，尧舜骑病猪，此十字金针诗格，为家宝，但是扇头屏上利市十倍，不敢云舍弟江南，家兄塞北也。”
　　金陵士友为之哄堂大笑。顷孝老过吴门，出素册属写近诗，扁舟细雨，聊为命笔，辍简观之，大约是二种诗中前一种耳。腕晚失学，老归空门，世间文字，都如嚼蜡，诗选之刻，流传咸阳。闻高句丽使人颇相访问，而大冠如箕，有戟手骂詈者，若令见余旧诗，拖沓潦倒，向慕者或不免抚掌三叹，而唾詈者庶可以开口一笑也。孝老爱我，将以老去诗篇，浑漫兴解，嘲则吾岂敢。
　　【偶书黎美周遂球诗集序后】
　　西昌徐巨源序番禺黎美周之诗，以为太白以后一人，而自恨其不如。余惊怖其言，读美周之诗，心眩目眙，惝恍自失者久之。
　　广陵郑超宗邀诸名士，赋黄牡丹诗，糊名易书，属余看定，如唐人所谓擅场者。余取美周诗压卷，一时呼黄牡丹状元，镂朱提为巨杯，镌余言以识。去今二十年，岭邮中得其子所寄《莲须阁集》，撰文怀人，潸然出涕，徐而视之，卷帙如故。向之烂然夺目者都不忆记何处，岂陵谷贸易，诗以时更邪？抑朱碧错互，识以久徙邪？不然，则或者老向空门，舍离文字？向者之耳目茫然易向而不能自主也。
　　客曰：“不然。向之评美周，以巨源评美周也。今之评美周，以美周评美周也。向也实而今也虚，向也有待而今也无待也。”鸠摩罗什为儿时，随母至沙勒，顶戴佛钵，私念钵形甚大，何其轻邪？即重，失声下之，母问其故，对曰：“我心有分别，故钵有轻重耳。”征童寿之钵喻，则客言亦大有理，未知巨源今日戴钵轻重，视余，又何如也？恨越在二千里外，无从与巨源剧谈喷饭，聊书此以寄之。
　　【跋萧孟花烛词】
　　孟自西昌来，就婚南都，词人才士有名士悦倾城之羡，并赋《花烛词》，流艳人口，孟要余继声。暑夜酒阑，拍蚊挥汗，勉如卷中之数诸公之诗，鲜荣妙丽，反商下徵，幽兰白云之曲，而余以兔园村夫子摇腐毫，伸蠹纸，颂斯男而祝偕老，譬如乐工撒帐，歌满庭芳，匠人抛梁，唱儿郎伟，虽其俚鄙号嗄，不中律吕，而燕新婚者、贺大厦者亦心有取焉。唐人记嵩岳嫁女，田、邓韶两书生奉引相礼，虽为群仙所怜，倾折花枝，赐熏髓酒，然老措大，举止郎当，衣冠潦倒，应不免令碧玉堂上捧玉厢、托红笺人掩口窃笑。余之诗忝预群公之列，得无类是乎？孟归，属子晋刻其诗，趣为跋语甚急。余语子晋子，当是卫符卿李八百也。并书，以博孟一笑。
　　【明媛诗纬题辞】
　　明朝闺秀篇章，每多撰集，繁{艹仍}采撷。昔由章句竖儒孟浪品题，近出屠沽俗子回文锦字，涂抹《兔园》；紫凤天吴，颠倒裙带衤豆褐。侍中口病，指点河汉之机丝；浑敦形残，评泊霓裳之歌舞。徒使香奁掩鼻，美嫔捧心而已。
　　山阴王大家玉映名刻苕华肉齐环壁，松风入砚，金壶之汁不干；云母养笺，蚕书之体自作。游兹策府，荡我文心。绿笥丹筒，则卷盈方底；金箱玉版，则名溢缥缃。于是命缝人敕毛颖，拂毫素，戒赫蹄研匣，琉璃映澈。观书之秋月，笔床翡翠欲飞，点笔之风霜出入，岂但于千金褒贬有同，于一字命名诗纬。嗣音玉台，亦史亦玄，又香又艳，斯则聊同弃日，孝穆所以无讥诒我彤管，蔚宗为之三叹者也。
　　昔者上官昭容席人主并后之权，评昆明应制之什，丹铅甲乙，纸落如飞，遂使沈宋诸人俯首，一时流艳，千古玉映，以名家之女擅绝代之姿。齑盐自将，丹黄不御，聊以偏削消此馀闲。走群娥于笔端，笼娈诸于几上。玄音高唱，若嵩岳之会众真；墨兵萧闲，如吴宫之教女战。吕和叔《昭容书楼歌》曰：“自言文艺是天真，不服丈夫胜妇人。”悠悠古今，同斯永叹矣。道人心如水石，叙以梦言，匪云作戏逢场，聊亦助成水观。
　　【书瞿有仲诗卷】
　　余常谓论诗者不当趣论其诗之妍媸巧拙，而先论其有诗无诗。
　　所谓有诗者，惟其志意Τ塞，才力愤盈，如风之怒于土囊，如水之壅于息壤，傍魄结啬，不能自喻，然后发作而为诗。凡天地之内，恢诡谲怪身世之间，交互纬纟由，千容万状，皆用以资为诗，夫然后谓之有诗。夫然后可以叶其宫商，辨其声病，而指陈其高下得失。如其不然，其中枵然无所以而极其扯采撷之力，以自命为诗，剪采不可以为花也，刻楮不可以为叶也。其或矫厉矜气，寄托感愤，不疾而呻，不哀而悲，皆象物也，皆馀气也，则终谓之无诗而已矣。
　　契家瞿生有仲，亻累然书生，而有囊橐一世、牢笼终古之志气。其为诗，长篇如诉，短咏若泣，俄而雷叹颓息，扌舀膺擗В；俄而牢刺拂戾，踊跃，使读者怆然累欷，惝恍自失。徐而即之，则似攫龙蛇抟兕虎，欲与之斗而不能也。余观今之称诗者多矣，求诸声律排比之外而论其有诗无诗，则不能不推有仲，有仲通怀敏志，以余礼先一饭，偻而问道焉。老而失学，无以相长，则进而语之曰：“子之诗富有日新，不可以岁月判断。然吾观确庵子之所评定者，则子之质的也。昔者玉川子作《月蚀诗》，韩子心服焉，而隐其文曰：‘效玉川子作。’韩子之效之也，所谓约之以礼也。子之才华雄放兀，可以进步玉川，而确庵子则有志乎韩子之学者。评子之诗，引绳切墨，盖亦有约礼之思焉。子于是乎求之，有馀师矣。”
　　陶冶性情，杼轴理道，词约义丰，诗之正令也。若夫连章累韵，悦目偶语，以舆为同声，以嘈为多助，揽采烦则意象杂，伸写易则蕴蓄浅。陆士衡所谓寡情鲜爱，浮漂不归者，此才多之通病，而长胜之兵所以善败也。古人所以善居其有者，则必有道矣。以吾言商诸确庵子，以为何如也？
　　【书梅花百咏后】
　　今之论诗者以势尖径仄、扪枯守寂为宗，若咏梅花诗尤争为荒寒瘦饿，如烟似梦之句。譬如蟪蛄之声发于蚯蚓之窍，虽复凄神寒骨，亦何足听。又况陈根宿莽滋蔓，因仍腐烂满纸，正所谓陈言务去者乎。
　　新安程穆倩示余《梅花百咏》，泺水高二亮先生和中峰本公韵而作者，弘放演迤，地负海涵，芳华妙丽，无所不有。其象物也博，其取境也全，其称名指事也肆而隐，曲而不晦。隋何之珠径寸照乘，而昆山之人则用以抵鹊。富有日新，诚哉是言也。
　　夫今之咏梅所谓荒寒瘦饿者，亦取其形似而已矣。空山野水，梅之玄圃也，亦知夫珠宫玉照之非凡乎？疏篱短勺，梅之逸致也，亦知夫上林兔苑之非俗乎？前村一枝，梅之远神也，亦知夫罗浮万树之非繁非杂乎？古来咏梅之诗托始于水部，少陵譬之光音天人，未食地肥，于人间粳稻气味，犹相越也。林君复为清真雅正主，以暗香疏影之句，标举梅之眉目。高季迪为广大教化主，以雪满月明之句，洗发梅之精神。二公自众香国中来，为此花持世各三百年，文心秀句，新新不穷，披华启秀，浚发斯咏。后三百年修标梅之祀者，孤山青丘坛不改，顺祀配食，则南村在斯，以余言跻之其可也。
　　余老矣，皈心空门，世间文字都如啖蜡，读二亮百咏，此心痒痒，食指欲动。二亮有事吴门，而余方凿坏逾垣，屏迹贵游，不获一见，聊书长语于卷末，因穆倩以寓焉。墓田丙舍，老梅数十株，日夕把百咏诗赏其下，凌风却月，缟袂扣门，酒阑梦断，恍忽在卷帙间，谓余不识二亮，故未可也。
　　【嗜奇说书陆秋玉水墨庐诗卷】
　　孙子子长，吾党之知言者也。好陆子《秋玉诗》，袖以示余曰：“此今之嗜奇人也。”夫子幸有以张之留之弥月，取次吟赏，标新领异，良如孙子所云。
　　余胸中无奇，以孙子言直叹其奇而已矣。东海中有水母，以虾为目，而余以孙子为目。甚矣，余之可笑也。孙子趣欲余张其诗，请为孙子终嗜奇之说。今夫刍豢粱肉，天下同嗜也，有人焉厌膏粱而甘藜苋，或嗜昌蜀，或嗜枣芰，则奇。又有人焉厌五谷，炼服食，餐云母而摩甘露，则益奇。虽然未尝奇也，彭祖之斟雉羹，麻姑之擗麟脯，皆其日用饮食也。仙家有梨枣之药，诸天有饮食之树，自然任运非幻化而得也。物亦有之，麝之食柏也，虫之食木也，蠹之食字也，人以为奇，而彼固以为刍豢粱肉属厌而后已也。若夫夷由食火，蜣螂食粪，即蛆食蛇，脑窃脂贼苗之类，皆将笑而哕之，则亦何奇之有哉？
　　昔者昌黎之门，文莫奇于樊宗师，诗莫奇于卢仝。樊之文，昌黎以为文从字顺者也。卢之诗曰：“海月获羁魂，到晓点孤光。夜半睡独觉，爽气盈心堂。”吾以为非昌黎之门不能道也。孙子既以嗜奇知陆子，括羽镞砺，请以昌黎之门为准，若夫马兰请客盖玉，川子之俳语而长颈，高结斗险于菌蠢，彭亨之辞，亦非余之所谓奇也。书之以复于孙子，且以为陆子诗序。
　　【题徐季白诗卷后】
　　余少不能诗，老而不复论诗，丧乱之后搜采遗忘，都为一集，间有评论，举所闻于先生长者之绪言，略为标目，以就正于君子。不自意颇得当于法眼，杂然叹赏，称为艺苑之金，而一二询厉者，又将吹毛刻肤，以为大﹃。老归空门，深知一切皆幻，付之卢胡而已。
