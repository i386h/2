<!-- { "loadSidebar": true } -->
　　国家始踵隋制开十六卫将军总三十员属官总一百二十八员署守【集作字】分部夹峙禁省厥初歴今未始替削然自今观之设官言无谓者其十六卫乎本原事迹其实天下之大命也始自贞观中既武遂文内以十六卫畜养戎臣【褒公鄂公之徒并为诸御将军】外开折冲果毅府五百七十四以储兵伍或有不幸方二三千里为防土数十百万人为防兵蛮夷戎狄践踏四作此时戎臣当提兵居外至如天下平一暴勃消削单车一符将命四走莫不信顺此时戎臣当提兵居内当其居内也官为将军绶有朱紫章有金银千百骑趋奉朝庙【集作谒】第观车马歌児舞女念功赏劳出于曲赐所部之兵散舍诸府上府不越一千二百人【五百七十四府凡有四十万人】三时耕稼袯襫耞耒一时治武骑剑兵矢禆卫以课父兄相言不得业他籍藏将府伍散田畆力解势破人人自爱虽有蚩尤为帅雅亦不可使为乱耳及其当居外也縁部之兵被檄乃来受命于朝不见妻子斧在前爵赏在后以首争首以力抟力飘暴交捽岂暇异略虽有蚩尤为帅雅亦无能为叛者【一作也】自贞观至于开元末百三【集作五】十年间戎臣兵伍未始逆簒此圣人所能柄统轻重制障表里圣筭神术也至于开元末愚儒奏章曰天下文胜矣请罢府兵诏曰可武夫奏章曰天下力强矣请抟四夷诏曰可于是府兵内铲边兵外作戎臣兵伍湍奔矢往内无一人矣起辽走蜀缭络万里事伍强防【奚契丹吐蕃云南大食国】十余年中亡百万人尾大中干成燕偏重而天下掀然根萌烬然七圣旰食求欲除之且不能也由此观之戎臣兵伍岂可一日使出落铃鏠哉然为国者不能无也居外则叛【韩黥七国近者禄山仆固是也】居内则簒【莽卓曹马已下是也】使外不叛内不兵不离伍无自焚之患将保颈领无烹狗之喻古今已还法术最长其置府亡卫乎近代以来于其将也复为甚也人嚣曰廷诏命将也名出视之率市児軰盖多稽【文粹作赂】金玉负倚幽阴折劵交赀所能也絶不识父兄礼义之教复无慷慨感槩【川文粹作激】之节【集作气】百城千里一朝得之其强杰愎勃者则挠削法制不使防已斩族忠良不使违已力一势便罔不为防其阴泥【去声】巧狡者亦能家筭口敛委于邪幸由卿市公去郡得都四履所治指为别馆或一夫不幸而寿则戞割生人畧匝天下是以天下每每兵乱涌溢齐人干耗乡党风俗滛窳哀薄教化恩泽拥抑不下召来灾沴被及牛马嗟乎自愚而知之人其尽知之乎且武者任诛如天时有秋文者任治如天时有春是天不能倒春秋是豪杰不能惣文武是此軰受钺诛暴乎曰于是乎在某人行教乎曰于是乎在欲祸不作未之有也伏惟文皇帝十六卫之旨谁复而原其实天下之大命也故作原十六卫
　　书田将军边事　　　　　　孙　樵
　　背临卭南驰越二百里得严道郡实与沉黎越隽俱为边城逼于羣蛮田在賔将军刺严道三年能条悉南蛮事为樵言曰巴蜀西逼于戎南逼于蛮宜其有以制之者当广徳建中间西戎两饮马于岷江其众如蚁前锋魁健皆擐五蜀之甲持倍寻之防徐呼按【文粹作接】歩且战且进蜀遇闘如植横堵罗戈如林发矢如蝱皆折刄失【集作吞】镞不能毙一戎而况防其阵乎然其戎兵践吾地日深而疫死者日众即自度不能留亦輙引去故蜀人为之语曰西戎尚可南蛮残我自南康公凿青溪道以和羣蛮俾由蜀而贡又择羣蛮子弟聚于锦城使习书筭业就輙去复以他继如此垂五十年不絶其来则其学于蜀者不啻千百故其国人皆能习知巴蜀土风山川要害文皇帝三年南蛮果能大入成都门其三门【大入成都是一句门其三门是一句今文粹集本尽削其三门三字而云大入成都门乃不成语赖英华可证其非】四日而旋其所剽掠自成都以南越隽以北八百里之间民畜为空加以败卒贫民持兵羣聚因縁刼杀官不能禁由是西蜀十六州至今为病自是以来羣蛮常有屠蜀之心居则息畜聚粟动则练兵讲武【集作战非】而又俾其习于蜀者伺连帅之间隙察兵赋之虚实或闻蜀之细民苦于重征且将啓之以幸非常【李丞相固言镇西蜀时有编民李者遣子赍书通蛮言蜀无备可取状边戍搜获之按问得实弃市至今或有踵其所为者】吾不知羣蛮此举大剑以南为国家所有乎且每嵗发卒以戍南者皆成都顽民饱稻饫豕十九如瓠虽知钲鼓之数不习山川之险吾常伺其来朔风正严缓歩坦途日次一舍固已呀然汗矣而况歴重阻即严程束甲而趋防防而鬬耶加以为将者刻薄以自入餽餫者纵吏而【一作以】防窃县官当给帛则以苦【文粹作踈】而易良当赈粟则以砂而参粒【每嵗当给帛主将輙先市轻帛以易重帛然后散诸边卒当给粮下吏必先盗其米然后以砂补其数以给边卒以此为恨四字集作常以口为怨之也】如此则边卒将怨望之不暇又安得【集作能】殊死而力战乎此巴蜀所以为忧也樵曰诚如将军言苟为国家计者孰若诏严道沉黎越嶲三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部缮相美地分卒为屯春夏则耕蚕以资其衣食秋冬则严壁以俟其防虏连帅即能督之嵗遣防白吏视其卒之有无劾其守之不法者以闻如此则县官无餽餫之费奸吏无因縁之盗兵足食给卒【集有胥字】无怨于将军则如之何【四字集作如何】田将军曰如此何患言卒遂书








　　文苑英华卷三百七十五
　　钦定四库全书
　　文苑英华巻三百七十六　宋　李昉等　编杂制作
　　中和乐九章　　　　　补大戴礼祭法文一篇补周礼九夏系文一篇　九夏歌九篇
　　山书十八篇
　　中和乐九章　　　　　　　卢照隣
　　歌登封第一
　　炎图防寳黄厯开璿祖武类帝宗文配天玉銮垂日翠华陵烟东云干吕南风入山称万嵗河庆千年金防永结璧丽长悬
　　歌明堂第二
　　穆穆圣皇雍雍明堂左平右墄上圆下方调均风雨制度阴阳四防八逹五室九房南通夏火西瞰秋霜天子临御万玉锵锵
　　歌东军第三
　　遐哉庙畧赫以台臣横戈碣石倚剑浮津风兵拂箨日域清尘鳬夷复祀龙伯来賔休兵防县献馘天闉斾海凯人耀【一作翫】辉震震
　　歌南郊第四
　　防郊上帝肃事圆丘龙驾四牡鸾旗九斿钟歌晩引紫炀髙浮日丽苍壁云飞外求皇之庆矣万寿千秋
　　歌中宫第五
　　祥游沙麓庆洽瑶衣黄云昼聚白气宵飞居中履正禀和体微仪刑赤县演教椒闱陶钧万国丹青四妃河洲在咏风化攸归
　　歌储宫第六
　　波澄少海景丽前星髙禖诞圣甲观升灵承规翠所问寝瑶庭宗儒侧席问道横经山賔皎皎国胄青青黄裳元吉邦家以宁
　　歌诸王第七
　　星陈帝子岳列天孙义光带砺象着乾坤我有明徳利建倓【疑】存苴以茅社锡以牺樽藩屏王室翼亮尧门八才两献夫何足论
　　歌公卿第八
　　蹇蹇三事师师百寮羣龙在职振鹭盈朝丰金辉首佩玉鸣腰青蒲翼翼丹地翘翘歌云佐汉捧日匡尧天工人代邈邈昭昭
　　緫歌第九
　　明明天子兮圣徳穆穆皇后兮阴化康登若木兮座明堂池蒙汜兮家扶桑武化偃兮文化昌礼乐昭兮股肱良君臣已定兮永无疆顔子更生兮徒皇皇若有人兮天一方忠为衣兮信为裳飡白玉兮饮琼芳心思荃兮路阻长
　　补大戴礼祭法文　　　　　皮日休
　　祭法曰法施于人则祀之咎繇作帝謩为士师其道叅乎舜禹不曰法施于人乎何祀典之阙哉祭法曰能御大灾则祀之尧舜之世山林蕃鸟兽暴益作虞也山林踈鸟兽鲜人民安不曰能御大灾乎何祀典之阙哉祭法曰以劳定国则祀之昔者周公辅武以宁殷乱佐成而定【集作立】周业制礼乐立明堂不曰以劳定国乎何祀典之阙哉如以咎繇伯益之功小于舜禹不在祀典则契为司徒而民成咎繇也防勤其官而水死伯益也如以圣人制礼自有七庙不合列在礼典则文王以文治武王以武功周公也如皆以功烈列于民者则吾之先师仲尼迈徳于百王垂化于万代孰不若契为司徒防勤其官也哉日休惧圣人之文将乱而坠敢叅补而附之其文曰
　　咎繇能平其法以位终益能立其功以譲禹政周公以文化仲尼以徳成非此族也不在祀典
　　补周礼九夏系文
　　周礼钟师掌金奏九【集作凡】乐事以钟鼓奏九夏按郑康成注云夏者大也乐之大者歌有九也九夏者皆篇名也颂之类也此歌之大者载在乐章乐崩亦从而亡是以颂不能具也呜呼吾观之鲁颂其古也亦以久矣九夏亡者吾能颂乎夫大乐既去至音不嗣颂于古不足以补亡颂于今不足以入用庸可颂乎颂之亡者俾千古之下郑卫之内窈窈防防不独有大巻【音权黄帝乐名也】之一音【集作章】者乎
　　九夏歌九篇
　　王夏之歌者王出入之所奏也
　　爣爣皎日歘丽于天厥明御舒如王出焉爣爣皎日歘入于地厥晦惟贞如王入焉出有龙旂入有珩佩勿驱勿驰惟慎惟戒出有嘉谋入有内则繄彼臣庶钦王之式
　　王夏四章章四句
　　肆夏之歌者尸出入之所奏也
　　愔愔清庙仪仪衮服我尸出矣仰【集作迎】神之糓杳杳阴竹坎坎路鼓我式入矣得神之祜
　　肆夏二章章四句
　　昭夏之歌者牲出入之所奏也
　　有郁其鬯有俨其彛九变未作全【集作金】乗来之既酳既酢爰【音小鼓】爰舞象物既降全【集作金】乗之去
　　昭夏二章章四句
　　纳夏之歌者四方賔客来之所奏也
　　麟之仪仪不絷不维乐徳而至如賔之娯鳯之愉愉不篝不笯乐徳而至如賔之娯自筐及筥我有牢米【集作醑】自筐及篚我有货币我牢不我货不匮硕硕其才有乐而止
　　纳夏四章章四句
　　章夏之歌者臣有功之所奏也
　　王有虎臣锡之鈇征彼不憓一扑而灭王有虎臣赐【集作锡】之珪瓉征彼不享一防【集作烘】而泮王有掌讶遉【音侦】尔疆里王有掌客防【于限反饱之貌】尔饔饩何以乐之金石九奏何以赐【集作锡】之龙旂九旒【去声】
　　章夏四章章四句
　　齐夏之歌者夫人祭之所奏也
　　墟墟【集作墟墟皆可疑】衡笄翚翚褕狄自内而外为君之则
　　齐夏一章章四句
　　族夏之歌者族人酌之所奏也
　　洪源谁孕防为江河大块孰埏播为山岳厥流浩漾厥势嵯峨今君之酌慰我实多
　　族夏二章章四句
　　祴【读为陔】夏之歌者賔醉【集作归】出之所奏也
　　礼酒既酌嘉賔既厚牍为之奏礼酒既竭嘉賔既恱应为之节礼酒既罄嘉賔既醒雅为之行【牍应雅三乐器也賔醉而出奏祴夏以此三器筑地为之行事也】
　　祴夏三章章三句
　　骜夏之歌者公出入之所奏也
　　桓桓其珪衮衮其衣出作二伯天子是毗桓桓其珪衮衮其服入作三孤国人是福
　　骜夏二章章四句
　　山书一十八篇【并序】　　　　　刘　蜕
　　予于山上著书一十八篇大不复物意茫洋乎无穷自号为山书
　　天地之气复则结者而为山也融者而为川也结于【集作为非】其所者安静而不动融于其时者防决以【集作而】忘其及【二字集作反】故山之性为近正川之性为革为【二字集作融】是以处其结者有【集作为】君子处其融者为利人
