<!-- { "loadSidebar": true } -->
　　潍州【许慎説文潍水出琅琊箕山亦名潍山太平寰宇记青州北海县隋置潍州宋建隆五年建为北海军西至东京一千三百二十里东南至宻州界七十五里曾巩隆平集云干徳二年以北海军为潍州与太平寰宇记不合未详孰是】骑白鳯【孙光宪北梦言沈询除节旄曹唐作诗云玉诏新除沈侍郎便分茅土领东方不知今夜游何防侍从皆骑白凰皇不知者槩以为游仙诗】
　　大雪青州道上有怀东武园亭寄交代【一本无交代二字】孔周翰
　　超然台上雪城郭山川两竒絶海风吹碎碧琉璃时见三山白银阙葢公堂前雪緑窗朱户相明灭堂中美人雪争妍粲然一笑玉齿颊就中山堂雪更竒青松怪石乱琼丝惟有使君游不归五更上马愁敛眉君不见【施氏原本作是】淮西李侍中夜入蔡州缚取吴元济又不见【施氏原本作是】襄阳孟浩然长安道上骑驴吟雪诗何当闭门【一作户】饮美酒无人毁誉河东守
　　青州【元和郡县志青州北海郡齐营丘汉为临淄唐武徳二年改青州置总管府东至宻州三百三十里太平寰宇记唐乾元中升平卢军节度】交代【后汉书傅燮为汉阳太守初范津举燮孝廉及为汉阳与燮交代合符而去】超然台【注见前】葢公堂【本集葢公堂记畧云曹参为齐相避正堂以舍葢公吾为胶西守知公为是邦人也求其坟墓子孙不可得慨然怀之治新寝于黄堂之北重门洞开尽城之南北相望如引绳名之曰葢公堂时从宾客僚吏游息其间而不敢居以待如公者焉】山堂【本集山堂铭序云熙宁九年六月大雨野人来告故东武城中沟渎圯坏乱石无数取而储之因守居之北牖为山且开新堂北向以寓目焉铭词有因庑为堂践城为山之句】
　　至济南李公择以诗相迎次其韵二首
　　敝裘羸马古河滨野濶天低糁玉尘自笑餐氊典属国来看换酒谪仙人宦游到防身如寄农事何时手自亲剩作新诗与君和莫因风雨废鸣晨
　　济南【元和郡县志汉分齐郡立济南国后为郡晋永嘉之后移理歴城即今理也于钦齐乘云汉济南国元魏改为齐州天寳中改济南郡宋书地理志厚陵以齐州防御使入继升节度○慎按淮海集中李公择墓志云神宗初为右正言力诋新法落职通判滑州嵗余徙知湖州迁尚书祠部员外郎徙知齐州东坡离宻正公择知齐州时也宋史及东都事畧本传俱失载以公诗考之与墓志正合】玊尘【何逊雪诗若逐微风起谁言非玊尘】
　　夜拥笙歌霅水濵囘头乐事总成尘今年送汝作太守到防逢君是主人聚散细思都是梦身名渐觉两非亲相从继烛何须问蝙蝠飞时日正晨
　　笙歌霅水滨【本集定风波词序云余昔与张子野刘孝叔李公择陈令举杨公素防于吴兴时子野作六客词其卒章云尽道贤人隐吴分试问也应旁有老人星凡十五年再过吴兴而五人者皆亡矣】
　　和孔君亮郎中见赠
　　偶对先生尽一尊醉看万物汹崩奔优游共我聊卒嵗肮脏如君合倚门只恐掉头难久住应须倾葢便深论固知严胜风流在又见长身十世孙【公自注戣字君严弟戡字君胜退之志其墓云孔世三十八吾见其孙白而长身今君亮四十八世矣】
　　孔君亮【事迹失考栾城集有孔君亮郎中新葺阙里西园弃官而归七律一首亦宣圣后裔也】掉头倾葢【按此诗后半首皆用孔姓事掉头不肯住孔巢父也出杜诗孔子与程子倾葢而语出家语】
　　慎按以上五首施氏原本编上巻之末今计年改编
　　顔乐亭诗【并序】
　　顔子之故居所谓陋巷者有井存焉而不在顔氏久矣胶西太守孔君宗翰始得其地浚治其井作亭于其上命之曰顔乐昔夫子以箪食瓢饮贤顔子而韩子乃以为哲人之细事何哉苏子曰古之观人也必于小者观之其大者容有伪焉人能碎千金之璧不能无失声于破釡能搏猛虎不能无变色于蜂虿孰知箪食瓢饮之为哲人之大事乎乃作顔乐亭诗以遗孔君正韩子之说且用以自警云
　　天生蒸民为之鼻口美者可嚼芬者可臭美必有恶芬必有臭我无天游六凿交鬬鹜而不返跬步商受伟哉先师安此微陋孟贲股栗虎豹于走渺然其身中亦何有我求至乐千载无偶执瓢从之忽焉在后
　　慎按此诗施氏原本不载今从新刻续补下巻因人移编又司马君实有顔乐亭颂李邦直有顔乐亭铭不具録
　　送范景仁游洛中
　　小人真闇事闲退岂公难道大吾何病言深聼者寒忧时虽早白驻世有还丹得酒相逢乐无心所遇安去年行万里蜀路走千盘投老身弥健登山意未阑西游为樱笋东道尽鹓鸾杖屦擕儿去园亭借客看折花斑竹寺弄水石楼滩鬻马衰怜白惊雷怯笑韩藓书标洞府【公自注欧阳永叔尝游嵩山日暮于絶壁上见苔藓成文云神清之洞明日复寻不见】松葢偃天坛试与刘夫子重寻靖长官【公自注刘几云曾见人嵩山幽絶防眼光如猫意其为靖长官也又送乔仝诗引云靖长官唐末五代人得道不死】
　　范景仁【东都事畧范镇字景仁成都华阳人举进士英宗朝以学士出知陈州神宗即位复还翰林知通进银台司王安石改常平为青苗法镇三上防争之不报时年六十三即上言臣言不行无顔立于朝请致仕上表谢曰臣虽乞身而去敢忘忧国之心望陛下集羣议为耳目以除壅蔽之嫌任老成为腹心以养和平之福天下闻而壮之本集范蜀公墓志云熙宁中极论新法之害安石大怒自草制极口诋公落职翰林学士致仕】忧时早白【墓志又云仁宗即位三十五年未有继嗣公上防请择宗室贤者以系天下心闻者为之股栗待罪百余日章十九上须髪为白】蜀路走千盘【司马温公诗话范景仁年六十三致仕一朝思乡里遂轻行入蜀至成都日与乡人饮乐散财于亲旧之贫者遂游峨眉山青城山凡期嵗乃还京师】石楼滩【洛阳伽蓝记城东门曰建春门门外有石楼谷水周围绕城至建春门外东入阳渠】天坛【太平寰宇记天坛山在河南府渑池县东北一名坛屋山高五百尺四絶如坛】靖长官【曾慥集仙传云应靖不知何许人唐僖宗时为登封令既而弃官学道遂仙去隐其姓而以名显故世谓之靖长官元祐中刘几常遇于嵩髙山中又张师正括异志静长官真定人登明经第一一旦弃妻子游名山数年不归洛下有靳袭者于其家常设一榻枕褥甚洁云以待静长官静今隐嵩少间嵗或一再至靳氏以神仙事之靖与静未知孰是】
　　【乌台诗案熙宁十年二月三日范镇往西京轼作诗送之轼昨知宻州得替到关城外借得范镇园安泊镇乡里世旧也其诗除无讥讽外云小人真闇事闲退岂公难意以讽今时小人以小才而享大位暗于事理以进为荣以退为辱范镇前为侍郎难进易退小人不知也又云言深聼者寒轼谓镇旧日多论时事其言深切聼者为恐意言镇当时所言皆不便事也九月三十日在台准问目供出其诗不系降到册子内】
　　附子由次韵
　　寻山非事役行路不应难洛浦花初满嵩髙雪尚寒平林抽冻笋竒艳变山丹节物朝朝好肩舆步步安酴醿酿腊酒苜蓿荐朝盘得意忘春晚逢人语夜阑归休三黜柳赋咏五噫鸾鹤老身仍健鸿飞世共看云程忽千里世路脱重滩西望应思蜀东还定过韩平川涉清颍絶顶上封坛出防看公意令人欲弃官
　　次韵景仁留别
　　公老我亦衰相见恨不数临行一杯酒此意重山岳歌词白纻清琴弄黄钟浊诗新眇难和饮少仅可学欲参兵部选有力谁如荦且作东诸侯山城雄鼓角南游许过我不惮千里邈会当闻公来倒屣发一【一作三】握
　　京师哭任遵圣
　　十年不还鄕儿女日夜长岂惟催老大渐复成凋丧每闻耆旧亡涕声輙放老任况竒逸先子推軰行文章得少【一作小得】誉诗语尤清壮吏能复所长谈笑万夫上自喜作剧县偏工破豪党奋髯走猾吏嚼齿对奸将哀哉命不偶每以才得谤竟使落穷山青衫就黄壤宦游久不乐江海永相望退耕本就君时节相劳饷此怀今不遂归见累累望哭国西门落日衔千嶂平生惟一子抱负珠在掌见之龆龀中已有食牛量他年如入洛生死一相访惟有王濬冲心知中散状
　　任遵圣【名孜注见前】先子推軰行【东都事畧任孜以学问气节雄乡闾名声与苏洵相上下】剧县【遵圣曾为平原令见本集送任伋通判黄州诗中】一子【东都事畧任伯字徳翁防于经术文力雄健其父孜字遵圣】珠在掌【白居易诗掌珠一颗儿三嵗】
　　慎按此诗施氏原本讹编宻州巻中今改正
　　书韩干牧马图
　　南山之下汧渭之间想见开元天寳年八坊分屯隘秦川四十万匹如云烟骓駓骃骆骊骝騵白鱼赤兎骍皇防【胡安切】龙颅鳯颈狞【苕溪丛话作矫】且妍竒姿逸徳隐驽顽碧眼胡儿手足鲜嵗时翦刷供帝闲柘【苕溪丛话作赭】袍临池侍三千红妆照日光流渊楼下玊螭吐清寒往来蹙踏生飞湍众工防笔和朱铅先生曹覇弟子韩厩马多肉尻【空刀切】脽【音谁】圆肉中画骨夸尤难金覊玉勒绣罗鞍鞭棰刻烙伤天全不如此图近自然平沙细草荒芊绵惊鸿脱兔争后先王良挟防飞上天何必俛首服短辕韩干牧马图【名画记干大梁人酉阳杂俎云蓝田人唐朝名画録以为京兆人未详孰是名画録干天寳中召入供奉能状飞龙之质图喷玊之竒开元后外国名马重译累至明皇择其良者与中国之骏同颁画写之陈阘貌之于前韩干继之于后写渥洼之状若在水中干居神品矣】分屯隘秦川【元和郡县志秦城在陇州汧源县东西二十五里秦非子养马汧渭之间周孝王封为大夫贞观中自京师东赤防泽移马牧于秦渭二州之北置监牧使掌其事南使在原州西南一百六十里西使在临洮军西二百二十里北使寄理原州城内东使寄理原州城外天寳中诸使共五十监监牧地东西约六百里南北约四百里】四十万匹【名画记明皇好大马御厩至四十万匹遂有沛艾大马西域大马骨力追风毛彩照地不可名状号木枥马】曹覇【名画记曹覇魏曹髦之后天寳末每诏画御马及功臣又云韩干初师曹覇其后遂独自擅】
　　【乌台诗案熙宁十年二月到京三月初一日王诜送到简帖约来日出城外四照亭中相见次日轼与诜相见令姨防六七人斟酒下食有倩奴问轼求曲子遂作洞仙歌一首喜长春一首与之次日王诜送韩干画马十二匹共六轴求轼题防不合作诗云王良挟防飞上天何必俛首服短辕意以骐骥自比讥讽执政大臣无能尽我之才如王良之能御者何必折节干求进取也其诗即不系朝防降到册子内】送鲁元翰少卿知卫州
　　冗士无防着寄身范公园桃李忽成阴荠麦秀巳繁闭门春昼永惟有黄蜂喧谁人肯携酒共醉榆柳村髯卿独何者一月三到门我不往拜之髯来意弥敦堂堂元老后亹亹仁人言忆在钱塘嵗情好均弟昆时于氷雪中笑语作春温欲饮径相觅夜开丛竹轩搜寻到箧笥鲊醢无复存每愧烟火中玉腕亲炮燔别来今几何相对如梦魂告我当北渡新诗侑清樽坡陁太行麓汹涌黄河翻仕宦非不遇王畿西北垣斯民如鱼耳见网则惊奔皎皎千丈清不如尺水浑刑政虽首务念当养其源一闻襦袴音盗贼安足论
