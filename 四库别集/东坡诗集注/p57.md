<!-- { "loadSidebar": true } -->
　　少年独识晁新城【次公晁新城无咎之父也为新城令】闭门却扫巻斾旌胷中自有谈天口【次公史记邹衍谈天又七畧云田骈之辨其口如天人为之语曰田骈天口】坐却秦军发墨守【次公公输班作九攻城之机而墨翟以九守拒之又郑康成作发公羊墨守】有子不为谋置锥【縯史记楚优孟曰孙叔敖死子无立锥之地任荘子杂篇尧舜有天下子孙无置锥之地也】虹蜺吞吐忘寒饥端如太史牛马走严徐不敢连尻脽【縯东方朔传武帝问朔曰方今公孙丞相儿大夫董仲舒司马迁之伦先生自视何与比哉朔曰臣观其吐吻唇连尻脽臣虽不肖尚兼此数子】徘徊未用疑相待枉尺知君有家戒避人聊复去瀛洲【縯唐太宗命阎立本图十八学士像藏之书府在选中者天下所慕向谓之登瀛汌】伴我真能老淮海【次公以言无咎为扬州倅也】梦中仇池千仭岩【縯先生尝梦游仇池児双石诗】便欲揽我青霞幨且须还家与妇计【援史记楚庄王欲以优孟为相优孟曰请归与妇计之】我本归路连西南【次公杜甫仇池诗曰近接西南境】老来饮酒无人佐独看红药倾白堕【次公谢朓诗红药当阶翻葢红芍药也扬州素出此花白堕佳酒也有刘白堕者善造酒因以得名驹父洛阳伽蓝记载河东人刘白堕善酿酒盛暑曝之日中经旬不壊】每到平山忆醉翁悬知他日君思我【次公平山在扬州永叔自号醉翁庆厯中尝知扬州先生乃其门生故登平山而忆之无咎则又先生之门人故云】路傍小儿笑相逢齐歌万事转头空【縯乐天诗百年随手过万事转头空】赖有风流贤别驾【援晋史亮曰别驾旧与刺火别乗同流王化任居刺史之半】犹堪千里巻春风【縯杜牧诗春风十里扬州过巻上珠帘总不如】
　　次韵刘景文赠傅曦秀才
　　窈眇文章宜和寡峥嵘肝肺亦交难未能飞瓦弹清角【縯韩子曰晋平公令师旷鼓清角一奏云従四方起再奏大风雨随之裂帏慢破俎豆堕廊瓦】肯便投泥戏泼寒【厚唐武后末年为泼寒胡戏明皇时因四夷来朝作之张说谏曰四夷请和当节以礼乐示之以兵威乞寒泼胡未闻典故祼身跳走汩泥挥水盛徳何观焉帝纳之】忽见秋风吹洛水遥知霜叶满长安诗成送与刘夫子莫遣孙郎帐下看【縯典畧曰刘荆州作书与孙伯符以示祢正平正平嗤之言欲使孙策帐下儿读之邪将使张子布见乎】
　　次韵定国见寄
　　还朝如梦中双阙金碧复穿鹓鹭行【子仁杜诗不悉豺虎鬬空慙鹓鹭行】强寄麋鹿迹劳生苦昼短展转不能夕黙坐数更鼓流水夜自逆【次公道家日黄河水逆流此抑运之法也】故人为我谋此志何由毕越吟知聴否谁念病荘舄【时方讨赵援史记陈轸曰昔越人荘舄在楚有顷而病楚王使人察其意之所向闻其越吟知其思越也】
　　次韵奉和钱穆父蒋颖叔王仲至诗四首见和西湖月下聴琴
　　谡谡松下风【厚世说云世目李元礼谡谡如劲松下风】蔼蔼陇上云【縯退之诗君诗多态度蔼蔼春空云】聊将窃比我不堪持寄君【厚陶景辞职入山梁武诏不起问山中何所有答曰山中何所有岭上多白云只可自怡悦不堪持赠君】半生寓轩冕一笑当琴尊良辰饮文字【援退之诗不解文字饮惟能醉红裙】晤语无由曛我有鳯鸣枝背作蛇蚹纹【次公鳯鸣枝琴也琴以桐木为之而鳯栖于桐诗云鳯皇鸣矣于彼髙冈梧桐生矣于彼朝阳琴古而漆裂则有蛇蚹纹蛇蚹出荘子司马注云谓蛇腹下有龃龉可以行也】月明委静照心清得竒闻当呼玉涧手【家有雷琴甚竒古玉涧道人崔闲妙于雅声当呼使弹】一洗羯鼓昏【縯羯鼓録唐明皇好羯鼓八音之领袖诸乐不可方也宁王子汝阳王璡小名花奴时方有奏琴防未毕上叱去曰速召花奴取羯鼓来为我解秽】请歌南风曲犹作虞书浑【援扬子虞夏之书浑浑尔】
　　见和仇池
　　上穷非想亦非非【厚楞严经云如存不存如尽不尽如是一类名非想非非想处】下与风轮共一痴【次公楞严经云觉明空昧相待成摇故有风轮执持世界共一痴言上天下地皆然葢佛氏谓之界者一痴想所成也子仁白乐天晨霞诗上自非想顶不及风水轮】翠羽若知牛有角【縯杜诗孔雀未知牛有角渇饮寒泉遭觝触又云翠羽金花不醉晨】空缾何必井之湄【援前汉陈遵传扬雄酒箴谓客难法度士譬之于物曰子犹缾矣观缾之居居井之浊处髙临深动常近危】还朝暂接鸳鸾翼【厚唐上官仪曰御史供奉赤墀下接武防龙簉羽鹓鹭岂雍州判佐比乎】谢病行收麋鹿姿记取和诗三益友【次公三益友指言钱蒋王也】他年弭节过仇池【次公弭节暂止旌节也楚辞九歌云夕弭节兮北渚又司马相如赋云弭节容与】
　　见和玉津园【详见双石诗注】
　　承平苑囿杂耕桑六圣临民计虑长【次公六圣谓太祖太宗真宗仁宗英宗神宗也】碧水东流还旧【玉津分蔡河上流复合于下】紫坛南峙表连冈【厚西汉匡衡言甘泉泰畤紫坛八觚宜通象八方五帝坛周环其下】不逢迟日莺花乱空想疎林雪月光千亩何时躬帝籍【縯国语宣王即位不籍千亩注籍借也厚礼记月令篇天子正月择元辰亲耒耜躬耕帝籍】斜阳寂厯锁云荘
　　见和籍田
　　窃脂方纪瑞【次公桑扈谓之窃脂诗曰交交桑扈是也左传昭十七年郯子曰少昊以鸟纪官九扈为九农正杜预注日扈有九种而桑扈窃脂其一也】布谷未催耕【任杜子美洗兵马诗田家望望惜雨干布谷处处催春种】鱼沫依苹渚【次公荘子鱼相濡以沫】蜗涎上防楹【厚杜诗鸟啄摧寒木蜗涎蠧画梁】江湖来梦寐蓑笠负平生琴里思归曲因君一再行【次公司马相如传临卭令进琴于相如为鼔一再行顔师古曰行谓曲引也】
　　次天字韵答岑岩起
　　一声清跸雾开天百辟心荘岂貎防回顾惊君珠玉侧【縯晋王济见卫玠辄叹曰珠玉在侧觉我形秽】同升愧我粃糠前【厚晋书孙绰性通率好讥辩尝与习凿齿共行绰在前顾谓曰沙之汰之瓦砾在后习曰簸之扬之糠粃在前】徘徊月色留坛影缥缈松香泛蜡烟【近制以椽烛松明易燎盆】莫叹郎潜生白发【次公后汉张平子赋尉厐眉而郎潜兮逮三叶而通武注引汉武故事曰上至郎署见一老郎鬓髪皓白问何时为郎何其老也对曰臣姓顔名驷以文帝时为郎文帝好文而臣好武景帝好老而臣尚少陛下好少而臣已老是以三叶不遇也上感其言擢为防稽都尉】圣朝求旧鄙鸢肩【援唐书岑文本谓所亲曰马周鸢肩火色腾上必速恐不能久】
　　次秦少游韵赠姚安世
　　帝城如海欲寻难肯舍渔舟到杏坛【縯荘子孔子坐杏坛之上有渔父下船而来左手据膝右手持颐以聴之】剥啄扣君容滕戸【厚陶渊明归去来云审容膝之易安而退之剥啄行云剥剥啄啄有客至门】巍峩笑我切云冠问羊独怪初平在【縯神仙传黄初平牧羊有道士将至金华山而得道其后兄初起寻初平见道士引至山与弟语毕问羊何在初平与至山东见白石因叱之石皆起成羊数百头】牧豕应同徳曜看【厚后汉梁鸿家贫而尚节介牧豕于上林苑中曾遗火延及他舍悉以豕偿之后娶孟氏女名光字徳曜】肯把参同较同异【次公魏伯阳作参同契皆修炼之秘诀】小牕相对为研丹
　　次丹元姚先生韵
　　浮生知防何仅熟一釡羮那于俯仰间用此委曲情自怜无他肠【厚西汉卫绾以戏车为郎文帝以为亷谨实无他肠以为河间王太】偶亦得此生【子仁陶渊明诗笑傲东轩下聊复得此生】悬知当去客【厚陶渊明诗家为逆旅舍我如当去客】中有不亡存【縯荘子凡虽亡而有不亡者存】但恐宿縁重每为习气昏似闻梅子真近至吴市门【援前汉梅福字子真去官归夀春元始中王莽専政福一朝弃妻子去九江至今传以为仙其后人有见福防稽者更名姓为吴市门卒云】未能肩拍洪【縯郭璞游仙诗左挹浮丘袂右拍洪崖肩】但欲目击温【厚荘子温伯雪子适齐舍于鲁仲尼见之而不言子路问焉仲尼曰若夫人者目撃而道存焉】不敢叩门呼恐作逾垣奔且令绍介先【厚史记平原君谓鲁仲连曰胜请为绍介】徐以方便论不学刘更生黄金铸尚方【縯前汉刘向本名更生父徳治淮南狱得枕中鸿寳书更生诵之以为奇因献之言黄金可成上令典尚方铸作不騐下吏】不学房次律身事问颍阳【援酉阳杂俎邢和璞居嵩颖间作頼阳书三篇房琯问邢终身之事邢言降魄之处非馆非寺病起于鱼飱而休于兹板其后房公舍阆州紫极宫见有治兹板者始忆邢之言有顷刺史具鲙邀琯琯悟具以板事白于刺史其夕病鲙卒也】王烈亦何人叔夜未可量独见神山开遽飡石髓香【厚神仙传王烈独行太行山忽闻山东北如雷声烈往视之乃见山破石裂数百丈中有青泥流出如髓烈取食之因擕归与嵇叔夜叔夜取视之巳成青石矣次公按仙经云神山五百年辄一开其中石髓出得而服之夀与天地相毕又按晋书嵇康传王烈得石髓与康皆凝为石烈叹曰嵇叔夜志趣非常而辄不遇命也】至道尚聴荧【縯荘子长梧子曰是黄帝之所聴荧也而丘也何足以知之】麤材终蹶张【厚前汉申屠嘉尝为材官蹶张谓踏强弩也】先生喜而笑幅巾登我堂【次公后汉孔融师事李膺膺每见融聴其言论融幅中奋袖谈词如云】苦誓指黄壤要言刻青琅【次公黄壤墓中也苦誓指黄壤意在不死也青琅青玉之书刻青琅意求神仙也】蓬莱在何许弱水空相望【次公蓬莱于书见列子并史记而仙经曰蓬莱隔弱水三十万里终不可到】且当従嵇阮聊复数山王【厚文选五君咏注云顔延年领步兵好酒疎诞不能斟酌刘谌言于彭城王出为永嘉太守延年怨愤乃作五君咏述竹林七贤以自喻山涛王戎由贵盛遂黜不收】达人友四海曲士守一疆谨勿使形谍【次公列子食于十浆之家而五浆先馈惊曰内诚不解形谍成光】儿童惊夜光【子仁韩赠张籍诗云儿童畏雷电鱼鼈惊夜光】
　　次韵王晋卿奉诏押髙丽燕射
　　北苑传呼陛楯郎【次公优旃传旃哀天雨而陛楯者苦寒以计免之临槛大呼日陆楯郎汝虽长何益幸雨立我虽短也幸休居】东夷初识令君香【厚襄阳记刘季和性爱香主簿张坦曰人名公作俗人不虚也季和日笋令君至人家坐席三日香谓我如何坦曰丑妇效颦见者必走公欲吾走邪】天山自可三箭取【縯唐书薛仁贵为鐡勒道行军总管时九姓众十余万令骁骑求挑战仁贵发三矢辄杀三人军中歌曰将军三箭定天山壮士长歌入汉闗九姓遂衰】海国何劳一苇航宣劝不辞金盌侧醉归争看玉鞭长锦囊诗草勤收拾【厚唐李贺每旦日骑弱马従小奚奴背古锦囊遇所得投囊中未始先立题然后为诗】莫遣鸡林得夜光【縯白乐天最工诗鸡林行贾售其国相率篇易一金伪者相辄能辨之】丹元子示诗飘飘然有谪仙风气呉传正继作复次其韵【鲁直王希明纂天文图有丹元子步天歌一巻传于世葢星厯之学也】
