<!-- { "loadSidebar": true } -->
　　兹者伏审荣被明纶进班亚保窃惟明主思贤念旧之意可谓盛矣然使相公尚淹藩服而未得究其辅赞弥纶之业则海内有识之士犹以为恨抑无故而骤迁在彼权幸宠利之臣则可而施于相公则于四方之观听亦不能无所疑也不审髙明何以处此熹则窃为门下忧之而未敢以为贺也兹承钧慈远赐手书窃审尝欲有所论建自以文不逮意而罢熹于是窃为门下喜焉而敢冐进其说夫谏说主于忠诚不尚文饰且今日之言有不可缓者犹救火追亡人也况以相公之忠义恳切岂真以文不足为病而怠于纳诲者哉亦曰将有待而言之耳夫苟诚有待而言之则其所待无有大于今日之所遭者愿相公因辞谢之章而因有以附见其说不必引据铺张不须委曲回互直以心之所欲言时之所甚患者条件剖析为明主言之其所病者乃在于文之过而不病其不足也幸而听从天下固受其赐而相公之荣岂止于今日不幸而不入则相公辞受之决亦不难处矣失今不言于天下之事固失其机而在我者不无昧利之嫌一旦虽欲复有所言人亦莫之听矣长孙无忌之事与近岁李叅政【光】前车尚未远也况今所授正与其人并肩而处若果出于无心尚为可取且又安知其不故以是风切相公而使与之同哉熹疎贱狂瞽之言意谓必触雷霆之怒今闻己降付后省矣是明主固优容之但此章宣露贱迹自是愈孤危矣夫以圣恩之寛大于熹又且容之而况于相公乎万一未即开纳无后咎余责亦可保矣愿相公勿疑极意尽言以扶宗社以救生灵熹不胜激切恳祷之至
　　与陈帅画一劄子
　　一本路诸郡旱损处多窃料将来赈济用米不少然今来旱势甚广近郡之谷不复可仰须广为规画多致米斛乃可接济至于乾道七年本军得米凡五万石然流殍之民不可胜数田里空虚至今未复此不可不早虑也似闻总所积谷颇多日就陈腐更久亦不堪用若得商量措置且就支此米饷给诸军而计诸路纲运除检放外更许截留分与诸州般运赈粜收簇价钱所管或丰年补前本色斛斗亦为利便
　　一目今旱势如此而漕司差人在此催发旧欠夫催欠之与救灾事体各别不可双行欲乞一言且与追回其他州郡想亦有此并得一例施行尤为幸甚若是戸部指挥漕司自合申请停缓或不敢言则丞相自当言之亦致和消沴之一术而救急安民之切务也
　　一去年赦恩所放官物诸司依旧理催欲乞帅司因此旱伤作访闻检举行下诸州令逐一具申特与蠲放
　　一旱灾如此良由赋敛苛急民气不和所致欲乞丞相建言乞将赦恩所放之后一年官物并行除放
　　一本军建昌县去年放旱米三千余石总所漕司累次行下令于上供军用数内分豁此甚允当今漕司忽变其说令本军全于军用数内除豁不得减上供数熹有劄子恳两漕别本具呈乞赐钧念一言及之是亦救荒之助也
　　一本军申漕仓两司乞拨钱米修结石寨状别本具呈并乞钧念或防应副亦可并下诸州放此施行募民充役可以集官事济饥民消盗贼伏乞钧照
　　熹复有愚恳欲从漕司借留六年上供零米五千余石约今冬或来春可还有状申漕司今亦録呈乞赐宛转及之幸甚适又检得乾道七年省劄亦録梗槩上呈恐今岁事体不减此也提举逓铺司牒有近日雨水日多之说恐江东已霑足矣此独无有柰何
　　与陈帅书
　　前此屡以上流遏籴利害申禀未防施行今本军籴米人船已为隆兴邀截不许解离又凡客贩皆为阻絶江西颇有得熟州郡本自不须如此又况着令及累降指挥皆有明文已作书力恳之恐其未必经意盖自初籴已节次恳之今乃约束愈峻其意亦可见矣切乞早赐移文仍申朝省或具奏闻乞遍下诸路约束不独此邦防大赐也顷时刘枢遭旱首奏此事其后客船辐凑米价自减此最为救荒之急务向防赐教乃谓上流皆旱无所告籴但拟拨桩积米此但为建康州郡计耳然贑吉鼎澧湖南诸郡皆熟若用刘枢旧例请奏此米皆可致而一路受赐矣不然则桩积之米得赐取拨使诸郡各得三五万石亦为幸甚漕使本别具禀熹偶足疾大作疼痛亡憀不敢多作字只乞钧念为达此恳同赐区处以速为上移文至江西附逓恐迟得为专人径往千万之幸
　　与江东王漕劄子
　　熹久不拜起居之问日有瞻仰人还被教感慰亡穷防喻置寨事极荷台念但事已差池今又方有救灾之急未暇再请若稍定未去终当料理耳减税事尤感垂意之勤初谓必可遂请适有牙吏还自临安云省吏果以使司未保明为言势须再下此终有望于维持也白鹿官书拜赐甚宠谨已别具谢劄矣但今岁旱势甚盛此自五月半间得雨之后枯旱至今虽有得少雨处殊不沾洽旱稻已无可言晚禾亦未可保民情皇皇未知所以慰安之者而使司差人在郡追人吏催官物者凡三四辈熹虽不敢拒违台命然当此之时督责县道追扰农民则实有所不忍得赐追还令得一意讲求备御赈恤之政以救此遗民于沟壑之中不胜幸甚其可办者熹固自不敢缓也又建昌去岁检放总所已行下今均在上供州用数中而反未防使司除豁上供之数尤非所望于仁人君子者熹窃惑之更乞深赐省察狂妄冐渎皇恐死罪
　　熹前幅所禀之外更有石隄一事已具公状申闻不审台慈赐念否若今之君子则固不敢以此望之惟执事者傥以禹稷之心为心则此一役也而可以两济得防垂意不胜幸甚此或有委并乞垂示
　　熹前幅所禀去冬放旱事初已得使帖如总司之云矣既而中改一予一夺殊不可晓今别具公状及劄子乞赐台览若决不可行则熹于此不容宿留便当自劾去官虽重得罪不敢辞矣本欲初秋即申祠请又遭旱虐自以为义不当求自逸故勉强于此若不获已则亦不免冐此嫌耳一生忍穷不敢求仕正为如此且未来此时知友皆以为于公之仁必能庸崔君今乃反为所误而姚提防平生不相识乃能俯听愚言一奏减本军木炭钱二千贯不审亦尝闻之否熹老矣已无意于人间不堪久此郁郁也
　　与漕司画一劄子
　　一本军昨具奏乞依乾道七年例支拨钱米应副后来照得元数颇多恐难应副遂再具实欠军粮米奏乞截留六年残欠五千石及今年拟放七分外三分米一万余石庶几数少易拨今续契勘诸县检放分处大段干损处多恐不能及三分之数即虽防朝廷许截上件米亦恐不足支遣更俟取到实放数外合纳之数却行纽计欠数申禀或别具奏乞送使司预乞台照
　　一本军常平米通两县计五万石见行取会下戸仰食之人数目未到将来冬后阙食即将上件米斛分等第粜给别具措画详细申闻或恐米数不足即乞支拨应副【熹已兊那诸色官钱往邻近收籴约可得万余石但若钱少而近地米价已髙难运耳】
　　一石隄已差官计料以俟徐推之来此举本不敢容易盖欲因此赡给饥民一举两利切乞留念
　　一去秋建昌检放米当依台喻申省部乞下使司乞赐保明除豁然此又是一重往复不知径自使司申请如何【此已一靣申部矣】
　　一星子减税省部对补之说乃似肉糜之论可付一笑若本军本县自有名色可补即何用更乞减放耶近世议论大抵如此令人气塞见已别具公状申闻仍申朝省极论其缪预乞台悉
　　一闻得贑吉诸州及湖北鼎澧诸州皆熟得湖南宪书云湖北米船填街塞巷增价招邀气象甚可喜欲乞更与帅相商度乞奏指挥两路不得阻节客贩许下流被害州军径具奏闻重作行遣【此一项早乞留念】
　　与王运使劄子
　　熹复有少禀近凖使牒奉行诏书取防本军金谷出纳大数初欲一一从实供申偶防得池州式様官吏皆以为当效其所为可无后悔遂止据有正当窠名合收之数以为收支之数而凡州郡多方措画以添助支遣者皆不敢载大约所供才十之二三而米犹不在数中也见欲一靣如此攒写供申然在鄙意终有未安盖圣诏所为丁宁使台所谓取索凡以欲知州县有无之实而均给之以寛民力耳今乃如此在熹素心则为上欺使台以及君父在州郡利害则恐今既自谓有余后日将不得防均给之惠以病其民也是以深窃疑之未敢不以实对然官吏之说则又有二端焉其一以为州郡措置所收窠名多不正当恐有诘责莫任其咎此则便文自营之计熹所不敢避也其一以为若尽实供具出数今日固未必实有均给之惠而尽实供具入数异时上官所见不同或将按籍而取之则州郡必致重困此则其说不为无理而熹有所不敢违也是以尤窃疑之又未敢遽以实对伏念旬日不能自定敢以此私于下执事伏惟台慈开示所乡使得奉以从事不胜幸甚
　　与江西张帅劄子一
　　熹比数以短劄承候起居计悉已尘几下今者复有少恳辄敢以冐闻听熹以不德招殃致凶又无术畧以济饥馑已屡伸告籴之请然小郡贫薄不能多致储积远近军民唯仰客贩沿流而下得以糊口其引领南望朝夕之勤盖不啻农夫之望岁也今乃窃闻督府所临南自贑吉西极袁筠东被南城方地数千里幸防德政之余休皆有秋成之庆而任事者私忧过计未撤津梁之禁熹愚窃以髙明方以天下之重自任其视邻道何以异于吾民愿赐一言俾除其禁则不惟蕞尔小邦歌舞大赐抑自是以东列城数十实均頼之率尔干冐始犹自疑及念前日荔子分甘之意然后有以决知执事之不弃此土之人也是以敢卒言之伏惟台慈俯赐矜照
　　与江西张帅劄子一
　　咫尺门牙无縁进谒第切倾乡之私比以告籴仰干台听窃意必防矜念今闻收籴牙吏未及解发而使府约束愈峻遂不能归且鄙郡荒凉旧虽丰岁亦不免仰食船粟之来自封境者况今旱歉沟壑在前其所望于余波之惠者又非他日之比前记之恳虽出僭易然亦仁人君子所宜动心也今再具禀及以公文为请伏惟髙明扩一视同仁之心敦救灾恤邻之义俯赐矜允千万幸甚千万幸甚
　　与江西钱漕劄子
　　比以民饥告籴隆兴已具曲折恳张帅意必防其怜闵推所余以并活此邦之人乃今闻其约束愈峻所遣牙吏得米而不能归至于客贩亦复断絶若上流果亦荒旱则不敢请传闻贑吉临川诸郡及隆兴属邑自有丰熟去处则江西当自不至阙食而其余波因可以及隣境恐不必过计为此以伤一视同仁之心害救灾恤邻之义熹已手书复致此恳于张帅更望台慈赐以一言之重使得早遂见听则此邦之人仰戴仁人之施其可量哉
　　与江西张漕劄子
　　熹未见顔色輙有祈恳比以民饥告籴隆兴已具曲折恳禀张帅阁学意必防其怜悯拯此困急今乃闻其约束愈峻所遣牙吏得米而不能归至于客贩亦复断絶窃縁本军地瘠民贫虽号熟年不免仰食上流诸郡况今凶俭事势可知然若上流果亦荒旱则亦不敢固请今贑吉临川诸郡及隆兴属邑皆有丰熟去处则使节所临江西一路决当不至阙食而其余波自可惠及邻境是以敢布其私欲望台慈一言于张帅早得放行本军所籴及弛客贩之禁则台座活人之恩被于邻道此邦之人所以感激归戴者为如何哉
　　与江西张帅劄子三
