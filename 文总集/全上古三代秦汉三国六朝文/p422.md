<!-- { "loadSidebar": true } -->
　　《盗律》有劫掠、恐喝，和卖买人，科有持质，皆非盗事，故分以为《劫掠律》。《贼律》有欺谩、诈伪、逾封、矫制，《囚律》有诈伪生死；令丙有诈自复免，事类众多，故分为《诈律》，《贼律》有贼伐树木，杀伤人畜产及诸亡命；《金布律》有毁伤亡失县官财物，故分为《毁亡律》，《囚律》有告劾、传覆，《厩律》有告及逮受，科有登闻道辞，故分为《告劾律》，《囚律》有系囚、鞠狱、断狱之法；《兴律》有上狱之事，科有考事报谳，宜别为篇，故分为《系讯》、《断狱律》。《盗律》有受所监临受财枉法；《杂律》有假借不廉；《令乙》有所呵人受钱，科有使者验赂，其事相类，故分为《请赇律》。《盗律》又有勃辱强贼；《兴律》有擅兴徭役；《具律》有出卖呈，科有擅作修舍事，故分为《擅兴律》。《兴律》有乏徭稽留，《贼律》有储峙不办，《厩律》乏军之兴，及旧典有奉诏不谨，不承用诏书，汉氏施行有小愆乏，及不如令，辄劾以不承用诏书之罪，腰斩。又减以《丁酉诏书》。《丁酉诏书》，汉文所下，不宜复以为法，故复别为之《留律》。秦世旧有厩置、乘传、副车、食厨，汉初承秦不改，後以费广稍省，是故後汉但设骑置而无车马，律犹著其文，则为虚设，故除《厩律》，取其可用合科者，以为《邮骑令》。其告反逮验，别入《告劾律》。上言变事，以为《变事令》，以警事告急，与《兴律》烽燧及科令者，以为《警事律》，《盗有还》赃畀主，《金布律》有罚赎入责，以呈黄金为偿，科有平庸坐贼事，以为《偿贼律》。盖律之初制，无免坐之文，张汤、赵禹始作监临部主见知故纵之例。其见知而故不举劾者，各兴同罪，失不举劾，各以赎论，其不见不知，不坐也，是以文约而例通。科之为制，每条有违科，不觉不知，从坐之免，不复分别，而免坐繁多，宜总为免例，以省科文，故更制定其由例，以为《免坐律》，诸律令中，有其教制，本条无从坐之文者，皆从此取法也。凡所定增十三篇，就故五篇，合十八篇，于正律九篇为增，于旁章科令为省矣。改汉旧律不行于魏者皆除之，更依古义制为五刑。其死刑有三，髡刑有四，完刑作刑各三，赎刑十一，罚金六，杂抵罪七，凡三十有七名，以为律首。又改《贼律》，但以言语及犯宗庙园陵，谓之大逆无道，腰斩，家属从坐，不及祖父母、孙。至于谋反大逆，临时捕之，或污潴，或枭菹，夷其三族，不在律令，所以严绝恶路也。贼斗杀人，以劾而亡，许依古义，听子弟得追杀人。会赦及过误相杀，不得报雠，所以止杀害也。杀继母与亲母同，防继假之隙也。除异子之科，使父子无异财也。殴兄姊加至五岁刑，以明教化也。囚徒诬告人反，罪及亲属，异于善人所以累之，使省刑息诬也。改投书弃市之科，所以轻刑也。正篡囚弃市之罪，断凶强为义之踪也。二岁刑以上，除家人乞鞠之制，所以省烦狱也。改诸郡不得自择伏日，所以齐风俗也。（《晋书·刑法志》，《通典》一百六十三）
　　◇人物志序
　　夫圣贤之所美，莫美乎聪明；聪明之所贵，莫贵乎知人。知人诚智则众材得其序，而庶绩之业兴矣。是以圣人著爻象，则立君子小人之辞叙诗志，则别风俗雅正之业，制礼乐，则考六艺庸之德；躬南面，则援俊逸辅相之材，皆所以达众善而成天功也。天功既成，则并受名誉，是以尧以克明俊德为称，舜以登庸二八为功，汤以拔有莘之贤为名，文王以举渭滨之叟为贵。由此论之，圣人兴德，孰不劳聪明于求人，获安逸于任使者哉？是故仲尼不试，无所援升，犹序门人以为四科，泛论众材以辨三等。又叹《中庸》以殊圣人之德，《尚德》以劝庶几之论，《训六蔽》以戒偏材之失，《思狂狷》以通拘抗之材，疾忄空忄空而无信，以明伪似之难保。又曰：「察其所安，观其所由，以知居止之行。」人物之察也。如此其详，是以敢依圣训，志序人物，庶以补缀遗忘。惟博识君子，裁览其义焉。（宋本《人物志》）
　　◇七华
　　玄休先生弃世遁名，藏身于虚廓，绝影于无形。荣时子闻而往焉，曰：「仆闻至人之生世也。必承天地之时势，统万物之纲，生有九州之秩，没有祀典之常。仆将为先生陈天下之远图，论品物之弘式，规人事之荣华，传情志之所极。」（《艺文类聚》五十七）
　　荣时子曰：「追风之马，出自遐裔。状若逸虬，莫能羁制。践路蹑节，迅驱机发。后不可及，前不可越。寻口逸响，追晷逐电。漱马河源，游目昆仑。（《文选·魏都赋》注）
　　超重渊，越流沙。（《文选·七命》注）
　　荣时子曰：三时既毕，玄冬效节。木落草弊，鸟窜兽穴。尔乃驾六虬，乘雕轩。载金钲，鸣玉鸾。鼓兴雷起，野火电延。声与天属，与电连。（《艺文类聚》五十七）
　　荣时子曰：洞庭之鲋，《艺文类聚》作。出于江。红腴青鲈，朱尾碧鳞。乃使朱玄挥脔，骋厥妙伎。先事□□敷割皮骨。（《书钞》一百四十五，引两条，《艺文类聚》五十七，煮丹穴之卵，い南海之。□□除之□脔麒麟之は《书钞》一百四十二、一百四十五）
　　煎隽之缥翠，葱岭之碧鸡。（《书钞》一百四十二，又二百四十五作嵩陵。《御览》九百二十四）
　　厥齐不同，各有攸宜。九沸三变，其味乃和。（《书钞》一百四十二）
　　于是爨阳山之祭，九朔之禾。（《书钞》一百四十二）
　　金光镜野，旌旗曜天。雷辎翳路，风马如云。（《艺文类聚》五十七。）
　　化如神明。（《书钞》十）
　　威光远震。（《书钞》十三）
　　于是三辰增曜，大明重光。醴泉波流，芝圃扬芳。毛群率舞，羽族回翔。聆九韶之声变，仪矩步之跄跄。感神人而怀异物，宁九有而绥八荒。（《艺文类聚》五十七）
　　◇乐论
　　（凡十四篇，见《魏志》本传）
　　◇飞白书势
　　鸟鱼龙蛇，龟兽仙人。蛟脚偃波，楷隶八分。世施常妙，索草锺真。爰有飞白之丽，貌艳势珍。若乃敷折毫芒，纤手和会。素干冰解，兰墨电扌制。直准箭驰，屈拟蠖势。繁节参谭，绮靡循杀。有若烟云拂蔚，交纷刻继。韩卢接飞，宋鹊游逝。（《艺文类聚》七十四）
　　◇文帝诔
　　凤皇立翥（《文选·头陀寺碑》注）
　　◇明帝诔
　　先皇嘉其诞受洪允。（《文选·赭白马赋》注）
　　◎刘放
　　放字子弃，涿郡人。曹公辟司空参军，历主簿记室，出为阳衤殳衤羽赞令。魏国建，为秘书郎。文帝即王位，转秘书丞，徙为令。黄初初改中书监，加给事中，赐爵关内侯，掌机密，进封魏寿亭侯。明帝即位，加散骑常侍，进封西乡侯，青龙中加侍中光禄大夫。景初中封方城侯。齐王时加左光禄大夫，转骠骑将军。年老逊位，复为侍中，领中书令。卒，谥曰敬侯。（案：《魏志》本传：「放善为书檄，三祖诏命有所招喻，多放所为。」）
　　◇奏停卖胡粉
　　今官贩粉卖胡粉，与百姓争锥刀之末利，宜乞停之。（《书钞》一百三十五引《魏名臣奏》）
　　◎孙资
　　资字彦龙，太原人。历县令，参丞相军事。魏国建，为秘书郎。文帝即王位，转秘书丞。及受禅，改中书令，加给事中，封关内侯，掌机密。明帝时加散骑常侍，封乐阳亭侯，进封左乡侯，青龙中加侍中光禄大夫。景初中进封中都侯。齐王时加右光禄大夫，转卫将军。以年老逊位归第，就拜骠骑将军，转侍中。卒，谥曰贞侯。
　　◇以太尉司马懿为太傅诏
　　昔吴汉佐光武，有征定四方之功，为大司马，名称于今。太尉体道（一作体履）正直，尽忠三世，南擒孟达，西破蜀虏，东灭公孙渊，功盖海内。先帝本以前后欲更其位者辄不弥久，是以迟迟不施行耳。今大将军荐太尉宜为大司马，既合先帝本旨，又放推让，进德尚勋，乃欲明贤良、辨等列、顺长少也。虽旦、之属，宗师吕望，念在引领以处其下，何以过哉！朕甚嘉焉。朕惟先帝固知君子乐天知命，纤芥细疑，不足为忌，当顾柏人彭亡之文，故用低回，有意未遂耳！斯亦先帝敬重大臣，恩爱深厚之至也。昔周成王建保傅之官，近汉显宗以邓禹为太傅，皆所以优崇俊，必有尊也。其以太尉为太傅，持节统兵都督诸军事如故。（《魏志·曹爽传》注引《魏书》。帝使中书监刘放令孙资为诏。又略见《魏志·齐王芳纪》）
　　◇对明帝诏问万年后计
　　陛下思深虑远，诚非愚臣所及。书传年载，皆圣听所究，向使汉高不知平、勃能安刘氏，孝武不识金、霍付属以事，殆不可言！文皇帝始召曹真还时，亲诏臣以重虑。及至晏驾，陛下即阼，犹有曹休外内之望，赖遭日月，御勒不倾，使各守分职，纤芥不间。以此推之，亲臣贵戚，虽当据势握兵，宜使轻重素定。若诸侯典兵，力均衡平，宠齐爱等，则不相为服；不相为服，则意有异同。今五营所领见兵，常不过数百，选授校尉，如其辈类，为其俦匹。至于重大之任，能有所维纲者，宜以圣恩简择，如平、勃、金、霍、刘章等一二人，渐殊其威重，使相镇固，于事为善。（《魏志·刘放传》注引《孙资别传》）
　　◇又对
　　臣闻知人则哲，惟帝难之。唐虞之圣，凡所进用，明试以功。陈平初事汉祖，绛灌等谤平有受金盗嫂之罪。周勃以吹箫引强，始事高祖，亦未知名也；高祖察其行迹，然後知可付以大事。霍光给事中二十余年，小心谨慎，乃见亲信。日夷狄，以至孝质直，特见擢用，左右尚曰「妄得一胡儿而重贵之」。平、勃虽安汉嗣，其终，勃被反名，平劣自免于吕须之谗。上官桀、桑弘羊与霍光争权，几成祸乱。此诚知人之不易，为君之难也。又所简择，当得陛下所亲，当得陛下所言，诚非愚臣之所能识别。（《魏志·刘放传》注引《孙资别传》）
　　◇荐贾逵于相府
　　逵在绛邑，帅厉吏民，与贼郭授交战，力尽而败。为贼所俘，挺然直志，颜辞不屈，忠言闻于大众，烈节显于当时，虽古之直发据鼎，罔以加也。其才兼文武，诚时之利用。（《魏志·贾逵传》注引《孙资别传》）
　　◎韦诞
　　诞字仲将，京兆人，太仆端子，称草圣。建安中为郎中。正始中迁侍中中书监，后以光禄大夫致仕。有集三卷。
　　◇叙志赋
