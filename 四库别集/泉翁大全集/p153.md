<!-- { "loadSidebar": true } -->
　　先哲家为山，予独爱坦夷。后园积土丘，铲高平其低。我无治平术，仿井理蔬畦；纵横称疏密，南北方东西。以兹如我心，周正无斜欹；抱瓮有代功，秸皋遂忘机。老夫自退食，随意行杖藜；非徒见生意，亦且调燮之。培灌自时若，雨旸不可期；怀彼灌园翁，食力无忸怩。利泽苟公溥，何必拔园葵；岂无废地力，而况暴殄为？理蔬不愧高，理蔬不愧卑；不熟知时馑，举著思氓疲。天下尚多山，崎岖不可?；安得尽经理，井授无流离。岂止无流离，乡井无寒饥；饥寒不切身，礼义生天彝。四方措兵刑，馨香格神祗；始知农圃事，是为太平基。泉叟癸巳冬，理蔬作此诗。 
　　
　　述先德诗四十韵有序 
　　
　　　　　述先德者何？感圣恩也。何以感圣恩？嘉靖十二年癸巳七月五日，叨升南京礼部尚书。八月十九日，皇嗣生，沛恩海内，得封赠祖考，皆加尚书资政大夫焉。恩至渥矣，故感之。感之何以述先德？将俾子孙上不忘圣恩，下不忘先德焉。 
　　
　　维祖奉训初，治中肇德庆；倦游憩增城，定卜甘泉境。再传县簿君讳晚丁，民事亦簿领。元帅出乱季讳怀德，增江志云：「元季为保障头目。」一云：「时遥授元帅号。」，保障六乡靖；池鱼贷断死，先期自归命增江志云：「湛公有恩及人。人有盗池鱼者，时法严，当死，头目得专主杀，公遣归，辞其父母妻子来就刑，则依期而来。公曰：『死不复生、断不复绩。』宥之。」。他乡绐乞囚，完保十腰颈公访戴元帅，见其方杀人。公怜之，绐曰：「吾乡无可杀人，人不畏，请乞归斩之。」及与俱归，则密释之。。舟师厄苏寇，率义援乃竞；甘泉名义乡，获免降军令志云：「朝平定天下，公始安居乐业。」洪武十四年，邻境苏友兴作乱，朝命南雄侯征之，舟师失利几危，公率义勇敢死五百人，赴海救援之，总兵战舟乃解，遂奏免甘泉一都降民军云。」。孤婴暂微弱，继世复蕃盛。我祖樵林公，脊鹡鸰五呼应兄弟五人；人皆好夸靡，我独乐居静。宜栖上游庄，林塘互交映；我师石翁。尝卧游，题诗寄高兴。上苏上游樵，下钓铁江泳翁序云：「民泽祖樵林上游庄，有高栖遐遁之风，山樵水鱼之乐。」。春至理农桑，蚕熟谷亦颖。夫人即今赠夫人祖妣梁氏也。自蚕缫，谷易丝绢并；以兹广土业，土直宁优剩加价买田。孝友动里闾，行义太丘等。自兹重乡评，世业保终竟。显考曰怡庵，高才乃雄逞。直志靡欸曲，正色奸回屏。强弱以弱强，高义畏乡井。损己忧人忧，人众天久定。好士屡济贫，乐友侠游聘。长洗荤血肠，日啜十缾茗。谥妣曰贤母，四十孀居整。贞智与慈俭，纯诚自天性阳明王(光)[先]生题称曰「湛贤母」。高人阳明子，碑表阐幽行。恨公不立朝，大节唾奸佞。已上俱见阳明公赵员外表志碑文。水也寔不肖，承德数世永。每感尹母言，且免咸父订。妄秉圣途志，岁暮徒耿耿。特立与群疑，独行耻孤影。年颓志不酬，挥戈倡予猛。远道行跛鳖，渊泉汲短绠。二品蒙素餐，深夜愧私省。恭逢圣主恩，褒封一朝并。三世连八座，祖考及予姓。维昔世田家，迈迹自今炳。誓当报主恩，出心以为证。 
　　
　　赠宁波郑太守威甲午闰二月十七日 
　　
　　翩翩贤使君，五马仍朱轮。试问何所之？甬东东海滨。名郡是宁波，波宁时亦和。圣人坐明堂，民物无札瘥。君莫问我言，郡有四明山。四明如我心，四聪斯豁然。学山以为明，学海以为平；平政明照物，颖川凤凰鸣。 
　　
　　赠大理丞林次崖考绩之京闰月十八日 
　　
　　廷尉(入)[八]闽秀，意气凌秋旻。初年入棘寺，抗疏论辅臣。缙绅皆动色，名誉夷山尊；中遭长官怒，蠖屈道弥伸。磨泥出浊水，媚渊光照人。一作岭表士，贰平天下?；尚稽井田制，沟洫入毫分。岂不有司存？润泽在相君。三王不同礼，三事古所敦。此去觐明主，报政因奏言。民事为国本，笃恭天下平。食足礼义兴，自余无足论。吾衰志明农，圣人起周殷。复古如有作，愿为受一?。 
　　
　　赠季明德左迁辰州甲午三月五日 
　　
　　网罟以鱼设，维鸿则罹之；鱼鸿各有命，乌用尤网为。季子黑貂弊，贵富会有时；矧兹性不存，子昔事於斯。尧舜亦浮云，稷契逢昌期；丹砂在尘土就辰州言，一朝发光辉。何以发光辉？神理可以推。 
　　
　　云龙吟有序 
　　
　　　　　李仲谦侍御以巡仓浦，陈道源侍御以巡江浦，二子同心於学，同励二政，今又同行，复命诗以送之。 
　　
　　食哉兵所天，兵乃国司命；兵食既两足，二豪来报政。二人本同心，其利乃断金；弦琴起瞻斗，送之云龙吟。 
　　
　　重游牛首山宵行呈同游冼司空罗江 
　　
　　宵征林路黑，七圣亦迷踪；仆夫随老马，即与吾知同。大智沛闻见，可以达天聪；以兹登名山，步步超无穷。旧游与新游，十载如梦中；自得新景好，安知旧迹空。 
　　
　　赠周世清表弟省祭还南海诗十六韵甲午六月初十日。 
　　
　　尔之慈亲家，乃我表姨母；一体姑舅亲，譬之左右手。我幼依尔家，直至十八九；读书学尔叔，深衷自天诱。微此谁开先？终作田舍叟；及我显翰林，尔家运不偶。一兄罹祸罗，二老宵奔走；尚愧我力微，不能解纷纠。尔时在弱劣，讵意振周后；爱尔谨慎姿，贞此三尺守。怜义不怜钱，狱掾於公厚；三考入神州，通(藉)[籍]登选部。省祭归山田，衣冠贲幽牖；谁莫薄为吏，委吏宣圣受。曹参以封侯，安期以不朽？高卑不高卑，太山等培塿。 
　　
　　赠新举人怀远杨生时秀 
　　
　　翩翩高广文，寄书江东滨。道逢杨子居，於於来问津。要 津在方寸，平步於青云。 
　　
　　　 
　　
　　题两峰书屋诗有序 
　　
　　　　两峰，赠叶生应元也。生爱罗浮之胜，以两峰近似罗浮，故以拟之，因托以自号。其前峰曰九龙湖、曰龟湖，皆助两峰之胜者也，故诗词及焉。 
　　
　　两峰在何处？缥渺罗浮东；鸡鸣海日动，隐映扶叶丛。中有读书屋，悬崖挂苍穹；夫鉴开龟湖，湖月照九龙。叶生二亲葬在此。何以爱两峰？万物一体中；居两以观一，两峰一峰同。反观万卷破，一念入无穷。 
　　
　　题画七首 
　　
　　王母去何处？蟠桃几树幽？凭君收此画，方朔恐来偷。洪涛起舂天，天地谁撑拄？若非画品工，不信中流柱。盖有千寻木，千秋为栋梁；安得作大厦，尽庇尔多方。逝水滔滔去，水流心不流；舟行戒?滪，暗石在中洲。吕纪挥醉笔，能作双鹤鸣；作者与鸣化，遗鹤在荒汀。稚子弄影罢，祗供静眼观；见影不见形，少间亦无存。我目无存画，翻怜影弄儿；相怜无了日，相弄无穷期。 
　　
　　游梅花水 
　　
　　昔观南海水，今见梅花泉；沛然生我心，因知南海源。 
　　
　　广德州儒学新建青云楼诗有序 
　　
　　　　　夫青云楼者，今广德州判官、前侍御史丰城?君梦卜之所建，以登学士诸生子广德者　　　也。楼成，?君介邓司训廷凤与黄、方二生以告甘泉子，甘泉子笑曰：「夫?君之为斯楼也，岂徒以供尔师生登眺而已哉？夫青云以言青紫也，楼以言其高也，期诸生以高取青紫也。期诸生以高取青紫者，期诸生以崇德也。夫崇德则德广而日高，德日高则於取青紫也夫何有？故堂以言其基也，阶以言其升也，梯以言其升之级也。今夫为楼居者，有堂基然后有栋宇，有栋宇然后有阶升，有阶升然后有梯级。学也者，觉也；先觉者，所以觉后觉也，故忠信以为堂基，多识前言往行，蓄德以为栋宇；学问思辨笃行，知行并进以为阶升，梯级广大高明以为登览，中庸精微以为归宿独到之地。此?君觉诸生之意也。若夫区区舍本而求末，舍内而求诸外，声音笑貌儿戏以取青紫者，岂?君所望於诸生以待来学者哉？甘泉子既以扩?君之意，系之以雅诗，凡后之登斯楼者，盍亦咏歌其上，庶有感於斯文。」 
　　
　　高楼何嶙峋？凌空抉青云；云间摘明月，海底见朝肵。试问谁栋宇？广德?使君；嗟尔青云子，洒落来凭栏。见云不见空，变态倏如神；何以倏如神？是神无长存。无存还太空，如我心清真；肤寸起天末，神尧亦放勋。放勋与清真，可以有无言；人者云眼青，我见云漠然。白衣与苍狗，一体相化迁；立谈取卿相，如平步云烟。楼外不属楼，天上还有天；舜禹有天下，所以不与焉。立己如己高，何以齐泰巅？以无常观常，常莫为之先。履危若平地，悠然见参前；寄语青云子，登楼如是观。 
　　
　　阳峰石首张学士璧崇象所居之山峰也，以为号 
　　
　　吾爱阳峰子，因之询阳峰；阳峰何面目？无乃阳峰同。壁立几万仞，路盘几百重；秀色入天青，峭削金芙蓉。匪但爱秀色，阳德当正中；中山时出云，沛雨弥西东。风云一相遇，变化不可穷；神速在呼吸，调燮希神功。 
　　
　　仰宸楼石首张学士所建，以贮钦赐书翰之楼也 
　　
　　仰宸在何处？缥缈奎壁间；阳山以为经，长江为之权。经纬应天象，上侵霄汉端；楼中何所有？天章耀奎文。回?吹天花，五色成锦云；俯首读宸翰，仰面瞻紫(震)[宸]。紫宸不可见，心同珠斗旋。 
　　
　　泉翁大全文集卷之四十三 
　　
　　文集 
　　
　　门人江都沈珠等校刊 
　　
　　五言古诗 
　　
　　送大司空何石湖先生乞休还越甲午十一月三十日 
　　
　　宦海挂孤帆，曾联石湖舟；石湖今到岸，而我犹中流。五里闻覆载，十里惊石尤；还家告妻子，色变有余忧。出身至卿相，收身相上头；二疏畏尊名，弓冶有箕裘。人叹贤大夫，羁鹰脱臂鞴；仰望冥冥翼，神爽与天游。自非济川材，无成独淹留。 
　　
　　暮於中和桥玄真观访大行钱采之，坐话不觉城门已闭，回驾宿玄房，得会吴秋官仲敬携酌赋此。 
　　
　　阮生泣途穷，不知有回驾；易贵穷则变，变通道乃大。达处岂无塞，塞处达斯得；达塞一以观，何必妄欣戚。回?吹我裳，超然坐玄房；胡为得良友，共此灯烛光。灯烛同心光，觞酌三相忘；诣道亦如是，何用而不臧。 
　　
　　孝思诗为卢上舍尧俞母应氏作 
　　
　　卢生笃孝思，终身念母慈；绵绵衣上线，见母不见衣。笑语与居处，优乎见容止；行道以立身，大孝在吾子。 
　　
　　送巡按卢侍御还朝乙未二月二十日 
　　
　　绣衣乘马骢，人好马亦好；问俗来周南，不践[春郊]草。春草春来生，春去愁凋零；愿言絷其马，使君且莫行。 
　　
　　　 
　　
