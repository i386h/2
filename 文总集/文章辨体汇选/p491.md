<!-- { "loadSidebar": true } -->
　　右啸旨一编馆阁暨郑马诸书目皆不着所撰人名氏内述其事始于孙登嵇康先生遂系以内激外激运气撮唇之法甚详而于声则云未谱声音葢激气而成者邵子谓物理无穷而音声亦无穷惟无穷乃可以配无穷故以音声起数御天下古今物理之变声则起于甲而止于庚多良千刀妻宫心之类是也音则起于子而止于戌古黒安夫卜东乃走思之类是也与沙门神珙之法稍异神珙则以内外八摄总其声三十六母总其音法虽不同其于声音则括尽而无遗矣然有字有声者虽多而有声无字者亦为不少必皆以飜切得之飜者飜出其音切者切出其声如徒公徒丁颠东丁颠谓之飜徒东谓之切也其它无字之音声如水声风声之类皆可飜切今黄冠师符呪秘字亦有声而无字梵门宻语若一字呪合普林二字为一呼至有三合四合者弹舌取之而皆无字及其号召风霆驱役神鬼若运诸掌今啸亦有声而无字岂吾儒感天地赞化育之余意欤声虽未谱其间称或取声自上腭出或自舌上出者四声惟平声有上下葢气自上腭出为上平声气自舌上出为下平声上去入声无上下者仄声故也平声清而仄声浊窃想啸之为声必出于平而不出于仄矣孙嵇仙去逺矣白骨生苍苔九原不可作安得善啸之士以谱其声而习之登泰山望蓬莱烈然一声林石震越海水起立此亦此生之大快也子儋朱君好古博雅一时俊彦之良无有逾者于仆契分甚厚暇日出是编以相勘挍因曰啸之失其旨也久矣幸存此编略知梗槩不刋诸梓以传于世则羊礼俱亡后人何所考据子盍为我叙其事于编后以遗同志幸遇反隅之士衍而习之庶几复有以啸名于天下者知由此书以发其端云

　　六书索隐序【杨慎】

　　慎自着学之年已嗜六书之艺枕籍说文以为折衷迨今四十余年矣其逺求近取旁捜曲证说文而上则有大禹岣嵝之碑周宣岐阳之鼓吕氏考古图宣和博古图郭忠恕汗简薛尚功鼎韵古文也说文而下则吕忱字林顾野王玉篇陆法言集韵唐玄度九经字様张参五经文字徐铉系传林罕小说张有复古编黄公绍韵会郑樵周伯温杨桓戴侗赵古则于六书皆有论著悉翻讨之又尝受业西涯李文正公友太原乔公希大永嘉林生应龙亦以斯艺相取文正公少爱周伯温篆形之美茂肆笔斆之晩乃觉其解诂多背说文有误后学欲犁正之而未暇也太原公尝集诸家之篆以韵分之而无所升汰林生亦着通雅逸古篇博矣而无所裁定谪居多暇乃取说文所遗诸家所长师友所闻心思所得彚梓成编以古文籀为主若小篆则旧籍已着予得而略也若形之同解之复而不删者必有刋补也书成名之曰六书索隐以韵收者俾易翻耳遂申前说序而系之曰伏羲观图画卦文字生焉虞舜依律和声音韵出焉神皇圣帝君师万禩垂此二教至周公出父则制六书诗则训六义郁乎偹矣古之名儒大贤降而骚人墨客未有不通此者也秦之吏人犹能诵爰厯滂喜汉世童子无不通急就凡将至后汉许叔重着说文十四篇五百四十部本苍颉之篇九千三百五十三字则秦篆之全其所载古文三百九十六籀文一百四十五轩周之迹犹有存者重文或体六百二十二则上有孔子说楚庄王说韩非说左氏说下有淮南王说司马相如说董仲舒说卫宏说扬雄说京房说刘歆说杜林说贾逵说桑钦傅毅说官溥说谈长说王育说尹彤说张林说黄颢说周盛说逯安说欧阳侨说寗严说爰礼说徐巡说庄都说咸宗古人不杂臆见可谓有功小学矣自程元岑之隶史游之草锺繇之行楷出而字日讹梁大同中顾野王着玉篇凡二万二千七百七十九字以小楷书写籀古十讹其九已自可憾唐上元中南国一妄处士孙强又增加俗字如竹尚少为笋升髙山为杪此乃儿童之见俳优之嬉何足以污竹素也其间名为此字学者若李阳氷则戾古诳俗陆德明则従俗讹音吾无取焉宋则郭忠恕之雅杨桓之博张有之精吴才老通其音读黄公绍析其源委若郑樵则师心妄驳戴侗则肆手影撰又字学之不幸也元犹有熊朋来赵古则窥班得■〈启，月代口〉撷英寻实何物周伯温者闻见既陋经术不通类撼树之蜉蝣似篆沙之蜗蚓字学之重不幸又十倍于戴与郑矣今日此学景废响絶谈性命者不过剿程朱之■〈艹酒〉魄工文辞者止于拾史汉之赘牙示以形声孳乳质以苍雅林统反不若秦时刀笔之吏汉代竒觚之童而何以望古人之宫墙哉慎为此感欲以古文籀书为祖许氏说文为宗而诸家之说之长分注其下以衰老之年精力不逮且图籍散失编阅不能乃拔其精华存其要领以为此卷深于六书者试钦玩之知其会同发挥乎古人而非雷同剿说于诸家矣所收之字幸勿厌其少可以成文定象砭俗复古矣所注之义幸勿厌其繁可以诂经正史订子汇集矣或览之曰是则艺矣其如道何答之曰艺即道也夫子之性道不离乎文章子贡未之合一耳司马子长愈益昧此作孔子世家乃曰晩而喜易韦编三絶其以孔子为扬子云以易为太玄而诗书春秋为甘泉四赋耶子云若悟此则藏心美根岂出于雕虫篆刻何必悔其少作乎必以玄为极致而识字为非则吾夫子从心之年亦何尝屏撤诗书焚弃春秋而后为不踰矩哉书成并识此于巻首吾党有喜髙论而厌下学者聆予斯言其必喙咈而心俞矣夫

　　书品序【杨慎】

　　书有以品名者锺嵘诗品庾肩吾书品是也二子皆梁人其称名也同其遣辞也类时代则然非相假■〈习戈〉也诗品以三品品诗书品以九品品书何区别之精而用志之勤乎或言书与诗均艺而书又非诗比谬矣古者君子之于物也无所茍而已矣曲工小技罔不致其极焉故曰传兵论剑与道同符今人不及古人而髙谈欺世乃曰吾道在心六经犹赘也以此号于人曰作字欲好即为放心趋简安陋者靡然从之是苍籀上世道已丧矣不曰道器形神也离道语器弃形而存神也故曰齐匠之斵轮绵驹之擫钥先王之道有在于是矧夫进六艺流乎君子宜无茍也茍于物将茍于道吾所为感其感云其云也呜呼又焉得真知其解者而竟吾云乎

　　转注古音略序【杨慎】

　　周官保氏六书终于转注其训曰一字数音必展转注释而后可知虞典谓之和声乐书谓之比音小学家曰动静字音训诂以定之曰读作某若于戏读作呜呼也曰引证以拟之曰某读若云徐邈读王肃读是也毛诗楚辞悉谓之叶韵其实不越保氏转注之义耳易注疏云贲有七音实始发其例宋吴才老作韵补始有成编旁通曲贯上下千载朱晦翁诗传楚辞考订尽从其说魏鹤山论易经传皆韵详着于师友雅言学者虽稍知崇诵而犹谓叶韵自叶韵转注自转注是犹知二五而不知十也余自舞象之年究竟六书不敢贪古人之成编为不肖之快捷方式尤复根盘节解条入叶贯间亦有晦于古而始发于今谬于昔乃有正于后故知思不厌精索不厌深也古人恒言音义得其音斯得其义矣以之读奥篇隐帙涣若氷释炳若日烛又以所粹叅之古人成编禠其烦重补其遗漏庶无蹈于雷同兼有益于讽说乃作转注古音略大抵详于经典而略于文集详于周汉而略于晋以下也惟彼文人用韵或茍以流便其辞而于义于古实无当如沈约之雌霓是已又奚足以为据耶今之所采必于经有禆必于古有考扶微学广异义是之取焉匪徒以逞博■〈麻外分内〉累巻帙而已方今古学大昭当有见而好之者不必求子云于后世也

　　画史序【刘凤】

　　夫图象与书契并作虫鱼之迹其流分逺哉然未始异也即书古繁重竒奥后乃易疾便事则画之于古今犹是乎唐虞以来施于黼黻文章旗常鼎彛为用与书相杂而六书有象形则又出入其间矣周官画绘之事后素功则法由此详贵文而亲用虽眇微未尝茍也后代愈降则愈不相及独画然乎其书传自南齐以来仅载曹陆顾展后之述者虽所著益多然若信陵宋元君之客解衣盘礴者戸牖间画龙者写成庆大衣冠者甘陵图美人者汉以前不少概见何哉岂逺而难详抑其事葢卑古能之者众与何弓矢轮梓犹显其名而输尔庆石至于今不灭也将存于图象者易逸亡惟得载于简牍遂因以久与秦始皇与海神相见左右潜图以足则古之擅艺者不胜数而求以名闻固不易也晋宋多名流魏髙贵乡公梁元帝皆以尊贵尤好点染其事固与书法同神逸自天性然是非学习之力虽云位置形势粗有其法而回腕用指骨掌之巧人自为极灵妙非言能喻故品视其人而人系其代唐亦多出于贵游若阎左相薛少保韩滉王维者此岂规规吮丹设色模效者遂擅逸代称至见于歌咏者其人多肮脏负气迈爽故以此重即不为其人使庸俚而能与彼雄俊者角能哉至宋氏名者视唐始不如非以其人无复向者与故以工艺视之则术贱以玩弄畜时以发其愤懑于胸臆着之笔墨素绘而寄之千载喜惋忿郁悲愁皆形见者则无复论其代皆可贵矣今书自谢赫姚最李嗣真裴孝源释彦悰道醇景玄若虚辈无虑数十家皆标指得失论拟工拙提核品象该验名实兼存记题目叙阂奥畦经笔手所宜备见古法暇乃萃为一编独今代名家虽有述者而未足览观因并为核其事迹有所删裁且以见古今之变可深嘅而惜予力不能收蓄又僻陋不得尽观古名画识谢流别为上下其论其散遗人间者终归于澌灭惟斯庶可少存乎哉

　　古今法书苑序【王世贞】

