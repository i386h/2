<!-- { "loadSidebar": true } -->
　　防验近钦奉诏书内节该自今以始烦民之事一切革去便民之政次第举行钦此今体知得省部符文准前工部尚书李鄂啰齐等呈开洗东平济州等河道并剏修闸堰可役人夫一万余名计该八十六万五千余工合用石材地丁等物且举德州一处所着该白枣木九千余条每条长六尺径四寸石材九千二百八十余段每段长四尺濶三尺厚七尺计其余该着数目比之德州岂止数倍虽云和买目今验户桩俵上户十段中户不下五七余块并不见发下价钱即要赴所止送纳日夜催并殆不聊生縁石材地丁非民间素有积蓄之物计其采买工价搬运脚力上户已不能办下户将何以给有破产逃窜而已深为未便近年创开海道益都淄莱济南东平东昌等路百姓已是疲乏死损数多哀痛之声至今未息今又东平等一十余处供办上项夫役等物比夫海道之役亦为不轻是齐鲁魏博数路之民被扰无遗又念前政苛挠去歳不收民多流亡加以今秋风水虫蚄灾伤所在缺食恐又闻此役复业者转行不来见在者又将逃避山东重地不可不虑兼此役浩烦未审曽无奏闻傥已后不能成功虚费国力百姓实受其敝将来谁任其责然此却访闻得李尚书等官见行安置土坝九座合无候来春土坝修成更为责委深知水利官员一同相视光济两河于深浅不常时月断流走沙去处试验土坝委能积深浮重转漕粮船迤久通行快便然后修理石坝尚为未晚仍于出产石木去处官为差雇夫匠采打用度不致取办一时逼迫靠损人难卑职谬当言责以镇静为职亲覩其事不敢不言合行移牒请照验备申御史台照详施行
　　论济南路所辖达噜噶齐合迁转事状
　　窃见济南路所辖州县见任达噜噶齐内承袭勾当及己满年深未经迁转者一十三员今朝省庶政稍有未便务从一新若将上项达噜噶齐人员于本投下州县内依例迁转实为便当庶不致恃赖久任树党行私官吏因之受据别路未经迁转者亦合一体定夺
　　保李提学昌道状
　　伏念俊造秀异皆禀气之清造物者靳固未甞多得今有其人使徒老明时诚为可惜窃见前上都路提举学校官济南李师圣经明行修不妄干进文笔性学皆有古风及叩以政事议论通畅皆切时之务可谓年高德迈学富才优韬晦城市不求闻达当今朝省以选材为急如师圣者若擢以风宪或置之馆阁俱有所长可收实用
　　论济南经厯阙员事状
　　凡厥政务必官吏相须而后能济若官有其人而吏获其用二者得一则事无留难窃见济南路所辖州县一十三处路当山东要防事务颇繁所赖首领官调议规画为功今本路经厯知事俱各阙员问有经厯孔文贞省部别行差委东平等处勾当却于本司署衔请俸将近朞年又本府宪司亲临于上今检得簿书未完事理九百余件久乏其人责以事有兼办实亦势之所难理合作急选注材能使补其阙庶不致有躭悮一切事务

　　秋涧集卷九十二
　　钦定四库全书
　　秋涧集卷九十三
　　元　王恽　撰
　　玉堂嘉话序
　　中统建元之明年辛酉夏五月诏立翰林院于上都故状元文康王公授翰林学士承旨已而公谓不肖恽曰翰苑载言之职也莫国史为重遂复以建立本院为言允焉仍命公兼领其事时不肖侍笔中书两院故事凡百草创经营署置略皆与知其年秋七月授翰林修撰同知制诰兼国史院编修官方帝泽鸿厐赉及四海诰命辞颂咸与撰定再阅月蒙二府交辟不妨供职兼左司都事自后由御史里行调官晋府秩满复入为翰林待制时则有若左丞相监修国史耶律公承旨霍鲁忽孙安藏前左辖姚公大学士鹿庵王公侍讲学士徒单公河内季公待制杨恕修撰赵庸应奉李谦不肖虽承乏几于一考其获从容侍接仰其祖宗对天之鸿庥圣训无穷之睿思皆闻所未闻者至于文章髙下典制沿革朝夕餍饫所得亦云多矣今也年衰气耄尽负初心因防绎所记忆者凡若干言辑为八卷题之曰玉堂嘉话其或灯火茆堂之夜尊罍心赏之间吐嘉话于目前想玉堂于天上鸣息有时盛年不再良可叹也然昔人有宅位钧衡不得预天子私人为恨顾惟此生不为未遇用藏家柜以贻将来至元戊子冬季二日前行台侍御史秋涧老人谨序
　　玉堂嘉话卷一
　　大元中统二年秋七月恽自中省详定官用两府【谓内外两省】荐授翰林修撰其宣词云行已无忝博学能文顾超绝之轶材足铺张于伟迹宜司纶命以赞皇猷可特授翰林修撰同知制诰兼国史院编修官当振斯文以宣朕命其修撰雷膺词云昔年诗礼已闻鲤过于庭前今日丝纶复见凤毛于池上参政杨公笔也既拜命谒承旨王公于寓馆公曰唐人题名记谓之千佛名经其充词臣者即为一佛出世国家文治伊始汝等首膺是选于士林有光矣八月上都文庙告成公命某官作释菜诸文颇立论其间公曰如此文字有称功颂德而已又云作文亦有三体入作当如虎首中如豕腹终如虿尾虎首取其猛重豕腹取其楦攘虿尾取其螫而毒也此虽常谈亦作文之法也初公既草诸相宣辞通作一卷实封细衔书名上用院印付恽呈省问焉曰白麻盖自中出今实封防其漏泄亦唐人锁院之意也其立史院奏帖有云自古有可亡之国无可亡之史兼前代史册必代兴者与修盖是非与夺待后人而可公故也公又亲笔作史大略付恽如帝纪列传志书卷怢皆有定体其传须三品有显烈者公又云太史张中顺金一代天变皆有纪録就此公未老亟与论定亦是志书中一件难措手者窃念太史公讳鹗字百一曹之东明人正大元年甲申获承牓状元第遂应奉翰林文字殊为金主眷顾天与二年官通议右司员外郎后遇圣上宠光益隆如谘大计以斯道觉民为先论日蚀以撤乐罢宴为对开礼乐之源则释菜先师明庆威之权则张皇治本又以葬祭故主为请允焉后为位哭汝水上哀动左右天日为变色仍私諡为义宗据法君死社稷曰义其忠不忘君如此
　　冬十月侍中和者思传旨都堂与文字召静应姜真人去者恽时为左司都事宰相命具诏草其词曰静以知来智能藏徃念前言之有效方庶事之惟几遐想仙标载勤驲传幡然而至暂辞嘉遯之乡罄尔所懐与复细氊之论
　　至元十四年丁丑歳春二月庚申朔获授翰林待制是日赴院供职
　　为春旱禁酒诏　汉赐大酺歳有常数周申文诰钦戒无彝况糜粟者莫甚于斯崇饮者刑则无赦近縁春旱朝议上陈宜禁市酤以丰民食朕许来奏实为腆民可自今年某月日民间母得酝造酒醴俾暴殄天物重伤时和故兹诏示想宜知悉
