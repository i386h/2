<!-- { "loadSidebar": true } -->
　　老作茧聊以自藏健犊扶犂依然故隠南宅北冈之比近左花右竹之见成乐哉斯丘痴絶此老盖以其等彭殇于一视顔跖而两忘世亡是翁未觉乾坤之空缺吾有大患何为造物之赘疣知蚁窠昨梦之非问蜩甲几时而化便为死计是处佳山只销紫翠之间为留诗巻安用青鸟之子更説塟书生前独爱其寛闲夜后岂无于唫啸不量绵力小筑茧窝轩冕犂锄毕竟百年浑似梦壶觞杖履未到五更犹是春咨尔山灵聼予野颂
　　东祈山横展玉屏风丁宁牧笛并樵斧新瓮春泥十八公
　　西石山壁立与天齐凿开苍翠藏诗巻留与秋猿夜月啼
　　南春入层峦滴翠岚借与茧窝供上簇知渠已是大眠蚕
　　北龙跃云津相拱揖老夫误脱旧芒鞋底用晴潭出靴石
　　上只有老天堪倚仗平生百事付无心作剧得山麟凤様
　　下莫与山翁翻地卦自有乾坤有此山付与诗人不论价
　　伏愿上梁之后松篁茂宻山水清深尚有吟情且作鱼之主纵埋醉骨无忘鸥鹭之盟
　　瘗牛伯耕铭
　　牛氏之先盖出宓牺氏为风姓宓牺画卦为坤説者曰坤为牛其繇曰魁然而形牟然而声乃庾乃京三登其泰平此其利子母牛之贞乎子孙因自别为牺为牛氏帝炎斵木为耜揉木为耒始教民播种于是牛氏功在百世矣至伯耕不知其几传也其可考见者丑生农太守特因占名数为农人特生犂积劳至农都尉大司农奏课连最犂生伯耕伯耕雅不肯仕独喜与芸夫荛子同卧起夫湏袯襫间旦暮从事于田农触隆曦陥霖潦甚苦尝辍耕之陇上叹曰吾何为若是哉人生长短相除亡虑二万五千日日饭二百籥凡五百万籥自籥以登则为斛五百鱻薧菜茹塩醯称是顾不能有毫分于世则是五百斛者盗天之时殄地之财以养区区块然无用之脔也则又等而上之为千石为二千石为万石顾有贪如狼者有狠如羊者有不忠孝如枭如獍者则是千石二千石万石者盗天之财殄地之财以养狼养羊飬枭獍也是率兽而食人也而吾刍豆不饱吾何为若是哉无何坠崖死予不忍其尸解也□土为竁而封之以其功在天下而不得保其生利及后世而不得食其力法应铭铭曰
　　有貂其冠有螭其碑匪韩侯栁金玉厥辞而于伯耕亦或愧之不稼不穑眂此铭诗
　　后义倡传
　　义倡者何秦邮之下贱优也倡则奚其义端平乙未秋秦邮军乱斩闗刼守将阳以鼓吹导临其营嗾悍兵露刄先后烹其客于前以尝之视奄奄不敢喘则放兵四掠捍城以拒王师日驱子女城上髙防羣贼淮东兵攻未下朝廷遣使者以武翼郎招之贼伪诺降乃纵酒大言议干使者头当是时一城之倡优与凡良家子皆在无一人敢出声气优独前折贼酋营其姓与王安者曰始谓太尉降方将歌以进酒为太尉更生贺今欵降而闭闗不纳使犹贼也抵其觞于地曰倡虽贱不能事贼羣贼怒斩之越三日都统制李虎诱开其门明日帅入抚定以其干使者之干干渠魁而赏罚其从乱不从乱者予时在行得优事谨上之幕府曰古之以忠义奋发骂贼死者有之矣其尤大彰明则顔杲卿骂安禄山死孙揆骂李克用死张廵许逺骂尹子奇死姚洪骂董璋死皆卓卓可称道然杲卿廵逺为一时士大夫儒服儒言讲闻古烈士之操其为国死忠则宜姚洪起行伍固巳度越余子而所谓倡者天下之秽贱归焉平时所为不知封髪防臂为何等事一旦慷慨引大义折逆贼乃一城士大夫所不能而发于其口优可谓倡名而士行者矣请封土表其死以愧天下之士名而倡行者师还作后义倡传
　　扬州劝农文
　　乃二月壬寅守广陵赵某诞进其州之父老而吿之曰淮海惟扬州厥土惟涂泥厥田惟下下矧广陵越在邉圉曩则亦有绎骚以患苦吾父老荒而敷菑用不遑于厥家尔父兄子弟亦惟艰哉今天其佑我宋歳仍大熟伊彼勍敌自速毙于防州有逋防刘宵遁穷北尔父老其修乃疆畆濬乃浍洫简乃钱镈谷乃锄耒无敢不良以敬迓天之大丰美守阅再寒暑罔不一念在尔民东作俶兴用咨尔一二父老惟田里熈熈以董泰和时则有丰年毋讼惟仰父俯子勤劳于厥躬时则有丰年毋防惟不滛于非彛以慆乃心时则有丰年毋博惟不狎于甲兵以寕尔妇子时则有丰年毋狠惟尔一二父兄念哉其无斁
　　又
　　捍邉所以卫农也淮左东尽涟海北控宋永幸无一尘之惊而北敌自西而东扰我疆圉俾尔父兄子弟荡析流离窃为尔农痛之故凡安集劳来无敢不尽其心民徙则官赈廪焉牛饥则官予刍焉此尔农所知也今兹敌以败遁而东作兴矣尔农其归而田里葺而室庐简而锄耒正而疆畆以修稼事有欲给种者给之贷牛者贷之尔毋惮以吿我








　　秋崖集卷三十四
　　钦定四库全书
　　秋崖集巻三十五
　　宋　方岳　撰
　　榜　祝文
　　宗学
　　某祗事之始敢自布其愚鄙某四方草茅士未尝一日得处庠序也永惟公族有学训齐亲贤国之宗盟异姓为后岂可过自贬损于太武两学哉郡国之学士大夫进而望三学之彦如在洙泗退然不敢鴈行而某偹贠西雍歳且有半耳目之所覩记颇乖旧闻倚博士之席者可以痛自刻责矣有如乃日杯酒之失澒洞一时流传四方徃徃发策以相姗笑岂有堂堂帝学顾为偏方下国场屋之所敢予侮如此然则盍自重而巳某不学无识奚其师之敢然窃思诸君之所以轻千里而防聚于此堂者父母之心为何如哉其大者固望以坐进斯道窥见羣圣贤之心以成其徳而其小者亦望以博极羣书称雄于二三子之间以成其名然则问学不可不专工举子业亦不可不精习也一念到此则奉父母之遗体而傥荡以取轻于天下不惟不敢亦不暇奈何以不赀之身忍自轻哉学校非他有司比如一以三尺法从事嘻巳薄矣凖防规矩不在有司之法而在圣贤之书不在圣贤之书而在诸君之一念故曰惟圣罔念作狂惟狂克念作圣圣狂相去何啻天渊一念差殊遂至此极某不自揣度輙道其区区如此惟诸君幸教
　　南康谕俗
　　此邦乆被先儒之化同与他处不同所以正士端人项背相望执经问道遗俗犹存政应家家诗书人人礼逊入孝出弟洙泗同风古所谓乡之八刑要非此邦所宜有也盖古者不孝之刑未有若后世子而悖其父者也晨昏定省礼有愆违便是不孝古者不睦之刑未有若后世少而凌其长者也九族之亲情意不接便是不睦姻娅而乖争则有不婣之刑兄弟而暌异则有不弟之刑朋友不相信者谓之不任乡邻不相赒者谓之不恤至于造言以惑众乱民以败常皆古者有司之所必刑也此邦人士习闻前贤之训语亲见先逹之典刑固自不至此如使父子有亲长防有序夫妇有别朋友有信虽使晦庵复为此郡方且敬之慕之而况于某有如非才假守去此不能五百里桑隂接畛实同乡邦盖长老其父兄而幼少其子弟也亦岂忍以三尺法从事哉不胜大愿愿惩忿以息争窒欲以省事改过以逺罪力夲以安生守之所望于邦人士者甚厚也守固无足道其幸毋负晦庵以重此邦羞惟父老时其告教之毋忽
　　南康军免设醮
　　拙守此来有道士谒于路文书衔防出视之则提督官申请入宅醮例也问之曰为官乎为私乎曰欲婘辑之安斯寝为是祷也拙守曰嘻福不如是祈也昔象山先生守荆门歳有醮以祈民福先生为讲敛福锡民之説以代醮事其言曰此心若正无不是福此心若邪无不是祸而今兹之醮又不为民此心果安在哉拙守不学不敢讲经敢诵所闻以谂邦人士彼诗不云乎上帝临女毋贰尔心谓上帝只在此心不必他求也人人有此心则是人人有此上帝若念念是善念事事是善事福固不待祈而得也所谓作善降之百祥也若念念是恶念事事是恶事祸固不可禳而去也所谓作不善降之百殃也然则福从何来哉从此心来也祸从何来哉亦从此心来也祸福无不自巳求之此之谓也茍使拙守草芥其民蠒丝其郡货贿其狱嚢橐其家上帝方将谴怒之固非一瓣香所能回也世之士大夫有以苞苴变黒白者人皆贱之孰无上帝而受人之私乎拙守不敢以私凟上帝也惟当不昧此心对越于上下福祸之来非所敢知也修巳以俟天命而巳邦人士之所以求福而避祸者盖亦不过如此父慈子孝兄爱弟敬夫和妻柔姑慈妇聼上帝临之福莫大焉父子不亲夫妇不别长幼不序朋友不信上帝临之祸莫甚焉因并布之烦提督官镂榜晓谕是所谓撰述词防者矣
　　南康大比劝谕
　　某惟庐山多士之邦异材杰出适兹大比谬守得以劝驾与寓目焉岂非甚幸輙不自揣度敢以其身之所亲歴者为诸贤吿此虽龌龊者之事然而一试至重事体则同诸贤其幸聼之某家夲穷空无力就学父兄攻苦食淡遣之从师以故每至秋闱所以自爱其身者无所不至惟恐不得尽心于一试以负父兄率先众人入城数日盖恐暑涂之冲突亦忧狭路之喧争既至邸中杜门跧伏未尝追逐同队一出城闉深虑玉石不分或遭殴撃精神散逸何以为文如此而见黜有司不可一归之命也每记辛夘淅漕试林大卿介为临安尹与陈司业埙为姻家司业防待试于江涨桥临安供帐如逹官居一时朋友凡十七人某寔与焉十四日尹送酒殽甚设邸中主人适又以桂花来朋友之豪者作兴剧饮某固不得辞也薄暮乗醉相携出遨止之不可则逃之幸邸中主人闭予于其他室诸人者乆而不返势亦难寻夜半待试者四起矣方见汹汹百十人拥入邸中则朋友皆为群小所伤流血被靣临安卒防之以来者也向使非司业之客是亦安保性命者耶匆匆入场气息不属有永嘉方兄者匍匐棘门外曰吾不能试矣欲归邸如何某时怒之曰君但自去场中防不到得寻老兄不见将合千人杖一百也旁观者莫不大笑是十七人者亦有三四人笔端极髙尽在孙山之外惟某侥幸耳盖为人殴击如此虽有百二十分文章亦自一辞不措矣诸贤固不至此而区区爱助之意不敢冺嘿盖学者不可以一日之乐易终身之忧而三年灯火之勤亦常败于顷刻间血气之使可不戒哉夫公卿大夫繇此其选知读书之苦识作文之难者岂肯以其可以为公卿大夫之身而轻儇以为闾阎市井之行意者鼓噪场屋喧閧街衢必不知读书不能作文不望为公卿大夫者也谬守虽不肖不得不代其父兄教之茍至于此不惟非其父兄之所望亦岂谬守之所欲哉乡曲之英相观而善其胥教诲胥保惠以仰称国家选举之盛心毋忽
　　邵武军劝谕
