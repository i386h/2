<!-- { "loadSidebar": true } -->
《郡斋读书志自序》：“公武家自文元公来，以翰墨为业者七世，故家多书，至於是正之功，世无与让焉。然自中原无事时，已有火厄，及兵戈之後，尺素不存也。南阳公天资好书，自知兴元府至领四川转运使，常以俸之半传录。时巴、蜀独不被兵，人间多有异本，闻之未尝不力求，必得而後已。历二十馀年，所有甚富。既罢，载以舟，即庐山之下居焉。宿与公武厚。一日，贻书曰：‘某老且死，有平生所藏书，甚秘惜之。顾子孙稚弱，不自树立。若其心爱名，则为贵者所夺；若其心好利，则为富者所售；恐不能保也。今举以付子。他日其间有好学者，归焉。不然，则子自取之。’公武惕然从其命。书凡五十箧，合吾家旧藏，除其复重，得二万四千五百卷有奇。今三荣僻左少事，日夕躬以朱黄，雠校舛误。终篇，辄撮其大指论之。书则固自若也。倘遇其子孙之贤者，当如约。绍兴二十一年元日。”

《曝书杂记》：“衢本《读书志序》但称南阳公，不著其姓。陈氏《书录解题》谓南阳公未知何人。或云井度宪孟也。则所见《读书志》亦衢本也。袁本序文作南阳井公。赵氏希弁《后志序》明言井、晁二家。晁氏于《宋书》条下云：‘嘉祐中，以《宋》、《齐》、《梁》、《陈》、《魏》、《北齐》、《周书》诏馆职雠校，政和中毕，颁之学官。民间传者尚少。未几，遭靖康丙午之乱，中原沦陷，此书几亡。绍兴十四年，井宪孟为四川漕，始檄诸州学官求当日所颁本。时四川五十余州皆不被兵，书颇有在者。然往往亡阙不全，收合补缀，独少《后魏书》十许卷，最后得宇文季蒙家本，偶有所少者，于是七史遂全，因命眉山刊行焉。’读此，知井公收刊史籍之功，亦甚巨也。”昌炽案：周紫芝《太仓稊米集》有《书谯郡先生文集后》云：“余顷得《柯山集》十卷于大梁罗仲共家，已而又得《张龙阁集》三十卷于内相汪彦章家，已而又得《张右史集》七十卷于浙西漕台，而先生之制作于是备矣。今又得《谯郡先生集》一百卷于四川转运副使南阳井公之子晦之，然后知先生之诗文为最多，犹有网罗之所未尽焉。晦之泣为余言：‘百卷之书，皆先君无恙时，贻书交旧而得之，手自校雠，为之是正，凡一千八百三首，历数年而后成。君能裒其所未得者，以补其遗，是先君子之志也。’”观此文，则井公有子，且能读父书矣，公武何未闻还瓻也。甚矣！践言之难也。又案：《读书志》:“吕夏卿《兵志》三卷，公武得之于宇文时中季蒙。题其后云：夏卿戒其子弟勿妄传。鲍钦止吏部好藏书，苦求得之，因借录于吴兴之山斋。”季蒙即藏《后魏书》者。钦止名慎由，括苍人。元祐初，以任子试吏部铨第一。复登六年进士乙科，甫脱选，即为郎。然自是数坐累，官竟不进。撰《夷白堂小集》二十卷，《别集》三卷，见《直斋书录解题》。

《瞥记》：“宇文虚中为人媒孽，指家藏图书为反具，罪至族。高士谈图书尤多，亦见杀。士大夫家藏图籍固是美事，然聚书之祸不可不知。”

 

四九、刘仪凤韶美

巷泥尺深云知磐，写书不畏言官弹。

两舟已达普慈岸，一舟不渡秭归滩。

《宋史刘仪凤传》：“仪凤字韶美，普州人。绍兴二年登进士第。在朝十年，奉入半以储书，凡万余卷。《国史》录无遗者。御史张之纲论仪凤录四库书本以传私室，遂斥归蜀。淳熙二年卒，年六十六。”

范成大《雨中报谒呈刘韶美侍郎》诗：“花落满城雨，雨余云重阴。驱车有底急，巷泥三尺深。平生黄篾舫，渔榔有清音。斗升得苦相，怀刺冲愁霖。归来掩关卧，一枕直兼金。作诗诧比邻，幸勿讥褊心。”又《次韵刘韶美大风雨坏门屋》：“云烟挥翰墨池翻，缥缃如山昼掩关。已许六丁收散落，只愁雷电费墙藩。”沈钦韩注：“《庚溪诗话》：刘韶美酷嗜书，喜传录。又置副本，亲自雠校，至杜门绝交。张持国之纲为副端，言其书癖至旷废职事，以是罢归蜀。关寿卿以诗赠行，云‘只因翻故纸，不觉堕危机’。”

《老学庵笔记》：“刘韶美在都下，累年不以家行。得奉专以传书，必三本，虽数百卷为一部乾亦然。出局则杜门校雠，不与客接。既归蜀，亦分作三船，以备失坏。已而行至秭归新滩，一舟为滩石所败，余二舟无他，遂以归普慈，筑阁藏之。”

 

五十、石邦哲照明

闻道诗人石曼卿，云车羽葆上蓉城。

越州留得神仙裔，法帖图书事事精。

陆游《朝奉大夫石公墓志铭》：“公讳继曾，字兴宗。会稽新昌之石，实自青之乐陵南徙。左朝议大夫累赠正奉大夫讳端中，朝散大夫大理正、出为福建参议讳邦哲，迪功郎温州平阳县主簿讳祖仁，公之三代也。寺正筑堂，名博古，藏书二万卷，每抚公叹曰：‘吾是书以遗尔，无恨矣。’”昌炽案：曾见明刻本徐幹《中论》，有宋石邦哲跋，称“绍兴二十八年校于博古堂”。又陆友仁跋云：“邦哲字照明，再世藏书。至治二年得之钱唐仇远氏。”

 

五一、陆游务观　子子遹

或藉于床或栖椟，四围书似乱山堆。

百钱拾得华胥纸，颠倒黄朱日几回。

《渭南文集书巢记》：“陆子既老且病，犹不置读书，名其室曰书巢。客有问曰：‘今子幸有屋以居，而谓之巢，何邪？’应之曰：‘吾室之内，或栖于椟，或陈于前，或枕藉于床，俯仰四顾，无非书者。吾饮食起居，疾痛呻吟，悲忧愤叹，未尝不与书俱。宾客不至，妻子不觌，而风雨雷雹之变，有不知也。间有意欲起，而乱书围之，如积槁枝。或至不得行，则辄自笑曰：此非吾所谓巢者耶？乃引客就观之。客始不能入，既入，又不能出，乃亦大笑曰：信乎其似巢也。”

又《跋尹耘师书刘随州集》：“佣书人韩文，持束纸支头而睡，视之，《刘随州集》也。以百钱易之，手加装池。绍兴二十五年正月。”

又《跋京本家语》：“异时藏书之家，百不存一，此书得自京师遭兵火之余。一日于故箧中偶寻得之，而虫啮鼠伤，殆无全幅，缀辑累日，仅能成帙，乃命工裁去四周所损者，别以纸装背之，遂成全书。呜呼，予之老嬾目昏，虽不更读，然嗜书之心，固未衰也。后世子孙，知此书得存之如此，则其余诸书幸而存者，为余宝惜之。绍兴戊午双清堂。”

又《跋子遹所藏国史补》：“子遹喜蓄书，至辍衣食，不少吝也。吾世其有兴者乎？”

又《示儿诗》：“人生百病有已时，独有书癖不可医。”

又《雨事极凉料简箧中旧书有感》：“笠泽老翁病苏醒，欣然起理西斋书。十年灯前手自校,行间颠倒黄与朱。区区朴学老自信,要与万卷归林庐。”

昌炽案：放仇题跋多自署“笠泽翁”，或曰“笠泽渔隐”，或曰“九曲老樵”，或曰“龟堂病叟”，或曰“可斋”。其《跋先左丞使辽语录》云：“三十八伯父自幼被疾，以左手书。平生凡钞书至数十百卷。”又《跋世父大夫书稿》云：“世父大夫公，自幼得末疾，以左手作字，性喜钞书，尝钞王岐公《华阳集》百卷，笔笔无倦意。”

 

五二、尤文简袤

饥当肉兮寒当裘，足消孤寂遣幽忧。

此尤无恙公书烬，万柳溪边怅旧游。

《宋史尤袤传》：“袤字延之，绍兴十八年进士。尝取孙绰《遂初赋》以自号，光宗书扁赐之。有《遂初小稿》六十卷、《内外制》三十卷。谥文简。”

《绍兴十八年同年小录》：“第三十七名尤袤，字延之。小名盘郎，小字季长。本贯常州无锡县开化乡白石里。”

尤玘《万柳溪边旧话》：“文简公官礼部尚书，以奉政大夫致仕，赠太师。”

《直斋书录解题》：“《遂初堂书目》一卷，锡山尤氏尚书袤延之，淳熙名臣，藏书至多，法书尤富，尝烬于火，今其存无几矣。”又：“《梁溪集》五十卷，尤袤撰。家有遂初堂藏书，为近世冠。”

毛幵《遂初堂书目序》：“延之始自青衿，迨夫白首，嗜好既笃，网罗斯备，日增月益，昼诵夕思，重之不以借人，新若未曾触手。耳目所及，有虞监之亲钞；子孙不忘，多杜侯之手校。表层楼而俪富，托名山而共久，不已盛乎？”

又《魏了翁跋》：“予生晚，不及拜遂初先生。宝庆初元冬，得罪南迁。过锡山，访前广德使君，则书厄于炎者累月矣。为之徬徨不忍去。因惟国朝以来，藏书之盛，鲜有久而弗厄者，斯理殆不可晓。虽然，是穮是蓘，虽有饥馑，亦有丰年。吾知有穮蓘耳，丰凶非我知也。”

又李太史焘云：“延之于书靡不观，观书靡不记。每公退则闭户谢客，日记手钞若干古书。其子弟及诸女亦钞书。一日谓予曰：吾所钞书今若干卷，将汇而目之。饥读之以当肉，寒读之以当裘，孤寂而读之以当友朋，幽忧而读之以当金石琴瑟也。”

《无锡县志》：“李晦初名燧卿，字显翁，幼尝为外家尤后。尤钞书之富与文简埒。文简书烬于火，而此尤独全，故晦得遍读。自经史子集，下至稗官小说、释典道教，无不毕览。”

 

五三、闻人滋茂德

门客牙兼书籍行，客来豆腐作羹汤。

如翁好事我何虑，日日南湖叩草堂。

《老学庵笔记》：“闻人茂德名滋，老儒也。喜留客食，然不过蔬豆而已。郡人求馆客者多就谋之。又多蓄书，喜借人。自言作门客牙，充书籍行，开豆腐羹店。予少时与之同在敕局为删定官。谈经义衮衮不倦，发明极多。尤邃于小学云。”

施晋锡《鸳鸯湖棹歌》：“草堂湖上草萋菲，屐齿斑斑客款扉。几载令丞从事者，贮书满屋蠹鱼肥。”自注：“闻人茂德名滋，喜留客，又多蓄书。作德兴丞，终进贤令。曾为《南湖草堂记》。”

 

五四、张谹伯寿　张用道梦卿

习习凉风销执热，迢迢游子罢长征。

湖江清福同消受，落日翚飞照郭明。

洪迈《万卷堂记》：“同郡张伯寿，学邃而根，谈垒弥坚。暇日踵其门，升其堂，则缇帙缥囊，鳞贯栉比。伯寿儴佯其间，如枵腹者之须哺，倦游者之企归，执热者之思清风也。夫六艺出秦埃，至今千三百余岁。螭蚴所纪，金匮所书，岚斋松窗之所纂削，方杀青，日纷月牣。好事者汲汲求之，终其身不能以尽致。伯寿简心端思，它无嗜玩，旁裒博访，惟恐奥篇异牍之不我有。手钞日校，黄墨谨严，俗客鼎来，未始尘滓斯堂也。伯寿名谹，绍兴乙丑鄱阳洪某记。”

