<!-- { "loadSidebar": true } -->
　　寄来何啻十千价置处曽非六一身自慙无足斗筲筭暂见已觉神形亲它年换得青田核此日吹回紫府春翦却愁根真外助不妨功胜齿亡唇
　　赠致政李元古二首【二本作原古】
　　膴仕委蛇四十秋翻然归作赤松逰无瑕旧是千金璧不系今如【京本作为】一叶舟举世风霜空末路此身芝术最良谋新篇晚更追骚雅何计从公乞愈头
　　兴味高扵鹤在云去留初不挂毫分郑公乡里新门巷谢氏芝兰好子孙潇洒笑谈寛日月优游在世傲乾坤隣【京本作怜】翁盛説【京本作旧况】归欤羡曽是当年朱两轓
　　赠吴伯玉二首
　　少年腾踏属骅驺骨相踈明玉照秋湓口犹传旧令尹豫章聊半古诸侯一官身外【一作世上】真无负百故胷中自不留论荐由来公道在谁将卓荦到需头
　　瞥【一作轻】去门防两换春标规仍惬此来亲能【一作似】将官况为【一作归】余事别有阳和到后尘衮衮何妨流水淡纷纷谁数白头新拟论一报归【一作酬】恩地愧我犹为栾【一作无由恋】棘人
　　罗汉系南长老【一本题云罗汉大襌伯南公吾十年前旧也因以诗遗焉】
　　诸方喉舌巻舂容直指慈幢信长雄翳尽全开扪海月清多平挹洗天风相望【一作忘】震旦传衣后别寄西儿妙斵中好把【一作它日】沃洲论【一作今】五老辴然重此【一作曽是】得支公
　　送螺川张太守三首【时请宫观寓居琅琊】
　　西南五马照青螺众惜班春未几何緑发桑榆收太早青云岐路剩来多仙家职事清闲好逋客林泉取次过正恐此身休不得再看邹律起阳和
　　凉飔一水漾清虚画鹢翩翩北去初暂把壮图收绂冕只留和气到【一作满】阎闾海边有梦通琳阙物外无心挂隼旟寄语琅琊好泉石使君不是赋归欤
　　和吴伯玉九日同防
　　上林曽共见莺迁五百英豪气戾天闘在并存嗟白发成空半已鎻黄泉菊花酩酊同今日桂籍风流记旧年愧辱新诗无以报误烦褒笔比青钱
　　次韵酬张商佐
　　跧迹青轮木不春洗君眉宇海津津江湖隔濶青螺梦嵗月飘零北固身俯仰未应羞彼俗潄衔仍喜属吾人嚼螯擘殻懐哉乐又作秋风一笑新
　　清凉法和禅师
　　东南谁是识弥天觉海乌藤搅欲干金色髯耏飞妙吼云间头角傲秋蟠觚棱势逼嶙峋去杖屦隂回矗橚寛十载洒然【一作海峯】重洗我一襟通底是清澜
　　陪王纯父醼歴阳连云观【天门八公二山名】
　　天门直北八公西杏栱【一作栋】梅梁脱蔽亏金叶巻空飞鸟影冰纨浮入茂林姿裁云防服淮娥踏熨齿纹牋楚客辞十二玉帘浑轴水痩龙捎月呌参差【一云广寒宫阙碧参差】
　　江馆三首
　　山川定出书意外鱼鸟自闲眠对时子黏天归一叶涛头吹雨落千麾截波尚欲论孤劒应客初慙乏大儿听得渔郎隔溪语夜来秋色暗江蓠
　　无尘一境好仙去有梦九秋应鹤知弱篠婵娟藏别坞野荭高下补踈篱秫田百畆堪供酒鲙手千刀间忆鲻未愧镜湖夸贺监聊将星管觅桓伊
　　连云草树纵横幕防水鳬鸥黒白棊日晏厨烟青一穂暑余牕雨暗千丝饱闻杨恽生行乐懒赋张衡我所思软碧防须连月占恣看飞檝界琉璃
　　赠高邮尉郭奉世
　　好様仙曹斗野西不将顔色傍人低由来胷腹开蒙汜故有篇章照黒【当作赫】蹏采捧挂门虚昼警鸱夷浮客趂秋跻风胡去世纯钩蛰谁取吹毛莹鸊鹈
　　灵鹫寺【寺有光相洞】
　　蠧粉侵侵【一作棱棱】抱缭墙佛祠仍是旧仙乡晴雷殷地溪声转顽槖吞空洞脉长旦过客分云卧冷腊高僧煮涧毛香须知剰得天龙防别绕森严十万冈
　　光相洞
　　仙客当年蜕尘土洞天此地老烟霞顷来鸡犬如无迹里【一作知】许山川别是家辽海不归千嵗鹤武陵频换一畨花可能上胡麻饭变得劳生两鬓华
　　自竹巗至杉溪
　　晓寻防蒨踏顽云越俗闽风杂楚民天窄定藏巫峡雨溪深疑有武陵春驱寒万籁争奔壑竞秀千峯自逼人断送残年归马首却羞头着故纶巾
　　送狄太守清明日燕莆田共乐亭三首【一云陪彭安行龙图】
　　青幢翠葆抱参差浮客黄金凿落晖一日山川如得主两眸天地不藏机华胥有国真稀阔齐物名篇孰是非澁道直西暄绛蜡巻空箫鼓使君归
　　赤白觚棱插戾翰东南重此识多盘【音般】起从海若三山外分得壶公一境寛世事升沉随过鸟物情潇洒属层峦画图恐是天抛掷乞与莆人恣展看
　　他年胜践归林记【旧亭有林子中记】大半豪夸落蔡篇【亭有蔡君谟诗】快甚跃壶窥日月怳疑枯海变桑田觥船照客吹红液轩槛娇春扑紫烟到得无云【一作天云】剰寥廓此身仍在鸟飞边
　　宿泗洲院
　　羸骖戢束来闽岭晚嵗峥嵘宿泗洲一缕蝉聨通鸟道万鞓层叠挂民畴林标入夜梢云梵暖色先春动毳裘谁把地祗金鏁掣踏开行客古今愁
　　建州试院次韵和林原叔监试
　　鹭袍粉白笔摩秋余地争看众刃游坚壁赖公专细柳得壶如我愧中流仆姑此日先穿札緑绮何心晓报镠恰恰丰隆通蛰户论功相与副旁求
　　出试院次韵和酬郑通直二首
　　吏役区区病足酸愁闻三十六盘山【建安道中有山号三十六盘】偶从物外抽身去又作人间行路难主意十分浓【一作严】似酒客心一缕急于滩夜光莫道无因至已与扁舟洗眼看
　　百粤东头倦客身秋风溪鲙正堪论尘埃洗尽生风语粉黛仍传到手罇吹劒自应超世味曳裾谁复羡侯门临流更拟张胷胆终恐精微未昜言
　　芝山
　　当年曽此烂芝英山半楼台矗化成一防有情悬客望三休疑路与云平冷吹萝蔓隂晴变景落鱼龙窟穴清拟秃谢公前却履生憎并日计江程
　　澄心亭
　　心本虚明亭更幽亭澄心外复何求高堂挂镜来斯照素月流天翳尽收道力定僧堪黙对我忘吟客快搜风旛不动玻瓈软十万人家一色秋
　　赠饶倅陈朝奉二首【时陈权知郡事】
　　画防东南第一州番君斥大汉家侯王祥别乘开风采顔驷潜降识滞留筩缿里豪空两狱发硎刀刃失全牛昨闻铃阁仍丰暇身卧云涛最上头
　　早窥安定先生典【君胡先生门人】晚刻慈恩塔下名宜有玺书旌治状饱闻玉笋数门生纸翔市价抄书癖坛逼诗流觅句精【阙】
　　次韵陈伯模见赠之什
　　秀语惊人自昔年津涯今见浩无边情逾玉璧虞卿赠味赛鮧鱼宋帝便昜驷始慙中且下鏖兵信是一当千端应消得乡闾贺槖楮新藏朱鹭篇
　　白鹭亭逢胡仙尉晋侯二首
　　涨天丝雨欲肥梅江上相逢秀色开白发十年归梦寐青衫一笑洗尘埃云边活碧山围健汀末踈明鸟阵回独向稠人见高义此情须敌万琼瑰
　　老雄冠距旧鸣将他日文闱果擅场聊佐县章纡墨绶饱闻家学富青缃占春桃李须慙早驻日桑榆自审长流水高山空逼耳有谁论列到需章
　　遇合肥防黄天倪
　　白狼峯顶共留连一纪于兹剰四年事过已如炊黍梦鬓催难着买春钱飘零慙【一作暂】説相思驾洒落仍传到手篇梨栗果盘鱼蟹饤怳疑身世上通川
　　上王提刑二首
　　峩峩名莭重于山旧作朝廷耳目官鳯阙几闻随仗入龙顔曽许卷檐看昔年白笔惊人凛今日清风过岭寒直指近来新有例出疆回使侍金銮
　　獬豸冠中笔罢簮却乘騘马出骎骎手提国宪风霜重口布王言雨露深古劒夜光【疑作无】冲斗气甘棠春有绕庭隂澄清好把冰壶水洗却天涯滥浊心
　　赠致政刘大夫
　　一章飞达九重天求觧黄堂石二千甘守緑园三畆宅肯贪红药八花塼利名摆去灰心定功行修来月性圆尤喜挂冠归第后生涯非欠买山钱
　　赠连州致政蔡宣徳
　　挂冠归慕赤松逰不羡金门万户侯一枕清风三径晓满船明月五湖秋宛若高飞鴈泛泛浑如不系舟几向夜深南极望老人星见照连州
　　赠致政曽宣徳
　　何得清时便挂冠归来高卧水云间一轮白日昜催老百斛明珠难买闲行止尽将随野鹤生涯都付与青山庭前乌影高三丈见説朱扉尚闭闗
　　送友人赴省
　　佩劒携书入帝京秋容如画照行程三千道路虽迢逓万里烟霄絶坦平丹汉风高鹏翼健晓天霜浅马蹄轻好将掷地金声赋夺取前春榜上名
　　送友人赴省二首
　　飘飘勒马出城闉箧里还为席上珍荆玉始分三献日琼林终折一枝春惊天动地文堪掷捉月拏云手定伸正遇汉庭新用赋子虚须属茂陵人
　　久蕴惊天动地文乗秋得志正逢辰青钱万选终须中白玉三投始辨真鹗荐北声乡贡日莺迁前试帝城春汉廷方尚春秋学须作平津第一人
　　冬日呈郭明逺二首
　　骚雅亡来几百年不图今日见君篇遒豪压倒元才子清防追回李谪仙风月吟穷三寸舌江山归欠一囊钱此时长啸出门去但觉绕梁遗韵传
　　底事遑遑不见容秋来又见走西东四时花月搜吟内万里江山险阻中归去但应存舌在愁来莫更笑途穷从今贾马休谈咏恐起霜天刮面风
　　春日送签判阳承议
　　春山野思万千重那更江头来送公别泪滴流红杏雨离情摇曳緑杨风一枝昜绕南飞鹊只字难凴北塞鸿惟有感恩情不断夜深长入梦魂中
　　春日送林推官
　　送君南浦忍分襟注目春江烟水深思乱似云无所着情浓如酒不堪斟杏花烧断离人恨杜宇啼穿去客心别后愿为深夜蝶翩翩飞梦去追寻
　　赠柳秀才三首
　　应被功名误一身卜居归就水云耕诗题招隐有谁和赋奏闲居独自成三径蓬蒿贫处士五车经史富书生几回醉后颠狂甚便拟骑鲸上太清
　　奔走文场十载劳归来三径满蓬蒿麟穷西狩人谁念龙卧南阳节自高贫里田园居四壁吟中风月笔千毫早知今日诗书误悔不当初学六韬
　　万丈飞泉落笔端源流浑觉海波寛若非学造渊骞寝焉得诗登李杜坛文苑春开红芍药词林秋削碧琅玕篇成底事犹多困只为名高折却官
　　题莲花市客肆壁二首
　　男子谋身岂昜知鱼鰕燕雀莫相欺蛟龙飜海非无日鸿鹄冲天自有时直把寸心希孔孟终摅余蕴继臯防当年张禹荒唐辈犹作炎刘帝者师
　　片心长是乐清虚一到莲花喜有余柳倚古溪风不断路迷芳草客来踈樽无美酒难浮蚁手有文竿未食鱼细草晚天时跃马红尘无复上衣裾
　　真阳阻水
　　真阳城下涨春涛船覆车摧满眼愁泛泛我非援溺手滔滔谁是济川舟一城直恐为鱼鼈四境何縁辨马牛焉得长鲸浮到海吸干狂浪得安流
　　春日舟中即事
　　不因门有北堂亲肯泛孤舟瘴海濵万里江湖愁去客一春风雨厌行人花朝水国留题懒月夜乡园入梦频每被烟波惊破胆却思云石自由身
　　春日舟中喜晴三首
　　雾敛云回雨脚残衣单犹尚怯朝寒烟尘暗处江山窄日月光来宇宙寛渔棹不忧滩浪险客轮惟喜路程干闗闗珍重梢头鸟每到晴中语亦懽
　　久厌梅蒸蠧客袍一逢晴色喜淘淘【疑】岚烟散后青山出海雾开来日月高四海廓成清世界五湖消灭恶风涛九衢来往趋名者遂免泥涂仆仆劳
　　安得防丝万丈长绊留乌影在扶桑三春厌倦泥涂走一旦亲逢日月光山有晚烟青郁郁天无隂雾碧苍苍两余更荷风相照吹送残花满院香
　　题清风亭
　　四面无尘一径深岚烟吹尽好披襟寒生醉榻宜春睡冷入诗窻豁夜吟坐有清凉非待扇夏无烦愠不须琴泠然试把防干倚顿起飘飘物外心
　　题韶州宣溪亭
