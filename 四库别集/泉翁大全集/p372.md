<!-- { "loadSidebar": true } -->
　　此数幅皆白沙先生真迹也，其精神犹感人於千载之下。其首一幅与何庭矩，所谓顶门针也。针下而不动，是无生理矣。何庭矩其天资悍锐人也，予昔见之於番山，当其弃去举业，不就文场，有脱屣名利之势。白沙先生亦高之，而推之於圣贤之域，然而非其器矣。一日与林缉熙同坐函丈，缉熙闻言会意，翁喜之，好向之语。庭矩惘焉，反谓翁不教之，缉熙只多我一名举耳。遂怨翁，畔去，拜游方头陀杨晓为师。翁恶其害教也，语番禺高知县瑶逐头陀，庭矩益怨之。故其诗有曰：「我在栾盈禁锢中。」言逐其邪师也。乃作书谤翁，名曰存羊录，谓翁空头学问也，言徒有头而无四肢，譬有体无用也，而不知体用一原也。又谓颜曾闵冉不得[圣人]之传，而谓由求乃得真传也。黄进士若雨云：「庭[矩所]谓事求可，功求成，取必於知谋之末。[夫]乃敢大言非古贤哲，谓周程张朱，宋诸生可诛，於是处士横议，充塞仁义之风起。」此庭矩背师之实也。刘都阃大勋者，纯[孝人]也，[遂与]之拜绝交焉。既而又以地理自雄，富人□□□□□一□出寻地，不论有无，须银伍两。有一□□□□□[谢□]佑字天锡，自林缉熙之下，察见浑然□□□□□□亚匹矣。天锡固[苦]节甘贫人也，然[惑於庭矩之言，止田]十亩易去，得[银]二十两，与市地，地师[云非吉，还之。庭矩]不肯偿□同门陈州判秉常解之。此庭矩卖友一也。使矩也而稍灵，受此顶门之针，岂至流之至此极哉？夫背师卖友之人，非圣从邪之学，不知者与受人惑者，以其小者信其大者，冒置乡贤祠，乡人皆不然也。若遇高明君子处之，又不知当何如耳！记曰：「惟仁人放流之，迸之四夷，不与同中国。」况可污乡贤之流哉？逐之可也。使背师之人，不得与师同牢而血食可也。予久嫉之，因李味泉以所藏石翁手帖示予，首读规庭矩一帖，感慨於幽明之际，不能不为之掩卷太息，因书所闻之故於后，以归味泉，或待观风者采焉。据康熙二十年本补字 
　　
　　跋冼少汾书后 
　　
　　白沙老先生诗云：「心不能外事，事不能外理。二障理障事障佛所名，吾儒宁有此？」此公案也。其初年举鹓鸯金针等佛语，不过借彼以明此，犹儒云只教人於事上随处用功，如居处恭等语云尔，而心性在其中矣；犹儒戒人且莫说心说性，语人以所未及之理，则人轻易了云云；论语中人以下不可以语上之云尔。大抵痴人前错说梦了，可憾！可憾！然则孟子举阳货语，就指为阳货，可乎？壬子五月二十二日若水跋 
　　
　　天关别雅与黄巡按 
　　
　　甘泉子既归田里，分四时以居罗浮、西樵、甘泉、天关之间。已而厌人世事，携家入西樵，不履城府者五六年。戊申之春，环樵大荒，盗将蜂起，避地天关，适归甘泉，而琴冈先生黄侍御东巡而还，顾我草庐，共登钓台，咏歌为乐。故诗曰：「东巡西民望眼穿。」夫东向而巡，西方之民曰：「奚独后予？」西向而巡，东方之民：「奚独去予？」南方北方亦然。明年，政益浃，民乃熙其农歌於野曰：「我秋我殖，使君所殖。」其工歌於肆曰：「我食我力，使君靡役。」其商贾歌於市曰：「廛无和强，使君之倡。」其士子歌於学曰：「乃业乃德，使君惟一。」於是天关精舍生儒相与言曰：「夫所谓德业惟一者，琴冈公於我泉翁有默契焉。至於黜冒祀、息邪说、放淫辞、正人心，功不在轲禹之下矣。」乃扬言曰：「穹碑插青虚，大赉我生儒。放淫警聋瞶，振俗之沉迷，不劝而知趍。我广以我居，使君之所庐。」於时琴冈公将得代还朝，甘泉子两月之病适起矣，薄言饯之於同人之堂，酒半而歌曰：「有若人兮好修，服美兮黼黻文章。乘青骢兮衣佩琅琅，听畴歌兮农士工商。同声载道兮悦豫以康，琴君之来兮山高水长。天关启兮九虎伏降，鸟为歌舞兮草木生光。君之去兮谁与翱翔？徘徊徘徊，岁将暮兮独□[徜徉]。」於是诸生继而永言，为天关之雅，遗去后之思云。 
　　
　　殿元石鹿子李子来诗，举六字心诀，深契道妙。予病不能诗，为十三字长句，代诗酬贺云。 
　　
　　嗟状元及第气乾青云身依日月，犹不忘随处体认天理六字微诀，大学格致诚正修齐治平一囊括。经筵进讲启心沃心可以从头说，嗟石鹿子为天下得人知人之哲，为邦家之光为斯文如笺之不绝。 
　　
　　书云端子梁茂仁三札简端 
　　
　　此生员梁允肖义举维持孤寡之三札也。允肖号云端子，吾故友广东第一流人梁兰石方伯之长子，而大学士方文襄公啬翁之婿也。允肖才思飘逸，义气刚直，有摧锋陷阵，千万人吾往之势。故於文襄公之卒，嘉靖二十三年，乡豪蜂起，伐木毁屋，允肖则挺身白於抚按司府，是为第一札。二十四年，萧墙祸起，恩侄作雠，允肖挺身为白於察院，是为第二札。今二十七八等年，家奴拨置，荡产辱先，允肖则挺身诫禁，白於察院，是为第三札。夫札至於三，征诚恳也；挺身不顾，征义勇也。观今之为婿者，丈肉未寒，欺孤分有，如[幸]墙之将倾，推而倒之者比比。或策名於朝，[负名][於身，权利]是资者亦比比，其肯挺身而出，持危扶倾若梁子者乎？使其得一命，正色立朝，其忘身为国，如三札之为者，断可卜矣。允肖才志高迈，隐然恬退，不肯逐队为常人。吾尝惜之，欲告於当道者为国爱才，勉留作养，他日成就，可以一人当千百矣。彼脂韦佞悦之徒，虽千万人，何有毛毫益於人之国家哉？ 
　　
　　天关放鼋颂有序 
　　
　　　　　嘉靖己酉八月四日，林明府敦所馈予以鼋，鼋甚大，异於常鼋，背有纹焉，肩上如天之云气，隐若有三点者，象三光也。尻下如地之山(何)[河]林木，隐若有十二点者， 
　　
　　以象十二州也，异之，不忍杀，作颂放之。嗟！尔鼋得生天湖天关湖名，已幸，无慕大海，以重罹网哉！所憾尔之受伤，世无胡卢生血以疗尔也。嗟尔鼋兮，胡形之异？肩戴天兮尻履地，肩戴天兮云气游浮，尻履地兮坡陀险易，宛乾坤之显没兮，泯六子而隐秘。上三光兮下州十二，嗟尔粲以负文兮，叹庖羲之未遇。出不时而见伤兮，将庖厨之备味。杀之诚非仁兮不可杀，放之讵非义？将纵於大海兮，恐渔网之重罹。聊放尔於天湖，永尔命於世世。 
　　
　　甘泉先生续编大全卷之二十四 
　　
　　门人顺德何鸿校刊 
　　
　　杂著 
　　
　　纪梦 
　　
　　嘉靖庚戌四月十二夜，梦玉帝对面，把笔口说云：「湛祖五百年之功。」不知何谓？姑记之以俟后征云。月十四日，大龟池亭。 
　　
　　宇宙言送前村王明府还安成 
　　
　　前村子王子从甘泉子游於金台，尹於建平，行古之道，与时违焉。再尹於罗源，曰：「吾之行道违时，犹夫建平也。」拂袖而归，於於而来，扣天关，蹑白云，登钓台，陟独冈，访甘泉，入莲洞，泝源头，上罗浮，升黄龙，窥天华，谒四贤，历朱明，宿青霞，居西樵，与诸生讲明圣贤之学。或问曰：「若前村子可以为知道之士乎哉？」甘泉子曰：「考名度衷，则知前村之义；知前村之义，则知无穷之道矣。夫前村者，一前村也；前村之外又前村焉，前前不已，斯无前矣，无前者，无穷之谓也。君子观此，可以知进进无穷之志矣。」前村子游居百日，曰：「楠也居百日，犹夫一日也。请暂归而复来，可乎？」曰：「可也。无穷者宇宙之义也，来而非来，去而非去，子知夫宇宙之义乎？可以与吾宇宙之义者，可以别矣。知宇宙之义，别犹无别矣。夫上下四方，同此宇也；古今往来，同此宙也。宇宙之内，同此天地也。天地之间，同此气也，同此心、同此性也。同气、同心、同性、同天地、同宇宙，宇宙一家也。本在一家，夫何别之云？古有离群索居之叹者矣，非知道者也。前村子知无前之义，则知无穷之义；知无穷之义，则知宇宙之义；知宇宙之义，则知大道，可以别而无别矣。」前村子豁然有悟，曰：「楠敬闻命矣，敬闻命矣。请别号宇斋。」甘泉翁顾谓诸子，同歌宇宙之章，曰：「万物宇宙间，浑沦同一气。充塞与流行，其体实无二。就中有粲然，即一为万理。外此以索万，舍身别求臂。逝川及鸢鱼，昭昭已明示。我心苟不蔽，安能出於是？见之即浑化，是名为大知。其次在敬养，敬有为心累。勿忘以勿助，其机极简易。自然本无为，廓之配天地。」遂抗手白云而去。 
　　
　　贞女篇有序 
　　
　　　　　贞女者，吾友南庠黄君鹤鸣之女也。少闲闺范，驯奉姆仪，许聘都阃竹亭欧公之嫡孙镗也。甫袭挥使，未娶而逝。女闻之，欲死从焉。母送往哭，死而复苏。执丧不贰，母强不可，誓死无他，诸司树风表门。予与鹤鸣有一日之雅，闻而旌之以长言云。 
　　
　　黄家有女天谪仙，贞心叵转匪石坚。降神疑是金泉山，神女前身谢自然。及笄将相二十前，无藏尼也不见是女身。女身不见见一天，父母许聘欧郎贤。指挥甫袭身即捐，贞心分定合先。号泣於归守柩筵，誓死相从永不迁。呼天扣地邻为怜，有司闻之表其门，风动四省人人传。吾尝缔观节烈编，未成妇斯罕闻焉。龙江宋时吴贞女，李子亲迎溺渡船，吴誓不嫁心日悬，化为嫦娥月娟娟。又为牛女天河边，引虹为桥济江魂。至今桥跨龙江川，兹可媲美无赧然，差可媲美无赧然。煌煌女德父母全，过而不过谁云偏？啸也歌者老甘泉。 
　　
　　异果纪 
　　
　　予髫时，随亲避五房家难於世交顺德仙岸刘晦川先生家，周全之义，常往来於怀，六七十年不能忘。今且年八十五矣，八月十五，予将如西樵祀先师，其孙廷绎天衢居学天关，实从行焉，起予旧今。樵还，扶衰舆疾，拜祭晦川公於祠下。既毕，冒雨冲泥，访各房侄姓，及至长兄景春孙家某，馈茶，茶中有龙眼一丸，[沉]如翠玉，光彩射目。予啖之，气味甘香。讶之曰：「夫龙眼，六月果也。今八月末旬，盖阅四月矣。奇哉物也！神哉果也！」某指树言曰：「此树止留此枚至今日，若专为公来者，往时非有也，其吾祖之神为之乎！」予谓此果最为难留，过时旬日，为虫鸟蚀之。不然，即自败腐。今此果出仙岸，若为仙果，必有神仙护之者乎？其令祖之神为之乎？未可知也。是用记之於册，以告知者。或曰：「今八月，而云四月，何居？」曰：「连闰六月为九月矣。寒露，九月节也，是以言四阅月。」嘉靖庚戌八月二十三日，舟中记。 
　　
　　刘杰甫字说 
　　
