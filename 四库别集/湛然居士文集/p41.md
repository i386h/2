<!-- { "loadSidebar": true } -->
　　契丹有大小字，与女直同。其文字借汉字偏旁，参互错综，以表契丹语，与西夏、女直文字体制相同。金史完颜希尹传谓希尹依仿汉人楷字，因契丹字制度合本国语制女直字。可知女直文字即仿契丹。金制，贵冑凡女直、契丹、汉字曾学其一，即许承袭。是契丹虽亡，其文字仍与女直、汉字并行。然中叶以后，通者渐少。耶律文献素善契丹大小字，因此辟为国史院书写。世宗诏以小字译唐史，成则别以女直字传之。文献在选中，独主其事。又张景仁谓文献藏匿辽史，此辽史必契丹国书国史也。是文献于契丹文字殆属专门。金源之末，此学遂绝。文正醉义歌序云：「辽朝寺公大师醉义歌，昔先人文献公尝译之。先人早逝，予恨不得一见。及大朝西征，遇西辽前郡王李世昌于西域，予学辽字于李公。期岁颇习，不揆狂斐，乃译是歌。」 【文集八。】 是中原契丹文字已少传习，故文正于西域习之。然则文正殆可谓通契丹文字最后之一人也。
　　蒙古初起，用辽大明历，此事可于文正进征西庚午元历表 【文集八。】 证之。逮太祖归自西域，或曾改回回历。太宗嗣位，乃复用大明历。文正和李德修韵云：「衣冠师古承殷辂，历日随时建夏寅。」 【文集三。】 又谢非熊召饭云：「圣世因时行夏正，愚臣嗜数媿春官。」 【文集四。】 此二诗作于太宗初。行秀湛然居士集序亦称公志天文以革西历，则太祖末年必曾用回回历， 【回回岁首常在古天正地正间。】 否则不必作是语也。此事史所不纪，故着之。 【元史世祖纪至元九年，禁私鬻回回历亦元初盛行回回历之证。】 
　　文正师事万松老人，称嗣法弟子从源。其于禅学所得最深，然其所用以佐蒙古安天下者，皆儒术也。公对儒者则唱以儒治国，以佛治心之说。而寄万松老人书 【文集十三。】 则又自谓此语为行权。然予谓致万松一书亦未始非公之行权也。公虽洞达佛理，而其性格实与儒家近，其毅然以天下生民为己任，古之士大夫学佛者，绝未见有此种气象。古所谓墨名而儒行者，公之谓欤！
　　文正于太祖辛巳、壬午驻寻思干。长春真人邱处机适以此时至西域，其相晤对自不待言。公在西域所作诗，其用长春韵者，如过金山用人韵七律一首、 【用长春赠书生李伯祥诗韵。文集一。】 过阴山和人韵七古一首、再用前韵七古一首、复用前韵唱玄七古一首、用前韵送王君玉西征七古二首、用前韵感事七古二首、 【以上用长春自金山至阿里马城纪行诗韵。】 过阴山和人韵五律一首、 【用长春宿鳖思马大城诗韵。】 又七律一首、 【用长春过沙陀望阴山诗韵。】 又七律一首、 【用长春渡霍阐没辇河夜行望大雪山诗韵。以上文集二。】 壬午西域河中游春十首、 【用长春壬午春分日游邪米思干郭西诗韵。】 游河中西园和王君玉韵四首、 【用长春二月望日复游郭西诗第一首韵。】 河中游西园四首、 【用长春二月望日复游郭西诗第二首韵。】 河中春游有感五首、 【用长春行抵邪米思干大城诗韵。】 过闾居河四首、 【用长春出沙陀至鱼儿泺诗韵。】 感事四首、 【用长春由鱼儿泺驿路西行途中述风俗诗韵。以上文集五。】 过金山和人韵七绝三首、 【用长春度金山诗韵。文集七。】 凡四十五篇皆用长春诗韵。而于过金山过阴山则云和人韵，于游河中西园则云和王君玉韵，余亦不着长春之名。案公作西游录序 【文集八。】 以全真为老氏之邪，而于和刘子中韵诗序 【文集十。】 惜其幼依全真，乃有择术不可不慎之语。又于王巨川首唱瑞应鹤诗则讥之， 【文集六寄巨川宣抚诗序。】 李子进不题瑞鹤诗卷则美之。 【文集六观瑞鹤诗卷独子进治书无诗。】 是公于长春实深致不满，故和其诗而没其人。然尚未颂言攻之者，则以全真托于老氏，非如糠■〈薛上虫下〉之托于释氏故也。
　　文正以太宗辛卯领中书省，至薨凡十四年，其得君之专，行政之久，实古今所希见。太宗用公虽承太祖遗命，然十三年之间君臣无丝毫之隙。余反复公诗而得其故焉。案公集中投赠唱和最多者有一人，即郑景贤是也。集中呈景贤或和景贤之诗至七十五首，占全诗十分之一。 【全集凡诗文七百七十六首。】 景贤初与公同在西域，洎于暮年，交谊尤笃。细读诸诗，其人盖以医事太宗，即长春西游记所谓三太子之医官郑公者也。景贤号龙冈居士，然名与乡里均无可考。牧庵集三有郑龙冈先生挽诗序称其友高道凝，为撰埋铭而文不传。鲜于伯机困学斋杂录纪藏琴之家有郑太医而不着其名字，盖伯机已不能考矣。唯牧庵纪其三大节：一曰廉，太宗赐银五万两，辞，今上赐钞二千缗偿责，辞。二曰让，太宗再富以地比诸侯王，再辞，贵以上相位两中书右，又辞。三曰仁，金以蹙国汴都尚城守，太宗怒其后服，拔将甘心，公怫逆曲折陈解，城赖不屠，所全毋虑数十万人，云云。是太宗之眷景贤盖出公右。其上相之位固后日所以处公，而汴京之不屠亦公之所力争而始得者。然则公之相当由景贤，而其平日维持调护于君臣之间，使太宗任公而不疑，公得行其志而无所屈者，亦由景贤之力。不幸而史失其名，然其安天下救生民之功，固不在公下，世有孔子，能不兴微管之叹乎！
　　金亡，时汴京人口据文正神道碑云户一百四十七万。元史本传则云凡一百四十七万人。盖以户一百四十七万当得四五百万人，故改户为口。然金史哀宗纪，天兴元年五月汴京大疫，凡五十日，诸门出死者九十余万人，贫不能葬者不在此数。又崔立传，人人窃相谓曰，攻城之后，七八日之中，诸门出葬者，开封府计之凡百余万人。则汴京人口其庶可知。盖此时河南北被兵，又盗贼蜂起，故金之民人皆萃于汴京，则一百四十七万户之说当非尽诬。
　　文正集为中书省都事宗仲亨所集，癸巳岁始刊于平阳。 【有平水王邻及襄山孟攀鳞序。攀鳞亦流寓平阳。】 次岁万松老人又为之序。其集凡九卷，古律诗杂文五百余首。今本十四卷，凡古律诗杂文七百七十六首。盖前九卷癸巳所刊，后四卷则甲午以后续增也。然亦至丙申而止。自丁酉至甲辰 【公薨之年。】 凡八年，诗文无一篇存者，盖今之十四卷未为足本也。
　　湛然集中律诗以入声作平声者凡数十见。此决非讹字，亦非拗体，盖公习用方言，不自觉其为声病也。公为诗在三十以后，及官既高，人亦无以此告公者，遂有此病。
　　蒙古之制，凡攻城而抗拒者屠之。故蒙古入中原所屠名城不可胜计。又金国南迁以后，威令不出国门，故山东、河北盗贼蠭起，其祸比蒙古尤烈。刘静修武强尉孙君墓铭：「金崇庆末，河朔大乱，凡二十余年，数千里间人民杀戮殆尽，其存者以户口计千百不余一。」又易州太守郭君墓铭：「金贞佑主南迁，而元军北还，是时河朔为墟，荡然无统，强焉弱凌，众焉寡暴，故其遗民自相吞噬殆尽。」加以蒙古入主中夏，武人专横，其君臣又绝不知有治民之术，若此时无文正人之类，正有不知其何如者。宋周臣之言，非门弟子之私言，乃天下之公言也。
　　皇元圣武亲征录纪太祖庚辰、辛巳、壬午、癸未四年之事，皆递后一年，而元史太祖纪因之。
　　元遗山以金源遗臣，金亡后上耶律中书书， 【遗山集三十九。】 荐士至数十人。昔人恒以为诟病，然观其书则云「以阁下之力，使脱指使之辱，息奔走之役，聚养之，分处之，学馆之，奉不必尽具，饘粥足以餬口，布絮足以蔽体，无甚大费」云云。盖此数十人中，皆蒙古之驱口也。不但求免为民，而必求聚养之，分处之者，则金亡之后，河朔为墟，即使免驱为良，亦无所得食，终必馁死故也。遗山此书，诚仁人之用心，是知论人者不可不论其世也。
　　（王忠悫公遗书内编）

　　○四、四库全书总目提要：湛然居士集提要 
　　元耶律楚材撰。楚材字晋卿，辽东丹王八世孙，金尚书右丞履之子。从太祖平定四方。太宗时官至中书令。至顺元年追封广宁王，谥文正。事迹具元史本传。耶律或作移剌，盖译语之讹。焦竑经籍志以为两人，非也。
　　是集所载诗为多，惟第八卷、第十三卷、十四卷稍以书、序、碑、记错杂其中，编次殊无体例，疑传写者乱之。史称其旁通天文、地理、术数及二氏、医卜之说，宜其多有发挥，而文止于斯，不敌诗之三四，意尚有遗佚欤？然十四卷之数与诸家着录皆符，或经国之暇，唯以吟咏寄意，未尝留意于文笔也。王士祯池北偶谈摘录其赠李郡王笔、寄平阳润老、和陈秀玉韵、赠蒲察元帅、河中游西园、壬午元旦诸诗，以为颇有风味；而称其集多禅悦之说。考僧行秀所作集序，称楚材年二十七受显诀于万松，尽弃宿学，其耽玩佛经，盖亦出于素习。平水王邻则曰：按元裕之中州集，载右相文献公诗，又称赵闲闲为吾道主盟，李屏山为中州豪杰，知晋卿学问渊源有自来矣。故旁通诣极，而要以儒者为归云云。今观其诗语皆本色，惟意所如，不以研炼为工，虽时时出入内典，而大旨必归于风教。邻之所云，殆为能得其真矣。
　　（四库全书总目提要卷一六六集部别集类一九）

　　○五、湛然居士文集卷七跋 
　　李文田　撰
　　湛然集卷七过金山和人韵三首，第一高、牢、号；次流、秋、球；三清、晴、明。案邱处机西游记金山诗三绝，第一清、晴、明；次流、秋、球；三高、牢、号。然则和人者即和邱处机也。西游记绝不及耶律晋卿，而此集亦绝不声叙长春一语，殆以晋卿溺释，长春学道，本不同类，始虽相和，后乃相恶而绝交欤？观晋卿归依万松老人而颇毁老氏，故知其异趣也。偶拈出之。光绪丁亥六月李文田。
　　晋卿西游录序、辨邪论序等篇皆专为攻击邱处机而作者也。六月十日又识。
　　（原附渐西本湛然居士文集卷七后）
　　[元]耶律楚材着


