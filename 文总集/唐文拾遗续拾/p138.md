<!-- { "loadSidebar": true } -->
    东封太山日所定雅乐，其乐曰：《元和》六变以降天神，《顺和》八变以降地祗，皇帝行用《太和》之乐，其封太山登歌奠玉币用《肃和》之乐，迎俎用《雍和》之乐，酌福饮福酒用《福和》之乐，送文迎武用《舒和》之乐，亚献终献用《凯安》之乐，送神用夹锺《元和》之乐，禅社首送神用林锺宫《顺和》之乐，享太庙迎神用《永和》之乐，献祖宣皇帝酌献用《光大》之舞，懿祖光皇帝酌献用《大明》之舞，太宗文武皇帝酌献用《崇德》之舞，高宗天皇太帝酌献用《钧天》之舞，中宗孝和皇帝酌献用《太和》之舞，睿宗大圣真皇帝酌献用《景云》之舞，彻俎用《雍和》之舞，送神用黄锺宫《永和》之乐。臣以乐章残缺，积有岁时，自有事东巡，亲谒九庙，圣情慎礼，精祈感通，皆祠前累月考定音律。请编入史册，万代施行。（《通典》一百四十七）
    ○厘事二百日成考奏（天宝二年八月，考功）
    准《考课令》，考前厘事不满二百日，不合成考者。厘事谓都论在任日至考时，有二百日即成考，请假停务，并不合破日。比来多不会令文，以为不入曹局，即不为厘事，因此破考。臣等参量，但请俸禄，即同厘事，请假不满百日，停务不至解免，事雪却上，其考并不合破。若有停务逾年，不可更请禄料兼与成考。（《册府》六百三十五）
    ○食封人两京给付殁後元孙直下一房许在分限奏（天宝六载三月六日，户部）
    诸道请食封人，准长行旨，三百户以下，户部给符就州请受，三百户已上，附庸使送两京太府寺赐坊给付者。今缘就州请受，有损於人，今三百户以下，尚许彼请，公私之间，未免侵扰。望一切送至两京，就此给付，即公私省便，侵损无由。又准《户部式》节文，诸食封人身殁己後，所得封物，随其男数为分，承嫡者加一分，至元孙即不在分限，其封总入承嫡房，一依上法为分者。若如此，则元孙诸物，比于嫡男，计数之间，多校数倍，举轻明重，理实未通。望请至元孙以下，准元孙直下一房，许依令式，馀并请停。唯享祭一分，百世不易，自然争竞永息，勋庸无替。（《唐会要》九十）
    ○景皇帝陵台加尊号奏（天宝十三载，太常礼院）
    《礼记》：“追王太王、王季，上祀先公，以天子之礼。”上文方追王王季，下文言上祀先公，足明追者全用天子之礼，先公惟祀事得用。故郑元注言追王王季者，以近起焉，又言追王者，改葬之矣。葬且犹改，则其馀可知。伏以景皇帝并是追尊，皆用天子之礼，陵台之号，不合有殊。（《唐会要》二十）
    ○详议狱成奏（乾元元年十二月十四日，刑部）
    准《名例律法》云：“狱成，谓赃状露验，及尚书省断讫未奏。”疏曰：“赃，谓所犯之赃，见获本物。状，谓杀人之类，得状为验，虽在州县，并为狱成。若尚书省断讫未奏，即刑部覆讫未奏，亦为狱成。”今法官商量，若款自承伏，己经闻奏，及有敕付法，刑名更无可移者，谓同狱成。臣今与法官审加详议，将为稳便，如天恩允许，仍永为常式。（《唐会要》三十九）
    ○决有两种法开二门奏（乾元二年六月十四日，刑部）
    谨按五刑，笞、杖、徒、流、死是也。今准敕，除削绞死，唯有四刑。每定罪，须降死邢，不免还计斩绞。敕、律互用，法理难明。又应决重杖之人，令式先无分析，京城如是蠹害，决者多死，外州见流岭南，决不至死。决有两种，法开二门。（《唐会要》三十九）
    ○请复御正殿奏（上元元年八月，中书门下）
    陛下前以愆阳经时，避居正殿，凡在臣庶，无任兢惶。今至诚感通，嘉雨沾洽，凶渠授首，同类革心。臣等敢味死请，自今己後，依常仪御正殿。（《册府》）
    ○州县三考一替奏（宝应元年十月，吏部）
    准今年五月诏，州县官自今以後，宜令三考一替者。今数州申解，疑三考後为复待替到，为复便勒停，请处分者。今望令己校三考官，待替到，如替人不到，请校四考後停。（《册府》六百三十五）
    ○内外官授日计考奏（闰月，考功）
    内外员外官等，除合在定数外，准敕并任其所适。既不入曹，无凭捡考，比来或有申者，即与见在同奏。检勘之时，成破不一，文案混杂，条流未明。臣等商量，望请自今以後，内外文武员外同正及试官，除合在任外，一切不在申校之限，并听从授日计考，准中中例叙用。（《册府》六百三十五）
    ○立京外按察司奏（宝应二年正月，考功）
    请立京外按察司，京察连御史台分察使，外察连诸道观察使，各访察官吏善恶。其功过稍大，事当奏者，使司案成便奏。每年九月三十日以前，具状报考功。其功过虽小，理堪惩劝者，按成即报考功。至校考日，参事迹以为殿最。（《唐会要》八十一）
    ○厘革诸道料钱奏（大历十二年五月，中书门下）
    得苏州刺史兼御史大夫知台事李涵、东都河南江淮山南等道转运使吏部尚书兼御史大夫刘晏、户部侍郎专判度支韩滉等状，厘革诸道观察使、团练使及判官料钱，观察使（令兼使不在加给限）每月除刺史正俸料外，每使每月请给一百贯文，杂给准时价不得过五十贯文；都团练副使每月料钱八十贯文，杂给准时价不得过三十贯文；观察判官（与都团练判官同）每月料钱五十贯文，支使每月料钱四十贯文，推官每月料钱三十贯文，巡官准观察推官例，己上每员每月料给，准时估不得过二十贯文。如州县见任官充者，月料杂给减半；刺史知军事，每人除正俸外，请给七十贯文，如带别使，不在加限。杂给准时估不得过三十贯。州县给料（其大都督府长史准七府尹例，左右司马准上州别驾例支给料钱），刺史八十贯文，别驾五十五贯文，长史、司马各五十贯，录事参军四十贯，判司三十贯，参军、博士各一十五贯，录事、市令等各一十三贯，县令四十贯，丞三十贯，簿、尉各二十贯。
    右谨具条件如前，其旧准令月俸、杂料、纸笔、执衣、白直，但纳资课等色，并在此数内。其七府准四月二十八日敕文不该者，并请依京兆府例处分。其中州、中县己下，三分减一分。其额内厘务，比正官减半。其州县官除差充推官、巡官及司马掌军事外，如更别带职，亦不在加给限。（《唐会要》九十一）
    ○停诸州团练守促使奏（大历十二年五月十日，中书门下）
    诸州团练守捉使，请一切并停。其刺史自有持节诸军旅，司马即同副使之任。其判司既带参军事，望令司兵判兵马案，司仓判军粮案，司事判甲仗案具。兵士量险隘召募，谓之健儿，给春冬衣，并家口粮。当土百姓，名曰团练，春秋归，冬夏追，集日给一身粮及酱菜。诸道先置上都邸务，名留後使，宜令并改为上都进奏院官。诸道观察都团练使判官各置一人，支使一人，推官一人，馀并停。（《唐会要》七十八）
    ○武德以来功臣约为三等奏（建中元年九月五日，史馆）
    武德己来，实封陪葬配飨功臣名迹崇高者，十一人第一等：司空魏国公裴寂、纳言鲁国公刘文静、太尉赵国公长孙无忌、尚书左仆射卫国公李靖、司空英国公李勣、中书令汉阳王张柬之、中书令博陵王崔元晖、侍中平阳王敬晖、侍中扶阳王桓彦范、中书令南阳王袁恕己、尚书左仆射徐国公刘幽求；二十四人第二等：司空河间王孝恭开府仪同三司鄂国公尉迟敬德、特进莒国公唐俭、辅国大将军夔国公刘宏基、左骁卫大将军薛国公长孙顺德、行台尚书左仆射蒋国公屈突通、行台尚书右信射郧国公殷开山、户部尚书渝国公刘政会、工部尚书应国公武士彟、荆州都督谯国公柴绍、扬州都督褒国公段志元、右骁骑大将军郯国公张公谨、右领军大将军卢国公程知节、徐州都督胡国公秦叔宝、礼部尚书永兴县公虞世南、工部尚书武阳县公李大亮、散骑常侍丰城县男姚思廉、左武候大将军邢国公苏定方、夏官尚书耿国公王孝杰、右武卫大将军韩国公张仁愿、光禄卿琅邪郡公王同晈、兵部尚书代国公郭元振、尚书左丞相燕国公张说、兵部尚书中山郡公王睃等；三十四人第三等：司空淮安王神通、特进江夏王道宗、中书令郢国公宇文士及、行台左仆射酂国公宝轨、大府卿葛国公刘义节、左屯卫大将军襄武郡公刘师立、右骁卫大将军梁国公安兴贵、右武卫大将军申国公安修仁、左卫大将军谯国公窦琮、夔州都督息国公张长逊、黔州都督夷国公李季和、右光禄大夫罗国公张平高、左监门大将军荣国公樊兴、左武候大将军郇国公钱九陇、右武候大将军沔阳郡公公孙武蓬、左武卫大将军怀宁县公杜君绰、右骁卫将军安化县公庞卿恽、凉州都督广德郡公李安远、凉州都督同安郡公郑仁泰、刑部尚书吴兴郡公沈叔安、右领军虢国公张士贵、左骁卫大将军毕国公阿史那社尔、右武卫大将军琅琊郡公牛进达、辅国大将军嘉州郡公周护仁、右武候大将军天水郡公邱行恭、尚书左仆射宋国公唐休、右羽卫大将军辽阳王李多祚、吏部尚书齐国公崔日用、户部尚书越国公钟绍京、左武卫将军平阳郡公薛讷、右金吾大将军凉国公李延昌、光禄卿申国公许乾辅、中书侍朗赵国公王琚、特进邓国公张晖等。
    至德已来将相，功效明著，已亡殁者，八人第一等：尚书左仆射冀国公裴冕、吏部尚书清河郡公房、门下侍郎卫国公杜鸿渐、开府仪同三司武威郡王李嗣业、卫尉卿颜杲卿、常山郡太守袁履谦、御史中丞张巡、将军南霁云、八人第二等：大尉临淮王李光弼、兵部尚书凉国公李抱王、司空霍国公王思礼、御史大夫刘正臣、范阳长史贾循、尚书右仆射信都郡王田神功、左羽林大将军薛景仟、睢阳太守许远；七人第三等：太子太师豳国公韦见素、侍中韩国公苗晋卿、尚书左仆射赵国公崔圆、尚书右仆射辛云京、尚书右仆射扶风郡王马、右散骑常侍太原尹邓景山。按史传考详事实，约为三等，具列如前。（《唐会要》四十五。按：邱行恭以下，当有脱文。）
    ○甲库采择一人专押奏（建中二年十月十一，中书门下）
    中书、门下及吏部制敕甲库等，准式，中书舍人、给事中、吏部员外郎并合专判、缘官望清高，兼外有职事，不得躬亲，所以比来文历，多有罪过。今请每库采择一公清勤干，专押甲库，冀事得精详。其知经四周年，无负犯，仍望依资与改官。（《唐会要》八十二）
    ○量复具员改转旧制奏（建中三年闰正月十八日，中书门下）
