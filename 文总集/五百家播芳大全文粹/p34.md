<!-- { "loadSidebar": true } -->
　　肃将隆旨甫拜明纶易畀左符亟承新渥念循墙而莫避岂出幕之敢辞揣分逾涯拊躬増惕臣【中谢】伏念臣行能无取牧御非长三守塞垣迄无善状再瞻天阙忽冒亲除惟梓郡之奥区以泸州为重镇地控云南之六诏疆连井络之三邉虽鸟言夷面乆被于文明然狼子野心毎虞于猾夏必覊縻之有道在震叠以先声盖徳不足则难以服人智不周则艰于虞敌孔明心战不专兵战之劳徳裕捍邉悉本筹邉之效得人为贵从古而然繄阃寄于非轻岂臣愚之所及兹盖伏遇皇帝陛下曲成万物器使羣工谓太医以折臂为良尝诸疾苦而割剂匪养生之具或用膏粱致此孱庸亦预推泽臣敢不懐威是本明信自将不求赫赫之名自为身计第守平平之防庶答上恩
　　泉州到任谢表　　　　　　　郑　丙
　　置散投闲将遂归田之计摄官承乏遽叨乘障之行恩重丘山惴如渊谷臣【中谢】伏念臣禀资愚下从宦拙疎扈从罔功误玷承明之直守藩亡状自干齐斧之诛仰赖恩私曲从寛贷畀之祠馆终厥天年取禾三百防方切素餐之愧起家二千石敢图非分之荣矧是清源号为天府青衫筮仕昔依俭幕之莲白首重来堪叹辽城之鹤井邑如旧耋艾半存在古人以为身府俱荣何今日乃至公私交急戍役供亿帑蔵一空夷獠错居奸伪百出割股防口至愈困其将若何剖斗折衡民不争莫之能及非禀承于圣化曷布宣于藩条兹葢伏遇皇帝陛下自诚而明惟睿作圣不泄迩而忘逺在知人而安民深轸此邦乆阙正守送往迎来虑伤公赋匿瑕蔵疾就遣孤臣无待训词俾趋职守臣敢不饮氷闻命叱驭戒涂亷范襦袴之謡式勤今日子产田畴之咏或听舆人












　　五百家播芳大全文粹巻五下
　　钦定四库全书
　　五百家播芳大全文粹巻六上
　　宋　魏齐贤
　　叶　芬同辑
　　谢到任表
　　守
　　秀州到任谢表　　　　　　　赵　亮
　　分符铜虎已乏功能赐对金銮复叨任使眷三辅髙华之选岂微臣么麽之宜宠大难酬感深至泣【中谢】伏念臣才疎识陋资浅望轻官箴常佩于公勤家法仅传于清白始焉宰邑两拜命而一到官继以监州三冒恩而四书考逮桐川之承乏顾屏迹之奚胜尺度是循寸长何有臧剡屡形于当路荐章更辱于从臣粗逭旷瘝罙深侥幸终更归奏再曕天日之光亟玷误恩躐寘股肱之郡曽未淹于歳月已秪见于吏民矧檇李之名邦拱武林之行阙封圻广袤井邑阜繁比縁经费之孔难非若向时之易办嵗或遇旱人多阻饥俾无叹息愁恨之声孰先劳来安集之政宜得循良之彦上寛宵旰之忧退省非才曷膺繁委兹盖伏遇皇帝陛下甄收众善器使羣工谓臣乆熟于民情颇知疾苦察臣稍长于吏治不惮勤劳责以维城畀之近地臣敢不益坚素志勉竭愚衷节用理财布千里中和之化省刑薄敛宣九重寛大之恩庶积涓埃仰禆海岳
　　石泉军到任谢表　　　　　　赵师必
　　九重赐对幸瞻日月之光一障乘边仰戴乾坤之造方宣布于徳意初奉行于教条被宠有荣抚躬知感臣【中谢】伏念臣幸由属籍起自书生作邑宁继于弦歌丞郡徒酌干杯水挈舟南下亲逄咫尺之顔剖竹西归出守荒凉之地虽爲小垒颇系要冲内当寛疲瘵以令民力之蘓外当严训阅以使边烽之息必择文武兼资之士方明惠威并用之方岂意愚庸得此侥冒兹盖伏遇皇帝陛下仁全兼覆道大无私至公防间于戚踈选众酌知其可否能下下以成政虽用人尽材然亲亲而任贤莫如我同姓遂令孱琐亦预甄收臣敢不戢吏爱人忧边思职当究备御覊縻之术肃静闗尘俾无叹息愁恨之声蠲除民瘼
　　英州到任谢表　　　　　　　杨　威
　　賛画计台讫无善状承流支郡荐沐洪恩负战栗于渊氷荷生成于覆载已宣徳意式慰吏民臣【中谢】伏念臣地望至寒天资不爽玷名末第坐阅一十四年游宦逺方动逾三四千里一行作尉两地亲民偶收警捕之功竟拙催科之政犹将输于漕幕幸离鄂渚之风涛宣屛翰于皇家敢惮岭南之烟瘴矧浈阳之小垒控东广之上流水火多灾瓦砾之场犹在兵戈屡冦茅竹之屋仅存人稀土旷而田莱多荒费广入防而财用不足家乏百金之产郡无一歳之储惟注意于抚摩庶苏民于凋瘵夫何假守误及匪才兹盖伏遇皇帝陛下承三圣相授之基享四海无为之治独观万化允厘百工声教所临不泄迩而忘逺材智并用姑舍短于取长遂令么麽之资亦与使令之末臣敢不讲求民瘼革去源寅奉诏条行朝廷寛大之诏恪勤朝夕慕君子岂弟之宜庶効防埃仰禆海岳
　　明州到任谢表　　　　　　　林　栗
　　泉爲乡郡亟自列于亲嫌明乃辅藩恐难胜于委寄顾恩私之未报宁躯命之敢辞臣【中谢】伏念臣门地单寒性天愚拙每与凡人议见谓迂踈独逄明主知怜其鲠亮筮仕甫周于四纪立朝仅涉于一终外分八郡之符内忝贰卿之秩叨尘过矣报称蔑如比因献纳之暌驯致抨弹之啧曲荷尧仁之覆姑从名令之矜畀以州麾几类昼游之锦廹于妻党翻成李下之冠所祈闲舘之投何意近畿之授矧兹表海宻拱行都有舟车商贾之饶兼营垒甲兵之众肆求良牧必属能臣孰云罪戾之余堪备使令之数兹盖伏遇皇帝陛下与善不求其备观过或谓之仁见无礼于君察臣奋鹰鹯之志苟有利于国许臣効蝼蚁之忠虽众论之弗容在兼收而罔弃臣敢不恪恭乃事循省厥愆思千里戚休夙夜若在身之疚傥羣情逆顺东西亦性命之从繄犬马之全归实盖帷之大造
　　南康军到任谢表　　　　　　黄　唐
　　抱椠麟台愧乏适时之际分符星渚防推从欲之仁已延见于吏民首奉行于条教靖惟疎逺有此邀逾臣【中谢】伏念臣性本颛防学徒猎涉顷因舍选获踵儒官继滥吹于蓬山复摄承于兰省周旋朝列仅一星终耗蠧太仓无纤毫补属抗章而请外防疏宠以承流眷此匡庐瞰兹滙泽通商贾于蛮烟瘴雾之外环井邑于山光水色之中俗朴讼稀虽号江东之道院民贫土瘠全资龙断之商征缓之则经用乏供急之则谤言时起有如方拙曷克调剂兹盖伏遇皇帝陛下天徳敉宁明继照察臣奋由阡陌或能牧养小民知臣久缀班行或能宣布德意臣敢不守节用爱人之训善始以终庶惟良共理之言不孤所寄
　　婺州到任谢表　　　　　　　钱象祖
　　乘轺江东曽何飞挽之劳剖竹金华复冒蕃宣之宠自天锡命局地怀恩臣【中谢】伏念臣初乏蓺能早膺官使游尘朝序首尾五年屡易守麾始终两任苐自知其不武虑有旷瘝每妄意于投闲觊安分谊比临川之满秩幸里社以去归忽荷丝言徃丞漕寄方驰驱之是愧岂抚字之敢期矧一州领七邑之繁上直斗星之次而三洞占双溪之胜素钟人物之英且密介于行都实俯同于辅甸叨荣则厚审已奚宜属皇渥之垂私适母亲之抱疾控精神而祈免拜睿防而莫回已即邦封敬宣条教深惟不腆切惧难任兹盖伏遇皇帝陛下体健乘时继明出照量才猷之克称颁爵禄以惟均谓臣夙谨于公家必尽简书之畏以臣颇更于民事或周闾里之情爰宅此兆人俾充兹重选臣敢不仰遵隆指厯考旧闻思乳雉之可驯庶获希踪于前哲念慈乌之反哺终期退养于异时誓殚蝼蚁之微上答乾坤之大
　　温州到任谢表　　　　　　　楼　钥
　　起家爲郡俄及戍期便道之官已共侯度戴睿恩而甚厚宣徳意以具孚臣一介书生累朝世禄当圣主飞龙之始偶玷末科簉明时振鹭之班每安平进乆与宪章之笔削屡防史牒之编摩尝佐治于偏州复勾稽于列寺天府贰邦财之重司宗书帝系之繁比终素韠之期忽冒朱轓之寄惟此东瓯之胜实爲左浙之雄顷任冷官兹叨假守山川如故风俗粗谙虽无竹马之迎顿起蒲鞭之望以前日待诸生之意推及斯民于此邦扬泮水之波仰禆膏泽要令上下俱无于苟且庶防田里寖销于叹愁此盖伏遇皇帝陛下深轸黎元敷求长吏谓臣洊登王国必能体恻怛之仁念臣四对天顔固无俟丁宁之谕是以左符分畀不待朝参严命趣行免加临遣幸遂养亲之志实勤恋阙之私臣敢不律已奉公平心待物惟忠惟孝誓坚终始之诚济猛济寛务勉中和之政
　　饶州到任谢表　　　　　　　曹　谊
　　鄱水更符俯遂引嫌之请延和赐对进承临遣之恩广上徳以布宣激危衷而祗惧【中谢】臣学徒泥古性且任愚旣弗能与世以浮沈抑不敢望人之比数晼晚桑榆之景栖迟尘土之踪忽繇孤逺而列于辅藩自幸遭逄而勇于图报谓受牛羊而爲牧岂容螟螣之害苖倘闗贫弱之戚休肯爲豪强而寛假谩戒多言之可畏不虞众怒之难任借交重结于狂朋投杼致惊于慈母理无自解分合投闲敢期垂鉴之公坐照覆盆之下是非顿白荣宠载新虽圣主之智如神优辨中山之谤顾微臣之材至陋何堪即墨之封惟深渊谷之忧曷胜乾坤之造此盖伏遇皇帝陛下明照庶物道济羣生绍隆赤伏符念每先于民瘼乃睠黄金采令接近于王畿郡虽大而守轻地则偏而土瘠亊权多夺而习成委靡供亿实繁而驯致空虚政未返于和平俗日趋于凋瘵歳矧逢于旱叹人恐致于流亡将安鸿鴈之鸣嗷方觊蓼萧之渗漉奚取鈆刀之一割猥防竹使之再攽臣敢不敬佩丁宁益思奋励奉法循理乆怀汉吏之规着令称忠誓踵番君之武
　　商州到任谢表　　　　　　　晁之道
　　护山泽之官愧乆稽于薄效委符竹之寄俾卒就于前功仰戴恩私居慙冐昧【中谢】伏念臣偶縁科第获列缙绅顾常殚思于圣朝戅无与比未能妄意于事防愚乃不移窃稽万货之源最重九府之法闗陜之地汉唐所都采铜以爲钱乃不易之成宪兼铁以充币盖一切之权冝势旣极则害愈深法虽严而力不胜惟前代镕作之具厥迹犹存而比年兴废之端其数可考輙陈鼓铸之便以适重轻之宜而异议横生巧沮百出臣之身世虽九死初何足言国之事功乃中废盖亦可惜尚贷迂踈之罪曲施寛假之恩利害寖明虚实大判载尘委使仍窃便安此盖伏遇皇帝陛下明察万微智周庶物秉至公以收羣防酌师言以効众功谓因革者理之常惟更化则可善治而衣食者民之命故所欲皆不禁民臣敢不深佩至仁悉殚绵力抚绥疲瘵体虞舜爱物之心兴起事功副夏禹厚生之意
　　亳州到任谢表　　　　　　　黄鲁直
　　怀中夺宣城之绶以畀从官望外得亳社之符益慙小丑不勤传舍旣见吏民问父老殚于财力之余宣朝廷惠于鳏寡之意天实咫尺郡为股肱【中谢】伏念臣才资下中学术浅陋沉迷簿领乆从州县之劳清问下民晚叨刑狱之寄在官旷守以殿投闲防开天防慎柬人物被先朝之识防假郎位者嵗年自状短长无禆分寸为国宣力尚办一城与民持平则有三尺輙倾肝胆冒昧髙明伏遇皇帝陛下一日万几六通四辟知人之福顺于宗工防民之深寄在牧守察其勤旧善于抚绥致滋蕞尔之材获奉钦哉之诏臣敢不烹鲜期于不挠牧羊去其败羣使蚊负山何锱铢之能力以尘足岳亦臣子之至情
　　兴化军到任谢表　　　　　　　张　渊
