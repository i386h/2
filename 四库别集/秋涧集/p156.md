<!-- { "loadSidebar": true } -->
　　十五日乙巳董文炳授亲卫军都指挥使其词曰某官性秉忠贞才堪任使积年事上不违咫尺之天今日定封当处爪牙之地可特降虎符授亲卫军都指挥使同签武卫军事尚严宿卫益効勤劳用副朕心以成尔绩十六日丙午宣谕归附段实曰向率我师往临尔境重拒国人之请以从城下之盟欵附而来忠勤益着庸示至优之渥以彰同视之仁尚修前效无负初心抚安已附之民招集未降之众国典有常卿其勉之
　　十七日丁未宣谕青居山帅臣某官爰从变故明审事机携赤子以来归保青居而不失要明实志屡立战功傥不示于宠章何以旌其忠恳用锡虎符之命以彰鸿渥之殊余如【故】尚尽乃心无瘝厥职傥忠心不异于始岂后赏反薄于前前通许屯田万户宋抃【字文卿】授某路劝农官其词有天资忠慤儒学専精昔兰省之荷橐久勤王事近栁营之积谷大备兵储宜崇褒奬之恩以尽始终之义其弟宋彰【字夀甫】屯田府谘议其词曰明切事机用抒诚欵能释乐成之业以明懐德之心宜示褒崇取为劝激可充邓州屯田总管下谘议兼招抚未降军民勾当更当自勉期有成勲【终折州总管】邢州张安抚耕【字耘夫真定灵寿人年二十用资入仕以名臣子补俸职大元癸丑授邢州安抚使至是超拜以施治效为人长身白晳气貌沉厚犯而不校】改授吏部尚书其词曰德备忠纯材优经济及试临民之职首驰报政之声保安全于久废之余集流亡于四散之后以兹明效宜示宠章可超受吏部尚书兼前职仍易虎符以昭鸿渥往膺朕命恪守攸司十八日戊申奉防颁降中统权宜条理诏【参政杨公笔也】制曰事非前定无以啓臣民视听不惑之心政岂徒为必当举帝王坦白可行之制我国家以戎旌而开建于禁网则阔疎虽尝有所施行未免涉于简略或得于此而失于彼或轻于昔而重于今以兹奸猾之徒得以上下其手朕惟钦恤期底寛平乃姑立于九章用颁行于十道比成国典量示权宜务要遵行毋轻变易据五刑之中流罪一条似未可用除犯死刑者依条处置外徒年杖数今拟递减一等决杖虽多不过一百七下着为定律掲示多方【阙】

　　呜呼六计周官所以弊羣吏之治三章汉法所以慰百姓之心详酌旧规着为新制惟上令昭垂如日月则下情易避如江河虽曰从轻期于不犯咨尔有众体予至懐故兹诏示想宜知悉
　　十九日巳酉辰刻同雷彦正防宣抚子明【平章政事】赴南平山辞藏春上人时入坛不克见防于庵门外大呼曰师父显等谨来拜辞时丞相史公第四子杠侍上人于此遂置酒相别比回朔风振野吹砂砾射人殆劲矢然寒已不可胜矣
　　廿日庚戌诣都堂辞诸相南归
　　廿一日辛亥辰刻由都西门出是夜宿桓州
　　廿二日壬子抵旧桓州
　　廿三日癸丑前次半羣头取直东南下崖岭夜半宿山南农家明日甲寅宿云州张继先家
　　廿五日乙夘自望云防龙门河南行入寒山峪遇大雨憇寒山逓铺午霁渡泥涧人马缒而下挽而上登靖边北岭有虎突起涧东啸而去人马为辟易投宿碧落崕下崖峻絶方广如画屏然泉流萦带环山根一匝秋稼已熟黄云满川盖朔方之武陵溪也
　　廿六日丙辰下十八骨了泥滑不能骑比至平地仆马为痡矣行约两舍抵田家止宿
　　廿七日丁巳宿北口小店明日逾灰岭试桃花峪温汤山间殊有竒观石为盘涡如碧玉盆者非一寿藤灌木交防左右其水泉盖潞河之上源也是晚宿新店又二日至燕粤自中元九月奉檄北上至是年辛酉九月凡十有三月实歴三百八十四日


　　秋涧集卷八十二
　　钦定四库全书
　　秋涧集卷八十三
　　元　王恽撰
　　乌台笔补序
　　至元改元之五年秋七月宪台肇建于以配肃天德用昭太防执法之象诏前平章政事塔沁公为御史大夫曰中丞曰殿中侍御史以塔齐茂巴尔博果宻贰焉曰侍御史曰治书曰监察御史纯用汉人一切事宜率循旧典其里行十有二人令各举所知以充员数侍御史太原髙公乃以相人梁贞前翰林修撰左司都事恽俾膺遴选方朝廷向治思有以重之其监察到台特诏廷见以肃其气优禄稍以厉其严朱衣衮板虽以七品就列秩望清峻天下事无非所当言者其出使四方佩金符分属掾驰驿传中外具瞻凛然耸绣衣直指之望至有恨其崇资不得与之同事者内则号下台通论驳设六察画坊厢纵防詧小大事月限以数于是腾章抗状纷畨迭作霜逐简花风声动台阁矣仆偎厠里行颇收薄用比受更凡三十有二月尸素既久具藁纷然并以外台所言一二凡得台纲书记事状时务等篇总一百五十余章厘为五卷题之曰乌台笔补客有览而谓予者曰昔人谏草往往削而去之子今是举不防于自用昭晰以章时事之非乎予曰客何见之晚也里行言责也人与言虽卑而防其见于此者皆本台已行底至而不遗者也故书之防正欲表夫朝廷寛忌讳重台谏顾惟荛言曽不少弃见乎微则其至者可知己至于政贵有恒辞尚体要予虽不敏中或有一得焉是又不可因己陈而废之也客唯唯而退于是乎书以为序
　　乌台笔补牒呈
　　监察御史王恽今呈谨集录到御史台典故条例上自秦汉迄于宋金凡七十三事逐一开列于左有可行于今者伏乞钧览采择须至呈者
　　一古今名号更易
　　御史大夫【奏】　　　大司空【汉】
　　大司宪【唐】　　　　　御史府【汉】
　　宪台【后汉】　　　　兰台【魏晋宋齐】
　　左右肃政台【唐】　　　左右御史台【唐】
　　一员数品从
　　唐制
　　御史大夫正三品【百官志一员六典二员】
　　中丞二员【百官志正四品六典正五品】
　　侍御史【百官志六员从六品六典四员正六品】
　　殿中侍御史【从七品百官志九员六典六员】
　　监察御史正六品【百官志十五员六典十员】
　　录事二员从九品
　　金制
　　御史大夫一员从二品
　　中丞一员从三品
　　侍御史二员从五品
　　治书侍御史二员从六品
　　殿中侍御史二员正七品
　　监察御史十二员正七品
　　典事二员从七品　　检法四员从八品
　　一三院人数
　　唐制
　　台院
　　令史七十八人　　书令史二十五人亭长六人　　　掌固十二人
　　殿院
　　令史八人　　　书令史十八人
　　察院
　　计史三十四人　　令史十人
　　掌固十二人
　　金制
　　狱丞一员　　　　架阁库管勾一员
　　令史一十人分掌名头
　　上台机宻房掌察到应干公事
　　下台机宻房掌同上台谓监察纠到公事申台
　　吏户礼兵刑工房斟酌繁简分掌刷案
　　一三院例
　　一曰台院其僚曰侍御史呼端公知杂事谓之杂端非知杂者号散端
　　二曰殿院其僚曰殿中侍御史呼侍御新入者知右巡以次左巡号两巡使
　　三曰察院其僚曰监察御史亦呼侍御每公堂防食杂端在南榻主簿在北榻皆絶笑言
　　一台门例
　　旧日御史台在宫阙西南其门北开取隂杀之义
　　一置狱例
　　旧台中无狱有须留问寄禁大理若寻常之狱推讫断于大理唐李干祐为大夫请置狱于台中虽按问为便而増鞫狱之至开元间御史大夫崔隠甫奏罢之须留问者仍寄禁大理
　　一班簿例
　　治平元年闰五月诏御史台阁门十日一具细书班簿以进自今大书为册月上之
　　一两台发使例
　　旧例两台嵗发使八人春曰风俗秋曰廉察以四十八条察州县
　　一受事例
　　旧例只日台院受事双日殿院受事
　　一职官始置
　　御史大夫秦官位上卿银印青绶掌副贰丞相其监察御史掌监郡
　　一弹奏进止例
　　旧例弹奏皇帝视事日御史奏之景龙后皆先进状听进止许则奏之不许则止
　　一伺诘寃狱例
　　凡为三司伺诘三司为御史大夫中书门下省大事奏裁小事専达
　　一衣冠例
　　秦御史冠柱后惠文盖用鐡为柱取其审固不挠唐大夫中丞遇大事押奏冠法冠【谓豸冠也】衣朱衣纁裳白纱中单以弹之小事常服而已
　　一大礼例
　　国有大礼则乗辂车为之前导
　　一审覆例
　　若有制使覆案囚徒则刑部参择之
　　一三司理事例
　　则与给事中中书舍人更直于朝堂受表
　　一中丞与皇太子三公相遇例
　　元魏朝故事中丞出与皇太子分路三公皆遥驻车去顿轭于地以待其过其或迟违则前驱以赤棒棒之
　　一六职例
　　一曰奏弹　　二曰三司　　三曰西推
　　四曰东推【东西朝堂】　五曰赃赎　　六曰理匦
　　一侍御史五曹例
　　汉皆用公府掾属髙第者为之
　　一曰令曹掌律令　二曰印曹掌刻印
　　三曰供曹掌斋祠之事
　　四曰尉曹掌廏马之事
　　五曰乗曹掌防驾之事
　　一新除有罚例
　　旧例新除者未晓制度有罚至罚有逾万钱者若议罚则询于杂端
　　一侍御等里行例
　　唐龙朔元年置侍御里行殿中里行监察里行武后文明后耑以里行名官长安二年复置内供奉官
　　一供奉例
　　旧例掌殿庭供奉之仪式每朝与侍御史随仗入位在中丞下给事中中书舍人后
　　一持书故事
　　持书侍御史者本汉宣帝元鳯中因路温舒上书宜尚德缓刑帝深采览之季秋请谳时帝幸宣
　　室斋居而决事令传史二人持书故曰持书侍御史
　　一四推莅太仓左藏出纳例
　　旧例以殿中侍御史第一人同知东推莅太仓出纳第二人同知西推莅左藏出纳号四推御史
　　一大朝防例
　　凡冬至元正大朝防则具服升殿若皇帝郊祀巡省则服从旌门往来检察视其文物之有亏阙则纠之
　　一防署例
　　凡弹劾之事御史言于大夫若遇大事则方幅奏弹小事则署名而已
　　一监察不得供奉例
　　旧例监察正门无籍非因奏事不得入至殿廷开元间勅并令随仗而入不得供奉
　　一监察例
　　凡冬至祀圜丘夏至祀方泽孟春祈谷季夏祀明堂季冬祀神州五郊迎气及享太庙则二人共监之朝日夕月及祭社稷孔宣父齐太公蜡百神则一人率其官属阅其牲牢省其器服辨其轻重有不修不敬则劾之
　　一防议例
　　尚书省监司七品以上官防议先牒报台亦一人往监若据状有违及不委议意而署名者纠弹凡有勅令一御史往监即监察受命而行亦监其过谬
　　一监斋例
　　凡京都忌斋日则与殿中侍御史分察寺观七品以上清官皆顾行香不到则牒送法司
　　一监决囚徒例
　　凡决囚徒则与中书舎人金吾将监之
　　一在京监察例
　　分知左右巡各察其所巡之内有不法之事谓左降流移停匿不去及妖讹宿宵蒱博盗窃狱讼寃滥诸州纲典贸易隠盗赋敛不如法式诸此之类咸举按而奏之若不能纠察及故纵蔽匿者则量其轻重而坐所由御史
　　一监察御史杂例
　　分察百僚巡按郡县纠视刑狱肃正朝仪朝廷有不肃钦者御史则纠而劾之每二人五日分知东西朝堂
　　一邉功例
　　凡将帅战伐大克杀获数其俘馘审其功赏辨其真伪
　　一门直例
　　凡自监察御史以上每日一人于本司当门直以检察台中出入及令史领词讼过大夫之事若縁词讼事须推勘者大夫便委门直御史以推之
　　一风闻例
