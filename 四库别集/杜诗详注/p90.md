<!-- { "loadSidebar": true } -->
　　落落出羣非榉栁青青不朽岂杨梅欲存老盖千年意为【去声】觅霜根数寸栽【一云来　不露一松字却句句切松较之他章独有蕴借　此截中四句　天台赋荫落落之长松　何敬宗诗青青陵上松　子虚赋梬枣杨梅张楫曰杨梅似谷子而有核其味酢出江南今按杨梅经冬不凋故比青松之不朽若作杨树梅树其叶先落不可云青青矣　酉阳杂俎松千岁方顶平偃葢　王僧达诗孤蓬巻霜根　吴筠诗松生数寸时遂为草所没未见笼云心谁知负霜骨】又于韦处乞大邑瓷盌【唐书大邑县属卭州咸亨二年析益州之晋原置】
　　大邑烧瓷轻且坚扣如哀【一作寒】玉锦城传君家白盌胜【平声】霜雪急送茅斋也【去声】可怜【上二瓷盌下二乞韦　此截首尾四句　吴门金氏曰一瓷盌至微却用三四层写意初称其质次想其声又羡其色先説得珍重可爱因望其急送茅斋只寻常器皿经此防染便成韵事矣徐陵赋哀玉发于新声】
　　诣徐卿觅果栽【一作觅果子　公有徐卿二子歌】
　　草堂少花今欲栽不问緑李与黄梅石笋街中却归去果园坊里为【去声】求来【上二觅果下二诣徐石笋街公归路果园坊徐住所　亦截上四句西京杂记初修上林苑羣臣逺方各献名果李十五种内有緑李　西都赋竹林果园】
　　堂成【依黄鹤编在上元元年】
　　背【音佩】郭堂成荫白茅縁江路熟俯青郊桤【丘宜切】林碍日吟风叶笼【力钟切山谷音梦】竹和烟滴露梢暂止【一作下】飞乌将数子频来语燕定新巢旁人错比扬雄宅懒惰【一作懒】无心作解嘲【诗家因事立题便须就题命意此拈堂成为题则赋堂之外不得旁及矣起聨言堂之规制靣势中四记竹木之佳禽鸟之适则堂成后景物备矣末借扬雄自况以终所赋之意一起一结自相照应此通篇章法也　背郭成堂縁江熟路四字本相对将堂成路熟倒转则上半句变化矣林碍日叶吟风竹和烟露滴梢六字本相对将风叶露梢倒转则下半句变化矣　诗白茅菅兮汉书注白屋谓以白茅覆屋　谢朓诗结轸青郊路　桤木注见前章　庾肩吾诗疎林不碍日涸浦暂通嘲　王勃诗野花常捧露山叶自吟风　黄山谷曰笼竹蜀人名大竹云蔡氏曰蜀有竹名笼籦朱注竹有数种节间容八九寸者曰笼竹一尺者曰苦竹弱梢垂地者曰钓丝竹　古乐府乌生八九子端坐秦氏桂树间通鉴晋安帝纪魏王珪畋于白登山见熊将数子顔师古曰将率领也　唐太宗诗新巢封古树　左思诗寂寂扬雄宅门无卿相舆寰宇记子云宅在华阳县少城西南角一名草堂　陶潜诗懒惰故无匹　扬雄传哀帝时丁傅董贤用事雄方草太或嘲雄以尚白而雄解之号曰解嘲】
　　【王嗣奭曰此章与卜居相发前诗写溪前外景此诗写堂前内景前景是天然自有者此景则人工所致者乃卜居堂成之别也】
　　【罗大经曰诗莫尚乎兴兴者因物感触言在于此而意在于彼非若比赋之直言其事也故兴多兼比赋比赋不兼兴古诗皆然今以杜陵诗言之发潭州云岸花飞送客樯燕语留人葢因飞花语燕伤人情之薄言送客留人止有燕与花耳此赋也亦兴也若感时花溅泪恨别鸟惊心则赋而非兴矣堂成云暂止飞乌将数子频来语燕定新巢葢因乌飞燕语而喜已之擕雏卜居其乐与之相似此比也亦兴也若鸿雁影来聨峡内脊令飞急到沙头则比而非兴也】
　　蜀相【此公初至成都时作　先主建安二十六年即帝位册亮为丞相録尚书事　方舆胜览庙在府西北二里武侯初亡百姓遇节朔各私祭于道中李雄称王始为庙于少城内桓温平蜀夷少城独存孔明庙】
　　丞【一作蜀】相【去声】祠堂何处寻锦官城外柏森森映堦碧草自春色隔叶黄鹂空【一作多】好音三顾频繁【郭作烦】天下计两朝【音潮】开济老臣心出师未捷【一作用】身先死长使英雄泪满襟【上四祠堂之景下四丞相之事　首聨自为问答记祠堂所在草自春色鸟空好音此写祠庙荒凉而感物思人之意即在言外天下计见匡时雄畧老臣心见报国苦衷有此两句之沈摰悲壮结作痛心酸鼻语方有精神宋宗忠简公临殁时诵此二语千载英雄有同感也　直书丞相尊正綂名臣也朱子纲目大书丞相亮出师先后同防题称蜀相仍旧称耳　寰宇记诸葛武侯祠在先主庙西府城西有故宅　王逸楚辞注公卿祠堂　华阳国志成都西城故锦官城也锦江织锦濯其中则鲜明他江则不好故命曰锦官孙季昭曰成都呼为锦官城以江山明丽错杂如锦也赵注或以其地有锦官如铜官盐官之类此更见官字取义尝观范至能参政作诗每官为一集所着锦官集葢镇都时作乃亲见成都为锦官城故取以名之耳　顾注儒林公议曰成都先主庙侧有诸葛武侯祠祠前有大柏系孔明手植围数大唐相段文昌有诗刻存焉唐末渐枮厯王建孟知祥二伪国不复生然亦不敢伐皇宋干德五年丁夘夏五月枯柯再生余于皇祐初守成都又八年矣新枝耸云枯干存者若老龙之形正所谓柏森森也潘岳懐旧赋柏森森以攒植　江淹诗幽冀生碧草　谢朓诗春色满皇州　陆机诗疏黄鸟黄鹂留也或谓之黄栗留幽州人谓之黄莺一名仓庚一名商庚一名鵹黄一名楚雀齐人谓之抟黍　何逊诗黄鹂隠叶飞　诗晛睆黄鸟载好其音　何逊行孙氏陵诗山鸎空树响垄月自秋晖空字自字不胜寥落之感此诗即用其意　出师表三顾臣于草庐之中　频繁言频数繁多也陆云诗黄钺授征钖命频繁庾亮辞中书令表频烦省闼出总六军　韩非子周公旦假为天子七年非为天下计也为其职也　两朝指先主后主杜臆谓欲复高光旧业似逺　贾谊传搴两朝之器朱瀚注开济谓章武开基建兴济美谥法开物济务司马玮传性开济好施又桓宣传开济笃素　赵充国曰无逾于老臣矣　诸葛亮传亮悉大众由斜谷出据武功五丈原与司马懿对于渭南相持百余日疾卒于军蜀志天下英雄喁喁有望　王筠诗泪满横波目】
　　【周甸曰薛逢筹笔驿诗出师表上留遗恨犹自千年激壮夫罗隠武侯祠诗时来天地虽同力运去英雄不自由吁汉运告终天啬其夀使不能尽展其才以光复大业读二三君子之诗未尝不流涕叹息也杨慎曰正德戊寅于武侯祠见壁间有诗云剑江春水緑沄沄五丈原头日又曛旧业未能归后主大星先已落前军南阳祠宇空秋草西蜀闗山隔暮云正綂不慙传万古莫将成败论三分此诗始终皆武侯事虽子美或未过之惜不知其姓氏耳　今按杜诗先祠庙而后吊古此诗先吊古而后祠庙其云春水指当时出师之时又云秋草乃后人谒祠之日结用万古三分亦本杜咏懐诸葛诗但杜是以虚对实此则以实对虚尤为斟酌耳此诗升庵阙其姓名后阅七修类稿载戴天锡集句知是元人吴漳作也】梅雨【鹤注诗云茅茨疎易湿当是上元元年草堂初成时作　周处风土记夏至前雨名黄梅雨埤雅江湘二浙四五月间梅欲黄落则水润土溽柱础皆汗蒸郁成雨谓之梅雨沾衣败汗故自江以南三月雨谓之迎梅四月雨谓之送梅然则蜀亦不异江南也】
　　南京犀【一作西】浦道四月熟黄梅湛湛【一作黤黤】长江去防防细雨来茅茨疎易【音异】湿云雾宻难开竟日蛟龙喜盘【杨慎云蜀音读作旋】涡与岸回【此咏蜀中梅雨也犀浦记地黄梅记时长江承浦细雨承梅茅茨二句见细雨蒙蒙之象蛟龙二句见长江汹汹之势　唐书元宗幸蜀还至德二载改成都府置尹视二京号曰南京黄希曰蜀都有石犀李冰以压水怪犀浦之名或本此犀浦县属成都府垂拱二年析成都县置　薛道衡】
　　【诗细雨应黄梅隋炀帝江都诗梅黄雨细麦秋横枫树萧萧江水平　楚辞湛湛长江兮上有枫　又雷填填兮雨防防　梁元帝诗从风疑细雨　庄子茅茨不剪何逊诗云雾江边起　庾信诗竟日坐春台　汉瓠子歌蛟龙骋兮放逺游　郭璞江赋盘涡谷转凌涛山頽　师氏曰水盘聚而囘洑者与岸囘旋也庚溪诗话江南五月梅熟时霖雨谓之黄梅雨然少陵诗曰南京犀浦道四月熟黄梅是蜀中梅雨乃在四月也及读栁子厚诗云梅熟迎时雨苍茫值晓春此子厚在岭外诗是南粤梅雨又在春矣葢时所至早晚不同耶今按风土记所载则迎梅送梅之雨春夏自别也】
　　为农【诗云圆荷细麦当是上元元年季春时作　管子农之子为农】
　　锦里烟尘外江邨八九家圆荷浮小叶细麦落【一作堕】轻花卜宅从兹老为农去国赊逺惭勾漏令不得问丹砂【杜臆此喜避地得所而作也首句烟尘外为一诗之骨自安史倡乱遍地兵戈江邨独在烟尘之外如圆荷细麦举目所见景物可嘉故将卜宅为农有终焉之志烟尘不到便同仙隠乃以不得丹砂为惭戏词也　锦里锦城之地烟尘火之警　蔡琰胡笳曲烟尘蔽野兮顔延年诗去国还故里　九域志容州有古勾漏县城一统志勾漏山在今安南古勾漏县在其下勾漏令用晋葛洪事】
　　【吕氏童蒙训曰潘邠老云七言诗第五字要响如返照入江翻石壁归云拥树失山邨翻字失字是响字也五言诗第三字要响如圆荷浮小叶细麦落轻花浮字落字是响字也所谓响者致力处也窃以为字字当活活则字字自响】
　　有客【鹤注编在上元元年草堂作下首同　旧以此章为宾至下章为有客诗题互错按此诗云有客过茅宇当依草堂本彼此改正　诗有客有客】
　　患气经时久临江卜宅新喧卑方避俗疎快颇宜人有客过【平声】茅宇呼儿正葛巾自锄稀菜甲小摘为【去声】情亲【此章见相亲之意上四卜居景况下言客来情事　赵汸注菜经自锄其甲尚稀未免小摘者为情亲故也十字中有数曲折　王右军重熙帖患气悬情师氏曰公尝有肺疾　哀江南赋诛茅宋玉之宅穿经临江之府左传非宅是卜惟邻是卜　古诗喧卑厌俗居　江总诗山豁自疎快　宜人见毛诗　王勃诗野客思茅】
　　【宇山人爱竹林　语林梁国杨氏子九歳甚聪慧孔君平诣其家呼儿出为设果　庾信诗葛巾久乖角菊径简经过　説文草木初生曰甲　谢灵运永嘉记百卉正发时聊以小摘供日　谢庄诗惆怅忆情亲赵汸曰此诗自一句顺説至八句不事对偶而未尝无对偶不用故实而自可为故实散淡率真之态偶尔成章而厌世避喧少求易足之意自在言外所以为不可及也】
　　【王嗣奭曰公于情亲之人当病气已久犹必正巾以接之安有不冠而见严武者此可作辩诬之一证也】宾至【依草堂本作宾至　卢注有客者偶然有之也宾至者有为而至也题相似而微不同左传宾至如归】
