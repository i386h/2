<!-- { "loadSidebar": true } -->
　　臣窃考《国风》之诗，《周南》、《召南》被贤圣之化深，故笃於行而廉於色。郑伯好勇，而国人暴虎；秦穆贵信，而士多从死；陈夫人好巫，而民淫祀；晋侯好俭，而民畜聚；太王躬仁，国贵恕。由此观之，治天下者，审所上而已。今之伪薄忮害，不让极矣。臣闻教化之流，非家至而人说之也。贤者在位，能者布职，朝廷崇礼，百僚敬让。道德之行，由内及外，自近者始，然后民知所法，迁善日进而不自知。是以百姓安，阴阳和，神灵应，而嘉祥见。《诗》曰：「商邑翼翼，四方之极；寿考且宁，以保我后生。」此成汤所以建至治，保子孙，化异俗而怀鬼方也。今长安，天子之都，亲承圣化，然其习俗无以异於远方，郡国来者无所法则，或见侈靡而放效之。此教化之原本，风俗之枢机，宜先正者也。
　　臣闻天人之际，精有以相荡，善恶有以相推，事作乎下者，象动乎上，阴阳之理，各应其感，阴变则静者动，阳蔽则明者ㄙ，水旱之灾，随类而至。今关东连年饥馑，百姓乏困，或至相食，此皆生於赋敛多，民所共者大，而吏安集之不称之效也。陛下祗畏天戒，哀闵元元，大自减损，省甘泉、建章宫卫，罢珠崖，偃武行文，将欲度唐虞之隆，绝殷周之衰也。诸见罢珠崖诏书者，莫不欣欣，人自以将见太平也。宜遂减宫室之度，省靡丽之饰，考制度，修外内，近忠正，远巧佞，放郑卫，进《雅》《颂》，举异材，开直言，任温良之人，退刻薄之吏，显洁白之士，昭无欲之路，览六艺之意，察上世之务，明自然之道，博和睦之化，以崇至仁，匡失俗，易民视，令海内昭然咸见本朝之所贵，道德弘於京师，淑问扬乎疆外，然后大化可成，礼让可兴也。（《汉书·匡衡传》）
　　◇上疏言治性正家
　　臣闻治乱安危之机，在乎审所用心，盖受命之王，务在创业垂统，传之无穷，继体之君，心存於承宣先王之德而褒大其功。昔者成王之嗣位，思述文武之道以养其心，休烈盛美，皆归之二后而不敢专其名，是以上天歆享，鬼神焉。其《诗》曰：「念我皇祖，陟降廷止。」言成王常思祖考之业，而鬼神助其治也。
　　陛下圣德天覆，子爱海内，然阴阳未和，奸邪未禁者，殆论议者未丕扬先帝之盛功，争言制度不可用也，务变更之，所更或不可行，而复复之，是以群下更相是非，吏民无所信。臣窃恨国家释乐成之业，而虚为此纷纷也。愿陛上详览统业之事，留神於遵制扬功，以定群下之心。《大雅》曰：「无念尔祖，聿修厥德。」孔子著之《孝经》首章，盖至德之本也。传曰：「审好恶，理情性，而王道毕矣。」能尽其性，然后能尽人物之性；能尽人物之性，可以赞天地之化。治性之道，必审己之所有馀，而强其所不足。盖聪明疏通者戒於大察，寡闻少见者戒於雍蔽，勇猛刚强者戒於大暴，仁爱温良者戒於无断，湛静安舒者戒於后时，广心浩大者戒於遗忘。必审己之所当戒，而齐之以义，然后中和之化应，而巧伪之徒不敢比周而望进。唯陛下戒所以崇圣德。
　　臣又闻室家之道修，则天下之理得，故《诗》始《国风》，《礼》本《寇》《婚》。始乎《国风》，原情性而明人伦也；本乎《冠》《婚》，正基兆而防未然也。福之兴，莫不本乎室家，道之衰，莫不始乎内。故圣王必慎妃后之际，别嫡长之位。礼之於内也，卑不逾尊，新不先故，所以统人情而理阴气也。其尊适而卑庶也，适子冠乎阼，礼之用醴，众子不得与列，所以贵正体而明嫌疑也。非虚加其礼文而巳，乃中心与之殊异，故礼探其情而见之外也。圣人动静游燕，所亲物得其序；得其序，则海内自修，百姓从化。如当亲者疏，当尊者卑，则佞巧之奸，因时而动，以乱国家。故圣人慎防其端，禁於未然，不以私恩害公义。陛下圣德纯备，莫不修正，则天下无为而治。《诗》云：「於以四方，克定厥家。」传曰：「正家而天下定矣。」（《汉书·匡衡传》）
　　◇上疏戒妃匹劝经学威仪之则
　　陛下秉至孝，哀伤思慕，不绝於心，未有游虞弋射之宴，诚隆於慎终追远，无穷已也。窃愿陛下虽圣性得之，犹复加圣心焉。《诗》云：「茕茕在疚。」言成王丧毕思慕，意气未能平也。盖所以就文武之业，崇大化之本也。
　　臣又闻之师曰：「匹配之际，生民之始，万福之原。」婚姻之礼正，然后品物遂而天命全。孔子论《诗》，以《关雎》为始，言太上者，民之父母，后夫人之行，不侔乎天地，则无以奉神灵之统，而理万物之宜。故《诗》曰：「窈窕淑女，君子好逑。」言能致其贞淑，不贰其操，情欲之感，无介乎容仪，宴私之意，不形乎动静，夫然后可以配至尊，而为宗庙主，此纲纪之首，王教之端也。自上世已来，三代兴废，未有不由此者也。愿陛下详览得失盛衰之效，以定大基，采有德，戒声色，近严敬，远技能。窃见圣德纯茂，专精《诗》《书》，好乐无厌。臣衡材驽，无以辅相善义，宣扬德音。臣闻《六经》者，圣人所以统天地之心，著善恶之归，明吉凶之分，通人道之正，使不悖於其本性者也。故审六艺之指，则天人之理，可得而和，草木昆虫，可得而育，此永永不易之道也。及《论语》、《孝经》，圣人言行之要，宜究其意。
　　臣又闻圣王之自为动静周旋，奉天承亲，临朝享臣，物有节文，以章人伦。盖钦翼祗栗，事天之容也；温恭敬逊，承亲之礼也；正躬严恪，临众之仪也；嘉惠和说，飨下之颜也。举错动作，物遵其仪，故形为仁义，动为法则。孔子曰：「德义可尊，容止可观，进退可度，以临其民，是以其民畏而爱之，则而象之。」《大雅》云：「敬慎威仪，惟民之则。」诸侯正月朝觐天子，天子惟道德，昭穆穆以视之，又观以礼乐，飨醴乃归。故万国莫不获赐祉福，蒙化而成俗。今正月初幸路寝，临朝贺，置酒以飨万方，传曰「君子慎始」，愿陛下留神动静之节，使群下得望盛德休光，以立基桢，天下幸甚！（《汉书·匡衡传》）
　　◇奏免陈汤
　　汤以吏二千石奉使，颛命蛮夷中，不正身以先下，而盗所收康居财物，戒官属曰：「绝域事不覆校，虽在赦前，不宜处位。」（《汉书·匡衡传》：成帝初即位，丞相衡复奏。）
　　◇奏徙南北郊
　　帝王之事，莫大乎承天之序，承天之序，莫重於郊祀，故圣王尽心极虑，以建其制。祭天於南郊，就阳之义也；瘗地於北郊，即阴之象也。天之於天子也，因其所都而各飨焉。往者，孝武皇帝居甘泉宫，即於云阳立泰，祭於宫南。今行常幸长安，郊见皇天，反北之泰阴，祠后土，反东之少阳，事与古制殊。又至云阳，行溪谷中，厄陕，且百里，汾阴则渡大川，有风波舟楫之危，皆非圣主所宜数乘。郡县治道共张，吏民困苦，百官烦费。劳所保之民，行危险之地，难以奉神灵而祈福，殆未合於承天子民之意。昔者周文武郊於丰高阝，成王郊於雒邑。由此观之，天随王者所居而飨之，可见也。甘泉泰、河东后土之祠，宜可徙置长安，合於古帝王。愿与群臣议定。（《汉书郊祀志》下：成帝初即位，丞相衡、御史大夫张谭奏言云云，奏可。）
　　陛下圣德，匆明上通，承天之大，典览群下，使各悉心尽虑，议郊祀之处，天下幸甚。臣闻广谋从众，则合於天心，故《洪范》曰：「三人占，则从二人之言。」言少从多之义也。论当往古，宜於万民，则依而从之；违道寡与，则废而不行。今议者五十八人，其五十人言当徙之义，皆著於经传，同於上世，便於吏民；八人不案经艺，考古制，而以为不宜，无法之议，难以定吉凶。《大誓》曰：「正稽古，建功立事，可以永年，丕天之大律。」《诗》曰：「毋曰高高在上，陟降厥士，日监在兹。」言天之日监王者之处也。又曰：「乃眷西顾，此维予宅」，言天以文王之都为居也。宜於长安定南北郊，为万世基。（《汉书·郊祀志》下：右将军王商等五十人以为宜徙，於是衡、谭奏议，天子从之。）
　　◇上言罢郊坛伪饰
　　甘泉泰紫坛，八觚宣通象八方。五帝坛周环其下，又有群神之坛。以《尚书》六宗、望山川、遍群神之义，紫坛有文章采镂黼黻之饰及玉、女乐，石坛、仙人祠、瘗鸾路、も驹、寓龙马，不能得其象於古。臣闻郊柴（毛本作紫。）坛，飨帝之义，扫地而祭，上质也。歌大吕，舞《云门》，以俟天神，歌大簇，舞《咸池》，以俟地祗，其牲用犊，其席藁秸，其器陶匏，皆因天地之性，贵诚上质，不敢修其文也。以为神祗功德至大，虽修精微而备庶物，犹不足以报功，惟至诚为可，故（毛本作致）上质不饰，以章天德。紫坛伪饰女乐、鸾路、も驹、龙马、石坛之属，宜皆勿修。（《汉书·郊祀志》下：衡言）
　　◇又言罢雍密上下祠
　　王者各以其礼制祀天地，非因异世所立而继之。今雍，、密、上下，本秦侯各以其意所立，非礼之所载术也。汉兴之初，仪制未及定，即且因秦故祠，复立北。今既稽古，建定天地之大礼，郊见上帝，青赤白黄黑五方之帝皆毕陈，各有位馔，祭祀备具。诸侯所妄造，王者不当长遵。及北，未定时所立，不宜复修。（《汉书·郊祀志》下：衡又言，天子皆从焉。）
　　◇复条奏罢群祠
　　长安厨官县官给祠郡国候神方士使者所祠，凡六百八十三所，其二，百八所，应礼，及疑无明文，可奉祠如故。其馀四百七十五所，不应礼，或复重，请皆罢。（《汉书·郊祀志》下：是岁衡、谭复条奏云云，奏可。）
　　◇奏罢诸毁庙
　　前以上体不平，故复诸所罢祠，卒不蒙福。案卫思后、戾太子、戾后园，亲未尽。孝惠、孝景庙亲尽，宜毁。及太上皇、孝文、孝昭太后、昭灵后、昭哀后、武哀王祠，请悉罢，勿奉。（《汉书·韦玄成传》：元帝崩，衡奏言云云，奏可。）
　　◇华阴守丞嘉封事对
　　大臣者，国家之股肱，万姓所瞻仰，明王所慎择也。传曰：「下轻其上爵，贱人图柄臣，则国家摇动，而民不静矣。」今嘉从守丞而图大臣之位，欲以匹夫徒步之人，而超九卿之右，非所以重国家而尊社稷也。自尧之用舜，文王於太公，犹试然后爵之，又况朱云者乎？云素好勇，数犯法亡命，受《易》颇有师道，其行义未有以异。今御史大夫禹，洁白廉正，经术通明，有伯夷、史鱼之风，海内莫不闻知，而嘉猥称云，欲令为御史大夫，妄相称举，疑有奸心，渐不可长，宜下有司案验，以明好恶。（《汉书·朱云传》：元帝时贡禹为御史大夫，而华阴守丞嘉上封事，言朱云可试守御史大夫。上乃下其问公卿，太子少傅匡衡对以为。）
