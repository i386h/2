<!-- { "loadSidebar": true } -->
　　顷吏部以臣二品六年考满复职题请加恩仰奉圣旨温纪资深劳多特加太子太保给与应得诰命钦此臣闻命自天措躬无地伏念臣行能浅薄才识踈庸猥荷圣明误蒙拔擢前叨南省已滥鸿私兹总台纲尤惭蚊负忽再考绩幸免黜幽臣方重自兢惶勉图驱策讵意帝心之简注更蒙锡命之骈临宠以资深劳多之褒加以春宫太保之陟恩颁旷典遇际非常臣惟纶音貤累世之亲不能不感且喜又揣分量有踰涯之骤不能不惧且惭盖皇上以不测之恩为振纪作忠之劝而臣愚将何修以报兹折足覆餗之虞此臣所以不得不恳切控辞以仰渎于君父者也伏望皇上鉴臣知足之心矜臣在得之戒收还成涣容守旧衘庻不致有维鹈之讥而亦可免负乗之辱矣奉圣旨卿端肃精敏积有年劳加秩已有成命宜承恩眷不准辞吏部知道

　　天心仁爱有加圣谕虔诚特至恳乞干断亟图急务以保泰运疏（总宪）

　　顷闻雷火焚毁长陵明楼不胜惊惧旋奉圣旨有誓修实政之语仰见我皇上痛栗精诚视前此遇灾而修省者万分倍切盖缘先是日食地震山裂河竭与夫宫殿陵社树木之灾已惕于心今又灾及于定鼎创始之陵视徃岁孝陵之火皇陵之氷雹风雷尤为廹切而与皇陵又同五月二十三日尤可骇异是天心无日不厚望我皇上转移故昭示频数无已如父母之训爱子我皇上一闻此灾遂翻然震警求所为消弭者至以誓为言此其一念已上通于天不啻桑林之祷轮台之悔而灾未有不可弭者臣等叨列宪司责在献纳若犹赞襄不力有所见闻不速上闻是负皇上亦负天而窃计目前所最应停而不可姑待者莫如矿税盖矿税之初兴也夲为大工未成不忍加派为不得已权宜之计耳未几即奉不日停止之旨盖皇上亦已知不可久谓操纵繇我果变生直操之耳岂期圣心不忍加派乃其贻害万倍加派窃恐事机一过虽欲操之无及假使矿税果有禆于工作臣等犹为司空计左而况工作原不頼此且始犹开采继则民力竭包陪矣始则中使称快致正税耗减而司农司空之计窘继则中使之计亦窘而复驾漏税漏矿之说以渔猎无辜者又将尽非相率毙人则人恨不即毙之耳而瓦觧之势成矣当此之时上度天意下度民情中度内使之恣横悔之则已晩而停之犹恐后矣若犹泄泄谓诸臣言害而害未即至言乱而乱未即成是必待变生而后操之也变生而操是犹肉垂毙之骨而生未可必变未生而操是真畏未忘予之天而怒犹可觧不然何昔商髙宗一畏民碞而即消雊雉之灾周宣王一忧民瘼而即回彗星之变我皇上又何一歩祷而时雨大澍一建元良而日和星辉一发善念而圣躬即汗即康宁我皇上试取前日事与今日黙思并观然则天人之相通与否不待臣等之言之毕而憬然警悟轸念首陵大变必非偶然先收矿税官役以觧闾阎之困再勑该部祭告郊庙各陈职掌或举朝讲之礼或补中外之员或释囹圄久系而止不急之工或谕大小臣工各遵德意而实心供职毋袭修省虚文则上下交警而天变可弭宗社灵长之庆在皇上一感格之耳臣等无任陨越待命之至

　　国祸日亟天听日髙谨合疏力恳销弭疏

　　臣等闻之子莫不愿其父之慈故不辞斥挞以进规臣莫不愿其君之圣故不避刀锯以极谏夫岂不知斥挞之足羞刀锯之可惧诚见夫君亲失道而家与天下随之身亦随之有大不忍于坐视者廹其衷也迩来灾变日甚一日大小臣工章数上而皇上槩置之或取无碍吾欲者间行一二使前日誓修实政之言尽虚臣等亦知烦数无益乃犹沥胆披肝刺刺不休又岂好为是激聒以速皇上厌恶念臣等世受国恩视皇上如父母未有諌父母不从而遂已者自古帝王之有天下非为可恣睢为也谓天下安则海内受太平之福而已亦永有令名延及后世不安则万姓有乱离之苦而已亦先受其难谁与共保富贵为子孙利况今天下乃太祖百创艰难列圣忧勤惕厉以贻皇上今纔传二百年余祚尚未久也顿令天意人心怨怒交结皇上犹泛泛悠悠恬不为怪即皇上等天下于鸿毛奈何以祖宗累世之创垂而坐隳于一旦也何忍不言易曰履霜坚氷至防其渐也夫渐犹当防况今矿税之徒始犹横征横敛今且强抢强刼始犹杀人死人而抚按不敢问今杀于人死于人抚按与中涓惧其激而祸益大也亦不敢问中涓奉皇上之命而出俨然一使臣也薄海内外方侧目欲剚刅其腹以图一逞而甘心焉必待甘心则国事去而不可为矣京城水灾且蒙赈恤各省直数千万里之民在水火者特皇上未之见耳若因见不见而恩有及不及则民之陷溺何时已而不知此堂下之泽即可以克当天心否又何忍不言天下大势如人之身身有一节壅则身病天下有一事之壅则天下病今处处缺官处处有遗逸之叹事事掣肘事事无整顿之期盖腹心肢体无一不病虽仓公扁鹊不知能治否而但仰屋窃叹付之无可奈何是臣等不能匡救不能积诚以动皇上所致其罪大矣又何忍不言昔邹衍尽忠事燕惠王为左右譛而系之五月为之飞霜今在狱诸臣非拮据勤劳为皇上尽忠者哉祗信横珰私讦而禁锢囹圄累年覆盆吁天恸地经月宿雨上漏下湿至诏狱不能容奚但一衍又何怪天雨之泪涕致淹没之害徧畿郡且异雹异风及于汉兖陵灾城陷大骇观听又何忍不言古惟宋神宗君臣谓天变不足畏人言不足恤祖宗不足法而青苗手实所敛犹藉以充军国之用乃竟酿祸宋室以利端一开而吕惠卿童贯軰中外小人引类接踵以中人主之欲以至于亡而今不可寒心耶况天已明示而警之矣明示而警爱予之天也若不知警而转为忘予之天一旦祸起即罄内藏以求扑灭其能及乎又何忍不言自昔君天下者贵执极皇上视诸臣章疏无一当者而独力执所见然执极不变则为圣为明不然则为执迷今我皇上所执者极耶迷耶试一垂思当不俟臣等之言之毕而烛照之矣臣等腼颜为中外臣民交责又何忍不言凡此非烛之难非克之难在皇上一念转移间耳能悟而转移则太平立复而遗国家无穷之福如仍执而不转移则瓦觧立至而成国家无穷之祸其致福也惟皇上其致祸也亦惟皇上皇上又何牵何制而惮不为欲待何时臣等亦知言之轻矣然宁自处于轻而不忍坐视天人之轻皇上亦知皇上听之怒矣然宁皇上之怒臣等而不忍坐视天人之怒皇上实以休戚安危上下共之有大不忍者廹其衷也臣等又闻治病者缓则治本急则治标今天下之病已在喘息呼吸之间急甚矣臣等无竒方秘诀以治标之说进惟皇上米择而奋干断行之或者其有瘳乎伏愿皇上亟亟改图自为宗社计而无以泛常忽之幸甚

　　庆典举行在即侍从宪臣乏人恳祈圣明裁酌点用以光大典疏（总宪）

　　臣等窃惟国家之典莫大于册立重国夲也亦莫大于分封重天潢也自古逮今上下数千年二典并行茂膺全福者寥寥实皇上念皇长子体貎充实皇诸子年龄渐长独裁独断明旨涣颁册立分封一时肇举无论在廷臣工躬逄其盛者咸喁喁手额大圣人之作为真出寻常万万即薄海中外愚夫愚妇白叟黄童亦谁不庆主器之有人藩屏之众建欢欣踊跃更祝愿我皇上万寿无疆实亿万人如一口也窃窥皇上年来凝神大典时勑内外执事官员即一物一仪必勰勰焉慎重至详至备臣等叨列法台仰承圣意凡有事关典礼仪难缺畧者亦安敢不殚心稽考期佐万一备查大明会典及风宪事宜诸书内开册立东宫传制纠仪御史殿上四员丹墀十二员奉天午门外各二员班次人数载在旧章总之非二十其人不可而随班拜舞者不与焉目今台臣落落不过数人凑东缺西顾左失右万万不足分派又未可知各差别务姑令兼摄代庖且逆想是日也冠裳簮绂充牣龙墀独令是豸冠铁面纠绳肃仪之臣缺而不备倘其间有失仪不恪法当究问者谁其弹究当此大礼需人正值各官待次盖行取诸臣从数千里而来已三年已考有定序矣与其责效于后不若使其观光于今仰思皇上前此之不点用非故置之良有待也而今其时矣臣等谬膺总宪职掌攸关故不得不再三疏请伏望皇上俯简臣等部院考过应授御史及南北科臣酌量点除以充目前侍从且备后日差委大典幸甚臣等幸甚

　　恭陈慎刑始末伏乞圣明鉴察以重刑辟疏

　　臣等三法司近奉旨会问徐州妖犯赵一平等即于九月二十一日共赴京畿道审问已明具招间忽接浙江抚按刘元霖等奏掲称问完陈天宠等已将天宠等觧京臣等以为天宠与赵一平等一事也若到即对审同招尤便候月余陈天宠始觧到而先期臣等相议问刑湏恊众论臣等因念南京三法司会问率自下会问而后堂官会审奏请以故狱成多无后议遂与刑部萧大亨等共为从众会问之疏寻因未奉俞旨又即约于本月二十七日并陈天宠再审方恨天宠到迟恐系延缓今据御史李以唐掲称刑部推诿情繇臣等思前议原自臣衙门始本欲得久练刑名者共成祥刑之典以唐见疏出刑部推诿亦无他意窃惧皇上励精谁敢推诿万一萧大亨等之心迹不能明是臣等始从臾之而后又故诿之也将何颜以见大亨况时事多虞虽别衙门事犹当赞成犹当商确若于三法司中反分町畦反自规避正臣等所深戒者除已如期会问具招外其候审具疏始末之槩不敢不直陈于君父之前伏乞圣明俯赐鍳察臣等无任惶悚之至

　　申严举刺之典以儆官邪以饬吏治疏（总宪）

