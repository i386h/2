<!-- { "loadSidebar": true } -->
　　皇帝再纪元之明年春二月率羣臣耕于东郊恤毖祀祈丰年也前此诏书示有司曰自我太宗袭熙厥功亿神裕人宥命方国肖翘启行亦莫不宁永惟土著之本民夫之重乃躬借田以倡农先震地房之满导改政之长懋柔嘉令芳于是乎孚肹蠁卤莽灭裂于是乎复敦厐穗滞秉遗见粮如坻我真考因其累盛重以明德故能步师百万狩医闾见武节髙世八九升突辽建元封奉符隤祉以无极肆余承绪兹率厥兴则热萧布币固有常所监农狎野厥存旧章惟一二执事率循而懋明之方春作时百谷革始姑使斯人悦羽旄之美重见汉官后嗣谂稼穑之艰不失夏物无赘聚储峙无烦劳供张趣合于礼劭吾农焉前期则修饬神壝按除膏壤夷道如砥呼跸填街稍防獝以护野杂荆牟以守燎阡陌绣错原隰龙鳞蒸膏冐橛协风回春于是旄头先驰属车齐躅奔星舞于旗斿行月于羽箙寿犀注铠肃给乎师营苍虬范驭秋游乎天辔琼钑流景金根照涂防幕周张纨绡繂既而揉耒剡耜载保介之间先穜后稑庬播植之器官分无诿事具不教天子乃以丙午之旦升华辂由太庭顔行山则衔枚无声龙虎见象堪舆奔警坌闾阖切囿游乃彷徉乎曾城之外五精来同七圣景从銮声佩节次于帷宫上既淳濯圭洁储思渊然昩明乃顿大次欵嘉坛索先农以享之因太积以配之血毛幽全金石铿訇躬接妥侑加祠官之一等礼重防袭且祖宗之遗意尔乃降灵场俨朱纮物覩于圣天健其行星田弥望绀辕储驾洪縻序进王歩有容三推成礼迩臣告备上曰朕志在敦本宠其强力可以劝何惮于勤遂推而进之有司以义固争几十拨而后释乃始弭节容与御夫观耕之台三公羣后班趋次耨靡然从风迈五逾九大农洒种庶人终亩宫师抃舞行内夭旋于时都人熈熈驻望皇轩或歌以壤或击于辕不图丛云之旦复见东户之年日华晏温天心冯豫奉斗极御应门翔鸡树竿坠鹄宣制大赉四海与之更始亏除威辟存问髙年振淹修坠平徭阔赋中外百执告至而策勲践过三更以差而赐帛膏以解雨鼓之巽风不崇朝而周万国先是羣臣绎丕懿润鸿名将琢之玉版纳于金匮至是则回雕舆坐前殿震照仪矩翕受典册皇皇哉兹礼真帝世之希阔臣工之旦暮者欤儒臣学于旧史窃明载芟之诗甸师之职在籍之谊有三说焉一典籍之常礼二籍履以亲事三借民而治之所言虽殊要之敺天下之民弃末而归本耳且古者谨察天庙申赦阳官田之不辟辟在司寇作为御廪钟而藏之其故何哉以为奉荐粢盛非无良农不如亲之愈也谁督耘耔非无猛制不若劝之善也夫祭莫大于备物物备而百神据之兵莫大于足食食足而四夷怀之人莫急于丰财丰财而有生聚之是三物之济否在此举也且周宣缺之戎轧其衰汉文用焉民阜其宜唐后勤止以丰易饥洪惟太宗光迪于前陛下述宣于后皇矣同底于道烝哉不陨其声方且九扈勤民三事就绪儗儗其盛陈陈相因粮余可捷草殖弗奥民一于耜家万斯箱遂驾五帝轶三王奋甘实而摅馨香也敢作颂曰
　　倬彼鲜原帝籍于田匪籍其勤我为民先悠悠春旗脉土于畿阳膏泽泽迈乎三推有壬有林亦莫不只我疆我里载耘载耔实苞实阜茀厥丰草田畯至喜祈年伊早我谷用成我仓既盈我仓耽耽钟于东南其用伊何事神荐馨为酒为醴为粢为盛烝之浮浮释之叟叟上帝居歆降福孔休降福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围兢兢业业以毖万几在丰念匮在饫思饥子子孙孙勿替引之
　　明堂颂　　　　　　　　　　　宋　祁
　　臣言去三月戊子制诏季秋有事于明堂臣以太常与礼官博士诣垂拱殿议配享事即建言周有臣曰旦始严父配天仲尼是之唐并诸儒说并祀六天帝不敢损陛下幸访有司请如古便四月乙丑诏若曰夫礼称情适文今议者言周唐则善至牵制所闻徧而不优宋亦一家让不制作如来嗣何且事天不及地配父而遗祖朕甚陋之水旱不时羣神与焉今赖天之力方内以治朕能合飨天地以三圣侑报百神咸秩并修况祖宗郊雩不为无比有司无讳以劳务称朕意臣伏诵圣训久乃开晓以为前古所缺羣臣不逮陛下独得于心其所以事神训人使万世子孙无以加者至于作声歌瑑圭邸帐防无文夜鼛弗严以竭恭至诚者尚数十物臣愚且不能徧知若令诗颂不传是陛下盛德神功不尽注天下耳目耸动四夷声隐乎无疆也谨撰成明堂颂一篇辞浅义直可使户晓壤翁辕童皆得涂讴臣昩死再拜以闻颂曰
　　天有明命以圣付圣太祖太宗燮伐大定谁僭而王孰擅而土左披右攘罔不就绪厥角在廷四夷无侮真考显承受报收成休休厥宁震震厥声七十而五号以大荣皇帝纂武有庇于下兵櫜不铦箙委而羽一农之饥吾饲以哺一夫之寒吾暖以褚日寛租徭嵗贷囷庾协气四薄顺旸若雨原髙隰下百谷膴膴二十九载惟秋九月乃即大庆度筵度室宝字署顔震照多物置使有五悉诏辅弼既款灵宫一享一祐天兵桓桓罗列卫营有闟有斿龙轭螭衡耳耳其驱雅雅于行旖旎连蜷风舞云萦士若衔枚骖牡不鸣吉日辛亥进祀于堂衣画衮然环瑀玱玱六帝二只三后侑旁醴淳牲肥嘉樽钜房芼醢果粢静洁芬香防炽胖升以迪厥尝我钟钦钦我舞俣俣天妥于坐百灵来序奔精哆光曶霍曾寓山灵渎怪显幽驰骛或旅诸墀或席诸庑有羶斯饫相惟辟公既敏而度帝拜稽首柴烟上举祝有嘏言皇帝受之产百斯祥裒万斯禧其矗如山其积如茨皇帝曰咨朕不专有旦御端门百执奔走其赦天下新邦之旧赒乏録劳刮濯痕垢官赏兵赍金爵是富驿欢四海间弗容昼天谓皇帝感实大徳承先在孝宗祀惟极其还而功防嗣千亿而子而孙长有万国天谓皇帝安我羣元投蛑斥螟稼溢于防疠讫疾攘人乐蹮蹮皇帝睂夀永锡万年前祀三日区霜如闭皇帝既斋一夕而霁六幙扫除若逢彗天清地晏夜星腾晰皇帝小心恭与防并徧见神只拜跪送迎久立于次须乐之成器必全玉牢不爱牲制为诸安以正和清夜鼓彻严敷致厥诚明明皇帝惟先训是式惇咸懿亲其磐如石存问龆耋容受谠直振淹登畯母或失职惟慈惟仁不厉声以色皇帝有言克已则兴丰守吾俭尊舍吾矜虽日之升瞿瞿兢兢无不此或承
　　皇帝神武颂　　　　　　　　　　宋　祁
　　或称皇初之世不赏而劝不罚而惧岂简册之弥文哉议者云否彼固未识夫震耀之饬天威刚健之奋干体也粤若圣人制海内之命据天位之尊总秉权纲章叙典宪不有威辟不足以震元憝不有变容不足以开至圣用能消弭殄行嘉靖多方阐皇灵宪宗轨丕天之大律一民之至权者已巨宋在宥列圣继綂际天丕冐亘地砥属仆威械以去煞袭道枢以训俭恩裕洪畅容典饬尽万寳取足合袪于皇极百灵隤祉震动于珍物然犹右贤左戚均权布宠百辟箴阙内平而外成五细在边畨休而递上防检来患蠲涤多辟勤勤恳恳者非弭乱之谓欤然而善制未能无敝有忧所以固国廼者先帝违俗羣邪济凶寄朝家之威席钧宰之贵侔尚方以制器狎神巫而缔绂乃至易守帅以渐丑图徙陵兆而投天隙拂戾蜚语恬有奸计遂欲包祸心以窃发执左道而干纪饵枭羮以未尽砺豺牙而密噬神灵震赫奸宄呈露辅臣建白丑党震壊赤车具狱而来上凶竖伏质而前死允恭事败先谓伏诛皇帝陛下深拱谅闇览照前典重当国之职慎退人之礼诏曰冡宰之任万枢所系今丞相谓自底不令其上大司徒印绶于是三事百执抗疏以请曰无将必诛列辟经制与众共弃常苦无赦谓今所犯恶不可闻愿龚天刑以塞羣议帝曰朕不致于理其放于朱崖然后起跅弛之臣明枉结之狱掊克之货附上于官附离之党肆赦一解漏鲸彗于网目摧虎吻于市道浴白日以升景投紫蜺而霁氛恶草絶而善苗兴清风翔而羣隂伏人灵纾愤道路相趋既而荐绅之徒相与喟然并称曰前日末命防梗孽臣乘间潜构不类隂倾时柄食椹靡化指莠待灭陛下探观时变先断宸虑倚文母之圣揽列辟之议亷考劓殄介不终日末减澄洗荡无余灾定寳业极南山之安殱渠魁易家人之召智不回虑恶未旋踵事已决矣昔滔天殛而虞功劭流言放而周德奋观阙诛而孔制列寳瑟僵而汉基永皆拨乱之盛凖长世之懿册所由来旧矣是以烈祖二宗垦菑除害箫勺众慝若彼之囏也太后圣上建威销萌只遹先训如此之备也宜乎励无前之景铄畅不杀之神武正春秋谨始之制释洪范作威之害开赐无疆之睂夀摛着不朽之尊名此其时矣盖天子穆然初载贬成仰定未遑论制作之事也下臣儓儗末品不足次新颂辄敢述舆人之咏简康衢之侍亦击辕折杨之比尔其辞曰
　　真宗御天休息羣元委裘上仙茂功全兮皇帝缵务惟新百度尚文右武鸿基固兮孽竖柄臣矜权取勲兴妖放命托机神兮上公列辟协忠宣力摧凶殄恶清君侧兮曰恭曰谓衔刀投裔神武不杀退以礼兮或附或离横贷敷施胁从罔治董之威兮氛开侵收美泽云游荷天鸿休德既优兮昭雪忠良舆颂风翔夤威旧章恤无疆兮
　　庆厯圣德颂　　　　　　　　　石　介
　　三月二十一日大昕皇帝御紫宸殿朝百官相得象殊拜竦枢密使夷简以司徒归第二十二日制命昌朝参知政事弼枢密副使二十六日勅除修靖素并充谏官四月八日皇帝御紫宸殿朝百官衍枢密使仲淹琦枢密副使乃用御史中丞拱辰御史邈御史平谏官修靖十一疏追竦枢宻使勅十三日勅又除襄为谏官天地人神昆虫草木无不懽喜皇帝退奸进贤发于至聪动于至诚奋于睿断见于刚克陟黜之明赏罚之公也上视汉魏隋唐五代凡千五百年其间非无圣神之主盛明之时未有如此选人之精得人之多进人之用人之尽实为希阔殊尤旷絶盛事在皇帝之德之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功德以为无前之休丕天之绩如仲淹弼实为不世出之贤求之于古尧则防龙舜则稷契周则闳散汉则萧曹唐则房魏陛下有之诸臣亦幸今天下之人望为宰相谏官者陛下尽用之此比云气草木蹄角羽毛之异万万不侔岂可翻无歌诗雅颂以播吾君之休声烈光神功圣德刻于琬琰流于金石告于天地奏于宗庙存于万千年而无穷尽哉臣实羞之臣尝爱慕唐大儒韩愈为博士日作元和圣德颂千二百言使宪宗功德赫奕炜煜照于千古至今观之如在当日陛下今日功德无让宪宗臣文学虽不逮韩愈而亦官于太学领博士职歌诗赞颂乃其职业窃拟于愈辄作庆厯圣德颂一首四言凡九百六十字文辞鄙俚固不足以发扬臣子之心亦欲使陛下功德赫奕炜照于千古万千年后观之如在今日也臣不胜死罪臣贱无路以进姑藏诸家以待乐府之采焉
