<!-- { "loadSidebar": true } -->
　　宸章申命庭闱叠被殊荣微【臣】仰邀
　　髙厚之仁施俯报劬劳之母德阖室哀感难罄名言
　　即日率子姓等诣香案前叩头谢
　　恩激切下诚不能自已敬遣家人张忠赍本陈谢遥
　　望
　　阙廷俨若咫尺【臣】不胜悚息依恋之至
　　谢
　　恩疏
　　奏为恭请
　　万安并谢
　　天恩事仰惟
　　皇上厪念东南要地特行巡省而
　　圣慈轸切尤重河防自入淮境以后即
　　亲阅归仁堤髙家堰等处详审河流曲直之势指授河臣挑筑之方因令尽闭滚水诸闸使东淮敌黄逼黄趋海
　　宸谋睿断洞晰源流此工告成则运道民生百世永赖不独下河七州县长享耕凿之利已也至于
　　翠华临幸自江而浙循察民依周防商囷屡次颁发德音截漕留粜二十万石蠲逋减税至一百余万有奇且旌亷奬能赦过宥罪谘访父老延见高年激劝军士则行阅武之典广励人才则増进取之额所至官吏将卒以及士农工贾罔不霑濡
　　圣泽仰戴
　　皇恩又若
　　御制祭文
　　亲酹明太祖陵寝复大书治隆唐宋扁额
　　特命
　　郡王率满阁臣伊桑阿阿兰泰及【臣】玉书捧安陵殿以四字之褒扬定千秋之史论典优礼渥自昔稀闻载诸简册允光奕防伏念微【臣】以守制在籍之人恭迎
　　圣驾获覩盛事自媿叨与扈从尺寸未効乃防皇上髙天厚地之恩格外优遇
　　驻跸江天寺颁赐
　　御书恭俭为德扁额并金山月夜诗一幅对句一聮
　　渊鉴斋法帖一部耕织图一册又
　　御书浮翠楼澄怀日新二扁对句一聮留题江天寺
　　者并以
　　赐臣及次扬州又颁赐
　　御用缀东珠凉帽一顶縀袍银鼠皮褂各一领靴一
　　双比至郑家口奏辞又防
　　天语温谕
　　赐哈宻干等三器【臣】荷
　　恩深重伏地感泣不能自己
　　奎章在望烛蓬荜以増荣
　　赐服被身顾顶踵而滋惧惟有镂刻寸心矢报没齿
　　而已【臣】以前月尽囘籍恭闻
　　圣驾于五月十七日
　　还宫谨缮疏奏请
　　万安并布微忱鸣谢【臣】过高邮时适高邵江都一路水势甚大府尹【臣】徐廷玺正在料理宣泄并此奏
　　闻伏祈
　　宸鉴【臣】不胜感仰瞻依之至
　　谢
　　恩疏
　　奏为恭承
　　宠命仰谢
　　天恩事窃【臣】于康熙三十八年五月内从山东道中
　　奏辞囘籍感戴
　　皇上格外隆恩朝夕钦仰如在咫尺今嵗入夏以来
　　【臣】因疾疴时作未得早赴
　　阙廷叩请
　　万安顷闻
　　圣驾自塞外回銮德威遐被下情益切欣恋于十月二十日接江南江西总督【臣】阿山咨开本月初七日吏部为请
　　旨事奉
　　旨张玉书着前来照旧办事钦此合行移防等因到
　　【臣臣】闻
　　命惶悚随设香案叩头谢
　　恩伏念【臣】由讲官出入禁廷洊预机务凡二十有余
　　载仰防
　　皇上天髙地厚眷遇逾涯而【臣】才识疎庸毫发无补矧今年已六十允宜投弃山林乃复上荷
　　天慈更加录用
　　君恩愈重【臣】媿愈深惟图勉竭涓埃庶防少逭諐咎【臣】于十一月初即束装起程先具疏陈谢令【臣】弟户部河南司郎中【臣】张恕可代赴通政司投进【臣】不胜感激悚息之至
　　谢
　　恩疏
　　奏为
　　天章溥锡
　　恩出非常谨合词陈谢永识盛典事康熙四十一年五月二十五日吏部尚书【臣陈廷敬】都察院左副都御史【臣励杜讷】翰林院编修【臣查升】传
　　旨召汉大学士学士九卿詹事府宗人府府丞顺天府府尹府丞太常寺光禄寺太仆寺鸿胪寺卿少卿国子监祭酒司业翰林院编修检讨以上科道掌印不掌印等官齐集于
　　保和殿侍卫海青伍什常寿马武伍格捧示
　　御书
　　谕旨云寻章摘句华丽词藻非帝王之所本朕四十余年惟日兢兢未尝刻晷少释万几自警有始无终之诮念兹在兹也政事稍暇颇好书射歴年以来所积临摹字幅赐卿等观看钦此
　　谕旨大书三幅
　　赐【臣玉书臣琠臣赐履】各一其绫绢纸大小幅御书分赐【臣】等一百五十员人各一幅或书
　　御制诗章或临摹旧迹
　　天章炳焕
　　宸翰淋漓辉映古今昭囘日月前波后偃鳯翥鸾翔洵乎化工之笔非自古帝王名臣之善书者所能髣髴万一者也至于
　　御制篇什轸念民依则德音洋溢训勉臣下则义蕴精深览古兴怀常抒性奥静观自得时见天心即触景咏物之微言皆内圣外王之至道【臣】等钦惟
　　皇上躬理万防励精宵旰四十余年如一日内宁外戢手致太平择吏安民勤求治理嵗有蠲除之赋日闻矜恤之刑所以劳心政事者至矣而几务稍暇即博观书史留意翰墨数年以内临池所积遂逾数千幅之多前
　　命满洲诸大臣较射既毕随各
　　赐御书一幅满汉内阁部院诸臣求赐堂额及衙门
　　扁额并训饬士子文者俱邀
　　圣慈一一颁发而禁近诸臣咸叠防
　　恩赐今又荷此
　　溥赐殊恩尤属格外旷典侍卫臣捧出之顷羣情懽跃声洽
　　殿陛自有载籍以来实为希觏【臣】等幸获至宝摹勒珍藏永垂不朽奎光咫尺朝夕拜瞻矢报高厚无有纪极谨此合疏鸣谢伏乞
　　睿鉴【臣】等不胜感激欣忭之至
　　谢
　　恩公疏
　　奏为
　　圣主屡沛宏仁安徽特防大泽臣邻喜溢兆姓懽腾谨
　　沥羣情合词恭谢事仰惟
　　皇上怙冒如天休和被世海隅日出之地含生负气
　　之伦莫不普沐
　　皇仁均霑乐利而
　　圣心宵旰慈轸惟以善政莫先于养民而惠民莫切于蠲赋数年以前曽计天府撙节之余蓄为各省大霈之恩膏自畿辅以迄遐陬次第赐田租一年稽之前史实为希觏至于江南一省被德尤深蠲歴年之积逋减商贾之额税不啻数百万有奇而留漕贮粟发帑治河更以百余万计今年江苏等属地方再邀
　　特恩蠲免正赋兹奉
　　上谕将安徽巡抚所属七府三州康熙四十二年地
　　丁钱粮乂通行免征
　　皇上念上下两江财赋重地而特加恩优防以培养
　　小民有余之力真至殷且渥矣
　　德音一下万口懽呼咸谓江南通省频嵗叨防圣泽比屋盈宁所有应输之正供原属小民之常分而非常鸿仁出于格外且先期豫免俾人悉周知胥吏之侵蚀既除则闾井之霑濡皆徧自是一嵗之内获裕葢藏将见千里之遥无非乐土凡士庶商旅在辇毂之下者既皆颂声溢路而在籍之绅衿百姓尤日夕引领以冀
　　翠华之临幸共抒嵩呼
　　万寿之忱【臣】等忝列班联久糜禄养深媿无涓埃尺寸可以仰答万一惟率同父老子弟共鼔舞于尧天舜日之下而已谨缮公疏踊跃上陈伏祈
　　睿鉴【臣】等不胜感激惶悚之至
　　禘祭议
　　题为
　　圣朝礼无不备大典当议修举请乞
　　勅部详议永垂则效事【臣】等综考礼制言禘者不一有谓虞夏禘黄帝殷周禘帝喾皆配祭昊天于圜丘者有谓祖之所自出为感生帝而祭之于南郊者有谓圜丘方泽宗庙为三禘者先儒皆辨其非而言宗庙之禘又不一説有谓禘祭止及毁庙不及亲庙者有谓长发之诗为殷之禘雍之诗为周之禘而亲庙毁庙兼祭者惟唐赵匡陆淳皆以为禘异于祫不兼羣庙王者既立始祖所自出之帝而以始祖配之故名为禘至于三年一祫五年一禘经无明文其説始于汉儒而后之议礼者咸宗之汉唐宋所行禘礼并莫考始祖之所自出止于五嵗之中合羣庙之王行一祫一禘两大祭于其宗庙而已大抵夏商以前有禘之祭而其制未详汉唐以后有禘之名而与袷无别惟周以后稷为始祖以帝喾为所自出之帝而太庙之中原无帝喾之位故袷祭不及帝喾至禘祭时乃特设帝喾之位以稷配焉行于后代不能尽合故宋神宗面谕廷臣议罢禘礼明洪武初御史答禄与权请举褅祭众议亦以为不必行诏从其议至嘉靖中乃立虚位祀皇初祖帝而以太祖配享事属不经礼亦旋罢洪惟我
　　国家受
　　天显命世徳相承自
　　肇祖原皇帝以前
　　列祖徽猷炳载
　　国史非汉唐宋明所可比拟方定鼎之初追上
　　四祖尊称以
　　肇祖原皇帝始基王迹故立庙崇祀自
　　肇祖始夫太庙之中以受命之君为太祖允宜特尊者
　　也我
　　太祖髙皇帝功德隆盛与天无极自当为
　　太庙万世之祖上而推所自出则缔造之业
　　肇祖为最着今
　　太庙祭礼四孟分祭于
　　前殿
　　后殿以各伸其尊嵗暮祫享于
　　前殿以同将其敬一嵗之中自
　　肇祖以下屡申裸献仁孝诚敬已无不极五年一禘之祭不必举行祀典闗系重大李时谦请行禘祭又谓设虗位以祀不晰古制不谙
　　国史所请应无庸议
　　袭五经博士议
　　题为恳赐转请题袭以沐
　　圣恩以昭盛典事【臣】等议得宋儒朱熹祖籍徽州之婺源以父松官于闽遂居闽之建安熹长子塾之后世居建安守熹之墓次子埜之后还居婺源守熹祖墓故熹之裔有闽徽二派明实录开载景泰六年以塾之后梴为五经博士主建安祀嘉靖二年照建安例以埜之后墅为五经博士主婺源祀原有博士二员我
　　朝顺治十二年臣部覆准朱煌袭五经博士于婺源县奉祀在案今据福建巡抚张仲举会同总督兴永朝题称有建安原袭博士朱之隽于顺治九年曽起文赴部因病旋卒而其子金铉又经早亡时其孙潆尚在幼穉致稽请袭至康熙十九年潆始具呈申请叠经移查驳复志乗宗图悉相符合朱潆实系闽派应袭之人等语仰惟
　　皇上崇奬先儒广厉正学以朱熹有功经传特于徽
　　闽二处各赐
　　御书扁额褒崇之典逾于徃代熹十八世嫡孙潆既经该督抚查明具题应准承袭五经博士以奉建安祀事恭
　　命下臣部转行吏部察例给劄可也
　　建述圣庙议
　　题为述圣未有专庙恳
　　勅鼎建以隆祀典事【臣】等窃考子思子从祀孔子庙自宋大观二年始至端平初升入十哲祀于堂上咸淳初同曽子升入顔孟之列是为四配而顔子庙初建于兖在唐开元二十七年嗣建于曲阜在元泰定三年孟子庙建于邹县在宋景祐四年曽子庙建于嘉祥县志称剏始无考至明正统以后屡经修葺惟子思子向未建有专庙元元贞初因邹县旧有子思讲堂遂建子思祠后改称书院明正德元年始以衍圣公次子世袭五经博士奉邹县书院祀事而曲阜之庙祀缺焉今博士孔毓埏疏称数千年之缺略留待今日乞照顔曽孟三贤祀典一体立庙庙基即在阙里孔庙西北隅其建庙之资自行区处应如所请仿顔曽孟三庙规制建立子思子庙春秋致祭载诸祀典至于疏请
　　勅撰碑文
　　御书扁额用以昭示来兹应俟庙宇报竣到部之日
　　臣部恭请
　　睿裁
　　修
　　御制文集议
