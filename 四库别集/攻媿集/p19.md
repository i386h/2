<!-- { "loadSidebar": true } -->
　　杨花
　　雨压轻寒春较迟春深不见栁绵飞忽然飞入闲庭院疑是故人何处归
　　栁绵无数糁枝头日暖随风扑画楼万象可观惟有雪喜看晴昼满空游
　　为我轻攀緑栁枝带花低护笑携归日长深院微风动要看松绵当面飞
　　野芳庭草是生涯老去秖宜闲在家几日惜春留不住小鬟为我拾杨花
　　送王伯奋守筠阳
　　三槐名德萃清门七叶为州赖有君道院无忘山谷赋郡斋当继頴滨文君应膝上邻文度我向东牀忆右军振起家声差易耳便看奏最蹑青云
　　别王恭叔
　　两儿虽近隔江潮赖有王郎慰寂寥远侍双亲官道院为同尽室饯西桥脑脂遮眼最闗念客路寻仙勿惮遥别后飞缄问安否数来谷口访山樵
　　别长女涓
　　老我年来百念轻文姬助我以琴鸣等闲相对成三弄游戏俱弹似一声举酒不堪千里别登途知用几程行郡斋自是神仙窟防有堦庭玉树生
　　赵资政园梅篆
　　小径囘环里许长寒梅森列间疎篁路如古茧萦缪篆身似轻烟缭印香九折坂中经蜀险八盘岭上趁朝忙归来游戏通幽处笑看危途几太行
　　示从子
　　东院敲棋西院琴固知犹胜别劳心少年不比老痴叔且向书牕惜寸隂
　　赠画梅吕生
　　西湖处士赋疎影未似希贞好乐章岂是无情甘澹泊受他风月几凄凉
　　防自剡州寄水晶蒲萄
　　马乳从他堆满盘未如清嚼水晶寒固知一县蒲萄熟不用劳人数问安
　　送汪庄仲赴江东仓幕彊仲荆门签判
　　不见适斋老于今三四秋弟兄登宦路亲党驻行舟老病无诗思衰怀重别愁外家门戸盛勉力绍箕裘外氏防恩厚文昌独我知居惭酷似舅喜有宁馨儿遇事行方便禔身谨护持公余定多暇黄巻有余师早嵗过秋浦贪程不入闗君今参俭幕时得上齐山肤使资闗决贤俣伴宴闲好音频寄我借此一开顔之子游何许平州更玉州山川称胜絶幕府信风流翠巘寒逾秀金莲夜不收天涯念乡国少上仲宣楼见説荆门地如门蔽楚荆旧时为内郡今日号边城但守平平防毋求赫赫名勉哉闗决际从此振家声
　　送元积弟赴淮东总属
　　南徐来往饱经过总饷宾寮入礼罗子去幸陪邹湛辈君今还是伯休那金闺通籍时方可铁瓮名城景最多我有净名遗记在试从万井访维摩
　　十人兄弟五人存心事方欣得细论可但衰迟怜远别只因喜惧有慈尊倚门何止期吾子发防还知望好孙从此三年风雨夜寂寥棊局与清樽
　　陈君举既亡汪文子携其所作春秋后传及送行诗来次韵
　　名盛望有备枝披实亦繁无由究贤业犹幸立斯言书在经逾显人亡道更尊九京如可作与子共南辕
　　送赵伯藏倅永嘉
　　当代投闲老吏师佳儿官业具而微已烦潘令宰花县正要王祥康海圻得助江山诗兴逸平分风月羽觞挥安车何日迎清献又向堂前戏防衣
　　分教分符恰五年异乡每若故乡然归来几作池塘梦送别欲随驺御仙目断甘林应饱熟手栽栾实想芳鲜邦人若问老州牧为説清霜绕鬓边
　　昼寝
　　弹彻悲风更广陵沧浪一为濯尘缨邯郸枕上梦初觉喜听檐间风雨声
　　唤仙阁
　　上到危层莫唤仙才凭横槛挹江天江天如许来供眼何用王乔更偓佺
　　多少寻仙更不还茫竟堕有无间使其真有毋庸唤仙自层城我自山
　　犯暑来登览松风为洒然龙泉登古井虹影卧中川万簇寒林秀四山秋色鲜诗翁不可见况敢唤飞仙
　　送赵敏之丞彭泽
　　淮甸归来涉学深孤云又出亦何心公余岩下读书去远继风流石橘林
　　渊明事晋肯臣刘仁杰忠良不附周见説三贤参羽士【尉斯光】盍将吴簿配苹羞【南唐吴举为彭泽主簿有高节见六一集】
　　陶令居官八十日始为督邮方赋归君家门戸要兴起未用飘然咏式微
　　阿虞试晬戏作
　　阿虞匍匐晬盘中事事都拏要学翁最是传家清白处不将双手向顽铜
　　赠别卢甥申之归吴门
　　千里何妨命驾迟晤言未厌已西驰子休重赋琼瑰赠我亦懒歌亲戚离好向清江论乐府更从叶子説新诗乐闲引纸五十尺为篆离骚继李斯
　　又谢申之示诗巻
　　不见贤甥十一年新诗示我百余篇古风已喜能行意近体尤欣细属聨宅相真成珠在侧冷官休叹坐无毡作诗勿谓今余事更下功夫继玉川
　　送秦仲防通判
　　清德曽瞻啓庆碑孙曽清更畏人知秖縁一介弗轻取坐使斯民不忍欺濑水家传御书卦宣城手写送行诗典型尚继金銮旧马氏一门谁白眉
　　题舆再到海东涯嗜学深于入幕时一字未通终不置五行俱下尚嫌迟情亲端有卜邻意别后空劳望月思老我无因可重见祝君来此拥旌麾
　　谢剡中沈元龙惠诗
　　东阳何事到东州百语曾无一语酬深羡松筠无败叶自言蒲栁已先秋千金既觉成虚掷双璧还惊又暗投别后未知何日见但将吾道付沧洲
　　谢舒景叔写照见赠
　　谁写衰容入画图本来面目旧形模几年老瘦鬓如雪不道今吾非故吾
　　庭前一莲着花
　　门外荷莲浥露华緑云平地拥秋霞病夫不耐出门去且看庭前第一花
　　淯月下鼓琴用□韵
　　老穉团栾鲤在庭文姬为鼓玉琴声起来同作悲风曲倍觉先秋月影清
　　国仲观迁居尹隩访别
　　晚年未定一枝巢到处葢头无把茅又欲浮家过尹隩何殊乐道向莘郊君今去此难招隐老更从谁可定交见説衡门临野水秋深容我去推敲
　　仲观有诗来谢次韵
　　危机屡见劔头炊喜及挂冠神武时从此含藏三寸舌算来插得几张匙读书牕下频勤习攻媿庵中老住持速办小舟频往返及今精力未全衰
　　谢王粹中惠白鹤山麟川观斑竹杖竝竹舆
　　麟川仙馆翠琅玕荷子携来白鹤山未效葛坡龙种化絶胜湘浦泪痕斑裁为柱杖一寻许巧作乗舆四尺悭儿子门生俱努力病夫欲过虎谿还
　　曽无逸中名燕居曰和三续社有诗次韵【欲和防三家以续双林】
　　通地通天秖个中千岐虽别大都同两家偶尔流传盛一贯临之内外融欲境扫开心在我浮云散尽月当空感而通者后来语不感须知自有通
　　老来
　　老来何以度光隂秖有围棋与鼓琴棊为心劳疎对局琴因臂弱倦调音曲肱时复同尼父面壁何妨学少林气习未除秖自笑又还弄笔动微吟
　　长生草
　　玻璃擢叶玉蟠根千里提携寄海滨雨泽不霑仍自润土膏无着自长春嵗寒秀色镇衣旧日暖素英能一新我欲饵之求久视恐君灵已不灵人
　　谢黄汝济教授惠建茶竝惠山泉
　　几年不泛浙西船每忆林间访惠泉雅好谁如广文老亲携直到病夫前细倾琼液清如旧更瀹云芽味始全或问此为真病否其中自有石如拳
　　史子仁碧沚
　　相家本有四明山更葺桃源莽间四面楼台相映发一川烟水自弯环
　　中川累石势嵯峩城上遥岑耸翠螺旧説夕阳无限好此中最得夕阳多
　　题赵晞远二画
　　藻飜数尾已如生妙絶鱼儿作队行不是深知濠上趣未应笔底得纵横【鱼扇】
　　牕前惊见一枝斜照眼英英十数花千载简斋僊去后何人更着好诗夸【墨梅】
　　送陈表道倅岳阳
　　垂上青云去如何乗贰车轻为千里别时寄几行书剸剧才无滞传家学有余当涂足知己应不费吹嘘闻説巴陵好楼高占古城湖光千顷白山色一螺明赤壁沈沙防苍烟老树精好诗收拾下寄我慰离情
　　元珍弟酌别赋此赠之
　　归来十暑又三霜衰病那知谒帝傍采菊初期老陶令种桃应是笑刘郎不辞白首登鼇禁正欲青衫及鴈行今夕团栾同醉后未知何日驾归航
　　灵芝寺
　　送客灵芝寺凭栏山有无自从朝北阙始得见西湖烟外移轻桨波间浴野鳬清寒不可驻囘首又神都闾丘医视脉曰老人之脉如小春有感
　　老去光隂似小春如何比得少年人君看桃李秋风后纵有花开不是真
　　贡闱对砚盘发叹
　　老去未忘黄与朱琢成三砚乐闲居岂能更作诸生业但欲频看后世书视草北门才已尽持衡南省计尤疎便须再挂衣冠去约汝同归故草庐
　　次韵李孟远使君与林雪巢子季武诗
　　古梅巨石瞰清池觞咏曽陪老啓期别我遂成千古恨传家空有一篇诗使君尚尔悲陈迹处士惜非同此时若使南楼预清赏胡牀应奉庾元规
　　玉堂早起
　　早起多奔走旬休亦往还偶因二士试始得一朝闲灵鹊花枝上金鱼荇蔕间素餐终有媿只忆旧家山
　　赠徐松
　　我为浮名媿引年老余八十尚飘然不如合却谈天口归向白云深处眠
　　经筵讲诗彻章进诗
　　圣主承丕祚于今嵗几迁昭回光饰物刚健位乗干善治新更化当阳独揽权诛鉏及共鲧擢任列闳颠曩日方谋始宸心最急先未遑亲政理首务闗经筵恭俭甘卑室尊严拱细旃书居勤已甚坐侍礼无前讲彻诗三百时逢运半千诸儒深诵説六义极摩研俯阅毛公传旁参郑氏笺慨寻中古意重是素王编旧本三千首终存十二篇虽遭煨烬厄三赖咏歌全开迹因农事安民在井田成功时迈酌兴业大明緜东国思平赋南山乐得贤艰难由后稷劳来美周宣起自绍熙载迨兹嘉定年闗雎从肇彼殷武遂终焉宠数传中旨恩光被迩聨神文期继踵元祐信齐肩内厩颁云骑雕鞌绚锦鞯茗分龙焙品香拂御炉烟众俊咸宣力孤生亦备员少时曽学咏老去未忘筌纳禄诚休矣归耕久晏然锋车俄促召梓里谓登僊词禁容挥翰天官命典铨岂知侵暮境重得侍甘泉朽质何能报孱躯殆欲捐尚思求谲谏海岳效尘涓
　　题天竺珪老复庵
　　路从天竺更微南衲子邀余过复庵八法照人瞻睿藻一峯当戸拥晴岚竒文初动玩羲画万物竝观师老耼六用不成均此理楞严容我为同参
　　为倪正甫尚书题壮怀堂扁以诗来谢次韵
　　久矣君宜任弼谐果随驿召上天阶几年不作相逢梦一日俄倾积别怀情厚夫君几鲍叔愚如老我类高柴他时戸册高悬后直欲扁舟访水涯




　　攻媿集巻十
　　钦定四库全书
　　攻媿集卷十一
　　宋　楼钥　撰
　　今体诗
　　送赵德老观文东归
　　趣还宗老侍经筵宿望訏谟信伟然引疾屡烦颁汉制赋归先已买吴船去年趋召叨同传今日求闲媿着鞭未得相随出闗去羡公徒御若登仙
　　往还不过酒三行成败同观棊一枰东海敢言成二老西湖自足度余生朅来便觉废兹事归去定须寻旧盟锦里锦坊秋色里梦魂先已到江城
　　送倪正甫尚书守南徐
　　君如春栁我如松晚嵗重逢意逾通日日公余搜理窟时时史暇乐谈丛友朋罕有心相照兄弟惟应姓不同此别未知何日见掺袪无语对西风
　　满腔忠膜与嘉谟空洞他无一物余有语莫非忧国志欲行犹上荐贤书已欣勇退成清节更喜高眠即故庐廊庙须公经济手不应敛惠向南徐
　　几囘去国向吴兴出处虽高事不平兹以优恩临北固不妨禁直寓西清羡君决去行何速媿我求归计未成淛水东西又千里壮怀堂上未忘情
　　戏题十四
　　十四朱欲动时泛商流羽看瑶姬疏不隔如花面声急还同堕马儿谿蟹霜余萦密网檐蛛雨后理轻丝曲终劝客杯无算一吐空喉醉不知
　　枢密新府
　　平生苦欲住山间每恨家居不傍山游倦怱来参宥密公余却得对孱顔援琴万壑自同响缓步一丘犹可攀信美终非吾久处乞身惟待老乡闗
