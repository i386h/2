<!-- { "loadSidebar": true } -->
　　钦定四库全书　　　　　集部三
　　传家集　　　　　　　　别集类二【宋】
　　提要
　　【臣】等谨案传家集八十巻宋司马光撰凡赋一巻诗十四巻襍文五十七巻题跋疑孟史剡共一巻迃书一巻壶格防问乐词共一巻志三巻碑行状墓表哀辞共一巻祭文一巻光大儒名臣固不以文重然即以文论亦所谓辞有体要者邵伯温闻见录记王安石推其文类西汉不诬也伯温又称光除知制诰自言不善为四六神宗许其用古文体今按集中制诏亦有俪体者但语自质实不以骈丽为工耳邵博闻见后录谓光辞枢宻副使疏传家集不载博独记之熙宁中光尝论西夏事其疏亦不传惟畧见于元城语录中又论张载私諡一书载张子全书之首称其真迹在杨时家本集不载则亦颇有散佚矣光所作疑孟今载集中元白珽湛渊静语谓为王安石而发攷孟子之表章为经实自王安石始或意见相激务与相反亦事理之所有疑珽必有所受之亦可存以备一説也乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　传家集巻一　　　　　　宋　司马光　撰古赋
　　交趾献竒兽赋【嘉祐三年八月二十七日上】
　　皇帝御天下三十有六载化洽于人德通于神迩无不恊逺无不臻粤有交趾来献麒麟其为状也熊颈而鸟噣豨首而牛身犀则无角象而有鳞其力甚武其心则驯盖遐方异气之产故图谍靡得而询于是降轺车之使发旁县之民除涂于林岭之隘引舟于江淮之濵旷时月而渉万里然后得入觐于中宸与夫雕题卉服之士南金象齿之珍款紫闼而坌入充彤庭而并陈于是羣公卿士百僚庶尹俨然垂绅荐笏旅进而称曰陛下功冠防古化侔仪极恭承神只严奉宗稷纯孝烝烝小心翼翼出入起居不忘于训典进退周旋必咨于轨则体文王之卑服遵大禹之菲食宫室观台无砻刻之华舆马器用无珠玉之饰游必备于法驾燕不废于朝夕此皆帝王所不能为而陛下行之尚不忘于怵惕是以方内乂宁黎民滋殖垂髫之童耳皆习于诗礼戴白之叟目不睹夫金革至于根着浮流防行喙息无不翔舞太和涵濡茂泽此殊俗所以响臻灵兽所以来格虽汉室之初黒鹇贡于絶徼周家之隆白雉通于重译殆不足方也臣等谓冝命恊律播之声歌诏太史编之简策以发挥不世之鸿休张大无伦之丕绩不亦伟乎皇帝乃穆然深思愀然不怡曰吾闻古圣人之治天下也正心以为本修身以为基闺门睦而四海率服朝众和而羣生悦随故务其近不务其逺急其大不急其防今邦虽康未能复汉唐之宇俗虽阜未能追尧舜之时况物尚疵疠而民犹怨咨朕何敢以未治而忘乱未安而忘危享四方之献当三灵之厘且是兽也生岭峤之外出沮泽之湄得其来吾德不为之大纵其去吾德不为之亏柰何贪其琛賮之美悦其鳞介之竒容其欺绐之语听其谄谀之辞以惑逺近之望以为蛮夷之嗤不若以迎兽之劳为迎士之用养兽之费为养贤之资使功烈烜赫声明葳蕤废耳目一日之玩为子孙万世之规岂不美欤于是羣臣拜手稽首咸曰此盛德之事臣等愚戆所不及陛下诚有意于此臣等敢不同心竭力对扬而行之皇帝于是御棫朴之篇观大畜之繇延黄髪之儒显岩穴之秀善有可旌无间于幽逺言有可采不弃于防陋位匪德而不升官无能而不授使稷契居左臯防立右伊吕在前周召侍后相与讲经艺之渊源览皇王之步骤求大化之所未孚访惠泽之所未究兴民之利若夫饥渴除民之害若忧夫疾疚赐予简而功无所遗刑罚清而奸无所漏浮费省而物不屈于求须苛役蠲而农不妨于耘耨使之夏有葛而冬有裘居有仓而行有糗丝纩之饶足以养其老甘脆之余足以慈其幼地不加广而百姓足赋不加多而县官富道涂之人耻争而喜让闾阎之俗弃漓而归厚户知礼义之方人享期頥之夀然后旃裘之长顿颡而詟服祝发之渠回面而奔走靡不投利兵而袭冠带焚僣服而请印绶于是三光澄清万灵敷佑风雨时若百稼丰茂休气充塞殊祥辐辏甘露霡霂于林薄醴泉觱沸于嵌窦华茎罗植于堦戺朱草丛生于庭霤鳯凰长离骈枝而结巢黄龙驺虞羣友而为畜由是观之则彼裔夷之凡禽瘴海之怪兽皮不足以备车甲肉不足以登爼豆夫又何足以耗水衡之刍而汚百里之囿者哉
　　稷下赋
　　齐王乐五帝之遐风嘉三王之茂烈致千里之竒士总百家之伟说于是筑钜馆临康衢盛处士之逰壮学者之居美矣哉髙门横闶夏屋长檐罇罍明洁几杖清严尔乃杂佩华缨净冠素履端居危坐规行矩止相与奋髯横议投袂髙谈下论孔墨上述羲炎树同防异辨是分非荣誉樵株为之蓊蔚訾毁珵美化为瑕玼譬若兰芷蒿莎布濩于云梦之洳鸿鹄鸧鼔舞于渤澥之涯于是齐王沛然来游欣然自喜谓稷下之富尽海内之美慨乎有自得之志矣祭酒荀卿进而称曰吾王辟仁义之涂殖诗书之林安人之虑广致治之意深然而诸侯未服四邻交侵士有行役之怨民有愁痛之音意者臣等道术之浅薄未足以称王之用心故也王曰先生之责寡人深矣愿卒闻之对曰臣闻之珷玞乱玉鱼目间珠泥沙涨者其泉慁莨莠茂者其糓芜网者弃纲而失叙行者多歧而防涂今是非一槩邪正同区异端角进大道羇孤何以齐踪于夏商继轸于唐虞诚能拨去浮末敦明本初修先王之典礼践大圣之规模德被品物威加海隅忠正修列防邪放踈行其言不必饱其腹用其道不必暖其肤使臣饭粱齧肥而餐骄君之禄不若荷鉏秉耒而为尧舜之徒惜夫美食华衣髙堂闲室凤藻鸱义豹文麋质诵无用之言费难得之日民未治不与其忧国将危不知其失臣窃以大王为徒慕养贤之名而未覩用贤之实也已
　　灵物赋【元丰元年六月二十七日作】
　　有物于此制之则留纵之则去巻之则小舒之则钜守之有主用之有度习之有常养之有素誉之不喜毁之不怒诱之不迁胁之不惧吾不知其何物聊志之于兹赋











　　传家集巻一
　　钦定四库全书
　　传家集巻二　　　　　　宋　司马光　撰古诗一
　　赠邵兴宗
　　穷逹有常分得丧难豫言古今浩茫茫倚伏安可原轩裳彼自荣举俗同崩奔锱铢校重轻氷火殊凉温君子固无愧立身明本根度矩苟不愆宠辱徒喧喧有如清济流横贯长河浑景公马千驷南面雄东藩陶青刘舍徒位为丞相尊当时非不显磨灭何足论顔回在陋巷藜藿甘盘飧原宪结弊衣蓬蒿塞其门当时岂不穷至今荣名存况君齿方壮德业素所敦安知搨翅归不作凌云飜要之白首期壮烈施元元为君画善防洒扫清前轩长舒四五榻客来辄开樽群愁喜伺人稍醒必烦寃拒之亦无佗体中常昏昏
　　邵兴宗南园草盛不翦仆过而爱之为诗以赠
　　君家在何许逺与南城邻车马不甚繁门前无俗尘有园废鉏治绕舎皆荆榛入夏益滋蔓鬖鬖髙没人岂无旧桃李芜杂与之均谓言彼草木于我奚踈亲于间置取舎岂得完天眞不若任其然同受雨露仁物性且不违人心何缁磷闭户不迎客箕踞无冠巾苟忘轩冕心何异巢居民
　　送文慧师归眉山【应符】
　　至人心如云去住唯所适飘飖涉四海岂复校喧寂朅来王城游红尘暧晨夕忽思还故峯不可留宿昔离合皆自然于何寄驩戚从兹坐林下白首傲泉石山鸟集掌中巴猿侍瓶锡寺前烟蔓深何处求行迹
　　出都日涂中成【请告归陕及之汾隂省兄时所为】
　　贱生习山野愚陋出于骨虽为冠带拘性非樊笼物扬鞭出都门旷若觧徽绋是时天风恶灵沼波荡汩龙鬛互骞腾鸥羣逺浮没川原踈豁烟火稍萧瑟草木虽未荣春态先髣髴桑稀林已斜桞弱条可屈蛛罥晴阳防土壅新窟徐驱款段马放辔不呵咄与尔同逍遥红尘免蓬勃
　　重经车辋谷
　　昔年道经车辋谷直上七里盐南坡今年行役复到此方春流汗如飜波中涂太息坐盘石涕泗不觉双滂沱我生防尚在丘壑强若麋鹿婴虞罗人逾三十只有老后时过此知如何云泉佳处须速去登山筋力行蹉跎
　　送崔尉【尧封】之官巢县
　　弱嵗家淮南常爱风土美悠然送君行思逐髙秋起巢湖映防寒照眼正清泚低昂蹙荷芡明灭萦葭苇银花鲙肥鱼玉粒炊香米居人自丰乐不与佗乡比况得良吏来倍复蒙嘉祉君为太学生气格已英伟登科如拾遗举步歘千里毋嫌位尚防观政此为始尊公乆场屋上国困泥滓岂不重相离念子勉为理当令佳誉新满人耳髙堂虽在逺闻之足为喜何必羞三牲然后称甘防
　　酬宋次道初登朝呈同舍
　　林葩积浮脆烟雾矜春姿山桂结芳坚冰霰横秋枝夫君名卿嗣华实双葳蕤如何仕不偶通籍鬓生丝岂非秋桂类不足烦嗟咨我今三十余汩没无佗竒正恐食浮人敢言位犹卑同登天子廷自视诚非冝清朝正求治諌路方坦夷太平可立致此任非君谁
　　奉同范景仁宋次道太常致斋韩廷评【维】见过阍人不时内韩去乃知为诗谢之
　　端居太常署寒日淡孤清取酒呼诸友谈笑方纵横韩君士林秀四海依髙名家袭钟鼎贵身无簮组萦逍遥风尘外万物秋毫轻未尝妄过人所过以为荣如何枉玉趾及门失相迎主人岂傲客事有迷悮并追延既不及相视徒嗟惊威凤顾脩梧不下还孤征景星欻呈彩旋有流云生灵物固难覩俗眼眞不明投谢有何物珉石从双琼
　　送守哲归庐山
　　哲公金陵来神韵自孤秀京华三十春髙节愈幽茂烜赫公卿门道俗日奔走自非趣尚合一息不相就慷慨贤豪士波溢千金富蔬饭苟有余秋毫未尝受嚻呶不可变坚白如琼琇居然尚愁寂终厌尘土臭忽思香炉云荟蔚冠孤岫振衣寻昔游烟霞宛如旧络木藤蔓长攫石松根瘦瀑泉响夜壑乳管添春窦茅茨防方丈宴坐度清昼几席雨竒花阶除驯猛兽方知物外乐回视人寰陋慎勿露声光愚迷将辐凑
　　清明后二日同邻几景仁次道中道兴宗元明秉国如晦公踈饮赵道士东轩以日暮天无云春风扇防和为韵得和字
　　寂寥清明后余春已无多闲轩冨佳致不惜载酒过水木晚尤秀风烟晴更和临樽不尽醉柰此芳菲何晋康陈生【庸】家世以孝悌闻有异木连理生其庭郡欲旌表其门不果王禹玉为之求诗于朝之士大夫以纪之
　　灵珠蟠泥沙积水不能掩贤人畜美德乆矣自标检陈生世同财百口共丰俭逺居岭海间天质非陶染邦人慕其行鬬辨日衰减祥木并殊柯童童植轩槛或欲揭其门令人识仪范愚公私不然外奬由内歉已能孝悌着黙致神灵感何必赐牛酒然后明襃贬况兹诗咏末事铅椠才薄不敢辤适能为污防
　　送邵兴宗之丹阳
　　赤日裂后土万家如烘炉君行何事役似为贫所驱埃尘稍去眼云景日萧踈扁舟乗长风倐忽变三呉六年羇旅倦一旦谁扫除慎勿忘回首浩荡江山娯
　　瘿盆
　　瘿盆生以丑自鬻突兀当轩耸羣目海鼃鬭怒腹干张老鲛蟠蛰鳞鬐秃昔时仙客浮孤槎波防渍朽成凹洼蜀都买卜置之去尔来流落严遵家谁逄好事得寳蓄裁供盥濯眞可辱况为饮具承欢娯未必蟠根胜珠玉不若刳为太古尊满明水羞百神桴苇籥荐忠信坐使风俗还深淳
　　送张兵部【中庸字元常】知遂州
