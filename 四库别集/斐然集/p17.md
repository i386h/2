<!-- { "loadSidebar": true } -->
　　伏审光膺宸命职列书林凡属俊游共欣荣问尝谓西昆册府南极星躔集冠冕之名流实朝廷之妙选于此养才而育德俾茂经纶岂徒较艺以程能务为华藻时虽右武上急用儒厌驰马试剑之言求说礼敦诗之士肇开秘馆广集时髦既富之简编使博其闻见以尽卓约之守又淹之嵗月使积其进修而期器业之成凡风望之所加寔纪纲之攸赖进居廊庙必能熈帝载而亮天工退处江湖亦可立懦夫而敦薄俗搜扬孰称英特是宜某官识度涵宏器资凝远书开黄巻穷师友之本原笔扫千军见文章之户牖进当清问罔防嘉猷亟通籍于金闺遂观珍于玉海作史代言之任寔自此途泽民致主之功式观他日未遑庆牍遽辱华牋过形引重之辞弥仰推先之义永言感抃莫罄指陈
　　答胡校书启
　　上言伏审某官奥学穷源英词掞藻未经险阻骅骝何贵于驽骀既遇雪霜松栢遂殊于萧艾令名莫掩旧物斯还楚望九年不作刘郎之赋潮阳万里应高韩子之文虽暂屈于校讐方益观于制作亨衢伊始清议毕归未遑修庆之仪先辱飞文之贶过形引重弥仰推先感抃之深敷宣罔既
　　答钱待制启
　　伏审光膺中诏还直西清公议稍伸士流交庆某官三朝旧德一世伟人忠孝王家矧继文儒之后安平泰日已高法从之名峣峣多困于不全落落固知其难用江湖远迹屡易岁隂松栢后凋方腾月旦果动达聪之听俾归持槖之班献纳是资职不分于中外典型未泯人思见于老成徯闻环召之音那遂琳庭之逸念驰牋之未果辱坠翰之遽先谦厚俯临愧怀交集
　　答张寺丞启
　　伏审光膺宸命分布邦条在仁人获济物之权于疲俗有乐生之庆某官赋材肃给秉志坚刚权势者人之所趋吾独奉公而弗畏货财者众之所欲吾能洁已而无求政惟摩拊之先吏率廉平之化何屡书于上考而久郁于下僚天听虽高月评难掩爰从九寺出将一同追汲郑之风流奚劳施设继龚黄之绩用行庆宠光未果修书先承坠翰永言感悚曷既敷宣
　　赴永答衡守启
　　祗奉误恩俾临旧治忱辞恳免盖虞五技之穷优防弗俞曷慰十行之宠方鸠徒御将道封墉未遑竿牍以通诚遽沐缄縢而敦眷某官端倪公望磊砢卿材擅岂弟之仁声受藩宣之重寄化行时雨下车早洽于欢謡刃发新硎余地已空于盘错顾如顽陋加以忧衰欲寻一壑以忘年岂谓专城而眷禄况乖洎养重兴去鲁之悲尝问为邦更激希颜之志迟瞻风度庶悉悃悰尚珍葆于天倪用亟膺于帝宠
　　答任大夫启
　　祗奉误恩俾临旧治露章丐免寔虞五技之穷被诏弗俞仰媿十行之宠方戒徒御谨诹日辰未遑修筦记之仪已先沐函封之祝某官德门济美道韵垂成以智养恬弗驰情于时竞用和为贵常远迹于众纷兹闻寓止之方将有披承之便其为欣幸曷罄名言更冀保调以绥荣宠
　　谢曾漕吉甫启
　　叨被除音俾分忧寄恳辞弗获祗赴云初窃以学道而爱人君子之事既得而患失鄙夫所为方今军旅之兴惟是贡输之急州郡经费已倾困焉其所以自支则必犯诏条之所禁民氓资用殆竭泽矣而至于不已岂能保根本之无虞某天禀迃踈众嗤方拙忧伤之后志意尤衰欲敛裳远迹则未报上恩将枉已狥时乃大辱家训若为称塞尚赖庇庥某官能宅道心务尊德性文章足以鼓吹六艺业履足以冠冕诸儒共嗟烦使之久淹弥叹冲襟之不竞眷兹一道均仰惠绥岂特孤踪获逃呵谴追陪尚邈企咏尤深
　　答邵守启
　　昨甫外除亟承中命分符是宠还寻淡竹之仙共理非良那有甘棠之爱贡忱辞而恳免辱优诏以遄征忧患余生支离病质虽幸托两邦之好而未遑修一介之仪某官资禀公忠戎昭整暇飞声夷路功久着于百为受寄专城誉已喧于五袴顾临民之伊始欣托庇之弗遥首辱惠音弥钦敦眷莫縁披晤尤剧瞻驰
　　答赵漕启
　　某禀资甚拙处世多奇但信诗书之言不闲时习之态叨尘末第将二十年窃廪太仓才五六岁进不能高举远引以希鸿鹄之游退不能远害全身而取牛羊之践常负愧耻况罹闵忧悲隙驷之易徂嗟林乌之孰哺余生虽在诸念益颓敢谓新恩俾临旧鎭五日遗爱曾何有于甘棠二江清风尚依然于淡竹以孤露支离之质牧呻吟凋瘵之民抚封未几给日不暇虽乡德而甚迩欲驰书而尚淹某官宗室茂枝缙绅高选刺州总道推洁廉公正之才援翰抽毫富组丽铿锵之制退居云外公论弗咸惟是鄙人夙防异顾首贻音问报眞乏于琼琚心佩眷存篆乃同于钟鼎
　　答李宪启
　　禁省出纶误防宠奬侯邦绾绶爰得旧游自惟才业之空踈每愧班资之超越主恩宜称家业空存驹过隙以难追乌集林而何哺仅终忧制仍负沉疴觉身虑之亡聊支离已甚怅聪明之不及黾勉奚堪方图仰吁于天心庶获俯从于人欲访求大药栖息小山万里秋风沧浪之钓影一犁春雨嗣臯壤之农歌弗逮控章已闻锡命恳免惕俞音之閟奉承怀陈力之慙某官植操端方抱忠昭彻妙年槐市高文独扫于千军广问桂堂大策复观于三道安行素履自致清途以直绳参执宪之联由劲节受观风之寄贵名愈白公论攸归乃顾乡情复通年契虽山川攸远瞻眉宇以濶然惟臭味所同借齿牙而多矣愧驰书之不敏辱坠问以相先徒佩好音岂云厚报
　　答梁潭州启
　　伏审陞华秘殿擢畀中权除命初传己耸列城之听涓辰既协同倾一道之瞻某官术略闳通材猷高迈考本源而师友兼文武以弛张霜凛清秋肃邦刑于台宪泉流平地裕国计于军兴挺然公望之端倪卓尔卿材之磊砢果膺宸眷更倚外庸粲然如列宿之拱太微屹乎如长城之扞四国即观报政别拜疏荣某患难余生支离病质谬忝于蕃之寄正依分阃之庥趋觌未縁向风徒切其为欣仰曷罄敷陈
　　贺沈潭州启
　　伏审帝制诞扬侯藩选建物议允推于时杰威声已肃于方隅某官自禀英材夙追前辈手披万卷心期卓约之归笔扫千军体絶浮华之尚三道对广廷之大问一鸣惊寰宇之同声精思洞彻于几微博识周知于治忽以忠言嘉谟而出入禁闼以直道劲节而周爰咨询畴庸岂后于诸公详试每淹于一面藩宣岭表帖华夷远迩之情夹辅畿中作师帅表仪之冠更屈经纶之手来苏涸竭之氓在国计以甚疏听民谣而大慰下车报政即趋三节之严参铉调元遂应六符之象某支离负疾恳欵投闲尚閟允音意终期于一壑获渐余润今复有于二天欣幸为深敷宣莫既
　　答江签判启
　　鼔箧贤关尝觇紫芝之面决科文陛同攀丹桂之枝一暌逖于风猷遂恍迷于岁月远勤坠翰良沃企悰某官文儒发身器识致远不为回翔而兴叹行看简抜而赴时某材术无闻叨尘过分控章屡上祈养疾于山林接袂犹赊徒寄怀于鳞羽愿廸气序更加保绥
　　贺范漕元作启
　　伏审被命九宸观风一道再受输将之寄益思足国以裕民屡持刺举之权尤欲荐贤而剔蠧使华增重物议同归某官器识天资诗书家学负材能而择所宜就守义命而耻夫茍从劭农政于重湖事皆有指转邦财于五岭民不知劳还对便朝上孚聪听盍振鸿飞之渐犹烦龙节之行窃计召除近在晨夕某夙联德契乃托仁封虽沥恳投闲未获天从之欲而养疴藏拙正叨云防之私欣幸惟深敷宣曷罄
　　答处州陈倅启
　　旧邦掺袂杳然魂梦之惊仙里停骖恍若年光之迅山川回首笑语关心未果尺书以问安遽承一介而示贶词情交腆钦雅故之未忘推许太高岂迂疎之能副某官靖共秉质炳蔚掞华早挹贤科见誉髦于庠序久淹才业良称屈于荐绅暂为别驾之行即庆廉车之选某降才甚拙渉世无禆潇水牧民空有怀于画诺缙云展骥眞不愧于题舆晤集正赊倾瞻尤切愿言珍衞以廸宠除
　　贺湖南钩漕启
　　来自日边称礼乐光华之选眷兹湖外获仁贤刺举之公民物知归山川改观某官禀资明粹无事疏通蚤扬歴于烦难尤飞腾于誉处郎潜向久使节尚勤问俗观风展孟博澄清之志裕民足国推士安取予之才谅不俟于匪伊遂归瞻于咫尺某叨居藩翰幸托部封欣仰之私敷言奚究
　　答永倅启
　　伏承光膺除命佐刺偏州亦既食爰卜戒途之吉谅惟行李克防坦道之祥某官图史发身廉隅励操合鶱翔于膴仕尚淹恤于遐方曾是迂愚谬分忧寄乃有为僚之幸矧兼同里之仁虽舆或可题景辟蕃而不就然骥之初展亮于统而能知更愼节宣即期披奉
　　答交代罗寺丞启
　　伏审显被枫纶再参竹契先驱渐迩合境同归某官浣彩词江抽奇经笥贤关奋迅早登髦士之科夷路腾骧益励肤公之操遂由九寺出刺一同风猷凛凛而吏得明师政术优优而民依严父某忽膺除目勦继芳尘初以小嫌势难免赴遂縁疾病力恳投闲逮输纳职之诚始报奉祠之命久纡高躅良负夙心至于局务之留行且复军须之滞运民虽粗息而帑则乏储官有溢员而军多缺数方虞速戾何以告新远辱飞文重令生愧炎威鼎盛徒御颇勤愿毖保绥以承华渥
　　谢湖北王漕东卿启
　　顷縁多病上二千石之印章每愧无功叨三百防之稍廪仍美名于内阁分散局于殊庭某生则防顽少而懒惰承立庭之训出赴事功叨持槖之聨入无报効朋友诮往来之屑屑鬓毛纷黒白之斑斑固欲濯足沧浪冥心霄汉洎再行于剖竹乃益困于负薪治慕頴川于得民而何有政惭东海徒卧閤以奚为屡凟天聪幸从人欲贳其罢软养以寛闲两棹湘流若巨鱼之纵壑一枝衡阜如倦翼之投林方将系钓艇于苔矶听碁声于花院烹不材之鴈时访故人换可爱之鹅聊从道士优游乐岁涵泳圣时某官比玉纯姿断金久要赏奇文而析疑义过从无俗调之谈谐咏招隐而赋闲居述作有词人之风味身尚纡于簪佩志早抗于烟霞施及迂愚俾逃顚踬更辱双鱼之赠来宁独鹤之归焕若丹青光于蓬荜某官气冲而行粹本茂而言昌考厥源渊定商游之可及追夫雅健奚崔蔡之足多乃留滞于江湖盍羽仪于台省如椽大笔镂牒告功削札细书演纶出命是为称惬徯俟褒陞岂同癯瘁之人自屏支离之列北风时厉南纪望遥怅詹觌以何縁叙悃悰而难尽愿言珍啬少副倾祈
　　答湖北王运判启
　　伏审显被丝纶再将礼乐腾欢声于愁叹布皇泽于焦枯某官德比圭璋言成黼黻坦荡中涵之度温恭表着之仪见闻该洽于羣书器识周通于众治使夷途布武亦何往而不堪况昭代右文岂久遗而未录乃滞江湖之上数婴刍粟之间承羽檄以哺军师资毛锥以纪财赋闵劳大雅其可再乎因任旧人直差易尔惟君子攸居之职萦生民有徯之心矧赤壁之上流经緑林之太扰残骸暴野犹闻肉视于遗黎刲股药饥谁喜足音于故国何止有露根之渐实当怀拨本之忧发储积以振流亡奚云黯戅纠愆违而褒忠善爰俟滂清即须美绩之昭遂庆宠灵之聚念兹羇旅居封疆有宅一区芜没讵存于三径崇坟四尺荒凉那置于万家望古郢以驰诚指今天而均庇和风扇物淑景对时愿为光华精加调衞
　　谢赵盐启【癸亥】
　　秦淮枳棘初瞻栖凤之标楚地江湖远拜缄鱼之贶怅十四年之暌阻跂六百石之光华某官挺秀天支腾芳朝路好古求是不传鸿寳之书积思受经早卒浮丘之业遂由乡属出总使权维斥卤以阜商与摘山而通货虽名国计岂宜淹屈于雅猷行听诏音自此翺翔于清贯某性资鄙拙谋议迂踈久尘法从之联効无尺寸叨食殊庭之饩疾更支离白髪旋生壮怀将尽逐飞鳬于渤海从斥鷃于蓬蒿尚辱记存过形问劳相望浩叹未知披雾之期独咏牢愁徒切向风之想益祈珍衞以对宠光
　　答张桂阳启
