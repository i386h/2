<!-- { "loadSidebar": true } -->
　　余为述翁之德比于连处士，而愧无欧阳子之文。然欧公特述处士之行于身后，处士不知也。予称翁之善以祝其寿，使为善者自喜，且亦无用求知于后世之人；而以与其乡人子弟，饮酒笑乐，同声唱和，称其为善人而祝其寿：不愈于欧阳子之称连处士乎？翁家在淀山湖。余数泛湖中，尝望见之，而不获一造。今长城濒太湖，望翁家，可信宿而至也。方为吏事所拘，东望，能不怅然矣乎？ 

　　钱一斋七十寿序 

　　嘉靖四十四年，余举进士，在京师。而吾邑一斋钱翁适至。钱氏有名籍在蓟州，其子德彝为京学诸生。而翁年七十，以十二月十六日诞辰，将告归，以召其亲戚乡党，而请余文为燕序。 

　　初，翁游京师最久，轻装却傔从，骑行往返，常不及二十日。翁以太学生游顾文康公之门，公甚亲信之。而为人谨厚不泄，不因气势有所私利，人以缓急告，即未尝不尽心为之排难解纷。始以选调旗手卫经历，捧部檄出使。会同时出使者例贬官，而翁当之河西，不欲行，遂自劾去。及文康公殁，而翁自是少至京矣。独今岁一至，而骑马陆行，驰骤如飞，人见之，殊不类七十岁人也。人才如翁，使之当事真可任，宰相知人不谬。今老而康强。其寿未可既。吾邑人才如翁，后来岂易得哉？ 

　　或曰：钱氏世有寿考，盖以为阴德所致。翁祖赣州文学，寿八十四，父春林君，寿八十二。里人称赣州尝摄守事，活死囚四十余人。一道士被释，以金为谢，赣州却之。道士园有竹千竿，截其尤巨者为炉，旦夕焚香祷祝，临行以为赠。今钱氏竹炉犹存。余今观翁之寿，必能过于前人。而果以为有阴德，其世当有兴者，翁尚能及见之。 

　　梦云沈先生六十寿序 

　　淞江之上，有隐君子曰梦云先生，沈氏。其达生适嗜，玩世不羁之士乎！友人朱君某，以先生六十，来征文为寿。 

　　窃承下风久矣。蠹食穹壤，敢妄意少裨益于生人，虽有身而不自知惜也。闻先生出入三世之书，及今而肾藏不衰，骨体坚壮，殆必得之深者。愿因而请质焉。 

　　天以六气临地，地以五位承天。应天之气者，五岁而右迁；应地之气者，六期而环会。五六相合，而七百二十气为一纪，倍之而千四百四十气，凡六十岁，为一周。是非先生之年耶？周而复始，如环无端，天地自然之运也。是胡天地之运无终穷，而吾人寿敝天地者，未之见耶？岂不以天，气也，无形也；地，形也，无情也。即天地而较之，地滞于形，已不能与天并其久；况有情之物与天地较耶？气有盈缩，形有盛衰，天地之运不长得其平，况滋蕃长育乎其间者，顾悉得其冲，不触其乖耶？脉法曰：天地之变，无以脉诊。谓其顺相承也，循环以相生；逆相胜也，循环以相救。不能不胜，未有胜而不复。胜复之作，不形于诊也。是故天地之运，悠久而无疆耶？人之有形也，不尽值其气之冲；五藏之气乘之出，而喜怒思忧恐之情，不能一一中其节。其相胜之气，又安能如天地之相救而能复耶？是故周而复始，如环无端者，其天耶？由八岁而八八，浸实而浸虚者，其人耶？人不得与天地并，不可并者，阴阳之体耶？可并者，变化之用耶？变化之为用，在天为玄，玄生神；在地为化，化生五味；在人为道，道生智。善摄其生者，殆所谓以道而神御者耶？抑有余，不翼于胜；助不及，不赞其复；喜怒思忧恐，一而莫之能乱。天之胜也，其复以天；人之胜也，其复以人。复以人，人亦天也。上古之真人，与太极同质而无敝，岂诳我耶？ 

　　先生之从子果，从余游。称先生骨清而神朗，意豁而气和，行其胸襟，不与世缚。少年，尝遇异人于月下，恍然觉悟，物外烟霞之想，寤寐尚其依依。果尔，先生之养非人所能窥，其寿亦非人间之数可得而计，奚一再周之足云耶？经曰：善言人者，必有征于己。先生之济物博矣，将无于其身而征之耶？将无于其身而征之耶？ 

　　碧岩戴翁七十寿序 

　　人之情皆有乐与不乐，二者因所适而异；又有不然者，则系乎其人。其人能自适，即其乐恒然；虽有所不乐，不能易也。「蟋蟀在堂，岁聿其暮。今我不乐，日月其除。无已太康，职思其居。好乐无荒，良士瞿瞿。」唐之俗，其人安于不乐，故欲其乐，终不可得也。「东门之枌，宛丘之栩，子仲之子，婆娑其下。」陈之俗，其人安于乐，故欲其不乐，终不可得也。夫以忧深思远，俭而有礼，为有尧之风。视幽公之荒淫弃业，亟会歌舞，固不可同日而语。然世之君子，姑舍此而论，吾人生世诚无几，独戚戚不自聊，乃非所以顺性命之情。故虽唐之俭，君子讥焉。 

　　古有庄周之徒，常思自放于天壤之间以为达。彼诚有见，谓当世之事，一切皆中吾之心，吾以有为应之，虽百年之内，足以有所成，则吾亦可以少自苦，而庶几所至有涯而不辞也。今以人之身涉于无涯之中，极一世之心力，终不能有所觊。则亦何苦役役舍吾之可乐以易彼哉？且天地日月，风云山水，四时花鸟，稻粱醴膳，宫室筦簟，父子昆弟，夫妇朋友，人之生有此耳。能自乐者，其人之生，常以百岁能当乎人之数百岁。以其于天地独见其高厚，日月独见其昭朗，风云山水独见其变态，四时花鸟独见其靓丽，稻粱醴膳独知其味，宫室筦簟独知其安，父子昆弟、夫妇朋友独知其有情。彼不乐者，百年之内，惛惛罔罔，而又何知哉？ 

　　余少时有志于古豪杰之士，常欲黾勉以立一世之功；既老不遇时，始益悟人世之倏忽。即年少得志，躐取卿相之位，至于今日，亦不必能以有所立卓然如古之人者，其摧败必且为世之所指议，予亦何羡哉？予乡碧岩戴翁，少而知乐；至老，饮酒虞戏如一日。余意翁之观天地日月、风云山水、四时花鸟、稻粱醴膳、宫室筦簟、父子昆弟、夫妇朋友，必有异乎人者也。于是翁年七十。县中诸进士，与其子与政同事者，皆往从翁饮酒甚乐。请予文序之。噫！诸君子从翁一日乐也，然且有当世之忧；安能以余言为然；姑为之序之。 

　　杜翁七十寿序杜翁居郡城中，敦尚礼义，教其子读书，数延名贤与之游处。三子皆自刻励，为学官弟子。予友陈子行，尝馆于其家，是时子行试南畿，为首选。一时之人，争诣子行之门求为弟子，恐不能得；独杜翁仍能延致其家。子行见予，数称其贤。而子行之兄子达，读书南禅寺中，性刚直，于人少所往来；独与翁父子亲善。其见予，称翁之贤，如子行也。 

　　予未识杜翁，往岁与子达同赴南宫，从郡中行，过杜氏之门，少憩焉。已谢其主人而去，子达乃告予，此向所称杜氏者也。而子达不先言，翁竟亦不知予。然予于陈氏兄弟，得翁之为人悉矣。今年翁七十。时子达尚寓南禅寺，数见翁之子，言翁以五月日为其诞辰，求一言以为寿。而予于子达不能辞也。 

　　记曰：「凡养老，有虞氏以燕【礼记王制内则原文下均有「礼」字。】，夏后氏以飨【礼记王制内则原文下均有「礼」字。】，殷人以食【礼记王制内则原文下均有「礼」字。】 

　　。」凡老者所宜得，在于安与饮食之而已。杜氏之奉养无阙，而三子恂恂不违其志，此非所谓燕而能飨与食者乎？记又曰：「七十曰老，而传。八十九十曰耄。」「百年曰期颐。」老而传者，何也？人生自少壮，皆求所以自树立。至于七十，无可为矣，而必有可传者。翁以诗书礼义贻其子，非其可传者乎？夫年至七十，古人以为难。而人子之心，孰无寿考万年之祝？然无可传，不能无愧于其父；无燕与飨食之，不能无愧于其子。兼是二者，此子达之所以为杜氏贺也。 

　　叔祖存默翁六十寿序 

　　昔我归氏，自工部尚书而下，累叶荣贵，迄于唐亡。吴中相传谓之着姓。今郡城西有归王墓云。宋沛州判官以来，益微不振，以宗强为乡里所服而已。素节翁当洪武时，避难，携妻子转走巴、黔之间。所至有神人拥护相导之，得以无死。人以吾归氏为神明之冑，世当有兴者，然至今未之见也。素节翁有七子，吾曾王父为世嫡曾孙，而存默翁实曾王父再从弟之子也。 

　　始，素节置别业于县东南三十里所，吴淞江之上，地名绿葭浜。时诸子弟以宫室裘马驰骋县中，而季氏独分居绿葭浜，以耕田为业。迨今五六十年间，吾王父仅仅能保其故庐，延诗书一线之绪；如百围之木，本干特存，而枝叶向尽，无复昔者之扶疏。而七子之宗，存者无几矣。今吾存默翁独能自持于艰难困阨之余，异时季氏之宗与翁聚居者，目所及见，犹有十余人，唯翁一人在耳。是十余人之中而得翁一人也。若七宗之子孙，则数百人惟翁一人在耳。是数百人之中而得翁一人也。岂不可贵而可贤哉？ 

　　有光自惟年八九岁时，闻故邻卢兖州家有谱系、遗训。而曾王父先计偕在京师，时馆阁诸老，如宜兴徐文靖公、长沙李文正公、同郡吴文定公、王文恪公，所为文章甚众。后遂获序次归氏族谱。顾今垂老不遇于世，无以庇其九族，有葛藟之感。见吾存默翁，不能不为之喜也。素节翁至吾王父，皆年近百岁。则寿自吾家所有，于存默翁无容祝祷之矣。 

　　高州太守钦君寿诗序 

　　高州太守致仕钦君，与余尝同试建康。嘉靖十九年，君为顺天府贡士，而余贡应天。是时吾郡登南榜者，士二十七人，而北榜惟君一人。报至，遂为二十八人，一时以二十八宿拟之。 

　　故事，两京同岁荐者，亦为同年。而君登嘉靖二十九年进士，选为都水主事。三十二年，分司隘船闸。余自京师下第过之，欢然有故人之情。其后君迁虞衡郎，及出守高州，致仕家居。余家去郡城一舍而近，然余少入城市，遂隔绝不相知，以为君犹在高州也。四十年，余在京师，君之子止信懋孚，方游太学，数过余。云，君是岁年六十，求朝贵诗联为大卷，将归为寿。请余序之。余许之而未果。 

　　今年，余方试南宫，懋孚来过，为言梦余登第，而余果得第。夫以一第不足为重，而懋孚别三年矣，非其意之所及。又前岁不梦，而梦今岁，人之出处，非偶然者。亦岂以君同年之情，感于梦寐者如此！会懋孚复以前序为请。夫君之子蕲余第于梦寐之间，而余靳为寿君于词章之末，以为非人情；因遂书之，而叹君之徜徉自恣于世外，而余之驰骛而不知止也！ 

-------------------------------------------------------------------------------- 

震川先生集卷之十四　　寿　序 

