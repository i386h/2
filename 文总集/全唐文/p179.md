<!-- { "loadSidebar": true } -->
    其泽潞五州百姓，先因用兵逃散在诸处者，委元逵、宏敬、刘沔、元式、石雄安存发遣，各令归业。仍委卢钧设法招携，务於绥辑。其有刘从谏已後暴赋加徵，害於百姓者，并且放免。用兵以来，刘稹所招收团练官健，放归营生。五州内百姓，如有家事荡尽，交切饥饿者，委卢钧以军粮赈贷。如先有仓窖，被贼收管，未破用者，并还本主。其庄田已为人占夺者，亦并却回。今秋犹及种麦，如自无麦种子者，且以官麦贷借。如五州有无麦种子者，共借三万石，令供军院逐便支付。其先贤坟墓碑记，为人所知被掘者，却与掩藏，仍量与致祭。其诸色人内，如有文学节行，比来藏避从谏，隐迹山林者，并令搜访，具以名闻。又自刘悟从谏至刘稹逆命以来，如有忠义之徒，曾谋归国，为残害者，并具闻奏，当有赠恤。应五州界内战处所在骸骨，如无主者，并与收拾埋瘗。今遣吏部侍郎高铢、给事中卢宏正专往宣慰，存问疾苦，抚恤凋残，回日各宜具利害闻奏。
    於戏！朕以四海为家，兆人为子，一夫不获，常所歉然。（阙）不宁每劳轸虑，今逆党已戮，内地无虞，偃戢干戈，谋从此始。庶乎元气，保合太和，遐迩闻之，当体予意。主者施行。
    ○册李德裕太尉文
    皇帝若曰：惟天育生物，必极其毒而後臻於和；惟君保天禄，必登厥德而後於道。我国家建皇图，焯鸿业，二百三十祀。祖宗储休，俾予嗣厥位，予祗若天地，绍古之训，惟贤时念。乃有冢臣光禄大夫守司徒兼门下侍郎同中书门下平章事兼充宏文馆大学士太清宫使卫国公李德裕，左右予一人，抚四夷，亲万国，文以和政，武以宁乱。於戏！尔有蹈义断金之操，不逾於险易；尔有移忠匪石之志，可荐於宗社。故翦吾欲以康务，沃朕心而成德。日者弧星耀芒，朔漠之人，若坠沸鼎，惟尔总合智力，扑其氛焰。盗萌蠹本，牙角灭息，孽竖扇祸壶关，构衅闭险，联绛、赵、魏、淮、潞五州之人，是莫不忧其生於旦夕，惟尔协予一人，经是七德，决自樽俎，发如雷电。风后之握机成阵，密并轩皇；羊祜之沈谋制胜，元同晋帝。修德刑为战器，阅礼乐为身文，虽其功不自伐，已为众所共钦。不有殊荣，曷酬盛德？兹用命尔为太尉，往惟钦哉！
    ○命皇太叔即位册文
    维会昌六年，岁次景寅，三月壬寅朔二十六日丁卯，皇帝若曰：惟元穹降祚，启我唐运，奕叶重晖，赫曦纂承。列圣顾瞻，敷佑冲昧，获承大宝，君临兆人。惧不能任，夙夜兢厉，祗事九庙，於今七年。实赖宗社之灵，台衮之辅，忠良毕力，内外协心。北翦山戎，东歼孽竖，不失传付之业，方期仁寿之宁。属颐护或亏，寒暑致恙，祷神饵药，有加无瘳。乃（阙）亲贤而委家国。皇太叔术勾当军国政事。忱，温慈睿哲，孝友端明，蕴东平为善之心，尚河间好学之志，必能焘煦天下，穆清大中。於戏！惟敬惟和，克敏克宽，斥去奇邪，亲任仁人。是用终陟元后，宜令某官奉册，即皇帝位。钦若天道，缉熙帝图，懋哉敬哉！
    ●卷七十八
    ☆武宗（三）
    ○即位赦文
    朕粤自藩邸，来握乾符，衔哀受遗，当宁兴感。永惟我高祖太宗，艰难创业，其後列圣，奕叶重光，英睿相继，洎於先帝，秉文之德，光阐皇猷，将洽理平，甫臻仁寿。顾予冲昧，叨承大统，祗命若临於泉谷，思理未详於政刑，空怀济物之心，将缵已成之业。所尚者节俭，所宝者忠良，肆眚法解网之仁，厚生敷流泽之惠，上凭灵祉，下便物情，期中外以叶心，冀遐迩而咸。爰遵典训，特沛鸿恩，谅表政於惟新，敢忘忧於驭朽。可大赦天下，自开成五年二月八日昧爽已前，大辟罪已下，罪无轻重，咸赦除之。惟十恶叛逆故杀人官典犯赃，不在此限。
    ○南郊改元赦文
    门下：古之令主，肇建皇极，莫不严郊庙，统和神人。将以承上天之眷命，告下土之率服，恪有令典，留为後法。是以太阳施光，调无私之临照；和风扇物，乐有截之生灵。明察为先，诚敬攸属，斯道不远，宏之在予。朕以寡昧，入奉丕构，应三灵之协庆，祗一德以咸美。代邸乐推，赖元臣忠力；虞琴方鼓，冀万国欢心。顾以涉道多（阙）惕若驭朽，凛如蹈冰，纳隍勤诫励之怀，置器审安危之地。苟一物失所，时予之深辜。奥以献岁吉辰，祀上帝，烟燎既达，牲币克修，百神受职而敬恭，六合承休而霈洽。礼成而退，庆孰大焉，思与公卿大夫，内外臣庶，导迎善气，同我休嘉。变生人之耳目，振大化之纲纪，立号垂统，自中形外。延八表之洪福，敬五始之惟新。事天之礼，既因高以荐诚；及物之恩，宜顺时以布泽。可大赦天下。改开成六年为会昌元年。
    ○加尊号赦文
    门下：昔我高祖太宗，始造区夏，辟乾坤以覆载，揭日月以照临，盛德耿光，格於上下。昊天有成命，我二后受之，列圣丕图，克大其绪，文绥武靖，奕叶连枝。逮予缵修，罔敢失坠，诚欲追踪在昔，贻范将来，陶末俗於至和，返大朴於已散。而道不足以居域中之大，文不足以成天下之化，恭己南面，夙兴夕惕，遐思理古，歉然於怀。至於嗣岁丰穰，寰海康静，妖灭息，华夷大同，兹实监自天，匡救在下，谅非己出，安敢自多。而三台百辟，陈忠沥恳，加我大号，其何以堪？谓予守文，宜述先志，抑而不行者三请，确而不拔者群诚，岂贪在己之名，姑念从人之欲，祗膺典册，良深惕励。於戏！颜子匹夫也，犹曰舜何人哉？矧有其位行其教化，而不思齐其道也。尚念交修，俾克用。今维夏长养之时，动植之物，莫不自遂，思有以导迎和气，生活吾人，是用稽《牺经》之作解，法《虞书》之肆赦，推恩宥过，思与同休。可大赦天下。
    自会昌二年四月二十三日昧爽已前，大辟罪已下，已发觉未发觉，已结正未结正，系囚见徒，罪无轻重，咸赦除之。惟犯十恶叛逆已上故杀人及官典犯赃，不在此限，应左降官恩赦後未经量移者，与量移近处。丁忧去任，服阕日亦与量移。如准前制已合量移，有司未注拟者，速与处分。流人未到所在及已到未经量移者，并与量移近处。僧尼道士移隶未经量移者，亦与量移近处。中外前资见任官，顷因延累，未及用才，并左降官中有事情可恕，名迹素闻者，宜委中书门下量加奖用，勿使屈滞。
    俗未臻於富庶，念每切於黎元，衣食寡充，肝昃兴叹。百司田畴，地有高低，岁有善恶，伤於水潦，则低田不稔，稍遇亢旱，即高处无苗。近闻州县长吏，掩其灾损，务求办集，惟於熟苗上加徵，将填欠数，致使黎元重困，惠养全乖。自今後州县百姓，有遭水旱苗稼不收处，检验不虚，便准前後敕文破免，不得加徵熟田人户，令本配额外重出斛斗。
    商通百货，士奉公程，俾无行旅之虞，在去萑蒲之聚。应州郡连带江湖，常多寇盗，结构群党，潜蓄弓剑，残害平人，剽劫财物，道途商贾，常患不安。方今海内无虞，所宜普凑，委诸道节度防御使，如界内带江山淮海处，切加警备，仍差巡检，更於要害处加置军镇捉搦。择有机略军将，镇守游奕，明立赏罚，如能设计擒获贼党二十人已上，并获赃物，推问行劫踪迹分明者，量其功绩，节级优赏，仍与迁职。如界内劫杀不能捉获者，亦节级重加惩责，仍委出使郎官御史及所在巡检院切加察访，不得更使因循。边戍御戎夷，士卒衣粮，最为切事。如闻逃亡浸广，营垒多虚．又供给公私，皆率官健，妻孥困乏，不免饥寒．委本道节度使与监军使躬亲点阅，据逃死欠阙人数，便取军中少壮有武艺子弟填替，不得遣有虚名．其见在将士衣粮，皆须及时给付正身，不得辄有减刻，别将支用，令其冻馁，仍委出使郎官访察闻奏，有违。当案覆科贬．
    抑强扶弱，实王道所先，赋役以均，则穷人靡怨。度支盐铁户部诸色所由茶油盐商人，准敕例条免户内差役。天下州县豪宿之家，皆名属仓场盐院，以避徭役，或有违犯条法，州县不敢追呼。以此富屋皆趋幸门，贫者偏当使役。其中亦有影庇，真伪难分。自今已後，委本司条疏，应属三司及茶盐商人，各据所在场盐正额人名，牒报本贯州县，准敕文处分。其茶盐商，仍定斤石多少，以为限约，其有冒名接脚，短贩零少者，不在此限。其小铺所由主人牙郎火夫牛户，父兄子弟并在，任州县依例使例，所冀劳逸稍均，疲人苏息。给事郊庙之服，奉茧称丝之税，蚕桑是系，封植攸资，宜设科条，用绝违犯。勤课种桑，比有敕令，每年奏闻。如闻都不遵行，恣为翦伐，列於市肆，鬻为柴薪。州县宜禁断，不得辄许更卖，犯者科违敕罪。理贵便人，事存可久，苟非摭实，则昧适时。州府两税物斛斗，每年各有定额，徵科之日，皆申省司，除上供之外，留後留州，任於额内方图给用，纵有馀羡，亦许州使留备水旱。其留使钱物，更令诸道分析，破用去处，所立文帐，皆是构虚文。百姓垦田，承前已申顷亩及斛斗单数，近年又令其人户税钱等第垦田水陆顷亩，挟县乡分析，徒为繁弊，无益政途。今年已後，并宜停送。
