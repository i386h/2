<!-- { "loadSidebar": true } -->
　　翊拜白李先生阁下令似孔修不以不才见视数过仆意葢有取于仆也仆也不徳环顾腹中枵然无所有也然颇以鍳裁自委窃观孔修志甚大才甚高识亦正其天分葢亦百之一二也至于诗道文道防畴昔颇事探讨者其阃奥之处孔修类能言之虽于君子长者之前未免言动有失此非所以责孔修也嗟乎后生可畏岂不信哉防尝南北奔走十数年非其人不妄接也不妄交也不妄取也至如孔修防眼孔寥寥未之见何者年防弱冠而有许大见识力量何所往而不至也苐有説焉程子尝谓天下英才不为少直以成就之无道耳葢观之成周之时取士之法人才之盛何如以及汉及后世之时取士之法人才之盛何如葢可见矣今日先生茍能不顾俗议不随时好不急近利姑勿责之以科举之习因其志气而张旺之因其才力而辅振之因其识见而诱导之教之以入孝出悌之道飬心修已之术亲贤逺佞之方磨其圭角去其矜逸使之得以优游沉潜乎仁义诗书之府力追疾驰古人成立之地出则必经纶必王道必礼乐必为一代之贤臣处则必垂训必立教必传道必为百世之师不但光李氏之一族而为一代之国华不但光岭海之一方而为四海之徳星先生亡谓其必不能也舜何人也予何人也古有是言也孟子曰豪杰之士虽无文王犹兴功名富贵自有一定之命舍谷粟而取糠粃弃参苓而服钩吻不知之甚也防之少年亦尝从事于此顾以当时无有大贤之接卓越之识而坠此穽也一堕其中欲出之不可得也今之白沙陈公甫先生倡道此邦抱经济之宏畧负仁义之大柄千百世而一人者若使孔修师而事之其成就之大也必矣夫天既与其才而为父者反逆其才是天爱其人而父不爱其子也其可哉昔吕荣公尝言人生内无贤父兄外无严师友而能有成者少矣防于此亦云惟先生留意焉某再拜
　　贺王阳明平西启【费宩】
　　伏审儒者知兵相臣出将殱渠魁以昭王度除羣丑以奏肤功九域同懽一家尤幸防君子其何能国在丈夫乃克帅师方叔显允而制荆蛮仲尼文武而盟夹谷恭惟大中丞阳明老先生执事天畀猷世基硕徳行高而心独古才大而用不穷爰直道以事人肆忤奸而去位孤忠自许百折不囬继承前席之求亟拜赐环之命厯敭中外所至皆赫赫有声槩视险夷无入不怡怡自得盛名允副重荷攸归来控三垂独当一面下车平贼境内晏然退食受徒吾道南矣快若鸾凤瑞世隠然虎豹在山乃值宁藩忍干天纪其所贤者五而智伯不仁不足畏者三而楚武心荡冓言可丑葢秽徳之彰闻国事日非惟奸回之崇信无罪而杀民杀士非辟而作福作威何患无词能入端人之罪惟知有利辄倾厚殖之家神人共愤者数年道路以目者千里魄由天夺怒激主知惧隠恶之弥彰恣逆谋之大露驱囚徒而出战磔命吏以张声罪浮于淮南之谋刺将军律可同吴王之招纳亡叛矫诬惑众僣拟称尊计窃鼎于南都大扬帆而东下虽乱臣贼子人知不共戴天而后顾前瞻畴肯率先报国况长安之日逺兼蜀道之时艰守臣尽入网罗疆圉谁其犄角人心骚动事势几危幸天不废其所兴而公可托之大事身名两得智勇万全一驰河北之文尽下山东之泪羣僚向应壮士先登况志乆奋于祖鞭而力莫劳于侃甓悦安社稷诚动神冝兹先发后闻倐尔一月三防长江天堑既回魏虏之戈赤壁火攻悉烬曹瞒之舰室家胥庆海宇一新事可方之古人功实葢于天下西人胆破魏公之勲望预隆下蔡功成晋国之经营先定似兹隽举亦岂幸成虽公匡国以兴六月之师实天赐公以活一方之命某依凭善类旧忝登龙居处乱邦素伤谈虎托二天而幸免频九死以更生喜陨自天恩酧无地惭请缨之已后忍击壤之莫前恐门高而言则难幸惟俯纳然室逺而心则迩可遽遐遗伏惟君子龙光茂徳音于不爽大人虎变守谦吉以有终未遂叅承益深企倚
　　与康对山书【霍韬】
　　生自小年即信对山空同为今之豪杰也及来京都人则加讪言于两君子者喋喋生乃询之吕仲木侯应干乃知今之为讪者皆小人也自李东阳妬忌海内贤才论人则取其软靡者论文则取其絮烂者一时贱儒鄙夫奔走其门士习遂至极壊而号为自立有守者率亦挛缩小器沾沾硁硁而已无怪乎百口一声讪诋对山空同也生尝语人曰若辈诃讪康对山李空同然两君子者视若辈讥诃犹沟渠中蝇蚊也今之人保守禄位如丐人之得箪食豆肉也恨不一咽已饱乂复皇骇惊顾恐他人旁夺之两君子者视之不啻厠中防也空同于诗文犹少见本相若对山被小人诬诋后不惟不疏奏自直且于京师交游无半字相愬于诗于文不少见怼恨不平之气其视世之毁誉何如也故凢今之喋喋恨不擘頥秃舌短訾两君子者不惟不足当识者一笑适足以见其不肖防是非羞恶本心为可哀怜耳今之人最号有识亦必曰李空同尚气傲物康对山声色自娱生为之解曰今之世居高官都要路者乌得尚气人哉孟子曰我善飬浩然之气亦尚气而已矣説大人则藐之亦傲物而已矣古之人居危疑之世各有所托以自垢萧何以田宅渊明以酒岂浅士所能知哉我国家百六十年文明之运宜有命世豪杰出应其盛或立勋业追掩前辙或续圣绪垂式后人文章气节不与也尚冀珍重为生辈矜式至愿至愿用舍在时虽孔孟不敢必生虽处此去止乆速亦尚未定何时得遂一面以慰懐渴家园十数年必有制作足以耸一代盛美于隆古者毋惜垂教亦岭海狂斐愿望之幸之一也不宣
　　答顾东桥廵抚书【孙宜】
　　东桥相公阁下仆韬迹草莽企慕名贤之日乆矣徃者窃闻当今文人信阳仲黙大梁空同关中对山具下昌谷为之首先此外则济南寳应东桥三公咸亦其足称纪者于是搜集藻翰购求篇章期在兼收靡或遗逸何李康徐凌谿华泉之作则备睹而间见之矣乃于公顾徒防其名姓梦想获焉非有曵裾抠衣之雅篇聆袠诵之详也岁旃防作噩八厓子自淛归幸得所投赠唱和卷读之然尚谓公之全且大者或不在兹当是时仆已弱冠有功名之役矣于是浮鄂逹燕防吴絶鲁扼山河之胜揽城阙之雄访游厯之英笔赋咏之隽将尽图所谓东桥公文者而卒莫可遂始悲惨噫呜自悼其所值之不偶云诚以仆之疲驽浪迹以来穷其身阨其一第之名老大其年足矣曷有于精辞钜笔海内豪隽之作即下里末学犹或得以捧诵识焉而仆固每求之而毎失之斯其为数之竒情之悲也可言哉可言哉今年秋卧病石山中有张彦博氏者持公集致我仆意张之贻也揽衣而起再拜而受则公之贻我也且我质而我商也颛吟恪咏字咀而句绎之惊愕失错敛衽以避者弥日已而叹曰嗟乎文其在兹乎夫著作之体先本性情乃及词彩故诗也者言其志者也赋也者述其感者也文也者宣其蕴者也故情深思逺气昌词化是谓懿淑非此道也不在厥品今之墨客藻士岂无骋辞造语雄富濶大而足以骇闻美观者乎其于性情之义则何如矣夫骋辞而造语雄濶而骇美者以其戾乎性情也亦防足称数焉矧犹有卑浅畜之夫取渺难晓之事徒掇拾古人糟粕略易其曲折始终谓出已乎其于赋咏务一切沉晦支凑言欲以异常殊故而意实谫稚莫通者兹岂非文章之隠盗儒学之极鄙而宗工宿匠所深弃乎夫公之文宁值脱去数者固模世之大程垂逺之的则而性情之发且深者也是故读浮湘之稿则幽忧之懐着矣覧乐府之集则讽寓之道昭矣观顾氏之记则贻燕之防切矣诵近言之録则规范之训详矣味论语之抄则编类之见审矣玩登衡之纪则超适之兴悠矣抚国寳之编则存亡之眷厚矣兹其于性情也有不一备者乎而仆之累求而莫遂乃今顾适焉致之则文章之遇合不有时乎然公也不自是而质诸人人夫自是之耻而人质也盛明之世羣哲庶彦固莫有能测公之万一者矣仆也南荒之鄙人也嗜古无成希今鲜合力学罔诣其极修辞弗逹其机非若人也公胡为质之胡自眎之过谦而眎人之咸我胜也此无他徳之盛则其心愈卑知之愈真则其待物愈广故也夫善人能受尽言以忠益望天下天下亦当忠益裨之公之文无容议已仆窃闻文者道之寓也道者济世之符也古之君子非徒言之亦能行之公所为文若此其于经纶康济之具固已畧备且其位又可以有为者也必一一以所言推而布之则是纯道之政而非徒设之诞也夫全楚之地勿论其他即以民言水旱凶饥之广征求敛率之勤岂一日积耶而休飬安全令驯就蕃殖者上责也故诚一推其言则即公所谓富生朂防近民之数篇亦且用之勿尽矣而矧其有出此者乎夫衣食不足教化乃轻天灾数起而上弗之恤则争夺兴而乱离继之兹三代以来恒患也故治世之务鲜不自富民始议者曰汉文帝于民也富耳奚教之闻仆则谓后世之治天下姑无望其教焉富焉几人矣今天下万里为郡县奚啻千百等哉然仆观其民葢靡不有饥寒逋负之虑其释此勿系者二三钜室豪贾已尔由此言之民之贫且瘠也殆不独全楚则然即使公计日省阁卿辅賛两仪之化而握四海之命也有出富民之图者乎夫若是则公之道济天下而文益奚足论矣然自公抚吾楚也其所行葢莫非所言云仆乃终日谔谔而无忌者一得之愚不敢自秘也惟公其宥之诲之实切瞻望






　　明文海卷二百三
　　钦定四库全书
　　明文海卷二百四　　　　余姚黄宗羲编
　　书五十八
　　颂寃
　　上杨庵书【何景明】
