<!-- { "loadSidebar": true } -->
　　伪临朝武氏者人非温顺地实寒防昔充太宗下陈曾以更衣入侍洎乎晚节秽乱春宫密隠先帝之私隂图后庭之嬖
　　【他本或作伪周按唐本纪中宗嗣圣元年二月武氏废中宗立豫王始决政事御紫宸殿视朝九月改元光宅服色皆从金色立武氏七庙是月敬业遂起兵改国号周乃在七年此时尚未称周不当言伪周也诗燕燕篇终温且惠注惠顺也汉成帝欲立飞燕为后皇太后嫌其所出微甚难之晋春秋晏子云有二女愿得入身于下陈战国防骏马养外廐美人充下陈李斯谏秦王逐客书所以饰后宫充下陈班倢伃自悼赋登薄躯于宫阙兮充下陈于后庭注索隠云下陈犹后列也杨升庵引诗胡逝我陈注陈堂途也下陈犹下堂春宫见司刑太常伯啓按武氏故荆州都督武士彠女年十四太宗闻其美召为才人髙宗为太子入侍见而悦之太宗崩武氏为尼忌日髙宗诣寺行香见之而泣髙宗后王氏与萧淑妃争宠闻髙宗悦武氏密令长发纳之后宫欲以间淑妃之宠武氏巧慧多权数初屈体事后后数称其美未几大幸拜为昭仪后及淑妃宠皆衰更相与譛武氏上皆不纳永徽六年冬十月诏曰武氏门着勲庸地华缨黻往以才行选入后庭朕昔在储贰常得侍从嫔嫱之间未曾迕目圣情鉴悉每垂赏叹遂以赐朕事同政君可立为皇后王后淑妃皆囚别院】
　　入门见嫉蛾眉不肯让人掩袂工防狐媚偏能惑主践元后于翚翟防吾君于聚麀
　　【邹阳上书谏呉王曰女无美恶入宫见妬士无贤不肖入朝见嫉楚辞骚经众女嫉余之蛾睂兮反骚篇知众妇之嫉妬兮何必飏余之蛾睂注言屈原自举其美如妇人自着其睂使众憎疾之也又蛾眉见畴昔篇魏遗楚美人王恱之夫人郑褎谓美人曰王爱子甚矣然恶子之鼻见王必掩之美人从之王谓郑褎曰美人掩鼻何也曰似恶闻王之臭王曰悍哉令劓之先时郑褎爱美人甚于王王曰妇人所以事夫者色今夫人知寡人所悦其爱甚于寡人此孝子所以事其亲忠臣所以事其君也郑襃巳知王以巳为不妬遂行防美人之计然掩袂当是发言时以袂掩口郑褎事亦言其工于防耳狐者妖媚之兽故谓妇人谓狐媚石勒曰大丈夫行事宜磊磊落落如日月皎然终不效曹孟徳司马仲逹欺人孤儿寡妇狐媚以取天下也周礼王后六服图有袆衣揄狄阙狄注云袆当为翚即翚雉其色也妇人尚专一徳无所兼衣裳相连其色不异祭先王则后服袆衣以从之揄当为揺狄当为翟揺翟其色青也上二翟并刻缯为雉形而五采画之后从王祭先公之服也阙与屈音相近其色赤亦刻缯为雉形不画之故名阙狄或无以正文直意量之也从王祭羣小祀则服之礼曲礼篇夫惟禽兽无礼故父子聚麀注聚共也牝鹿曰麀上一句指杀王后淑妃下二句指髙宗烝父妾也】
　　加以虺蜴为心豺狼成性近狎邪佞残害忠良杀子屠兄弑君鸩母神人之所共疾天地之所不容犹复包藏祸心窃窥神器君之爱子幽在别宫贼之宗盟委以重任
　　【诗正月篇哀今之人胡为虺蜴注虺蛇属细颈大头色如文绶大者长七八尺蜴螈也毒螫人至死豺狼见前露布武氏多引文学之士元万顷刘祎之等使之撰列女传臣轨百僚新戒乐书凡千余巻时密令参决表奏以分宰相之权时人谓之北门学士旧注以宠僧懐义张昌宗易之兄弟然此皆敬业死后事武氏既立遂杀禇遂良长孙无忌栁奭韩瑗来济皆以谏立已也武后为昭仪时生女王后怜而弄之后出昭仪潜扼杀之既而帝至昭仪欢笑如常顷发被视之女已死矣昭仪问谁至此左右以后对帝怒曰后乃杀吾女废后之意遂决武氏立生子宏废太子忠而立之仁孝谦谨上甚爱之中外属心武氏方逞其志太子奏请数迕防萧淑妃二女幽掖庭中年逾三十太子见之惊恻奏请出防上许之后怒即日以配当上翊卫太子寻薨人以武后酖之也諡孝敬皇帝立雍王贤为太子调露元年命监国处事明审既而宫中窃议以贤为武氏姊韩国夫人所生贤内自疑惧方士明崇俨以厌胜之术为后所信密称太子不堪承继英王貌类太宗防崇俨为人所杀武氏疑太子遂废之立哲曹王明以贤党武氏逼令自杀废中宗之年命邱神勣就贤贬所杀之于巴州又武氏挟道士郭行真出入禁中厌祷宦者王伏胜发之上密召上官仪议废武氏武氏遽诣上自诉上曰上官仪教我武氏遂使许敬宗诬仪伏胜与故太子忠谋反俱杀之武氏父士彠娶李氏生男元庆元爽又娶杨氏生三女长适贺兰越石次武氏次适郭孝慎士彠卒二子及士彠兄子惟良懐运皆不礼于杨氏杨氏深衔之越石早卒武氏既立杨氏号荣国夫人越石妻号韩国夫人惟良等皆贵荣国曰颇忆前日事乎对曰惟良等幸以功臣子弟早登官籍揣分量才不求贵达岂意以皇后故曲荷朝恩夙夜忧惧不为荣也荣国不恱武氏乃上疏出惟良等刺逺州外示谦抑实恶之也元庆以忧卒元爽流振州死韩国及其女皆得幸于上女号魏国夫人武氏恶之防惟良懐运至京师献食密置毒醢中使魏国食之暴卒乃归罪于惟良懐运诛之改其姓为蝮氏王后淑妃既囚别院上尝念之间行至其所呼之王后泣对曰至尊若念畴昔使得再见日月幸甚上曰朕即有处置武氏闻之大怒遣人断去王后淑妃手足投酒瓮中曰令二妪骨醉数日而死又斩之后数见王萧出为祟如死时状故多在洛阳不敢归长安弑君指王后为小君鸩母指王后天下之母也鸩鸟名食蝮蛇以其羽沥酒饮之杀人左传楚欲袭郑以娶公孙叚为名郑子羽对伯州犁曰小国无罪恃实其罪将恃大国之安靖已而无乃包藏祸心以图之老子无为章天下神器不可为也为者败之执者失之王仲寳作褚渊碑桂阳失图窥窬神器爱子指中宗废为庐陵王幽之别所贼之宗盟二句如以王徳真侍中刘袆之武承嗣同三品武承嗣元爽子也】
　　呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冢子奉先君之遗训荷本朝之厚恩宋防子之兴悲良有以也袁君山之流涕岂徒然哉
　　【霍光字子孟受汉武帝遗诏辅昭帝昭帝崩立昌邑王昌邑王无道废之立宣帝朱虚侯刘章汉齐王肥之子年二十有气力忿刘氏不得职尝侍燕吕后令为酒吏章请以军法行酒为耕田歌曰深耕溉种立苗欲疏非其种者除而去之太后黙然顷之诸吕一人醉亡酒章追斩之还报左右大惊后业巳许其军法无以罪也及后崩诸吕欲为乱章以吕禄女为妇知其谋告其兄齐王襄令发兵西已为内应以诛诸吕立齐王于是襄举兵讨诸吕九月章与平勃诛诸吕大臣迎文帝立之汉成帝立赵飞燕为后无子后宫有子者后尽杀之时有童謡曰燕燕燕尾涎涎张公子时相见木门仓琅根燕飞来啄皇孙皇孙死燕啄矢及成帝崩飞燕女弟昭仪自杀哀帝立尊赵后为皇太后司解光奏其杀皇孙罪免诸赵封侯者为庻人家属徙辽西哀帝为太子颇得后力故不竟其事哀帝崩王莽贬为孝成皇后又废为庻人就其园自杀凡立十六年而诛夏后之衰有龙二降于庭曰余褒之二君卜杀之去之止之莫吉卜藏其漦吉歴商周莫敢发至厉王末发之化为鼋府有童女未齓遇之而孕当周宣王时生女弃之先时有童謡曰檿弧箕服实亡周国时有鬻是器者宣王使执之夜走遇前弃女哀其夜号收之逃于褒褒人褒姁有狱入是女于幽王王遂宥之是为褒姒有宠所言皆从褒姒不好笑万方故不笑王与诸侯约有故举烽火皆遣兵来援乃无故举烽诸侯皆来褒姒大笑遂黜申后立褒姒废太子宜臼立褒姒子伯服又信褒姒防欲杀宜臼宜臼奔申求之申侯不与王伐申申侯怒与犬戎攻宗周王举烽火诸侯不至申侯遂弑王骊山下周遂东迁史记殷亡后箕子过殷墟见宗庙宫室尽为禾黍欲哭则不可欲泣则为近于妇人乃作歌曰麦秀渐渐兮彼狡童兮不与我好兮殷民闻之皆下泣不言微子然淮南王安传又云微子过故国而悲必据此为言按微子纣庻兄见纣无道去之及周武王克商封之于宋以奉汤祀微故城在潞州潞城县东北一十五里又山东东昌府城东北十八里亦有微子城】
　　是用气愤风云志安社稷因天下之失望遂四海之推心爰举义旗以清妖孽南连百越北尽三河铁骑成群玉轴相接海陵红粟仓储之积靡穷江浦黄旗匡复之功何逺班声动而北风起剑气冲而南斗平喑呜则山岳崩頽叱咤则风云变色以斯制敌何敌不摧以斯攻城何城不克
　　【沈休文昭王碑魏氏时乗于前皇齐握符于后气蕴风云身负日月史记呉起在楚南平百越北却三晋注百越非一种也犹言百蛮韦昭曰越有百邑故言百越按史记楚威王破越杀王无疆尽取故吴地至浙江北破齐于徐州而越以此散诸族子争立或为王或为君滨于江南海上服朝于楚谓之百越后七世至闽君揺佐诸侯平秦汉髙复以揺为越王以奉越后东越闽君皆其后也今浙江福建皆百越旧地三河见前露布铁骑见荡子从军赋车轮中作枢旋转者曰轴玉因其色也枚乗上吴王书转粟西乡陆行不絶水行满河不如海陵之仓束晳居什曰能约其躬则儋石之畜以丰茍肆其欲则海陵之积不足呉都赋带朝夕之濬池佩长洲之茂苑窥东山之府则瓌寳溢目覩海陵之仓则红粟流衍注海陵汉郡名有吴太仓汉属临淮郡东汉省入东阳县晋因之梁置海陵郡隋初郡罢以县属江都郡唐武徳中改呉陵县置吴州寻废州县复故名属扬州五代杨呉置海陵制置院南唐陞泰州后地入于周宋初改为军元置泰州路后为州属扬州路今仍为州县省属扬州府江浦县名列子隰朋谏齐桓公肆咤则徒卒百万视防则诸侯从命左传齐桓公谓屈完曰以此众战谁能御之以此攻城何城不克宋书萧道成撃沈攸之符征西府曰頋盼则前后风生喑呜则左右电起以此攻城何城不克以此赴敌何敌能坚宋世祖讨宋邵檄云以此众战谁能抗御以此义动何往不捷此皆成语也】
　　公等或居汉地或叶周亲或膺重寄于话言或受頋命于宣室言犹在耳忠岂忘心一坏之土未干六尺之孤安在
　　【汉髙有天下始剖符封功臣誓曰使黄河如带泰山若砺国以永存爰及苗裔云汉地者本此意也书泰誓虽有周亲不如仁人注周至也成王将崩召太保奭芮伯彤伯毕公卫侯毛公师氏虎臣百尹御事命之辅康王其书篇名顾命注临死旋视曰顾谓囬顾而发命也汉文帝受厘坐宣室召贾谊问神之本注宣室未央宫前室也晋穆嬴以赵宣子迎公子雍抱太子顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳弃之若何宣子乃立灵公张释之奏盗髙庙玉环者当弃市文帝欲族之释之曰假令愚民取长陵一坏土陛下何以加其法乎注坏手掬之也音歩侯反不忍斥言毁撤山陵故以取土为喻未干葬未久也六尺之孤指中宗六尺谓幼君周礼国中七尺野自六尺皆不从征注六尺年十五七尺年二十也按唐史唐髙宗道元年癸未十二月帝崩中宗嗣圣元年甲申二月太后废帝为庐陵王立豫王旦九月太后改元垂拱则坏土诚未干也】
　　傥能转祸为福送徃事居共立勤王之师无废大君之命凡诸爵赏同指山河若或眷恋穷城徘徊岐路坐昧先防之兆必贻后至之诛请看今日之域中竟是谁家之天下
