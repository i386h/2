<!-- { "loadSidebar": true } -->
　　院中竞尚小曲。其所著者，有软颦、淮黄、离京、凄凉、四平、四喜、杭调、满江红、劈破玉、湘江浪、剪靛花、五更月、绣荷包、九连环、武鲜花、倒扳桨、闹五更、四季想思、金银交丝、七十二心诸调。和以丝竹，如袅风花软，狎雨莺柔，颇觉曼回荡志。 
　　妓饰尚新。鬓髻有西瓜、蝴蝶、蝉叶、假元宝之类。簪钗有连心、蝠蝶、插兰、十钱、龙舟、秋叶、狮凤、琴钗、玉千金、穿心兰、万卷书之类。耳环有竹叶飘钱之类。饰发者，有软末利、银丝末利、月斧兰、笤帚兰、珠蓼花、五凤船、钗盘花、抱髻绒。饰颜者，有蛾包、春包、貂搭、半边构、珐琅钿、流苏带。饰指臂者，有马鞍指钏、想思钏、唧鱼背指、锁手锁、缠丝累丝连环。饰项者，有骨牌领、台盘拖、鬓如意。衣则一字、琵琶诸衿。裙则双挑、百裥。鞋则过桥、秋片、三镶。中度纤秾，耀色晶灿，已不啻杨家奇服，变化若神。 
　　月湖之船，仅有单划小鸼之属。低篷侧版，湫溢不堪。近时城北舒氏仿昊式，制平顶酒船。篙舷雕缋，阑柱丹碧，羊灯悬幔，蠡屏障纱，茗碗香厨，琐事咸备。人称为舒家船。傍柳寻沽，载花觅月，有借以供游泛者。 
　　院中肴席，多资于肆楼。漉汁调酥，咄嗟立办，六簋八碟，干润并陈，谓之“包桌”。选芬剔腻，味以意需，谓之“点菜”。食品之俊，有骑马蛤、桃花螺、丁香螺片、鸳鸯冰鲜羹、风■⑽丝、炙江珧、抱鳗拌春虾、圆牡砺羹、海瓜子、裙带鱼、荷叶鲳、金钱蟹之类。小食则以蚕纱饼、椒卷、玉兰酥、芙蓉饺、水饺、苏叶饼、凫茨糕诸种为最佳。鲜能振肺，清可醒脾。凫割羊燂，转堪隶视。肆之著名者，东门街状元楼、大观楼，鼓楼前聚景楼、春和楼，灵桥门街义聚楼、临江楼，郡庙前聚贤楼，县署前聚胜楼，三法卿天乐楼，江东如松楼、三江楼，东门外叙金楼。 
　　郡城于四月望，赛元帅会，如得胜之彤云，文英之含香。西郊风云，南郊协兴、文华、集全诸社，炫奇斗巧，日费数万金。雕杠豸钺，缨葆霓旌，华盖五色，珠龙八宝，屏灯迤逦，五联九联，缀以珊瑚、靺鞨、颇黎、木难、翡翠、孔翎、鲜花、异鸟、流苏、锦缎之属。更以行院妓女，饰之绣绦画茧，绿絁红兜，扮演故事，谓之“抬阁”。制椒兰为舟，蝉纱葵锦，笼头撷腰，明眸皓齿，含笑荡桨，谓之“纱船”。有凌风艇、月舫、如意舫、凝香亭、百鸟亭诸目。惟时仙乐云停，跸路尘扬，扇影衣香，填塞闉阇。院中诸妓皆浓脂冶粉，备极垩涂，高坐广场，以为招飐。因之浮浪闲客，心许目迎，意弛神醉。虽元宵踏月，清明上河，有鲜此都丽者。 
　　庚辛之交，海氛未靖，民鲜乐业，关市戒严。粉白黛绿之流，翻盛于昔时。有珥貂从军者，旁午之暇，更衣买歌，黄金挥霍，易同转饷。尝有诗寄慨云： 
　　毡帛连江拥甲游，胭脂满地泼春愁。谁怜风雨屯军苦，绿酒红灯自画楼。 
　　苏杭流妓，有来郡赶唱者，多卜寓于三法卿、沙泥街、后市诸巷，谓之堂名。皆能引笛歌昆山腔。近之所闻，如尤秀宝之“独占”、“埽花”、“惨睹”，陈云卿之“冥勘”、“北饯”、“赏荷”，王绣凤之“山门”、“冥判”，张如兰之“絮阁”、“借扇”，杨双喜之“思凡”，钱桂珠之“偷诗”，清丝脆肉，颇泥醉怀。外此若李月娥、陈宝玉、赵湘云、王巧林、王素琴、秀兰、桂兰、月仙、金林、爱珠等，亦不俗人。 
　　王素琴，名四喜。丰姿憔悴而有楚楚之致。与桂珠、巧林、绣凤同寓万寿寺街蒋园。尝月下同友人访之，姬敛息坐隅，鲜与留睐。席上歌“借扇”、“见娘”二折，出腔收韵，绳尺魏家。余叹曰：“此音律中之鲁灵光也。”询之，知其少本吴产，声音之理，多受吴之名师，故与寻常擦坐者迥异。向住上塘丁巷，浮香阁为其旧邻。与余言壬癸间事甚悉，因作［迈陂塘］一阕纪之云： 
　　又无端送春时节，箫边听唱吴纻。沉沉夜气蒙蒙院，酒醒清寒如许。灯渐炷，看水样帘栊，宛转留烟絮。隔烟随露。更露涤花明，花摇月碎，月警嫩鸦语。　　休相羡，凤鬋蛾眉无数。当筵谁识羁绪。生僧青黛湖边柳，不系樱桃船住。君念否，有抱病兜娘，飘泊梁溪路。江南何处。望天末高楼，迢迢不见，但见雁飞去。” 
　　杨阿翠，杭州人，依其姊双喜同寓后市。年十二，丰仪圆满，肤洁矑清。能歌“赏荷”、“谏父”、“佳期”诸剧。发吭惟亮，转调能纡，殊有雏凤声清之誉。 
　　或谓谐适如杨眉史为辛夷，融浑如张绣凤为素馨，波俏如袁翠凤为玉蕊，柔和如林葵卿为迎春，温疋如姜橹香为棣棠，轻圆如张醒香为藤花，直率如沈兰因为凌霄，简捷如丁远香为秋葵，隽永如许月舲为瑞香，纤媚如徐月卿为木香，恬朴如孙月卿为腊梅，灵慧如李玉香为凤仙，亦足补二十六品之阙。 
　　数年以来，如双珠之昆腔，润宝之弦索，并有盛名，今已成广陵散矣。惟许福之妹双桂，字月舲，能抚弦歌鸾凤箫，每一发声，令人低回欲绝。 
　　王莲青，行二，向侨城北徐。能诵唐人小诗，清脆可听。一时俊游，多以诗篇投赠。莲青装池成册，爱护之若兼金。余曾题其后云：“丽愁少积，托姿以憨；侠情内含，露倪于谑。力屏庸冶，工炫异辉。石镜春朗，卓勺山鸡之影；秋烟夕敛，摇曳水荭之花。古意神取，众赏咸集。吐言惟淑，植心尤慧。吟玉楼天半之句，讽瑶台月下之诗。春婆之梦尚纤，秋娘之年惟少。余评量新遘，枨触旧欢。倚幕听香，背灯看鬓。惟时露欲霜变，绡衣不温；汉以蟾澄，晶槛若画。薄泥差慰，清谈与忘。聊润凤笺，短裁骄语。”云云。亦可想见其为人矣，今不知所终。 
　　俞雪芗，字霙史。玉躯丰伟，蕖瓣尖纤，为旧院诸姬之冠。好弄墨，能楚楚作数笔兰，颇得元真子逸致。 
　　 陈梅卿，本吴产。初名云卿，同居金缕室。貌中人，举止旷达，异龌龊儿女子态。喜抗声为遏云响，“冥勘”、“北饯”，尤所擅长。弱管嫩丝，不能辅其气也。高筵坐对，得壮酒胆。 
　　初云馆孙水卿、月卿姊妹，依润卿、素卿同居，若翠鸾之佐丹鸑，辉映并丽。卍舲生云：“润卿之腻在神，水卿之清在骨，素卿之密在意，月卿之洁在肤。”余谓润卿助以水而益润，素卿佐以月而弥素，固有天然相烘衬者。水卿，爱月字也。 
　　王润卿之发，杨小环之肤，孙水卿之眉，王兰芳之目，杜孏卿之口，沈嫩糜之足，何素君之身材，皆足冠绝流辈。倘钟萃一身，益之以陈兰生之性情，范玉梅之声韵，楼凝香之态度，施玉芳之笑，王素卿之啼，那不抗手素蛮，齐肩梁宋。 
　　味榄生赠玉立词龛诗二绝云： 
　　竹扉敲破夕阳斜，帘额笼鹦解唤茶。 
　　欲理残妆慵到晚，鬓边且插杜鹃花。 

　　玉山倒处短檠挑，麝枕横铺度永宵。 
　　一曲唱残浑不似，教人争耐倦眸撩。 
　　赠初云馆一诗云： 
　　忆睹明妆越九秋，予怀渺渺似东流。 
　　关情却有姮娥月，推逐游人上小楼。 
　　素卿、水卿索余赠句，因于席上填［洞仙歌］各一解云： 
　　瑶台咫尺，看凤翎回展。似有云和语天半。尽翻裙玉碎，旋袖香飞，要揉得、竹影花枝零乱。　　生情工旖旎，菡萏鸳鸯，写入芳姿合欢扇。唱到夜啼鸟，月上梧阴，须不似、昨宵员满。问刻骨相思为谁深，把枕角屏眉泪都弹遍。（此为素卿作也） 
　　同乡苏小，爱韶年如许。却称盈盈掌中舞。怪红襟乳燕，刚出巢来，便解得、宛转东风情绪。　　几回筵罢后，花影重帘，共坐疏灯听春雨。悄极夜深时，一尺湘屏，须不是万千山阻。恁当着人前惯矜严，又暗地、朦胧逗来眉语。（此为水卿作也） 
　　玉立龛主解情，而复好言情。与之论古今离合悲欢事，辄倾听忘倦，笑涕相杂。兼工书，通文艺，以是名流时彦辈吟社之宴，多乐就之。投赠诸什，皆默识成诵。如九峰居士之“我已消除名士气，卿须珍重少年时。”灜谷之“论心真悔相逢晚，对酒方知欲别难。”评花仙子之“爱才惟见柳青眼，交友孰如兰素心。”尤爱讽之。背人拥髻，宛转微吟，每若不自胜其意者。或拟诸枇杷门下之薛。 
　　竹隐生席上赠王润卿诗云： 
　　西风飒飒短长亭，手擘红笺与斗吟。 
　　莫道相如非女子，沈香亭北有知音。 

　　勺药花开二月时，东风拂拂雨丝丝。 
　　前生定是苏家妹，也解香山绝妙词。 
　　余尝偕同人饮玉立龛话雨，章安铁头陀席上赠诗二绝云： 
　　无端灯下唤卿卿，宛转歌喉妙未停。 
　　唱到相思金镂曲，不堪风雨客中听。 

　　黛螺眉子茜红衫，也有新愁付等闲。 
　　底事含情无一语，香魂应绕大梅山。 
时余亦有句云： 
　　贴屏春影海棠娇，风过疏帘烛晕消。 
　　难得相逢尽知己，如何不饮负良宵。 

　　巡江戍海客兵多，凄咽群鸿掠雨过。 
　　惭愧萧间如我辈，侧身花里听清歌。 
　　某明府与润卿善，姬尝作七律赠之云： 
　　侬家旧住绿云楼，雅客骚人几辈游。 
　　才美如君真罕睹，情顽如我亦摇头。 
　　繁华满目愁凋落，露水论交叹逝流。 
　　一曲楚江曾熟记，知音原不在温柔。 

　　慵扫蛾眉懒整鬓，瘦肩时复耸成山。 
　　自怜风月情常淡，剩有吟哦兴未删。 
　　廿四番风花有耐，十三年梦蝶无闲。 
　　总然难洗琵琶恨，空洒江洲泪点斑。 
可与吴下赵畹香赠丹阳朱生诗并传。 
　　拟为玉立龛主人作《清课十二事图册》，并拉同人拈题分咏。缘乏绘真好手，事遂中辍。十二事者，听雨、倚月、抚帖、哦诗、理弦、擫笛、煮药、试香、灌花、调雀、拥被、整鬟也。姬复索余为《梅聘海棠图》寄意，因援“恨不同时”之说谢之。 
　　“折柳”、“絮阁”、“赏荷”、“刺虎”、“扫花”、“独占”、“乔醋”诸曲，皆润卿所善歌。于“佳期”、“思凡”二剧，尤工搬演。尝偕灵蕤馆主过玉立词龛，擫笛为姬理旧曲，宛转更番，彻晓不倦。兴至则乔装挥麈，俯仰磬折，摹写曲情。钿侧鬟倾，鞋松襟脱，汗浃喘促，娇不自胜。旋复默坐依依，若颦若怨。因作诗纪之云： 
　　对酒空肠断，闻歌易涕零。 
　　大江飘独雁，远树堕残星。 
　　共坐疏灯白，相看短鬓青。 
　　谁携周昉笔，细与写娉婷。 
