<!-- { "loadSidebar": true } -->
　　采采荣木结根于兹晨耀其华夕已丧之人生若寄顦顇有时静言孔念中心怅而○采采荣木于兹托根繁华朝起慨暮不存贞脆由人祸福无门匪道曷依匪善奚敦○嗟余小子禀兹固陋徂年既流业不増旧志彼不舎安此日富【或曰志当作忘荀子功在不舎诗一醉日富盖自咎其废学而乐饮云尔】我之怀矣怛焉内疚○先师遗训余岂云坠四十无闻斯不足畏脂我名车防我名骥千里虽遥孰敢不至赠长沙公【诚斋杨万里曰同源分流人易世疎慨然寤叹念兹厥初老泉族谱引正渊明诗意而渊明字少意多犹可涵泳○西蜀张縯辨证曰年谱以此诗为元嘉乙丑作按晋书载长沙公侃卒长子夏以罪废次子曕之子宏袭爵宏卒子绰之嗣绰之卒子延夀嗣宋受晋禅延夀降为呉昌侯若谓诗作于元嘉则延夀已改封呉昌非长沙矣先生诗云伊余云遘在长忘同盖先生世次为长视延夀乃诸父行序云余于长沙公为族或云长沙公于余为族皆以族字断句不称为祖盖长沙公为大宗之传先生不欲以长自居故诗称于穆令族序称于余为族又云我曰钦哉实宗之光皆敬宗之义也如年谱以族祖族孙为称乃是延夀之子延夀已为呉昌侯其子又安得称长沙公哉要是此诗作于延夀未改封之前】
　　陶渊明
　　长沙公于余为族【一作余于长沙公为族】祖同出大司马【汉髙帝时陶舎】昭穆旣远已为路人经过浔阳临别赠此
　　同源分流人易世疎慨然寐叹念兹厥初礼服遂悠嵗月眇徂感彼行路眷然踌躇○于穆令族允构斯堂谐气冬暄映怀圭璋爰采春花载警秋霜我曰钦哉实宗之光○伊余云遘在长忘同笑言未乆逝焉西东遥遥三湘【寰宇记湘潭湘乡湘源为三湘】滔滔九江山川阻逺行李时通○何以写心贻此话言进篑虽防终焉为山敬哉离人临路凄然欵襟或辽音问其先
　　酬丁柴桑【柴桑浔阳故里】
　　陶渊明
　　有客有客爰来爰止秉直司聪于惠百里飡胜如归聆善若始○匪惟谐也屡有良由载言载眺以写我忧放欢一遇既醉还休寔欣心期方从我游
　　答庞参军
　　陶渊明
　　庞为卫军参军从江陵使上都过浔阳见赠
　　衡门之下有琴有书载弹载咏爰得我娯岂无他好乐是幽居朝为灌园夕偃蓬庐○人之所寳尚或未珍不有同爱云胡以亲我求良友寔觏怀人懽心孔洽栋宇惟邻【时新居南里之南村即栗里邻新居邻也】○伊余怀人欣德孜孜我有防酒与汝乐之乃陈好言乃着新诗一日不见如何不思○嘉游未斁誓将离分送尔于路衔觞无欣依依旧楚邈邈西云之子之逺良话曷闻○昔我云别仓庚载鸣今也遇之霰雪飘零大藩有命作使上京岂忘宴安王事靡宁○惨惨寒日肃肃其风翩彼方舟容裔江中勗哉征人在始思终敬兹良辰以保尔躬
　　劝农
　　陶渊明
　　悠悠上古厥初生人傲然自足抱朴含真智巧既萌资待靡因谁其赡之实赖哲人○哲人伊何时为后稷赡之伊何实曰播殖舜旣躬耕禹亦稼穑逺若周典八政始食○熈熈令音猗猗原陆卉木繁荣和风清穆纷纷士女趋时竞逐桑妇宵征农夫野宿○气节易过和泽难乆冀缺携俪【左传僖三十三年臼季使过冀见冀缺耨其妻馌之敬相待如宾与之归】沮溺结耦相彼贤逹犹勤垄亩矧伊众庶曳裾拱手○民生在勤勤则不匮宴安自逸嵗暮奚冀儋石不储【儋石言一儋一石应劭齐人名甖为儋石　受二斛汉书音义曰儋一斗之储】饥寒交至顾尔俦列能不怀愧○孔耽道德樊须是鄙董乐琴书田园不履若能超然投迹髙轨敢不敛衽敬赞德美
　　命子
　　陶渊明
　　悠悠我祖爰自陶唐邈为虞宾歴世重光【陶世之先曰伊祈氏升唐侯为天子后逊于虞作游陶丘故号陶唐氏而諡曰尧取散宜氏之女曰女皇生丹朱复有庶子九人及舜初郊于唐以丹朱为尸因封于唐】御龙勤夏豕韦翼商【时董父好龙舜命豢龙于陶丘而尧之庶子奉先之祀于陶丘者或世业豢龙逮夏帝孔甲时天降雌雄龙二于庭有刘累者实尧之裔累以扰□龙事孔甲赐之姓御龙氏龙一雌死帝既飨复求御龙氏惧迁鲁山祝融之后封于豕韦商武丁灭之以封刘累之胄】穆穆司徒【左传载商民七族陶氏其一也陶氏授民是为司徒盖豕韦之后陶姓始经见于此】厥族以昌【原陶姓氏族之所自来也】○纷纭战国漠漠衰周鳯隐于林幽人在丘逸虬挠云【虬俗作蛇非无角龙也】奔鲸骇流【二句喻狂暴纵横之乱也】天集有汉眷予愍侯【髙帝功臣表开封愍侯陶舎以左司马从汉破代封侯】○于赫愍侯运当攀龙抚劒夙迈显兹武功书誓山河啓土开封【髙帝与功臣盟云使黄河如带泰山如砺国以永存寜爰及苗裔书誓山河谓此盟也】亹亹丞相【孝景二年陶青为丞相】允迪前踪○浑浑长源蔚蔚洪柯羣川载导众条载罗【二句喻枝派之分散】时有语黙运因隆窊【窊乌切凹也二句言陶青之后未有显者也】在我中晋业融长沙【按别传陶侃字士衡仕中晋在军四十一载位至八州都督封长沙郡公薨于成帝咸和九年追赠大司马谥曰桓】桓桓长沙伊勲伊德天子畴我专征南国功遂辞归临宠不忒孰谓斯心而近可得【言长沙公心期之髙逺也】○肃矣我祖慎终如始直方二台惠和千里【陶茂麟谱以岱为祖按此诗云惠和千里当从晋史以茂为祖陶茂为武昌太守】于皇仁考淡焉虚止寄迹风云寘兹愠喜【父资城太守生五子史失载】○嗟余寡陋瞻望弗及顾惭华鬓负影只立三千之罪无后为急我诚念哉呱闻尔泣○卜云嘉日占亦良时名汝曰俨字汝求思温恭朝夕念兹在兹尚想孔伋庶其企而【孔伋因求思而言韦成诗谁谓华髙企其齐而谁谓徳难厉其庶而】○厉夜生子遽而求火【庄子天地篇厉之人半夜生其子遽取火而视之汲汲然惟恐其似已也】凡百有心奚特于我旣见其生实欲其可人亦有言斯情无假○日居月诸渐免于孩福不虚至祸亦易来夙兴夜寐愿尔斯才尔之不才亦已焉哉
　　归鸟
　　陶渊明
　　翼翼归鸟晨去于林逺之八表近憩云岑和风不洽翻翮求心【托言归而求志下文岂思天路意同】顾俦相鸣景庇清隂○翼翼归鸟载翔载飞虽不怀游见林情依遇云颉颃相鸣而归遐路诚悠性爱无遗○翼翼归鸟驯林徘徊岂思天路欣及旧栖虽无昔侣众声每谐日夕气清悠然其怀○翼翼归鸟戢羽寒条游不旷林宿则森标晨风清兴好音时交矰缴奚施【缴之若切矰矢防也生丝缕也】已巻安劳【巻与倦同】
　　形影神
　　陶渊明
　　贵贱贤愚莫不营营以惜生斯甚惑焉故极陈形影之苦言神辨自然以释之好事君子共取其心焉形赠影
　　天地长不没山川无改时草木得常理霜露荣悴之谓人最灵智独复不如兹适见在世中奄去靡归期奚觉无一人亲识岂相思但余平生物举目情凄洏【洏如之切涕流貌】我无腾化术必尔不复疑愿君取吾言得酒莫苟辞
　　影答形
　　存生不可言卫生每苦拙诚愿游昆华邈然兹道絶与子相遇来未尝异悲悦憩防若暂乖止日终不别此同既难常黯尔俱时灭身没名亦尽念之五情热立善有遗爱胡为不自竭酒云能消忧方此讵不劣【愚曰生必有死惟立善可以有遗爱人胡为不自竭于为善乎谓酒能消忧比之此更为劣尔观渊明此语便是孔子朝闻道夕死孟子修身俟命之意与无见于道留连光景以酒自遣者异矣】
　　神释【鹤林曰人为三才中岂不以我故我神自谓也人与天地并立而为三以此心之神也若块然血肉岂足以并天地哉末纵浪大化中四句是不以死生祸福动其心泰然委顺养神之道也渊明可谓知道之士矣】
　　大钧无私力万理自森着人为三才中岂不以我故与君虽异物生而相依附结托善恶同安得不相语三皇大圣人今复在何处彭祖夀永年欲留不得住【彭祖姓籛名铿颛顼孙进雉羮于尧尧封于彭城歴夏经殷至周年八百嵗】老少同一死贤愚无复数日醉或能忘将非促龄具立善常所欣谁当为汝誉【日醉释前篇立善释后篇】甚念伤吾生正宜委运去纵浪大化中不喜亦不惧应尽便须尽无复独多虑
　　九日闲居【古诗云人生不满百常怀千嵗忧而渊明以五字尽之曰世短意常多东坡曰意长日月促则倒转陶句耳】
　　陶渊明
　　余闲居爱重九之名秋菊盈园而持醪靡由空服九华寄怀于言
　　世短意常多斯人乐久生日月依辰至举俗爱其名露凄暄风息气澈天象明往燕无遗影来鴈有余声酒能袪百虑菊为制頽龄如何蓬庐士空视时运倾【空视时运倾指易代之事】尘爵耻虚罍寒华徒自荣敛襟独闲谣缅焉起深情栖迟固多娯淹留岂无成【淹留无成骚人语也今反之谓不得于彼则得于此后栖迟讵为拙亦同】
　　归田园居【第六首乃江淹杂拟诗今去之】
　　陶渊明
　　少无适俗韵性本爱丘山误落尘网中一去三十年羇鸟恋旧林池鱼思故渊开荒南野际守拙归田园方宅十余亩草屋八九间榆栁防后园桃李罗堂前暧暧逺人村依依墟里烟狗吠深巷中鸡鸣桑树巅户庭无尘杂虚室有余闲乆在樊笼里复得返自然
　　其二
　　野外罕人事穷巷寡轮鞅白日掩荆扉虚室絶尘想时复墟曲中披草共来往相见无杂言但道桑麻长桑麻日已长我土日已广常恐霜霰至零落同草莽
　　其三
　　种豆南山下草盛豆苖稀晨兴理荒秽带月荷鉏归道狭草木长夕露沾我衣衣沾不足惜但使愿无违【前汉杨恽传田彼南山芜秽不治种一顷豆落而为萁人生行乐耳须富贵何时】
　　其四
　　乆去山泽游浪莽林野娯试携子侄辈披榛步荒墟徘徊丘垄间依依昔人居井灶有遗处桑竹残朽株借问采薪者此人皆焉如薪者向我言死没无复余一世异朝市此语真不虚人生似幻化终当归空无
　　其五
　　怅恨独策还﨑岖歴榛曲山涧清且浅遇以濯吾足漉我新熟酒只鸡招近局日入室中闇荆薪代明烛欢来苦夕短已复至天旭
　　游斜川
　　陶渊明
　　辛丑正月五日天气澄和风物闲美与二三邻曲同游斜川临长流望曽城【骆庭芝云曽城落星寺也殆是晋所称者】鲂鲤跃鳞于将夕水鸥乗和以翻飞彼南阜者名实旧矣不复乃为嗟叹若夫曽城傍无依接独秀中臯遥想灵山有爱嘉名【天问昆仑县圃其尻安在増城九重其髙几里淮南子昆仑中有増城九重注云中有五城十二楼故云灵山嘉名】欣对不足率尔赋诗悲日月之遂往悼吾年之不留各疏年纪乡里以记其时日
　　开嵗倐五日吾生行归休念之动中怀及辰为兹游气和天惟澄班坐依逺流弱湍驰文鲂闲谷矫鸣鸥逈泽散游目缅然睇曽丘虽防九重秀顾瞻无匹俦提壶接宾侣引满更献酬未知从今去当复如此不中觞纵遥情忘彼千载忧且极今朝乐明日非所求
　　示周续之祖企谢景夷三郎【时三人比讲礼校书】
　　陶渊明
　　负疴頽檐下终日无一欣药石有时闲念我意中人相去不寻常道路邈何因周生述孔业祖谢响然臻【荐弥表羣士响臻】道丧向千载今朝复斯闻马队非讲肆校书亦已勤【江州刺史檀韶苦请庐山周续之出州与学生祖企谢景夷三人在城比讲礼加以讐校所住公廨近于马肆】老夫有所爱思与尔为邻愿言诲诸子从我颍水滨【许由居箕山之下颍水之滨续之自社主逺公顺寂之后虽隠居庐山而州将每相招引颇从之游世号通隐故引箕颍之事防讥之】
