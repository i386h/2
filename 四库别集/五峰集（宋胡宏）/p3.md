<!-- { "loadSidebar": true } -->
　　臣闻二帝三王心周无穷志利天下而已不与焉故能求贤如不及当时公卿大夫体君心孜孜尽下以进贤为先务是时上无乏才而山林无遗逸之士士得展其才君得成其功名君臣交欢而无纤芥形迹存乎其间逮后世衰微心不及逺志不周物据天下利势而有轻疑士大夫之心于是始有遯世不返宁贫贱而轻世肆志者于是始有奔走于名利之途纳交于权势之门以侥幸富贵者二者虽有间矣而均为不仁然则孔子所干者七十二君有近于侥幸富贵矣孟子不见诸侯有近于轻世肆志矣而后世仰慕以为宗师而不以为不仁何哉圣人仁以为体义以为用与时变化无施不可学圣人者以仁存心以义处物相时而动亦岂必于进退哉臣生而愚直力慕髙逺以圣人之道为必可行以圣人之政为必可复以天下之衰为必可振抑又身逢乱离穷处山林阅人世之纷纭知天心之神化口诵古先之文心推今日之事静观兴替动见几微方戎马之凭陵痛王纲之不振陛下宵衣旰食招延多士讲论治道臣于斯时潜光独善有懐不陈岂不负臣素心上辜圣世失仲尼孟轲之防哉辄忘微贱谨用所闻揆天下之事陈王道之本明仁政之方上干天聴臣闻治天下有本脩其本者以聴言则知其道以用人则知其才以立政则知其统以应变则知其宜何谓本仁也何谓仁心也心官茫茫莫知其乡若为知其体乎有所不察则不知矣有所顾虑有所畏惧则虽有能知能察之良心亦沦没于未流浸消浸亡而不自知此臣之所大忧也夫邻敌据形胜之地逆臣僣位于中都牧马骎骎欲争天下臣不是惧而以良心为大忧者葢良心者充于一身通于天地宰制万物统摄亿兆之本也故孔子作春秋必书元立本以致大用孟子告诸侯必本仁术以行王政元即仁也仁人心也心一也而有欲心焉有道心焉不察乎道而习于欲则情放而不制背理伤义秉彛仆灭懿徳不敷于行而仁政亡矣是故察天理莫如屏欲存良心莫如立志陛下亦有朝廷政事不干于虑便嬖智巧不陈于前妃嫔之佳丽不幸于左右时矣陛下试于此时沉思静虑方今之世当陛下之身事孰为大乎孰为急乎必有歉然而馁恻然而痛坐起仿偟不能自安者则良心可察而臣言可信矣坐大廷而朝羣臣守是心而推之于事退便殿而幸便嬖亦守是心而推之于事入燕寝而御妃嫔亦守是心而推之于事凡无益于良心者勿可为也念兹在兹持之以久优柔自进则邪説横议将逆于耳正言笃论将当于心智虑日益髙明功名日益光大邻敌之侵庶几可禁叛逆之臣庶几可灭茍不察心之病而大变焉则身不能自信何足以孚民心动天意哉孟子曰至诚而不动者未之有也不诚未有能动者也昔舜以匹夫为天子瞽瞍以匹夫为天子父受天下之养夫岂不足于穷约哉而瞽瞍犹有不悦焉自常情观之舜可以免矣而舜慼然有忧之举天下之大无足以解忧者惟自强不息以成其仁其忧不得乎亲之切乃如此恭惟太上道君皇帝身享天下之奉几三十年渊圣孝慈皇帝生于深宫享乘舆之次以至为帝一旦劫于金人逺适穷荒衣裘失司服之制饮食失膳夫之味居处失宫殿之安妃嫔之好动无威严辛苦垫隘其愿陛下加兵北伐震之以武心目睽睽犹饥渇之于饮食庶几金人知惧一得生还父子兄弟相持以泣欢若平生引领东望九年于此矣夫以臣之踈贱念此痛心当食则嗌未尝不投箸而起思欲有为况陛下当其任乎而在廷之臣不能对扬天心充陛下仁孝之志反以天子之尊北面事仇陛下自念以此事亲于舜何如也且羣臣智谋短浅自度不足以任大事故欲偷安江左贪固宠荣皆为身谋耳陛下乃信之以为必持是可以进抚中原展省陵庙来归两宫亦何误耶夫金人何爱扵我其疑我谋我之心乌有限制土我土人我人然后彼得安枕而卧也茍顺其所欲而不吝名号土地人民货财以委之正是以肉投虎肉不尽其博噬不已臣不知陛下何负于羣臣而羣臣误陛下乃至于此自初年至于今益已久矣义士之心益已怠矣百姓之心益已安于乱矣陛下不早自为计广揽英雄以自辅翼绳心之愆纠心之谬忧不如舜力行不倦以感动天下臣恐四方豪杰有以窥朝廷浅深无肯为国家尽力者也抑臣又闻之汤有天下圣贤相继臣服诸侯五百余年及纣一为淫虐周武兴兵誓众乃以为世讐诛之不赦自常人观之武王之举岂不过欤而孔子定书取以为后世法者葢作民君师代天而为之子其自任不得不如是也今海内大乱二圣播越元元叩心归命陛下威福大权岂异人任蕞尔女真深入诸华劫迁天子震惊陵庙污辱王家害虐蒸民此万世不磨之辱臣子必报之讐子孙之所以寝苫枕戈弗与共天下者也其宜为讐孰与纣而陛下顾虑畏惧忘之不敢以为讐臣下僣逆有明目张胆显为负叛者有协賛乱贼为之羽翰者有依随两端欲以中立自免者夫既为人臣而敢持二心干纪逆节反行天道其宜诛也孰与纣而陛下顾虑畏惧寛之不敢以为讨岂不与武王之志异哉守此不改是祖宗之灵终天暴露无与复存也父兄之身终天困辱而来归之望絶也中原士民没身涂炭无所赴愬也陛下念亦及此乎故以和则失事亲之道而害随之以战则得事亲之道而利随之其是非至易明也然不求于本故大论纷纷至今未定孟子曰天下之本在国国之本在家家之本在身脩身本于正心正心本于诚意所谓诚其意者毋自欺而已朝廷之上可自欺也而四方不可欺也而天地鬼神不可欺善恶之应急于影响不可不察也伊尹曰皇天无亲惟徳是辅民心无常惟恵之懐又曰作善降之百祥作不善降之百殃臣愚愿陛下察天理存良心以身先羣下深忧如大舜自任如周武不牵于姑息之仁不慑于强暴之威立复讐之心行讨乱之政积精积神神而化之与民更始实宗社无疆之休也岂特纾目前之祸而已哉臣闻三纲人之本性神化天之良能尧舜禹汤文武恭已尽性徳合于天一言一行当物情之精中民心之防利用出入民所共由故精神感通折冲万里天下心服莫测其用易曰圣人以神道设教而天下服此之谓也若夫徳不能尽伦而三纲废缺昧于神化而政不能尽制乃以智术利势相倾者则臣妾而已矣夫天下万事各以类应君万民而为臣妾行者必有臣妾之耻自周平王东迁王者迹熄诸侯交侵然先圣之遗泽尚存五霸犹能明大义奉而尊之然文武之道自此日敝强侯之风自此浸兴是以秦得逞其智力灭六国君天下原其父子君臣之际莫有当于礼义者陵夷之渐实始此耳立甫十三年天下共起而亡之汉鉴其法古先之余烈崇尚经术留意三纲政治醇简用智术而不専行利势而不纵王道虽微缺而正论未衰也是以终汉之世无侵陵之祸自此以降如曹魏晋宋齐梁陈隋得尊位者皆本于簒弑以三纲为虚假以神化为茫昧以智术为纪纲以利势为权柄前后相因莫之能革故五部云扰愍懐迁死神州陆沈蹙足江表终不能申大义逾河而北定中原也李唐因隋失道起义兵平暴乱太宗创业虽有英雄之畧身致太平然三纲不立家道内乱纲纪不张继世因仍又甚焉故禄山思明豖突上京窥窃神器吐蕃回纥连年侵暴赖忠臣之力仅克兴复迨安史少衰而藩镇跋扈陵夷至于五代强臣制朝廷之命矣迹其行事皆其类应非偶然也昔孔子作春秋正君臣之辨其防深且逺可不察欤及本朝开基太祖皇帝受命市不改肆得之以大功受之以天命纲本既正神化斯孚削平僣伪如指诸掌西北二边虽有动揺终焉稽首及丞相王安石轻用已私纷更法令不能兴教化弭奸邪心以来逺人乃行青苗建市易置保甲治兵将始有富国强兵窥伺边隅之计弃诚而懐诈兴利而忘义尚功而悖道人皆知安石废祖宗法令而不知其并与祖宗之道废之也邪説既行正论屏弃故奸谀敢挟绍述之义以逞其私下诬君父上欺祖宗诬谤宣仁废迁隆祐使我国家父子君臣夫妇之间顿生疵厉三纲废壊神化之道冺然将灭纲纪文章扫地尽废遂致邻敌外横盗贼内讧天师伤败中原陷没二圣逺栖于沙漠皇舆僻寄于东吴嚣嚣万姓未知攸底祸至酷也若犹习于因循惮于变更不大刬革以返三纲之本邪説横议者不废干纪逆节者不诛法不守道诛不守义昧神化之良能长智术利势之心行簿书期防之政文繁实寡伪长丧真上下相防莫肯致察大吏弃置法令小吏贪冒无耻奸赃徧于郡县元元无所告诉意愁心结思所以自逺于上者非智术利势无由也于是亿兆之心交骛于智术利势矣上以利势诱下下以智术干上犯法者不必诛乱政者不必退是非由此不公名实由此不核赏罚由此失当乱臣贼子由此得志人纪由此不脩以臣干君以贱干贵子不聴于父弟不聴于兄边隅不聴于中国天下万事倒行逆施人欲肆而天理灭矣残贼之政暴着天下危亡之忧日以益甚孟子所谓由今之道无变今之俗虽与之天下不能一朝居也将何以异于先朝求救祸乱而致升平乎然上而公卿之议下而士大夫之论习以残贼为常更为当今之乱将卒不精练兵甲不坚利馈饷不丰给城池不髙深之过也昔商纣百克而卒无后项羽百胜身死人手秦仓以资刘项隋洛口以资李密楚城郢而昭王出大城陈蔡不羮而干溪之师溃故孟子曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣臣是以愿陛下深念三纲潜心神化明脩政事大革风俗使卓然与熈宁之政相反则中国之道立而边鄙之叛逆可破也昔孔子匹夫耳天下无主犹以身当天运作春秋承帝王之烈行二百四十二年南面之事讨乱贼扶持三纲况陛下居得为之位天开圣性明于春秋又有能为之资乎诚能更加圣心勿牵制于文义毅然讨乱贼定名分正三纲穷神化日新厥徳九重朝诚四海暮应岂与汉唐行智术利势与英雄角力角智而后臣之葸葸然常恐臣妾之轧己者比乎徳格皇天恩施万姓四方归命丰功伟绩何忧乎豫贼何畏乎金人耶臣原其要亦曰举斯心加诸彼而已陛下念之父兄之望天下之愿也传曰天生民而立之君使司牧之勿使失性有君而为之贰使师保之勿使过度是以尧为天子不乐尊位而忧先辅佐辅佐之重同于天地必也相知以心相辅以仁外托君臣之分中结朋友之义吉凶成败相与同之死而不变然后为尽其分矣岂以言合意行顺防不问诸左右不询于大夫不访于国人格天下公议而用之乎陛下自登天位所命辅相多矣然皆用之骤退之速岂其失于易有未慎而然乎岂其以已私好恶不以天下之公而然乎岂其悦人之佞恶人逆已而然乎昔成汤之于伊尹髙宗之于傅説皆一举而终其身既得久于其位故政令纲纪有常而不紊可变而不变此其所以能创业兴衰者也陛下今欲任辅相以二君为法可矣臣尝思之陛下所以不然者其以未知羣臣心志才徳将广揽徧试以识其贤不肖而后决进退之欤臣恐计之疎也昔禹思天下有溺者犹已溺之孜孜不倦惜此寸阴况陛下大讐未报叛臣未诛封疆日蹙危乱交至义之不可以已孰若大禹迫切于心不可以怠孰若大禹陛下诚蓄乾元之徳施刚果之用以大禹之事反求诸心则轻重缓急可知必不肯一日茍安其居矣又何忍以九年之久尝试羣臣哉臣恐憧憧往来朋从尔思不足以伤贤于耕乐之陋也臣以在廷之臣类皆茍媚道寻常之言理细微之故虚延嵗月曽不能因时先事发愤慷慨一为陛下明陈斯道致行期义而黄金横带坐于庙朝更出迭入传呼辅相孰有赤心许国不以浮名浮势动其心者大臣如是则人主最病臣原其本亦人主之诚不至而自病也曷不改更心虑恭黙思道积诚于内感通英贤进而任之使久于其位责以功实无为坐费嵗月弃机防纵讐逆而不治使义士闻之而解体英雄闻之而动心也羣臣亦知以是为忧为陛下言之乎夫欲成王业者必用王佐之才所谓王佐之才者以其有王者事业素定于胸中也故一旦得君举而措之先后有序纲施纪布望道期功如臂运指莫不从心今夫弈之为数小技也规势不先定犹不能取胜况欲兴衰拨乱倚任辅相而用尝试其术之人侥幸以望成功必不可得矣夫辅相者百官之精选人才之所自进政事之所由定陛下轻以授人使各以类进则执政侍从之臣可知矣外台耳目之寄可知矣郡县民之师帅可知矣所以寄阃外却敌折冲者可知矣廊庙非其人则浅近之言日进理义之论不闻而是非乱于天下矣监司非其人则刺举之政不行黩货懐奸舞文弄法之吏得以臆逞履正奉公清脩恵化之士无以自进而名实乱于朝廷矣守令非其人则政繁赋重民力殚竭而盗贼起于困穷矣将帅非其人则讐敌外纵衅孽内生而披枝伤心之祸萌矣故人主之职在论一相昔燕齐敌国也昭王得一乐毅而犹能以弱燕破强齐而克仇报怨今中原陛下之旧一则金人一则齐楚以名则中外非敌以义则叛逆之臣不可与我抗也诚得贤士举而任之使尽其职则天下之善何所不进正名定罪任天下武勇起义兵从西北思归之士以诛暴乱何所不克臣歴观前古天下未有无臣之世患在人君好臣其所教而不好臣其所受教则盛徳之士不可得而官矣好柔佞而恶刚直则守正之士不可得而用矣安龌龊而忌英果则髙才之士不可得而使矣陛下必欲致士能絶是三者勿萌于心绌权数仗诚信忘利势与天下之士相期于道义则真儒命世之才将为陛下出焉或不若是则訑訑之声音顔色拒人于千里之外士止于千里之外而防谄面谀之人窥隙乘间侥幸竞进权在辅相则党于辅相权在阉宦则党于阉宦权在将帅则党于将帅欲固其宠遂相挤陷不论人之贤否不计事之是非不顾国之安危茍可以倾人而便己者无不为矣陛下亦安能人人而察之哉古者圣王制爵位所以明等级也制宠禄所以奉名器也以此防民犹有尸位素餐惟利之徒弃君如土梗弁髦莫之恤者况人君自以爵位宠禄为己私则天下安知爵位为明等级之义乎安知宠禄为奉名器之礼乎君以富贵畜其臣臣以富贵懐其君而百官皆不知其职矣在官者无他事大抵转相承奉务以荣进为先欲纲纪文章之不坠祸乱衅隙之不滋其可得乎夫官人之义以其贤也以其才也用其贤才葢为民也唐虞三代莫不为事设官为官择人君无姑息之命臣无希冒之心当斯时也上法一而百度张下心清而万事理逺迩肃安封疆靖固四方归命而无狂狡之忧譬之人身血气强盛肤革充盈自然阴阳之寇不作而邪厉之气不能干也今世则不然为人设官为官造事冗滥交错仰食县吏侵渔百姓壊风俗乱政事往中原时提封万里郡县以百千计论者犹以为将不胜其今地益狭隘州县无几士大夫自西北而东南者不知其几千万人矣自东南而官者不知其几千百人矣郡县荒残百事宜简而官吏猥众上官大吏各私其亲不遵法制移易往来曽无定止互相攘夺不顾是非受贿纳赂法禁不行奸豪得志暴虐日敷根本摇动大命将泛流荡而不可止天下无事食君之禄天下有变拱手圜视而不能救则又有乘时侥幸冒功射利为国结怨于民而増益祸乱者陛下操予夺之柄握刑赏之威胡不自为深计黜阘冗之官以俟英贤夺冒滥之职以屈髙士大计若干职定置若干员于今在官者按实功罪诛赏必行任官称职者使久于其位过恶已彰者编之于民终身不齿志气不立事业不脩者皆赐罢其有学行未成者归之于学庶几官约事省为政有经民聴不惑而危亡可救矣或者以为行此之政则必大致烦扰夫人心为金人豫贼駈才岂不殆哉臣痛之曰夫国之所恃而上之所保者亿兆之心也若夫士大夫乘君子之器而为小人之行者乃生民之蠧国之贼耳汰而黜之则得民心所去者寡而所安者众所去者奸恶而所安者良善计道义权轻重则所为失人心者乃在彼而不在此矣昔纣为天下逋逃主以有亿兆夷人而武王以三千人灭之纵使仇敌得吾逋逃之士是皆不忠不孝商纣兆人比耳适足为吾取胜之资也茍或恐惧动于浮言不黜衰敝之士则衰敝之政不更而衰敝之俗不革乱不息威不震而讨逆复仇之兵未易举矣延日引月下陵上替陛下春秋鼎盛明并日月威若雷霆乃行小不忍而弃大谋髙拱以成土崩之祸生奸雄心臣窃为陛下惧焉臣闻尧授舜以天下其付托丁宁之言曰众非元后何戴后非众防与守邦钦哉慎乃有位敬脩其可愿夫众所愿者饱食暖衣仰有所事俯有所育而已后体元而仁覆天下则众得所愿而归戴之后不体元为政不仁无以保天下则民择仁厚而归之其心岂有常也故大禹力平水土拯民之垫以有天下桀不能守灭徳作威而民归于商稷降播种以救民饥至文武而有天下幽厉不能守肆行暴虐而民归于五伯此已然之明验也本朝宗祖厚养天下当时父老防恩被泽者已死已亡后来子孙自王安石为政崇尚掊克与民争利狱讼繁滋民不得安息加以庸邪继轨阉宦握兵求便其私不为国计内脩宫室治苑囿外拓边疆筑城立栅常赋不充移易经费经费不充始有横敛横敛不充公私俱匮天下力竭财尽虽有感恩戴徳之私迫于威虐如火销膏祖宗之泽日益斩矣故金人未动而方贼已称兵于江表羣盗已充斥于太行及其内侮民无杀敌保家之志望风奔溃乘时为盗发其乱心侥幸富贵以偷安须防逺近继起连年未定然则民心果有常而祖宗之泽果可恃乎陛下亦自强于为善可也往中原时国家全盛提封万里乡邑聚落财物阜丰所在百姓以亿计犹不能堪上命以及败乱迨今地益狭隘皆寇盗剽掠之余贼杀之残也生者流离死者暴露哭泣之声未絶伤夷者未起怨恨愁痛感伤和气故长星亘天日食地震川腾海溢雷电雨雹愆时失序木氷竹枯灾异荐臻陛下即位厉精求治九年于兹若之何民犹未安而天犹未应乎臣深探其本葢陛下体元之功未加焉是以聴善不明择善不审执善不固官人失贤行政失理虽有爱民之心屡下寛恤之诏而有司壅遏大命不能承流宣化实恵不施于民诛之如禽兽取之如渔猎发求无度科敛无已胁之以势劫之以威官得其一吏隠其九号呼苍穹天聴悠逺惨毒切于肌肤冻馁迫于忧虑其致败乱岂与中原比哉必天有其意焉者矣虽军旅日兴粮饟器械资于民金帛甲车资于民不发求科敛则军旅坐困无以御敌发求科敛而民益困邦本先蹙于军旅何有哉然则奈何亦选明正沈毅之士天子亲擢置于中台勤加劳问任以为朝廷天下耳目勿使为辅相权势鹰犬信而聴之聴而行之以靖朝廷然后明白公正精强之士出使郡县察举可任功赏可责可以平政理讼革邪归正奸盗不逞使民有所赴愬矣虽有不得已而调敛均平无颇尽入于公用于有益民孰不愿输也哉孔子曰均无贫和无寡如是而军实不充者未之有也虽然此可以救目前之急耳必欲足食足兵为久逺可行之计则莫若治其本矣三代之时税以出栗赋以供车无闗市之征无盐铜之利无酤之法无称贷之益而天下财力日忧不足海内有变则剥肤椎髓痛酷惨急之威猛于虎烈于火絶其生生之路取之犹不足给何三代不尽利而富后世尽利而穷乎臣窃思之财者天地有时四民致功者也取财于天地则无穷取财于四民则有尽古者溥天之下四民而已民无不食其力者自汉唐以来防手滋众上无制以革其滥下无学以权其弊兵不本于农人不食其力为之者寡而用之者众臣请举其大者夫兴师十万日费千金靡然骚动者七十万家而后十万之师举是故圣人教兵于乡遂以行师动众为毒天下而未尝轻用之也歴代兴废制虽不同然皆隠兵于农及李唐中季渐壊旧章兵农始分全家坐食是日日毒天下无时而已也况今海内大乱土地狭隘国用空竭民力凋敝而被甲者无虑数十万家家以五口为率乃有数百万端坐待哺于农民者矣夫国之有民犹人之有腹心也国之有兵犹身之有手足也手足虽病心能保之心腹茍病矣四肢何有焉是故欲富国者务使百姓辟其地欲强兵者务使有司富其民国无治乱时无丰凶政无经权莫不以辟土地养人民为本今乃行诛剥之政纵意侵民以奉冗卒使田莱多荒万民离散此臣之所未解者一也夫释氏之道上焉者以寂灭为宗以明死生为大行之足以洁其身不足以开物成务下焉者转罪业取福利言之足以恐喝愚俗因以为利而已矣魏晋以上为僧有禁梁陈以下曽无限制今僧徒徧天下以百万计问其力田积粟输赋税以实仓廪则不知问其利器械以供上用则不知问其披坚执鋭为国爪牙则不知故凡问以实用有益于天下生民者则曰非吾事也吾所事者为国焚修祈天祝圣以救度一切众生耳自祖宗以来徳大包荒于道无所弃亦崇信之道君皇帝虽有改更旋复其旧然水旱屡兴蝗螟荐起戎马生郊王师伤败则祈天之效安在乎二圣北征皇宗逺徙陛下巡逰靡克有定则祝圣之效安在乎盗贼蠭起贼杀人父兄子弟夫妇流血成川死于锋镝者以亿万计则救度一切众生之效安在乎其为欺妄岂不昭明而或者以为朝廷固知其无用而度牒之入亦有助于国家且度牒一时之得几何而农工商贾之子孙既为其徒则不耕而食不织而衣髙堂大厦雕镂文章以自居处役徒众致滋味以自奉养而终其身其费岂特十倍度牒哉夫为政以均平天下而坐纵夫庸愚欺诞之奸化诱善良失国家丁壮灭絶天伦壊乱人纪百万羣居蠧生民之衣食此臣之所未解者二也古者天子三公九卿二十七大夫八十一元士降及诸侯卿大夫府史胥徒皆有等差官不逾事禄不逾数故民不疾上而下无怨劳汉世而下官名滋众无其职而置空名无所事而尸厚禄公卿大夫既多而府史胥徒之属之家亦不下数十百万人矣农人力作自春徂冬一嵗之间未尝休息乃不得免于冻馁之患而膏梁子孙防手末艺舞文弄法者依势侵民食其膏脂耗蠧邦本既不能立大正之心施刚果之用沙汰罢黜省费寛民今复无故广増祠职俸禄优厚财用窘急日益重敛求千万人之誉而失亿兆之心此臣之所未解者三也陛下诚能聴臣之计扩仁民之心行不忍人之政申明军法大加选练髙立标格宁使入选者寡而厚其资经以精则足用以寡则易使斥去罢羸散归南畆大兴屯田罢度牒天下僧尼道士收其产业即今存者令嵗纳复身钱一万其肯改过归民聘娶者随口给以公田使各食其力罢废冗滥之官自西北而东南饥寒无以自存者亦随口给以公田使各食其力不出三年财用必充唐刘晏曰理财当以养民为先户口众多赋税自广使晏不晓财计则可使晏而少知理财之道有已行之验则其言必不可违矣夫与民亲者莫如郡县之官天子所与共治天下者也今类皆以干逐废弃者居之岂为民父母视民如伤之意哉臣愚谓宜重其任择其人使久于其位期以成功且申戒詧视之官亷问紏劾一路之广赃吏而监司发者罪守贰守贰发者黜监司自中台发者监司郡守俱赐罢终身以不胜任废立是法而必行庶几陛下之仁得加于百姓邦本安隆而讨逆复仇之兵可振矣昔魏武侯浮西河而下中流顾谓吴起曰美哉山河之固此魏国之寳也起对曰在徳不在险君若不脩徳舟中之人皆敌国也魏氏失于不知本吴起失于不知末夫道有汚隆势有强弱因时处事体用不遗本末并行然后为得也是故圣王明于天险尊卑之分贵贱之等定天下之制而奸邪莫能越明于地险山川丘陵以为阻城郭沟池以为固而暴客莫能干险设如是然后能守其国矣不然天险废乱虽潼闗何有于秦地险不脩虽仁义何有于赵金人入据太原天下要害之地始欲弃而不守终虽救而不力遂致崩陷敌乃幸胜席卷而南若蹈无人之境连年深入所向无坚城上下震动南掠衡湘东至于海民无所庇自古边境之祸未之有也去年之战敌无必前之心诸将侥幸一胜非有竒谋伟略真可以破坚阵摧强敌也然将相受赏荣禄兼极天下皆喜臣独惧焉昔田单以即墨破燕之余卒有死之心无生之气遂破燕复齐及齐已定有生之乐无死之心则攻狄不下夫亿兆之情本乎一心而君者心之元也三军之志同乎一气而将者气之元也今君臣上下狃于无故之胜心志骄佚不复长虑淮南膏腴夀春名郡盱眙古县所宜髙城深池名将坚守以遏敌人进取之道而下流有屏蔽矣今乃弃废不省失经画之逺圗有退缩茍安之志人情虽阻启敌人心此臣所惧者一也安陆武昌上流腋胁亦宜遣将以兵镇理凿深池筑髙城积糗粮治守备如中原时西北边城固以待贼彼若不顾死亡越城而进则以一军扼其前城中出轻骑抄其后随宜设变使彼欲进不可求退不能虽有驰突之骑使不得纵此乃用我之长制其短也今漫然不以为意虽长江天险人力不施何以守之秋深贼至临难遣将必复抢攘人心不先定而战胜不可必一有蹉跌则大事去矣此臣所惧者二也襄阳上流门户北通汝洛西带秦蜀南遮湖广东瞰吴越欲退守江左则襄阳不如建邺欲进圗中原则建邺不如襄阳欲御强寇则建邺襄阳乃左右臂也何以言之长江万里贼至下必趋采石中必趋武昌上必趋襄阳以臣料之金兵辽逺所在凋敝多发兵则粮饷艰絶其能来者不过数万以分则势弱诸将各拥大众自是制之彼若屯聚而进冦下流则我以襄阳之兵直趋汴洛寇中流则我以上下之兵更出迭入交至以罢之寇上流则我以淮上之兵入青徐批亢虚左右牵制使贼内顾不得専意外伐然后我得寛于难内可以修政亊外可以观时变蓄养精鋭进讨乱贼平定中原此事之机也今乃委置襄阳戍以轻兵不脩攻战之备不兴屯田以充军实千里萧条人无固志假令贼以轻兵犯淮南翠华至重人情惶骇其势必以重兵临江抗御贼乃以精鋭破襄阳走江陵掠舟船顺流而下水陆并进长沙以东必从风而靡临江将士乃揺心矣以摇心之将敌乘胜之军百战百胜人心离散虽有孙吴之术不能以取胜此臣所惧者三也杨夭为寇起于重敛吏侵民急耳本农畆渔樵之人也其情不与他寇同故治之之法宜与他寇异陛下诚能选寛厚有谋之臣为江湖间守少给以兵大施恩信招抚流散务农重糓道化善良诛锄奸宄号令清一明白可信不出期月杨夭之徒必大震壊然后用其乡导选精鋭禽之易于反掌今陛下赫然震怒命大将统数万之兵武震以慑威之使彼惧而知悔自相残戮归命天子实陛下神武非草野微臣之所敢知也如其不然惧而协谋舟船便利随方抗敌威不能制恩不能懐平荡之功不可以嵗月冀大军久聚所费不赀诛剥遗民侵肌及骨死亡流散不复聊生北马秋髙昧死复至内敌外寇相因而起虽有良平之智不能为谋此臣所惧者四也陛下详择举而行之去危就安天下幸甚昔顔回问为邦孔子不告以威福之柄制驭之方乃曰放郑声逺佞人郑声淫佞人殆言之不足至于再言圣人之意可见矣夫言不以正悖道妨义而持之有故言之成理足以悦人心惑天下者皆郑声也岂必钟鼓云乎哉郑声浅陋卑污聴之易知言之易从悦之者众上无道以揆之则天下波靡遂成风俗而奸邪机巧才佞之士于是始得投间攘臂肆行于其间错乱名实颠倒是非盗窃威权其身荣而天子危矣中正之人不阿意不诡随据道而言证经而论方其犯顔敢谏有如不恭面折廷争有如沽激夫以蝼蚁之命犯雷霆之威自非诚心爱君岂能如是哉正孟子所谓其兄闗弓而射之则已埀涕泣而道之不待勉强而亲之心发于中自然恋恋不期茍免如待赵人之疎也若夫佞人之于君安同其荣危避其难视君如国人矣君天下者何惮不弃彼而取此耶举中正之人错诸邪枉之士则民心服而有志必成举邪枉之人错诸中正之士则民不服而仇益相陵盗益肆暴宗社有危亡之忧矣陛下即位以来中正邪佞更进更退无坚定不易之诚然陈东以直谏死于前马伸以正论死于后而未闻诛一奸邪黜一谀佞何摧中正之易而去奸邪之难也此虽当时辅相之罪然中正之士乃陛下腹心耳目奈何以天子之威握亿兆之命乃不能保全二三腹心耳目之臣以自辅助而令奸邪得而杀之于谁责而可乎臣窃痛心伤陛下威权之不在己也虽然生不能用死念其忠既褒其身又防其后臣见陛下天地之量日月之明改过不吝日新其徳自今能主张腹心耳目之臣矣存此心而不替尧舜事业固优为有君如此岂忍负之臣言已在前矣陛下聴之天下之福臣之望也夫自尧舜以至于今上下三千年盛衰治乱载在典籍可法可戒者非不备也非不明也而继世创业之君治乱相循不能自免者仁与不仁而已矣陛下幸聴臣言反求诸心神而明之施于有政灭仇讐诛叛逆恢复中原仁覆天下乃其功矣惟陛下加圣心焉勿使臣徒为此空言而已也实宗社幸甚
