<!-- { "loadSidebar": true } -->
    某启：某间杞林腾秀，羽族知归，谷流谦波臣有托。然则朝光八圣，尚欣牧竖之词；道济五残，未隔舆人之诵。谨凭斯义，辄呈宸游东岳颂一首。当仁不让，下走无惭於自媒；闻善若惊，明公岂难於知我？龙门高远，眇黄道而无阶；爵里既投，叫丹阍而有地。伏愿停左右，曲流国士之恩；广进刍尧，俯息樵夫之议。轻陈径捷，退用彷徨。
    ○上皇甫常伯启
    某启：一昨奉命，令写新对台策及前後旧文，谨凭国士之恩，敢进舆人之颂。窃以龙镳就路，驽骏相悬；鹊镜临春，妍虽自远。亦有飞霜匝地，兰萧衔共尽之悲；列火埋冈，玉石抱俱焚之惨。然则知音罕嗣，流水空存；至宝不同，荆山有泪。君侯饰扬刍议，提奖芜词，白圭成再见之荣，黄金定一言之重。鹏飚既接，仰□迳而将趋；龙阪可登，指星台而有望。循襟佩德，抚事知恩；山岳有轻，河汉无极。谨启。
    ○再上皇甫常伯启
    某启：自恭陈薄伎，祗奉话言，咳唾成恩，盼睐为饰。征夫击节，方思孤竹之风；壮士寒心，实有长杨之作。谨凭严命，轻呈《乾元殿颂》一首。将冀导江至海，常以笔札见知；南馆西园，遂与簪缨为伍。德虽无尽，攀骥尾而方遥；生也有涯，比鸿毛而非重。谨启。
    ○上吏部裴侍郎启
    某启：猥承衡镜，骤照阶墀。本惭刀笔之工，虚荷雕虫之眷。殊恩屡及，严命频加，责光耀於昏冥，课宫商於寂寞。进退惟谷，忧喜聚门。诚恐下官冒轻进之讥，使君侯招过听之议，贵贱交失，恩爱两亏。所以战惧盈旬，迟回改朔，怀郑璞而增愧，捧燕珉而自耻。某性惟懵昧，识谢沈冥。蒙父兄训导之恩，藉朋友琢磨之义，好学近乎智，力行近乎仁。知忠孝为九德之源，故造次必於是；审名利为五常之贼，故颠沛而思远。虽未之逮也，亦有其志焉。孔子曰：“言及之而不言谓之隐。”今者接君侯者三矣，承招延者再矣，抑亦可以言乎？
    夫文章之道，自古称难。圣人以开物成务，君子以立言见志。遗雅背训，孟子不为；劝百讽一，扬雄所耻。苟非可以甄明大义，矫正末流，俗化资以兴衰，国家由其轻重，古人未尝留心也。自微言既绝，期文不振。屈宋导浇源於前，枚马张淫风於後。谈人主者，以宫室苑囿为雄；叙名流者，以沈酗骄奢为达。故魏文用之而中国衰，宋武贵之而江东乱。虽沈、谢争骛，适足兆齐梁之危：徐、庾并驰，不能止周陈之祸。於是识其道者卷舌而不言，明其弊者拂衣而径逝。潜夫昌言之论，作之而有逆於时；周公孔氏之教，存之而不行於代。天下之文，靡不坏矣。国家应千载之期，恢百王之业，天地静默，阴阳顺序。方欲激扬正道，大庇生人，黜非圣之书，除不稽之论。牧童顿颡，思进皇谋；樵夫拭目，愿谈王道。崇大厦者非一木之材，匡弊俗者非一日之卫，众持则力尽，真长则伪销，自然之数也。
    君侯受朝廷之寄，掌范之权，至於舞咏浇淳，好尚邪正，宜深以为念者也。伏见铨擢之次，每以诗赋为先，诚恐君侯器人於翰墨之间，求材於简牍之际，果未足以采取英秀，斟酌高贤者也。徒使骏骨长朽，真龙不降，才饰智者奔驰於末流，怀真蕴璞者栖遑於下列。《易》不云乎：“言行君子之所以动天地，失之毫，差以千里。”《书》不云乎：“敝，化奢丽，万世同流。馀风未殄，公其念哉！”嗟乎，盖有识天人之幽致，明国家之大体，辨焉而不穷，酌焉而不竭，抱膝无闷，盱衡自得。彼悠悠小技，焉足为君侯道矣？自非奉闲宴，接清谈，未可一二言也。
    然窃不自揆，尝著文章，非敢自媒，聊以恭命，谨录古君臣赞十篇并序，虽不足尘高识之门，亦可以见小人之志也。伏愿暂停左右，少察胸襟，观述作之所存，知用心之有地。谨启。
    ○上明员外启
    某启：侧闻金乌耸辔，俯圆燧而抽光；瑶兔浮轮，候方诸而吐液。斯则洪纤异数，冥符造化之津；高下相悬，精契陶钧之表。故知声同义合，存长幼於三州；理隔气殊，置山川於一面。神交可托，风□於杵臼之间；道不虚行，泾渭於簪裾之列。其有迹申知已，投爵里於思齐；事迫当仁，抱龙泉而愿割。虽荆山已峻，多轻抵鹊之珍；而渤方春，敢进归凫之影。
    伏惟丈人珠躔降德，铣社抽英，河岳纵其神器，烟霞发其符采。江东第一，家传正始之音；日下无双，誉重名流之首。三冬文史，先兆迹於青衿；百里弦歌，即驰芳於墨绶。彭泽陶潜之菊，胜气仍存；河阳潘岳之花，芳风遂远。荣加徙秩，上膺兰府之游；宠夺攀轮，更掌蓬山之务。麟图缉谥，定荣辱於三泉；ト裁书，考薰莸於四部。既鹤鸣□路，望偃朝端，鸿渐星台，俯谐佥议。廉平誉号，李宣伯之当官；雅操绳时，山巨源之称职。加以文场武库，发挥廊庙之师；琼树瑶林，寥廓风尘之表。一邱一壑，同阮籍於西山；一啸一歌，列嵇康於北面。词条郁雾，遥腾驾日之阴；辨锷横霜，直上冲星之气。凫钟蓄韵，闻片言而指掌；鸾镜悬心，见一善而明目。情源九派，士流欣满腹之期；德宇千门，词人有庇身之望。方当坐谈帝席，雄视群公，岂徒比迹天府，雌伏郎官而已哉？
    某崇徽启绪，盛德传家，承太子之仙宗，析将军之远系。朱轮在汉，列高士於三台；青盖浮江，扈平王於七姓。遗风旧烈，尚存清白之基；祖德家声，代有纵横之目。及金陵东覆，玉马西奔，髦头杰起，文儒继出。凤鸣朝日，森梢烟雨之标；龙跃□津，盘礴江山之气。虽雄名雅誉，随朔野而扬声；而华冕雕轩，比南风而不竞。陈太邱之积善，羔雁成群；谢车骑之馀芳，兰荪不替。趋庭洽训，共歌朱萼之篇；避席成欢，犹守青箱之业。尝谓酣神北阜。藉春渚而忘归，动影南棂，坐秋山而长往。不意兰皋独啸，轻交委鹤之书；芝涧行谣，坐辱飞龙之使。年殊贾谊，仰宣室而方同；业谢刘繇，俯长途而遂恧。塞上浮□之迹，空倦吴山；隋侯明月之珠，终悲暗室。岂不知拂衣长谢，林泉多倦俗之因；安枕有馀，庙堂非养高之所？松楹坐月，临黛壑而遐征；桂席攀风，俯青岩而自足。而欲俯首屈膝，逡巡多士之林；吊影惭魂，肮脏文昌之府。徒以牛蹄已倦，临大壑而骧鳞；羊角可逢，想高衢而抚翼。参名国士，方叨智伯之恩；挥迹奉常，冀雪公孙之耻。识正平於处士，虽在孔融；期仲容於望外，终资许允。犹恐先驰折翮，频惊路之风；再举枯鳞，空击龙门之水。
    丈人借以颜色，资以恩波。垂雅契於长年，叙情交於累代。情加倒屣，知顷步之生光；礼极升堂，觉声名之有地。是用俯抽丹思，上渎清颜。镂殊奖於肝胆，衔德音於咳唾。懦夫增气，先歌易水之风；壮士投心，思赴吴门之火。恩崇命浅，瞻吕梁而可从；山高海深，陟孟门而何险？谨启。
    ○上许左丞启
    某启：自违隔恩华，婴缠风恙，守愚空谷，敛迹仙台。同卫之虚羸，谈非正始；愧刘桢之逸气，卧似漳滨。朝野既殊，风猷遂隔。望芝兰之渐远，觉鄙吝之都生。所以暂下松邱，言游洛邑。永怀前眷，逡巡元礼之门；延首下风，匍匐文章之府。实愿稍捐人事，少奉清言，质儒、释之幽疑，访空元之极境。愿闻者道，敢披江海之心；祈进者荣，非慕轩裳之重。虽齿绝位殊，空尘左右，而道存目击。岂隔形骸，轻陟阶堂？伏深悸越。谨启。
    ○上郎都督启
    某启：某闻古之君子，重神交而贵道合者，以其得披心胸而尽志义也。是以叔牙苟在，管仲分多而不贪；无知尚存，陈平受谤而非罪。何则？达其趣者，能申其迹；收其大者，能让其细也。
    今某东鄙之一书生耳，少怀耿亮，颇慕高烈。俯仰相得，则屠博可游；造次不谐，则轩冕异路。蒙君侯国士之遇，受君侯长者之礼，缱绻谈谑，殷勤诲诱。今有情而不告，是不尽也。有窘而不托，是有疑也。将恐季布无侣於後叶，孙膑独称於前古。
    嗟乎！可以竭诚矣，敢不尽言乎？勃家大人，天下独行者也。性恶储敛，家无儋石。自延国谴，远宰边隅。常愿全雅志於暮齿，扬素风於下邑。而道里遥，资粮窘鲜；秩寡锺釜，债盈数万。此勃所以侧目扼腕，临深履薄，庶逢知已之厚，以成大人之峻节也。古人有言：“富观其所与，贫观其所取。”又曰：“损有馀，补不足。”於君侯何如哉？然则定其交而後求，敢无愧已；易其心而後语，夫何饰焉？赈给之义，既惟其常；厚薄之差，伏希俯访。轻尘视听，伏增兢惕。
    ○黄帝八十一难经序
    《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六量以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。曹夫子讳元字真道，自云京兆人也。盖授黄公之术，洞明医道，至能遥望气色，彻视腑脏。洗肠刳胸之术，往往行焉；浮沈人间，莫有知者。
    勃养於慈父之手，每承过庭之训曰：“人子不知医，古人以为不孝。”因窃求良师，阴访其道，以大唐龙朔元年岁次庚申冬至後甲子，予遇夫子於长安。抚勃曰：“无欲也。”勃再拜稽首，遂归心焉，虽父伯兄弟，不能知也。盖授《周易章句》及《黄帝素问难经》，乃知三才六甲之事，明堂玉匮之数。十五月而毕，将别，谓勃曰：“阴阳之道，不可妄宣也。针石之道，不可妄传也。无猖狂以自彰，当阴沈以自深也。”勃受命伏习，五年於兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫，苍生可以救耶？斯文可以存耶？昔太上有立德，其次有立功，其次有言言，非以徇名也，将以济人也。谨录师训，编附圣经，庶将来君子，有以得其用心也。
    ○入蜀纪行诗序
    总章二年五月癸卯，余自长安观景物於蜀，遂出斜之隘道，抵岷峨之绝径，超元，历翠阜，迨弥月而臻焉。若乃采江山之俊势，观天下之奇作，丹壑争流，青峰杂起，陵涛鼓怒以伏注，天壁嵯峨而横立，亦宇宙之绝观者也。虽庄周诧吕梁之险，韩侯怯孟门之峻，曾何足云？盖登培娄者起衡霍之心，游涓浍者发江湖之思。况乎躬览胜事，足践灵区，烟霞为朝夕之资，风月得林泉之助？嗟乎！山川之感召多矣，余能无情哉？爰成文律，用宣行唱，编为三十首，投诸好事焉。
    ○续书序
