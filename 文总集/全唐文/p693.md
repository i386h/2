<!-- { "loadSidebar": true } -->
    将仕郎守太子校书郎王泠然谨再拜上书相国燕公阁下：孔子曰：“居是邦也，事其大夫之贤者。”则仆所以有意上书於公，为日久矣。所恨公初为相。而仆始总角；公再为相，仆方志学。及仆预乡举，公在官於巴邱；及仆参常调，而公统军於沙朔。今公复为相，随驾在秦，仆适效官，分司在洛，竟未识贾谊之面，执相如之手，则尧舜禹汤之正道，稷契夔龙之要务，焉得与相公论之乎？昔者公之有文章时，岂不欲文章者见之乎？公未富贵时，岂不欲富贵者用之乎？今公贵称当朝，文称命代，见天下未富贵、有文章之士，不知公何以用之？公一登甲科，三至宰相，是因文章之得用，於今亦三十年。後进之士，公勿谓其无人，何者？长安令裴耀卿，於开元五年掌天下举，擢仆高第，以才相知。今尚书右丞王邱，於开元九年掌天下选，授仆清资，以智见许。然二君者，若无明鉴，宁处要津？是仆亦有文章，思公见也；亦未富贵，思公用也：此非自媒自，恐不道不知。有唐以来，无数才子，至於崔融、李峤、宋之问、沈期、富嘉谋、徐彦伯、杜审言、陈子昂者，与公连飞并驱，更唱迭和。此数公者，真可谓五百年挺生矣，天丧斯文，凋零向尽，唯相公日新厥德，长守富贵，甚善甚善。是知天赞明主而福相公，当此之时，亦宣应天之庥，报主之宠，弥缝其阙，匡救其灾，若尸禄备员，则焉用彼相矣？
    仆闻位称燮理者，则道合阴阳；四时不愆，则百姓无怨。岂有冬初不雪，春尽不雨，麦苗继日而青死，桑叶未秋而黄落，蠢蠢迷愚，嗷嗷愁怨，而相公温服甲第，饱食庙堂？仆则天地之一生人，亦同人而怨相公也。京房《易传》曰：“欲德不用，兹谓张，言人君欲贤者而不用，徒张此意。厥灾荒，云大旱也，阴阳不雨。”复曰：“师出过时，兹谓旷，其旱不生。”夫天道远，人道迩，仆多言者也，安知天道？请以人事言之：主上开张翰林，引纳才子，公以傲物而富贵骄人，为相以来，竟不能进一善，拔一贤，汉高祖云：“当今之贤士，岂独异於古人乎？”有而不知，是彰相公之暗；知而不用，是彰相公之短。故自十月不雨，至於五月，云才积而便散，雨垂落而复收：此欲德不用之罚也。仍闻六胡为孽，日寇边陲，邦家连兵，来往塞下。已西诸将必不出师，过时之咎也；四郊多垒，卿大夫之辱也：不知庙堂肉食者何以谋之？相公在外十馀年，而复相国，险阻艰难，备尝之矣；民之情伪，尽知之矣。今人室如悬磬，野无青草，何恃而不恐？天则不雨，公将若之何？昨五月有恩，百官受赐，公官既大，物亦多有，金银器及锦衣等，闻公受之，面有喜色。今岁大旱，黎人阻饥，公何不固辞金银，请赈仓廪？怀宝衣锦，於相公安乎？百姓饿欲死，公何不举贤自代，让位请归？
    公三为相，而天下之人，皆以公为亢极矣。夫物极则反，人盛必衰，日中则昃，月满则亏。老子曰：“功成名遂，则身退，天之道也。”今公富贵功成，文章命遂，唯身未退耳。相公昔在南中，自为《岳阳集》，有《送别诗》云：“谁念三千里？江潭一老翁。”则知虞卿非穷愁不能著书以自宽，贾谊非流窜不能作赋以自安。公当此时，思欲生入京华，归老田里，脱身瘴疠，其可得乎？今则不然，忘往日之栖迟，贪暮年之富贵，仆恐前途更失，後悔难追。主上以相公为贤，使佐社稷，若弃德不让，是废明君之举，岂曰能贤？仆见相公事方急，不可默诸桃李，公闻人之言或中，犹可收以桑榆。诗曰：“投我以木瓜，报之以琼琚。”此言虽小，可以喻大。相公《王君咏》曰：“凄凉丞相府，馀庆在元成。”苏公一闻此诗，移相公於荆府，积渐至相，由苏得也。今苏屈益部，公坐庙堂，投木报琼，义将安在？亦可举苏以自代，然後为朔方之行。抑又闻屋漏在上，知之在下，报国之重，莫若进贤。去年赦书云：“草泽卑位之，恐遗贤俊，宜令兵部即作牒目，徵名奏闻。”而吏部起请云：“试日等第全下者，举主量加贬削，条目一行。”仆知天下父不举子，兄不举弟，向者百司诸州长官，皆无才能之辈，并是全躯保妻子之徒，一入朝廷即恐出，暂居州郡即思改，岂有轻为荐举，以取贬削？今闻天下尚有四百人应举，相公岂与四百人尽及第乎？既有第差，由此百司诸州长官，惧贬削而不举者多矣。仆窃谓今之得举者，不以亲，则以势；不以贿，则以交：未必能鸣公科，而裹粮三道。其不得举者，无媒无党，有行有才，处卑位之，仄陋之下，吞声饮气，何足算哉？何天子令有司举之，而相公令有司拒之？则所谓欲德不用，徒张此意，事与京房《易传》同，故天以大旱相试也。
    去年所举县令，吏部一例与官，举若得人，天何不雨？贤俊之举，楚既失之，县令之举，齐亦未得。夫有贤明宰相相，尚不能变理阴阳，而令庸下宰君，岂能辑熙风化？相公必欲选良宰，莫若举前仓部员外郎吴太元为洛阳令；必欲举御史中丞，莫若举襄州刺史吴靳。清辇毂之路，非太元不可；任台阁之风，非吴靳不可。仆非吴靳亲友，但以知其贤明，相公有而不知，知而不用，亦其过深矣。抑又闻之：昔闵子骞为政，曰：“仍旧贯。如之何？何必改作？”凡校书正字，一例不得入畿，相公曾为此职，见贞观以来故事。今吏部侍郎杨滔，目不识字，心不好贤，芜秽我清司，改张我旧贯，去年冬奏请：“自今已後，官无内外，一例不得入畿。”即知正字校书，不如十乡县尉；明经进士，不如三卫出身。相公复此改张，甄别安在？
    古人有坐钓登相，立筹封侯，今仆无尚父之谋，薛公之策，徒以仕於书苑，生於学门，小道逢时，大言祈相，仆也幸甚幸甚！去冬有许赠公爱子协律，其诗有句云：“官微思倚王，文浅怯投珠。”《吕氏春秋》云：“尝一脔之肉，知一鼎之味。”请公且看此十字，则知仆曾吟五言，则亦更有旧文，愿呈作者。如公之用人，荩已多矣；仆之思用，其来久矣：拾遗补阙，宁有种乎？仆虽不佞，亦相公一株桃李也，此书上论不雨，阴阳乖度，中愿相公进贤为务，下论仆身求用之路：事繁而言不典，理切而语多忤。其善也必为执事所哂，其恶也必为执事所怒，傥哂既怒罢方解，则仆当持旧文章而再拜来也。
    ○与御史高昌宇书
    仆之怪君甚久矣，不忆往日任宋城县尉乎？仆稍善文章，每蒙提奖，勤勤见遇，又以齐，叨承恩顾，铭心在骨。复闻升进，不出台省，当为风流可望，故旧不遗。近者伏承皇皇者华，出使江外，路次於宋，依然旧游，门生故人，动有十辈，蒙问及者众矣，未尝言泠然。明公纵欲高心不垂半面，岂不畏天下窥公侯之浅深？与著绿袍、乘骢马，跄跄正色，谁敢直言？仆所以数日伺君，望尘而拜，有不平事，欲图於君，莫厌多言而彰公短也。先天年中，仆虽幼小，未闲声律，辄参举选，公既明试，量拟点额，仆之枉落，岂肯缄口？是则公之激仆，仆岂不知？公之辱仆，仆终不忘其故，亦上一纸书，蒙数遍读，重相摩奖，道有性灵，云某来掌试，仰取一名。於是逡巡受命，匍匐而归，一年在长安，一年在洛下，一年坐家园，去年冬十月得送，今年春三月及第。往者虽蒙公不送，今日亦自致青□。天下进士有数，自河以北，唯仆而已，光华藉甚。不是不知，君须稍垂後恩，雪仆前耻，若不然，仆之方寸，别有所施。何者？故旧相逢，今日之谓也。仆困穷如君之往昔，君之未遇似仆之今朝，因斯而言，相去何远？君是御史，仆是词人，虽贵贱之，与君隔阔，而文章之道，亦谓同声，而不可以富贵骄人，亦不可以礼义见隔。且仆家贫亲老，常少供养，兄弟未有官资，嗷嗷环堵，菜色相看，贫而卖浆。值天凉，今冬又属停选试，遣仆为御史，君在贫途，见天下文章精神气调得如王子者哉？实能忧其危，拯其弊，今公之富贵，亦不可多得，意者望御史今年为仆索一妇，明年为留心一官，幸有馀力，何惜些些？此仆之宿憾，口中不言，君之此恩，顶上相戴。傥也贵人多忘，国士难期，使仆一朝出其不意，与君并肩台阁，侧眼相视，公始悔而谢仆，仆安能有色於君乎？仆生长草野，语诚触忤，并诗若干首，别来三日，莫作旧眼相看。山东布衣，不识忌讳，泠然顿首。
    ☆高绍
    绍官考功郎中，开元七年，由长安令左迁润州长史。
    ○重修吴季子庙记
    顾野王《舆地志》云：“季子名札吴太伯十九世孙，吴王寿梦之少子。长子曰诸樊，次子曰馀祭，次曰馀昧，次曰季札。诸樊立为王，且死，立弟馀祭，欲令兄弟传国，以及季子。馀祭、馀昧卒，立季札，让不受，退耕於延陵，即其采邑。士人怀德，为之立庙。”（阙）山谦之《丹阳记》：“季子旧有三庙：南庙在晋陵东郭外，北庙在武进县博落城西，西庙即此是也。”昔第五伦为会稽太守，禁非正之祀，宜归於一，故惟存南庙，而二庙被毁。其後人悉更复之。南庙後有古墓，周处《风土记》、韦陟《先贤序》、殷仲堪《季子碑》皆云：此墓即季子墓也。墓前有季子庙。碑者，仲堪为晋陵太守造碑铭，命县人薛玖植碑於南庙。至永初中，南庙被毁，迁碑於西庙。今庙前双碑，左厢者即仲堪所制，右厢者梁天监十二年九月延陵县令王僧恕所建。绍以开元七年，自长安令左迁润州长史，氕雪十年，太岁壬戌，因巡属县庙於延陵，与县令吴兴沈炎同谒季子庙，申奠礼也。慨灵庙之岿然，访贞石而湮灭，询於庙祝，因睹旧文。虽殷王二君，共延陵而俱没；而前後双制，与高风而尚存。重镌刻以懿之，纪年月以显之。呜呼！来者观此，亦何异乎夫子之大篆也？
    ●卷二百九十五
    ☆韩休
    休，京兆长安人。初举贤良，元宗在春宫，亲问国政，对策乙第，擢礼部侍郎兼知制诰，开元二十一年拜黄门侍郎同中书门下平章事，旋罢政事，迁太子少师，封宜阳县子。二十七年卒，年六十八，赠扬州大都督，谥曰文忠。宝应元年重赠太子太师。
    ○驾幸华清宫赋（以温泉毖涌，荡邪难老为韵）
