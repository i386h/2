<!-- { "loadSidebar": true } -->
　　苏子瞻文字其变化起伏无中生有全学庄子至读其所为韩非论谓老耼庄周列御冦之徒更为虚无淡薄之言而治其猖狂浮游之説纷纭颠倒而卒归于无有由其道者莫得其当夫以子瞻之聪明妙悟而犹不能解三家之指何也然于周也则又敢于操戈而入室矣岂宋人习气固宜尔耶朱紫阳经书训诂多自注疏中来而其诋毁注疏之儒特甚此不胜其胸中拘挛之见欲妄意上接乎孔孟不传之统故于汉唐诸儒不得不阴攘其长而阳摘其短以为孔孟而后惟予一人耳陈同甫卓见之士尝为书诋诃紫阳其往来辨证不一而足可谓紫阳之忠臣惜乎同甫之名竟因紫阳而没没于世甚矣后儒之陋也
　　余读王元美艺苑巵言评隲古今文人殆尽近时海内少年略能道二三绮语者尽入鼔掌间而于昆山归熈甫独不挂齿余甚怪之岂于熈甫文未尽见耶抑熈甫少有时名文人故相倾邪后见元美答陆汝栋书云向者偶以著述相勉陆师粗及归生非欲雌黄令哲有所上下也足下不察以为仆见归文不多辄便诬诋使仆衔后生轻薄之愧吴中阛阓诗书人人大将岂令阿防得置一喙然于私心少有所降服震泽存而弗论足下逺不见杨仪部祝京兆徐迪功近不见黄勉之王履吉皇甫伯仲耶不亦咸彬彬有声哉然或曼衍而绵力或迫诘而囏思或清微而类促或铺缀而无经或严丽而近弱所见唯有陆浚明差强人意耳陆之叙事颇亦典则往往未及而尽当是才短归生笔力小竟胜之而规格旁离操纵唯意单辞甚工边幅不足每得其文读之未竟辄解随解辄竭虽复累车殆难其选其指摘吴中诸公与熈甫之短亦似中窽但不知熈甫所长正在澹然若不经意而妙思溢发有得于天理人情之极致者元美不尽知也大都近来古文家动称西京若能流自肺腑而法准西京则诚西京矣今饾饤西京人语勉强傅致仿佛殊不论其人之肖与否而一切为无情之辞文虽工终不古于意于世轻重何如也熈甫特偏于用宋而晚年才退耳若其集中得意者尚在毘陵晋江之上而时论经学本朝未见其人何论后来年少也元美每谈独推让李于鳞此似僧赞僧意于鳞文睡梦中呓语耳防绎之无非扬已卑人殊狂肆无状古今岂有此作者元美云其胸中无唐以后书渟蓄古始无往不造若恨世人罕识之夫书至唐以后乃多耳若古始之书亦似有限人虽不尽读岂有不尽见者乎古始书有此体法否熈甫作项思尧集序云今世之所谓文者难言矣未始为古人之学而苟得一二妄人为之巨擘争附和之以诋非前人韩文公云李杜文章在光焰万丈长不知羣儿愚那用故谤伤蚍蜉憾大树可笑不自量文章至于宋元诸名家其力足以追数千载之上而世直以蚍蜉撼之可悲也其言未免过激然亦是上下古今胸次苐南宋以后文章吾亦无取矣二公皆吴中之俊前此罕有其俪然其言矛盾不相容如此姑记以俟知者衡较之也
　　熈甫生平极不足于献吉元美才学视献吉大倍之而诗文颇受其蛊毒熈甫经学最深议论雅有根据故亦不足于元美道不同不相为谋也元美每推李于鳞其五七言律诗海内少年争附和之至以其诗中所缀数字若白雪黄金明月雄风中原北斗黄河碣石之类传为家法人人效颦更不顾情景相对与否此亦是障即于鳞集试读其一二首非不俊爽可诵比至连篇障语叠出如巧线傀儡学语鹦鹉伎俩有限不耐久玩于唐人口头语眼前景之指孰为深浅也予持是説久矣前岁至豫章有宗人亦善诗口占俚语一絶后二句云近来莫怪黄金贵因为诗人用得多则人巳有厌之者髙岑王孟只作淡语至今不可磨灭以其出之性情者无穷也
　　宋儒喜于标榜同己者升为天异巳者沈为渊此其宿习也周元公本传称其博学力行闻道甚早遇事刚果有古人风为政精宻严恕务尽道理尝作太极图易説数十篇其学授之二程其仕厯南安郴州永州广南东路南康军皆阨在下僚设施未究襟懐洒落雅有佳趣尤乐佳山水遇适意处或徜徉终日与蒲宗孟墓碣潘兴嗣墓志语颇不相戾但蒲潘仅得其粗耳而后人作元公谥议必欲推尊之以上接孟氏不传之统以志碣石俱未及之故力为诃诋而诋碣尤甚志云公善谈名理似亦无害或以类晋人诋之是也至碣云周子尝以仙翁隐者自许葢亦不得志为乘桴浮海之寓言耳而诋之者据通书云志伊尹之所志则非隐者学顔子之所学则非仙翁然则孔子既欲浮海又欲为东周何也岂口称隐者仙翁便去习长生久视之术髙栖而遐遯乎又公以熈宁六年八月七日卒先是公尝以书抵宗孟曰上方兴起数百年无有难能之事将图太平天下微才小智茍有所长者莫不皆获自尽吾独不能补助万分又不得窃须臾之生以见尧舜礼乐之盛今死矣命也碣中述其语如此葢荆公提刑江东时公尝与连日夜荆公退而精思至忘寝食葢雅与之相契者当相神宗之初其意亦欲致君于唐虞三代之上公将易箦闻之安得不为之喜幸岂能逆料其为法之弊而诋之者以为赞叹新法必非先生手书不足慿信蒲与元公为至亲夀焘即其甥岂诬防其先人一至于此至云蒲假此言以佞新政则又索瘢之过矣朱子作事状尽削之虽自意见要非实録也元公乃北宋第一流人物其能上接孟氏之统与否固不可易拟苐推尊之少过彼亦能当之近世讲学家标榜之风愈炽一与讲籍则誉桀防蹠无所不至尝问阳明之徒一人于杨幼殷时幼殷方讲良知之学亦知其人为缙绅所不齿乃谩答云其人盗蹠也其言圣贤也取其言而己矣余叹曰人之立言将为圣贤乎将为盗蹠乎幼殷黙然竟不能对此亦是有所好乐则不得其正处
　　唐刘禹锡作昏镜辞其引云镜之工列十镜于贾区发奁而视其一皎如其九雾如或曰良楛之不侔甚矣工解頥谢曰非不能尽良也贾之意唯售是念今来市者必厯鉴周睐求与已宜彼皎者不能隠芒杪之瑕非美容不合是用什一其数也予读之未尝不叹梦得之谙于人情也其亦发于险阻备尝之后乎大都察见渊鱼不祥又曰人至察则无徒古人亦有是戒矣吾友王元美少时有轻薄之名其作艺苑巵言评隲当代文人谑浪丑诋纎瑕不肯以少贷可谓皎镜然亦以此得罪于人至观其四部集与人作诗文集序即黄口小儿稍能弄文墨者靡不极口谀颂人见巵言之刻核遂真信元美之许巳以此求其文者戸外屦满元美亦喜应之此市昏镜之验也似亦不得已而酬世耳昆山归熈甫与人作文苐摅己臆略不为装饰半语故人有求其铭墓者或得其文置之不刻至今文集知之者甚少母乃太皎乎韩退之云凡为文而使一世之人必不好吾悲其为文皎镜之谓也为文而使一世之人必好吾悲其为人昏镜之谓也求文而不求其人无非欲与己宜耳陋容多自欺诚然哉应酬文字不可作也











　　明文海巻四百八十
