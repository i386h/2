<!-- { "loadSidebar": true } -->
　　伏审光膺宸綍进直掖垣伏惟庆慰窃以内史之賛宰司迩臣之与国论兹任尤重得人为难诏见王者之心词鼔天下之动赏罚号令之所自出典谟训诰于是乎成发诸朝廷沛若江河之决书之方策炳若日星之垂自非杰异之才曷称光华之选恭以中书舍人行成坊表学造渊源蚤以方闻入奉大对忠言切于利行直节见于当官出处归洁其身夷险不易其操迨夫访落倚以防愆霜简所加朝绅自肃谏垣鲠议深沃清衷蜀宇宣风乆劳外使繇螭涂之近列陟纶阁之清班黼藻训词方发挥于贤业谋谟王体实参賛于鸿猷公论所归柄任兹始钦闻成命窃庆登贤未遑剡牍之仪先辱贻书之贶感诵无斁敷述奚殚
　　回顔舍人谢啓
　　伏审只膺帝制进直纶闱伏惟庆慰窃以内史之賛宰司迩臣之与国论兹任尤重得人为难诏见王者之心词鼔天下之动赏罚号令之所自出典谟训诰于是乎成发诸朝廷沛若江河之决书之方册炳若日星之垂自非润色之才曷副光华之选恭惟中书舍人行为坊表学造渊源蚤由直道之行进被先朝之遇宣风使部有仲山之将明分职郎曹见公孙之润饰论经王府载笔【阙】廷益隆当宁之知显奉试言之召越从左史序进西垣矧令养贤而及万民吁俊以尊上帝欲图庶政之人实頼近侍之良惟出入起居防不钦故左右前后无非正交修后德时亮天工延登哲人协慰公论益观逺业光辅鸿猷某乆以庸虚幸同陪侍钦闻成命窃忭私懐辱贶长言过形谦德感颂激切不任下情
　　回馆职谢啓
　　伏审只奉宸綍进直书林伏惟庆慰窃以人文化成莫先于典籍古训是式实頼于贤才恭惟祖宗以来尤重馆阁之设详延天下方闻之士讨论上世帝王之书所以昭云汉之文章盛乾坤之德业厯观前哲皆践此涂自非问望之隆曷副髙华之选恭惟学士几深蕴识德性存诚由孔孟之门墙入渊骞之壸奥居今之世与古为徒宜进登于天朝乆退避于公府上庠讲道师表儒绅庶子治官典司宗籍逮兹德举允协佥谐东观校雠尚有留贤之叹西清顾问行膺侧席之求钦闻褒升尤切喜忭特纡倾盖重辱贻书仰谦眷之过隆拜嘉贻而已厚制拘出谒礼阻造门感悚之深不任下恳
　　回孔舍人谢啓
　　伏审只膺帝制进直纶闱伏惟庆慰窃以内史之賛宰司迩臣之与国论兹任尤重得人为难诏见王者之心词鼔天下之动赏罚号令之所自出典谟训诰于是乎成发诸朝廷沛若江河之决书之方册粲若日星之垂自非润色之才曷副光华之选恭惟中书舍人系承圣裔学号儒宗实有力于斯文屡先鸣于多士令德中积英声四驰册府著书虞庠教胄经帷劝讲防非尧舜之谈词掖代言式是商周之体越从左史序进西垣矧今养贤而及万民吁俊以尊上帝欲图庶政之人实頼近臣之良惟出入起居防不钦故左右前后无非正交修后德时亮天工延登哲人协慰公论益光逺业乆辅鸿猷某乆以庸虚幸聫陪侍忝预交游之末获闻风义之详昔参赐第之荣今遂同朝之愿钦聆成命窃忭私懐辱贶长言过形谦德感颂激切不任下情
　　回陈舍人谢啓
　　伏审祗膺帝制进直纶闱伏惟庆慰窃以内史之賛宰司迩臣之与国论兹任尤重得人为难诏见王者之心词鼓天下之动赏罚号令之所自出典谟训诰于是乎成发诸朝廷沛若江河之决书之方册粲若日星之垂自非润色之才曷副光华之选恭惟中书舍人才通伦类学造渊源懿文为吾道之表仪髙行乃诸儒之凖的先鸣多士独擅英声布武青云乆淹髙步初庆郎曹而分职旋闻柱史以记言侍咫尺之天威虽膺妙选出丝纶之帝制乃副佥言矧今养贤而及万民吁俊以尊上帝欲图庶政之人实頼近侍之良惟出入起居防不钦故左右前后无非正交修后德时亮天工延登哲人协慰公论益观逺业光辅鸿猷某乆以庸虚幸聫陪侍忝预交防之末获闻风义之详昔参赐第之荣今遂同朝之愿钦聆成命窃忭私懐辱赐长言过形谦德感颂激切不任下情
　　回知郡周承议贺啓
　　比者叨奉命书进升讲席固辞弗获居宠惟忧伏念某学古迂疎受才谫薄误参华于法从遽召直于禁林只率旧章恳祈散秩初谓一麾而出守终膺三接之延登执帙经帷特复乆虚之职防书史观俾成传信之文顾省衰疲讵胜眷委此盖某官至诚乐善厚义敦风过有奬成廼容冒处曲垂庆问益仰谦勤感诵所深喻言奚悉
　　回贺翰林学士状
　　比者只奉纶言进陞禁直乆玷露门之讲复尘浴殿之班盖奬饰之有初致宠光之误及特防庆问深切感悰
　　谢访及状
　　伏防尊慈特垂宠访拙疾为梗造谒未遑感之深不任下恳
　　回知全州王左藏贺冬啓【永州】
　　伏以书云纪瑞测日迎长是为建子之正宜享自天之佑伏惟某官膺时纳庆与国均休阻修賔谒之仪特辱音书之贶感颂之切敷述奚宣
　　回知道州秦承议贺冬啓
　　【上同】伏惟某官懿文博古厚徳庇民聊敷政于方州竚告猷于宸扆逢时之吉受祉无疆【下同前】
　　回县令以下贺冬状
　　亚歳令辰特烦庆问感佩之至但切下情
　　回邻州通判啓【賔州】
　　谪居湘浦已仰髙风逺徙边州复邻治境伏穷阎而念咎通记室以不遑岂意谦光复垂书问载披华藻如佩芬兰伏惟通判宣德世济忠嘉天资明哲孝友施政恺悌宜民出贰名藩乆洽闻于舆颂入朝宸扆行峻被于宠章厚义所临瞻言尤切永惟铭感曷罄叙陈
　　纳采啓
　　夙仰庆闳愿修嘉好某第二子温朴愚粗立日训义方贤女令淑有闻尚勤姆教已协宜家之卜敢先纳采之仪欣幸所深喻言奚悉
　　代资政公回司马谏议言定状
　　某啓积善之家有庆正卿之世其昌特纡用雁之仪奚取食鲂之美第五十三侄孙女未闲姆教尚在冲年令侄承务蚤服义方已亲外傅遽示问名之礼俾修合姓之欢嘉命所临固辞弗获愧无以喻言不能宣
　　代富公回豫章郡王状
　　伏念退老田庐乆违朝阙沐云天之泽幸偃息于太和仰邦族之仁徒咏歌于信厚惟筋骸之难勉致牋问之靡通逖想光仪坐驰劳素属园陵之展事承驺驰之在途缅惟跋履之勤倍协保绥之妙恭以大王庆源钟粹景行推髙懐德惟宁用强于周道为善最乐有美乎汉风分寳玉以隆恩锡脤膰而异礼表仪藩后屏翰天朝实资夹辅之贤永底变雍之盛敢图谦眷俯逮衰残特垂贶于缄縢顿生辉于蔀室其于铭荷曷罄敷宣
　　代王宣徽北京谢两府啓
　　比者只膺中诏再镇北门抚全魏之封畿总元戎之节制偃藩之始思职为忧伏念某官阀虽深事功匪立视秩二府乆尘徽省之班厯守三都屡掌帝宫之籥间祈安逸越去近严爰领使于殊庭幸息劳于私馆属合宫之蒇事祗召节以陪祠肆觐威顔具瞻衡弼俄奉中天之命复叨朔部之行言念衰迟岂胜寄委此盖某官斟酌元化登翼大猷率同羣后之心光辅一人之治顾惟旧物尝预佥谐特于户牖之间曲加甄藻之赐致兹樗散被乃帝俞敢不寅亮敦诚勤劳宣力庶禆毫发仰答坏陶
　　代司马公回赵龙图啓
　　伏审祗膺宸渥荣总藩条还内阁之禁严委中军之节制渊衷所简佥议允谐恭以经略龙圗敏智为资公忠秉节出逢亨防自结眷知领使外台逺迩想闻其风绩临戎极塞朝廷倚頼其筹谋属王旅之徂征驱传车而西迈勤劳夙夜经画始终惟陇右之故区乃闗中之外屏往宣庙畧必得珍才果膺推毂之行复峻登坛之拜折冲御侮从容樽俎之间柔逺安边弭息烽燧之警钦闻成命方切欣悰犹稽庆问之仪遽辱华牋之贶兴言感忭曷罄敷陈
　　与集贤相公啓【以下代文潞公】
　　伏自一别光仪十逾稔嵗仰荧煌之星座乆旷音书荷坱圠之化钧屡分符竹属因山而蒇事承整驾以在涂载惟跋履之勤懋协保绥之胜恭以某官中和秉德宻勿告猷发挥经济之文登翊昌明之运天工时亮帝载
　　惟熙【阙】　　　　　品物无不茂遂自宫闱之遏宻及龟筮之告期特辍宰司逺防仙驾万方同轨共严圣后之丧三事登车实总桥山之礼某留司管籥祗奉陵园夙夜惟勤虽殚于拙力期防所廹实惧于阙供仰系庇頼之私获免旷瘝之咎将迎于公衮増系望于心扃更冀上为庙朝精调寝餗云云
　　岐王嘉王先状
　　伏以圣后賔天因山制礼贤王扈跸整驾在涂仰惟跋厯之劳仍尽哀摧之感神明所佑寝餗惟和某居守都畿只事陵邑阻伸慰觐苐切瞻驰
　　曹侍中先状
　　伏以圣后賔天桥山卜壤特倚戚藩之重逺陪仙跸之仪恭惟夙驾之勤仍尽哀号之感即谐展慰预切驰诚
　　山陵集贤相公
　　伏以圣后賔天桥山卜壤特委宰司之重逺陪仙驭之仪跋履封圻勤劳夙夜神明佑助寝餗康和仰惟哀慕之余无爽节宣之胜即谐叅觐预切瞻依
　　礼仪使以下先状
　　伏以圣后賔天桥山卜壤特委侍臣之重逺陪仙驭之仪即遂披承预深瞻跂
　　回随灵驾皇亲先状
　　伏审肃驾行轩逺防仙跸俯临近甸特枉缄縢感佩之私不任下悃
　　谢两府啓
　　比者只奉涣恩俾司洛宅觧北门之筦钥画西土之封畿荷宠惟优偃藩兹佚伏念某乆尘上衮素乏异能出入三朝勤劳四纪自避繁于枢府旋改镇于魏都再奉命书七更歳籥引年甚恳陈力无堪累叩天阍未回宸听属合宫之蒇事趋召节以陪祠肆觐威顔具瞻衡弼期尽还于印绂获归老于田庐不图宠进上公礼优羣后莫容谢事犹委分符任隆周召之勲庸荣极甫申之褒赏帝宫居守私室就安此盖某官登翼大猷斟酌元化勤收旧物广厚羣伦秉国论以佥谐賛上心之简在致兹衰朽叨被恩荣惟修屏翰之勤庶答陶镕之赐感铭至切敷叙奚殚
　　谢章参政啓
　　近奉诏书特赐诗序眷恩隆厚丽藻铺宣君都臣俞戴若太山之重圣作明述宠逾华衮之褒参政太中蕴嘉谋猷有大手笔亲膺睿防涣发英词臯陶飏言乃賛襄于舜帝吉甫作诵实归美于宣王载观叙事之工益庆逢辰之极刋之琬琰永为不朽之光饰以青黄俯愧无庸之质感佩之切不任下情
　　与两制啓
　　某近膺召节入侍祠宫宸眷曲加便蕃渥泽逢辰之幸衰朽极荣伏蒙轩车访临垂慰欣企奉别如昨瞻懐实劳欲丐雅章以宠行色少烦藻思永为蔀室之光也附答布恳幸惟悉察不宣
　　谢两制寄诗别啓
　　伏蒙英私垂贶佳什宠贲衰质发挥荣遇言赠之美穆如清风诵咏于再感服无斁当令琰刻永为家寳奉啓述谢一二不宣
　　答蔡参政别啓
　　伏防宠示先公太师志文发挥潜德荐慰幽壤论譔之美光于无穷积善余庆信为不诬显亲掦名何以尚此眷私之厚雅故不遗循览再三感服无斁叙谢之恳言不能宣
　　谢史馆王相公别啓
　　昨防圣恩赐诗宠行继以上宰赓歌盛作二府诸公并防雅制固已焜耀为荣无穷今复蒙送示两制馆阁羣贤之诗文采相辉増诸琰刻遂使私室上有圣神云汉之章次有举朝公卿大夫清风之诵求之近古盖所未闻此岂独衰朽之光亦足以见邦国风化之厚也茍非上恩隆异深眷优礼同德协賛上承下率为之宠数殊于等伦何以致兹盛事乎幸甚幸甚奉啓叙谢言不能宣
　　谢执政啓
　　向縁谢事入觐威顔特辱防谦俯临僻陋玉津赐宴琼林宠行同醉尧觞共饱周徳圣作物覩两承天汉之章君都臣俞叠委宗工之制卿云比烂华衮垂褒臯陶赓歌盖奉惟几之命吉甫作诵皆贻孔硕之诗焜燿归涂辉光蔀室永惟荣幸实罕比伦仰宸眷之曲私见邦风之笃厚言旋里闬方逺台闳感恋増深铭藏至切
