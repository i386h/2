<!-- { "loadSidebar": true } -->
　　圣上嗣位之初丕承淳烈将以雍言布度召隽老惇儒入崇政殿中以兴金华之学时惟乐安孙公奭皤颠魁垒授道帷幄辰告日跻渊静扬休出入十年厥猷茂焉乃天圣辛未嵗以惇暮告劳上还所事天子雅贪公肃艾之望倚以访逮需奏三上皆不报公面自陈启顿颡流泣帝为改容第许以兖州之章申几杖之俟犹命讲老子三章重以束帛乗马袭衣环帯命赐备厚冲概以光乘舆燕于太清楼别诏近臣饯于瑞圣苑敕预防者赋诗必类且锡天什宠贲其行师臣礼遇夐无与二公居东一年上书求谢悃愊愿确朝议重违进拜太子少傅以安车还汶上明年夏五月感疾甚笃已丑奉裨衣复于东荣实明道癸酉于是公之生七十二年矣讣闻帝震悼废朝制赠文昌左相赗泉二十万录孤若孙一官易名曰宣呜呼哀与荣更相终始其所以得之者有猷有为故耶公字宗古代为本郡着姓由公徙居于郓今又为郓人讳霸曾王父也练王父也翌烈考也饶夫人嫡妣也丁夫人继妣也率祖而上皆毓徳丘里不经世务考槃在志以笃睦肥家丛郁庆祥傒公而发烈考累封光禄少卿致仕赠兵部尚书二夫人以鄱阳济阳二郡贲汤沐之典从子贵也公强志精力为诸生时巳通五经之説百家之艺游长者间久之名闻京师端拱中擢明经髙第自释褐阅十七官更五职咸以最显由莒县主簿授廷尉平参大成均之属转本寺丞迁尚书省又讲经于诸侯王邸升奉常为博士入尚书台为屯田都官职方三员外以司平中兵二郎中待禁阁之制改谏议大夫给事合六官践其四以小司空累迁至太宗伯并兼玉堂讲劝之任小司马时又帖秘图侍从之职裕于徳而膴于仕也十一局为审官三吏铨三班各一其启拟无滞材署银台封駮再判国鼓一其进退无壅情紏京狱罚以丽使牧校驺斯材总大农事以给太常太学客官皆洊领焉旧章之不忘抑公是赖三守邦治高密五年孟津三年鲁郡再并期年仁厚爱利除一切之禁风声化条为二千石表简任之尤者则章圣上封之嵗假节境上谕安辽人通聘于毉无闾之落又接其使于藁馆道二国之言无私册号郁苍介使轺之华程较俊选精官材之辨增修商荈旧任宠其遗利归之县官十累阶止正奉大夫七论至上柱国开国爵为公食邑称是其发扬烜赫如此在太宗时辇过庠舍公自下陈捧经升阶讲説命三篇因古顺讽音防华畅帝大褒挹即赐五品袍鱼羣听始竦在真宗时属柴梁岱横河汾拥符瑞之富羣臣争欲推天意兴希濶之事天子方慿翠防彷徉濑乡之区眇然以思圣真之遗风公独建言危微之本毖乎所忽且引唐开元终悼后艰为戒帝亮其恳至多所开纳然犹著论以剖公之疑时郡国多上瑞物公间得见具言珍禽异卉为和气所蔓以昭盛徳然脱有窜伪非应天之实又言道家祠醮所费不赀以爱啬财用为急书数十上启心进熟靡所回隠皆可以纾国庇民兴天下长利卓然有古风烈彼龊龊容容毋忠固意且不得与公徒隶齿真可愧也及在经省则取无逸篇绘图以进诗书道前王丧乱进读者临文防忌或粗畧含糊公独不然必为正言之冀以多识故常有所裨劝能纳君于善矣公之典礼也始请无祈谷而后农冬至侍祠于郊以天神醊食宗庙复二舞雍彻孔庙三献有官迄今奉行为故事唐礼祈谷大雩大飨并祀昊天五帝国朝因之公上言位号重复不合正礼且天无二帝特以五时生育之功强为六名冬至圜丘宜罢五帝位孟春禘感帝位日于东月于西以防礼家大报天主日配以月之文雩飨宜祀五帝不设昊天攒题事下有司咸谓祀为大事举而废之不以疑定议卒报罢然服公论据精洽愿下其书于史馆则神不渎矣初公患五经章句浮长删为节解数百篇取九经之治要着微言五十篇实被诏奬作乐记图承诏撰崇祀録次五服年月为一家之言奉和两朝圣制着赓载集体尚沈雅不为华藻自七经之疏皆与刋正史志子篇律学未镂官椠以次建白自是流布学者仰之殆如杓然终始典于学矣举动温重外和而内庄譬干莫在匣隠然常若可畏何隆名重器不植党援而盗言哆箕无所竒中由慎密以自将欤性纯孝笃于温清既荷囊珥笔朝夕禁近不得休沐过家而烈考尚书又重去乡里嵗时上夀公勿及预数上书辞官从养帝颇难之于是有左符之授再徙地益东葢公志也尚书年过九十公亦耆指使尚就子舍曳班裳言不称老养者以为荣及时侍疾也不甞药不进不复饭不甘邹鲁之人多能言其行练达台阁制度有咨无不得判议者以许东京胡广而持正过之善知人精于评鉴今左户二卿始平冯公初在黄绶公亟荐于朝至于光大发舒绸缪累圣与接武露门俱名儒宗及冯浴堂之召遂让其班而居公下清议咨美其他推毂士甚众虽未大显皆休有令声俊乂用章繄公为重处约居易让夷难进不疚利于回不愧祝于辞甘是介节讫无恫悔及莬裘之还也召乡人诸父挥金以为欢海鲲冥鸿所造而适撤瑟之夕前处正寝以谂考终之期物怪气焰罔形请祷独召子姓以授治命屏御不使进且曰以齐吾终遗礼惓惓止于献纳传称得正而毙焉斯已矣又云既殁其言立此之谓不朽如公实参有之夫人天水赵氏服珈钿之华能循法度老不逮享追封本郡三子长曰瑶次曰琪季曰瑜由公任各以材力进瑶厯司虞员外郎琪为屯卫丞并早世瑜今为殿中丞诸孙逮公之廕为卿寺属者五人殿中君以公殡之未祔求为本州宾介怵惧摧怛奔问于阳卜得今丙子嵗冬十月癸酉吉奉公及夫人之丧克窆于某县某乡某原从先茔之穆位顺也以祁曩为经生实被公荐参掌仪署又节惠以举周法知公之绩也熟见托论譔是用次叙其行而纳于窀埏铭曰猗欤公之文虑宪秉彛式是古训进为经师挟防立言删剟游枝搴其蕤兮猗欤公之仕丁辰展美其弁颀然其缨华止不蹈九折安我六辔坦斯履兮猗欤公之徳方严直清镇浮含厚不伐存诚匪躬蹇蹇受命青青时则行兮猗欤公之老在汶之阳贵屏国爵宇发天光弋者何慕鹪鹏巳翔夀俾臧兮峩鬛封兮序光域累密玺兮照窀穸子克荷兮孙绳绳奉二尊兮安此宅襃善猷兮刻沈防防可泐兮名无垠









　　景文集巻五十八
　　钦定四库金书
　　景文集巻五十九
　　宋　宋祁　撰
　　志铭
　　文宪章公墓志铭
