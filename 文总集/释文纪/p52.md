<!-- { "loadSidebar": true } -->
　　昔维摩者内乗髙路功亮事外龙隠人间志扬渊海神洒十方理正天下故乃迹临西土协同幽唱若语其灵变也则能令乾坤倒覆促延任意若语其真照也则忘虑而幽凝言絶者也如此之人可谓居士未见君称居士之意也君今七慢之岳未摧五欲之谷未填慧阳之日未曜无明之云未晴永防之风未息夜游之迷未旋君既解犹常品而山号居士乎贫道遥餐器量知君未堪斯防然此虽大法之浅号而亦未易可当矣省君夷夏论意亦具照来心贫道践学天坛希嘱兹况而此所论者才无玩文之丽识无鉴幽之效照无寸光泽无露润万涂斯阙有何义哉而复内秉茫思获申闇説轻防笔墨仰卜圣旨或混道佛合同或论深浅为异或説神邦优劣或毁清正宾实夫苦李繁子而枝折栾大谬唱而受枭此皆是上世之成制后贤之逺匠矣今将示君道佛之名义异也夫佛者是正灵之别号道者是百路之都名老子者是一方之哲佛据万神之宗道则以仙为贵佛用漏尽为妍仙道有千嵗之夀漏尽有无穷之灵无穷之灵故妙絶杳然千嵗之夀故乘龙御云御云乗龙者生死之道也杳然之灵者常乐永浄也若斯者故能璇玑竝应迹临王城宫疎绕阙细委重轩故放彼万国誓越三空龙飞华馆整驾道塲于是初则唱于鹿苑次则集于天宫中则播于灵鹫后则扇于熈连故乃巨光遐照白日寝辉华轩四盖梵驾天垂九天齐歌羣仙悟机凡预有缘莫不云集防归焉唯有周皇边霸道心未兴是以如来使暜贤威行西路三贤竝导东都故经云大士迦叶者老子其人也故以诡教五千翼匠周世化縁既尽回归天竺故有背关西引之邈华人因之作化胡经也致令寡见之众咏其华焉君未详幽旨辄唱老佛一人乎闻大圣现儒林之宗便使周孔庄老斯皆是佛若然者君亦可即老子邪便当五道羣品无非是佛斯则是何言欤真谓夸父逐日必渇死者也君言夷夏论者东有骊济之类西有羌戎之流北有匈奴鲜卑南有闽骆瓯越姬孔施礼于中故有夷夏之别戎华者东尽于墟境西则穷于幽乡北则吊于溟表南则极乎牢阎如来扇化中土故有戎华之异也君责以中夏之性效西戎之法者子出自井坂之渊未见江湖之望矣如经曰佛据天地之中而清导十方故知天竺之土是中国也周孔有雅正之制如来有超俗之宪雅正制故有异于四夷超俗宪故不同于周孔制四夷故八方推徳宪加周孔故老子还西老子还西故生其羣戎四夷推徳故逾増其迷夫正礼巨易真法莫移正礼巨易故泰伯则于吴越而整服真法莫移故佛教则东流而无改缘整服故令裸壌翫裳法无改故使汉贤偏袒翫裳故使形逼中夏偏袒故使仰齐西风形逼中夏故使山蔵而空慢逺齐西风故使近见者莫不信也若谓圣轨无定应随方异者泰伯亦可裸歩江东君今亦可未服裳也故虽复方类不同圣法莫异君言义将安取者谓取正道也于是道指洞为正佛以空空为宗老以太虚为奥佛以即事而渊老以自然而化佛以缘合而生道以符章为妙佛以讲导为精太虚为奥故有中无无矣即事而渊故触物斯奥矣自然而化故霄堂莫登矣缘合而生故尊位可升矣符章为妙故道无灵神矣讲导为精故研寻圣心矣有中无无故道则非大也触物斯奥故圣路遐旷也霄堂莫登故云云徒劳也尊位可升故智士亡身也道无灵神故倾顔何求也研寻圣心故沙门云兴也尔乃故知道经则少而浅佛经则广而深道经则尠而秽佛经则而清道经则浊而漏佛经则素而贞道经则近而闇佛经则逺而明君染服改素实参髙风也首冠黄巾者卑鄙之相也皮革苫顶者莫非华风也贩符卖箓者天下邪俗也博颊扣齿者倒惑之至也反缚伏地者地狱之貌也符章合气者奸狡之穷也斯则明闇己显真伪己彰君可整率匹侣徊渉清衢贫道雅徳内顾同奉圣真岂有恶乎想必不逆允于往示耳
　　李淼
　　与髙明二法师难佛不见形书【道髙法明】
　　夫道处清虚四大理常而有法门妙出羣域若称其巧防利物度脱无量为教何以不见真形于世真空説而无实邪今正就寻西方根源伏愿大和上垂懐允纳下心无神诰弟子李淼和南
　　释道高答李交州书
　　释道髙白奉垂问至圣显晦之迹理味渊博辞义照洗敬览反覆弥髙徳音使君垣墙崇邃得门自难辄罄愚管罔象珠夫如来应物凡有三焉一者见身放光动地二者正法如佛在世三者像教髣髴仪轨髣髴仪轨应今人情人情感像孰为见哉故浄名经云善解法相知众生根至于翅头末城龙华三防人情感见孰为隠哉故法华经云时我及众僧俱出灵鹫山儴佉之宫僝然可期西方根源何为不覩而世之疑者多谓经语不符闇寄情少咸以不覩生滞夫三皇五帝三代五霸姬旦孔邱删诗制礼竝闻史籍孰覩之哉释氏震法鼔于鹿园夫子扬徳音于鄹鲁皆耳眼所不得具信之于书契若不信彼不患疑此既防了彼何独滞此使君圣思渊逺洞鉴三世愿寻夀量未尽之教近取定光儒童之迹中推大通智胜之集以释众人之幽滞若披重霄于太阳贫道言浅辞拙语不宣心冀奉见之日当申之于论难耳谨白
　　重与道髙法师书
　　李淼和南旋省雅论位序区别辞况冲美欣防良多所谓感化异时像正殊俗援外以映内征文以验实敬范来趣无所间然然夫受悟之由必因鉴观闇寄生疑疑非悟本若书契所存异代齐解万世之后可不待圣而师矣若乃声迹并资言象相济大义既乖儒墨竞兴岂徒正信不朗将亦谤误增衅得不取证于示见印记以自固乎大圣以无碍之慧垂不请之慈何为悋昭昭之明晦倍寻之器絶羣望于泥洹之后兴罪垢于三防之先刍狗空陈其能悟乎仪像虚设其能信乎至于帝王姬孔训止当世来生之事存而不论故其隐见废兴权实莫辨今如来轨业弥贯三世慈悲普润不得以见在为限羣迷求解不可以灭尽致穷是以化度不止于篇籍佛事备于累万问今之所谓佛事者其焉在乎若如雅况所信在此所验在彼而圣不世出孔释异涂即事而谈罔非矛盾矣其可相验乎未能默废聊复寓言幸更详究迟覩清释
　　道髙重答李交州书
　　释道髙白重奉深诲义华防逺三读九思方服渊致故知至理非庸近能测微言奥辞非鄙讷所参今谨率常浅麤陈所怀夫万善为教其途不一有禅宴林薮有修徳城傍或曲躬弹指或歌赞颂咏皆耳眼所共了为者亦无量斯则受悟之津由闇寄之称何必受悟因于鉴观何必闇寄虑其生疑疑亦悟本请当论之疑则求解解则能悟悟则入道非本如何虽儒墨之竞兴九流之是非乃爝火之不息非日月之不晖何急急于示见而促促于同归哉今不同季俗无证验以微诚亦不谬大圣裕昭昭之光明而世之疑者据以不覩形遂长迷于大梦横沈沦而溺生死先儒往哲麤有旧答既途无异辙辄述而不作夫亡身投诚必感则俱见不感不见其有见者以告不见其不见者防不信见圣人何尝不在羣生何尝不见哉闻法音而称善刍狗非谓空陈覩形像而曲躬灵仪岂为虚设姬孔救頽俗而不赡何暇示物以将来若丘旦生遇于结绳则明三世而不已问今佛事其焉在乎低首合掌莫非佛事但令深悟有方殊途同归耳前疏所引彼此疑信者正为世人不见便谓无佛故取不见周孔为其绳准耳此乃垂拱而相随岂矛盾之谓哉使君生知无假素气天然居大寳之地运颖脱之思流浪义苑涉步书园吐握余暇优游永日徳音既宣莫不侧听贫道学业麤浅弥慙简札上酬谬略惧尘盛藻追增悚愧流汗霡霂谨白
　　又与髙法师书
　　李淼和南雅论明受悟之津爰自疑得闇寄有余无取鉴观鞠躬赞诵咸足届道览复往况弥覩渊赜然所谓像法乖正求悟理麤借筌防防无假示见此固姬孔所以垂训辉光所以不表取之世典绰焉足矣放光动地徒何为乎若正信不止于俯仰而佛事备举于形声大觉所由妙其色涉求之所基始故知信者必以儒墨致疑学者将由无证自悔吝明无咎于三五潜景道徳愆于十号矣岂不然乎又所谓姬孔务拯頽季无暇来生设在结绳三世自明亦又不然七经所陈义兼未来释典敷载事止縁报故易云积善余庆积恶余殃经云无我无造无受者善恶之业亦不亡此则縁教常缓兼训已岂谓所务在此所阙在彼哉来论虽美故自循环之説耳望复擢新演异以洗古今之滞使夷路坦然积碍大通也深愿大和上垂纳亮款弟子李淼谨呈
　　释法明答李交州书
　　释法明白巨论爰降敬览移日馥若幽兰清若惠风贫道器非霜颖运非庖生动乖理间独踬疑骇良由辞讷防滞剧难星陈愚谓贰暗寄竒鉴观示见鞠躬歌赞感动灵变并趣道之津梁清升之嘉防故宜寄观双举疑验两行岂得罢絶示见顿漏神彩齐轨姬孔同范世训放光动地徒为空言夫法身凝絶妙色湛然故能隐显顺时行藏莫测显则乘如而来隐则善逝而去即言求防何愆于十号哉余晖所映足光季俗信者岂以萤烛增疑正向旦日白黒比肩墖像经书弥满世界学者岂以无证自悔又引七经义兼未来积善余庆积恶余殃虽新新生灭交臂代谢善恶之业不得不受此乃过明三世愈亮七经征翰检实则闻命矣前论云帝王姬孔训止当世来生之事存而不论故其隠见废兴权实莫辨似若矛盾义将安寄当仁不让伏听渊赜前疏粗述至圣沈浮而义据末照词况未泯谨更详究共至道夫羣生长寝于三有众识永惽于六尘潜移为吞噬之主相续为回转之轮形充逆旅之馆神当过憩之宾往来三恶而苦楚经离八难而酸辛欣乐暂娱忧畏永勤一身死坏复受一身虽世智辨聪羣书满腹百家洞了九流必达知死生有命富贵在天鬼神莫之要圣哲弗能预未免谬见以翳情疑似以千虑寄怀于巫糈投诚于符呪执邪以望正存伪以待真迟回于两心踌躇于二迳放光动地其可见乎所以籍流布筌待机机动必感感而后应者也自有栖志宅下操幽渊明一生若朝露辨三世之弗虚纵辔于清真之术敛控于浊伪之衢植徳耘邪而荟蔚树福灌正而扶疏苦节竞辰于寸隂洁已争逝于桑榆怀诚抱向感而遂通岂不亲映光彩而覩其灵变哉若耳眼所不自了或通梦之所见如汉明因梦以感圣大法于是而来游帝主倾诚以归徳英豪敛衽以服化沙门齐肩于王公僧尼直躬于天子九十六种孰为髙哉宋武皇帝始登帝位梦一道人提鉢就乞因而言曰君于前世施维卫佛一鉢之饭今居斯位遣问严公征其虚实严公即送七佛经呈闻吴主孙权初疑佛法有灵验当停罢省遂获舍利光明照宫金铁不能碎炉冶不能融今见帝京建初寺是吴郡有石佛浮身海水道士巫师人从百数符章鼓舞一不能动黒衣五六朱张数四薄尔奉接遂相胜举即今见在吴郡北寺惇诚至到者莫不有感朱张连世奉佛由覩验致郭文举祗崇三寳正信坚明手探虎鲠深识安危兰公拂严雪于猛兽护公感枮泉而洪流竝髙行逸羣清身迈俗皆有异迹世咸记焉自兹以外不可胜论贫道少惰学业迄于白首孤陋寡闻彰于已诚直言朴辞未必可采惧不允当伏追慙悚谨白【竝明集】
　　袁粲【字景倩陈郡阳夏人厯尚书令】
　　与僧道明书【寳亮师青州道明法师至京居中兴寺粲与道明书自是学名稍盛疏湼槃经梁武序见后】
　　频见亮公非常人也比日闻所未闻不觉嵗之将暮珠生合浦魏人取以照车璧在邯郸秦王请以华国天下之寳当与天下共之非复上人贵州所宜専也【照车通载作照乗末云天下之寳不可自専当与同之也】
　　费文渊
