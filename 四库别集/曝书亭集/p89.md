<!-- { "loadSidebar": true } -->
　　靖康中苏叔党以真定倅赴官次河北为贼所胁叔党语贼曰若知世有苏内翰乎吾即其子肯随若求活草间邪通夕痛饮翌日视之卒矣王明清挥麈后録载之而晁以道志其墓称以暴疾卒于镇阳绎其文可云孝子合而观之不媿其父矣攷东坡先生以徽宗建中靖国元年辛巳卒于常州先生既卒而蔡京由尚书左丞进左右仆射蔡卞旋知枢宻院事自崇宁元年迄于四年籍党人榜朝堂定上书人上中下六邪等责逐责降而又编管子弟不许到阙一刻石于端礼门再刻石于诸州三刻石于文徳殿门帝既亲书之京复自书颁之天下是时叔党潜身救过之不给宁有冨贵利达之念萌于中哉惟因梁师成自言为东坡出子尝愬于裕陵曰先臣何罪禁诵其文章灭其尺牍于是先生遗文手迹始稍稍复出叔党之不忍显絶师成者此也然党禁初弛后虽得入京师借诙谐以玩世未尝薰染以道所云嘻笑谑浪节防存焉是已乃毁之者谓叔党谄事师成自居干儿夫师成既以东坡为父称曰先臣则必以昆弟遇叔党岂有业为兄弟而又降称干儿之理此助洛攻蜀者谤之贝锦南箕尚论者不可不白其寃也
　　竹友集跋
　　临川谢幼槃与兄无逸并负诗名吕居仁集江西诗派二十五人幼槃其一矣然其诗实与涪翁别居仁又称其似谢宣城亦不类也书録解题两载竹友集一曰十巻一曰七巻盖七巻者诗而十巻者合文言之是集流传甚罕谢布政在杭抄之内府在杭收藏宋人集颇富近多散失惟此系其手书子孙装界成册平湖陆编修次友典福建庚午乡试抄得之予见而令楷书生亟録其副诗派遗集传者无几予所储陈无己饶徳操洪玊父韩子苍晁叔用吕居仁仅六家得此而七焉
　　书劒南集后
　　诗家比喻六义之一偶然为之可尔陆务观劒南集句法稠叠读之终巻令人生憎若身似老僧犹有髪门如村舍强名官迹似春萍本无柢心如秋燕不安巢身似在家狂道士心如退院病禅师心似春鸿宁久住身如秋扇合长捐身似败棊难复振心如病木已中空心似枯葵空向日身如病栎孰知年家似江淮归业戸身如湖岭罢参僧心似游僧思逺道身如败将陷重围居似穷边荒马驿身如深谷老桑门人似登仙惟火食俗如太古欠巢居闲似苔矶垂钓叟淡如村院罢参僧嬾似老鸡频失旦衰如蠧叶早知秋喜似系囚闻纵掉快如疥痒得爬搔闲似白鸥虽自足健如黄犊已无縁酒似粥浓知社到饼如盘大喜秋成难似车登蛇退岭险如舟过马当时月似有情迎马见莺如相识向人鸣心如泽国春归雁身似云堂旦过僧身如巢燕临归日心似堂僧欲动时身如病木惊秋早心似鳏鱼怯夜长心如老骥长千里身似春蚕已再眠身如海燕不逢社家似牛仅有庐心如老马虽知路身似鸣蛙不属官身如病鹤长停料心似山僧已弃家心如顽石忘荣辱身似孤云任去留心如脱穽奔林鹿迹似还山不雨云恩如长假容居里官似分司不限年瘦如饭颗吟诗面饥似柴桑乞食身勇如持虎但堪笑学似累棊那易成爽如瑞露零仙掌清似寒氷贮玊壶衰如蠧叶秋先觉愁似鳏鱼夜不眠乐如逐牵黄犬快似麾兵巻白波壁如防难占卜瓦似鱼鳞不接连路如劒阁逢秋雨山似鑪峯锁暮云云如山壊长空黒风似潮囘万木倾雨如梅子初黄日水似桃花欲动时花如上苑长成市酒似新丰不直钱雁如着意频惊枕月似知愁故入门蚕如黒蚁桑生后秧似青针水满时余诗腰膝用如似字作对难以悉数就中非无佳句此陆平原所云离之双羙合之两伤者也予友三原孙枝蔚豹人徴入都不愿分修史之禄赋诗云身如橘柚病于北心似鹧鸪飞向南有识者怜之此偶然作尔迩者诗人多舍唐学宋予尝嫌务观太熟鲁直太生生者流为萧东夫熟者降为杨廷秀萧不传而杨传效之者何异海畔逐臭之夫邪
　　赖良大雅集跋
　　大雅集十巻天台赖良采择凡二千余篇杨防夫防定存三百首既为作序而江隂王逢呉兴钱鼒亦序之集中所收皆元人其后间有仕于明者第六巻载林洵送顾谨中入太学诗则洪武中从而补缀者也良字善卿赤城续志不书其姓氏出处显晦不可得而知绎席帽山人序盖曽教授松江云倪元镇赠良诗云陈诗昔在周盛日删诗又是衰周余二语得其槩矣
　　书敦交集后
　　右敦交集一册上虞魏仲逺辑其友酬和之诗也作者二十四人诗七十六首册末宜有仲逺题识而今亡之非完书矣是集为吾乡李太仆君实紫桃轩藏本康熙丁丑予购得之稽诸竹斋丹崖清江全室集多有与仲逺昆弟赠答诗仲逺父处士明叔预卜茔兆于福祈山之阳结庐其下名福源精舍处敬为之作賛又为题尚古亭元章亦有筠深轩长歌季潭则有短歌清江为作竹深记称防稽之地多竹盖物有所宜犹衞之左泉右淇也其居邑西夏盖湖上伏龙山之下顾郡县志俱佚其名按宋学士濓为仲逺作见山楼记乃知其人名寿延云
　　梅庵李氏明正音跋
　　明正音七巻海塩李景孟宗浩选本景孟中景泰甲戌进士知莆田县事其父季衡公平世父孟璿仲玑兄景高宗逺皆有诗名季衡有西溪集孟璿有南庄集均不传是编所録多嘉兴人作若沈镒孟钧陶瑾廷璧朱孟徳维新陈善敬佐李澄若渊往予辑诗综悉无从采掇即景孟诗亦遗之乡人有著述莫为之传是犹目治而不见其睫也景孟曾孙儒烈嘉靖丁未进士厯官福建按察司佥事曾刋是编以行惜今之雕本流传者寡矣嵗在戊子闰月竹垞八十翁彞尊识
　　跋危氏云林集
　　云林集二巻元翰林学士承防危素太朴之诗葛逻禄乃贤易之编而虞集伯生序之者也太朴以文名诗不恒见流传惟此而已明兵入大都学士走报恩寺俯身入井寺僧大梓挽出之谓曰国史非公莫知公死是死国之史也学士由是不死世传明太祖闻学士履声出之守余阙祠按吾乡贝助教琼有送危于幰赴安庆教授序称洪武三年识公于京师未几公卒则学士未尝衔命守祠特其子于幰教授安庆好事者遂傅防有是言也于幰曾共欧阳佑吕复黄盅辈采书北平载记脱去幰字是集发雕于后至元三年盖学士入明后续作诗文均失传矣
　　跋草阁集
　　钱塘李晔宗表元季结草阁居北关门外既而避地永康东阳间洪武初官国子监助教有古今诗六巻拾遗一巻天台徐大章盛称之金华朱伯清序之观其长篇耸高奔逸堪与刘伯温高季廸鼎足而今之杭人未有举其姓氏者可叹也集中题徐原父画梅歌云寻常更有梅花船系在鉴湖柳姑之庙前柳姑者疑即沈约诗所云山隂柳家女也施宿防稽志云柳姑庙在山隂县西一十里前临镜湖湖山胜絶处其后修府志者乃遂削去之是何心哉
　　跋钓鼇集
　　吴江陶振子昌洪武中任本县儒学训导改安化教谕归隐华亭九峰间自号钓鼇客长陵师起北平作哀吴王濞歌感慨悲壮意当日定流播于燕王闻之深怨私怒必甚矣革除诗文稍有忌讳者悉焚弃唯是歌存集中而人末有表其防者其后死于虎王达善挽以诗云昔为海上钓鼇客今作山中飤虎人飤之为言食【去声】也以食【入声】食【去声】人也九峰无虎将毋靖难之后有飤之者乎
　　高丽权秀才应制集跋
　　高丽秀才权近字思叔别字阳村洪武中至南京高皇优礼待之赐衣赐食爰命赋诗阳村先之以本国废兴之由道涂经过之所次之以本国离合之势山河之胜与夫邻境之情形兼述东人感化之意既成精华炳蔚音响铿锵帝览之称叹因命与刘公三吾许公观景公清戴公徳张公信辈偕游南北市来賔重译鹤鸣醉仙诸楼帝又赐以御制三诗此洪武丙子嵗事建文四年春朝鲜恭定王李芳逺令知申事朴锡下议政府镂版以行于是嘉靖大夫艺文馆提学国人李詹暨奉使翰林史官兵部主事金陵端木孝思均为作序而淮南陆颙番易祝孟献题诗其后焉阳村赐游酒楼实録未之载予所见应制集则天顺元年朝鲜本也
　　书姚学士明山存稾后
　　文征仲待诏翰林相传为明山学士及杨方城所窘昌言于众曰吾衙门非画院乃容画匠处此何孔目元朗丛説述之而曰二人只防中状元更无余物衡山长在天地间今世岂更有道着姚涞杨维聪者邪闻者以为快论然明山尝与孙太初薛君采髙子业相唱和且闻章丘李中麓冨于藏书特遣其子就学可谓敏于好古者即征仲去官日躬送至张家湾赋十诗赠别兼为作序比之唐元鲁山宋孙明复谓荣出于科目之外贵加乎爵禄之上其倾倒亦至矣然则元朗所述乃诳语耳金华吴少君诗说谎定推何太史而后之论者偏信其说皎皎素丝其可染乎
　　书狷石居遗集后
　　予童稚日就塾于谭氏之居先后共学者六人谭舟石左羽陆英一次友暨第五兄夏士悉中表兄弟也书屋五楹予置席砚鸭脚树下年十七为赘壻乃迁冯氏之宅是嵗兵起舟石从其父五经进士浮海入越转徙漳州左羽避居于二陆暨予兄弟各不相闻既而离者合合者又离或出或处六十年来五人奄逝存者惟予已尔暇览狷石居遗集是为舟石左羽之王父讳昌言字圣俞万厯甲午举浙江乡试第一后八年中进士知常熟婺源栾城三县迁南兵部主事厯员外郎升福建布政司参议提督学政转山东按察副使以布政司参政卒于官思陵即阼卹以死勤事诸臣特赠太仆寺卿公之试士也其文不假一人寓目必手自甄综虽伯子省觐俾寄食旅店中不许入廨有投私书者防不发函试毕题数行裹原书复之闽人语曰来一封去两封以为不信视邮筒盖视学三年须鬓尽白舟石语予嵗在己丑冬携其宅眷由琯溪之漳遇贼于山麓主仆遭急缚将剸刃焉猝传官军至贼党置之去见有叟扠手独行呼之求救叟问客子何来答以浙人叟曰客知浙有谭学使乎对曰吾祖也叟遽前释缚盖贼渠之父自言曩为诸生嵗试谭公列其名二等吾师乎其子还治酒食导客逾岭乃归观于此而信持衡之公子孙必食其报不在遇以国士而始有知己之感也舟石讳吉官至登州太守英一讳世楷思州太守左羽讳瑄工科掌印给事中次友讳葇内阁学士礼部侍郎夏士讳彞器承祖廕中书科中书舎人康熙己未
　　召试博学宏词之士六人者舟石次友暨予居其三云
　　书曼寄轩集后
　　东汉风俗之厚期功之防咸得弃官持服如贾逵以祖父丧戴封以伯父西鄂长杨弼以伯母繁阳令杨君以叔父上虞长度尚以从父渤海王郎中刘衡以兄思善侯相杨着以从兄太常丞谯槐里令曹全以弟广平令仲定以姊王纯以妹马融以兄子皆以忧弃官轻举至晋而嵇绍拜徐州刺史以长子丧去职陶潜以程氏妹丧自免作归去来辞自是而后古之道莫之行也先伯祖君舆公掌铨东曹闻先文恪公之讣请于朝乞归持服徳陵允焉当时典礼者不以为过斯国史所当附书于礼乐志者
　　摭言足本跋
　　唐重科目举措分殊有国史未具析者借王氏摭言小大毕识后代得闻其遗制奈流传者寡又为末学所删存不及半是编一十五巻获之京师慈仁寺集乃足本也巻尾有柯山郑昉跋称嘉定辛未刋于宜春郡吴江徐电发近録棠村相国所藏与此本略同当就其校雠譌字发雕焉
　　书鉴诫録后
　　鉴诫録十巻后蜀人何光逺辉夫撰晁公武郡斋读书后志称纂辑唐以来君臣事迹可为世鉴者前有刘曦度序今览其书多载可笑诗文直小説家尔每条以三字标目与苏鹗杜阳杂编略同是册犹宋椠巻首题重雕足本惟刘序失之吾乡墨林项氏藏书也济南王先生贻上爱之曽手録一部
　　书北牕炙輠后
