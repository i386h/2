<!-- { "loadSidebar": true } -->
　　仆甞欲窃取明公之意仿髙氏所辑为古今诗彚一编以汉郊庙铙歌洎诸乐府为始音十九首洎苏李河梁两京杂诗为正始陈思李杜及明王元美为大家曹刘阮左潘陆陶谢沈宋王孟及明髙李何徐辈为正宗顔鲍庾江钱刘韦栁及宋梅陈明薛王呉张辈为羽翼隂何徐庾及南渡范陆胜国虞扬明皇甫昆季辈为接武王苏黄陈北宋诸人为正变陈隋晩唐宋季元末诸人为遗响而旁流闺秀代録其人似亦足备诗家一公案苐其工当以歴嵗计巻当以近千计帙当以近百计恐非一举所能就一人所能任徒付之一胡卢耳以明公之度甚逺思甚公也姑録梗槩以俟异世之同兹志者
　　八
　　汪司马伯玉尝属仆选古今诗以三百为祖分风雅颂三体之凡题咏感触诸诗属之风如太白梦游等作是也纪述伦常诸诗属之雅如少陵北征等作是也赞扬功徳诸诗属之颂如退之元和等作是也意亦甚新仆时以肺病不获就绪今司马公已不复作言之慨然以其防不废宋元有与公相发者聊为一拈出之且以俟后之君子
　　九
　　读宋髙僧诗选乃钱塘陈起编辑文献通攷但有九僧诗集而絶无此编今攷其前集一巻正九僧诗也自希书迄懐古瀛奎律髓名字次苐悉符方氏所选诸篇咸备兹集知律髓所据即陈氏编也惠崇九僧之六佳句致多尚存总警防一门如露寒金掌重天近玉绳低隂井生秋早明河彻晓迟无虑数十今皆不存惟河分冈势防春入烧痕青数首而方氏所选亦仅此一二篇注云崇有佳句为图诗殊不止此当续攷补入之自余律髓所收往往具载即所据是编可见其后集续集数巻宋诸名僧道潜秘演善权惠洪大都无遗漏者苐以惠崇诸警句十不存一而题鹭清字五言律妙絶亦不録其他散轶庸可胜道惜九僧原集之遂亡也
　　十
　　此编必方氏所据选本道潜风林惊坠雪雨涧咽飞湍又秘演诸人所作往往槩见集中仆甞谓僧诗无唐宋欲取六朝道猷等作迄于元止【来复宗氻皆元僧也】彚作一编力既不劳而传亦可久暇当印正于公耳
　　十一
　　此编题钱塘陈起宗之称宋人而通考止载九僧诗集近阅齐东野语十六巻论诗道废兴云某某咸以诗语被祸而刋书陈起亦在禁锢之中乃知其宋末人也此书抄録即印本废久公何自得之或以畀好古君子并唐僧秀集合梓之题曰唐宋诗僧集岂不愈于近刻鼔吹草堂等编耶
　　十二
　　倪元镇诗之于虞揭四家正犹其画于赵黄王呉四氏清空简逺纎不侵而天趣超然在胜朝殊不易得惜元人绘事特重今时而诗律无称述者此老复以迂洁蔽之故世徒知其人与其画而篇章一付之无是子虚非得公此编检勘即仆且失之久矣王叔明诗亦间有可观同时潘子素等惜集皆不可得
　　十三
　　王长公云倪元镇笔如风女儿漓凝长袖晋人所谓张茂先我所不解政此类也世人评书乃称其逼近黄庭何耶余以元之擅临池者比屋而诗得孟韦遗韵独元镇一人特才具不多渭城而外无复他曲耳今倪画海内酷尚书亦时时见重鉴家乃其诗既不为当时所予今知者益复寥寥岂迂洁一端取名太过亦造物所忌致其篇什无称耶漫书此发门下一喷饭
　　十四
　　寄来诸集陈众仲爽劲鲜华然一诵兴象俱彻诗所以贵深婉也周衡之不知名其集殊有佳者管皞如管中之豹时得一班惟黄氏厯宋至元世有吟咏而无一足发悟之时义大矣哉仆收书凡胜国遗编遇则録之不复较其工拙兹羣集俱迄工附璧幸一一检归笥中
　　十五
　　周衡之竟不得其名公别考或得之当録以寄我其诗五言古学陈陶稍具肤响歌行在集中独为合作奇警飞逸伸缩自由乃近体局促卑陬遂亡一章半简可备采择者致足讶也仆甞谓自宋迄元诸名家惟歌行代有篇什絶句次之近体得失相当而古风汉魏永絶徴此君弥益信矣
　　十六
　　诗话玉屑野语仆近得副本颇佳二集童时所阅以巻头时涂沫漫往印正大方余南唐近事郡阁雅谈诸书悉存总集仆已折録之役竣当如命也






　　少室山房集巻一百十八
　　钦定四库全书
　　少室山房集巻一百十九
　　明　胡应麟　撰
　　书牍十六首
　　报李仲子允逹
　　允达足下语有之百世一贤接踵而起喻才之生也时之同者之难也千里一士比肩而立喻才之生也地之同者之难也同其时难矣同其时又同其地弗尤难乎同其地已难矣同其地又同其心弗尤难之难乎此有两人焉时则同地则同乃其心又无弗同若是者百世而喻之接踵吾犹诧其速矣千里而喻之比肩吾犹骇其繁矣夫不佞之与足下何如哉不佞生肃皇之末足下产穆庙之初时之相后弗能一纪也不佞处瀫水之濵足下隐东阳之麓地之相去弗能数防也仆尊古允达亦尊古仆卑今允达亦卑今仆矜名允达亦矜名仆负气允达亦负气仆善病允达亦善病仆寡交允达亦寡交仆狂迂允达亦狂迂仆疎戅允达亦疎戅葢不佞之于足下摩顶放踵无一弗同者小有弗同则不佞已絶意进取足下稍染指事功也而其无一弗同者较若也顾仆与足下时同地同者三十年而未甞一把臂一游从焉抑又何数之竒也此其失宜归于仆诚不意足下一旦抑迈往之衷勤下人之虑求虚已之益扩包荒之度极友善之量陈啓万言纚纚自通将进而若局促于雁行退而若忻慕于骥尾者此非不佞所敢知也嗟嗟允达才之难于天下久矣才同者限于时时同者限于地地同者限于心心即同矣尚犹有限于迹者若前乎此三十年不佞于足下是也乃今足下不鄙仆而辱施之仆不自揆度而应之若鳞之纵壑矣羽之搏风矣胶之投漆矣两人者庶几哉一无遗憾矣如是而仆犹抱其区区而有所弗尽于吾允达非夫也嗟嗟允达吾与足下婺产也婺越之东国也厥初人才何如哉学术则孝标之博洽笼千秋诗歌则賔王之绮藻焕百代而皆婺产也唐宋之际稍陵夷焉伯恭同父一再振之至黄晋卿栁道传呉立夫辈聨翩胜国殆十数家而婺之才遂以一郡踞海内者十之三至王子充苏平仲胡仲申辈驰骤皇朝又十余家而婺之才遂以一郡割海内者十之六葢至于宋文宪景濓而一代之才咸归吾婺矣今去文宪仅二百年虽豪隽迭兴鸿钜间出而嗣续前防者胡寥寥希遘也岂造物者以其初泄之太盛而阏之其终耶将犹有未足于其先姑阏之其中而大昌其后耶嗟嗟允达弗可预知者彼苍意也弗容自己者吾党志也语不云乎法乎上仅得其中当文宪之从事于学甞沾沾仲尼孟轲矣而迄成其为文宪也使其所师下于仲尼孟轲则其所就将又有下于文宪者今仆之才浅薄委琐万不足以办此而足下俨然抱絶人之姿空羣之足又卓然弗夺于时尚而敏而好学不耻下问又惓惓焉舍足下而弗告其谁可告者仆之所以弗敢终匿其愚也夫世所谓不朽者三徳也功也言也言所为不朽亦三文也诗也学也夫学如孝标博矣极矣而制作之传未之广覩也诗如賔王髙矣美矣而淹贯之域未之洞精也文如景濓大矣成矣而声律之途未之深造也是非三君子才有弗逮也孝标六代賔王唐初景濓元末其时则非也即穷三君子之力而挽之而欲以一人焉尽革其旧力固未易也今仆与足下之世何世也大明御宇非江左偏安匹矣神圣重光非垂拱再传拟矣车书全盛非至正末造伦矣则夫集三君子之长以上接周楚汉唐之绪使婺之为婺异时不以一代一方限者非生乎今所当有事耶嗟嗟允达仆犬马长矣聪明衰矣少之时殚力于诗歌而莫能究壮之嵗覃思于学术而莫能备洎乎晩节而垂涎于文事诚哉却行而求及前人将一无所就是愳而觊希三者之万一乎惟是足下年甚富力甚强中甚虚思甚逺才甚闳今之世而防图大业于吾郡宜无逾足下者徒以不佞臭味之间有相契而谬相附且欲相师焉诚非不佞所敢知也无己则当今天下固有全执三事之权以追踪三古之上者足下亦知其人乎呉会之墟洞庭之泽洋洋乎大观焉由婺而趋仅旬日之轨也足下闯其垣而有得焉其于三君子之业思过半矣夫才逞则御之以格格定则通之以变气扬则沈之使实节促则澹之使和数语也琅琊法门以始基不佞也不深不不沈不坚入之沈深出之自然完之粹然数语也琅琊法眼以终授不佞也顾不佞实未之能副也敢敬以布之足下足下潜绎此而有得焉其于琅琊之道又思过半矣嗟嗟允达不佞自还里以来楗闗结舌不为人谈艺久矣而独谆谆然辞费于足下以足下于仆时同地同心与迹无弗同有所言而弗尽于足下非夫也惟足下无弃葑菲无择刍荛以毋忘比肩接踵之义异日者青鞋布袜惠然肯来将与足下徧厯金华诸洞天呼牧羊两小儿登芙蓉万仭之杪振衣长啸极目齐州为生平一大快也
　　报陈立父
　　曩嵗获交尊公窃闻足下谊槩则私衷向往久矣顷黄金台上一奉教言公方酣燕杏园仆遂翻飞林麓云泥异趣闻问无从自车驾莅止越中一时人士凭轼而东嵗以百数不佞每邂逅知交剧谈大雅未甞不色飞神动梦游天姥之间也明府至自钱塘逺拜手书嘉贶之辱重以琼瑶下赠清风穆如足下之轸念故人意则蒸蒸厚矣乃不佞疎节隐衷其何借以自文于左右名园钜圃胜槩冠絶楚中不佞夙闻之都人士委赋大隐诸题即未能负笈携笻以尽挈林樊之胜而想像髙深徘徊靓丽固已神怡采菊之轩耳饱松风之阁矣贱疾未平笔砚芜废残暑渐收敬如来命不敢辞也尊公雄飞直上防内系心一代词人将为吐气倘遂获移镇浙中俾大海澄波长湖增艶岂不亦千古快心哉使旋附谢卒卒无次不任主臣
　　报顾朗生
　　仆迂僻狂戅人也世縁落落顾独好慕古文辞尤愿交当今作者曩嵗侍家大人游楚获交在明朱丈每卜暇相过从为文字饮一日在明与诸同志屈指当代名流輙盱衡谓不佞曰子识顾君朗生乎是呉会间铮铮者也不佞时则私窃识之方潦倒风尘不获借在明交懽足下既家君出参楚藩在明旋亦拂衣海上鳞羽乖隔嵗不能一再闻问春间裕卿使者有呉中之役輙附一札通在明洎返舍持在明书至则足下手教俨然辱先之陈义缱绻寄情委折披诵再三不能去手重以瑶篇下赠清声古色意气所寄千里若新吁嗟顾生仆何以得此于足下哉仆自束髪拈弄笔墨欲为今人而志弗安欲追古人而材弗逮踯躅二途迄无定趣间为二三同志左提右挈形之篇什一皆委琐芜杂曽不足当大方一噱柰何足下独从而好之好之不己又从而笔之书而托之诗也即葑菲之采足下不遗令当今综核名实者谓足下何愧矣愧矣仆自去冬坐老母病己无复计偕念将来或可从黄勉之孙仲可辈作呉楚间闲人不妨称足下同好也承谕髙轩逺吊子鸣审于何日倘遂不弃扁舟皁帽惠然衡门之下仆虽鄙劣尚能拉足下溪头为十日饮或深秋过海上访王长公亦当首诣足下徜徉薜萝谈讨芝桂延津之合不逺有期康使再过草草奏报小刻二种并往拙诗四章附酬大雅瓦砾视之可也
　　报宗良王孙
