<!-- { "loadSidebar": true } -->
　　公讳则徐，字元抚，一字少穆，晚号俟村老人。父宾日，岁贡生，家贫力学，以经术掖后进，有子三，公其次也。生而警敏，长不满六尺，英光四射，声如洪钟，每剧谈，隔舍数重，聆之辄了了。年十三，郡试冠军，补弟子员，二十举于乡，就某邑令记室，闽抚张公师诚见所削牍奇之，延入幕。嘉庆十六年，公年二十有七，成进士，选庶吉士，派习国书，授编修，益究心经世学，虽居清秩，于六曹事例因革，用人行政之得失，综核无遗，识者知公为辅器矣。历典江西、云南乡试，分校己卯会试，咸得士，二十五年补御史。适有海寇张宝，投诚浚累官副将，至是擢总兵。公虑其骄蹇不可制也，疏劾之。仁宗韪其言。寻公外放杭嘉湖道，修海塘，兴水利，士民德之。会闻父病，即引疾，不待命驰归。道光二年授淮海道。明年，擢江苏按察使，决狱平怨，民颂之日林青天。寻丁母忧。明年，奉旨赴南湖督修堤工，工竣，仍回籍守制。六年夏，命署两淮盐政，以未终制，辞不拜命。七年按察陕西，寻迁江宁布政使。丁父忧，归浚福州西湖，以惠桑梓。
　　十年夏，补湖北布政使，寻调湖南。十一年夏调江宁，遂擢东河总督。疏能，优诏不许，寻奏言秸料为河工第一弊端，其门垛滩垛并垛诸名目，非抽拔拆视，难知底里，已将南北十五厅各垛，逐查抗弊者察治，得旨嘉许。向来河臣查验料垛，从来未有如此认真者。十二年春，调江苏巡抚，吴中饥馑，公奏免逋粮筹赈恤，清厘各属交代，尽结京控诸狱，昧爽视事，夜过半方息，数年如一日焉。会考绩疏言，察吏莫先于自察，必将各属大小政务，逐一求尽于心，然后能举以验属吏之尽心与否。若大吏之心，先未贯彻于此事之始终，又何从察其情伪？臣惟恃此不敢不尽之心，事事与属僚求实际耳。公此言，盖生平得力处也。
　　先是，公在江藩任内，以各属水灾，建议倡捐、筹赈、　资送、留养、收孩，瘗棺、捐衣、劝粜、养佃、典牛、借籽种、禁烧锅，凡十二则；经江督陶公澍奏行，至是事竣，在事者得奖叙。公之为臬司也，奉诏综办三江水利，以忧归。嗣经陶公澍奏允，孟渎、刘河，分年筹办，至是孟渎工竣，公以刘河为三江之一，淤垫尤甚，请勘办，从之；又言江苏钱漕倍他省，其中有缓有急，有旧有新，势难一律清款，与其漫无区别，徒令剜肉补疮，莫若专严于提新，而暂缓补旧，新款果能全解，是州县无新亏，而旧欠亦可冀弥补，得旨竭力为之。江南人文甲天下，乡试恒万六七千人，入试院时，极一昼夜之力不能毕，有拥挤仆毙者；公创设信炮，立灯牌，阴以兵法部勒之，日晡而毕。十七年春，擢湖广总督。荆襄苦水患，岁以为常，公修筑堤工，躬自监视。奏筹襄阳等属盐务缉私事宜，及辰沅道属苗疆屯务事宜，皆如议施行。寻疏报南北两省，拿获奸民兴贩鸦片各情形，玺书褒美，又以江、汉安澜，请列汉神于祝典。
　　十八年冬入觐，赐紫禁城骑马，即奉使粤之命。公之在粤也，奏虎门收缴英吉利趸船鸦片，已十逾其八，得旨褒叙。及奏请剿抚兼施，手敕报日：既有此番举动，若再示柔弱，则大不可，朕不虑卿等孟浪。但诫卿等不可畏葸，先威后德，控制之良法也。寻请停贸易，又奉谕日：该夷自外生成，是彼曲我直，中外咸知，尚何足惜。公前后所陈皆称旨，为忌者所中伤，卒不安其位，而天下自此多故矣。
　　公议戌时，河决开封，首辅王公鼎出视堤工，疏奏留公督办，工成仍就戍。有门下士官于陕，迎谒公，窃为不平，见公谈笑自若，不敢进言，退谒郑夫人曰：“甚矣！此行也。”郑夫人曰：“子毋然，朝廷以汝师能，举天下大局付之，今决裂至此，得保首领，天恩厚矣！臣子自负国耳，敢惮行乎？”公在塞外，奉命勘办开垦事宜，亲历库车等纵横三万余里，水利大兴。稍暇则以笔墨自娱，书法具体欧阳，诗宗白傅，在官事无巨细必躬亲，家居必熟访民间利病，白诸当道。在戍所求题咏者，虽踵接不暇应也，远近争宝之。伊犁为塞外大都会，不数月缣楮一空，公之手迹遂遍冰天雪海中矣。
　　二十五年秋，开复以四品京堂用。十一月命署陕甘总督。会野番肆劫，先饬镇将防护马厂，时承平久，营政弛，公出按边，命演巨炮，举营无知者，惟一老卒能之，公立授以官。士气争奋，寻剿捕，番族及汉奸殆尽。明年授陕西巡抚。关中旱，民不能耕，争杀牛以食。公曰：“如此则来岁又饥也。”即饬官为收耕牛，偿其值，劝富民质牛，予以息。次年，乃成大有秋。
　　二十七年迁云贵总督。镇中汉、藏构衅，垂数十年，焚杀无虚日，议者各有所袒，莫能决。公至，谕之日：“只分良莠，不分汉、藏。”适藏民丁灿庭赴京叠控汉民沈正达等，有司提犯解讯，保山民纠众夺犯，毁官署，搜杀藏户，并抗拒镇道兵。公提兵出剿，途中闻赵州之弥渡，有客藏勾结土匪滋事，遂就近先剿弥渡，歼匪数百，保山民闻而股栗，缚匪迎师。公召汉、藏父老各谕以恩信，复乘势搜获永昌、颅宁历年拒捕戕官诸匪，置诸法。
　　得旨加太子太保，赏戴花翎。明年引疾归，滇人绘像以留纪念。公家居倡驱夷议，大忤当事者，又思中伤之，会玺书召用，谗者乃止。时方以西洋为忧，后进就公请方略，　公曰：“终为中国患者，其俄罗斯乎？”闻者感焉！
　　公之薨于行台也。易箦时呼星斗南者三，年六十有六。公服官江南最久，以吴民苦赋重，讲求漕政，不遗余力。在粤时，中旨询江南漕务，公条举四端，曰本原、曰补救、曰本原中之本原、曰补救中之补救，宣宗褒许。
　　文宗之召公也，将使筹畿辅水利，即公前疏所谓本原中之本原者也。以二圣知公之深，任公之重。以公报国忧民之心，一往无所却顾，而卒不果行，惜哉！公之政绩，以办夷务，剿粤寇，二者为最巨，而皆赍志以终。此海内士大夫，下及妇人孺子，闻公薨，所由太息流涕，共为天下惜者也！
　　公天性孝友，事事以养亲显志为念。自奉俭而资助族戚，岁必数千金；尤爱士，所至必择其秀异者，召入官署，勖以学行；家居凡族姻中子弟读书者，约期治膳，集而课之，曰亲社。居官每黑夜潜行，躬自徼察，无敢因缘为奸。然待人以恕，接人以诚，人咸乐为之用。公好勤动，与处数十年者，未尝见其袖手枯坐也。
　　咸丰元年，滇抚请祀云南名宦祠，陕抚据舆情入告，请建专祠，报可。子汝舟官编修，聪彝，浙江知府，拱枢刑部郎中。
