<!-- { "loadSidebar": true } -->
　　昔者尝读圬者王承福传见其自言操镘以入贵富之家有一至再至三至而皆为墟焉问之或刑戮也或子孙不能有也或归之官也圬者弃官勲丧其土田手镘衣食其色若自得疑若贵富者不可常而不如不有土田之愈也今观王氏居豫章世守先绪保有元祐关书以迄于今子孙业诗书其门且将有兴者则圬者终身亲厯之所感慨岂真足以断千古而信方来也邪虽然圬者为不克肖者言也予为善继者言也韩公存圬者之辞戒也予为王氏言劝也
　　题贾端老不防室
　　凡道各有入处凡学各有悟处程氏以敬张氏以礼示人以从入也而游于程张之门者或得于静坐或得于主一或得于去一矜字悟之不必同也凡入皆以悟凡悟皆可入鹿岩贾君得不防二字于水心先生之诗以名其室先生之诗崇好修而黜徇外贱决科而尊天爵一则因言而有悟一则因悟而示之以所入师友渊源之懿去之几年犹将见之今其孙子纯寳其祖训二字勿替引之知悟几矣读水心诗尚求所以入门也哉
　　题张徳从畏心堂
　　徳从取其家横渠翁畏心一语为心法称乡前辈其子希明肯堂取而名诸为家法称贤士夫抑天下危莫危者心天下乐莫乐者心操而存之防其危优而柔之会其乐徳从讲学无不尽希明有所受之矣
　　题戴行可进学斋
　　干称进徳者三而象曰天行健君子以自强不息圣人复申之曰终日干干行事也君子之所以进者无他法天行而已矣进者行之验行者进之事进百里者吉行三日进千里者吉行一月地有逺行无有不至不至焉者不行也非逺罪也戴君行可以进学名斋垂二十年前之进予不得而考也后之进予不得而量也独有一言愿献于君者曰行行固君字也书曰行之惟艰语曰仃有余力中庸曰利行曰勉行曰力行皆行也皆所以为进也不行而望进前辈所谓游心千里之外而本身却只在此虽欲进焉得而进诸戴君求进者也而予言行予将有逺役其知行之理固审君之俯仰是斋也其亦反覆于字之为义也哉
　　跋周应可为蔡徳夫干药物目子后
　　蔡徳夫病且贫砚庵周应可过而顾之曰是不可坐视问药于所知斯可谓知义之士矣予方杜门守约于所亲厚未能以徧爱其何力及此顾交道久薄砚庵能崇笃如此是亦足劝厉薄俗敢不罄竭以为之从臾云
　　跋彭和甫族谱
　　莆中有二蔡其一派君谟其一派京传闻京子孙惭京所为与人言每自诡为君谟后孝子慈孙之心固不应尔亦以见世间羞耻事虽为人后犹将愧之彭和甫之派来自博士齐非玕后也今其谱牒并二族为一本为君谟之后而引京以混之人情固大相逺哉予闻晋沈劲耻其父陷于逆致死以涤之卒为忠义唐柳玭有言门地髙者一事坠先训则无异他人是以修己不得不至诸公皆劝和甫以自立和甫而祖玕犹当为沈劲和甫而祖博士栁玭之言得不勉乎哉
　　跋吴氏族谱
　　自魏晋以来至唐最尚门阀故以谱牒为重近世此事寝废予每为之浩叹今观吴氏谱源于禾川之燕市派于西昌之白沙自宋兴以来衣冠灿然盖升学者二十有二举于乡者五十有七荐于漕者三奏于礼部及精究科贤良科者九而特科恩封世赏拜爵者又三十有四人盛哉可覩矣自昔以知力持世功利起家有道所忌传不数世惟诗书之泽绵绵延延愈久而愈不坠赫赫而蹶孰与循循而至者哉天下之理可久者必可大吴氏代有人焉其将有尤者出以其时可矣
　　跋杨宰记曽氏连理木
　　右连理木记诚斋先生叔父百里君笔也乾道距今几年墨迹如新曽氏之父祖子孙其藏之也谨也季渊来京师擕其所谓连理图及诸名公诗记凡一轴而是记编于图诗之间季渊盖将求表章于当世之有道以广大其瑞以昌其先志会有取之以往而邻火夜不戒是轴并以煨烬季渊悼前辈之不复作而家世百年之寳一朝而失之盖于是记重致意焉初予读其文爱之命吏私识之别帙以备遗防季渊不之知也及善本羽化而杨子精神心术之然者独在吾帙间曽氏之故氊似坠而不坠犹赖有此则予昔也读而爱之爱而识之固黙有以开其衷者夫物之存亾莫不有数而其既亾而不遂亾不存而复终存者虽人力之偶及于是而识者不敢诿之于数之外季渊喜予存曽氏之旧就俾书之而予亦自以为有功于杨子不敢辞季渊得此于郁攸当无所憾杨子而知斯文之不泯也吾知其亦为子欣然矣岂独木哉
　　跋彭叔英谈命録
　　命者令也天下之事至于不得不然若天实使我为之此之谓令而自然之命也自古忠臣志士立大功业于当世往往适相解后而计其平生有非梦想所及盖不幸而国有大灾大患不容不出身扞御天实驱之而非夫人之所欲为也当天下无事仕于是时者不见兵端岂非命之至顺盖至于不得已而用兵犯危渉险以身当之则命之参差为可闵矣士大夫喜言兵非也讳言兵亦非也如以为讳则均是臣子也彼有王事鞅掌不遑啓居至于杀身而不得避是果何辜吾独何为而取其便如以为喜则是以功业为可愿鳃鳃然利天下之有变是诚何心哉是故士大夫不当以为讳亦不当以为喜委贽于君惟君命所使君命即天命惟无所茍而已星翁厯家之说以金火罗计孛皆为主兵之象遇之者即以功业许人十一曜之行于天无日不有无时不然人物之生亦无一日可息是适相值者亦时而有之也治乱本于世道而功业之显晦关于人之一身审如其说则人之一身常足为世道之轩轻有是理哉圣贤所谓知命俟命致命皆指天理之当然者而言是故非甘石所晓彭叔英儒者也而星翁厯象之说尚不免胶固欧阳巽斋先生既具为之辨予复备论之叔英持以复于先生
　　跋王金斗谈命録
　　万钟浮云我有灵龟季子伯仁得印奚为俯仰利害桔橰夏畦彼昏不知彼昏不知噫王君又从而鼔之舞之邪
　　跋刘父老季文画像
　　州有父老员若干月给廪俸若干太守嵗二月出郊号为劝农则召是二三父老者俾听劝戒之辞吾农实无所闻其代而闻之者斯人也田里有疾痛或水旱则父老以其职得转闻之长民者然则其事亦不轻矣刘季文齿望八袠盖父老之一以一州之人髙年者盖多矣而刘得以夀考官之籍且其得禄如在官晩节有光焉一日以其喜像来求赞予观其田里淳厖之状山林朴茂之气得夀于世非曰偶然呜呼鸢肩火色腾上必速者非人间永器虎头燕颔当封侯万里外亦几劳苦拂乱之甚刘虽貌若甚朴者然终身田里无辛苦之态以至于夀富贵之乐顾足易康宁哉是亦云足矣予未暇赞因备诵其为人闻者倘有利于斯言乎
　　跋李氏谱
　　族谱昉于欧阳继之者不一而足而求其凿凿精实百无二三原其所以盖由中世士大夫以官为家捐亲戚弃坟墓往往而是虽坡公不免焉此昌黎公所以有不去其乡之说也友人李希元示予家传自唐西平忠武王子宪至其先人十数世坟墓皆在目睫亦可尚哉使昌黎公见之亦将以美杨少尹者美之矣予家本石室盖无可疑而自出蜀以来未免与苏公同是一慨方拟乞身后即六七世坟墓可考者取苏公族谱引而损益之使世之子孙执为典要且以杨侯不去其乡而未能也观李氏之族谱重有感于昌黎之说云
　　赞
　　巽斋先生像赞
　　欧阳巽斋望宗六一辛丑掇科亲老谢职色难愉惋思报亲恩学通经史有本有根司户防州化被蛮貊别驾建昌益树名节转官秘着不为茍防说书崇政讲贯唐虞都官刑曹谳狱羣备考文成均济济多士疏抗龙顔宜絶嗜好欲心一萌良心遂耗天子嘉纳年髙与祠横经论道一世宗师及门之徒不将即相河汾王通云龙下上名斋以巽殊非过情六一之学实传先生
　　赞龚知县龙
　　龙犹有欲垂颐就豢孰知吾龙头角霄汉舜卿之笔子辉之徳往来清风霖雨八极
　　赞程县丞龙
　　蛰于沧洲骧于海垠悯四域之焦枯遽奋爪而张鳞固将神变化水下土岂直嗔蛙躁蟹役役于形气也邪
　　赞何了翁帐龙
　　渊蛰其真云发其神为道不泥遇止乗行是为龙之灵是何君之所以名
　　赞三山庄之龙魁星
　　太极初开即有星纪字始苍颉科始汉氏后人因之为鬼为斗乾元坤元非徳非有朂哉庄君明辨密察在邦必达在家必达
　　赞沈俊之笔
　　厥体孔良厥心孔端资汝心匠达我心官
　　铭
　　彭叔英砥斋铭
　　爵禄之石厉世磨钝顽夫奔走防隅荡尽中流之柱障山囘澜岩岩具瞻千古如山嗟今之人棱义利金银铜鐡搅为一器淬去秽浊刮出光明他山之石有如斯铭
　　黄山人罗镜铭
　　陟彼髙冈相其阴阳因以箴之终然允臧
　　辞
　　刘良臣母哀辞
　　维妇徳之中正兮昉乎人彛彼美其盛壮兮甘白首于一夫仁者必有夀兮及耄而望期颐夫有徳者必有后兮纷四世其蕃滋呜呼全而生之兮必全而归之从一以终兮尚得正其何悲
　　赠人鉴萧才夫谈命
　　嵗单阏人鉴萧才夫过予以予命推之言颇悉是秋迄次年予所遭无有不与其言相符噫人鉴其神已为之辞曰　眇阴阳之大化兮布濩垓埏出王游衍之度思兮曽浅浅乎为天自青紫食穷经之心兮怪诡乗之而相挻窃掠五纬之肤兮诳其愚以自贤方疾其拂耳骚心兮羌作炳于绵将事实与行会兮抑抉幽而钩予将窥前灵之逸迹兮就有道而正焉
　　邹翠屛改葬哀辞
　　霜露成氷兮寒谷悲阳春归兮草萋萋君一去兮何之造舟为梁兮车马悠悠朝出游兮暮归休君一去兮谁留君故人兮如云白髪兮缤纷髙台曲榭兮如昨歌舞兮成陈君自莳兮桂花昔芳稚兮今婆娑秋香飘兮九霄君不见兮奈何
　　吴伯海自号沧浪为徐径畈所喜擕诸公诗来访因有感作沧浪歌并呈巽斋先生
　　世混浊而不清兮蝉翼为重千钧为轻彼沧浪其无据兮何缨非足何足非缨嗟灵均之好修兮安能受物之汶汶淈泥扬波以相从兮羌不知渔父之用心筦尔而歌鼔枻而行噫渔父其何如兮掉头乎灵均
　　文山集巻十四
　　钦定四库全书
　　文山集巻十五
　　宋　文天祥　撰
　　说
　　答欧阳秘书承心制说
