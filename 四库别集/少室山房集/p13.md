<!-- { "loadSidebar": true } -->
　　东阳李生能茂抱絶人之姿年未四旬而夭折中道且遗文漫轶有长吉锦囊之憾焉大块于才胡亟栽之而亟覆之若是岂上清白玉楼重搆非陇西氏子例不使操觚帝傍耶余视生忝一日长生谬以匠石见推余亦以得生里闬快愉甚乃生竟落落死矣昔长吉就征杜紫薇至为奴仆命骚之説生幸获长年即亡论驱驰屈宋其力追两都三唐而不为王孙之诞漫可前箸防也生于当世所尸祝弇州氏外意以信阳吴亳三数公悉易与而颇时时挽毂厯下生此其持论稍与不佞左者自余上下千载大都若合埙箎居常盛气欲见所论著垂一家言而疾病未逮今所存歌诗仅仅数巻则余业序行诸世矣他传记杂文既散失而书牍数十百首独巍然余巾笥中暇日因为装潢成轴时展阅之以舒愤懑秋清木落宴坐斋头一二友人过从谈艺偶取生遗墨纵观不觉哀涕淫淫横集衣袖河山宇宙才一俯仰便作陈人悲叹之懐庸可复喻辄走笔三十六韵涂抹巻终生诚有知得无太息于穹壤也
　　香山兠率宫谯郡遮须国笙飞蜕子晋楼成召长吉造物诚小儿大块黯无色伤哉一抔土瘗此连城壁矫矫东阳生雕龙擅畴昔雄心万古挫猛气千夫失踔厉无前修精进寡俦匹双眸狭宇宙今古照瞬息弹丸婆娑界十指肯浪屈猥余一日长闾阎复咫尺负笈来藤萝披襟坐蓬荜长啸金华颠大呼石羊窟操觚问真宰惨淡白虹泣晩叩琅琊门中郎倒屣出通家孔融后下榻陈蕃侧如渑卜兴代生花赠彩笔频闚慈氏阁屡面初祖壁善才拜未终慧可髓几得呜呼大雄逝金棺拉摩诘一真返桑扈三号吊秦失白日愁西南浮云怅东北伯道无遗孩梁鸿有陋室弱女涕泗横孤嫠形影只蟪蛄集荒榛狐兔入樷棘殡宫对棠梨织乌伴于邑何人奠麦饭有客叹陈迹髙文汲冢殉丽句紫薇缉粲烂流江河纵横走都邑只字回彭殇寸心炯得失荣华剧臭腐眼底复何惜嗟余少濩落狂名世争诎青衫二十载穷愁仗汝释一朝断交臂畴与豁胸臆闻笛时悲酸横琴重凄恻粲粲白玉京修文拜新职惟应大鹏辈八表独挥斥
　　寄苏君禹二首【有序】
　　与君禹别都门倏复二载是秋余寓武林忽闻君禹仍有燕中之役亟蹑屩钱塘握手则先以黎明出关外矣一水盈盈坐失良晤怅憾不可言
　　转蓬亦有根飘飖随长风游子岂无家卒嵗歌途穷宛宛同心人咫尺钱塘东眷言赠芳草轩车若游龙朝驰武林驿夕止御儿宫八翼排金门双钩气如虹而我独何为一室长忡忡伤彼四愁咏目送寥天鸿
　　桂林实奇秀千峰矗云霄丈夫桑弧志驱马万里遥曲江浣尘愚溪涤烦嚣伐鼔震五岭舞干洽三苗昔人读书台突兀回霞标黄鹄一再举宇宙参游遨鸿篇勒琬琰姓字留荒要皇皇四门辟柱石毘清朝
　　幔亭篇答黄文学尧衢【有序】
　　莆中黄尧衢以干牍见投亹亹数百言陈义甚髙而过情推挹鄙人几于昌歜之嗜比读其所为诸序传乐府杂诗奔诣两都六代间令人应接靡暇闻生年仅仅逾冠胡以一蹴至斯尧衢雅欲得予言为序适病中愦愦且茂漪始睹逸少笔踪神气顿尔疲薾爰赋五言古体二十韵稍致区区仆生平寤寐闽游三事拜瓯宁滕先生墓及握手武夷君饱啖侧生而返今且并黄生四矣他日扁舟东下振衣长啸于幔亭之颠尧衢得无踊跃和我也
　　黄生起南服摛藻自弱冠蝉噪薄隋梁龙跃躏秦汉大言或元封小咏亦贞观宛宛乐府词珠玑璀璨畸游闽海上独抱延平剑九曲浮清泠九漈吟泮涣飞扬大江楫踯躅广武战何哉九合勋桓文谬推赞前茅受旗鼓中权属坛坫穆穆清风颂寄我剧三叹呜呼哲人頽往事涕如霰琅琊草絶丰社白榆散阳春怅谁和长夜邈难旦灼灼倾城姝昭阳擅飞燕凌云羽翮就泽雾文彩变大鹏遇希有八极眇一盼将无笑鸴鸠会有嘲斥鷃俗士迷前筹达人炳遐算奇峰三十六一一造天半为报武夷君广张幔亭燕
　　夜灯同永叔话旧仲子弼年十四于座中戏咏白石榴有霜寒秋色浄明月挂枝头之句余嘉其风格朗朗赋此勗之
　　石梁驾丹壑赤城横紫霄天台八万丈的皪悬霞标司空毓灵秀龙跃随神尧华名走絶域茂实腾中朝郁郁庭阶树三珠粲同胞青钱捷唾手俯拾如承蜩髙阳失才彦颍上慙时髦文章聚花萼薄海夸贤豪缅余识季公把臂成久要古心出坟索逸韵驰风骚矫矫八尺躯耻偕儿女曹胷吞梦泽水气折洪河涛雄飞邈广汉雌伏懐穷交皇皇潞河涘十口勤维梢空同倚长铗函谷遗绨袍吹嘘及朽榦揽挈当前茅狂歌复痛饮浩荡穷深宵呼卢堕明月角奕流神飚情投俨胶漆契合钧咸韶酒酣见仲子若英琼瑶翩翻慕周孔卓荦谭伊皋孤芳涤尘腻五字驱炎嚣灵光诧授简鹦鹉怜挥毫扬收劣加嵗子安正垂髫伊余越四十兰玉殊凋萧对此重叹息中肠热如焦于门一何盛咄咄钟灵苗丹山讵凡翮渥水真奇毛勉哉事大业嵗月如风飘无穷有令闻不朽宁金貂下帏第发愤惜隂竞蓬茅六经鼓元气百氏罗秋毫余皇破巨浪繁弱聨双雕祖孙及子父奕叶驰华镳回首天台色东南正寥寥惟应太原望世世争岧嶤











　　少室山房集巻十五
　　钦定四库全书
　　少室山房集巻十六
　　明　胡应麟　撰
　　五言古诗一十八首
　　戒装武林别施蔡二生
　　施生赤城彦蔡子黄岩英吞吐石梁霞各着词苑声相逢武林道握手盖自倾交孔竞持刺识韩互班荆廿载龙门懐一旦希合并空山咏伐木求友何嘤嘤缅余朽且拙蚓窍鸣舂莺翩翩两国士立谈四座惊击筑邀渐离脱剑遗荆卿河桥骤脂辖立马言长行行行去吴会望望投幽并屋梁梦顔色落月悬髙旌念彼新知乐日夜肝肠撄
　　翠筠轩十六韵为姑蔑柴生起用题
　　仲蔚耽蓬蒿陶公艺松菊何如三径中翛然万竿緑掩映王猷居蔽亏张廌屋夹砌澄清涟捎檐洒飞瀑琤琮风乍鸣葱蒨雨新沐秀色分渭川清隂散淇澳天寒白鹤下日暮文鹓宿主人挟胡床闲把道书读曳杖时科头衔杯或坦腹裴李咸披襟嵇阮互游目髙秋横笛音五夜洞箫曲嗟余罹世网羡尔轶尘俗佳人隔翠袖千里梦空谷将因挈枕簟晩嵗共幽独
　　题蔡稚含适适轩二首
　　达人委元化哲士戒迷涂一枝遂鹪鹩九万匪所图乐志追仲长潜耀希王符轩仅容膝结搆临菰蒲座右横清琴相对酒一壶客来但留酌往往髙阳徒俯仰宇宙中倏若黄公垆秋色下前山我醉君但扶不见南郭生嗒然忘故吾
　　忆昔金马门执防趋铜龙雄飞奋六翮夭矫随天风一朝事势异漂转如征蓬人生贵适意大业宁三公开轩赤城畔丹霞照帘栊图书不盈丈有若蓬莱宫神游八极表目送双飞鸿陋彼征西贵柴棘盈胸中太虚为我宅何事悲途穷
　　再送惟徳使君挂冠还景陵
　　士有旷世志宏览隘八荒如岐山凤千仞常孤翔矫矫徐使君束发趋明光髙台骋骥足絶栈逾羊肠淮圻缚猖獗歙甸宁劻勷肤功勒琬琰大业悬旂常洪流割淮泗再起纾懐襄圭帝三锡荐牍交岩廊皇皇神武门振步皆康庄凉飚倏以厉悲彼芰荷裳一朝返初服挂冠出徐方父老涕泗横蹩躠盈路傍勇退乗急流永谢浮名繮咄咄邯郸翁朝餐熟黄梁大千等梦幻緑鬓俄秋霜逝将息埃冲漠朝羲皇筑宫寄层巘结宇临崇岗曵杖泰山颠挂瓢颍水阳五湖笑鸱夷六合追云将我友值明发送子临河梁眷眷脱屣懐大觉回沧桑髙风凛百代感叹徒彷徨伟哉扶揺翮宇宙呈圆方他时挟鸡犬拔宅升微茫金茎烂云际甘露流天阊愿言洒病骨余沾枯肠
　　懐姑蔑柴生起用时生将谒余燕中
　　秦嘉滞府胥常建窘邑尉良哉达人言髙才鲜贵位矫矫姑蔑墟柴生出其类青云走牛马白日侣蚊蚋案牍劳形神刀笔记功罪八议权亲疎五刑覈情伪宁懐张杜刻敢冀萧曹会论交企兰荃投诚密萧艾丽句搜梁陈遐思闯晋魏白雪流轻扬丹霞献明媚沾沾太草捧诵若金匮嗟余素寡合念汝欲捐佩南山歌未阕北陆盟忍背【时生将北上谒余燕中】胜流实嵚崎名士本憔悴浮踪自昔然大业岂终累不见渔阳挝正平兴弥鋭至今鹦鹉篇永拔词赋萃
　　挽宋西宁忠父
　　贤士悲龙蛇才人困百六嗟嗟宋子侯宛尔大夫玉夭矫瑚枝光辉夺鱼目冲虚本天性濡下甘自牧执辔道愈尊结袜躬岂辱门庭聚四海賔客互追逐飞觞不问主洗盏辄更仆悲秋坐五夜避暑卧三伏懽言讵知疲豪举动惊俗才髙世争妬名成帝未録上谷无爰书中山有谤牍一眚遗干城寸朽弃良木长康笑黠痴桓伦叹辘万钟亦何加千秋会相属煌煌白玉楼忽赴上清箓令威去辽阳莫邪闭丰狱虚堂妖鵩鸣荒冢孽狐伏河山怨离索宇宙恨幽独白杨翳泉台青藜熄天禄寥寥郢中赋凄怆不堪读
　　方母孀节诗为厥子伯苓题
　　新都媛修蛾粲明珰十三字君室十五登君堂良辰一以醮中防奉姑嫜眷言拂巾席皓首偕匡牀风波起中路庭树飞秋霜青铜掷妆阁碎裂罗衣裳剖心慰夫壻截发藏筐箱空闺抚弱息血泪横枯肠松关白日暮永夜啼寒螀抱影三十年哀哀称未亡缅懐励髙节泚笔题篇章他时继黄鹄万古明天常
　　宝剑篇【以下古意三首赠邓子逺游】
　　司空两龙剑紫气何煌煌雄雌闭石匣万古垂精光忆昔初铸时乃在越溪傍谁能为此技莫耶与干将百链就镡锷千链成锋芒风波起长路出处俄参商一飞九天外八翼游岩廊一沈九地中悲鸣和寒螀时命固大谬分违亦其常与子匪一身尔我安得双
　　天马咏
　　天马汗血驹騀駊出湟中一鸣伯乐顾再鸣冀北空何来市骏者相值华阳宫黄金百万镒玉勒驰青骢飞行厯九陌畴不怜追风悲哉照夜足踯躅太行东岂无烈士肠嵗年倏成翁徒令厮养卒执防嗤龙钟
　　豫章行
　　亭亭孤生木厥惟豫章材苍龙蛰岩穴鳞甲缠莓苔一朝鲁班氏伐至秦王台中天悬髙栋有若登蓬莱万间碍星月九级披云霾金银互文饰朽栎庸堪偕宁知大椿树广莫甘尘埋春秋八千计逍遥卧无懐
　　二难双美诗为大叅张公赋【有序载别巻中】
　　猗欤三百篇张仲颛孝友四姓雄金阊吴趋实材薮森森五丹桂扬芳賛皇囿惟时疫疠侵髙堂阨阳九饔飱滞床笫汤药盈鬲卣诸昆竞扶侍昏旦递奔走叔也尤徬徨虮虱生带纽露祷临中逵恍惚心语口母算倘可延儿躬曷遑有昊天若倾聴冥冥肯其首沈疴遽霍然衰札起蒲栁一死全吾心庸恤近与久飞腾属少公万巻穷二酉大孝昭显扬龙章焕星斗元方操实奇季方遇宁偶峩峩二难列异代同不朽
　　二难既表吴双美尤擅越缅懐神仙尉微官寄太末束带见督邮甘等绛灌列去思二十载髙风栁下颉积庆流参知振代覩人杰诗礼闻家庭颂赋起岩穴读书直中秘五车恣渔猎升沈递敭厯显晦互更涉直声耸庙堂上考奏藩臬大斾翔三衢棠隂半姑蔑遗民泣往躅故老颂休烈防事垂双松步武俨对越熙朝述盛事名宦祠世业至行通神明清芬播齿舌弟昆洎父子后先逈光絶令誉收一门千古垂阀阅
　　饭惟寅白雪山房话旧
