<!-- { "loadSidebar": true } -->
　　符竹滥分方托帡幪之庇鳞鸿逺届遽颁面目之书盛徳谦光朋缄过厚共惟某官学传既济文继东阳栢台飞半豸之声兰省应列星之象七闽持宪了无囹圄之寃两地効官潜賛庙堂之画方圣主重外台之寄以大贤居将漕之权洞晓利源钱已流于地上深忧时事敌其见于目中宣室兴思苍生望起某天资不敏吏事尤踈台评类韩愈之譊譊治考同阳城之下下罪甚多矣部刺史想必能见容行或使之贤大夫恐不得终事
　　答陈总干【损】
　　稽山游宦屡修同舍之欢番水得书如见故人之面礼过于厚缄来以朋某官气禀剑津名蜚槐市然膏油而读纸上语取科第如摘颔底髭弟兄可谓徳星世家不忝忠肃昔宣威于吏隠今賛画于总司绩效有闻富贵将逼某误膺宸命滥把郡麾托末契于年家借余光于幕府顾兾北羣空之马致千里以奚难同江东日暮之云对一樽而未遂
　　答贺枢密
　　伏审光膺帝制荣陟元枢播告之初迩遐胥庆共惟枢宻防政白首一节赤心四朝爵齿徳俱为可尊直刚毅得其所养昔焉勇退无愧鉴湖之高今也来归不异磻谿之起顾用舍行藏之际实安危治乱之机大臣以道事君春秋责备贤者不出则已必有可观愿如魏郑公展尽底蕴咸望谢安石大慰苍生兹舆议所期于公非十朋敢私其祝
　　答赵通判
　　一麾出守至仁仰戴于尧天同官为僚可爱欣逢于赵曰礼过于厚缄来以朋某官巍折桂枝荣聮玉叶振振周家之公子惓惓汉室之忠臣为善最乐而得于家传稽古入官而非以政学姑屈神明之胄暂淹州县之劳番君得江湖心尝令兹邑厐统展骐骥足来监此州行起宗英入扶王室某误恩得郡亡术治民阅三月而政未成思九贤而梦不见喜可知也幸王事之获聮争先覩之与邦人而共快
　　答乐清权县求司法
　　平寛守法雅闻三语之贤恺悌摄官优布一同之政礼过于厚缄来以朋某官天赋吏材家传政学于公世有隠徳释之狱无寃民考已及于书三人咸思于借一蕞尔乐成之小邑久哉令尹之乏人贪有至于贼民懦或闻于畏吏口南金而守明府有类真源律大法而礼人情兹逢卓茂允頼循良之治来绥凋瘵之民覩必争先闻犹失喜某逺游江左承乏楚东幸父母之邦得神明之吏故乡虽逺未闻言偃之弦歌归兴已浓及见河阳之桃李
　　答荆南李太尉
　　适防子之邦方将问政识荆州之面何待封侯某官裔出陇西羣空兾北禀汉将无双之气懐周臣不二之心迈方畧于孙呉为国家之英卫受知于上屡持大将之权开府于荆益重长城之寄敌不敢动时方赖公某之任逺邦假涂重镇观尺书之面目喜其可知闻万福之威名见已大晚
　　答归州周守
　　声迹相闻同处浙江之左封疆非逺并游巴蜀之东缄来以朋礼过于厚某官诗书奕世簮绂传家挺秀气于三衢驰英声于列郡展骐骥足尝佐苖人之邦分铜虎符遥临楚子之邑化已形于千里治未及于期年更不俟终召其非晚某备员番水易任防门将假道以观风且登堂而问政面目之书已见喜得其人唇齿之邦是依言归于好
　　答周运使
　　行或使之难方歌于蜀道喜可知也梦已见于周公词观三峡之流书覩千里之面礼过于厚缄来以朋某官姬箓传芳坤维挺秀文非少而且重厚艺虽多而不吝骄才学俱高子云相如之徒也名徳兼着君平仲元其人欤蔼蜀郡之乡评最普慈之治绩方圣主图中兴之业以大贤居将漕之权弭使节于一川扬仁风于列郡以身化下小揽辔之范滂用义理财鄙流钱之刘晏矧舆议之素属岂计台之久淹更不待终召其非晚某备员番水易任防门将入境以观风且登堂而问政叱王尊之驭险不惮于登天依韦臯之贤易端同于履地
　　答查运使
　　三峡倒流难敢辞于蜀道一麾出守芘端赖于苏天荷友义之素敦媿朋缄之误及礼过于厚情何以堪某官先朝名家今代人杰然膏油而读纸上语取科第如摘颔底髭学兼通于古今才两备于文武明目张胆陈治乱于天子之前论将谈兵賛筹画于元戎之幕辍握兰之高选膺将漕之重权弭使节于一川扬仁风于列郡飞刍挽粟姑心计之暂劳簮笔荷囊谅超迁其非久某备员番水易任防门首防千里之书喜见故人之面叱王尊之驭移孝子为忠臣依韦臯之贤视青天如平地
　　答呉防政
　　一麾出守蕃宣滥处于上游同官为僚谋议允资于先达礼过于厚缄来以朋某官场屋旧人江湖名士身荐歴于中外学兼通于古今登科五十年亲见先朝之盛抟风九万里上至列星之躔凡后来持荷簮笔之流皆前日含香握兰之选孰谓诸侯之宾客乃屈四朝之老成更岂待终召其非晚某自番君之国易防子之邦久违数仭之门墙忽见天书之面目以幕府而待杜老岂同严剑南避正堂而舍葢公愿效曹相国
　　答施州甄守【援】
　　三峡倒流方叹川涂之险一麾出守遽蒙牋翰之修徳厚而谦恭过于礼某官中山华胄西蜀良家才兼文武之全性禀忠义之实矫命制难陈汤有得于行权投笔立功班超宜侯于定逺既龙韬豹畧之屡试姑皂葢朱幡之暂乘控巴地之上游守清江之名郡化已形于千里威且震于四夷更靡待终召其非晚
　　答周运使
　　老向巴人方起杜陵之叹忧销王粲幸依刘表之贤使已近于光华礼将勤于吐握某官道师孔孟才配卿云金门玉堂谓践扬之已久木牛流马奚飞挽之尚淹诏将下于蜀天公其归于魏阙某敬拜宸命行趋计台媿谢牍之未修辱贺缄之先及同西州之士愿承敎于乡先生与列郡之民咸托庇于部刺史
　　答查运使
　　渭北江东起日暮春天之叹乌蛮鸟道同孤城絶塞之游行或使之喜可知也某官鴈塔前辈麟台故人既臭味之素同亦行蔵之不异爱君忧国抗章如出于一心持节分符游宦相从于万里某敬拜宸命将趋计台媿谢牍之未修辱贺缄之先及倾葢如故久论程孔之交呼酒劝君行讲韩张之好
　　答潼川运使何舍人
　　番水期年治亡善状防门万里地窃巨藩揣庸缪以何堪恃高明而自慰某官学本自得才尤不羣道造子思之诚气养孟轲之浩杰立角出于永嘉多士之地难进易退于权臣用事之秋翕然称乡先生卓尔为天下士分符持宪不辞蜀道之难忧国爱民宁羡锦城之乐惟某叨预梓里稔闻月评仰齿徳爵之俱尊喜风马牛之相及叱西州之驭移孝子而为忠臣依韦臯之贤视青天其如平地
　　答前四川茶马绩修撰【觱】
　　国游防子稔闻舜友之风地过荆州未识韩侯之面方仰瞻于数仭遽下拜于双缄某官虞庠旧人晋国竒士仕途歴三十年之久鹏程抟九万里之高牧民如牧羊为治素同于卜式问人不问马存心无媿于宣尼坎则止而流则乘仕不喜而已不愠求田问舍孰云不高结绶弹冠亦何足慕优游里巷頥养年龄然朝廷方思老成况天下咸仰齿徳宣室未前贾谊蒲轮必起枚生某涉世最踈防恩误寄方观风而入境思问政以升堂庭过伯鱼窃效陈亢之喜书传双鲤益叹玉川之贤
　　答沈待制【调】
　　屡上词章误得股肱之郡未修竿牍遽观面目之书缄来以朋礼过于厚某官望隆苕霅世耀貂蝉八咏逸才真隠侯之华胄一门盛事实故相之难兄尝分浙右之符尤着闽南之绩奉真祠之已久奚从橐之尚淹行起老成以慰中外某阃分絶塞地易近藩将入境以观风且登堂而问政归自防子国幸风波之已逃游于郑公乡庶罪戾之可免
　　答刘大谏
　　屡上祠章误得股肱之郡未修竿牍遂观面目之书缄来以朋礼失之过某官学贯今古心潜圣贤乐道几于屡空养气本无以直然青藜烛读异书于蓬莱咏白苹诗起清风于苕霅当龙飞乾道之始正鳯鸣朝阳之秋官居谏垣色正朝路称尧舜者无非孟子谁与王言指恭显者岂无京房孰若公勇守道而去令名益高争无媿于七人贵奚烦于五马然臧仓存而鲁侯不遇既承璀去则李绛必来益输畎畆之忠往賛岩廊之治某叨与同舍素防异知迹虽隔于江湖心不忘于馆阁
　　答凌尚书
　　两朝重望一代儒宗擢第若摘颔髭巍中甲科之选理身如梳旦髪了无纎垢之污时可用之则行道无入而不得入则懋立朝之节出则腾治郡之声退之以荐贤为心天官惟允行俭有知人之鉴吏选尤精方聴履而上星辰遽衔杯而乐贤圣久淹家食想注宸伫繇八座之尊拱拜三公之贵某顷以晚进叨居下僚逖矣门墙之违巍然山斗之仰
　　与沈尚书
　　易郡而东误得股肱之重去天非逺喜瞻喉舌之尊行逐登龙敢先致鲤某官书读万卷名登两科负贾生通达国体之才有韩子涵泳圣涯之学言无发而不中最高北阙之书治所至而有声尤振西州之誉上意每注于安危之际公色不变于荣悴之交人才甚难今日有几况当宁方兴衰而拨乱岂重臣可置散以投闲谅兴宣室之思即起东山之卧某为学最浅受知实深贤闗首与于陶镕词掖误防于荐引去门墙其已久仰山斗而不忘行由或使而身窜于防喜亦可知而乡游于郑事大夫之贤者窃效古人之居邦就有道而正焉庶几君子之好学
　　答姚子才
　　荐防肯顾宠示长牋岂惟叹骈四俪六之精抑亦见闻一知十之学方观韩子送何坚归道州之文端赖澹台助言偃为武城之治尚容再见以驭谢私
　　答章敎授
　　日边得郡寄千里之股肱鱼腹有书见五年之面目礼过于厚分非可堪某官挺秀相门蜚声帝学文法汉而尤古诗拟骚而更工衣冠盛唐室之萧诗礼传孔庭之鲤满门科第继元祐省闱之风异日功名嗣庆歴名臣之颂学无入而不得亷何来之太迟穷年屹屹膏油业已精于韩吏部诸公衮衮台省官岂冷于郑广文名誉已崇富贵将逼某灯共庠序年同逺巡懐高山流水之音起日暮春天之叹逺官防子国幸已脱于风波来游郑公乡庶可逃于罪戾
　　答泉州交代周叅政
　　千里分符叨继重臣之后双缄拜赐輙为盛徳之先覩鳯有期续貂为媿共惟某官学术荀孟人才卨防昔遇上皇耸风采于台谏晚事圣主賛谋谟于庙堂久均逸于巨藩暂养高于琳宇如昔者大老之二兼天下达尊之三盍归乎来爰立作相某不学亡术见贤思齐将入境以观风愿登堂而问政窃比曹相一遵萧何之规真见周公不比宣尼之梦
　　与福州王叅政
　　五载三州方幸投闲而置散一麾千里又叨宣化而承流顾大邦虽非小子所堪然便道有见先生之喜共惟某官性天髙卓材地闳深道扶孔孟而袭其传文追扬马而为之配变儒风于两学最治绩于四川荣长谏垣所陈无非大事巍防政柄有告必以嘉猷方蹇蹇以立朝遂营营而去国四海咸兾其复起七闽岂得而犹私盍归乎来如古者之二大老无出其右兼天下之三达尊愿趣曹装即膺汉诏某门阑下士学校诸生蚤亲模范之工遂玷簮绅之宠兹滥膺于剧郡幸宻于崇班欲问为邦窃自比于顔子愿言承教终不叛于韩公
　　答赵知宗
　　五年三郡方幸投闲一劄十行又叨共理逺辱朋缄之及仰钦谦徳之光伏惟某官出银潢名高玉牒术业炎刘之歆向勲谋仙李之江河兼爵齿徳之尊有风雅颂之好帝眷尤甚宗盟有光况惓惓忠臣不忘畎畆之念俾振振君子咸陶麟趾之风伫观昌鲁之季孙行作相周之卫武某昔在越絶获知宗英屡陪觞咏之游久阔笑谈之乐不谓晚涂游宦重遇平生故人将使泉南复继兰亭之盛不令坡老独称安定之贤
　　答蒋教授
