<!-- { "loadSidebar": true } -->
　　书程氏贻范集目録后

　　贻范集之锓梓也其功力之费始于予而协成于诸房诸房以近计之在歙者四曰槐塘仙源岑山渡长翰山在婺源者十三曰龙首山凤岭髙安长径金竹环溪沙阳彰睦香田香山周溪城东溪源在祁门者四曰善和寓岩柏溪程村在绩溪者四曰程里坊市仁里小谷在休宁者七曰■〈氵义〉川塘尾率口山斗临溪富溪及陪郭也以逺计之在开化者一曰玉田在浮梁者二曰景徳镇程山在徳兴者四曰凤凰泸口南溪新建在贵溪者一曰程源在乐平者四曰梅岩石城河冲小彰睦也河南建昌及乐平杭桥三房子孙通谱逺不克至湖州吴门二房子孙有无不可知开化龙山北源休宁会里及黟南山四房子孙失传婺源龙坡清源二房子孙世次未详然其先徳则有不可偏废者今并刻之呜呼于已之上世而思所以暴之者仁也于已之旁亲而不忍其泯焉者恕也惟仁与恕皆道之大端而吾宗两得之是不可不书以垂法于后来者鄙朴之文理不当厕先达著述之左诸房难之曰文有系祠宇之废兴具履歴之首末谨讳日之书详世系之録者亦惟取其备故实俟参考耳初何计其辞之工拙哉于是势不能尽删而为献嘲腾笑之资则有所不免矣敏政再书

　　题先襄毅公与曾叔祖尤溪府君手书后

　　右先少保襄毅公手书一巻自正统四年起至成化十年止皆与先曾叔祖尤溪府君及其诸子者也初先曾祖尚书公洪武中坐累谪河间先公遂起河间诸生登第入仕故书中自入学以至致政毎有事辄报之骨肉之情勤绻如此不以南北之隔忧患之婴而或间也先世田庐遭难悉毁书中毎以未卜居为恨厥后四十年先公挈家渡江尽复生业尤溪府君乆已下世而先公谢兵南归未几亦不可作矣尤溪府君长孙俊实藏此巻间出以示敏政盖读之未终泫然流涕不能自已敬书其后而归之

　　书文丞相真迹后

　　予尝与编宋元纲目考元勑修宋史称陆公秀夫为左丞相文公天祥为右丞相然黄文献公陆君实传后序谓宋亡之事典籍无稽遣使搜访未至而史成乆之邓先荐诸家各以填海録指南録诸书来上乃知陆公官止佥书枢宻院事文公官止枢宻使同都督诸军二公虽尝拜相力辞不受而指南録又文公所自着也予因反复参订悉改旧史之误时同事者见世习称二公为相已乆惮于骤更惟彭文宪公与予意合遂奏御而梓行之予又考洪武三年正祀典诏谓忠臣烈士岂可复臣异代凡异代所加赠谥宜悉罢去止称当时官爵唯孔子为帝王师封谥如旧此髙皇帝万世之独见也景泰间忽有为文公请谥者礼官弗察上请谥以忠烈既非文公本心又悖髙帝诏旨知尊之而不知所以尊之盖尝寘憾焉近过武林得会亚参安成张君公实获观文公真迹景仰之余辄附此说或可备后来修史议礼者不审之一戒云若文公忠义大节及翰墨之妙方伯延平刘君南安守华亭张君言之已详兹不复赘
　　予修宋元纲目因参考史传得合州守张珏首末重其谋国之忠死国之义实与文公相先后者恨旧史书法多晦而珏之心事不尽白也因子大书其名于纲详其事于目自谓可补前史之阙而不知公实为珏后也抚巻之际为之惘然

　　题元李雪庵大字后

　　雪庵俗姓李名漙光以善书遥授昭文馆大学士漙光通儒书能古文词大书视小字尤胜实有可传者不系其官也故凡有所书及著作皆不系衔其所见亦过人矣彼负艺不精及非所当艺而业之以躐等幸进者又此衲之罪人也哉

　　题唐贺鉴孝经真帖后

　　五羊锺君百福藏贺鉴孝经帖或以为真或以为赝卒无所鉴定而况予最劣书者哉忠贤之祠过者必肃岂独以其绘塑工拙而已世所重固有在此而不在彼者故于此帖亦云

　　题苏东坡率子廉传真迹后

　　苏文忠公谪岭南最乆故遗墨流落岭南至今若五羊锺君百福所藏此帖是已率子廉传作于未谪之前岂尝书之以示人乎陆宣公在贬所集医方朱文公隶党籍注参同契盖古贤人君子不以世故婴心而有脱屣全归之意如此

　　题雪梅画册

　　观人者于其所好而得其所恶则其人之贤否可知也其人好清则其所恶者必浊其人好雅则其所恶者必俗盖推此以徃而人无遁情者焉吴君孟瑄方贾于淛之西又贾于齐之东日不暇给而以雪梅自号大理卿仁和夏公以词翰名东南特为隶古作雪梅二字孟瑄珍之托善绘者为雪梅之图又得诸名画山水人物花鸟之类附之为一册其所好如此予窃惑之以为天下之至清且雅者盖莫如雪梅故自昔非幽贞絶俗之士鲜克好之盖在唐有诗人孟浩然在宋有处士林和靖两人者之外未之有闻其好之难如此今孟瑄方日走乎舟车坐乎市肆以为懋迁干蛊之计则凡其服饰之华也燕饮之盛也子女声乐之繁且丽也孰曰不宜顾乃翛然有所羡乎其彼而漠然无所为乎其此且托情于画史毫素之间将役其心于澹然无营之地而不可得也则其所好诚有贤乎人者哉虽然使孟瑄而服儒之服以日从事于诗书礼乐之场则其所好又有大者焉所好既大则其所恶亦大其贤乎人益逺矣孟瑄吾邑巨家子性格清雅可与之谈亦能绘事而不欲以自名也

　　书祖筵分咏诗后

　　国子司业费君廷言尝赐告展墓还镇江馆阁诸公及相知者分镇江形胜为四十题赋诗赠别时予方抱忧而南不及与比来京师廷言将取以刻梓谓予亦相知者不可无一言予盖尝徃来镇江登金山酌中■〈氵霝〉穷逺目于江山云物之表揽诸形胜而尽得之所恨不能宣诸口耳诸公能赋盖得我之所欲言而不能者然其间亦有足迹未始窥江而所赋踰于所见则人之才否与江山之幸不幸固相求而不相值哉或曰廷言世家此邦以文翰妙天下其厌饫山水而増重之必倍蓰徃来者乃犹拳拳于诸公之言何也夫以争售为可耻而付擅场于退托古君子之心也是集之行把玩之际江山满前应接不暇则凡意之所适取足而已又何必已出之为快哉此廷言之志也

　　题分宁逺溪程氏谱后

　　右分宁逺溪程氏谱一巻谱称出忠壮公次子驸马文祯之后唐季自歙徙歴南北宋继有编述而此本则元至正初所刻国朝永乐中所续者其裔孙爵间以事来京师奉质于予予究心谱学最乆会者最多尝得可续者四十四房为统宗谱二十巻大抵皆忠壮长子威悼侯文季之后所居不出新安六邑及饶信衢睦数百里之间而分宁地稍逺故不克会也考诸谱并称忠壮公二十二子独威悼侯有传窃疑之而未敢决故尝为谱辨三十七条以俟后之君子迹今观之则文祯之后固自有人而又窃疑其余二十人者或真有后而失传遂不见于谱欤或逺徙而予之孤陋不能四出以尽其说欤皆不可知矣谱载忠壮公行实颇残缺予为补完且书其后俾什袭而藏焉他日有大贤者出而为敬宗合族之举执此以徃可也予观谱中讳以临者宋季老儒自号云庄山人所著有周易解删后正音飘丸小録拟古集及东鲁汉东荆南浙闽诸集惜其不传于世而意其词义所指必有大过人者后会之际或传其一二以为晚宗末学见闻之助又非幸欤

　　题雪楼遗墨后

　　右元翰林承旨雪楼先生程文宪公遗墨一巻盖送其故人笠峰陈教谕赴舒州诗也诗在集中稍有点窜然非大义所系公五世孙故太常少卿景伊购而藏之景伊之子楷来京师间出示走请识一言走观元之君其贤者盖莫如世祖然犹徇其国俗内亲而外踈抑儒而尚吏重北而轻南虽鲁斋先生许文正公之言然后汉人获齿蒙古儒者获与吏偕进既又得文宪公而用之然后南人获齿汉人典章文物焕然一新而元之俗不纯于质野治不専于吏胥盖文正文宪两公之力见于史者可考也若文宪公词翰之妙则其功行论建之绪余耳然在当时片纸寸墨人已知爱重之而况后世哉况其为子孙者哉是可寳已公之先居新安篁墩出陈将军忠壮公灵洗之后忠壮十世生唐歙州都知兵马使澐别居休宁■〈氵义〉口都使长子仲繁九世生巽其一子自成传三世生宋端明殿学士珌其一子绪再迁闵口传五世生司徒孝肃公翔卿始居建昌是生文宪公文宪四世生珉则景伊之考也都使幼子南节居休宁陪郭十二世生元江浙儒学提举荣秀实伊川先生七世孙之来继者盖伊川之后从渡江而南居池州与陪郭之程有宗好焉提举三世生万戸安定忠愍侯国胜忠愍三世是为尚书少保襄毅公走之考也景伊距忠壮三十五世走距忠壮三十三世然文宪实以弟嗣兄则走于景伊相先仅一世耳其昭穆盖灿然也■〈氵义〉口宗人与景伊世父翰林侍书南云公尝通书合谱手迹具存走又尝至闵口寻文宪公之故宅徃来乔林翠阜之间但闻溪流有声而百年遗老多已澌尽不可复识矣乃今获观公之真迹恍然如奉颜色聆謦欬于数百载上亦何所幸快于斯因窃论公之大凡而详着其世如此俾观者有考焉

　　书仪礼逸经后

　　元吴文正公仪礼逸经一巻有板刻在太学事见国朝杨文贞公集中而文贞别有三礼考注跋语称文正公之书为其乡人晏壁所窃又私加删改走当时即求其书而太学刻本已亡文贞之子尚寳公叔简亦称其家藏本多散轶今少司冦何公廷秀博洽好古间尝语之因各加搜访凡十数年竟无所得会友人罗太史应魁重校三礼考注梓行而篇目注疏悉用晏本舛驳之迹居然可见而恨无文正原本可订也成化癸夘春自新安起复北上始得于吴贡士杨君谦之家间以语司业费君廷言廷言谓理故书板尝得零星者数种于瓦砾土苴之间盖所谓逸经者在焉而亡其半矣因以君谦原本相付将刋足之呜呼葩藻之书板刻徧天下先王典礼徃徃无征幸大儒君子者出毎拳拳于斯而书之行世显晦不常者如此此古道之不复而俗之所以不淳也廷言方职教化首葺此编以不废先正复古垂教之心其嘉惠后学岂浅浅也哉

　　题四明鲍原礼画巻后

　　右四明鲍原礼山水人物花鸟一巻巻有国子博士临安钱宰伯均之序都宪慈溪张楷式之之诗族伯都宪冰月先生以贻其子存者也原礼无所见而伯均在国初与宋景濂诸公俱以文显式之在近时亦以诗显要之皆不可得者宜先生以授存使珍藏之又自为说以示修省之助而不徒为玩好之娱也存后更名镛生三子曰璋歴官新安卫指挥同知曰珪曰珍皆知好学承其绪间来京师辄携以自随而予获观焉

　　书米元章墓表后

　　右米元章墓表予家待制公所作见北山集刋本元章襄阳人而寓镇江尝作海岳庵于北固山下盖今芜废乆矣郡人戸部贠外郎赵君梦麟有沧江别墅在庵基之西间因耕者得元章自写小像石刻于土中寳而庋之知予藏有此表又请副刻之而传焉赵君清才旷识以词翰妙一时殆思与米老相后先者其可尚也彼世之人与前贤祠墓接畛必思巧泯其迹以虞妨已而又望其爱重表章之若此哉是可以观人矣

　　题歙陆氏先祠记后

　　陆君彦功世以医鸣徽歙间而又笃于祖烈观此记可见矣古称医为仁术仁之施必由亲始若彦功者岂非难哉今彦功被召至京师医名日着盖有进用之渐矣力以母服辞仁不遗亲益难予因托人为録此记而归之彦功服阕北上将供奉尚方大着医国之功使仁术所施者益广则所以发先世之幽光者不益逺乎彦功六世祖梦发文丞相同榜进士官至太府丞有晓窻集予未之见也方虚谷先生亟称之彦功当写一本见寄予方辑新安文献志仁贤之言岂可少哉

