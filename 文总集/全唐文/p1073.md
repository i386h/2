<!-- { "loadSidebar": true } -->
    湖山降礼，狂客风流，落笔精绝，芳词寡俦，如春林之绚彩，实一望而写忧。雍容省闼，高逸豁达，解朝服而归乡，敛霓裳而辞阙（贺知章字维摩，会稽永兴人。太子洗马德仁之孙，少以文词知名，工草隶书，进士及第，历官太常少卿礼部侍郎集贤学士太子右庶子兼皇太子侍读检校工部侍郎迁秘书监太子宾客庆王侍读。知章性放善谑，晚年尤纵无复规检，年八十六自号四明狂客。每兴酣命笔，好书大字，或三百言，或五百言，诗笔唯命，问有几纸，报十纸，纸尽语亦尽；二十纸三十纸，纸尽语亦尽，忽有好处与造化相争，非人工所到也。天宝二年，以老年上表请入道归乡里，特诏许之重令入阁，诸王以下拜辞，上亲制诗序，令所司供帐，百寮饯送，赐诗叙别，知章表谢。手诏答曰：卿儒才旧业，德著老成，方欲乞言以光东序，而乃高蹈世表，归心妙门，虽雅意难违，良深耿叹，眷言离祖，是用赠诗，宜保松乔，慎行李也。儿子等常所执经，故令亲别尊师之义，何以谢焉。仍拜其子典设郎子曾为朝散大夫本郡司马，以伸侍养。知章以羸老，乘舆而往，到会稽无几老终。元年冬十二月，诏曰：故越州千秋观道士驾知章，神清志逸，学富才雄，挺会稽之美箭，蕴昆冈之良玉，故飞名仙省，待诏龙楼，愿追二老之奇踪，克遂四明之狂客，允协初志，脱落朝衣，驾青牛而不还，狎白鸥而长往，舟壑靡息，人琴而亡，惟旧之怀有深追悼，宜加缛礼，式展哀荣，可赠兵部尚书者也）。广平之子，令范之首，娅姹锺门，逶迤王後。武都先觉，翰墨泉薮，子敬元常，得门窥牖。侍中简穆，异代同友，於孔门而升堂，惜颜子之不寿（徐峤之东海人，广平太守。子浩，中书舍人国子祭酒。李造陇西人，武都公言侍中。简穆即子云僧虔）。韩常侍则八分中兴，伯喈如在，光和之美，古今远代，昭刻石而成名，类神都之冠盖（韩择木昌黎人，工部尚书历右散骑常侍）。赫赫许昌，翰苑文房徵前贤而少对，当圣代而难方（田琦雁门人，德平之孙，工八分小篆，署书图画写洪崖子张氲云楼并雪木行於世，官历陕令豫斩许等州刺史。兼装背有孙栖梧尤妙其事。德平武德功臣，拜兵部尚书）。卫包蔡邻，功夫亦到，出於人意，乃近天造（卫包京兆人，工八分小篆，通字学，兼象纬之术，官至尚书郎。蔡有邻济阳人，善八分，本拙弱，至天宝之闲，遂至精妙，相卫中多其迹）。荥阳昆弟，内外光华，挥毫美丽，自是一家。幼弟曰逾，丹青大夸，信斫玉而剖石，即拣金而披沙（郑迁及弟迈、遇，并工八分。崔氏出中书令之甥，迁官至浚仪尉。季弟逾，善山水，天宝中知名梁宋）。温良之德，书画兼美，诚依仁以游艺，同上善之若水（皇室李权工八分，弟区，工小篆，侄平钧亦善小篆，兼妙山水，并冠绝一时。淮安王神通曾孙。权官历金州刺史枢侍御史，平钧富词学，江陵掾）。诗兴入神，画笔雄精。李将军世称高绝，渊微已过；薛少保时许美润，合格不珍（右丞王维，字摩诘，琅琊人。诗通《大雅》之作，山水之妙胜於李思训。弟太原少尹缙，文笔泉蒌，善草隶书，功超薛稷。二公名望首冠一时，时议论诗，则曰王维；崔颢论笔，则曰王缙，李邕祖咏张说不得预焉。幼弟ヨ，有两兄之风，闺门之内友爱之极）。史侍御惟则必优世业，阶乎籀篆，古今折衷，大小应变，如因高而瞩远，俯川陆而必见（史惟则广陵人，殿中侍御史，即谏议大夫白之子，白善飞白）。吾家世业，赵郡李君，峄山并骛，宜父同群。洞於字学，古今通文，家传孝义，意感风□（李阳冰赵郡人，父雍门湖城令，家世住□阳，承曰门作尉。冰兄弟五人，皆负词学，工於小篆。初师李斯《峄山碑》，後见仲尼吴季札墓志，便变化开阖，如虎如龙，劲利豪爽，风行雨集，文字之本，悉在心胸，识者谓之苍颉後身。子腾，冰子，并词场高第，幼子曰广，勤学孝义，以通家之故，皆同子弟也）。延安君则快速不滞，若悬流得势；三原君则婉媚巧密，似垂杨应律（吾舅讳绘，彭城人也，延安都督。姨兄明若山，西平原人，京兆三原县尉大理评事）。宋儋李ギ，擅美中州，李师王而意浅，宋祖锺而体流（宋儋字藏诸，广平人，高尚不仕，户部侍郎宇文融荐授秘书省校书郎，作锺体而侧戾放纵，迹不事名，开元末举场中，後辈多师之。李ギ陇西人，御史大夫杰之兄子，性速达，轻财重义，笔迹紧媚，亦有声於代，为狄宇清李渐所师）。员外萧公，名成於薛，安西变体，光润愉悦（萧公名诚，兰陵人。梁之後，起家奉礼郎，开元初时尚褚薛，公为之最，拜右司员外郎。善造斑石文，纸用西山野麻及虢州土谷，五色光滑，殊胜子彭）。张氏四龙，名扬海内，中有季弟，功夫少对，右军风规，下笔斯在（张从申长史，文场擢第，弟从师监察御史，从仪灼然有才，从申志业精绝，工正行书，握管用笔，其於结密，近古所少。恨历览不多，闻见遂寡，右军之外，一步不窥，意多拓书，阙其真迹，妙也）。吕公欧锺相杂，自是一调，虽则筋骨乾枯，终是精神峭，其於小楷，尤更巧妙（吕向东平人，开元初，上《美人赋》忤上。时张说作相，谏曰：“夫鬻拳胁君，爱君也。陆下纵不能用，容可杀之乎？使陛下後代有愎谏之名，而向得敢谏之直，与小子为便耳，不如释之。”於是承恩，特拜补阙，赐彩百段衣服银章朱绂，翰林待诏。频上赋颂，皆主讽谏兼皇太子文章及书。官至给事中中书舍人刑部侍郎，文词学业当代莫比。有子曰广，聪利俊秀，有吏才，拜监察御史）。吾兄则书包杂体，首冠众贤，手关目瞥，瞬息弥年，比夫得道家之深旨，习阆风而欲仙（家兄蒙，字子全，司议郎安南都护）。马家刘氏，临效逼斥，安西兰亭，貌夺真迹，如宓妃遗形於巧素，再见如在之古昔（翰林书人刘秦妹，归马氏）。押署则缝僧权似长松挂剑，尾满骞如盘石卧虎（徐僧权中山人，满骞富阳人）。繁多乃怀充怀珍，稀少乃延祖允祖（唐怀充晋昌人，姚怀珍武康人，陈延祖长城人，范允相顺阳人）。炽文时有，何妥近睹，虽正姓名，美其傲名，恨连书於至宝，无尺牍之行伍（沈炽文武康人，何妥外国人。翊子，梁中书侍郎名作当时书证）。印验则玉斫胡书，（太平公主武氏家玉印，有四胡书，今多墨涂，存者盖寡。梵云：“三藐母默”四字也）。金镌篆字，少能全一，多不越四。国署年名，家标望地，独行黾益，（即魏王恭家印）。并设窦泉，（范阳功曹窦泉书印）。贞观开元，文止於二，（太宗元宗所用印）。陶安东海，徐李所秘，（徐祭酒峤之印，李起居造印）。万言方寸，翰囿所类，（延王友窦永书印）。张氏永保，（张怀印）任氏言事，古小雌文，东朝周ダ（东晋仆射周ダ印）。审定窦蒙，（议郎窦蒙书印）亭侯袭贵，猗欤！刘郑，门承貂珥，义仰彭城，（金部郎中刘绎书印）邺周印异，（相国邺侯李泌印，宣州长史周印）。或有惭於稽古，谅无乏於雅致，宋虞表，闻於明皇帝，齐简穆书答於竟陵王，表称委尽，书乃备详（宋中书侍郎虞《上明皇帝表》，论古今妙迹，正行草楷，纸色标轴真伪卷数无不毕备。表本行於世，真迹故起居舍人李造得之。齐司空简穆公琅琊王僧虔《答景陵王子良书序》，古善书人评议，无不至当，本行于世，其真迹今御史大夫黎翰得之。）藻鉴则梁高祖巧而未博（武帝时撰书评）。邵陵王博而未至，（萧纶亦撰书评）庾中庶失品格，拘以文华，（梁庾肩吾撰《书器论》）傅五兵比亡年，广於职位，（梁傅昭撰《书法目录》）。名录编於司马（隋蜀王府司马姚最撰《名书录》），善状集於散骑，（左散骑常侍姚思谦集善书人名状），李亚相著藻饰之繁，（右御史大夫李嗣真撰《书品》），张兵曹粗习玩之利（率府兵曹鄂州长史张怀撰十体《书断》上中下）。
