<!-- { "loadSidebar": true } -->
　　前有一书及拙诗附南康张经幕去计已彻记室矣豫章千古名胜陈徐风流至今在目子安退之之文与西山南浦之云此其小者紫薇公事不足当明公霹雳手搜竒访秘抉灵传神以垂不朽宜并日为之不然玺书一下不可留矣仆赖庇蜗涎自濡粗了身事先君子蒙恩赠防粗了心事自今而往无所非适君乃糟糠之妇宛转牀褥饘粥之业尽成瓯脱付之搏沙观及减灶方而已明公四履之地固多君子邓太史邹勋部不出而舒司冦张宗伯徐尚玺相继归得无冀北空羣之叹乎却有一恳故余宪副德甫者令先公之同年而仆与于鳞之石友也束脩自励羔羊之节白首无异所为诗实能矫厉江右之派以开正始其遗集数巻明公幸与沈箕仲先生一计梓之且赐一序其子孙多工文辞而家特贫更祈俯垂眄睐仆老废矣不能为力朱穆刘孝标之刺甘之矣所以借寛者实在明公余不敢尽
　　又
　　累辱大教恍如与太丘盛德周旋使人鄙吝自消兹者获覩全集如执化人之袪而登其城含龙女之珠而入其藏目怵心生平之观极矣乃使复序之毋使从汪伯玉司马后岂敢以才尽为沮又岂敢以形秽为嫌但自得病弟不祥之耗肝腑寸折形神不相守加以防子见凌褦襶麕集间从食寝之间一试笔墨既成而读之了不知着意处倘门下不以覆瓿而灾之木赐斤斧可也念门下别集多与亡弟倡和稍一取读不觉失声长恸门下步武云霄而仆旦夕丘壑相见未期蓄盲万绪殊不能尽
　　邢子愿侍御
　　自明公去我弇中忽忽累日正以竒人难觏竒事不恒且垂当弦絶而有钟期之赏勉成四诗小寓感怀而文思荒落都不成语又以宪台严切不敢轻溷次且久之忽骑将至充庭之实衡茅乍暖儿稚欢诧启椷捧诵大教字字肺腑苐饰奨隃分非挫名塞聪之人所敢当耳辱委记序念子才名裔何必减崔卢四宗若兖部中正汝南月旦则彼固瞠乎后矣贞受明公深知无所效尺寸之报敢以谫劣为辞苐献嵗已防笔砚缘不免于佛前一懴悔也尺牍俊语使人醉心至于结法妙入圣教三昧家弟所别得四帋更焕若神明即付儿子寳藏不敢作换羊肉故事也所觊多多益善耳山堂一扁虚白已久毋金玉尔音使山灵失望别谕欲梓续集訾费已办贞前既露丑于人兹复何缘于长者前而作此不情龃龉特以名戒颇严师期向近恐非所宜呉下操觚者众人人珠玉或以鱼目之荐而仰谓明公昌歜之嗜乞姑已之当募能书者录成一部上之邺架异日绣斧所临不妨剞仍祈晏一序黼之简端此则感恩知己之恳也仲春敬扫石开径以俟先此附谢不宣
　　又
　　久不得尊问良切悬驰忽拜手教披诵如觌知前武昌之札付之从弟浏阳簿小奴俱落鱼腹良深惋怅即簿赖公庇获免大计而先已曳裾王门无非数也三呉口碑至今尚新楚中吏人与他词客侠韦诵盛德髙谊津津流羡独用事少年戈防手吻者以操切钩索为功仆向已疑之得公教故当不异知曾参杀人顔渊盗饭此岂足相染而竟有秦冋之命将无宰公借以少塞其从容为公善后而遽有请告之举毋乃伤于用壮乎仆固不能不为天下惜才然公得扶侍二尊人极志物之养暇则按澹圃图筑室读书其中约于履道奓于独乐亦何所不快夫千秋之业与一时之业孰重真我之乐与人我之乐孰深正恐异时复忌公处耳前嵗宰公凡三致书见笼仆苦辞之复誓防之太原公前似可保一壑但学道无得虽未蒙甘露酒觉方寸间不易承且文酒二累犹时中之恐终下地狱种子如何家弟尚滞滛闽地纵不作子南槌牀难亦已败子猷命棹兴恨不即呼之相与促膝净名室也见委拙志校毕附览俟托王判君梓上不一不一
　　又
　　林将军鲤虽頳其尾而尺素若新则已拜肺腑之赐矣兹者陈生复以八行来愈覩临池之妙庾车骑所云焕若神明顿还旧观者非耶陈生极称大雅之致且园林靓丽馆宇崇洁读书游艺事事皆真公亦自诧青李来禽之媺欲分甘不得而乃有羡于吾圃之朱樱者太山樱桃见之史传于贵地移种不易耶仆近于弇中隙地凿一白莲池构小轩临之傍为二斗室池前因土建阜阜三垂皆菉竹其故圃老树纵横石色苍卤花事益繁区区五官借营卫力不至衰与外境相籍桑榆足暖所苦晏坐高眠之日时时人事文责夺之素拙书法尤怯腕痛公所闻日临眉山数纸误也太原赫奕天路家仲婆娑留省各自一世界枋榆中仅余硕果若风霜见寛可免剥落苐师问向疎天公黯黯叵测今嵗不死当猛一奋迅了此大事向所去仆与于鳞近体承示终付剞劂即不念损公帑能无饬画无塩之诮乎小技未尊幸为已之虞永兴墓志因刻手章仲玉他往小【阙】　令揭上草尊大夫寿章絶似村社老翁语取其实境而已余唯强饭自爱
　　又
　　不奉清诲于今凡五献嵗矣每念叔度汪量鄙吝自消紫芝眉宇名利都忘而山川间之无由绪晤奈何奈何闻三径日辟百卉时茂左图右史眠读如意日临黄庭兰亭数种读离骚饮美酒名士之业绰然矣仆请告杜门会朱考功偶有所闻可谓鸿鹄已翔于寥濶弋者犹慕其仪羽也审已不能有所防矣仆一丘一壑足以送老而谬见物色为先君子蒙厚恩贲防谊不敢复过为偃蹇腼顔一出遂成亡弟各天之恨已矣今方料理其遗诗文□之仍为状其行谊履歴冀博诸贤椽笔以荣朽骨兹尚未敢请也公素笃牙期山水之知能不体凝献人琴之痛乎向辱示论澄心堂墨帖以仆所缉古今法书苑徧考之不着唯遇顾汝修秘书云曾藏之三载是真南唐搨也纸墨不在淳化大观下想当然耳陈生卤莽得从事门下固逾分而遽死台察之一怒则又寃也世事大抵有兹因乡人陆成叔便附此成叔有美才而困朝夕不能无望于盻睐也余不悉
　　答王明辅方伯
　　傅华亭来复得手敎满纸呉晋山川阻修自黄池一盟后大抵有来鸿而无去鲤以故不能亟修竿牍于足下非特懒慢之为累也张肖甫有书甚念足下踽踽而羡张助甫之防跋且子姓绳绳然渠世福尤自倍助甫仆谓冠达对达磨时身为帝者子姓羣从皆爵真王视只履胡僧奚啻霄壤而不能下一转语与野干何异观自在后身法眷何止千万要当于彻境迷途论负义耳近江北有田父故崇明人年四十五矣忽有所证诵谈义者三日而之野次取火燎下衣甫爇即腹轰烈心肺皆露火毬迸出顷刻而烬青烟一缕贯云表吾曹为文义牵蔓故不能了了如此人足下所称岂亦其曹偶耶仆不耐乡里项领走乡间得一深落藩棘而居世味稍薄先师虽时一警省尚未授槖钥却从小儿辈学洒扫而已荆老三嵗间但有劳毁苴麻未释白麻遂下虽复坚考槃之操何以解于人主前家弟为尺一所迫已度武夷握手板家驭虽病亦且出矣仆幸脱身在丘壑而荏苒迟暮恐不免狗窦作他生事前有诗其二语云心事栽松道者门风泄栁先生足下努力勿唐捐此光景也画竹二幅乃建昌一少王所寄置之壁间足助潇洒强饭自爱
　　又
　　昨有小啓拙集附报谢于贵乡之估客计已达矣仆比能饮噉开巻亦差易记忆而齿髪变堕不无忧生之叹小圃泉石日旧花竹日新坐起万巻蠧食蜗涎聊足濡饱苐文酒二端人生雅事而防苦受役释氏归之无明之障抑或有之吾丈园涉成趣当不减仆而理禅观时时会心且无能以剥啄相娆者其乐当何如耶张丈今为贵省辖计得相周旋弟既妬之行复成叹诧未知此生能复与吾丈握手纵噱否兹因便聊尔布起居方有小冗言不能尽
　　又
　　两日从先垅归追感往痛忽忽如不欲生得足下教翰飞坠如暂脱沙中受四禅天甘露洒恨随得随失此境不能久驻泊耳所谓头陀能会祖意者得非胡楚玉乎鸠摩罗什有云淤泥中生莲花但采莲花勿问淤泥可也又谓一先辈面若桃李云云此恐亦是延年却病法未证形神俱妙理又谓俯仰人伦心精便尔流逸此大难裁防足下自当于轻重难易间择之耳吾乡王元驭宗伯第二女辟谷已五载矣每入定辄二十余日而解色逾敷粹生仅能辨字忽通解两藏尤精理常云教本无二学人自岐之仆以为此宿世人也教门耆宿其始本从衣食计入何由得理吾侪虽似得理恐涉见解如仆根器为七情所损此时日偿少年时诸业债不能何暇计将来也一叹一叹与绳司空归后再相闻尚未及面当以足下书寄之足下欲质与绳以士大夫持论高当事误之故当由所持未是耳王新建掀掲之业尚自性质中出济以敡歴成此作用恐非大本达道也人材区以别矣毋论背朱趋陆即二公当贾平章地亦未必能支持蒙古也与绳计不首肯鄙言即足下当发一哂家弟彻棘后有奏计之役豚儿此试絶可望而巻落老广文手不得一批字今但督令毋令膏油而已子与政为儿子计并其父失之与家弟经纪其遗事树七尺碑少报泉下周公瑕无子而存愈仲蔚有子而殁董侍郎性严细令人不堪遂成宇宙间一叹咤皆足下所讯及聊尔附报甫佳士也即不登公车于艺林中立汉帜矣初冬强饭自爱
　　又
　　夏时曾附一书颇及近致不知达否尊丈今年正五十弟欲致尺缕之贺念以为身外物无所用之欲从俗效一言则皆舞队小儿致语伦也不足以辱有道者耳目苐昔人所谓半百之年公始及之仆已过五二老人相值可儆不可贺也尊丈年至北中郎已为良二千石甫及谢掾登外省极品然是时尚在苦海中耳乞身之后与方袍黄冠游谈空説有虽风止浪息然犹未达彼岸也弟业障深重分已沈沦不意真慈见怜曲为指引旷若发蒙今已尽授家儿辈一切移心之物悉洗除之防欲来可九月杯勺不令过十俟重九后师化去即荷一衲携佛道书数十巻入精庐作死心计矣念交游中独尊丈可以此意奉勉因徐使君便附一札过此亦不复能相闻矣珍重珍重
　　又
　　得仲冬书屈指垂三阅月而后达叹黄池之会不易也日望公熊罴梦乃谈二竖见凌状令人竦然上党防为天下冠公乃正得其力耶中年血气不易复自今而往愿加保爱如补劓如抱卵绵绵若存用之不勤乃佳耳草木金石之类病在则为药去病则复为病不足恃也弟捐家累入净室来所同志者元驭学士又一比丘无心有亦先师所度也颇晓诸部守木义小足朝夕黄冠中欲得如公所云善友所不易耳见示理欲之防间不容髪似亦能自了惟游念乍起乍娆亦姑任其起灭而已不与之较也奉去近草先师传一册其成道始末及化迹俱在大抵能合三教者始能出三界公苐发信心咫尺便自陟降仆非诳语者勉旃自爱鹿角霜胶少许其制法差精可自用也防姑豆豉种种皆禅悦味拜贶
　　又
