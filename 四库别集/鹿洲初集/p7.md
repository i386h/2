<!-- { "loadSidebar": true } -->
　　江南分县之説足下未以余言为然也今两江制府查公入告矣所议析长洲等十三州县丝毫不差议裁额外同知通判县丞以俸工衙役为新县之用亦意见如一止昆山嘉定分析二三之殊太仓州判裁否之别当以查公之论为定驻劄新县之处鄙人未经亲歴止知上海之川沙娄之金山卫及武进并驻府城而查公身在地方多详数处于常熟则有福山嘉定则吴淞华亭则青村余亦俟择境内地方要人民殷庶之市镇诚所谓闭户造车出门合辙者也天下必不可易之理明者所见大略相同特多袖手旁观不肯试为筹画焉有一邑钱粮可分作小省三四而以为阬县令之区听其累民病国而不为之所耶物极必反数穷必通十三州县之令长氓庶从此其有瘳乎鄙人闲论于京邸无聊之中制府已行于二三千里之外知查公留意地方实欲兴除民闲利无愧古封疆大臣也余喜得同心以所阅邸报视吾友蒋越蒋君即宜兴人其忻快比余更甚因与余论宜兴新县处所有周铁桥湖防漳渚河桥数大镇皆烟火五六百家而漳渚距县七十里山险民梗稍阻敎化有巡检司不能驯服意宜兴新县必在漳渚无疑而漳渚巡检即可裁为典史此可见地方绅士无不乐为此举其利国利民可知矣询谋佥同鬼神其依足下自今以始尚敢昻首攘臂与余论列天下事否如仍欲固守前説请以封章入告力陈其不便不然则下马降服可也
　　论潮普割地事宜书
　　顷闻宪檄欲割潮阳之洋乌水两都以属普寜裒多益寡此甚盛事但潮阳普宁接壤要害之处在贵山水不在洋乌地理情形一目可了窃有欲叅末议者敢为执事备陈之普地褊小东西广二十五里南北袤三十有五里故潮属黄坑一都耳东至洞仙径十里为潮阳贵山都界过此为牛血坑盐枭鼠窃出入之路厚山前洋狗眠樟冈皆潮邑顽抗乡寨也东南至陈洞径十三里为潮阳贵山都界过此为麒麟埔匪类出没私枭私宰往来之路径子乡大青洋冈头寮南陇大陇蓝门南洋北屿青洋山皆潮邑顽抗乡寨也南至大坝墟十五里为贵山水两都界贵山界在其左最顽抗者曰北山白昼攘夺大队私枭窝顿出没之所居仁西湖定厝寮埔上寮娘乌陂郑美村渔庄湖皆潮邑顽抗乡寨也水都在大坝之南最顽抗者曰果陇其民庄姓与贵山都之北山许姓皆在大坝集塲中百十为羣横行攘夺大为普邑患害若垾塘桥柱泥沟赤水浮江寮塘塔埔顽抗诸乡不可悉数其地去潮阳一百四五十里距普寜仅十五里即寒婆径极边亦不过五十里是水一都尽宜割归普邑无疑也普邑吏治民生所最患苦者有四水都之果陇居其一贵山都之北山麒麟埔洞仙径居其三皆穿窬纠夺窝巢所聚更阑人寂缓步而来盗牛胠箧未至三更已饱所欲而归卧追之则逾境逺飏捕之则法不越疆今割洋二都以畀普仅能去果陇之一疾而贵山三路未动分毫是普邑四害尚存留其三也洋乌都在水之东其尾近南军埔石港石桥头山门城大长陇汤坑盐岭一带为洋乌尾距潮阳县治八九十里素称顽抗离普寜不过五六十里割归普邑可也自林八渡而下为洋乌头华里湄洲诸处为洋乌中皆距潮阳较近非普寜所能管辖矣查普邑至洋乌头洋乌中计程七八十里必越潮阳之贵山举练两都而后能跨林八渡之阈逾邻以治逺固知其难也而此洋乌头洋乌中之人民钱粮词讼至潮阳或四十里或五六十里欲其舍近就逺而听普寜遥制岂可得乎且洋乌钱粮最多田地肥美人民殷富皆在此间在潮邑官绅所不忍割爱与人而邑内世家大族腴业祭产亦在此间尤畏普邑窎逺有佃户抗租不能制服之势哓哓多口抵死必争故明万厯年间其明验也普寜为县始于嘉靖四十三年割潮阳之洋乌水黄坑三都建置普邑万厯十年潮阳复以洋乌水归仅存黄坑一都虽曰履亩丈量一都已赢赋额亦潮邑官绅士庶于心有所不甘故逞其强有力而夺之还也洋乌全割乃潮人腹心之痛若洋乌尾以西民刁地薄则亦非所恋者矣在普人以壤地褊促欲仍索洋两都则据故明旧案而争之将以得地为荣在潮人以金瓯无缺可壮观瞻不忍洋之去将以失地为辱此皆一片私心非为
　　国为民大公至正之道也故明旧案在今日何足重轻况同一郡之中短长无非臂指何拘此疆彼界之小大惟是绥靖地方必从吏治民生起见则潮普割都分治之举确不可易而贵山半都之宜割洋乌大半之宜仍旧尤确乎不可易也请割贵山都沿山乡寨北至赤肚岭为界自新埔地深洋仙陂子砂塞埔南洋蓝门贵屿北屿青洋山以西皆归普寜则北山麒麟埔洞仙径三途之为普害者胥受羁靮而樟冈狗眠诸乡之与潮抗者距普邑不过四十里可以朝摄夕至无所施其技矣由贵屿而南过石港为洋乌尾地方请割洋乌尾一带乡寨南至汤坑盐岭为界自笔架山以下大长陇石桥头黄牛寮东浮山附近水三十余寨亦归普寜其洋乌头洋乌中八十余寨仍还潮阳则逺近适宜潮普两县皆无难于抚驭矣统计所划地方北自贵山都赤肚岭起南至洋乌都汤坑盐岭止中间以贵屿为界在西者皆畀普寜在东者皆属潮阳则水一都在普疆内已不待言潮阳地方十三都今去水一都贵山半都洋乌都三分之一尚存有十一都巍然大县不见其小普寜仅黄坑一都寥寥四百乡寨今得水全都乡寨一百三十余贵山半都乡寨八十六洋乌尾乡寨三十二虽曰一邑三都不见其大亦居然上跻于中县之列要害窟窝皆入版图更化善俗指掌易易是在潮无长鞭马腹之忧在普无卧榻他鼾之患一举两美皆宪台髙厚之赐也某不才谫劣不应为局外越爼之谋苐两邑地方民情素所关切于心覩兹盛举不自觉欢忻踊跃惟恐其成之稍缓复以普令少年未经身歴地方按图索骥舍目前之贵山留三害于肘腋越隔逺之洋乌开将来以梗化潮人借口终起争端即使洋乌不再夺还亦为两邑无穷之累而况贵山偪廹脏腑被创每夜岌岌不能安枕亦何用此更张为也伏惟宪台留意垂察将情形利害上逹院司列宪急为转圜改定区画使两邑皆受奠安之庆则宪台丰功大徳直与铁山争髙练水同流千百世而未有艾矣不揣冒昧惶悚殊深倘蒙采纳地方幸甚
　　上鄂制府书
　　不才疎拙弗合时宜身在流离颠沛名节沮丧之秋固应不齿人数矣大人开府南邦位尊势重相去悬隔岂但云泥而况未识荆州将还乡井物色埃尘之中加以国士之目陈榻遽下解推慇懃虽在骨肉至亲亦何以过于是寸心耿耿何日忘之五岭蔽天风尚迥殊大人节钺来兹瘴海始为一变近者风清日朗大法小廉盗息民安共知大人公忠为国无私无欲而济之以勤劳是以贤能竞奋魑魅潜消今大人新膺
　　简命总制百粤将士吏民五省鹾户莫不欣欣色喜幸得大泽均沾虽将去废员如鼎元亦愿暂停行迈翘首以观徳化之成也兹承制府郝公不以废员为不肖盼睐宠召令偕赴闽闽为桑梓父母之邦复值废员言归之会得附后车光荣已极重以大人谆谆慰谕谓郝公面恳者三致书者二托抚军藩臬来言者数有不得复辞之势窃自思维患难余生何修得此回忆三年以来囹圄道路客署凄清求大宪一面弗可得于今岂忍当前错过自外轮辕况在官之日寒酸见浅获戾上司祸由已召郝公庭讯之时亦已洞察其寃札商抚军欲为伸雪仇人当令掣肘弗终行路之人皆知之此自废员厄运当然郝公恋恋之情寜可忘耶惟是数载落魄不可告人家累萦心亦非笔墨所能言尽虽郝公有慷慨投赠不吝千金之雅废员自顾何以克当无故而获千金恐犯暴富不祥之戒即使鬼神弗忌于义亦无所取只是为利而动在郝公何取此利欲薰心之人而废员方脱泥淖荷大人知已之恩未有丝毫补报忽又贪得多金作又顾而之他所为恐大人亦难免于不知人之诮此揆之于义而断断不可亦返之于心而万万不安者也昨见郝公曾荐原任漳浦汪先生名绅文者十七载贤能浦令诸事练逹兼以经济素优曾调随大军安辑台湾委署诸罗县令将及一载北路民番情形尤为熟悉此时尚客同安可以聘召立至幕府赞襄绰绰有余废员之行实可不必书生性习犹在世路全然未谙戅拙倔强动撄讳忌恐与左右纲纪不能相合而况内歉者疑多有瑕者易裂惊弓之鸟弗处樊笼垢戾方除恶声难受万一隙末凶终反辜郝公此日知己之厚意何如慎之于始得彼此两全之为善乎贫穷有命非人力所可转移郝公有此盛情即如已受千金之惠倘天假之縁尚有经营四方之日自当力报大徳不敢有负郝公以负大人也不揣冒昧披沥肝膈伏惟垂谅苦衷婉转代辞无使回籍废员得罪本省大宪为他日门庭之祸则感沐鸿慈非浅尠矣
　　上郝制府论台湾事宜书
　　台湾海外岩疆幅陨辽濶髙山大谷踞其中平原广野敷其外四面汪洋万里金汤之固也民番杂处奸宄孔多喜乱乐祸习与性成虽时际隆平亦难保百年无事今北路土番狡焉梗法公行拒敌伤害官兵当局不能扑除反议招抚损威示弱殊为非计大人躬膺
　　简命总制闽疆旌节所临邪氛自靖乃蒙不弃疎拙念及废员既倍三请之慇欲为后车之载弗能如命实切悚惶大人不以为罪俾效蠡测条列此行事宜及海外番民情状虽纸上谈兵未必有当髙明之采择而一日知已山岳情重始终黙无一言于心亦觉不安姑就昔时马迹所经揆度情势以当刍荛之一助是否能合机宜略有补益则非废员之所敢知也
　　台湾机括全在厦门不但咽喉控扼且信息易通一切呼应便捷宜兼程赴厦驻劄弹压先飞差星夜至闽知会将军抚提并檄中军副将赍捧印信率领办事书役迅到厦门伺一面奏闻俟土番平定然后往驻省城则可以安海外之人心亦可使军前将弁震悚用命庶合大臣绥靖封疆之体不负
　　圣主倚赖之心
　　土番顽蠢虽恶有限所虑客民附和敎诱或乘机攘夺我师难于兼顾便恐滋蔓今幸民人安静然亦不可以安静而忽之宜大张文告慰谕台中善良各安生业军士经行地方不许妄动民间一草一木无骚扰惊惶之患并令有司宻为防闲稍有萌蘖立即除去倘一二无知与番同谋往来接济许所亲首报免其株连酌量酬赏则民人不敢有邪心番孽可勦殄也
　　土番穿林飞箐是其长技所虑深藏内山无踪无影得茍延旦夕之命兹作乱者闻系大甲西大甲东牛骂沙辘水里猫雾捒阿里史朴仔篱等社通共逆番不过二千人查猫雾捒至彰化县仅三十里水里牛骂沙辘四五十里大甲西大甲东二社止隔一溪亦与诸社相连皆在孔道平坦之中惟岸里山介在牛骂沙辘二山间中有阿里史乌牛栏埽捒岸里朴仔篱五社号为山深险峻今官兵已到阿里史朴仔篱而岸里扫捒乌牛栏三社尚无作乱是以台镇吕某遣令岸里后垅土官前往招抚则野心未齐势尚涣散可以严饬将弁奋勇扑灭尅限一月为期务必荡平清廓倘日久滋蔓将渐猖獗难制则军法不可不肃也
