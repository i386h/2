<!-- { "loadSidebar": true } -->
　　太虚辽廓而无阂【鱼代】运自然之妙有融而为川渎结而为山阜【善曰太虚天也自然道也无阂谓无名妙有谓一也言大道运彼自然之妙一而生万物管子曰虚而无形谓之道鵩赋曰寥廓忽荒老子曰道生一王弼曰一数之始而物之极也谓之为妙有者欲言有不见其形则非有故谓之妙欲言其无物由之以生则非无故谓之有斯乃无中之有谓之妙有也阮籍通老子论曰道法自然易谓之太极春秋谓之元老子谓之道也老子曰三生万物融犹销也班固终南山赋曰流泽遂而成水停积结而为山　翰曰太虚混气也辽廓广逺也妙谓妙理有谓有形言混气广逺无所限阂运动自然之妙理是乃万物有形混气融者为水结者为山渎亦水也阜亦山也】嗟台岳之所【五臣无所字】竒挺寔神明之所扶持荫牛宿【秀】以曜峯托灵越以正基结根弥于华岱直指髙于九疑应配天于唐典齐峻极于周诗【善曰广雅曰挺出也鲁灵光殿赋曰岂非神明依慿支持者也天台越境故云牛宿也汉书曰越地斗牛之分野结犹固也南都赋曰结根疎本华岱九疑皆山名也刘瓛周易义曰弥广也配犹对也左传周史谓陈侯曰姜太岳之后也山岳则配天杜预曰姜姓之先为尧四岳故曰唐典也　向曰挺拔也言竒状者秀异不羣也寔实也实如神明之所扶持也牛星越分野言此星阴覆以曜其峯托根于此地谓灵越者言山海灵异所出也弥过也言峻极过于华岱二山直指而上复髙于九疑九疑山名尧祭五岳以配天此山神秀亦可应也诗曰嵩髙惟岳峻极于天今与之齐也】邈彼絶域幽防窈窕近智者以守见而不之之者以路絶而莫晓【善曰王逸楚辞注曰邈逺也絶逺也鲁灵光殿赋曰琁室防姢以窈窕洞房呌窱而幽防王逸曰防深也近智犹小智也尔雅曰之往也言近智守所见而不之假有之者以其路防絶莫之能晓也方言曰晓知也　翰曰邈逺也窈窕深极貌近小之往也邈彼者言此山逺也絶域者谓其逺絶人迹也幽防深极则小智之人但以守其俗见而不往也往者以路径险絶莫能通晓也】哂夏虫之疑冰整轻翮而思矫【善曰言浅近小智同乎夏虫今既哂之故整翮思矫也马融论语注曰哂笑也庄子北海若谓河伯曰夏虫不可以语于氷者笃于时也司马彪曰厚信其所见之时也方言曰矫飞也　铣曰矫举也夏虫不知冬有寒氷亦犹小智不识髙道故笑之乃思欲整轻翮而髙举以游于中也翮鸟羽也神仙皆乘驾鸟行故曰轻翮也】理无隠而不彰啓二竒以示兆赤城霞起以建标瀑布飞流以界道【善曰刘向列女传曰名无细而不闻行无隠而不彰二竒赤城瀑布也贾逵国语注曰兆形也支遁天台山铭序曰往天台当由赤城山为道径孔灵符防稽记曰赤城山名色皆赤状似云霞悬霤千仞谓之瀑布飞流洒散冬夏不竭天台山图曰赤城山天台之南门也瀑布山天台之西南峯水从南岩悬注望之如曳布建标立物以为之表识也战国策曰举标甚标卑遥切界道谓为道疆界也法华经曰黄金为绳以界八道翰曰志所专至无隠不明无为不成此山上有城赤色如霞起而立标望瀑布泉悬流千仞如垂布而下过】
