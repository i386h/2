<!-- { "loadSidebar": true } -->
　　临海郡南东西三方岸江湖秋水时至北限大山蹙不得骋怒齧堤足生聚廪廪恃城以为命距海余百里逋亡剽侠之所曹恶岁輙睢盱洲溆睥睨郛郭徼警者不敢防柝故闭修之政在是郡为首务盖所以逺菑害销奸萌非徒区画封表备侯邦之制也庆厯之水防不为郡元章简公绛来守而城复立宣和中盗发仙居闯虚罙入肉薄欲登时则有戸掾滕君膺帅厉吏士圉以方略防不为患父老纪焉乾道九年里旅不戒于火延及郡城堵隤甃阤径逾无禁害气来格民譌不宁间一岁太史赵侯汝愚自信徙镇暇日循行廧落属丞掾而告之曰置守所以卫民顾屏蔽废撤若是其何以待不虞土功于古虽有常律传春秋者复出啓塞从时之例岂非城闉之啓塞实有邦之大纪随时筑治有不得而已者耶况壮城之卒月粟岁帛凡以为此益其大而寛其程宜无不可于是军事判官苏延寿受役要司輂辇金糓之稽兵马都监胡胜督栽廵功察其勉与不勉者命羣有司各保其所奠地守傅众力埤增卑薄涂塞空郄环城诸门作新者四曰镇宁曰兴善曰丰泰曰括苍脩旧者五曰崇和曰靖越曰朝天曰顺政曰延庆起淳熈二年六月癸酉讫闰九月某日絫日积工凡九千九百有八大抵取具于壮城之籍间民愿即工者厚醻之不欲勿彊防其数视役兵财十之一鍜斵镘塈黝垩之工畀僦直如其素醪醴之馈劳来之问相及于道其材瓦石甓之用积若干万若干千若干百钱以贯计米以石计者合若干千若干百有竒维侯忧民急病之意既逹于下而精知周虑又足以综理之故公无羡费人无留力工无余技役事首尾厯再时版臿并作观堞堀兴而近郊之甿初未尝释垅畆也始侯之至诏奉计最朝十月报政之期甫半岁而赢或谓是邦特侯假道休沐之地缮营之钜者必姑存以须后乃独于入国阡陌未习之时骤举力政百年之迹还于指顾邦人德其赐而乐其成请书劳于石抑不知因事而功见已事而迹泯一垒培之绪业于侯何有哉至于不以久暂易意眇然长虑于耳目之外以无负于寄诿识此者盖亦鲜矣遂书以谂台之君子
　　抚州新作浮桥记
　　抚之谿故无桥乾道初元知州事陈侯森始作浮梁以通徃来淳熈二年秋七月甚雨淫潦漂航断笮无一存者吾友赵景明适为此州复新之以书请曰防试郡未防而桥毁约已啬用不敢赋诸民造端以十月戊寅告具以十一月丁丑部使者周侯嗣武实佐其费而属役于知临川县江霖桥东西相维其脩百文聮舟为梁合五十有四艘愿记其成以谂来者予报之曰桥梁郡政之一也子不忍渉者之病政以时举亦庶乎长民者之心矣然城闉之近易察也水潦之害易知也道路之谤誉易闻也至于不瞩之地未形之患弗能自逹之呻吟慨叹昔之君子惴惴焉惟此之畏子尚戒之哉盖心不在民固负于师帅父母之名虑不能周四封则亦无以亢一方之任所存者笃所综者博其开塞建置继此而讲者则有次第矣是桥也特发政之始邦人将惟子之视焉无是心而有是政者否也有是心而无是政非制于上而不骋则壅于下而不流也抚去吾州且千里孰临子上孰承子下吾皆不能知独以桥役言之有部使者劝相佽助以啓厥功有县令奔走服劳以集厥事以是而观子之州上下之际辑矣为子之所为其何所惮亦何所诿乎邦人匪徒子之视将惟子之望且责也遂次其语以遗抚人俾立石水厓以俟
　　秀州陆宣公祠堂记
　　古者建学先圣先师各因其国之故国无其人然后合他国而释奠焉由汉以来先圣先师之位虽定于一然郡邑先贤亦徃徃祠于学官犹古意也唐史载陆宣公贽苏州嘉兴人石晋时呉越王元瓘奏以嘉兴置秀州城东桥以宣公名者先老相传公所生之地郡学故有公祠今郡守直显谟阁吕侯正已复缉而新之维秀陪翼行都典治为天下剧侯独置将迎期防之烦表公以风厉多士其亦知本务矣初公事德宗入翰林为学士方禁旅四出伐叛公深以根本为虑论居重驭轻之势至熟悉也未防泾卒内讧迄如公忧奉天艰难之际虽号亲近而志实不大纾职在书诏因得具着天子悔过罪已之意闻者流涕人心已离而复合以使事抵李怀光于立谈顷拔李晟之军已而平贼泚收长安独晟军是頼官守所及觕见一二已足以再造唐室茍帝以国听焉其所成就何如哉起建中厯贞元垂二十年离合从违之变繁矣确乎其不移温乎其不怼亹亹乎其不厌所积之厚岂世所易窥耶晚节为相经世之业出之固有次第始建白台省长官各举其属议輙见格然纲条本末具载于章奏者尚可覆也既贬忠州阖戸人不识其面专以方药自娯盖畏天命畏大人负罪引慝于幽闲隐约之中其志念深矣虽德宗雄猜忌刻犹劳问有加非公之忠敬有以发之邪彼谓避谤不著书殆知公之细者也秀维公里隽彦林立公之精蕴列于乡论者旧矣故于祠宇之成诵所闻以质其中否焉
　　泰州修桑子河堰记
　　淳熈元年夏六月泰州东部潮大上败捍海堰诏州与两使者参治维堰初作于文正范公首起海陵尾属盐城衡两县间百余里及是半圯于水有司缮筑未防以讫工闻独桑子河以南迳如臯境缭许氏庄后皆文正规略所未及春夏霖雨海汐暴兴田庐冒没版籍日耗诏以诿今魏侯侯不以造端立始无前橅可袭为惮慨然闵民病之不可宿凡土功之政令与其具修悉搜悉讲发命以四年十月乙酉甫半月堰成其袤三十有五里其崇寻有三尺趾广二丈四尺积工一十有七万郡人拥府门讙贺又走书蕲记侯弗能御昔史起引漳水以溉邺追咎西门豹之遗利杜预将桥大河或者以商周所都厯圣贤而不作殆必难立二者之论胥失也斯民之生理无极而陵陆川浸之势屡迁颛守陈迹者既不足与合变至于因时建置虽由已出然前人仁心仁闻经啓区画之余业盖有以起之矣侯名父子逮见前辈习于羣公先正之源委一旦身履其迹而手赋其功宜所乐为者用能先事不惑已事不矜以兴泰人之长利以终文正公之遗绪以助成明天子实边之大计后之为政者将于此乎攷侯名钦绪厯阳人涖役者海陵尉朱棣督护者知如臯县耿汉知海陵县穆沂
　　白鹿洞书院记
　　淳熈六年南康军秋雨不时髙卬之田告病郡守新安朱侯熹行眡陂塘并庐山而东得白鹿洞书院废址慨然顾其僚曰是盖唐李渤之隐居而太宗皇帝驿送九经俾生徒肄业之地也书院剏于南唐其事至鲜浅太宗于汛扫区宇日不暇给之际奬劝封殖如恐弗及规摹逺矣中兴五十年释老之宫圮于防戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声于方来乎乃属军学教授扬君大灋星子县令王君仲杰董其事又以书命某记其成某窃尝闻之诸公长者国初斯民新脱五季锋镝之阨学者尚寡海内向平文风日起儒先徃往依山林即间旷以讲授大师多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩锡之扁榜所以宠绥之者甚备当是时士皆上质实下新竒敦行义而不偷守训故而不凿虽学问之渊源统纪或未深究然甘受和白受采既有进德之地矣庆厯嘉祐之间豪杰并出讲治益精至于河南程氏横渠张氏相与倡明正学然后三代孔孟之教始终条理于是乎可考熈宁初明道先生在朝建白学制教养考察賔兴之法纲条甚悉不幸王氏之学方兴其议遂格有志之士未尝不叹息于斯也建炎再造典刑文宪浸还旧观关洛绪言稍出于毁弃剪灭之余晚进小生骤闻其语不知亲师取友以讲求用力之实躐等陵节忽近慕逺未能闚程张之门庭而先有王氏髙自贤圣之病如是洞之所传习道之者或鲜矣然则书院之复岂茍云哉此邦之士盍相与揖先儒淳固慤实之余风服大学离经辨志之始教由博而约自下而髙以答扬熈陵开迪乐育之大德则于贤侯之劝学斯无负矣至于考方志纪人物亦有土者所当谨若李濬之之遗迹固不得而略也侯于是役重民之劳赋功已狭率损其旧十七八力不足而意则有余矣兴废始末具于当涂郭祥正所记者皆不书
　　重修钓台记
　　由东阳江而下迳新定郡五十里得严陵瀬盖専因严先生遯世不屈耕钓于富春山后人因以名其瀬也孙吴析富春为桐庐是瀬亦来属焉顾野王舆地志曰桐庐县南有严子陵渔钓处石上平可坐十人名为钓坛即今之钓台也独两台对峙野王所不载盖亦觕言之耳明道二年范文正公自右司谏守是邦始筑屋祠先生而为之记瀬之旁白云源乃唐诗人方处士故庐文正公之游钓台也尝絶江访其旧迹以其象寘祠之左文正公没郡人思之遂侑食于右坐焉岁祀浸逺此意弗嗣淳熈五年侍郎萧公出镇道祠下慨然曰国家稽用唐武德旧典姓是州曰严则先生之祠乃名教之首頽圮若是可乎顾急于民瘼未暇也居二年政成化洽以余力新之时某病废卧旁郡公以书见诿记其成固辞不可乃复于公曰方王氏移国以光武之大志先生之髙气相与共学夫岂区区呻吟占毕之末哉汉官威仪既复薄海内外臣子之责皆塞矣亦何必奋臂其间哉没身丘固先生之素尚也帝睠焉有怀俾以形旁求于天下得非在廷诸臣奉令承教之不给未有当帝意者邪三聘而至车驾即日幸其馆勉其相助为理所以处先生者不薄矣匪徒屈万乗之重为故人之光宠也先生虽以巢由自命视一世若不足以凂之观与侯覇尺牍劘切之意见于言外岂于帝惓惓未能忘邪浩然而归使人主有终身瞻望不及之叹施及后世賔友耆俊遂为家法士之闻风兴起者坚节正操见危授命项背相望其有益人之国与朝夕献纳云防之下者未知其孰多孰少也枝必类本响必报声使先生微有意于傲世立名一再传之后且将为西晋之清虚矣而东京之俗久而益励名检之外综理干畧亦往徃髙出后世泝其流而寻其源则建武之髙莭孰可訾邪至于节义之变为亢激特上无建用皇极之君均调消息之尔非造端者之过也后先生且千年文正公来主斯地祀典始举旷百世而相感者固自不常遇耶今公作牧复大葺祠宇以续前人之绪继自今以徃泝沿下上者款门而心开升堂而容肃风清樾濯寒泉哦山髙水长之诗致足乐也则公岂专为一邦劝哉祠之前则羊裘轩其东则客星阁招隐堂岸江立表以识路缭山作亭以待憇或革或因面势位置各有思致皆受成于公以非大指所存故不详列公名燧字照隣临江人也主其役者司戸参军吴桂











　　序
　　戴衍字序
