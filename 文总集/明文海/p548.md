<!-- { "loadSidebar": true } -->
　　炎汉前将军忠义关侯庙在濬县李家道口鎭东不知建自何年代其神灵异于他庙鎭人凡有祷者应如响赴以故鎭人敬事之久之不替益隆嘉靖辛卯嵗例毁天下滛祠侯庙在焉鎭人咸恐恐然奔走号呼于祠下而罔知所处有焦义士兄弟者慨然言于众曰母忧也我兄弟当为存之忽报有台檄至檄云侯以名将为神实与他滛祠者不同庙其勿毁鎭人于此益神夫侯之神而高义士之义也义士惧有后虞请于大伾子曰庙幸存者寜知后日不复以为滛祠乎愿一记之使永永其存可也大伾子曰存庙是矣而知庙之所以当存者乎葢尝读史至白马之役而知之矣当顔良攻刘延于白马也侯能刺良于万众之中遂解白马围以报効曹操及其既刺顔良也又能封还曹赐拜书告辞而奔先主夫解围者仁刺良者勇报効而后去者义不背先主者忠忠义仁勇俱着于白马一役白马今之滑也庙去滑仅三里许安知侯当日之刺顔良者不在此地耶又安知侯之英灵不感旧懐昔而尝往来于此耶宜其神灵异于他所矣此其所以当存也若夫在他所者愚则以为解良涿郡平原荆州章乡五庙义当与此并存而余者皆当毁也葢侯生于解良得主于涿郡起义于平原昭大勲于荆州死于章乡而余则不免于滛矣因附辨于此以示夫后之毁滛祠而无别者义士名世英弟世杰关中三原人父子兄弟世商于鎭行义多类此云
　　书方岳徐公事【周复俊】
　　或问方岳徐公樾之歼于玩江也与二忠嫓烈垂休欤将或有遗论也予曰唯唯否否鄙人何足以知之然窃闻此地之长老大夫士言莫不以那鉴贼其犹子图谋为后此直一家之难耳未闻其攻劫城堡杀戮居民有叛逆之迹也声其罪而理之可矣奚必赫然兴师哉徐公力不能止则当调度糇粮集于境上以赡逺近之兵职斯称矣兵戎非其任也脱有精谋秘防郁郁于胸览时不平义不容黙则宻陈当路以补戎事之阙吾言获听国之福也生民之休也万一不用吾心斯尽矣非若二忠奉上之命抚谕防古被执之辱也脇之不从则二忠惟致死之之为当也且当是时六月兴戎山川烦蒸雾露毒发带甲荷戈之士属死道路枕藉岩谷是天时未顺也用兵之道无利深入乡导为先沅江高山絶坂林菁隂翳道途险巇其城背山阻江一夫当关万卒莫进而客兵之信地不分土人之乡导莫遣是地利弗察也于时将帅未调人懐二心心持一见议论丛生襍然如猬是人和未审也此三者皆用兵大忌也犯此三忌是兵未交而先败矣公又不俟羣师之集无烦逰士之説孤忠独持戴贾胡之防披夷猡之服慨然据鞍挥刃径进前书大字即日屠城欲何为也致使丑国逺观咸恸曰那鉴信有罪尔一城之民奚罪焉于是众怒莫遏矢刃交膺而公遂告亡假令公当时褐葢绯袍建大将旗鼓而进彼酋虽骜必不敢加兵既歼之后始知军中有徐方岳也今虽枭张经之首剖赵完之尸亦奚益耶予闻其言而悲之未尝不为涕下沾缨也予与公为同年知深信笃天日皎然其文章徳行无俟赞扬而防师隳体痛孰甚焉嗟乎秦师之败于殽函间也非独一孟明视之过也公独不幸而罹闵凶殊可悼尔
　　书张御史事【周思兼】
　　张御史春眞定人商载榜二甲第五人初试南宫主司欲首荐以北巻为疑既拆封知为眞定人以问宰相曹公曹与张同邑张不往见但谢不知遂置第六廷对复得第一甲第三人曹又易之初授南京广东道监察御史国朝进士释褐为御史自张始时中官王振用事齐韶附之得南京刑部尚书倚托纵恣人莫敢言有指挥某者与徽商友善往来无间结为昆弟指挥富而无子有三女一嫁仪眞民一嫁鎭江一嫁武臣指挥既卒徽商遂诡袭其官媚指挥之妻甚至妻信之遂许为嗣商既得官并欲夺其产沉指挥之妻于江既事渐彰闻指挥女在仪眞者讼之刑曹齐韶受贿竟右商人而诎指挥女女徘徊都市商杀之血汚女衣以石沉之井指挥妻有侍儿为商所夺心伤故主有怨言商又杀之又一奴欲讼寃商又杀之都下无论贵贱皆痛愤然畏韶七年无敢问张初至官见妇人泣而呼寃葢指挥女在鎭江者也都御史过之若不闻张心疑其事问之同官同官摇手谕之曰此非君所当问也张奋然曰朝廷设耳目之官何事不可问有事不敢问号称御史不亦辱乎今日吾固当问之同官掩口笑南京京城事皆属广东道张遂按之白中丞中丞怒曰汝书生不谙时务躁妄如是汝登第几日莅官几日遽欲预事乎韶闻之大怒曰吾不识张春何状岂防心病狂乞死者耶不然何以反吾狱既而穷按不已事大暴着井中血衣尚在狱词皆张手笔韶见之大惊曰彼书生何精练至此始有惧色因求都御史劝止之都御史曰吾前叱之今日何面目与之言乃令同官言之张遂列齐韶见阻之意都御史转托之言并同官三四人连狱词具疏呈都御史求印都御史固不肯印月余都御史去御史曹姓者署印强使印之乃得闻上而齐韶之疏先在矣时北京都察院都御史冦庄愍公见之曰此疏何得先上都察院本堂亦即至宜徐待之三日张疏果至下锦衣卫提问韶与张连逮至京锦衣卫金指挥者亦无子问其事凄然泣下故齐韶无所措辞时张疏言韶放纵数事其一言史事史氏初与后妃之选英庙欲立为后既而疑其姓谓朱与史婚非雅遂赏表里还之齐韶竟纳为侧室张又上书王振几千余言首论其事王振读至此惊曰韶他事吾尚可为此事吾岂能左右乎由是商始伏辜以杀死一家三人论而齐戍邉刑部原问官死于狱御史转托俱为编氓惟张复官于是韶上疏申辨上怒勅再辨者斩韶怨王振不右已以为是狱皆振所为也上疏言振罪上怒竟论弃市时张一疏杀一尚书杖杀刑官数人罢三四御史直声虽震动天下而举朝不能安之矣歴御史俸年余即迁山西按察使佥事时遇土木之难人不自保葢中伤之也后英庙复辟忠国公石亨用事亨子彪以逰击廵邉所在积聚皆没入已谬奏北敌掳掠无遗朝廷信之张上疏论彪诬妄举朝吐舌亨怒曰何物狂子吾将赤其族杀齐尚书非此耶此朝廷之佞臣留之何益上命给事中一人刑部侍郎一人郎官二人至所在勘騐给事中以忧死众依违其辞以复上颇知之彪与张俱召还两置之不问亨屡遣人刺张张不为备待命二年不授官遂弃去然公论惜之左迁鎭江府同知时宰相徐有贞亦谪鎭江与张同为石亨所摈相得欢甚有诗云双亲路隔三千里五品官縻二十年徐见之曰吾心事君已尽言之矣遂以此联一字为一诗以相怨叹后以忧去官起复至京复待二年不得官时商载入相矣张亦不往见竟得应天府治中俄而亨败凡尝论亨者皆复官赏赉增秩张遂擢顺天府丞时张已疾甚未至任而卒张之孙可知与余言如此余时卧病旅邸恐久而遗忘力疾详书之乃其世次不无抵牾以俟后之君子时嘉靖丁未冬十月







　　明文海巻三百四十四
　　钦定四库全书
　　明文海卷三百四十五　　　余姚黄宗羲编记十九
　　纪事
　　盗记【罗洪先】
　　里有二人居者盗十余人夜逾垣拔其扃扬扬入室取货器二人觉而逐之盗为四方音以自混若官府虚喝然者曰咄敢作声声出死吾手下二人惊走升屋号曰盗满吾室矣邻舍闻之大噪出羣盗方逃余乡极淳厚有保伍约三四十年无刼掠事间有狗防行者不过穴壁探囊闻人声急外走惟恐踪迹及之故窃盗必不以声以声相撼自今始于乎不已怪乎彼岂见世以四方音虚喝者万一有渔猎其间乎昔乘人虚而今不掩其宝乎党与扳縁之者众即无敢与敌乎审若是是吾乡见窃于淳厚也其久而盗固有化之者矣今虚喝者衣冠其都吾党之士且以四方音媚焉逺近望之有如神明不可测乃今为盗所窥盗亦大黠矣哉虽然使闻噪不善逃则其虚喝实自败嘻亦险矣为吾党者其愼为四方音
　　割圃记【罗洪先】
　　癸卯冬余为芸馆西南有圃出彭氏以葬其祖敏敬而复售之李李以偿余明年冬将垣之彭请改墓而病于匮余悲之曰古之王者掩骼非独布惠亦以哀吾同类也帷葢之义至于犬马尽然况人乎且彼昔主圃者圃不期其他适也今之为物主者尺寸而较之表卫而疆之契约而籍之曰无使有侵轶哉至其荡而他适也固不出于所患而出于所遗之人彭之子孙是矣彼以身托其地而子孙旦夕居守之非若蓄长物也然且不自保而再易主况其势逺踪疎取盈而务广者乎吾既为彼悲又因以悲世人也向使非其人不免于水火焉沟壑焉不然则践蹂而锄治焉又不然据所售而垣焉纵不去其故遇嵗时觞酒豆肉邱垅之礼子孙不得而享也不得享则于心必重割茍挈寻丈而损之所损者圃耳视轻重何什百也然不闻有豫待之者不已忍乎吾又幸易主之未再也古之言曰死则择不食之地葬我其达焉者固如此是以贱其身而身存逺于利而利久不眤荣势不居贵竒不示人以可欲不据人之必争自不及于难然彼无知不可语此矣非后人之鉴哉于是割墓地垣外俾其子孙主之其傍不可畦必免于他适复为记识后人无与彼争而思所患焉即吾之遗矣
　　战马记【罗洪先】
　　王防斋公祯济阳公孙也济阳死靖难公死贼获赠于朝任一子广吉水称忠义家莫过之至其战马事有足为世戒者始公以太学生除防州府通判才五月防荆襄贼石和尚流刼入防焚巫山县治是时同知苏州王公受牒捕贼性柔怯而险猾故托疾不敢出一兵公忿忿面数之曰汝食朝廷禄所主何事忍委赤子饿虎口耶即代勒所部民兵昼夜行至则巫山已破贼方聚山中索击之杀渠桀三十三人余尽遁乃行县抚伤残招溃散久乃得归居三日贼复刼属邑大昌公促王王又不行而瞿塘卫指挥曹能柴成两人与王素党结避祸多方诡辞庇之且激公曰公诚为国家出气力肯慨然复行乎公即声应曹柴两人故酌酒贺更许以身相翼实为脱王计公即日勒民兵夹曹柴两人赴之与贼夹水阵已而麾民兵毕渡趣战曹柴望走公陷围中自寅入申人马疲误入淖田不得脱贼欲降之公大奋骂贼怒以刀断其喉及右臂堕淖中马逸去时成化丙戌五月九日也始公赴大昌道宿木商家商故新淦人且稔知贼不敌不敢言是日将归有物啸于山者商惊祝之曰为王公耶果尔当三啸止如其言商宻与家人负箦往寻乱尸见衣白纱半臂者公也载箦上令不深没自死所至府三百余里马奔归府门阖长嘶踶其扃若告急状守者纳之血淋漓毛鬛尽赤众始骇公已死而贼犹不解后死之二十五日子广始随木商往殓之面如生不以暑腐然贫甚不能归尽售行李与马为资而王意在马不偿直竟徒手得之榇既行距殓之二十五日夜且半马哀鸣特异王命秣者加莝豆不为止王疑秣者绐已自起视枥马骤前囓其项不释口久乃得脱复奋首捣胸仆之地不省人翌日呕血数升死贼既平有司正功罪曹柴亦被诛呜呼自昔相传义马事不一二皆言临难能相济也若夫辨讐怨微隠间切齿碎膺期在必报即在人犹且难之岂公忠义之气通于神有使之然哉彼欺人不见中以机既得自全复利其所有此其计至深秘也然卒不可逃若此世尝言至灵者人畜之至贱宜莫犬马若也衔辔所制鞭防所驱固有衣冠介胄所不逮者至于施报反覆巧发间直竒崛变怪反出于贵贱灵蠢之外是孰为之主而一不少错呜呼可不畏哉可不戒哉公志状载此事不尽情实公之孙銮常洒涕言之余疑未信后十余年始得实为之记而銮死已久则授銮之子植用补状志之畧且借以告世人
　　晓江渔者记【王愼中】
