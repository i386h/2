<!-- { "loadSidebar": true } -->
　　或病余不用随时之义而落落也不顾人之是非拟古浮图文字驾説犯其忌子之徒怨汝詈汝谓其詈之妄也前日之仰睇子今睇下将其业成进子而子不进乃嗾夫詈也则牧儿防妇知其碌碌徒货殖丽城社饰谄以暴非其类吾非木铎也讵排铄金以明子志哉盍归耕以颐所谓浩然者则谓之曰甚矣子之误我也人各有夫志志古的也曩明教大士镡津公著书数万言辅吾教抱成书献于嘉祐天子赝浮圗厥类惟错犄角而攻之方开闗延敌輙循墙而遁怨詈尚何足云且货殖骄人宪贫也非病附丽以傲物象傲也不悌孰逃君子之诛于吾何有故园一鉏地道阻且长朝夕以思九折羊肠陆谁余梁川谁余航止谁余舍行谁余粻使我辔籋云追飘风乎乘飞车兮遡泷使我饬供顿迈逆旅乎孰先馈之五浆肇聆子言如鍼膏肓静而索之莽乎忽荒盍归乎来兮无外大方
　　示照藏主【普州】
　　半山老人读游侠传谓全万巻云将此身心学佛菩提何难之有殆不知学佛菩提之与游侠易地皆然槩而言之则可据实理论则适越而北辕除是生而知之方有少分相应自无忧树下周行七歩目顾四方已是学而知之镜潭藏主语别令举似诸方纳粟将仕校尉禅师且道它学什麽人
　　杜祁公病婢帖
　　奢膏肓俭瞑瘳之祁公瘳其子之奢天下化之功成名遂既寿且康穷居盛行俭徳金石反覆丁宁发于婢子防其子之骎骎习侈靡堕家法欲策勲于瞑也
　　祁公子美帖
　　妇翁钩画遒劲于冰过清甥馆行草掀举比玉尤润晋东土以东牀坦腹萧洒为名谈恐不足语于吾庆歴之盛
　　跋顶山珂兄刺血写莲经
　　能生不能教亲也教必从师师以徳亲以恩知报则知道舍是吾何观刺十指写三周七喻以为报匪报也盍思瞿昙未説毛頴未血文采未发经在何处若三七日思而得之无丝毫别夫如是则七世父母师长同见灵山未散非汝欺也书经后二十三日慧日北磵书
　　书杨补之梅
　　寓素于质成乌有责芳于影梦酣黒甜展巻临窗色香俱在柄此能事属诸逃禅咏姑射真须春风手先驱醉頴珠玉在侧后振采毫觉我形秽
　　书杨慈湖帖
　　奏院崔公为定海之政慈湖杨公之弟之甥之壻在邑学其致书定海以夫三子也而曰简之所以不得已上浼记曹者胡不得已哉或曰公不轻下语盍遗夫言叅其意可也嘉定君相一徳舜禹臯陶所不逮公犹有荐相疏方是时也莫不谓其得已而不已是岂知公哉或者之言余有所未达书于公贻定海帖左俟达者











　　北磵集巻六
　　钦定四库全书
　　北磵集巻七
　　宋　释居简　撰
　　跋陆永仲题江贯道寒林图
　　陆永仲题江贯道寒林一幅梵蓬居藏防惟谨贫约奉母贸易斗升终母之生百纸殆尽年八十八始以此轴遗圆方外自题曰方外佳友也非暗投矣余读至此叹其办菽水纾防颔白眼竒迹凿方枘圆但知爱亲不知爱画顔平原粥尽乞米后世有乞米帖梵蓬居以画市米当时谓之市米画顔贫于忠梵匮于孝法当配顔传诸无穷若永仲云结囊勿浪出寒具染凡指方外其从事斯言
　　跋頴徳秀书文赋后
　　异时观老坡与参寥一帖云见頴上人数纸不觉惊喜雏防奋鬛已过老彪及观頴书栁鬼传遒婉而劲文赋尤老成頴书此赋毋虑十数本笃于文也第未见其文余不解书喜蓄前軰逸迹每得一帖则必曰竒技也岂彼能我独不能竒玩也岂彼有我独不有夜以继日思竭吾力兼而有之然终不能有或曰我安用是为治人者劳心治于人者劳力人将劳吾力矣外物则徳全玩物则徳防物将防吾徳矣所有不既多乎余敬受教
　　防頴大师书韩愈师説
　　栁栁州谓韩退之抗俗作师説而自避师名有取孟子子归而求之有余师頴徳秀书师説其亟于就有道而求正亦若为老坡书文赋志于文也
　　跋智广字
　　负唯识百法之学者曰智广字大用广大矣用宜称是少长而名长而字礼也又从而为之説何蔓焉带为夔所怜无足也画者足之反使之不成带寝其説忘其字与名而反诸其身反身而诚乐莫大焉夫如是然后可与论用大
　　跋五公帖
　　或谓前軰贬米南宫字如仲由未见孔子时吾未见其贬也秦淮海飘飘凌云之气见于觚牍参寥谨严而踈荡称其为人无为子辩才师字虽不工率意信手拔俗千丈西菩僧舍故纸中得此五公豁然眼明
　　跋小米画
　　毫素传衣萧然名家彷佛树杪溟蒙水涯吾不知云藏山耶山藏云耶
　　跋六代传衣图
　　自老胡至老卢一金襴一瓦盂蔓不可滋蔓滋难图遂使芽蘖千差万殊曰法曰心自相抵牾矧乃绘事唐捐工夫加以语言毁誉太虚系影载驰捕风载驱一之谓甚其可再乎
　　读阳坡许昌朝墓志铭【刘淳叟舅氏严太伯铭】
　　六经之尊如天自得之妙如日以自得之妙发明六经则日丽天而纎毫无隐以六经含融自得之妙则天行日而周流无迹阳坡居士用力于此收日损之益及其登卍庵之门如沤灭全潮而同乎渺弥苍顔皓髯语高领寡不得与民由之有子为不死也可以慰夫九原之思
　　跋虞仲房隶字
　　丹丘林咏道出虞兵部书杜工部李潮八分小篆王宰山水图两篇隶法壊自公始然亦自成一家抟搦骞腾鲸鹏撮摩夭矫容与烟云巻舒数十年间丰功厚徳之所载识借公为重不专在翰墨也不知公者独以隶古称岂知公哉昔欧公以墨君称文湖州而其篆真草隶皆入神道徳文采光明照人荆公诵其咏鹭欧云与可拾得耳好贤莫如欧公而以墨君失之文湖州后世慎无以隶古称公而蹈墨君称湖州之辙也
　　跋雪窦老融牛轴
　　画牛至戴嵩能事毕矣雪窦老融则又出于规矩准绳之外晴春自牧如超方之士得友得师心平气定有日新之功露地而眠则饱道足学片石深云燕晦自若不动声气物来斯应新生之特不受控勒方其解衣盘礴想像乎寻牛访迹其既成也庶几乎人牛两忘已而不复自惜与好事者共之不见笔墨畦畛则又何以异夫转位回机圣凡所不能测或者以秀闗西让龙眠之説绳之不直老子一笑
　　跋横浦帖
　　横浦不喜东坡晚自岭外归始诚服焉手书其韩愈庙碑读孟郊诗送琴聪序无虑十数旧在闽中见于韶石诸孙纸尾有大慧题字云横浦喜书此使韶藏防惟谨今复见此叙字差小于乡所见横浦小字不易得尺牍之类亦且大把玩不忍置虽无玉蕤蔷薇冷泉芳栢可熏可濯耳
　　跋沈大卿徳和修浄觉塔记
　　某年月日大卿沈公徳和重修浄觉岳公塔纪岁月诏后世岳师四明礼公而辄难礼反复数千万言弗务胜务归于是而已四明倘未死未知鹿死谁手东坡谓庄子盗跖等篇真若诋孔子实阳挤而隂为之助适与楚公子之仆相类以为弗爱公子则不可以为事公子之法亦不可吾于浄觉四明亦若是説绵绵新学亹亹讥议覃及孤山曰山外宗独未见如两公者出忽观沈记油然起余属学四明者刻诸石噫安得浄觉孤山九原可作与之商评山家山外之所同异云
　　书橘洲跋育王僧图后
　　雪窦弗作晦堂灰冷遗质而耆文滔滔者皆是盖常笑橘洲跋育王僧图云佛世比丘皆龙虎变化后世皆黄茆白苇抑有所激而云尔始圆上人欲走江西学佛照乡语时盍语之曰少林尝走竺西乎必曰未也则又语之曰子过少林逺矣使后世谓吾不解禅顾不伟欤
　　跋贝多叶二
　　尝观此叶于焦山行行老而西归死于绵之云盖寺以遗汉嘉邓秀烈邓墓木拱矣复见于升上座因作而言曰译场不作竺锡不至鹤峙蛇惊愕聴眡一叶之书与无数叶叶叶之义字字融摄盍观其义而遗其言所观既亡其亡亦然古之至文鸟迹科斗今不复古竟亦何有惟道人升好古痴絶焉从得此于邓秀烈华竺二文一之者人孰为此言北磵隐沦【右为升维那赞】
　　像存乎防教存乎叶籋云载驰止于建邺奘搜遗文以十象驮龙伯取将半沦殑伽今之所存皆其零落残圭断璧此经自若经无攸全义有攸往维义与经非一非两吾不了义又不识书乃于字外洞明心初【右为舟老赞】
　　跋大参楼攻媿论征侨帖
　　余姚龙泉寺唤仙阁旧题有征侨二字客属普满珣公问于文昌楼公公荅之之帖云云又云终未见二字所出吁公胸中多书若十数世豪贵家畜藏珍竒固有防稽所掌既富且伙岂窭人子日生所讐目阅手数旦旦知出纳之地哉盖尝见于大人赋厮征伯侨而役羡门兮诏岐伯使尚方甘泉赋虽方征侨与偓佺兮犹彷佛其若梦顔师古曰方并行也征姓北侨其名仙人也伯与北声讹耳岂公未见相如子云赋乎吾固曰公胸中多书岂窭人子日生所讐目阅手数旦旦知出纳盈缩之地哉开禧元年季秋旦北磵某书于鄮山三锡堂
　　题彧侍者牧牛图
　　牧牛看牛孏安大仰无所用吾力也佛印四牛画蛇也梁山十牛蛇足也自得六牛足屦也按图索牛犹索马也孏安大仰逸向遗韵扫土矣举图而捐之不见全牛而头角全露至于人牛两忘入垂手皆此牛也昧夫在御而他求何获焉
　　跋屿山葛魏二诗
　　屿山非闻寺近海不数里余姚在其左一舍强半宣和间待制葛公次仲丞相魏公南夫尉余姚时留句壁间寺因有闻而后生益懋勉吾不识两君子徒诵其诗得其心其功在太常事在太史文章在天下后世不以富贵称而称其文章不与富贵磨灭如流俗臭腐而与此山俱传也如此
　　跋严太常帖
　　潞国公及里门则步谓父兄行辈不敢不敬其年徳俱邵而与乡人齿也若此及观太常严江隂家居尺牍十余幅亲故往来详缓周宻莫不曲尽十八擢第七十而致仕仅有先人之庐而禄止一传善人报施何啬哉四世孙为释子曰法传出以示予书而归之
　　跋严太常编传灯
　　节传灯非儒者急务能急于斯非达性命外印组不滞一曲者其孰为之或谓蚤年登科为不幸以其仕则不学矣太常丞严公十八登科官居余暇取传灯千七百则佛祖机縁言句之切于日用者搜英猎华手抄巨编老不释此书易箦时説四句偈遗子孙一语不及家事所成就者可知已
　　跋后谿刘西清赠艮传二帖
　　艮传嗣讲行脚皆后谿西清刘侍郎徳修指南传歴百城自初友从别峯来至慈氏楼阁门开所见几人所得何法若谓有得负吾后谿果无得耶亦复若此至于无得之得亦莫不然夫如是则后谿所不死者与童寿紫金色臂同一闗纽
　　跋龙门元侍者血书华严八十一巻作八巻
　　龙门佛眼侍者天竺觉元上人血指细书华严八十一巻为八巻外看经人名氏一卷钱塘薛大资昂作记并跋圆悟大士冯大学济川皆随喜赞叹后一二莫非名胜衲子不知讲明续纸嗣书芜翳先进庸言俗画骎骎不已虽圆融行布无所不容然鱼目骊珠必先分辨遂别作一巻首书薛公记跋继以圆悟冯公一二名胜其真迹则存诸经后余则题诸卷末虚左以俟如薛冯者一以致尚友古人之心一以旌忘躯报母之孝一以遵勿轻末学之戒
　　跋九峯了应沩山警防后
　　彭门九峯了应比丘使山隂正受比丘作欧阳率更楷法书沩山警防欲镵石以示人俾人于端楷心画中识古人恳切语如食瞑而起沉痼曩余客呉兴见名相之学者读此书置书而作曰鄙野迳庭不足取也则语之曰吾尤病其文采烂然也扬雄之文佶屈聱牙终有俟于后世子云若沩山之鄙野迳庭亦俟后世沩山矣
　　跋山谷緑茹赞真迹
