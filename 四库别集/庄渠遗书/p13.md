<!-- { "loadSidebar": true } -->
　　昔居星溪之上久坐室中时出而适野旷然得大观焉天文四垂为宇浑浑乎六合一家也日星升沈云霞巻舒干端坤倪轩豁呈露时至则草木欣欣向荣气反则归根复命可以覩造化之全功焉一自入朝庭户之间所见咫尺神爽每为之不怡然犹匏系于此者吾皇天挺英哲校食芹而美冀欲一献之也老兄丰神潇洒望之如画图中人翛然有出尘之趣久与之处则此心惓惓惟欲人为君子惟恐人不为君子大有助于名教也诗云皎皎白驹在彼空谷生刍一束其人如玉毋金玉尔音而有遐心每令人一唱三叹令嗣令侄进学何如天气渐向热惟冀若时保燮天元不具 

　　与方思道 

　　神交半生乃今始得一见又交一臂而失之怅惋怅惋公固天下竒才也自古脱略细故人阔绰能干大事虽然愿公为在匣太阿毋为出匣太阿古语云自胜之谓强收视之谓明返聴之为聪公于日用间其藴蓄也恒多其发泄也恒少所进讵可量哉谚有之曰狂夫之言明者择焉敬以葑菲为献 

　　与徐用中 

　　承谕朱陆之学此以能问于不能以多问于寡之盛心也正欲面质所疑无何而执事行矣请卒言之天地气化浑厚则开文明浇薄则开巧伪故学湏完养本源渐次开天聪明故曰大人者不失其赤子之心此正气化浑厚未开时也文公广大刚健笃实明睿此固作圣之资且精力超絶今古使其自少便从根原上培养开廓起来如颜学孔可以优入圣域今未免为多才多艺所使用志或分几于凿开混沌潜龙以不见成徳愚深惜文公见之太早也象山振古豪杰其学超然默契根原而气质太麤譬如浑金未经锻炼渣滓尚多也愚生也晩其于二先生曽不能为役非敢妄议短长特欲求正于高明耳 

　　答程本虚 

　　闻汝已开阃千里生灵命脉系于汝身有罹锋刃者仁人所宜惨怛也昔所论学非是支离乃伤于急迫非可久之道耳见元城必能正之李守备松死于王事守廵逃责反归罪焉忠魂谁与昭雪闻其逐妾有子而悍妻蔽之官与小叔袭此一脉寜忍使之絶乎今汝建牙岭西自是天意莫若先收养其子徐勘其事白诸抚巡奏请于朝以録其忠以继其后兹乃激劝一大事也本虚其尽心焉 

　　与胡永淸 

　　圣恩寛大吾兄得以从容燕飬保全其天年疾其有瘳乎虽然有心病有身病吾兄之身病亦心病有以重之吾兄恁地聪明其于死生已能了悟而于疾病常过忧始也因鬰致病今复因鬰增病何明于大而暗于小乎曷若坦懐任之死则死耳纵种种危急终不以汩吾胸中之和心泰则神怡神怡则身康不求却病而自郄矣何如何如校方寻遂初赋非久当会吾兄三江五湖间也 

　　与顾惟贤 

　　古人明我明德于天下者自国始国自家始家自我身始要修我身又自正心始葢天下国家之本在身而心乃我身主宰此已是说到尽头处乃学之綂宗会元也下面三转甚紧正是提掇个起头处教人先儒不免说得散了如何是欲正其心者先诚其意葢万事都归一于心而心却发出两路善恶岐焉诚意是管归一路也如何是欲诚其意者先致其知葢善恶各有来路善是从心体明处发来恶便是从暗处发来吾若觉得是恶又是明处但通体暗只有这些子明须着开大致知是要推明破暗开而大之也如何又说致知在格物葢心体本明暗处是有物蔽我良知也故心与物交若心做得主以我度物则暗者可通若舎已逐物物反做主明者可塞故功夫起头只在先立乎其大者孟子所谓权然后知轻重度然后知长短物皆然心为甚王请度之书所谓若虞机张往省括于度则释皆此意也愚见如此未知果能弗畔矣夫愿吾兄反复思之还以一言定其可否至恳至恳 

　　答桂子实 

　　惟公素自任以天下之重遭逢圣明托以心膂知靡不为其于死生且不遑恤矧世间一切利害得丧曾何足芥蔕于胸中乎宠辱不惊殆未足为执事道也必也蹇之反身修德泰之包荒夬之壮于頄咸可以备弦韦之助也言乃心声出言或疎得无存心之未宻乎志惟气帅气盛过猛得无持志之未定乎更尝既深观省加熟此言殆为弗试之药矣令嗣执弟子礼甚恭校不敢安亦不敢让乃知家法所渐久矣今日从耕帝籍倦不能兴伻回力疾布此言不能悉 

　　与陈宗献 

　　一别忽已改岁其于瞻仰曷胜惓惓嗟乎世道相交大抵以貌而省斋甚真法家相承率主于刻而省斋独恕宜天之昌其后也省斋行无何而三法司纷多故矣众咸服省斋之知几且处之无迹也校多病求还钓矶天之弃才不可强也幸托林泉交物少故于情性得功多省斋迩来佩韦其益奚若此养德养身第一义也维时春气氤氲生意充盎宇宙蔼然吾人之仁也若忿怒躁急时便觉无此气象省斋验之何如 

　　答李立卿 

　　承教多矣诗调文体视昔皆有进岂笔墨蹊径亦时为之邪慨自天地旣辟不知翻覆几多纔有今人许多文艺直是无端吾人只当返朴还淳以回造化痛定録读之恻然当时治兵目击元元涂炭朝夕苦心事定后追思便觉疮痍满眼故略陈抚定方略而于出竒制胜处皆不忍言也呜呼仁哉奏篇善因事以为功真救时之长策但其间亦有见得太敏不及深思处略救得些便放过了浅见若斯不识高明以为奚若 

　　答胡永淸 

　　吾兄袖却活国手段也须康济自身若被病纒缚不求摆脱非豪杰矣人年老则气衰其性宜缓而反疎急于壮年者脾土受制肝木自甚也凡见此证不可不过为之防怡神养性便是无上药方也何如何如 

　　答夏惇夫 

　　吾兄闻谤自修此盛徳事也校多病自救不暇安能发药于兄乎虽然请试言之吾兄天资甚美纯正有余而刚大若有不足从容涵养固成就其所长而勇猛奋发所以补助其短者尚觉有所未至也以故人情物理研究或未精断制或未当况今精神又非少壮时比照管自是不能到矣徃事今不必论只问新功何如愿常提撕莫放颓惰时以古圣贤鞭策自家愚见若此未知是否吾兄择焉可也 

　　答黎世谦 

　　别后闻汝备尝险阻人不能堪固天所以玉汝也南方松栢不历氷霜几与凡卉无异大丈夫岁寒之节正须受得催挫挺拔出羣纔有根器可致逺大 

　　答周道通 

　　三复书陈谊甚高惓惓诲我以道且欲晓之人人甚盛心也顾浅陋何以克堪拜命之辱虽然执事旣以古道敦我岂敢唯唯以负执事嗟乎上天之载无声无臭惟潜龙近之汲汲欲立言皆声臭也欲成名者也慨自孔孟旣没惟明道深得其传正以完养不轻发耳今所纂辑表扬不知呈似明道还首肯否道本天下公理人惟各有私心不免因同异以为取舍何由廓然大公诗云采葑采菲无以下体浅陋之言高明其择之 

　　答聂郡守文蔚 

　　日论此心出入闗窍与收摄功夫至易至简而守之为难到这里一字也着不得须屛絶一切见解扫除许多语言只就放去处收回得这欛柄入手精彩当自逈别也虎行如病鹰立如睡皆畜其力而全刚生焉纔轻易发泄便觉浮泛无力矣谚云愚者千虑必有一得又云狂夫之言圣人择焉高明其毋以人废言 

　　答邹谦之 

　　日瞻仪刑消释鄙吝受益孔多虽然窃有疑也古人不云乎克已最难兄之言学若易易者纔一开口便有一副当见成话头恐拦阻了进修实功却治不得真病校敢谓之葛藤愿兄希颜之愚为曾之鲁截断言语文字之累于操存舍亡处着实用力到謇讷不能出口时纔是大进也塞兑固灵根此机括何如 

　　答沈景明 

　　逺承寓书奬借太过愧甚不敢当愧甚不敢当窃念校平生无他长惟好善而已昔官留都体羸多病常杜门自修或告曰某善士也则忘病亟徃见之至则所见不如所闻若此者屡矣而终不悔以故前后得益友数人德业相劝过失相规今故旧半凋落而校亦且衰矣追思徃年恍若隔世聪明不及于曩时道徳日负于初心每用愤叹恭惟执事迈徃之资年富力强仕优而学谓宜博求四方善士与相渐摩他日德业进修不可量也欣愿欣愿维时天气溽暑大火炽然若蒸静为躁君惟寜定可以逺热善自保爱不具 

　　答施聘之 

　　慨自天涯一别十载于兹缅懐故人宛其如昨云翰飞堕若挹丰神何日坐我水晶宫沃闻高论也吾兄天才逸发利器百未一施遭谗中废凡在交游皆不觉为兄五岳起方寸隠然讵能平吾兄旷达襟懐吞吐云梦者八九曾不芥蔕壮哉壮哉吾身安从生出于天地天地会有壊时矧于吾身譬一浮沤起灭于海乃绊却虚名生许多畔援歆羡达人大观可发一笑也天气溽暑火老候浊愿加调摄保固天元不具 

　　答吕仲木 

　　三复寓书温恭退让俨如登君子之堂而式瞻仪刑有溢于言语之外者矣噫圣虽学作兮所贵者资当今之世先生其人也虽然尝览易觧诸书及应酬之作似非作圣之功惟善人能受尽言故有懐不敢隠嗟乎大道散为天下裂也久矣辞章训诂皆易以溺心必也一洗而空之颛意孔颜返朴还淳以回造化诗云帝谓文王无然畔援无然歆羡诞先登于岸敬为高明诵之 

　　与王直夫 

　　陈元诚过余山中坐林泉间商量旧学其人超然絶尘如鳯鸾翔于千仞语校曰学者立志湏能如伯夷饿死西山乃可入道又曰学者自期待当以圣贤克责当以禽兽乃能拦截得人欲紧严又曰学者须判别臭腐神竒超乎万物之表与天者游则淸明在躬汩于私骸堕落利欲坑堑则满体皆血肉腥臊矣又曰人能勘破生死置之度外则名利不须设闗矣又曰后世口说身不行却是把讲字代学字圣门何尝有此又曰天地万物皆我之师胡为専泥古人糟粕校深有味其言敬以告执事高明以为何如 

　　与穆伯潜 

　　初闻调命为兄怅然胡善类之多蹇邪旣乃释然曰兹天所以大造吾兄也兄笃实沈潜神明内藴造圣之资也而縻于文字之官不无滞于词章训诂是故莹矣而未光今得超然一脱斯累荡涤而照彻之日新之盛德固有匪夷所思者矣钦仰钦仰维时火老■〈亻侯〉浊金气肃杀一番玉宇澄淸阳气潜蔵于黄宫实基于此愚故曰圣门之学惟在乎求仁求仁之功莫大乎主静若非摧陷廓淸亦未有能静者也浅陋之见愿高明是正之 

　　与邱以义提学 

　　轺车所过多士欣欣信从感动之机亦旣有隠于中矣鼓之舞之丕变厥旧固有引领而望之者矣愿高明加之意焉日承枉驾获瞻仪刑信孚谦恭固有不言而化者矣承谕尝从事于作敬功夫此圣学第一义也但愚意窃谓心是吾身主宰敬只是吾心自做主宰处若有所添却是别寻一心来治此心其势必至拘廹血气不得舒畅天理其能流行乎书曰虽畏勿畏虽休勿休礼曰虚中以治之其言最为要妙可久可大之功也躬所未逮姑诵所闻高明取节焉可也暑中奔走校文形神劳止今旣竣事端居无为天淸地寜复还吾旧其乐只且天王补心丹方药奉助含飬元神鉴纳是荷赵子常春秋集传十五巻闻已求得之不胜欣慕愿録全帙见惠葢自昔说春秋者多凿惟子常论著有所据依若更向上求之则圣人经世之志可得也 

　　与聂郡守文蔚 

　　旧岁免烖因会计不早定故实惠不及小民今岁有诏漕运折色若干甚大惠也闻会计在迩愿早定画一之规揭示各邑乡村使愚夫皆可与知千里之内谁不歌舞盛徳可泉每定烖数輙先期出票晓示小民胥吏虽有神奸不及措手公明察如神亦岂无遗照但愿每事执要而毋好详则吴民蒙福多矣 

