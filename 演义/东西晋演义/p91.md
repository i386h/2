<!-- { "loadSidebar": true } -->
　　却说北凉王段业，惮沮渠蒙逊勇略，蒙逊亦身自晦匿。张掖太守马权，素豪俊，为段业所亲重，意轻蒙逊，蒙逊谮业，谓权欲谋叛业，将权杀之。蒙逊欲谋叛，乃谓其兄男成曰：“段公非拨乱之主，向吾所惮权已死，欲除之以奉兄何如？”男成曰：“人亲信我，图之不祥。”蒙逊见男成不允计，乃求为西安太守，业从之。蒙逊临行，因与男成约，同祭余兰胡山神而去。乃阴使人先告段业，说男成欲起兵作乱，若不信，以求祭余兰胡山神为验，及至期而发，业遂收男成。男成曰：“蒙逊先与臣谋反，臣以兄弟之故，隐而不言。今以臣在，恐部众不从，故约臣祭山而反诬臣，其意欲主之杀臣也！乞诈言臣死，暴臣罪恶，蒙逊必反，然后使臣讨之，必然克矣。”业不听，杀之。男成既死，蒙逊闻知，泣告众曰：“男成忠于段王，而无故枉杀之，诸君能为报仇乎？”男成素得众心，皆愤怒争奋，比至氐地，羌胡多起兵应之。业先疑将军田昂与男成同蒙逊反，将囚之。至是召之使讨蒙逊，昂以众降蒙逊，业之军遂溃。蒙逊乃攻入张掖，擒住段业，业谓蒙逊曰：“孤孑然一身，为公家所推，愿乞余命东还，与妻子相见。”蒙逊不听，命斩之。
　　业儒素长者，无他权略，威禁不行，群下擅命，因信卜筮巫觋，故至于败。蒙逊自称为张掖公。
第三○三回　刘裕寡兵退孙恩
　　孙恩引众北出海盐，欲报山阴之仇。刘裕闻知恩来，乃点兵筑城于海盐之北而拒之。恩日夜引贼众来攻其城，刘裕忧其兵少，乃选敢死之士二千人，至夜出击之，贼众不知裕兵多少，乃走。时裕虽连胜，而深虑寡不敌众之势，乃思一计，至夜偃旗示以羸弱，待观其懈，遂率部兵奋击，大破之，杀得恩兵十损其七，大败而逃。裕兵追下百余里方返，犒赏三军。
　　至八月，晋帝设朝，群臣奏知刘裕杀败孙恩之功，帝降诏以裕为下邳太守。裕得诏即行，回京口。
　　史说孔靖，字季恭，好昼卧，忽见一神人衣服非常，至前谓曰：“汝速起！新天子在门前矣！”言讫，忽不见。靖遂遽出门视之，并无一人，只见刘裕经过，忙下阶，延裕入宅内，执手谓裕曰：“君当大贵，愿以仆身为托。”裕曰：“寒微岂得登庸，倘有侥幸，必不舍君！”靖曰：“必有大用！”于是置酒相待，因与结交，礼接甚厚，自此二人深相善焉。后裕自往下邳之任。
第三○四回　秦王兴兵伐西凉
　　西凉王吕隆多杀豪望，人不自安。魏安人焦朗使人说后秦姚硕德曰：“今吕氏兄弟相残，政乱民饥，乘其篡夺之际，取之易于反掌，不可失也。”姚硕德以告其主秦王兴，兴从之。
　　自以兵五万从金城济河，直趋姑臧。吕隆大惧，遣吕超等以兵三万逆战对垒，被硕德大破之，吕隆走回，闭城固守。于是西凉公李暠、河西王利鹿孤、张掖公蒙逊，各遣使奉表入贡于秦，怕秦来攻。秦王兴闻凉杨桓之贤，使人征之，利鹿孤不敢留，使桓至秦。秦陇西硕德围姑臧累月，抚纳夷夏，分置守宰，节食聚粟，为持久计。
　　吕超言于凉王吕隆曰：“今资储内竭，上下嗷嗷，当卑辞降秦。待敌去之后，修政息民，若卜世未穷，何虑旧业之不复？若天命去矣，亦可保全宗族。”隆乃请降于秦。硕德遣人奏知秦王兴，兴就表以吕隆为凉州刺史。秦王兴受其降，召硕德以兵还。硕德军令严整，秋毫无犯，祀先贤，礼名士，西土悦之。
　　秦王准降，吕隆使吕超率骑，多赍珍宝入秦，朝见秦王姚兴。拜舞毕，呈上宝物，具言请降之事。兴大悦之，就拜吕超为都督，不许还凉。乃使将军伊详率一万人人凉，东迁吕隆入长安为长乐公。凉王隆泣告详曰：“吾欲守父兄之国，秦王何迁吾人长安也！”详曰：“秦王惟恐足下在此，被外国寇攻，故使人朝为官，免被人欺负也。”吕隆不得已，带其家属去长安。姚硕德使王尚为凉州刺史，分兵与其戍守凉地，自与伊详等振旅还京去讫。
　　却说凉州刺史王尚坐匿吕氏宫人，擅杀逃人薄荷等，禁止南台，因而得罪。凉州别驾宗敞诣阙上疏，理王尚之无罪。后秦王兴览其疏大悦，谓黄门侍郎姚文祖曰：“卿知宗敞乎？”
　　文祖曰：“与臣同里，乃西方之英俊也。”秦王兴曰：“今有表理王尚，辞义甚佳，恐非敞之所作。”文祖曰：“宗敞昔与吕超周旋陛下，可试问之。”秦王兴因谓超曰：“宗敞文才何如？可似谁辈！”超答曰：“敞在西土时，文词甚美，可仿魏之陈、徐，晋之潘、陆也。”秦王兴以表示超曰：“凉州小地，宁有此才乎？”超曰：“臣以敞余文比文，未足称多，琳琅出于昆仑，明珠出于海滨。若必以地求人，则文命大夏之弃夫，姬昌东夷之摈土，但当问其文彩何如耳！陛下不可以区宇格物也。”秦王兴大悦，宣宗敞入内，以为尚书，而赦王尚之罪。
　　因问宗敞曰：“今后凉王已降，朕迁之于长安，凉州无人镇守，吾欲以将去戍，群臣之中，卿以何人可堪其任？”敞曰：“后凉近夷，久叛之地，难以治之。陛下群臣，皆有文武之才，宜留护京师，以听调出征讨，若去其守，则未必能全。臣举一人，可署凉州，万无一失。”秦王兴曰：“卿举何人？”敞曰：“南凉王秃发傉檀，有英雄之志，凉人所畏，鲜卑宾服。陛下可诏拜其为凉州刺史，与臣去南凉，使其署之，则鲜卑不敢犯境，胡人来归也。”秦王兴从之，作诏，即遣宗敞来乐都，拜傉檀为凉州刺史。敞奉命至乐都。
　　却说先是宗敞之父宗燮，与傉檀俱事吕光。光以燮为尚书郎，僻檀为广武内史。燮善风鉴，一见傅檀，因执其手曰：“君神爽宏拔，逸气凌云，命世之杰，后必当克清世难，恨吾年老，不及见耳！吾以子宗敞兄弟托君，久后休忘今日之言。”
　　宗燮已死，吕隆降秦，宗敞乃归秦，因秦王兴问戍守凉地之才，而有是命，来至乐都。
　　次日，人见傉檀，先呈上诏书，说署傉檀凉州刺史之事。
　　傉檀大悦，因谓宗敞曰：“孤以常才，谬为汝尊先君所见称孤，孤每日自恐有累大人明镜之鉴。及添家业尔，窃有怀君子，不图今日得见于卿，大慰吾平生之望也！”敞曰：“大王仁侔魏祖，存念先人，虽朱晖眄张堪之孤，叔向抚汝齐之子，亦无以加也！今某奉秦王之命，请大王署凉州刺史，大王还肯听乎？”
　　傉檀曰：“如何不从？吾即束装，与卿同入凉州也。”因此傉檀辞兄利鹿孤，与尚书赵诞奉王命来戍乐都，自引群臣入凉州。
　　次日大会文武，宴于宜德堂。傉檀因仰视其堂而叹曰：“古人言，作者不居，居者不作，信矣。”中都将孟袆进曰：“宽饶有言，富贵无常，忽辄易人。此堂之建，年垂百年，十有二主，惟信德可以安久，仁义可以永固，愿大人勉之，万代无穷也。”
　　傉檀曰：“非君无以闻谠言也。”时傉檀虽受制于姚兴，然车服礼章，一如王者。
　　秃发傉檀乃据凉州，并吞附近城堡，得兵数万。乃统兵二万，攻克显美，执太守孟袆，而责其不早降，傉曰：“袆受吕氏厚恩，分符守土，若明公大军甫至，望旗归附，恐获罪于执事也？”袆檀释而礼之，以为左司马，袆辞曰：“袆为人守城，不能以保全，复忝显任，于心窃有不安！若蒙明公之惠，使得就戮姑臧，死且不朽。”傉檀义而遣之，于是袆得全还。
　　却说燕王慕容盛惩其父宝以懦弱失国，自矜聪察，多所猜忌。群臣有纤芥之隙，皆先事诛之，人不自保。初，段后兄之子段玑为反者段登辞所累，乃逃奔辽西，复还归罪。盛赦之，使尚公主，入直内殿，至是作乱。盛自率左右战，被玑所伤而卒。中叠将军慕容拔白，太后丁氏，以国家多难，宜立长君。
　　时众望在盛弟平原公慕容拔，以河间公熙素得幸于丁氏，而废太子，迎慕容熙入宫即位，改元光始。遣人以兵五千捕玑等，夷其三族。
第三○五回　元显议欲讨桓玄
　　壬寅元兴元年正月，桓玄表其兄伟为江州刺史，镇夏口。
　　司马刁畅都督八郡，镇襄阳，遣将冯该戍湓口。自谓有晋国三之二，数使人上己符瑞，欲以惑众。又致笺于会稽王道子曰：贼造近郊，以风不能进，食尽故去，非力屈也。
　　昔国宝死后，王恭不乘此威入统朝政，足见其心非侮明公也，而谓之不忠良。今之腹心，谁有时望，岂无佳胜，直是不能信之耳。
　　元显看书大惧，张法顺谓曰：“桓玄承藉世资，素有豪气，既并殷、杨，兼有荆楚。第下所控引，止三吴耳。今东土涂地，公私困竭，玄必乘此纵其奸凶。”元显曰：“为之奈何？”法顺曰：“桓玄始得荆州，人情未附，若使刘牢之为前锋，而以大军继进，玄可取也。”元显以为然。
　　会武昌太守庾楷密使人自结于元显，请为内应。元显大喜，遣法顺来京口问于牢之，牢之谓法顺曰：“桓玄兄弟，新并殷、杨，据晋土三分得其二，其锐气正盛，焉能克之？依吾见，是以为难。”法顺还曰：“观牢之之言，意必将贰于明公，可召入杀之，不尔败人之大事。”元显不从。于是大治水军，欲谋讨桓玄。
第三○六回　桓玄陷建康篡位
　　次日，元显奏安帝下诏，罪状桓玄，安帝从之。以元显为总领大将军、征讨大都督，加黄钺；刘牢之为前锋，谯王尚之为后锋。张法顺言于元显曰：“桓谦兄弟每为上流耳目，而牢之反覆，万一有变，则祸败立至，可令牢之杀谦兄弟以示无贰；若不受命，当逆，为其所败。”元显曰：“今非牢之无以敌玄，且始事而诛大将，人情不安。而且桓玄有遗惠于荆土，而谦其子，安可杀也？”言讫，奏安帝除谦荆州刺史，以结西人之心。却说桓玄令人探访虚实，闻知朝廷以元显握兵，遣牢之等以兵前来，心中大惊，欲完保江陵。忽一人挺身上言曰：“明公英威，震于远近，元显口尚乳臭，刘牢之大失物情，若以兵临近畿，示以祸福，土崩之势，可翘足而待！何有延敌入境，自取穷蹙者乎？”玄视之，其人乃长史卞范之。玄听其论，即从之。遂领大兵复行至江陵县，两军相遇，是时天晚，各自安营。
　　至次日，两下出兵相交。当时桓玄出兵交锋，牢之亦挺枪相战，两马相交，战上十合，不分输赢。两下鼓噪，又战约有五十余合，牢之见胜不得，自回本阵。玄恐其诈，亦不来赶。
　　由是两下各自鸣金收军屯扎，相拒月余。参军刘裕劝牢之急击之，牢之不许。
　　桓玄归营，谓众将曰：“牢之勇猛，急不能破。”卞范之又曰：“主公可使人去说，令其人来降，则大事成矣。”桓玄曰：“然！”于是使桓信奉手书来见牢之，说：“将军肯降，久后同享富贵，必不相忘。”
