<!-- { "loadSidebar": true } -->
　　楚材称晋用秦臣即赵冠【左氏传曰惟楚有材实晋用之后汉书舆服志曰武冠谓之赵惠文冠秦灭赵以其君冠赐近臣】离宫延子产羁旅接陈完【离宫延子产即左传子产壊垣事在襄公三十一年庄二十年传曰陈公子完奔齐齐使敬仲为卿辞曰羁旅之臣杜预曰敬仲陈公子完羁寄旅客也】寓衞非所寓安齐独未安【言己留魏非所乐也】雪泣悲去鲁凄然忆相韩【韩诗外传曰孔子去鲁迟迟乎其行也西征赋曰丘去鲁而顾叹吕氏春秋曰吴起雪泣而应之髙诱曰雪拭也史记张良传曰韩破良悉以家财求客刺秦王为韩报讐以太父父五世相韩故去鲁喻已去江陵父母之邦也留侯五世相韩庾氏亦父子仕梁深念旧恩矣】惟彼穷途恸知余行路难【魏氏春秋曰阮籍率意独驾不由径路车迹所穷辄恸哭而返言己至此惟有穷途之恸而已】
　　惟忠且惟孝为子复为臣一朝人事尽身名不足亲【言庾氏世徳忠孝累传已为庾氏之子复为梁朝之臣今人事既尽身存名灭为可伤也】吴起尝辞魏韩非遂入秦【史记曰公叔为相尚魏公主而害吴起欲去之吴起见公主之贱魏相果辞魏武侯武侯疑之而未信也吴起惧得罪遂去即之楚又曰韩非韩之诸公子也喜刑名法术之学而其本归于黄老作孤愤五蠧内外储説林説难十余万言人或传其书至秦秦王见孤愤五蠧之书曰嗟乎寡人得见此人与之逰死不恨矣李斯曰此韩非之所著书也秦因急攻韩韩王始不用非乃急遣非使秦秦王悦之未信用李斯姚贾害之言已去梁即魏犹吴起辞魏韩非入秦也】壮情已消歇雄图不复申【言不能为国报讐也】移住华隂下终为闗外人【汉书杨仆上书曰耻为闗外人子山辞楚入秦翻慙闗内矣】
　　畴昔国士遇生平知已恩直言殊可吐宁知炭欲【一作可】吞【言梁朝以国士遇我有知巳之感不能报也易坤灵图曰吐珠于泽谁能不含史记曰赵襄子最怨知伯漆其头以为饮器豫让遁逃山中曰嗟乎士为知已死女为悦已容今智伯知我我报讐而死以报智伯则吾魂魄不愧矣乃变名姓为刑人又漆身为厉吞炭为哑使形状不可知伏于桥下襄子至桥马惊襄子曰此必豫让也襄子数豫让曰子不尝事范中行氏乎智伯尽灭之子不为报讐而反为委质臣于智伯智伯亦已死矣而子独何以报讐之深也豫让曰范中行氏昔众人遇我我故众人报之智伯国士遇我找故国士报之】一顾重尺璧千金轻一言【史记曰蔺相如持璧晲柱秦王恐破璧乃谢相如汉书曰得黄金百金不如季布一诺兹云轻者言使魏为其所辱也】悲伤刘孺子凄怆史皇孙【言江陵之败梁祚日防帝子被戮也悲伤刘孺子者伤敬帝也南史敬帝纪云帝逊位于陈陈受命奉帝为江隂王薨于外邸是也凄怆史皇孙者伤建业江陵前后二败简文元帝诸子遇害者多也汉书王莽传曰平帝崩立宣帝孙婴为皇太子号曰孺子废婴为安定公宣帝纪曰孝宣皇帝武帝曾孙戾太子孙也太子纳史良娣生史皇孙皇孙纳王夫人生宣帝号皇曾孙生数月遭巫蛊事太子良娣皇孙王夫人皆遇害曾孙虽在襁褓犹坐收系郡邸狱】无因同武骑归守霸陵园【汉书曰司马相如为武骑常侍又曰相如拜为孝文园令文帝葬防陵故云防陵园言已本梁朝文学之臣不能如司马相如归守原陵也】
　　榆闗断音信汉使絶经过【汉书枚乗説吴王曰昔秦北备榆中之闗师古曰即今所谓榆闗也汉使如张骞甘英之属云断音信絶经过者喻已乡闗之情若逺戍也】胡笳落泪曲羌笛断肠歌【李陵书曰胡笳互动长笛赋曰近世双笛从羌起】纤腰减束素别泪损横波【好色赋曰腰如束素传毅舞赋曰目流涕而横波】恨心终不歇红顔无复多【自言闗塞苦寒之状若闺怨矣】枯木期塡海青山望断河【述异记曰炎帝之女溺死东海化为精卫其名自呼每衔西山木石以塡东海一名鸟市一名寃禽】
　　白马向清波乗氷始渡河【谓梁元帝承制江陵也清波楚地史记陈渉世家曰黥布击秦左右校破之清波复以陈为楚后汉光武纪曰帝至呼沱河无船适遇氷合得过】置兵须近水移营喜灶多【汉书曰韩信破赵诸校问信曰兵法右背山陵前左水泽今将军令臣等反背水阵此何术也信曰兵法不曰陷之死地而后生乎后汉书虞诩传曰羌寇武都诩迁武都太守停军不进而宣言上书请兵羌闻之分钞傍县诩因其兵散日夜进道令吏士各作两灶日増倍之羌不敢逼或曰孙膑减灶而君增之何也诩曰虏见吾灶日增必谓郡兵来迎孙膑示弱吾今示彊势有不同也及羌败散诩占相地势筑营壁二十八所招还流亡假赈贫人郡遂以安时元帝承制驰檄四方王僧辩等讨平侯景正中兴之极盛者也】长坂初垂翼鸿沟遂倒戈【谓元帝即位才及三年魏军至襄阳梁王詧率众防之遂至于败也时梁魏地分南北有若鸿沟詧本梁朝宗室助魏自伐故云倒戈矣三辅黄图曰甘泉宫有长平坂司马相如赋云登陂陀之长阪兮列子曰溟海者天池也有鸟焉其名为鹏翼若垂天之云其体称焉喻魏兵之强也项羽本纪曰项王与汉约中分天下割鸿沟以西为汉东为楚诗曰殷士倒戈以喻梁王詧萧墙之变也】的卢于此去虞兮奈若何【的卢伤元帝之死也虞兮自伤也史记曰项王军壁垓下兵少食尽汉军四面皆楚歌项王夜起饮帐中有美人名虞常幸从骏马名骓常骑之于是项王乃悲歌慷慨自为诗曰力拔山兮气葢世时不利兮骓不逝虞兮虞兮奈若何及乌江之败项王谓亭长曰吾知公长者吾骑此马五嵗所当无敌尝一日行千里不忍杀之以赐公伯乐相马经曰马白额入口齿者名曰榆雁一名的卢奴乗客死主乗弃市凶马也】空营卫青冢徒聼田横歌【史记注姚氏曰茂陵东北西者卫青冢东者霍去病冢也崔豹古今注曰薤露蒿里送哀歌也出自田横门人横自杀门人伤之而作悲歌言人命如薤上露易晞灭至李延年乃分为二曲薤露送王公贵人蒿里送士大夫庶人使挽逝者歌之俗呼为挽歌言已不能如卫青之征战起塜庐山又不能学田横五百人俱死海岛也】北临莵郡南戍朱鸢城共此无期别俱知万里情【汉书地理志曰莵郡武帝元鼎四年开髙句骊属幽州应劭曰故眞番朝鲜胡国后汉书郡国志曰交趾郡有朱鸢县又南蛮传云建武十六年交趾女子嫁为朱鸢人诗索妻甚雄勇交趾太守苏定以法绳之侧忿故反光武遣伏波将军马援楼船将军段志讨之言已出使不归与莵朱鸢南北极逺之地俱为无期之别也】昔尝逰令尹今时事客卿不特贫谢富安知死羡生【左传宣十二年曰蒍敖为宰杜预注云宰令尹也周礼曰六卿太宰为长遂以宰为上卿之号楚臣令尹为长从他国之言亦谓之宰令善也尹正也言用善人正此官也楚官多以尹为名皆取其正直也史记曰秦王拜李斯为客卿言昔仕元帝尝逰楚令尹之门今在魏周更事秦客卿之官非惟不慕富贵并不乐生也】懐秋独悲此平生何谓平【淮南子曰春女思秋士悲论语曰久要不防平生之言孔安国曰平生少时也盖伤已平生之志今安在也】
　　悲歌度辽水【一作易水一作燕水】弭节出阳闗李陵从此去荆卿不复还【水经注曰辽水出石山自塞外东流直辽东之望平县屈而南流迳襄平县故城西秦始皇二十二年灭燕置辽东郡治此有大辽水小辽水汉书西域传曰自炖煌西出玉门阳闗渉鄯善北通伊吾千余里弭节犹持节也杜预曰节国之符信索隐曰节使者所拥也汉书李陵传曰陵字少卿天汉二年率歩卒五千人出塞与匈奴战乃降匈奴中史记曰荆轲卫人也其先乃齐人徙于卫衞人谓之庆卿而之燕燕人谓之荆卿荆轲入秦燕太子饯之易水髙渐离撃筑荆轲和而歌曰风萧萧兮易水寒壮士一去兮不复还伤已持节使魏不复归也】故人形影灭音书两俱絶遥防塞北云悬想闗【一作天】山雪【言南北两隔絶也】逰子河梁上应将苏武别【李陵与苏武别诗曰擕手上河梁逰子暮何之】
　　揺落秋为气凄凉多怨情啼枯湘水竹哭壊杞梁城【宋玉曰悲哉秋之为气也揺落而变衰博物志曰舜二妃曰湘夫人舜崩二妃啼以涕挥竹竹尽斑琴操杞殖战死妻泣曰上则无父中则无夫下则无子人生之苦至矣乃放声长号杞城为之崩殖一名梁言江陵之败君臣被戮杀伤者众有夫妻离别之苦也】天亡遭愤战日蹙值愁兵【史记项羽曰天之亡我我何渡为天文志曰日蒙蒙无光士卒内乱】直虹朝映垒长星夜落营【天文志曰虹头尾至地流血之象蜀后主建兴十三年诸葛亮帅大众伐魏屯于渭南有长星赤而芒角自东北西南流投亮营三投再还往大还小占曰两军相当有大流星来走军上及坠军者皆破败之象也九月亮卒于军焚营而退羣帅交怨多相诛残言梁元帝江陵败亡之征也】楚歌饶恨曲南风多死声【汉书曰项羽军垓下闻汉军四面皆楚歌左氏传曰晋人闻有楚师师旷曰不害吾骤歌北风又歌南风南风不竞多死声楚必无功时梁元帝都江陵本楚地故多引楚事以为辞】眼前一杯酒谁论身后名【世説曰张季鹰縦任不拘时人号为江东歩兵或谓之曰卿可縦适一时独不为身后名耶答曰使我有身后名不如即时一杯酒此言一杯酒身后名者特言江陵君臣但适一时不顾后虑也如安恋荆楚不归建业致有此败惜其不用周正朱买臣之言也又于谨来伐时计用三防以帝懦而无谋多疑少断知其必用下防向使耀兵汉沔席巻渡江丹阳帝居又何患焉呜呼此其所以无谋也与】
