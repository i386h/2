<!-- { "loadSidebar": true } -->
　　沐兰汤兮同之子采白苹于南涧羞府君之眀祀祠肃肃兮山之下神萃萃兮凛千古辛夷楣兮药殿房载云旗兮驾虬虎澹閟宫之浏侐纷进拜于轩宇灵连蜷兮既留予蹁【一作扁】蹮而屡舞愿馨香而嘉荐岂神祗之或吐精享既周厯胜飞眸东拓巨灵之掌北控长河之流其雷也寕示口于赑屭成其物也配祀典于清秋岂徒三峯峻秀四面若削扇万壑以云腾飞长天而雨落将有开之必先实明神之攸作则神也无私正直自持祸淫福善幽鍳无遗余总角之年毎専精于书圃洎乎既冠之日亦切磋于文词谓一飞之摩昊胡十上之逰悲闻至诚之必应何功名之太迟岂媚灶而先获寕守道之后时神乎神乎莫使心疑我后之文思望贤如调饥砺乃锋刃以俟鹿鸣之时收片玉于宗伯兾神兮无我欺




　　文苑英华巻二十八
　　钦定四库全书
　　文苑英华巻二十九　　　宋　李昉等　编地类五
　　日观赋二首　　　　　羣玉山赋一首
　　海门山赋一首　　　　土积成山赋一首聚米为山赋二首　　　禹凿龙门赋一首五丁力士开蜀门赋一首
　　愚公移山赋一首
　　日观赋【以千载之统平上去入为韵】　　　丁春泽
　　【大厯十年东都试登科録作丁泽】
　　日之升也浴海而丽天岳之峻也切汉而临边登髙者以致九霄之上爱景者欲在万人之先其所惟一其仭惟千伊风灵之有载彼日观之存焉夫其夜刻未终曙色犹昧彼穷髙之极逺此有进而无退未辨昏明斯分覆载屡闻鸣鴈犹隂沉而不覩忽聴晨鸡即曈昽而可爱于是渐出旸谷将离地维岩峦既秀草树生姿气则赫视【疑作赩】人皆仰之其望也如烛其照也无私昔者帝王御宇立极垂统封禅及此成功巡狩应其春仲莫不登兹絶顶遐烛大眀思煦妪之义穷造化之精以为日象一人之徳岳是三公之名信王侯之设险俾夷狄之来平方今一徳无为三光有象动植昭泰神祗肹蠁千嵒瑞色思効祉以爰升万壑春云欲入封而空上客有才乏羽仪心思骞翥毎积聚萤之志难登望日之处引领终夕含情达曙如【疑作知】照烛之有期故踌躇而不去重曰日有观兮絶代独立登之望兮无逺不及何太阳之至精莫不専于出入
　　第二【以斜对杳防中宵见日为韵】
　　泰岳东南峯开一室傍接天路低临晓日隂埋玉兎动霄汉之微眀晓报天鸡越氛埃之逈出初其暝色葱茏悬崖倚空独出清虚之外遥分莽苍之中隠雾犹白经天渐红披草树以灯乱耀波涛而血融及夫林岭寒消烟云色变星河寥落以初没峯峦逦迤而徐见火动山顶轮移水面穿暗隟以飞镜厯幽牕而走电至若门宇萧条霜空泬寥晴开曙景暖入残宵扬晶彩以赩赩散芒角而飘飘露洒文薄风牵影摇观夫望极天涯生従地表扶弱木之歴歴出穷隂之杳杳万壑收暝千岩送晓消古砌之晴雪动寒庭之宿鸟遥空冷滑伤寸晷之难留碧嶂岧嶤望孤光而渐小防地生疾腾空影斜气乱山烧光分水花絶壁孤危觉灵海之津狭炎辉咫尺信长安之路赊既而背旸谷以徐来泛圆灵之不碍防水气以珠暗露松隂而璧碎霞色收锦天风敛黛披云阙之斜视豁天门而俯对依檐乍吐威生齐鲁之间过岭逾眀煦及草茅之内由是逺挂寥落髙辞絶溟万象焜煌而毕照六龙夭矫以无宁安得足踏耸峭手扶青防陈白书之苦短请阳乌之暂停
　　羣玉山赋【以廓功峻登适招外逰为韵】　　乔　潭
　　穆王与偓佺之伦为玉山之防乃御云辇张华葢飞龙骙骙和鸾哕哕警清跸传虚籁忽兮超遥漫若天外于是乎徙倚西望逶迤北逰梁弱水跨瀛洲析若木以为佩采琅玕以为羞俾幽荒穷僻有车辙马迹经银台而右转肆玉以东适停羽仪乎此中观僊圣之图籍既而浮莽荡跻崚□神灵俨其髙防容卫纷其上腾若光若防贲然来登观其亭亭太虚不可弥度石室灵造玉堂天凿寳牒有融仙经惟错荡青简兮绿字焕瑶缄兮金络防以虬龙拂之鸾鹤为列真之策府亦太乙之延阁覧之而羣圣防同防之而万古昭廓且蔵书为寳镇物为雄小石林之岝峉陋玉树之青葱赫曥曥髙崇崇秘精义乎其中何必登隠坌【按荘子篇登隠弅之丘当作弅】拜崆峒挹方壶而访道厯秦望而为功者哉至如穷地之险极天之峻叠素九成攅花万仞非神辔之六駮孰能倐而骤进或歌之曰彼天子兮尘外镳登灵兮意飘飘吾君得道兮异于是不日求兮自逍遥以石渠为羣玉之处幸校文之见招
　　海门山赋【以峭立如门古无易为韵】　　　周　【一作】
　　大壑天接双山阙如作镇而巍峩对峙象门而中外皆虚坼万仞于长霄共持神秀纳八纮之积水开闭灵居合防龙蟠连延壁立悬崖崭崒而不动骇水喧豗而自急毎使盈亏之月向里升沉能令早暮之潮由兹出入故得周天柱作海门峻轧空碧髙城混元奔叠浪而若容车马防跳峦而似列藩垣当晴昼而纎露豁开【一作眀】大吞江汉值隂霾而浓云交翳暗鏁乾坤外布雄棱内施岩峤波声相切以澎湃山状并分而竦峭呀吴呻越揔舟檝之隄防发电兴雷辖鱼龙之冲要岌岌崇崇横西截东风涛莫犯乎永固天地将齐乎不终况乎据是水徳凿非禹功海若抱闗于其侧阳侯击柝乎其中彼岱舆因颛顼漂流太行为愚公迁易一则屹要道而徒在一则滔洪波而何适未若是山也専百灵捍御表羣圣光宅吐晴虹以为楣森古木以成防故能咽喉水府掩映仙都长鲸透而谓呈鱼钥晓日照而疑唘金铺以岳而言巡八州而何有以门而【一作为】视指三海而则无异乎势压坤维气连淮浦作巨浸含之阃为百谷委输之户所以知开辟之功岂止亘亿龄而穷万古
　　土积成山赋【以贵其不已成此崇髙为韵】
　　彼山之峻兮禀气而成此山之峻兮积壤所营何人功之彚聚致丘壑之峥嵘始假一抔已见进吾于徃终成九仞还宜景行而行当其率性作劳因髙立址将覆篑而可久念极天而有俟道既长而弥専力虽勤而未巳于是资地势建土功区区而日不暇给矻矻而乐在其中以不拒物为心因成髙大以不让尘为徳遂致穹崇所谓従微而至着有感而必通致峯峦而因人立迹侔造化而与古争雄故得日就月将天长地久小既资于坎窞大岂遗于培塿匪辞形倦将欲必致于云霄所兾道成亦以兼容之妍【一作奸非】不有始有卒乃勤乃劳依依渐长日日增髙以力为谋比大不唯于熊耳将勤喻学成功岂谢于牛毛是谓积小以称竒裒多而为贵既稠叠于委输亦縦横于经纬则聚米者故不足云累者于斯殊未所以块然凝质崒尔成姿千峯可数五色无遗以此验巨灵之神诚为怪也以此想愚公之事亦可凄其别有十载施劳三冬率是常负荷以相勉毎勤求而自揣所兾必成无虞中毁傥若因我而出云庶亦降神而在此
　　聚米为山赋【以习知山川之险易为韵】　　蒋　防
　　至精者米至大者山伊巧心之可化谅措手之非艰始聚之时虽未离乎掌握象成之后若可极于跻攀昔马援以炎徼未宾雄图是急爰请兵以薄伐将越险而深入惧君意之未眀陈地形之久习既而辨襟带分郡邑虽蛮貊千里亦可围于寸眸冈峦万重诚不过于数粒方髙髙而仰止异屑屑而俯拾逺近忽其豆分东西俄而玉立冩载既宣规模罔雪峯竞耸云岭交连初疑栖畆之粮尚班于地渐似如坻之庾欲峻于天笑覆篑之难进讶髙陵之遽迁起自纎微有类积尘为岳终非竒幻那同画地成川且坚而不动者山之常逺而可识者人之智既分铢于忖度得道路之险诐所谓喻大于微图难于易事非同于积累迹岂涉夫诈伪故得户牖不窥要荒可知积廪于増丽因陈而究竒缩地势于撮土之间孰云见小备山形于握粟之内何虑功亏近可得而立验逺无劳于坐驰经营若神不媿巨灵之迹融结随意将符真宰之规至矣哉曲尽人谋详观地险非羣玉而玉彩争光异落星而星芒乱防然后师干可试隘可期不假斗筲之筭因成指画之资念彼愚公谁肯与其进也徴夫良将吾当学以聚之
　　第二【以明知险易冦敌成擒为韵】　　　　独孤
　　有山负固兮逺不可窥规模之于米兮了然可知象在其中则逺而视近积而能散故髙以就卑所以举一隅而必状投一溢而増危峙乃糗粮始觌必盈之积尘其糠粃俄分不让之为爰将取法非曰作伪初识聚米之夫及为乐山之智同逺近无防蛇之患殊轻重去压卵之易善于阵者谓我幄内师谋昧于事者谓我军前儿戯于是髙卑殊状岩壑辟爰分杵臼之资冩彼丘陵之积持一撮之多谓能作固迷方寸之地已疑见敌操量皷者早讶于防山充糜粥者旋惊其茹石若其似朽疑駮如呀欲平防之于十手所指负之于五斗而盈无还三十之车侔于造化酷似五千之仞势亦崇成且夫廪以筲藏域疑箕敛搜其存峯之实屹作捍邦之险削培塿而敝帚呈功吐嵚岑兮括囊未掩于是太白忽峙玉山宛呈簸持兮隂灵乍泄转捧兮云掌俄生偕病马之冈莫知其逺指亡羊之路不见而眀然以小方大布新除旧有懐狗盗之虞无辞蚁壤之漏爰谋爰度方同数米之人为冈为陵不是倾仓之防是知进退由已髙下在心克尽崇卑之势难均筲斗之斟勿谓君前尝巧事外求音功早登于九仞冦何逃于七擒
　　禹凿龙门赋【以利济生人功存圣徳为韵】　陈山甫
　　控引河源凿山为门辟两崖而龙蟠虎踞飞一帯而电激雷奔所以极【疑作拯】流离于品物佐含育于乾坤邈矣而髙踪斯在巍然而诡状斯存昔夏王披简援图尽力沟洫万方附防以恭命百工子来而奉职畚锸具而势蹙风云岩岫分而状成阃阈波涛有路无非汲引之功鳞介攸居咸被生成之徳异夫屹尔崖巘张为闬闳悬流赴势以中注巨石乗危而下倾拉藂林而山灵叶賛廻大壑而水恠奔惊故凝滞者得以流其恶昏垫者得以厚其生当其相地所宜兆人攸利山峥嵘而洞唘水喷薄而俄至汤汤浩浩俱成畎浍之流原隰陂池皆为生植之地道迈前古芳流后尘岂不以开济之功莫大通流之用如神龙跃新渚鱼迷旧津四载之劳终成于舜日九年之患空媿于尧人始也设以规模不资钤【一作钤】闭云横结驷之状浪走髙车之势广滥觞之运水无不通禆造化之遗人无不济茂绩崇崇与流无穷豁岧嶤而分逺碧来浩渺而写晴虹不愧锡珪之命宁慙拓土之功是以羲轩等美唐虞齐盛故当煇烁于帝图不然何以应千年之圣
　　五丁力士开蜀门赋【以蛮国廓开遂通人俗为韵】陈山甫
