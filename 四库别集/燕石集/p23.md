<!-- { "loadSidebar": true } -->
　　曾祖逸其讳祖珪赠中顺大夫秘书太监轻车都尉追封范阳郡侯父桢忠翊校尉衡州路安仁县尹兼劝农事赠嘉议大夫户部尚书上轻车都尉追封范阳郡侯公讳本字诚夫初讳克信世燕人至元十八年辛巳生大都为美坊二十年户部公出为杭州东南隅録事判官公受句读于杭士石厓何天麟即聪悟可喜二十六年户部公迁归州兴山县主簿公随侍之官县荒僻民顽陋仅百户无师友公闭户读书学皆自得大德三年户部公秩满出寓武昌贫不能谒选五年改江陵路平凖行用库提领须次未上公始终其间聚徒获束修以养六年侍户部公赴官平凖俸薄公聚徒养亲如武昌时兼教其弟息州都监克敏及褧传性命理义之学于慎独先生王奎文昌甫以俊秀子弟补江陵路儒学弟子员学业精熟才器通敏为宪使陵川郝采麟文征所知将擢为宪掾会薨公不能求知他人遂辍荐或劝从事学宫阶是获职教一县公亦不答十一年户部公薨藳殡江陵母范阳夫人年且老户部公厯仕南土虽二十余年小心谨畏家素乏蓄积公至是孤益贫苦殆无以衣食丧祭哀戚之余教童子七八十人讲授纷沓亲理衣盐杂务苦心力学不以寒暑昼夜作辍当食亦置书其傍披览硏究不觉七箸之及口饭羮数冷温而后进始得终餐夜分乃寐几废寝食至大二年故易水何公玮仲藴平章河南行省经理屯田至江陵公闻何贤且故太子赞善静修刘先生之友上书请见何才之怜其贫亲未归葬谓郡守赵嘉郁文卿曰玮不才备位大臣素志求贤报国兹行得郡二三人今复得宋乃贫若是汝盍资之奉父丧挈家易水上读吾所蓄书苦诸子学然后荐而用之盛德事也赵诺而助遣之三年服除单骑北上至南阳闻何薨公曰吾所以行者将谋葬与养为存殁计尔今所依者亡吾孟浪将安之复归江陵教授不辍贫益不自振处之益安学益富而德誉日益隆矣皇庆元年宪使李彧从周熟公才谞荐为河北河南道肃政廉访司掌书客汴久不乐去省母时仁庙诏以科举取士公曰朝廷待士如此吾志决矣河南司宪凡四檄辟之竟不赴延佑三年范阳夫人弃养权合葬江陵六年挈家北还名动京师故西台中丞张文忠公希孟文章德业负一代重望时为礼部尚书见公著述大竒之日与议论如故□□旧命子惟健从之游録公著述移文吏部乃腾章上中书荐试馆阁之职吏部以科举方兴不肯官儒士之由他道进者为辞张复三移文曰科举所取皆时文宋某所述乃科举所未有乞移文翰林考核用之竟不许张怒曰何天官泥法之如是宋某岂终不用者邪七年英宗即位大魁大都乡试至治元年廷对为天下第一赐进士及第宰相命京尹给仪卫驺从导至所居实自公始授翰林修撰承务郎同知制诰兼国史院编修官预修仁庙实録辞直而不俚时英庙制卤簿举亲祀礼翰苑制撰纷冗公初由甲科入馆职雅为学士元文敏公复初侍讲表文清公伯长所知命公当笔者十七八公平昔记问该洽才情精敏行词务温雅宏丽不敢苟简毫发加以都人士及同年争欲公文章公答应笔翰如流故是歳时文极多自是士论翕然愈归之明年冬安南国遣陪臣赖辅主等朝贡回以本职充馆伴使至武昌适重修晋庾亮南楼落成行省平章某欲公文记之然素不号尊贤礼士挟贵而重于致辞微使人讽公啖以润笔钱若干公艴然怒曰彼纵妄自尊大独不能遣一僚佐请邪遂不记公时虽居散地然静动云为严毅方正有识觇其器局非浅浅者泰定元年春拜监察御史阶承德郎公念布衣叨恩骤进六品秩恒以报効自期至是尽忠论列不事苛细按劾所言皆王纲国体逆贼特克实等虽伏诛其党枢密副使阿萨尔身先弑逆后乃告变朝廷以功掩过恬不加罪公上疏言其罪絶灭伦理后虽有莫大之功举不足赎乞早正天讨太庙失仁宗神主盗久不获公上疏言在法民间失盗应捕人等违限不获犹且治罪乞重罚在京应捕官员及太常礼仪院官中书宰执视事不常聚散无度日趋禁中有兼旬不至中堂者僚佐曹掾恒不得同堂议政公上疏言其偷安苟容壅滞机务刑政差池纪纲紊弛乞戒饬臣僚自非入直宿卫日期须令日聚公府以决庶政俱未报在位仅阅月改国子监丞时晋王初即位从来者皆椎埋无知犷悍豪横无所于归或百十为羣剽刼杀人恒州道中事觉逮捕右相旭灭杰奏释之戍北边蒙古千夫长使在京邸朱尚医妻女偶道过邸门外千夫长及从者自车中白昼夺入朱泣诉宰相曲庇置不问民间愤怨会风烈地震有旨集百官杂议弭灾之道公卿枚举他事公独言特克实余党未尽诛及仁宗神主未得恒州盗不治朱尚医寃苦莫伸刑政失度昏弱之甚灾异之见职此之由辞激气愤涕泪横集众俯不能答独中书平章政事公抚按亟称之今朝行间有及见之者是年冬进兵部员外郎奉议大夫国家幅员视古为广要荒州县赴京师动涉万里因定制四川云南福建广南西五道三歳一遣官廉慎有干局者诣所隶行省偕行台监察御史注拟三品以下官比奏闻降制勅先遣赴上是歳适当铨朝堂久才公俾分典福建铨福建八路瘴疠少地富庶善阙什六七或可以贿取公一以公道处之向任恶阙今优之善阙今补以中下称提铨择遏絶奸弊人法并用得黜陟宜二年还朝转中书左司都司奉政大夫今湖广行省叅知政事段转由为太常礼仪院判官奉堂帖发粟赈河间饥饥民多粟少段擅发歳饲官马駞刍粟钞五百余锭以足之宰相怒欲加罪公力言曰某向由江浙还都道经河间民禠榆树肤以食今犹可验且民七日不食则死河间去都往返八百余里比得请无及矣段能如此是可褒者何罪之有众善其说乃罢三年当大比之歳同考试大都乡贡举人取士精当汴处士吴炳彦辉有德业才学望誉甚彰行省奉使司宪虽尝俱以名闻至是公力荐奏以翰林编修征之时天下州郡荐歳水旱行省及守臣往往不暇禀命于朝擅发廪粟先赈后闻宰相患之奏自今天下虽饥逺方州郡果见饿莩方许权宜擅发其它虽饥而未死者不许勅凖议移咨行省主章掾李彦国英署牍至公公初不知愕然曰安得有是如此则人皆惧擅发罪遇饥须禀命始赈民尽死矣不可入覆中堂宰相曰已得旨奈何公蹙额虑久退谓彦曰兹事必不可行欲覆奏则宰相不肯无已则有策汝能从乎彦曰谓何公曰毋白宰相但尼是牍彦徐曰公官彦吏果罪废格公重彦轻公能负罪活天下民彦独不能从乎但堂帖已録是勅付御史台台必已檄各道廉访司如此则事必彰露且无益公曰吾思有以处之退诣治书侍御史王士熙继学陈其事王曰吾犹能省台檄各道廉访司公牍已署未用印若论甚善吾亦为若尼之遂果共尼其牍未几有赦彦贺公曰可以免矣公一念忠厚有阴德天其佑之耶公之为民不避祸也如此先是郁林州蛮冦作乱尝命故将家子李某假兵部尚书从诸主帅兵讨之李在道纳妾逗遛不进兵败归宰相犹欲巧庇为之改官公力争止之冬十二月十九日昏时俄中书遣人召公议事至则已烛宰执以下皆在公不知何为平章政事谔卜都拉谓左司员外郎胡某曰适所奉诏藁可令宋都事观公始知明日欲降诏赦盖左相都尔苏当国得君及右相达实特穆尔是日同入朝而奉旨作藳命中书奉行者大率谓自朕即位以来法祖畏天故北藩叛王辑睦通好南荒酋长诸蛮夷酋长多降附入觐皆天眷也然迩者星孛地震列郡水潦将由爱民之心未普致上天垂戒耶抑或狱滥而淹延不决或累朝人尝中献诸物而未酬直或诸尝有过为宪台夺官欲复求録用而不得是二者愤怨致然耶其大赦天下酬累朝献物之直命中书省録用自英庙至今为宪台夺官者其余前后得罪者非台臣不得诘治其实皆都尔苏奸邪罔上纳贿要誉之计及谔卜都拉私议而共成之者公色变覆于宰执曰旧制草诏须翰林曾遣召否谔卜都拉曰无事翰林兹盖两相亲草已经御览有旨勿令众知吾党不敢文又不敢增损不过译为华言而已毋复他论一夜译成宰执将起罢公前立抗论曰本虽汉人居末僚然享爵食禄恒思报効有所管见不敢不陈尝闻医者曰人病脉不病易治脉病人不病难治以人譬国纪纲法度脉也安有朝廷降诏大臣不知之理此系纪纲法度纪纲法度一乱是脉病也失今不治后不可疗且即赦文言之尤有不可今警灾异而畏献物未酬直者愤怨此有司细故不宜上挠宸衷是乃王言宣布则必贻笑天下又云诸尝有过为台宪夺官者命中书録用后复有奸邪赃秽者朝廷将治之耶置不问耶且自即位以来屡以仰遵世祖皇帝成宪形于诏旨不知世祖朝尝録用夺官者否岂非自悖前诏耶又云止録用英庙至今夺官者既畏愤怨当均蒙録用其在前后者何故不与本言果可采乞大人详议明旦同白两相犹可及也公再三陈请辞情恳切诸相不能听起罢明日竟降诏赦数日公称疾不出四年春将满告当会试天下进士中书强起公为考试官勉从之未踰月改礼部郎中朝列大夫条上文献事宜凡七曰国史院仿前代制度增撰志传曰改试国子生曰选试国子正録等职曰国子助教各治一经曰各路设儒学愽士用进士为之曰用会试终场下第进士为儒学教官曰采録天下士人所著之书分等第而用其人法度周密条目备具时虽未暇举行众莫不叹其言之善天厯元年文宗即位冬十二月升吏部侍郎中宪大夫职掌皆铨选録用荐擢封荫等事比者胥吏弊滋公素所闻知视事月余条举十余严禁约之众稍为肃二年秋当大比而礼部阙官堂帖以科举事重不敢失期命公摄礼部事阅月真授礼部侍郎中议大夫不旬日天子剏置艺文监拜太监兼检校书籍事东海馈运舟至选三品清望官祀海神天妃南方命公函香币偕翰林直学士布延实哩往使尝歳多惮逺涉往往中途归公徧厯闽浙徃返半歳三年恭上钦天统圣至德成功大文孝皇帝尊号奉旨同奎章阁学士院承旨学士李泂书篆玉册寳文礼成改元至顺进奎章阁学士院供奉学士亚中大夫时方修经世大典撰分书局公纂述夏官政典凡若干卷编摩致密事备辞严孔子父母已封启圣王王夫人独郓国夫人亓官氏犹仍旧号由公建言降制加封为大成至圣文宣王夫人二年冬宪台以公忠谠向居言路不久且无圭田之养俸薄清苦奏为河东山西道肃政廉访司副使中大夫方治行改拜礼部尚书公尝一为其部郎中一摄行部事仍留为侍郎凡制度典礼之事援引经史条例揆度事理物情剖决精允无复滞碍命下僚佐胥吏皆喜其来三年复当大比行省及各处主试官俱致书币京师礼请馆阁之职为乡试考文官公隆厚其礼节敦请饯遣济宁路总管徐某嗾曲阜孔氏家长元祚攟摭袭封衍圣公微过上诸礼部公怒躬操符文责之曰衍圣公国家所重圣者子孙纵有过差亦当百世蒙宥元祚者正当修己齐家以德率下自然外内睦婣大小从化且所言之过假有实迹亦系赦前本路辄听其讼实伤风教未几衍圣公薨公告诸省台馆阁咸遣使致赙奠礼四年正旦时大行皇帝上仙今天子未至将循故事举行朝贺礼公曰朝贺为谁然天下不可一日无主止宜上表皇太后不可朝大明殿朝廷从而废礼二月当会试天下进士中书命权停以俟新君即位四方士多贫不能久客以待咸欲舎去公力请曰会试乃常事不奏题不廷对何以俟为且进士一舎去四方将以为废科举矣遂追用三月一日开试公实知贡举初科举条制有云天下选合格者三百人赴会试内取中选者百人槩言之也由前知举官泥条制之人止凭赴会试数中三取一故累举中选者恒不及百沿袭至是举会试进士亦不及三百公持论坚请取中选者百人实自公举始六月今上即位上都八月还京九月廷试进士公又奉命充读卷官自科举之兴两榜第一甲只放一人公举前代典故白宰执□放三人亦自公陈请始会试廷试罢皇太后及上闻之皆喜各两赐金币宠劳亡何复降制兼经筵官元统改元拜陜西诸道行御史台治书御史疾未赴复留为奎章阁学士院承制学士仍兼经筵月凡三进讲公讲解明坦且陈告恳切上嘉纳时降宠赉三年夏改集贤直学士大中大夫经筵官兼国子祭酒时公气体已尫弱力疾视事稍闲犹至监大槩一遵至元所定学规荐补贡试教养之法间有微弛黾勉绳饬之冬疾有加寖不可救竟以十月二十五日薨享年五十四歳中书省御史台率六曹各寺署及国子监致赙礼给丧葬朋旧同年洎两举门生国子诸生哭祭柩前者十余辈执绋者将二千人以次年四月十九日壬申葬宛平县香山乡撅山原新卜之兆祖妣张妣李配王俱封范阳郡夫人子男一人诱女二壻杜俭尚轨皆国子生惟公性高亢孤介尚气不屈不与人苟合妄交遇事机警识见超卓幼贫甘苦读书纉文务为古学致心悸气海寒疾事父母孝弱冠以来凡为童子师者垂二十年获束修以养三十犹不能娶不恤也操修端洁夺擢巍科扬厯华显致位三品使天下称愿不啻不贻羞辱且累奉制书褒赠二代恒以考妣权葬南土为念幼侍诸兄同笔砚怡怡膝下让弟克敏席户部公世赏为征官教褧有成荐补兄子彍为国子生由侍仪舎人调安庆路桐城县尉京官俸薄犹时割禄米遗亲族贫者交朋友厚或有干请既诺必诚笃周致不遂必以诚告之不敢欺诞事不可为则径情答之当官处事守正不狥故亦有不悦者人有一节善则极口称道居要路汲汲援引同年及名士尤善延用后生才俊素不善饮然遇燕会能谈笑歌咏与众欢洽人多亲慕愿交临事尝思谨守法度不敢踰越视吏牍往徃亲改窜若尝练习然法外意间有世俗所不能识者虑事周密务当理而可行视所当为则勇往不知有推避巧术左司吏部实权要之地敛怨获谴甚不易处公廉贫自守防闲有道家人恒告不足公处之淡然疾恶之心重颇好直言正色当公府议大政事及私居朋友辨论虽势轧轧其上情牵于左右公严厉抗辞略不少怵避卫道之心甚切凡以儒立身或细行有未至公规戒弥缝不使世俗非笑孔氏颜孟氏子孙凡为教官隶礼部铨拟或他事在所司曹局中公见姓名既抚谕成就不使淹困连蹇一预乡试一为会试考官一知贡举一充廷试读卷官考校精核不事雷同始终维持胜处家事恒恐斯文之不崇重也性好著述会粹凡四十卷以登科之年号至治集文章以气为主贵立论尚微辞辞语典丽丰硕温厚峭健各得其宜尤嗜骈俪乐府尝患二者絶学规规然必以中绳墨谐律度为念而不失雄浑寓南中时自号江汉覉伧性乐水及渔又号垂纶亭主人呜呼公气禀清淑学得心传成立艰辛蕴抱不浅夫何位沮于寿设施不终奚止私憾于一门实士大夫所共惜顾其操行履厯立功立言赖同朝公卿所共闻见然褧在同胞中从之久而知之详诚不敢溢美窃誉获罪公论谨状公行述率孤哀子诱再拜乞铭惟大手笔矜念情谊勉副恳托辱赐之文以光幽潜则存殁不胜哀感元统三年正月日弟翰林修撰褧谨状
