<!-- { "loadSidebar": true } -->
　　弱冠寻方数岁华，玲珑万玉嫭交加。难忘细雨红泥寺，湿透春裘倚此花。
　　（忆丁香）

　　女墙百雉乱红酣，遗爱真同召伯甘。记得花阴文讌屡，十年春梦寺门南。
　　（忆风宜门外花之寺董文恭公手植之海棠一首）

　　空山徙倚倦游身，梦见城西阆苑春。一骑传笺朱邸晚，临风递与缟衣人。
　　（忆宣武门内太平湖之丁香花一首）

　　缱绻依人慧有余，长安俊物最推渠。故侯门第歌钟歇，犹办晨餐二寸鱼。
　　（忆北方狮子猫）

　　万绿无人嘒一蝉，三层阁子俯秋烟。安排写集三千卷，料理看出五十年。
　　（欲写全集清本数十分，分贮友朋家。）

　　海西别墅吾息壤，羽琌三重拾级上。明年俯看千树梅，飘飖亦是天际想。

　　此阁宜供天人师，檀香三尺博士为。阮公施香孰施字？徐公字似萧梁碑。
　　（造佛像之匠谓之博士，出《摩利支天经》。予供天台智者大师檀香像，徐问蘧为予书扁曰：观不思议境。书楹联曰：智周万物而无所思，言满天下而未尝议。）

　　男儿解读韩愈诗，女儿好读姜夔词。一家倘许圆鸥梦，昼课男儿夜女儿。
　　（时眷属尚留滞北方。近人郭频伽画《鸥梦圆图》，予亦仿之。）

　　倘容我老半锄边，不要公卿寄奉钱。一事避君君匿笑：刘郎才气亦求田。
　　（俭岁，有鬻田六亩者，予愿得之，友人来问此事。）

　　瑰癖消审结习虚，一篇典宝古文无。金灯出土苔花碧，又照徐陵读汉书。
　　（沪上徐文苔得汉宫雁足灯，以拓本见寄，乞一诗，是时予收藏古吉金星散，见于《羽琌典宝记》。）

　　回肠荡气感精灵，座客苍凉半酒醒。自别吴郎高咏减，珊瑚击碎有谁听？
　　（曩在虹生座上，酒半，咏宋人词，呜呜然，虹生赏之，以为善于顿挫也。近日中酒，即不能高咏矣。）

　　随身百轴字平安，身世无如屠钓宽。耻学赵家臣宰例，归来香火乞祠官。

　　何肉周妻业并深，台宗古辙幸窥寻。偷闲颇异凡夫法，流水池塘一观心。

　　皇初任土乃作贡，卅七亩山可才众。媪神笑予无贫法，丹徒陆生言可用。
　　（吾友陆君献，著种树书，大旨言天下之大利必任土，“货殖”乃“货植”也，有土十亩，即无贫法，昔年曾序之。）

　　西墙枯树态纵横，奇古全凭一臂撑。烈士暮年宜学道，江关词赋笑兰成。
　　（羽琌之西，有枯枣一株，不忍斧去。）

　　秋光明媚似春光，重九尊前草树香。可记前年宝藏寺，西山暮雨怨吴郎。
　　（丁酉重九，与徐星伯前辈、吴虹生同年，连骑游西山宝藏寺，归鞍骤雨。重九前三夕作此诗，搁笔而雨。）

　　似笑山人不到家，争将晚节尽情夸。三秋不陨芙蓉■，九月犹开窅窳花。
　　（■，徐锴音呼感切）

　　莱菔生儿荠有孙（借苏句），离批秋霰委黄昏。青松心事成无赖，只阅前山野烧痕。

　　银烛秋堂独听心，隔帘谁报雨沉沉？明朝不许沿溪赏，已没溪桥一尺深。

　　空观假观第一观，佛言世谛不可乱。人生宛有去来今，卧听檐花落秋半。

　　剩水残山意度深，平生几緉屐难寻。栽花郑重看花约，此是刘郎迟暮心。

　　复墅拓墅乞墅了，吾将北矣乃图南。无妻怕学林甫独，有子肯为王霸惭？
　　（料理别墅稍露崖略，将自往北方迎眷属归以实之。）

　　从今誓学六朝书，不肄山阴肄隐居。万古焦山一痕石，飞升有数此权舆。
　　（泾县包慎伯赠予《瘗鹤铭》。九月十一日，坐雨于羽琌山馆，慢题其后。）

　　二王只合为奴仆，何况唐碑八百通。欲与此铭分浩逸，北朝差许郑文公。
　　（再跋旧拓《瘗鹤铭》。谓北魏兖州刺史郑羲碑，郑道昭书。）

　　九流触手意纵横，极动当筵炳烛情。若使鲁戈真在手，斜阳只乞照书城。

　　诗谶吾生信有之，预怜夜雨闭门时。三更忽轸哀鸿思，九月无襦淮水湄。
　　（出都时，有空山夜雨之句，今果应。今秋自淮以南，千里苦雨。）

　　燕兰识字尚聪明，难遣当筵迟暮情。且莫空山听雨去，有人花底祝长生。

　　连宵灯火宴秋堂，绝色秋花各断肠。又被北山猿鹤笑，五更浓挂一帆霜。

　　美人信有错刀投，不负张衡咏四愁。爇罢心香屡回顾，古时明月照杭州。

　　阻风无酒倍消魂，况是残秋岸柳髡。赖有阿咸情话好，一帆冷雨过娄门。
　　（从子剑塘送我于苏州。）

　　杭州梅舌酸复甜，有笋名曰虎爪尖。芼以苏州小橄榄，可敌北方冬菘腌。
　　（杭人捣梅子杂姜桂糁之，名曰梅舌儿。）

　　拟策孤筇避冶游，上方一塔俯清秋。太湖夜照山灵影，顽福甘心让虎丘。
　　（上方山在太湖南。）

　　阿咸从我十日游，遇管城子于虎丘。有笔可橐不可投，簪笔致身公与侯。
　　（剑塘买笔筩，乞铭之。）

　　濯罢鲛绡镜槛凉，无端重试午时妆。新诗急记销魂事，分与胭脂一掬汤。
　　（重过扬州有记）

　　少年尊隐有高文，猿鹤真堪张一军。难向史家搜比例，商量出处到红裙。

　　谁肯甘心薄幸名？南舣北驾怨三生。劳人只有空王谅，那向如花辨得明？

　　怕听花间惜别词，伪留片语定来期。秦邮驿近江潮远，是剔银灯诅我时。

　　停帆预卜酒杯深，十日无须逆旅金。莫怨津梁为客久，天涯有弟话秋心。
　　（从弟景姚，以丹阳丞驻南河，予到谱，馆其廨中。）

　　豆蔻芳温启瓠犀，伤心前度语重提。牡丹绝色三春暖，岂是梅花处士妻？
　　（己亥九月二十五日，重到袁浦，十月六日渡河去，留浦十日，大抵醉梦时多醒时少也，统名之曰《寱词》。）

　　对人才调若飞仙，词令聪华四座传。撑住东南金粉气，未须料理五湖船。
　　（此二章，谢之也。）

　　鹤背天风堕片言，能苏万古落花魂。征衫不渍寻常泪，此是平生未报恩。

　　小语精微沥耳圆，况聆珠玉泻如泉。一番心上温黁过，明镜明朝定少年。

　　何须宴罢始留髡，绛蜡床前款一尊。姊妹隔花催送客，尚拈罗带不开门。

　　去时栀子压犀簪，次第寒花掐到今。谁分江湖摇落后，小屏红烛话冬心。
　　（是夕立冬）

　　盘堆霜实擘庭榴，红似相思绿似愁。今夕灵飞何甲子？上清斋设记心头。

　　风云才略已消磨，甘隶妆台伺眼波。为恐刘郎英气尽，卷帘梳洗望黄河。

　　玉树坚牢不病身，耻为娇喘与轻颦。天花岂用铃旙护，活色生香五百春。

　　眉痕英绝语谡谡，指挥小婢带韬略。幸汝生逢清晏时，不然剑底桃花落。

　　凤泊鸾飘别有愁，三生花草梦苏州。儿家门巷斜阳改，输与船娘住虎丘。

　　一自天钟第一流，年来花草冷苏州。儿家心绪无人见，他日埋香要虎丘。

　　难凭肉眼识天人，恐是优昙偶现身。故遣相逢当五浊，不然谁信上仙沦？

　　云英化水景光新，略似骖鸾缥缈身。一队画师齐敛手，只容心里贮秾春。

　　酾江作醅亦不醉，倾河解渴亦不醒。我侬醉醒自有例，肯向渠侬侧耳听。

　　收拾风花倜荡诗，凌晨端坐一凝思。勉求玉体长生诀，留报金闺国士知。

　　绝色呼他心未安，品题天女本来难。梅魂菊影商量遍，忍作人间花草看。

　　臣朔家原有细君，司香燕姞略知文。无须问我山中事，肯向花间领右君？

　　道蕴谈锋不落诠，耳根何福受清圆？自知语乏烟霞气，枉负才名三十年。

　　喜汝文无一笔平，坠侬五里雾中行。悲欢离合本如此，错怨蛾眉解用兵。

　　美人才地太玲珑，我亦阴符满腹中。今日帘旌秋缥缈，长天飞去一秋鸿。

　　青鸟衔来双鲤鱼，自缄红泪请回车。六朝文体闲征遍，那有萧娘谢罪书？

　　电笑何妨再一回，忽逢玉女谏书来。东王万八千骁尽，为报投壶乏箭才。

　　万一天填恨海平，羽琌安稳贮云英。仙山楼阁寻常事，兜率甘迟十劫生。

　　美人捭阖计仍频，我佩阴符亦可凭。绾就同心坚待辱，羽琌山下是西陵。

　　身世闲商酒半醺，美人胸有北山文。平交百口悠悠辈，揖罢还期将相勋。

　　金釭花炉月如烟，空损秋闺一夜眠。报道妆成来送我，避卿先上木兰船。

　　未济终焉心缥缈，百事翻从缺陷好。吟道夕阳山外山，古今谁免余情绕？
　　（渔沟道中题壁一首）

　　欲求缥缈反幽深，悔杀前翻拂袖心。难学冥鸿不回首，长天飞过又遗音。
　　（渔沟道中奉寄一首）

　　明知此浦定重过，其奈尊前百感何？亦是今生未曾有，满襟清泪渡黄河。
　　（众兴道中再奉寄一首）

　　绝业名山幸早成，更何方法遣今生？从兹礼佛烧香罢，整顿全神注定卿。

　　少年虽亦薄汤武，不薄秦皇与汉武。设想英雄垂暮日，温柔不住住何乡？

　　客心今雨匿旧雨，江痕早潮收暮潮。新欢且问黄婆渡，影事休提白傅桥。

　　阅历天花悟后身，为谁出定亦前因。一灯古店斋心坐，不似云屏梦里人。
　　（顺河道中再奉记，仍敬谢之，从此不复为此人有诗矣。寄此诗是十月十日也。越两月，从北回，重到袁浦，问讯其人，已归苏州闭门谢客矣。其出处心迹亦有不可测者。附记于此。）

　　此身已坐在山泉，涓滴无由补大川。急报东方两星使，灵山吐溜为粮船。
　　（时东河总督檄问泉源之可以济运者，吾友汪孟慈户部董其事，铜山县北五十里曰柳泉，泉涌出，滕县西南百里曰大泉，泉悬出，吾所目见也。诗记孟慈，并寄徐镜溪工部。）

　　昭代恩光日月高，丞彝十器比球刀。吉金打本千行在，敬拓思文冠所遭。
　　（谒至圣庙，瞻仰纯庙所颁祭器十事，得拓本以归。）

　　少年无福过阙里，中年著书复求仕。仕幸不成书幸成，乃敢斋祓告孔子。
　　（曩至兖州，不至曲阜，岁癸未，《五经大义终始论》成；壬辰，《群经写官答问》成；癸巳，《六经正名论》丞，《古史钩沉论》又成，乃慨然曰：可以如曲阜谒孔林矣。今年冬，乃谒林。斋于南沙河，又斋于梁家店。）

　　少为贱士抱弗宣，状为祠曹默益坚。议则不敢腰膝在，庑下一揖中夷然。
　　（两旁从祀儒者，有拜，有弗拜，亦有强予一揖不可者。）

　　曩将奄宅证淹中，肃肃微言謦欬逢。肯拓同文门畔石，古心突过汉朝松。

　　江左吟坛百辈狂，谁知阙里是词场？我从宅壁低徊听，丝竹千秋尚绕梁。
　　（时曲阜令王君大淮，其弟大堉，其子鸿，皆工诗。孔氏则有孔锈山宪彝，宪彝弟宪庚，孔氏之甥郑宪铨，皆诗人也。）

