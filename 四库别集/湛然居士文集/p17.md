<!-- { "loadSidebar": true } -->
　　窃以栖身 【栖身　原作「栖心」，据渐西本改。】 物外，已知四大之空；寓迹尘中，且赖十方之供。矧五常尤尊于博施，而六度首重于檀那。 【檀那　原作「擅那」，据渐西本改。】 不求郡国之英豪，谁养林泉之跛挈。芒鞋藜杖，弗辞千里之勤；粝食蔬羹，好助万僧之化。谨疏。

　　○太原开化寺革律为禅仍命予为功德主因作疏 
　　【[案：年代无考。]】 
　　窃惟昔年开化，今日为禅，已蒙智老拈香，又请湛然作主。寻行数墨，一蠲教院家门，运水搬柴，便有丛林气息。谨疏。

　　○为石壁寺请信公庵主开堂疏 
　　【[案：年代无考。]】 
　　窃以达摩昔年莽卤，截鹤续鳬；天宁今日颟顸，证龟作鳖。可怜弄巧成拙，不免出丑放乖。我信公庵主受洞下之宗风，佩却波 【天宁老人道号也。】 之心印，参穷行说不到处，踏开偏正未分前。既已降尊就卑，何愧压良为贱。逢场作戏，请来闹里刺头；借水献花，便好稳处下脚。谨疏。

　　○王山圆明禅院请予为功德主因作疏 
　　【[案：年代无考。]】 
　　王山乃雪岩之故剎，湛然实万松之门人。既是当家，本非生客。春风秋月，长联万叶之芳；晨香夕灯，永祝一人之寿。

　　○万卦山天宁万寿禅寺命予为功德主因作疏 
　　【[案：年代无考。]】 
　　惟万卦之古剎，实万松之旧游。有虚己 【彦公道号。】 飞书，请湛然作主。勉为提领，良慰殷懃。山色水声，永作道人活计；渔歌樵唱，备 【备　原作「偷」，据渐西本改。】 传衲子家风。谨疏。

　　○请某公庵主住竹林疏 
　　【[案：年代无考。]】 
　　狐死首邱，是难忘于熟处；心空及第，何犹迷于故园。我某公庵主，三顿打不回头，一喝全无入耳。吃竹林饭，屙竹林矢，嗣竹林法，传竹林禅。打甑哄盆，莫忘竹林之重德；披毛带角，好种竹林之道场。

　　○请湛公禅师住红螺山寺疏 
　　【[案：年代无考。]】 
　　祖祢不了，惭惶碧眼之老胡；儿孙受殃，架构红螺之大剎。既是将错就错，不免拈空拄空。我湛公禅师韶阳远孙，摩诃嫡子，参透三句语，击碎十法门，便好住持，更休推让。滔天岭上，只图同看有毛龟；绝顶山头，且要共栽无影树。谨疏。

　　○请容公和尚住竹林疏 
　　【[案：年代无考。]】 
　　庆寿慈悲，拽摆棃而耕种；竹林潇洒，叹槽厂之空闲。已让位而逃，宜见机而作。我容公禅师一条生铁脊，两片点钢唇，参透济下没巴鼻禅，说得格外无滋味话。呵佛骂祖，且存半面人情；揭海掀山，便有一般关捩。试问孤峯顶上，何如十字街头。若是本色瞎驴，好趁大队；既号通方水牯，何必芒绳。谨疏。

　　○请智公尼禅开堂疏 
　　【[案：年代无考。]】 
　　用管仲则安，用竖刁则危，贤愚政事；参万松则谤，参延洪则赞，冷暖人情。行穷万里山川，只是一天风月。惟智公禅师本有丈夫志，不学老婆禅，拈却花冠，弗装珍御。可骇特牛生牸，便好出头；勿谓牝鸡司晨，不敢下觜。谨疏。

　　○代刘帅请智公尼禅住报先寺 【刘公邻居报先。】 
　　【[案：年代无考。]】 
　　洗垢无缘，乏远井之救渴；卜邻有德，故近寺而敬僧。我智公禅师先礼报恩， 【恩　原作「思」，据渐西本改。】 后参奉福，远如旧总，近似新深。涩锁打开，便请升堂启户；明灯剔起，愿希凿壁偷光。谨疏。

　　○请某庵主开堂疏 
　　【[案：年代无考。]】 
　　和尚拽■〈石屯〉子，不离寺内；老鼠拖葫芦，只在仓中。某公庵主先谒报恩，再参奉福，升回斗转，囤倒敖倾。十分利不图半文，一石禅独揽八斗。莫学淘沙去米，打破罗盆；且来量土唱筹，热谩敌将。谨疏。

　　○为庆寿寺化万僧疏 
　　【[案：年代无考。]】 
　　隐迹林泉，置死生于度外；随身瓶钵，寄口腹于人间。欲隆三宝之风，强遣万僧之化。何须异味，唯求野菜，淡黄虀不用多般，只要山田脱粟飰。谨疏。

　　○请亨公庵主开堂疏 
　　【[案：年代无考。]】 
　　亨公庵主久参万松老人，因缘不契，再谒王山大愚和尚。不期月罢参。予过太原王山寺，僧请予作疏。
　　万松三顿不回头，王山一钓便吞钩。大愚不似大愚老，胁下三拳即便休。

　　○三学寺改名圆明仍请予为功德主因作疏 
　　【[案：年代无考。]】 
　　本无男女等相，着甚名模，强分禅教者流，且图施设。粤三学之巨剎，冠四海之名蓝，今改僧而 【而　原作「面」，据渐西本改。】 舍尼，遂从禅而革律。邀印公为粥飰头，请湛然作功德主。根深蒂固，常联万叶之芳；地久天长，永祝一人之寿。 【寿　渐西本作「庆」。】 谨疏。

　　○平阳净名院革律为禅请润公禅师住持疏 
　　【[案：年代无考。]】 
　　窃以不居这那院，好个主人，本无南北心，悉为佛子，谨请怀仁润老来住平阳净名。翡翠帘前，请看木人之舞；琉璃殿上，愿闻布鼓之音。谨疏。

　　○太原五台寺请予为功德主因作疏 
　　【[案：年代无考。]】 
　　镇三晋 【三晋　原作「王晋」，据渐西本改。】 之雄藩，有五台之古剎。献花酌水，改律为禅，具疏殷懃，请予领略。谨命休林常祝寿，结个好因缘；为报文殊莫放光，不打遮鼓笛。谨疏。

　　○请定公庵主出世疏 
　　【[案：年代无考。]】 
　　少林九年打坐，祇得半提；曹溪五派分开，全没一滴。虽是将无作有，也要算假像真。我定公庵主，洞下玄孙， 【玄孙　其下渐西本小字夹注云：「案：遗山集亦有萧夫人参洞下禅之语，此是金源僧。」】 五台嫡子，解造无米粥，能抚没弦琴。既已炙地熏天，须要掀山翻海。正逢开化，枉开有力丛林；便好出头，莫恋无明鬼窟。谨疏。

　　○大龙山永宁石壁禅寺请忘忧居士为功德主代为之疏 
　　【[案：年代无考。]】 
　　惟明月清风，取之无禁者，况龙岩石壁，命予为主人。烦我一心护，谢他两手分。付千岩好景，半文不费买山钱；持数纸闲言，一状便充商税契。谨疏。

　　○代忘忧居士请琳公禅师住持寿宁禅寺疏 
　　【[案：年代无考。]】 
　　临汾水 【汾水　原作「汶水」，据渐西本改。】 之故邑，有寿宁之巨蓝。历代归依，百年焕显。乞忘忧为功德主，请琳公为粥飰人。独掌不浪鸣，单手岂成拍。千年罕遇，最难时节因缘；一疏速来，便是衲僧把鼻。谨疏。

　　○为大觉开堂疏三道 
　　【[案：年代无考。]】 
　　窃以门里安身，早已荆棘漫地；岩中宴坐，更知过犯弥天。请来借座升堂，便好倩人问话。引得辘轳转也，问甚千遭万遭；快迭炉鏊热时，盛搭一个两个。
　　窃以云门胡饼，切忌咬嚼；卢陵米价，怎敢商量。不甘公案淆讹，正要作家批判。伏惟奥公和尚，佩圣安之正印，透韶阳之上关。莫守命鬼窟中，三弹不动；快横身虎口里，一勘便招。
　　窃以逢人不出，出则便为人，傍观者哂；逢人便出，出则不为人，当局者迷。直须一箭透重关，不得三心或两意。自甘入室，浑如豹胆熊心；不肯升堂，却是虫头鼠尾。

　　○司天判官张居中六壬袪惑钤序 
　　【[案：序文末署癸巳，应作于公元一二三三年。]】 
　　予故人张正之世掌羲和之职，通经史百家之学，尤长于三式，与予参商且二十年矣。癸巳之春，既克汴梁，渠入觐于朝，形容变尽，惟语音存耳。乘闲因出书一编，曰六壬袪惑钤。予再四绎之，引式明例，皆有所据。或有隐奥，人所未通者，释以新说，盖采诸经之所长，无所矛盾者，取其折衷，为一家之书，近代未之有也。求传写者既众，其同列请刊行以广其传。余忻然为引以题其端。癸巳中秋日，湛然居士漆水移剌楚材晋卿序。

　　○苗彦实琴谱序 
　　【[案：序文末署壬辰，应作于公元一二三二年。]】 
　　古唐栖岩老人，苗公秀实其名，彦实其字，博通古今，尤长于易。应进士举，两入御闱而不捷，乃拂袖去之。公善于琴事，为当今第一。尝游于京师，士大夫间皆服其高妙。泰和中，诏天下工于琴者，侍郎乔君举之于朝。公待诏于秘书监。予幼年 【幼年　原作「初年」，据渐西本改。】 刻意于琴，初受指于待诏弭大用，每得新谱，必与栖岩商榷 【商榷　原作「商确」，据渐西本改。】 妙意，然后弹之。朝廷王公大人邀请栖岩者无虚日。予不得与渠对指传声，每以为恨。壬辰之冬，王师济长河，破潼关，涉京索，围汴梁。予奏之朝廷，索栖岩于南京，得之，达范阳而弃世。其子兰挈遗谱而来，凡四十余曲。予按之，果为绝声。大率署令卫宗儒之所传也。予令录之，以授后世。有知音博雅君子，必不以予为徒说云。壬辰仲秋后二日，湛然居士漆水移剌楚材晋卿序。

　　○答杨行省书 
　　【[案：年代无考。]】 
　　某再拜，复书于行省阁下：辱书，谕及辞位事，请闻奏施行者。惟圣代之深仁，赏延于世；伟闺门之内助，贵系于夫。故行省李公虽稽北觐之期，颇着南伐之绩，时不适愿，天弗假年。伏惟阁下族出名家，世传将种，无儿女子之态，有大丈夫之所为，吏民服心，朝廷注意，遂授东台之任，冀舒南顾之忧。今也抑意陈书，引年求退，惧折鼎覆餗之患，避牝鸡司晨之讥。虽曰谦尊而光，曷若随时之义。分茅列土，无忘北阙之恩；秣马厉兵，可报西门之役。今因人回，谨复书以闻。山川辽阔，书简浮沈，比获瞻依，更希调护。不宣。

　　○进征西庚午元历表 
　　【[据年谱，作于公元一二二二年。]】 
　　臣楚材言：尧分仲叔，春秋谨候于四方；舜在玑衡，旦暮肃齐于七政。所以钦承天象，敬授民时。典谟实六籍之大经，首书其事；尧舜为五帝之盛主，先务厥猷。皎如日星，记之方册。由此言之，有国家者，律历之书莫不先也。是以三代而下，若昔大猷，遵而奉之，星历之官，代有其人。汉唐以来，其书大备，经元创法，无虑百家。其气候之早晏，朔望之疾徐，二曜之盈衰，五星之伏见，疏密无定，先后不同。盖建立都国 【都国　渐西本作「国都」。】 而各殊，或涉历岁年之寖远，不得不差也。既差则必当迁就，使合天耳。唐历八徙、宋历九更者，良以此夫！金用大明，百年纔经一改。此去中原万里，不啻千程，昔密今疏，东微西着，以地遥而岁久，故势异而时殊。
