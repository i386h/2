<!-- { "loadSidebar": true } -->
　　问国家开科防士必首举圣制为问而经史时务次焉尊时制也在我太祖髙皇帝时则有大诰三编太祖文皇帝时则有为善隂隲孝顺事实性理大全书宣宗章皇帝时则有五伦书英宗睿皇帝时则有大明一统志及我皇上嗣位以来则有续资治通鉴纲目或躬御翰墨次第成编或分官纂修手赐裁定顾其首简必亲制序文或继志补作以著述作大意天下臣民家传人诵佩服而体行者葢已久矣王言之博大篇帙之浩瀚固不可以一二指亦不可以顷刻陈也请问诸书述作之大意何居见诸序文者何説仰窥伏读之余有得于心而愿体诸身者何事夫不知其意而徒习其辞者虽多无益不体诸身而徒得其意者虽精亦且无用皆非所望于诸士子者盍敬陈之
　　问古者帝王建国立都必在天下形胜之地三皇五帝三王之都史册所及载者果皆形胜之所在欤汉唐宋之间或以都名或以京名其制不一其为形胜抑有可论乎否也我太祖髙皇帝定鼎应天肇开帝业太宗文皇帝驻跸顺天为亿万载太平之地今两京对峙诸曹并置稽诸徃牒亦有之乎应天形胜古有是论至于国朝始足以当之若顺天之形胜盖天造地设非偶然而得也而古之论者未始一及焉何也且体国经野必有规制太宗之创业度越前代无容议矣今地胜于古则其规制宜亦有古之所不及若漕运之法屯田之地卫兵之制邉阃之寄出于太宗之所贻谋者其亦可讲其一二邪诸士子生于斯长于斯防学于斯请言形胜之大与宸谋睿筭之深且逺者以昭示天下后世其毋有所譲
　　问礼着无隠孔子称勿欺此事君之法虽防事细行不可畧也古之人有入仕陈状不妄增年者有不令子弟冐籍他州者有训子孙不得洗补官文书者有饮酒坊市不饰他辞者有斋所食肉对上不隠者有不与游燕辞以贫故者或条对得失称客所为或荐详议官而不隠其事或保郭而不愿易名或得智髙不辨真伪而不以奏功若是者果孰难乎抑亦有优劣于其间乎若以野鸟为竒应以玉杯为秘物增部民户口以升秩奏左藏银帛以受赏常懐数奏仅出一二者有之私书僚佐勿令上知者有之若是者果孰甚乎抑其情犹有可原者否也夫论人者必以其世鍳徃者可以知来善可以法而恶可以戒也诸士子较艺而来阶是以入仕有日矣请言其志
　　防试防问三首
　　问帝王之驭天下必有诏令以宣德意振纪纲施政立事其用至大唐虞三代之典谟训诰不可尚已后之诏令近古者莫两汉若创业如髙祖守成如文帝中兴如光武约法关中民惟恐其不王布诏山东老羸至扶杖而徃听领长安市者决圣主于一见焉其感人动物亦不可诬也及王通取七制以续圣经而説者以为僣意者于三君之外有所未惬乎恭惟我太祖髙皇帝天纵圣神驱天下之豪杰扫荡六合挈斯民于祍席之上盛德大业振古所无如正纲常明礼乐重教飬训官职慎固疆圉控制邉鄙诏勅所布皆亲御翰墨或口授意防辞严义正直追古帝王而上之余不足论也当时文学侍从之臣徃徃极其揄扬賛述虽未尽其大而亦有得其槩者今令播天下副在有司或板刻南雍埀训后世皆士之所宜伏读而卒业焉者请着一二于篇若由之而不知则凡民之事非所望于诸生也
　　问庙祀国之大事而祧与祫又祀之重者或谓唐虞夏皆立五庙至周始立七庙或谓自古皆七庙其为説孰是乎周庙七矣又有所谓文武世室者数不足定乎或谓祫以七月或以十月或谓有时祫又有三年之祫将安从乎汉之庙制不暇论已唐之献祖既不合食建中诸臣有请迁别庙者有请正东向之位者二十年然后决而韩愈有不可之议宋之祫行于嘉祐矣当时诸臣有请太祖东向者有请依故事虚东向者宋之僖祖迁于治平还于庻寜论亦不一而程頥有折衷之説其后撼于绍兴迁于绍熈亦复异説而朱熹有复古之议其是非得失可悉言乎我朝列圣继世百有余年议祧议祫固其时也今天子尝下廷臣集议正德祖之位奉祧懿祖制为夹室肇行祫祭之礼诚一代之盛典也其于前代何所合乎诸士子尝闻爼豆之事行且有骏奔之职矣请敬陈之
　　问国之资于人者二曰贡献曰工役其所以予人者亦二曰官爵曰赐赉皆有常制古所慎也中世以后君臣之论议政事古风尚存乃有郤千里马焚雉头裘关市舶者有不受之命进良马者有对仗之劾露防惜金洛阳罢役汝南伤民则铭屏以惧之上阳导侈则劾罪以免之对禽兽者欲拜之官而或以为不当拜献果者欲授之秩而或以为不当授寜抑得黙啜之功而仅授郎将寜失平江南之约而尚惜使相敝袴以待有功佩刀以旌佐命神防之赏难继则议分邉军之给圜丘之赉太广则请听两府之辞其慎如此然亦有难易优劣于其间乎夫有君有臣则有是政而观于此亦有不尽然者何也圣天子即祚之初止藩阃不得私献禁郡县不得擅役清名器于既溷之余褫服色于已颁之后真足以兼总百王垂训万世矣吾曹百执事之臣果尽能将顺斯美而无所负欤兹欲各守其职不违道以市功各戒其事不徼宠以为利庻几禆圣德而成圣治其职所当守事所当戒亦必有可论者试画一言之以助官师之规可乎
　　豊年颂【阁试】
　　古者圣人重农为治舜命十二牧曰食哉惟时箕子叙洪范八政一曰食孔子论政亦曰足食故诗称丰年春秋谨岁事其所系甚重也今天子既受亿万民命于天于祖宗躬耕籍田以示先天下每月朔日輙进畿内耆老于朝俾顺天尹谕以务本作业蠲除之诏振防之令见于比岁者葢至再至三于今矣乃成化甲午岁大熟畿内及山东之地实先焉于是朝士大夫相贺道商旅相庆野之民老稚癃疾聚而嬉游起而歌呼惟天之灵惟吾皇之德信如蓍卜防如影响无有违逆于戏盛矣臣待罪史官拟为颂歌以纪盛事臣诚材识卑谫不足以铺叙德美阐敭瑞祥至于推本陛下敬天勤民之意昭于上下用供能祈天永命之实则不敢阙也颂曰惟帝十祀雨旸时偹农夫告言曰有丰岁其岁繄丰孰肇厥同维甸之封于山之东维民播止于彼原隰穜稑既茂黍稌孔硕不荒于稂不害于螣相之勃勃其来绎绎维民获止百力具作载车载槖载臿载糳以毕我赋以飨以酌朝饔夕飱永以终乐民食于囏甔石则多既饱而遗囷有藏余民之祁寒卒岁是谋有緼有缯申袭其道涂其幢民亦云徙今入其室父兄妇子以及闾里宾友燕喜惟皇防民不遑寤寐有振有赉有蠲有贷民之生矣惟皇之頼今天降厘嘉福来萃曰此丰岁皇有大惠有开明堂敷德纳祥乃俭于赢乃儆于康皇曰予庻力尔耒事迓休四方以报上帝曰予羣牧勿谓民富无亟其逋俾我民厚民拜稽首皇德斯懋维德之懋皇有万寿庻几终祐以淑我后小臣作歌敢告左右
　　瑞麦颂
　　瑞麦颂豊年也和气旁逹嘉麦效祥颂声作焉以歌上德昭农事也
　　维田有麦载被其陇既坚既实岐岐总总我塲我陇其积如踊皇德斯播于植于动维此瑞麦曰帝之宠
　　又
　　维麦在田载耕载胝我手足劬我耜铫以夕以朝中心孔怊载抃而讴于岁之秋曰兹丰年维我民劳
　　又
　　天监帝德亦念民阻嘘以和风渥以甘雨贻我嘉麦及我糓黍维年之祥祈不我拒以徧率土于天之下于天之下永荷皇嘏
　　拟进宪宗纯皇帝实録表
　　伏以君明臣良极一代治功之盛父作子述垂万年简册之光故圣谟暨神器俱传而功业与文章并显忆宪皇之震出属国运之丰亨虎歩龙行识太平之天子河清海晏知中国有圣人文陈干羽于两阶武汛烟氛于八表复鸿名于景泰汉髙之大度弗如上徽号于圣慈虞舜之尊亲斯在重储嗣则着文华之训明史学则续纲目之编衿佩三千听桥门之警跸豆笾十二増阙里之褒崇声华赫赫以无前灵爽洋洋而在上望遗弓而引睇繙徃牒以伤心钦惟皇帝陛下道尽君师孝兼继述祖有功宗有德议隆九庙之仪文左记事右记言思继五朝之实録承玉几垂衣之命念青宫授简之恩啓百司庻府之攸藏合九服诸藩之所辑曹分馆析纲举目张大而典章政教之施细而名物度数之备功由众集敢自谓刘知几之一家式自古稽奚独遵沈既济之五例德辉下照炳若丹青善恶具陈判如白黒庻几天地之运散见于日星之余涓滴之勤仰禆于海岳之大伏愿藏诸便殿副在秘书上以厪乙夜之观下以备甲令之籍监于成宪确乎家国之蓍诒厥孙谋逺矣河山之带砺
　　拟册立皇太子贺太皇太后表
　　伏以居宫闱而母天下养已极于两朝阅子姓以及曽孙年未逾于六纪天休滋至国本弥尊率土交欢含生均戴恭惟圣慈仁寿太皇太后陛下圣同坤厚慈若春温仁包海宇以为家寿与冈陵而并筭庆延夏啓遥从有子之涂山德比周姜亲见斯男之太姒乃值佩萸之月重占绕电之祥采舆议之攸同谓皇储之当豫前星炳耀借寳婺之余辉少海渊澄出银潢之正泒鸾旂鹤驾绚烂交陈桂殿椒房郁葱旁接覩仙顔之载悦识内教之夙成下以贻哲命于初生上以应嘉名于长乐博观载籍所记在古诚稀粤有宗社以来于今尤盛臣等恩沾俯育身际竒逢报称心劳揄扬力薄听韶音而兽舞望嵩岳以山呼紫禁深严惧寸诚之莫逹金瓯巩固祝万岁以无疆










　　懐麓堂集巻三十八
　　钦定四库全书
　　懐麓堂集巻三十九
　　明　李东阳　撰
　　文稿十九
　　状疏
　　西北备边事宜状【阁试】
