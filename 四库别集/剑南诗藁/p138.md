<!-- { "loadSidebar": true } -->
　　归志初谐老遽催良辰常与病俱来酒虽已熟恨无菊雪苦不成空见梅朋旧乖离心每折山川悠邈首频囘人生败意无穷达莫厌相逢笑口开
　　幽居岁暮
　　冉冉忘年往纷纷厌事来庭除多草莽几砚亦尘埃园为畦蔬到门因汲水开偶闻林鸟语太息又春囘
　　又
　　却医翻少疾辞禄不加贫嘉木移俱活村醪酿辄醇悠悠还过日盎盎又逢春狂舞君毋笑梅花挿满巾
　　又
　　老去转无事室空惟一床卧时幽鸟语行处野花香巷北观神社村东看戏场谁知屏居意不独为畊桑
　　又
　　燃薪代秉烛煮茗当传杯但恨朋侪少那知日月催衣裘任穿穴芋栗且燔煨不为残年迫吾心久已灰
　　又
　　古井年年浚荒畴日日犁刈茅苫鹿屋挿棘防鸡栖闲赖书遮眼愁须酒到脐斜阳有常课缓步上湖隄
　　过湖上僧庵
　　西庵毎过未尝开邂逅清言始此囘陶令巾车寻壑去已公茅屋赋诗来竒香炷罢云生岫瑞茗分成乳泛杯便恐从今往还熟入门猿鸟不惊猜
　　夜坐戏作短歌
　　畏事如畏虎避人如避防结庐三家村百事喜寒陋身闲自为贵饭足岂非富素心憎狐妖老愈恶铜臭视之若寒气可使客肤腠即今知免矣终岁塞门窦始知松倒壑殊胜云出岫聊持不动心更养未尽夀夜读南华篇欣然发吾覆
　　书叹
　　世事纷纷汝所知欣然领畧尚何疑穷居自是长年术魔境常为定力资人但与逰无徳怨酒皆可醉略醇醨兰亭賔主今何在修竹依然似曩时
　　又
　　尺椽不改结茅初薄粥犹囏卒岁储猧子解迎门外客貍奴知防案间书深林闲数新添笋小沼时观旧放鱼自笑从来徒步惯归休枉道是悬车
　　日暮自湖上归
　　我生本亦与人同縁薄才疎得穷细水自鸣沙渚外乱山时出雪云中僧归独趂残钟去人散遥怜晚渡造物陈诗信竒絶怱怱摹冩不能工
　　晚步湖隄
　　絁裘桐防野人装又上湖隄步夕阳贫甚不为明日计兴来犹作少年狂残樽倒酒无余沥幽圃寻梅认暗香时有行人叹顽健黑丝防破颔间霜
　　夜寒
　　江云作雪暗郊原竟夜风声万里奔槁面暂朱知酒酽曲身成直赖炉温防舆正复宜岩石倚相犹能读典坟米贵仅供糜粥用自伤无力济元元
　　感旧
　　早参太史笔晚典石渠书孤立如羁雁微生等蠧鱼虚名真忝窃定理有椉除九十稽山下荒畦日荷锄
　　小雪
　　夜卧风号野晨兴雪拥篱未言能压瘴要是欲催诗跨蹇虽堪喜呼舟似更竒元知剡溪路不减灞桥时
　　十二月十日暮小雪即止
　　夜来急雪打船窓今夜推月满江堪恨无情一枝艣水禽惊起不成双
　　又
　　夜来一雪苦怱怱千里浓云忽埽换得月明良不恶未须过计虑蝗虫
　　遣兴
　　翳翳鱼盐市迢迢桑麦村山家薪炭足野叟袴襦温罝兎残芜尽叉鱼积水浑诗书老无効犹拟付儿孙
　　贫居时一肉食尔戏作
　　身老便居僻山寒喜屋低时犹赖僧米那惜贷邻醯汤饼挑春荠盘飱设冻韲怪来食指动异味得豚蹄
　　腊月十四日雨
　　岁晚深居嬾出逰小窓终日寄悠悠雨声到枕助诗律花气袭衣生客愁残齿不堪添臲卼瘦肩转复觉飕飗春前一雪犹闗念安得琼瑶积瓦沟
　　节物
　　节物犹闗老病身乡傩佛粥一年新檐间百舌还多事探借园林十日春
　　读书
　　力不扶微学心犹守旧闻壁间科斗字秦火岂能焚
　　春近
　　厯授人时后天囘斗柄初农畴兴耒耜家塾盛诗书缥缈双鳬舄咿哑一鹿车山翁喜春近随处狎樵渔
　　读陶诗
　　陶谢文章造化侔篇成能使鬼神愁君看夏木扶疎句还许诗家更道不
　　夜雨甚寒
　　万籁号风如战鼔雪意垂垂先作雨庭中栖鸟惊屡起窓下残灯翳还吐老翁耸膊髙过顶童子触屏低不语时闻邻舍起饭牛亦有归樵説逢虎去年雪薄蝗害稼今年望雪如望赦行当三白兆丰年牲酒如山作秋社
　　寄赵昌甫
　　杳杳双鹊鸣庭除东阳吏传昌甫书纸穷乃复得杰作字字如刮造化炉尔来此道苦寂寞千里一士如隣居小儿得禄在傍邑我贫初办一鹿车过门剥啄亦竒事拜起幸未须人扶君看防安气如虎一病遽已归荒墟吾曹虽健固难恃相觅宁待折简呼余寒更祝勤自爱时寄新诗来起予
　　稽山雪【为隠者作】
　　髙人采药来禹穴骨瘦巉然鬓眉白结茅分得野鹿场一夜北风三尺雪明朝过午势愈恶虎兕交迹人声絶虚窓纵横樷竹入幽磵荒寂孤松折冻吟孰窥袁安户僵卧秃尽苏武节人生饥寒固亦有养气不动真豪杰希名后世吾所耻姓字宁与身俱灭班马复生无自书我作此歌激烈
　　招隣父啜菜羮
　　老境遗人事穷居砭世肓茅檐聴雪滴瓦鼎松肪不愿封侯印惟求煮菜方杯羮须及热欲唤君尝
　　读论语
　　壮岁贪求未见书归常充栋出连车晚窥阙里亲传妙数简方知已有余
　　晨起
　　残梦悠飏不复成鎗然已有百禽鸣山童来报溪流长幽事从今日日生
　　雪后
　　雪消已断虚檐溜日防初催百草生射的山前春水绿笙歌又满防稽城
　　示福孙并示喜曾
　　北商久不通梨枣罕登盘山舍惟有橘琐细如弹丸此外则柿栗収拾猿鸟残虽无厐翁话儿孙亦团栾今岁雨雪晚岁暮始大寒二稚乃可怜不诉衣襦单地炉有微火诵书到更阑我老多感慨赖汝差自寛
　　微疾
　　微疾经旬近药囊往来巷陌未全妨时时小雨知春近处处闲身觉日长林外鼔歌闻赛庙懐中茶饼议租桑两京梅发今何似送老流年只自伤
　　简僧求秦望山拄杖
　　老病龙钟不自持饱知藤杖可扶衰明朝欲入天台去试就髙人乞一枝
　　逰山步
　　蹇驴渺过云邉旋了三生物外縁平日视家真逆旅此行出户若登仙饥从野店烹葵饭困就僧床借枕眠所恨暮年交旧尽佳时无与共聨翩
　　又
　　南出平桥十里余湖山处处可成图水邉更觉梅花瘦云外谁怜雁影孤时唤行僧同煮茗亦逢樵叟问迷途破裘不怕春寒峭小市疎灯有酒炉
　　雪晴欲出而路泞未通戏作
　　欲覔溪头路春泥不可行归来小下袖手看新晴
　　又
　　雪消重作雨氷释又成泥已败笻枝兴髙眠聴午鸡
　　春日
　　冷饼细生菜老翁殊未衰仍寻旧旛胜一笑伴诸儿
　　示儿辈
　　穷居懐抱久无懽犹赖吾儿得少寛谨视鸡豚供老疾力营薪炭备春寒旧书缀缉编无絶小瓮调停味不酸坐使乃翁无一事髙眠常到日三竿
　　雪后煎茶
　　雪液清甘涨井泉自擕茶灶就烹煎一毫无复闗心事不枉人间住百年
　　梦中作
　　久向人间隠姓名看花几到武昌城一壶春色常供醉万里烟波嬾问程斜日挂帆堤外影便风击鼔驿前声丈夫入手皆勋业廊庙江湖未易评
　　破屋叹
　　我年四十时筑舍受一廛岁月不贷人殆将五十年初非楩柟材既久理岂全惨淡窘风雨亦复补破穿竹椽与绳枢岂敢求牢坚今朝忽自顾衰疾方沉緜不知此残躯与屋谁先颠粥药幸粗给儿稚满目前敛藏虽甚薄犹胜死道邉一笑推枕起无酒亦陶然
　　戊辰岁除前五日作新岁八十有五矣
　　灰深火可宿炷小灯耐久长流故不腐易成必速朽我昔逰青城闻道巢居叟躬行虽不力年少过九九固知适天幸自养亦差厚传家六儿子其四今皓首宁闻涧底松郁郁慕蒲栁【大儿新年六十二仲子六十季亦近六十】
　　晨起复睡
　　衰翁夘饮易上面泽国春寒偏着人下榻一杯还就枕不嫌鼾睡防比隣
　　梅
　　三十三年举眼非锦江乐事秖成悲溪头忽见梅花发恰似青羊宫里时
　　又
　　俗事常妨把一杯等闲开过小园梅自伤惟有寻春梦百舌无情又唤囘
　　小疾治药偶书
　　御边虚上防治疾阙全功安得如神禹常行无事中
　　又
　　揠苗农害稼过剂药伤人此理君能造无为万物春
　　子遹读书常至夜分作此示之
　　我为无才老把鉏汝穷亦复坐迂疎夜灯咏史虫吟草朝几陈书獭祭鱼未至苦饥依马磨不妨相守卧蜗庐业成自有能知赏家世从来典石渠【先太传先楚公皆久在三馆予亦入馆二十年晚忝大蓬之命】
　　岁暮作
　　鱼贯长条兎卧盘往来聊续里闾欢旧符又拟新年换残厯都无半纸看梅影横斜春尚浅角声悲壮夜将阑坚顽敢望今如许戏説期颐强自寛
　　除夕
　　炽炭炉中百药香屠苏煎酒代椒觞明朝赖是无来客雪后泥深一尺强
　　己巳元日
　　曾孙新长奉椒觞儿女冠笄各缀行身作太翁垂九十醉来堪喜亦堪伤
　　初春
　　装罢桃符又剪灯新年光景捷飞腾老翁埽尽儿童事却学禅床入定僧
　　新年书感
　　早岁西逰赋子虚暮年负耒返乡闾残躯未死敢忘国病眼欲盲犹爱书朋旧何劳记车笠子孙幸不废菑畬新年冷落如常日白髪萧萧闷自梳
　　开岁连日大雪
　　开岁大雪如飞鸥转盼已见平檐沟村深出门风裂面况复取醉湖邉楼从来春雪不耐久卧聴防滴无时休去年久旱緜千里犂不入土蝗虫稠今年冬春多膏泽天意似欲滋农畴岂惟养猪大作社更卖寳劎添畊牛
　　饮酒
　　我酒本小户痛饮乃有时意气不相值终日持空巵醉或能斋荘不醉或狂逸乃知老子狂非自麴蘖出今日雪始晴行歌官道傍超然醒醉间非荘亦非狂
　　诗酒
　　我生寓诗酒本以全吾真酒既工作病诗亦能穷人每欲两忘之永为畊樵民周旋日已久弃去终无因齿髪益衰谢肝胆犹轮囷吟哦撼四壁嵬峩颓乌巾江上处处好风月年年新正尔岂不乐浩歌终此身
　　人日雪【己巳元日至人日雨雪间作】
　　病卧江村不厌深貂裘无奈晓寒侵非贤那畏蛇年至多难却愁人日隂嫋嫋孤云生翠壁霏霏急雪洒青林一盂饭罢无余事坐看生台下冻禽
　　春寒
　　滔天来洚水震瓦战昆阳此敌犹能御春寒不可当
　　又
　　髙楼坠绿珠恶客碎瑚未抵春寒夜贫翁丧故襦雨雪久无来客亦不能出作长句排闷
　　造物无情岂我私从来不使堕危机青云路近常排去白浪堆髙亦脱归残槀尚存空自许故人略尽欲谁依新春雪暗山村路且复焚香独掩扉
　　书耄
　　我老耄已及终日惟冥行邻里少间濶便若昧平生家人每过前亦或忘其名昏昏等作梦兀兀如病酲不知张睢阳何以记一城愚知各自适得失未易评
　　初春遣兴
　　闲愁长与病相依晨起梳头感髪稀春事鼎来风更恶晨光已满雪犹飞江梅有恨论年别旅雁无情计日归欲湖邉踏青去凭谁为解乱书围
　　读书
　　少从师友讲唐虞白首襟懐不少舒旧谓皆当付之酒今知莫若信吾书朱黄参错鸡鸣后籖帙从横月堕初抚几欣然时有得此翁作计未全疎
　　杂兴
　　灰中火如萤燎原从此始元气一防存危疾亦不死
　　又
　　炷香火要深作墨手当缓浅士务成速所以多后患
　　又
　　庖丁悟养生轮扁议读书彼特一技尔圣智有不如
　　又
　　铿尔舍瑟作嚗然放杖笑浩浩太古音与俗不同调
　　后杂兴
　　腊雪瑞我麦春雨嘉我谷老农无他求一饱万事足
　　又
　　日上明我月出缟我庭朝暮得佳时一榼醉复醒
　　又
　　会合惜日短别离愁夜长人老爱吾庐客归悲故乡
　　又
　　俚医刀匕药老巫半榼酒拜贶不敢忘淡薄最耐久
　　自咏
