<!-- { "loadSidebar": true } -->
　　　　　　《文体明辨序说》「说」条：「按字书：说，解也，述也，解释义理而以己意述之也。说之名起于《说卦》，汉许慎作《说文》，亦祖其名以命篇。而魏晋以来作者绝少，独曹植集中有二首，而《文选》不载，故其体阙焉。要之傅于经义，而更出己见，纵横抑扬，以详赡为上而已，与论无大异也。」
说之善者，伊尹以论味隆殷〔一〕；太公以辨钓兴周〔二〕；及烛武行而纾郑〔三〕，端木出而存鲁〔四〕，亦其美也。
〔一〕　黄注：「《吕氏春秋》：伊尹说汤以至味曰：凡味之本，水最为始，五味三材，九沸九变。火之为纪，时疾时徐，灭腥去臊除膻，必以其胜，无失其理。调和之事，必以甘酸苦辛咸，先后多少，其齐甚微，皆有自起。」按此见《本味》篇。范注：「严可均曰：『案《汉志》道家有《伊尹》五十一篇，小说家有《伊尹说》二十七篇，本注：『其语浅薄，似依托也。』此疑即小说家之一篇，孟子以割烹要汤，谓此篇也。（《全上古三代文》卷一）」《史记殷本纪》：「伊尹，名阿衡。阿衡欲干汤而无由，乃为有莘氏媵臣，负鼎俎，以滋味说汤，致于王道。」
〔二〕　黄注：「《吕氏春秋》：吕尚坐茅以渔，文王劳而问取，尚曰：鱼求于饵，乃牵其缗，人食于禄，乃服于君，以饵取鱼，以禄取人，以小钓钓川而擒其鱼，以中钓钓国而擒其万国诸侯。」
　　　　　　范注：「《史记齐太公世家》：『吕尚盖尝穷困，年老矣，以渔钓奸周西伯。』今《六韬文韬文师》篇载太公辨钓语。《六韬》词意浅近，必出依托。彦和所见，未知即今本《文师》篇否？」
　　　　　　《六韬文韬文师》第一：「太公曰：钓有三权：禄等以权，死等以权，官等以权。夫钓以求得也，其情深，可以观大矣。……故以饵取鱼，鱼可杀；以禄取人，人可竭；以家取国，国可拔；以国取天下，天下可毕。……文王再拜曰：允哉，敢不受天之诏命乎！」
〔三〕　黄注：「《左传》秦晋围郑，郑伯使烛之武夜缒而出，说秦伯，秦伯与郑盟，晋亦去之。」《左传》僖公三十年：「晋侯秦伯围郑，以其无礼于晋。……郑伯使烛之武见秦伯曰：『秦晋围郑，郑既知亡矣，若亡郑而有益于君，敢以烦执事；越国以鄙远，君知其难也。焉用亡郑以陪邻。邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。』秦伯说，与郑人盟，使杞子逢孙杨孙戍之，乃还。」
〔四〕　《训故》：「《史记》：田常欲作乱，而惮高、国、鲍、晏，故移其兵伐鲁。子贡说曰：不如伐吴，伐吴不胜，民人外怨大臣，内定孤主，制齐者惟君也。田常曰：善。」
　　　　　　黄注：「《仲尼弟子传》：端木赐，字子贡，至齐说田常曰：名存亡鲁，实困强齐，智者不疑也。」
　　　　　　范注：「《史记仲尼弟子列传》：『田常欲作乱于齐，惮高、国、鲍、晏，故移其兵，欲以伐鲁。孔子闻之，谓门弟子曰：「夫鲁，坟墓所处，父母之国，国危如此，二三子何为莫出？」……子贡请行，孔子许之，遂行。至齐，说田常曰：……故子贡一出，存鲁，乱齐，破吴，强晋，而霸越。子贡一使，使势相破，十年之中，五国各有变。』案此事亦见《家语屈节解》及《越绝书内传陈成恒》篇，史公误采战国策士虚托之语，绝不可信。伊尹以下四事，惟烛武说秦伯可信。」
　　　　　　《注订》：「是子贡以口舌之力，不啻视诸侯如傀儡之在掌中，此说之力也。」
暨战国争雄，辨士云涌〔一〕；从横参谋，长短角势〔二〕；转丸骋其巧辞〔三〕，飞钳伏其精术〔四〕；一人之辨，重于九鼎之宝，三寸之舌，强于百万之师〔五〕；六印磊落以佩〔六〕，五都隐赈而封〔七〕。
〔一〕　《校证》：「『涌』原作『踊』，何校作『涌』。纪云：『踊当作涌。』案《史通言语》篇，即袭此文，正作『涌』，今据改。」《校注》：「纪昀云：『踊当作涌。』按《文选》赵景真与嵇茂齐书：『愤气云踊。』是『踊』字自通，无烦改作。」
〔二〕　范注：「郝懿行曰：『案刘向《战国策序》，《国策》或曰《短长》。《困学纪闻》卷十：蒯通善为长短说，主父偃学长短纵横术，边通学短长。』」
　　　　　　《校注》：「按长短即从横也。《史记六国表序》：『而从横短长之说起。』《田儋传赞》：『蒯通者，善为长短说。』《主父偃传》：『学长短从横之术。』《张汤传》：『边通学长短。』《汉书何并传》：『持吏长短从横郡中。』《淮南子要略》：『故纵横修短之说生焉。』刘向《战国策序》：『中书本号，……或曰短长，……或曰长书，或曰修书。……从横短长之说，左右倾侧。』并其证。」
　　　　　　《汉书张汤传》注：「短长术兴于六国时，长短其说隐缪用相激怒也。又苏秦张仪之谋，趣彼为短，归此为长，《战国策》名长短说也。」《史记田儋传》：「太史公曰：蒯通者，善为长短说，论战国之权变，八十一首。」索隐：「言欲令此事长，则长说之，欲令此事短，则短说之，故《战国策》亦名短长书是也。」《注订》：「纵横言其策，长短论其理。」
〔三〕　黄注：「《鬼谷子》有《转丸》篇，文阙。」范注：「《转丸》、《飞钳》，皆《鬼谷子》篇名。《转丸》篇文佚。」《斟诠》：「转丸，形容说辞之流利，若弹丸之走盘也。」
〔四〕　《训故》：「《鬼谷子》书《飞钳》篇谓语飞而钳以待之。」
　　　　　　《困学纪闻》卷十《诸子》「秦、仪即鬼谷子」条：「尹知章序《鬼谷子》曰：苏秦张仪往事之，受捭阖之术十有二章，复受《转丸》《胠箧》（《转丸》、《胠箧》今亡）三章。然秦、仪用之，裁得温言酒食货财之赐。秦也仪也，知道未足行，复往见，具言：所受于师，行之，少有口吻之验耳，未有倾河填海移山之力，岂可更闻至要，使弟子深见其阃奥乎！先生曰：为子陈言至道。斋戒择日而往见，先生乃正席而坐，严颜而言，告二子以全身之道。《文心雕龙（论说篇）》云：『《转丸》骋其巧辞，《飞钳》伏其精术。』」翁注引《鬼谷子飞箝》篇曰：「引钩箝之辞，飞而箝之，钩箝之语，其说辞也。乍同乍异，或量能立势以钩之，或伺候见而箝之。」陶宏景注：「飞，谓作声誉以飞扬之；钳，谓牵持缄束令不得脱也。」
　　　　　　《斟诠》：「形容辩术之精巧，若飞钳之劫人也。」
〔五〕　黄注：「《（史记）平原君传》：平原君曰：毛先生一至楚，而使赵重于九鼎大吕。毛先生三寸之舌，强于百万之师。」
　　　　　　「九鼎」，传为夏禹所铸，见《史记封禅书》。「九鼎」、「大吕」，皆传国重器，此处极喻其辩言之珍贵。
〔六〕　黄注：「《（史记）苏秦传》：秦喟然叹曰：使我有雒阳负郭田二顷，吾岂能佩六国相印乎？」《补注》：「《后汉书蔡邕传》：『连衡者六印磊落。』」按此见蔡邕《释诲》。「磊落」，错杂也，指印之多。
〔七〕　黄注：「《（史记）张仪传》：秦惠王封仪五邑。」《补注》：「张衡《西京赋》：『郊甸之内，都邑殷赈，五都货殖，既迁既引。』案殷音隐，义同。」范注：「《尔雅释言》：『赈，富也。』郭璞注曰：谓隐赈富有。字亦作『殷赈』，《文选西京赋》云：『乡邑殷赈。』亦作『殷轸』，《羽猎赋》云：『殷殷轸轸。』」
至汉定秦楚，辨士弭节〔一〕；郦君暨毙于齐镬〔二〕，蒯子几入乎汉鼎〔三〕。虽复陆贾籍甚〔四〕，张释傅会〔五〕，杜钦文辨〔六〕，楼护唇舌〔七〕，颉颃万乘之阶〔八〕，抵嘘公卿之席〔九〕；并顺风以托势，莫能逆波而泝洄矣〔一○〕。
〔一〕　范注：「弭，止也，息也。《文选子虚赋》：『弭节徘徊。』注：『节，所仗信节也。』」
　　　　　　《斟诠》：「弭节，停息仗节，不再出使之意。」
〔二〕　《史记郦食其传》：「郦生常为说客，驰使诸侯。燕赵已定，唯齐未下，使郦生说齐王。……淮阴侯闻郦生伏轼下齐七十余城，乃夜度兵平原袭齐，齐王田广闻汉兵至，以为郦生卖己，遂烹郦生。」
〔三〕　黄注：「《（史记）淮阴侯传》：信方斩，曰：吾悔不用蒯通之计，乃为儿女子所诈。高祖捕通，欲烹之。通曰：秦失其鹿，天下共逐之，欲为陛下所为者甚众，顾力不能耳，又可尽烹之邪？乃释通之罪。（原文作「不烹」。）」
〔四〕　《汉书陆贾传》：「贾以此游汉廷公卿间，名声籍甚。」
　　　　　　王先谦《汉书补注》引周寿昌曰：「『籍甚』，《史记》作『藉盛』，盖言声名得所藉而益盛也。『甚』与『盛』意同。」
〔五〕　范注：「张释，即张释之，去『之』字，便文耳。《汉书张释之传》『释之既朝毕，因前言便宜事。文帝曰：卑之，毋甚高论，令今可施行也。』颜师古注：『令其议论依附时事也。』」
　　　　　　《史记张释之列传》：「因前言便宜事。文帝曰：『卑之，毋甚高论，令今可施行也。』于是释之言秦汉之间事，秦所以失，而汉所以兴者久之，文帝称善，乃拜释之为谒者仆射。」
　　　　　　《汉书爰盎传赞》：「盎虽不好学，亦善傅会。」注：「张晏曰：因宜傅着会合之。」
〔六〕　《汉书杜钦传》：「帝舅大将军王凤以外戚辅政，求贤知自助。奏请钦为大将军军武库令……。后为议郎，以病免。征诣大将军莫府，国家政谋，夙常与钦虑之。……京兆尹王章言凤专权蔽主之过，钦令凤上疏谢罪，乞骸骨，文指甚哀。凤心惭，称病笃，欲遂退。钦复说凤起视事。章死诏狱。众庶冤之，以讥朝廷。钦欲救其过，复说凤举直言极谏。钦之补过将美，皆此类也。」
　　　　　　范注：「《汉书杜钦传》（附《杜周传》）赞曰：『钦浮沈当世，好谋而成，以建始之初深陈女戒，终如其言，庶几《关雎》之见微，非夫浮华博习之徒所能规也。』文辩之语本此赞意。」
　　　　　　《注订》：「『深陈女戒，终如其言』，即所谓『文辨』也。」《全汉文》卷三十一辑杜钦《说王凤》等八篇。
〔七〕　黄注：「《汉书游侠传》：楼护，字君卿，……与谷永俱为五侯上客，长安号曰：谷子云笔札，楼君卿唇舌。言其见信用也。」范注：「本书《知音》篇亦称君卿唇舌。」《汉书游侠传》谓楼护「为人短小精辩」。
