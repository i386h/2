<!-- { "loadSidebar": true } -->
　　仲尼称闵子骞之孝曰孝哉父母昆弟称之犹曰私耳人无间言信矣哉圣人所以善成人之羙光明万古日月行天召哉不可磨矣孟轲说曾子与之孝曰可也无过分者而分内几乎尽矣孝子心无自足也轲之言参之心耳韩愈称董生之孝被于犬鸡人事天理一至于此哉予观本朝两制名卿之称孙思远辞荣归养征诸京师京师无间言征诸江乡而江乡无间言难矣予于子信彭君为近戚而思远又与子信为厚善也知其构堂以居而曰奉亲也有旨哉人惟知奉其身耳膏梁极味之奉其口也绣文极致之奉其体也雕椽刻桷极奥以奉其居也与凡可以奉其身者无不至也不知身者亲之遗体也微吾亲身曷从有哉其凡悖逆者虽不知其亲无不知奉其身也噫嘻亦愚矣未有以吾说告之者奉其身盖即所以奉其亲而不知所以哉则未有不背施而逆持者矣昔楚人有兄弟二人者其一人者富贵阪赫享献穷欲奉其亲而卒以祸其身其一人贫贱非其力不以食非义不以享养其亲数十年卒以无祸此岂极意奉亲而反不若率意而奉其亲者之无祸哉义不义云尔也奉之云乎捧持之洞洞属属然兢兢业业然仁义以奉其身则孝敬以奉其亲矣饮食供奉云乎哉予虽不识思远子信为予言盖知所以奉其身矣闵子骞曾子舆董子者岂皆三釡五鼎供奉者哉若问曾之奉亲可以勉之 

　　○仁山堂记　 【乙亥】 

　　德莫大于仁万物由是以生而天地所以为天地圣贤所以为圣贤皆不外是也言仁爱之理天地圣贤万物之所同有也天地合之为天地之德圣贤全之为圣贤之德万物有全有不全是以有仁有不仁之异也圣门教人谆谆以仁诸子务学孜孜为仁观之论孟所载何其详且着哉孔子未尝轻许人以仁亦未尝轻绝人以不仁或言仁之理或言仁之事或言仁之道有全体之仁有一偏之仁言为仁矣而又言近仁或曰如其仁或曰焉得仁诚可谓详且着矣而门人复记之曰子罕言利与命与仁岂其相谬戾欤不然也今论孟所载虽粲然毕备然在当时得闻仁道而相与难疑荅问者无几人非及门之高弟弟子则列国之贤君卿大夫也后之学者见其粲然列于简编习以为常而不知察其所以然全其有生之理哉章句之儒且视此为常谈矣余所以深喜张氏宗瑀名其奉亲之堂而曰仁山也其父子仲仁尽慈爱之道宗瑀尽孝养之礼着其亲之德期其亲之寿而父子共为仁也宗瑀好礼贤士少从予游其取重于乡里者其能慕古圣贤之言仁也比于章句视为常谈者岂不远哉又按吉水县志云东山下有仁山或谓以形似名或谓吉水素多君子有淳厚之俗而以为里仁人之表宗瑀居县中兹由截然朝夕在望是所以名其堂尤亲切而有深义也后之子孙升斯堂者仁爱孝弟之心有不油然而兴者乎 

　　○恒斋记　 【戊寅】 

　　仲尼曰日月得天而能久照四时变化而能久成圣人久于其道而天下化成恒之时义大矣哉大哉恒乎请言其细大伯仲雍言子游之乡有雄文粹学英雄恬退之伟人曰王恒斋先生寓河州指其斋居于予曰是恒斋也余曰先生松江之上有居乎曰有曰何斋曰恒斋也彼恒斋也此恒斋也出恒斋也处恒斋也动恒斋也静恒斋也隐恒斋也显亦恒斋也夫是曰恒斋也我恒斋也子亦恒斋也我知之矣物不可恒而理可恒斋不必定而心则定事有不穷之变而心有不易之主故曰得曰变曰通至不恒也而乃所以为恒也桑枢蓬户而瓮牗荜门圭窦而穴穿丹楹刻桷而峻宇山节藻梲而雕墙俭奢一丧颠倒何恒昨日之荣盛而今日之凄凉今日之凄凉而复为前日之荣光此忽来而忽往者一居室之细也而不恒如是粤若稽古帝尧之苰茨诸葛孔明之草庐伊尹之??幸野齐宣王之雪宫与陶彭泽之环堵与先生之恒斋也疑若不同矣不恒矣而想其在茅茨也在环堵也在莘野畎亩也在雪宫也坐也立也偃息也饮食也古今彼此动静出处隐显之间未尝不同也不恒也先生盍所以反其同而变其异乎斋居之奢俭兴废固不可恒而人之一心一动静之顷尤乃有大不可恒者处富贵而思淫佚当强盛而逞克伐处贫贱而思富贵厌安闲而慕权宠动久思静静久思动忘其心之恒而逐乎物之变也宣王以其国削也而况于草庐乎况于环堵乎宜乎草庐环堵之人莘野畎亩之人与茅茨土阶之大圣人皆有其恒而不恒之变无所动其间也故能与天地常存也王先生之恒斋将推以同乎圣贤可也先生家居力学时当繁华恒以恬退仕州郡繁冗恒以勤敏晏然如家居时寓河州老贫贱不能移励如州郡时诱人以善不倦雄文粹学英雄恬退之伟人也推而仿之于圣贤可也然则于伊尹孔明陶彭泽若是班乎曰几矣陶之环堵不恒矣其悠然则可恒如先生也其潇然则可恒如先生也莘野畎亩不可恒矣其嚣然则可恒如先先也然则嚣嚣然者时当大平将不可变而幡然矣乎是不可恒皆恒也先生忻然而叹曰有是哉有是哉吾且东矣先生名维臣以中其字铁崖杨廉夫高弟子云 

　　○浪事记　 【庚辰】 

　　平浪侯姓晏氏清江镇人也为人坏伟羙须髯质实耿介重然诺家业治??戒线隶临江军文锦局里有喻公者得道术有灵征乡人立生祠方画像于壁拊侯背曰若聦明正直能助我乎侯诰之俾啚其像于左越三年偶归自文锦局无疾而逝人以为尸解时父母二弟皆在数自外遣人通书馈送不绝叩之无不应者张真人遇风吕梁侯救之得免真人为章奏帝命提点九江八河国朝洪武中征云南军中人人见神在空中击贼枧其旗□字也云南平诸将咸以为言诏封平浪候不一岁中庙祀遍天下岁戊寅己卯予谪居河州家问不通时遇侯神降辄为言乡中寄书事皆验后予被征起侯豫呼之促装其神有如此者鸣呼岂非正直之气塞乎天地故欤而予所亲被其灵应如此者盖予时亲老在堂旦夕思慕诚与之合也岂謟溺侥幸求之之所能得欤凡后之人徼福于神者盖亦思诚之所至而有考于斯欤 

　　○三槐堂记 

　　夫两间秀出公卿者莫过三槐之王也宋大祖高皇帝干德年间王祜植三槐于庭后丞相赫赫然于朝其孙淹任吉州判十居高唐也吉水仁寿三王惟高唐华冑派清缙绅独显炳大江之西诸王氏岂敢等哉我朝君临大宝万邦毕臣都于吁咈赓歌戒梯山航海雍熙大和之治安平康乐之域而子舟兄弟卓然礼乐紬绎古今名登仕籍政余归乃构堂仙峯翠微之下扁曰三槐堂皇帝八年秋微予记之余曰三槐者翠光碧黛紫华金粟阴翳满堂托红日之炎来清风之雅绿影扶疏辉煌阊阖盖玻璃万珠之琉张翡翠一轩之幙至若玊于清秋香风扊扅金花炓辉是以登高科擢巍元举子奔忙槐阴之下而子舟兄弟登筵槐堂之上槐风馥馥清颷郁郁宜弹琴琴声清切宜歌诗煌煌者华萃衣冠之褒慱叙天伦之乐事而王氏积善余庆十世之功名唐宋车盖始祖德斋振缨大化珠玊子女含英咀华灿然膏梁文绣及舟之祖父□愽学君子孜孜仁义道大德重继之者而子舟子武兄弟辈十余人皆以文学发身仕显大者光于前烈者矣广厦阡陌依然干德年之间风是以三槐堂之有作也嗟乎非五云台阁排空挹汉乌可及也至于苦寙山林后生之辈岂可伦也三槐之堂非三槐也积德弥深天地储灵而子舟兄弟承先世佳庆至于后世岂无三公者乎书曰天聦明自我民聦明王氏兄弟风虎云龙显于 
　　天朝岂不复有作兴者矣余而为之记 

　　○永思堂记　 【辛巳】 

　　工部侍郎宋君大本洛西永宁人也与予相知二十年每念其亲未尝不泫然以泣而其言出于诚未尝不感动人也盖初为大学生从事栢府时余为御史家庭具庆兄弟咸在岁一归省则为余泣曰吾父之弃我也久而岁时不得视其松楸母之念我甚切而朝夕不得遂其温青均是人子也而何其不得于天也未几而君擢为山西提刑按察司佥事则又为余泣曰今兹衣绣西行道经故乡上先人塜松栢萧然迎母以安往顾胆依依视人之具庆者又乌能无感痛耶予亦为之恻然及予既失二亲西迁河湟遇君为陕西按察司佥事予方大戚几欲无生而君慰之曰君之于亲生者既不遗其忧而没者亦既少慰其志而今但思所以持其身以为显扬也若余于没者既不能少慰之于生前存者又橎迁东西而恐贻其忧也此尤所不堪者而岂可以死伤生耶予收亦泪而谢之后予归京师而君为刑部郎中遇圣天子龙发擢为礼部侍郎君迎其母来就养未几遂擢今官名其所居之堂曰永思取前国子助教陈南宾所为其父哀辞一通寘于壁间朝夕讽诵且以示其子曰奉觞上寿以慰其母慈而来请记于予予谓昔之所以思其亲所以告我慰我者皆是也而君之先人贤令也故秦陇之人至今祀之君尝涉万里来父遗骇而秦陇之人与君争者君之先人何以能得此哉君当致其思也君之先人位不称德而止一县令故天以君进六卿将成其志也而非徒食其报也是君当致其思也君之母慈淑寿考享有禄奉非以君为荣所以荣君也尤当致其思也夫惟位不称德则子孙思之黎民思之如德之不称其位则岂黎民忘之虽子孙或不思也君宜致思焉君位重矣思所以显扬甚不易也若夫思其居处思其笑语此则思之近者不足为君勉焉与予交久故不以颂而以规于是君曰唯唯书之以为记焉 

　　○永怀堂记 

　　同知吉安府周氏均福叙州人少失父母氏鞠之以长为大学生授卫知事于广宁广宁拯边地植立不易而能抗摧贵人遂改授京师府卫经历初用荐得超擢今官自叙州吉水道涂险恶湍悍将千里者六七母氏老未能至就养也均福作堂于私第扁之曰永怀盖自其为大学生怀时朝夕养不可得为广宁极边时欲迎养不可得及其在京也遣使迎养冀可必得矣而不可得者道路之阻修也王事之鞅掌也归省之期未及也十年之欝于怀而不释者往来朝夕信乎其不能忘也而斯堂之扁使民咸曰贵如周君而不逮飬其父未见其母也然则忧思之深如此吾凡有父母者可不知所以孝飬如周君之他日怀之又若何可动民之志欤先王设之庠序学校而习以诗书礼乐所以教民孝而为教之本凡有民社者皆当身任其责也耆艾思藿一味之需不能遂其欲建功树槐一事之措不能如其志者感物而兴怀者岂可忘于朝夕欤如徒事其名而实之不然也又岂斯堂之扁能使其心之忘欤周君当务其实而推斯心老吾老以及人之老也铭曰 
　　睇彼视用悠悠其永君子有怀未免归省惟孝克诚上通于天鱼鸟之子金石匪坚焕如之堂谨思勿滥一念辱亲百神所监奉迎有期归荣居乡邦人来观锦衣在堂　　锡类具庆　　邦人视效辰也不忘 

　　○养志堂记 

