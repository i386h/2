<!-- { "loadSidebar": true } -->
　　窃见卫辉路辉州园竹皆系百姓自来栽植置买物业军站差徭仰之出备自姜毅建言将顷亩官量见数斫伐四六抽分民得六分官又拘取量给价直当时百姓已是不堪近年以来不依时月不问去留恣意斫伐尽行枯废其合得价钱给既非时多不完备又巡竹人等络绎徃来稍有疑似恐吓钱物事非一端徃徃有破家失业者致百姓顾视竹值甚于仇讐窃详天之生物本以养人乃反为害岂造物意哉且量顷亩无多抽取四分以之输官未为大益百姓得之实非小补合无将上项园竹依旧令民为主官不抽分出备一切差役气力亦寛弛山泽之禁不夺民利之美事也若谓于干系官竹法有碍据辉竹造到器物令给引印烙亦可通行其见设提举司并不将竹园耰莳名为办课转以侵扰百姓营治已私为务亦宜罢去令总府就便管领其省官吏息民扰实为便当
　　分闲官占民田
　　一总库将束鹿县民田以为官地约一千四百余顷每歳包纳麦课每亩面三斤合无除免明谕百姓使为永业
　　一去歳取勘到滑州御麦地亩约八百余顷中间多系军站农民祖业庄产种养年深今来一例打入数内理合分闲民田令依旧为主
　　定夺官地给民
　　一京兆路州郡所有营盘草地极广旧为探马赤牧马地面近年迁徃西州屯驻其悉为开空地畆并随路营盘草地空濶去处量给侧近无田农民耕种并赡不足
　　禁约侵扰百姓
　　一每歳鹰房子南来所经州县市井为空因官吏非理淩辱百姓畏之过于营马及去又须打发撒花等物深为未便乞严行禁约以安吏民
　　一四万户军马遇有调度经过去处严加禁约不得非理骚扰致惊农民责所在达噜噶齐巡护勾当但有失事坐所委官罪
　　一冀州管内河西军户闲处村落不时骚扰如强耕田白采桑欺淩农民等事告发到官司县不能追理至元十七年省院已曽差官究治此其显然也合行严切禁约不致别有侵渔
　　一随处监官非奉上司文移不得一面将门摊定课额上擅行添搭数目
　　一御河上下一切官司阻碍客旅船只不能通快如开关钱漫河索岸例等事乞悉行禁约













　　秋涧集卷九十
　　钦定四库全书
　　秋涧集卷九十一
　　元　王恽　撰
　　事状
　　翰林院不当以资例取人
　　窃惟人材不岀政事文章而已政事但曽谙练尚可勉为至于文章自非天材有学者不可强为今翰林职掌人等乐其安简占处名位守以歳月以次而迁有从书冩至修撰待制者今后合无从本院精人材之选为勾当不宜循迁以塞贤路
　　定夺黄河退滩地
　　一黄河两岸多有退滩闲地有塔察大王位下头目冒占作投下稻田令侧近农民冩立种佃官文字每歳出纳租课自余不得开耕窃详河水走卧不常今日河槽明日退滩安得为投下属地今后合无将一切退滩地面许令诸人开耕种莳实为便益
　　举耶律张商焦四相事状
　　一窃见前中书左丞相耶律铸中书左丞张文潜前安西王府王相商挺秘书监焦仲益皆系朝廷勲德天下重望方今之务以亲贤为急此之求访疎远如四相者识达政体综练时宜若使之叅预大政必能禆补缺漏有所广益传称图任旧人共政此之谓也
　　复许诸人陈言
　　一中统元年许诸人陈言当时主意不为徒然盖一则举知羣下休戚之情二则视时政得失之弊三则见人材可用之实今政务方殷惟虑广求直言采议得失今后合无复许诸人陈言内设详定夺等官使掌其事
　　举明宣慰胡秪遹事状
　　窃见前荆湖路副使宣慰胡秪遹自中统元年至今敭厯中外二十余年所至皆以能称其识时应务通方有为求之时辈不可多得诚经济之良材时务之俊杰也内外剧职皆可迭居今居闲日久理合起复以应清朝之选乃天下公论非卑职之所得私也
　　议司狱官
　　窃见随路所设司狱官致恤囚徒最为切务盖使暮夜不致疎虞寒暑罔令失所饮食以时医药无缺此縁当罪不使苦楚无聊损伤人命此其职也近年多以年老无能之人使充其任致狱事狼籍囚系失所是与不设等尔若选得如徃年大都路司狱刘彦禄十数人使之尽心狱事或今后应重囚未断非理狱死者治司狱等罪如此庶仰副朝廷哀矜庶狱之本意也
　　禁约兴利无效等人
　　窃见近年开挑淄莱路石河致死损夫役甚众终不能成事窃详若辈妄开利孔明知无成万一有效功归一已不成害及众人所该之家其将何罪山东之民至今咨怨今后若复有如此妄言侥幸之人宜严行禁约如见役兴工者将来无验合无量事重轻究治庶免伤财害民之悔又安知非奸人之计可不审慎之哉
　　议大名劵军
　　窃见大名见屯生劵军一万二千余人不及三年所费钱粮至甚浩大米一千万石钞七万余锭若上司近前别无驱用宜同徃年熟劵军发还南中使分隶诸翼以备边防其中若有年老者放还为民不宜使仰食县官坐糜经费【总三万大名一万五千卫辉路五千太原五千】
　　理财事状
　　即今包银课程茶盐之数歳入不赀用度不患缺少所当更张者在于一切管掌之人染渎旧习中间多方掊取尽入私门官不得用民实受敝使国家虚受重利之名切要立法革弊使民力苏息取之不致用乏
　　马政事状
　　窃谓三军之本以马为先今遇有用度不免和买拘刷和买官吏作弊拘刷则远骇观听乞请于塞垣水草宜牧之地分立羣牧使通政院专掌其事
　　预备事状
　　除有司常例支持外振武屯田输粟补官最为上策易称君子储戎器以备不虞兼预备则造作如法犀利可用晁错谓甲不能御矢与无甲同矢不能入坚与无矢同可不重慎今后合无将随路常课再行整防督勒使成造如法于上书冩官匠姓名以考其程于所须去处起库收贮如是庶得造作如法不致临时并造多不如法朽钝不堪用度
　　为审断罪囚事状
　　窃见随路淹禁罪囚极多省部自从以来远逾年歳今追银者有人填抚者有官检灾亡者有使未闻曽差一官审理罪囚者古人称遭遇旱灾多縁刑狱淹延所致即目已是秋分乞精选精详官员晓知刑名者同按察司官分路前去审録归断一切狱囚恐亦感召和气之一端又使百姓具知省部不独于钱谷留意也
　　为革部符听偏辞下断事状
　　窃见部吏符文之弊谓如甲以田宅告部便以偏辞有理断付甲主乙复上诉新吏不照先行却以乙辞有理即付乙主路官知其徇弊欲从理长者归给二人各倚原符互相不服其两造或赴察司陈告照卷明见亦欲与之改正又縁省例部断者不许辄改以致躭悮有累年经嵗不能杜绝者乞请上司定夺归一母令止凭偏辞辄下断语庻免人难
　　开种两淮地土事状
　　一窃见黄河迤南大江迤北汉水东西两淮地面系在前南北边徼中间闲歇歳久膏肥有余虽有居民耕种甚是稀少宜设立大司农司招集大江南北无产业人民验丁力标拨顷亩令一定住坐为立官给牛只农具差税并不取要若成就后别议定夺如此不数年间开耕作熟贫民既得济虚地又行内实万一缓急以食以兵皆可倚用
　　祝香百门山神事状
　　一辉米凖差者二千和买又不下二三千石又淇水系是御河上源一切漕运供给大都甚有功用比之济渎及物济国润民之功非细据上源水神似宜特降香火以答神休
　　司官不胜任者即行奏代事状
　　照得条画内一欵按察官声迹不好者即行奏代今南北察司廿道每司正官与首领人员除新任未满者是迁调员数常几于半材不易知安得人人而当之然即其所知于初选时称停搭配不致偏重可也其已除而不胜者若姑息待满是知其无能令徒占位次月费俸料养资厯而己于司事何益乞请令监察上下半年巡行督察之嵗取其功罪之尤者明着之以示天下不次陞黜一二人所谓台諌急则监司警监司警则郡县肃诚激劝贤否振励衰弊之一法也
　　精选首领官员事状
　　近年宪司首领官多取自杂流有案牍文墨絶不通晓者其懦者备员素餐强者挟私害公紊乱官府若今后止于息任州县八品七品职官内选兼该儒吏通晓世务风采人望出总幕之右者使充可也且宪司职虽纠强其体面全是礼法二者为用不同管民参佐冲撞办集为能若必其取强梁防扈务尚口吻者是无良之人假其重势使之行私耳伏乞详思以存大体
　　添书吏奏差人员禄食资厯事状
　　窃见按察司书吏奏差人员据照掌文案纠察等事其品虽微其职甚要今百物涌贵俸稍不足以育廉贤愚混淆资叙不足以激劝循名责实似有所难惟其养之厚故可责之重乞请将禄食资厯再行定夺稍得加重久则人自为劝若责罚黜退其将何辞
　　关支俸钱事状
　　窃见迁转官吏例携幼扶老千里区区而就一官照得十八年正月内朝廷令州县依旧与俸却为各处官无见在至今有未关支者是国家霈恩如常而州县不蒙均惠方糊口不赡而责曰尔无贪吾有法岂理也哉今后乞请将随路百姓纳到俸钱另行收贮专以按月支付庶几官吏日得养廉易于责办
　　罢孙招讨户
　　一孙招讨户自都督史权镇邓州时投拜约八百余户名之曰射生户即日散处襄邓西山一带合行分属所在州郡为民当差不致别生事端
　　罢南阳屯田户
　　一南阳府屯田三十户徃年亦曽言其当罢其后省差官与河南宣慰司一同前徃屯所勘当定夺其本管官见户齐敛钞四两打发来官以此却言不罢便至今依前屯种理合罢散兼南阳县民该驿程在城见管当差户止十余户遇有一切递转差役委不能当若将上项屯田户放还为民甚为便当
　　罢规运硝减山楂等官
　　一随处见立规运所硝减局并河泊山楂山场等官侵渔百姓其害非一谓如一切贩买山货等物其卖主已有认办课程买主赴务起税及其货卖又行依例商税今来山楂等官锁阑山路或半道巡捉更行验物抽分至于来自他所经过地方不凭关引取要钱物稍涉疑似监收锁索百方侵扰窃详山野小民赀本轻微仰之经营以供一切差役今者有此重并实不聊生所立州府为上司设置办课衙门坐视乱行又不敢问致内负既屈控告无所据上项一切创立局司侵夺民利等事理合革罢以慰民心
　　定夺儒户差发
　　照得丁酉年钦奉圣旨节该中选儒生若种田者输纳地税买卖者出纳商税开张门面营运者依行例供出差发其余差发并行蠲免又照得中统二年钦奉圣旨节该己前圣旨里如今咱每的圣旨里华善伊啰勒琨先生达实爱满例里汉儿人河西秀才每不拣甚麽差发休着秀才的功业习者钦此至元十三年蒙上司差官试验分拣原籍除差儒人该试中儒人内两丁近下户计撰充太常寺礼乐户窃见试中儒人户内多有户下余丁不曽就试官司收系当差又有因故不及就试儒人亦行全户收差若蒙将原籍试中儒人户下余丁不曽就试户计照依丁酉年试验儒人圣旨体例全免本户差发外及因故不及就试儒户乞差官再行试验试中者依例免差黜落者收系当差实为受赐外有至元八年钦奉圣旨保勘到委通文学续报倚差儒人于至元十三年亦行就试中选若蒙依例除差以为后劝
　　荐前御史康天英状
