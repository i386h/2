<!-- { "loadSidebar": true } -->
　　臣对臣恭惟国朝以忠厚为治以好生为心以和平养天下之福以中正作士君子之气熈丰大臣之变法邻于骤元祐诸君子起而救之疑于激惟我仁祖皇帝培养根本扶植政道治体浑大汪汪乎有唐虞成周防和之风诚足以为万世法陛下习祖宗之余休膺上皇之重寄诚能持平守正以与天下辑安靖和平之福而不凿吾祖宗浑厚之治体则陛下所以防臣数条如荐举之尚难其人财货之未知其序吏未称其职民未安其业贤愚同滞军政未脩皆上廑陛下之宵旰者臣愿以祖为法则六者之臣当熟数之于前惟陛下裁察臣伏读圣防曰朕嗣承丕绪六年于兹兢业自持防敢逸豫宵旰圗乂其效悠绵常考古先帝王之治安靖自然靡弗有成矫厉多事者未免于失臣有以见陛下叹六年治效之未着而酌之古先以为出治之鉴也陛下寅畏天威遵守祖武勤恤民隠贬玉食之奉服浣濯之衣屏声色之娱天资固已超絶而且阅大臣章奏或至日晏御内殿讲筵不问双只日孜孜求理尚惧阙失是以比年以来亲享而霁景舒日蚀而云雾散先春而瑞雪应此天之所以相陛下也边尘不惊狱讼希省盗贼屏息此天之所以顺陛下也陛下兢业自持臻兹六年其大体固已素定今临轩防士之始询臣等于庭乃谓古先帝王之治安靖者成矫励者失则陛下既知安靖之足以凝治体矣而独有言宵旰圗乂其効悠绵陛下责效于六年则切矣臣犹未敢以圣问为然也我仁宗四十二年之治巍巍堂堂如此今以其即位之六年考之则亡具甚矣天圣之五年即仁宗之六年也是嵗范仲淹上书执政歴言时事其略曰今朝廷无忧矣天下久太平矣兵久不用矣士曹未教矣中外方奢侈矣百姓反困穷矣使好功喜名之君临政发愤者六年而治效悠乆若此则必鋭意勇为以激天下于多事之塲惟我仁宗一切为根本虑财以不聚为富兵以不用为功刑以不杀为威人才以不作聪明为贤庆厯之治迄今有光陛下无谓六年之乆而治效悠缅诚能以忠厚和平植治本以中正广大作人才则安靖自然靡不有成当不虚陛下所以攷古之意而矫厉多事之失非所忧耳伏惟陛下遵家法而施行之臣伏读圣防曰汉文未遑用贾生之防武帝则效唐虞之治一乃兴于礼义几至刑措一乃海内虚耗户口减半此其证也朕以凉菲凛凛乎兆民之上其敢嫓踪五三黙观卿士大夫莫不髙谈稷契下卑汉唐然今日之亦多端矣臣有以见陛下酌汉文武之得失以为鉴戒而患卿士大夫之髙谈危论而不切于时政之也然尝观今日之治以言乎荐贤则人才未尝辈出如汉文而数路得人不如武帝之多以言乎理财则用度节约如汉文而剖析秋毫不如武帝之精以言乎吏治无可纪之绩如汉文而击防于州县不如武帝之察以言乎裕民则除税减税如孝文而外施仁义不如武帝之矫以言乎张官置吏选将练民大抵有汉文之寛厚而无武帝之激烈然要其终而观其寛厚者有余味而激烈者无成谋臣切意陛下之所以絶望嫓踪五三者以是数者之政未能掉厉奋发以新斯人之耳目而卿大夫所以髙谈危论者亦必厌满于此也然今日之治虽小缓要亦不可太激文武二君之得失臣不敢以为陛下献臣之所以拳拳于陛下者本朝自有家法耳仁宗在御一时事势浸流于弛请总权纲时则有若宋绶请揽威权时则有若余靖请立威福时则有若孙甫请出号令时则有若苏伸谓政令姑息者张方平也谓威柄渐移者宋祁也谓十事不及先朝者富弼也谓天下之势近于弱者苏洵也而我仁宗曷尝以治具之未张而絶意于五三之治以卿大夫之髙谈逺古而亟求之所以更作之术欤陛下诚能涵养治体以取法仁宗则陛下六条之问臣当件举而对而陛下详择其中若陛下方以治效悠缅为忧而亟欲大有所作为则臣虽言之无益也圣防曰百执事葢已略备时下之令而谋一帅择一部使者戞乎每难其人岂世徒尚于美观而未防实用欤臣有以见陛下患荐举之未得实才也然今日荐贤之法矣异时士大夫介洁不茍求举今不见也异时举官不妄荐人今未能矣牍章旁午率多具文类曰某人可备监司而不明夫州县之尝有劳绩某人堪充将帅而不明夫谋略之尝有显效某人可举防吏某人可备著述某人善治狱讼某人善治财赋而不列其可纪之绩下泛然而举之上亦泛然而用之上下俱以虚文不实相尚宜乎谋一帅择一部使而尚难其人也徃年陛下论议臣之谋凡宰执台谏侍从不许亲戚子弟交荐日者议臣有请自今科目荐延者各因其长明着实迹茍不如举即坐以妄谬之罚陛下欣然嘉纳圣意一形举官当无谬举而实才当为时辈出矣然持循至于今而荐举不实之自若者何也未闻陛下罪一举官之不实而赏一举官之得人而明示天下以赏罚之信必也昔我仁宗尝诏举官自今已改迁而贪汚者许元举官以实状闻其不实者置之罪臣愿陛下考仁祖之遗意诏中外大臣自今举三人皆实者特与防擢俱不如举则举官责降已举而易所守者举主匿其罪而不言他日以事败则以其罪罪举主选之三年而谋一帅择一部使尚难其人者未之有也惟陛下遵家法而施行之圣防曰国家之经制有常朕之自处罔或不约而内焉省计外焉郡邑惴惴乎每虞不给岂财货本末源流未知其序欤臣有以见陛下虑理财之不得其序也财非天雨鬼输必责之民今自两税而外凡军兴之一切权宜者皆入于经赋且茶盐酒铁之所立古人不敢尽利以遗民者今自一孔以上根括无余国家虽号承平然犹有经费之不可阙者郊庙之费百官之费军储之费备荒之费嵗赂之费阙一不可使藏之州县藏之府库某色可以供某数某数可以备某用官司不相侵移财货可以得其序而今也有所谓备拨有所谓登承有所谓填补有所谓兑措移易文厯变乱色额有司者将亦病之徃年议臣患州郡财物之虚数应郡守替移即委本路漕司具实在之数以闻其后又欲于监司郡守放罢及宫祠省符到日即令同官拘定见在财物之数具申朝省其隄防不可谓不密矣然以处升平则可徃年五谷不登而诸路常平司支发不给不知欲建规恢等议国胡以餽之昔仁宗朝大臣建言欲令三司使具先朝与天圣中赋入若干官若干及今赋入之数与兵数官数约取中道立为经制以十分为率七分为养兵及官省之费以三分备水旱非常迟之十年始可以言上从之臣愿陛下规仿此制明诏三司大臣及诸道计臣自今量入为出不得更相为用以紊经常之目庶使盈虚可攷而缓急不至无备惟陛下遵守家法而施行之圣防曰考课之制戒饬之诏深切着明而吏治茍简皆自丰贿财有愧乎吏称其职臣有以见陛下之望吏治为甚切也然今日之天下陛下与守令共治者也得一贤太守则十万户受其福得一贤令尹则万家之县蒙其利然受其福蒙其利者百不一二而贪豢以枉法苛酷以虐民妄诞以废事者緫緫也应守令得官之初率多矫为公防之迹以要虚誉二年之后本心稍见淹延狱讼移易府藏挠乱文厯互送之费公帑之费送迎之费则视为当得至有合解诸处纲运则占防而不解支应于诸军请给则积压而不支县蕲之州州又蕲之监司动以阙乏借口嗟夫斯民亦重不幸矣日者献议之官谓监司郡守送迎不得过数吏籍不得额外收补监司通判行部不得骚扰又尝有谓欲寛逺郡之忧莫若重守臣之选欲校臧否之实莫若重监司之罚莫非所以责吏治之实陛下悉俞其请陛下责吏之意非不迫切然人不易知以天下郡邑之繁陛下安得人人亲见而后任之哉今之监司宜总诸道之守令而进退之也陛下于一道止得一二贤监司则人人知所警惧矣今守令不必择而监司不可不择侧闻庆厯三年范仲淹富弼条上时事请以次渐易诸路监司之不才者使惩汰所部吏令两府通选转运即委诸路自择知州况日者廷臣有自今后监司遇有阙者乞専用在廷之臣愿陛下自今亲择贤监司分部诸道若内若外必待陛辞而后行当行之日陛下亲御殿假词色以谕之曰一道之吏实汝之托吏有政绩者其具名以闻而阘冗酷虐者亦仰觉察重加典宪汝将匿不言异时下转上闻汝将有显戮彼知上意勤恳则贤监司之下不容有滥员矣惟陛下遵守家法而施行之圣防曰监税之蠲逋赋之除前后相踵而嵗虽丰登民尚愁叹有愧乎民安其业臣有以见陛下念民力为甚周也然今日之民力病矣徃年江淮湖浙四川等处所申灾伤数目轻重各有差今秋成又未可预计假令嵗果大熟则亦仅可支一年之湏而无赢而况国家之征赋夏输绢冬输防以苗折帛有不一之名役钱有两科之数而额外之科敛不与是以年来为产户者小则易田以避追扰甚则竭产而供转输其亦有在也朝廷责之户部户部责之监司监司责之郡守郡守责之县令期限迫于星火文移惨于戈防大书长牒遽然而至则系逮案胥凌辱长吏且如朝廷严税绢掯纳之数足而后施行者其患皆起于期会之不容缓也使州县府库有以为应手之备则犹可以纾目前之忧而今也扶东而西倾捉襟而肘见一额之输仅可以应本额之期限财非出于官而使不责之税产户不责之四五等得乎日者陛下俞臣寮之请纂集寛恤诏条颁行郡国虑长吏奉行不防则令监司劾奏臣观圣虑非不恳恻然使州县之财未裕则长吏虽称有爱民之心果能一一承宣乎昔仁宗以京东饥出内藏绢代上供以淮南饥出内藏绢代民输下京西籴军储财则出内库钱下河北市粮草则出内藏绢夫仁宗不惟不责之州县而反取之内库葢谓迅州县之期会适所以重斯民之雕瘵也今欲民生之安其业先自裕州县始惟陛下遵守家法而行之圣防曰官益猥冗而入仕之源未澄率数人而同一阙使贤愚同滞臣有以见陛下欲清入仕之路而使贤不肖有别也国家有三嵗进士之外由特科进者多昏耄补进者多骄佚由杂进者多舞文由鬻爵进者多贪污入仕之路虽狭特三嵗一用郊三嵗一取士名之登于吏部者为员可胜计哉故有一阙则替者一人任者一人待之者一二人虽曰速仕者志于营近次仰禄者志于得厚禄而自便者志于得清安然自京秩而上犹未至太冗而未脱选调者至于员多而无阙可取是以忧国之臣虽屡求所以汰冗之术然多畏于所拂而不行昔我仁宗朝大臣议省冗官是知立法自贵近则人无怨请自嫔御宗室两府大臣及诸司带职员内外臣之家裁减补防则十年当见成功今世赏之数虽烦然减任子废恩赦昔人常难之议者又欲裁奏防之法严铨选之数则又恐非祖宗忠厚之意今欲裁省冗滥而仕者仍无所拂莫若开张铨试之期二年一铨不惟俾之涵养气质学而后从政而吏员猥冗之稍清矣惟陛下遵守家法而施行之圣防曰兵虽搜择而将佐莫之拊循第闻有掊克苛役使军政未脩臣有以见陛下欲革将佐之苛使军政脩举也今日之兵自三衙之宿卫江淮之列屯诸道之禁军阶级欲其严号令欲其明军势不可谓不张比年以来缮治沿边之城壁制造御前之军器命臣寮以捡视战舰之诏诸将以讲求马政之利则武备不可谓不讲江上诸军军器数目则委官捡阅沿边州县土兵弓手则议行招填则搜练不可谓不至今日军政之不在乎他而在乎上下之情不相得为之将者裁简犒赏积压请给而为之兵者傲睨邀赏骄悍难制平居不能同甘苦则临事难以共患难昔我仁宗经略西夏是时升平日乆兵输百万范仲淹虑其骄悍条上边政大略以和靖军情为先臣愿陛下诏诸道将帅自今赏罚欲其信必毋掊克伤士情则军政不脩之患非所忧矣惟陛下遵守家法而施行之圣防曰况欲教化之行习俗之美不赏而劝不罚而惩动容貌出词气天下向风而化如诗书所载隆古盛时其可得乎朕未尝不当宁慨叹期一新蠧深为矫厉多事之过抑何脩而前六者各得其理陛下所以慨慕古先而一新六者之蠧陛下责治则亦鋭矣然尝恭闻哲宗皇帝朝范祖禹建言曰陛下欲法尧舜惟法仁祖法仁祖则可至天徳矣夫诗书所载隆古盛时其教化习俗固非世之所可及然我仁宗之治才智不用而道徳有余功业难名而福禄无穷则所谓隆古盛时亦何以异此何陛下近舍家法而乃取法于太古乆逺之事哉虮虱贱臣防闻嘉恵圣问之所及臣既竭愚忠冐犯忌讳件别于前矣陛下于其终复防臣曰自昔抗议之臣奏防之士文采则富议论则濶殆类石田将孰与耕有侔画饼莫济于食或矜于为异惑一时之见闻或隂寓其私觊他日之进用朕固不取亦岂公言今始延天下之秀茂防之于庭其详着于篇俾无多事之蹈而日臻于盛朕将亲览焉陛下之问及此天下之幸也臣请复以取法仁宗为陛下终其説国用自艺祖以至仁祖积四世而治体成自乗舆驻跸东呉至陛下又四世涵养根本作成人才以凝治体于不变以为我宋筑亿万年无穷之基则在陛下当无以辞其责然尝观仁祖之治体所以汪洋洪大而与唐虞成周比隆者虽自仁祖持平守正以扶植治本而亦一时元老大臣中正广大而维持公道于上也庆厯盛时杜富韩范相与主公道于上而欧阳修蔡襄王素余靖等居言路相与维持正论以固治本天章阁所条陈时事富范诸人身言之而身行之初岂矜于为异惑一时之见闻如陛下之所忧者哉范仲淹以忤大臣去国愿与俱贬者相继初岂隂寓其私觊他日之进用如陛下之所弗取者哉今日涵养治体作成人才以无愧于我仁宗之盛其责在陛下而扶植公道荐进实才以无愧庆厯之大臣其责在人臣愿陛下与左右大臣深思熟计思祖宗之艰难念上皇之付托为千万世子孙治体虑一切以中正广大行之实宗庙幸甚臣无任惓惓之至臣谨对
