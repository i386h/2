<!-- { "loadSidebar": true } -->
　　普慈冯起文以其父仰之先生因重论见寄请识其末予少读易见诸儒重卦之説有四王辅嗣以为伏羲郑康成以为神农孙盛以为夏禹史迁以为周文孙郑之义亡据而马王之説人多是之然予以为唐虞之时固有卜筮则四营十八变尚矣固不待文王而后重爻也不寕惟是窃意先天一图自古有之尝举似谢起文则曰何伤乎亦各述其所见以待后之学者于是识一时问答为因重论序
　　跋师厚卿致仕十诗
　　师厚卿自绍定元年贡于乡以母疾祷于上下神只曰万有一齿一名于进士籍则貤禄吾母俾夀且寕不愿仕也其秋不复试礼部厥三年而后举进士则母不及见矣既唱第廷中谋挂衣冠而夺于亲昵之异论不遂初志卒受爵以归归而得疾几殆则怃然叹曰岂我食吾言以干天怒乎决意不仕赋十诗见志属李肩吾书之予识之予谓之曰子以苍苍者为天耶此心之神明则天也此心之所不安则天理之所不可天岂屑屑然与人商较是非也诗曰敬天之怒无敢戏豫子也急求缓弃违心所安是戏豫也语曰吾谁欺欺天乎子谓人心之外又有所谓天乎厚卿竦然曰我事吾志不他有侮矣乃识其事于诗末以成厚卿之志
　　跋御书鹤山书院四大字
　　臣伏见庐山嵩岳衡麓睢阳各有书院自太平兴国讫大中祥符锡之号荣被以诏墨至近世东湖北岩濓谿象山之称皆尝有请于朝风声所形闻者兴起臣生于卭之鄙自开禧邉议不合去之古白鹤山之下筑室聚友将终身焉两朝圣明照知臣心讫荷眷怜致位通显兹又防陛下申锡寳翰贲燿林庐臣窃惟先朝赐书必以名湏实顾臣熏心患难旧读荒芜大惧无以称塞隆指其自今乞身得请将归老鹤山之麓顾瞻奎文帝临有赫誓毕余齿力求初心以无忘君师训迪之意
　　跋御书唐人严武诗二十八言
　　臣尝妄谓易书诗春秋凡仲尼所述不言将盖出师于郊遂而王朝之公卿董之四代以来未之有改迨二礼三传后出始有军将将军之名于是师乆于外徃徃不从中遣非所以共武服谨师命也臣识闇能薄独荷陛下殊典之遇自亲大政召冠禁聨防靺鞨披猖受我乱民整居王略肆命臣以宥府视师赐对禁中假权阃外籯金篚币赏赉优渥既又亲御笔札大书唐人严武诗二十八言以宠灵之英云明露膏耀菅茅师乗传观人百其勇师之坤曰在师中吉承天宠也王三锡命懐万邦也此陛下为万邦计臣独何人遽当王朝公卿之选赫赫王命以镇拊其干【音捍】掫【侧栁反出防公二十五年注言行夜也】下拜登受曷云其醻臣谨以宸翰被诸金石班其事于侯封用答扬明天子亲命榦方之意为臣工劝
　　题杨慈湖所书韩贯道墓后
　　安阳韩爕相从于督府一日以其先人贯道墓铭相示则爕之妇之祖杨敬仲所书也予不及与贯道接而敬仲所称许若此且迹其所受知者则刘共父韩无咎刘子澄林和叔徐子宜王元石也呜呼是可以知贯道矣忠献之后多贤者特以开禧权臣例遭挫偃或曰权臣实非韩氏遗体也
　　予既书此或曰先贤可字乎曰若用孔门弟子与子思孟子称仲尼例则字先贤已过矣曰然则可乎曰魏晋以来文书不足证吾以六经二汉为据
　　跋先表叔留题钟山西湖二诗后
　　珠帘白舫乱湖光隔岸龙舟舣夕阳今日懽游复明日便将京洛看钱塘
　　右题临安西湖
　　虚名自昔数椽庐流毒于今几巻书拟代周颙报山鬼移文逋客请先渠
　　右题王文公祠临卭高孝璹公纯父开禧二年十一月十一日
　　了翁以嘉泰三年造朝开禧二年补郡去同产兄高稼皆得侍先表叔父大夫公东游聴言观行朝夕有所省发了翁虽甚愚不肖而不肯曲学阿世以取忤权贵人则大夫教忠之力也大夫游杭之西湖金陵之钟山皆尝随事赋咏定子幸得遗藳二首刻诸乐石了翁谨以从游所见书其末亦以见前辈不苟于为文也
　　跋陈君举东宫进故事
　　右汉元帝事实一通故起居郎止齐陈先生傅良为先皇帝嘉邸賛读时所书也朱字三十有六则寕考即所闻而记之今藏之蔡文懿之季子范簿以了翁在经筵日尝为主上论元成事发明班史二赞粗有益于谨独之学因请识其后了翁虽不敢以固陋辞然而改变气质最忌因循与夫归其责于傅而实以咎帝此则有益于人主之讲学非宿儒老生不及此敢用拜手书于下方
　　跋四十年前补试巻
　　庆元初仰之先生摄令于吾邑蒲江予以举文受知今四十年过先生之乡宰木成隂先生之子企文亦颁白矣袖出一巻书乃当时县庠试论犹记是时日试二论此其次也前巻在第三名呜呼是所谓大惭则大好者与人心之説虽未必皆本指然不为无补于是教企文故存之
　　题陈思书苑菁华
　　古以书为名如周官达书名于四方仪礼百官书于末则今所谓字也是故欲知学者不先识字则无以名百物虽颠张草圣阿买八分犹为不识字也临安粥书人陈思乃能集汉晋以后论书者为一编曰书苑菁华亦可尚矣虽然是犹后世夸工鬬妍非吾所谓识字者若好学者又于此遡流寻源以及于秦汉而上求古人所以正名之意则读书为文也其庶几乎
　　题吕城李氏世藏名帖
　　寳庆元年冬魏某得罪时宰投畀蛮荆道吕城获观李唐裔孙祐所寳唐贤遗墨是日刘平国王去非踏雪见访皆竒遇也惟是虞禇顔宋间乃有李林甫姓名此易繇所谓勿用取女之时重有感慨云
　　题茅山道士所藏朱晦庵以佛语调杨诚斋周益公帖
　　朱子讫为佛氏语以寄周杨二老其戯言以効他人体邪抑逃墨以解学禁之祸邪其以修辞立诚之义于晩生终有未达不可强为之説也
　　题深衣畵像
　　言忠信行笃敬言若易圣犹病申六言以自儆行顾言言顾行
　　题卢祖嵒复别祖墓
　　予尝为同年友卢申之序卢氏防拜録今其兄仲山以其别祖仓监之墓乆失而复得复使识其事卢于唐为甲族今六百余年而子孙之贤者代不乏人况如吾仲山游学胶庠虀盐不瞻而能为别祖复三百年之墓是滋可尚也
　　书刘仲坎习之孝义传后
　　诗曰既明且哲以保其身若习之之身首异处不保身乎然则此义不明人于毫发利害趋之避之惟恐后则世之包羞含垢辱全躯保妻子皆保身也刘起居作孝义传谓习之兄弟至死不相舍孝也骂贼而死义也此岂不善保身者哉后六年史臣魏了翁与其兄厚之从游获观刘起居所识因附姓名其末












　　鹤山集巻六十五
　　钦定四库全书
　　鹤山集巻六十六　　　　宋　魏了翁　撰启
　　谢卭守范季才宗丞启
　　河南门下士或疑少年蓬莱海上仙偶蜕凡骨繄防鐡成金有循吏之化故搴旗执馘成竪子之名啣荷实深揆量莫称窃以词章本童子篆刻雕虫之技道学乃儒者心地汗马之勲故功名成就不在于孔翠照影之初而气质变化当观于异鸡反走之后士而知此天其舍诸如某者口黄防生汗青活计抱影韩檠之二尺刳心邺架之万籖誓鐡砚以进修指污渠而警策二十作文赋未当陆士衡挺异之年五字擢英才已无舒元舆不养之气偶陪鹄立获侣鹗飞牛膝龙肝滥已甚矣风声鹤唳幸可再乎不谓周人之璞得侣琅玕之林遂使东郭之竽亦窃斗升之禄虎误再中隼不空弮冐幸若然沾丐奚自此盖伏遇某官学本诚一论不蘧蒢自浩气养心以味道腴不茹柔吐刚而猎声利因蜚鳬之入觐陪振鹭之清班九寺森严三山密迩谓即侍紫宸之案簪笔螭头而乃厌承明之庐分符鹤岭祗恐趣大昕之对未容久外服之留间者歌于一同已沐驯雉之化今焉师长于千里载陪鸣鹿之歌致使晚生亦玷公选某敢不勉睎前辈益励后图惟加膏而希光不速成而求益君门射策宁敢过期谠论批鳞誓不迎合或可代诸老先生之对庻不贻吾党小子之羞弗负师承是报今赐
　　成都佥判到任谢刘制置
　　耕东臯之云方便野性咏南梅之月忽玷清班正惧贻取禾三百廛之讥岂期得广夏千万间之庇决星辰之履委身造化之罏伏念某学懵痴龙詀迷雌霓缪且揽扶桑之六辔敢祈撠胶葛于九闳群青之盟未寒五白之采过望榜花污署滥窃小科头之名吏板混吹径登大幕府之选半生负长镵而斸黄独一日泛緑水而依红莲诉牒装怀爰书眯目渉笔占位墙面于鳬鹜行之来尸禄空餐芒背于麒麟楦之诮慙非洛北之处士頼有湖南之主人兹盖伏遇某官标一世之龙门鼓九霄之羊角自当建上公府而躬吐握之任顾乃坐元帅阃而加罗致之勤油幕风清闲郾城之棊屐緑沉苔卧省卫府之文书公迟两地之登我获二天之庇辉光耀几草旣分甓社湖之珠文采被诸生勿惜景阳机之锦誓期骖蹇勉附絶尘
　　通通判王国正
　　云屦桥门方愿心国子先生之印昼绣珂佩乃肯腰治中别驾之黟川酌杯水而祖行益部傒屏星而起舞惟四海无百子骏使二州争一祁公鳯尾字颁蚕丛奏满防惟某官气吞雄霓学辩痴龙殷殷声华自斗南一人而已觥觥才调与卭郲九折俱焉早闯儒关为司胄学着九卿之兆祥开衘鳣之三简万乗之知望着瘦羊之一自应直玉堂而标舍人様尚乃冯泥轼而作太守丞岂其倦新安之舆正欲着故乡之锦铜黄易刺金碧増辉恐驲使不俟终更而来戒榜人先舣归舟以待某揣才无似与世甚疎区区脱龙具而尘缨徃徃对鹜行而墙面自兰金之诞播幸葭玉之相依魏勃直妄庸人久怀帚篲王祥有公辅量行觌佩刀引领望尘以日为岁
　　上赵运使【謩】
　　池上有鳯毛合世丝纶之业山国用虎节肯栖金碧之岩六辔鼎来四刀増重惟蚕丛之壤古号乐国自龙度以后岁漕中邦取之泽涸而山童重以木饥而火旱况右蜀方数千里而赤地凡五六州使瓮贮斗米而牀有百钱偷安尚可今室如悬磬而野无青草善后若何必得通今博古之硕儒爲见足国惠民之良画防惟某官德光银笔世载金籯殷殷声华真天子门生之子铿铿辩说传中书舍人之书辍分郡守之左符就畀行人之英簜循清献故事而自梓移益付相如使指以定筰存卭单车行而问流马之程双节建而寝带牛之习姑防补天之手为施裕蜀之谋福星西来春风户到某觧龙具而腰笏对鹜行而面墙假道涪江幸甞带冠剑而谒使者脱巾锦里乃复裹章服以拜上官公迟禁地之登我获恩天之庇辉光耀儿草旣分甓社湖之珠文采被诸生勿惜景阳机之锦誓期骖蹇勉附絶尘
　　代谢刘制置举状
　　无冉子五秉粟冰守冷官得刘公一纸书春回寒谷初非挟炭以游罏冶乃肯挿翮而生风涛省分逾涯扪心知恧自古道之榛塞致公举之陵夷田歆举六人而五得于贵戚之书巨源荐十士而九出于权门之属视冰子如纎芥礼白屋者几人非有特达之大贤谁起伶俜之孤胄如某者鸥苹野性萤雪謏儒解兰东臯幸脱虀盐之债采芹泮水尚哦苜蓿之盘有书盈车无氊对客穷年兀兀见笑诸生枵腹便便贻嘲弟子宁打头于宛丘之舎敢骧首于吏部之门无袜线之寸长或囊锥之頴脱静循所自有相其逄某官洪井金丹酆城寳剑方涉赤墀之涂登文石之陛乃劳侍从之事厌承明之庐辍从豹尾之班来镇蚕丛之国兴齐鲁之化于四蜀揖翁邑之风于两京不间菲葑尽归桃李致使牛衣之子亦叨雉矢之书某敢不漆豫酬恩抗回厉志国士遇报以国士敢负知逢中书君今不中书尚期拂拭丘山恩重丝髪身微
　　通陈总领
