<!-- { "loadSidebar": true } -->
　　二月庚戌，太师文彦博除开府仪同三司、河东节度使致仕。有《除彦博制》，有《河东官吏军民示喻敕书》，有《送彦博致仕还洛诗三首》。三月壬申，以尚书左丞韩忠彦同知极密院事，以翰林学士承旨苏颂为尚书右丞。有赐忠彦、颂辞免不允诏，有《赐知枢密院孙固乞致仕不许不允诏》。己卯，以知亳州邓温伯为翰林学士承旨。四月，有《乞罢五月朔旦朝会札子》，上从之。丁巳，辙有《太皇太后皇帝以旱赐门下避殿减膳罢五月朔文德殿视朝手诏》二首。辛酉，有《除冯京司空彰德军节度使再任知大名府制》，有《彰德军官吏军民示喻敕书》。五月己巳，有《端午帖子二十七首》。乙亥，群臣诣阁门拜表请御正殿复常膳，有《不许不允批答》。自是四上表乃从之。壬辰，以辙为龙图阁直学士、御史中丞，有辞免札子并谢表。六月辛丑，以礼部侍郎陆佃权礼部尚书，兵部侍郎赵彦若权兵部尚书。辙有《论执政生事札子》，有《分别邪正札子》。自元初革新庶政，至是五年矣。一时人心已定，惟元丰旧党分布中外，多起邪说，以摇撼在位。吕大防及中书侍郎刘挚尤畏之，遂建言欲引用其党，以平旧怨，谓之“调停”。宣仁后疑不决，辙于延和面论其非，退复再以札子论之，反复深切，宣仁后命宰执于帘前读之，仍喻之曰：“苏辙疑吾君臣遂兼用邪正，其言极中理。”诸公相从和之。自是，参用邪正之说衰矣。八月丙辰，辙言新除知荆州王光祖不当。诏以光祖为太原府路总管。九月八日，有《论役法五事札子》。十月己酉，以徐君平、虞策并为监察御史，从辙荐也。又言新除知顺安军王安世罪状，诏罢为京西南路都监，其违法事，令都水监依条施行。癸丑，辙有《裁损待高丽事件札子》，从之。乙卯，龙图阁学士滕元发卒。辙有《乞优恤元发家札子》。十二月辛卯，尚书右丞许将罢为资政殿学士、知许州。甲辰，殿中侍御史上官均言：“右丞许将不当罢执政，中丞苏辙、侍御史孙升等附会大臣意指，奸邪不忠。臣窃闻外议，以为辙等合为朋党，动移圣意，以疑似不明细事，合请并力逐一执政，自此大臣人人不得安位矣。伏乞早赐施行，以协中外之望。”诏罢均知广德军。丁未，以辙为龙图阁学士。六年辛未

　　二月庚寅朔。辛卯，门下侍郎刘挚为尚书右仆射、兼中书侍郎。癸巳，以辙为中大夫、守尚书右丞。有辞免札子四首。辙言：“兄轼召还，本除吏部尚书，以臣之故，除翰林学士承旨。臣之私意尤不遑安，乞寝新命，与兄轼同备从官。”诏不许。有谢表二首。己酉，有《谢生日表二首》。八月辛亥，以轼为龙图阁学士、知颍州。有《次韵子瞻感旧》诗，有《乞外任札子》。十月庚戌，上朝献景灵宫，因幸太学。有《次韵门下吕相公车驾视学》诗。甲戌，以王巩得罪，自劾，家居待罪，遣中使赐诏不允。十一月乙酉朔，右仆射刘挚以观文殿学士知郓州。庚子，监察御史安鼎罢知绛州。先是，鼎与赵君锡、贾易同造飞语，诬罔兄轼恶逆之罪。君锡、易既谪去，鼎犹在言路，复因王巩事，攻辙甚急。宣仁察其诬，故斥黜之。辛丑，中书侍郎傅尧俞卒，有挽辞。十二月乙卯朔，张文定公方平卒。甲戌，有《祭方平文》。扼，有《李简夫少卿诗集序》。七年壬申

　　二月癸酉，有《生日谢表二首》。四月，以辙摄太尉、充册皇后告期使。五月戊戌，立皇后孟氏。六月辛酉，以辙为大中大夫、守门下侍郎。有辞免札子一首、表二首、谢表二首。八月，有祭与可及文逸民文二首。癸酉，故龙图阁学士滕甫葬。有甫挽词二首。九月壬辰，太皇太后垂帘，三省进呈翰林学士顾临等郊祀议。太皇太后曰：“宜依仁宗先帝故事。”吕大防、苏颂与辙请合祭，唯范百禄议不同。甲午，再进呈。太皇太后宣谕曰：“皇帝即位以来，未尝亲祀天地，今且合祭，宜有名也。”令学士院降诏。十一月癸巳，合祭天地于圜丘，大赦天下。有《进郊祀庆成》诗并状。以郊祀恩特加护军，进开国伯、食实封二百户。有《乞免加恩表二首》、《谢加恩表二首》。八年癸酉

　　正月癸巳，有《次韵子瞻上元扈从观灯》诗。二月丁卯，有《谢生日表二首》。三月丁亥，监察御史董敦逸言辙及范百禄差除不当事，留中不下。辙奏：“臣近以御史董敦逸言川人大盛，差知梓州冯如晦不当，指为臣过，遂具札子及面陈本末。寻蒙德音宣谕，察敦逸之妄，而以臣言为信。臣德望浅薄，言者轻相诬罔，若非圣明在上，心知邪正所在，则孤危之踪，难以自安。切详敦逸所言，谓冯如晦事乃其前状所言之一，则其余事不可不辩，遂乞一一付外施行。复蒙再三宣谕，以谓其他别无实事。伏惟圣恩深厚，知臣愚拙，曲加庇护，仰涵恩造，死生不忘。然臣忝备执政，如人言臣过恶，而嘿然不辩，实难安职。陛下爱臣虽深，而不令臣得知敦逸所言，臣窃有所未谕也。若敦逸所言果中臣病，何惜使臣引去，以谢朝廷；若敦逸所言不实，亦使臣略加别白，然后出入左右，粗免愧耻。如不蒙开允，非所以爱臣也。所有董敦逸言臣章疏，伏乞早赐付三省施行。”己丑，有《北流软堰札子》。四月甲子，以李清臣为吏部尚书。给事中范祖禹封还诏书，进呈不允。辙于前极论之。己卯，罢。五月丙申，董敦逸罢知临江军。六月巳未，赐知颍昌府范纯仁诏书，召赴阙。七月丙子，以纯仁为右仆射、兼门下侍郎。八月庚申，张方平葬。有祭方平文并挽词。辛酉，太皇太后不豫。壬戌，吕大防、范纯仁、苏辙、郑雍、韩忠彦、刘奉世入问圣体。九月戊寅，太皇太后高氏崩。乙酉，诏辙撰《大行太皇太后谥册文》。癸巳，有《祭兄嫂同安郡君王氏文》。十一月戊子，三省枢密院同进呈，中书舍人吕希纯封还刘惟简等除内侍省押班词头。上曰：“禁中阙人，兼亦有近例。”吕大防奏曰：“虽有此，众论颇有未安。”辙曰：“此事非谓无例，盖为亲政之初，中外拭目以观圣德。首先擢用内臣，故众心惊疑耳。然臣等昨来开陈不尽，不能仰回圣意，致使宣布于外，以至有司封驳，此皆臣等之罪。”刘奉世曰：“虽在近例，外人不可户晓，但以率先施行为非耳。”大防曰：“致令人言，浼渎圣听，此实臣罪。今若不从其言，其余舍人亦必未肯奉行，转益滋章，于体不便。臣闻，太祖一日退朝，有不悦之色，左右觉而问之。太祖曰：‘适对臣僚指挥，事有失当，至今悔之也。’以此见人主不以无失为明，以能悔而改之为善耳。”上释然曰：“除命且留，俟庙取旨可也”。辙又奏：“窃闻仁宗听政之初，即下手诏，凡内批转官或与差遣并未得施行，仰中书、枢密院审取处分。史臣记之曰：‘是时上方亲阅庶政。中外闻之，人情大悦。’正与今日事相类耳矣。”大防等知上从善如流，莫不欣幸。壬辰，辙言：“奉敕撰《大行太皇太后谥册文》，谨先进呈。”诏恭依。壬寅，辙奏准敕差篆太皇太后谥宝文，太常寺状：“合依所请到谥以‘宣仁圣烈皇后之宝’为文。”十二月己巳，群臣诣庆寿宫，上大行太皇太后谥册。绍圣元年甲戌

