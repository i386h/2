<!-- { "loadSidebar": true } -->
　　在阳而舒在隂而惨性之常也履险而栗涉夷而防情之变也观揖让而退覩交战而竞目之感也闻韶濩而和聆郑卫而靡耳之动也夫其舒则怡【一作洽】惨则悴栗则止防则通退则无咎竞则有悔和则安乐靡则忧危情性耳目优劣若此故君子慎居处谨视听焉沔州刺史贾载吾家之良也理沔州未期月而政和于聴【一无此字】讼堂之西因髙构宇不出庭户在云霄矣却负大别之髙俯视沧浪【一作海】之浸阅吴蜀楼船之殷览【一作鍳】荆衡薮泽之大亦有防哉性得情适耳虚目开且处动则倦理倦莫若静处静则明惟明以理动穷则变变则通通则乆今沔州灵府恬而神用爽政是以和观其前户后牖顺开阖之义简也上栋下宇无雕斵之饰俭也简近于智俭近于【一作于】仁仁智居之何陋之有况乎当发生之辰则攅秀木于髙砌见莺其鸣矣处台榭之月则纳清风于洞戸见暑之徂矣洎摇落之时则俯颢气于轩槛见火之流矣值严凝之序【一作节】则目素彩于檐楹【一作栖同云于扄闼】见雪之纷矣政成颂清体安心逸而诗人之兴常在当【一作常】时之兴秋兴最髙因以命亭焉余自巴丘徴赴宣室歇鞍棠树之侧解带竹林之下嘉其俛仰美其动息乃命进牍抽毫以记【二字一作志】之
　　卢郎中浔阳竹亭记　　　　独孤及
　　古者半夏生木堇荣君子居髙明处台榭后代作者或用山林水泽鱼鸟草木以深其趣而家【一作佳】景有大小道机有广狭必以寓目放神为性情筌蹄则不俟沧洲而闲不出户庭而适前尚书右司郎中卢公地甚贵心甚逺欲卑其制【集作欲卑其志】而髙其行故因数仞之丘伐竹为亭其髙出于林表可用逺望工不过凿户牖费不过剪茅茨以俭为饰以静为师辰之良景之美必作于是凭南轩以瞰原隰冲然不知锦帐粉闱之贵于此亭适也前有香草恠石杉松罗生宻篠翠竿【集作筠】腊月碧鲜风动雨下声比箫籁亭外有山围湓城峯名香炉归云轮囷片片可数天香天皷若在耳鼻是其所以夸逋客而傲汉貂者百里奚爵禄不入故饭牛而牛肥卢公恬智相养于是竹亭构而天机畅尝试论亭之趣夫物不感则性不动故景【集作境】对而心驰也欲不足则患不至【集作去】故意惬而神完也耳目之用繁于物得丧之源牵于事哀乐之柄成乎心心和于内而事物【集无此字】应于外则登临殊途其适一也何必嬉东山禊兰亭爽志荡目然后称赏公欲其迹之可乆故命余为志
　　抚州南城县客馆新亭记
　　古者国野之道十里有庐庐有饮食三十里有宿宿有路室于是乎【集无此字】賔客有止之【集作底止】羁旅有寄寓而是邦下【集作也】与两越七闽犬牙其疆守官者以为地遐途穷而行迈之罕到也则杀其礼而阙其物焉无修除之无井树之设及客【集作賔】至则候人不为导里不授馆而盘飡薪刍之贶业【集作弃】如也由是途而往者佥曰陋如之何是嵗也台司审县尹之寄擢王公昕为南城公至之日则制其【集作考于】事典陈其艺极视年之上下去民之疾苦凡三月而南城之人和于是饰廏置以候賔客葺旅次以待羁旅夏六月筑其舘辨其域于道用作新亭于舘之阳厦屋耽耽俯瞰濬壑賔位在左主位在右然后铲【集作刬】墝埆堙坎窞以为大逵属之于溪设双船【集作航】于清津以备迳渡【集作经度】每将之迎之则自郊劳至于致饮【集作饩非】无旷礼无违物而兹亭之经始也取废彻之材以利【集作移】用用廼有节入鞭扑之赎以庀工工忘其劳崇栋宇之制【集作杜燥湿之虞】以礼【集作憇】賔賔至如归三者不愆于素功是以懋政是以立若行者有犯较之祭居者修饮饯之好登斯临斯酾酒以赠之则溪云竹风生于戸【集作栋】牖而緑野青山为之【集作吾】亭衢三爵之后可以送千里之目可以道四方之志焉兹又胜防之佳境凡底绩以兴利革故以谋始修礼以备物僝功以成务政之大者宜其刋作者之茂实以示后嗣不然他山之石何以在此【此字集作兹亭也】是嵗广徳二年也
　　马退山茅亭记　　　　　　柳宗元
　　冬十月作新亭于马退山之阳因髙丘之阻以势无欂栌节棁之华不斵椽不剪茨不列墉白云为藩篱碧山为屏风昭其俭也是山崒然起于莽苍之中驰奔云矗亘数十百里尾蟠荒陬首注大溪诸山来朝势落【集作若】星拱苍翠诡【集作万】状绮布绣错盖天储【集作钟】秀于是不限于遐裔也然以壤接荒服俗参夷徼周王之马迹不到谢公之屐齿不及岩迳萧条登探者以为叹嵗在辛卯我仲兄以方牧之命试于是邦夫其徳及故信孚信孚故人和人和故政多暇日繇是常徘徊此山以寄胜槩廼塈廼涂作我攸宇于是不崇朝而木工告成毎风止雨收烟霞澄鲜輙角巾鹿裘率昆弟友生冠者五六人步山椒而登焉于是手弹丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军则清湍脩竹芜没于空山矣是亭也僻介闽岭佳境罕到不书所作使盛迹郁堙是贻林涧之媿也故志之
　　寒亭记　　　　　　　　　元　结
　　永泰丙午中廵属县至江华县大夫忂令问咨曰县南水石相胜【集作映】望之可爱相传不可登临俾求之得洞穴而入栈险以通之始得构茅亭于石上及亭成也以阶槛凭空下临长江轩楹云端上齐絶巅若旦暮景风烟霭异色苍苍石墉含映水木欲名斯亭状类不得敢请名之表示来世于是休于亭上为商之曰今大暑登之疑天时将寒炎蒸之地而清凉可安合【集有不字】命之曰寒亭【集有与字】乃为寒亭作记刻之亭背
　　殊亭记
　　癸卯中扶风马向兼理武昌以明信严断恵正为理故政不待时而成于戏若明而不信严而不断恵而不正虽欲理身终不自理况于人哉公能令人理始身多暇昭我畏暑且为凉亭亭临大江复在【集作出】山上佳木扬【集作木相】防常多清风廵廻极望目不厌逺吾见公材殊政殊迹殊为此亭又殊因命之曰殊亭斵石刻记立于亭侧庶几来者无所惑焉
　　广宴亭记
　　樊水东尽其南乃樊山北鲜津吏欲于鲜上而【集作以】为候舎漫叟家于樊上不醉则闲乃相其地形验之图记实吾故宴逰之处县大夫马公登之叹曰谢公赠伏武昌诗云樊山开广宴非此地耶吾欲因而修之命曰广宴亭何如漫叟颂之曰古人将修废遗尤异之事为君子之道于戏天下之废遗尤异之事如此亭者谁能脩而旌之天将厌悔徃乎【集有如字】公方壮而有是心也吾当裁畜简札待【集作持】为之颂故作广宴亭记以先意云
　　钟陵东湖亭记　　　　　　符　载
　　雷霆风雨荡阳之积也河海川谷泄隂之凝也楼观台榭宣人之滞也天气郁则两曜不明地气塞则万物不生人气壅则百神不灵我常侍李公架崇冈作新亭导百骸理七情用斯义也况是郡也翼轸之所照烛江湖之所潨射扼七城控百越地侔千乗艘驾万舳王臣聘客环至吾府将有以省风而修好也我有善地不筑不盖我有樽酒不斟不酌其将欲敛诗人葛屦之刺乎甚不然也先是东湖汗漫与江邉际秋潦备助人忧为鱼故相齐公筑塘以御之厌【伊业切】杀水势且便车马尽续则懋为涂或微而洪之民盖累钜万口噫【乌卖切】息雷动嘘气雾散繇是行里者骈肩碍踵不得周旋焉我常侍作桥以张之其修也可以发二矢其广也可以方两轩结构髙标掲蘖孱顔白昼晴虹东西竟天恢里闬之廹隘通乡遂之廻【去声】还【一作逺】千轮驰万蹄驱浑浑浩浩水流颷骇盛矣哉泽民利物如是其伟也公乐斯桥之豪大慨【一作观】斯桥之孤峙常欲建亭卜势迭为光华防春物含秀啸领賔从亟【疑作咸】来乎其上相与牵率履行而东连冈崒然横我步武以为兹地必答前志喜形于色竦身而登之即果若真宰以万古之胜待我矣平坳漏削崕防鸿盘数仞不知柸土真天造也公蹔纡宻思计校呈状万材已构他人不知于是匠受令【一作教】吏受命谈笑盼睐而亭成其望也神张【一作长】其登也形端其髙也渠渠其还也耽耽横四栋以焘奡辟八扉而呀豁飞廊连轩以翼翥旁舍杳霭而云合然后廻首永睇从风开襟当轩万井直视千里西山逦迤横拥辽夐占防苍翠古来无人一朝此地尽得归我毎良辰嘉客思有宴赏輙具肴酒共为欢娱天晴日宴湖光入座寂寞虚彻眇然四去或无鸟过不辨空水于戏牧钟陵之民五改火矣首年而衣食富二年而奸慝禁三年而礼让兴大抵以清浄慈恵为理本刚明正直为化基与民同欲万戸一令遂用无事里中或謡曰李公不愉吾何以居李公不室吾何以逸夫如是即斯亭斯榭士林君子犹以为固欤异日捧飞诏拥丹毂霈然为霖沃旱濡焦彼氓之班白童稚徘徊于堦墀间者即羊公之岘首召伯之棠树讴歌思慕尤在永乆而不在兹日也载尝忝从事重逰旧所猥获登践陋顔一开顾兹盛羙瞽蒙有颂然事光而材薄多见其不知量矣是亭居东湖之上因请諡之曰东湖亭
　　二公亭记　　　　　　　　欧阳詹
