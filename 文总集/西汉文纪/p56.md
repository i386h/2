<!-- { "loadSidebar": true } -->
　　郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都防延夀副校尉汤承圣指倚神灵总百蛮之君防城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西埽谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来賔愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为逺况万里之外其勤至矣延夀汤既未获受祉之报反屈捐命之功久挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而仅获骏马三十匹虽斩宛王毋鼓之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人今康居国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之且常恵随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功上初陵封事【汤善将作大匠解万年及成帝作初陵万年与汤议欲营起邑居成大功巳当防重赏而汤妻家在长安不乐东方宜求徙可得赐田宅俱善汤心利之即上封事上从其计果起昌陵邑后徙内郡国民万年自诡三年可成后卒不就羣臣多言不便者下有司议上乃下诏罢昌陵】
　　初陵京师之地最为肥美可立一县天下民不徙诸陵三十余岁矣闗东富人益众多规良田役使贫民可徙初陵以彊京师衰弱诸侯又使中家以下得均贫富汤愿与妻子家属徙初陵为天下先
　　有司请罢昌陵议
　　昌陵因卑为髙积土为山度便房犹在平地上客土之中不保幽防之灵浅外不固卒徒工庸以钜万数至防脂火夜作取土东山且与谷同贾作治数年天下徧被其劳国家罢敝府臧空虚下至众庶嗸嗸苦之故陵因天性据真土处埶高敞旁近祖考前又已有十年功绪宜还复故陵勿徙民
　　成帝罢昌陵诏【永始元年】
　　朕执徳不固谋不尽下过聴将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
　　赵增寿
　　陈汤惑众议【成帝诏罢昌陵汤言当复发徙传相语者十数人丞相御史奏汤惑众不道廷尉増夀议上下汤与解万年俱徙敦煌】
　　不道无正法以所犯剧易为罪臣下丞用失其中故移狱廷尉无比者先以闻所以正刑罚重人命也明王哀悯百姓下制书罢昌陵勿徙吏民已申布汤妄以意相谓且复发徙虽颇惊动所流行者少百姓不为变不可谓惑众汤称诈虚设不然之事非所宜言大不敬也
　　成帝免陈汤制
　　廷尉増夀议是汤前有讨郅支单于功其免汤为庶人徙敦煌
　　又白解万年
　　故将作大匠万年佞邪不忠妄为功诈多赋敛烦繇役兴卒暴之作卒徒防辜死者连属毒流众庶海内怨望虽防赦令不宜居京师
　　王尊【字子赣涿郡髙阳人厯迁司校尉为京兆尹有声终东郡太守】
　　告安定属县教【尊为虢令以高第擢安定太守到官出教告属县又出教敇掾功曺下五官掾张辅狱】
　　令长丞尉奉法守城为民父母抑强扶弱宣恩广泽甚劳苦矣太守以今日至府愿诸君卿勉力正身以率下故行贪鄙能变更者与为治明慎所职无以身试法
　　敇掾功曹教
　　敇掾功曺各自底厉助太守为治其不中用趣自避退毋久妨贤夫羽翮不修则不可以致千里闑内不理无以整外府丞悉署吏行能分别白之贤为上毋以富贾人百万不足与计事昔孔子治鲁七日诛少正卯今太守视事已一月矣五官掾张辅懐虎狼之心贪污不轨一郡之钱尽入辅家然适足以矣今将辅送狱直符史诣閤下从太守受其事丞戒之戒之相随入狱矣劾丞相匡衡等奏【丞相衡御史大夫张谭元帝时皆畏事石显至成帝即位显不复典权衡谭共奏免显等官尊为司校尉劾奏上以新即位重伤大臣下御史丞问状御史丞劾尊左迁为髙陵令○张谭匡衡传作甄谭】
　　丞相衡御史大夫谭位三公典五常九徳以总方略壹统类广教化美风俗为职知中书谒者令显等专权擅埶大作威福纵恣不制无所畏忌为海内患害不以时白奏行罚而阿谀曲从附下罔上懐邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临享罢卫士衡与中二千石大鸿胪赏等防坐殿门下衡南乡赏等西乡衡更为赏布东乡席起立延赏坐私语如食顷衡知行临百官共职万众防聚而设不正之席使下坐上相比为小恵于公门之下动不中理乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无怵惕肃敬之心骄慢不谨皆不敬
　　御史丞劾王尊奏
　　尊妄诋欺非谤赦前事猥厯奏大臣无正法饰成小过以涂污宰相摧辱公卿轻薄国家奉使不敬
　　行县还上奏【尊为京兆尹出行县男子郭赐自言许仲家十余人共杀赐兄赏公归舎吏不敢捕尊还上奏御史大夫忠劾尊免官吏多称惜之湖三老公乗与等上书讼尊治京兆功效上复以尊为徐州刺史】
　　强不陵弱各得其所寛大之政行和平之气通
　　御史大夫忠奏
　　尊暴虐不改外为大言倨嫚姗上威信日废不宜备位九卿
　　公乗兴
　　讼王尊书
　　往者南山盗贼阻山横行剽劫良民杀奉法吏道路不通城门至以警戒步兵校尉使逐捕暴师露众旷日烦费不能禽制二卿坐黜羣盗寖彊吏气伤沮流闻四方为国家忧当此之时有能捕斩不爱金爵重赏闗内侯宽中使问所征故司校尉王尊捕羣盗方略拜为谏大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之间大党震壊渠率效首贼乱蠲除民反农业拊循贫弱鉏耘豪强长安宿豪大猾东市贾万城西萭章翦张禁酒赵放杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法案诛皆伏其辜奸邪销释吏民悦服尊拨剧整乱诛暴禁邪皆前所稀有名将所不及虽拜为真未有殊絶褒赏加于尊身今御史大失奏尊伤害隂阳为国家忧无承用诏书之意靖言庸违象恭滔天原其所以出御史丞杨辅故为尊书佐素行隂贼恶口不信好以刀笔陷人于法辅尝醉过尊大奴利家利家捽抟其颊兄子闳拔刀欲刭之辅以故深怨疾毒欲伤害尊疑辅内懐怨恨外依公事建画为此议傅致奏文浸润加诬以复私怨昔白起为秦将东破韩魏南拔郢都应侯谮之赐死杜邮吴起为魏守西河而秦韩不敢犯防人间焉斥逐奔楚秦聴浸润以诛良将魏信防言以逐贤守此皆偏聴不聪失人之患也臣等窃痛伤尊修身洁已砥节首功刺讥不惮将相诛恶不避豪强诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防棘木之聴独掩怨雠之偏奏猥被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉孔子曰爱之欲其生恶之欲其死是惑也浸润之譛不行焉可谓明也矣愿下公卿大夫博士议即定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得茍免及任举尊者当获选举之辜不可但已即不如章饰文深诋以愬无罪亦宜有诛以惩防贼之口絶诈欺之路唯明主参详使黑白分别【并汉书】






　　西汉文纪巻十五
　　钦定四库全书
　　西汉文纪巻十六　　　　明　梅鼎祚　编薛宣【字赣君东海郯人成帝初为中丞厯御史大夫代张禹为丞相封高阳侯坐兄弟不和免为庶人】
　　与高陵令杨湛书
　　【宣厯临淮陈留太守入为左冯翊髙陵令杨湛栎阳令谢游皆贪猾不逊持郡短长及宣视事隂求其罪臧其得所受取察湛有改节敬宣之意乃手自牒书条其奸臧封与湛湛即时解印绶为记谢宣终无怨言而游自以大儒有名轻宣宣独移书显责之游亦解印绶去】
　　吏民条言君如牒或议以为疑于王守盗冯翊敬重令又念十金法重不忍相暴章故宻以手书相晓欲君自图进退可复伸眉于后即无其事复封还记得为君分明之
　　移栎阳令谢游书
　　告栎阳令吏民言令治行烦苛适罚作使千人以上贼取钱财数十万给为非法卖买听任富吏贾数不可知证验以明白欲遣吏考案恐负举者耻辱儒士故使掾平镌令孔子曰陈力就列不能者止令详思之方调守【平掾之名镌谓琢凿也】
　　移劳平陵粟邑二令书
　　【宣奏平陵令薛恭粟邑令尹赏换县二人视事数月而两县皆治宣因移书劳勉之】
　　昔孟公绰优于赵魏而不宜滕薛故或以徳显或以功举君子之道焉可怃也属县各有贤君冯翊垂拱防成愿勉所职卒功业
　　移池阳书
　　【池阳令举廉吏狱掾王立府未及召闻立受囚家钱宣责县案验乃其妻受系者钱万六千狱掾实不知慙恐自杀宣闻之移书】
　　县所举亷吏狱掾王立家私受赇而立不知杀身以自明立诚廉士甚可闵惜其以府决曹掾书立之柩以显其魂府掾史素与立相知者皆予送【并汉书】
　　下贼曹掾张扶教【宣为左冯翊日至休吏扶独不肯休坐曹治事宣出教】
　　盖礼贵和人道尚通日至吏以令休所繇来久曹虽有公职事家亦望私恩意掾宜从众归对妻子设酒肴请乡里壹笑相乐斯亦可矣
　　上成帝论吏治疏【成帝初即位宣为中丞执法殿中外摠部刺史上疏言吏多苛政上嘉纳之】
　　陛下至徳仁厚哀闵元元躬有日仄之劳而亡佚豫之乐允执圣道刑罚惟中然而嘉气尚凝隂阳不和是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职举错各以其意多与郡县事至开私门聴防佞以求吏民过失谴呵及细防责义不量力郡县相迫促亦内相刻流至众庶是故乡党阙于嘉賔之懽九族忘其亲亲之恩饮食周急之厚弥衰送往劳来之礼不行夫人道不通则隂阳否鬲和气不兴未必不由此也诗云民之失徳干糇以愆鄙语曰苛政不亲烦苦伤恩方刺史奏事时宜明申敇使昭然知本朝之要务臣愚不知治道唯明主察焉
