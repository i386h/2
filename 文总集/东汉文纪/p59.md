<!-- { "loadSidebar": true } -->
　　臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公孝景皇帝骄梁孝王而二弟阶宠终用防慢卒周有播荡之祸汉有爰盎之变窃闻渤海王悝慿至亲之属恃偏私之爱失奉上之节有僭慢之心外聚剽轻不逞之徒内荒酒乐出入无常所与羣居皆有口无行或家之弃子或朝之斥臣必有羊胜伍被之变州司不敢弹纠傅相不能匡辅陛下隆于友于不忍遏絶恐遂滋蔓为害弥大乞露臣奏宣示百僚使臣得于清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之讥渤海有享国之庆不然惧大狱将兴使者相望于路矣臣职典禁兵备御非常而妄知藩国干犯至戚罪不容诛不胜愤懑谨冐死以闻
　　刘淑【字仲承河间乐成人举贤良方正拜议郎厯侍中虎贲中郎将与窦武等为宦官所害】日食对防【后汉纪延熹八年正月丙申晦日有食之诏公卿校尉举贤良方正各一人河间刘淑对○范书云永兴二年淑对防为天下第一】
　　臣闻立天之道曰隂与阳立人之道曰仁与义故夫妇正则父子亲父子亲则君臣通君臣通则仁义立仁义立则隂阳和而风雨时矣夫吉凶在人水旱由政故势在臣下则地震坤裂下情不通则日月失明百姓怨恨则水旱暴兴主上骄盈则泽不下流由此观之君其纲也臣其纪也纲纪整则万目张君臣正则万国理故能父慈子孝夫信妇贞兄爱弟顺如此则隂阳和风雨时万物得所矣
　　襄楷【字公矩平原隰隂人举方正征博士并不就】
　　上桓帝论灾异疏【桓帝时宦官専朝政刑暴滥又比失皇子灾异尤数楷善天文隂阳之术延熹九年自家诣阙上疏不省十数日复上疏即召诣尚书问状尚书上其对诏下有司处正尚书承诏奏劾楷论刑】
　　臣闻皇天不言以文象设教尧舜虽圣必厯象日月星辰察五纬所在故能享百年之寿为万世之法臣窃见去岁五月荧惑入太微犯帝坐出端门不轨常道其闰月庚辰太白入房犯心小星震动中耀中耀天王也傍小星者天王子也夫太微天廷五帝之坐而金火罚星扬光其中于占天子凶又俱入房心法无继嗣今年岁星久守太微逆行西至掖门还窃执法岁为木精好生恶杀而淹留不去者咎在仁德不修诛罚大酷前七年十二月荧惑与岁星俱入轩辕逆行四十余日而邓皇后诛其冬大寒杀鸟兽害鱼鼈城傍竹栢之叶有伤枯者臣闻于师曰栢伤竹枯不出三年天子当之今洛阳城中人夜无故呌呼云有火光人声正諠于占亦与竹栢枯同自春夏以来连有霜雹及大雨雷而臣作威作福刑罚急刻之所感也太原太守刘瓆南阳太守成瑨志除奸邪其所诛剪皆合人望而陛下受阉竖之谮乃逺加考逮三公上书乞哀瓆等不见采察而严被谴让忧国之臣将遂杜口矣臣闻杀无罪诛贤者祸及三世自陛下即位以来频行诛伐梁寇孙邓并见族灭其从坐者又非其数李云上书明主所不当讳杜众乞死谅以感悟圣朝曾无赦宥而并被残戮天下之人咸知其寃汉兴以来未有拒谏诛贤用刑太深如今者也永平旧典诸当重论皆须冬狱先请后刑所以重人命也顷数十岁以来州郡玩习又欲避请谳之烦辄托疾病多死牢狱长吏杀生自已死者多非其罪魂神寃结无所归诉淫厉疾疫自此而起昔文王一妻诞致十子今宫女数千未闻庆育宜修德省刑以广螽斯之祚又七年六月十三日河内野王山上有龙死长可数十丈扶风有星陨为石声闻三郡夫龙形状不一小大无常故周易况之大人帝王以为符瑞或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死始皇逃之死于沙邱王莽天凤二年讹言黄山宫有死龙之异后汉诛莽光武复兴虚言犹然况于实邪夫星辰丽天犹万国之附王者也下将畔上故星亦畔天石者安类坠者失埶春秋五石陨宋其后襄公为楚所执秦之亡也石陨东郡今陨扶风与先帝园陵相近不有大丧必有畔逆按春秋以来及古帝王未有河清及学门自坏者也臣以为河者诸侯位也清者属阳浊者属隂河当浊而反清者隂欲为阳诸侯欲为帝也太学天子敎化之宫其门无故自坏者言文德将丧教化废也京房易传曰河水清天下平今天垂异地吐妖人厉疫三者并时而有河清犹春秋麟不当见而见孔子书之以为异也臣前上琅邪宫崇受于吉神书不合明听臣闻布谷鸣于孟夏蟋蟀吟于始秋物有微而志信人有贱而言忠臣虽至贱诚愿赐清闲极尽所言
　　济河清上疏【水经注引续汉书延熹九年济隂东郡济北平原河水清襄楷上疏明年宫车晏驾征解渎侯为汉嗣是为灵帝○按此前书及之然此似自为一疏范晔书襄楷传絶不及济河若诸候征应事】
　　春秋注记未有河清而今有之易干凿度曰上天将降嘉应河水先清京房易传曰河水清天下平天垂异地吐妖民厉疾三者并作而有河清春秋麟不当见而见孔子书以为异河者诸侯之相清者阳明之征岂独诸侯有窥京师也
　　复上书
　　臣伏见太白北入数日复出东方其占当有大兵中国弱四夷强臣又推步荧惑今当出而潜必有隂谋皆由狱多寃结忠臣被戮德星所以久守执法亦为此也陛下宜承天意理察寃狱为刘瓆成瑨亏除罪辟追录李云杜众等子孙夫天子事天不孝则日食星鬬比年日食于正朔三光不明五纬错戾前者宫禁所献神书专以奉天地顺五行为本亦有兴国广嗣之术其文易晓参同经典而顺帝不行故国不兴孝冲孝质频世短祚臣又闻之得主所好自非正道神为生虐故周衰诸侯以力征相尚于是夏育申休宋万彭生任鄙之徒生于其时殷纣好色妲己是出叶公好龙真龙游廷今黄门常侍天刑之人陛下爱待兼倍常宠继嗣未兆岂不为此天官宦者星不在紫宫而在天市明当给使主市里也今乃反处常伯之位实非天意又闻宫中立黄老浮屠之祠此道清虚贵尚无为好生恶杀省欲去奢今陛下嗜欲不去杀罚过理既乖其道岂获其祚哉或言老子入夷狄为浮屠浮屠不三宿桑下不欲久生恩爱精之至也天神遗以好女浮屠曰此但革囊盛血遂不盻之其守一如此乃能成道今陛下婬女艳妇极天下之丽甘肥饮美单天下之味奈何欲如黄老乎
　　对尚书状
　　臣闻古者本无宦官武帝末春秋髙数游后宫始置之耳后稍见任至于顺帝遂益繁炽今陛下爵之十倍于前至今无继嗣者岂独好之而使之然乎
　　尚书奏劾襄楷
　　宦者之官非近世所置汉初张泽为大谒者佐绛侯诛诸吕孝文使赵谈参乘而子孙昌盛楷不正辞理指陈要务而析言破律违背经艺假借星宿伪托神灵造合私意诬上罔事请下司隶正楷罪法收送洛阳狱
　　荀爽【字慈明一名谞颍川颍隂人拜郎中厯光禄勲进司空】
　　对策【桓帝延熹九年太常赵典举爽至孝拜郎中对策陈便宜奏闻即弃官去】
　　臣闻之于师曰汉为火德火生于木木盛于火故其德为孝其象在周易之离夫在地为火在天为日在天者用其精在地者用其形夏则火王其精在天温暖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝廉夫丧亲自尽孝之终也今之公卿及二千石三年之丧不得即去殆非所以增崇孝道而克称火德者也往者孝文劳谦行过乎俭故有遗诏以日易月此当时之宜不可贯之万世古今之制虽有损益而谅闇之礼未尝改移以示天下莫遗其亲今公卿羣寮皆政教所瞻而父母之丧不得奔赴夫仁义之行自上而始敦厚之俗以应乎下传曰丧祭之礼阙则人臣之恩薄背死忘生者众矣曾子曰人未有自致者必也亲丧乎春秋传曰上之所为民之归也夫上所不为而民或为之故加刑罚若上之所为民亦为之又何诛焉昔翟方进以自备宰相而不敢逾制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也事失宜正过勿惮改天下通丧可如旧礼臣闻有夫妇然后有父子有父子然后有君臣有君臣然后有上下有上下然后有礼义礼义备则人知所厝矣夫妇人伦之始王化之端故文王作易上经首乾坤下经首咸恒孔子曰天尊地卑乾坤定矣夫妇之道所谓顺也尧典曰厘降二女于妫汭嫔于虞降者下也嫔者妇也言虽帝尧之女下嫁于虞犹屈体降下勤修妇道易曰帝乙归妹以祉元吉妇人谓嫁曰归言汤以娶礼妇其妹于诸侯也春秋之义王姬嫁齐使鲁主之不以天子之尊加于诸侯也今汉承秦法设尚主之仪以妻制夫以卑临尊违乾坤之道失阳唱之义孔子曰昔圣人之作易也仰则观象于天俯则察法于地覩鸟兽之文与地之宜近取诸身逺取诸物以通神明之德以类万物之情今观法于天则北极至尊四星妃后察法于地则昆山象夫卑泽象妻覩鸟兽之文鸟则雄者鸣雊雌能顺服兽则牡为唱导牝乃相从近取诸身则干为人首坤为人腹逺取诸物则木实属天根荄属地阳尊隂卑葢乃天性且诗初篇实首关雎礼始冠婚先正夫妇天地六经其防一揆宜改尚主之制以称乾坤之性遵法尧汤式是周孔合之天地而不谬质之鬼神而不疑人事如此则嘉瑞降天吉符出地五韪咸备各以其叙矣昔者圣人建天地之中而谓之礼礼者所以兴福祥之本而止祸乱之源也人能枉欲从礼者则福归之顺情废礼者则祸归之推祸福之所应知兴废之所由来也众礼之中婚礼为首故天子娶十二天之数也诸侯以下各有等差事之降也阳性纯而能施隂体顺而能化以礼济乐节宣其气故能丰子孙之祥致老寿之福及三代之季淫而无节瑶台倾宫陈妾数百阳竭于上隂隔于下故周公之戒曰不知稼穑之艰难不闻小人之劳惟耽乐之从时亦罔或克寿是其明戒后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也臣窃闻后宫采女五六千人从官侍使复在其外冬夏衣服朝夕禀粮耗费缣帛空竭府藏征调增培十而税一空赋不辜之民以供无用之女百姓穷困于外隂阳隔塞于内故感动和气灾异屡臻臣愚以为诸非礼聘未曾幸御者一皆遣出使成妃合一曰通怨旷和隂阳二曰省财用实府库三曰修礼制绥眉寿四曰配阳施祈螽斯五曰寛役赋安黎民此诚国家之利天人之大福也夫寒热晦明所以为岁尊卑奢俭所以为礼故以晦明寒暑之气尊卑侈约之礼为其节也易曰天地节而四时成春秋传曰唯器与名不可以假人孝经曰安上治民莫善于礼礼者尊卑之差上下之制也昔季氏八佾舞于庭非有伤害困于人物而孔子犹曰是可忍也孰不可忍洪范曰惟辟作威惟辟作福惟辟玉食凡此三者君所独行而臣不得同也今臣僭君服下食上珍所谓害于而家凶于而国者也宜畧依古礼尊卑之差及董仲舒制度之别严笃有司必行其命此则禁乱善俗足用之要【荀氏家传载爽对防曰臣闻火生于木故其德孝汉之諡帝称孝其义取此也故汉制天下皆诵孝经选吏则举孝廉以孝务自尽夫丧亲自尽孝之终也今二千石不得行三年丧非所以崇孝道而称火德也顷者汉嗣数乏枝叶不繁其咎未必不由此往者文帝劳谦自约行过乎俭故有遗诏以日易月此所谓夷惠激俗当身而巳非贯万世为后嗣法者也】
