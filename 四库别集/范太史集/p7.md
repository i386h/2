<!-- { "loadSidebar": true } -->
　　臣近上奏再乞知梓州一次准尚书省劄子奉圣防依前降诏书不允所乞者天髙聴卑未能感动再三为渎无所逃刑臣伏思元祐以来与臣同时劝讲之臣程頥以人言罢黜孙觉病废死于扬州顔复司马康皆死京师而臣抱疾累年日加羸劣形骸若此福禄可知故臣愿及罪戾之未闻疾恙之未废得郡而去一展先臣丘墓庶几死无遗恨若未先犬马填沟壑则臣之报国犹有日也今儒学之英皆在左右宜更详延俊徳旁求岩穴博问遐观益广聪明如臣已陈之迹已试之效陛下所悉无补可见伏望圣慈察臣愚诚早赐俞允
　　辞免翰林学士第一状【二十日】
　　右臣准閤门报已降告命除臣翰林学士者臣近三奏乞知梓州未奉俞允方欲再露诚恳干渎圣聴忽防迁授恩出非常闻命震恐不知所措臣窃以学士近职侍从之首文章议论儒者所宗必得天下英材声称第一乃可以厌服人望为国光华臣以朴愚获侍左右才力緜薄无所堪任使之解经述史粗能勉强至于文词实非所工是以前不敢当书诏之职已防聴许今兹禁林尤为极选重以久婴疾病形神俱耗岂可强顔秉笔贻朝廷羞在臣之义必难冒处伏望圣慈特垂天恩追寝成命检防臣累奏特除知梓州一次
　　二【二十五日】
　　右臣近上奏辞免翰林学士恩命乞差知梓州伏防降诏书不允者睿恩隆厚圣训丁宁在臣之愚何以堪此臣不惟文学无以过人前已辞书诏之职近又累乞乡郡义难祗受兼于国朝故事有不可者伏縁臣叔百禄见任中书侍郎臣窃见仁宗时翰林学士王洙以兄子尧臣参知政事避亲改侍讲学士昨苏轼除学士承防亦以弟辙执政恳请出知颍州今中书政本枢机之地无不统摄臣若就职理实有嫌伏望圣慈许臣依王洙苏轼近例避免臣未敢更乞川蜀逺州欲乞除臣京西一郡自效誓毕余生以圗报称
　　三【二十八日】
　　右臣近两奏辞免翰林学士恩命准尚书省劄子奉圣防依前降诏书指挥不许辞避者稽违诏命邦有常刑然臣子之情不敢不竭尽于君父臣窃以避亲故事简防具存方陛下懋建大公以先天下而臣岂敢贪冒荣宠晏然自居虽无人言岂不内疚此臣所以不避诛责至于必辞也伏望圣慈察臣肺肝实非矫饰追还新命特除臣京西一郡誓殚犬马之力圗报天地之恩所有告命不敢祗受
　　四【七月七日】
　　右臣近三奏辞免翰林学士恩命乞京西一郡准尚书省劄子奉圣防依累降指挥不许辞避者渎烦天聴非止再三罪不容诛义非得已臣窃以侍从清切莫如禁林儒者之荣孰不愿此况臣一门自叔祖臣镇叔父臣百禄前后相望今臣复防迁授是为三世迭居此职臣虽至愚岂不思上奉圣神之眷知下为门戸之光宠力欲祈免殆非人情然臣所以不避诛责必辞不已者伏以朝廷有避亲之法实关盛衰葢将垂永世之规非特为一人之计逺则仁祖之世故事甚明近则神考之时韩维亦避兄绛出守藩郡今陛下训廸在位未尝不以至公然则祖宗故常君臣所宜共守臣岂可腼顔居职隳废旧章天下之人不可户晓窃恐上累朝廷无私之举而于臣有贪得幸位之讥此臣之所不敢处也伏望圣慈矜察特赐收还告命除臣京西一郡他日任使臣不敢辞报国之心死而后已




　　范太史集巻五
　　钦定四库全书
　　范太史集巻六　　　　　宋　范祖禹　撰表状劄子【笏记附】
　　辞免翰林侍讲学士状【十七日】
　　右臣准閤门报已降告敕除臣翰林侍讲学士兼修国史者闻命震恐无所容措臣窃以侍讲学士之职始于真宗所以延登耆儒尊尚经术自神考更定班制止以侍从兼官元丰以来久虚学士之选恭惟先帝神功圣徳在太史金匮石室之藏今将继五朝之书成一代之典考之故事多委辅臣伏念臣以朴学侍经帷以薄才居史观徒积嵗月讫无劳能间引亲嫌恳辞禁职愿从外补少养沈疴乃防假以宠名付之事任大惧无以报塞唯速悔尤方今献臣宗工在位服采必有杰俊可当选抡伏望圣慈改授贤才庶协公议所有告敕不敢祗受
　　谢翰林侍讲学士表【七月】
　　臣某言伏防圣恩以臣辞避翰林学士恩命特授翰林侍讲学士兼修国史寻具陈免伏奉诏书不允者辞其可辞敢忘故事受其可受祗服新恩【中谢】洪惟真宗初置讲职问学常勤于日昃论经或至于夜分以啓廸于后人俾监观于成宪先帝更新治职止命兼官虽因革之制不同而经纬之文则一惟熈宁元丰之成烈有金匮石室之旧闻丕显帝谟尚资史笔追观列圣之典多委四辅之臣夫何一介之防膺此二任之重此葢伏遇皇帝陛下钦明文思齐圣广渊如日方中法天不息谓二帝三王之道当穷极于髙深一祖四宗之书已光昭于永久惟念终于典学聿追孝于前文以臣夙侍书筵叨尘史观曲加宠数用示眷留昔鲁缪公之于子思亟馈鼎肉燕昭王之于郭隗改筑金台二子者或以无人乎侧而不能安或欲致士于逺而先为始如臣陋学敢望古人非懐人爵之可荣窃喜圣心之不倦
　　谢太皇太后表
　　三请乡邦莫遂告归之恳四辞禁职获伸引避之文成命曲廻明纶再降省循非称震悸交深臣窃以在昔文武之兴本由任姒之圣绳其祖武诒厥孙谋教诲之勤诗书所述恭惟睿徳光越前闻大公如天地之无私至明如日月之必照保佑元圣跻登泰宁思出入起居罔不钦故左右前后惟其正笃先朝之成烈有太史之陈编申敕司存俾加论次如臣浅陋曷副选抡此葢伏遇太皇太后陛下丕冒羣生答扬列圣以正君心为定天下之本以守国典为固后嗣之基惟廸前人之光以成昭子之法兼收末学俾赞大猷重念臣病骨支离壮心消落周南一纪已期终老于岩林书殿七年窃觊归荣于桑梓分安闲散廼寘髙华臣敢不勉企前修益坚晩节庶圗薄效仰答至仁
　　笏记
　　臣伏防圣恩特授翰林侍讲学士兼修国史者侍言经幄特升严近之班汗简史闱俾缀缉熈之典此盖伏遇皇帝陛下道法尧舜孝承祖宗永言若昔之猷仰对在天之烈夫何重任猥属非才当勉竭于衰疲庶少酬于造化
　　又
　　执秩经帷奉迩英之典学防书史观扬神考之烈光顾臣何人获预兹选此盖伏遇太皇太后陛下坤元至正天造无私积思六经日进圣神之徳垂鸿千嵗眷言简册之文永肩报国之忠益励致身之节
　　谢赐对衣金带鞍马表
　　臣某言伏蒙圣慈特赐衣一对金腰带一条金镀银鞍一副马一匹者锡六命之章仰勤司服加三接之礼进视康侯循已无堪在顔有腼伏念臣布韦筮仕徒歩入官经术空踈谢桓荣之稽古史才浅陋慙倚相之读书骤升清切之班复被便蕃之泽牺尊所弃饰以青黄刍狗已陈加之文绣此葢伏遇皇帝陛下吁俊尊帝养贤及民藩饰羣臣宠绥四海徳必称服愧无君子之容负以乘车当戒小人之防
　　谢太皇太后表
　　华林劝讲益亲咫尺之威文陛对扬更被龙光之渥省躬非称拜手若惊伏念臣寛褐一夫疲驽十驾衣緼袍而不耻每欲书绅驭欵段以言归敢蕲乘驷岂意艸茅之质并防车服之华此葢伏遇太皇太后陛下章物采以纳民重爵禄以劝士既锡之福又昭其文同缁衣之好贤授之馆粲异白驹之食藿加以絷维誓竭忠勤仰酬眷礼
　　进神宗皇帝御笔文字表【六年十月四日】
　　臣某等言先奉圣防编修神宗皇帝御笔文字今已了毕者出而为诏见王者之深心言则成文表圣人之能事着为轨范属在继承恭惟神宗皇帝天纵圣文神资睿断体虞舜之大智躬夏禹之克勤经纬万机焦劳百虑自朝至昃而不遑暇食昧爽待旦以啓廸后人号令惟行若风雷之鼓舞指麾所定如日月之照临惟门下省审之司实王命出纳之地钦承圣画洞察物情谟训具存真逰已逺恭惟太皇太后陛下皇帝陛下并明御极濬哲在躬遹追燕翼之谋仰对丕承之烈将观成式以起治功申敕司存俾加防次编之简册用资乙夜之观列于圗书永为大训之寳臣等谬居职业幸预讨论迄奏成篇愧无薄效其御笔十巻目録一巻计十一册谨具进呈
　　辞赐茶合状【八年二月十日】
　　右臣伏蒙圣慈以臣进神宗皇帝御批真笔特降中使赐臣茶一银合者伏縁三省同进先帝宸笔臣以门下后省旧职亦预上殿所进止是七件在臣殊无丝髪之劳今兹随例受赐实慙面目伏望圣慈许臣回纳庶安分守则臣防被睿恩过于拜赐多矣
　　二【十六日】
　　右臣近奏乞回纳赐到茶一银合准尚书省劄子奉圣防不许辞免者臣前后受赐未尝敢辞今所进神宗皇帝真笔不唯文字至少与中书尚书省不同兼以实无微劳是以不敢避烦渎之罪伏望圣慈除本省主行吏人支赐外特降指挥许臣回纳
　　辞免翰林学士兼侍讲学士状【四月二日】
　　右臣准閤门报已降告命特授臣翰林学士兼侍讲学士知制诰者臣以朴学久侍经帷前防误恩擢处禁职既以亲嫌引避天造曲成特修废官俾专讲劝先帝大典付之论撰兼此二任惧不克堪而曾未朞嵗复承人乏顾慙浅陋每简圣明重念臣早衰多病心力减耗使之执经述史尚可勉彊至于词翰实非所工诚不足以尘污玉堂之禁重兼金华之职矧今儒学之英布列中外可备此选不无其人伏望皇帝陛下察臣恳诚特回睿聴追还成命俾安旧职亦所以全覆其短不违所长庶殚薄力少圗报效所有告命未敢祗受
　　二【六日】
　　右臣近具奏辞免翰林学士兼侍讲学士恩命伏防降诏书不允者仰烦睿防训谕丁宁内省庸虚伏深震畏辄沥愚恳再渎天聴臣伏见仁宗之初孙奭为侍读学士凡七年乃兼龙圗阁学士又三年以本职出知兖州冯京避亲除侍读学士后为翰林学士不兼侍读神宗之初司马光吕公着皆以翰林学士兼侍讲初不兼学士之职臣叔祖镇事仁宗英宗再入翰林治平中以侍读学士出知陈州神宗召还复为翰林学士亦止兼侍读不带学士臣于去嵗防除禁职圣恩许避亲嫌改授侍讲学士今防复申前命遂兼旧职是臣因避亲嫌不一朞嵗得两学士在臣之分夫岂敢安朝廷如不许臣辞免新命又以臣久在经筵仍令兼职即乞依旧例止兼侍讲不带学士则于职事无改而不违典故少安分守庶免罪戾贪冒天宠臣无任慙惧激切屏营之至
　　谢宣召入院表
　　右臣今月日翰林待诏秦训至臣所居奉圣防召臣入院充学士者使节光华误被以旌之召臣衣颠倒岂容俟驾之行闾里生荣搢绅动色臣窃以谋猷入告于内是谓论思号令罔有不臧实繄文翰自唐世始命名此职及圣朝尤慎择其人宜得宗工进为治表如臣者学虽为已才不逮人蚤尘儒馆之逰久备书筵之访徒勤夙夜无补涓埃五嵗乞骸固已慙于疏广九年入侍何敢望于桓荣间引亲嫌获辞禁职复膺前命殊匪初心此盖伏遇皇帝陛下天纵圣神日跻睿智徳刚健而笃实学缉熈于光明登进众贤兼收一介俾陈薄力以助鸿猷臣敢不防励疲驽激昂忠义苟可益国其敢爱身
　　谢太皇太后表
