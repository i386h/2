<!-- { "loadSidebar": true } -->

　　【寄郎侍郎】

　　两朝人物叹贤豪，凛凛清风晚见褒。江汉但归沧海阔，丘陵难学太山高。放怀诗酒机先息，回首功名世自劳。久愿作公樽俎客，恨无三亩斫蓬蒿。

　　【送道光法师字灵岩】

　　灵岩开辟自何年，草木神奇鸟兽仙。一路紫苔通，千崖青霭落潺。山只啸聚荒禅室，象众低摧想法筵。雪足莫辞重趼往，东人香火有因缘。 
　

　




　

　
●卷二十二
◎律诗（七言八句）
　　【奉酬永叔见赠】

　　欲传道义心犹在（一作虽壮），强学（一作学作）文章力已穷。他日若能窥孟子，终身何敢望韩公。抠衣最出诸生后，倒屣尝倾广座中。只恐虚名因此得，嘉篇为贶岂宜蒙。

　　【送陈舜俞制科东归】

　　诸贤发策未央宫，独得川一老翁。曲学暮年终汉相，高谈平日漫周公。君今壮岁收科第，我欲它时看事功。闻说慨然真有意，赠行聊似古人风。

　　【送何正臣主簿】

　　何郎冰雪照青春，应敌皆言笔有神。鲁国儒人何独少，元君画史故应真。百年冠盖风云会，万里山川日月新。可但诸公能品藻，会须天子擢平津。

　　【与舍弟华藏院此君亭咏竹】

　　一迳森然四座凉，残阴馀韵去何长。人怜直节生来瘦，自许高材老更刚。曾与蒿藜同雨露，终随松柏到冰霜。烦君惜取根株在，欲乞伶伦学凤凰。

　　【上元戏呈贡父】

　　车马纷纷白昼同，万家灯火暖春风。别开阊阖壶天外，特起蓬莱陆海中。尽取繁华供侠少，只分牢落与衰翁。不知太乙游何处，定把青藜独照公。

　　【次韵杨乐道述怀之作】

　　素心非不慕前修，自怪因循欲白头。猎较趣时终琐琐，画墁营职信悠悠。濠梁最忆知鱼乐，牢荚翻惭为彘谋。尚有故人能慰我，诗成珠玉每相投。

　　【和杨乐道见寄】

　　宅带园林五亩馀，萧条还似茂陵居。杀青满架书新缮，生白当窗室久虚。孤学自难窥奥密，重言犹得慰空疏。相思每欲投诗社，只待春蒲叶可书。

　　【寄吴冲卿二首】

　　平生身事略相同，三岁连墙左厩中。更得谬恩分省舍，又将衰鬓作邻翁。联翩久傍官槐绿，契阔今看楚蓼红。不欲与君为远别，沙台吹帽约秋风。

　　【二（时吴晋州方得罪）】

　　塞垣花气欲飞浮，眼底纷纷绿渐抽。悠远山川嗟我老，急难兄弟想君愁。旧知白日诸曹满，试问红灯几客留。时节只应无意思，亦如行路判春休。

　　【酬冲卿见别】

　　同官同齿复同科，朋友婚姻分最多。两地尘沙今龃龉，二年风月共婆娑。朝伦孰与君材似，使指将如我病何。升黜会应从此异，愿偷闲暇数经过。

　　【次御河寄城北会上诸友】

　　客路花时只搅心，行逢御水半晴阴。背城野色云边尽，隔屋春声树外深。香草已堪回步履，午风聊复散衣襟。忆君载酒相追处，红萼青跗定满林。

　　【寄友人三首】

　　万里书归说我愁，知君不忘北城幽。一篇封禅才难学，三亩蓬蒿势易求。欲与山僧论地券，愿为邻舍事田畴。应须急作南征计，漠北风沙不可留。

　　【二】

　　水边幽树忆同攀，曾约移居向此间。欲语林塘迷旧迳，却随车马入他山。飞花著地容难冶，鸣鸟窥人意转闲。物色可歌春不返，相思空复惨朱颜。

　　【三】

　　一别三年至一方，此身漂荡只殊乡。看沙更觉蓬莱浅，数日空惊霹雳忙。渺渺水波低赤岸，云气淡扶桑。登临旧兴无多在，但有浮槎意未忘。

　　【寄张襄州】

　　襄阳州望古来雄，耆旧相传有素风。四叶表闾唐尹氏，一门逃世汉庞公。故家遗俗应多在，美景良辰定不空。遥忆习池寒夜月，几人谈笑伴诗翁。

　　【次韵昌叔怀楼读书之乐】

　　志食长年不得休，一巢无地拙于鸠。聊为薄宦容身者，能免高人笑我不。道德文章吾事落，尘埃波浪此生浮。看君别后行藏意，回顾楼只自羞。

　　【酬净因长老楼上玩月见怀有疑君魂梦在清都之句】

　　道人心与世无求，隐几萧然在此楼。坐对高梧倾晓月，看翻清露洗新秋。登临更欲邀元亮，披写还能拟惠休。顾我不知天上乐，虚疑昨夜梦仙游。

　　【寄张谔招张安国金陵法曹】

　　我老愿为臧丈人，君今少壮岂长贫。好须自致青冥上，可且相从寂寞滨。深谷黄鹂骄引子，曲奇翠碧巧藏身。寻幽触静还成兴，何必区区九陌尘。

　　【欲往净因寄泾州韩持国】

　　紫荆山下物华新，只与都城共一春。令节想君携绿酒，故情怜我踏黄尘。泔鱼已悔他年事，搏虎方收末路身。欲寄微言书不尽，试寻僧阁望西人。

　　【送别韩虞部】

　　客舍街南初著巾，与君兄弟即相亲。当年岂意两家子，今日更为同社人。京洛风尘嗟阻阔，江湖杯酒惜逡巡。归帆岭北茫茫水，把手何时寂寞滨。

　　【怀舒州山水呈昌叔】

　　山下飞鸣黄栗留，溪边饮啄白符鸠。不知此地从君处，亦有他人继我不。尘土生涯休荡涤，风波时事只飘浮。相看发秃无归计，一梦东南即自羞。

　　【呈柳子玉同年】

　　三年不上邺王台，鸿雁归时又北来。水底旧波吹岁换，柳梢新叶卷春回。尘沙漠漠凋双鬓，箫鼓匆匆把一杯。劳事欲歌无与和，衰颜思见故人开。

　　【次韵陆定远以谪往来求诗】

　　牢落何由共一樽，相望空复叹芝焚。济时尚负生平学，慰我应多别后文。可但风流追甫白，由来家世出机云。行吟强欲偷新格，自笑安能到万分。

　　【李璋下第】

　　浩荡宫门白日开，君王高拱试群材。学如吾子何忧失，命属天公不可猜。意气未宜轻感慨，文章尤忌数悲哀。男儿独患无名尔，将相谁云有种哉。

　　【送杨骥秀才归鄱阳】

　　客舍风尘弊彩衣，悲吟重见雁南飞。荆山和氏方三献，太学何生且一归。旷野已寒谙独宿，长年多难惜分违。巾箱所得皆幽懿，亦见乡人为发挥。

　　【平山堂】

　　城北横冈走翠虬，一堂高视两三州。淮岑日对朱栏出，江岫云齐碧瓦浮。墟落耕桑公恺悌，杯觞谈笑客风流。不知岘首登临处，壮观当时有此不。

　　【示德逢】

　　先生贫敝古人风，纟丐想柴桑在眼中。怜愍鸡豚非孟子，勤劳禾黍信周公。深藏组纟丽三千牍，静占宽闲五百弓。处世但令心自可，相知何藉一刘龚。

　　【示四妹】

　　孟光求婿得梁鸿，庑下相随不讳穷。卓荦才名今日事，萧条门巷古人风。五噫尚与时多忤，一笑兼忘我屡空。六月尘沙不相贷，泫然搔首又西东。

　　【寄酬曹伯玉因以招之】

　　寒鸦对立西风树，幽草环生白露庭。清坐苦无公事扰，高谈时有故人经。思君异日投朱绂，过我何时载渌。及此江湖气萧爽，最宜相值倒吾瓶。

　　【次韵奉酬李质夫】

　　逸少池边有旧山，几年征泪染衣斑。驽骀自饱方争路，长饥不在闲。雪涨江南归浩荡，烟埋河朔去间关。劳歌一听皆愁思，况我心非木石顽。

　　【寄袁州曹伯玉使君】

　　宜春城郭绕楼台，想见登临把一杯。湿湿岭云生竹，冥冥江雨熟杨梅。政成定入邦人咏，诗就还随驿使来。错莫风沙愁病眼，不知何日为君开。

　　【邢太保有鹤折翼以诗伤之客有记翎经冥三韵而忘其诗者因作四韵】

　　不为摧伤改性灵，静中犹见好仪形。每怜今日长垂翅，却悔当时误剪翎。医得旧创犹有法，相知多难岂无经。稻粱且向人间觅，莫羡抟风起北冥。

　　【寄致政吴虞部】

　　白鸥生意在沧波，不为风尘有网罗。年抵冯唐初未半，才方疏广岂能多。孤清楚国知谁继，遗爱郴人想共歌。嗟我欲归真未晚，雪舟乘兴会相过。

　　【再至京口寄漕使曹郎中】

　　漂流曾落此江边，忆与诗翁赋浩然（浩然，堂名）。乡国去身犹万里，驿亭分首已三年。北城红出高枝靓，南浦青回老树圆。还似昔时风露好，只疑谈笑在君前。

　　【次韵平甫金山会宿寄亲友】

　　天末海门横北固，烟中沙岸似西兴。已无船舫犹闻笛，远有楼台只见灯。山月入松金破碎，江风吹水雪崩腾。飘然欲作乘桴计，一到扶桑恨未能。

　　【送何圣从龙图】

　　射策曾称蜀郡雄，朝廷重得汉司空。应留赐席丹涂地，误责飞刍紫塞功。三径欲归无旧业，百城先至有清风。潞山直与天为党，回首孙高想见公。

　　【送赵学士陕西提刑】

　　遥知彼俗经兵后，应望名公走马来。陛下柬求今日始，胸中包畜此时开。山西豪杰归囊牍，渭北风光入酒杯。堪笑陋儒昏鄙甚，略无谋术赞行台。

　　【丙申八月作】

　　秋风摧剥利如刀，漠漠昏烟玩日高。眼看南山露崖嶷，心随东水转波涛。归期正自凭蓍蔡，生理应须问酒醪。还有诗书能慰我，不多霜雪上颠毛。

　　【登西楼】

　　楼影侵云百尺斜，行人楼上忆天涯。情多自悔登临数，目极因惊怅望赊。一曲平芜连古树，半分残日带明霞。潘郎何用悲秋色，只此伤春发已华。

　　【即事】

　　河流南苑岸西斜，风有晶光露有华。门柳故人陶令宅，井桐前日总持家。嘉招欲覆杯中渌，丽唱仍添锦上花。便作武陵樽俎客，川源应未少红霞。 
　

　




　

　
●卷二十三
◎律诗（七言八句）
　　【酬吴仲庶小园之句】

　　旧年台榭扫流尘，职闭朱门岁又新。花影隙中看袅袅，车音墙外听辚辚。相逢岂少佳公子，一醉何妨薄主人。只向东风邀载酒，定知无奈帝城春。

　　【始与韩玉汝相近居遂相与游今居复相近而两家子唱和诗相属因有此作】

　　羁旅儿童得近邻，相知邂逅即情亲。当时岂意两家子，此地更为同社人。勋业弹冠知白首，文章投笔让青春。万金虽愧君多产，比我渊明亦未贫。

　　【春寒】

　　春风满地月如霜，拂晓钟声到景阳。花底衤夹衣朝宿卫，柳边新火起严妆。冰残玉泉初动，水涩铜壶漏更长。从此暄妍知几日，便应损年芳。

　　【次韵再游城西李园】

　　京师花木类多奇，常恨春归人未归。车马喧喧走尘土，园林处处锁芳菲。残红已落香犹在，羁客多伤涕自挥。我亦悠悠无事者，约君联骑访郊圻。

　　【予求守江阴未得酬昌叔忆江阴见及之作】

　　黄田港北水如天，万里风樯看贾船。海外珠犀常入市，人间鱼蟹不论钱。高亭笑语如昨日，末路尘沙非少年。强乞一官终未得，只君同病肯相怜。

　　【送苏屯田广西转运】

