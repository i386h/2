<!-- { "loadSidebar": true } -->
　　呉先生者歙之贤士人也歙俗贵姓而呉最甲呉谱以十数溪南最甲溪南之吴其显者以十数先生最甲诸称甲者或以贵或以富先生之甲不尽以贵富而以贤先生之贤自其父处士公始也处士公繇徒步起家擅桑孔之算累帑埒素封先生修其业而息之积纎丛巨至殷殷陈陈不可赀数然皆能以义衷其入出时时有所施舍故呉氏之甲不専富而先生尤善以文饰之既成进士业游太学射春秋经不售归而弃去与其从父别驾若虚从兄近龙海阳陈山人达甫为文字游三君子皆博学砥行长者内严先生不敢以年行加之先生顾独用年行逊挹三君子然以间荐其切劘三君子欢然受之无所不靡先生好习理性言自六经外于濂洛亡所不精诣而近代独服膺薛氏河汾之学以是得眀经术声而故学使者黄安公下有司用币焉俾聘入丙舍听讲先生第以一奏记诣御史门辞谢弗任而已中间尝从吏部选人得大鸿胪之属丞佩玉御绣以与台琐接武于黼扆之间其俦相与艳称之而先生夷然不屑也上书自免归日侍处士公几杖暇则与二三子谈道于大鄣之阳于是人乃知先生之以呉氏甲者果亦不在贵相率而推先生之贤而先生今年七十矣其子孝廉诸生某上书数千言自通于不佞俾其友梁生某介而请曰吾父业七十意不得两司马之一言不称为七十不谷为子而不得两司马之一言不称为人子不谷居恒念当汉武时汲郑程卓之徒遇两司马而不知所以为其亲及身者以为恨今兹幸而复得两司马且也左司马同里（阙）之幸有成言矣敢藉手以干右司马左司马者汪伯玉也余笑谢曰左司马言之余复何赘夫汉之两司马以氏也今兹以官也梁生曰古者官为氏余诺而未敢属草也居一年而征之先生之里人信又会适当其期乃次以授梁生曰为我谢吴先生而先处士公九十而犹囓决策踶以雄于里先生尚少于公二十年所视处士公何若吾闻之敛而不散者以治家非谊也然于身则饶散而不敛者以治身非法也然于家则宜先生能兼采之乎迟之更二十年请以处士公之觞觞先生
　　
　　寿郡牧林方渠翁九十三序
　　
　　闽自眀兴二百余年休养生息其姓日以蕃而独林为最着林之贵至祖父子孙昆弟鹊起科第而又多寿考若文安贞肃之类其贵以八座为恒调而寿以八袠为小年然所谓林者地不必出一郡望不必出一族而其最寿考者曰福之南安公享年百有四台使为之建百岁坊而其子少司徒应亮归侍养亦八十余父子华发相隠暎金紫冠盖出入所目属其次则兴之衡州公衡州公者学士大夫所称为方渠先生者也年九十三矣而步履视听愈矍铄七箸益进有子曰雷州守民止余故与雷州君善因以得悉衡州公公之成进士而令乐清也轻徭税省刑罚一切为近民之政而方于事上御史行部至乐清頥指事竣且游雁荡公归惊曰御史乃游雁荡耶不为治供帐而御史所诘问邑政亡不井井者乃更谢而心奇之治行冠两浙以髙第征顾仅得比部郎公大相张文忠公所取士也而又用邻壤故习识公公旅谒张公值选部郎刘在坐张公指谓曰林吾比封令甚材之奈何以常调相待选部郎面赤唯唯人或谓公一诣刘可得志也公竟不诣刘亦不谢张公而会上有所不恱于昭圣壬人乘间摘其弟建昌侯不法事当公曹公与曹长奏牍稍欲直其寃触上怒遂得杖而谪佐吾太仓州守时余童子时微闻父老言公之宜民也未几迁肇庆同守督抚时用兵五指山檄公监之兵骄甚方纵剽公至而不出迎乃缚其长送之台一军股栗已又监征八寨兵前后皆捷事闻预彩币之赏台荐屡上公始复入为比部员外郎未几而衡州之命下矣公守衡复有异政劝耕息讼修文教裁武斗一时翕然庶几文蜀郡龚渤海之风会有麻阳役公选厉精卒得二千人付郡尉将之跳荡冲斗所至无冲锋台具以公功闻上而会承王母忧归既服除遂不复出盖栖迟山泽者垂四十年所还往皆三老布衣交浆酒藿肉谈笑从容竟日然絶口不言县官事问所居官治行亦不荅盖公仕宦之日少未尝少挫折其志而屈其节震荡百变畏险万途而吾之天固自如至林居之日则长矣然未尝以世念世味汩之宜其视履考祥之元吉如是也吾闻公之里有弟与兄争产而辟者惧且得罪以百金夜为公寿公语之曰若所争者计百金耳胡不损之以与而兄而兄必喜讼可解也弟如公教讼立解兄弟欢然如初人谓公廉可几也能以廉化人为孝弟不可几也当雷州君之守南司徒郎时时过从语及公未尝不泫然深思也曰不谷有弟民止在北司徒属而老人独里处不谷姑请吿以奉朝夕如何余吿雷州君若归而有以慰老人则可老人不欲若归是以归失老人意也且老人虽大耋而五官之用甚壮匕箸日益是必且登南安公之年而进之君亦自司徒属而为少司徒始用司徒公例归养不亦快哉当司徒公之归养有子如楚为学宪而君之弟仕而资歴约略亦如君闽之林其寿考福泽宁有加于二牧者哉盖余与雷州君语之眀年而君来乞文以寿公因次而授之如右
　　
　　寿大叅从野彭先生序
　　
　　余少则闻宪孝时大司寇彭恵安公之贤也其禔身必端而后顺应其持论必大体而后责治办其所履官必先宗社生民而后及禄当弘治初仕至八座尊显矣一旦有所不合即乞身归而王端毅公为太宰力欲留之而不可得然其时县官亦不甚急公以故公得竟完其身名使天下后世无纎芥憾于公而不能无遗憾于世公去今余百年闽之人谈公凛凛犹若有生色第公之后人鲜能树功名自显见而从子忍庵公以文行为学使者忍庵公子定轩公以廉节长鹾运差不隤其家声长运公之子从野公则公之从曾孙也从野公弱冠登贤书以母老司谕黔邑慨然慕恵安公之为人不縁小官沮既成进士出令广之掲阳公甫至而岛冦来围迫城谓公书生易下耳公先吏士挺身睥睨间与最下者分甘苦冦知不可犯乃遁去邑人有亡赖者湼其胷文曰天地神人主以此惑众乘间且发公掩捕得而杖杀之余党股栗立解时它冦犯破公乡郡有嫡母八十余在围中公哭曰旦暮人耳安能免即解印绶归行求得母尸以葬匍匐委顿哀感行路五服之内中冦者凡二十余人皆收而衣食之当公之去掲阳卒卒不暇为名而其人感公至三载立祠生祀公矣自是公郎司农署出治潞河天津仓民感其泽脱鞾袍寘戟门入领署篆大司农倚之若左右臂出守广西之桂林厘其疲攰而袵席之折伏黠藩之豪气噤莫敢吐入觐治行冠其省遂进其省按察副使以至叅政时议大征八寨猺幕府问计公曰若借以铩其锐止弗剽易耳欲因以为功非所预闻也幕府矍然称善檄公纪功一切听进止而公故折伏诸藩豪而其王以葬其母妃擅役广西民且尽敛其竹木公勒停之王贾诸豪故謡诼公欲以为阋端公嶷然不动乃已而微中公以它事竟得白简去矣公名位虽不如恵安公其去不以大臣体亦少亚公而名节之砥砺政治之卓荦仍孙之于鼻祖不啻箕裘尔也且公乞身于甫艾时山川之所抒发朝夕之所共养所以愉志而适体者与恵安公絜短论长宁至大径庭哉公与余弟故太常敬美同年而余少长于公二岁公有八子多廪学宫而其颕者在公交车在公交车者名某来乞余言为公寿余既举恵安公事语之且谓商之时有贤大夫铿者善营卫之术歴七百年而遁于流沙公岂其苗裔耶营卫吾所不敢知语云仁者寿仁固公所自有也亦何俟乎余之祝
　　
　　太宰五台陆公七十叙
　　
　　万歴十七年已丑腊月南太宰陆公上书致其事诏谓公老成端亮清望素着强留之不听归无何为十八年庚寅公寿七十矣二月朔为公悬弧之旦而公之乡卿士庶尹若而人以不佞之习公也与公之私不佞言也征辞以侑百岁之觞不佞于公通家兄弟也先人大司马从公之皇考赠少宰公第于辛丑不佞贞嗣从公第于丁未而仲氏太常敬美则与公仲学宪君偕己未第焉盖世世讲通家礼其悉公无论虽然使我更仆而数之宁有如上之所称老成端亮清望素著者乎夫不佞之托交于公者四十四年矣而仅能得其事者何说也公之成进士也分宜相时当国匿其险而欲以虚名笼罩天下士公丑之而宗人大帅某其权亚分宜复借公为重公逡巡从选人格得邑令去既政成当征备台谏而复避逺之仅得南散曹去分宜之客尚书赵以兵事见幸上出南讨阳浮慕公辟之帷幄而公时时以正谊格之彼不能有所加于公公亦不为之下及大帅逝客赵斥分宜久之乃败公始徐徐出繇祠部郎迁考功以至选部时太师徐文贞公代当国尽革其故而虚心以听公公益得发舒郎祠部秉礼以抗中贵人郎考功文选壹志以塞诸幸窦其所登进岩穴及沈抑在下者必天下之所称贤长者也所抑诎必天下之所诋以陂陋不齿者也不然则其有隐徳阴忮而偶未露者也公信心自是积久而文贞公不能无少龃龉见中忌者以归未几而文贞公亦罢政公往来云间里与文贞公下上议论毋少让及用事者与悍相比而修郄于文贞公起大狱窘之子姓就系余皆鸟兽散不能召门下一客而公独竭心力百方居间毋少匿讳及事解文贞公乃叹曰吾愧与绳吾愧与绳当公之在郎署时与江陵公石交诸所以相磨砺有国士风拜相之初蔚然重矣而公尚忧其汰以书时时风之及入为少司空而江陵公之汰可知也公侃侃力诤至面两赤而不已卒拂衣归及再起少宰而言者捃江陵之短至欲加反逆法赤其族下廷臣议公毅然曰江陵权臣也非逆臣也且使端揆之地而污此名何以示后当是时公卿之有逺识者皆心服公而不能快甘心者之意公又拂衣归公自成进士以至于今凡四踬起矣而松柏之操与姜桂之性如故公之急人也若已而其急人之寃也甚于寃已其所是即雠弗避也戚与大臣弗避也其所非即戚与大臣弗讳也公性廉无所取而又好施舍五服之内外取资若囷廪而微信浮屠法岁之出往往与衲子僧庐共之以故恒不给而少宰公之产半挫公夷然不屑也嗟乎上何暇习公事顾其华衮之褒所云老成端亮清徳此四者有一之不脗合乎否也闻公且复上书以年至请夫上之知公至矣而公之所以报上者当遽恝然已耶诗不云乎酌以大斗以祈黄耉又申之曰黄耉鲐背以引以翼然则上之所祈于黄耉者祈其引翼也公毋遽言去其强精神加匕箸上旦夕召公矣或谓不佞贞子少于公五岁且上书力以骸骨请胡不以己为公鹄而强留之不佞生平在毁誉间老而尚不免宜去公目烱烱然啮决如少壮而余舌枯而齿堕尽宜去公留一日为县官益一日余留且负恩宜去是故余不敢以我之去拟公亦不敢以公之留拟我而姑叙其所见如此
　　
　　御史大夫印川潘公七十寿叙
　　
