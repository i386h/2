<!-- { "loadSidebar": true } -->
　白雉蜚，姒社灭。元鼋化，姬鼎移。骊呜呜，太子经。燕涎涎，皇孙啄。倾城哲妇，索家牝鸡，自昔为然矣。然难援此以立汝宫人之罪。汝宫人者，不过备位九缤，充一百二十人数耳。价不直三万金之聘，位不居十二星之尊，而竟使北岳溟澪，阴天纣绝。沉艳睇招花之魄，聚单衣泣月之魂，辱井涸而玉树凋，易江秋而素馨萎，其孰致之然邪？夫不立天定祯明为鉴，而荒淫非度者，场帝也；不取周姜楚邓为师，而顺意曲从者，萧后也。“意在广陵，何如一幸，”非后之耸帝以为祸始者乎？后之弟怀静，因乘势建开河之议，谏者多死之。役丁夫五百万人，置离宫四十余所，弃二百里西苑，营千万户迷楼。充后宫良家女数千，翻一院十六人旧局。惟时嬉沙棠于太液，后实从焉。一赵婕妤也，荡彩舫于西湖，后并偕焉。一陈金凤也，而宫人遂敢服妖效尤，蛊宠竞丽。插其翘，必翡翠与桃叶；拥其髻，曰翻荷与坐愁。鸠履飞仙，凤靿绣袜。云锦银泥，绯罗蹙金以为帔；五色夹襭，单罗花笼以为裙。于是发姿媚八万四千，悬宝珠一百二十。陈宣华，赐同心合也；沈嫠华，署长秋书也。杳娘撅字，慧心也；馨儿解梦，灵舌也。周晨光辨酸梅味也，杨明霞报玉李荣也。妥之独居，不闻再幸；罗之托疾，无赖横波。于月宾写芍药酣姿，于雅娘索蔷薇花笑。惟时琼屑糜而冰盘成市，甲煎沃而沉火如山。洛妃移揖，则珠海龙回；玉女行觞，则碧天凤下。御转关车一两，薛灵芸夜来之云；环乌铜屏四围，武媚娘镜殿之月。信乎珠幌馆娃之阁，夷光与修明斗研；玲风崇霞之台，旋娟偕提嫫争妙已。矧盈盈十五，吃吃騃憨，一斗水仙花，肉身写影；双跗红粉蕊，迎辇司香，又袁宝儿之工于承悦欤！至于韩俊儿者，侍儿耳，设珠翠香床，置荆榴宝枕，解马相如横陈之赋，通拳夫人素女之经。吴绛仙者，殿脚女耳，灵玑佩之莲带，长眉画以远山，给五斛波斯之螺，赐一器合欢之果。而皆缘女君隐嫉，香辇潜疏。以致来梦难凭，张阿元旧恩中断；崆峒长隔，吴淑清故里无归。苟谓防其潜而夺伦，而志在整宫闱，后讵有仁宗■⑴后之识？谓忧其溺而忘政，而心常存社稷，后岂有慕容殷后之仁？况汴堤乘舸，依依坐台上重帘；月观赁肩，隅隅说东宫时事。知时势去而终于默，赚宫人奏而速之刑，其又谁也？故赋絺绤丝竹之辞，知后特假文以自饰；绎春兰秋菊之语，知后久固宠于上心。一朝哄殿枭鸣，倒戈蜂入，萧衍践东昏之闼，道成突废帝之宫。焚摘星楼，毁流珠阁，夷长阜苑，倾木兰亭。龙尾断而难修，鼠脑挝而垂殒。应大行殿之谶，从长城公而游。为慨然于吟秘洞仙卉诗而■⑵如桃晕者，侯夫人也，而早以悬帛亡矣。在后既无此先几。插昆山润毛玉而泽比兰膏者，朱贵儿也，而肯以骂戬侚矣。在后更逊其节烈。忍为之窃纪姬大去之义，驰明驼以出关；偷蔡女一息之生，唱胡笳而返汉。后且入唐贞观宫掖，同元夜敖嬉，责隋大业荒亡。背故恩深重，贤妇人当不至斯，又安能原情为后宥乎？而汝宫人絮彯向溷，梦散成烟。欲效铜雀台，献履分香，招魂于月朝十五，皆受磔于司马之乱军；或类阿房宫，慢立远视，不见者三十六年，亦同罹惨于楚人之一炬。刀兵罔避，都辇难回，岂尚有冲华流播，改服为尼，樊嬺出宫，家人諙旧者乎？虽汝宫人当日未免色婉才娈，被季兰之宠荣；龋齿折腰，学孙寿之蛊媚，亦不过如河东轻凤，耀宝帐夫容；南唐娥皇，唱琵琶烟月。既不以洗儿钱造孽，从禄山谑饮于便殿；又不以鹌鹑袋构狱，遭海陵手刃于门楼。其次者，厕顺容习乐之斑，侪充容分脂之例。为里头内人，供掌茶洗衣之职；为袍裤宫人，隶执拂捧盂之司。闲或有插竹洒盐，邀恩晋武；尚衣巧笑，获宠魏文。而即云困民役于昆灵明光，实缘李夫人哀蝉之怨；失兵利于淮南寿郢，尽关潘玉妃贴地之莲。此汝宫人所饮恨含冤不瞑目于泉下者也。呜乎！桼灯焰灭，啼光汾之蟪蛄；金殿香残，走芜城之麋鹿。雷唐莫雨，閴玉管朱弦之声；萤苑西风，遍荒杨衰草之色。荀或被昭华之宠，名巳没其朱姜；斑或着辞辇之贤，事且佚乎彤史。络网之晨窗绮绿，早绝飞灰；愁之夜帐酣香，空寻断泪。金蛇长化，丝凤皆尘。等秦之内人斜，犹唐之野狐落。明珠翠羽，弗魅萧生；月地云阶，可逢僧孺。十四载无愁天子，抵得麻胡盗首，撒手虚空；千百劫薄命佳人，好从欲界回头，齐心懴悔! 


　　〖注：■⑴上东东下曰，曹本字。■⑵，面+甫，fǔ音腐，颊也。〗 
 

　玉梅后词　清　况周颐夔笙 

　　玉梅后词者，甲龙仲如玉梅词人后游苏州作也。是岁四月，自常州之扬州，晤半唐于东关街仪董学堂。半唐谓余，是词淫艳，不可刻也。夫艳何责焉？淫，古意也。三百篇杂贞淫，孔子奚取焉？虽然，半唐之言甚■⑴我也。惟是甚不似吾半唐之言，宁吾半唐而顾出此。余回常州，半唐旋之镇江，而杭州苏州，略举余词似某名士老于苏州者。某益大呵之，其言寝不可闻。未几而半唐遽离两广，会馆之戚言反常，则亦为妖，半唐之言，非吾半唐之常也。而某名士无恙至今，则道其常故也。吾刻吾词，亦道其常云尔。丁未小寒食，自识于秦淮■⑵庐之珠花簃。 
　　【减字洗溪沙】 
　点检春蚕尽后丝，妙年无奈是当时。相思无益未妨痴。　　待剪淞潮供泪眼，难消楚岫妒香眉。江南柳是断肠词。 

　 秀靥回眸见海棠，菱花窥镜试轻黄。（菱花色黄，见《敬斋古今黈》。昔人赋咏云红色者误也）天涯禁得几回肠？　　弟一矜庄堪痛哭，无双明艳莫端相。三生从此梦横塘。 

　 抛却无端恨转长，十年心事鬓云香。未应怜惜是荒唐。　　有梦便须安枕簟，为云犹自想衣裳。寒山钟语绝凄凉。 

　 铁拨云璈不可听，风怀愁绝曝书亭。无端天付与聘婷。　　明月梅花应念我，青春鹦鹉最怜卿。总然顦顇到它生。 

　　【玲珑四犯?寒食前二日晚泊梁溪，是日咯血勺许，作浅脂色】 
　　碧悄岸云，红愁渔火，客（作平）怀低黯如雨。早知春梦恶，不合昊城住。吟魂料量在否，为谁销，问花无语。忍更推篷，不如昨（作平）夜，犹见去时路。　　天涯漫赢羁旅，况韶光别后，须拌（去声）虚度。总然真薄幸，但保修眉妩。衰桃不是相思血，断红泣垂杨金缕。长记取，多情是相逢暂许。 

　　【徽招】 
　　梨云不度琼窗影，金猊飏残心字。踠地绿杨丝，说来迟非计。露桃风絮里，更榆荚笑人无谓。一角红楼，一帘华月，一襟清泪。　　已拌不思量，难生受、天涯病余情味。记否梦中逢，隔碧（作平）城十二。别怀慵自理，怕轻堕玉清尘世。海棠晚，一霎浓春，付等闲吟醉。 

　　【临江仙】（十四首录八） 
　　记得当车谁玉立，回眸一笑嫣然。艳尘飙举万花先。搓酥融茜雪，寒侧不禁怜。　　那日惊鸿曾照影，而今影在愁边。愿为油壁贮蝉娟。愿为金勒马，宁避紫丝鞭。 

　　记得西楼长竚立，珊珊想望明珰。妍风吹坠彩云香。隔帘先一笑，将恨付斜阳。　　未似齐姬争六注，嗔人博进须偿。当时祗道是寻常。愿为双绛蜡，输泪照棠妆。 

　　记得楼台歌舞夜，驻云一角娇红。非花非雾忒溟蒙。近鬟香处立，生受有情风。　　襟上玉花花上月，月移玉软花慵。津亭放闸莫忩忩。茗香灯晕冷，犹得暂时同。 

　 　记得鬒云香覆额，新兴梳裹偏宜。绣兜（吴语也）初卸海棠时。银蟾刚一寸，光艳越娇痴。　　剪绿匀红无限好，泥人缕缕丝丝。天涯对影愧须眉。兰成青鬓减，生怕小菱知。 

　 　记得琼窗风不度，芙蓉香雾氤氲。丹成九转费温存。为怜葱玉损，重抚昨宵痕。　　娄试灵犀通也未，樱红润到情根。如烟恨事莫重论。鬓丝禅榻畔，肠断对灯昏。 

　 　记得娇蚩吴语涩，当筵亲授琅琅。那时恩宠是脂香。比郎词律细，字字叶宫商。　　楚客何缘庄岳置，负它呖呖莺吭。琼浆无分到裴航。生疏鹦鹉舌，独自说凄凉。 

　 　记得象牙花镜子，背人亲付柔荑。平生此物最相思。早知珍重意，故说欲贻谁。　　好好当眉长写翠，总然不照双飞。菱花标格牡丹时。软温怀袖里，何福得为伊。 

　 　记得江皋无那别，阴阳离合徊徨。聪明第一断人肠。云蓱才子泪，露叶美人香。　　已拌青鸾消息断，吴天未抵愁长。桃花无数更垂杨。可怜今夕梦，何止隔横塘。 

　　【淡黄柳?兰陵客舍和白石】 
　 　红楼一角，人隔江南陌。罨画春阴寒恻恻。换尽何郎鬓绿，吹断琼箫更谁识。　　照愁寂，残蟾淡如食。强飞梦、泰娘宅。怕湘桃未抵离襟色。瘦不禁怜，那人知否，分付吴天寸碧。 

　　【侧犯?过惠民桥口占】 
　　病怀倦理，甚春薄幸，偏明媚桃李。更柳拂烟丝弄晴翠。碧（作平）云梦不度，那是相思地。愁倚，剩一霎栏干伴顦顇。　　红楼似否，依约盈盈水。还记取，隔惊鸿延竚月寒里。泪泣鲛残，血啼鹃碎。脉断高城，暮山凝紫。 

　　【琵琶仙】 
　　丝雨悭晴，海棠晚，润裛炉熏金鸭。谁念春色三分，蹉跎二分弱。鹦唤起，银屏梦窄，蚤愁共、病来难遏。晓镜慵红，春衫惨绿，惆怅天各。　　甚吹绉、烟浦奁漪，怕曾向、横塘鉴娇靥。何况别离时候，更兰桡催发。花路远、骢嘶不度，隔麹尘、竚想罗袜。记否一（作平）晌勾留，绛纱呼闸。 

　　【长亭怨慢】 
　　甚容易、东风吹絮，一梦惊鸿，数声啼宇。惨绿遥山，澹黄纤月忆眉妩。落红如雨。飞不到愁春处。玉鸭水沉微，袅寸碧、鬘天能否。　　怨语。说云涯怅望，蚤被燕莺轻妒。丝残血尽，怕肠断更无凭据。第一是未卜它生也，难得玉环分付。尽凤泊鸾飘，凄绝菱香谁主？ 

　　【减字洗溪沙】 
　　蚤是从来少睡人，何堪听雨更愁春？春愁疑梦梦疑真。　　蜡炬未灰犹有泪，麝熏微度已成尘。屏山画里亦含颦。 
　　夹岸垂杨罨画溪，溪楼尽日子雟啼。乱愁芳草共凄迷。　　闻说妒花多横雨，那能沾絮是香泥。碧云心事短长堤。 

　　【附录】 
