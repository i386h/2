<!-- { "loadSidebar": true } -->
　　朱子手笔人得之者固多此书与沙随程先生其间质正孝经疑义及易疑义则非泛泛徃复之书比也沙随先生经学精深朱子多取其説于朱为丈人行故朱子以师礼事之书中所质孝经之疑程答书云近见玉山汪端明亦谓此书多出后人附会朱子然其言载之于孝经刋误夫朱既不自足而质之于程又不自有而推之于汪前哲为学取长于师友而不自恃盖如此
　　题王晋初所藏画
　　予每见好画为程子之戒不敢收蓄今观晋初所寳颇乐而玩焉岂亦犹有猎心也欤
　　防朱子庆元巳未十二月四日与益公书
　　圣贤之道不幸不行于当时犹幸其得明于后世也朱子以庆元庚申之季春卒此书贻丞相益国周公乃巳未之季冬相距四月尔当时伪党之禁如燬殆甚匡人桓魋之厄及至我朝表章崇尚与元圣俱何其幸欤虽然尊其道在乎上明其道在乎下上之人尊之则至矣下之人亦或明之否乎夫见此遗墨而爱重焉者爱重其道也朱子之道岂系此遗墨也哉有巳陈之迹有常新之心舍其巳陈而得其常新朱子之所望于来今也
　　防地理书后
　　大山山人手地理书一巻来叩予阅之有旧术焉有新术焉掇拾青嚢之绪余为是详説者也抑闻青囊不如黒嚢山人得之青嚢之详説而加以黒嚢之巧视大而不遗千里防而不差一毫虽昔之杨曽复生不过如是而巳山人为谁吾里中故人之子袁其氏
　　题李襄公槐图后
　　人与物异类也而同生天地之间其气固流通而无间治世之人康乐而物之生也亦丰荣末世之人劳瘁而物之生也亦凋耗大而闗于一世之盛衰者如此小而闗于一家之隆替者盖莫不然观田氏之荆足以验其家之雍睦观髙氏之栁足以兆其家之贵显观王氏之槐而知其后之必为三公也一气之流通自然而然者江寜李氏宋南渡前仕宦之多甲于一郡太师襄国公讳宗庆厯六年进士内仕至寳文阁待制外仕至西京留守髙阳闗路安抚使子六防其一存者五公手植槐一株垂三百年柯叶扶踈一干而五枝第四枝尤茂公之五子曰中奉大夫参曰光禄大夫路曰参知政事回曰通直郎畊曰奉直大夫若通直官最卑而儒业之传续至于今不坠槐枝之独茂若相应云通直之子泽其孙继勲其曽孙如徳其元孙弥堂来孙銁淳祐十年进士官至承直质资纯雅明六书正俗字之讹承直二子养源繇路教授得县主簿养浩不仕东桓楙彬森楚其六孙也俱俊秀可以世其科至元间予客金陵及识承直既而识其诸孙获观画史所写襄公槐葱欝可爱窃谓类同气之相感应也其理异防物之应者气动志也人之感者志动气也承直诸孙才矣傥其臻于体信逹顺之道而不局于言语文字之学则一身之和一家之和煦妪充溢无物不欣欣焉槐其一尔应而复有感感而复有应李氏之隆殆不止如今所观然此未易为寡见謏闻者道也尚因予言而究极之哉夫如是承直其有孙矣乎
　　防陈氏邱陇图
　　中原之族坟墓至今犹古也南土之葬坟墓得聚于一处者鲜矣盖其偏方土薄水浅之地不得不然虽仁人孝子之心有所甚不安而卒亦莫能变其俗者其説甚长未易一言尽也庐陵陈君景福宦逰无寜日始家于吉后寓于贑葬其母于贑每以二亲之葬不得合一为戚又以不能在家守坟墓为忧形而于图时一展视声而为赋辞极凄惋借是聊以塞其戚纾其忧此其中心孝慕之诚不能自巳者也仕东广宪府上事于台予在金陵见其所绘之图所作之赋恻然悯之而不能为之谋也噫古者仕不出乡不得巳而去坟墓则逾境必哭以防礼处之今四海一国无逾境之事矣然宦逰去家之逺几同昔人去国之悲终身为田舍翁浮沉闾里则可苟有四方之志者其悲殆不能免固末如之何也巳陈君姑竢他日宦成而防倦息肩贑寓母坟旦旦在目父葬不出三百里外时徃拜扫无难也四时祭祀得如常礼而于心无不安焉于斯时也此图此赋焉攸用
　　题李太白墨迹后
　　昔年甞观谪仙所写爱酒大梦二诗喜其豪宕迈逸因叹其仙才美但意其于仙道或未之闻人颇不满吾言今又获观元丹邱歌墨迹神竒鬼恠尤恠其然其然信乎超出八极之表矣呜呼世亦安得复见斯人哉仙才也夫仙才也夫
　　题耆英图后
　　至治壬戍上距元丰壬戌二百四十一年矣至今尊慕洛社耆英何也韩潞二相元勲硕望极品大臣重厚谦降畧无一豪富贵态同防九老里居常流尔而温温接待未甞懈慢盛徳如此其位冠一时名香后世宜也小器易盈之人名位未崇骄倨巳不可近视二公相度为何如哉癯然一寒坐次最下者不年间亦踵韩潞相业无他徳相似也
　　防赵子昻书麻姑坛碑
　　顔鲁公麻姑坛碑在吾乡旧碑为雷所破重刻至字体浸失其真今观赵子昻所书妙笔也顔字赵字并出于王或劲正如端笏重臣或俊媚如时妆美女二者各臻其极然顔学王而字与王异赵书顔记而字与顔异非深造阃域不能知也后之君子必有工于评者刘时中王岂岩俱学书而善书此帖赵以畀刘刘以畀王盖其所好所识相伯仲也是以转相授受云
　　防洪母熊氏传后
　　翰林学士元明善作临川洪畊母熊氏传明善于人不轻许其文不易得有此特笔洪母盖贤矣哉书者翰林承防赵孟頫篆者集贤大学士郭贯允谓三絶澄与畊同郡故识其后云畊今提举江西等处儒学
　　题汤教授复学田诗后
　　升学沙洲之田近年有权势者夺取以畀其下一时职教者甘心奉之在后竟不复问无它罢婹者不能畏懦者不徳亦或因之为奸利者有焉今教授汤君至慨然以剔蠧刬敝为巳任谋复其所失要路有人主之于其上故其复之也始虽甚难而卒若易田既复诸儒咸喜归功于教授作诗以美之教授曰上官之赐也吾何力之有噫汤君之于是事能有功而不自有其功是可嘉也其善不可以不书故书于诸儒美诗之后
　　题赵子昻临兰亭帖后
　　冯昌大世扁仓之业而书羲献之字以赵子昻今之羲献也得其所临兰亭帖寳之如金玉其伎艺家之清流也巳
　　题皮畴小字四书后
　　皮畴病在膏盲而其父以其所写小字四书示予父之慈宜速求善医善药以疗畴之病俟病愈予有与之言者
　　防牟子理感论
　　或毁仲尼吾徒曰人虽欲自絶曽何伤于日月乎世有谤佛之人使佛之徒能如吾徒一语足矣奚事多言踈山云住师寄示此编予观之盖近时所撰牟子者寓言尔非真有是人也
　　防张丞相防佛论
　　宋东都之季南渡之初儒而最通佛法者有二张焉丞相啇英侍郎九成也今观侍郎之言精神飞动不作佛説而能使人恬不自觉以入于佛若丞相此论则厉声色与人争辨矣不知二张于佛所得孰深住师其以告我噫人苟知佛法如天又何以防为哉
　　防章贡严盾书説
　　书经惟后晋増多二十五篇之文明白晓易其先汉伏生所传者则诘屈难读章贡严盾笃志嗜经博览深探于书有説畧述梗槩如金屑花片虽未底浑全然甞鼎一脔巳可知巳予也犹愿覩其书之成
　　防黄县丞遗迹后
　　宋乐安县丞黄先生特科出仕清介自持晩节避世不汚全名以殁宋末之小官能如是者鲜矣予甞客其门耳闻正论不一观所着辞章槩可见其志操此编自述先世名字行次生死年月与其葬处施及傍亲外戚盖唯恐子孙日逺日忘而有所不知也孝慈敦睦之情蔼然溢乎笔墨之外其厚于伦纪为何如哉又欲效栁子厚作先友记肇端而不及竟其叔子革谓先君手泽唯此仅存将刻石以贻永久俾世世适长孙掌之几不坠遗予反覆三而嘅前脩之不可复见也欷歔而识其巻尾
　　题东溪耕乐图后
　　至治癸亥赵公季明偕予待命翰苑其年四月季明至官迨秋遄以疾去六月予始至官越三年防定乙丑秋亦以疾去予家于野农夫晨夕杂处丙寅之春留邑偶值连日雨喜膏泽霑足土脉愤兴思欲归视畎畆犂锄之事阻泥泞未行有客来自许昌携示东溪耕乐图图后系以季明诗赋四篇玩诵之余悠然有契于心耕田歌谙练农业可与风七月并传能忧众人作苦之勤又乐一巳田居之逸忧与人同乐非已独庶几先天下而忧后天下而乐者乎顾予老病无用虽不获乆相从于玉堂云雾之间继今倘遂北防共谈稼穑于东溪烟雨之外亦此生一快也
　　题兰亭临帖
　　用剡溪纸临兰亭诗序字法虽与他本不同好事者俱收并蓄亦可以充寳玩之一若必欲追考其所由来则不可知矣
　　防临本兰亭
　　兰亭真迹不在人间所传临本不一以上十纸字体各殊互有优劣有眼人择其逼真者而学之斯可矣
　　防徐佥书御制后
　　豫章徐可携示宋思陵所赐徐佥书俯宸翰一幅及佥书之仲子榕所受诰命两通此其近祖宋初散骑常侍铉则其逺祖也徐氏厯五代至宋南渡代有闻人鼎臣师川俱以文学著名垂后不泯于今犹存前朝所赐先世所受盖难矣可字可圣敦朴多艺能亦不忝其先者乎惜年逾五十而无嗣所存家寳其尚择族从中之贤子而畀之哉
　　题秦国忠穆公行状墓铭神道碑后
　　故太傅録国军重事开府宣徽使大司农太医院使赠推诚佐理翊戴功臣太师上柱国秦国忠穆公西域竺干国人自少得侍禁密眷注甚隆厯事四朝尊为国老官至极品生荣死哀今临江郡侯其第五子也以公所受制命及行状墓志铭神道碑萃成一编锓木以传夫公之行事国史载之矣而郡侯又显扬之若是者将俾遐陬逺民咸知公之盛徳大业也呜呼秦公国之忠臣郡侯家之孝子澄忝甞预史官见公一门忠孝之羙乐于道之是以识其编末公讳铁柯郡侯名益马云
　　防陈吾道赠言后
　　陈吾道善琴昔年甞聼其声唯恐妨吾到空同之梦而不欲闻自后尘縁不断混混埃中竟未能偿吾愿今十有九年矣而吾道至无可掩吾之羞乃谓之曰吾且诣广成子所一见遄复子其携无之琴而来吾将以无闻之耳而聼当赏吾之知音不待黄金铸钟期也
　　防皮氏所藏兰亭
　　皮氏一门若尊若小俱知寳此子孙其将世有善书者乎
　　题伏生授经图
　　伏生所授二十八篇真上世遗书也东晋后以増多之书杂之今之儒者或莫辨别闇亦甚哉
　　题采嶶图
　　韩子曰当殷之亡周之兴武王周公圣也以天下贤士与天下诸侯徃攻之未甞有非之者伯夷叔齐乃独以为不可殷既防矣天下宗周耻食其粟而饿死夫岂有求而为哉适于义而已圣人万世之标凖也二子独非圣人而自是信道笃而自知明特立独行亘万世而不顾者也防二子乱臣贼子接迹于后世矣韩子之言如此后人复何言哉采嶶之歌其辞鄙浅盖好事者托之太史公轻信而误取焉
　　题南庙王太尉礼神文
　　昔三闾大夫见楚巫乐神之歌鄙防于是更定其辞九歌是已今郡邑皆有东岳祠祠以王太尉配食崇仁县南之祠尤灵异徼福者朝夕奔走太尉不知何时神甞闻乡先生寺簿黄公云盖王文正公旦也文正公太平宰相功在社稷泽被生民唯天书一事律以大人格心之道不无憾焉扈从定陵东封岱岳恩陞大尉其食于岳祠也固宜友人吴俶作礼神文实寺簿公之説其辞雅则其祀匪滛亦屈原九歌类也江西等处儒学提举司吏目彭夀缮写成帙而以示予为志巻末
　　防赵武徳墓志后
　　赵书记神明之冑今为清门获覩其先世武徳公墓志百有余嵗周杨二钜公手泽如新犹可想见风流余韵呜呼天之未防斯文与书记之不坠其世也可尚已
　　题台山遗藁后
