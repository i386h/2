<!-- { "loadSidebar": true } -->
　　曲台礼云别庙皇后禘祫于太庙祔于祖姑之下此乃皇后先崩己造神主夫在帝位如昭成肃明元献昭徳之比昭成肃明之崩也睿宗在位元献之崩也元宗在位昭徳之崩也肃宗在位四后于太庙未有本室故创别庙当为太庙合食之主故禘祫乃奉以入飨又其神主但题云某諡皇后明其后太庙有本室即当迁祔帝方在位故皇后暂别立庙耳按此唐昭宗时太常博士殷盈孙议可为皇后先崩立主祔庙之据
　　宋史礼志太祖孝明孝恵二皇后干徳二年安陵皆祔于别庙又真宗章穆郭皇后景徳四年四月崩六月永熙陵之西北七月有司奉神主谒太庙祔享于昭宪皇后按昭宪杜太后乃太祖之母真宗祖母此礼所谓祔于祖姑者也
　　祭用香
　　谨按三代祭祀无上香之仪祭天燔柴则积祡实牲也焫萧则用血膋实萧也他如郁鬯椒馨用之酒馔未有特用薰燎者古人鼎鼐皆以供饮食至汉始有博山炉及都梁艾纳沉檀诸香之名而郊祀志中俱无可攷惟隋书礼仪志载梁天监四年何佟之议南郊明堂用沉香取本天之质阳所宜也北郊用上和香以地于人亲宜加杂馥帝并从之祀典用香可据者惟此
　　阁
　　案尔雅别杙所在及长短之名云长者谓之阁又礼记内则篇大夫七十而有阁注云阁以长板为之庋食物也汉书刑法志文书盈于几阁三辅故事天禄石渠阁皆在大殿北以阁秘书近代殿阁之名本此今人于壁上置板承书籍自宋以来官署有架阁库是矣又史记秦本纪周阁相属司马相如传重坐曲阁皆宫馆中阁道相通也后人凡楼观之属皆曰阁本此其在山岩为之以通行人者曰栈道亦曰阁道説文栈阁也广雅释室篇亦曰栈阁也郑康成注周礼胜国邑之社稷云若亳社是矣葢奄其上而栈其下攷其制度上覆以屋下借以板也则凡以板借地而平者今人谓之地平古人葢皆谓之阁或谓之栈矣【今贾人积贮货物之所犹曰栈】旁有障蔽乃曰暖阁耳
　　地平
　　古称御座法座御床御榻皆即坐处名之稽诸史册原无地平之名惟汉刘熙释名书内释床篇有枰字似即地平之名所縁起而搨登谓施之大床之前所以登床其为地平无疑又或作防康熙字典毾字亦引释名为证似是以细氊施于地平犹王吉所谓广厦之中细氊之上耳又汉书史丹传直入卧内顿首伏青蒲上服防注曰青縁蒲席也应劭曰以青规地曰青蒲孟康曰以蒲青为席用蔽地也此亦在床前葢地平之类而又専以所施之席为名正同防皆不得为地平确名似应采释名枰字仍以地枰为名
　　急就篇皇象碑章数
　　急就篇以六十三字为一章不论句韵文理葢其文本属一篇特取便小学传诵习写是以强分为三十四章耳即如古书中亦有因巻帙繁重分为上下篇者不必尽闗文义也皇象碑未见刻本今所传者惟唐顔师古宋王应麟两家注释津逮秘书及玉海中刻本分章处皆与临本相合其为古人之旧无疑








　　松泉集巻二十
