<!-- { "loadSidebar": true } -->
    谨按李纾所奏，援引训典，比量礼度，祀文轻重之杀，献官尊卑之节，诚至当矣。而推以广之，抑未尽也。夫大名徽号，先圣王所以褒前哲令德之人，谓其言可以范围，其行可以师表，其功可以施百代，其业可以振千古。苟未至也，则不可虚美。其于太公，兵权奇计之人耳。当殷辛失德，八百诸侯皆归于周，时惟鹰扬，以为佐命，在周信有功矣，于殷谓之何哉？祀典不云乎：“法施于人则祀之，有功于民则祀之。”仲尼之祖述尧舜，宪章文武，删诗书，定礼乐，使君君臣臣、父父子子，后王及学者皆宗师之，可谓法施于民者。如周弃之始播百谷，勾龙之序平九土，生人衣食者皆受其赐，可谓有功于人矣。非为是族，其有片善，式闾封墓也。我有唐以义兵集大勋，以武德平祸乱，度隋室法尧之禅，当夏启慕禹之绩，立法垂制酌乎永。贞观中，以其兵家之流，始令溪立庙。开元中，著上戊释奠之礼，其于追宠，不为薄矣。上元之际，执事者苟以兵戎之急，遂尊武成封王之号，拟议于文宣王。优劣万殊，不可以训。《礼》不云乎：“拟人必于其伦。”《春秋左氏传》曰：“唯名与器，不可假人。”孔子曰：“名不正则言不顺。”太公之于圣人，非伦也；名至而德尊，非名也；德薄而名大，非顺也。有一于此，是为神羞，况三者皆谬，安可徼幸之哉！太史公以韩非与老子同传，人到于今非之；高祖封韩信为侯，自耻与绛灌等列。况圣朝褒□之称，其可雷同乎？愚以为宜去武成及王字，依旧令为齐太公庙，人无间言矣。享献之事，馀依李纾奏。（《大唐郊祀录》十，参《唐会要》二十三）
    按：《全文》所收与此不同。
    《全唐文》五百二十六有传。
    ○比类累年粜盐钱数奏
    江淮、河南、河内、兖郓、岭南诸盐院，元和三年粜盐，都收价钱七百二十七万八千一百六十贯，比量未改法已前旧盐利，扌忽约时价四倍，加抬计成虚估钱一千七百八十一万五千八百七贯。贞元二年收粜盐虚钱六百五十九万六千贯，永贞元年收粜盐虚钱七百五十三万一百贯，元和元年收粜盐虚钱一千一百二十八万贯，二年收粜盐虚钱一千三百五万七千三百贯，三年收粜盐虚钱一千七百八十一万五千一百贯。谨具累年粜盐比类钱数，具所收钱，除准旧例充盐本外，请付度支收管。（《册府》四百九十三）
    ☆窦参
    参，字时中，刑部尚书诞孙。以荫，累为万年尉。德宗初，为御史中丞，俄拜中书侍郎同平章事。宣武刘士宁饷参绢五千，帝大怒，以为外交戎臣，贬州司马，赐死。
    ○续差御史监祭奏
    得监察御史郑襄状，准《六典》，应郊庙祀祭，皆御史监之。盖职在省其器服，阅其牲牢，有不修敬，则举劾闻奏。主者严荐献，交神明，监者举过缪，纠阙误，所务不同。准式，斋官有故，许通融行事，公事数人，可得通摄。其监祭御史唯有一人，旧例有故便阙者。伏以祀事肃恭，国家大典，苟无纠察，恐亏慎重。却请以後监祭御史誓戒後，有假及改转者，许续差御史，令沐浴洁服往。即冀官次有常，礼物严备。（《唐会要》六十）
    ☆武元衡
    《全唐文》五百三十一有传。
    ○更请厨料本钱疏
    厨料欠少，更请本钱一千贯文，收利充用。置捉钱四人，其所置，请用直官及写御书各两员，每员捉钱二百五十贯文，为定额，即免额外置人。（《唐会要》六十四）
    ○三院御史班序奏
    准贞元二年班序敕，使下三院御史，有本官是常参官兼者，即入本官班。如内供奉里行，即入御史班。缘使下御史，近例并不在内供奉班内，请自今以後，诸使下御史内供奉者，人阁日并依宣政殿前班位，次员外郎之後，在正台监察御史之上，使为常式。（《唐会要》十五）
    ○三品官除谢奏
    中书、门下、御史台五品以上官，尚书省四品以上官，诸司正三品以上官，及从三品职事官，东都留守、转运、盐铁、节度、观察使、团练、防御、招讨、经略等使，河南尹，同、华州剌史，诸卫将军三品以上官。除授，皆入阁谢，其馀官许于宣政南班拜讫便退。（《唐会要》二十五）
    ☆裴度
    《全唐文》五百三十七有传。
    ○废金扣等十六县为乡奏
    兴元府废金牛县为乡三，洋州废洋源县为乡五，阆州废岐平县为乡四，利州废景谷县为乡五，通州废三冈县为乡四，废石鼓县为乡五，巴州废奇章县为乡四，废盘道县为乡五，蓬州废郎池县为乡六，废良山县为乡六，集州废通平县为乡十，壁州废广纳县为乡六，渠州废大竹县为乡三，废水县为乡三，凤州废黄花县为乡二，开州废万岁县为乡六。准今年二月敕，废金牛等十六县为乡，令并随便近割隶属诸县讫。（《唐会要》七十一）
    ○乞留男让奏
    京兆府参军裴让是臣男，年甚幼小，官无职事。今准近敕，须令守官。伏以臣男之官，无虑数人，悉是资荫授官，所以置之散冗，守官既无功事，离任从无妨阙。伏乞天恩依前令在臣所任。（《册府》四百四十七）
    ○西门元佐
    元佐，元和中乡贡进士，西门大夫从侄。
    ○大唐故朝议郎行宫闱令充威远军监军上柱国赐紫金鱼袋西门大夫墓志铭（并序）
    公讳珍，京兆云阳人也。曾祖□，祖彭，并蕴异才，不苟荣禄，孝悌虽形於家室，声芳己著於远迩。父进，朝议郎行内给事赐绯鱼袋，立性於宽，执心忠亮，入侍闱，出抚军师，历事四朝，竟无败累，故中外贵介，咸遵厥行。
    公器局宏邈，见解殊伦，干於理剧，果於从政，志存大略，不忌小节，恒人讥其傲睨，高贤许其豁达。至德之初，释褐从仕，大历之末，擢居宣徽。建中四年，王室多故，泾源叛卒，昼入犯门，銮舆西巡，以避封豕，艰虞之际，尤尚通才，除内府局丞，充凤翔陇右节度监军判官。时怀光不臣，潜与Г合，翠华於是更幸梁洋，节使楚林果有疑贰。公每於衙府，辄肆直言，谕其将士，徼以祸福，国家靡陇之忧，州县免诛夷之弊，微公之力，殆不及此。德宗闻而异之，俾充荆襄沔鄂洪府宣慰使。兴元元年，遂除洪府判官，随先锋兵马使伊慎下安黄等州。贞元元年，来献俘馘，上旌公功，拜内仆令，令赴本道。其年季秋，改充豪寿观察监军判官，寻除张建封尚书为徐泗节度，诏公独监送上职名如故。其年朝觐，迁荆南监军。上以公习於戎事，欲将任重，圣心未决，久而不遣。至八年，充剑南三川定理慰使。其六月，监淄青行营兵马三千馀人，戍于岐山，西荒服。上以公临事不私，抚军有术，凡积星岁，逾十瓜时。十三年入奏，上嘉其勋，锡以朱绂。昆戎自从会盟，历负恩信，知我有备，未尝犯边。上以关东甲士，远从劳役，悉令罢镇，却归本管。三军别公，援辔挥泣，如诀父母，岂胜道哉。既归阙庭，复任高品。暨德宗升遐，顺宗嗣位，爰选耆德，以辅储皇，转为少阳院五品。永贞元年，属今上龙飞，公以密近翼戴之绩，赐紫金鱼袋，充会仙院使。元和元年，改充十王宅使。
    历事六朝，公智足以周身，谋足以解难，事上不逼，接下不悔，自束发委质，衔命抚军，宣慈则蒸庶再苏，讨叛则凶渠授戮，动有流誉，人无谤言，若非淑慎，曷能臻此？公身居禄位，志不骄矜，克遵象外之谈，不讳生前之事。遂於长安县龙首原西距阿城东建茔域，高岗难枕，夏屋未封，君子闻之，佥曰知命。夫人马氏，骥之女也，内备四德，外谐六姻，邕睦允阳於《曹风》，折旋不亏於《戴礼》，不幸先公而殁。有子四人：长曰季常，次曰季平、季华、季烨，或名参密侍，或职列禁军，咸蕴构堂之姿，俱是保家之主。以元佐性无饰伪，文好直词，爰命纪能，庶旌实录。其词曰：
    洪河孕气兮嵩岳粹精，圣君当驭兮哲人乃生。才调不羁兮智略纵横，器宇寝深兮量包沧瀛。结发从宦兮捐私徇公，弱冠受命兮临人抚戎。入侍丹陛兮明接宠，出宣青塞兮九译潜通。功成位高兮锵金拖紫，居安虑危兮先人後己。去健羡师老氏之玄言，齐死生宗大仙之至理。自昔有生兮孰能不亡，考彼灵龟兮兆此龙岗。或掊或筑兮高坟深穴，爰栽爰植兮青松白杨。
    上以公恪勤事主，密慎左右，至七年，迁监威远军使。昼巡夜警，卫士畏威，敷奏阙庭，众称其美，谓保贞吉，以享百龄。逝川不留，奄随朝露，以元和十二年七月一日遘疾，终於于修德里之私第，春秋七十有四。以明年七月廿日壬寅迁窆於长安县承平乡先修之茔，从其命也。（石刻）
    ☆魏匡赞
    匡赞，三卫出身。元和间剑州普安县主簿。
    ○大唐故宣州司功参军魏府君墓志铭（并序）
    大人讳邈，字仲方，其先钜鹿人，寄居于京兆府咸阳县积代矣。顷因禄山暴逆，凿舆南征，畿甸士庶，皆为俘馘，由是图籍毁致，产业烟烬，不可复知先人之事也，此无以述。曾祖宾，皇仕陇州长史，祖母王氏；祖朝隐，鄙恶浮名，高尚其仕，祖母柏氏；伯父逊，试左卫率府兵曹参军；皆不幸短命，先归黄垆。且大人少履文字，贞元初以乡举射策上省者五六，以贿援兼无，竟不登第，然当时称屈者众矣。其后为河阳节度使所辟，随逐戎幕，处事详明，奏怀州参军，丁祖母忧不上。後参选拜果州司户参军，未上，为度支山南租庸使所厚，抑志勾留，共理盐卤，官满不舍。其後惧以覆饣束，恳辞所荣，租庸使韦公不胜其辞，由是获免。既而四海无业，一家若浮，遂携老幼而入关。关中无投足之地，贾居于万年县之胜业里，然无托食於亲知者首尾五祀。出无车舆，坐寡粮糗，妻孥有含菽饮水之患，无衣无褐之虞，而我父不为耻不陨越者，以其知止知足，达於至理者也。元和四年夏四月，相府裴公因人而知其善，补待制官，掌握丝纶，廉慎益著。地居近密，不发私书，朋旧昵亲，由斯咸怨。人虽欲遗之金布斗粟，曾不我容焉。所谓蹈火不热，履霜坚冰，其此之由乎？拜婺州司功参军，转宣州司功参军，未满，今年复有诏令之本官。以其年十月十三日，终于宣州宣城县之公馆。匡赞亲侍灵舁，明年岁次乙未四月八日己酉，葬于京兆府万年县之毕原，礼也。
