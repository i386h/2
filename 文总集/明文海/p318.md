<!-- { "loadSidebar": true } -->
　　不佞冥行扞防抗言罹尤四乞归休六移伏腊蜉蝣暂寄牛马可呼负芒刺扵蒿莱久矣然扵门下同里同年至亲至厚束髪把臂初无小郤奉令承指尝效微劳今门下策足要津不佞待罪下里犹庶几察之众恶悯其羣攻曲赐帡幪是所愿望乃得扵传说者借借谓门下有意督过之也诋诃横加防缀巧构投石下井呼以顺风朝绅里党人人能言之且惟幸未以来廿年所偶叨骥尾遂捋虎须念念吹毛时时剚腹朝绅里党亦人人能言之嗟哉嗟哉不佞虽有推心之寸肠实无容足之尺地匪一日矣然出口入耳莫可踪迹门下固不难曲掩不佞亦何忍重疑而闭目塞聪若罔闻见门下固不惜逆施不佞亦何妨顺受己矣复何言至扵顷者门下偶挂弹文止因晋秩躐等别无訾议而大疏雄辩自叙贤劳自表正直自证考察之非辜自明迁转之不骤洋洋纚纚亦足以伸己屈人矣又无端而忽有指也借人形己曰一借建白之名可覆百行之丑不佞读之慙沮思之悚惶不觉汗下踵也夫论建白不佞其罪之首也论行谊不佞其丑之尤也珥笔之初因言父子之伦常而防毙杖下赐环之后复言君臣之权义而遄返田间是他人之建白一而不佞之建白二也言尤行悔垢积愆丛寡过未能内省多疚是他人之丑行百而不佞之丑行千也同里同年至亲至厚朝夕所稔妍媸莫逃兹由门下之鄙夷遂为海内所证信是他人之丑可覆而不佞之丑不可覆也虽然门下意本独发言则槩加无论四方君子即同郡之建白者若而人皆接踵去国矣无论一时即当年之建白者若而人如尊公荆川先生亦抗章编户矣门下纵不为同郡讳独不为尊公念乎岂门下严扵嫉恶急扵攻瑕不暇旁顾不暇追思乎片语只词威扵鈇钺因一人之丑而迁怒诸贤因今日之丑而贻羞先哲嗟哉嗟哉其乂不佞之咎矣门下倘或云覆丑者什九不覆丑者什一则犹可舍其九居其一因之趋避己属冒昧乃门下既无解网之仁不佞安得立锥之所乎反己自怜何施面目门下必且云吾言在此吾意在彼或甲或乙无所主名安见其为尔也者夫共传者言也不可揜也中蔵者意也不可据也使不佞舍其不可揜者居其不可据者而委其丑扵人是益其丑扵己况门下既无推乌之爱不佞岂免死兎之悲乎同类相残亦何施面目门下皇华昼锦里父老负弩矢前驱不佞旧厠门墙无烦介绍讵不愿奔走扵车尘马足间哉第匿怨而友其人左丘明耻之负丑而友其人左丘明当益耻之不佞踈节直肠浅衷褊识苟有怨怒素无蓄蔵未闻背面夷跖心口秦越而可称友者不佞既知为门下所丑矣而强求攀附宁无顔厚门下既视不佞为丑矣而阳赐接纳奚取貌交夫友之伦亦重矣同声则应异气则离贵贱死生交情乃见门下与稽别驾应科臭味莫逆终始不携既死矣焉用文之且也假絶友之峻节贾忤相之髙名今则借负谴之畸人充逢世之竒货门下之自为计诚得矣不佞之为门下用亦足矣死者为地中寃鬼未死者为门下功臣不佞其何辞之与有拊膺扼腕局地蹐天三四踌蹰千万不得己倾心披沥没齿引避爰稽载籍若魏应玚晋嵇康梁刘孝标汉朱穆义疎交絶自古然矣白日青天丈夫男子亦安用涂饰于声音笑貌而为此罔两以相谩哉盖扵是乎贤者之庭削丑人之迹矣此不惟不佞之处己宜尔即门下之处人亦宜尔倘门下谓其无足与比数遂赐麾斥而置之扵胸臆頥颏之外幸也惟命倘门下忘其直率因滋衅疵而重之怒如蹈水火益热益深以门下才力智谋直摧拉枯朽耳不佞为鱼肉以俟刀俎宜也亦惟命门下其裁择之
　　奉杨太宰书【屠长卿】
