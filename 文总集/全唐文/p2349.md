<!-- { "loadSidebar": true } -->
    诸道诸使停罢郎官御史等，望令罢职後，其所任官经两考已上，方得冬荐。如所任官未经考者，许以罢职後计月日成两考，即得冬荐。如考数未满便冬荐者，其所举官量加殿罚。如文学才行堪奖用者，中书门下别加采择，不在此限。诸州府上佐罢秩後，便求本道荐状入城。令中外官员年不盈溢，闻荐继至，除授稍难。其上佐考满後，望量立年限，经二年已上，方得闻荐。其非时替者，更守二年，即似稍屈，望一年後许冬荐。如才行政绩为众所知者，望委中书门下搜访与升奖，不在此限。
    ○请详核刺史理绩奏（太和七年七月中书门下）
    应诸州刺史除授序迁，须凭显效，若非责实，无以劝人。近者受代归朝，皆望超擢，在郡理绩，无繇尽知。或自陈制置事条，固难取信；或别求本道荐状，多是徇情。将明典章，在名实。伏请自今已後，刺史得替，待去郡一个月後，委知州上佐及录事参军，各下诸县，取耆老百姓等状。如有兴利除害，惠及生人，廉洁奉公，肃清风教者，各具事实申本道观察使，简勘得实，具以事条录奏，不得更为文饰。其文状仍与观察判官连署，如事无可称者，不在荐限，仍望委度支盐铁分巡院周访察各申报本使录事。如除授後访知所举不实，观察判官分巡院及知州上佐等，并停见任一二年，不得叙用。如缘在郡赃私事发，别议处分。其观察使奏取进止，所冀吏皆禀法，人获安，迁擢之时，更无滥授。
    ○请断狱依旧程限奏（太和七年七月大理寺）
    准今年五月二十九日御史台奏敕，大事限二十日，中事限十五日，小事限十日奏毕。刑部覆：大事限十五日，中事限十日，小事八日奏毕。详台司所奏，即大理、刑部两司俱照详具狱，未经刑部覆。一则失圣朝慎恤刑狱意，二则未合以生事上黩圣聪。伏请依旧程限，大理寺断了，申刑部覆同讫方奏。
    ○定五经博士爵秩奏（太和七年八月国子监）
    请准今月九日德音节文，令监司於诸道搜访名儒，置五经博士一人者。伏以劝学专门复古之制，博采计当年讲授多少，以为考课等级，应补当司诸学生等。按学令儒术，以备国庠，作事之初，须有奖进。伏请五经博士秩比国子博士，今《左氏春秋》《礼记》《周易》《尚书》《毛诗》为“五经”，《论语》《尔雅》《孝经》等编简既少，不可特立学官。更请依旧附於《中经》。
    ○请定决狱日限奏（太和七年九月御史台）
    准太和四年十月二十五日敕，大理寺决断刑狱，大事二十日，中事十五日，小事十日奏毕。刑部详覆：大事十五日，中事十日，小事八日奏毕。近日省寺详断，有逾敕限七十馀日者，抑由条奏之间，未尽事理。舞文之吏，得以迁延。往往决断未下，瘐死狱中。臣请自今以後，刑狱本曹，详览奏状。有节目未具者，大事七日内。小事五日内，条流事由，只行一牒再勘本推官，三日内具事由牒报省寺。如情状要节，已具省寺，不得以小小节目，移牒往来。四远州府牒勘本推後，事有不具，结罪不得者，请具事由奏闻，不得更逾敕限。
    又准贞观三年七月十七日敕，允推状内钱物大段事状已具，小小节目未尽，不妨详断者，省寺更不要移牒盘勘。又准名例律，二罪俱发，以重者论。臣深详敕文律意，唯惧刑狱淹延，使无辜者拘系囹圄，罪恶者潜启幸门。臣请敕下後，御史台严加察访。如或踵前废格，知弹御史台不举；又省寺可断不断，不具可结断事情闻奏，使结断不得，须便牒本处，致其稽迟。并请临时量事大小，论罪按罚。
    ○请施行新编格後敕奏（太和七年十二月刑部）
    先奉敕详定前大理丞谢登《新编格後敕》六十卷者。臣等据谢登所进，详诸理例，参以格式。或事非久要，恩出一时；或前後差舛；或书写错误，并已下落，及改正讫。去繁举要，列司分门，都为五十卷。伏请宣下施行。
    ○请更定礼部放榜事例奏（太和八年正月中书门下）
    进士放榜旧例，礼部侍郎皆将及第人名，先呈宰相，然後放榜。伏以委任有司，固宜精慎。宰臣先知取舍，事匪至公。今年已後，请便令放榜，不用先呈人名。其及第人所试杂文，及乡贡三代名讳，并当日送中书门下，便令定例。
    ○覆奏疏理诸色入仕奏（太和八年正月吏部）
    准之疏理诸色入仕人等，今诸司流外令吏、府史、掌固礼生、楷书、医工及诸军诸使承优官典，总一千九百七十二员。共请权减六百五十七员。兵部奏应管左右仗千牛、仆寺、殿中省进马、左右金吾仗长上，共一百六十一员，今三色共请减六十七中。文简武简三卫，每年三铨，都请留六十人为定。礼部奏明经、宏文馆生、太庙、郊社、斋郎、掌坐等，共五百五十二人，今六色共请减一百三十八人。
    ○请读时令奏（太和八年二月中书门下）
    今月十七日，臣等於延英奏事。陛下以近岁阴阳不和，水旱为害，恐作事有乖於时令，施教未合於天心，问臣等读月令因何停废？伏以尧命羲和之官，以理四时，节授人事。至汉丞相魏相奏云：“阴阳者，五事之本，群生之命。自古圣贤，不有不由者也。”兼引高帝时相国萧何奏云：“自天子王侯有土之君，能法天地，顺四时，以理国家。身无祸夭，年寿永久。是奉宗庙安天下之大礼也。”顾选气未应，灾害之作，实恐由斯。臣等商量，古者敬其事，则命以始。请从来年正月，依《开元礼》读时令。陛下御宣政殿，如朝朔之礼。兼请太常卿先撰仪注，务於简便，以酌时宜。所冀简而易从，行之可久。
    ○请禁断称冤越诉奏（太和八年二月中书门下）
    准贞元二十一年六月六日敕，诉事人不得越州县台府，便经中书门下陈状者。近日狡猾论竞，皆不待州府推断，便来诣阙，非惟烦黩天听，实亦颇启幸门，请自今已後，有此类，先科越诉罪，然後推勘。又准开元十二年八月二十四日敕，比来小有诉竞，即自刑割。自今以後，犯者先决四十，然後依法勘当。伏以先自毁伤，律令所禁。近日此类稍多，不至甚伤，徒惊物听。请连敕榜白兽门，如进状又耳者，准前敕处分。又鞫谳已具，便合就行刑。皆近岁时觊望，恩泽，或缘一人称冤，即十数人停决。囚系淹久，奸吏用情。自今後同罪人并伏，虽一两人解冤，不相连者并先科决，称冤者依前收禁闻奏。
    ○先试帖经奏（太和八年十月礼部）
    进士举人，自国初以来。试诗、赋、帖经、时务策五道，中间或暂改更，旋即仍旧。盖以成法可守，所取得人故也。去年八月节文，先试帖经、口义、论议等。以臣商量，取其折衷，伏请先试帖经，通数依新格处分。时务策五道，其中三道问经义，两道时务。其馀并请准太和六年以前格处分。
    ○请更定三考奏改并及第人数奏（太和九年十二月中书门下）
    今月九日，ト内面奉进止，令条流进士人数及诸色人等。进士元格不得过二十五人，今请加至四十人；明经元格不得过一百一十人，今请减十人。伏以国家取士，远法前代，进士之科，得人为盛。然於入仕，须更指挥，必使练达，固在经历。起来年，进士及第後三年任选，委吏部依资尽补州府参军紧县簿尉，官满之後，来年许选。三考後听诸使府奏用，便入协律郎四卫佐。未满三考，不在奏改限。如任江淮官，特与勉其纲使。又闻每年贡士，常仅千人，据格所取，其数绝少。强学待用，常年不试。孤贞介士，老而无成，甚可惜之。臣等商量，望付所司，精求行艺，起来年，添满四十人及第，仍委礼部於所试诸色贡举人元格数内，共减一十五人都守。每年放出身黄衣人数，永为定制，编入常格。庶令才人速得自效，经於下位，以致上达。
    ○申论爱州刺史张丹罪状奏（太和中刑部）
    据大理寺申，准详断安南经略使韩约奏丹犯赃并欲谋恶事，已准法处置讫者。伏以追摄禁勘，即是制囚，不合专擅处置。奉三月十九日敕，宜付所司速详断闻奏。今据寺申，据律文，反逆谋叛，各有本条，并无欲谋恶事之科。又准律以赃入罪者，除正赃见在流死勿徵，据罪先勒张丹通款，估纳家资，然後就刑，虑涉情故。又张丹男宗礼、宗智等，年皆幼弱。张丹虽微，爱州虽远，且常领郡，则谓衔恩。纵合重绳，须候敕命，既归法寺，必在正名。苟轻荒服之刑，是弃远人之命。伏以圣朝以慎恤为理，以惠泽爱人。每议典刑，必行宽宥，岂使一夫不获，吞恨九泉。伏请闻奏推覆，方可详断，所冀事状明白，法令施行。
    ●卷九百六十七
    ☆阙名（八）
    ○请命代官留任候除奏（开成元年二月中书门下）
    诸州刺史诸府少尹次赤令诸州府五品已上官并常参官等，在任之例，约是三载。命代之後，遽即到京。人数既多，阙负常少，稍经时月，则诉饥寒。起今後请据旧章，刺史及五品已上官，在外应受替去任，非有徵召，未得到京。宜委所在州府每两月一度申中书门下，其初状仍具前任政续，受代月日。中书门下准前置具员，量才除授。其家在上都，因自归止者，京兆府申奏。
    ○请改知东西两推奏（开成元年御史台）
    旧以第一、第二殿中御史知东西推，窃以故事三院御史皆初领繁剧，後即渐轻。近以新入监察两人监仓监库，殿中既无仓库兼俸，空负推狱忧勤，即与台中从剧入轻，顿乖旧例。今请殿中第三人、第四人分知两推，希同渐杀之文。
    ○请贵籴便农奏（开成元年一月度支）
    每年供诸司并畿内诸镇军粮等，计粟麦一百六十馀万石，约以钱九十六万六千馀贯籴之。畿内百姓每年纳两税见钱五十万贯，约以粟麦二百馀万石粜之。是度支籴以六十，而百姓粜以二十五。农人贱粜，利归商徒。度支贵籴，贿行黔吏。今请以度支贵籴钱五十万贯送京兆府，充百姓一年两税。勒二十三县代缗输粟八十万石小麦二十万石，充度支诸色军粮，则开成三年以後，似每岁放百姓一半税钱，又省度支钱一十万贯。劝农减费，物理昭然。仍请百姓广开田亩，更不加税，行之有节，富庶可期。
    ○论郭仲文不合袭封奏（开成元年给事中）
    伏准制书，赠司徒郭钊嫡男仲文袭封太原郡公者。臣近访知郭钊妻沈氏，公主之女，代宗皇帝外孙，有男仲辞，已选尚主。仲文不合假冒自称嫡子。若仲文承嫡，即沈氏须黜居别室，仲辞不合配尚贵主。
