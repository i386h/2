<!-- { "loadSidebar": true } -->
　　亭亭鳯凰台【谢惠连亭亭映江月西京赋干云雾以上逹状亭亭以迢迢刘公干亭亭山上松】北对西康州西伯今寂寞鳯声亦悠悠【西北谓文王也西伯时鳯鸣于岐阳】石【一作山】峻路絶踪石林气髙浮安得万丈梯为君上上头恐有无母雏饥寒曰啾啾我能剖心出【书剖贤人之心】饮啄慰孤愁心以当竹实烱然忘外求血以当醴泉岂徒比清流【赵云荘子曰鳯非竹实不食非醴泉不饮雏在髙山之上而二物未可得故公欲以心当竹实以心中之血比醴泉炯然忘外求公自言其剖心之实止为鳯乃嘉瑞悯其雏之饥而饲之别无所图也】所重王者瑞敢辞微命休【薛云春秋元命包周成王时大治鳯凰来舞于庭成王乃援琴而歌鳯凰翔兮于紫庭余何徳兮以感灵瑞应图曰鳯凰王者之嘉瑞　赵云据春秋元命包曰鳯凰游文王之都故武王受鳯书之纪今公据古而言耳薛却引成王时事非是左传序麟鳯五灵王者之嘉瑞】坐看防翮长举意八极周【赵云鳯凰羽具五采故谓之防翮八极周使王褒圣主得贤臣颂云周流八极万里一息虽言马而借用之耳】自天衔瑞图【一云防图】飞下十二楼【十洲记昆仑山有十二玉楼　杜补遗春秋元命包黄帝元扈洛水之上元扈石室也与大司马容光等临观鳯凰图置帝前帝再拜受图前汉郊祀志皇帝时为五城十二楼以俟神人于执期名曰延平应劭注曰昆仑圃五城十二楼仙人之所居又集仙録曰王母所居王楼十二瑞华之阙光碧之堂　赵云十二楼自天衔图故以十二楼宇终之】图以奉至尊鳯以垂洪猷【薛云山海经鳯首文曰徳翼文曰礼背文曰义膺文曰仁膓文曰信　赵云鳯凰之来所以垂世之大猷言其不妄下集也薛梦符引不相干矣】再光中兴业一洗苍生忧深正为此羣盗何淹留
　　乾元中寓居同谷县作七首
　　有客有客字字美白头乱【一作短】髪垂过耳嵗拾橡栗随狙公【以其寓居故自称有客按新史言甫居同谷拾橡以自给儿女有至饿殍者　赵云潘安仁云素髪飒以垂领谢灵运云星星白髪垂庄子云古者兽多民少皆巢居以避之尽拾橡栗暮栖树上故命曰有巢氏薛云按列子宋有狙公爱狙而飬之诳之曰与若芧朝三而暮四足也众狙皆起而怒俄而日与若芧朝四而暮三足乎众狙皆伏而喜注芧三棱相如传蒋芧青薠栗也后汉李恂食橡以自资列子夏食菱芰冬食橡栗】天寒日暮山谷里中原无书归不得手脚冻皴皮肉死呜呼一歌兮歌已哀悲风为我从天【一作东】来【刘越石井风歌云浮云为我结飞鸟为我旋】
　　右一
　　长镵长镵白木柄我生托子以为命黄精【一作独】无苗山雪盛【黄鲁直云黄精当作黄独往时儒者不觧黄独故作黄精以芧考之黄独是也本草赭魁注肉白皮黄也汉人蒸食之山东人呼为土芋江西人呼卵　杜正谬黄精当作黄独同归当作空归谨按神农本草赭魁陶隠居云状如小芋子肉白皮黄梁汉人名为黄独蒸食之子美寓居成州之同谷其地正与梁汉接境方艰食餔糒不给乃以长镵斸黄独而食之然是时雪盛无苖了无所得遂尔空归故至于男呻女吟也镵锄衔切又士缄切广韵曰呉人云犂防又云土具】短衣数挽不掩胫【寗戚叩角歌曰短布单衣不及骭】此时与子空【一作同】归来男呻女吟四壁静【相如家徒四壁立】呜呼二歌兮歌始放里闾为我色惆怅【首章天哀其穷次章人亦哀其穷矣杜补遗列子曰昔韩娥东之齐鬻歌假食逆旅人辱之因曼声哀哭一里老防悲愁相对三日不食老杜放歌而里闾惆怅意颇类此　赵云人哀其穷正如李陵天地为陵震怒壮士为陵饮血之势】
　　右二
　　有弟有弟在逺方【一作各一方　赵云南史梁文帝谓虞茘曰我方有弟在逺方此情甚切公正使此矣】三人各痩何人强【后汉赵孝弟礼为贼所得将食之孝自缚诣贼曰礼痩不如孝肥贼感其意俱舍之　赵云江子之説子美有四弟此谓三弟者颖丰观也一弟占随子美第十三巻有诗云久客应吾道相随独尔来其説是】生别展转不相见【乐府他乡各异县展转不相见】胡尘暗天道路长【诗道阻且长　赵云古诗道路阻且长也】东飞鴐鹅后鸧【扬雄传岂鴐鵞之能捷鸧恶禽也鸧九头诗有在梁　杜补遗广韵曰鴐鴈属方言鴈自闗而东谓鵞音加与鴐同东楚之外谓之鵞或谓之鸧鵞尔雅释鸟云鸧糜鸹郭璞云今呼鸧鸱盖鸱类也秃也埤雅云状如鹤而大长颈赤目其毛辟水毒好啗蛇北史明帝朝获秃鹅于宫内遂养之翟光曰此即诗所谓有在梁觧云秃鹅贪恋之鸟野泽所育不应入于殿庭臣闻野物入舍古人以为不善是以张华恶鵀贾谊忌鹔鹈鹕魏黄初蹔集而去文帝犹以为戒况之禽必资鱼肉菽麦稻粱之养岂可留意于丑形恶声哉卫侯好鹤曹伯爱鴈身死国灭可为寒心以是观之乃恶禽也故子美艰难行役处每言之如前飞秃后鸿鹄之类是也　赵云因山谷中所有禽鸟而言之鴐鵞鴈也方言以自闗而东呼之云然鸧尔雅谓之麋鸹注盖鸱类公言眼前虽有此等物安得乘之以见其弟乎杜田引是非】安得送我置汝呜呼三歌兮歌三发汝归何处收兄骨【收一作取僖三十二年殽有二陵必死是间余收尔骨非特已穷而已而兄弟之亲亦莫知其存亡】
　　右三
　　有妹有妹在钟离【赵云钟离濠州也公后有诗曰近闻韦氏妹迎在汉钟离盖其失已殁而夫之兄迎在钟离也】良人早殁诸孤痴长淮浪髙蛟龙怒十年不见来何时【一作迟】扁舟欲徃箭满眼杳杳南国多旌旗【赵云濠州今属淮南西路故以长淮言之浪高蛟龙怒诗人状其路之险艰也自荆渚以徃皆谓之南国诗云文王之道被于南国又云滔滔江汉南国之纪是巳资治通鉴载乾元二年八月乙巳襄州将康楚兀张嘉延据州作乱刺史王政奔荆楚九月称南楚霸王九月甲午张嘉延袭破荆州荆南节度使杜鸿渐弃城走澧朗郢峡归等州官吏闻之争潜窜山谷按通鉴目録是年八月甲午朔则此九月当是甲子朔其下又载戊辰事则甲子乃初一日而戊辰乃初五日又岂误甲子为甲午邪今七歌有曰枯树有曰木叶黄落则秋时之作乃闻此荆南之乱矣】呜呼四歌兮歌四奏林猿为我啼清昼【猿非有情者而亦为之啼则穷可知矣　杜补遗蔡氏西清诗话云林猿古本作竹林后人不知乃易为林猿今本皆因之尝有自同谷来笼一禽大如雀色正青善鸣问其名曰此竹林鸟也少陵凡于诗目必纪其处以明风俗方物贻后人岂可妄意易之耶此説蔡氏得于传闻未足为信盖猿多夜啼今啼清昼自有意义　赵云同谷无深林自是无猿当以西清为是】
　　右四
　　四山多风溪水急寒雨防防枯树湿【一作树枝湿】黄蒿古城云不开白狐跳梁黄狐立【赵云管子曰狐应隂阳之变六月而一见盖难见之物公以在穷谷而每见之此为所恠叹矣】我生胡为在穷谷中夜起坐万感集【赵云陆士衡古诗有中夜起叹息谢灵运诗千念集日夜万感盈朝昬】呜呼五歌兮歌正长魂招不来归故郷【招魂曰魂兮归来反故居】
　　右五
　　南有龙兮在山湫古木巃嵸枝相樛【龙卢红力董切嵸子红子孔切刘安招隐士桂树丛兮山之幽偃蹇连巻兮枝相缭山气巃嵸兮石嵳峩　赵云本出上林赋崇山矗矗巃嵸崔嵬巃音力孔切嵸音揔】木叶黄落龙正蛰【汉武帝秋风辞草木黄落鴈南飞】蝮虵【芳福切】东来水上游【招防曰蝮虵蓁蓁】我行恠此安敢出防劒欲斩且复休呜呼六歌兮歌思迟【一云怨迟迟】溪壑为我回春姿【邹衍被防仰天而泣五月为之降霜则士之怨愤足以感通于造物而然矣东坡云六歌一篇为明皇作也明皇以至徳二年至自蜀居兴庆宫谓之南内明年改元乾元时持盈公主往来宫中李辅国常阴其隙间之故上元二年帝迁西内】
　　右六
　　男儿生不成名身已老三【一作十】年饥走荒山道【赵云李少卿荅苏武书曰男儿生以不成名死则葬蛮夷中也自丁酉至徳二载至巳亥乾元二年为三年也】长安卿相多少年富贵应须致身早【古诗致身青云上】山中儒生旧相识但话宿昔伤怀抱【赵云宿昔者往日之谓也曹植诗曰欢娯冩怀抱】呜呼七歌兮悄终曲仰视皇天白日速【江文通青春速天机素秋驰白日伤时不我留也　赵云未句又变新意以终七歌之义盖此一日之歌也自一歌至七歌歌声既穷而日晚暮矣前人每言白日西匿白日蹉跑白日晚者多矣】
　　右七
　　发同谷县【乾元二年十二月一日自陇右赴劒南纪行】
　　贤有不黔突圣有不暖席【文子曰墨子无黔突孔子无暖席　赵云淮南子修务训篇曰孔子无黔突墨子无暖席而班孟坚答宾戯曰孔席不暖墨突不黔二书虽孔突墨席墨突孔席之异文而意皆圣贤之不安逸者耳今公诗云贤有不黔突圣有不暖席则主用荅宾戯盖墨子贤而孔子圣故也旧注引文子曰墨子无黔突孔子不暖席谬撰辞语差排作文子所云且文子周平王时人也岂却称孔墨事乎】况我饥愚人焉能尚安宅【圣贤尚不免此吾岂能安宅乎孟子曰仁人之安宅也赵云易云上以厚下安宅诗云其防安宅也】始来兹山中休驾喜【一作嘉】地僻奈何廹物累一岁四行役【赵云诗父曰嗟予子行役盖尝考是年岁在巳亥春三月公回自东都有新安吏潼闗吏新婚别垂老别无家别诗又按唐史是月八日壬申九节度之师溃于相州公夏在华州有夏日叹夏夜叹时秋七月公弃官徃居秦州有寄贾至严武诗畧曰旧好肠堪防新愁眼欲穿此一秋赋诗至多冬则以十月赴同谷县有纪行十二首七歌万丈潭诗今十二月一日又自陇右赴劒南此为一歳之中自东都而趋华而居秦而秦而赴同谷自同谷而赴劒南为四度行役也】忡忡去絶境杳杳更逺适停骖龙潭云回首白崖石【一作虎崖】临岐别数子握手泪再滴【江淹樽酒送征人握手泪如霰】交情无旧深【赵云公于同谷寓居未乆盖多新交而惜别之情则如故旧之深逺】穷老多惨戚平生嬾拙意偶值栖遁迹【谢灵运既枉隐沦客亦栖肥遁贤郭景纯京华游侠客山林隐遁栖】去住与愿违【赵云嵇康云事与愿违】仰慙林间翮【陶潜迟迟出林翮】
　　木皮岭
