<!-- { "loadSidebar": true } -->
　　前知建昌军赵彦礼拖欠月椿钱降一官
　　敕具官某盱江本江右佳郡一人坏之毒流至今尔自力于政而承积弊于二十余年之后给饷有阙无所归咎稍镌一秩以儆后来
　　沈合知岳州
　　敕具官某岳阳据荆楚之要郡虽小而地望实重焉尔清约详练资歴寖深惟尔兄旧镇长沙威望凛然父老类能道之试郡云初毋忝家声则知共理之意
　　赵不逷江西提举
　　敇具官某尔顷以吏课之优为郎起部出守辅郡蔚然有闻江右敛散之重俾尔持节以临之昆弟三人少则俱列于儒科今又分道而为使者逺有光华宗盟之美谈也其勉尔事以称所蒙














　　攻媿集巻三十九
　　钦定四库全书
　　攻媿集巻四十
　　宋　楼钥　撰
　　外制
　　知婺州叶翥知绍兴府
　　敕辅郡承流久不听尚书之履价藩谋帅兹又怀太守之章允谓才难莫先徳选具官某智周虑表学绍儒先践既歴三朝侍从亦逾一纪爱人利物由天性之自然足国裕民处地官而最久屡更剧地深惠疲氓尽销愁恨叹息之心尤见劳来安集之政眷惟东土密迩行都先帝上宾将奉因山之役大邦维屏益严分阃之除惟尔通材称予隆委规模素定既所临而有声威信兼行当不扰而自办伫闻成效奚俟多辞
　　新知绍兴府倪思知婺州
　　敕具官某视禁林之草允借通儒分辅郡之符俯从忱请相攸既审易地皆然尔学优而醇文丽以敏早登宏博之选径上清华之途翰苑词垣擅两制丝纶之美经帷史馆极一时笔槖之荣擢贰仪曹独司邦礼拭圭出使握节言旋曾坐席之未温俄抗章而自列岂久劳侍从之事遂厌直承明之庐怀防稽太守之章至勤再命继东阳隐侯之咏去拥一麾勉为朕行毋轻民事词人而任岳牧初无内重之偏宣室之对鬼神当俟政成之后
　　防路运判陈谦湖北提刑
　　敕具官某尔以君子儒为湖北常平使者蛮猺披猖省民惊扰船粟而往哺之尔之职也因摄宪台并任其责就设方略随以抚定朕闻而嘉之可谓不辞难者矣乃酌帅臣之言姑辍防门之役兹庸命汝持刑本道以慰民望以奬尔劳其思永图靖此一方不汝忘也
　　湖北提刑王谦湖南提刑
　　敕具官某部使者之选以风采为先所以寄吾耳目于千里之外不欲其数易也以尔志操不凡居有直气其在郡邑声望翘然持宪湖隂正欲倚重易节隣部非以便尔之私又将于尔乎观焉尚勉之哉
　　判太史局降授夏官大夫吴泽降授中官大夫荆大声降授中官正刘孝荣同判局降授局令周端友并复元官
　　敕具官某等天道高远王者欲求端于上必有日官以司之尔善于观象见谓老成顷以不谨尝镌命秩涉期而叙法也勿以为宜得而忘所报
　　修武郎监建康府货务门茅恭收趂增羡转一官
　　敕具官某货之在留都嵗入甚伙增羡之赏司闗者亦预焉进尔一官益勉而职
　　建宁府浦城知县鲍恭叔降两官永不得与亲民差遣
　　敇具官某县令与民最亲狱事所宜深察也尔为大邑以重辟告于郡却而复上几限平民于死迨冤状既白而欲便文以自解乎外台有言夺汝二秩不复使任临民之官尚为轻典也
　　中大夫焕章阁待制赵彦操转一官致仕
　　敕镇五羊之地方通持槖之班叩九虎之闗忽上挂冠之请是为宗老宜厚宠章具官某受才素优莅政尤敏早参民部旋自逸于燕闲晩歴藩方尝屡腾于课最眷南海折冲之略升西清次对之聨闻囹圄之屡空见里闾之不扰胡为感疾遽欲乞身念帅阃之几年进文阶之四品郑尚书之威信日伫来归汉大夫之优游谅深自得以华晩节以励能臣
　　带御器械某知閤门事
　　敕设上閤之官岂惟掌朝防之事选名门之子抑以储将帅之才具官某志在事功家传韬略奏最于淮隂为侯之地易镇于亚父所封之城闻父丧而弃官人咨其孝承召命而引道朝赏其忠释苴杖以趋班属櫜鞬而卫上授之以仲叔圉之任可使当公西华之言惟子道臣道之知方宜军容国容之俱习是将用汝尚其勉旃武功大夫殿前司选锋军统制李浩总辖牧放合转一官久任有劳转行遥郡刺史
　　敕具官某兵久不用军中累年劳以进武爵率有止法无得逾焉以尔久任戎务举军推其能出视駉牧善修马政宠以郡刺史之职盖异恩也其奋事功以图报称
　　侍御史张叔椿权吏部侍郎
　　敕朕祗膺丕绪董正具僚六部之分莫如选部之为重小宰之事岂应冢宰之兼行辍而风宪之严司我铨衡之旧具官某性资凝粹论议正平袭永嘉之儒风蚤收科级守文昌之家法雅擅乡评再防足于朝行几问津于禁路进班柱史君举必书摄事天官吏奸无蔽自擢居于横榻久肃正于南台当予御图三日之禆俾尔正位贰卿之列规模素定要须甄拔之尽公藻鉴益明无使贤愚之同滞副兹隆委成尔脩名
　　左司諌章頴侍御史
　　敕具官某朕临御之初精求政体正心以正朝廷正朝廷以正百官朕之所务也然一朝之纲总于宪台一台之柄属于端公兹得其人他可类举以尔秉心坚正烛理融明学问之懿察于朱邸横经之日风节之峻见于谏省论事之际不俟信宿擢之南牀其为朕别白正邪振举蠧弊使君子有所恃小人有所畏四方风动而朝廷益尊于予初政岂曰小补之哉
　　右正言黄艾左司谏
　　敕具官某古者天子有诤臣七人而后之谏官不过一二苟非精择正士何以补衮职之阙哉朕御图伊始下诏以来直言旧学之臣声着骑省首命序进以示四方尔发藻士林负敢言之气事朕宗邸动有箴规辍任拾遗兼侍经幄风采凛然闻于中外兹庸命汝官以谏名予违则汝弼汝言则予从岂惟身处寡过之地庶几海内之士闻其风者有乐告以善道之益焉
　　国子司业李祥宗正少卿
　　敕具官某尔朴茂忠恪见推士林顷贰司成学者厌服盖平日践履之效是可以声音笑貌为哉司宗少列位亚容台叙百世之本支修累朝之史牒惟老于文学著述不倦者可以当之举以命尔公论惟允勇退之志亦可以少囘矣
　　吏部郎官叶适国子司业
　　敕具官某国家萃天下英才而置之学选于众而为之师经术由此而明人物由此而出岂细故哉朕御图之初思欲作新学者耳目求当今第一流素为天下士所推服者以正师席宜莫如汝矧兹郎潜资望俱称故用之不疑传不云乎善待问者如撞钟叩之以大则大鸣叩之以小则小鸣惟汝足以当此哉
　　司农少卿蔡戡司农卿
　　敕具官某大农本周稷之业自汉名官以来惟朱邑号循吏郑康成为大儒唐之叚秀实以忠节自奋官人以重顾不信欤尔以儒术治行选为少列徊翔朝行最为旧人进而为长虽曰序迁益勉所长以绍乃祖之风烈何止为此官之重哉
　　刘光祖司农少卿
　　敕具官某忠直之士为国之寳本朝名臣岂无以直道去国者旋复召用以至大位此又祖宗之家法也况尔予之旧学相从有年执法殿中号称謇谔虽尝引去圣父任以外台帅阃之寄不使之一日家食也兹庸命尔为少列于大农实为多士先尚遄尔驱以副朕倾徯之意
　　显谟阁待制黄裳给事中
　　敕眇予冲人临政伊始惟我太上知卿最深朱邸谈经专任以辅导之事银台批勅又属以出纳之言虽抗论而迁厥官终留行而不使去至今日而复用岂人力之能为具官某学贯九流识通千古世居剑外擅蜀士之雄文地近闗中挟西人之劲气是非邪正惟务体国利害祸福不知有身久从吾游备见尔蕴迨此纂承之日付之封駮之司将求多闻毋替谆谆之诲不负所学防观谔谔之言倚注方深权舆于此
　　新除起居郎陈传良中书舍人
　　勅朕嗣膺大统收揽羣才朱邸贤僚岂容居外紫垣老手宜俾为真具官某学探圣原文追作者论议多先儒之未发行藏惟古人之与稽相从两载之余信为三益之友谓左氏真得春秋之旨谓周官实为太平之书推祖宗之本心明政事之要道昔信其説将行所言首畀故官洊加新渥矧是纂承之始尤资播告之修大老之居海濵是将焉往旧学之遯荒野其遂来归式遄尔驱以副朕望
　　起居舍人彭年中书舍人
　　敕中书造命之地实王政之所先内史代言之官非贤才而孰处我有旧学时为名流擢登词垣实预国论具官某为有用之学抱轶羣之才惟其善养之气刚遂使所居之官大班分螭陛视言动而必书额叩龙墀抗威顔而不挠方朱邸横经之日多赤心忧国之言迨膺超除深允众望训词温厚尔其振盘诰之文朝夕论思尔毋废箴规之益尚图忠报奚事多辞
　　将作监黄由起居郎
　　敕具官某王者嗣膺丕祚首用旧僚非欲私我所与而厚平日之恩盖将举吾所知以来当世之士列尔二史助予一人以尔蚤冠儒科久仪朝路不以仕已为意而益进于学不以利害为计而务极其言囊封既効忠嘉殿陛尤加剀切被眷知于慈扆为宾友于王门迨初政之方新与羣英而并进入则侍螭头之左凡论事而直前出则班豹尾之中亦在法而当从是为尔宠期懋予衷
　　著作郎沈有开起居舍人
　　敕具官某朕践阼云初涉道尚浅实赖二三元老力济多艰更资左右近臣交修不逮惟平日宾僚之旧分一时言动之书匪予敢私惟尔能称尔词华敏赡学术淹通蚤蜚场屋之声名久歴胶庠之师表以着庭而兼史笔之重由郎省而参宰掾之司比从予游实自亲擢学为可用阅义理以滋多中自不欺乐讲论之日益其居柱下密侍朕前尚思嘉猷以助初政
　　参知政事陈骙知枢密院事
　　敕九五正位方承太上之传二三大臣俱极当今之选用人由旧锡命维新既久贰于政机宜进专于省府具官某气刚而不挠德盛而有容以博学笃志而为世醇儒以正色直道而致身近辅斯谋入告则惟后之德一夫不获则时予之辜厚重若绛侯而有多闻之学弥缝若如晦故无扬已之名朕念周业之艰难慕汉机之周密睠我元老长予本兵借东省之猷为领西枢之方略事均一体威示四方噫折千里之遐冲顾岂图于近效建万世之长防正有赖于訏谟其务同心以康庶事
　　同知枢密院事余端礼参知政事
　　敕文武两途实归一道东西二府允赖兼资粤予非凉膺此付托乃进鸿枢之贰俾参鬷嘏之严具官某宅心粹夷植操坚特凛凛有大臣之体谦谦得君子之风寿皇知台察之名擢居法从太上眷储僚之彦授以本兵唯然形忧国之诚卓尔任正君之责言婉而切气劲以温故于宥密之司率借调娱之力稽之公论蔽自朕心欲新政之设施宜旧人之图任是资共二有赖同寅噫朕方求内外之安经理于上尔尚虑军民之要弥缝其间庶几有成其永无斁
　　覃恩文臣承务郎以上转官选人在任并岳庙循资定词
　　敕具官某朕奉太上之慈训嗣守丕图践阼之初大敷霈泽京秩而上咸进厥官【选人在任云凡预选阶有官守者皆许序进岳庙云虽食祠禄咸许序进】盖将乐与士夫共起治功也各扬乃职以称异恩
　　文臣承务郎以上致仕定词
　　敕具官某朕仰惟太上不俟倦勤传祚躬覃霈之颁仕者进秩虽致其事亦预此恩老吾老以及人之老王者之仁政也朕心庶几焉
　　端明殿学士知江陵府王蔺资政殿大学士知潭州
