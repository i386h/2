<!-- { "loadSidebar": true } -->
　　春荑秋荚两须臾神药人间果有无无鼻何由识薝卜有花今始信菖蒲【次公菖蒲最难得花南史梁武帝母张皇后见之曰见菖蒲花者当富贵因取吞之生武帝众人不见也】芳心未饱两蛱蝶寒意知鸣几蟪蛄【次公山辉也孔子曰逺山十里蟪蛄之声犹在于耳又□子蟪蛄不知春秋】记取明年十二节【厚本草图经菖蒲亦有一寸十二节者】小儿休便籋霜须【次公以菖蒲能乌髭须故也】
　　次韵子由月季花再生
　　幽芳本长春暂瘁如蚀月且将付造物未易料枯枿也知宿根深便作紫笋茁乗时出婉娩为我暖栗冽先生早贵重庙论推英拔而今城东【縯汉书秦故东陵侯邵平种长安城东门外】不记召南茇【援诗甘棠美召伯也召伯之教行于南国其辞云蔽芾甘棠勿翦勿伐召伯所茇】陋居有逺寄小圃无阔蹑还为久处计坐待行年匝【子由明年六十】腊果缀梅枝春杯浮竹叶【任庾信诗三春竹叶酒一曲鸡】谁言一萌动已觉万木活聊将玉蘂新【世谓此玫瑰花】挿向纶巾折【次公晋人有白纶巾】
　　赠岭上梅
　　梅花开尽百花开过尽行人君不来【次公卢仝诗鸎花烂熳君不来及至君来花已老】不趁青梅尝煮酒要看细雨熟黄梅【次公杜诗南京犀浦道四月熟黄梅】
　　游太平寺浄土院观牡丹中有澹黄一朶特竒为作一小诗
　　醉中眼缬自斓斑天雨曼陀照玉槃【縯法华经佛説法已入于无量碍三昧是时天雨曼陀罗花】一朶官黄微拂掠鞓红魏紫不须看【子仁鞓红魏紫牡丹别名见花谱】
　　三萼牡丹
　　风雨何年别留真向此邦至今遗恨在巧过不成双
　　雨中赏牡丹
　　霏霏雨露作清妍烁烁明珠照欲燃明日春隂花未老故应未忍着酥煎
　　山茶
　　山茶相对本谁栽细雨无人我独来説似与君君不见烂红如火雪中开
　　次韵吴传正枯木歌
　　天公水墨自竒絶瘦竹枯松冩残月梦回疎影在东窻惊怪霜枝连夜发【厚卓异记唐则天天授二年甞游上苑遣使宣诏曰明朝游上苑火急报春知花须连夜发莫待晓风吹于是凌晨名花瑞草布苑而开羣臣咸服其异】生成变壊一弹指【厚楞严经言我观世间六尘变壊惟以空寂修于灭尽身心乃能度百千劫犹如弹指顷】乃知造物初无物古来画师非俗士妙想实与诗同出龙眠居士本诗人【次公龙眠居士李伯时也伯恭同安志龙眠山在桐城县西北二十里有东西二龙井祈雨有应】能使龙池飞霹雳【厚杜诗曽貌先帝照夜白龙池十日飞霹雳】君虽不作丹青手【縯杜诗洛阳无限丹青手】诗眼亦自工识拔龙眠胷中有千驷不独画肉兼画骨【援杜甫丹靑引干惟画肉不画骨忍使骅骝气凋防】但当与作少陵诗或自与君拈秃笔【次公韦偃画马诗试拈秃笔挿骅骝歘见麒麟出东壁】东南山水相招呼万象入我摩尼珠【厚圆觉经譬如清净摩尼寳珠映于五色随方各见】尽将书画散朋友独与长铗归来乎【次公史记冯驩弹铗而歌曰长铗归来乎】










　　东坡诗集注巻二十五
　　钦定四库全书
　　东坡诗集注巻二十六
　　宋　王十朋　撰
　　泉石
　　虎跑泉【师川杭州图经性定禅师尝居大慈无水或有神人之曰明日当有水矣是夜二虎跑地作穴泉水涌出因号虎跑泉又云广福院有虎跑泉丰杭有两处】
　　亭亭石塔东峰上此老初来百神仰虎移泉眼趂行脚龙作浪花供抚掌至今游人灌濯罢卧听空堦环玦响故知此老如此泉莫作人间去来想【次公地志润州丹徒县招隠山亦有虎跑泉】
　　爱玉女洞中水既致两缾恐后复取而为使者见绐因破竹为契使寺僧藏其一以为徃来之信戏谓之调水符【若拙先生留题仙游潭中兴寺自注云中兴寺有玉女洞洞中有飞泉焉甚甘】
　　欺谩久成俗闗市有契繻【次公闗防有繻所以为符汉书注曰繻帛邉也闗出入皆有传传烦因裂繻头以为符终军弃繻是巳】谁知南山下取水亦置符古人辨淄渑【縯列子孔子曰淄渑之合易牙能辨之师易牙齐桓公大夫淄渑二水为食牙能知二水之味桓公不信试之果验也】皎若鹤与鳬【縯庄子鳬胫虽短续之则忧鹤胫虽长断之则悲】吾今既谢此但视符有无常恐汲水人智出符之余多防竟无及弃置为长吁
　　和子由木山引水二首
　　蜀江久不见沧浪【次公孺子歌曰沧浪之水凊兮可以濯我缨楚地冇沧浪水】江上枯槎逺可将去国尚能三犊载汲泉何爱一夫忙﨑岖好事人应笑冷淡为欢意自长遥想纳凉清夜永窻前微月照汪汪
　　千年古木卧无梢浪巻沙翻去似瓢几度过秋生藓晕至今流润应江潮【尧卿江有潮来枯木先润若相应也】然疑有蛟龙吐断处人言霹雳焦【人表唐栁宗元霹雳琴赞序始枯生于石上蛟龙伏其窽一夕暴震为火焚至旦乃巳超道人取以为三琴云】材大古来无适用【维杜诗志士幽人莫怨嗟古来材大难为用】不须郁郁慕山苗【次公左太冲咏史诗郁鬰涧底松离离山上苗以彼径寸茎防此百尺条】
　　焦千之求惠山泉诗【敬夫陆鸿渐煎茶水品常州无锡县惠山寺泉第一】
　　兹山定空中乳水满其腹遇隙则发见臭味实一族浅深各有值方圆随所蓄或为云汹涌或作线断续或鸣空洞中杂佩间琴筑【善权白居易庐山草堂记堂东有瀑布如环佩琴筑声】或流苍石缝宛转龙鸾蹙【贾酉阳杂俎允街县有泉泉眼中水走旋如盘龙驴马饮之皆惊走】缾罂走千里真伪半相渎贵人髙宴罢醉眼乱红绿赤泥开方印【厚卢仝诗白绢斜封三道印】紫饼截圆玉【崔茶录茶色贵白而饼茶多以珍膏油其面故有青黄紫黒之异】倾瓯共叹赏窃语笑僮仆岂如泉上僧盥洒自挹掬故人怜我病蒻笼寄新馥【饶茶录茶宜蒻叶收藏之家以蒻叶封裹焙中】欠伸北窻下昼睡美方熟精品厌凡泉愿子致一斛
　　韩子华石淙庄
　　绛侯百万兵尚畏书牍背【縯绛侯周勃免相就国毎河东守尉行县至绛勃尝畏誎令家人持兵以见人有上书告勃欲反下廷尉勃恐不知置辞吏稍侵辱之勃以千金与狱吏狱吏乃书牍背示之曰以公主为证公主文帝女也勃子胜之尚之故狱吏教引为证勃既出曰吾尝将百万兵安知狱吏之贵也倬赵飞燕传云手书对牍背注曰牍木简也时以为诏驰问之故令于背上书对辞】功名意不巳数与危机会【縯晋诸葛长民传刘裕诛刘毅长民谓所亲曰昔年醢彭越前年杀韩信祸其至矣谋欲为乱犹豫未决既而叹曰贫贱常思富贵富贵必履危机今日欲为丹徒布衣岂可得也】我公抱絶识凛凛镇横溃欲收伊吕迹逺与巢由对誓言虽未从久巳断诸内区区为怀祖颇觉羲之隘【厚晋王羲之传骠骑将军王述有美誉与羲之齐名而羲之甚轻之由是情好不叶述先为防稽以母丧居郡境羲之代述止一吊遂不重诣述深以为恨及述为扬州刺史将就防周行郡界而不遇羲之临发一别而去先是羲之耻为之下谓其诸子曰吾不减怀祖而位遇悬邈当由汝等不及坦之故耶述后检察会稽郡辨其刑政主者疲于简对羲之深耻之遂称疾去郡于父母之墓前自誓去官】此身随造物一叶舞澎湃【次公退之诗共泛清湘一叶舟】田园不早定归宿终安在彼美石淙庄每到百事废流泉知人意屈折作涛濑寒光洗肝鬲清响跨竽籁我旧门前客放言不自外园中亦何有荟蔚可胜计【次公诗荟兮蔚兮南山朝隮】请公试回首歳晩余苍桧
　　留别雩泉【薛先生雩泉诗序云庙门之西南十余步有泉汪洋折旋如车轮清凉滑甘冬夏若一乃琢石为井作亭于其上名之曰雩泉】
　　举酒属雩泉白髪日夜新何时泉中天复照泉上人二年饮泉水鱼鸟亦相亲【次公梁简文在华林园谓左右曰会心处不在逺脩然林水便有濠濮间趣觉鸟兽禽鱼自来亲人】还将弄泉手遮日向西秦【援杜牧诗惆怅江湖钓竿手却遮西日向长安】
　　浚井【吴宪先生东坡八诗云家童烧枯草走报暗井出一饱未敢期瓢饮巳可必浚井一篇次第于黄州诗中必是井也】
　　古井没荒莱不食谁为恻【縯易井渫不食为我心恻】缾罂下两绠蛙蚓飞百尺腥风被泥滓空响闻防滴上除青青芹下洗凿凿石【厚诗杨之水白石凿凿】沾濡愧僮仆杯酒暖寒栗白水渐渟青天落寒碧云何失旧秽底处来新洁井在有无中无来亦无失【縯易无丧无得徃来井井】
　　余过温泉壁上有诗云直待众生总无垢我方清冷混常流问人云长老可遵作遵巳退居圆通亦作一絶
　　石龙有口口无根自在流泉谁吐吞若信众生本无垢此泉何处覔寒温【子仁先生诗话载遵师全篇云禅庭谁作石龙头龙口汤泉沸不休其下句即序中所载元丰七年五月十三日也】
　　世传徐凝瀑布诗云一条界破青山色至为尘陋又伪作乐天诗称美此句有赛不得之语乐天虽涉浅易然岂至是哉乃戏作一絶
　　帝遣银河一派垂古来惟有谪仙词【縯李白诗日照香炉生紫烟遥看瀑布挂长川飞流直下三千尺疑是银河落九天】飞流溅沬知多少不与徐凝洗恶诗【厚白居易刺杭州张祐自负诗以解头为巳任徐凝后至诵所作瀑布诗祐愕然居易遂以凝为首荐师李肇国史补徳宗晩年诗尤工臣下莫及太保淮南进崔叔清诗百篇帝谓使者曰此恶诗何用进子仁先生诗话云仆初入庐山有以陈令举庐山记见寄者且行且读见其中有徐凝李白之诗不觉失笑开元寺主求诗为作此一絶云】
　　杨康功有石状如醉道士为赋此诗
　　楚山固多猿青者黠而寿化为狂道士山谷恣腾蹂误入华阳洞窃饮茅君酒【縯仙经载句曲山即三十六洞天之第八洞名曰华阳洞大茅君之所治也师神仙传大茅君名盈次弟名固小弟名衷太上老君拜盈为司命真君固为定箓君衷为保命君故号三茅君茅山在江寕府句容县】君命囚岩间岩石为械杻松根络其足藤蔓缚其肘苍苔眯其目丛棘哽其口三年化为石【次公国语杀苌其血藏之三年化为石】坚瘦敌琼玖无复号云声空余舞杯手樵夫见之笑抱卖易升斗杨公海中仙世俗那得友海邉逢姑射【縯庄子藐姑射之山有神人居焉肌肤若氷雪绰约若处子】一笑微俛首胡不载之归用此顽且丑求诗纪其异本末得细剖吾言岂妄云得之亡是叟【厚司马相如作子虚赋以子虚虚言也为楚称乌有先生者乌有此事也为齐难又继以上林赋称亡是公者亡是人也欲明天子之义故虚设此三人为辞次公先生自言以其石乃猿化道士窃仙酒而又化石止设虚辞为称耳】
　　文登蓬莱阁下石壁千丈为海浪所战时有碎裂陶洒歳久皆圆熟可爱土人谓此弹子涡也取数百枚以养石菖蒲且作诗遗垂慈堂老人
　　蓬莱海上峰玉立色不改孤根捍滔天【厚书洪水滔天】云骨有破碎阳侯杀亷角【次公阳侯波神也杨雄赋凌阳侯之素波】隂火发光采【次公虚赋云阳氷不冶隂火潜光师刘禹锡望赋送飞鸿之灭没附隂火之光采】累累弹丸间琐细成珠琲阎浮一沤尔【次公佛书阎浮提言中国也】真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可解傥有蟠桃生旦暮犹可待【次公神仙传王母言蟠桃三千年一生实】
　　轼始于文登海上得白石数升如芡实可作枕闻梅丈嗜石故以遗其子子明学士子明有诗次韵
