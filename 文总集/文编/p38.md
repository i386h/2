<!-- { "loadSidebar": true } -->
　　张仪为秦连横説韩王曰韩地险恶山居五谷所生非麦而豆民之所食大抵豆饭藿羹一嵗不収民不厌糟糠地方不满九百里无二嵗之所食料大王之卒悉之不过三十万而厮徒负养在其中矣为除守徼亭障塞见卒不过二十万而已秦带甲百余万车千乗骑万匹虎鸷之士跿跔科头贯頥奋防者至不可胜计也秦马之良戎兵之众探前蹶后蹄间三寻者不可胜数也山东之卒被甲冐胄以防战秦人捐甲徒裎以趋敌左挈人头右挟生虏夫秦卒之与山东之卒也犹孟贲之与怯夫也以重力相压犹乌获之与婴儿也夫战孟贲乌获之士以攻不服之弱国无以异扵堕千钧之重集扵鸟卵之上必无幸矣诸侯不料兵之弱食之寡而听从人之甘言好辞比周以相饰也皆言曰听吾计则可以强伯天下夫不顾社稷之长利而听须防之説诖误人主者无过扵此者矣大王不事秦秦下甲据宜阳断絶韩之上地东取成臯宜阳则鸿台之宫桑林之苑非王之有己夫塞成臯絶上地则王之国分矣先事秦则安矣不事秦则危矣夫造祸而求福计浅而怨深逆秦而顺赵楚虽欲无亡不可得也故为大王计莫如事秦秦之所欲莫如弱楚而能弱楚者莫如韩非以韩能强扵楚也其地势然也今王西面而事秦以攻楚敝邑秦王必喜夫攻楚而私其地转祸而説秦计无便于此者也是故秦王使使臣献书大王御史须以决事韩王曰客幸而教之请比郡县筑帝宫祠春秋称东藩効宜阳
　　张仪説楚王【国防】
　　张仪为秦破从连横説楚王曰秦地半天下兵敌四国被山带河以为固虎贲之士百余万车千乗骑万匹粟如丘山法令既明士卒安难乐死主严以明将智以武虽无出兵甲席卷常山之险折天下之脊天下后服者先亡且夫为从者无以异扵驱羣羊而攻猛虎也夫虎之与羊不格明矣今大王不与猛虎而与羣羊窃以为大王之计过矣凡天下彊国非秦而楚非楚而秦两国敌侔交争其势不两而大王不与秦秦下甲兵据宜阳韩之上地不通下河东取成臯韩必入臣扵秦韩入臣魏则从风而动秦攻楚之西韩魏攻其北社稷岂得无危哉且夫约从者聚羣弱而攻至强也夫以弱攻强不料敌而轻战国贫而骤举兵此危亡之术也臣闻之兵不如者勿与挑战粟不如者勿与持久夫从人者饰辩虚辞髙主之节行言其利而不言其害卒有楚祸无及为己是故愿大王之熟计之也秦西有巴蜀方船积粟起扵汶山循江而下至郢三千余里舫船载卒一舫载五十人与三月之粮下水而浮一日行三百余里里数虽多不费汗马之劳不至十日而距扞闗扞闗惊则从竟陵以东尽城守矣黔中巫郡非王之有已秦举甲出之武闗南面而攻则北地絶秦兵之攻楚也危难在三月之内而楚恃诸侯之救在半嵗之外此其势不相及也夫恃弱国之救而忘强秦之祸此臣所以为大王之患也且大王尝与吴人五战三胜而亡之陈卒尽矣有偏守新城而居民苦矣臣闻之攻大者易危而民敝者怨扵上夫守易危之功而逆强秦之心臣窃为大王危之且夫秦之所以不出甲扵函谷闗十五年以攻诸侯者隂谋有吞天下之心也楚尝与秦搆难战扵汉中楚人不胜通侯执珪死者七十余人遂亡汉中楚王大怒兴师袭秦与秦战扵蓝田又却此所谓两虎相搏者也夫秦楚相敝而韩魏以全制其后计无过【一作危】扵此者矣是故愿大王熟计之也秦下兵攻卫阳晋必闗扃天下之匈大王悉起兵以攻宋不至数月而宋可举举宋而东指则泗上十二诸侯尽王之有已凡天下所信约从亲坚者苏秦封为武安君而相燕即隂与燕王谋破齐共分其地乃佯有辠出奔入齐齐王因受而相之居二年而觉齐王大怒车裂苏秦扵市夫以一诈伪反覆之苏秦而欲经营天下混一诸侯其不可成也亦明矣今秦之与楚也接境壤界固形亲之国也大王诚能听臣臣请秦太子入质扵楚楚太子入质扵秦请以秦女为大王箕帚之妾效万家之都以为汤沐之邑长为昆弟之国终身亡相攻击臣以谓计无便扵此者故敝邑秦王使使臣献书之从车下风须以决事楚王曰楚国僻陋托东海之上寡人年幼不习国家之长计今上客幸教以明制寡人闻之敬以国从乃遣使车百乗献鸡骇之犀夜光之璧扵秦王
　　张仪説魏王【国防】
　　张仪为秦连横説魏王曰魏地方不至千里卒不过三十万人地四平诸侯四通条达辐凑亡有名山大川之限从郑至梁不过百里从陈至梁二百余里马驰人趋不待倦而至梁南与楚境西与韩境北与赵境东与齐境卒戍四方守亭障者参列粟粮漕庾不下十万魏之地势故战塲也魏南与楚而不与齐则齐攻其东东与齐而不与赵则赵攻其北不合扵韩则韩攻其西不亲扵楚则楚攻其南此所谓四分五裂之道也且夫诸侯之为从者以安社稷尊主彊兵显名也合从者一天下约为兄弟刑白马以盟扵洹水之上以相坚也夫亲昆弟同父母尚有争钱财而欲恃诈伪反覆苏秦之余谋其不可以成亦明矣大王不事秦秦下兵攻河外拔巻衍燕酸枣刼卫取晋阳则赵不南赵不南则魏不北魏不北则从道絶则大王之国欲求无危不可得也秦挟韩而攻魏韩刼扵秦不敢不听秦韩为一国魏之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱莫如楚而能弱楚者莫如魏楚虽有富大之名其实空虚其卒虽众多然而轻走易北不敢坚战悉魏之兵南面而伐胜楚必矣夫亏楚而益魏攻楚而适秦内嫁祸安国此善事也大王不听臣秦甲出而东伐虽欲事秦而不可得也且夫从人多奋辞而寡可信説一诸侯之王出而乗其车约一国而成反而取封侯之基是故天下之防士莫不日夜搤腕瞠目切齿以言从之便以说人主人主览其辞牵其説恶得无哉臣闻积羽沈舟羣轻折轴众口铄金故愿大王之熟计之也魏王曰寡人惷愚前计失之请称东藩筑帝宫受冠带祠春秋効河外
　　张仪説齐王【国防】
　　张仪为秦连横説齐王曰天下强国无过齐者大臣父兄殷众富乐无过齐者然而为大王计者皆为一时説而不顾万世之利从人説大王者必谓齐西有强赵南有韩魏负海之国也地广人众兵强士勇虽有百秦将无奈我何大王览其説而不其至实夫从人朋党比周莫不以从为可臣闻之齐与鲁三战而鲁三胜国以危亡随其后虽有胜名而有亡之实是何故也齐大而鲁小今赵之与秦也犹齐之与鲁也秦赵战扵河漳之上再战而再胜秦战扵番吾之下再战而再胜秦四战之后赵亡卒数十万邯郸仅存虽有胜秦之名而国破矣是何故也秦强而赵弱也今秦楚嫁子取妇为昆弟之国韩献宜阳魏效河外赵入朝黾池割河间以事秦大王不事秦秦驱韩魏攻齐之南地悉赵涉河闗指博闗临菑即墨非王之有也国一日被攻虽欲事秦不可得也是故愿大王熟计之齐王曰齐僻陋隐居托扵东海之上未尝闻社稷之长利今大客幸而教之请奉社稷以事秦献鱼盐之地三百扵秦
　　张仪説赵王【国防】
　　张仪为秦连横説赵王曰敝邑秦王使臣敢献书扵大王御史大王收率天下以傧秦秦兵不敢出函谷闗十五年矣大王之威行扵天下山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动揺唯大王有意督过之也今秦以大王之力西举巴蜀并汉中东収两周而西迁九鼎守白马之津秦虽僻逺然而心忿悁含怒之日久矣今寡君有敝甲钝兵军扵渑池愿渡河逾漳据番吾迎战邯郸之下愿以甲子之日合战以正殷纣之事敬使臣先以闻扵左右凡大王之所信以为从者恃苏秦之计秦荧惑诸侯以是为非以非为是欲反覆齐国而不能自令车裂扵齐之市夫天下之不可一亦明矣今楚与秦为昆弟之国而韩魏称扵东藩齐献鱼盐之地此断赵之右臂也夫断右臂而求与人鬭失其党而孤居求欲无危岂可得哉今秦发三将军一军塞午道告齐使兴师渡清河军扵邯郸之东一军军扵成臯敺韩魏而军扵河外一军军扵渑池约曰四国为一以攻赵破赵而四分其地是故不敢匿意隐情先以闻扵左右臣切为大王计莫如与秦遇扵渑池面相见而身相结也臣请案兵无攻愿大王之定计赵王曰先王之时奉阳君相専权擅势蔽晦先王独制官事寡人宫居属扵师傅不得与国谋先王弃羣臣寡人年少奉祠祭之日浅私心固窃疑焉以为一从不事秦非国之长利也乃且愿变心易虑剖地谢前过以事秦方将约车趋行而适闻使者之明诏扵是乃以车二百乗入朝渑池割河间以事秦
　　张仪説燕王【国防】
　　张仪为秦破从连横谓燕王曰大王之所亲莫如赵昔赵王以其姊为代王妻欲并代约与代王遇于勾注之塞乃令工人作为金斗长其尾令之可以击人与代王饮而隂告厨人曰即酒酣乐进热歠即因反斗击之于是酒酣乐进取热歠厨人进斟羮因反斗而击代王杀之王脑涂地其姊闻之摩笄以自刺也故至今有摩笄之山天下莫不闻夫赵王之狼戾亡亲大王之所明见知也且以赵王为可亲邪赵兴兵而攻燕再围燕都而刼大王大王割十城乃却以谢赵王已入朝渑池效河间以事秦今大王不事秦秦下甲云中九原驰赵而攻燕则易水长城非王之有也且今时赵之于秦犹郡县也不敢妄兴师以征伐今大王事秦秦王必喜而赵不敢妄动矣是西有强秦之援而南无齐赵之患是故愿大王之熟计也燕王曰寡人蛮夷僻处虽大男子裁如婴儿言不足以求正谋不足以决事今上客幸而教之请奉社稷西面而事秦献常山之尾五城
　　韩非初见秦王【国防】
