<!-- { "loadSidebar": true } -->
　　君讳仲谦，字受卿，姓陈氏。其先京兆大族，唐末避巢贼乱，迁眉州之青神。宋天圣中，居四世矣。太常少卿赠刑部尚书公弼始起家。迁洛阳东坡，为其季子慥作家传，述其风节备矣。刑部生京东转运使忱。忱生文林即慈州司士曹事挥，遂为临晋人。挥生儒林郎灏。灏生克基，登天德三年进士第，仕为国子监丞，即君之考也。君幼颖悟，监丞君授之赋学，即有声同辈中。年未二十，继遭家难，不能卒业，乃以父荫系供奉班。自美原四历榷酟，用课最迁山东盐使司管勾。遭贞祐癸酉之兵，弃还乡里。已而南渡河，爱永宁山水之胜，遂欲终隐。朝议以危急之际，仕子多避难，吏部下所在，凡终更逾两季不赴选，□□□□以瞻望畏退受罚。君不获已，赴京，换三白渠规措使。自陕右受兵，水曹之官废，渠路淤垫，收入不能平岁之半。监卒系空籍，坐縻廪食而已。君到官，白于行台，得用便宜从事。行视塞门经流，复通力剗奸弊。豪右不得专辄，公私咸赖其利。村落间作佛事，有为君荐福者。俄用荐书，辟京城监支纳。君自少日，置家事不问。既老尤欲翛然于尘垢之外，米盐簿书，闭目不愿视。未几谢病去。三县大夫士所聚：贾吏部损之，赵漕使庆之，麻凤翔平甫，刘邓州光甫，日有觞咏之乐。□□氏□□乡女几辛敬之、定襄赵宜之、邑子和献之，皆高人胜士。君从容其间者余十年。洛西盛集，此一时也。正大九年壬辰夏六月，不幸遘疾，终于长子赓之陕州盐部官舍，得年六十有一，实二十有九日也。积官昭勇大将军骁骑尉颖川郡伯，食邑七百户。娶同县贾氏，大定中进士河东丞恕之女，封颖川郡君，后君二年卒。子男五人：赓，河东山西道行中书省参议，庾，平阳路提举学校，廙，金朝近侍局奉御，庠，蚤卒，膺，东平路劝农使。女二人皆早卒。男孙五人：元凯、元义、元忠、元英、元振。女孙五人，幼，在室。诸孙于辛丑年二月初三日卜吉，举君之柩，葬于县北原嶷山之先茔，夫人祔焉。礼也。君天性冲粹，与物无兢，材技超绝，而恂恂退让似不能者。与人交，虽愚幼且贱，未见有惰容。在三白时，业户以瓜叶菜茹为馈者，亦以温言却之，其审于持己又如此。幼工分隶真草之书，文人以为竹溪党承之流。嗜读书，寒暑饥渴不以废。至于阴阳星纬方伎之学，无不淹贯。晚年留意内典，遂不茹荤。写《华严经》数千万言。细书累累，如以一发贯群蚁也。陈氏太常公后，宦学者皆有名。简斋先生去非，遂参大政。特天会以后，仕途乃连蹇耳。盖金朝任子，尽与唐宋异。衣冠盛德之后，虽有文武全才，碌碌常不调，有终身不离管库者。故有志之士抱利器而无所试，至以轻去远引为高，如君者是也。使之乘时遇合，少行其志，岂庙堂诸人，以荐绅先生自名者所能万一哉？君之不乐仕进，必有知其微旨者。好问不敏，辱从君游，又与君诸子有连。尚记竹阁观君书雷内翰《寺记》。时笔力清劲，而有汉石经余韵。以心画卜之，知君之世有不可量者矣。贤弟昆以墓铭见征，敢以一一知君论次之？其铭曰：仕漫焉而不利谋，艺焉而不智夸。文雅从容，悃愊无华。尚友古人，安丘壑为荣，□□□□我所志，然所得亦多者，笔盘经石之不磨，蔼然粹温，见于行间，卜陈宗其未涯。南渡崩奔，猿鹤虫沙。独君子孙，蔚为大家。此所谓公侯之世，终必复者，将必有以启之耶！卷第三十二

　　记

　　令旨重修真定庙学记

　　王以丁未之五月，召真定总府参佐张德辉北上。德辉既进见，王从容问及镇府庙学，今废兴何如？德辉为言：“庙学废于兵久矣！征收官奉行故事，尝议完复，仅立一门而已。今正位虽存，日以颓圯。本路工匠总管赵振玉方营葺之。惟不敢于官，不敛于民，故难为功耳。”于是令旨以振玉、德辉合力办集，所不足者，具以状闻。德辉奉命而南，连率史天泽而下，晓然知上意所向，罔不奔走从事，以赀以力，迭为佽助。实以己酉春二月庀徒蒇事，黾勉朝夕，罅漏者补之，衺倾者壮之，腐败者新之，漫漶者饰之。裁正方隅，崇峻堂陛。庙则为礼殿，为贤庑，为经籍、祭器之库，为斋居之所，为牲荐之厨；而先圣先师七十子、二十四大儒像设在焉。学则为师资讲授之堂、为诸生结课之室、为藏厩庖湢者次焉。高明坚整，营建合制，起敬起慕，于是乎在。乃八月落成，弦诵洋洋，日就问学。胄子渐礼让之训，人士修举选之业；文统绍开，天意为可见矣！既丁酉，释菜礼成，教官李谦暨诸生合辞属好问为记，以谨岁月。窃不自揆度，以为仁、义、礼、智，出于天性，其为德也四；君臣、父子、兄弟、夫妇、朋友，著于人伦，其为典也五；惟其不能自达，必待学政振饰而开牖之，使率其典之当然，而充其德之所固有者耳。三代皆有学，而周为备。其见之经者，始于井天下之田。井田中之法立，而后党庠遂之教行。若乡射，乡饮酒，若春秋合乐、劳农、养老、尊贤、使能、考艺，选言之政，受成、献馘、讯囚之事，无不在。又养乡之俊，造者为之士，取乡大夫之尝见于施设而去焉者为之师。德则异之以知、仁、圣、义、忠、和；行则同之以孝、友、睦、姻、任、恤；艺则尽之以礼、乐、射、御、书、数。淫言诐行，凡不足以辅世者，无所容也。故学成则登之王朝；蔽陷畔逃不可与有言者，则挞之、识之，甚则弃之为匪民，不得齿于天下。民生于其时，出入有教，动静有养，优柔餍饫，于圣贤之化日益加而不自知，所谓人人有士君子之行者，非过论也。或者以为井田自战国以来埽地矣，学之制不可得而见之矣。天下之民既无以教之，将待其自化欤？窃谓不然。天佑下民，作之君师，夫岂不欲使之正人心、承王道、以平治天下？岂独厚于周师而薄于世乎？由周而为秦，秦又尽坏周制，烧诗、书以愚黔首，而黔首亦皆从之而愚。借耰锄而德色，取箕帚而谇语，抵冒殊捍熟烂之极，宜莫秦民若也。高帝复以马上得天下，其于变狂秦之余习，复隆周之美化，亦不暇给矣。然而叔孙典礼，仅出蕝之陋；陆贾《诗》、《书》，又皆煨烬之末；孰谓斫雕为璞者，乃于不旋踵之顷而得之？宽厚化行，旷然大变。兴廉举孝，周暨郡国。长吏劝为之驾者，项背相望。是则前日所以厚周者，今易地而为汉矣。况乎周制虽亡，而出于人心者固在，惟厌乱所以思治，惟顺流易于更始。始于草创而终之以润色，本末先后还相为用，为周为汉，同归于治，何详略迟速之计邪？洪惟大朝，受天景命，薄海内外，罔不臣属。武克刚矣，且以文治为永图。方夏甫定，垂恩选举，念孤生之不能自存也；通经之士，悉优复之，虑儒业之无以善继也。老成宿德，使以次传之。深计远览，所以贻丕显之谟，而启丕承之烈者，盖如此。王府忠国抚民，一出圣学。比年宾礼故老，延见儒生，谓六经不可不尚，邪说不可不绌，王教不得不立，而旧染不得不新。顺考古道，讲明政术，乐育人材，储蓄治具，修大乐之绝业，举太常之坠典。其见于恒府庙学者，特尊师重道之一耳。夫风俗，国家之元气；学校，王政之大本。不塞不流，理有必至。癃老扶杖，思见德化之成。汉来美谈，见之今日。盖兵兴四十年，俎豆之事不绝如线，独吾贤王为天下倡，是可为天下贺也。故乐为天下书之。是年十月朔旦记。

　　东平府新学记

