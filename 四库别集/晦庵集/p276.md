<!-- { "loadSidebar": true } -->
　　久不闻问良以乡往前日便中特承恵书具闻近况足以为慰讯后剧暑恭惟幕府有相尊履佳福熹衰病沈痼日甚一日告老之章且幸得请将谓世已相忘然犹未脱谁何之域尸居余气何足加念彼亦正自过虑也逺承垂问深感爱念牋敬固非所敢当者然亦恨异时不得托名文集中耳修辞斋名本意乃如此然易之本防自有先后前书固已言之矣栗字再见虞书皆庄敬谨严之意以是名斋非徒有取于木也扁榜便欲为书偶数日臂痛不能运笔且当少湏也説诗之谬甚愧率尔然后来细读前后所示诸篇始能深味隽永之趣盖已自成一家之言矣岂当复有所措説于其间哉但来书所论平淡二字误尽天下诗人恐非至当之言而明者亦复不以为非是则熹所深不识也夫古人之诗本岂有意于平淡哉但对今之狂恠雕锼神头鬼面则见其平对今之肥腻腥臊酸醎苦澁则见其淡耳自有诗之初以及魏晋作者非一而其高处无不出此左右固自以为亦尝从头看得一过而谙其升降沿革矣则岂不察如此者但恐如李汉所谓谓易以下为古文固以为无所用于今世不若近体之可以悦人之观听以是不免有是今非古之意遂不复有意于古人之高风逺韵耳又谓有意于平淡者即非纯古然则有意于今之不平淡者得为纯古乎又谓水落石出自归此路则吾未见终身习于郑卫之哇淫而能卒自归于英茎韶頀之雅正者也鄙见如此幸试思之以为如何也荆公唐选本非其用意处乃就宋次道家所有而因为防定耳观其序引有费日力于此良可惜也之叹则可以见此老之用心矣夫岂以区区掇拾唐人一言半句为述作而必欲其无所遗哉且自今观之其所集录亦只前数巻为可观若使老仆任此笔削恐当更去其半乃厌人意耳不知此説明者又以为如何也放翁近报亦已挂冠盖自不得不尔近有人自日边来云今春议者欲起洪景卢与此老付以史笔置局湖山以就闲旷已而当路有忌之者其事遂寝今日此等好事亦做不得然在此翁却且免得一畨拖出来亦非细事前书盖已虑此乃知人之所见有畧同者或云张伯子实唱其説此亦甚不易也得江西书云孙从之亦已物故人物然令人短气此亦非人力所能为也留衞公一书恐有的便烦为遣去似闻枢帅已有奉祠之命不知然否果尔必送来因得过留为数日之欵幸甚
　　答巩仲至
　　递中辱书获闻比日盛暑幕府优游起居超胜良以为慰新诗见寄尤荷不鄙读之便觉乌石灵源去人不逺当此炎燠洒然如羾寒门而濯清风也记文更定庄重详实足以传逺悟老真不朽矣放翁笔力愈健但恨无故被天津桥上胡孙扰乱却为大耳三蔵觑见柳州南涧等诗最是放不下者但其气格高逺防趣幽深故读之者苦不甚觉此亦古今文字言语得失利病之所由可不审哉景迂志文谩令録示亦幸渠文要自不可晓也气不佳故旧中时复塌了一两人令人郁郁仲至不谓乃能自立如此深可爱敬尤喜南涧之有后足强人意也黄岩老中间过此亦尝相访惠诗一篇甚佳亦见其刋行小集冠以诚斋之诗称其似萧东夫且谓东夫似陈后山而平生未见东夫诗也此事至为浅末然看却魏晋以前诸作便觉无开口处甚可笑耳焦山瘗鹤铭下有冬日泛舟诗一篇句法既高字体亦胜与铭文意象大畧相似必是一手作者自题王姓而名逸近世好事者亦少称之独赵徳夫金石録题识颇详而以作者为王瓉必是当时所传本其名尚完也今选诗中有此名字而此诗体制只似唐人恐又或非一人不知亦曾见之否中间托陈安行子弟问之云从来无问及者独张机仲临镇时尝遣人摹之因得数本今往一通幸试考之以为如何也熹病日益侵无足言者承欲冬问谒告还浙千万迃辔为数日之留当得欵晤以尽所欲言者
　　答巩仲至
　　熹以气痞益甚不能亲布前幅来书在递角中而诗巻乃似有拆动处不知何故以此知逺书亦难多谈也向説简斋诗有合改定处如能为之料理幸为印一本来只用粗纸庶得就册涂改附回改正易为力吕书奏议近方得见印本因得详考当日规模机会深可叹息但其间亦不免有漏落此间人有写本与此互有详畧其间击人者恐其子弟避讐删去如密奏条画诛范琼计防后卒施行其语亦是一大公案不知何故亦不载也前书方报黄子厚之死今有方伯谟者亦死矣其诗比子厚更温润可观方进未已乃年甫五十而逝尤足伤惜也
　　此间有刘叔通者亦能诗今日得其两篇谩以寄呈不识高明以为如何也熹又上
　　答巩仲至
　　比日秋冷恭惟幕府燕闲起处佳福此间数日前一水非常今幸无他闻下流颇有所损不知果如何但雨意未已早稻十分成熟而不得以时收割此为可虑耳近日得昌父斯逺书附到书一角今附往中有大巻意必是诗累年不见斯逺一字欲发封观之又不欲破戒或看毕幸转以见示也但斯逺省闱不偶家无内助嗣续之计亦复茫然急欲为谋婚之计而未有其处不知亲旧间亦有可为物色处否想二公书中亦湏説及此事渠来见嘱此间无处可致力只得并奉凂也
　　答巩仲至
　　前蔡君归辱书及此専人亦奉手告欣审比日秋暑尊万福一水逺近多罹其害此间亦然所不及门者三五尺耳简斋诗已领但得闽本就校即刋脩覆校尤易为力旦夕稍暇或取此间所有者涂改寄呈也吕公奏议恨未见郑武子所校本郑乃其客必无斘谬也王瓉诗诚如所喻刘诗得经题品甚幸旦夕当令録数篇奉寄也所论自刋诗文此风极可笑又可叹也楼记姊铭笔力甚劲叹仰亡已尹少稷文近世诚不易得晩节狼狈殊可惜也晁铭不可晓亦不但此篇不知当时何以得重名于世也日铸之惠感领厚意来使立俟未有以为报也
　　答巩仲至
　　前日人还草草附报殊不尽意比秋益凉恭惟起处多胜陈诗误字今别用纸録去湏逐字分付修了看过就此勾消了方再付一字乃可无误此虽细事然亦湏经歴方见自然成法也楼记不知已入石未细看尚有两三处可疑具之别纸幸更详之也匆匆附递不暇他及未由承晤千万自爱
　　答巩仲至
　　武夷非建山之全体不待辨而知且于此上下文无所属似成剰语若欲破苏公茶圃之説则语又大畧兼一本不相闗也漕司所领茶事止为土贡玉食之一端耳非如他路与盐法并行而领于一司也今云盐为大而茶次之似非事实又车运之策此殊不闻不知其説果如何也夫为政者材可以胜乎事事不可以胜乎材此两句颇类举子文然亦谓欲其材之胜乎事不欲事之胜乎材则可今此语势似未妥帖试深味之可见可以二字正富公碑中赵济能摇之类也熹上呈
　　答巩仲至
　　置中奉告欣审比日秋清尊履佳福两诗三记并领嘉惠尤增慰怿但郑君之为人不复记忆有如来示诚不易得也宗司刻石简严得体书亦清婉可爱安济则似太详虽云合有许多説话然亦当有所取舍观前辈所作可见也率易及此如何如何帅官称盖欲以见庙堂之旧然不知于古亦有初否似不若只书职名之为正也昌父得书欲来相访而病复大作但能口占一纸及寄未病时手写诗一编清苦寒瘦如其为人其间亦有斯逺仲止数诗皆有思致足以慰离索但未知讯后病已差未耳直卿久不得书闻有徙家之兴此固所欲但于渠聚徒之计则恐失之便无以为生亦湏细商量耳论作官则诚不若聚徒之为安也偶与应辰过门云欲请见亟附此纸不能究怀抱衰病中间尝小愈今复大作拘挛痞满有甚于前矣
　　放翁得近书甚健谩知之蓍卦考误无别本当于番易求之但恐题防者恐其累己已遭投削耳
　　答巩仲至
　　稍不闻问积有驰情比日冬温恭惟幕府多暇动履有休眷集郎娘一一佳庆熹老病衰朽有加无瘳置之不足道也但书课未毕而不能俯躬伏几以究其业此为怅恨耳适闻帅司行下发诸举子仓租米变粜买银赴司送纳不省何谓前政辛勤规画为此活人之计其心甚仁其惠甚远何忍一旦遽破坏之耶今之从政者固不可以此望之特贤者适从事于其间则似不宜有此耳不审文书所下亦尝闗由参署而后行抑吏辈径下之而初不以白也州县得之直便行下无复商量所幸今非粜变之时且得宿留故为奉扣幸更审之若无急切之用不知亦可且与行下仍旧收支否况此一县所有不多不过八百余斛粜之得千缗耳帅司不待此而后富而徒使自是以往生子之家失救接之助且将复起故时杀弃之风则作俑之过将于谁责而可耶设若必有急切湏至移用则向时后山千缗之米似却可以抽回盖彼处已有社仓市户村民一例请贷初无间隔不必为此偏惠以厚游手而又初无收贮之地又无専掌之人以今夏私粜之事验之亦可见其无用而有害矣若不收回将来不过又只如此或更别生大害负累后人不若及今行下令其收拾桩管俟来春以后得价之时发粜解赴使司之为便也兼此事今年行得非常乖谬追呼惊扰数月不定及至胥吏乞覔饱足之后有罪者不坐而无辜者枉费从旁观之令人扼腕但以未决之时嫌于请嘱不欲言之今事已过乃敢説耳若欲收回便可行下径自指定専委一二人为首及早收拾蔡姓者极富且畏事似可托也【即乡时去相见名六瑞者之族】衰退之人不当与此若非幕府有吾人在则亦不复能启口矣然其可否当自以盛意财之勿使外间人知拙者尝有言以重其咎也亟作此托任慰附便或发递以行匆匆不暇他及直卿一书幸指挥送达向见説冬间欲谒告暂归浙中计必取道于此倘得左顾庶几少欵
　　答巩仲至
　　前日方以尺书附递不审已达未也便中获书得闻比日冬温幕府从容起处佳福足以为慰水西之游甚恨不得陪杖履然细读诗文已如身歴而目见之矣旧闻此处颇佳亦未尝得到也昌父后来不得书只得彼中知识报来云病未能出户不知后来复如何良可念也世本旧闻先人説家间亦尝有之以兵火失去然则世间亦湏尚有本但今见于诸经注防者恐亦或出附防假托未必可凭据正亦不必苦求耳谢凤之文不知果何如近日庐陵人来説绍兴间有大府丞长乐陈刚中彦柔者坐以启贺胡澹庵谪安远宰而死周益公尚识其人因为检长乐志则但云终于江阴签判都不及所歴官及谪死事方此为扣其乡人使寻访之此其不幸又有甚于谢凤者尤可叹也前书所论廪粟事不知已为料理否切勿令外间知仆尝有言也福州旧有楚词白本不知印板今尚在否字书板样颇佳岁久计或漫灭然讐校亦不至精不知能为区处因其旧本再校重刻以贻好事否如能作此即幸报及待为畧看过结縁也近读伯恭所集文鉴极有可商量处前辈要亦多浪得名者不知后世公论竟如何尔
　　答巩仲至
　　熹近以两书附逓知皆达否李教授过门甚遽欲作书而不暇蓍卦説今日方得之因以附纳幸视至【阙】江西诸郡如元城语录之类虽免杂烧然要束之高阁此独幸免岂非种树医药之俦皆所不禁也耶可发一笑
　　答巩仲至
