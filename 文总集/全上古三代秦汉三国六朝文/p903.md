<!-- { "loadSidebar": true } -->
　　沙门释惠远，雁门楼烦人，本姓贾氏，世为冠族。年十二，随舅令狐氏游学许洛。年二十一，欲南渡就范宣子学，道阻不通，遇释道安，以为师。抽簪落发，研求法藏。释昙翼每资以灯烛之费，诵鉴淹远，高悟冥赜。安常叹曰：「道流东国，其在远乎？襄阳既没，振锡南游。」结宇灵岳，自年六十，不复出山，名被流沙。彼国僧众，皆称汉地有大乘沙门，每至然香礼拜，辄东向致敬，年八十三而终。（《世说·文学篇》注。）
　　◎伍辑之
　　辑之，仕晋，官爵未详，入宋为奉朝请，有集十二卷。
　　◇园桃赋
　　嗟王母之奇果，特华实兮兼副，既陶煦之夏成，又凌寒而冬就。嗟异殖兮难拔，亦晚枯兮先茂。农黄品其味，汉帝惊其珍。林休反耕之牛，宅树同恶之神。景毙勇於不足，弥增罪於甘分。虽无言兮成蹊，叵充肴於魏君。时令载始，周南申章。瞻择有制，药齐惟良。鲁拂枢以悔荆，楚供弧以事王。（艺文类聚八十六，《初学记》二十八。）
　　◇柳花赋
　　步江皋兮骋望，感春柳之依依，垂柯（《初学记》作「丝」。）叶而云布，零华而雪飞。或风回而游薄，或雾乱而飚零。野净秽而同降，物均色而齐明。（《艺文类聚》八十九，《初学记》二十八。）
　　◎任豫
　　预为太尉参军，有《礼论条牒》十卷，《礼论帖》四卷，《益州记》若干卷，集六卷。
　　◇籍田赋
　　瞻望圭景，咫尺三州。缅彼帝籍，百有馀年。映至德於盛位，俪列晷於微辰。纡汾阳以味旦，信尧心而禹勤。史奉载而之礼，民奏举趾之歌。膏壤千亩，与式既同。区势平易，亩陌修通。提携丘泽，眺岭面松。（《艺文类聚》三十九，《御览》五百三十七。）
　　◎卞伯玉
　　伯玉，济阴人，仁晋，官爵未详，入宋为东阳太守黄门郎，有《系辞注》二卷，集五卷。
　　◇大暑赋
　　惟祝融之司运，赫溽暑之方隆，日贞跃於鹑首，律迁度於林锺。温风翕以晨至，星火烂以昏中。气滔滔而方盛，晷永路而难终。流水兮莫继，朱烟兮四缠。郁邑兮中房，展转兮长筵。体沸灼兮如燎，汗流烂兮珠连。（艺文类聚五，《御览》三十四）
　　◇菊赋
　　伫寒丘以弥望，觌中霜之软菊。肇三春而怀芬，凌九秋以愈馥。不属苦而沦操，不在同而表淑。伤众花之飘落，嘉兹卉之能灵。振劲朔以扬渌，含凝露而吐英。（《艺文类聚》八十一）
　　◇荠赋
　　终风埽於幕节，霜露交於杪秋。有萋萋之绿荠，方滋繁於中丘。（《艺文类聚》八十二）
　　◇祭孙叔敖文
　　谨以醴羞祭楚令尹孙君之灵，眇眇千载，悠悠舒荆，理无不通，事隔者形。尚想清尘，承风效诚。超超夫子，淡矣道情。自心伊贵，人爵靡婴。芳风如萧，清响如埙。景矣行役，言戾豫方。侧闻夫子，记愤睢阳，灵封秃贵墓，丘茔榛荒。幽幽神道，为有为亡。徘徊永念，凄矣其伤。（《艺文类聚》三十八，御览五百二十六。）
　　◎孔欣
　　欣，会稽山阴人，仕晋，入宋为国子博士，後去职。景平中，会稽太守褚淡之以为参军，有集九卷。（案，《南史》七十五《沈道虔传》有武康令孔欣之，与此同时。末审是两人否也。）
　　◇七诲
　　携同好，命爪牙，摄乌虎，杖雄戈。缘山结网，参云张罗。（《御览》三百五十一。）
　　◎袁伯文
　　伯文为中书郎，有集十一卷。
　　◇美人赋
　　居瑶光之岩奥，御象席之琼珍。（《文选》谢希逸《宣贵妃诔》注。）
　　◎何勖
　　勖，东海郯人，晋镇南将军无忌子，袭封安成郡公，入宋历侍中。
　　◇与江夏王义恭笺
　　承复须古物，今奉秦李斯狗枷，汉相如犊鼻。（□□□□□□引谢绰《宋拾遗录》，义恭性爱古物，常遍就朝士求之。侍中何勖已有所送，而王征索不已。何甚不平，出行於道，遇狗枷败犊鼻，秘命左右取之还，以箱擎送之笺曰。）
　　◎何长瑜
　　长瑜，东海人，为临川王义庆王国侍郎，历平西记室参军，除曾城令。庐陵王绍镇寻阳，请为南中郎行参军，掌书记。行至板桥，遇暴风溺死。
　　◇寄宗人何勖书以韵语序义庆州府僚佐
　　陆展染须发，欲以媚侧室。青青不解久，星星行复出。（《宋书》□□□□□□、又引见《御览》三百七十三。）
　　◎邓文子
　　文子为寻阳太守。
　　◇止征翟法赐表
　　奉诏书：征郡民新除著作佐郎南阳翟法赐补员外散骑侍郎。法赐隐迹庐山，於今四世，栖身幽岩，人罕见者。如当逼以王宪，束以严科。驰山猎草，以期禽获，虑致颠殒，有伤盛化。（《宋书·翟法赐传》。）

卷四十一
◎赵伯符
　　伯符字润远，下邳僮人，武穆皇后弟之子，永初初为竟陵太守，入为宁远将军，文帝时累迁徐兖二州刺史，征为领军将军，转豫州刺史，迁护军将军丹杨尹。以子倩尚主离婚，惭惧，发病卒，谥曰肃。
　　◇以息倩犯罪乞解侍中护军表
　　臣识惭羊媪，虑阙日，致咎猖狂，初不自悟，形影相吊，心情丧恧。无宜复管司喉唇，作统连率。（《艺文类聚》五十四。）
　　◎沈劭
　　劭字道辉，吴兴武康人，辅国将军林子子，袭爵汉寿县伯，历驸马都尉奉朝请。元嘉初拜疆弩将军，出为锺离太守，迁衡阳王义季右军中兵参军。又为始兴王浚後军中兵参军，入为通直郎兼侍中，历彭城王义康大将军中兵参军。加宁朔将军，改庐陵王绍南中郎参军，为义康安成相。元嘉二十六年卒官。
　　◇赠王孚孝廉板教
　　前文学主簿王孚，行洁业淳，弃华息竞，志学道，老而弥笃。方授右职，不幸暴亡。可假孝廉檄，荐以特牲，缅想延陵，以遂本怀。（宋书自序。）
　　◎沈亮
　　亮字道明，劭弟。嗣伯父田子後，州辟从事，转西曹主簿。孝武出镇历阳，行参征虏军事，始兴王浚临扬州，以为主簿秣陵令，入为尚书都官郎，迁南阳太守，加扬武将军。又迁南谯王义宣司空中兵参军，历随王诞後军中兵，领义成太守。元嘉二十七年卒官，有集七卷。
　　◇陈府事启
　　伏见西府兵士，或年几八十，而犹伏隶；或年始七岁，而已从役。衰耗之体，气用湮微，儿弱之躯，肌肤未实，而使伏勤昏稚，骛苦倾晚，於理既薄，为益实轻。书制休老以六十为限，役少以十五为制，若力不周务，故当粗存优减。（宋书自序。）
　　◇陈营创城府功课
　　经始城宇，莫非造创，基筑既广，夫课又严，不计其劳，苟务其速，以岁月之事，求不日之成。比见役人未明上作，闭鼓乃休，呈课既多，理有不逮。至於息日，拘备关限，方涉暑雨，多有死病，顷日所承，亦颇有逃逸。窃惟此既内藩，事殊外镇，抚莅之宜，无系早晚。若得少宽其工课，稍均其优剧，徒隶既苦，易以悦加，考其卒功，废阙无几。
　　臣闻不居其职，不谋其事，庖割有主，尸不越樽，岂臣疏小，所当预议。但臣泳恩岁厚，服义累世，苟是所怀，忘其常体。（宋书自序。）
　　◇救荒议
　　东土灾荒，民凋谷踊，富民蓄米，日成其价。宜班下所在，隐其虚实，令积蓄之家，听留一年储，馀皆勒使粜货，为制平价，此所谓常道行於百世，权宜用於一时也。又缘淮岁丰，邑富地穰，麦既已登，黍粟行就，可析其估赋，仍就交市，三吴饥民，即以贷给，使强壮转运，以赡老弱。且酒有喉唇之利，而非餐饵所资，尤宜禁断，以息游费。（宋书自序，时三吴水淹，谷贵民饥，刺史彭城王义康使立议以救民急，亮议即并施行。）
　　◇发冢不赴救议
　　寻发冢之情，事止窃盗，徒以侵亡犯死，故同之严科。夫穿掘之侣，必衔枚以晦其迹，劫掠之党，必欢呼以威其事。故赴凶赫者易，应潜密者难。（《通典》上句无「赴」字，「难」下有「知」字。）且山原为无人。（《通典》作「邻」）之乡，丘陇非恒途所践，至於防救，不得比之村郭。督实劾名，理与劫异，则符伍之坐，居宜降矣。又结罚之科，虽有同符之限，而失远近之断。
　　夫冢无村界，（《通典》作「押」。）当以比近坐之，若不域之以界，则数步之内，与十里之外，便应同罹其责。防民之禁，不可顿去。（《通典》作「不可不慎夫」。）止非之宪，宜当其律。愚谓相去百步内（《通典》作「愚谓百步内相去」。）赴告不时者一岁刑，自此以外，差不及罚。（《宋书自序》，《通典》一百六十七，元嘉中。）
　　◇治石曷签
　　施生兴业，首教农亩，立民崇政，训本播穑，故能殷邦康俗，礼节用成。顷北洛侵芜，南宛雕毁，猃狁肆凶，犬夷充疆，远肃烽驿，近虞郊，遂使沃衍弗井，臣防莫，窘力辍耕，阙於分地，凶荒无待，流冗及今。礼化孚内，威禁清外，斯实去盗畎，昭农绪稼之时，弘图广务，拓土祈年之日。殿下降心育物，振民复古，且方提封榛棘，绥入殊荒。窃见郡境有旧石曷，区野腴润，实为神皋，而芜决稍积，久废其利，凡管所见，谓宜创立。昔文翁守官，起沃成产，伟连抚民，开奥增业，惠昭二邦，康列两汉。虽效政图功，下见所绝，联事惟忝，忧同职同。（缺《宋书自序》，南阳郡界有古时石）场芜废岁久，亮签世祖治之。
　　◎沈庆之
　　庆之字弘先，吴兴武康人，永初初，竟陵太守赵伯符版为宁远中兵参军，除殿中员外将军。元嘉中领淮陵太守，转正员将军，迁始兴王浚後军参军员外散骑侍郎，进建威将军，迁广陵王诞北中郎中兵参军，领南东平太守。又为世祖抚军中兵参军，复为广陵王诞参军南济阴太守，迁太子步兵校尉。元凶弑立，世祖假征虏将军，武昌内史，领府司马。及践阼，以为领军将军，加散骑常侍。寻出为使持节，督南兖、豫、徐、兖四州诸军事、镇军将军、南兖州刺史，镇盱眙。寻还镇广陵。孝建初进镇北大将军，督青冀幽三州，封始兴郡公。寻以侍中左光禄大夫开府仪同三司罢就第。大明中，复为使持节督南兖、徐、兖三州诸军事、车骑大将军南兖州刺史，进司空，固让。前废帝即位，以为侍中太尉，寻赍赍药赐死，年八十，谥曰忠武公。明帝即位，追赠侍中司空，谥曰襄公。
　　◇弃彭城南归议
　　以车营为函箱，陈精兵为外翼，奉二王及妃媛，直趋历城，分城兵配。（《宋书·》四十六、五十九《张畅传》，元嘉二十七年，托跋寿南侵，江夏王义恭欲弃彭城南归，计议弥日不定。安北中兵参军沈庆之议。）
　　◇铸四铢钱议
