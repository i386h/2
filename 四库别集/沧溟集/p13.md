<!-- { "loadSidebar": true } -->
　　汉臣韦氏有成旧德中朝曵履声督部曾持沧海节总戎亲破緑林兵重瞻执法临天座自失流言荷帝情千载云蒸龙变日更期文剑署髙名
　　再呈何公
　　几年开府汉中丞去后功名何武称荆楚军储遮海过潢池兵气向秋澄尚书北斗天喉舌司冦西曹帝股肱耆旧即今推济美清朝剑履坐相仍
　　春夜同元美子与子相过公实
　　西山落日照金茎北阙春阴覆禁城湖海百年今夜酒风尘五子异时情和来白雪俱髙唱自附青云起大名不独诸郎闗象纬真人应更为东行
　　送万言卿明府之长兴
　　逐虏将军度漠回黄金犹自满燕台请缨慙我为齐客制锦多君更楚材城上春云天目出帘前秋色太湖来歌暇日能相忆花里新诗过鴈裁
　　送范敬甫之闽中
　　共看骢马使君贤开府东南日月偏海峤秋阴分越树人家雨色散闽天朝廷记忆江城久词赋知名水部前还拟主恩头白里时危相赠祖生鞭
　　五日同子与子相过公实时公实在告
　　空堂隐映石榴殷花里幽期白昼间染翰风云随上客开樽雷雨过西山赋成敢避能惊座酒罢何妨善闭闗况值怀沙千古怨那堪骑马独醒还
　　韦氏池亭同元美子与子相赋【四首】
　　贳酒新丰解佩刀相逢意气为君豪孤亭昼敞杉松色乱石青含薜茘髙自向风尘偏胜迹岂令湖海傲吾曹从他桂树山中发招隐何劳更反骚
　　其二
　　华髪文章愧不工独怜诸子调相同西京矫矫多竒气东海泱泱自大风三署仙郎携酒后一时词客此亭中白云寥廓迷幽蓟驺衍谈天碣石宫
　　其三
　　幽亭斜日乱松声下有沧浪可濯缨求友花间黄鸟出垂天城上夏云生梁园作赋千年事河朔衔杯万古情莫恨风流吾辈晩邹阳袁绍汉时名
　　其四
　　韦曲髙临汉苑开城南连骑紫宸囘闭门流水花间过倚槛青山席上来客难似矜能避世子虚谁见不怜才若论承宠无先后安得吾曹共酒杯
　　送张元谕虞部谪常州别驾
　　赋就黄花别季鹰还从迁谪问飞腾悬知汉柱名当借况复防刀事可凭寒雨大江临楚望千家秋色暗毘陵阖闾城外逢摇落何限吴山客里登
　　送吴人陆之箕
　　客有登台赋逺游蓟门金尽坐髙秋总怜岐路无知己不向风尘为白头木落毘陵看过鴈月明张翰倚扁舟未将簪绂论多病草色姑苏到自愁
　　送李司封谪广陵
　　明光起草羡青春服药求仙笑此身白首云霄空荐士黄金湖海未逢人广陵鸿鴈来秋色寒雨江枫度逐臣见说故园湘上水嬾将词赋吊灵均










　　沧溟集巻七
　　钦定四库全书
　　沧溟集巻八　　　　　　明　李攀龙　撰七言律诗
　　送王侍御
　　看君绣斧秣陵回乌府遥应接鳯台寒雨钟山千水下白云秋色大江来时危揽辔中原出日近封章北极开当道狐狸何足问边城今有郅都才
　　同元美与子相公实分赋怀太山得钟字柬顺甫
　　域内名山有岱宗侧身东望一相从河流晓挂天门树海色秋髙日观峰金箧何人探汉防白云千载护秦封向来信宿藤萝外杖厎西风万壑钟
　　同子与登湖上台
　　大漠苍苍鸿鴈回中原极目思悠哉白云双阙湖边出落日西山树杪来词客百年相对酒秋阴万里共登台侧身戎马过逢地城柝朝闻角暮哀
　　十五夜子与明卿见过
　　日落青梧白露生倦游词客鳯凰城千门过鴈来秋色万里衔杯对月明上苑寒髙金狄掌西山影静羽林兵解顔今夕无烽火二玅何当罢请缨
　　同徐吴二子法寺台眺望
　　摇落偏惊祗树林白云鸿鴈亦萧森何知潘鬓淹郎署但许燕山壮客心欲雨诸陵来朔气西风千里动秋阴悲哉联璧登髙赋徙倚荒台见古今
　　送大司冦应公归台州
　　摇落黄金骏马台都门供帐亦贤哉炎荒想见乗轺出北斗旋听曵履囘秋色白云生海峤主恩华髪卧天台西曹官属衔知遇东阁清时好再开
　　送殷正甫【并引】
　　正甫检讨有河洛之役盖济南诸君子出饯焉是行也问谁治祖则廷尉史张岚氏问谁相礼则大司农官属洪遇伯时问谁赞事则许殿卿邦才将试于大宗伯至也正甫则称使臣哉齐鲁于文学其天性即今日里党可谓多贤司马长卿自汉庭游梁邹阳枚叔间相得驩甚也乃比部李生以赠言
　　中州一望气雄哉北极风尘使节开卜洛自存宗子计游梁更见长卿才春晴嵩少云边出雪尽黄河天上来在昔孝王夸授简何当置酒向平台
　　徐子与席怀梁公实
　　共指金茎雪色间鸣珂当日满朝班即看徐孺能悬榻岂谓梁鸿更出闗薄宦天涯成白首故人江上买青山岭南梅树今堪折赠我宁无驿使还
　　怀子相
　　蓟门秋杪送仙槎此日开樽转嵗华卧病山中生桂树怀人江上落梅花春来鸿鴈书千里夜色楼台雪万家南粤东吴还独往应怜薄宦滞天涯
　　朝退同子与望西霁雪怀南海梁公实广陵宗子相
　　骑省秋来叹二毛还将白雪向君操千峰曙色开金掌并马寒光照锦袍空翠欲浮仙阙动晴云犹傍帝城髙初疑大庾梅花发忽忆扬州八月涛
　　嵗晩赠子与
　　南国鸿书杳不闻相看梅发尚离群天涯薄宦堪知我世上虚名好误君杪嵗西山逢雨雪怀人汉苑见春云往时载酒扬雄宅诸子谈经坐夜分
　　人日与伯承集子与宅得胡字
　　新知握手鳯城隅莫叹春来滞宦途万里风烟人日过十年江海客星孤汉宫戴胜传王母蓟北登髙愧大夫曾是旧游行乐处解貂同醉酒家胡
　　张驾部宅梅花
　　仙郎雪后建章回清夜西堂拥上才笛里春愁燕塞满梁间月色汉宫来即看芳树催顔鬓莫厌寒花对酒杯共忆故人江北望因君赋罢倚徘徊
　　宣武门眺望
　　白云千里接胡天双阙遥临碣石悬汉苑春生多雨雪蓟门晴色满寒烟五陵佳气蓬莱外大漠青山睥睨前夙昔黄金收骏马髙台空作有谁怜
　　送范大澈
　　十载风尘道路难天涯金尽俗相看自怜华髪冯唐老谁问绨袍范叔寒病起清樽开雨雪归来春草徧长安故人海上悲揺落拟共秋涛把钓竿
　　葛丈山房
　　少宰山房北海隈千林窈窕白云开倚窻河势钩盘出拂槛秋阴碣石来鲁国诸生纷受易汉庭多士满题才临流重忆乗槎客濯足还登万里台
　　寄子与
　　蓟门春散紫宸班千里襜帷动客顔秋到白云生汉署雨来寒色满燕山仙郎书札遥相忆傲吏风尘且未还天上即今看旧好谁怜曼倩谪人间
　　寄吴舍人兼呈徐子与
　　蓟门春酒别同袍念我风尘解佩刀楚客久无鹦鹉赋舍人殊有鳯凰毛书来月色漳河满北望秋阴汉阙髙行矣旧游还自爱伟长今在白云曹
　　寄正叔
　　十年裘马向飘零一郡风尘出汉庭塞北岚烟春浩浩蓟门山色树防防怀人西署秋云白对酒疎灯夜雨青莫道扬雄长寂寞桓谭已见太经
　　赵州赠许使君
　　山雨萧萧曙色过异乡携手问蹉跎岂縁知己朝廷少自是词臣岳牧多宋子城髙临大陆汉王台迥出滹沱风尘行役君须见能得花前不醉歌
　　送谯比部还顺庆
　　归去嘉陵江上春防帷不复厌风尘巴山渐出云连楚剑阁回看雪照秦嵗晩江湖多病疏时危裘马倦游人明光起草君无薄汉主恩深侍从臣
　　送申职方还魏县
　　山中春色漂零泽畔行吟见独醒纵使冯唐淹省署还如汲黯在朝廷漳河雨雪襜帷黒大漠风尘燧火青忆尔时危曾抗疏至今诸将说龙庭
　　同张滑县登清风楼
　　层楼落日倚蹉跎明府髙轩载酒过槛外秋阴开大陆帘前树色散漳河闗门紫气临燕满风雨青山入晋多我醉欲裁王粲赋故园戎马近如何
　　郡阁怀王徐二比部
　　晓漏鸣珂谒建章春风载酒出长杨词华并数西台妙握草同称大国香玉树月明堪自倚金茎秋色坐相望故人为郡逢摇落日夕看云忆帝乡
　　郡斋与舍人赋
　　汉臣春散建章宫此地相逢叹转蓬落日开樽漳水上清秋拥节太行东微官愧我潘生拙作赋多君楚调工朋好即今三署满故人犹滞右扶风
　　送顾天臣还姑苏
　　落魄看君旅食年风尘裘马竟谁怜归吴拟着潜夫论入洛还防赠妇篇少室夏云凭槛外太湖秋色挂帆前故人为客遥相念垂老浮名蓟北天
　　郡城楼送明卿【二首】
　　西来山色满城头东望漳河入槛流傲吏嵗时频卧閤故人风雨一登楼乱离王粲逢多病著作虞卿老自愁君到长安相问讯谁怜五月有披裘
　　其二
　　徙倚髙楼问索居故人湖海意何如樽中十日平原酒袖里三年蓟北书大麓夏云当槛出石门寒雨过城踈明朝逺道空相忆那得仍停使者车
　　于郡楼送茂秦之京
　　把酒髙楼眺暮春孤城落照浊漳濵自怜白髪常为客谁道青山不负人西署诗名干气象中原宦迹任风尘元龙未下当时傲湖海看君意转亲
　　登黄榆马陵诸山是太行絶顶处【四首】
　　太行山色倚防岏絶顶清秋万里看地坼黄河趋碣石天回紫塞抱长安悲风大壑飞流折白日千厓落木寒向夕振衣来朔雨闗门萧瑟罢凭栏
　　其二
　　西岭秋髙大陆前马陵寒影踏遥天群峰不断浮云色絶嶂长留落日悬地险闗门衔急峡山竒削壁挂飞泉何人更遇青泥饭有客空歌白石篇
　　其三
　　西来山色照邢襄北走并州拥大荒巨麓秋阴沙石门寒气雨苍苍天边睥睨悬句注树杪飞流挂浊漳摇落故人堪极目朔风千里白云翔
　　其四
　　千峰郡閤望嵯峨此日褰帷按塞过落木悲风鸿鴈下白云秋色太行多山连大陆蟠三晋水划中原散九河囘首蓟门髙杀气羽林诸将在横戈
　　荅元美病中见寄并示吴舍人
　　短髪青春照浊醪因君忽忆广陵涛露华遥对金茎渴秋色惊看玉树髙伏枕风尘双白眼缄书湖海一绨袍何人更为怜同病楚客参差长鳯毛
　　早春寄元美
　　蓟门霜雪意何如囘首风尘见索居病后五陵春草色愁中三辅使君书时名转忆潘生拙世事能令阮借疎最好拂衣江海上故园戎马重踌躇
　　登邢台
　　郡斋西北有邢台落日登临醉眼开春树万家漳水上白云千载太行来孤城自老风尘色傲吏终惭岳牧才便觉旧游非浪迹至今鸿鴈蓟门囘
　　赵州道中忆殿卿
　　忆尔防帷出牧年风尘谁识使君贤政成神雀犹堪下兴尽防鸿遂杳然树色逺浮疎雨外人家忽断夕阳前重来此地逢寒食何处看春不可怜
　　真定邸中重忆殿卿
　　客舍题诗日已曛当时此地重离群青樽夜倒滹沱月紫马秋嘶大陆云春色那堪愁里望缄书何意病中闻依然趋府诸年少不见风流许使君
　　郡城西楼
　　使君杯酒郡城楼倚槛髙临落日愁河朔浮云连巨麓太行春雪照邢州自怜叔夜常多傲无那相如故倦游画省少年人所羡风尘岂亦念淹留
　　郡斋
　　金虎署中谁大名我今出守邢州城折腰差自强人意白眼那堪无宦情世路悠悠几知己风尘落落一狂生春来病起少吏事拟草经还未成
　　春兴
　　东南杀气日相缠重忆先朝海晏年使者自归沈璧马将军谁起防楼船旌旗愁动昆明色大钺髙悬蓟北天坐使越裳来白雉更追敌骑过燕然
　　寄刘子成
　　书札清秋问解携郡斋吟眺楚云低大夫持宪临诸粤使者征兵出五溪白日自流荒徼外青山不尽夜郎西于今万里看铜柱何意中原厌鼓鼙
　　怀元美
