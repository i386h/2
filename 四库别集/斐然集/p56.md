<!-- { "loadSidebar": true } -->
　　臣谓国有贤材则隣敌视其用舍为进退而贤材者固凡愚之所忌疾也是故齐有管仲九合诸侯管仲死则四邻谋其国家百里奚一也虞不用而亡秦穆公用之而伯上论千古无不然者季梁与少师之谋自今观之一得一失易见也自随侯观之未免于二三其听矣夫验成败于事为之后者众人之见也辨得失于谋议之初者非小智所及惟明主能之唐宪宗欲伐淮蔡举朝不可惟裴度以身任之迄用有成非度之能乃宪宗用度之难也武宗欲伐刘稹诸镇皆有辅车之势惟李徳裕以身任之迄用有成非德裕之能乃武宗用德裕之不易也二宗无二臣其中兴之功未必能立二臣不遇二宗则无闻而死耳后世尚何知故曰君臣之防千载一时也夫楩柟豫章天付之以栋梁之用骐骥骅骝世知其有千里之足老于空谷阨于盐车顾临事而叹人才之难得何哉坐使反贼睥睨而无惮强敌慿陵而不置彼岂无如鬭伯比知少师之可欺岂无如熊率且比幸季梁之不用者乎文王立贤无方言用之之路广不止一人而已人君于贤材惟患不知既知之而不急于用则大谋无时而决大险无时而出大难无时而平也古人不云乎日月逝矣岁不我与
　　桓公十一年楚屈瑕将盟贰轸郧人将伐楚师莫敖患之请济师于王鬭亷曰师克在和不在众商周之不敌君之所闻也成军以出又何济焉遂败郧师卒盟而还臣闻鬭亷之言古今之至论也考之往事无不然者矣常人之心动于血气之使好已之胜不能自克是以不和智愚异才而并列是以不和能否异功而同其赏是以不和不择端方之士以裨赞之有谗人交鬭于其间是以不和负才艺者屈于下而善媚赂者压于上是以不和出法违度不以时制驯习既久彼惧于讨而训之怀疑心以事其上是以不和亲之厚之疏之薄之系于爱憎之偏而不协赏刑之正是以不和有求则必得将至于求所不可求而势不得与也则怨怒兴焉是以不和能者奋其勇而前不能者忌而疾之是以不和疾人之能则必幸其败胜不相推败不相救彼见疾者又思所以报之是以不和官尊禄厚者奉已侈泰多妖丽广金帛夺商贾侵公家之利莫知厌也而士卒乃有短褐半菽之叹非心附之徒迫于势耳是以不和保任功状未必皆有功而实有功者或防私怒而见黜鞭笞斩杀未必为军事而实有罪者或防私喜而见贷人心不服莫肯为用因以姑息不敢役使是以不和有一于此虽廉蔺并将韩彭共军闗公前茅张飞后劲未有能成事者也而况才不逮古人万分之一而兼有如前之失乎如是而欲所征克所战胜必不能矣故纣之旅亿兆而心德暌离武王之臣十人而一德一心王莽虎豹之师六十万光武以三千摧之苻坚之众九十七万谢安以一将破之鬭亷之论可谓信而有证者也自古大众难用而轻军易胜子玉刚而无礼不可过三百乘是能将二万人而已其后城濮之战卒以众败汉髙驾驭豪杰灭秦亡楚而才之所将不过十万古之观人者大抵如此若较实而论之凡后世以将自任者上孰与汉髙而其众已中分矣下孰与子玉然未尝不以兵少为请也虽然兵者诡道也故虽不能将而以大众虚声加之敌人犹之可耳至于实不可犯者非虚声之足恃也上下同志生死同情劳逸同形动静同虑则在于和而已矣然则如之何而可以使之和也惟监前所谓不和之由处之各当于义宜赏然后赏当罚则必罚予夺抑扬若权衡于物不徇乎私情而行乎公道当于其心方且欣畏帖服之不暇又何不和之敢乎是故茍和矣光武可以敌寻邑谢可以刼苻秦茍不和则若林之旅无救于曳兵而走故曰师克在和不在众不明乎此而曰知兵不治乎此而欲用兵臣愚所不信也









　　斐然集卷二十三
　　钦定四库全书
　　斐然集卷二十四
　　宋　胡寅　撰
　　子产传
