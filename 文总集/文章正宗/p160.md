<!-- { "loadSidebar": true } -->
　　髙标跨苍天【赵云孙绰天台山赋曰赤城霞起而建标李善注云立物以为表识曰标今言髙标言塔之髙可标表】烈风无时休自非旷士懐登兹翻百忧【赵云鲍照放歌行云小人自龌龊安知旷士懐夫登髙望逺所以写忧然其髙则易生恐怖故惟旷士而后无忧也】方知象教力足可追冥搜【突厥寺碑四天之下闻诸象教王简栖头陁寺碑正法既没象教陵夷注谓为形象以教人赵云言巍楼髙观世间无有唯托之象教而后可营焉】仰穿龙蛇窟始出枝撑幽【赵云言愈仰而上穿过龙蛇窟然后出离枝撑之幽隠也】七星在北戸河汉声西流【赵云河汉天河也广雅云天河谓之天汉亦曰河汉以其在西若闻其流声也】羲和鞭白日【赵云淮南子云日驭曰羲和】少昊行清秋【赵云独言清秋则公登塔必在秋时矣当白日之昭晰清秋之明爽冝乎见逺】秦山忽破碎泾渭不可求俯视但一气焉能辨皇州逥首叫虞舜苍梧云正愁惜哉瑶池饮日晏昆仑邱黄鹄去不息哀鸣何所投君看随阳鴈各有稻粱谋【师民瞻云此以讥明皇荒乐不若虞舜瑶池言王母以比杨妃昆仑以比骊山黄鹄以比张九龄之徒鴈以比杨国忠之徒杜公因登塔观览而念及此】
　　示从孙济
　　平明跨驴出未知适谁门权门多噂且复寻诸孙诸孙贫无事宅舎如荒村堂前自生竹堂后自生萱萱草秋已死竹枝霜不蕃淘米少汲水汲多井水浑刈葵莫放手放手伤葵根【古诗采葵莫伤根伤根葵不生结交莫羞贫羞贫友不成赵云此叚方有兴致葢淘米所以为烹少汲水莫放手因以兴焉族之有宗犹水之有源葵之有根也水有源勿浑之而已葵有根勿伤之而已族有宗则亦勿疎之而已矣】阿翁懒惰久觉儿行步奔所来为宗族亦不为盘飱小人利口实薄俗难可论勿受外嫌猜同姓古所敦
　　九日寄岑参
　　出门复入门雨脚但如旧所向泥活活思君令人瘦沉吟坐西轩饮食错昏昼寸歩曲江头难为一相就吁嗟乎苍生稼穑不可救安得诛云师畴能补天漏【云师名屏翳】大明韬日月旷野号禽兽君子彊逶迤小人困驰骤【赵云以雨滛于上泥汨于下君子虽有车马亦彊逶迤而已小人艰于行李之往来故困驰骤】维南有崇山恐与川浸溜是节东篱菊纷披为谁秀【魏文帝与钟繇书曰嵗往月来忽复九日九为阳数而日月并应俗嘉其名以为宜于长久故以亨宴髙防是月律中无射言羣木庶草无有射地而生于芳菊纷然独荣非夫含乾坤之淳和体芬芳之淑气孰能如此故屈平悲冉冉之将老思飡秋菊之落英辅体延年莫斯之贵谨封一束以助彭祖之术】岑生多新诗性亦嗜醇酎采采黄金花何由满衣袖
　　述懐【自贼中窜归鳯翔作】
　　去年潼闗破妻子隔絶久今夏草木长脱身得西走【公于至徳二载夏四月自贼中亡走凤翔】麻鞋见天子衣袖露两肘朝廷愍生还亲故伤老丑涕泪授拾遗流离主恩厚【按新书言甫至德二年亡走鳯翔上谒授右拾遗】柴门虽得去未忍即开口寄书问三川不知家在否【三川在鄜州按本传甫寄家三川艰寠弥年孺弱至饿死者】比闻同罹祸杀戮到鸡狗山中漏茅屋谁复依戸牖摧頽苍松根地冷骨未朽防人全性命尽室岂相偶嵚岑猛虎场郁结囬我首自寄一封书今已十月后反畏消息来寸心亦何有汉运初中兴生平老耽酒沈思欢防处恐作穷独叟
　　送从弟亚赴安西判官【鲍云亚字次公肃宗在灵武上书论当世事擢校书郎杜鸿渐节度河西奏署幕府】
　　南风作秋声杀气薄炎炽盛夏鹰隼击时危异人至令弟草中来苍然请论事诏书引上殿奋舌动天意兵法五十家尔腹为箧笥应对如转丸疎通畧文字经纶皆新语足以正神器宗庙尚为灰君臣俱下泪【赵云安庆绪尽焚九庙也】崆峒地无轴清海天轩轾西极最疮痍连山暗熢燧帝曰大布衣借卿佐元帅【谓杜鸿渐】坐看清流沙所以子奉使【赵云流沙亦西邉地名】归当再前席适逺非歴试须存武威郡为划长久利孤峰石戴驿快马金纒辔黄羊饫不羶芦酒多还醉踊跃常人情惨澹苦士志安邉敌何有反正计始遂【赵云此一叚又期以安边敌何有正言吐蕃何足平哉当念天子反正车马归长安方为计遂也】吾闻驾鼓车不合用骐骥龙吟回其头夹辅待所致【赵云公意言以亚为安西判官特使骐骥驾鼓车耳故马囬头所望在夹辅天子也龙吟指言骐骥】
　　贫交行
　　翻手作云覆手雨纷纷轻薄何须数君不见管鲍贫时交此道今人弃如土
　　兵车行【王深父云此诗盖托于汉以刺宗】
　　车辚辚马萧萧【秦国风有车辚辚车攻诗萧萧马鸣】行人弓箭各在腰爷娘妻子走相送尘埃不见咸阳桥【赵云此诗直道其事气质类古乐府故多使俗语】牵衣顿足栏道哭哭声直上干云霄道旁过者问行人行人但云防行频或从十五北防河便至四十西营田去时里正与裹头归来头白还戍边边庭流血成海水武皇开边意未已君不见汉家山东二百州千村万落生荆杞纵有健妇把锄犁禾生陇畆无东西况复秦兵耐苦战被驱不异犬与鸡长者虽有问役夫敢伸恨且如今年冬未休闗西卒县官急索租租税从何出信知生男恶反是生女好生女犹得嫁比邻生男埋没随百草君不见青海头【赵云时有事于吐蕃乃青海之地哥舒翰所立功之处也】古来白骨无人収新鬼烦寃旧鬼哭天隂雨湿声啾啾【文二年传吾见新鬼大故鬼小王元长防秀才云肺石少不寃之民棘林多夜哭之鬼杜云陈宠为广汉太守先是洛阳城南毎隂雨常有哭声宠闻而疑其故使吏按行问还言世乱时此地多死亡者而骸骨不得塟宠尽収塟之自是哭声遂絶】
　　髙都防骢马行
　　安西都护胡青骢声价歘然来向东【赵云歘音许勿反有所吹起貌左太冲曰何为歘来游也言自西来东若吹而来也】此马临阵久无敌与人一心成大功功成恵养随所致飘飘逺自流沙至雄姿未受伏恩【魏武乐府曰老骥伏志在千里】猛气犹思战场利腕促蹄髙如踣铁交河防蹴曽氷裂【唐安西去交河郡七百里赵云曽音层走水之名公言交河西边之地有曽积之氷马防度蹴踏之而破裂】五花散作云满身【赵云言马之贵】万里方看汗流血【天马歌体容马兮逝万里又曰霑赤汗沫流赭】长安壮儿不敢骑走过掣电倾城知【赵云上句以善髙都护之独能骑也下句言马之行如电举国皆知】青丝络头为君老何由却出横门道【赵云鲍照诗骢马金络头也马展效在于壹战则虽被青丝之饰以老不若出横门以致功也此与前所谓犹思战场利之意相为终始汉宫殿名曰长安有横门三辅黄图云横门北靣西头第一门横音光其字从水非纵横之横也】
　　天育骠骑歌【天育马廐名】
　　吾闻天子之马走千里今之画图无乃是【赵云荀最所上穆天子传天子之马走千里胜人猛兽葢所谓八骏者是也今张景顺画图无乃是穆天子之马乎】是何意态雄且杰骏尾萧稍朔风起【赵作骖尾以旧本非是神异经载大宛马鬛至膝尾委于地则骖尾之长者萧梢揺动可起朔风言朔风最惨烈者】毛为緑缥两耳黄眼有紫焰双瞳方【缥普沼反青黄色也史骥垂両耳秦本纪周穆王得騄耳之驷相马经曰马眼欲紫体光口中欲赤色顔延年赋双瞳夹镜两权协月杜补遗李善注赭白马赋云相马经曰目成人者行千里注成人者谓视童子中人头足皆见言目中清明如镜或云两目间夹旋毛为镜】矫矫龙性合变化【诗四牡矫矫顔延年赋龙性谁能驯】卓立天骨森开张【赵云蔡邕庾侯碑英风发于天骨袁彦伯三国名臣賛天骨踈朗本言人而今借用耳】伊昔太仆张景顺监牧攻驹阅清峻【张万嵗字景顺领羣牧自贞观至麟德四十年间马六十万六千置八方赵云张景顺自是开元时太仆姓张名景顺者也旧注便作张万嵗误矣】遂令大奴守天育别养骥子怜神俊【赵云大奴王毛仲也毛仲髙防人父坐事没为官奴唐兵志云毛仲领内外闲廏所谓天育必廏名矣】当时四十万匹马张公叹其材尽下故独写真传世人见之座右久更新年多物化空形影呜呼健步无由骋如今岂无騕褭与骅骝时无王良伯乐死即休【赵云韩退之有言曰世有伯乐然后有千里马千里马常有而伯乐不常有此乃岂无腰褭骅骝而时无良乐之谓公因题画已死之骠故起末句死即休之意亦犹人抱出羣之材而不遇知已以死为可嗟矣】
　　白丝行
　　缲丝须长不须白越罗蜀锦金粟尺【赵云须长不须白以丝为罗与锦则有五色之章焉且以之为舞衣则须长以足用不必白而后受采也越罗蜀锦天下之竒纹也金粟尺言边幅尺度之足也尺以金粟饰之富贵家之物也何逊诗云金粟裹搔头】象牀玉手乱殷红万草千花动凝碧【赵云此两句相对而读者弗觉也乱殷红对动凝碧凡文士可到至用象牀玉手对万草千花不以数对数非大手叚莫能也殷音乌闲切黒赤色】已悲素质随时染裂下鸣机色相射美人细意熨帖平裁缝灭尽针线迹春天衣着为君舞蛱蝶飞来黄语落絮游丝亦有情随风照日宜【一作疑】轻举香汗清尘污顔色开新合故置何许【赵云谓故而合之以言人情之喜新开新而合故不着将于甚处置之叹其必委弃也崔辅国诗云妾有罗衣裳秦王在时作为舞春风多秋来不堪着新而用之故而弃之凡诗人兴致如此】君不见才士汲引难恐惧弃捐忍羁旅【赵云此结一篇之意夫丝缲之难染之难为罗与绢织之又难缝为舞衣针线之功又难不犹才士汲引之难乎一旦而弃之故为才士者与其既用而弃不若甘心忍受于羁旅之未用耳】
　　秋雨叹
　　雨中百草秋烂死堦下决明顔色鲜【赵云百草以秋而又雨则烂死也宜矣而决明方以鲜明之色黄花翠叶而独荣以譬君子在患难之中而独立之譬也】着叶满枝翠羽葢开花无数黄金钱【师云此诗伤特立独行之君子不得时也按本草决明夏花秋生子花赤与杜所称不同今时有金钱花与菊相类多生于秋雨中俗谓之滴漏花杜岂本此耶】凉风萧萧吹汝急恐汝后时难独立【赵云念凉风之吹急恐独立之后时乃诗人忧伤之意】堂上书生空白头临风三嗅馨香泣
　　阑风伏雨秋纷纷【赵云阑之风沈防之雨言其风雨之不已也阑如谢灵运阑暑之阑伏如左传夏无伏隂之伏】四海八荒同一云【师云楚词九章曰云霏霏而承宇王逸注曰佞人并进满朝廷也按离骚风言号令雨言徳泽云言障蔽今万里同见隂小盛也】去马来牛不复辨浊泾清渭何当分【庄子秋水时至百川灌河泾流之大两涘渚涯之间不辨牛马赵云于马曰去于牛曰来此正左氏风马牛不相及之义盖马趂逆风牛趂顺风故尔以多雨而水涨岸逺所以不辨闗中记曰泾入渭合流三百里清浊不相杂则泾与渭之清浊固自分辨而多雨混之尔】木【一作禾】头生耳黍穂黒农夫田父无消息城中斗米换衾裯相许宁论两相直【天寳末外穷兵夷狄内尽力宫室役使繁兴民不得休息此诗所以刺也师云唐旧史开元中米防数钱读此诗则可以论其世矣】
　　长安布衣谁比数反鏁衡门守环堵老夫不出长蓬蒿稚子无忧走风雨雨声飕飕催早寒胡鴈翅湿髙飞难秋来未省见白日泥汚后【一作厚】土何时干【宋玉九辩皇天滛溢而秋霖兮后土何时而得干此诗刺贤者退处而民渐溺于涂炭也】
　　叹庭前甘菊花【此诗讥小人在位贤人失所也】
