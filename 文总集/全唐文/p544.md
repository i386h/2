<!-- { "loadSidebar": true } -->
    峨峨尹氏，太古之始。发源尧师，中叶周卿。爰暨初考，咸有颂声。猗欤府尹，代烈增盛。孝行之本，谦德之柄。耽乐道真，含光无竞。三典郡土，五行以正。再司府丞，百工兴咏。茫茫大造，物生遂性。虚无宰之，孰能力争？位不充德，优游天命。身没道存，同符孔圣。是有才子，克成馀庆。
    ○子曲阿令墓铭
    存为神鉴，殁为国殇。惟吕惟子，同归义方。
    ○徐氏子墓志铭
    徐氏子者，名岩，字某，司封员外郎坚之第四子也。骥子睨云，凤毛洗日，孝友因心，聪敏若神。置在膝前，已会星辰之气；戏於床下，能记宾主之词。及总角成童，精意好学，问一知十，外堂睹奥，下笔成章而伦要，发言为论而卓诡。识者咸谓增世构之崇蕴，益源流之洪润，虽甘茂之孙，十二飞辩；班彪之子，九岁能文：不尚之也。天乎何辜！颜项无命，年十有三岁，大足元年九月，遭疾而没。呜呼哀哉！雕月始生，不见其盈；琼枝方秀，不见其茂。悲哉！铭曰：
    生日何浅？死路何深？珠碎月，花残稚林。哀哀父母，孰处其心？
    ●卷二百三十二
    ☆张说（十二）
    ○府君墓志铭
    府君讳骘，字成骘，姓张氏，其先晋人也。晋分，家世相韩；韩灭，留侯为汉谋主。至宇，为范阳太守，因居其郡；及华，博物亚圣，为晋司空。府君司空十二代孙也。曾祖讳俊，河东从事；大父讳弋，字嵩之，通道馆学士；考讳恪，未仕即世。先君四代早孤，单门茕立，宗祀之不绝如线。府君襁褓衰麻，鞠育舅氏，而炳太和之纯嘏，烁远庆之洪胤。庇身礼乐，发言忠信，小无不戒，大无不慎，终日乾乾，远於悔[A092]，灵根颠而还植，祖德坠而复振。加以好学不倦，问一反三，道机元键，罔不幽探。外王父大理丞某，重世为士，府君传其宪章，博施精理。年十九，明法擢第，解褐饶阳尉，丁王母忧去职。夫人少而守义，老而无子，因心创巨，事不忍言，丧纪之数，加人一等。服阕，调长子尉，换介休主簿、洪洞丞。太夫人在堂，官求近便，故累徙而不进也。内清净以化人，外平反以悦亲，不乐归美，而善隐德，故下车无赫赫之声，所去有遗爱之恋。有旨差覆囚山南，轩所历，全济甚众。府君以律有违经背礼，著《妨难》十九篇，书奏，帝下有司，而删定之官，党同妒异竟寝其议。道之将废也欤！命也，臧仓其如命何？
    调露元年秋，奉使晋阳，遇疾辇归。药祷无降，冬十二月大渐，九日乙卯，弃背於县廨，估秋五十有二。光、、说不天，总角在疚，明年春，奉请藁殡於河东。赖夫人抚养孤藐，躬加训授，男习文雅，女工组绣，姻不失亲，官复其旧，景龙元年秋，封长乐县太君。夫人故蓝田丞威之女也，享年七十有二，是岁十一月戊申，倾背於东都康俗里第。於戏哀哉！靡瞻靡依，何怙何恃？二年七月己酉，克葬我先公，夫人合焉，後周制也。初议葬，小子梦度景於万安山南孤堆东峰之下，时淮南宏公相地，曰：“是山为华盖，冈为蟠龙，龙者大人之德，孤者王侯之称，卜梦协兆，何善如之？”定坟茔，创宅兹所，小子衔恤，志之幽础。系曰：
    钦若古训，时惟皇考。翕和三光，希圣二老。清有世业，俭为身宝。弥纶典宪，思缉王道。佐彼四邑，人用不扰。生我曷後？弃我歇早？闵予髫发，遭家不造。鸠在桑，其子在棘。母氏圣善，示我显则。命服天朝，封邑旧国。荣未卒岁，哀已匝域。泣血思亲，昊天罔极。孤之华盖土龙蟠，连冈四绕带林峦。朝日吐耀远峰攒，微风夕发过蕙兰。石室固护泉火寒，众灵幽谒奉神欢，寿宫深静永闲安。
    ○李氏张夫人墓志铭
    临淄李伯鱼妻者，范阳张氏女，讳德性。孝悌柔婉，能日诵数千言，习礼明诗，达音妙缋，德言容工，盖出人也。伯鱼天下善为文，擢校书郎，出为青州司功而卒。夫人寡居无子，以归宗焉，长安二年，四十有八，倾逝於康欲里，殡於永通门外。景龙三年，家疚居贫，季弟说鬻词取给，冬十月，安厝伯姊於万安山阳，苍梧不从，古之制也。北望先陇，西接妹邱，明灵其嘉，永安此室，衔哀叙志，呜呼孔怀。铭曰：
    送我伯姊，万安之坟。精灵何处？为雨为云。彼临淄兮千里，望倏忽兮夫君。
    ○上わ县君李氏墓志铭
    夫人太祖景皇帝之元孙，西平郡王普定之女也。赋灵阴德，资性柔嘉，事舅姑尽其敬，与娣姒致其睦，茂行充乎内则，懿声溢於外姻。虽幼育王家，长自传保，而能谦光庶类，降心细物，手成朝祭之服，躬操酒食之品：凡妇人之所能事，而夫人莫不备焉。府君朱绂之岁也。於是乎始受封邑，象服盈门，鱼轩在路，姬氏王者之後，夫人帝室之亲：夫贵妇荣，於斯为盛。及帷堂而哭。有敬姜之礼；择邻而处，有孟母之教。入闾俟信，有诸妇之期；出言成章，有众女之诫。受命不淑，以某年月日，卒於同州之私第。以神龙元年十一月二十日，合葬於万年县白鹿之旧茔。有子，殿中侍御史，检身承家，扬名为孝。思我母氏，感秦伯之诗；於府君，取周公之礼。仿佛心迹，志之幽石。其铭曰：
    茫茫万姓，朝宗於李。婺星分极，咸池派水。后稷裔孙，神贻女士。动遵法度。居观图史。辅佐哲夫，训成贤子。宜崇徽号，以享介祉。高堂奄空，霜露方始。俭用礼节，葬非奢美。镜下穸台，衣缄泉笥。龙烟不散，松风长起。摘果人迷，侵林兽死。永言惟孝，事亲终矣。
    ○荥阳夫人郑氏墓志铭
    夫人讳某，字某，荥阳开封郑氏之女也，有唐银青光禄大夫行少詹事博陵侯崔氏之妻，中大夫中书舍人之母也。高祖述祖，北齐吏部尚书太子太保荥阳平简公；曾祖武叔，北齐洛州刺史中牟公；祖道援，隋宋城令；父世基，故吉阳令。故左仆射安吉公杜淹，太夫人之外王父也。夫人家世德门，母氏鼎胄，衣冠礼乐，耳目所徵，号之诸生，实为女士。先夫人以崔出泰岳之胤，郑祖周王之穆，长源修麓，比联崇，故夫人年十有七，归於我氏。尽敬爱以安舅姑，致友穆以谐娣姒，性宽恕，尚素雅，文而不奢，约而不陋，故邑号光启，象服是宜。博陵侯更事两朝，多历官序，居必大理，去有遗爱，虽毳衣善听，得非鸡鸣之弼乎？舍人及三弟长安尉泌、蓝田尉液、左千牛涤，咸有当代之名，立无过之地，滋液德教，琢磨礼范，虽趋庭善禀，得非[
E55]门之诲乎？夫乐得好逑，《关雎》义也；鞠成众子鸠仁也；采苹采藻，修礼度也；如山如河，有德容也：妇礼既成，内则用贞，母仪行，家道以宁。於是春秋高矣，雅好真谛，厌ル禅味，减彻珍华，被服慈衣，捐斥文绣，总她虾懿，式是六姻，故以嗣徽先姑，垂裕来史，《诗》所谓邦之媛也，夫人有焉。皇天难忱，不享偕老，年六十四神龙元年十一月九日，遘疾终於洛阳之遵化里。其明年二月某日，葬於富平县之某原。君侯伤神，诸子衔恤，置铭幽，用存终古。其词曰：
    东惟詹府，西望纶闱。吾夫鹗瞵，吾子飞。青绶赤，鱼轩翟衣。乔梓构基，堂堂荣晖。如何不淑？奄永泉扉。漠漠元夜，溶溶白曰。百岁之後，同乎此室。
    ○右豹韬卫大将军赠益州大都督汝阳公独孤公燕郡夫人李氏墓铭
    夫人讳某，字某，故代州东治府右勇毅都尉幽州高士李感之女也，本姓张，居於清河郡。大父元η，官至安东大都护长史，与太宗有故，赐姓李氏。仕历澶州司马，始家蓟城，是则帝宠旧臣，命王族，官平朔野，因为郡人。伟哉！孝友清白之仁基，金钩石印之灵庆，必将光大别族，繁衍淑女，彩黛纷敷，华美，若斯之盛也。夫人幼而韶异，长而婉穆，金声玉泽，荣兰茂，《传》贤庄姜，《诗》美仲氏，无以尚也。初汝阳公夫人元氏，生一男四女而卒，继室以夫人，封诸燕郡王，元生立及长孙杨氏二女。秉《螽斯》宜尔之德，著《鸠》均养之仁色无偏和，心无殊厚，闺庭之内，邕邕如也。虽邑中五服之家，门下三千之客，莫能察其异焉。永宁里先人之旧庐也。有通渠转池，巨石赚，喷险淙氵爵，洄潭沈沈，殊声异状，而为形胜游衍之处者十四五。前夫人之孙苏氏之妇，弱岁嬉而随焉，举家环流，惮莫能救，夫人投身赴水，或沈或浮，久之，提契仅免，其行已也实多此类。
    府君更郎将、中郎将各一，将军、大将军凡四，前後领左右羽林二军禁营，青海、鸭绿二道总管：天子元老，白首兵栏，腹心爪牙，朝无与二。外受周戈文马之赏，内委金玑宝贝之饰，将军既颁於部曲，夫人亦散於宗姻：可谓贵而好礼，富而能惠者已。及君子晨歌，夫人昼哭，丧有过戚，制无越礼。其後法吏苛礼，令子远迁，穷荒一诀，倚闾二岁，炎山瘴海，曷云其来？施珍玩以奉佛，彻滋味以奉道，精意入冥，明神与直。中兴昌历，无废旧勋，先公茂乎饰终，爱子荣乎起滞。天步方泰，家屯适夷，宜享南山之寿，奄顿西泉之驾。神龙元年十二月二十二日，寝疾终於洛阳之德懋里，春秋若干。国坠邦媛，宗倾母仪，孤允孝孙，哀哀栾棘。有诏旨曰：“独孤某妻亡，还京日宜给灵舆并递，”悼旧褒德，矜孤恤丧，朝之大经者。粤以明年十一月二十日，卜葬於雍州之某原，不从先茔，古之道也。夫计功伐，勒彝鼎，非妇人之事；撰德行，存国史，亦孝子之志。为铭曰：
    猗嗟昌兮，月出之光。如叶莫莫，如华皇皇。宜启燕郡，作合汝阳。尊之象服，锦衣裳。以慈行训，曰仁之纲。以命易难，曰义之方。妇有柔德，亦惟其常，女之士行。于何不臧？彼天苍苍，胡降百殃。舍我媚子，捐其高堂。邱垅芒芒，风生白杨。象物皆尽，德音不忘。
    ○邓国夫人墓铭
