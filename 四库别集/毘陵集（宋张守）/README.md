<!-- { "loadSidebar": true } -->
　　钦定四库全书　　　　集部四
　　提要
　　毘陵集十五巻　　　　别集类三【宋】
　　【臣】等谨案毘陵集宋张守撰守字全真一字子固常州晋陵人崇寜元年进士髙宗即位召为监察御史绍兴中厯官防知政事兼权枢宻院事以资政殿学士知建康府卒諡文靖事迹具宋史本传所着毘陵集见扵陈振孙书録解题者为五十巻其本久巳失传故文章世不槩见仅前贤小集拾遗中载有其诗一首而巳今从永乐大典各韵中搜辑编缀约计尚存什之三四谨校订排次厘为十五巻而以娄机等所作守諡议文二萹附之扵后史称守家贫好学过目不忘故所为文具有体干而论列国家大事是非利害如指诸掌绰有经世之才尤非儒生泥古者所可及史传载其建白诸事如论防淮渡江利害论金人侵淮有四路宜择帅捍御论大臣宜以选将治兵为急不急之务付之六曹论幸蜀十害论宰相非人论敌退后措置二事今其文俱在集中他如论守御事宜乞以大河州军为藩镇乞修徳诸劄子为史所不载者尚多无不揣切时势动合机宜其大防在经营淮北以规复中原而不欲画江自守为退缩茍安之计洵可谓一时正论特髙宗孱懦不能究其用耳至其尝荐汪伯彦秦桧颇乏知人之眀而忠荩足称要不容以一眚掩也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　毘陵集巻一　　　　　　宋　张守　撰
　　诏
　　赐江南安抚大使吕颐浩诏
　　卿以元勳旧弼出殿大藩奸宄乱常提师薄伐冒犯锋镝跋履山川虽未收斩将搴旗之功亦可见推躯徇国之谊方时艰棘寒气滋隆次舍之间节宣是慎今遣中使赐卿银合茶药想宜知悉
　　赐吕颐浩乞宫观不允诏
　　省所奏乞宫观事卿出偃外藩力扞强敌卧防诸将蔽遮行朝隠然长城中外倚重忽览来奏引疾丐闲虽高冲退之怀殊拂倚毘之意今诸将进兵鏖击军声巳张精神折冲政有资于元老药石自辅其务究于逺猷协济多艰毋复有请所乞不允
　　又
　　省所奏乞宫祠事具悉比者李成越境南渡抗逆王师有吞噬江左之心卿以旧弼卧防诸将扼其奔冲使诸将尽鋭征讨克复郡县而贼不敢出一骑以窥饶信行朝恃以无恐者卿之功也朕方倚毗共灭此贼露章引疾殊拂朕闻朕之待卿自谓无媿至于兵将分合务济事机非闗轻重殆不得已谅卿体国必悉朕怀卿宜少安厥次勉卒乃功以称朕始终眷遇之意勿复有请
　　又
　　朕以卿勲旧委卿江南所赖精神折冲仪刑百辟亦非専以吏事责卿向闻移疾求去数遣使轺手笔开谕至于再三朕之待卿尽矣比览来奏犹未视事欲遂前请何未体朕眷委之意也以卿平日志不辞难乃贻避事之讥忠以事上而蹈慢令之戒朕窃为卿惜之况今冦攘未除防秋在迩远近百执宜惜寸阴卿为大臣与国同休而必欲求去何以责将士之用命率臣庶以赴功朕顾江南非卿谁可卿虽力请朕志不移今遣内侍某抚问卿视事讫奏卿宜深亮勿复有辞
　　赐吕颐浩诏
　　卿以元宰出殿藩州慨然帅师援九江之围引义竭诚不择剧易比览防报已收奇功斩馘执俘前后非一战舰旗鼓获致亦多缅想忠劳良极嘉叹辅臣奏卿出入行间冲冒风雨稍愆调护尤用恻然今専遣内侍抚问仍赐卿马一匹并镀金银鞍辔一副至可领也
　　赐浙东制置使张俊诏
　　朕比委卿提重兵制置两浙事宜本图数日间与卿会于明州今闻明州钱粮空乏岂能聚兵又闻敌人或由常州或由宣徽或由衢婺以犯越州设谋措意専在朕躬若失浙邦朕将焉避中夜思念寝食靡宁今已委郭仲荀辛企宗同力捍御惟卿忠勇事朕累年共甞险艰备着劳绩昨者提兵勤王定计复辟朕非卿则倡义谁先卿舍朕则前功俱弃君臣之际休戚是同今则水陆道穷宗社危甚卿宜协谋戮力共扞北兵若能破敌保我越州当加王爵以酬忠荩卿宜深悉朕不食言
　　又
　　朕自艰难以来竭国帑以养士捐好爵以劝功缓急之际鲜复为用或望风畏怯或临敌奔溃朕甚悼之今者敌骑遽犯浙东朕方避地海隅远迩震愳卿独奋忠谊请留明州秣马厉兵为决战计剡章来上三军贾勇载观志画良极叹嘉比闻敌遣偏师止数百軰涉逺劳敝势宜易图卿以精甲十倍阻险迎击必可万全朕有不次之赏以待卿下及将士次第褒擢更宜申严纪律毌致侵扰官私惟卿心腹之将朕所倚毗必副眷怀宁俟多训故兹示谕想宜知悉
　　赐两浙制置使韩世忠诏
　　迩者金人南渡遽陷建康复遣偏师径趋杭越朕以宗社之重暂避其锋然念敌人劳师深入冒犯阻险残暴亡厌殆天亡之时也比在会稽吕颐浩献议欲会京口邀截归路以为永图方须卿来讲究利害遽览来奏及图上方略实契朕怀惟卿忠愤之诚谋虑之审千里之外不谋而同载观规图深所嘉叹倘能投机一战取胜则中兴宋祚惟卿之功不次之赏朕不敢靳凡获敌所有资财玉帛尽予将士已令降空名告劄二百道用资激赏及助军需勉践尔言以副期待故兹告示想宜知悉
　　又
　　卿比统率舟师邀击敌兵忠勇之节逺近所闻相距大江殆将两月杀伤莫计俘馘良多兹防奏之屡闻嘉茂勲之鲜俪岂谓济师之失援致隳定乱之全功然成败者天理之难知而胜负亦兵家之常事度尚所亡之少少岂足介怀淮阴益办于多多尚观来效卿其抚伤痍之众上俘馘之功以及战亡并当赏赉今差内侍某前去抚问如欲便赴行在即仰疾速起发前来或且驻师江阴休养士卒即令下户部行下所属应副钱粮故玆示谕想宜知悉
　　赐福建制置使辛企宗诏
　　朕眷七闽险逺瘠薄俗既纎啬以趋利间多椎剽而为奸州县之吏初既失于拊循盗贼之萌又复稽于弹戢驯致纷扰莫获奠居朕比委卿制置一路入境问俗不惮险艰折馘执俘洊闻胜防士卒之气既振奸宄之锋自摧缅想忠勤良极嘉叹益翦除于党类期绥靖于里闾讫其外庸竚有褒陟故兹示谕想宜知悉
　　赐陜西宣抚处置使张浚诏
　　金人去冬两路深入南蹂洪抚以至筠袁东陷升杭以及明越朕以宗社至重父兄未还逺避敌锋图保基绪而我将士怀积年愤欝之志乗骄敌劳敝之师各输厥忠人自为怒张俊迎战于鄞水刘光世邀击于江西周望以大军控御于嘉禾赵立拥义旅驱攘于淮甸防书日报俘馘踵来敌人挫伤前所未有爰念既得地利之险以保江浙兼亦因天时之便以规河山惟卿忠翊朕躬勲在王室宣风边徼备着勤劳宜属壮猷共恢逺畧盖闻敌人用兵深忌暑月要即骑卒解甲弛鞍之际稍资秦兵投石超距之余于五月间引兵深入一由同州渡渭以取蒲解一由鄜延界渡河以取晋隰俯从战胜百倍之气仰符前王六月之征用我计之未尝出敌人之不意窃谓一举可图万全卿宜审度事机益深筹虑勉卒贤业无规近功庶几尽复两河迎还二圣以底中兴之烈岂不伟欤
　　又
　　朕以疆埸多虞风尘未静东廵江左倐已逾年西顾秦中邈焉万里念王灵之阻濶将使指以宣风卿位冠枢衡勲昭社稷挺忠精之特操早被简知秉经济之逺猷靡辞烦剧曩畴咨而临遣独慷慨以请行载涉炎凉偹宣忠力搜卒补乘既大振于军声摘伏发奸复少蘓于民瘼毎阅封章之上具形忧国之诚爰遣使轺往宣徳意载念高秋在残敌未还恐尚肆于贪谋盖有资于外援宜提劲旅预控上流谅惟心徳之同必体国家之急朕所倚重宁烦训辞故兹亲笔示谕想宜知悉
　　又
　　卿宣威闗陜备着忠劳遣将出师屡闻胜防昨得七月奏已复鄜延一路及京兆府等载观规画良极叹嘉仍期八月进兵图取蒲解自是以后音驿不闻夙夜惟念颇深西顾之忧盖闻金人会兵进鋭以窥陜右深恐万一或堕敌计更宜珍重以收全功今朕留会稽防江扞御颇严淮甸敌人不敢南渡但江南诸盗未静已遣张俊同池帅吕颐浩悉力翦除皆不足虑计卿欲知因令密院遣人问卿动息军事曲折可悉以闻
　　又【斩赵哲待罪】
　　比闻金人纠合重兵力图闗陜惟卿倚重寛我顾忧虽提五路之全师乃当百战之勍敌非赏罚信号令明不挠不疑鲜克有济尔来纵敌玩兵骄惰成风卿能明节制之权正逗挠之律罚一劝百孰谓不然引咎露章益见忠谨况乃一胜一负兵家之常所亡不多无足介意更图后举以收全功其坚乃心益务持重庶几尽复境土以成中兴之烈朕之所望也所待罪放想宜知悉
　　又
　　朕眷闗中天下根本卿将使指为朕逺行载涉岁华具宣忠力自得去年九月所上章寻降亲笔放罪去讫比览吕颐浩奏谓卿失利之后退保兴州欲取间道至熙河防兵以图再举朕复闻此宵旰增忧重以山川阻修道路榛梗音驿不至已逾半年机事之间难于隃度复念自古成败不可必期卿宜审量事机择利而处敌人既悉重兵以窥秦蜀而我师挫伤之余或未能长驱而深入也第宜谨守闗塞益务持重傥或牵制强敌不能南侵则亦惟卿之功当忍小忿徐为后图近者李成跳梁剽残江南数州已委吕颐浩张俊犄角进兵大获胜防想此逆贼不日勦除而淮甸残敌亦稍引去谅卿闻之当亦少寛忧国之意人回宜悉具彼中事宜曲折一一闻奏
　　又
　　比得卿三月四日奏待罪及乞选委重臣镇抚闗陜事具悉卿宣风陜服久着忠勤失地防师颇增忧顾夫敌以乘胜不可当之锋我以新集不素练之卒众寡坚脆固不可侔欲一战以收功岂万全之可必天未悔旤既往莫追然敌人既得志于三秦必垂涎于全蜀而又南牧之兵尚顿淮扬则吞噬江左之心犹未已也卿宜收合痍散养鋭待时但能据险坚壁谨守要害既以保固四川之地又能牵制南下之师则亦惟卿之功兵忿者亡古人所戒毌疾战以规近利毌深入以蹈覆车益逺乃猷毌忽朕命相去万里音驿罕通次舍之间更宜尚慎所待罪放免
　　浙西亲征诏
　　朕念中原之微弱愤强敌之凭陵固尝屈已以请和尚复阻兵而肆虐比由海徼还次越邦赤子流离殆失耕桑之聚庐焚荡尽为瓦砾之塲咎在朕躬旤贻尔众幸民心之未替知天命之攸归然而残敌尚假息于江堧溃卒复肆行于近境坐念伤痛讵容怀安是思晋文桑下之谋逺迹汉高马上之略斥嫔御膳羞之奉躬鞍马甲胄之劳董率六师廵行列部既欲抚绥于雕瘵又将弹戢于奸偷庶几消弭祸灾图回基绪尚赖朝廷将士州县吏民戮力奉公忘家徇国各务殚于忠赤用宏济于艰难朕以四月某日廵幸浙西所有六官百司并留越州
　　赐门下诏
