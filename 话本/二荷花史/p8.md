<!-- { "loadSidebar": true } -->
　　映姐就时将这柬，掷来桌上叫声忙：“你果有功该赏你，快近前来奉面汤。”凌烟时就行来看，唔想系个锦字缄愁书一方。就话：“死唠我地着他欺骗了，请娘息怒听端详：先者大家园里去，收取诗笺转绣房。谁知系着人揩了，我地问他求取畀还娘。佢就细从衫袖里，探来拈着笑扬扬，叫声此系娇诗了，果然妙句压土响耳旁；重话揩转书斋铺席下，当娇偷共佢同床。重系绮琴悄到他身后，抢来才得转香房。点知佢系牢笼计，一时陈人传佢到红妆。”丽姐听言称：“咁怪！等我拆开来睇乜灾殃？”遂共映娘忙拆看，已见满纸春心墨里藏。 

　　白莲百拜 

　　二荷小姐帘下： 
　　莲读《小青集》，至“人间亦有痴于我，何独伤心是小青”之句，不禁为之掩卷低徊而叹。以为世之美人，有小青之才，未必有小青之色；有小青之色，未必有小青之才。即有小青之色，也未必有小青之情，因于月下燃香煮茗，剪花张琴为文以吊之。盖惜其才、色与情三美并萃，为今美人之所莫及。 
　　越明而行春溪上，忽于横塘得遇两小姐帘下。脸如芙蓉，娇嗔绝世；腰嫌杨柳，软不犹人，其香艳风流，即小青复起，无以过之。及归，而踪迹仙源，复闻两小姐帘下，锦绣心肠而才高咏雪，大非小青可似！仆时私心窃谓帘下之才，帘下之色，既已凌驾小青而上，想其芳心所抱而柔情固结，断不或出小青下矣。 
　　孰意我心匪石不可转也。以语其情，乃与小青异，岂帘下以天仙化人，目无下上而竟尔忘情有如太上耶？ 
　　然情之所锺，正在我辈，仆固不能不哀哀然向帘下而陈说其情，且哀哀然而并望帘下以情者。盖情之一字，小可使痴，大可使死。如仆自游春识面以迄今兹，其于月夕花晨，风朝雨夜，觉休文病室，有鬼常侵，平子愁城，无兵可破，心忽忽而意摇摇，情之所绊，若衣败絮行荆棘中，未有不步挂牵。所以然者，诚以帘下国艳天姿，或白壁错投，明珠暗掷，则佳人皱眉于命薄，才子扼腕于缘悭。而香阁兰斋，正所谓“天长地久有时尽，此恨绵绵无绝朝”。仆是以不能不哀然向帘下而陈说其情，且哀哀然而并望帘下以情耳。 
　　倘肯以色自珍，以才自爱，解情而悯，其情许盟于花。订盟于月，言传鹦鹉，复惠好音，俾佳偶克成，终身有托，则赋伤心之小青，不得擅才色与情之美于前，而千古风流案上，借是又得美谈矣。临楮涕泣，不知所云。 
　　　　　　莲　　百拜 

　　两娇看罢频含笑，只见丽姐开声道：“怪哉！你睇佢泪泣点点皆成血，心字行行不贵灰，满笺尽是支离话，有得咿嗄咁退财！”映娘带笑称言道：“世人多有咁痴呆。只要我心清似冰壶月，唔惹红尘半点埃。你就锦书诉出千般恨，有耳唔肯听佢哀。独系嗰张诗稿他拈去，此事分明惹祸胎。若得诗回还我地，管人唔懵忆天台。平生不惯相思苦，谁识愁文婉转回？” 
　　私语喁喁唔觉久，谯楼忽送二更催，大家随即寻安置，唔想转眼天开日又来。 

　　若云邀玩 

　　停言莫讲闺中事，且说多愁白秀才。 
　　自从赚得梅香女，为传锦字到天台，一心只望娇观见，解情怜惜客悲哀。亦将密意书鸾字，早晚差人定送来，指日花边和月下，与娇一定就埋堆。谁想书传到有旬多日，望断长天雁不来。做乜人在深闺情咁薄，全无消息到书台？莫是绮琴痴婢子，将书掼落地尘埃？莫是带归香阁内，唔曾敢递与娇开？莫是我娇虽看了，当做为闲不我哀？归鸦空对庭槐影，不见多情一字回。正系清酒解愁何日醉？待花消恨几时开？寂寥对影空垂泪，叫我无主相思倚靠谁？凄凄只觉愁无赖，佢就剪纸闲将恨字裁。欲做“无题”诗十首，只话等人便又寄妆台。唔想仅可吟成三四律，吠花忽见犬声催，着惊随即将文画，揭盖收诗起看谁。 
　　举目一观人已到，乃系若云无事探奇来。叔锦嗰边时听得，披衣佢亦出相陪。茶罢若云轻启语，就话：“时文近日亦奇魁，天下宗师新考卷，书坊昨己列成堆。我今因此来寻你，共往新街去买回。”叔锦答言：“我亦要。”所以大家遂共出门来，打在锁香园口过，唔想花间有女共徘徊。 

　　搜取诗笺 

　　映娘花里偷〈目庄〉见，叫语同心：“你睇谁？”丽姐转头轻一看，飞香时就把言开。说声：“锦弟同阿白，共起这个唔知系乜谁？大家定去闲游了。想要好久方才正得回。哩下趁人唔在屋，正好去把我们诗稿搜返来。”听语映娘如有悟，就话：“系呀！寻诗吟事果然该。”遂忙偷问凌烟婢：“这些曾否带将来？”凌烟点首称云“在！”因就共移香履印香苔。大家入到书房里，就把白生居止问将来。绮琴带转朱栏道：“嗰处哩头就系佢书台。” 
　　二娇遂共前来看，只见窗前绯桃细打开，琴从玉案横斜放，书在香筵历乱堆，红雨落瓶花半谢，紫烟笼榻帐轻垂。粉墙贴上皆诗画，又见占嘘心字已成堆。绮琴一见台中箧，佢就忙忙捧过抄将来，搜出一笺揩在手，就话：“两个多娇你睇来。”映娘见是非原物，执起依还放在台。秋波频把凌烟看，唔想乖觉丫鬟果灵才。即时会了佳人意，佢就细把生床独搜来。回头忽唤何娇道：“果然在此咁奇哉！佢就真正揩来贴席唾，天杀魔王咁退财。哪，哩张唔系原诗乜？好彩于今搜得回。”映姐接看称：“妙呀！免得留在人间惹祸胎。”裴娇亦即前来看，就话：“得佢返来尚怕谁？” 
　　唔想花影乱中人影过，失惊忽见一人来。两姐以为生转了，闪身时即就奔回。那人见得娇回避，频频笑语把声开：“笑唤丽荷贤表妹，何故如斯避不才？”丽姐听言回眼看，始知佢系蔡之枚。正色就时忙语道：“我地唔曾知道表兄来，心上以为他客至，所以忙忙就咁乱奔趋。请兄且到书厅上，待报家君出奉陪。”语完遂共何娇姐，玉步轻轻遂转回。 

　　之枚算计 

　　主与婢，已潜身，引得之枚如醉企花阴。细想丽娘兼映姐，生来果然系精神，记得嗰日清明三月节，踏青曾至我园林。彼时我即思量矣，独系莫能下手以传心。总之系佢地做人多正大，空系教我海棠西想到于今。就时行入生房去，只话坐下然后转回身。唔想睇见案中笺一幅，离离内写有诗文，即便拈来轻展看，佢就唔■〈口五〉■〈口吴〉山乱读云： 

　　无题 
　　其一 
　　误识娇鸾小凤家，时时弹泪与窗纱。 
　　重云易锁当楼月，孤蝶难寻入境花； 
　　眉似碧山虚晚翠，颊如红玉更朝霞。 
　　竹枝歌遍无人听，空拨沉灰自煮茶。 
　　其二 
　　香温玉软竟何如，石氏徒言有绿珠， 
　　帘下笑声金莫买，窗中愁字笔难书； 
　　明花媚柳怜春半，乱发横钗忆梦余。 
　　安得借来生雾履，凌烟飞到碧云厨。 
　　其三 
　　一度寻思一断肠，门深真个赚萧郎； 
　　不逢密约传鹦鹉，徒在疏帘鼓凤凰。 
　　风急芭蕉愁曲槛，月沉杨柳怨横塘； 
　　迩时最是关心处，梅雨丝丝暗短墙。 
　　其四 
　　书签在架已封尘，空是劳劳着怨新。 
　　秋水忆回临去眼，春衣思转欲藏身； 
　　错抛豆子疑飞泪，误听莺哥似唤人。 
　　愁煞绮琴挑不到，两眉空作半年颦。 
　　读罢忽然头乱点，就话：“怪得先时人向此中临，青友个奴该死也，你睇花笺好个断肠文，想人亦有他情矣，独系得睇仍然未得吞。故此亲切言之而有味，想佢其间之际已难禁。亏我忆之多共少，谁想空空如也总无能，唔知死酒头着佢先尝了。我就断不干休放了人。”眉蹙下时心又想，忽称得了笑吟吟，将计不如来就计，正好就将诗做我冰人，俟我回家寻个风流使，揩诗送过二娇身。话系白生央我来传递，睇佢两个斯时何所云，若然得彼真消息，我则风流焉有不如心？随即将诗怀入袖，就话且回书馆细思寻。 

　　检阅回书 

　　举步匆匆回转去，唔想生同叔锦就回身。归到住烟亭上去，笑揩几部买来文。坐来遂共同披阅，只觉风气年来又一新。摊开正欲来同折，只见一个小厮来请锦郎身。 
　　叔锦见呼时就去，空系剩生独自对花神，寂寥只觉添烦恼，佢就丢书唔折起游行。行近碧栏轻一看，只见满径香苔尽屐痕，去迹来踪深复浅，登时想起细思寻。痕留苔上谁家屐？纤巧看来实可人。莫是先间我买文章去，两娇赐顾到花阴？香径行经苔藓软，系佢轻轻玉步印来纹。恨我早间缘分薄，便就唔能亲接姐佳人。若话在馆得逢娇赐顾，等我清茶牵盏亦甘心。哩下满阶屐迹空遗恨，人入重帘竟莫寻。 
　　想来不觉生悲咽，佢就盈盈珠泪忽沾襟。 
　　转身遂把书收拾，只话返房抖下免伤神，唔想入门就见这个装文箧，打开抄得乱纷纷。忽记有诗收在内，只话揩来还有续愁吟；唔想箧内花笺皆搜过，全唔见有这诗文。佢就估系两娇揩去了，心中时又自思云：我想此诗娇若亲观见，有乜重唔解意可怜人？等我亦把佢诗来睇下，我就当作同娇对面细讲论。即时行近床边去，揭起龙须席细寻，唔想娇这诗笺唔见了，睇见一封锦字叠同心，着惊执起忙开看，只见满纸香飞欲醉人。 

　　裴丽荷书 
　　昨阅锦书，觉至情入人，能使粉愁香淡，花怨红消。 
　　然君尊旨，盖责鄙与映荷，谓其不解人意；抑知在映则然，非所论于鄙也。 
　　忆鄙自君乔装珠女，亲举玉趾，贲我寒闺，晤言以后，虽月好珠帘，香钩懒挂；风清玉簟，绣枕慵欹；而鬼病牵人，每为瘦怯。及家严知君才高八斗，学贯天人，遽以世好通家，轻延至舍，俾锦弟得借开茅塞；而君亦遂惠然肯来，倚径桃花，且欢破窥人之面，卧池柳叶，犹喜开对客之眉。况鄙以锺情所属，能不“既见君子，我心则降”耶？然犹欲待蹇修，仍惭自献者，则以姊姊映荷，常依左右，恐李下生讥，瓜田见议，是以口将言面不敢，步欲进而犹疑耳。然则如尊旨所云：“我心匪石，不可转也”，“而竟尔忘情，有如太上。”鄙诚否否。兹来教谆谆，意欲与鄙向月邀盟，倚花结誓，而鄙柔情益不自固。 
　　适映近沾寒症，未晚即寝，因使婢子凌烟，复言宣意，敬期入夜，共到园亭，以悉所私。倘其报可，鄙将扫径除花，延伫祗候，但不知“彼君子兮，噬肯适我”否？谨此敬复。 
　　　　　　裴丽荷　　裣衽百拜 

　　生阅毕，喜如狂，叫句丽荷姐姐我娇娘！怎知你亦留心事，锦书偷到我芸窗，特约花间同发誓，叫我夜间入到佢花房，箧内诗笺都系娇揩了，哩下狐疑唔在更思量。 
