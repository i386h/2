<!-- { "loadSidebar": true } -->
　　周礼校人掌王马之政天子十二闲马六种闲为一廐马二百一十六应干之防也六廐成校五马【集粹作良】一驽是谓之设小备校有左右闲成十二合月之道也驽马三良马之数凡三千四百五十六是谓之大备秦并一海内六万骑之国马尽归之帝家则周制陋矣汉孝武冨【一作当】文景俭局【一作约】之积雄卫霍张皇之势勒兵塞上廐马有四十万疋东汉魏晋国马陵夷不可复逮武帝时矣后魏以【二本无此字】胡马入洛蹴蹹千里军阵之容虽壮和鸾之仪亦阙大唐接周隋乱离【文粹作罹】之后承天下征战之鸠括残烬【文粹有仅字】得牝牡三千从赤岸泽徙之陇右始命大仆张万嵗葺其政焉而奕世载徳纂脩其绪肇自贞观成于麟徳四十年间马至七十万六千【二本无此二字】疋置八使以董之设四十八监以掌之跨陇西金城平凉天水四郡之地辐员千里犹为隘狭更拆八监布于河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职或戎狄外攻或师圉内冦垂拱之后二十余年潜耗大半所存盖寡开元神武皇帝登大寳受灵符水瑞感而河龙出星精应而天驷下二年春帝乃简心膺【二本作腑】善畜之将卜福祐冝生之长俾领内外闲廐使焉即开国霍公【文粹作开府霍国公】其人也公名毛仲姓王氏开元佐命之元勲东国亡王之后裔四伯辅禹与理【集作治】水之谟四七兴汉在经星之列【文粹作裔】清明虚受察含氷鉴筹谋先觉虑出蓍竭无私之忠而善归天造输不懈之力而同日用故得腾跃风云攀附日月防功第一承恩莫二庭罗魏绛之钟皷第赏堂邑【见东方传二本作京邑非】之山林文马蕃锡于晋侯御衣亟【一本作】分于韩信庶姜如玉则降荣彤管众子垂髫则抱拜朱茀【二本作弟非】圣人之见之【二本无之字】也必犹尔为之四顾而满志圣人之不见之【二本无之字】也乃恤然若无与乐其天下仲尼所谓是必才全而徳不形者也夫其处【二本作其处】身则立无跂【疑作跂国语立无跂】正也视无还端也聴无声【二本作耸与国语同】成也言无逺视也国有忧未尝【二本作】不戚国有庆未尝不怡其御下则明利害之乡阜财求之务使之趋利而避害懐徳而畏威身不离于阙廷令逺行于坰牧亦有不学而暗合于古未更而悬辩其事然其从政必问于遗训而咨于故实者也若夫春祭马祖夏祭先牧秋祭马社冬祭马歩敬其本也日中而出日中而入禁【二本作焚非】原焚牧除蓐衅廐时其事也洁泉美荐庌凉栈湿翘足而陆交颈相靡宣其性也攻驹教駣讲驭臧仆刻之剔之覊之防之就其才也不反其性故亲人乐艺莭乐如舞之心自生不穷其才故闉【集作阖非】扼鸷曼窃辔诡衘之态不作尔乃举其神异则望騊駼騕褭乗黄兹白来仪外廐呈技内枥朝刷阆风夕洗天潢【二本作泉】圣皇一驭长夀万年别其种类则有研蹄繁鬛小颔逺志曰龙曰騋曰戎曰骥差其毛物则有苍白骊黄骍紫驈皇骓【丕马】駓驒骆【集作非】骃騢駵雒【集作□骆】鳵【集作鹠非】駮驓駩騧骐騽騝毫骭马足狼尾鱼目宗庙齐毫戎事齐力田猎齐足罔不毕有元年牧马二十四万疋十三年乃四十三万疋初有牛三万五千头是年亦五万头初有羊一十万二千口是年亦二十八万六千口皇帝东廵狩封岱岳辇辂既陈羽卫咸备大驾百里尘烟一色其外又有闲人万夫散马千队骨必殊貌毛不错【二本作杂】羣行如动地止若屯云百蛮震耸四方抃跃威懐纷纭壮观挥霍回衡饮至朝廷宴乐上顾谓太仆少卿兼秦州都督监牧都副使张景顺曰吾马几何其蕃育卿之力也对曰帝之福也仲之令也臣何力之有因具上其状帝用嘉焉霍光口无伐辞貌无德色朝髦庠齿钦【二本作欣】以多之于是明威将军行左【二本作右】卫郎将南使梁守忠武将军行右【文粹作】羽林中郎西使凭嘉秦【集作泰】右千牛长史北使张知右左骁卫郎将兼盐州刺史盐州监牧使张景遵陇州别驾脩武县男东宫监牧使韦衡都使判官果毅齐琛惣监韦绩【集作续】及五使长戸三万一千人佥曰自开府庇我十三年矣畜有娩息人无乏匮克厌帝心莫匪嘉绩日如停西南两使六顷人夫藁谷计八十万功【二本作工】围石以息人约费其政一也纳长戸隠田税三万五千石以检私肥公其政二也减大仆长支乳骆马钱九千三百贯以窒隟止散其政三也供军筋胶十万七千斤以收绢缮工其政四也莳茼苜蓿一千二【二本作九】百顷以茭蓄御【集作御】冬其政五也使监官料旧给库物新秦【集作奏非】置本牧【二本作】分其利不防正钱二万五千贯以实府宜官其政六也贾死畜贮绢八万疋徃严道市僰僮人【集作千】口以出滞足人其政七也五使【集作非】长户数盈三万垦用给食粮不外资以勤农却挽其政八也敢问监【二本作郡】牧之事孰能如【二本作加】于此乎然则称伐计功前典所贵上以美圣主择才之得人下以賛忠臣受任之尽莭末以道官属承风之成事竟以示后代昭前之令闻是四烈者不可废也既而大君有命旧史书功吟咏【二本作咏】瓌竒篆刻金石秦汧渺渺尚想非子之风鲁野区区犹传史克之颂诚从此而观彼夫何足以言哉颂曰皇天考牧兮圣之君四十三万兮马为羣堑汧渭兮垣陇坂飞黄皁兮昆啼苑山崆峒兮水鸣咽泉喷玉兮草汗血聚如华兮散如雪性既驯兮才亦絶维国家之大事驾时龙兮祭天地和銮发兮文物备维帝皇【二本作皇帝】之七徳揔戎马兮威万国防髦翻兮金介直【二本作冐】有霍公之掌政择张氏之旧令天王大【二本作无大字】驾兮仗黄麾大仆骖乗【二本无此字】兮展辂仪舞月驷兮蹀云螭神倜傥兮志【二本作】权竒骐骥溢野兮牛羊日多子孙荣位兮恩宠如何颂皇灵兮篆金【二本作石】鼔万斯年兮羣王府
　　此篇集粹所载如堂邑作京邑駵雒作骆之类皆印本差误逐项各注非字当从英华元本
　　河南尹张公碑　　　　　　韩信卿
　　惟唐六叶嵗在乙未凶臣肇乱残毒生灵糓洛之郊七年方平宫庙燔夷府寺为墟隂燔【疑作燐】转于原隰麋鹿游于街陌天子乃命河东郡侯延赏尹于东夏恭惟河东防禀圣谟清黙无为外务径简内无防嬉劝沮以仁休息以和视人犹身视邦犹家一年流亡麏至二年土壤咸辟三年公给人足家有余积防逹河渠导塞提【一作堤】封沟洫化为东川山木流于郡国乃立宗庙乃建【一作搆】寝殿变丘墟为闾里散灾祲为和气公府若虚戸庭不扄牛马产畜牧而不覊居守四年迁官罢镇东人父子孀独穷老若游鱼之失于渊栖禽之防于林于是河南洛阳洎甸内二十二邑长守将校及佐吏耆艾三军之众相率琢石颂美表扬仁风词曰惟皇统极继业嗣圣凶臣无君矫众犯顺都邑殱残化为邱樊于烈河东受命缉熈守一含光体醇忘机以礼代刑以简重威政得其恒物遂其生措置典刑士吏自清弭废鞭笞黎氓不欺芃芃榛楛变为禾黍氛祲蒙蒙散为祥风乃设堤防禁遏溢瀑湍猂安流时无水祸乃防河渠浸枯决潴河渠既流山木浮浮煨烬之中再立清庙荆榛之下再阅髙殿人不知役公有盈羡风声沛然人化四流归朝执宪恵賛皇猷我有牛马牧而不覊我有児童路不拾遗泱泱田畴畴能继之洪惟夐古淳风扬扬下及有周亦称二南烈烈河东实嗣其风
　　淮南莭度使尚书左仆射崔公颂徳碑铭并序
　　李　华
　　在昔召公相武王除人之虐【一作除害去虐】敷命帝庭【一有周公二字】佐成王卜洛定宅登颂清庙奉康王防朝丰宫克致太平惟崔公相宗保宁圣徳镇安天下辅肃宗扫除防秽绍享太平事今上振宣明威抚绥淮海惟申伯翊宣王登南郊【一作邦是】兴周室小白率诸侯征楚翟奉王軄与崔公叶徳同勲皆姜姓也夫议盛徳论大功賛大贤举其殊伦卓然昭明不书其细申大体也故诗陈方叔之烈曰方叔元老克壮其猷乂美韩侯之封曰有倬其道韩侯受命今述崔公亦不名不备官古之制也后魏尚书亮八代至公海内首族人伦徳范公少负文学重名且兼宏略【一作扬】于王庭甲科入仕歴京兆仓曹叅军再迁司勲贠外郎丁太夫人忧以毁闻终防拜刑部贠外郎兼侍御史知劔南莭度留后使逆臣起幽陵陥潼闗至尊哀兆人思古公避狄之义于是帝车西南依我心膂拜中书侍郎平章事剑南莭度采访使宗克让圣子家为唐虞公出纳王命至于朔方弼谐二圣孝慈光明自西自东殄殱元恶天讨之师岌如山行防若霜藁鼓燎无余【一作存】帝曰尔图实叶朕志官中书令拜赵国公公拜稽首臣敢上冐以负天明命帝遂其髙俾作少师师训东宫兼长邦宪居守洛京乃传济王又典汾州王徳日宣汾州阜安乃统江淮主三军督万人加工部尚书时征镇之司恃勲奸令公独露奏慝用辍兴转吏部淮南既清军有余逸夷难江南万里康哉六嵗在镇心驰王幄恋慕之极至于涕洟【一作流涕】献章请朝帝恩降乆公不【一作俟】驾建斾将驰耆耋泣诉吏人遮道即日诣阙乞留者三百余人公申谕而行至于京师天子大悦曰赵国公先帝元臣尝为朕师自我不见于今六年有司如朕意待之加尚书左仆射遂淮南之请所部八州人舞手蹈足秘书省少监兼庐州刺史长乐贾深有文有武忠于王室推心驭下嘉绩升闻戴公仁明思扬盛徳合肥令彭城刘商先后之族临人恵和老防【一作临人恵和一州之老防】咸曰我州我邑敷王徳泽崔公封内我是以安其仁不铭其徳不可谓贤华尝忝公游咨以为颂夫五岳视三公四渎视诸侯入掌三公之政出践诸侯之长昔郑武公为卿士诗人赋缁衣鲁僖公为周贤侯史克颂埛【一作防】野敢附其风【一作前烈】以书公不朽故褒大臣则王室尊崇美政则王命行不唯颂公尊天王也今载公朝觐之礼以大之其文曰
　　思崔公出镇之崇克忠克孝宣帝之武恢帝之功自蜀自朔至于秦宫出纳大命决事于中【一作衷】思崔公烈烈郁郁以邕以肃乃统淮服洎江之隩【一作澳】阗阗长毂霞斾霜镞蠢尔凶毒罔不颠覆思崔公三世元臣徳绥生人乃朝于王王顾殊伦且曰东南饮化如春为朕腹心宁其永呻【一作吟咏】思崔公入觐于王銮【一作鸾】声央央佩玉以锵【一作鎗】秉珪奉璋公复于杨四牡其骧公慕彤庭涕濡于裳思崔公庐江州邑孰不垂泣我公之还阳和起蛰乃求乐石乐石爰立刋之颂之介福攸集州人斯及魏愽莭度使田正碑　　　元　稹
