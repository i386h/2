<!-- { "loadSidebar": true } -->
　　或问余三皇何人也曰古圣人也曰其为圣人也柰何曰庖牺氏阐天下之文神农氏兴天下之利黄帝制器尚象以通天下之变此为治者莫过于三皇也曰孔子之于三皇何如曰孔子不得如三皇脩君师之职于是删诗书正礼乐赞周易脩春秋以明纲常于万世徳虽同而事则殊矣然则祀三皇于学以孔子配之可乎曰不可以三皇为先圣以孔子为先师奚为不可也曰义各有所当也按周礼凡有道有徳者使教焉死则以为乐祖祭于瞽宗故文王世子篇曰凡学春官释奠于其先师秋冬亦如之若礼有高堂生乐有制氏诗有毛公书有伏生皆先师之类也又曰凡始立学者必释奠于先圣先师释者曰先圣若周公孔子其下云凡释奠者必有合也有国故则否盖谓国无先圣先师则所释奠者当与邻国合若唐虞有夔伯周有周公鲁有孔子则各奠之不合也是唐虞与周所主先圣先师固无定名未有及于三皇也再稽之史汉魏之王取舎各异周孔迭为先圣孔颜互为先师唐武徳间亦以孔子配周公至太宗贞观二年房龄言释奠于学以孔子也大业以前皆以孔子为先圣颜子为先师若周公制礼作乐宜享王者之祀于是罢周公升孔子配以颜子高宗永徽中又复武徳旧制显庆二年以长孙无忌言正孔子为先圣仍以周公配武王歴宋迄今释奠孔子定为不易之典是唐宋所主先圣先师巳有定名未有及于三皇也呜呼太古以来人若禽兽然寒无裘暑无葛饥而木食渴而谷饮无五谷以为养也疾病相仇无医药以济其夭死也所处或巢或穴无上栋下宇之御风雨川防陆走无舟车之安也其事简其俗淳结绳而治无文字之可纪也三皇继作而后人之为道始备此众人疑其不祀三皇者为缺典夫三皇宜祀而不得祀之于学也惟孔子当周之不振忧道之失也与诸子讲于洙泗之间以述三皇之所传故宰我曰以予观于夫子贤于尧舜远矣有若曰自有生民以来未有盛于孔子者也孟子曰孔子之所谓集大成也者金声而玉振之也宜为百王之所宗万世之所法所以祀之于学也学始无孔子庙惟鲁有庙然其教被于天下非一国所得而专者故天下通祀之自唐已然虞世南韩柳诸记可攷矣学之有庙由孔子而建则宜以孔子为先圣顔子为先师而三皇不预也盛矣哉孔子之道中国尊之外国尊之爵以文宣王门列二十四防冕十二旒服十二章执鎭圭巍然南靣而坐祭则牲太牢乐大成舞八佾于庭其所以尊孔子者又岂以是为加与不如是不能称其徳周太祖屈万乘过阙里拜其像又拜其墓视汉之高帝明帝尤重其礼论者亦不以为过是贞观之制出于天下之公而非一人之私见阅万世不可易者今欲崇三皇为先圣使居孔子之上不足以褒其功降孔子为先师使混于高堂生之列适所以贬其徳故吾的然以为不可也或又曰古者祀舜于虞庠祀禹于夏学祀汤于殷学祀文王于周学舜禹汤文得以祀于学而不得祀三皇何拘于贞观之制耶曰周王天下立四代之学故祀舜禹汤文而三皇将祀之于何学与或进曰先生之言详矣三皇孔子其道一也崇孔子之祀当崇三皇之祀焉以佛氏之苦空寂灭老氏之荒唐怪诞无益于人与国且崇台广殿儗于王宫法亦弗之禁矧三皇之功及于人者如此而领之于医不亦防乎曰领之于医特主神农尝药之一事理固有未尽者宜定其制设官主之以丰其祀可也祀于学则非义矣时余为国子助教适闻有以邪说言于朝破贞观之制者既斥而不用矣予惧其惑人也故辨之
　　猫戒
　　成均防食所猫有餍其弃肉者日至焉山东孔默读书成均尝夜见一白衣好女子就寝以青荷褁饭食之黙食而甘至八日不饥且语同舎生邹杰等咸曰千嵗孽狐能化人人多惑而病病而死诸生环守之黙忽排众跃池中若从女子状众挽而出亟命医往治乃握刃闭户医不得进药越数日或见猫于堂中谓即狐也逐而击之毙腹有四子未乳呜呼猫为肉所饵乃以类狐死于肉而狐之惑人者竟免天下之事多此类贪者可以猫为戒矣然人不能辨猫与狐而至于误矧能辨人狐之难辨者哉














　　清江文集巻十三
　　钦定四库全书
　　清江文集巻十四　　　　　明　贝琼　撰金陵集
　　黄山书舍记
　　江隂旧为常属邑大江自岷导之东流万里至江隂达于海岸江之山曰君山君山迤而东崭然与由里秦望秀防天半者曰黄山盖江隂以楚封春申君黄歇之地山繇是得名而君山则歇之墓实在焉若敔若啓若定若华向背起伏防列屏峙皆境内之胜惟黄山其尊且大者也邑之津南张先生仕元至江浙行枢密院都事去之十有五年始归而省其先垅于黄山乃翦蓬藋艺松栢筑别墅于山之阳以居朝岚夕紫接于窻户江涛海雨撼乎几席此尤据其最胜处遂老而不复出矣先生之子宣率其弟完嵗治田为事上给滫瀡之奉暇则取羣圣贤书读之世之纷华不接于耳目也因题其居曰黄山书舎且求文以记之余惟黄山在吴越诸山不啻邾莒之于齐鲁特以春申而名天下呜呼春申亦七国之雄也方其明也说昭王出身徇主遂相楚二十五年而与齐之孟尝赵之平原魏之信陵以宾客相倾至蹑珠履者三千人可谓盛矣及考烈之薨犹欲保江东之封而不听朱亥之言卒制于李园身死族赤为天下笑又何耄耶上下千嵗之久黄山如故而一时之风流安在哉岂其徒知儌非望之福不知戒无妄之祸也今宣智非不周也才非不优也众方依乘风云以取高位而退谋一邱一壑与幽人隐士之流甘于枯槁寂寞每天高气晶览蓆帽之飞云延石室之秋月考槃长歌超然放神埃之外视淮北十二县之利殆不足以易此乐也使春申而知此则引身功成之后孟尝诸君何可及哉惜余羁于世故汨汨东西南北未能相从卜居以耕学自娱为憾他日尚当放舟过宣父子于黄山举樽酒吊古人援笔赋之未晚也姑书以为记
　　玩云楼记
　　天台陈庭学客金陵僦小楼以居题曰玩云而求余为之记余惟云者山川之气油然而上蒸者也有曰霠云曰泄云曰同云其巻舒无时曰闲云散为五采曰矞云而云之状亦非一有如旂帜者有如车盖者有类人者有类马者有类鱼龙草木者有类鸾之横厉鹤之孤鶱者有如涌涛者如连峰接岫层楼叠观者是皆云之可玩也然云无情也惟幽人处士玩之以寓吾情异夫声色狗马之玩矣声色狗马亦云之过吾前耳物于物者不以云视之情或因而迁非若玩云之忽往忽来乍起乍灭为高也至于庭学则其情之所寓又不系于云焉何也彼以云为可玩而玩之也庭学从其父经歴公往于濠今自濠至京师受知尚书崔公遂辟礼部行人以不得朝夕奉其亲欿焉常若不足者凭高眺望云之所在即亲之所在其触于目感于心者何如哉岂若幽人处士玩其如旂帜车盖如人如马如鱼龙草木鸾鹤鶱厉如涌涛如连峰列岫层楼台观之可娱可愕而已昔狄公仁杰出使并州北登太行之顚回望白云曰吾亲舎其下庭学之与狄公时越古今而玩云之顷同一感也呜呼君子委身而事君者义之公也览物而思亲者情之私也无公义非忠臣无私恩非孝子狄公可谓两尽其道已而忠以事君孝以事亲者天下之所同抑岂一人而然乎此余深取乎庭学也庭学尝言有田委羽山之麓而亲戚坟墓皆在焉将奉其亲南归然后为至乐岂徒托于玩云以寄吾千里之思耶惟未得遂其私也姑揭名于重屋固不系于云而系于亲者可知他日繇是而进于朝将命四方歌陟岵之诗则玩云之感不止于此而忠孝之誉益着于时亦若狄公矣是为记
　　彀斋记
　　余少时读书泛取古人之断碑朽楮穷日夜而摹之六书之法非不通也而卒不能工遂辍而中止及尝学为诗复取三百篇及汉魏唐宋诗穷日夜而读之六诗之义非不绎也而卒不能进又辍而中止书也诗也特一艺耳余学焉而不能至岂非不以其法为彀欤古之善射者莫如羿欲射之善者从而学之羿亦恶能使天下之人皆羿哉惟志于彀而已是故正鹄既陈决拾既备引满而后发至不至力也中不中巧也非人之所能齐也所能齐者法也善学羿者不失羿之法射亦羿矣此射者必以彀为法也学圣人者亦然中者圣人之彀也及圣人之门者其徒七十惟颜子见之明进之勇故曰仰之弥高钻之弥坚瞻之在前忽焉在后顔子可谓善学圣人矣圣人岂私于顔子哉其教顔子者即所以教诸子之法也教无二法或过或不及此诸子之学圣人不若顔子之得其彀也顾欲圣人变其彀率曰盍少贬焉呜呼其亦重于求人而轻于责己也己重于求人者恒怠轻于责已者恒忽宜其不至于圣人也佛老之学荒唐诞幻非有法之可循可守为其徒者且冀其悟而入焉圣人岂若佛老哉而学之者恒怠且忽则佛老之徒胜己盖佛老之徒必求至于师学者亦必求至于圣人而所得之妙岂不在于所示之彀耶余窃自惩其怠忽之过期进于书与诗之一艺且不可得况望至于道之大者欤防稽唐生之淳頴悟好读书不以风雨寒暑少间遂以彀名其斋不远千里驰价金陵求余为之记余虽未识生尝与其父处敬氏交又同考礼于南宫固不得以荒落辞而私喜生之年少气锐能以圣人所示之彀而进于学非若余之衰老所至者而止也故书其说使益励其志云
　　游冶亭记
　　君子不观山川之胜无以广其志宣其丈金陵之山川不一而冶亭特据防通之地尽有其胜者乎洪武三年春余客金陵思一至其所以求吴孙权之故迹时预编纂元史蚤夜不得休及史成谒归虽可逰而不暇矣既抵舎亲友相过者屡以冶亭为问而茫然莫知所对心亦窃悔之六年复征为国子助教以为必偿向之所愿而日与诸生讲肄安敢舎其所事以遂吾私哉五月朔有一日休沐之暇遂与二三子道出虹桥西过朝天宫而所谓冶亭者始获登焉亭在宫中之土山上山有三亭由冶亭而东曰钟英由钟英北折而西曰飞龙飞龙者元文宗出居金陵时所构及嗣位道士陈玉林名亭以荣之嵗久与钟英俱毁惟冶亭抗于古木丛篠间亦无黝垩丹漆之饰矣是日也夏雨初止四无留云东望钟山高插天半而蟠龙之势蜿蜿蜒蜒欲挟云而上下其西则大江隐隐然白引一丝依山而东江右诸山起伏向背者又若青芙蓉万朶歴歴可数而北山石皆玛瑙色方旦时与日光霞气相射盖亦钟山之僎介乎近有民庐万区鳞次栉比及南北二塔屹然对峙金陵之奇观毕效于兹矣境与心防久而忘返不知役役埃中者知有此乐否也因为之叹曰昔六朝皆国金陵若凤皇台谢公墩已湮于荒烟野草而冶亭翼然尚存余幸得一寓目其上不可以无述乃各赋诗一首且志逰之始
　　竹溪志
