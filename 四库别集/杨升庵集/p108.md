<!-- { "loadSidebar": true } -->
仙家称锺离先生者唐人锺离权也与吕岩同时韩润泉选唐诗绝句卷末有锺离一首可证也近世俗人称汉锺离盖因枉子美元日诗有近闻韦氏妹远在汉锺离流传之误遂傅会以锺离权为汉将锺离昧矣可发一笑说神仙者大率多欺世诳愚如世传沁园春及觧红二词为吕洞宾作按沁园春词宋驸马王晋卿初制此腔觧红儿则五代和凝歌童凝为制觧红一曲初止五句见陈氏乐书后乃衍为觧红儿幔焉有吕洞宾在唐预知其腔而填为此曲乎元俞琰又注沁园春琰虽慱学亦惑于长生之说而随俗耳琰子仲温序其父阴符经云先君七十而逝由此言之琰之笃好养生寿止于此世有村夫目不识参同契一字而年踰百岁又何必劳心于不可知之术哉达人君子可以意悟 

音姓仙女 

啸赋注灵宀?珤经曰禅黎世界坠王有女姓音生仍不言王怪而弃之南浮枽之阿与神人会教以治灾之术于是能言出山在国中其国太枯旱地下生火穿地取水百丈无泉王怖惧女为仰啸天降洪水至十丈于是化形隐景而去 

紫姑仙咏橹诗 

寒岩雪压松枝折班班剥尽青虬血运斤巧匠斲削成剑脊半开鱼尾裂五湖仙子多奇志欲驾扁舟探禹穴碧云不动晓山横数声遥落江天月 

箕仙笔诗 

系出中山骨欲仙何人扶颖缠尖圆狂僧堪笑堆成冡豪客曾闻扫似椽窓下玊蜍涵夜月几间雪茧涌春泉当时定远成何事轻掷毛锥恐未然 

又 宋元小说载箕仙诗多矣近日一事尤异正德庚辰有方士运箕赋诗随所限韵敏若夙构而语不凡其为乔冡宰赋白岩行曰六丁持斧施神工凿开西南万仞之崆峒芙蓉一朵插天表势压天下群山雄兵壸倒月色澄澈瑶台倚斗光玲珑百丈虹霓望吞吐八埏霖雨赡空蒙虚空不受一尘染灵光直与银河通乳泉挂壁喷晴雪玊梅悬谷摇香风上有神仙玊虚子凌风出没游太空伐虬伐蛟下入海底水晶窟朝真谒帝独步天上琼瑶宫头角峥嵘自卓立胸襟磊落谁磨礲商家传说作良弼宋室张浚多奇功忆昔江楼吹铁篴明月一醉三人同迩来一别世间甲子不知数但见几度玊洞桃花红金龟老黄鹤翁各分一讳贻此公天然意趣自相合芳称长在尘寰中好将大手整顿乾坤了归来一笑拂云看剑重会沧溟东此诗成一卷箕仙运笔所书诗既跌宕字又飞动岂术士能赝作者吁异哉 

鄱阳水神 

余姚戚澜字文湍景泰二年进士授翰林编修丁艰服阕上京渡钱塘风涛大作有綘纱灯数百对照江水通明丈夫九人帕首袴鞾带剑乘白马飞驰水面如平地舟人大恐戚公曰毋惧吾知之矣推窓看之九人皆下马跪公问曰若辈非桑石将军九弟兄耶曰然曰去吾谕矣皆散公命舟人返棹曰有事吾当还遂归??互家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈矛旌帜晃耀填拥有顷公卒后车骑腾踔前后若有所呵卫者隐隐入室而灭后琼山丘文庄公夫人入京舟过鄱阳湖夜梦朱衣贵人来见曰吾仲深故人戚澜也见为水神昨奉天符应覆数百艘舟夫人慎毋渡舟子方解维欲行夫人急止之瞬息大风舟行者皆溺明日夫人乃渡至京以告文庄文庄感其意缄文祭之 

死友救难 

丘文庄公夫人自南海浮江而上过鄱阳湖夜梦达官呵口?勇入舟曰吾乃翰林编修戚澜也昔与丘先生同官义不容绝特报尔三日后有风涛之险只帆片橹无存可亟迁于岸夫人惊觉如其言移止寺中未几江中果有风涛众舟尽溺至京夫人白其事于文庄公公以闻于朝遣官谕祭文庄又为文祭之云于乎文湍刚劲之质豪放之气高义激切直上薄乎云天巨眼空阔每下视乎尘世凡众人之嗜欲举不足以动其中一时之交游少足以当其意时发惊???正?之辩臧否罔不称情间若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲而交励柰何命与心违中道而逝老我后死于十二禩孰知冥冥之中犹有旧交之谊老妻北来舟次江??莁梦中彷佛如见报以风涛将至预告以期使知趋避既而果然幸免颠踬于乎人传君之为神莅胥涛而享祀即今所过而验之无乃?秉司乎江湖之事由其生也不尽用于明时故其死也见录于上帝于乎友道之废也久矣曰友曰朋如兄如弟指金石以为廿刑鸡犬而设誓头角稍殊情态顿异云泥隔则易交势位判则相忌对面如九凝之峯跬步有千丈之势半臂纔分遇诸涂则掩面而过宿酲未醒踰其阈则腾口以剌过门不入室反为操戈之举落穽不援手忍抛下石之计亲于其身也遑恤况伉俪乎生为人也尚然况下世乎于乎文湍生死无二心始终同一致不忝为耳?忽明正直之神真可谓英迈特杰之士缅想旧游稠人广会一饮百十锺挥毫数千字故以平生之素好用答故人之阴惠诗以写不尽之情酒以侑有从之泪具别纸以焚燎就宿草以浇酬灵神如在来鉴于是不鄙世人之凡言持歆御酝之醇味尚享诗曰幽显殊涂隔死生九原犹有故人情曼卿真作芙蓉主太白常留翰苑名念我冥冥来入梦哀君恻恻每吞声朝回坐对黄封酒怅叹鸡坛负旧盟 

上皂荚树 

仙传云刘纲与妻将飞升庭前有皂荚树妻令纲升树数丈方能飞今俗称畏内者曰上皂筴树亦有本 

唐五书僧 

唐有诗僧九人今有九僧集复有五僧善书刘泾尝作书话以怀素比玊巩?言光比珠高闲比金贯休比玻瓈亚栖比水晶牟子才云惜泾未见文楚故未有定 

堠子偈 

堠烽擎空直直烟墩映树班班聊尔牌标五里从教目断千山 

无名偈 

群居闭口独坐防心 

譬喻经 

五根之祸剧于毒龙五根如箭意想如弓○慎按五根者眼耳鼻舌身也心经六根有意此以五根皆起于意故五根之外以意贯之○孔子四勿始于意佛氏六根终于意 

三昧 

三昧出释氏书乃梵语也此云调正直又云正定亦云正受圭峯疏云不受诸受名为正受又远法师云夫称三昧者何专思寂札之谓也思专则志一不分想寂则气虗神朗气虗则智恬其照神朗则无幽不彻 

诸趣 

张湛列子注云龟龙甲麟之宗麟凤毛羽之长爰逮蜎飞蠕动皆鸣呼相闻各有意趣佛经以蚊蚋小虫之属名曰诸趣本此傅大士诸趣云若欲见佛看三郡田宅园森处处停或飞虗空中扰扰或掷山水口轰轰或身腰上有灯火或羽翼上有??秦筝或钻木孔为乡贯或徧草木作窠城或转罗网为村巷或卧土石作阶庭诸佛菩萨悉如是只个名为舍卫城 

梦说 

释氏经曰梦有四一曰四大偏增二曰旧识寻游三曰吉凶先兆四曰无明熏习熏习字最妙今本作重习非也草木子曰梦之大端二想也因也想以目见因以类感举世皆梦也梦梦也不梦亦梦也梦乎梦不梦乎不梦是故得失蕉鹿也物我胡蝶也荣枯黄梁也情感巫峡也 

真丹 

王半山和俞秀老禅思词曰茫然不肯住林间有处即追攀将他死语图度怎得离真丹○浆水价匹如闲也湏还何如直截踢倒军持赢取沩山○此词意劝秀老纯归于禅住山不出游也真丹即震旦也军持取水瓶也行脚之具踢倒军持劝其勿事行脚也沩山和尚欲谋住山曰此山名骨山和尚是肉人骨肉不相离言人不当离山也皆用佛书语浆水价也湏还则用列子五浆先馈事 

真如之义 

马祖曰真如有变易岂不闻善知识能回三毒为三昩凈戒能回六贼为六神回烦恼作菩提回无明为大智钱起赠怀素诗云醉里得真如刘禹锡诗心会真如不读经 

阐士 

李太白诗衡岳有阐士五峯秀真骨阐士开士皆僧之穪 

仙诗 

衢州烂柯桥断碑诗止存二句薄烟幂远郊遥峰没归翼传以为古仙句 

仙衣 

仙女天衣有金镂单丝锦縠银泥五晕罗裙【昆许老翁传】 

仙家宝玩 

仙家三宝有碧瑶杯红蕤枕紫玊函 

水田衣 

袈裟名水田衣又名稻畦帔王维诗乞饭从香积裁衣学水田王少伯诗手巾花迭?毛净香帔稻畦成袈裟内典作毠沙?毛盖西域以毛为之又名逍遥服又名无尘衣 

影壁 

杨惠之塑佛壁为天下第一郭熙见之又出新意遂令圬者不泥掌【今云泥林】止以手抢泥或凹或凸干则以墨随其形迹晕成峰峦林谷加之楼阁人物宛然天成谓之影壁 

江淮名山图 

远公画江淮名山图而画谱宝鉴竟不知远公善画也慎谓晋人无不文藻风韵远公禅学之外能画工诗又注诗经是僧而兼儒也殆隐于禅者欤 

僧寺之多 

南朝四百八十【唐诗】北魏一万三千【见通鉴】 

仁祠 

汉书明帝纪以助仁祠伊蒲之供仁祠僧寺也伊蒲供斋食也皎然诗仁祠当绝境明牧蹑灵踪又陈世凋亡后仁祠识旧山 

五精舍 

佛国五精舍一给孤园二灵鹫山三狝猴江四庵罗树五竹林园韦苏州诗万木丛云出香阁西连碧涧竹林园 

太极泉 

宋孝武帝大明七年赦诏文曰思散太极之泉以福无方之外太极之泉不知何语后阅酉阳杂俎仙药有太极泉盖神瀵盎浆之类也宋齐六代文人每好用僻事例如此 

多根树 

佛经云西域多根树蔽芾而婆娑东西南北中五方不相见国中有媱女求偶者众多初有一男求女约中枝会复有四男子亦欲求之宿女亦以言许东西与南北各各抱被去至晓女不来东枝郎唱曰旭日光已出农夫向田去妄语既不来可舍多根树西枝郎吟曰彼妙必然来定是不妄语如何旭日光急速现下土南枝男叹曰旭日光已出农夫早向田我等如痴羊一夜受冻眠北枝男赓曰我等没巴鼻只为求他妻今遭寒与冻各各被他迷中枝郎泣曰我不忧巳身一夜寒冻情但恐多根树枝叶不复生树神闻而笑曰汝勿忧外事但忧身事急树枯生有时欲苦无停息 

八角磨盘 

朱子语录云人谓杨亿通禅学者以其有八角磨盘之句耳按北涧禅师偈云六月一日前万象森罗替说禅六月一日后八角磨盘空里走今朝正当六月一无位真人赤骨律金毛师子觧翻身无角铁牛眠少室十圣三贤总不知笑倒寒山并拾得杨亿因演而为颂曰八角磨盘空里走金毛狮子变作狗拟欲藏身北斗中应湏合掌南辰后 

琼枝旃檀 

佛经云琼枝寸寸是玊旃檀片片皆香比之圣贤欲无德不备喻之诗文欲无字不工也又曰击珊瑚树枝枝好撒水银珠颗颗圆亦此意 

白蜺婴茀 

椘辝天问曰白蜺婴茀胡为此堂安得夫良药而不能固藏旧注云蜺云之有色似龙者也茀白云逶蛇若蛇者也昔崔文子学仙于王子侨子侨化为白蜺而婴茀持药与崔文子文子惊怪引戈击蜺中之因堕其药俯而试之子侨之尸也此本淮南王安离骚传之说而王逸述之淮与椘近安去屈未百年其说当有祖疑以传疑可也朱文公订椘辝以其怪诞而删之余谓存之亦有益于教何也王子侨世所称神仙也既已成蜺变化而犹不免戈击之难则世之学仙何为者耶 

东坡诋佛 

