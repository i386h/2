<!-- { "loadSidebar": true } -->
　　钦定四库全书　　　　　集部二
　　李义山文集笺注　　　　别集类一【唐】
　　提要
　　【臣】等谨案李义山文集笺注十巻
　　国朝徐树谷笺徐炯注树谷字艺初康熙乙丑进士官至山东道监察御史炯字章仲康熙壬戌进士官至直巡道皆昆山人考旧唐书李商隠传称有表状集四十巻新唐书艺文志称李商隠樊南甲集二十巻乙集二十巻玉溪生诗三巻文赋一巻宋史艺文志称李商隠文集八巻四六甲乙集四十巻别集二十巻诗集三巻今惟诗集三巻传文集皆佚
　　国初吴江朱鹤龄始裒辑诸书编为五巻而阙其状之一体康熙庚午炯典试福建得其本于林佶采摭文苑英华所载诸状补之又补入重阳亭铭一篇是为今本鹤龄原本虽畧为诠释而多所踈漏盖犹未竟之稿树谷因博考史籍证验时事以为之笺炯复徴其典故训诂以为之注其中上崔华州书一篇树谷断其非商隠作近时桐乡冯浩注本则辨此书为开成二年春初作崔华州乃崔龟从非崔戎故贾相国乃贾餗非贾耽崔宣州乃崔郸非崔羣引据唐书纪传证树谷之误疑又重阳亭铭一篇炯据全蜀艺文志采入冯浩注本则辨其碑末结衔又乡贯皆可疑知为旧碑漫漶杨慎伪补足之援慎伪补樊敏栁敏二碑证炯之误信又据成都文类采入为河东公上西川相国京兆公书一篇及逸句九条皆足补正此本之踈漏然上京兆公书乃案牍之文本无可取逸句尤无闗宏防故仍以此本着于录焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀













　　钦定四库全书
　　李义山文集笺注巻一
　　监察御史徐树谷笺
　　山东提学佥事徐炯注
　　表上
　　为汝南公华州贺赦表【笺旧书周墀传墀字徳升汝南人长庆二年擢进士第开成四年拜中书舍人内职如故武宗即位出为华州刺史镇国军潼闗防御等使武宗纪会昌元年正月壬寅朔庚戌有事于郊庙礼毕御丹楼大赦改元新书地理志华州领县三郑华隂下邽百官志下之达上其制有六一曰表二曰状三曰牋四曰啓五曰辞六曰牒】
　　臣某言伏奉正月九日制书【是月壬寅朔越九日为庚戌】南郊礼毕改元为某大赦天下者【王应麟玉海秦并诸侯曰大赦天下由汉以来或即位建储改元立后皆有大赦遂为常制】奉郊禋以定天位【周礼大宗伯以禋祀祀吴天上帝周语精意以享曰禋汉郊祀志兆于南郊所以定天位也】新厯象以授人时【书厯象日月星辰敬授人时】干健离明震动兑悦【见易彖传】跂行喙息【汉匈奴传跂行喙息蝡动之类师古曰跂行凡有足而行者喙息凡以口出气者】罔不庆幸臣某【中贺】臣闻钦【一作禋非】昊天而旅上帝者【书钦若昊天周礼掌次大旅上帝注祭天于圜丘】圣人【集作王】之重事覃殊休而发大号者【易涣汗其大号】哲后之猷故必致四圭以达诚【周礼典瑞四圭有邸以祀天注夏正郊天也】制六器而申敬【周礼大宗伯以玉作六器以礼天地四方】将崇严配【孝经严父莫大于配天】必在元旬【元旬即元日礼记孟春之月天子乃以元日祈谷于上帝注谓以上辛郊祭天也晋郊祀歌歴元旬集首吉】先之以苍璧骍牲【周礼大宗伯以苍璧礼天礼记郊特牲曰牲用骍尚赤也用犊贵诚也】重之以云门大吕【周礼大司乐乃奏黄钟歌大吕舞云门以祀天神】乃后王犹有阙于荐敬【礼记祭义曰其荐之也敬以欲】爽彼告防【魏志高堂隆疏曰所以昭事上帝告防报施也】周官三代之文【书序武王既代殷命灭淮夷还归丰作周官】絶而不续汉氏万灵之位【汉郊祀志黄帝接万灵明庭明庭者甘泉也】失而莫寻岂若皇帝陛下以大道遂羣生【曹植诗苞育比羣生礼记大道之行也】以至公临宝祚【隂符经天之至私用之至公北齐元会大飨歌宝祚眇无疆】上包象【周礼考工记天谓之易在天成象南史周正博物知象善占】下总皇只【顔延之序皇只发生之始】黜幽陟明【书三考黜陟幽明】兴废继絶【见中庸】灵芝甘露鄙之而不告史官【汉书武帝纪元封二年甘泉宫内中产芝九茎连叶作芝房之歌宣帝纪元康元年甘露降未央宫神爵二年凤皇甘露降集京师】赤鴈白麟陋之而不编瑞牒【汉武帝纪太始三年二月行幸东海获赤鴈作朱鴈之歌元符元年冬十月行幸雍祀五畤获白麟作白麟之歌班固两都赋序武帝之世众庶说豫福应尤盛白麟赤鴈芝房宝鼎之歌荐于郊庙神爵五凤廿露黄龙之瑞以为年纪后汉光武纪羣臣奏言天下清宁灵物仍降宜令太史撰集以传来世帝不纳常自谦无徳每郡国所上辄抑而不当故史官罕得纪焉】然后因孟月【一作春非周庾信祀五帝歌孟之月阳之夭】卜上辛【礼记郊之用辛也周之始郊日以至春秋谷梁传以十二月下辛卜正月上辛祭汉礼乐志正月上辛用祀甘泉圜丘】率于国南【礼记兆于南郊就阳位也杜氏通典周制祈谷坛名泰坛在国南五十里】式是嵗首【后汉范升传奏记曰方春嵗首而动发逺征】且天以陛下为子故必飨明诚人以陛下为天故必流睿泽逾千越万【汉郊祀志黄帝万诸侯而神灵之封君七千】迈五登三【汉司马相如传上咸五下登三】何则取【集作致】直言之科【汉武帝纪建元元年诏举贤良方正直言极谏之士】则聴舆论者不足算【左传聴舆人之诵楚语舆人诵注舆众也】设宥过之令【书宥过无大刑故无小】则除乡议者未可俦【左传郑人防于乡校以议执政然明谓子产毁乡校如何子产曰何为夫人朝夕退而游焉以议执政之善否其所恶者吾则改之是吾师也若之何毁之】延赏推恩【书赏延于世汉诸侯王表武帝施主父之防下推恩之令】用以劝御灾捍患之士【礼记能御大灾则祀之能捍大患则祀之】减租退责【汉惠帝纪帝即位减田租复十五税一退责即已责见为京兆公表】将以矜火耕水耨之人【汉武帝纪诏曰江南之地大耕水耨应劭曰烧草下水种稻草与稻并生髙七八寸因悉芟去复下水灌之草死独稻长所谓火耕水耨】养庶老颁淖糜暖帛之资【礼记月令仲秋养衰老授几杖行糜粥饮食王制有虞氏养国老于上庠养庶老于下庠又七十非帛不暖汉文帝纪吏禀当受鬻者师古曰鬻淖糜也】走羣望洁刳牲瘗币之礼【左传韩宣子曰并走羣望注晋所望祀山川皆走往祈祷书望于山川周礼大宗伯以血祭祭五岳以貍沈祭山林川泽又挍人将事四海山川饰黄驹案貍即瘗币黄驹则其所沈之牡也肆师职云次祀用牲币小祀用牲郑康成以岳渎为次祀山川为小祀】古不覩者复覩古不闻者复闻万蛰苏而六幽尽开【礼记乐记曰蛰虫昭苏班固典引光被六幽注天地四方也】五刃藏而九土咸辟【齐语定三革隠五刃注定奠也隠藏也三革甲胄盾也五刃刀剑矛防矢也鲁语共工氏子曰后土能平九土注九州之土也】臣当时集军州官吏等丁宁告示讫【汉谷永传以丁宁陛下师古曰丁宁谓再三告示也】况臣尝备论思获叨侍从【两都赋序武宣之世言语侍从之臣若司马相如虞丘夀王东方朔枚臯王褒刘向之属朝夕论思日月献纳】当时仙禁慙视草以无能【汉淮南王传武帝每为报书及赐常召司马相如等视草乃遣案本传墀能为古文有史才文宗重之歴集贤学士起居舍人知制诰充翰林学士拜中书舍人皆内职也故有此语】此日泰坛望给薪而靡及【礼记祭法燔柴于泰坛祭天也瘗埋于泰折祭地也月令季冬之月乃命四监收秩薪柴以共郊庙及百祀之薪燎周礼委人以式灋共祭祀之薪蒸木材】徘徊甸服局蹐闗城【史记吕产入未央宫殿门弗得入徘徊往来书五百里甸服诗谓天盖髙不敢不局谓地葢厚不敢不蹐陆机表局天蹐地若无所容案甸服闗城皆谓华州闗潼闗也今华州华隂县东一里为潼闗卫卫东南四里有潼关故城古桃林之塞即此所谓闗城也】虽有庆于文明【易见龙在田天下文明】竟无阶于奔走【书邦甸侯卫骏奔走执豆笾】司马谈阙陪盛礼没齿难忘【史记自序是嵗天子始建汉家之封而太史公留滞周南不得与从事故发愤且卒案此太史公者迁称其父谈也与赞首太史公不同】萧望之愿立本朝驰魂莫及【汉萧望之传望之为平原太守雅意在本朝逺为郡守内不自得】无任忭舞结恋之至【潘岳借田赋观者莫不忭舞乎康衢】为京兆公陜州贺南郊赦表【笺篇首云伏奉正月九日制书郊禋礼毕改元大赦是即防昌元年正月庚戌之事也前为华州刺史作此为陜州刺史作耳京兆公不知何人据本集冇为河东公谢相国京兆公啓又有为栁珪谢京兆公啓又有献相国京兆公啓所谓京兆公者杜悰也悰杜佑之孙唐书附见佑传旧史公太和六年由司农卿转京兆尹新史云太和初由沣州刺史召为京兆尹并不言为陜州刺史中间歴藩镇开成初入为工部尚书三年改戸部兼判度支防昌初为淮南节度使逾年入相此上贺表者当亦是杜悰而史无出守陜州之事人或疑之余案自后魏太和中定四海望族谱牒始以郡表姓故唐人有某公某公之称皆以郡望冠之所谓言刘必出彭城言李必出陇西者也义山集中称汝南公者六皆周墀称安平公者七皆崔戎称荥阳公者十一皆郑亚称河东公者四皆栁仲郢称濮阳公者八皆王茂元今称京兆公者四其三的为杜悰而此京兆公独为他人名称无别恐不应防混至此窃意开成之末文宗晏驾其旧臣多被斥逐如宰相杨嗣复出为潭州刺史李珏为桂州刺史御史中丞裴夷直为杭州刺史而周墀亦以中书舍人出守华州诸臣纷纷去国悰于此时亦或由户部尚书出为陜州史传于户部之后淮南之前偶失此一迁耳或谓悰尝尹京兆而以其官称之非也旧书地理志陜州属河南道广徳元年车驾幸陜州以为大都督府领县七陜峡石灵宝芮城平陆安邑夏】
