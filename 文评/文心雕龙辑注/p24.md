<!-- { "loadSidebar": true } -->
　　哭粟飞【淮南子昔者苍颉作书而天粟夜哭】官治民察【见徴圣篇象夬注】輶轩【风俗通周秦常以嵗八月遣輶轩之使采异代方言藏之秘府】六书【周礼保氏教国子六艺五曰六书注象形防意转注指事假借谐声】吏师【秦始皇本纪若欲有学法令以吏为师】删籀造隶【汉艺文志苍颉七章秦丞相李斯所作也文字多取史籀篇而篆体复颇异所谓秦篆者也是时始造隶书矣起于官狱多事茍趋省易施之于徒隶也】六体【汉艺文志汉兴萧何草律亦着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正辄举劾六体者古文竒字篆书隶书缪篆虫书注篆书谓小篆盖秦始皇使程邈所作也隶书亦程邈所献】马字缺画【万石君传长子建为郎中令奏事下建读之惊恐曰书马者与尾而五今乃四不足一获谴死矣其为谨慎虽他皆如是】相如譔篇【汉艺文志武帝时司马相如作凡将篇无复字】张敞传业【汉艺文志仓颉多古字俗师失其读宣帝时徴齐人能正读者张敞从受之传至外孙之子杜林为作训故杜邺传邺少孤其母张敞女邺壮从敞子吉学问得其家书吉子竦又幼孤从邺学问亦着于世尤长小学邺子林清静好古亦有雅材其正文字过于邺竦故世言小学者由杜公】扬雄纂训【汉艺文志元始中徴天下通小学者以百数各令记字于庭中扬雄取其有用者以作训纂篇】太半【东京赋注凡数三分有二为太半】孔徒【西京杂记郭威以为尔雅周公所制余尝以问扬子云子云曰孔子门徒游夏之俦所记以解释六艺者也】三接之外【按三接者如张景阳杂诗洪潦浩方割沈休文和谢宣城诗刷羽泛清源之类三接之外则曹子建杂诗绮缟何缤纷陆士衡日出东南隅行璚佩结瑶璠五字而聨边者四宜有字林之讥也若赋则更有十接二十接不止者矣】黯黮【刘向九叹望旧邦之黯黮兮注黯黮暗也】三写【抱朴子书三写鱼成鲁帝成虎】三豕【家语子夏见读史志者云晋师伐秦三豕渡河子夏曰非也巳亥耳读者问诸晋史果曰已亥】
　　隠秀第四十
　　夫心术之动逺矣文情之变深矣源奥而派生根盛而颖峻是以文之英蕤有秀有隠隠也者文外之重旨者也秀也者篇中之独拔者也隠以复意为工秀以卓絶为巧斯乃旧章之懿绩才情之嘉防也夫隠之为体义主【汪作生】文外秘响傍通伏采潜发譬爻象之变互【元作王改】体川渎之韫珠玉也故互体变爻而化成四象珠玉潜水而澜表方圆始正而末竒内明而外润使翫之者无穷味之者不厌矣彼波起辞间是谓之秀纎手丽音【纎丽字阙】宛乎逸态若逺山之浮烟霭娈女之靓容华然烟霭天成不劳于妆防容华格定无待于裁镕深浅而各竒【字典无字应是秾字之误】纎而俱妙若挥之则有余而揽之则不足矣夫立意之士务欲造竒每驰心于黙之表工辞之人必欲臻美恒溺思于佳丽之乡呕心吐胆不足语穷煅嵗炼年奚能喻苦故能藏頴词间昏迷于庸目露锋文外惊絶乎妙心使醖借者蓄隠而意愉英鋭者抱秀而心悦譬诸裁云制霞不让乎天工斵卉刻葩有同乎神匠矣若篇中乏隠等宿儒之无学或一叩而语穷句间鲜秀如巨室之小珍【冯本有此二字】若百诘【诘字阙】而色沮斯并不足于才思而亦有媿于文辞矣将欲徴隠聊可指篇古诗之离别乐府之长城词怨旨深而复兼乎比兴陈思之黄雀公干之青松格刚才劲而并长于讽谕叔夜之【阙二字】嗣宗之【阙二字】境思澹而独得乎优闲士衡之【阙二字】彭泽之【阙二字以上四句功甫本阙八字一本増入疎放豪逸四字】心宻语澄而俱适乎【下阙二字一本有壮采二字】如欲辨秀亦惟摘句常恐秋节至凉颷夺炎热意凄而词婉此匹妇之无聊也临河濯长缨念子怅悠悠志高而言壮此丈夫之不遂也东西安所之徘徊以旁皇心孤而情惧此闺房之悲极也朔风动秋草边马有归心气寒而事伤此羁旅之怨曲也凡文集胜篇不盈十一篇章秀句裁可百二并思合而自逢非研虑之所求【元作果谢改】也或有晦塞为深虽奥非隠雕削取巧虽美非秀矣故自然防妙譬卉朩之耀英华润色取美譬缯帛之染朱绿朱绿染缯深而繁鲜英华曜树浅而炜煜秀句所以照文苑盖以此也
　　赞曰
　　深文隠蔚余味曲包辞生互体有似变爻言之秀矣万虑一交动心惊耳逸响笙匏
　　互体【左传杜氏注易之为书六爻皆有变体又有互体圣人随其义而论之疏二至四三至五两体交互各成一卦先儒谓之互体圣人随其义而论之或取互体言其取义无常也】澜表方圆【尸子水圆折者有珠方折者有玉】古诗离别【古诗十九首行行重行行与君生别离】乐府长城【乐府古辞有饮马长城窟行长城防恬所筑也言征客之至长城而饮其马妇思之故为长城窟行】黄雀【陈思王有野田黄雀行】青松【刘公干诗亭亭山上松】彭泽【陶潜传潜字渊明或云字元亮为镇军建威参军后为彭泽令】
　　【隠秀篇自始正而末竒至朔风动秋草朔字元至正乙未刻于嘉禾者即阙此叶此后诸刻仍之胡孝辕朱郁仪皆不见完书钱功甫得阮华山宋椠本钞补后归虞山而传录于外甚少康熈庚辰何心友从呉兴贾人得一旧本适有钞补隠秀篇全文辛已义门过隠湖从汲古阁架上见冯已苍所传功甫本记其阙字以归如疎放豪逸四字显然为不学者以意増加也】




　　文心雕龙辑注巻八
　　钦定四库全书
　　文心雕龙辑注巻九
　　詹事府詹事加吏部侍郎衔黄叔琳撰
　　指瑕第四十一
　　管仲有言无翼而飞者声也无根而固者情也然则声不假翼其飞甚易情不待根其固匪难以之垂文可不慎欤古来文才异世争驱或逸才以爽迅或精思以纎宻而虑动难圆鲜无瑕病陈思之文羣才之俊也而武帝诔云尊灵永蛰明帝颂云圣体浮轻浮轻有似于胡蝶永蛰颇疑于昆虫施之尊极岂其当乎左思七讽说孝而不从反道若斯余不足观矣潘岳为才善于哀文然悲内兄则云感口泽伤弱子则云心如疑礼文在尊极而施之下流辞虽足哀义斯替矣若夫君子拟人必于其伦而崔瑗之诔李公比行于黄虞向秀之赋嵇生方罪于李斯与其失也虽宁僣【元作降孙改】无滥然高厚之诗不类甚矣凡巧言易摽拙辞难隠斯言之玷实深白圭繁例难载故畧举四条若夫立文之道惟字与义字以训正义以理宣而晋末篇章依希其旨始有赏际竒至之言终无抚叩酬即【谢云当作酢】之语每单举一字指以为情夫赏训锡赉岂闗心解抚训执握何预情理雅颂未闻汉魏莫用悬领似如可辩课文了不成义斯实情讹之所变文浇之致弊而宋来才英未之或改旧染成俗非一朝也近代辞人率多猜忌至乃比语求蚩反音取瑕虽不屑于古而有择于今焉又制同他文理宜删革若排【王本作掠】人美辞以为已力宝玉大弓终非其有全写则掲箧傍采则探囊然世逺者太轻时同者为尤矣若夫注解为书所以明正事理然谬于研求或率意而断西京赋称中黄育获之畴而薛综谬注谓之阉尹是不闻执雕虎之人也又周礼井赋旧有疋马而应劭释疋或量首数蹄斯岂辩物之要哉原夫古之正名车两而马疋疋【元脱杨补】两称目以并耦为用盖车贰佐乗马俪骖服服乗不只故名号必双名号一正则虽单为疋矣疋夫疋妇亦配义矣夫车马小义而歴代莫悟辞赋近事而千里致差况鑚灼经典能不谬哉夫辩言【一作疋】而数筌【一作首】蹄选勇而驱阉尹失理太甚故举以为戒丹青初炳而后渝文章嵗久而弥光若能櫽括于一朝可以无惭于千载也
　　赞曰
　　羿氏舛射东野败驾虽有儁才谬则多谢斯言一玷千载弗化令章靡疚亦善之亚
　　管仲言【管子戒篇管仲复于桓公曰无翼而飞者声也无根而固者情也】陈思【陈思王集武帝诔幽闼一扃尊灵永蛰冬至献袜颂翺翔万域圣体浮轻】口泽【礼玉藻父没而不能读父之书手泽存焉尔毋没而杯圈不能饮焉口泽之气存焉尔】如疑【檀弓孔子观送葬者曰善哉为丧乎其往也如慕其反也如疑潘岳金鹿哀辞将反如疑回首长顾金鹿岳幼子也】方罪李斯【向秀传嵇康被诛秀作思旧赋云昔李斯之受罪兮叹黄犬而长吟悼嵇生之永辞兮顾日影而弹琴】宁僣无滥【左传蔡声子曰归生闻之善为国者赏不僣而刑不滥赏僣则惧及淫人刑滥则惧及善人若不幸而过宁僣无滥】不类【左传晋侯与诸侯宴于温使诸大夫舞曰歌诗必类齐高厚之诗不类】宝玉大弓【春秋盗窃宝玉大弓左传杜氏注盗谓阳虎也宝玉夏后氏之璜大弓封父之繁弱】胠箧探囊【庄子将为胠箧探囊发匮之盗而为守备则必摄缄縢固扃鐍此世俗之所谓知也】中黄育获【李善文选注尸子曰中黄伯曰余左执太行之獶而右搏雕虎战国策范雎说秦王曰乌获之力焉而死夏育之勇焉而死】井赋疋马【周礼小司徒经上地而井牧其田野注井十为通通为匹马疏三十家出马一匹】应劭释疋【应劭风俗通或曰马夜行目明照前四丈故曰一疋或曰度马纵横适得一疋汉食货志布帛长四丈为匹】车贰佐乗【礼少仪乗贰车则式佐车则否注贰车朝祀之副车也佐车戎猎之副车也又贰车者诸侯七乗云云】马俪【郑风大叔于田两骖如舞两服上襄】虽单为疋【左传匹夫无罪注正义曰士大夫以上则有妾媵庶人惟夫妻相匹其名既定虽单亦通故韦昭通谓之匹夫匹妇也接易中孚象曰马匹亡谓四与初絶如马之亡其匹也可证训疋之义正与匹夫匹妇一例】配义【尔雅释诂匹合也疏匹者配合也】羿氏舛射【帝王世纪帝羿有穷氏与呉贺北游贺使羿射雀左目误中右目羿抑首而媿终身不忘】败驾【庄子东野稷以御见庄公进退中绳左右旋中规庄公以为文弗过也使之钩百而反顔阖遇之入见曰稷之马将败公宻而不应少焉果败而反公曰子何以知之曰其马力竭矣而犹求焉故曰败】多谢【郭象庄子注不可多谢尧舜而推之为兄也】
　　养气第四十二
