<!-- { "loadSidebar": true } -->
　　逾年去天阙长是寓僧庐云水志方适轩裳情已防午风吹茗椀夜月照牀书忘我兼忘世此生真有余清霜初入落叶半辞柯嵗晏遽如许时艰将若何闗山空嵗月江汉自风波【阙】
　　岩桂二首
　　汲水养岩桂最怜风露香黄花金琐碎碧叶玉光铓却忆七闽路有怀中隠堂相防久不厌气味自难忘【闽中多此木而余植于梁谿中隠堂凡数十本秋至花香闻数里】
　　逺地见佳木依然如故人难当襌客意为折数枝新自耐风霜早不慙兰蕙春慇懃置瓶水寂寞伴闲身
　　教授郑昌龄诗
　　雅望三朝第一流端如砥柱屹清秋爱君炯炯无他志许国堂堂不自谋梦绕苍龙新阙角凉生黄鹤旧楼头中兴真主须真相未雪双銮耻未休
　　次韵郑教授见寄
　　泛梗飘萍逐水流故人书到正霜秋扶颠拯溺多迂论问舍求田更拙谋辇道凄凉沙碛外钩陈寂寞楚江头【阙】
　　灌溪三咏【智闲禅师道塲】
　　灌溪
　　道人卓锡使泉飞一清甘满石陂谁识灌溪真境界也知只见沤麻池
　　妙峯庵
　　结庵雄踞妙髙峯孤秀巉然万境通不见德云空住处却须相遇别峯中
　　清凉境界
　　松萝防翳色苍苍盛夏南风草木香普愿众生无热恼不应身独占清凉
　　题青龙兴化禅院方丈
　　廓然丈室湛虚明地僻山空万象清滴翠老杉清净色锵金流水妙圆声慇懃禅客邀迎厚寂寞宰官身世轻野鹤孤云无不可防须还作二龙行【院在青龙山去黄龙不逺余皆未到故云】
　　闻山东盗所谓丁一箭者拥数万众临江破黄州官吏皆保武昌江湖间骚然未知备御之策感而赋诗
　　时危贵权谋盗贼本王臣招徕驾驭之自足张吾军蠭虿固有毒犀象亦可驯恩威傥得所摩拊还其淳光武制铜马曹公用黄巾资其战大敌且以苏良民去年议招抚乃以此义陈置司未阅月来者如屯云奈何力沮罢坐使复纷纷传闻中原冦鐡马动成羣虎兕出于柙玉石同其焚京辅困抄掠遂及江湖濵东南久平定郡县无城闉天堑非不险谁与守要津古来重镇地控扼非其人小敌已震惧大者当何云人谋自囬遹天意讵不仁安得廽阳辉一令四海春
　　得诸季书报薛克寅范茂载胡仲俨皆物故感怆有作
　　新故继凋防初非因荷戈波惊川阅水霜早叶辞柯世上故人少録中新鬼多浮生端若此伤感意如何
　　山居四感
　　鬬雀
　　翩翾啅噪绕髙檐粒食枝栖安用贪怒鬬不知縁底事败毛轻毳落毵毵
　　战蚁
　　欲雨山云四面垂空庭蚁战久相持只应薄伐檀萝国正是槐安献防时
　　噪蝉
　　修竹茂林山寺幽蝉声如沸满清秋吸风饮露无求世嘒嘒何为噪不休
　　吟蛩
　　月露凄清湿草根寒蛩偏向夜深闻随时感气成悲怨不是来销逐客魂
　　山居四景
　　松风
　　嵗晩苍官鬓髪青囬风披拂自悲鸣不容逐客多归梦故作江湖波浪声
　　竹露
　　森然绕槛翠琅玕瘦节疎枝特地寒底事叶垂浑不舞金风零露夜漙漙
　　岭云
　　玉洁烟轻一片深飘然出岫本无心孤飞逺映碧天去也解重来为作霖
　　牎月
　　月出松林已半廊故开牎牖纳清光嫦娥应讶年来瘦千首新诗书满牀
　　山居四适
　　酌酒
　　山禽唤觉不成眠兴若长鲸吸百川满酌甆瓯当金盏陶然便作酒中仙
　　烹茶
　　安眠饱食更何求只欠云腴茗一瓯龙凤不须夸北苑枪旗且与试中州
　　读书
　　平生长作蠧书蟫老去犹资慰我心毎到古人名节处慨然掩巻一沉吟
　　焚香
　　假榻禅房夜寂然瓦炉石饼爇龙涎霏防缥缈根尘际吸引方知鼻观圆
　　山居四卉
　　拒霜
　　道人多种木芙蓉晓着清霜分外红万叶千花本何有因空成色色成空
　　鸡冠
　　昻然璀璨绕堦除端似羣雄领众雏只有一冠无别德谁云鲁国固多儒
　　菊
　　重阳旋覔菊花栽青蘂萧疎殊未开我似陶潜正无酒休将冷艳笑空罍
　　槿
　　步屧秋风见蕣华疏篱灼灼绕田家朝开暮落君休笑纵使多时终委沙
　　渊圣皇帝赐寳劒生鐡花感而赋诗
　　靖康冦骑窥帝闉中原惨澹生烟尘帝谓细柳真将军緫兵欲使挥浮云解赐寳劒御府珍鱼肠盘屈松桧纹缕金错翠舟瑶琨剸截犀象如羔豚驱逐狂冦出邉垠妖腰乱领徒纷纷龙吟蛟吼清夜闻乃知此物能通神迩来杜门空念恩旧事谁复可共论今晨开匣观龙文鐡花绣澁苍藓防东南卑湿相蒸熏坐使三尺光铓昏安得砺砥来峨岷淬锋敛锷硎发新霜寒氷滑无皵皲指麾尚可清妖氛愿提此劔平戎獯犬羊虽众气可呑手斩可汗羁可敦天旋日转还两君书铭却勒燕然勲摅愤刷耻志乃伸壮怀聊可埀乾坤缇绣什袭传仍昆卫绾之赐何足云
　　读东坡和渊明贫士诗寄诸子侄云重九俯迩樽爼萧然今余亦有此叹因次其韵将録寄梁谿诸弟以发数千里一笑
　　迂防得逺谪漂泊将何依区区一寸心未报三春晖岁月不我与急景惊翻飞方防社鷰来又见霜鸿归寛恩尚廪禄未廹寒与饥荒山俯佳节九月诚可悲
　　凄凉寓僧舍寂寞坐松轩虽辞万钟禄尚未自灌园仲尼犹在陈我厨晨有烟藜羮得一饱滴露味自研寒写周易更咏五千言儒生真可笑饿隠称其贤
　　何以写我意寄之朱丝琴钟期久已死千古无知音弃置不复弹调家难绎寻东篱采青蘂浊酒聊孤斟千驷所不顾一斗诚可钦陶然又复醉谁识渊明心
　　肮脏老张镐寂寞穷黔娄古人日已逺此意谁复酬墨翟突不黔仲尼辙环周岂为一身计实懐四海忧沮溺但躬耕吾岂斯人俦有酒且径归无酒不必求
　　佳晨廹九日旅食寓江干颇同谪僊人漂泊来铜官樽爼可萧条菊蘂渐可餐囘风吹青松惨惨岁将寒但有杯中物不愧箪瓢顔一觞复一咏明月窥禅关
　　自我去廊庙逺举如飞蓬徇道敢懐禄谋身殊未工空余耿耿心不惭楚两龚幸然诸季贤意气与我同何当恩听归兵息道路通却寻惠山路杖防得相从
　　我家梁谿上梦堕江湖州块处无与语谁复为朋俦逺懐作重阳置酒临清流揷花独我少感物增离忧我亦事杯杓阿宗相献酬欲寄一枝菊川途方阻脩
　　次韵渊明九日闲居
　　天地一逆旅于焉寓此生羣隂惨将暮共爱九日名气清霜露肃天朗山川明月户蔼夜色风林飒秋声东篱菊有华可以延我龄采采金琐碎泛此玉觞倾一醉遗万物况复轩裳荣渊明骨已朽千载同兹情时危丹砂逺岁晏将何成
　　初寒
　　霜早风髙寒气萌可堪独傍楚江行貂裘已敝苏季子葛屦更穿东郭生卯酒晕红朝玉颊夜炉燃鼎沸松声妻孥千里应思我怅望牛衣此日情
　　蜜蜂
　　秋风淅淅桂花香花底山蜂采掇忙但得蜜成功用足不辞辛苦与君尝
　　病牛
　　耕犂千亩实千箱力尽筋疲谁复伤但愿众生皆得饱不辞羸病卧残阳









　　梁谿集巻二十
　　钦定四库全书
　　梁谿集巻二十一　　　　　宋　李纲　撰诗十七【在湖外作五十五首】
　　胡笳十八拍
　　重阳日醉中戯集子美句二首
　　夜寝梦游泗上观重建僧伽防
　　次韵渊明读山海经
　　和渊明时运诗念梁谿故居
　　梁谿八咏八首
　　和渊明归田园居六篇
　　小雨
　　客饷新橙有感
　　偶得双鲤付厨作鲙以荐一觞
　　和渊明拟古九首
　　和渊明停云篇
　　和渊明荣木篇
　　和归鸟篇
　　和劝农篇
　　和渊明游斜川
　　和渊明巳酉嵗九月九日之作
　　胡笳十八拍
　　昔蔡琰作胡笳十八拍后多仿之者至王介甫集古人诗句为之辞尤丽缛凄婉能道其情致过于创作然此特一女子之故耳靖康之事可为万世悲暇日效其体集句聊以冩无穷之哀云
　　第一拍
　　四海十年不解兵朝降夕叛幽蓟城杀气南行动天轴犬戎也复临咸京鐡马长鸣不知数冦骑凭陵杂风雨自是君王未备知一生长恨柰何许
　　第二拍
　　黒云压城城欲摧赤日照耀从西来强箭如沙射金甲甲光向日金鳞开昏昏阊阖闭氛祲六龙寒急光徘徊黄昏冦骑尘满城百年兴废吁可哀
　　第三拍
　　千乘万骑出咸阳百官跣足随天王翠华摇摇行复止黄尘暗天道路长金盘玉筯无消息色难腥腐飡风香晚将末契托年少遂令再往之计堕渺茫
　　第四拍
　　筋簳精坚更马骄猛蛟突兽纷腾逃春寒野隂风景暮尘埃不见咸阳桥中原格鬬且未归陇山萧瑟秋云髙安得壮士兮守四方一豁明主正郁陶
　　第五拍
　　汉家离宫三十六缓歌慢舞凝丝竹鐡骑突出刀鎗鸣惊破霓裳羽衣曲明眸皓齿今何在细柳青蒲为谁緑桃花依旧笑春风风动落花红蔌蔌
　　第六拍
　　忆昔霓旌下南苑攀条弄芳畏晼晩只今飘泊干戈际寒尽春生洛阳殿棃园弟子散如烟白马将军若雷电城上春云覆苑墙囬首何时复来见
　　第七拍
　　星宫之君醉琼浆矫如羣帝骖龙翔龙池十日飞霹雳齐言此夕乐未央圃沧州莽空濶羽人稀少不在傍深山穷谷不可处托身白云归故郷
　　第八拍
　　黄尘散漫风萧索杀气森森到幽朔五十年间似反掌瑶池侍臣巳冥寞千崖无人万壑静旌旗无光日色薄万事反覆何所无注目寒江倚山阁
　　第九拍
　　五陵佳气无时无龙种自与常人殊一去紫台连朔漠骨肉满眼身羁孤金鞭断折九马死邂逅岂即非良图人间俯仰成今古岂忆当殿羣臣趋
　　第十拍
　　人生失意无南北去住彼此无消息黄蒿古城云不开时复防云泪横臆猛将腰间大羽箭一箭正坠双飞翮汝休枉杀南飞鸿道路只今多拥隔
　　第十一拍
　　天子不在咸阳宫翠华拂天来向东江间波浪兼天涌中有云气随飞龙干戈兵革鬬未止无复射蛟江水中江邉老人错料事时危惨澹来悲风
　　第十二拍
　　渔阳突骑猎青丘天马防足随犛牛幕前生致九青兕苦寒赠我青羔裘万里飞蓬映天过嵗云暮矣増离忧如今正南防北斗长安不见使人愁
　　第十三拍
　　圣朝尚飞战鬬尘椎鼔鸣钟天下闻岸上荒村尽豺虎衣冠南渡多崩犇何时铸防作农器欲倾东海洗乾坤干戈未定失壮士旧事无人可共论
　　第十四拍
　　大麦干枯小麦黄问谁腰鎌狄与羌汉家战士三十万此岂有意仍腾骧安得突骑只五千长驱敌人尽走藏近静潼闗扫蝼蚁为留猛士守未央
　　第十五拍
　　我生之后汉祀衰经济实借英雄姿遥拱北辰纒防盗杳杳南国多旌旗伤心不忍问耆旧垂老恶闻战鼓悲中夜起坐万感集谁家捣练风凄凄
　　第十六拍
　　雨声飕飕催早寒嵗暮穷隂耿未巳燕山雪花大如席寒刮肌肤北风利战罢归来血洗箭阵前部曲终日死漫漫天叫不闻日夜更望官军至
　　第十七拍
　　时危始识不世材成王功大心转小豺狼塞路人断絶一门骨肉散百草江头宫殿鎻千门不知明月为谁好何时眼前突兀见此屋鸡鸣问寝龙楼晓
　　第十入拍
　　风尘澒洞昏王室咫尺波涛永相失漂然时危一老翁洒血江汉长衰疾笳一防兮琴一拍青山落日江湖白身欲奋飞病在牀此心炯炯君应识
　　重阳日醉中戯集子美句遣兴
