<!-- { "loadSidebar": true } -->
　　为照文滕二帅科臣纠参为其老也今据督抚回咨亦不能为二帅讳其老也而其绘二帅之才则略异焉文应魁精力称有余矣才智称迈众矣处鼓噪之军首恶正法人心帖然奉征调之文买马踰千发兵近万三路保留众口一词岂可于边事告急之时为临敌易将之事乎允宜留任以慰舆情而非所论于滕国相也国相之可称述者独有繇传宣以得镇守耳不闻有殊尤之勋脍炙人口又不见有矍铄之状振动军容即咨文似当留任之议亦属仅可未尽之辞然使保镇而犹为数年前之保镇则腹里优游尽可娱老今何时哉干戈未息烽燧相望方拟于渔阳上谷之闲碁布名将以壮虎豹之威联率然之势柰何令龙钟之人建旗鼓也及今革任已为晚矣总之二帅所莅俱称重地或留或革皆据督抚肖物之咨文以为二人因材之培覆时事急矣为地用人原非为人予地也既经具咨前来相应覆疏上请合候命下施行 

　　○覆京营疏 

　　为照国家根本至计京营为重而京营之坏极矣军马其名而不军马其实何异觚之不觚但闻官升而不见官到谁为援止而止协臣李宗廷痛心言之此国家何等时而不亟为变计哉既满盘托出须兜底做去拿定祖制奉为铁案举相沿情面一总掀翻布告中外敢妄差一军妄遣一马索者与应者同罪妄留一官留者与被留同罪使悠悠世眼不以往常责递运所责馆驿责会同馆者责京营而京营始复为营又使赳赳武夫不以往常视王官者视营官而京营始复有官矣至议将新募三千守城之兵改拨京营而以京营悬旗愿出征者选调三千听副将薛来运训练俟大兵东行加粮出关既不强守城者以出征当无难色复鼓愿出者以加粮自有奋心且因有可入京营之新募而渐开可以出征之京营耳目不惊心志默易有裨于更弦之治不小矣 

　　○覆山西抚臣募兵 

　　为照招兵事台省请行各因剥肤之忧同急缨冠之谊然科臣周士朴曾谓会同抚按不若责成抚按义可参观而今山西抚臣遂明言抚按能了此事不劳台省之昼锦矣盖安家优厚原无不乐赴之情招募随方不过一将吏之任既有抚按总挈其纲廷臣特遣不妨且止盖以天下事原有天下人做而地方事原在地方官管即各省之情形或难律齐而山西之特遣只得报罢至所议抽派余丁言属有征机复中窾按边抽蕃衍之籍则精壮易得戎籍备行闲之用则分义莫逃数万劲兵咄嗟可致也繇前论则招募责成抚按而科道之特遣可省繇后论则军丁抽选舍余并招募之头绪亦省政体兵机诚非小补合候命下以便施行 

　　○覆捕营疏 

　　国家设捕营原为缉奸防盗以靖辇毂而今竟为各衙门之占与差所坏也顾名思义各衙门长班皂隶水夫菜户岂捕营本等之军名各衙门大马岂捕营本等之马名或良乡或山陵岂捕营本等之汛地为蓝旗为吹手岂捕营本等之什伍至于非该管衙门而径以票取且不止于自用而兼以送人区区捕营人人得而用之尚得有军马之实数以作干掫之实事哉此在平时且不可况当有事之秋巡缉缺人缓急谁备每一念至五体俱寒及今而何敢不为宗社计绸缪至今而何敢复为相知作情面特相沿日久有难拔之根株攫取人多有易腾之萋菲一向提督诸臣久讳言之而郭钦乃明白道破直请禁革也夫未明言而漫为因仍犹望振刷有日既明言傥复为寝阁将忧厘正无期今欲一举而厘正之必奉涣汗之音而申以画一之法清查捕营原额其各占者尽数掣回而送迎诸差一概禁止刊榜晓谕有敢再占再差者即一军一马以违旨治罪取者与者同之朝廷有必行之法则捕营初制可顿复矣至于把总最称劳苦养廉既薄劳绩宜优城内一年城外二年如经录荐即与升擢则功名可期于目前意气不隳于弩末鼓舞机括莫善于此总之还营伍原有之故物非事更张鼓材官効用之新硎无难破格国事至今能再堪几番狥情几番避怨几番冷任事者之心捕营之可为不可为决于此举而京营而边镇亦视此为进止矣 

　　○覆胡抚院疏 

　　为照车战制胜原是古法而用于今日更合时宜三军之脚根非此不牢羣马之冲突非此莫御及今用之外恃遮蔽以壮心胆则射打易于命中中藏步骑以乘便利则战守无不有余抚臣胡思伸既为其所发援辽兵五千名请战车二百两为三军大家之介冑复请盔甲三百副为各军随身之介冑宜行工部如数给发至于指挥倪国柱自身不难受命方夸国士之无双一门共愿从征更诧英雄之有种莫非王事自甘贤劳忠义胆从家风镕铸父子兵向辽海蜚鸣即论功行赏不妨俟之日后而旌义劝忠急宜优之目前盖纪录仍是虚声赏赉乃为实事激劝天下机括全在于此合候命下以便施行 

　　○覆苏其民加级疏 

　　江镇之捷脍炙人口谁不知孤悬之地难守直谓累败之余士气不振谁敢越三岔河一步者兹有人焉直探虎穴縳其所最亲信之人以归三军始有生机故足奇也押解佟养眞等到京之日属目者无不色飞快心者无不手额养眞等既正刑章押解者宜加赏赉查苏其民始从山右杖策以援辽左复因辽渖继陷从河西闲道以入山东抚臣六月二十四日之遣行固倚毛文龙为右臂文龙二百二十人之共事又以苏其民为白眉悬军深入何异涉龙渊而取颔珠鼓棹凯还眞是乘长风以破巨浪毛文龙已升副总兵行且予以鹊印苏其民虽升守备犹然未称虎头拟于守备之上再加三级臣子许国之身原以千日之养为一朝之用国家报功之典自以破格之赏待■〈扌弃〉命之人赏罚有章风劝自速则敌忾之心愈鼓矣 

　　○覆追录戚继光疏 

　　为照忠义固在人心而激劝系于主术如报功之典未明则报国之忠不奋先臣戚继光为大帅勋名无两而报之者未称此辅臣之所以因时有感而以追录旧劳为请也夫刘江望海埚以三千之捷分茅五等近时边臣以斩首至百世袭锦衣继光二万首功百年金汤仅仅千户百户之荫且投荒以死久靳易名迄今子孙牢落空悲汗马之遗裔门户萧条谁念若敖之馁鬼不及今一为追录几何不令立功者心冷哉自兵连三载夹河为军未复侵疆一步川难乘之守令弃城势如鱼烂求一人如继光者以分主忧而安天下未知报恩竟是何人然死继光不酬生继光不出也辅臣有见于此乞为追录夫录已往之功臣所以厉将来之战士补先朝之缺典所以立见在之明条今拟荫继光之裔锦衣卫指挥使俾世其官并与以谥而勋名相亚之俞大猷曾同时而戮力宜一体以易名使人谓为国家出力之臣即当时赏未酬功后且追思而重叙之热血不成枉洒也则凡有血气孰不涕泣感奋以求一当哉盖勋叙于易世之后则趣味之含更长赏加于无望之时则机锋之触更捷市骏骨式怒蛙气机感召理固如此谁谓平辽定蜀不自此激劝始耶 

　　○覆延镇抚臣疏 

　　为照套兵深入延镇且为战场据抚臣之题报西事岂减于东事哉全陕兵力以累调而单虚当此之时应援略迟势必弃延安以摇全陕第抚臣所请催邻近山西兵马又恐各镇各有情形轻调未为稳着且邻镇即近而本镇尤为近之近臣部前调陕西赴辽之兵尚有三千五百未发即留为应援之用而科臣郭允厚招募之五千并拟调杜宏域之二千总以佐今日之急计兵一万有奇取之见在尽可壮缨冠之气色而饷则户部已发十万矣仍通算前欠再为凑发务使军兴不乏危疆得保也而臣又谓今日西陲之事救应则兵与饷诚并急而战守则将与吏当并重据抚臣所称延安王知府总督各官兵射中名数及各山头遶走住札等情则延安之无恙谁之力也抚臣以督率民兵乡夫固守城池坚壁清野为各府州县申饬深为有见今与诸将吏约将而能解围者受上赏吏而能守城者亦如之核功罪而赏罚之是在抚臣耳故因而并及之 

　　○覆募兵分发疏 

　　为照御史邹复宣所募之兵既已分发在途应知经行无扰所称沿途查点付之龚阳夏阳夏果堪佐一臂之任国家何惜半通之纶至于不斩不齐从来军中之常理有不如律自听监行者以军法从事台臣即不请朝廷且予之矣而车辆棚厂之在沿途者既有先期之戒谁冒临事之诛乎惟所称分发蓟镇则有不可不及今说明者盖御史募兵原为援辽即尚书王象干有蓟门操练之题亦以为广宁后劲而设非为蓟镇壮军容也今三千之众暂付蓟镇如法操演无不可特操演主意将以应广宁苟羽书之西飞即旌旗之东指勿认暂付为永屯之所至调发而有后言也此于尚书王象干原题之指方符而御史闲关任事之初意庶不湮乎 

　　○覆优恤死事道将疏 

　　为照广宁失守大小文武将吏相率奔逃回首河西几无一人义士矣独有副将罗一贵守西平以药尽而自刎监军高邦佐至松山谊不入关竟投缳而自缢慷慨从容两称足色据方震孺之所奏合诸高世彦之揭所称西平致命自谓好汉松山遗笔自谓得正即千秋史笔能外两臣之自题哉夫一贵之颈血可溅也而其志不可夺邦佐之烈骨可焚也而其义不可灭河西数百里元气几绝独赖有二臣以存一线尔国家褒忠之典不以优是人而谁为优焉祭赠谥荫自有应得之例而臣于高邦佐遗书以未封其亲为憾不觉泪盈睫而刃刺心也夫循资历俸以徼恩命碌碌无奇者皆唾手得之独殒命疆场之吏不得沾一命以荣其亲此事之极不平而情之当共体者则邦佐一贵除从优赠荫外俱当就所赠之官封其父母以慰死者不瞑之目盖忠孝原是一理因其忠以遂其孝复藉遂忠臣之孝者以劝为子之臣所系非泛泛也不直此也邦佐为臣死忠高勇又为仆死义无论其主即仆亦难一时西逃将吏敢当监军之仆一面者谁哉均宜优恤以示风劝 

　　○覆招募边兵疏 

　　为照东方战守总需兵将凡言招兵言用将原以引手于同舟岂其因噎而废食如万邦孚招募边兵之议岂不胜募兵都城者百倍哉然台臣论事者也臣部则做事者也事到下手只得熟思而审处之一有疑焉必从长计议不得致悔噬脐而欲卸过于起初建议之人夫边兵诚可招也即以边将招之何不能办而必烦特遣金吾之使金吾诚贤何事事擅长即招兵一节亦能跨压各边之将且未言招募先算钱粮边兵之招就粮于边乎挈粮而往乎就外饷是必外司饷者肯为我任之然后可挈内饷是必内司饷者肯为我任之然后可两处有一肯任臣部且代为金吾趋风以拜檀施自谓周旋金吾之意不在台臣后也大要臣部止知为国家当做之事而寻人使做不敢为情面欲用之人而寻事使做事之当做与否可从情理预推人之当用与否必经耳目始定迩来公交车之牍所目为韩白若旷世不一见者固司马门之既闻且见而日应接不暇者也国家需将急矣臣又创陈重将之说期以振武夫之气为国家出力乃遇眞能出力之人而偏不肯用臣即至愚亦不出此 

　　○覆旌仗义死节之臣疏 

