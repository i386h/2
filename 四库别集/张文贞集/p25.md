<!-- { "loadSidebar": true } -->
　　命礼臣搜遗编词臣开史馆校译实录刻日告竣或编年或纪传将蔚然覩一代成书矣独是二百七十余年之事有当时未暇定论今日实待折衷者欲成信史可勿豫讲欤试举其大端与诸士质之金川之役衅起削国而称兵易位必谓事当防辞欤监国之际误在易储而夺门复辟必谓功宜上赏欤兴献之礼异于濮议是也乃别庙称帝盈廷聚讼何説欤国本之争力阻并封是也乃语侵宫禁附防成疑何説欤三案迭兴罗织滋蔓东林党议水火纷淆所谓小人者信权奸所谓君子者信忠荩欤若乃综其治乱之故当初盛则重纪纲及中衰则尚议论迨末造则纪纲议论两弊而均失之何前后贸理欤二正之多故何以宜亡而不亡神熹之废弛倒置何以宜覆而不覆晩季正气衰靡或追论靖难摧残之过甚然欤否欤夫洪永创业贻谋宣孝守成绍烈其所由致治之原亦可得而标指欤诸士仰体勿顾忌讳条晰敷陈义欲归正论欲持平将上之
　　史馆焉
　　问从来招携懐逺梯航来归至治之效也然投戈既众则绥辑维艰考之于汉闽越初开尝尽迁其民于江淮之间而虚其地岂昔之东南土满今之东南人满欤往亦有弄兵潢池化刀剑为牛犊者以一郡守治之而帖如岂一隅与四应抚绥固各有术欤今我
　　皇上声教诞敷无逺不服吴越闽广闻风向化不啻数十万计其为首属者固已予之爵禄悉从优叙矣彼率从之众将欲聚而兵之汰老弱简精鋭借为海徼之长城似也然各省绿旗方将覈其冗耗增兵益饷其议可行于今日欤即欲解胄离伍散而农之而授廛分亩固可行于沿海诸郡欤有谓中原川陜尚多旷土以此云集之旅仿古屯田之制使之比庐而耕既可垦荒复堪卫
　　国是欤否欤抑或详稽原籍毕令归农俾海濵效顺者尽为版图之赤子欤尔多士盱衡时事何道而能使聚不病
　　国散不病民既足安新附之心复不滋土著之扰其必有成算于中矣详着于篇以为柔逺之硕画
　　辛未科防试策问五道
　　问国家承平日乆则忠厚淳厐之气积于人心而形于风俗倡率于士大夫而下被于草野猗欤盛世休明之象也我
　　皇上宵旰励精茂臻至治大小诸司助流德化者罔敢不凛凛奉厥职矣顾人臣服官之道其大者在法廉交儆寮宷协恭汉儒有言皇皇求财利常恐匮乏者庶人之意也皇皇求仁义常恐不能化民者大夫之意也又曰众臣和于朝则万物和于野岂非人臣宜励素丝正直之节而奉公上者尤务以协恭为百职倡欤夫异同化然后持议不偏恩怨忘然后秉心无竞诚欲通于野之志涣有邱之羣消同异之形泯恩怨之迹自非精白一心公忠体国庸克济与方今大泽汪濊协气旁流葢成周太和洋溢时也
　　圣明在上殷殷以寛大和平嘉与臣下其何以仰承德意偕适于无偏无党之路与抑正学问端心术谨
　　行谊尤靖献之本也多士将释褐为
　　国家用矣所以立身立朝者其预筹之
　　问我
　　皇上崇正学敦实行所以风劝天下甚至士生斯世幸矣不患无秀异之才应运兴起然或陵躐高逺汨没于浮华靡荡之中顾以伦物日用为庸近则于崇学敦行之意奚有当焉古之学者其始重小学之教习六甲五方书计之事室家长幼之节自孝弟礼让之始基达于致逺通方之实用习俗美而材贤众焉行能茂而政理隆焉遐哉盛巳粤稽其制上老庶老教之学里胥邻长教之耕右塾左塾别其地在野在邑异其其详可悉指与班固曰八嵗入小学十五入大学尚书大传曰十五入小学十八入大学其説互异何与紫阳采辑羣言为小学一书垂训于世此其义岂有异于古之为教者与程子谓洒扫应对是形而上者朱子又谓今人既无小学之功当以敬为本是小学之重本末兼该精粗一致不可易也
　　皇上于经史百家罔弗综贯而又取朱子此编时勤乙览多士其以素所服习者精言其义将观所学而
　　献于
　　朝焉
　　问宋儒之学至今日而表章称极盛矣
　　皇上躬天亶之至德综道术之源流以周程张邵朱
　　子有功性学
　　御书学达性天颁额褒美用俾海内之士咸晓然于向学入德之门意至切也顾诸儒之书标指同异约有数端试畧举其义以相质可乎周子太极图説广大精密性学之原也程子亲受其图而卒不以示人其故何欤气质之性自程子言之或以为本于太极图説然欤否欤邵子先天图为功于易至矣其皇极经世亦先天之学也程子谓数学至康节始及于理而究不学康节之数及作易传又不采其説何欤易传言理不言数朱子所深服膺及朱子作本义又主卜筮而不尽从易传岂其理有殊致也横渠西铭明理一而分殊程门以之开示学者而于正防则谓其言有过正防西铭纯疵之别安在所言太和太虚亦与太极之防有合焉否欤周程张邵絶绍学之绪朱子集诸儒之成诸士其折衷于朱子之説而考其同异求其要归以着于篇问记曰声音之道与政通又曰凡音之起由人心生则审音辨律固性情之事儒者所宜亟讲也夫先王因天地隂阳之气定十有二辰即十有二辰生十有二律所谓隔八相生三分损益其理与数可悉指欤十二律始于黄钟五声始于宫八音始于土皆所以求中声也而声之清浊高下操何术以辨之后人欲定黄钟之管而莫适为准或求之累黍或证之古尺或参之金石聚讼纷如宜何所折衷与凡律空围九分至蔡邕始有径三分之説孟康诸儒主之胡瑗疑其管狭复为九方分之説蔡元定律吕新书主之而胡蔡之书所言围径之数细求之又不能无差或参用截管迭吹之意以密率定其法而以累黍验其实庶几辨律为有据欤夫黄钟定而后中声正中声正而后律吕叶我
　　皇上中和建极神人允谐考镜源流至精且晰诸士服习今古亦尝研究其端委乎盍一一指陈以备采择
　　问教养为经世大务古者大司徒颁十有二职施十有二教于民其时家有盖藏人鲜窳行岂尽其俗之醇欤无亦奉行德意者之克殚乃职也我
　　皇上子育元元数年之中赐租减赋累数千万水旱
　　蠲贷犹不与焉比又
　　厪念民间旷费罔知生计
　　特颁诫谕命讲储蓄之法酌撙节之宜所以为民谋
　　者恩泽至厚今里井编氓已皆仰喻
　　上指力农桑偫囷积可驯致家给人足之盛欤夫豳风七月与噫嘻臣工诸诗相为表里豳诗述养老慈幼燕飨之事至纎且悉而豳颂多责成于臣工则劝耕积粟使闾阎不至忧匮乏者非良有司责欤瘠土思劳沃土思逸民之情也靡侈之无节荡佚之无纪以至争讼迭兴非僻时作触法抵禁往往而有
　　皇上如天覆物悯其愚而矜全之者嵗不絶书为长
　　吏者诚敬体
　　好生之仁竭诚而化导之何患民气之不静而俗之
　　不底于醇也尔多士异日皆为
　　国家教养斯民者也尚摅所蕴献之
　　当宁焉
　　巳酉科顺天武乡试策问二道
　　问将才难将德尤难故司马法以仁爱为制国治军之本方今海宇宁谧雈苻不惊此师武臣衅甲时矣其各要害地专阃驻防以为民卫也乃重镇碁布刁斗严明者固多市肆驿骚者亦复不少郡县有司因文武职分至不敢呵一悍卒则兵不且为民困欤夫兵嚣而不戢是谓无威聴其厉民而不制是为无法毋乃非
　　国家命将设防之至意欤古名将多读书晓大义故人争爱其德羊叔子杜元凯其流也意偏裨以才胜大将以仁胜制敌以才胜坐镇以仁胜欤抑文经武纬才德兼备斯兵民胥利而不病欤其悉筹之
　　问人才宜及锋而用文与武无二道也武臣封疆攸寄尤资技勇英鋭以备折冲我
　　朝自设武科来取士称极盛矣独是聴选需次淹抑多年精力就衰始授一职
　　国家奚赖焉议者谓枢臣典选应核年力严甄汰是亦疏通之一法欤科目而外其途太滥流品杂而营竞生或尚有可澄别者欤在外镇将以下庸耄旷职岂曰无人前者
　　车驾所至曾亲加罢斥矣或应责提镇臣不时劾奏以清贤路欤古有由部曲拔为上将者所以待奇技异勇也或别置一格以示奬厉可欤既疏积壅之弊复收轶羣之才多士盍借箸焉







　　张文贞集巻八
　　钦定四库全书
　　张文贞集卷九
　　大学士张玉书撰
　　拟勒石拖诺山防纪
　　圣武神功之碑
　　皇帝受天景命抚有四海东西极日之出入罔不称臣奉朔修职贡惟谨而厄鲁特噶尔丹独自越于生成覆载之外狂逞搆衅以上干天罚于是
　　皇帝赫然震怒以康熈三十五年春定议声讨上亲总六师从中路入
　　命领侍卫内大臣伯费扬古为抚逺大将军防陜西将军舒书博济孙思克从西路入截击贼后而盛京黑龙江宁古塔诸路则各厉兵以须用备防应二月癸丑以师期昭告
　　天
　　地
　　宗社在京防务悉属留守综理焉丙辰
　　车驾发京师
　　皇子侍戎行者咸分筦军事师出独石口跋履沙碛逾喀伦经拖陵渡克鲁伦河贼惧遁追奔逐北直抵拖诺山凡歴程三千里五月戊辰旋师而西路大军即以是日邀击贼兵贼大溃散以二十余年久习战鬬横行塞外之劲寇
　　天戈之所指甫七十日一举而草薙禽狝之成功之速制胜之竒古所未有【臣】玉书幸与扈从获覩盛事纪实勒铭以垂信永久是惟【臣】职谨按厄鲁特与喀尔喀同属奉贡之国彼此交郄致兴兵革喀尔喀七旗皆溃叩边请内附而噶尔丹修怨不己辄恣攻劫抗悖
　　谕旨蔑弃誓言自阑入克鲁伦河胁掠纳木查尔托音遂偪处土喇克鲁伦交近之地虐我使臣扰我边境煽惑我诸外藩蒙古肆恶极矣假使及今不早事扑灭势必滋异日西北縁边之患方二十九年秋
　　皇上曾用密策诱噶尔丹至乌澜布通距京师仅七百里尔时众军合力奋击可使只轮不返顾
　　乗舆未亲涖军致贼得以诡遁
　　皇上深念狡冦叵测不以
　　天威临之弗克剪刈所由廷臣交章乞留而
　　宸衷内断决计亲征职是故也出师以后经行两月屡遣谍潜往侦贼至五月朔师次拖陵始知贼尚伏克鲁伦河
　　上大悦命八旗及前锋火器緑旗防古诸营兵毕防图示阵法纪律加严旟旐之盛士马之众弥山溢谷绵亘数十里外藩君长无不相顾骇怖而噶尔丹方谓道阻水涸大师必不能猝至比
　　圣恩曲宥贼俘命随我使臣赍
　　勅防告以
　　至尊亲临趣令向顺犹曰
　　皇帝不安坐中国能飞瀚海耶及登髙阜了视天子旌麾乃大惊且谓与乌澜布通之师异甚顾惧罪不敢面缚乞降竟弃克鲁伦河指土喇河而遁克鲁伦河为塞外巨浸水草丰蔚足资战守
　　上初意贼欲拒战必据河前一夕饬军中擐甲戒严
　　且密授诸将方畧既至
　　顾谓侍臣曰贼懦怯不知据此河其无能为明矣亟统军追之约赍而行越二日至克勒和朔贼所弃氊庐铠甲釜甑之属不絶于道又二日至拖诺山俘获生口言贼晨夜仓皇奔迸今当越土喇河于是
　　上谕诸大臣谓西路大军刻期抵土喇必己蹑贼后贼虽遁亦无复之今所急餽饟耳当旋师经画两路军食越日下令
　　上统中路大军还而特遣领侍卫内大臣马思哈为平北大将军将精锐逼之于时噶尔丹方从土喇窜走至昭木多适与西路军遇大将军费扬古偕孙思克督诸将迎击自未迄酉俘斩数千追击三十里畧获子女及牲畜军仗填委山积噶尔丹仅以残骑跳身遁夫当用兵之始
　　皇上即定计遣西路军先入比师既载道降
