<!-- { "loadSidebar": true } -->
　　君字明仲，兄弟三人，君为仲。叔父早世，以为叔父后，然实未尝去父母之侧。其习诗、礼，执孝友甚谨。父母尝曰：「尔虽为叔父后，他日分财固不尔殊也。」及父母终，兄弟异财，欲出分君，辞曰：「夫既有所受矣。」卒辞而兄弟情好益笃。事其兄如父，视兄弟之子如子。每食，一人未至，筯不先举，人不知其异爨也。与人交必诚，必信，称人之善，人不以为谄，折人之过，人不以为怨。简而周，直而和，临事无留难。吾直也，虽摧山倒海之势不以为挠；吾诎也，虽蜂虿之毒莫之或撄。人有田园，虽接壤，未尝敢利。将不守，犹委曲扶持之，必不守，乃倍价偿之。人有患难，必救之 【必救之，四部丛刊本作「必肯救之」。】 ；人有忿争，必理解之。岁丰必积粟以备水旱，岁饥必不贵粜以先乡里。年踰四十，即独处一室，或与二子同寝斋阁，以督其学。褒衣博带，望之翼然知为古之有礼者。会岁宾兴，语亲故曰：「先子在宋，固尝试补博士弟子员矣，而降年不永，弗终厥志。余虽老，敢忘之乎？」遂躬率子弟，使试有司，尚继先志。至治二年秋七月，得末疾，五日而没，是月十一日也。年七十有六。十有二月廿日，葬邑之尽忠乡华表峯之麓。后六年，乃以龚先生道原所为状请铭。余自从太史后执论譔之事多矣，富而好礼未有若龚先生所陈者，可不为之铭！
　　君之先徙自临川，曾大父珉，大父璇，父文富，所后父曰梦发。配夏氏，先十二年卒。子男二：元升、元麒。女一，适熊元恭。孙男四：大同、大观、许州、定。孙女五，长适夏肃，次许适揭顽闾 【顽，原阙，依四部丛刊本补。】 。曾孙男二：显孙、虎生。铭曰：
　　物之隆，封必崇。家之丰，礼必恭。殖有礼，天所视。贻孙子，视所履。噫，吾其跂而！

　　△杨隐君叔芳墓志铭 
　　清江杨天芳字叔芳，抱疾且十载，将没，自志其墓曰：「世无昌黎公，谁知我者！」盖自伤也。没且葬，其子观奉乃祖之命来请铭。余虽不足追踪古人，不可谓不知君者，忍不铭以慰其父若子之悲乎！
　　其世曾大父讳必通，大父讳允成，父名承龙 【承龙，四部丛刊本作「辰龙」。】 ，皆为儒。其容秀整清峻，进退有度。其行事亲孝，不妄交，母聂氏丧，致客数郡 【郡，四部丛刊本作「群」。】 。其学以礼义为本，博而不杂。其文黎司业立武、李舍人珏、吴学士澄皆称道之。其配熊氏，其子观，其女长适甘惟逸，仲适萧鉴，季适黄升。其生至元丙子十有二月廿有七日，其没延佑甲寅九月十日。其葬泰定四年十月某日。邑之茂材乡钟山原 【钟山原，四部丛刊本无「原」字。】 ，其葬处也。
　　呜呼！君负高才，生盛时，又有科举可以取禄位，没犹拳拳焉恨无昌黎公托其名，不亦大可哀耶！铭曰：
　　父甚慈，老而哭其子；子甚贤，弱而丧其父。没十有四年，始复于土。祖孙依依兮，尚其归辅。

　　△杨隐君叔宏墓志铭 
　　弘农杨氏遍天下，多贤而好文。其世居清江之水南者，传至宋登仕郎允成、新涂杯山巡检应丰 【应丰，四部丛刊本作「应斗」。】 ，皆负奇才实学，不获志以没，为当世所恨。而杯山君有子曰继孙，字叔宏，甫知学即慨然以叹，穆然以思，题其读书之室曰学轩，曰：「吾之学将何学乎？学吾先世之所学而已。先世之学果何学乎？学为圣人之事而已。圣人之事果何学乎？忠君、事亲、敬兄、友弟，皆圣人之事也，吾富贵利达之不知，遑恤他为？」于是朝夕是轩，身益修，家益齐，乡邑之誉益归，而君子皆谓杨氏之必兴矣。年五十三，竟奄然以死。天道竟如何哉！
　　君孝友和裕，好宾客，能为诗，不求甚工，往往道人意中事。其学守家法。娶张氏，子四人：惪方 【惪方，四部丛刊本作「心方」。】 、直方、义方、正方，皆修饬谨笃。孙四：神、明、显、贵，方力学。君生以宋咸淳八年壬申九月十有三日，卒以元泰定二年乙丑七月廿有五日。葬以天历二年己巳四月九日，墓在邑之茂材乡升平里小溪山之原。铭曰：
　　人知其学，天知其命。命与学违，我则有定。嗟叔宏甫，学乃其性。而命之微，孰敢不敬。

　　△甘景行墓志铭 
　　丰城甘君讳果，字景行，早以郡学诸生受业熊先生朋来之门。及长，好为诗。至元之末，与邑人蔡黻、熊坦等十人结社龙泽山中。方是时，国家取士非一途，或以艺，或以赀，或以功，或以法律，其最上者以文章荐可立置馆阁，然皆不好，唯以治田园，躬孝养，奉丧祭，给公上，礼宾客，恤贫乏，暇则读书教子而已。天历、至顺之间，天下大旱蝗，民相食，天子下诏，赈粟五百石以上，与秩有差；三百石旌其门。君出粟或赈或贷，或为粥以食，日所活以百计，而不受赏。未几，家人失火，尺椽不留，人皆吊之，笑曰：「昔有非有，今无本无，君何吊焉！」新构既定，以至元改元十有二月八日卒，年六十七。将以某年月日葬于某。其友熊君椅以书致其孤之意，请铭。
　　君之先丹阳人，南唐时有曰从矩者为丰城兵马钤辖 【钤辖，原作「铃辖」，四部丛刊本作「铨辖」，均误。】 ，因家焉。其子稹在宋初为监察御史。稹孙令询始居邑东功曹山之下荣场之里 【荣场，四部丛刊本作「荣阳」。】 ，逮君盖十五世云。曾大父文昭，大父应钦。父一清，宋登仕郎。君兄弟四人，君次居三，兄曰盘，曰榘，弟曰栗。娶周氏，生子熹、燮。继黄氏，生三子：坚、垕、埙。他姬子二：圻、丁生。丁为兄盘后。余与君居同邑，生后先才五岁，常读君之诗 【「常读」句：四部丛刊本下衍「慕君之诗」四字。】 ，慕君之为人，而未及识，今竟不可复识矣，而得铭君墓，幸已。铭曰：
　　世贵以位，君以德义。世富以利，君以施惠。龙泽之山，高与天连。君去不回，君诗在焉。

　　△故荣禄大夫陕西等处行中书省平章政事吕公墓志铭 
　　陕西等处行中书省平章政事吕公赐还之六年薨，二月而葬 【二月，四部丛刊本作「三月」。】 。未葬旬有五日，请铭。
　　公讳天禖，字吉卿，世家辽东之咸平，今为燕人。曾大父讳元，仕金为监军，太祖建帝号之八年，以其众北归，从光献皇后弟入事上，承光宠者余二十载。大父讳惠竖 【惠竖，四部丛刊本作「惠坚」。】 ，及夫人董氏，以顺圣皇后媵臣为皇子北安王保傅，能恭慎纯悫，得幸上，殁谥恂恪。父讳合剌，廉且多巧思，为初建金玉局使，奏释所获宋间谍钳釱输作者及渡江所俘童男，皆教以工事，世守其业。历工部侍郎、尚书、将作使、中书参知政事，拜大司徒。独立不阿，权臣阿合马数欲害之不能，桑哥诬陷丞相安童 【桑哥，四部丛刊本作「幸哥」，误。】 ，则力为之辨，为天子心膂 【为，四部丛刊本误作「焉」。】 ，没赠金紫光禄大夫，谥忠惠。生五男子，公次居四，兄天麟、天佑，皆至大司徒。
　　至元廿有九年，公从忠惠公入见，上即以公可大任，忠惠方选将作僚属，上诏用公，忠惠不可，遂以奉训大夫同知异样总管府事，奏免所负金帛甚伙。成宗时自秘书监为将作使八年，人未尝见毫发私。进集贤侍读学士，迁大都留守兼少府。非上共必节，虽权贵莫敢干以私。至大之末，擢河东山西道肃政廉访使，以母老辞。改礼部尚书。又以母忧去。数诏起，固辞。后四年，用为寿福院使，乃起。仁宗四年，上思其祖父勋劳，嘉其诚笃，特拜集贤大学士，与闻国政，自奉训大夫至是六迁为荣禄大夫。每议论朝廷之上，慷慨切直，不为诡随，大臣多不便之，遂称疾家居。
　　泰定之际，关陕连岁大旱，父子相食，死徙者十九。文宗即位，诏起公为陕西等处行中书省平章政事，以抚其民。公曰：「民急矣！」即日就道，昼夜兼行，及到官，宣布天子德意，发楮币百万缗，米万斛，命有司赈之。公乃斋不食三日以显吁天 【显，四部丛刊本作「哀」。】 ，其言曰：「天欲降大厉于民 【厉，四部丛刊本作「疠」。】 ，民乃能力作佐国家以事天地神祇，臣老不能力作佐国家以事天地神祇，而受天子命以抚宁其民，民有罪，宜悉加臣身，毋久亢旱以尽杀吾民 【尽，四部丛刊本无。】 。」天乃大雨，一雨五日，是岁大熟，民始稍稍有复业者。至顺二年冬，以疾奏乞还京，诏许之。父老闻之，相聚而哭于庭曰：「凡吾民之有今日者，皆公之赐也。故吾民得公则生，不得则死，何公忍遽弃吾民而归也 【何公，四部丛刊本作「公何」。】 ？」复大哭。公力疾厚抚谕之。强留至明年，出关，未至京，上数问吕平章至否 【吕平章，四部丛刊本作「李平章」，误。】 。既至，入见上，上迎劳之，曰：「朕久不见卿，思卿甚勤。闻卿在关中天格其诚，民被其泽，凡使关陕还者皆诵卿之德，良用嘉叹，故召卿还。」因赐之酒，且曰：「卿病愈当大用卿。」公稽首谢曰：「臣素无行能，陛下寄以方面，常惧弗称，况敢当大任乎？」
　　至元三年春三月三日 【三月，四部丛刊本脱「三」字。】 ，公疾，殆将属纩 【殆，四部丛刊本作「始」。】 ，且戒令薄葬，属子孙世世以忠孝报国，言讫而薨，年七十。将以四月三日葬城西冈子原先茔 【冈子原，原作「冈之原」，从后铭文，知误。此依四部丛刊本改。】 。
　　惟吕氏自公之曾大父帅众归国，今百廿有五年矣。世以忠谨事上，父兄继参大政，继以大司徒开府，至公四世，益谦让廉退如汉万石君家。既闲居十有余年，及以关中之饥起，公则如救水火，其忧国爱民之志，为何如也。临终犹以薄葬忠孝为属。呜呼，贤哉！
　　公娶曹氏，生大都人匠总管府达鲁花赤某、同知异样总管府事延寿而卒。继巩氏，无子卒。继康里氏，有子曰野仙。他姬子二，曰大都、孛罗。孙男四，曰灵童，今宿卫士；曰悟笃思不华、完者帖木儿、伯颜帖木儿。铭曰：
　　自古为国，罔不以臣。岂曰以臣，维老成人。而无老成，何以为国。如彼蒙叟，冥行擿埴。苍苍者天，胡不憗遗。瞻彼辰星，日既烜之。嗟嗟吕氏，世忠世厚。孰谓伊人，弗与国寿。望而不见，听而不闻。国岂无人，而公不存。我观四方，饥馑荐臻。孰与济之，如公在秦。公既逝矣，不我作矣。虽不我作，无忘国矣。有子有孙，有绎其承。冈子之茔，公其永宁。

　　△奉议大夫平江路嘉定州知州甘公士廉墓志铭 
