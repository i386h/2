<!-- { "loadSidebar": true } -->
    休烈，河南人。开元初进士，擢制科，累迁比部郎中，出为中部郡太守。肃宗朝擢工部侍郎，徙国子祭酒。代宗立，累进工部尚书，封东海郡公，加金紫光禄大夫。大历七年卒，年八十，赠左仆射，谥曰元。
    ○请停命妇入朝奏
    据《周礼》，“有命夫命妇”，夫朝人主，妇朝女君。自永徽五年以则天为皇后，始行此礼。其日也，命妇又朝光顺门，朝官命妇，并入杂处，殊为失礼。
    ○张良不合配飨太公奏
    臣昨因秋飨汉高祖庙，见傍无侍臣；飨太公庙，有张良在侧。伏以子房生於汉初，翊奉高祖，坐筹帷幄，佐定天下，考其年代，不接太公。自古配飨庙庭，陪葬陵寝，皆取当时佐命，同受哀荣。太公人臣，不合以张良配飨，请移於汉祖庙。
    ○请搜访国史奏
    《国史》一百六卷、《开元实录》四十七卷、《起居注》并馀书三千六百八十二卷，并在兴庆宫史馆，京城陷贼後，皆被焚烧。且《国史》、《实录》，圣朝大典，修撰多时，今并无本。伏望下御史台推勘史馆所繇，令府县招访，有人别收得《国史》、《实录》，如送官司，重加购赏。若是官书，仍赦其罪，得一部，超授官；得一卷，赏绢十匹。
    ○请不赐吐蕃书籍疏
    臣闻戎狄国之寇也，经籍国之典也。戎之生心，不可以无备；典有恒制，不可以假人。《传》曰：“裔不谋夏，夷不乱华。”所以革其非心，在於有备无患。昔者东平王入朝，求《史记》、诸子，汉帝不与，盖以《史记》多兵谋，诸子杂诡术。夫以东平汉之懿戚，尚不欲示征战之书，今西戎国之寇雠，岂可贻经典之事？且臣闻吐蕃之性，悍果决，敏情特锐，喜学不回，若达於书，必能知战。深於《诗》，则知武夫有师干之试；深於《礼》，则知《月令》有废兴之兵；深於《传》，则知用师多诡诈之计；深於文，则知往来有书檄之制。何异借寇兵而资盗粮也？臣闻鲁秉《周礼》，齐不加兵；吴获乘车，楚屡奔命，一以守典存国，一以丧法危邦，可取鉴也。且公主下嫁从人，远适异国，合务夷礼，返求良书，愚臣料之，恐非公主本意也，虑有奔北之类，劝教於中。若陛下虑失蕃情，以备国信，必不得已，请去《春秋》。当周道既衰，诸侯强盛，礼乐自出，战伐交兴，情伪於是乎生，变诈於是乎起，则有以臣召君之事，取威定霸之名。若与此书，国之患也。传曰：“于奚请曲县繁缨，仲尼云：‘借也！不如多与之邑。惟名与器，不可假人。’”狄固贪婪，贵货易土，正可锡之绵绮，厚以玉帛，何不率从其求，以资其智？臣忝列位职，刊校秘籍，实痛经典，弃在夷狄。昧死上闻，伏惟陛下深察。
    ☆蔡希综
    希综，曲阿人。
    ○法书论
    夫书匪独不调端周正，先藉其笔力。始其作也，须急回疾下，鹰视鹏游，信之自然，犹鳞之得水、羽之乘风，高下恣情，流转无碍。每字皆须骨气雄强，爽爽然有飞动之态。屈折之状，如铜铁为钩；牵掣之踪，若劲直针下。主客胜负，皆须姑自发无作者主也，後为者客也。既构筋力，然後装束。必须举措合则，起发相承，轻浓似□雾往来，舒卷如林花间吐。每书一纸，或有重字，亦须字字意殊。予顷尝为一体书赋，亦略陈梗概，今复论之，用臻其理。夫始下笔须藏锋，转腕前缓後急。字体形势，状如虫蛇相钩连，意莫令断，仍须简略为尚，不贵繁冗。至如棱侧起伏，随势所立。大抵之意，员规最妙。其有误发，不可再摹，恐失其笔势。若字有点处，须空中遥掷下，其势如高峰坠石。又下笔势如放箭，箭不欲迟，迟则中物不入。然则施於草迹，亦须时时象其篆势。入分、章草、古隶等体，要相合杂，发人意思。若直取俗字，则不能光发於笺豪。若非静思闲雅，发於中虑，则失其妙用也。
    ○法书论
    余家历世皆传儒素，尤尚书法。十九代祖东汉左中郎邕，有篆籀八体之妙。六世祖陈侍中景历、五世伯祖隋蜀王府记室君知，咸能楷隶，俱为时所重。从叔父右卫率府兵曹参军有邻，继於八体之责。第四兄缑氏主簿希逸、第七兄洛阳尉希寂，并深工草隶，颇为当代所称也。周宣王史籀作大篆，秦始皇程邈改为隶书，东汉上谷王次仲以隶书改为楷法，仲又以楷法变为八分。其後继责者，伯喈得之极、元常或其亚。草圣始自楚屈原，章草兴於汉宣帝。楷法则曹喜、师宜官、梁鹄、皇象、罗景、赵嗣、邯郸淳、胡昭、杜度、草法则崔瑗、崔、张芝、张昶、索靖、卫、卫恒、羲、献。宋齐之间、王僧虔、羊欣、李镇东、萧子云、萧思话、陶隐居、永禅师、唐房乔、杜如晦、杨师道、裴行俭、高士廉、欧阳询、虞世南、及陆柬之、褚遂良、薛稷。其次有琅琊王绍宗、颍川锺绍京、范阳张庭，亦深有意焉。父兄子弟相继其能者，东汉崔瑗及，宏农张芝与弟昶，河东卫及子恒。颍川锺繇及子会，琅琊王羲之及子献之，西河宋令文及子之，东海徐峤之及子浩，兰陵萧诚及弟谅。如是数公等，并遭盛明之世，得从容於笔砚。始其学也，则师资一同，及尔成功，乃菁华各擅，亦犹绿叶红花，长松翠柏，虽占雨露，孕育於阴阳，而盘错森梢，ゆ茸艳逸，各入门自媚，讵闻相下。咸自我而作古，或因奇而产度。若盛传於代，以为贻家之宝，则八体之极，是归乎锺、蔡；草隶之雄，是归乎张、王。此四贤者，自数百载来，未之逮也。
    ●卷三百六十六
    ☆贾至（一）
    至字幼邻，礼部侍郎曾子。擢明经第，解褐单父尉。从元宗幸蜀，拜起居舍人知制诰，历中书舍人。广德初擢礼部侍郎。大历中转京兆尹兼御史大夫，累封信都县伯，迁右散骑常侍。卒年五十五，赠礼部尚书，谥曰文。
    ○元宗幸普安郡制
    门下：我唐受命百有十载，德泽浸於荒裔，声教被於殊邻，绍三代之统绪，综百王之礼乐。我高祖神尧皇帝奄有大宝，应天顺人；我太宗文武圣皇帝戡难造邦，光宅天下；我高宗天皇大帝修文偃武，惠绥四方；我中宗孝和皇帝聿遵孝德，惟新景命；我睿宗大圣真皇帝清明在躬，元化溥畅。朕承累圣之洪训，荷祖宗之丕绪，兢兢业业，不敢自宁。往岁韦氏作逆，宗社将坠，是用翼戴先后，扫荡凶徒。宸极既贞，寰区载晏，尔来在位，乘五十年，中原幸无师旅，戎锹岁来朝贡。夙兴旰食，勤念苍生，庶宏至理，就跻仁寿。愧无帝尧之圣德，而有寄体之不明，致令贼臣，内外为患，蔽朕耳目，远朕忠良，或窃弄威权，或厚敛重赋。泉壤一漏，成此滔天。构逆召戎，驰突中夏，倾覆我河洛，扰乱我崤函，使衣冠奔走於草莽，黎庶狼狈於锋镝。伊朕薄德，不能守厥位，贻祸海内，负兹苍生。是用罪已责躬，寤寐战灼，上愧乎天地，下愧乎庶人，外乎四海，内愧乎九族，乾乾惕厉，思雪大耻。夫定祸乱者必仗於群才，理国家者先固其根本。太子亨，忠肃恭懿，说礼敦诗，好勇多谋，加之果断。永王、盛王琦、丰王珙，皆孝友谨恪，乐善好贤，顷在禁中，而习政事，察其图虑，可试艰难。夫宫相之才，师傅之任，必资雅善，允属忠贞，况四海多虞，二京未复，今当慎择，实惟其人。太子亨宜充天下兵马元帅，仍都统朔方、河东、河北、平卢等节度采访都大使，与诸路及诸副大使等计会，南收长安、洛阳；以御史中丞裴冕兼左庶子，陇西郡司马刘秩试守右庶子。永王宜充山南东路及黔中、江南西路等节度支度采访都大使，江陵大都督如故；以少府监窦绍为之傅，以长沙郡太守李岘为副都大使，仍授江陵郡大都督府长史兼御史中丞。盛王琦宜充广陵郡大都督，仍领江南东路及淮南、河南等路节度采访都大使；依前江陵郡都督府长史刘汇为之傅，以广陵郡长史李成式为副都大使。兼御史中丞。丰王珙宜充武威郡大都督，仍领河西、陇右、安西、北庭等路节度支度采访都大使；以陇西郡太守邓景山为之傅，兼武威郡都督府长史御史中丞充副都大使。应须兵马、甲仗、器械、粮赐等，并於当路自供。其诸路本节度采访支度防御等使虢王巨等，并依前充使。其署官属及本路郡县官，并各任便自简择，五品以下任署置讫闻奏，六品以下任便授已後一时闻奏。其授京官九品以上并先授名闻，奏听进止。其武官折冲以下，并赏借绯紫，任量功便处分讫闻奏。其有文武奇才，隐在林薮，宜加辟命，量事奖擢。於戏！咨尔元子等，敬听朕命；谨恭祗敬，以见师傅；端庄简肃以莅众官；慈恤惠爱，以养百姓；忠恕哀敬，以折庶狱；色不可犯，以临军政；犯而必恕，以纳忠规。往钦哉！无替朕命。各颁所管，咸令知悉。
    ○诏天下搜贤俊制
    敕：朕闻惟理乱在庶官，以先王旁求俊颜，思皇多士，以倡九牧，阜成兆人。顷者奸臣执权，专利冒宠，惟正直是鬼，惟邪佞是比，壅塞贤路，罔蔽天聪，使忠臣不得尽其谋，才士不得展其用，废三载之黜陟，寝九德之推择，多有老於郎署，滞於邱园，吏称无人，才不给位。朕以薄质，嗣守大宝，寇戎未殄，王业惟艰，兢兢乾乾，日慎一日。缅惟尧舜求贤之意，周公吐握之义，思欲广进髦，辅宁邦家，实赖公卿大夫，宏我视听。《易》曰：“方以类聚”，《语》曰“举尔所知。”凡宰相王臣，宜加搜择。其常参官及郡县长史上佐等，皆从历试而践通荣，如各知其密行异能、博学深识、才堪济代、术可利人、名不彰闻、位不充量、湮沦屠钓、流落风波者，一善可录，便宜公举。远则裁表附驿，近则进状奏闻，勿避亲雠，无限侪伍。其有独负奇才，未逢知己，即仰投匦，并据陈状自论，长官登时与奏。夫惟荐士，非止一举，永为恒典，有即登闻。昔荀桓子立翟之功，士伯受瓜衍之邑，柳下惠贤而不举，臧文仲被窃位之名，《春秋》书之，千载不朽。凡百在位，可不勉欤？宜宣示中外，令知朕意。
    ○诫示诸道制
