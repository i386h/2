<!-- { "loadSidebar": true } -->
　　秋雁违朔风，来集三江裔。未得遂安栖，徘徊望云际。呜呼先大父，早识天子气。谒帝福州宫，柄用恩礼备。汀江失警跸，一死魂犹视。君从粤中来，千里方鼎沸。绝迹远浮名，林皋托孤诣。东山峙大湖，昔日军所次。奉母居其中，以待天下事。相逢金阊西，坐语一长喟。复叙国变初，山东并贼吏；长淮限南北，支撑赖文帅；擒魁献行朝，逆党皆战悸；江外甫晏然，卒堕权臣忌；铄金口未白，牧马弯弓至；天子呼恩官，干戈对王使。 【 诏书曰：朕有守困恩官路振飞。】 感激千载逢，一下君臣泪。岭表多炎风，孤棺托萧寺。怒声泷水急，遗策空山閟。君才贾董流，矧乃忠孝嗣。国步方艰危，简在卿昆季。经营天造始，建立须大器。敢不竭微诚，用卒先臣志。明夷犹未融，善保艰贞利。
　　【 左传昭五年：明夷之谦，明而未融，其当旦乎。】 

　　○清江浦 

　　此地接邳徐，平江故迹余。开天成祖代，转漕北京初。闸下三春尽，湖存数尺潴。 【 淮安城西有五闸，每岁粮船以春月北上，夏初闭闸，以防黄水灌入里河，俟秋水退，九月开闸回空。闸内所潴，皆高邮宝应诸湖南来之水。】 舳舻通国命，仓廪峙军储。陵谷天行变，山川物态疎。黄流侵内地，清口失新渠。米麦江淮贵，金钱帑藏虚。苍生稀土著，赤地少耰锄。庙食思封券，河防重玺书。路旁看父老，指点问舟车。

　　○丈夫 

　　丈夫志四方，有事先悬弧；焉能钓三江，终年守菰蒲。如何驷隙间，流光日已徂。矫首望太行，努力驱盐车。风吹河北雁，飒沓云中呼。岂无怀土心，所羡千里途。

　　○王家营 

　　荒垧据淮津，弥望徧秋草，行人日夜驰，此是长安道。鸡鸣客车出，四野星光早，征马乏青刍，山川色枯槁。燕中旧日都，风景犹自好，衣残苕上缯，米烂东吴稻。公卿不难致，所患无金宝。还顾旅舍中，空囊故相恼。回头问行人，路十如何老？
　　【 通鉴：路岩佐崔铉于淮南为支使，铉知其必贵，尝曰：「路十终须作彼一官。」既而入为监察御史，不出长安城，十年至宰相。其自监察入翰林日，铉犹在淮南，闻之，曰：「路十今已入翰林，如何得老？」后皆如铉言。】 

　　○传闻 

　　传闻西极马，新已下湘东。五岭遮天雾，三曲落木风。间关行幸日，瘴疠百蛮中。不有三王礼，谁收一战功。廿载河桥贼，于今伏斧碪。国威方一震，兵势已遥临。张楚三军令，尊周四海心。书生筹往略，不觉泪痕深。

　　○路舍人家见东武四先历 【 已下昭阳大荒落】 

　　夏后昔中微，国绝四十载；但有少康生，即是天心在。历数归君王，百揆领冢宰。路公 【 文贞公。】 识古今，危难心不怠。属车乍蒙尘，七闽尽戎垒。粤西已踰年，其岁直丁亥。侵寻各自拥，迫蹙限厓海。厦门绝岛中，大泽一空礨。新历尚未颁，国疑更谁待。遂命畴人流，三辰候光彩。印用文渊阁，丹泥胜珠琲。龙驭杳安之，台星陨衡鼐。犹看正朔存，未信江山改。在昔顺水军，光武战几殆，子颜独奋然，终竟齐元凯。叔世乏纯臣，公卿杂鄙猥。持此一册书，千秋戒僚采。
　　【 庄子秋水篇：计四海之在天地间也，不似礨空之在大泽乎。　　左思吴都赋：珠琲阑干。　　后汉书光武纪：光武北击尤来、大抢、五幡于顺水北，乘胜轻进，反为所败。军中不见光武，或云已没，诸将不知所为。吴汉曰：「卿曹努力，王兄子在南阳，何忧无主？」众恐惧，数日乃定。　　吴汉传：吴汉，字子颜。】 

　　○再谒孝陵 

　　再陟神垧下，还经禁岭隈。精灵终浩荡，王气自崔嵬。突兀明楼峙，呀庨御殿开，彤云浮苑起，碧巘到宫回。鼎叶周家卜，符占汉代灾。苍松长化石，黑土乍成灰。城阙春生草，江山夜起雷。兴王龙虎地，命世鄂申才。瞻拜魂犹惕，低徊思转哀。上陵余旧曲，何日许追陪。
　　【 柳子厚游朝阳岩诗：反宇临呀庨。　　唐人小说：马湘至永康县东天宝观，有大枯松，湘曰：「此松后三十余年即化为石。」自后，松果化为石。】 

　　○恭谒高皇帝御容于灵谷寺 

　　肃步投禅寺，焚香展御容。人间垂法象，天宇出真龙。隆准符高帝， 须轶太宗。扫除开八表，荡涤翦群凶。大化乘陶冶，元功赖发踪。本支书胙德，臣辟记勋庸。遗像荒山守，尘函古剎供。神灵千载后，运会百年重。痛迫西周威，愁深朔漠烽。万方多蹙蹙，薄海日喁喁。臣籍东吴产，皇恩累叶封。天颜仍左顾，国难一趋从。飘泊心情苦，来瞻拜跪恭。异时司隶在，可许下臣逢。

　　○赠朱监纪四辅 【 宝应人】 

　　十载江南事已非，与君辛苦各生归。愁看京口三军溃，痛说扬州七日围。碧血未消今战垒，白头相见旧征衣。东京朱祜年犹少，莫向尊前叹式微。

　　○监纪示游粤诗 

　　知君前自广州来，泷水孤云万壑哀。两路攻虔皆不下，一军守岭竟空回。同时金李多骁将，遗事江山只战台。独有临风憔悴客，新诗吟罢更徘徊。

　　○赠邬处士继思 

　　市中问韩康，药肆在何许。床头本草书，门外长桑侣。每吟诗一篇，泠然在云天。笻穿北固雪，艇迷京口烟。六代江山好，愁来恣搜讨。兰荪本独芳，姜桂从今老。去去复栖栖，河东王伯齐。年年寻杜甫，一过浣花溪。
　　【 后汉书第五伦传：客河东，变名姓，自称王伯齐，载盐往来太原、上党，所过辄为粪除而去，陌上号为道士，亲友故旧，莫知其处。】 

　　○昔有 

　　昔有楚项羽，宰割封侯王，徙帝都上游，杀之于南方。大权既分裂，海内争雄强，何况咫尺间，嬴秦尚未亡。时会互反复，壮盛岂有常。感事再三叹，令我一彷徨。魏政昔浊乱，兵甲兴尔朱，唐臣多险浮，全忠肆诛屠。贪夫分自当，不用重哀吁。河阴与白马，千载同一途。奈此国命何，大势常与俱。天意未可窥，或为真人驱。

　　○杨明府永言 【 云南人】 昔在昆山起义不克为僧于华亭及吴帅举事去而之兰溪今复来吴下感旧有赠

　　绝迹云间日，分飞海上秋，超然危乱外，不与少年俦。阅岁空山久，寻禅古寺幽。干戈缠粤徼，妻子隔宁州。乍解桐江缆，仍回谷水舟。刀寒余斗色，血碧带江流。旧卒苍头散，新交白眼休。同年张翰在， 【 张行人翂之。】 宾客顾荣留。海日初浮屿，吴霜早覆洲。与君遵晦意，不负一匡谋。

　　○送归高士之淮上 

　　送君孤棹上长淮，千里谈经意不乖。卜宅已安王考兆，携书还就故人斋。檐前映雪吟偏苦，窗下听鸡舞亦佳。此日邴原能断酒，不烦良友数萦怀。
　　【 三国志邴原传注：原旧能饮酒，自游学八九年，酒不向口。及临别，师友以原不饮酒，会米肉送原。原曰：「本能饮酒，但以荒思废业，故断之耳。今当远别，因见贶饯，可一饮燕。」于是共坐饮酒，终日不醉。】 

　　○赠刘教谕永锡 【 大名人】 

　　栖迟十载五湖湄，久识元城刘器之。百口凋零余仆从，一身辛苦别妻儿。心悲漳水春犁日，目断长洲夕雁时。独我周旋同宿昔，看君卧起节频持。

　　○郝将军太极滇人也天启中守沾益余于叙功疏识其姓名今为医客于吴之上津桥言及旧事感而有赠

　　曾提一旅制黔中，水蔺诸酋指顾空。入楚廉颇犹未老，过秦扁鹊更能工。风高剑气蛉川外，水沸茶声鹤涧东。桥畔相逢不相识，漫将方技试英雄。
　　【 隋书史万岁传：入自蜻蛉川。】 

　　○孝陵图 【 有序】 

　　【 重光单阏二月己巳，来谒孝陵。值大雨，稽首门外而去。又二载昭阳大荒落二月辛丑，再谒。十月戊子，又谒，乃得趋入殿门，徘徊瞻视，鞠躬而登殿上。中官奉帝后神牌二，其后盖小屋数楹，皆黄瓦，非昔制矣。升甬道，恭视明楼宝城；出门，周览故斋宫祠署遗址。牧骑充斥，不便携笔砚，同行者故陵卫百户束带玉稍为指示，退而作图。念山陵一代典故，以革除之事，实录、会典并无纪述；当先朝时，又为禁地，非陵官不得入焉，其官于陵者，非中贵则武弁，又不能通谙国制；以故其传鲜矣。今既不尽知，知亦不能尽图，而其录于图者且不尽有，恐天下之人同此心而不获至者多也，故写而传之。】 

　　钟山白草枯，冬月蒸宿雾。十里无立椔，冈阜但回互。宝城独青青，日色上霜露。殿门达明楼，周遭尚完固。其外有穹碑，巍然当御路。文自成祖为，千年系明祚。侍卫八石人，祗肃候灵辂。下列石兽六，森然象卤簿，自马至狮子，两两相比附。中间特崒嵂，有二擎天柱，排立榛莽中，凡此皆尚具。又有神烈山，世宗所封树。卧碑自崇祯，禁约烦圣谕。石大故不毁，文字犹可句。至于土木工，俱已亡其素。东陵在殿左，先时懿文祔。云有殿二层，去门可百步。正殿门有五，天子升自阼。门内庑三十，左右以次布。门外设两厨，右殿上所驻。祠署并宫监，羊房暨酒库。以至各廨宇，并及诸宅务。东西二红门，四十五巡铺。一一费搜寻，涉目仍迷瞀。山后更萧条，兵牧所屯聚。洞然见铭石，崩出常王墓。何代无厄菑，神圣莫能度。幸兹寝园存，皇天永呵护。奄人宿其中，无乃致亵污。陵卫多官军，残毁法不捕。伐木复撤亭，上触天地怒，雷震樵夫死，梁压陵贼仆。乃信高庙灵，却立生畏怖。若夫本卫官，衣食久遗蠹，及今尽流冗，存两千百户。下国有虮臣，一年再奔赴，低徊持寸管，能作西京赋。尚虑耳目褊，流传有错误。相逢虞子大，独记陵木数。未得对东巡，空山论掌故。
　　【 后汉书光武纪：流冗道路。　　卢仝月蚀诗：地上虮虱臣仝，告诉帝天皇。　　后汉书虞延传：光武东巡，路过小黄，高帝母昭灵后园陵在焉。时延为部督邮，诏呼引见，问园陵之事。延进止从容，占拜可观，其陵树株蘗，皆谙其数，俎豆牺牲，颇晓其礼，帝善之。　　史记司马相如传：宜命掌故悉奏其义而览焉。汉书音义曰：掌故，大师官属，主故事者。】 

　　○十庙 【 鸡鸣山下有帝王功臣十庙，后人但谓之十庙。】 

