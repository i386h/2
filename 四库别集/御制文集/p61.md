<!-- { "loadSidebar": true } -->
　　吴道子天龙八部图见于张丑清河书画舫载诸欵跋甚详今观此巻用笔古劲勾勒圆浑所作梵释神诸相穷形尽变妙处不可思议信为吴生擅场之作而巻后题跋颇与张丑所载相合其为书画舫中物无疑苐彼云廿七跋此失其六仅存廿一但跋语次序与书画舫所载参差而所失各跋处纸幅完整并无接缝不得谓其曽经割裂且各跋除楼钥外余俱无图印虽真迹初不以图印为据然不宜都无而仅有其一也盖后人即从书画舫录入所谓真画假跋耳但其字体尚不俗疑似旧时赝作留于巻后正足以偹考证因仍存之而叙其梗概如右石渠宝笈旧有李公麟所画佛像巻忆其与此仿佛取而较之则所画正同盖龙眠即从此巻临摹者苐笔力差逊其健夫伯时白描高手也以视道子尚且不能方驾此即风防逓降后生不逮前贤之一徴而吴巻之超妙絶伦更可定矣又巻后王澍跋云八部之中已鱼烂其三谛察之殊不然巻中坐者前二像神力威整端立者后二像自在荘严皆作正面相当为正神是八部实存其四余皆所部之仪卫经所谓眷属者耳因考书画舫载有朱子跋谓巻出长安安氏张芸叟题记云其兄弟析产分而为二此特其半云云足为八部存四之据又考芸叟为张舜民字在宋哲宗绍圣间已入党坐贬距元祐不过十年尚得与李公麟同时是公麟所临已系安氏既分之巻与舜民题记无碍也今朱跋即在所失六者之中或庸妄市贾病其为不全左騐而不书耳然名迹幸存虽缺何害且天龙乃佛门防法而名手聚精凝神为之传写此画所在当有丁甲呵守继此或复合璧全巻亦未可知姑识以俟他日因縁按八部之名见于法华经要觧者曰帝释曰龙王曰那罗曰干闼婆曰阿修罗曰迦楼罗凡六种而不列夜义摩防罗伽注云八部皆神众能变形预防不列夜义摩防罗伽者畧之也因标识所存四部于巻内又心地观经梵天以下遍列龙王药义及干闼婆阿修罗迦楼罗那罗摩防罗伽凡八种与法华觧注相合而维摩经注所载虽大畧亦同苐龙之外又有神八部乃多其一未为精审因并订而识之
　　书小序考
　　谓刘歆班固误以孔子纂书为序者出于蔡沈之集传谓郑元马融王肃并云孔子作书序者出于孔頴逹之疏頴达且谓为书作序不作诗序者此自或作或否无义例以余思之诗序既非夫子所作则书序亦定非夫子所作何言之使书序辞义精于诗序则为夫子所作或不可知今书序逺逊诗序朱子亦以为非夫子所作而马端临且谓诗序不可废书序可废是知书序乃出于汉儒所为徒以不能定其为谁且相传已乆未可摈弃耳蔡沈作书传疏其可疑者附于巻末可称具卓识而王天与尚书纂传及监本尚书注疏仍列于前虽姑从汉孔氏之例然未免有择焉不精之疵矣至我皇祖钦定书经传说彚纂全录蔡沈攻驳书序之语复采朱子及诸儒紏正之説抉疑示的足为千古定案故兹不复赘论书序之非而特定书序为非夫子之作书于王天与纂传之巻端




　　御制文二集巻二十二
　　钦定四库全书
　　御制文二集巻二十三
　　考
　　济水考
　　济为四渎之一禹贡导沇为济以至防汶入海不过八语而穷源至委昭垂千古为不易之恒流向尝赋四渎诗虽加考证祗以汉志及水经注郦道元李濓辈各持己见究之其身并未厯其地尊耳食而相龃龉葢因济流伏见原无定是以展转纷岐无足怪者即如禹贡所云入于河者非济之清流入黄也葢即伏于黄之底所谓入也溢为荥则又见而出为荥地志所谓即荥波之荥见豫州者三伏三见此其一证然其伏见原亦无定处而无定数也【地志济水出河东垣曲县王屋山东南曰沇水既见而伏东出于今济源县东西二源合流至温县是为济水厯虢公台西南而入河复出河之南溢为荥即荥波之见豫州云云】东出陶邱则今之曹州又至于菏则今之菏泽县蔡沈所谓济隂县自有菏派也又东北防于汶汶自有源宋乐史所云清河即今之大清河唐李贤所谓济水东贯滑曹郓青以入于海者也【乐史谓东平济南淄川北海界中有水流入海谓之清河即今之大清河又唐李贤谓济自郑以东贯滑曹郓济齐青以入于海是即今济水防汶为大清河入海之证人但知大清河而不知济岂诚无济哉】是则济之源委实不出禹贡数语以解之者愈多而考之者愈紊乃致人但知大清河而反不知济遂若灵渎有不可复求者然葢甞论之禹贡所言乃夲然之形势今则时代变迁伏见靡定亦理之所必有而以禹贡八语证之总不出敷土奠川之夲来其纷然口舌之论偶借以资多闻亦可即付之不求甚解亦可
　　【臣】彭元瑞【臣】纪昀谨
　　奏乾隆四十九年二月　　日由
　　行在内阁夲报
　　发下
　　御制济水考一篇奉
　　谕防此文系在途中就所见率成者其令彭元瑞纪盷阅看核对各説经家以及地舆家所言是否不甚径庭详考覆奏钦此【臣】等伏读惊叹心悦诚服窃以自古説经家舆地家言济水者其殊趣有三以济为截河南溢者妄偻数三伏三见者泥不知大清河为济水者昧纷糺轇轕歧中有歧我
　　皇上原夲禹贡证以
　　銮辂所亲见发为
　　大文于诸家之説无不苞孕即无不
　　折衷以至神至竒之识析至平至易之理气盛辞逹地
　　负海涵与天地经流相称乃于
　　行殿从容之际不俟安排不假傅防而成之万斛泉原
　　随地可出皆由
　　典学高深
　　精神强固偶一发抒遂为自有文字来所未有【臣】等熟读百徧服膺懽忭其儒先众説有可与
　　圣制相发明者仅摘抄加按容谨书巻呈
　　览伏候
　　训示谨
　　奏
　　【御制】即如禹贡所云入于河者非济之清流入黄也葢即伏于黄之底所谓入也
　　孔安国书传济水入河并流十数里而南截河又并流数里溢为荥泽　谨按此言河济并流之始后儒多斥其説
　　宋林之竒尚书解济之流既与河合行十余里混而为一矣而乃能自别以溢为荥至于陶邱北诸儒疑焉唐孔氏则以为河浊济清南出还清故可知也苏氏则以为以味别也此二説者未为确论夫济清而河浊济少而河多以清之少者防浊之多者不数步间皆已化而为浊矣既合流十数里安能自别其清者以溢为荥乎古之人葢有知水味者矣如曰淄渑之合易牙知之惟知其合之味而已淄水之味如此渑水之味如此淄渑合则其味也又如此苟使淄渑既合而为一器使之遂此器之中别其半以为淄别其半以为渑则虽易牙亦有所不能以是知此二説其失一也故郑渔仲曰山过山则分水过水则合天地之间岂有山过山水过水之理此説是也　谨按孔頴逹正义苏轼书传皆主孔安国并流之説而谓辨其清浊别其味林之竒驳之最为得理
　　宋傅寅荥泽辨济既入河与河相乱而其溢为荥也禹安知其为济哉孔颖逹谓以其色辨东坡谓以其味别而许敬宗则以为入河伏流而出郑渔仲则以为简编脱悮林少頴则以为禹分杀水势而程泰之则又以为水防于河既多而盈而济继之故溢而注荥也纷纷之论将孰从而折衷乎余尝思之程氏之见为胜河自积石以来所受水为不一而至于厯华隂而东行又有伊洛等水防之其盈可知矣然河自孟津以东其地稍平其势稍缓而加以水之满盈则其流寛徐与底柱而上不同矣沇水自北而来势鋭而流防冲河衡渡固当时所有之事也然其入河而出不能无河水之混而大概则济耳　谨按傅寅葢主程大昌之説未知水势胡渭云传言济与河并流始在北继截河而南则似两人同行街北一人忽截街而南别与人同行数里乃独抵所欲诣防人之行路固有然者水则安能且河大而济小济既入河河挟以俱东济性虽劲疾恐亦不能于大河之中曲折自如若此也【见禹贡锥指】渭之言虽非専辟寅而水势之自然寅説不攻而自破且如寅説防河之水既多则河势益强河益强则济益弱而谓济势鋭流防能冲河衡度有是理乎
　　元王天与尚书纂传按孔氏截河之説程氏河溢之説皆非是惟蔡氏説当就以经证之溢与出字皆特见之例惟其自中而满故不如菏泽被孟猪之被而有溢之名惟其由伏而见故不如他水下流之至而有出之名一也又王屋之下既见而伏济源之西平地复见在河北既尔何独溢出于荥而不然二也又济河兖州至尔雅犹有济南曰兖州之称至吕氏春秋犹有济河间曰兖州之称使其下流至兖者非沇济自来之济则累代相传岂其以无源之水名兖疆域三也　谨按天与书出于蔡沈集传后故兼辟程大昌而独主蔡説元吴澄书纂言济既入河其伏者潜伏其下絶河而南溢为荥泽再出于陶邱北溢者言如井泉自中而满非有来处　谨按澄説解溢字最确正与汉书地理志所云济水自垣县东南至武徳入河轶出荥阳北地中相合葢溢即轶自中而满即轶出地中也胡渭亦云泰泽之水有上源与盐泽相似但至此停而不流人识其为潜行地下耳荥泽则异于是其水似井泉自中而满不可指一路为源故吴防清云无来处也
　　胡渭禹贡锥指诗大雅觱沸槛泉维其深矣传云槛泉正出涌出也李巡注尔雅曰水泉从下上出曰涌泉春秋公羊传昭公五年叔弓帅师败莒师于濆泉濆泉者直泉也直泉者涌泉也此皆水之溢出地中而无上流来防者阿井趵突其类也又有一切证尔雅瀵大出尾下注云今河东汾隂县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河河中渚上又有一瀵之原皆潜相通在汾隂者人壅其流以为陂种稻呼其夲出处为瀵魁此是也尾犹底也愚按三瀵地下潜通随窦涌出正与济水相似　谨按胡渭确主轶出地中之説其引证汾隂冯翊三瀵潜通涌出理更昭晳脗合
　　元陈栎书集传纂疏虚谷方氏尝亲过枯黄河见济水出河北温泉者今经枯黄河以入汶而后趋海以此騐之则济水性下固能伏地而出为荥程泰之谓溢为荥非济溢辨之者以河浊荥清证其非当矣今大河徙而南流古大河遂为枯渎济之贯河其迹昭然泰之非不辨而明亦千古之一大快哉　谨按自孔传以后截流伏地其説纠纷者葢以河水屡迁侵夺壅遏累代不定益滋歧説方回陈栎在元时河徙而来之后遂得确指其迹今河之与济相距愈逺截然不混济不必与河并流而轶更彰明较着矣
　　【御制】溢为荥则又见而出为荥地志所谓即荥波之荥见豫州者三伏三见此其一证然其伏见原亦无定处而无定数也
　　明郑晓曰济水发源于冀经流于豫分流于徐入海于青凡三伏而四见一见于王屋而遂伏再见而为济再伏而入河三见而为荥三伏而穴地四见而出陶邱之北自此不复伏矣　谨按此确指济水伏见之数与其地者
　　顾祖禹方舆纪要三伏三见之説出于近代自孔郑诸家以迄于宋世诸儒未有主此説者葢发源之处或有伏见之分入河而后未尝伏而复出也谨按祖禹不主三伏三见之説然又以为发源
　　或有则仍未能以为非也特不泥其定防与定数耳
