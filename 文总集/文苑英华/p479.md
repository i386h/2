<!-- { "loadSidebar": true } -->
　　勑具官杨授乃睠胶庠文学所聚聿求临长必在通儒以授洛下髙才关西冠籍台庭袭庆士族扬芳守欹噐之不盈蹈黄裳之元吉策名筮仕垂四十年流落栖迟失骞翥势所嗟暮齿久困穷途勉当文理之朝莅乃成均之职我惟求旧尔徃崇儒载推尚齿之恩仍假纳言之任噫名之籍今无闻焉丘园之秀为我属意敬承休命以振斯文可依前件
　　司业
　　授崔挹成均司业制　　　　李　峤
　　鸾台大中大夫使持节博州诸军事守博州刺史崔挹懐才抱噐悦礼敦诗博究毁陵深穷壊壁秦章汉绶虽践吏途鲁衣宋冠无辍儒行虎门齿胄蚁术横经重道尊师于是乎在宜罢外台之任俾升上庠之秩可行成均司业散官如故主者施行
　　授郑谞国子司业制　　　　苏　颋
　　黄门银青光禄大夫宋王府长史上柱国襄城县开国伯郑谞纯固仁厚温恭雅实尝覧坟籍克脩言行玳筵承宠已叅佐于王门琼林讲艺用周旋于师氏可行国子司业散官勲封如故主者施行
　　授裴巨卿国子司业等制　　孙　逖
　　门下朝议大夫著作郎裴巨卿厚德驯行性与淳和朝请大夫殿中丞上柱国张九臯雅量清才体合明允咸推逺【一作达】识皆有令名能励节于朝廷将致羙于兄弟诗书是悦宜当六学之师章奏惟难更擅一台之妙巨卿可国子司业九臯可尚书职方郎中散官勲如故授裴廸太仆卿元镐京兆少尹卢玭国子司业
　　等制　　　　　　　　　薛廷珪
　　勑具官裴廸等天子擢侯府之彦升诸周行抡材奬劳斯谓彛制逮于搜索沦滞羽仪胶庠四面取人一时慎选以廸卿材应聘儒席称珍以镐幕画有闻賔荣具羙以玭华宗辉誉官路流芳各负所长求伸其志而诸侯之府裨賛是繄验安刘戴舜之功见难进易退之道太仆御侮贰尹优贤司成古官歴代清选唯尔三子来服训词交脩厥官以称我意可
　　文苑英华卷四百
　　钦定四库全书
　　文苑英华卷四百一　　　宋　李昉等　编环衞一
　　诸卫上将军
　　授张奉国上将军皇城留守制　元　稹
　　勑环太防诸星有上将次将之例所以拱衞宸极谁何不若【句】予置上将军以御侮率是道也前皇城留守张奉国谦能养勇明以资忠卑飞翕翼于未击之前痛心疾首于见危之际常【一作能】擒狡猾克定妖氛行赏计功屡升荣级朕爱其忠厚难以外迁稍移娄胃之间不失爪牙之任为吾守禁勉尔干城可检校兵部尚书兼左卫上将依前充皇城使
　　授李演左卫上将军制　　　白居易
　　勑王者法钩陈设环列非勲勤之将信近之臣则何以久张爪牙转置肘腋者也具官李演常从德宗皇帝南搜于梁籍名功臣谓之定难洎出分戎律入拱宸居内外周旋不懈于位交防之下周庐肃然今之转迁示益亲信移领左广仍叅夏卿夫八屯之警廵七萃之勤堕【集作惰】尔为其正尽得察之宜惜前劳无隳乃勣【集作力】可依前件
　　授韩公武右骁衞上将军制
　　勑朝散大夫检校左散骑常侍兼右金吾衞将军御史大夫上柱国赐紫金鱼袋韩公武我元老之令子也孝于家忠于国故出则秉旄钺入为执金吾宠任益崇谦敬弥着而勤于夙夜疾疠所侵上陈表章乞就颐飬夫环列之卫【集作卫之列】心膂之臣虽亲信之寄则同而劳逸之间或异宜辍繁重俾从便安可检校左散骑常侍兼右骁卫将军御史大夫散官勲如故
　　授左卫上将军满存特进检校司徒仍复长城郡开国公食邑三千户制　钱　珝
　　勑昔孟明视荀林父之为将也获罪于二君或败以见囚或归而请死彼秦穆晋景之为君卒能宥而复用朕虽凉德寜昧于诸侯之覇者哉具官满存顷列将坛颇懐臣节且闻禁斯有功能【一作斯甚有经】未尝敢骄【一作骄矜】欲保勲绩而尔之前事人亦公言幸无争防之盟但逼自焚之势洎乎连坐得以惟轻惧罪而不懈于心补过而愿陈其力是用徴为环尹兼复疏封载加论道之名俾重弃瑕之典庻乎有位知我念功可
　　授寜逺军节度使盖寓左武衞上将军制
　　前　人
　　勑环卫之设贵同命卿有以大将军之名加其秩者赏典弥重具官盖寓凡天下统帅将佐勤劳每至赏勲鲜当仗钺吾以克用亊君有伟节匡国有大功而寓预谋必忠推诚必顺致我藩后光于册书是以特越旧章授之师律颇能谦让复愿改张得不表以宠休陟居戎列仍遂三之请俾圗始卒之心直举训辞是为嘉善可授右威衞上将军契苾璋威卫上将军制
　　薛廷珪
　　勑具官契苾璋尚齿酬劳固闻于戎典念功求旧式劝于后生朕尝因坐朝周视百辟有峩冠担珪华发承弁鹰扬鹗立于墀庑之上者一旦便殿询于宰臣且曰卫将军璋也夙号良将实着军功尝拥节旄兼闻善政自处之环卫委以腹心辟彼污莱尽作文王之囿化其士卒皆为君子之营而耆艾服勤班资不称积薪之叹达我听闻俾升上将之尊不假三师之贵吾于尔軰无吝优恩勉服轩裳共致寜谧可
　　左右卫大将军
　　授嗣郑王希言右卫大将军制　苏　颋
　　门下银青光禄大夫仆卿贠外置同正员上柱国嗣郑王希言才推近属行禀中和用沈厚以为谋体直方而成器频升列棘之位尝践执金之秩歴官斯久更事逾深必在亲贤用膺心膂宜领右军之寄仍直大将之任可云麾将军守右卫大将军勲封如故
　　金吾卫大将军
　　授乌薄利左金吾卫大将军制　李　峤
　　鸾台冠军大将军行右豹韬卫将军员外置检校源头州督良乡县开国男乌薄利族茂蕃庭位叅朝佐懐恩慕化守义全忠宜锡殊荣以旌美烈可左金吾衞大将军主者施行
　　授河内髙平王重规等大将军制
　　鸾台昔程李二将分领东西之宅周邵两藩并行南北之化兼此重务允归贤戚右金吾衞大将军兼检校洛州长史上柱国河内郡王懿宗司属卿兼检校并州长史上柱国髙平王重规并麟趾英髦犬牙良翰承朱绂之宠命奉玈【一作铜又作彤】弓之征伐勲藏天府名入史图或谁何警廵防昼夜之倦或敦叙宴翼协亲疎之理题舆河辅而桴鼓希闻别乗汾阳【一作坰】而狴牢不葺勤诚着于文武美绩宣于内外爪牙任切都辇寄深求贤审官不逾伯叔之国叶心共理伫观兄弟之政懿宗可左金吾卫大将军依旧检校洛州长史重规可右金吾卫大将军依旧检校并州长史勲封并如故主者施行
　　授李延昌左金吾卫大将军制　苏　颋
　　黄门兵戈之容是凭于师律舆马之饰允属于徼廵自匪周才孰当兹任卫尉卿兼检校左金吾卫大将军上柱国李延昌倜傥为用坚刚立诚学优典坟言综韬略贾勇闻义则轻于九死好谋尽忠则隐如一敌自膺刺奸之宠雅叶弹违之务正名不拜何以光于执金教战或防何以励其投石宜践迹于中尉俾畴能于亚夫可右云麾将军守左金吾衞大将军勲封如故仍充朔方后军大总管
　　授王斛斯兼左金吾衞大将军制
　　孙　逖
　　门下左羽林大将军兼范阳大都督府长史充范阳节度经略度支营田副大使王斛斯推诚励节好勇能谋政必有经举无遗策久镇幽朔勤修训练既摧凶以制胜亦懋赏以畴庸而环衞之职金吾尤重宜承后【一作优】命以宠中权可守左金吾衞大将军兼范阳大都督府长史余如故
　　骁衞大将军
　　授郭防瓘右骁卫大将军等制　苏　颋
　　黄门有功必赏劝所以教人立志为邦作程者也云麾将军检校右骁衞将军兼北庭都防瀚海军经略使全山道副大揔管招慰营田等使上柱国太原县开国公郭防瓘宣威将军守右骁衞羽翊府中郎将检校伊川刺史兼伊吾军使借紫金鱼袋上柱国介休县开国公郭知运等负将帅之才展熊罴之效义烈忠壮以询其谋【一作以询其诚】智谋勇敢不其策顷者邉【一作某】庭之际孤城独守戎羯困乏岁时围逼矢石交下金汤自坚防甘汉之所歴懐范羌而莫至独能宣我王命殚其士力不顾左殷仍于右断厥功至矣朕甚嘉之宜登絶席之任方盛题坐之礼防瓘可冠军大将军右骁衞大将军知运可云麾将军右骁衞将军余各如故仍各赐衣一副并金带主者施行
　　授张直方左骁衞大将军制　杜　牧
　　勑朕据南面之尊制一代之命先谨【集作讲】百官之法后行【集作理】四方之政若有罪不问是倒持大阿有顽不磨是废去砥石则拱视天下何以为理云麾将军起复检校刑部尚书兼右羽林军统军御史大夫张直方席其先人任为边将披诚向阙执玉来朝近臣劳郊大匠理第典兵于禁门之内立侍于交防之中校其宠荣无与等比而乃每轻法检恣为遨荡擅去宿衞潜逰异县有司问状持舌不言以至再三姑引阙古人有云语人必于其伦观过各于其党念其生自戎族素不镌琢既触法网亦可矜容加膝坠泉予常自慎小惩大诫尔宜知恩不失将军之荣仍存兼官之重足得湔洗以俟甄升可银青光禄大夫检校刑部尚书兼左骁卫大将军御史大夫
　　授前左千牛衞大将军李镕右骁卫大将军右千牛将军江继美加兼检校右散骑常侍制
　　钱　珝
　　勑具官李镕等大将军之设有以揔勲翊折冲之属者有以司禁衞门籍之法者非严谨恭愿不可輙居以镕处交防之门有勲可庇严而能谨盖禀于家以继美当珠之名有勇可使恭而且愿复秉于心咸以羙材俾迁上列兼秩之宠劝善并行可
　　授刘思谦骁衞大将军李瓘金吾将军等制
　　薛廷珪
　　勑具官刘思谦等大将军齐之三公执金吾汉之中尉或分黄麾坐正殿之前或佩横刀立天子之侧亲近宠贵莫之与京以思谦等昔在艰难不渝风雨克保臣节能知武经而瓘祖考勲名功格上下副朕基构克勤班行清修自持儒雅有守朕言念后生遘诸多艰朝施劳于旄莫置位于公侯独尔寂寥未闻熏灼自待之意何其伟欤赏延之典兹用歉欝属有虗位先求旧人俾升喉舌之官以申带砺之防尔其服我宠光为吾心腹侍衞廵警勉于在公伫闻恪居
　　领军大将军
　　授杜叔良左领军卫大将军制　元　稹
　　勑十二衞大将军典掌禁旅张皇六师犹藩垣之捧宸极也为任不细是以出则授以弧矢靖烽燧于边庭入则委以爪牙领貔貅于魏阙中外递用佥谓恩荣前朔方灵盐定逺等城节度副大使知节度事观察处置押蕃落等使元从奉天定难功臣开府仪同三司检校工部尚书兼灵州大都督府长史大夫上柱国安定郡王食邑三千户杜叔良将门之子不坠弓裘颇阅诗书素明韬略顷以五原近防御侮才难遂俾敺攘实资毅勇星霜屡换节制斯勤虽不立奇功而无忘慎固尚多毗倚乃命徼廵勉服新恩以彰前効可骠骑大将军行左领军衞大将军元从功臣勲封如故
　　授前左武衞将军李俦左领军衞大将军前右监门卫大将军江继美左领军衞大将军制
　　钱　珝
　　勑具官李俦等王者之居率先警衞将军之令必胜戒严俦与继美皆以綘服青绶常立于西序矣在列甚谨其勤亦多戎容颇称于抱材家食且闻其处困故以左右领军之命并而进之兼罢秩巳来为日斯久咸从迁陟用举滞淹可
　　千牛大将军
　　授前威勇军节度都指挥使杨承袭左千牛衞大将军制
