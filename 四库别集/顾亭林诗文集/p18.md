<!-- { "loadSidebar": true } -->
　　关中故多豪杰之士，其起家商贾为权利者，大抵崇孝义，尚节槩，有古君子之风，而士人独循循守先儒之说不敢倍。嘉靖中，高陵、三原为经生领袖，其后稍衰。而一二贤者犹能自持于新说横流之日，以余所闻李君，盖可谓笃信好学而不更其守者邪？李氏之先，山西之洪洞人，元时迁美原，洪武初，县废，为富平人。数传至君之曾祖讳朝观者，为边商，以任侠着关中，与里豪争渠田，为齮龁以死。而君之祖讳希奎，走阙下上书愬，天子直其事，大猾以次就法，报父雠，名动天下，乃其家遂中落。至君之考讳效忠，中武举，稍复振。君始以文补邑诸生。君少而刚方，绩学不怠。当万历之末，士子好新说，以庄、列百家之言窜入经义，甚者合佛老与吾儒为一，自谓千载绝学，君乃独好传注，以程、朱为宗。既得事恭定冯先生，学益大进。君事亲孝，其于诸父昆弟恭而有让，待人以严而引之于道，治家冠婚丧祭一如礼法，以是年虽少，乡人重之如王彦方、黄叔度焉。崇祯七年四月壬午以疾卒，年二十七。君卒之三月，而关中大乱。君之考武举君以哭子继君以没。而寇至里中，妣杨氏与族人登楼，并焚死。李氏之门合良贱死者八十有一人。呜呼，憯矣！而孤子因笃方三岁，迪笃二岁，从其母田氏走之外家以免。其后因笃既长，乃折节读书，已为诸生，旋弃之。为诗文，有闻于时，而尤潜心于传注之书，以力追先贤。盖近年以来关中士子为大全、蒙引之学者，自君父子倡之。君没越十有三年，十月癸酉，因笃始葬君于韩家村东南之新阡。因笃既与昆山顾炎武为友，且数年，而曰：「吾先人之墓石未立，将属之子。」炎武不敢辞，乃为之撰次，其详则因笃之状存焉。君讳映林，字晖天。其没也，乡人私谥曰贞孝先生。孙男三人：汉、渭、泗，铭曰：
　　李氏之先，以节侠闻。及至于君，乃续斯文。刊落百氏，以入圣门。好义力行，乡邦所尊。何不永年，遭室之焚。有封若堂，于韩之原。惟德绳绳，在其后昆。

　　○谒攒宫文一 

　　伏念臣草野微生，干戈余息。行年五十，慨驹隙之难留；涉路三千，望龙髯而愈远。兹当忌日，祗拜山陵。履雨露之方濡，实深哀痛；睠松楸之勿翦，犹藉神灵。敢陈于沼之毛，庶格在天之驭。臣某谨言。

　　○谒攒宫文二 

　　自违陵下，即度太行，远历关河，再更寒暑。兹以孟秋之望，重修拜奠之仪。身先旅鴈，过绝塞而南飞；迹似流萍，随百川而东下。感河山之如故，悲灌莽之方深！庶表忱思，伏祈昭鉴！

　　○谒攒宫文三 

　　臣炎武，臣因笃，江左竖儒，关中下士。相逢燕市，悲一剑之犹存；旅拜桥山，痛遗弓之不见。时当春暮，敬撷村蔬，聊摅草莽之心，式荐园陵之事。告四方之水旱，及此弥年；乘千载之风云，未知何日？伏惟昭格，俯鉴丹诚！

　　○谒攒宫文四 

　　自违陵下，今又八年。濩落关河，差池烽火，想遗弓而在望，怀短策以靡前。每届春秋，独泣苍梧之野；多更甲子，仍怜绛县之人。朔气初收，光风渐转，敬羞薀藻，重展松楸。虽鼎俎之久虚，幸罘罳之未坏。黄图如故，乍惊失鹿之辰；白首无归，终冀攀龙之日。仰凭明命，得遂深祈。

　　○华阴县朱子祠堂上梁文 

　　盖闻宣气为山，众阜必宗乎乔岳；明征在圣，群言实总于真儒。自夫化缺三雍，风乖四始。两汉而下，虽多保残守缺之人；六经所传，未有继往开来之哲。惟绝学首明于伊雒，而微言大阐于考亭，不徒羽翼圣功，亦乃发挥王道，启百世之先觉，集诸儒之大成。然而代运当屯，蓍占得遯。官方峻直，难久立于朝端；祠禄优游，每自安于林下。睠此云台之侧，实为寄禄之邦。子静书中，羡希夷之旧隐；启蒙序末，题真逸之新名。虽风声远隔于殊方，而道德实同乎一统。家传户诵，久已无间寰区；春祀秋尝，独此未瞻庙貌。于是邑之荐绅耆旧，以及学士青衿，无不博考遗编，深嗟阙典，睇琳宫之绚烂，悲木铎之幽沉。爰有廷揆张君、山史王君搜采于前，子德李君、适之宋君宣扬于后；而会炎武跋涉关河，留连原巘，发遐情于五岳，寻坠绪于千年。即云台旧院之西，度香火专祠之地，重邀茂宰 【 华阴令迟维城】 ，赞此良图。萃人力以作新，捐缗钱而倡导，卜神涓吉，庀材效工。右带流泉，来惠风之习习；前凭岳麓，状盛德之峨峨。将使俎豆增崇，章逢无绝，敬泚衰芜之笔，式陈邪许之辞。

　　●亭林文集卷之六 【 补遗】 

　　军制论 
　　形势论 
　　田功论 
　　钱法论 
　　子胥鞭平王之尸辨 
　　顾与治诗序 
　　方月斯诗草序 
　　天下郡国利病书序 
　　肇域志序 
　　下学指南序 
　　吴才老韵补正序 
　　书故总督兵部尚书孙公清屯疏后 
　　广师 
　　与卢某书 
　　答友人论学书 
　　与友人辞往教书 
　　规友人纳妾书 
　　答徐甥公肃书 
　　与杨雪臣 
　　与戴耘野 
　　与潘次耕 
　　答毛锦衔 
　　与毛锦衔 

　　○军制论 【 乙酉岁作】 

　　法不变，不可以救今已。居不得不变之势，而犹讳其变之实，而姑守其不变之名，必至于大弊。今日之军制，可谓高皇帝之军制乎？其名然，其实变矣。而上下相与守之至于极，而因循不改，是岂创制之意哉？高皇帝云：「吾养兵百万，不费民间一粒。」自今言之，费乎不费乎？百万之兵安在乎？而犹以为祖制则然，此所谓相蒙之说也。尝考古春秋、周礼寓兵于农之说，未尝不喟然太息，以为判兵与农而二之者，三代以下之通弊；判军与兵而又二之者，则自国朝始。夫一民也，而分之以为农，又分之以为兵，是一农而一兵也，弗堪；一兵也，而分之以为军，又分之以为兵，是一农而二兵也，愈弗堪；一兵也，而分之以为卫兵，又分之以为民兵，又分之以为募兵，是一农而三兵也，又益弗堪。不亟变，势不至尽驱民为兵不止，尽驱民为兵，而国事将不忍言矣。二祖之制：京师设都督府五，卫七十二；畿甸设卫五十；各省设都指挥使司二十一，留守司二，卫百九十一，守御屯田群牧千户所二百十有一；边徼设宣慰安抚长官司九十五，番夷都司卫所百有七。以五千六百人为卫，千一百二十人为千户所，百十有二人为百户所，给军田，立屯堡，且耕且守。人受田五十亩，赋粮二十四石，半赡其人，半给官俸，及城操之军有儆，朝发夕至。若是，天下何病乎有兵，而又乌乎复立兵？久安弛备，政圮伍虚。正统末，始令郡县选民壮。弘治中，制里佥二名若四五名，有调发，官给行粮。正德中，计丁粮编机兵银，人岁食至七两有奇，悉赋之民。此谓之机快民壮。而兵一增，制一变。又久备益弛，盗发雍豫，蔓延数省。民兵不足用，募新兵倍其糈，以为长征之军，而兵再增，制再变。屯卫者曰：我乌知兵？转漕耳，守御非吾任也。故有机壮而屯卫为无用之人。民壮曰：我乌知兵？给役耳，调发非吾任也。故有新募而民壮为无用之人。臣尝合天下卫所计之，兵不下二百万。国家有兵二百万，可以无敌，而曾不得一人之用；二百万人之田，不可谓不赡，而曾不得一升一合之用。故曰：高皇帝之法亡矣。然则将尽卫所之军而兵之，官而将之乎？曰不能。抑将尽卫所之军而废之，田而夺之乎？曰不能。请于不变之中，而寓变之之制，因已变之势，而复创造之规。举尺籍而问之，无缺伍乎？缺者若干人？收其田，以新兵补之。大集伍而阅之，皆胜兵乎？不胜者免，收其田，以新兵补之。五年一阅，汏其羸，登其锐，而不必世其人。若然，则不费公帑一文，而每卫可得若干人之用，推之天下，二百万之兵可尽复也。矧今日驻跸南中挽漕之卒，岁省数倍，以为兵则强，以为农则富，而不及时之宜一为变通，俾此百十万人袭兵之名，糜兵之食，而不能张弮注矢，为国家毫毛之用，是国家长弃此百十万人，并此百十万人之田，而终世不复也。则物力乌得不诎？军政乌得不窳？又何以兆谋敌忾，成克复之勋哉？

　　○形势论 

