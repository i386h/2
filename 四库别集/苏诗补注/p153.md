<!-- { "loadSidebar": true } -->
　　仰看屋【汉书盖寛饶传在许伯座仰视屋而叹南史梁衡山侯恭传仰眠牀上看梁屋而著书千秋万嵗谁传此者】围尺竹【刘禹锡诗青松鬰成坞修竹盈尺围】孤鸾别鹄【陶渊明诗知我故来意取琴为我弹上弦惊别鹄下弦离孤鸾】
　　琴枕
　　清眸作金徽素齿为玉轸响泉竟何用金带常苦窘斓斑渍珠泪宛转堆云鬒君若安七弦应弹卓氏引慎按此诗施氏原本不载今从新刻续补上巻因题附录
　　留别亷守
　　编萑【别本作雚非】以苴猪墐涂以涂之小饼如嚼月中有酥与饴悬知合浦人长诵东坡诗好在真一酒为我醉宗资
　　亷守【傅纪年录载亷守张左藏而逸其名当是从武职改知州者】
　　缾笙【并引】
　　庚辰八月二十八日刘几仲饯饮东坡中觞闻笙箫声杳杳若在云霄间抑扬往返粗中音节徐而察之则出于双缾水火相得自然吟啸盖食顷乃巳坐客惊叹得未曾有请作缾笙诗记之
　　孤松吟风细泠泠独茧长缫女娲笙陋哉石鼎逢弥明蚯蚓窍作苍蝇声缾中宫商自相赓昭文无亏亦无成东坡醉熟呼不醒但云作劳吾耳鸣
　　刘几仲【爵里未详】女娲笙【礼记明堂位女娲之笙簧疏女娲氏风姓承庖犠制度始作笙中簧】石鼎【韩愈石鼎聨句序道士轩辕弥明与刘师服侯喜相遇指石鼎赋诗弥明云时于蚯蚓窍防作苍蝇鸣】无亏成【庄子齐物论有成与亏故昭氏之鼔琴无成与亏故昭氏之不鼓琴也慎按傅纪年录先生于庚辰七月到亷八月被命授舒州团练副使移永州安置其别亷月日自明计其居亷州不及两月也】
　　欧阳晦夫遗接防琴枕戯作此诗谢之
　　携儿过岭今七年晚【一作逺】途更着黎衣冠白头穿林要藤防赤脚渡水须【一作愁】花缦不愁故人惊絶倒但使俚俗相恬安见君合浦如梦寐挽须握手俱汍澜妻缝接防雾縠细儿送琴枕冰徽寒无且寄陶令意倒载犹作山公看我懐汝隂六一老眉宇秀发如春峦羽衣鹤氅古仙伯岌岌两柱扶霜纨至今画像作此服凛如退之加渥丹尔来前辈皆鬼录我亦带脱巾欹寛作诗颇似六一语往往亦带梅翁【一作公】酸
　　黎衣冠【太平寰宇记海南风俗男子则髽首挿梳带人齿为璎饰绩木皮为衣女人以五色布为防以斑布为裙号曰都笼】仙伯【杜甫诗诸公乃仙伯杖藜长松隂】










　　苏诗补注巻四十三
　　钦定四库全书
　　苏诗补注巻四十四　翰林院编修查慎行撰古今体诗四十三首【庚辰九月离亷州歴藤梧广韶是冬在韶州度嵗明年辛巳正月度岭作】
　　慎按年谱谓先生于庚辰嵗除度岭然考之全集有九成台铭及南华长老题名乃建中靖国元年正月一日所作则在韶州度嵗可知
　　次韵王郁林
　　晩途流落不堪言海上春泥手自翻汉使节空余皓首故侯在有頽垣平生多难非天意此去残年尽主恩误辱使臣相抆拭宁闻老鹤更乘轩
　　王郁林【名失考舆地广记郁林州古蛮夷之地秦立桂林郡宋开宝七年废党牢二州入郁林九域志广南西路郁林郡军事治南流县西南至亷州二百里】拭【汉书朱博传为左冯翊长陵大姓尚方禁少时尝盗人妻被斫创着其颊府功曹受其赂白除禁调守尉博闻知以他事召见视其面果有瘢博辟左右问禁是何等创也禁自知得情叩头伏状博笑曰大丈夫固时有是冯翊欲洒卿耻拭用禁能自效不禁且喜且惧对曰必死博因亲信之以为耳目注云拭摩也】
　　藤州江上【一作下】夜起对月赠邵道士
　　江月照我心江水洗我肝端如径寸珠堕此白玉盘我心本如此月满江不湍起舞者谁欤莫作三人看峤南瘴疠【一作毒】地有此江月寒乃知天壤间何人不清安牀头有白酒盎若白露漙独醉还独醒夜气清漫漫仍呼邵道士取琴月下弹相将乘一叶夜下苍梧滩
　　邵道士【名彦肃见本集诗题下】径寸珠【云笈七籖真人之心如珠在渊众人之心若瓢在水】白玉盘【李白诗小时不识月呼作白玉盘】苍梧滩【汉书地理志苍梧越地元封五年置十三州刺史交州部七郡苍梧乃其一名胜志藤江在藤县源出交阯至邕州左右江至此与绣江合又东流至番禺入海苏子瞻系舟藤城下即此处也有鸭儿滩在县南金环滩在峡内】
　　徐元用使君与其子端常邀仆与小儿过同游东【别本作金讹】山浮金堂戱作此诗
　　昔与徐使君共赏钱塘春爱此小天竺时来中圣人松如迁客老酒似使君醇系舟藤城下弄月镡江濵江月夜夜好山云朝朝新使君有令子真是石麒麟我子乃散材有如木轮囷二老白接防两郎乌角巾醉卧松下石扶归江上津浮桥半没水掲此碧鳞鳞
　　徐元用【按施氏原注元用名畴以余考之畴当作璹东坡倅杭时璹为仁和令姓名载咸淳临安志中此诗起四句正记钱塘事而称使君意此时徐为藤守复于此同游东山也畴与璹偏旁小异两处必有一讹】东山浮金堂【名胜志东山在藤县东一里镡江在县东南唐武德初有宣抚使至此舣舟游慈圣寺以金杯挹井水杯堕井中汲水至干不见杯得一龟长尺二寸宣抚解红帛系其腰放之井祝曰尔若有灵当涨杯出及归至寺门见龟踊跃塘内次日游干亨寺忽见前杯自涧流出是夜风浪忽起船中有一宝剑浮水而去乃名其地曰镡津亦曰剑江】镡江【注详浮金堂下】
　　送鲜于都曹归蜀灌口旧居
　　籋尽霜须照碧铜依然春雪在长松朝行犀浦催收芋夜渡绳桥看伏龙莫叹倦游无驷马要将老健敌千钟子云三世惟身在为向西南说病容
　　鲜于都曹【名字失考】灌口【成都志江水自羊膊山北连甘松至于灌口春耕之际需之如金曰金灌口李膺益州记湔水路西七里灌口山古所谓天彭阙也元和郡县志导江县在成都府西县西二十六里有灌口山灌口镇汉文翁穿湔江溉灌故名】犀浦【元和郡县志犀浦在成都县界垂拱中置犀浦县因李冰所造石犀而名施氏原注云犀浦在郫县不知何据】收芋【杜甫诗紫收岷岭芋】绳桥伏龙【吴船录桥之广十二丈绳长一百二十丈上布竹笆毎数木以一架挂桥于半空大风过之如渔人晒网染家晾彩布之状须舍舆疾步稍从容则震掉不可行方舆胜览绳桥前有翠围山沿江两岸中断李冰凿此以分江水上有伏龙观是冰锁孽龙处】倦游无驷马【汉书司马相如传长卿故倦游又华阳国志载相如题升仙桥云不乗赤车驷马不过汝下也】
　　书堂屿
　　苍山古木书堂屿北出湘水百余步谁为往来亏世界至今人指安禅处岂无惊蛇与飞鸟后来那复知其趣不知我身今是否空记名称在常住
　　书堂屿【按旧志书堂屿有三一在梧州一在韶州曲江县一在仁化县未详孰是考水经湘水出零陵始兴县注云湘漓同源分为二水南为漓水北则湘川今诗云北出湘水百余步当是梧州之书堂屿矣】
　　慎按此诗施氏原本不载今从新刻续补遗上巻编次于此
　　送邵道士彦肃还都峤
　　乞得纷纷扰扰身结茅都峤与仙隣少而寡欲顔常好老不求名语益真许迈有妻还学道陶潜无酒亦从人相随十日还归去万刼清游结此因
　　都峤【司马子防天地宫府图序云三十六小洞天第二十都峤山洞在容州普宁县仙人刘根治之名胜志都峤山在梧州容县南山有八峯有南北二洞南洞寛广平坦北洞差狭为星坛者八中峯絶顶有中宫院】
　　书韩干二马
　　赤髯碧眼老鲜卑囘防如萦独善骑赭【一作赪讹】白紫骝俱絶世马中湛岳有妍姿
　　观大水望朝阳岩作
　　朝阳岩前不结庐下眺江水百步余春泉溅溅出乳窦青莎白石半洿涂不到津头二三日谁知江水涨天墟遥望横杯不敢济岩口正有人罾鱼
　　朝阳岩【元结游朝阳岩记云至零陵爱其郭中有水石之异泊舟寻之得岩与洞以其东向遂以名之焉栁宗元记云由朝阳岩东南水行至芜江可取者三莫如袁家渇诗话总龟朝阳岩在永州城南一里余下临潇水元结取名自为歌云朝阳岩下潇水深朝阳洞中寒泉清零陵城郭夹潇水岩洞幽竒当郡城施昱游记云出永州西门舟行二里不及百步至山顶有上下二岩上岩石广耸植石侧一亭曰观澜过此再歴石磴数十级乃至下岩大江汩汩循其前】
　　慎按纪年录先生于庚辰八月末到亷州作木栰下水歴容藤至梧是嵗复有移永州之命先生谢表亦云先自昌化贬所移亷州又自亷州移舒州节度副使永州居住行至英州复朝奉郎提举成都玉局观云云先生移永州之命当在本年八月以后其曾至永州与否本集及纪年录皆无可考可据者止有此诗而施氏原本又不载外集载杭州巻中不知所据今从新刻续补上巻移编于此俟再攷
　　将至广州用过韵寄迈迨二子【一本无二子两字】
　　皇天遣出家临老乃学道北归为儿子破戒堪一笑披云见天眼囘首失海潦蛮唱与黎歌余音犹杳杳大儿牧众穉四嵗守孤峤次子病学【一作药】医三折乃粗晓小儿耕且养得暇为书扰我亦困诗酒去道愈茫纷纷何时定所至皆可老莫为栁仪曹诗书教氓【一作蛮】獠亦莫事登陟谿山有何好安居与我游闭尸浄洒扫迈迨【迈先生长子时与家属住惠州迨次子时在常州】天眼【释典五眼一肉眼二天眼三慧眼四法眼五佛眼】
　　赠郑清叟秀才
　　风涛战扶胥海贼横泥子胡为犯二怖博此一笑喜问君奚所欲欲谈仁义耳我才不逮人所有聊足巳安能相付与【一作予】过听君误矣霜风扫瘴毒冬日稍清美年来万事足所欠惟一死澹然两无求滑浄空棐几郑清叟【失攷】扶胥【广州志扶胥镇在州城之南】泥子【未详】欠一死【北史陈休卜崇曰吾辈年逾五十职位巳崇惟欠一死耳安能屈首低眉以事阉竖耶又梁僧史世祖宴东府跋陀罗曰贫道客食陛下三十载恩德厚矣所少者一死耳】棐几【晋书王羲之传尝诣人家见棐几滑浄因书之】
　　和孙叔静兄弟李端叔唱和
　　病骨瘦欲折霜髯籋更疎喜闻新国政兼得故人书秉烛真如梦倾杯不敢余天涯老兄弟懐抱几时摅孙叔静【宋史孙鼛字叔静钱塘人用父任登仕按本传载其歴官徽宗朝由福建转运判官召为屯田员外岀提防江东刑狱歴知曹郓单三州施氏原注叔静哲宗朝提举广东常平东坡居惠极意周旋及二子娶晁旡咎黄鲁直女两事可补史传之阙】
　　广倅萧大夫借前韵见赠复和荅之二首
　　生还粗胜虞早退不如疎垂死初闻道平生误信书风涛惊夜半疾病送灾余赖有萧夫子忧懐得少摅萧大夫【龙泉旧志萧世范字器之嘉祐癸夘进士通判防州广州迁广西转运判官其在广州苏文忠公与之游有酬广倅萧大夫诗】胜虞【按三国志虞翻传徙交州在南十余年卒先生虽逺谪犹得生还故云胜虞也】
　　心闲诗自放笔老语翻疎赠我皆强韵知君得异书滔滔沮叟是绰绰孟生余一笑沧溟侧应无愤可摅周教授索枸杞因以诗赠录呈广倅萧大夫
　　邺侯藏书手不触嗟我嗜书终日读短檠照字细如毛怪底昏花悬两目扶衰赖有王母杖名字于今挂仙录荒城古堑草露寒碧叶丛低红菽粟春根夏苗秋着子尽付天随耻充腹兰伤桂折缘有用尔独何损丹其族赠君慎勿比薏苡采之终日不盈匊外泽中干非尔俦敛藏更借秋阳曝【一作暴】鸡壅桔梗一称帝堇也虽尊等臣仆时复论功不汝遗异时谨事东篱菊
