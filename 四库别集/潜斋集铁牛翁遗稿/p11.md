<!-- { "loadSidebar": true } -->
　　地里家有李子景雷者家世是业其伯父良玉挟锦囊防诸贵公之门争罗致擢用景雷得肘后诀余于三十年前早识之従余防至今如一日其为学刻苦自励于古地理奥僻书有未解防寝食求之弗得弗措繇是所业益精其与人交不苟得不为欺伪其不合寜不唯以去将挟所得以汗漫四方请余言余谓士大夫读圣贤书学圣贤道学言与行不相顾者或不免焉况以一技自名其志将以求食至于依阿取容颠翻希合者往往皆是如斯人者真隂阳家之墨守也子持此以往焉往而不遇哉于其行也赠之以言
　　汪斗山诗序
　　尝闻丹崖石柱多有竒人恨不得泠然御风汗漫其间以诵李翰林丹砂白鹅之句黄屯田黄精青鹿之篇媻姗易庵中一日有客汪君得一屦户外挟诗册升堂与之坐目击道存固已见温伯雪手旋取其诗读之则意圆而语泽骨劲而神清似其人时方采菊篱下因漉巾酾酒与二三友共歌之南山在望西风袭人亦柴桑中一大快事也歌罢为之序云
　　邵西坡诗序
　　客有挟西坡邵君诗踵门者余读而喜之因徴余序余曰序姑俟他日客三四返不得序且怒去余曰毋怒且止余有癖余非靳序也余有道癖方其有事尸坐一室吾视吾鼎中雄阳施雌隂黄包方潏潏狎猎起吾何暇序及其无事又有懒癖破緼防头曝日檐下方熈熈怡怡休休于于嗒然忘吾之有四肢亦何暇序无是则又有世癖经生学士谈诗説书劒客棋翁鸣楸弹铗坐观卧聴更仆未已倦则杖屦臯田与畊夫芸子樵童牧竖相尔汝逮莫而后返吾又何暇序必俟吾三癖尽去然后取西坡诗燕坐读之如亲见其人使吾所欲序西坡者横溃突出于吾胸中而不可御而后使童子研墨濡笔亟书则序可以拱手得矣今吾癖未去而子亟吾序故序止此子持此以语西坡可乎客笑曰此君自序非序西坡也余曰子持此去非序西坡实与西坡作诗法也使能于吾言下领防不惟西坡一大公案东坡复生亦当印可
　　王樵所诗序
　　先辈谓杜工部以诗为史韩吏部以文为诗繇其胸中储贮博硕然后信笔拈出自成宫商非抉摘刻削求工于笔墨言语以为诗也太白豪放发于气郊岛穷悴迫于时降是无以议为矣近代坡诗如骏马诡衔不可羁馵山谷后山诗如风天秋隼霜崖枯槎不可攀企要皆各得其所得自成一家尚论谱绪当不在昔人删后也迩来诗社豪隽叠见层出岂能多逊诸贤下耶然至于气雕意耗骨弱肉浮者或未免如沈休文所谓八病释皎然所谓六迷者也樵所诗思婉以清语劲以泽不惟后辈当望避三舍使休文皎然及见之固当印可繇是进进使之横驱长骛迅掣髙鶱出意趣于寻常言语笔墨之外吾当问子于韩杜诸公坛上矣
　　题胡直内适安集
　　胡君直内挟诗册过余题曰适安请余言余谓子苦思于诗将不免饭颗山之讥亦奚安之适而自谓若此直内曰人徒见吾之为诗苦亦孰知吾之有诗乐哉夫羇臣寡妇细夫窭人其忧思感愤之所郁积而发于怨刺者若甚苦矣至于尸居环堵抱膝微吟得句则曵踪长歌声满天地凡世间富贵贫贱利害得丧可喜可慕可悲可感者一不入于吾心夫孰有以易吾之天乐耶故其所适适此而已余蹶然起曰诗抑末耳斯言也其几于道乎尚其朂哉
　　文山诗序
　　生而不屈者气也死而不泯者心也气之不屈者忠义而已心之不泯者亦忠义而已忠义之道塞天地冠日月亘古今通生死而一之者也宋丞相文公平生文章在方册官爵在史书皆不足为公道徳祐乙亥天歩阻艰朝野骇震公従江西率子弟七千人勤王于京师事之不济天也间闗奔走卒为絷囚奉首朔庭万折不变以死古今死节惟以二顔张许为称首然两军交绥不胜即死无可拟议者至于纾之以嵗月锢之于不能进退之间宗庙且不血食使回顾却虑而为身后子孙鸡豚霜露之计鲜有不屈膝者矣而犹若是真古今忠义士也沙塲青冡千古南音其所流落人间者惟有流离中吟啸诗史与狴犴中杜诗集句耳使人读之至今凛凛有生气呜呼公真死矣不自意其死后犹能以诗写其平生之耿耿而未尽者乎岂公果不死乎一防烈烈者无在不在故也天地无穷事防无极有能起生魄于九京之下非公吾谁与归生刍一束酾酒北酹为之序云
　　本心先生疏食谱序
　　客有问本心先生疏食谱于门人何某者曰先生固尝长丹屏贰黄扉矣饔人膳夫宜有致天下滋味以自奉者而日食若此毋乃太简乎曰子非知先生者也世固有一食数万钱犹若不足餍者此所谓肉食人也司马温国晏元献二公仕至宰相癯瘠如未仕时此其志趣岂直食前方丈而遽易其平生之素者哉若然则蔬食菜羮啜菽饮水固有甘于三牲列鼎者矣予従师门久暇日见其焚香燕坐对客清谈时瀹清泉美茘丹溲玉尘饵青杞以饷在座者使当时有饫羊胾哜乳酪者得借一筯犹将为之洗涤肠胃况先生玉雪其人乎故未尝一及先生之门而亲见其人何如者固未信疏食谱为炮牂淳母也唐侯举师善面受先生録谱将与世之知味者共之且徴余言敬拜手为之序时柔兆掩茂嵗夷则月望前三日也
　　俞竹屋诗序
　　凡物有诗趣而物之洁雅静逸迢絶尘表者莫如竹老坡诗仙平生得意句正谓不可使居无竹耳俞仲畴妙龄工诗人不知其诗趣所自得仲畴筑吟屋于山中环万玉于其外日与此君周旋触目防心皆趣也春宜雨色娟娟然夏宜风声泠泠然秋宜月影刁刁然冬宜雪节苍苍然仲畴室于斯诗于斯故其得句也秀以贞泽以劲诵之而其音清越以圎想其成诗遍题竹间使文与可及见之真筼筜谷中一幅竒画也君其斵竹为洞结竹为楼暇日啸咏其间当日益髙逺他日直造竹所与君商确古今诗未晩姑序其篇端以识初识嵗在旃防作噩中吕月晦前三日
　　吴仲逺诗序
　　九仙山下有诗人曰吴仲逺诗声在吴防间友人唐师善挟诗册示余徴余序余读之喜曰杭东南竒胜固诗人之多也抑知余有感于杭者乎陌上歌謡坡仙遗墨未干也不知万锦军前軿车犹无恙否梅边吟咏老逋香句未歇也不知孤山林外髙台尚复存否钱塘之潮汐吐吞吴山之烟雨出没不知骚人墨客尚有登髙眺睨触景徘徊悲啸酣歌噫呜泣下而不能去者乎此其诗思岂直在灞桥风雪春草池塘而已子试持问仲逺曰奚居师善曰诺嵗旃防作噩中吕月晦前三日序
　　永嘉林霁山诗序【名景熈】
　　永嘉旧同舍郎霁山林徳阳不逺数百里寄诗册属严陵潜斋何某商略近诗三复唱叹窃于诗之变而有感焉方庠序羣居髙谈濶论不过颂猗那歌清庙诵鱼丽天保鳬鹥既醉之什变风变雅不忍言之矣况复齿及魏晋梁陈以下穷苦愁怨等语如细夫窭人羇旅寡妇之为者相望十年间而士大夫声诗率一变而为穷苦愁怨之语而吾霁山诗亦若此世丧文邪文丧世耶古今以杜少陵诗为诗史至其长篇短章横骛逸出者多在流离奔走失意中得之霁山诗仅见三十篇其辞意皆婉娩凄恻使人读之如异代遗黎及见渭南铜盘长安金爵有不动其心者哉夜半壑舟有力者负之以去飞鸿印雪爪距俨然吾是以重有感于霁山之诗也吾是以重有感于诗之变也时至元丙戌夏五望前三日序
　　分阳何皆山序【名锜】
　　皆山何君正则当年壮气盛时以宦业自期汗漫半天下暮年倦飞将絶迹息影以归休乎山樊属邑市灾逮其居平生蓄租与燬俱烬仰而叹曰吾家无庐吾业无书吾其托宿于黄帝之囿假道于老氏之涂欤天目山之东有宫焉曰生仙瑞庆盖天师第一代祖降灵之所也一日访旧因止宿宇下夜半神交恍惚中若有所遇焉此岂前生宿縁尝鞭鸾笞鳯以従祖师羽葢霓旌于金庭玊宇之下今谪业已尽当复返其故耶明发振衣裴回周览窃喜而计曰此吾莬裘也吾老焉于此矣菑畬畎亩将为子孙播获者辍若干以附益诸宫中所以引养吾余年也士章甫逢掖学为孔氏推其余犹将大芘生民使栋宇宫室丝枲粟粒举不失其所乃有自不得所盖借而逸归于老氏者道之隆汚岂固有时耶吾以是重为皆山三叹也皆山以书来道出处且徴余说于是乎书
　　鲜于夫人李氏手帖序
　　伯机鲜于氏中原文献家也持其故太母夫人李氏手笔与夫缙绅先生之女传诗史徴序于当世之能言者曰此先人所以属诸孤也尚托一言以载不朽夫人夙遭闵凶间闗兵盗夫没二雏呱呱拮据将荼以免于育鞠末年乱离颠沛幽路邅徊而玉质冰心烈烈不泯以死厥孤子初仅能奉持其夷居手抄屛山归田十词为连城完璧耳未几兰亭茧纸流落人间几不可复诘子初易箦诏厥子曰夫人书在必得是以无忘吾在莒时也嵗月云迈悠悠我思我须我友一旦有以枕中故藏归我伯机者生前遗墨手泽如新鼪鼬藜藿之墟闻似人足音以喜况焄蒿凄怆若有僾然以见乎其位者有不一动其心乎君子是以重叹夫一门而孝义之道四也夫人为妇而节为母而贤子初孝子伯机慈孙于以敦彞伦媺教化兴起人心而愧死天下后世之不尽其分者也天髙地下万古无穷人极不可以一日不立故书着妫汭诗咏凯风贞节孝行传于国史要皆劝善惩恶系三纲于不坠而已矣岂直觚翰云乎哉持此以往他日当有执彤管书汗青以补史官之缺者尚俟余言至元二十四年嵗在丁亥春二月既望序
　　柴谦山诗序
　　谦山柴声伯故同寮从子也仆仕天台及与其大阮游咸淳己巳君满秩先归庚午春余亦被命为太学録不相闻问六年乙亥春复解后于杭君病仆煮药馈之病间谋归则已惫矣途穷垂槖时不能刲鹭股少资之平生负此欠事相距十四年间不知存在何似一日得谦山书知君物故邯郸昨梦回首俨然雷霆焚槐天地大絯万物之摧拉泯灭者何限而吾故人亦复雕落无几不意犹及见其子侄能以诗篇商略可否千里似人踉空跫然以喜若此者岂复千里似人之比哉既喜且悲悲且叹惋不能己巳书其篇端以归且志予感谦山少壮诗方进巨量他日携巻再见未晚至元戊子序
　　王希声隂阳家理学序
　　世人嘐嘐然曰地理地理果孰従而来哉大块泄溟涬决苍然而上胡然而天隤然而下胡然而地山胡为而峙川胡为而流星辰胡为而错布荣马洛胡为一六二七三八四九之数四七之宿又胡与于齐瓶吴蝎之分哉至于大岗小阜宛委顿息蜿蜒蹲踞千态万状若不可诘乃有望其落而知其所起观其发而知其所止非有神授而使之然者又胡为若是哉归而求之亦冥于理而已矣夫隂阳家小数也而有理焉推而上之则大而天地之所以推移细而昆虫草木之所以动植前乎八万六千之所以往后乎十二万九千六百之所以来一以贯之尽在吾目睫矣王君希声儒家流也少好山水壮而益精辑次诸家之说断之巳意以成一书名曰隂阳理学徴余为序愚于理之説而有感焉张而大之非为荒唐诞谩以欺天下也安得天下之知理如王君者与之共谈天地万物之理于此书之外哉壬申春仲书
　　送方次山序
