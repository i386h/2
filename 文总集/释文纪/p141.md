<!-- { "loadSidebar": true } -->
　　齐兴二十有三载区宇乂安列圣重光百神受职天平地成礼谐乐畅劒防亡铸江海无波皇帝体膺上哲运钟下武以至徳字黔首大明临赤县深仁俯漏惠化潜通荣镜六幽照苏八表唐旌巳立刍舆不逺而至殷网既开肖翘咸遂其所坛凝休气渚幕荣光扈告符翠琰啓箓阿阁朝諠棘林夜静西琯协律南鬯迎神衣气操之俗怀音请吏反踵脩股之渠膜拜空首四海慑然中外禔福尉无警书轨大同犹以爲负扆垂旒人世微业功成治定域中小道投心觉海束意门手执明珠顶受甘露调御天人不狥岩廊之重明行具足宁屑衮冕之尊十力四心东渐西被日月出矣风雨润之屠门鲍肆化成严净之所蜉蝣蟪蛄网于仁寿之域参墟奥壤王迹所基密都是宅别馆攸在襟带遐长原陆爽秀高岩郁起作鎭东偏峯罗羣玉鹫头之状非美树列三珠鸡足之形可陋洞穴条风生和雅之曲圆珠积水流清妙之音于时玉烛调年金商在律职方具礼大驾西廵六龙齐辔七萃按部雷动云移凝銮伫跸乃建仁祠于彼胜地成之不日既丽且康昔周夜初明汉池云凿事隔荒裔道若存亡哲王驭厯济区有前圣后圣旦暮爲期以此胜因仰爲武成皇帝及清庙圣灵愿西遇弥陀上征兜率雄视三界高临四衢百年之神俯轻羣后一音所导逺同佛日皇太后福逾姜水祉迈涂山寿比太阴业均厚载圣主齐明两曜合徳二仪受宝录于灵河开金简于仙岳龙官鸟纪未可匹其光大象天任地焉能喻其长久皇太子徳茂元良道高上嗣牢笼啓诵孕育庄丕六宫眷属诸王昆弟皆智慧庄严玉华松茂永侍披香长固磐石以兹博利被于万品当使法界虚空生灵动植俱沐定水同荫法云斯誓或差无取正觉
　　从驾经大慈照寺诗序
　　皇帝以上睿统天大明御极弹压九代驱驾百王至徳上通深仁下漏威棱西被声教东渐布政合宫考仪太室张乐洞野防计苗山天不爱宝神靡遗贶鳞羽效异山泽荐祉华裔率从幽显咸秩八政惟序六府告平犹且栖志窅防凝神空寂俯陋区域顾遗形有救精民于苦器拯欲界于危城身心澄净乐之境生灵仰调御之力中宫厚徳载物正位俪天道冠邵陵业逾防姒慧云朝起四生伫其寸合慈灯夜爇九服照其余光乃睠参墟实唯唐旧山川周卫襟带岩坰东郊胜地爰构宝坊俨若化成瞬如踊出既而景躔西陆气中南吕商飙振野白露威寒圣主御辩廵方顺时育物六龙进驾七圣齐轸翠旗扬斾雕玉徐轮问百年而拜辇朝万灵以按节熊渠佽飞之辈入参中垒虎殿金门之侣迥望属车将届下都遘兹净域兼悦鹫山之观共喜龙宫之游接足栖心俱展诚敬课虚引寂仍发咏歌虽事比击辕义同叩角亦以雍容盛烈述赞休美岂若臯朔文辞甫陈男祝王谷虫篆才譬女工作者二十六人其词云尔【并广明集】
　　薛道衡【字卿河东汾阴人厯司隶大夫】
　　吊延法师亡书【昙延法师开皇八年亡文帝辍视朝勅王公巳下徃临内史道衡吊之】
　　八月二十三日薛道衡和南俗界无常延法师迁化情深悲怛不能己巳惟哀慕摧割当不可任法师弱龄舍俗高蹈尘表志度恢理识精悟灵台神宇可仰而不可窥智海法源可涉而不可测同夫明镜屡照不疲譬彼洪钟有来斯应徃逢道丧维落纽栖志幽岩确乎不拔高位厚礼不能回其虑严威峻法未足惧其心经行宴坐夷险莫二戒徳律仪始终如一圣皇啓运像法重兴卓尔缁林郁为称首屈宸极之重伸师资之义三宝由其护二谛借以宣扬信足以追踪澄什超迈安逺而法柱忽倾仁舟遽没匪直悲纒四部固亦酸感一人师等杖锡挈瓶夙承训升堂入室具体而微在三之情理有恒恸徃矣奈何无常奈何疾碍不获展慰但深悲结谨白书惨怆不次弟子薛道衡和南【广明集缁林续高僧传作缁衣而法柱作不意法柱佛祖统纪载云圣皇啓运像法载兴卓尔缁衣郁爲称首屈宸极之威重申师资之礼文三宝借之通二谛由其宣畅以诱人爲善之徳爲国行仁之方岂谓法柱忽倾慈舟遽覆匪直悲纒四众固亦酸感一人】
　　王胄【字承基琅邪临沂人著作侍郎】
　　卧疾闽越述净名意诗序
　　余卧疾闽海弥留旬朔善友颙法师劝余以净名妙典调伏身心力疾粗陈其意敬简法师云尔【广明集】
　　张公【欧阳修集古录郑樵金石略并作公礼欧以隋开皇六年立齐巳久灭尚称齐官爲疑意文撰于齐碑立隋初耳】
　　隋龙藏寺碑【见金薤琳琅　金石略有公礼齐鄂国公爲国劝造龙龛碑隋开皇六年略云龙藏碑五年误】
　　窃以空王之道离诸名相大人之法非有去来斯故将喻师子明自在如无畏取譬金刚信毕竟而不毁是知湼槃路逺解脱源深隔爱欲之长河间生死之大海无船求渡既似毛无翅愿飞还同兎角故以五通八解名教攸生二帝三乘法门斯起检麄摄细良资汲引之风挽满陷深雅得修行之致若论干闼之城皆妄芭蕉之树尽空应化讵眞权假宁实释迦文【缺一字】说【缺一字】之【缺一字】须菩提岂证果之人然则习因之指安归求道之趣奚向如幻如梦谁其受苦如影如响谁其得福是故维摩诘具诸佛智灯【缺一字】之坐斯来舍利弗尽其神通天女之花不去故知业行有优劣福报有轻重若至凡夫之与圣人天堂之与地狱详其是非得失安可同日而论哉徃者四魔毁圣六师谤法拔发翘足变【缺】吞麻李园之内结其恶党竹林之下亡其善聚护戒比丘翻同雹草持律【缺三字】等霜莲慧殿仙宫寂寥安在珠台银阁荒凉无处离离缀彩宁劳周客含含奏曲讵假殷人我大隋乘御金轮冕旒玉【缺一字】上应天命下顺人心飞行而建鸿名揖让而升大宝匪结农轩之阵谁狥汤武之师称臣妾者遍于十方弗遇蚩尤之乱执玉帛者尽于万国无陷防风之祸斯乃天啓至圣大造区域垂衣化俗负扆字民昧旦紫宫终朝青殿道高羲燧徳盛虞唐五福咸臻众贶毕集低茆出月摇萐含风沉璧观书龙负握河之纪功成治定神奉益地之图于是东暨西渐南徂北迈隆礼言洽至乐云和感天地而动鬼神辨尊卑而明贵贱而尚劳巳亡倦求衣靡息岂非悠悠黔首垢障未除扰扰苍生葢纒仍拥所以金编宝字玉牒纶言满封盈函云飞雨散慈爱之旨形于翰墨哀慇之情发于衿抱日月所照咸頼陶甄阴阳所生皆防鞠养故能津济率土救护溥天协奬愚迷扶导聋瞽澍兹法雨使润道牙烧此戒香令薰佛慧修第壹之果建最胜之幢拯既灭之文匡巳坠之典忍辱之铠满【缺二字】都微妙之台充于赤县岂直道安罗什有寄通故亦迦叶目连圣僧斯在龙藏寺者其地葢近于燕南昔伯珪取其谣言【缺三字】水母恤徃而得宝窥代常山世祖南旋至高邑而践阼灵王北出登望台而临海青山敛雾渌水扬波路款晋而适秦途通【缺】而指卫【缺二字】之落矩步非遥平原之楼规行讵逺寻派避世彼亦何人幽闲博敞良爲福地太师上柱国大威公之世子使持节左武卫将【缺一字】上开府仪同三司恒州诸军事恒州刺史鄂国公金城王孝世业重于金张器识逾于许郭军府号爲飞将朝廷称爲虎臣领袖诸【缺一字】冠冕羣俊探赜索隐应变知机着义尚训御之懃立勲功事劳之绩廊庙推其伟器柱石指其大材自驰传莅藩建旟【缺二字】招怀散逸蠲复逃亡逺视广听贾琮之按冀部赏善戮恶徐邈之处凉州异轸齐奔古今一致下车未几善政斯归瞻彼伽蓝非因草创每奉勑劝奬州内士庶壹万人等共广福田公爰啓至诚防心徙石施逾奉葢檀等布金竭黑水之铜罄赤防之玉结琉璃之宝网饬缨络之珍台于是灵刹霞舒宝坊云搆峥嵘胶葛穹隆谲诡九重壹柱之殿三休七宝之宫雕梁刻桷之竒图云画藻之异白银成地有类悉觉之谈黄金缕楯非关句践之献其内闲房静室阴牖阳窗圆井垂莲方疎度日曜明珰于朱户植芳卉于紫墀地暎金沙似游安养之国檐隐天树疑入欢喜之园夜漏将竭听鸣钟于寺内晓相既分见承露于云表【缺三字】坐来防之众何忧【缺一字】然饮食持鉢之侣奚念粤以开皇六年岁次鹑火庄严粗就庶使皇隋寳祚与天长而地久种觉花台将神防而鬼衞乃为词曰多罗秘藏毗尼觉道斯文不灭凭于大造谁薰种智谁坏烦恼猗欤我皇实三寳慧灯翻照法炬还明菩提果植救护心生香楼并搆贝塔俱营充遍世界弥满国城憬彼大林当途向术于穆州后仁风遐拂金粟施僧珠缨奉佛结瑶葺宇搆琼架室凤穴槩日虹梁入云电飞窗户雷惊橑棼绮笼金缕缥壁椒薰绨锦乱色丹素成文髣髴雪宫依稀月殿明室结幌幽堂啓扇【缺一字】虎未窥跧龙谁见带风萧瑟含烟葱蒨西临天井北距五台川谷苞异山林育材苏秦说反乐毅奔来邹鲁媿俗汝颍慙能惟此大城瓌异所践疎钟响度层磬露八圣四禅五通七辩戒香恒馥法轮常转
　　开皇六年十二月五日题写
　　齐开府长兼行叅军九门张公之【缺】
　　刘冯【泾阳人隋翻经学士】
　　内外旁通比校数法序【冯学通素偏上数术每以前代翻度至于数法例颇涉不同故演斯致其叙略云】
　　世之道艺有浅有深人之禀学有疎有密故寻筹之用也则兼该大衍其不思也则致惑三隅然东夏数法自有三等之差西天所陈何无异端之例然则先译诸经并以大千称爲百亿言一由旬爲四十里依诸算计悉不相符窃疑翻传之日彼此异音指防之际于斯取失故众经算数之法与东夏相参十十变之旁通对衍度拟翻译之次执而辩惑既叅隶经诰故即而叙之【续高僧传符一作合东作华】
　　赵绚
　　摩诃般若经序【周建徳灭法之后有金城公任民部徃东宫府道经园土北见重墙有黄书横拖防上乃摩诃般若经第十九巻问云从天而下飞扬堕此乃缄箧笥隋初转牧冀州命从事赵绚叙之】
　　有清信大士具官身婴俗累恕崇法理精感明灵神化斯应遂使羣经腾翥等扶摇之上升只巻飘返若丹乌之下降其去也明恶世之不居其来也知善人之可集应瑞乎如彼圣着乎如此我皇出震乘干更张琴瑟亲临九服躬总八荒知三宝之可崇体四生之不固遂颁海内修净伽蓝是使像法氤氲同诸舍卫僧尼隐轸还类提河特以此经像明灵着自非积善焉能致斯敢事旌表传芳后叶【续高僧传】
　　费长房【成都人房本出家周废法及隋兴仍袭白衣叅传笔受爲翻经学士】
　　上开皇三宝录表【长房以厯代羣录多唯编经至于佛僧纪述葢寡乃撰自周至开皇末岁首列甲子傍列众经翻译爲三宝录表奏】
　　臣房言臣闻有功于国史录其勲有政于民碑传其徳况如来大圣化洽无穷而不垂美百王流芳千载者也臣窃寻览自汉魏来代有翻译而录目星散经多失源世罕缀修时致间絶缘此佛以正法付嘱国王是知教兴寄在帝主伏惟陛下应运秉图受如来记绍轮王业统阁浮提愍世间昬开慧日照广缉经像大啓伽蓝阐解脱之门导天人之路建善舟檝济拔苍生斯实旷古一代盛欤岂臣庸微辄敢妄述但昔毁废臣在染衣今日兴隆还叅法侣时事所接颇预见闻因纲厯世佛法缘起始自姬周庄王甲午佛诞西域后汉明皇永平丁卯经度东岁迄今开皇太岁丁巳厯一千二百八十一载其间灵瑞帝主名僧代别显彰名开皇三宝录凡十五巻庶法无隐冀经有不任下情惶悚战惧轻冒奉表上录以闻伏愿天慈垂神降省谨言
　　开皇十七年十二月二十三日大兴善寺翻经学士臣费长房上
　　开皇三宝录总目序
