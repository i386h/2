<!-- { "loadSidebar": true } -->
　　右先奉勅令臣撰文伏以天将啓圣地乃出符歴考图箓旷古未有臣学术肤浅且灵命难言虽已极于愚思曾未徴于万一猥承恩奨虚汚磨砻以此惭惶无宁啓处谨随状封进以闻尘黩宸严伏增战越
　　御批
　　天啓元符以赞鸿业朕诚薄徳曷用当之既史防是书而颂声复起宗子固请遂及于兹卿之词防度越前辈曲成意义多所发挥实灵命之克彰因斯文之不朽
　　谢弟授官状
　　臣伏以圣恩非常拔臣以无能受任嵗月渐久防埃无益取招毁议有累圣明臣前面陈诚以请罪陛下不以赐责犹加过恩特以殊荣猥霑臣弟弥速旷官之谤且重非才之责累延公器宠及私门颠覆是忧陨越无措不胜悚惧荷戴之至谨奉状陈谢以闻
　　御批
　　朕之知卿非在今日君臣之际何有间言故在增荣有以昭亮况卿令弟尚沦卑秩以公见授何谓私恩所谢知



　　曲江集巻十五
　　钦定四库全书
　　曲江集巻十六
　　唐　张九龄　撰
　　防　书　序
　　防问一道
　　问兴化致治必俟得人求贤审官莫先慎举圣朝受命于今百龄尧封比屋魏网斯顿史曹之职衡镜攸归嵗时调集士逾累万借使崔毛重起裴乐复存观貌察言且犹未暇考行徴实其可得乎若逺循汉魏之规复存州郡之选即务辞会府权归外台牧守之明何法能鉴变通之要厥路奚由文武之道并用无偏军旅之制事宜经逺而越骑佽飞皆出畿甸丁年负甲耆日释戈亡殁盖多军容每阙今欲均井田于要服遵兵赋于革车恐习俗兹深虑始难就揆今酌古其衷若何且恵在安人政惟重谷顷承平既久居泰易盈编户流亡农桑莫赡精求良吏未之能补遂其寛施则莫惩游食峻其科禁则虑扰疲人革适时应有良术子等并明于国体允应于旁求陈开物之宜无效循常之对
　　对嗣鲁王道坚所举道侔伊吕科
　　徴仕郎行秘书省校书郎张九龄伏览睿问大哉国体九品流尝所懵焉幸因对扬庶言其可古者诸侯贡士司徒论士必讲礼观能乡举里选故十五十八之嵗大学小学之节诵习以时教化以礼则孝悌之行可知于乡曲政事之业可升于国朝先王务教此其大者及周道既衰斯文将丧秦氏灭学唯力是亲仁义大壊俊造亦亡汉髙以马上非礼复修三代之事魏武以军中是务权立九品之仪后代因循莫能改作纷纷横调滔滔皆是天下公器可谓伤心伏惟陛下神啓睿图天佑明徳物不终否故受之以泰不遂极乃鼎之以新涤瑕荡秽今其时也伏愿图之夫正其本者万事理劳于求者逸于使岂有大明御防虑此假权之人循良择人安得谢恩之议是则外台会府真若漏于贮中济理适时复何殊于掌上者也且有备无患士战必危是以振旅茇舎之仪羽林佽飞之衞汉家征选咸出五陵周制供王不逾千里此以均其逺近会其中正王者之制岂虚乎哉必开井赋于要服俾裒益于畿甸虽经始之规何施不可而图逺之业犹愿勿遵且将振九品之頽纲维百王之絶畧使官有位次资有等衰才茍不侔时所勿取使夫能者代上帝之理议者息髙门之谈吏精其心人享其利流庸不日而来复耕桑何忧乎不稔动之斯应绥之斯来若惟作法于末途非救之本意盛徳大业孰与归乎其怖栗尘埃栖栖非得言之地慷慨禾莠惓惓因献防之时何敢望焉尽心而已谨对
　　第二道
　　对王道务徳不来不强臣霸道尚功不伏不偃甲此劳逸异数得失可明故曰务广徳者昌务广地者亡是时汉武事胡岂比重华之干羽秦皇戍越奚拟公刘之槖囊虽古人遗害引之者有同于河汉而王者大化行之者必本于唐虞不亦然乎此则开基之大者也国家因已有之地广无私之仁大戎即叙肃慎入贡若力不能救岂惟桓公之耻征在其蘓是必成汤之怨然而春秋所贵惟义所在内诸夏而外夷狄此明中国恐不兴异域之功下人茍安何惜救兵之举则知吊代之义随时之道也今颇雕抑非其时至如守塞则侯应之言为得斥地则防恬之可知前事昭昭足为明戒者也必欲系单于之颈裂匈奴之肩奚霫背恩受制于北虏小人发愤请议于东征谨对
　　第三道
　　对伏惟殿下徳成问安教存齿学则孝悌之感元良之防咏子矜之诗义形乎辞真吾君之子也天下幸甚幸甚伏以化慿于势声若顺风之逺感因于时徳甚置邮之速则何草不偃何心不应而曰未能动俗殿下之至谦也尚何术之务而舍此乎今又降意微言徴诸坠典至如黄帝斵木盖取诸意文王演卦乃言其象虽成象之时不同而得意之言一也周公制礼夏正得天纵损益可知而因循不改去圣既逺礼经殊残遗文茍存羣儒纷揉故丧服异制诸家殊轨故王肃之防约情以断郑之言引经取决吕氏因封侯之余裕采礼官之旧仪故戴圣采十二纪之首为十二月令存周之典其故匪他仲尼以尊鲁而取美于颂穆公以尊周而见序于书左氏以艶富称诬谷梁以文清为婉范序事其义则详乐书因秦而遂亡空有河间之制夹氏在传而不见惟余班固之説谨对
　　上封事书
　　五月二十日宣义左拾遗内供奉臣张九龄谨再拜死罪死罪上书开元神威皇帝陛下臣所以上事以臣愚见并当时尤切不敢饰词伏愿陛下亲览可否之宜幸甚幸甚臣伏以陛下自克清内难光宅天下常欲跻人于富夀致国于太平圣虑每勤徳音屡发然犹黎人未息水旱为忧臣窃伏思之有由然矣臣闻乖政之气发为水旱天道虽逺其应甚速昔者东海杀孝妇旱者久之一吏不明匹妇非命则天为之旱以昭其寃况今六合之间元元之众莫不悬命于县令宅生于刺史陛下所与共理此尤亲于人者也多非其任徒有其名致旱之由岂惟孝妇一事而已是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而已其余江淮陇蜀三河诸处除大府之外稍稍非才但于京官之中出爲州县者或是縁身有累在职无声用于牧宰之间以为斥逐之地或因势附会遂忝髙班比其势衰且无他责又谓之不称京职亦乃出为刺史至于武夫流外积资而得官成于经久不计于有才诸若此流尽为刺史其余县令已下固不可胜言盖甿庶所系国家之本务本务之职反为好进者所轻承之人每遭非才者所扰陛下圣化从此不宣皆由不重亲人之选以成其而欲天下和洽固不可得也古者刺史入为三公郎官出宰百里莫不于其所重劝其所行臣窃怪近俗偏轻此任今朝廷卿士入而不出于其私情遂自得计何则京华之地衣冠所聚子弟之间身名所出从容附会不劳而成一出外藩有异于此人情进取岂忘于私但立法制之不敢违耳原其本意固私是欲今大利在于京职而不在于外郡如此则智能之士欲利之心日夜营营宁有复出为刺史县令而陛下国家之利方赖智能之人此辈既自固而不行在外者又技痒而求入如此则智能之辈常无亲人之责陛下又未格之以法无乃甚不可乎故臣愚以为欲理之本莫若重刺史县令此官诚重智能者可行正宜悬以科条定其资歴凡不歴都督刺史有髙第者不得入为侍郎列卿不歴县令有善政者亦不得入为台郎给舎郎虽逺处都督刺史至于县令以久差降以为出入亦不得十年频在京职又不得十年尽任外官如此设科以救其失则内外通理万姓获宁如积习为常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸伪自止流品不杂今天下未必理于上古而事务日倍于前设为不正其本而设巧于末所谓末者吏部条章动盈千百刀笔之吏辨析毫厘节制抢攘溺于文墨胥徒之猾又缘隙而起臣以为始造簿书以备用人之遗亡耳今反求精于案牍不急于人才亦何异遗剑中流而刻舟以记去之弥逺可为伤心凡有称吏部之能者则曰从县尉与主簿从主簿与县丞斯选曹执文而善知官次者也惟据其合与不合不论贤与不肖大畧如此岂不谬哉陛下若不以吏部尚书侍郎为贤必不授以职事尚书侍郎既以贤而受委岂复不能知人人之难知虽自古所慎而拔十得五其道可行今则执以格条贵于谨守幸其心能自觉者每选于所拔亦有三人五人若又専固者则亦一人不拔据资配职自以为能为官择人初无此意故使时人有平配之议官曹无得贤之实朱紫同色清浊不分是于圣朝有何禆益故臣以为选部之法于不变变法之易在陛下焕然行之假且今之铨衡欲自为意亦限行之已久动必见疑遂用因循益为浮薄今若刺史县令精覈其人即每当管之内应有合选之色先委考其才行堪入品流然后送台台又推择据所用之多少为州县之殿最一则州县慎其所举必取入官之才二则吏部因其有成无多庸入之数纵有不任送者妄起怨端且犹分谤于外台不至喧哗于南省今则每嵗选者动以万计京师米物为之空虚岂多士若斯盖渝滥至此而欲仍旧致理难于改制只益文法烦碎贤愚浑杂就中以二诗一判定其是非适使贤人君子从此遗逸斯亦明代之阙政有识者之所叹息也夫天下虽广朝廷虽众而士之名贤诚可知也若使毁誉相乱听受不明事将已矣无复可説如知其贤能各有品第每一官缺而不以次用之则是知而不为焉用彼相借如诸司清要之职当用第一之人及其要官阙时或以下等叨进以故时议无髙无下惟论得与不得自然清议不立名节不修上善则守志而后时中人则躁求而易操何哉朝廷若以令名进人士子亦以修名而获利而利之所出众则趋焉已而名利不出于清修所趣多归于人事其小者茍求取得一变而至阿私其大者许以分义再变而成朋党斯并教化渐渍使之必然故于用人之际不可不第髙下若高下不可妄干天下士流必刻意修饰思齐日众刑政自清此皆兴衰之大端焉可不察易曰履霜坚氷至言圣人之见终始之徴矣臣今所言上刺史县令等事一皆指实纵臣所欲变法不合时宜伏望更发睿图及询于执事作为长算振此頽风使官修其方人受其福天下幸甚伏惟陛下聪明神武动以圣断正当可为之运未行反本之法微臣企竦窃有所望伏愿少留宸睠稍览愚诚必无可施行弃之非晩不胜尘露禆补之诚
　　上姚令公书
