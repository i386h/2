<!-- { "loadSidebar": true } -->
　　窃观于《诗》，其在《风》《雅》，陈太王、王季、文王致王迹之所由，与武王之所以继代，而成王之兴，则美有《假乐》《凫》，戒有《公刘》《洄酌》。其所言者，盖农夫女工筑室治田，师旅祭祀饮尸受福，委曲之常务。至于《兔》之武夫，行修于隐，牛羊之牧人，爱及微物，无不称纪。所以论功德者，由小以及大，其详如此。后嗣所以昭先人之功，当世之臣子所以归美其上，非徒荐告鬼神、觉寤黎庶而已也。《书》称劝之以《九歌》俾勿坏，盖歌其善者，所以兴其向慕兴起之意，防其怠废难久之情，养之于听而成之于心。其于劝帝者之功美，昭法戒于将来，圣人之所以列之于经，垂为世教也。

　　今大宋祖宗，兴造功业，犹太王、王季、文王。陛下承之以德，犹武王、成王。而群臣之于考次论撰，列之简册，被之金石，以通神明，昭法式者，阙而不图，此学士大夫之过也。盖周之德盛于文武，而《雅》《颂》之作皆在成王之世。今以时考之，则祖宗神灵固有待于陛下。臣诚不自揆，辄冒言其大体。至于寻类取称，本隐以之显，使莫不究悉，则今文学之臣，充于列位，惟陛下之所使。至若周之积仁累善，至成王、周公为最盛之时，而《洄酌》言皇天亲有德、飨有道，所以为成王之戒。盖履极盛之势，而动之以戒惧者，明之至，智之尽也。如此者，非周独然，唐虞至治之极也，其君臣相饬曰：“兢兢业业，一日二日万几。”则处至治之极，而保之以祗慎，唐虞之所同也。今陛下履祖宗之基，广太平之祚，而世世治安，三代所不及，则宋兴以来，全盛之时实在今日。陛下仰探皇天所以亲有德、飨有道之意，而奉之以寅畏，俯念一日二日万几之不可以不察，而处之以兢兢，使休光美实，日新岁益，闳远崇侈，循之无穷，至千万世永有法则，此陛下之素所蓄积。臣愚区区爱君之心，诚不自揆，欲以庶几诗人之义也，惟陛下之所择。

　　【请令长贰自举属官札子】

　　臣伏以陛下本原《周礼》，参之以有唐《六典》之书，考诸当世之宜，裁以圣虑，更定官制，以幸天下。臣诚不自揆，欲少助万一。令无足取者，亦足以致区区爱君之心。

　　窃观于《书》，其在《尧典》，称尧之德曰：“平章百姓，百姓昭明。”则平其贤不肖功罪之分，而章之以爵赏，使百官莫不昭明者，此人主之事也；其在《说命》曰：“惟说式克钦承，旁招俊，列于庶位。”则承人主之志，广引人材，进诸朝廷者，此宰相之事也；其在《ぁ命》，“穆王命伯ぁ为周太仆正”，其戒之曰：“慎简乃僚，无以巧言令色，便僻侧媚，其惟吉士。”则使得自简属僚以共成其任者，此诸司长官之事也。其上下之体相承如此，所以周天下之务，盖先王之成法也。

　　故陆贽相唐，陈致理之具，以谓百司之长。至于副贰之官与夫两省供奉之职，请委宰臣叙拟以闻。其余台省属僚，请委长官选择，指陈材实，终身保任。其以举授之由，各载除书之内。得贤则有进考增秩褒升之赏，失实则有夺奉赎金黜免之罚。非特搜扬下位而已，亦以阅试大官。其所取之士，既责行能，亦计资望，此贽之大指也。贽于经画之材，近世未见其比。其在相位，所陈先务如此。质之于古，实应先王之法，施之后世，可以推行，诚古今之通议也。

　　陛下隆至道，开大明，配天地，立人极，循名定位，以董正治官，千载以来盛德之事也。创制之始，新命之官，任之以弥纶众职，所系尤重。其所更革，著于甲令，或差若毫发，四方受其敝；或误于须臾，累岁不能救。则于选用之体，尤不可假非其人。且台省长官，仆射、尚书、左右丞、侍郎、御史、中丞，皆国之重任，陛下所选择而授。今尚书既领天下之事，郎、员外郎凡二十四司，用吏几百员，其余属佐，尚不在数中。若使本司长贰之官，自郎以下，员有未备，皆举二人以闻，以陛下之明，其于群臣材分，无不周知。取其所举，择用其一，其于书之于籍，以为内外之官。选用之备，庶几为官得人，足以上副陛下作则垂宪非常之大志。

　　且本朝著例，御史、中丞、知杂至于省府之长，固得自举其属，而馆阁、监司、牧守之官，亦尝屡诏近位，皆得荐用所知，名臣伟人，往往由此而出。则推而广之，求于故事，实有已试之效。其所荐之士，采用其一，其余书之于籍，以备选择。犹旧阙御史一员，听举二人，其一不中选者，亦以次甄进，则稽诸累朝，亦故事也。

　　伏惟陛下本周命太仆慎简乃僚之意，采陆贽台省长官举吏恳恳之论，推本朝已试之法，使先王之迹，自陛下追而践之。如此，则任众之道隆，进贤之路广。疏远之士，怀材者皆得汇征；要近之臣，奖善者皆得自达。以陛下之临照，谁敢不应之以公；以陛下之考核，谁敢不赴之以实。既得其人，授之以位，然后陛下以公听并观，分别淑慝，以执中主要，信行其赏罚。如此，则允厘百工，庶绩咸熙，可无为而致尧之“平章百姓，百姓昭明”，如是而也。如臣之说为可采者，其推行之法，陆贽所陈，惟陛下察其疏密，详加损益，取进止。〈元丰三年十一月二十一日垂拱殿进呈。〉

　　【请令州县特举士札子】

　　臣闻三代之道，乡里有学。士之秀者，自乡升诸司徒，自司徒升诸学。大乐正论其秀者，升诸司马。司马论其贤者，以告于王。论定然后官之，任官然后爵之，位定然后禄之。论定然后官之者，郑康成云：谓使试守。任官然后爵之者，盖试守而能任其官，然后命之以位也。其取士之详如此。然此特于王畿之内，论其乡之秀士耳。故在《周礼》，则称乡老献贤能之书于王也。至于诸侯贡士，则有适、再适、三适之赏，黜爵削地之罚。而其法之详，莫得而考。此三代之事也。

　　汉兴，采董生之议，始令郡国举孝廉一人。其后，又以口为率，口百二十万至不满十万，自一岁至三岁，自六人至一人，察举各有差。至用丞相公孙弘、太常孔臧议，则又置太常博士弟子员。郡国县官有好文学、孝悌谨顺、出入无悖者所闻，令相长丞上属所二千石。二千石谨察可者，令诣太常受业如弟子。一岁皆课试，通一艺以上，补文学掌故缺。其高第可为郎中者，太常籍奏。即有秀才异等，辄以名闻。又请以治礼掌故，比二百石及百石吏，选择为左右内史、大行下郡太守卒史，皆各二人，边郡一人，不足，择掌故以补。中二千石属文学掌故，补郡属备员。其郡国贡士、太常试选之法详矣。此汉之事也。

　　今陛下隆至德，昭大道，参天地，本人伦，兴学崇化，以风天下，唐虞用心，何以加此？然患今之学校，非先王教养之法；今之科举，非先王选士之制。圣意卓然，自三代以后，当途之君，未有能及此者也。臣以谓三代学校劝教之具，汉氏郡国太常察举之目，揆今之宜，理可参用。今州郡京师有学，同于三代，而教养选举非先王之法者，岂不以其遗素励之实行，课无用之空文，非陛下隆世教育人材之本意欤！诚令州县有好文学、厉名节、孝悌谨顺、出入学悖者所闻，令佐升诸州学，州谨察其可者上太学。以州大小为岁及人数之差，太学一岁，谨察其可者上礼部，礼部谨察其可者籍奏。自州学至礼部，皆取课试，通一艺以上，御试与否，取自圣裁。今既正三省诸寺之任，其都事主事掌故之属，旧品不卑，宜清其选，更用士人，以应古义。遂取礼部所选之士，中第或高第者，以次使试守，满再岁或三岁，选择以为州属及县令丞。即有秀才异等，皆以名闻，不拘此制。如此者谓之特举。其课试不用糊名誊录之法，使之通一艺以上者，非独采用汉制而已。《周礼》大司徒以乡三物教万民，而宾兴之，亦以礼乐射御书数也。

　　如臣之议为可取者，其教养选用之意，愿降明诏以谕之。得人失士之效，当信赏罚以厉之。以陛下之所向，孰敢不虔于奉承？以陛下之至明，孰敢不公于考择？行之以渐，循之以久，如是而俗化不美，人材不盛，官守不修，政事不举者，未之闻也。其旧制科举，以习者既久，难一日废之，请且如故事。惟贡举疏数，一以特举为准，而入官试守选用之叙，皆出特举之下。至夫教化已洽、风俗既成之后，则一切罢之。如圣意以谓可行，其立法弥纶之详，愿诏有司而定议焉，取进止。〈元丰三年十一月二十一日垂拱殿进呈。〉

　　【请西北择将东南益兵札子】

　　臣闻古者兵出于农，故三时耕稼，一时阅武。其于四时搜田，则又率之从事。然则农之用力于兵，以少言之，岁当两月。计其大概，则今之专力之兵一，当古之兼农之兵六。先王之制，天子六军，大国三军，次国二军，小国一军，军万二千五百人，其余夫以为羡卒。周有天下，诸侯之国千有八百，以中数率之，通有兵二万五千，为兵四千五百万，而羡卒未在其数。以今之兵一当其六，今有兵百万，为八十倍少于古。以迹言之，其专力、兼农之势固异；以多少言之，其用人之力，费人之财，今可谓省矣。古者兵出于农，故干戈、车乘、马牛亦皆取具，而国无预焉；今兵出于国，故干戈、车乘、马牛亦皆取具，而民无预焉。此今之兵又于民为便者也。秦既开阡陌，而亦兵出于民。其干戈屡动，则至于发闾左之戍。魏汉而下，亦皆以民为兵，其转徙杀戮之祸尝甚矣。至于后周、隋、唐修列府卫，而兵复近古。天宝以后，广骑立，而募兵之法行。自是之后，纲纪失序，天子之势屈屈方镇之兵，方镇之势屈于所部之兵。至其甚也，将之废置出于兵。至于五代，而国之废置出于兵。兵之祸天下，未有甚于此也。

　　宋兴，拨乱世反之正。太祖外削藩服，而归之轨道；内操师旅，而束以法制。天下之恶子，非鳅之以刑，而自列于行伍；非驱之以暴，而自就于绳墨。以镇城邑，以戍疆场。非独为朝廷之用，其于天下之良民，得以乐职而安业者，实赖其力。况又其费少于古，其便多于民，近世以来，制兵之善，未有及此者也。陛下出众虑之表，起百职之废，其于常武，尤属圣心。今连营之士，训练精锐；武库之兵，缮治工巧，殆古所未有。

