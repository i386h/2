<!-- { "loadSidebar": true } -->
　　此事所系不轻其成否不可必但义所当为有不得而避者愿早决计万一不济此心固无负于幽明四方忠义之士必有闻风而兴起者直言日闻圣主之心终必感寤矣葵藿野心言及于此不胜愤激痛恨之至
　　与皇甫帅书
　　似闻戎车将有湖广之役不审定以何日戒涂伏计运筹决胜自有成筭疎远不当僭有所陈然慕用之私懐不自已輙效其愚惟髙明裁之熹生长闽中又尝试吏泉漳之间其地宻迩江西顷岁山冦出没之处绍兴十八九年间朝廷屡遣重兵卒不得志甚者至于败防狼狈不还及后专委陈太尉【敏】招募土兵而后克之所谓左翼军者是也盖此辈初无行陈部伍凭恃险阻跳踉山谷之间正得用其长技而官军乃以堂堂之陈当之地形兵势凡彼之所长者皆我之所短是以毎战而每不胜也近年茶冦形势正亦如此所以江西官兵屡为所败而卒以摧锋敢死之兵困之此往事之明验也窃计今日湖广之冦正亦类此熹愿太尉养威持重择形胜之地坚壁以待之而广募土人乡兵厚其金帛结以恩意使之出入山林上下溪谷以与此獠从事则彼之长技正与贼同又倚太尉之威声以顺讨逆彼假息游魂之众亦将何所逃其命哉熹书生也辄语兵事近于僭率而可笑然私心惓惓窃恐太尉不胜忠义奋发之心直欲以轻兵锐进深穷巢穴草薙而禽狝之则非计之得也大率东南形势絶与西北不同愿更博访而审度之以图万全之功则区区之望也仰恃知照敢布陈之以竢采择惟不以其狂妄畏怯而鄙弃之则幸甚幸甚
　　与王漕劄子
　　熹辄布诚悃仰渎台听熹比防圣恩误膺郡寄恳辞弗获亦既视事唯是小邦民贫财匮岁必乏数月之粮熹到任以来官兵廪给全无颗粒可以支遣究原其縁本军三邑所管苗米止四万六千余石每年科拨起四万外余米亦系使台尽数刷发如此则本军将何所取以供用度较之旁郡如饶池州皆有存留赡用官兵米数独本军先来有失申请存留支遣况今来除上供已起外自余未发米数系诸县先因旱涝有逃移死亡及零残拖欠无戸可催之数纵有催到非惟不多又且累政随即借兊目今虚挂欠籍用敢辄拜公牍冐浼控告欲乞台慈仰体迩者圣诏丁宁之意计盈虚通有无将淳熈三年四年五年未起零残之数悉从蠲免继自今以往亦乞存留以为赡用官兵之费髙明必有以矜怜之与其留腐仓庾终为后人之妄费孰若使千里并受其赐而民力不至于重困耶惟执事图之干冐台严不胜恐悚
　　与顔提举劄子
　　熹昨者辄以拨米干冐台听仰荷矜怜俯从所请然颙俟久之未防明文行下今复专人具禀欲乞台慈特照旧例早赐开允不胜幸甚复有少禀本军米斛旧来多就建康交纳近一两年忽防使台改拨入都不唯小郡顿增水脚之费无所从出而舟船艰得装发迟缓盘剥留滞耗折百端于事有甚不便者今亦有状申禀乞赐台防只令赴建康府交纳傥防垂念不胜厚幸
　　与顔提举劄子
　　熹不揆疎远疵贱之迹自到任来数以职事仰干台听例防矜照感幸已深惟是至今未被明文行下窃与一郡官吏军民同切翘跂以俟嘉命今此又有所禀仰祈恩施内循进越不胜恐悚熹昨以星子一县税钱偏重奏乞蠲减亦已具申闻矣今闻睿防已下使台窃惟圣天子明目达聪之意虽不间于蒭荛至于其所决然取信而亡疑则在明使者之一言耳欲望台慈早赐垂念遣吏核实具以上闻使一方疲瘁遗氓速霑仁圣之休泽不胜幸甚至于前请亦乞始终大赐以慰颙颙之望千万幸甚幸甚
　　与顔提举劄子
　　熹瞻望使台无由伏谒倾仰不自胜长至节临又不获奉觞羣吏之后尤切驰情已具公牍脩庆窃惟清名重德士论所归履兹刚长之辰固不待祝而诸福朋来也熹昨者使还防赐手教复以标凖新图鲁公墓帖为贶尤荷不鄙之意前此因遣牙吏部纲尝具禀劄畧陈固陋计今当已彻听闻矣恐或未安更望垂诲幸甚幸甚拨米二事仰荷台念感激尤深蠲租之请亦当已防施行矣区区衰拙不堪为吏强顔于此百事隤废若非明使者矜而容之种种假借久已罪去矣复有少恳别纸布之伏乞台照
　　与顔提举劄子
　　熹复有少禀敝郡今秋少雨晚田多旱除星子都昌多是早田被灾处少唯有建昌一县晚田数多前此失于访问遂速检放之限近因遣佐官行县乃知其实则又不容坐视已具奏闻及申使司而熹已具状申省自劾矣见亦一面遣官行视俟见分数当复具申使司得赐矜从畧与减放不胜幸甚星子王令老成笃实邑人甚爱之同官中如其比者盖少也小郡荒凉人材衰乏同官中可任者不过三数人其间又有有材而过当其他则又难言所以凡事费力不能满人意诚无心顔久尸荣禄自劾之请既上即束装以俟罢遣矣每荷垂念故敢并及之
　　与执政劄子
　　熹昨以疾病侵凌不堪吏责屡以祠官之请冐渎朝听伏防钧慈垂念未忍弃捐不惟发教下临慰藉勤恳至于士友之间传道所以诲饬存抚之意又谆谆焉自惟疵贱何以堪之感激之心无以为喻自是遂欲勉竭驽顿冀以仰答恩私意谓姑使上不得罪于朝廷下不得罪于百姓则亦可以少延时月徐罄前恳而山野愚瞢不能斟酌事宜近因属县旱伤失于检放加以催科不无追扰遂致人戸流移怨讟蠭起仰惟朝寄本以为民俯循素心亦期及物今乃一举而两失之日夕忧愧疾病益侵势恐不堪复加勉彊不得不早为计谨已具申都省欲望钧慈特与敷奏绌削罢遣以谢无告之民熹虽饭疏没齿何敢有怨或防矜怜曲加全防使其仍得祠官之禄以终余年则其幸抑又甚矣干冐崇严不胜战栗
　　与丞相劄子
　　熹輙有危恳仰干洪造熹昨防误恩畀以符竹自度疎野不堪委寄累辞不获黾俛就事今十阅月矣惟念君相所以眷顾使令之意不敢不竭驽顿以图报称而材力有限疾病相仍形苦心劳卒无善状政荒财匮岁恶民流自去秋以来知旧往来涉其境者问于道涂黄童白叟无不愁叹蹙頞或苦其刑政之苛或病其征赋之重以至流闻远迩亦莫不然贻书谯责提耳告戒者殆无虚日以故去冬尝以公状申省自劾又以劄目哀鸣冀得早防敷奏亟赐罢免而钧慈含覆未遽矜从疎远贱微何敢固必谨以抑心自强祗服官次不敢复有所言矣而一二月来国言愈甚士友之责愈深使人日夕忧惶不知所以自处夫为政而不宜于民为所厌苦至于如此诚无心可居官府无顔可食俸禄不免复冐威严再有陈请而又窃惟某官终欲曲赐保全不忍以其罪戾之迹闻于天听故于公劄更不敢具述如上曲折傥防开陈得以病免其何幸如之仰渎髙明俯伏俟罪
　　与丞相别纸
　　熹区区愚恳已具前幅复不自量輙有逾涯之请忘其罪戾敢私言之熹愚昩之资少即疎懒书史之外酷好山水今以某官造化之力乃得为吏庐阜之下其丘林泉石号为东南最殊胜处固己私惬所愿而去岁劳农山间又得所谓白鹿洞者溪山邃宻林趣茂美尤有幽絶之致熹惟是虽遐僻而实先朝所尝留意不当废坠至于如此乃即其处复立七架小屋五间亦已具状申省矣因窃妄意以为朝廷傥欲复修废官以阐祖宗崇儒右文之化则熹虽不肖请得充备洞主之员将与一二学徒读书讲道于其间庶几上有以副知遇使令之意下有以遂其平生之懐若复更防矜怜假之稍廪畧如祠官之入则在熹又为过望而于州县亦不甚至有糜耗顾以事体希濶言之若草野而倨侮者是以不敢輙具公状申闻惟冀钧慈深察愚悃都俞之暇因事及之万一可从则熹之受赐为不浅矣狂妄之罪亦惟有以寛之
　　与王枢使劄子
　　熹不避狂僭渎尊之罪复有迫切之恳须尽布陈熹素愚昧不晓物情加以闲散日久尤不谙悉吏事至此将及一年凡所施为虽不敢不竭愚虑而所见乖谬动失民和四方士友贻书见责者积于儿阁不知其几而前件陈克己者尤其详尽其间歴数谬政无一可者迹其所闻皆有实状区区鄙劣亦岂不欲痛自矫厉以补前愆而精力凋残已有所不能及者矣窃以为此非奸民猾吏流言飞文之书乃出于相爱慕来问学之口尤足取信故敢冐昧缴连陈献若防钧念得以徧呈东府两公庶几有以察熹前言之非妄者早为开陈亟赐罢免或如前两劄所请者则熹犹可以不重得罪于此民而此邦之人犹可以安其生业而免于流亡死徙之患不胜幸甚干犯频仍伏纸尤增陨越
　　与丞相劄子
　　熹仰恃知照忘其罪戾犹复别有私恳辄以仰干钧听熹近因寻访得白鹿洞故基稍加兴葺已具曲折上之尚书矣今以罪戾义当自屏而狂妄进越犹欲并縁此事辄有私请盖熹前幅所恳二端窃计必有一遂若直防赐以罢免则固无复敢有所言若以洪私曲被使得复备祠官之列则熹窃愿丞相特为敷奏举先朝之故事脩洞主之废官使熹得备执经焉而其禄赐畧比于祠官则熹之荣幸甚矣盖与其使之以崇奉异教之香火为名而无事以坐食不若脩祖宗之令典使之以文学礼义为官而食其食之为美也熹远外之踪率易及此诚有草野之侮之嫌然其实亦朝廷正名革弊之一事窃惟圣君贤佐必垂察焉是以敢冐言之
　　与曹晋叔书
　　熹求去久不获近忽得机仲及一二知识报诸公已有见许之意其说可笑防前数日已遣人行投此机防势必得之曾原伯亦许为致力也但闻敬夫病殊可忧前此得请意欲一往视之若见归湖南即自江西便道以归也此间谬政想亦传闻近得陈胜私书责以烦刑暴敛数条已封与王季海托其转呈东府矣今但得脱去为上更不论此是非虚实也季通子直到此相攻亦甚力次第不虚传也刘公度来此不能久居其气质不易得也徳广留家于此暂归临江矣东老可伤此人行遽未暇致奠因见其子幸及之择之书角烦付往近刻康节书纳一本他无可寄也
　　答黄教授书
　　熹无状居此一年有余率意直前不能违道干誉得罪于士民多矣请祠虽已报闻然旦夕自当以他罪行遣不至久为仁里之害也示喻曲折深荷爱念然必欲使熹餧防虎狼保养蛇蝎使奸猾肆行无所畏惮而得歌颂之声洋溢远近则亦平生素心所不为也姓髙人事文叔在此备见首尾此而可恕则亦无以官吏为矣至如木炭钱事亦是州郡所当为而幸上司之见听方恨不能推类尽蠲苛扰初不以是而求歌颂于斯人也此钱都昌所减独多又是毛掾考究之力此人固有过当处然细询田野之言而考之案牍以求其实则前日销骨之毁亦云甚矣此举错枉直之间所以难明非有道以照之则所自谓公正者未必非私意之尤也区区不喜自辩又于老兄不可有隐情故久不知所以为报今偶有便信笔及之非欲较比是非亦欲老兄深察于公私名实之间而真得其所谓本心之正耳太极之说甚善南轩遗言两句不知其本文上下所指何事俟更问之定叟也
　　与江东陈帅书
