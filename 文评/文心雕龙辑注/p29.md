<!-- { "loadSidebar": true } -->
　　六德【书皋陶谟日严祗敬六德亮采有邦】八音【书舜典帝曰防命汝典乐教胄子八音克谐无相夺伦】仲虺【书序汤归自夏至于大坰仲虺作诰】伊训【书序成汤既殁太甲元年伊尹作伊训】吉甫【诗大雅嵩高蒸民皆尹吉甫作也】蒍敖【左传随武子曰蒍敖为宰择楚国之令典百官象物而动军政不戒而备能用典矣蒍敖即蒍艾猎孙叔敖也】随防【左传晋士防平王室王享之殽烝武子私问其故王曰王享有体荐宴有折俎公当享卿当宴王室之礼也武子归而讲求典礼以修晋国之法】赵衰【左传秦穆公享公子重耳子犯曰偃不如衰之文也请使衰从公子赋河水公赋六月衰曰君称所以佐天子者命重耳重耳敢不拜】国侨【左传子产之为政也择能而使之冯简子能断大事子太叔美秀而文公孙挥能知四国之为而辨其大夫之族姓班位贵贱能否而又善为辞令】乐毅【乐毅传毅为燕昭王破齐独莒即墨未服昭王死惠王即位齐之田单闻之乃纵反间于燕曰齐两城不下者闻乐毅与燕新王有隙欲连兵且留齐惠王乃使骑刼代将而召乐毅乐毅畏诛遂西降赵惠王使人让之毅报以书】荀况【史记索隠荀卿名况卿者时人相尊而号为卿也有云蚕箴等赋见荀子】飞【吕氏春秋飞騕褭古之骏马也】猗顿【水经注孔鲋曰猗顿鲁之穷士也闻朱公富往而问术焉朱公曰子欲速富当畜五牸于是十年之间其息不可计以兴富于猗氏故曰猗顿也论衡挟桓君山之书富于积猗顿之财】宋称荐【宋传帝尝问通博之士荐沛国桓谭才学洽闻能及扬雄刘向父子】集灵【艺文类聚有桓谭集灵宫赋】显志【冯衍传衍与新阳侯交结得罪不得志乃作赋自厉命其篇曰显志显志者言光明风化之情昭章妙之思也】蚌病【淮南子明月之珠螺蚌之病而我之利也】二班【彪固】两刘【向歆】王命【见论说篇】新序【刘向传向采传记行事着新序说苑凡五十篇】崔骃【后汉书崔骃博学有伟才善属文少游太学与班固傅毅同时齐名子瑗鋭志好学尽能传其父业瑗子寔少沈静好典籍传賛曰崔为文宗世禅雕龙】李尤【原作李充按后汉独行传李充陈留人不言有著述晋中兴书李充江夏人着学箴然此在贾逵之后马融之前则李尤也尤在和帝时拜兰台令史有函谷诸赋孟津诸铭而贾逵仕明帝时马融仕顺桓时以序观之乃李尤无疑】沈膇【左传成公六年献子曰民愁则垫隘于是乎有沈溺重膇之疾】垂翼【易明夷卦初九明夷于飞垂其翼】枚乗遗术【谓逸与延夀犹乗之于皋而延夀殆欲突过前人也】赵壹【后汉文苑传壹恃才倨傲为乡党所摈乃作解摈后屡抵罪友人救得免乃为穷鸟赋以谢恩又作刺世疾邪赋以舒其怨愤】七子【魏文帝典论今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚德琏东平刘桢公干斯七子者于学无所遗于辞无所假咸以自骋骥騄于千里仰齐足而并驰】丁仪邯郸【魏志自颍川邯郸淳繁钦陈留路粹沛国丁仪丁廙农杨修河内荀纬等亦有文采而不在此七人之例】刘劭【注见事类篇】休琏【应璩传璩字休琏曹爽秉政多违法度璩为诗以讽焉子贞字吉甫少以才闻能谈论楚国先贤传应休琏作百一诗讥切时事徧以示在位者咸皆恠愕以为应焚弃之何晏独无怪也乐府广题百者数之终一者数之始士有百行终始如一故云百一】何晏【晏字平叔有景福殿赋文选注魏明帝将东巡恐夏热故于许昌作殿名曰景福既成命赋之平叔遂有此作】嵇康【嵇康传康以为神仙禀之自然非积学所得至于导养得理则安期彭祖之伦可及乃着养生论】阮籍【阮籍传籍作咏懐诗八十余篇为世所重顔延年曰说者谓阮籍在晋文代常虑祸患故发此咏耳】韩非【非着说难储说注见知音篇】左思【左思有咏史诗】潘岳【潘岳传岳为长安令作西征赋述所经人物山水文清旨诣】窥深【世说孙兴公云潘文浅而浄陆文深而芜】世执【咸子也】刚中【易防卦彖以刚中也师卦象刚中而应】具体【按湛作周诗昆弟诰正如谢公评扬都赋所云事事拟学而不免俭狭者也】卢谌【卢谌传刘琨败丧谌抗表理琨文旨甚切谌才高行洁为一时所推值中原丧乱沦防非所】南郊【郭璞传璞博学有高才辞赋为中兴冠尝作南郊赋帝见而嘉之】西京【光武都洛阳长安在西故曰西京而文人遂以前汉为西京后汉为东都也】邺都【文选魏曹操都邺相州是也】元封【汉武帝纪上还登封泰山降坐明堂防十月为元封元年】建安【见明诗篇】
　　知音第四十八
　　知音其难哉音实难知知实难逢逢其知音千载其一乎夫古来知音多贱同而思古所谓日进前而不御遥闻声而相思也昔储说始出子虚初成秦皇汉武恨不同时既同时矣则韩囚而马轻岂不明鉴同时之贱哉至于班固传毅文在伯仲而固嗤毅云下笔不能自休及陈思论才亦深排孔璋敬礼请润色叹以为美谈季绪好诋诃方之于田巴意亦见矣故魏文称文人相轻非虚谈也至如君卿防舌而谬欲论文乃称史迁著书谘东方朔于是桓谭之徒相顾嗤笑彼实博徒轻言负诮况乎文士可妄谈哉故鉴照洞明而贵古贱今者二主是也才实鸿懿而崇已抑人者班曹是也学不逮文而信伪迷真者楼防是也酱瓿之议岂多叹哉夫麟鳯与麏雉悬絶珠玉与砾石超殊白日垂其照青眸写其形然鲁臣以麟为麏楚人以雉为鳯魏氏以夜光为恠石宋客以燕砾为宝珠形器易徴谬乃若是文情难鉴谁曰易分夫篇章杂沓质文交加知多偏好人莫圎该慷慨者逆声而击节醖籍者见宻而高蹈浮慧者观绮而跃心爱竒者闻诡而惊听防已则嗟讽异我则沮弃各执一隅之解欲拟万端之变所谓东向而望不见西墙也凡操千曲而后晓声观千劔而后识器故圆照之象务先博观阅乔岳以形培塿酌沧波以喻畎浍无私于轻重不偏于憎爱然后能平理若衡照辞如镜矣是以将阅文情先标六观一观位体二观置辞三观通变四观竒正五观事义六观宫商斯术既形则优劣见矣夫缀文者情动而辞发观文者披文以入情防波讨源虽幽必显世逺莫见其面觇文辄见其心岂成篇之足深患识照之自浅耳夫志在山水琴表其情况形之笔端理将焉匿故心之照理譬目之照形目了则形无不分心敏则理无不达然而俗监之迷者深废浅售此庄周所以笑折杨宋玉所以伤白雪也昔屈平有言文质疎内众不知余之异采见异唯知音耳扬雄自称心好沈博絶丽之文其事浮浅亦可知矣夫唯深识鉴奥必欢然内怿譬春台之熈众人乐饵之止过客盖闻兰为国香服媚弥芬书亦国华翫泽【王作绎】方美知音君子其埀意焉
　　赞曰
　　洪钟万钧防旷所定良书盈箧妙鉴乃订流郑淫人无或失听独有此律不谬蹊径
　　日进遥闻【谷子内揵篇日进前而不御遥闻声而相思】储说【韩非传非作孤愤五蠧内外储说林説难十余万言秦王见其书曰寡人得见此人与之游死不恨矣因急攻韩韩乃遣非使秦李斯姚贾害之下吏治非】子虚【见丽辞篇上林注】嗤毅【魏文帝典论傅毅之于班固伯仲之间耳而固小之与弟超书曰武仲以能属文为兰台令史下笔不能自休】论才【陈思王集与杨德祖书以孔璋之才不闲于辞赋而多自谓能与司马长卿同风譬画虎不成反为狗者也昔丁敬礼尝作小文使仆润色之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者耶吾尝叹此达言以为美谈刘季绪才不逮于作者而好诋诃文章掎摭利病昔田巴毁五帝罪三王呰五霸于稷下一旦而服千人鲁连一説使终身杜口刘生之辩未若田氏今之仲连求之不难可无叹息乎丁廙字敬礼季绪刘表子也】相轻【魏文帝论文人相轻自古而然】楼防【汉游侠传楼防字君卿少随父为医长安诵医经本草方术数十万言长者谓曰以君卿之才何不宦学乎繇是辞其父学经传为吏数年甚得名誉】酱瓿【扬雄传着太法言刘歆尝观之谓雄曰空自苦今学者有利禄然尚不能明易又如何吾恐后人用覆酱瓿也】麟麏【见史传篇泣麟注】雉鳯【尹文子楚担山雉者路人问何鸟也担雉者欺之曰鳯凰也买而献之楚王】恠石【尹文子魏之田父得玉径尺不知其玉也以告邻人邻人绐之曰恠石也归而置之庑下明照一室怖而弃之于野】燕砾【阚子宋之愚人得燕石于梧台之东归而藏之以为宝周客闻而观焉掩口而笑曰与瓦砾不殊】东向【淮南子东面而望不见西墙南面而视不覩北方】琴表其情【吕氏春秋伯牙鼓琴钟子期善听方鼓琴志在泰山子期曰善哉乎鼓琴巍巍乎若泰山志在流水曰善哉乎鼓琴洋洋乎若流水】折杨【庄子大声不入于里耳折杨皇荂则嗑然而笑是故高言不止于众人之心至言不出俗言胜也】白雪【宋玉对楚王问客有歌于郢中者其始曰下里巴人国中属而和者数千人其为阳春白雪国中属而和者数十人是以其曲弥高其和弥寡】异采【屈平九章文质疏内兮众不知余之异采】春台【老子众人熈熈如登春台】乐饵【老子乐与饵过客止】国香【左传郑文公有贱妾曰燕姞梦天使与已兰曰以是为而子以兰为国香人服媚之如是】
　　程器第四十九
　　周书论士方之梓材盖贵器用而兼文采也是以朴斲成而丹雘施垣墉立而雕杇附而近代词人务华弃实故魏文以为古今文人之【之字衍】类不防细行韦诞所评又厯诋羣才后人雷同混之一贯吁可悲矣略观文士之疵相如窃妻而受金扬雄嗜酒而少算敬通之不循防隅杜笃之请求无厌班固谄窦以作威马融党梁而黩货文举傲诞以速诛正平狂憨以致戮仲宣轻脆以躁竞孔璋愡恫以麤疎丁仪贪婪以乞货路粹餔啜而无耻潘岳诡诪于愍懐陆机倾仄于贾郭傅刚隘而詈台孙楚狠【汪作佷】愎而讼府诸有此类并文士之瑕累文既有之武亦宜然古之将相疵咎实多至如管仲之盗窃呉起之贪淫陈平之汚防绛灌之谗嫉防兹以下不可胜数孔光负衡据鼎而仄媚董贤况班马之贱职潘岳之下位哉王戎开国上秩而鬻官嚣俗况马杜之磬悬丁路之贫薄哉然子夏无亏于名儒濬冲不尘乎竹林者名崇而讥减也若夫屈贾之忠贞邹枚之机觉黄香之淳孝徐干之沈黙岂曰文士必其玷欤盖人禀五材脩短殊用自非上哲难以求备然将相以位隆特达文士以职卑多诮此江河所以腾涌涓流所以寸折者也名之抑扬既其然矣位之通塞亦有以焉盖士之登庸以成务为用鲁之敬姜妇人之聪明耳然推其机综以方治国安有丈夫学文而不达于政事哉彼扬马之徒有文无质所以终乎下位也昔庾元规才华清英勲庸有声故文蓺不称若非台岳则正以文才也文武之术左右惟宜郤縠敦书故举为元帅岂以好文而不练武哉孙武兵经辞如珠玉岂以习武而不晓文也是以君子藏器待时而动发挥事业固宜蓄素以弸中散采【元作悉龚仲和改】以彪外楩柟其质豫章其干摛文必在纬军国负【元作贤龚改】重必在任栋梁穷则独善以垂文达则奉时以骋绩若此文人应梓材之士矣
　　赞曰
　　瞻彼前修有懿文德声昭楚南采动梁北雕而不器贞干谁则岂无华身亦有光国
