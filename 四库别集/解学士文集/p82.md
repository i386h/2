<!-- { "loadSidebar": true } -->
　　聂继善方峯聂先生之七世孙也间以家谱求予序余家于聂氏世好相仍而方峯又为予族祖秀发进士子婿方峯侄以道仕元至广东宣慰廉声着于天下尝从秀发游为弟子往时丞相文公与其宾客故人书札或藏于家兵燹无遗独丞相此二书副本犹存故谨书而归之继善 

　　○跋欧阳文忠知谏院诰命 【抚州杨氏收】 

　　欧阳文忠公庆历二年三月知谏院诰一通与鱼周询等同受是命宣奉以制列御官知名者中书舍人孙□翰林学士吴育也其散官宣德郎勋骑都尉如故无所加也守太子中允特授守太常丞则迁守宫矣知谏院事则所升职也集贤校理先以中允充今以太常丞充故言依旧也敕旨言广辟言路崇设陈垣宜进官联往参谏列通篇专谏言也诰皆文思院织绫用吏部主事印其文则中书舍人选书令史所书归颖时平生所　诰分与子姓此诰是与庐陵尉房收者后赠直秘阁讳澈之祖迁居抚州遂携以往今秘阁之八世孙斋以大学生修书禁中出以相示为之俯仰大息或人论公思颖而忘吉哉或人所不知也近岁常遣人寻访公墓在今河南锡州新郑县思贤乡巍然独存但苏子由所为神道碑中经也烧稍剥落耳闻其傍居民及颖上旧居公之子孙皆无在者独吾邑水西迹符南山白沙螺陂二房实出公长子发之后发之子兴世兄弟宋南渡随驾来仕为太平守赴都堂给符据还乡今此符据及公拜参知政事封三代诰敕俱存迹符真象在螺陂又有发授殿中丞诰一通存泰和蜀江则公之族房也公之子孙散居吉之九县者尚多而颖上乃无之岂公有遗命使居吉欤公之行议文章非后学所能赞一辞者独旌述其不忘乡里之意以告其子孙且解世之惑者云 

　　○跋罗神童诗卷 

　　虞学士为罗神童题归来窓诗曰秀川隐君罗神童归来故园学种松神童八十眼如漆松树千尺形犹龙醉来爱眠松下石两晴饱看窓外峯想慕高风日已久安得杖屦来相从虞翰林负豪伟不群之气蓄宏辨衍裒之学出乎蝉联轩冕之家而际乎豊亨豫大之时文章禄位自有空天下小宇内之意平生诗文何管数万独此诗为罗先生作盖题其归来窓也相慕之云相从之语非一时深交义处遽能使之降其尊大致其殷勤□□如此神童公之高风百世之下可想见矣神童今有孙子澄侨居吉水故墅遗墅规模具存然皆不能如旧观之足以动人独子澄为予诵此诗且言虞公江乡往还后必过从更书氷雪相看四大守刻石犹存尚使予戚然而仰悠然而思也世间何物足以传不朽哉虞公先祖丞相雍公与先世荆南安抚公伯翔少保公善长御史都緫制元整俱事宋高宗皇帝而先祖太史公真我在元京相与莫逆自雍公至其身于予密五世交游遗文无一存者重可感也予所以尤愧于子澄之能忆此说也 

　　○跋蔡襄谢赐御书诗墨迹 

　　予尝读蔡端明文集载其所上谢赐御书诗一首后有益诏宋仁宗皇佑四年距今永乐四年丙戌三百五十有余年今此卷当其时所上真迹心藏之秘府此诏当在汇聚文集者故得之此诏存忘不可知而此本又不知何时流落人间然今虏元氏之变中元多故公此纸独为人所爱惜夫岂惟其书之善哉彼若蔡元长父子书非不工偶有传者人必不能以此易彼且论之者非有慨然而叹则必丑诋之矣又安能如此书之合口一辞敬羡而无间也而安可谓书之羙恶而不系于人也哉 

　　○跋苏太史书柴宗礼传 

　　缙受学于太史苏公平仲诵习其文知公之文必可传世也今夏官主事柴君以先处士君行虽不下于古人微太史之文亦安能卓卓如是哉按处士君之友金用宾括人待父宦游因家于杭元未尝仕矣已而内附遂不仕徙家义溪宗礼家近焉从假牛种耕植以飬母家益削而守益固或以其困也劝之仕终不出丧其母久而不克举日夜号痛人不忍闻宗礼方讲为举葬之用宾竟以哀毁卒其妻亦死宗礼恸哭告其朋友故旧出财力立举三丧葬之又负畚锸亲与其子封树会大雪手僵大不顾也嗟呼此宗礼之义诚可于古人中求之而其责用宾之朋友故旧有日用宾在时诸公敬重每不惜千万钱供具为宴乐用宾未尝赴今用宾死独千万钱不为举其家三丧则平日敬重者皆伪耳宜乎用宾不肯与诸君宴乐也由是人人感动处士君亦善言语哉传又言予不识处士君闻其义延与相见容止草率言未既不辞竟拂袖出去不知者谓纵恣礼法之外哉北乃所以为处士君也嗟乎其于太史公尚如此则其傲晲一世高视旷古岂不可想见哉太史公谓特立独行之事非特立独行之人不能为余谓此文之必可传也 

　　○跋赵子昂墨梅 

　　赵文敏公蚤岁喜画墨梅印以水晶宫图书固淛中有玛瑙寺或戏以为对遂不用此图书而梅亦少画闻之高竹闇云季常近得此纸有钱选舜举跋语其为公早年画无疑及观公所题二首追怀惋惜未尝咎其少之作不工者盖其才情之出不笔过人有自得之妙亦必有自得之喜固不足以尽识公之为人然亦可以想见公之为人也季常其永宝之 

　　○跋王侍郎所藏杨补之梅 

　　予卿先辈杨君补之世家清江所居萧洲有梅树大如数间屋苍皮藓班繁花如簇补之日临画之大得其趣间以进之徽庙徽庙戏曰村梅因自署奉敕村梅更作疏枝冷叶清意逼人而徽庙不及见矣南渡后宫中以其梅张之璧间有蜂蝶集其上惊惟求补之而已物故不可得矣其平生耿介不慕荣利故不俯仰时好不得而知也侍郎王君得此绍兴中作正其奉敕村梅已后晚年得意之笔重可宝也 

　　○跋刘山阴书金守正诗后二首 【幼孜父也】 

　　仲修刘先生文章识量节槩凛然不慕声利国初徽集贤礼书常拜官以瞶辞宋公景濂极畏服之其平生交友若季大父求我礼部侍郎曾公得之文学掾金公守正皆乡里莫逆也今刘先生无后人曾氏亦落莫独予家藏其手书若干本□年去家亦不知存否矣此其为金公书赠方壸道士诗金公令子幼孜宝藏每以示予为好事者持去情不能已遂俾予书之并识岁月传之后世古人交友之际可以想见也 
　　右山阴刘先生为守正金先生书所作诗一篇而又跋之如此先生令子幼孜侍讲每宝惜之为何人持去请予重写以见前辈交友同志文章如出一已相喜而不相忌如此虽然欧阳公作集古录序叹无君子之知己已而梅圣俞不及见为恨则虽前辈如此者亦岂多哉幼孜复俾予书岂谓拙书之可传哉亦使其子孙又见余一时相与之情耳初不见其书之工拙也 

　　○跋存耕堂后 

　　今国子祭酒胡公若思所为存耕堂记为清江刘子耕作藏余期年矣昕舒夕讽镫前酒边发明心学有味其言世之能有存者或寡矣而又以卤莽耕之不力之朂而田之咎者有矣故书此于记后以归子耕但能存者有种斯获无肥硗之异雨露之不齐也 

　　○跋思绍堂 

　　杜聘君清溪先生予乡道学之士也常至所居烟云台清流白沙竹溪森然而故址芜没为之怅然闻其故老云子孙有居闽中者欲见而不可得今观思绍堂然后知德基为聘君鲁孙而记乃乡先辈周君子治所作历序聘君师友之盛而江右为多德基岂能忘情哉且方以教官入选相见当有日必思有以慰予之夙心者德基岂能忘情哉 

　　○跋袁端智拙逸卷 

　　袁端智万安人寓于永新高子龙先生之子壻也先生没后龙氏益落端智所以经纪其家甚至盖忠厚之意有可嘉者今其曰拙逸岂少陵所谓用拙存吾道欤亦周濂溪之称隐欤岂大功若拙欤亦淳朴之意耳岂惟可以示之终身又将以遗其子孙也 

　　○琴逸轩跋 【为端方作】 

　　予归自词垣复之临桂通家子胡端正持其琴逸轩卷请予序其后匆匆中不暇为之聊塞责数语以副其意吾想子之寓言于琴也或焚香煮茶扫石待月一鼓则冷然再作则澹然若万丈银河一泻秋壑半空翔凤九皋鸣鹤其于五音之旨趣不可胜数而董宗器一记亦庶几得之矣今子岂以此为隐逸乎吾愿子母怠厥志他日出膺盛世羽仪天朝蓬莱之音与子一奏跻天下之民于熙皞泰和仁寿之域中然后可也勉之勉之 

　　○跋化度寺碑 

　　右欧率更书化度寺邕禅师塔铭石本王鲁斋先生自言儿时见其兄以此临学时二百四十余字其兄亡后鲁斋求补为全文而妍媸自见景定庚申人日所为跋如此至咸淳己巳春又得河南□谔隆兴初跋尾云庆历初其高王父开府公讳雍奉使关右历南山佛寺见断石砌下视之乃此碑称叹以为至宝既而寺僧误以为石中有宝破石求之不得弃之寺后公他日再至夫石所在问之僧以宝对公求得之为三断矣乃以数十缣易之以归置里第赐书阁下靖康之乱诸父取藏井中兵后好事者出之推搭数十本已乃碎其石恐流散浙右者皆是物也则以是为范公家本矣今又百三十年而鲁斋六代孙文英宝藏之如旧比今西安府学本清劲神采相悬绝矣大抵书法有轻重之势而近无石本类皆一体填奏字内筋脉举无存者余与他人言多不省今见此本乃知古人自有真也 

　　○跋胡忠简公撰郭大夫墓铭 

　　右忠简公所撰郭大夫墓铭淳古忠厚益非溢羙而郭氏亦至今不衰此铭有二百余年矣鼎真郭氏之艮也诵此铭甚求予书冀以淑其后贤于乎善之泽长将千万年曷有穷哉 

　　○附郭大夫铭 

　　教子一经份自早献贻厥孙谋蒙你宾荐云谁无子孰兮无孙克对无羞退之益云蹶蹶比比实取实似庆锺德门引之弗替诚齐发隐澹庵特书有不谓然是曰契需斲石锓辞以谷彼愚 

　　◆杂文 

　　萧氏本道新居上梁文 
　　萧御史祠堂上梁文 
　　持敬斋铭 

　　○萧氏本道新居上梁文 

　　伏以日月文明山河锦绣泰来恒久数百载之名家革故鼎新千万间之广厦奄山出色螺水生光恭惟某修身为本味道之腴杞梓良材值蓬莱之清浅桑榆暮景见华萼之光辉百福攸同有是父有是子二惠竞爽难为弟难为兄合璧联珠昭灵椿之风裁金声玊应发丹桂之天香昭代簪缨贤侯系绪岂比寻常之士族固宜高大于门闾碧瓦朱甍久矣呜珂之里绮窓绣户依然列鼎之家樽俎得岁时集凤阁乌台之最芝兰迎化日待龙墀虎榜之魁云汉天章世守帝王之谕墨牙签玊轴家传圣贤之诗书架海擎天飞云卷雨双虹并举六伟齐歌抛梁东泸水溶溶接大空南唐御史家风在五色祥光正欝葱西祠堂高耸与云齐松栢遶山青未了月明时有鹤来栖南御史文章冠斗南穹碑尚在招提境时有游人一驻骖北白沙潭水蝉光白山还旺气牡丹红人道萧门有阴德上天阙文星光万丈五色祥云奉玊皇神灵八叶肃丞相下一双白璧连城价忠臣孝子本同门定有声名满华厦伏愿上梁之后老者黄发而安少者青云得路闺门兆应于梦熊禁阙声驰于附凤公侯子孙复其始泰山盘石以同安鲁后周前天长地久 

　　○萧御史祠堂上梁文 

