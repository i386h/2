<!-- { "loadSidebar": true } -->
　　君行别老亲此去苦家贫藻镜留连客江山憔悴人【杜补遗藻镜犹藻鉴也故子美上韦左相诗又有持衡留藻鉴之句晋太康四年制曰藻鉴铨衡又唐旧史许子儒长夀中为天官侍郎居选部不以藻镜为意　赵云题送赴东京选故用藻镜事既是赴选则须等候藻镜之所取非旬日之事故云留连客也江山憔悴人则客游所厯虽江山之胜亦为憔悴人】秋风楚竹冷夜雪巩梅春朝夕髙堂念应宜防服新【赵云秋风楚竹冷説孟仓曹所起发之地在防也夜雪巩梅春言孟仓曹所往之时逢雪于巩也巩县今西京属县西京则唐所谓东京也末句又申言其别　　思之也列女传曰老莱子孝养二亲行年七十婴儿自娱着五色采衣楚竹冷巩梅春谓之双纪格】
　　凭孟仓曹将书觅土娄旧庄
　　平居丧乱后不到洛阳岑为厯云山问无辞荆棘深北风黄叶下南浦白头吟【文君作白头吟　薛云楚词余交手兮东行送美人兮南浦】十载江湖客茫茫迟暮心【赵云前四句托孟仓曹往问荘居之荒葺何如后四句则公言其在防时与处所也黄叶下变用木叶下白头吟虽是文君以相如晚年置妾而有此作其后为乐府则言君臣朋友顾遇之不终而公今所用又止以其老年白头所吟咏耳楚词云伤美人之迟暮】
　　耳聋
　　生年鹖冠子【杜补遗后汉舆服志武冠加双鹖尾在左右谓之鹖冠五官虎贲羽林皆冠之鹖者勇雉也其鬭无巳一死乃止故赵武灵王为冠以表武士是诗所谓鹖冠子者楚人隠居深山中衣敝履穿以鹖为冠莫测其名因服成号著书言道家事冯谖尝师事之后显于赵鹖冠子惧其荐巳遂与之絶】叹世鹿皮翁【赵云前汉书艺文志有称鹖冠子一篇师古云以鹖鸟羽为冠也列仙传鹿皮翁者菑川人也少为府小吏工巧举手能成器械岑山上有神泉人不能至小吏白府君请木工斧斤三十人作转轮悬阁意思朴至数十日梯道四门成上其颠作茅舍留止其旁】眼复防时暗耳从前月聋猿鸣秋泪雀噪晩愁空黄落惊山树呼儿问朔风【赵云猿鸣秋泪雀噪晚愁空以耳聋之故而幸其不闻也末句但见山木叶黄落而不闻风声所以呼儿而问宋玉九辩云悲哉秋之为气也萧瑟兮草木黄落而变衰曹子建有朔风篇】
　　小园
　　由来巫峡水本是楚人家客病留因药春深满为花秋庭风落果瀼岸雨頽沙问俗营寒事将诗待物华【赵云此篇盖须水以为用之诗也楚城居高而下取江水最为艰得故以为咏矣客病留因药则药须水以洗濯故留水者因药也春深买为花则花须水以灌沃故买水者为花也后两句则纵言眼前之秋景矣末句又营人家备冬寒之俗事而不废吟咏也】
　　自瀼西荆扉且移居东屯茅屋四首
　　白盐危峤北赤甲古城东平地一川穏髙山四面同【赵云首两句以引下句耳平地一川盖在白盐山之北而赤甲城之东故也谢灵运诗序有云石门新营所住四面髙山】烟霜凄野日秔稻熟天风【赵云周王褒送葬诗云寒近边云黑尘昏野日黄公尝使云野日荒　白也周勃领北军诛诸吕是日天风大起而古诗枯桑知天风也】人事伤蓬转吾将守桂丛【刘安招引桂树丛兮山之幽赵云曹植杂诗曰转蓬离本根】
　　右一
　　东屯复瀼西一种住清溪来往皆茅屋淹留为稻畦市喧宜近利【西居近市易巽为近利市三倍】林僻此无蹊若访衰翁语须令賸客迷【赵云青溪非名也水色之青而巳谢荘诗曰青溪如委黛公于成都浣花诗亦曰靑溪可见矣马季长笛赋有云间介无蹊人迹罕到此无蹊此字则指东屯与瀼西也如曹子建云置酒此河阳之比须令賸客迷则承无蹊之下言賸客添迷也】
　　右二
　　道北冯都使髙斋见一川子能渠细石吾亦沼清泉枕带【一作席】还相似柴荆即有焉【赵云渠字沼字此以字之重字为轻字以体为用者也枕带还相似言枕山带水也一作枕席浅矣柴荆亦是两字盖言荆扉柴扉之义而字则谢灵运初去郡云促装反柴荆即有焉又言冯都使与巳俱有柴荆以居也】斫畬应费日解缆不知年【杜补遗楚俗烧榛种田曰畬先以刀芟治林木曰斫畬其刀以木为柄刃向曲谓之畬刀畬音式车反　赵云言方移居东屯为农夫之事而从事于斫畬则欲扁舟尽南下之意且辍止矣故解缆未知其防何时也斫畬两字是楚人语又农书云按荆楚多畬田先纵火熂炉候经雨下种歴三岁土脉竭不可复树艺但生草木复熂旁山刘禹锡适连州畬田行云何处好畬田团团漫山腹钻龟得雨卦上山烧卧木又云下种暖灰中乗阳坼牙蘖苍苍一雨后苕颖如云发白居易子规歌云畬田有粟何不啄烧榛种田也尔雅一岁曰菑二岁曰新三岁曰畬易曰不菑畬皆音余菑田凡三岁方可复种盖取畬之义也熂音饩燹火燎草也炉音庐火烧山界也】
　　右三
　　牢落西江外参差北戸间久游巴子宅卧病楚人山幽独移佳境【谢灵运幽独赖鸣琴顾恺之云渐入佳境】清深隔逺闗寒空见鸳鹭囘首忆朝班【赵云呉都赋云开北戸以向日齐南冥于幽都注言日南人开北户向日以就明则以南为幽都亦如中国之见北也公居于防乃楚地与荆渚吴越相近矣故得言西江外北戸间也公诗又云东望西江永南游北戸开矣隔逺闗则指言白帝城之闗末句公尝为左拾遗通籍而朝故见鸳鹭而忆朝班也】
　　右四
　　题柏大兄弟山居屋壁二首
　　叔父朱门贵【郭景纯朱门何足荣】郎君玉树髙【赵云谢道蕴云一门叔父则有阿大中郎魏宋以来贵人之子曰郎君叔侄则亦父子故可使郎君朱门字虽是常语祖出东方朔十洲记曰臣故韬迹而赴王庭藏养生而待朱门矣谢安尝戒约子侄因曰子弟亦何预人事而正欲使其佳荅曰譬如芝兰玉树欲使其生于庭阶耳】山居精典籍文雅涉风骚江汉终吾老云林得尔曹【赵云书序云秦灭三代典籍选冇云同祖风骚诗云美化行乎江汉之域又云滔滔江汉南国之纪公欲适荆楚而南故云终吾老也】哀弦绕白雪未与俗人操【杜补遗哀弦琴也记曰哀以立廉廉以立志君子听琴瑟之声则思志义之臣又枚乗七发龙门之桐高尺而无枝使班尔斫斩以为琴野茧之丝以为孤子之钩以为隠九寡之珥以为防师堂操张伯牙为之歌此亦天下之至悲也子能强起而听之乎注防音的钩珥皆宝也隠防皆琴上饰取孤子寡妇之寳而用之欲其声多悲哀九寡九度寡也琴録曰琴曲有幽兰白雪风入松乌夜啼俗人非知音者故未可与之操　赵云宋玉曰阳春白雪之曲唱弥髙而和弥寡于哀之中所弹者白雪非俗人所能也　薛云右按宋玉对楚襄王问曰客有歌郢中者其始下里巴人国中属而和者数千人其为阳春白雪国中属而和者数十人而巳又文选鲍照诗蜀琴抽白雪郢曲绕阳春】
　　右一
　　野屋流寒水山篱带薄云静应连虎穴喧巳去人羣笔架霑窗雨书籖映隙曛萧萧千里马个个五花文【赵云末句以骏马比柏之兄弟矣公尝曰五花散作云满身诗云萧萧马鸣个个指言五花文之个个非谓马一匹为一个也郭隗曰古之人君有以千金使涓人求千里马者又汉文帝时有献千里马者】
　　右二
　　暝
　　日下四山隂山庭岚气侵【谢灵运夕曛岚气侵】牛羊归径险【诗羊牛下来北征赋日晻晻其将暮覩牛羊之下来】鸟雀聚枝深正枕当星劒收书动玉琴半扉开烛影欲掩见清砧【星劒劒上有星文也玉琴以玉为琴□也　赵云星劒则劒上有七星之象也非是气冲牛斗之谓江淹去故乡赋抚玉琴兮何亲末句扉欲掩见清砧则欲更掩其半扉之时见巳家之清砧盖时秋矣】
　　茅堂检校收稻二首
　　香稻三秋末平田百顷间喜无多屋宇幸不碍云山御裌侵寒气【秋兴赋借莞蒻御裌衣】尝新破旅顔【礼天子以尝新】红鲜终日有玉粒未吾悭【赵云御袂侵寒气言虽御裌衣矣而寒气犹侵之则山居故也红鲜似言鱼也玉粒则春稻为米其白如玉矣亦不必泥苏秦米贵于玉事】
　　右一
　　稻米炊能白秋葵煮复新谁云滑易饱老借软俱匀种幸房州熟苗同伊阙春无劳映渠盌自有色如银【杜补遗魏文车渠椀赋车渠玉属也多纎理缛文生于西国其俗宝之惟二仪之普育何万物之殊形料珍怪之上美无兹椀之独清苞华文之光丽发符彩而扬荣理交错以连属似将离而复并又梁陆倕蠡杯铭曰用迈羽杯珍逾梁椀宝同蠡测形均朴满又广雅曰车渠石次玉也赵云滑字与滑流匙同养老借软俱匀与软炊香饭縁老翁同义房州熟伊阙春盖稻名也末句言不必用梁盌盛之此饭其色自如银矣】
　　右二
　　朝二首
　　清旭楚宫南霜空万岭含野人时独往云木晓相参俊鹘无声过饥乌下食贪病身终不动揺落任江潭【陆士衡戢翼江潭　赵云清旭清朝也江赋云视氛祲于清旭楚宫则楚王之宫也霜空言带霜之空也朝未甚有行人故野人时独往耳末句盖公欲南下而未能也易云寂然不动屈原既放于江潭或云苏东坡谓子美诗外尚有事在故其病身曾不揺荡而不随草木之揺落也】
　　右一
　　浦帆晨初发郊扉冷未开村疎黄叶坠野静白鸥来础润休全湿云晴欲半囘【淮南子云山云蒸柱础润江淹山云润柱础】巫山冬可怪昨夜有奔雷【浦帆帆音去声今官韵亦收矣师民曕本疑之乙其字为帆浦非是然防州诗而云浦帆何也盖题是朝诗句云浦帆晨初发郊扉冷未开两句通义言方此晨朝之际想江浦之中其帆起发而郊居之家以冷而未开其扉也顔延年赠王太常诗曰郊扉常昼闭础者柱下之磔石也础润休全湿休者罢也言础石之润经夜稍干而半湿矣云晴欲半囘言朝既晴霁其宿云半敛而囘去也奔雷公两使矣出三都赋】
　　右二
　　晚
　　杖藜寻晚巷炙背近墙暄【嵇康书野人冇快炙背而美芹子者欲献之至尊虽有区区之意亦巳疎矣公又尝有句云炙背可以见天子】人见幽居僻吾知拙养尊朝廷问府主耕稼学山村【赵云此句法难解盖言朝廷以务农重谷之事问府主故亦化而学山村耕稼也然此等句法学者不可效之也舜自耕稼陶渔以至为帝】归翼飞栖定寒灯亦闭门【曹子建归鸟赴乔林翩翩厉羽翼陆士衡愿假归鸿翼翻飞游江汜　赵云栖鸟以枝定为安故诗人毎用定字如公今云归翼飞栖定如白乐天风枝未定鸟难栖如李商隠栖鸟定寒枝然三定优劣必有能辨者原其所出则周庾信云鸟寒栖不定也】
　　夜二首
　　白夜月休灯花半委眠号山无定鹿落树有惊蝉暂忆江东鲙【张翰忆鲈鲙】兼怀雪下船【王子猷访戴安道】蛮歌犯星起重觉在天边【赵云当此白夜于月休隠其所见者之状与灯花半委落之际眠卧也重觉在天边言其逺也】
　　右一
　　城郭悲笳暮村墟过翼稀甲兵年数久赋敛夜深归暗树依岩落明河绕塞微斗斜人更望月细鹊休飞【乐府月明星稀乌鹊南飞　赵云赋敛夜深归言村落之民入市供官赋敛以夜深而后归也暗树依岩落言叶也传曰木落粪本亦遂以言叶矣天汉谓之明河故宋之问有明河篇也绕塞微则夜深矣故末句又有斗斜月细之语鹊休飞者休停其飞也月细而不甚明此鹊飞之所以休也】
　　右二
　　东屯月夜
