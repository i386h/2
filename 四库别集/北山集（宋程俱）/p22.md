<!-- { "loadSidebar": true } -->
　　生灭为二我我所为二受不受为二垢浄为二是动是念为二一相无相为二菩萨心声闻心为二善不善为二罪福为二有漏无漏为二有为无为为二世间出世间为二生死湼槃为二尽不尽为二我无我为二明无明为二色色空为二四种异空种异为二眼色耳声鼻香舌味身触意法为二忍辱持戒精进禅定般若布施囘向一切智为二忍辱持戒精进是空是无相是无作为二佛法众为二身身灭为二身口意业为二福行罪行不动行为二从我起为二有所得相为二闇与明为二乐湼槃不乐世间为二正道邪道为二实不实为二凡是二者皆为诤论皆为戱论皆为边见皆为偏计皆为执着而不二法中无生无灭无我无人无受无不受无垢无浄无动无寂无有相无无相无圣无凡无善无恶无罪无福无有漏无无漏无有为无无为无世间无出世间无生死无湼槃无尽无不尽无我无无我无明无无明无色无空无同无异无根无尘无六波罗密无一切智无空无不空无相无无相无作无不作无佛无法无众无身无身灭无身口意业无动无不动无识无不识无得无不得无闇无明无乐无厌无正无邪无实无不实彼诸菩萨各以如是所入不二法门而乐说之然此三十菩萨之所言者言而已矣故文殊师利以谓于一切法无言无说无示无识离诸问答是为入不二法门也文殊师利虽如是言然毕竟只是言说于是问维摩诘而维摩诘黙然而已是义方圆按大藏中维摩经凡有三译鸠摩罗什译维摩诘所说经今行于世者是也呉月支优婆塞支谦译维摩诘经唐三藏奘译说无垢称经而支谦所译至文殊师利说无言无说等为不二法门于此遂已更无后段维摩诘黙然者彼意岂以为重复耶
　　八
　　楞伽阿防多罗寳经云非一切刹土有言说言说者是作耳或有佛刹瞻视显法或有作相或有扬眉或有动晴或笑或欠或謦欬或念刹土或动摇如瞻视及香积世界普贤如来国上但以瞻视令诸菩萨得无生法忍及诸胜三昧又云见此世界蚊蚋虫蚁是等众生无有言说而各办事文殊师利既以无言无说无示无识为入不二法门而维摩诘黙然无言已于是示诸菩萨及大弟子以众香国神通解脱殊特之事彼众香国香积如来无文字说但以众香令诸天人得入律行菩萨闻斯妙香即获一切德藏三昧以表五蕴六根即般若海一一触受皆具圆通皆能入佛智慧也如香积世界但以鼻触而证菩提则知一切悟门不必皆从言说文字而解脱也以至一切蠢动不必有言说而能办事也应坐时坐应食时食以表与一切众生了无差别也遣化菩萨致敬香积如来者以表一切解脱神通皆如幻化也众香菩萨问释迦牟尼如来于此娑婆世界以何说法而维摩诘告以佛以刚强之语调伏之言度脱众生以见如来随诸刹土时节因縁以方便力所应化度而化度之虽有言说不离文字令得解脱也故释迦如来曰或有佛土以佛光明而作佛事有以菩提树而作佛事有以衣服卧具而作佛事有以饭食而作佛事有以园林台观而作佛事有以三十二相八十随形好而作佛事有以佛身而作佛事有以虚空而作佛事众生应以化縁得入律行有梦幻影响镜中像水中月热时焰如是等喻而作佛事有以音声语言文字而作佛事或有清浄佛土寂寞无言无说无示无识无作无为而作佛事又曰诸佛威仪进止诸所施为无非佛事又曰有此四魔八万四千诸烦恼门而诸众生为之疲劳诸佛即以此法而作佛事此皆如来与大菩萨慈悲方便真实谛也又维摩诘为众香菩萨言娑婆世界有十事善法诸余浄土之所无有以言五浊恶世十二有支烦恼苦海乃是无上菩提大般若海也彼诸浄土无一阐提及三恶道譬之高原陆地不生莲华必于淤泥乃能生植故云诸余浄土之所无有也起根本智现大神通说无上法已于是摄用归体故与文殊同徃诣佛也释迦牟尼如来为诸如来众既说妙法众香菩萨九百万众皆还彼国是佛世尊与大菩萨及长者维摩诘以智慧神通作佛事已于是佛问维摩诘为以何等观如来维摩诘言如自观身实相观佛亦然以至不可以一切言说分别显示以见真俗无二凡圣平等根本智解脱神通同一法身也虽从根本智示现神通说诸妙法然常不起真际湛然不动也故于是舍利弗问维摩诘汝于何没而来生此而维摩诘告以无生死虽然佛盖知之以谓有国名妙喜佛号无动是维摩诘于彼国没而来生此也既无没生而云无动国没而来生此者无动乃所以无没生也语阿閦华言不动无动佛国者表维摩诘虽现神通而说诸妙法不起真际湛然不动也故虽以右手断取妙喜国鐡围山川乃至天等宫城邑聚落上至迦咤尼天下至水际入此世界而不起于座也此无动世界所以掷过三千大千世界出入徃来无所留碍而无出入徃来等相者也














　　北山集巻十四
　　钦定四库全书
　　北山集巻十五　　　　　　　宋　程俱　撰杂著
　　房太尉传论
　　天寳末天子避盗劒南房琯以宪部侍郎上谒普安建议遣太子诸王镇诸道于是太子为元帅都统治兵朔方頴王璬镇成都凡劒南西川山南西道之师皆属永王璘镇荆州凡山南东道江西岭南黔中之师皆属丰王珙领河西陇右安西北庭盛王琦领江东河南淮南节度【珙皆不赴镇故云领】禄山在京师见制书抚几惊咤曰谁为上画此谋者吾不得天下矣自燕兵横溃四出天子匹马走西南二京遂为盗守方是时天下不知属车之所在赵魏秦郑梁宋之吏不种族无类则懐印易衣而走耳甚则开闗除道扶服叩军门其郡县之民所谓震心褫魄惊动耳目者非大燕之号令则其旌旗兵甲与夫高车大纛为贼媒者也天下必以谓遂无唐矣然于此时诸镇崛然声治兵问其帅则皆天子之子也夫以帝子之众名天下之兵【名如名田之名】据走集张形势虽不与大盗角逐而天下之心固已有所系矣则是懐忠狥国者有所恃而赴功闻鸡夜舞并驱逐鹿之人亦有所惮而不为矣余尝论之天下之事理近而功显者虽常人可与知焉至于无用而有功言迂而効切者非明于大而进于几葢不足以权此且亚父以楚心致民望武信君以范阳令下燕赵淮隂以赤帜殱赵军楚心非贤王范阳令非国士赤帜非利兵也然三人卒赖以济者岂非所谓无用而有功言迂而効切者类乎夫诸王不足以鬭强虏明矣而琯实以此系天下之心此琯之谋大识逺所以越常情万万者也然则中兴帷幄之功果孰为大而贺兰进明徒以偏忿毁言激怒人主反其功以为罪而肃宗遂信而疏之使肃宗有君人之明其思之矣若曰吾既以元帅起北方北方之重兵贤将吾有也西缀闗中北俯贼巢便利之地也而谁忌乎虽然天下大物也非有道者不能遗物非有公天下之度莫能达天下之大计若肃宗宜其怨而疏之矣自天寳至徳后名相不为不多而琯独巍然有大臣之望天下称之曰房公至名世立言之士莫不敛衽改容称其道徳此岂私好而然哉然琯之本谋言不见于编册顾因进明之譛而后世知谋之出于琯也至禄山抚几之事则史无传焉独见于司空图之诗图亲仕唐室司词命至大官其言必有自可信不疑余观德宗之幸奉天也李晟请驻跸邠梁以系天下之心仆固懐恩绐回纥以入防亦曰天可汗弃天下中国无主众是以从彼禄山智宜足以知此是其所以抚几而叹耶
　　侑坐元龟序
　　治乱之端率常隠于寻常忽眇之间初若不足畏向者积而致之至于不可御善恶皆然治乱因之观秦汉以来享国厯世唯唐最长而中絶于孽后败乱于妃陵夷于宦官衰弱于藩镇所经之变不一未有不生于所忽而积于至微以至于大壊而不可复振者使祸福之来常如山摧川溃霆震而至则虽至愚孰不知所避就惟其隠于寻常忽眇之间初若不足畏向者故蹈覆辙而不知常相踵也方天下初定魏徴劝唐太宗以行仁义以致太平者如封伦辈徃徃笑而排之惟太宗能用其言行于寝食起居造次颠沛之间卒以致贞观之治然求其若为仁若为义者则未易彰彰论之岂非其积微故其成速耶及明皇在位久当盈成丰豫之时春秋既高方且宠一妇人进一小人退一正士逍遥游宴姑以乐其余年意必以谓是岂足以伤生害治又况乱天下者乎卒之百敝随生抢攘悖缪至于禄山称兵防两京焚九庙四海横溃而卒至于衰微此何故也岂非生于所忽而积于至微以底于是哉唐之治乱善恶之大致较然明白者前哲论之备矣余独取其治乱善恶之萌而祸乱之所由生足以为世戒者裒而为书名之曰侑坐元龟云元符庚辰秋八月信安程俱谨序
　　复古编序
　　程子曰学之不可以不专也涉其流者未有能极其原防其蕃者未有能覩其奥不极其原不覩其奥求其是且精焉无有也夫支左绌右夫人而射也称养叔钧柱指夫人而琴也称子野上下千百载间学是者亦众矣而二子传焉岂不以其专以精乎吴兴张有弱冠以小篆名自古文竒字与夫许氏之书了然如烛照而数计也它书余艺一不入于胷中葢其专如此故四十而学成六十而其书成复古之编是矣余尝论其书曰小篆之作自峄山真刻不传至唐字学虽盛而以篆法葢一时名后世者惟李阳氷为称首徐弦后出笔力劲古遂出阳氷上近世名笔固多其分间布白规圜绳直不工而笔力劲古少复比今有自振于数千岁后独悟周秦石刻用笔意落纸便觉岐阳峄山去人不逺二巻三千言据古説文以为正其防画之微转侧从横髙下曲直毫髪有差则形声异自阳冰前后名人格以古文徃徃而失其精且博又如此然其寄妙技于言意之表守古学于寂寞之滨固非浅俗之所能识也且汉之诸儒比肩立而杨子云以识字称韩文公言语妙天下而犹自谓畧须识字字亦岂易识哉观复古之编则其于识字几矣使人之于学也皆能致其专而求其是既得之又能守其所学而不与时上下则学虽有小大其有不至者哉不得于今必得于后世矣张翁求余文以信其传因叙次如此政和三年九月朔信安程俱序
　　贺方回诗集序
　　鉴湖遗老诗凡四百七十二篇其五字八句诗鍜链出入古今为集中第一其余大抵名家作也余少读唐实録与防稽石刻见贺季真弃官本末方开元天寳之交天下号无事文学士见贵重季真出入禁省冠道山友储副极当世华宠然一旦不顾去为千秋观道士使人望之超然如云汉过秦望行剡川未尝不悠然遐想也季真去后四百二十载建中靖国辛已嵗始识其孙方回五湖上葢鉴湖遗老也方回落落有才具观其书可以知其人中间罢钱官及通守两郡輙谢病去为祠岳吏又一旦挂衣冠客吴下穷逹虽不同其勇退乐闲故有鉴湖余味然余谓方回之为人葢有不可解者方回少时侠气葢一座驰马走狗饮酒如长鲸然遇空无有时俛首北窓下作牛毛小楷雌黄不去手反如寒苦一书生方回仪观甚伟如羽人剑客然戱为长短句皆雍容妙丽极幽闲思怨之情方回慷慨感激其言理财治剧之方亹亹有绪似非无意于世者然遇轩裳角逐之防常如怯夫处女余以谓不可解者此也余竒穷肮脏可憎方回多交游乃独以集副授余曰子好直美恶无溢言为我评而叙之此亦岂其不可解之一端耶政和三年癸巳嵗十月朔信安程俱序
　　汉儒授经图叙
