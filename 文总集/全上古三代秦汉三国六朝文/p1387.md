<!-- { "loadSidebar": true } -->
　　弟子总持和南：岁聿云暮，寒气殊重，禅悦经行，愿常安乐。弟子顷来，每多劳疾。但睽觐稍久，唯用倾结。仰度所营功德，已当究竟。今遣左亲信伏达奉迎，愿便事沿流，延迟咨具。谨和南。十一月十五日。（同上，王遣使潭州迎书。）
　　弟子总持和南，暄和道体胜。仰揆衡岳法事，久当圆满，江陵功德，复应成就，随喜之至，难用胜言。弟子今入朝觐，行次陕州，驰仰之诚，与时而积。故遣使人迎候，希便进道。来月下旬，唯迟祗接。路首匆促，岂复委宣？谨和南。二月二十二日。（同上，王遣使荆州迎书。）
　　弟子总持和南：仰违移岁，驰诚载劳，兼事入朝，弥增延属。武关虽阻，荆近于吴。是以暂停陕州，遣使承接。行人返命，具奉缕。非唯年尊疾动，又已结夏安居。理事相推，固须停止。弟子还镇非久，便愿沿流，仰会江都，庶应旦夕。将圣德果，亦复差机。因缘多端，请不劳虑。谨和南。九月十日。（同上，王于长安遣书。）
　　弟子总持和南，僧使智邃来，奉五月二日诲，用慰驰结。仰承衡岳功德圆满，便致荆巫，履涉亏和，深以倾悚。弟子于江都入朝，至陕关眩瞀，停岐阳，腹内又不调适。去月末还京辇，如欲相承，犹自羸艹尔，未即祗觐，望云延愿珍纳。行人今返，辞岂宣具。谨和南。（同上）
　　弟子总持和南奉旨，于荆州当阳县境玉泉山陲，为建伽蓝招提行道，图写地形，具以赐示。伏以布金遍地，买园建立，奉置三尊，永流万代，唱诵所不能赞，算数所不能量。孰意轻微，顿蒙创造，循复来旨，爽然失厝。既事出神心，理生望表，无容违拒，苟作形迹，即具闻奏。嘉号乃覃，名符天冠道场，声满恒沙世界。福报仰归，逊辞难渺。谨和南。（同上）
　　弟子总持和南：垂旨令撰衡岳禅师碑文。郭有道之无愧辞，高德逾此；陆士衡之披文想质，弟子多惭。既蒙奖成，敢不克励？邯郸绝妙，深恐难工；还镇病瘳，庶或勉强。循览行状，用难思议。佛澄道安，宁复过是？谨和南。（同上）
　　弟子总持和南：垂赐万春树皮袈裟一缘，述是梁武帝时外国唯献四领，今馀一而是建初乌琼法师所披。谨寻菩萨戒称所著袈裟，皆染使坏色，况复自然嘉树，妙采天成，相应之言，无劳外假。万春表长生之称，二翼合善譬之辞，永服周旋，恒充布萨。常事半月，岂唯元日？著如来衣，深荷慈奖。谨和南。（同上）
　　弟子总持和南：率师别牒、五采幡锦、香炉檀等十种，示表微诚，薄申法贶，鲜陋追悚。谨和南。（同上）
　　弟子总持和南：仰违已久，驰系实深。献岁非遥，倾迟虔礼，暮春居节，当遣奉候。谨和南。九月二十四日。（同上，王在京遣书。）
　　弟子总持和南：适逮近旨，用慰驰情。春暄，愿道体康胜。玉泉创立道场严整，禅众归集，静慧日新，随喜之深，难以辞谕。弟子始服三石散竟，调息劳心。秋仲归蕃，请夏讫沿下，在于拜觐，差当匪奢。其间珍德，今遣统军鲁子雀往祗承。谨和南。（同上，王在京重遣书。）
　　弟子总持和南：仲秋转冷，仰惟道体康。弟子即日粗可行，末由虔礼，但增延结。愿珍德，谨遣修承。谨和南。（同上，王从驾东岱于路次书。）
　　总持和南：寒气渐严，仰惟康豫，动寂怡神，兴居安悦。弟子陪奉銮驾，旅次长奉，远凭胜力，行往安隐，瞻言祗觐，庶或匪遥。愿珍重，此不宣具。谨和南。十月十九日。（同上。案《隋书·文纪》，十四年十二月，东巡狩。十五年三月至自东巡狩。今此两书云仲秋云十月，与史异，当有一误。）
　　弟子总持和南：献岁春明，仰惟道体胜豫。禅悦法喜，众咸集业，功归有在，悉由明导。敬忆江都，暂欲西上，先到衡岳，用赛师恩，次往渚宫，以报生处。虔承此旨，卫送大江。阳子临流，具申来请。即蒙开许，还至观涛。年来岁往，寒暑屡更，恭闻功德圆满，远难赞述。弟子多幸，生在佛家，过庭所闻，匪直诗礼，转轮斯奉，实惟旦暮。今者陪扈銮轮，软发自京，言停洛阳，又止历下。此示望之礼，本自《虞书》，巡会之声，盛于姬典。至尊宪章先古，允叶人神，相风指南，奉朝东岱。以今月十一日吉辰，宗事云毕。于时天地载廓，日月增华。休气神光，烛近被远，灵芝竞吐，山谷连木，并秀宫坛。聋之徒，无医而自愈；扶老携幼之侣，不谋而同到。臣子殚见，事非虚饰；一物得所，万里斯应。师资至重，敢不稍闻？弟子恋蕃，即辞行所，夹锺将末，必届扬州。今遣奉迎，便愿沿下。馀春未尽，必希拜觐。其间珍德，续复祗承。谨和南。正月二十日。（同上，王还蕃遣迎书。）
　　总持和南：前揆菩萨天冠，率尔之式样，深嫌不工。即用呈简，爰逮今制。思出神衿，图比目连，妙逾郢匠，开士五明，此居其一。金刚种智，兹焉标万。是知因地化物，不可思议，接引随方，多能尽达。冠尊于身，端严称首，跪承顶戴，览镜徘徊，有饰陋容，增华改观。弟子多幸，谬禀师资，无量劫来，悉凭开悟。色心无作，触仰胜缘，度脱舟航，何虑不果。但戒为基址，信实行先。保解毗尼，昔年虔受，身虽疏漏，心护明珠。而定品禅枝，屏散归静，猥以凡薄，荷国镇蕃，为子为臣，难亏难怠，岂藉四缘，能入三昧，此非臆断，实荷诚说。经称非禅不智，非智不禅，定解相资，能证无漏。又电光断结，其例甚多，慧解脱人，厥朋不少。即日欲服膺智断，率先名教，永泛法流，兼同治国，未知底滞，可开化不？师严道尊，可降意不？宿世根浅，可发萌不？菩萨应机，可遵时不？若未堪敷化，且暂息缘；如可津梁，便开秘藏。书云民生在三，事之如一。况覃释典，而不从师？今之慊言，备沥素款。成就事重，请弃饰辞。谨和南。六月二十一日。（同上，王谢天冠并请净名义疏书。）
　　弟子总持和南：仰逮还旨，犹秉谦尊。循复久之，恍如自失。共功以学，贵承师事，推物论历，求法界缘，厝心有在。若习毗昙，则滞有情著；若修三论，又入空过甚。成实虽复兼举，犹带小乘，释论地持但通一经之旨。如使次第遍修，僧家尚难尽备，况居俗而欲无崖？当今数论法师，无过此地。但恨不因禅，发多起诤心，达者无违，求那明偈。仰惟厚习善根，非一生得。初乃由学，俄逢圣境，南岳禅师，亲所记，说法第一，无以仰过。照禅师来，具述此事，于时心喜，已域寸诚。智者昔入陈朝，彼国明式，瓦官大集，众论锋起。荣公强口，先被折角，两琼继轨，截获交绥，忍师赞叹，唯唱希有。弟子仰延之始，便事胜集，屈登无畏，释难如流，亲所听闻，众咸瞻仰。适承前往荆楚，讲《法华经》，旧学名僧，莫不归服。故知非禅不智，验乎金口。比闻名僧所说，智者融会，尽有阶差，譬若群流，归乎大海，此之包举，始得佛意。弟子即日而不依请，譬彼弥勒，今当问谁？唯愿未得令得，未度令度，乐说无穷，法施无尽。复使顾言，稽首虔拜。谨和南。六月二十五日。（同上）
　　弟子总持和南：逮旨送初卷义疏，跪承法宝，粗览纲宗，悉檀员外，耳未曾闻。故知龙树代佛，不可思议。今所著述，肉眼未睹明暗。谨复研寻，迟比觐接。谨和南。（《释藏》起三，《国清百录》三）
　　弟子总持和南：荆州玉泉、十住两寺，近既赐令检校，今须书及江陵总管，当勒所由，终听僧使奢促。弟子仰蒙净戒，宿世因缘，稍希义理，智波罗蜜，爰降开许，始制义疏，方凭沃答，向入慧门。昔年仰请栖霞，时往观行，政为密迩，朝发暮到，应可咨决，不异邑居。行道本贵安心，宁劳过远？天台之路，幸愿辍情。屈己为人，菩萨有赐，于专契弗敢违。前都不知净人善心，已堕僧数，济度无隔，唯用随喜。谨和南。七月二十七日。（同上。）
　　总持和南，复垂诲旨，益具仁慈。开士位怀，随感必应，本誓愿力，何患不果。政言服道日浅，未堪违远，深凭护念，开示悟入。玉泉、十住，天台本居，仰由胜功，能得建立。方须影响，永至金刚。江陵书及，会稽教下，并勒所司，以时发遣。谨和南。七月二十九日。（同上）
　　总持和南：方要仰延，雨乃暂阻。明间若晴，别当遣信。谨和南。七月二十六日。（同上。王迎入城，碍雨移日书。）
　　总持和南：霜寒，道体康胜？弟子还来甫尔，未暇迎延，驰情已深。今遣候接，冀近祗觐。谨和南。九月十六日。（同上）
　　总持和南：麦序气清，道体和适，福慧庄严，与时高胜。弟子至来未久，粗复可行。近频隆两书，爰垂示功德，玄义删削，文句入初。其旧维新，从粗至妙，会须披接，方豁烟云。春律已谢，夏坐方结，敢违经教，涉暑出迎。白露宵团，秋风叶下，必预舟楫，迎觐江阳。然仰劳著述，已渺数载，般若多障，近愿成功。日就月将，庶方启沃，率贡别牒，示表虔诚。在敬无文，仰揆弘亮。其间珍德，续事音语。谨和南。（同上，王遣使入天台参书。）
　　总持和南：霜气已紧，蚊热久祛，方恐洞洹，预取调适。今遣奉迎，祗礼非奢。谨和南。九月二十二日。（同上，王遣使入天台迎书。）
　　总持和南：仰承出天台，已次到郯石城寺，感患未歇。菩萨示疾，在疾亦愈。但于翘诚，交用悚灼。今遣医李膺往处治，小得康捐。愿徐进路，迟礼觐无远。谨和南。（同上，王参病书。）
　　◇与东林寺僧书
　　极暄，法师道体如何，众内咸宜也。雁门远法师四依菩萨，翻飞朔野，栖息南山。自斯以後，名德相继。智者见令为寺檀越，顾修寡薄，非敢克当。奖导既引，良深随喜。敬德指此承问。杨广和南。三月二十一日。（《释藏》起二，《国清百录》二）
　　◇与禅阁寺僧书
　　春序将谢，道体何如？僧众清善。匡山佛寺兴自慧远法师，法师师于弥天道安，安师于佛图澄，妙德相承，莫之为最。江东龙藏，悉本雁门。雁门上人创迹庐阜，自梁及晋，止有东林。陈晚浇漓，别生禅阁。僧徒好异，岂称至和？智者爰居，还须合一。想均愿海，更无异味。行人将送过指此相闻。杨广和南。三月二十一日。（同上）
　　◇与峰顶寺僧书
　　暮春暄和，寺众清胜。禅悦法喜，致足恬怀。炉峰香气，烟霞共远。智者经托胜地，为在总内，令为檀越，诚深随喜。更追厚愧，善当敬勖。杨广和南。三月二十一日。（同上）
　　◇与达奚长儒书
