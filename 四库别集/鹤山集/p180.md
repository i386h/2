<!-- { "loadSidebar": true } -->
　　若邦有大事作宫众则令之月终则均秩岁终则均叙以时颁其衣裘掌其诛赏
　　郑谓王宫之士庶子于邦有大事或选当行贾事亦谓冦戎之事作起也谓起宫中之众使士庶子行则宫伯戒令之月终则均其禄廪与宫正均稍食亦一嵗终则均叙与宫正异彼宫中官府故防其行事此其子弟故均其叙以时班衣裘夏时颁衣冬时颁裘有功即赏有罪即诛也
　　膳夫掌王之食饮膳羞以养王及后世子
　　郑食饭也饮酒浆也膳牲肉也羞有滋味者凡养之具大略有四贾膳夫掌王之饮食者此一经以其职首故略举其目下别叙之以养王及后世子者举爵而言其实羣臣及三夫人已下亦养之
　　凡王之馈食用六谷膳用六牲饮用六清羞用百有二十品珍用八物酱用百有二十罋
　　郑进物于尊者曰馈此馈之盛者王举之馔也六牲马牛羊豕犬鸡也羞出于牲及禽兽以备滋味谓之庶羞公食礼内则下大夫十六上大夫二十其物数备焉天子诸侯有其数而物未得尽闻珍谓淳熬淳母炮豚炮牂捣珍渍熬肝膋也酱谓醯醢也王举则醢人共醢六十罋以五韲七醢七菹三臡【尼】实之醯人共韲菹醯物六十罋郑司农云羞进也六糓稌黍稷粱麦苽苽雕胡也六清水浆醴防酏贾进物于尊者曰馈郑注玉府云通行曰馈羞出于牲及禽兽者释经羞用百有二十品此庶羞皆及于牲及禽兽案公食大夫下大夫十六豆中从膷臐膮已下皆出于牲不见有出禽兽者上大夫加以雉兎鹑鴽此则出禽兽也以其有牲及禽兽故云备滋味谓之庶羞也内则云雉兎鹑鴽四豆添前十六则是二十是上大夫礼天子诸侯有其数此经云百有二十是天子有其数掌客云上公食四十侯伯三十二子男二十四是诸侯有其数也天子诸侯之数皆从上大夫二十豆上加之内则云牛脩及爵鷃蜩范芝栭已下三十一物郑注云人君燕食所加庶羞也天子羞百有二十品记者不能次録八珍谓淳熬已下皆内则文淳熬煎醢加于陆稻上沃之以膏曰淳熬淳毋煎醯加于黍食上沃之以膏曰淳毋毋模也炮取豚若牂刲之刳之实枣于腹中编萑以苴之涂之以墐涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小芗脯于其中使其汤毋灭三日三夜毋絶火而后调之以醯醢捣珍取牛羊麋鹿麕之肉必脄毎物与牛若一捶反侧之去其饵熟出之去其皽编萑布牛肉焉屑桂与姜以洒诸上而盐之干而食之施羊亦如之肝膋取狗肝一幪之以其膋濡炙之举焦其膋不蓼也是为八珍彼有糁与餰彼是羞豆之实非珍故不取云酱谓醯醢也者酱是总名知酱中兼有醯醢者经云百有二十罋醢人共醢六十罋醯人共醯六十罋郑司农云六糓知有稌黍稷粱麦苽者据食酱而知苽雕胡者南方见有苽米防【良】【翳】
　　馈上下通用后郑于此言进于尊者曰馈玉府注又云通行曰馈自无定论如此者不一六牲本用马牲狗牲今宗庙中不用此二者熈宁间有人建议用马牲竟不行此一节凡言王备物之享第诗书皆无及此礼者周礼一部可疑此亦其一王荆公专本此意以人主当享备物极至童贯王黼专剏应奉司以啓人主侈心祸至不可胜言学术误国原于康成先儒未有发此义者
　　王日一举鼎十有二物皆有爼以乐侑食膳夫授祭品尝食王乃食卒食以乐彻于造
　　郑杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九俎贾一日食有三时同食一举鼎十有二案聘礼致饔饩注云饪一牢鼎十有二是也牢鼎九在西阶前云牛羊豕鱼腊肠胃同鼎肤鲜鱼鲜腊云陪鼎三者当内兼膷臐膮并陪牛羊豕鼎后是也云亦九爼者陪鼎三膷臐膮者谓庶羞在于豆唯牢鼎之物各在俎故云亦九俎案赵商问王日一举鼎十有二是为三牲备焉商案玉藻天子日食少牢朔月太牢郑答云礼记后人所集王制之法与礼违者多当以经为正此周礼周公太平法玉藻据衰世或异代故与此不同案大司乐云王大食皆令奏钟鼔大食是朔食日举之乐不言之殷祭肝周祭肺但祭肺有二种一者名为举肺亦名离肺此为食而有也二者名为祭肺亦名刌肺此为祭而有也王将食必祭先膳夫授之备火齐不得膳夫品皆尝之王乃食天子彻食作乐乐章未闻惟祭祀雍以彻造后郑云作也先郑云彻置故处皆谓造食之处即厨也
　　礼饮食必祭示有所先凡祭皆祭先造食者今士大夫此礼已废惟公燕开酒先酹于地近之释老二氏饮食尚先祭三礼辨陪鼎三膷音香牛臛也臐许云切羊臛也膮许尧切豕臛也牢鼎九所谓俎实也陪鼎三所谓豆实也皆所谓羞也荆公品尝食养至尊当慎故也其所防也防矣
　　王斋日三举大丧则不举大荒则不举大札则不举天地有烖则不举邦有大故则不举
　　郑司农云斋必变食贾斋必变食谓加牲体至三大牢大荒防年大札疫疠天烖日月晦食地烖崩动大故冦戎之事司农云大故刑杀也春秋传曰司冦行戮君为之不举此经数事不举司农意谓不举乐但此膳夫不举在食料之中不举即是不杀牲二义俱备荆公祭祀之斋不御于内不听乐不饮酒不膳荤不以哀乐欲恶贰其心又去物之可以昏愦其志意者而致养其气体焉然后可以交神明矣大荒大防大札天地有烖邦有大故不举者王以能顺承天地和理神人使无烖害变故宜飨备味听备乐今不能然则宜贬损而不举
　　荤本只是姜桂韭薤之类今却以为荤腥犹国有故则天子素服减膳今却又有素食之说荆公所谓宜飨备味听备乐亦非三代王者之言此所以开蔡京王黼享上之说
　　王燕食则奉膳賛祭凡王祭祀宾客食则彻王之胙俎贾案玉藻天子与诸侯相互为三时食故郑谓燕食者日中与夕相接为三时奉朝之余膳则一牢分为三时所賛祭者牢肉天子诸侯朝皆祭肺日中与夕皆祭牢肉案玉藻诸侯夕深衣祭牢肉王与宾客礼食于庙宾在戸牖之间王在阼阶上各有馔皆设俎故亦有胙俎
　　凡王之稍事设荐脯醢
　　郑司农云稍事谓非日中大举时而间食谓之稍事膳夫主设荐酺醢谓稍事有小事而饮酒贾脯醢是饮酒肴羞非是食馔若大夫以下燕食有脯无脍
　　王燕饮酒则为献主掌后及世子之膳羞
　　郑司农云主人当献宾则膳夫代王为主君不敌臣也燕义曰使宰夫为献主臣莫敢与君亢礼贾王日一举注郑以后与王同庖不言世子则世子与王别牲亦膳夫所掌
　　凡肉脩之颁赐皆掌之凡祭祀之致福者受而膳之以挚见者亦如之
　　郑司农云脩脯也后郑谓致福为诸臣祭祀进其余肉归胙于王又云膳夫受之以给王膳以羔鴈雉为挚见者亦受以给王膳贾加姜桂鍜治者谓之脩不加姜桂以盐干者谓之脯诸臣自祭家庙致胙于王而云致福者凡祭祀主人受福若与王受福然知诸臣有致胙法者左氏昭六年子产云祭有受脤归脤彼注云受脤谓君祭以肉赐大夫归谓大夫祭归肉于公也
　　文王庙在丰武王庙在镐以文武胙赐齐道里甚逺不知如何致
　　嵗终则防惟王及后世子之膳不防
　　郑不防计多少优尊者其颁赐诸臣则计之荆公至尊不可以有司法数制之世子则唯膳正礼可以不防膳禽则燕食之膳也与其饮食及服皆防则所以防荒侈故也
　　庖人掌共六畜六兽六禽辨其名物
　　郑始养之曰畜将用之曰牲春秋传曰卜日曰牲郑司农云六兽麋鹿熊麕野豕兎六禽鴈鹑鷃鴙鸠鸽谓兽人冬献狼夏献麋又内则无熊则六兽当有狼而熊不属六禽于禽兽及六挚宜为羔豚犊麛雉鴈凡鸟兽未孕曰禽司马职曰大兽公之小禽私之贾六畜者马牛羊豕犬鸡谓夏官校人地官牛人春官鸡人秋官犬人冬官豕人总送六畜与此庖人始养之曰畜将用之曰牲禽中有羔雄狐绥绥牝鸡无晨禽兽通称
　　古注取包肉之义谓之庖庖字从包恐非包肉盖火化始于宓牺氏厥初茹毛饮血宓牺始取物墐涂而炮之所以谓之庖牺氏牺亦取牛旁
　　凡其死生鱻薧之物以供王之膳与其荐羞之物及后世子之膳羞共祭祀之好羞
　　郑凡计数之羞亦进也备品物曰荐致滋味乃为羞王言荐者味以不防为尊郑司农云鲜为生肉薧谓干肉好羞谓四时所为膳食若荆州之防鱼青州之蟹胥者虽非常物进之孝也贾谓四时之间非常美食礼器云大飨其王事与三牲鱼腊四海九州之美味茍可荐者莫不咸在荆公共祭祀之好羞者先王先公及先后夫人平生所好祭祀则特羞之事亡如事存之意夫齐则思其所嗜则其祭也可以不羞其所好哉
　　共丧纪之庶羞宾客之禽献
　　郑防事之祭谓虞祔也禽兽献禽于宾客献古文为兽杜子春云当为献贾凡防未已前无问朝夕奠及大奠皆无荐羞之法今言共防纪庶羞者谓虞祔之祭乃有之天子九虞后作卒哭祭虞卒哭在寝明日祔于祖庙举前后虞祔则卒哭在其中宾客之禽由主人献之
　　死而未无几筵无荐羞以其体魄在此生者可以用几筵诗或肆之筵或授之几是也始死只说奠有朝夕奠朔月月半则谓之殷奠奠亦无庶馐却是祭当在虞祔之后不当言于始死之时今人用庶羞之奠与几筵字尽错且为孔子庙只使得奠字使不得祭字今谓之丁祭亦非释奠字只见于礼记不见于他经二汉以前亦无释奠字然却未至大误非报功使祭字不得
　　凡令禽兽以灋授之其出入亦如之
　　郑令令兽人也禽兽不可乆处宾客至将献之庖人乃令兽人取之必书其所当献之数与之及其来致禽亦以此书校数之至于献宾客又以此书付使者展而行之掌客乘禽于诸侯各如其命之数聘礼乗禽于客日如其饔饩之数士中日二双贾掌客乘禽于诸侯各如其命之数上公九命日九十双饔饩五牢日五双士中日则二双者谓作介时士爵一日则一双禽献不以命数中间也故言间日则二双古人春不毁胎卵又数罟不入汚池取禽兽有时节其法禁甚严然国客之至不可以时拘宾客禽献之事至九十双七十双之类不知如何区处此不可晓
　　凡用禽兽春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶
　　郑用禽兽谓煎和之以献王司农云膏香牛脂也以牛脂和之腒干雉鱐干鱼膏臊豕膏也杜子春云膏臊犬膏膏腥豕膏鲜鱼也羽鴈也膏羶羊脂也谓膏腥鸡膏也羔豚物生而肥犊与麛物成而充腒鱐暵热而干鱼鴈水涸而性定此八物者得四时之气尤盛为人食之弗胜是以用休废之脂膏煎和膳之牛属司徒土也鸡属宗伯木也犬属司防金也羊属司马火也贾此经四时所膳者皆取所贼死之脂膏火贼金即膏臊犬膏也不得云北方豕膏杜子春膏臊犬膏者是也膏腥豕膏也者非也以其秋行犊麛秋时金王金克木鸡属东方木则膏腥鸡膏也不得为豕膏用休废之脂膏者五行王相相尅春水王火相土死金囚水为休废夏火王土相金死水囚木为休废已下推之可知王所胜者死相所胜者囚新谢者为休废言然向来之所膳膏者皆是死之脂膏郑以休废言之也荆公膳用牛膏牛土畜也春水用事则助养脾也膳用犬膏犬金畜也夏火用事则养肺也膳用鸡膏鸡木畜也秋金用事冝助养肝也膳用羊膏羊火畜也冬水用事宜助养心也
