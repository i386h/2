<!-- { "loadSidebar": true } -->
　　臣昨以郑雍、杨畏言臣荐王巩不当，奏乞速正典刑，以弭群议。寻复见谏官虞策与台官安鼎亦论此事。内虞策所言，与郑雍、杨畏不甚相远。惟有安鼎谓臣欺罔诈谬，机械深巧，不速谴责，恐臣挟朋诞谩，日滋日横。信如鼎言，则臣死有余责，有何面目尚在朝廷？今臣既以举官不当，乞行朝典，不敢复与鼎辨别曲直。然鼎顷与赵君锡、贾易等同构飞语，诬罔臣兄轼以恶逆之罪，尝与君锡等同上殿奏对。上赖圣鉴照察，知其挟情虚妄，君锡与易即时降黜。惟鼎今在言路，是以尽力攻臣，无所不至。朝廷若不逐臣，鼎必不肯已。伏乞圣慈，悯臣孤立无援，早赐责降，使鼎私意得伸，不复烦渎圣听，则臣死生幸甚。臣谨已家居待罪，伏乞早赐施行。取进止。

　　贴黄：臣本欲候二十二日奏事，面陈家居待罪之意，但以鼎攻臣甚急，若不早自引避，恐再以恶言见及。伏乞圣慈体察。

　　○其三

　　臣适蒙恩押赴起居奏事，寻面奏以台谏有言，理合回避，乞除外任，以安危迹。蒙德音宣论，台谏所言，止是举官不当一事，令臣且为朝廷安心供职。臣仰服圣恩察臣无他过恶，便合祗禀训词，不当再有陈请。然臣备位执政，而举非其人，国有成法，在臣则当奉法以率众，朝廷则不宜曲法以私臣。况臣比年以来，再任言责，每有论奏，不敢观望。以此仇怨满前，孤立寡援。每一念此，不寒而栗。虽无人言，自当引去。今群言未已，其锋可畏，若不蒙圣恩谅臣此心，许臣补外，实恐横被攻击，立见颠齐。臣已不敢复入东府，见在天寿院听候指挥。伏乞圣慈愍臣穷迫，早赐施行，臣无任祈天俟命激切屏营之至。取进止。

　　○其四

　　臣今日伏蒙圣恩特降中使，赐臣不允陈乞外任诏书一道，仍传宣圣旨，令臣早赴省供职者。孤危之迹，以外为安，保全之恩，留而不遣，仰荷眷奖，惟知感泣。然念臣两任台谏，因缘言事，仇怨甚多，今轻举之罪，虽蒙宽贷，终恐难以自安。伏乞圣慈，察臣危恳，检会前奏，早赐开许。再三干渎天听，无任惶惧战栗之至。取进止。

　　○其五

　　臣今月二十五日，伏蒙圣恩，特降中使，赐臣诏书，仍传圣旨，令臣赴省供职。臣以愚直寡助，朝多仇怨，寻具札子，复申前请。臣之愚意，非止欲求安身，盖将稍息烦言，免致上渎天听。俯伏俟命，今已三日，未闻报可，忧惧实深。尚冀圣慈，察其孤栗畏人之心，恕其再三冒闻之罪，检会累奏，早赐施行，则臣死生幸甚。取进止。

　　【乞赐张宣徽谥札子】

　　臣伏见故宣徽南院使、太子太保、赠司空张方平，始以博学高文，名冠多士；终以中立不倚，望重累朝。练达政体，言不虚发。遭遇圣明，眷礼隆异。每用其言，辄效见当世。其所不用，皆有验于后。当熙宁变法之际，与大臣议论不合，引就外补。年方七十，恳请致仕。杜门不出，十有余年。观其始终，动合典礼，有古人大节。然性本浑朴，不近名誉，临终戒其子孙，不许请谥立碑。士大夫闻之，莫不叹息。臣昔少年，识方平于成都，一见以忠义相勉。其后两从奏辟，分兼师友。窃以谓约身杀礼，虽人臣执谦之美；而诔行易名，本人君追远之义。况自方平之亡，臣亲闻德音，许其忠直。窃见故事，臣寮之家有不乞谥者，皆因奏请，特诏礼官定议，以示褒劝。伏乞圣慈，以臣此奏降付太常寺，于其家取索行状，依例施行。取进止。

　　贴黄：本朝翰林侍读学士、兵部侍郎、兼秘书监、赠太子太师杨徽之，翰林学士承旨、工部尚书宋祁，此二人身亡，皆不请谥。其后参知政事宋绶为徽之请谥曰“文庄”，翰林学士承旨张方平，为祁请谥曰“景文”。伏乞付有司检会施行。

　　【立皇后制书札子】

　　臣昨日躬听制书，伏承太皇太后陛下〈上皇帝云：皇帝陛下，奉承慈训。

　　公选贤淑，不逮侧微，明建中宫，以助内治。群臣在位无不欣欢。臣每因进见，备闻德音，知采择之艰。前后经涉二岁，所访何止百家？逮兹成命，圣心勤止。臣今日偶以在告，不护随众面致恳诚，不胜区区激切惶恐之至。

　　【论黄河软堰札子附申三省状】

　　臣今月八日，以式假不预进呈公事。窃见三省同奉圣旨：北流软堰依都水监所奏，候下手日先将检计到功料奏取指挥。窃缘臣从来都堂聚议，常以谓软堰不可施于北流，利害甚明。盖东流本人力所开，阔止百余步，冬月河流断绝，故软堰可为。今北流既是大河正溜，比之东流，何止数倍？见今河水行流不绝，软堰何由能立？盖水官之意，欲于软堰为名，实作硬堰，阴为回河之计耳。朝廷既已觉其意，则软堰之请，不宜复从。昨已于正月二十八日面奏大略，以谓昔先帝因河决导之北流，已得水性，惟堤防未立，每岁不免决溢之患。盖小小决溢，是黄河常事，本不为大害。而数年前朝廷议欲回河，王孝先、吴安持等因此横生河事。昔北京以南、黄河西岸，有阚村等三河门。遇河水决溢，即开此三门，放水西行空地，到北京之北，却合入大河，故北京生聚，无大危急。只自建议回河，先塞此三门，又于西堤作锯牙马头，约水东流，直过北京之上，故北京连年告急。缘此水势卧东，故去年东流，遂多于昔。由此言之，分流之说非徒无利，实亦有害也。何者？每年秋水泛涨，分入两流，一时之间，稍免决溢，此分水之利也。河水重浊，缓即生淤，既分为二，不得不缓，故今日北流，已见淤塞，此分水之害也。然将来涨水之后，河流东、北，盖未可知。臣等昨问吴安持，安持亦言去年河水自东，安知今年河水不自北？太皇太后谕曰：“水官尚如此言，余人更安敢保？”臣又奏曰：“昨来安持等因河流稍东，乞于东流添埽五七纟军，称此机会不可少缓。臣等恐安持意欲因此指挥多添埽纟军，壅遏北流，不为稳便，即乞指挥所增埽不得过元乞数。然时方河冰，埽纟军皆不到地，所称机会，悉是妄言。安持等既未得如意，即又奏乞北流河门，只留一百五十步，盖北流河门本阔三百余步，今若塞其太半，河流既未可保其不北，若使所塞坚壮不可动摇，则涨水咽怒，必为上流之患，京师以来皆未免忧也。若所塞浮虚，涨水一至，随流荡去，人工物料无虑数百万，顷刻而盖，民之膏血，深可痛惜。然臣愚意，亦非敢便谓河水必北而不东也，但欲候今年夏秋涨水之来，徐观河势所向，水若全东，则北流不塞，自当淤断；水若复北，则北河如旧，自可容纳。朝廷作事，务在万全，若行险侥幸，万一成功，此则水官之意，臣不敢从也。安持等既见前计不行，则又要横截北流，以为软堰。见今北流稍缓，安持等已恐因此生淤，故立此堰。然却因作堰，欲尽留使臣、人工、物料，积渐增卑撩浅，即是用河上诸埽人力般土填河，数月之后，积土成山，不知与见今河淤孰为多少？名欲分水，实是回河，决不可许。臣欲乞先令安持等结罪保明河流所向，及土堰若成有无填塞河道，致将来之患，然后遣使按行，具可否利害。太皇太后曰：“水官犹不能保河之东、北，时暂遣使，又安能知？且可重别商量。”臣奏曰：“臣迫于异同之论，故乞遣官，若出自圣断，只朝廷商量，亦无不可。”太皇太后又曰：“纵令水官结罪，待其败事然后施行，于事何补？”臣奏曰：“诚如圣旨，昔修六塔河，先责李仲昌状，其功不成，随即责降，此是富弼等当时谬政，不足复用。今来圣旨为允当。”臣退复思之，尝闻顷岁北流河门，阔十余里，水面阔七八里。今来河门止阔三百余步。盖水官数年以来，堙塞大河，一至于此。使洪流不安，谁任其咎？又东流河门止阔百余步，每年涨水东行，已有满溢之惧。今复欲并入北流，理难包畜，遂指挥中书工房，令作画一问都水监，至今未有回报。朝廷欲作软堰，当候问得此二事，委无妨碍有实，及臣等看详，实有利无害，乃可施行。若不待报，遽降依奏指挥，必恐有误国事，虽云先具功料，奏取指挥，然已令依奏下手，则是邪说已行，必致惊动众听，且贻后患。伏乞圣慈，特赐详察，降臣此议付三省，所有八日指挥乞未行下，俟臣参假商量取旨。河事至重，措置不当，一方生灵被害非细。臣时暂在告，心有所见，不敢默已，干冒天威，甘俟诛谴。取进止。

　　○工房画一

　　一、勘会北流元二年河门元阔几里？水面阔几里？逐年开排，直至去年，只剩三百二十步，有何缘故？一、勘会东流河门见今阔几步？每年涨水东出，水面南北阔几里？南面有无堤岸，北京顺水堤不没者几尺？今来北流若果淤断，将来涨水东行，系并合北流多少分数？有无包畜不尽？贴黄：看详软堰之议，吴安持等本只是奏乞令外丞司相度北流水势，如更有减落，即令用软堰权闭。元未敢便乞下手，今朝廷指挥，更不相度，便令下手，即依奏之言，深为未当。兼将来败事，安持等得以归过朝廷，尤为不便。臣忝预执政，只合每事反复商量，不当独入文字，只为此命一行，臣自度参假之后，必不敢不争。若大臣争已行之命，显异同之迹，非所以示天下，故须至密入此疏，仍已一面密申三省，乞未施行。

　　○附申三省状

　　右辙今月八日，以式假不预进呈公事，窃见中书省录黄北流软堰事，三省同奉圣旨，依都水监、北外都水丞司所奏，候下手日，先将检计到功料奏取指挥。窃缘辙从来于都堂商量，以谓软堰不可施于北流，利害甚明。兼曾于正月二十八日面奏，蒙圣旨令别具商议闻奏。今来八日指挥，愚意实未以为然，况辙时暂在告，心知不便，难以缄默，已别具论奏。谨具申三省，所有八日指挥，乞未行下工部，俟参假日更别商量取旨。谨状。

　　【论御试策题札子二首】

