<!-- { "loadSidebar": true } -->
    五品已上正员清官、诸道节度使及太守等，并听当家畜丝竹，以殿欢娱。行乐盛时，覃及中外。（《唐会要》三十四）
    ○教习孝经敕
    自今已後，宜令天下家藏《孝经》一本，精勤教习。学校之中，倍加传授，州县官长，明申劝课。（《唐会要》三十五）
    ○加枉法赃律敕
    官吏准律应枉法赃十五匹合绞者，自今已後，特宜加至二十匹。仍即编诸律，著为不刊。（《唐会要》四十）
    ○赎铜纳钱敕
    其赎铜如情愿纳钱，每斤一百二十文。若负欠官物，应徵正赃及赎物无财，以备官役折庸。其物虽多，止限三年。一人一日，折绢四尺。若会恩旨，其物合免者，停役。（同上）
    ○专知叙勋敕
    准制及格式叙勋，今後宜令司勋员外郎二人，除曹务之外，每有勋甲团进後，专知磨勘。所须主事令史，任简择差定，如有疏略，委本官奏录。（《唐会要》五十八）
    ○详定元元庙乐敕
    《古今人表》，玄元皇帝升入上圣。自今已後，每有荐新，先献元元庙。其缘告享所奏乐，宜令所司详定奏闻。并差宗正寺官一员及差户洒埽。两京崇元学各置博士、助教一员，学生一百人，资荫宜同国子学例。每祠享所斋郎，便以学生充当。（《唐会要》五十）
    ○检校元元宫敕
    两京元元宫及道院等，宜委崇元馆大学士都检校，务在精修，勿令喧杂，仍不更隶宗正。其道士等名籍，任依常式。（同上）
    ○内外官考进单数挟名敕
    所校内外官考，准令，京官正月三十日进单数，二月三十日进挟名；外官二月三十日进单数，三月三十日进挟名。自今已後，并了日一时挟名奏，不须更进单数。（《册府》六百三十五）
    ○关内庸调徵限敕
    敕：自今已後，京兆府关内诸州应徵庸调及资物，并限十月三十日毕。（《册府》四百八十七）
    ○徵收庸调期限敕
    自今已後，天下百姓宜以十分已上为中男，二十三已上成丁。每岁庸调八月徵收，农功未毕，恐难济办。自今已後，延至九月二十日为限。（同上）
    ○选人放留条目敕
    吏部选人书判蓝缕，及杂犯不合得留者，不限选数并放。除此之内，先从选深人一概并留。其选深被放人，选浅得留名，具留放逗留，榜示选人，各令知委。仍以单状奏闻，不须更起条目。（《册府》六百三十）
    ○申严远州不肯到官敕
    如闻黔州管内州县官员多阙，吏部补人多不肯去。成官已後，或假解，或从正，考满得资，更别参选。自馀管蛮僚州，大率亦皆如此。宜令所司於诸色选人内即召补，并驰发遣至州，令都府勘到日申所司，如迟违，牒管内都督决六十，追毁告身，更不须与官。（《册府》六百三十）
    ○公卿巡谒诸陵敕
    每年春秋二时，巡谒诸陵，差公卿各一人，奉礼郎人，右校署令一人。其奉礼郎、右校署令，自今已後宜停，至陵所差县官及陵官摄行事。其巡陵仪式，宜令太常寺修撰一本，送令管陵县收掌，长行需用，仍令博士、助教习读，临时读相，永为常式。（《唐会要》二十）
    ○置三皇五帝庙敕
    三皇五帝，创物垂范，永言龟镜，宜有钦崇。三皇伏羲（以勾芒配）、神农（以祝融配）、轩辕（以风后、力牧配）、五帝少昊（以蓐收配）、颛顼（以元冥配）、高辛（以稷、契配）、唐尧（以羲仲、和权配）、虞舜（以夔龙配），其择日及置庙地，量事营立。其乐器请用宫悬，祭请用少牢，仍以春秋二时致享，共置令丞，令太常寺检校。（《唐会要》二十二）
    ○曲盐并勒斗量敕
    自今已後，曲皆以三斤四两为斗，盐并勒斗量。其车轴长七尺二寸，除陌钱每贯二十文。馀曲等同。（《唐会要》六十六）
    ○本色人充将作监敕
    将作监所置，且合取当司本色人充直者，宜即简择发遣。内作使典，亦不得辄取外司人充。其诸司非本色直，及额外直者，亦一切并停。自今以後，更不得补置。如岁月深久，尚或因人，所由长官，量事贬降，其所应直，决一顿，配籴边军。（《唐会要》六十六）
    ○安存致仕官敕
    如闻六品已下致仕官，四载之後，准各并停。念其衰老，必藉安存，岂限其高卑，而恩有差降。应五品下致仕官，并终其馀年，仍永为常式。（《唐会要》六十七）
    ○停六品以下员外官敕
    内外六品已下员外官，至考满日，一切并停，各仍选例。自今已後，更不得注拟。其皇亲幼小、及诸色承优授官，军功、伎术、内侍省、左右龙武军，并诸蕃官等，不在此例。（同上）
    ○刺史犯赃加等敕
    牧宰字人，所寄尤重，至於禄料，颇亦优丰。自宜饬躬励节，以肃官吏。如闻如犯赃私，深紊纲纪。今後刺史犯赃，宜加常式一等。（《唐会要》六十八）
    ○刺史不得兼别职敕
    简择刺史，冀令抚字。诸使等或奏兼别职掌，政治有妨，既阙亲人，仍乖本意。自今已後，更不得别奏请。（同上）
    ○郎官御史先取县令敕
    亲民之官，莫过於县令。比来选司取人，必限书判，且文学政事，本是异科，求备一人，百中无一，况古来良宰，岂必文人。自今已後，郎官、御史，先於县令中三考已上有政绩者取。仍永为常式。（《唐会要》六十九）
    ○禁官吏放债敕
    郡县官寮，其为货殖，竟交互放债侵人，互为徵收，割剥黎庶。自今已後，更有此色，并迫人影认一匹以上，其放债官先解见任，物仍纳官。有剩利者，准法处分。（同上）
    ○选取飞骑敕
    应募飞骑，请委郡县长官先取长六尺，不足即选取五尺九寸已上，灼然阔壮、膂力过人者申送。（《唐会要》七十二）
    ○诸州医学附甲敕
    诸州医学生等，宜随贡举人例申省，补署十年与散官。恐年岁深久，检勘无凭，仍同流外例附甲。（《唐会要》七十五）
    ○宏文学生帖试敕
    宏文馆学生，自今己後，宜依国子监学生例帖试。明经、进士帖经并减半，杂文及策，皆须粗通。仍永为恒式。（《唐会要》七十七）
    ○不差孝假敕
    顷以乡闾侍丁，优给孝假，官吏等仍科杂役，天宝初已遣优矜。如闻比来乃差征镇，岂有舍其轻而不恤其重，放其役而更苦其身？眷言及此，良用恤然。自今後，将侍丁孝假，不须差行。（《唐会要》八十二）
    ○官典受钱同枉法赃敕
    自今已後，天下两税，其诸色输纳官典受一钱已上，并同枉法赃论。官人先解见任，典正等先决四十，委采访使巡察。若不能举按者，采访别有处分。（《唐会要》八十三）
    ○团貌定哀悼敕
    今载诸郡因团貌宜便定户。自今已後，任依常式，应缘察问，对众取平，准今载三月五日敕处分。（《唐会要》八十五）
    ○退团貌敕
    天下郡县虽三年定户，每年亦有团貌，计其转年，合入中男、成丁。五十九者，任退团貌。（同上）
    ○禁关西诸国兴贩敕
    如闻关已西诸国，兴贩往来不绝，虽托以求利，终交通外蕃。因循颇久，殊非稳便。自今已後，一切禁断，仍委四镇节度使及路次所由郡县严加捉搦，不得更有往来。（《唐会要》八十六）
    ○置广运潭敕
    古之善政，贵於足食，欲求富国，必先利人。朕以关辅之间，尤资殷赡，比来转输，未免艰辛，故置此潭，以通漕运。万世之利，一朝而成，其潭宜以“广运”为名。（《唐会要》八十七）
    ○兼官俸料不两给敕
    京官兼太守等官，俸料两给者，宜停其外官。太守兼京官，除准式亲王带京官，外任官副大将军、副使、知军及正事京官兼内外官知政事，据文合兼给者，余并从一处给，任逐稳便。（《唐会要》九十）
    ○郡县缺职钱纳当郡敕
    郡县阙职钱送纳太府寺，自今己後，纳当郡，以员外官料钱。不足，即取正官料钱分。若无员外官，当郡分。（《唐会要》九十一）
    ○停免白直钱敕（疑）
    郡县官人及公廨白直，天下约计一载破十万丁已上，一丁每月输钱二百八文，每至月初，当处徵纳送县，来往数日功程，在於百姓，尤是重役。其郡县白直，计数多少，请用料钱，加税充用。其应差丁充白直，望请并停，一免百姓艰辛，二省国家丁壮。（同上）
    ○职田送所管州县敕
    两京百官职田，承胶佃民自送，道路或远，劳费颇多。自今已後，其职田去城五十里内者，依旧令佃民自送人城，自馀限十月内便於所管州县并脚价贮纳。其脚价，五十里外每斗各再版二文，一百里外不过三文，并令百官差本司请受。（《唐会要》九十二）
    ○改年为载敕
    敕：天宝三年改为三载者，所论前後年号，一切为载。其後造帐计岁月，云若干载，自馀表状文章并准此。（《册府》四百八十六）
    ○男丁计年正役敕
    比者成童之岁，则拄轻徭，既冠之年，便当正役，悯其劳苦，用轸予怀。自今已後，百姓宜以十八以上为中男，二十三已上成丁。（同上）
    ○处分伪画印敕
    其伪画印，宜用伪铸印刻印之例处分，永为常式。（《唐会要》四十一）
    ○太史监官入朝敕
    太史监官除朔望朝外，非别有公事，一切不须入朝。及充保识，仍不在点检之限。（《唐会要》四十四）
    ○南岳投龙告文
    大唐开元神武皇帝李隆基，本命乙酉八月初五日降诞。夙好道真，愿蒙神仙长生之法，谨依上清灵文，投刺紫荩仙洞。位忝君临，不获朝拜，谨令道士孙智惊赍信简以闻，惟金龙驿传。〖太岁寅戊六月戊戌朔廿七日甲子告文。〗（《八琼室金石补正》五十六）
    ○与倭皇书
    皇帝问倭皇：使人长吏大礼苏因高等至，具怀。朕钦承宝命，临御区宇，思弘德化，覃被含灵，爱育之情，无隔遐迩。知皇命居海表，抚宁民庶，境内安乐，风俗融和，深气至诚。远修朝贡，丹款之美，朕有嘉焉，称暄比如常也。故遣鸿胪寺堂客裴世清等稍宣往意，并送物如别时。（《日本书记》卷二十二）
    ☆肃宗皇帝
    事迹详《全唐文》四十二。
    ○赠故利州司功参军严方约等制
