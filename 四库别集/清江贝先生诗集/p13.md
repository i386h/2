<!-- { "loadSidebar": true } -->
　　为客长如醉听诗忽已醒共飡香积饭更舍劫初铃扫榻还堪卧呼舟约再经黑龙休易点破壁起雷霆 

　　○遇妓 

　　曾是梨园籍年应未破爪春风一枝雪别是汉宫花出茧修眉淡蟠龙小髻斜琵琶写幽怨流落共天涯 

　　○旧宅 

　　甲第无人住萧萧风雨寒树阴交绣户苔色上来栏舞鹤犹思主鸣蛙亦为官豪华易消歇都作梦中看 

　　○寺居 

　　堪怜小儿女相对色凄凉有客夜元亮无人候子桑水萤飞宝地山鸟入书堂九曲溪头路何时上小航 

　　○溪上 

　　歇马城边路茅茨在眼中迢迢一水静寂寂四山空白日西南没青天上下通行人俱已息独立数飞鸿 

　　○杨鸣鹤顾留宿殳山有诗相示用韵荅之 

　　转蓬悲杜甫命驾愧张翰把酒忘年老听诗坐夜阑不趋龙尾道休上虎湏滩白屋真堪乐青山且共搅 

　　○题山阴读书处 

　　兰亭修禊处。爱尔好林泉。闭户不曾出。读书浑少眠青山秋气蚤绿树午阴圆何日期相过。西陵一问船。 

　　○辛春二月十日偕桑子材丁一寉游殳山 

　　野旷夫无际山青雨乍晴路从鳌背上人踏凤毛行谡谡松风细辉辉竹日明浩歌犹未已新曲和流莺 

　　○澄林客居一首寄良佐沈复东 

　　借屋暂移家当门亦舣槎地蒸云触石江涨雨崩沙卢橘初垂颗冬青未落花老夫无一事日日醉流霞 
　　高人戴安道词客沈休文共喜成三友何劳比五君园荒葵自种水近竹宜分锺鼎非吾事山中看白云 

　　○题紫微山严上人壁 

　　鸡声催客起一枕梦初醒日射千山赤天垂四野青夫客元自好蒲柳已先零海上兵戈后夷歌不思听 

　　○排闷 

　　白首尚为客飘飘天一涯耳鸣通夜两眼暗来年花畏酒从今断题诗浪自夸有村如栗里准拟更移家 

　　○雨中漫成寄九龙山人 

　　稚圭蛙两部日夜成笙歌四月雨声恶两山秋气多青苔生客舍白水落官河怅望九龙客扁舟难重过 

　　○次韵杨德中见寄 

　　五月大江满白波如白云看山重约客载酒试从君竹所宜频扫桃源或未闻龙蛇今已远麋鹿任为群 

　　○次韵杨鸣鹤游紫微山一首用章孝标韵 

　　金刹藤萝外通人一径微天风铁凤语海雨墨龙飞水落仙翁井云收玉女衣东楼曾翫月夜挟彩鸾归 

　　○赠医者徐仲纯 

　　我爱南州士风流今尚存读书通鲁史卖药向吴门拟乞丹砂裹同倾緑酒樽茯苓应己长夜雨劚松根 

　　○壬子冬至日过来青堂三首示勉中祖南二友 

　　浪迹依刘表忘形见陆生山中酿酒熟雪后具舟迎好学来诸子论诗过二更穷愁一披写杯尽更湏倾 
　　衣冠且从俗犹有晋风流我爱陶贞白人称马少游蜂房寒未割鸡栅暖宜修不必论三仕何如号四休 
　　扰扰知何事人间即梦间试从千佛转能见几人闲水落元通月云行不碍山长歌和樵者日暮抱薪还 

　　○送陈楚宾赴泗州学正 

　　舟行入淮泗初上广文官地接中州近天连大野宽清时先俎豆异俗尽衣冠暂别蓬莱阙无惭苜蓿盘 

　　○题蘓明远画 

　　绝境疑无路平川不起涛天光兼水阔山势敌秋高葛令惟求药秦人自种桃云霞如有意他日待吾曹 

　　○病中次韵张思广助教见寄二首 

　　为客金陵久。惊秋素发干。酒狂山蕳放。诗苦孟郊寒。野圃荒识理。宫衣病総宽。封书寄儿子。早晚发长干。 
　　有泪如银烛。心灰却始干空瞻鸿雁远不念鹡鸰寒江海浮吴阔。乾坤入楚宽。登楼重拟赋。落日在阑干。 

　　○云卧 

　　谢传东山下白云囟户幽身如蝉蜕觧梦挟凤车游石润初收雨衣寒已怯秋无心信舒卷天地日悠悠 

　　○次韵管郑州玄泽 

　　相逢俱一笑官不补遗余鵉凤随新曲龙蛇见草书日边来使者濠上只空庐更展胸中学平明对玉除 

　　○题叶经历水北山居 

　　地接天台胜山围雁荡高诗人同谢眺羽客见卢教树色分厓翠江声应海涛何年此栖托莲叶好时操 

　　○送曹季材赴京师因寄刘子宪助教 

　　跨马金陵去征衫尚有尘壮心知烈士离色惨覊人草白方经晓花殷欲借春殷勤一杯酒何日重相亲 
　　冣爱刘公干同为太学师班联金马客兴在玉台诗地阔双鱼断天空一雁驰惟看千里月夜夜独相思 

　　○咏炭 

　　三日南淮南雪乌薪价重银色疑成鹁鸽形肖刻麒麟照清虚室春扶老病身煮茶留好客未觉孟郊贫 

　　○题文壁画二首 

　　龙江今喜对鴈荡昔曾闻树黑深藏两山青半出云行人知虎迹仙客问羊群老我来何日林泉定许分 
　　小桥危跨壑破屋幸依山避地人相过朝天客未还麝眠春草外■〈犭员〉挂古松间寂寞南窗月残书亦久闲 

　　○题王白云画 

　　璚台人去后麋鹿自成群树湿纔经两山昏又出云仙家三迭外春水一支分独坐扁舟客棹歌时远闻 

　　○戊午早秋漫兴二首 

　　久作东山客山空少四邻汲泉从老圃隔岭见行人虎豹应须远鸡豚亦自驯幽栖犹未稳更访武陵春 
　　烂熳蕣花早乱开篱落间秋风机杼动夜雨桔槔闲牧豕公孙老思鲈记室还有时逢野叟犹自说朝班 

　　清江贝先生诗集卷之七 

　　●清江贝先生诗集卷之八 

　　五言长律 

　　◆五言长律 

　　书事二十韵 
　　李予庚挽诗 
　　黄湾述怀二十二韵寄钱思复 
　　题空翠轩 
　　丁未除夕 
　　拟香奁八咏 
　　辛亥岁烧灯日张彦皋携酒相过与杨鸣寉丁一鹤陈仲谋及诸门生十有二人共饮回以笙歌归院落灯火下楼台分韵赋诗余得归字 
　　壬子夏端居二湖与二三子读苦书而热如焚一坐四迁杜少陵发狂大呌非过言也回思云间时往来吕邵仁族其地有林薮之美池台之胜可以避暑而游士寓公咸会于此相与穷日夜为乐及兵变之后所至成墟海内忘形半为异物感衰荣之无定悼生死之相违遂成三十四韵粗述其事云 
　　丙辰立春日大雪二十韵在凤阳作 
　　晓庵山水小幅 
　　题画 

　　○书事二十韵 

　　父老歌延佑君臣忆至元清光回日月喜气入乾坤不意经沦丧相图事吞吞橐駞空大漠骐骥死中原浪信传三捷深忧病七奔关中防豕哭河内且蜂屯流血今千田伤心远五门羽衣悲弟子宝玦泣王孙管葛真难致孙吾莫易论如何轻大业俱是窃殊恩近报中台坼遥瞻北极尊狐狸号白昼魑魅啸黄昏贡赋时时急征摇处处繁故园荒草径何处觅桃源野外来旗闪城头画角喧飘零从老去局促偶存生醉忆刘琨舞狂兴阮籍言登临空洒泪去住搃销魂水国秋鸿落霜林夜鹊翻相知共南北不得问寒温 

　　○李予庚挽诗 

　　屡入元戎幕曾陪御史騘一身辞汶上万里入闽中东观文章妙西平将略雄艰危真自许敢决更谁同斩马求藩剑号猿拓楚弓行师百道静破贼两关通拟复尧封大重开汉业隆触蛮犹苦鬪鹰隼若为笼重雾朝埋日长星夜陨空柱天徒有志填海竟无功已并田畴义皆知葛亮忠江风吹独树山月照幽宫英气宁为土神光或尚怜诸子在国士有遗风 

　　○黄湾述怀二十二韵寄钱思复 

　　海岱初云扰荆蛮遂土崩王公甘久辱奴仆尽同升远适将妻子端居谢友朋草堂森苦竹瓜圃蔓寒藤地尽山光断天昏海气蒸夜深常畏虎秋后更多蝇鹤发愁难理乌皮懒自凭娉婷羞不荐龌龊怯先登拔剑歌谁和闻笳寑复兴过逢欣已绝疾病恨相仍自拟秦民去重烦鲁使征吹毛多见谪刺舌尚湏惩耆老惟君在文章对客矜才全怀户壁道重比朱绳虎榜名非忝鸡林价尽增极知童子陋深愧大巫称冣忆春停骑高谈疚剪灯病驹终弃掷生鹘必飞腾迹已从信屈时多任爱憎赋诗闲莫废好事老犹能汉月今频满天河本自澄山阴棹雪下兴还乘 

　　○题空翠轩 

　　万竹如云盛琅玕起石边分枝巢翡翠觧箨化蜿蜒黑映潇湘雨青浮鄠杜天含滋团队露倒影漾清涟不柰蝉号夜深期凤至年小冠知隐者虚室候神仙月上南荣坐风清北牅眠壁鱼干缥帙海鹤操朱弦结友多裘仲封侯薄渭川忘形日相对秀色更媚媚 

　　○丁未除夕 

　　东风来日本北斗辟玄枵坐并华榱荫班违紫禁朝清觞陶令节明烛炳通宵曲付蛾眉唱香添鹊尾烧俗传傩逐厉事类慱成枭旧疾应全减新欢且共要压城云暗度侵慢雨斜飘红折丛梅萼青缄弱柳条明朝还献岁更颂玉盘椒 

　　○拟香奁八咏 

　　黛眉颦色 
　　香顂啼痕 
　　花尘春迹 
　　云窓秋梦 
　　绣床凝思 
　　金钱卜欢 
　　月奁匀面 
　　金盆沐发 
　　对雨 

　　黛眉颦色 

　　纔歌愁易敛。欲画思难任雨过峯犹湿归柳未深汉宫休竞学。秦镜莫重临。不是嫌施粉。翻疑病捧心曲如天上月纤似树头禽。尽日窥青锁。如何别到今。 

　　香顂啼痕 

　　何限相思泪。年年苦别离。当春羞春见。终日为君垂。落粉和双玉。残红界一丝。仙人辞汉日公主嫁胡时凤蜡流应少鲛销拭已滋空弹银甲尽。却恨锦书迟。 

　　花尘春迹 

　　罗袜凌波小。潜行辇路中。东风吹不散。南陌去谁同。艳想莲双拆。痕留月半弓定知争拾翠应怕践残红喜蝶无情扑。灵犀有意通。如何珠百琲。小妾妬翔风。 

　　云窓秋梦 

　　朦胧歌玉枕。蛩语夜何长。羽化为胡蝶。神游蹑凤皇。金屏残宿火。翠被怯新霜。不识天涯路。相逢马上郎。关山度辽水。云雨会巫阳。不奈铃搅。惊回月半床。 

　　绣床凝思 

　　丁香花百结宛转若为生蛱蝶描初半鸳鸯刺未成重将藕丝续独看柳花行入户羞双燕停针恠一莺那知天女巧翻为雪儿轻困懒春犹剧无人识此情 

　　金钱卜欢 

　　字忆开元日清光尚自全不知人逺近犹似汝方圆一别乌衣后三回白雁前芳心偷自祝吉语定真传玉兆符龟灼银河待鹊填可能如子母无术学神仙 

　　月奁匀面 

　　新妆自时世寳镜拂尘埃妬雪重施粉看花莫近台春风玉树并秋水白莲开瘦怯空光照娇怜颜色回初酣妃子酒更点寿阳梅有约西园会邻娃不用催 

　　金盆沐发 

　　发乱朝新沐兰汤试手慵年衰空自洁人远为谁容花委随飞凤水动浴蟠龙到地青丝滑掩月黑云浓向日晞初薄临风绾更松休疑华山女此地复相逢 

　　对雨 

　　朝云纔触石夜月又从星霹雳开三峡滂沱覆四溟宽夏称兕爵志喜续麟经即恐蛟龙怒那知蜥蜴灵润添禾黍色清挹芰荷馨战伐今应息讴歌且复听常希流麦凤诚聚读书萤倚丈前寸望平波绿满汀 

　　○辛亥岁烧灯日张彦皋携酒相过与杨鸣寉丁一鹤陈仲谋及诸门生十有二人共饮回以笙歌归院落灯火下楼台分韵赋诗余得归字 

