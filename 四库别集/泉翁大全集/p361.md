<!-- { "loadSidebar": true } -->
　　偶书与武夷宫连道士庆泽 
　　
　　擢歌歌罢夜燃灯，烧竹煎茶待我清。久欲黄冠归一曲，借眠今日得无情？ 
　　
　　再访南岩僧家二首 
　　
　　岩里僧禅二十家，岩前春夏万株花。岩花落尽僧无语，不道鸦归日又斜。 
　　
　　禅定诸僧终未了，更须长锸作生涯。若教心了亦自足，肯羡钟鸣鼎食家？ 
　　
　　登储潭庙临潭水观大树二首 
　　
　　十八滩穷十八叹，危途历尽此登临。天地笑歌乃何意？储潭潭水不如深。 
　　
　　习礼当时曾伐木，蔽亏日月失阴晴。不知曾有神仙过？试问祠前老树精。 
　　
　　道过南康，乡人陈衮世寓於此，持大字乞言，捉笔答之。 
　　
　　人情博爱殊乡人，炯炯双眸大笔神。收拾精神还性学，老怀能不为君欣！ 
　　
　　南康门人郭瑞旧为崇安令，有治声，以不得於巡按，一旦弃去。予与奕倩访武夷，意其为山主，至则行矣。及过此，因其求言，诗以见情。 
　　
　　武夷东道是何人？山得贤侯山愈神。强项折腰人不见，山中荣木自欣欣。 
　　
　　观庾岭白猿洞 
　　
　　振衣千仞出梅扃，万仞铁桥归濯缨。异类莫言无感应，白猿出洞也来迎。 
　　
　　赠方时素杨君极王子敦还乡 
　　
　　沧溟水月照君清，相逐鹏程万里行。要识秋风无限意，不留分榻坐朱明。 
　　
　　卜黄龙不遂上卜天华 
　　
　　当年我卜黄龙坡，山木未深云未多。直向天华蹑天路，飞云影里放天歌。 
　　
　　卜黄龙旧作 
　　
　　飞云千丈阁空蒙，一枕横交四百峰。春景醉人归不得，欲离烟火住黄龙。 
　　
　　赠伍春山别驾之岳州二首 
　　
　　山锁千寻云万寻，铁江深与铁桥深。钧丝袅袅收良夜，又动离歌送客吟。 
　　
　　戚里相从四十秋，心期南岳许同游。清风把赠看明月，一路随君到岳州。 
　　
　　朱明夜坐久雨喜见月色 
　　
　　山月圆明照八方，祗应云雨蔽清光。拥衾独倚朱明坐，中夜蟾光已到床。 
　　
　　度黄龙登天华视四贤祠行窝之筑二首 
　　
　　双眺银河落九天，合流隔断彩云边。天华别在黄龙上，两栋茆椽一缕烟。 
　　
　　宿雾初收好景开，觉山昨夜有碑来。四贤后地无分别，司马行窝御史台。 
　　
　　将游南岳至东家铺念计程途作 
　　
　　北风浩浩卷征衣，南岳苍苍入翠微。去去五峰弄明月，寥寥鞭凤祝融西。 
　　
　　游罗浮肩舆上望黄龙洞寄怀庞弼唐二首 
　　
　　天华白屋黄龙里，隐隐飞云两栋悬。居士庞子旧曾开板筑，幽期须共了前缘。 
　　
　　云起含阳也共门，乾坤一体本浑浑。合将一点程门意，四百峰头月下论。 
　　
　　入黄龙洞口迟王石屏黄门戴角峰侍御口占 
　　
　　札札肩舆相后先，闻君尚在一把莲地名。行行十步九回首，及早相将到洞天。 
　　
　　天关小酌姚泽山侍御 
　　
　　天关今日为谁开？白日青天豸史来。鸟为放歌花为舞，为公初举乐民杯。 
　　
　　喜廖子峻掌教崔来修司训至青霞洞 
　　
　　有人款款扣柴关，两马冲云夜到山。秉烛呼童办茶果，餐餐清话到更残。 
　　
　　登青霞冼子潘子读书台有感 
　　
　　青霞洞里读书台，台外风光为尔开。山月於今几圆缺，两贤何事未归来？ 
　　
　　观青霞讲座石有感 
　　
　　觉山一去浙东游，讲座寥寥对晚愁。山石不知时节改，台前溪水自东流又云：惟有源源山下水，向人无语只东流。。 
　　
　　喜新会学沃掌教违众，不远四百里来过甘泉，归似何明府何如也。 
　　
　　时辈纷纷反眼轻，白头谁鼓铁江□？故人族子知多少？惟有当年尹彦明。 
　　
　　邑城西郭巷下街屋一间，切近汤子新之，因卖与之。诗以代券。 
　　
　　邻西郭一鸡飞，小栋明诚十步违。卖与汤郎知有意，藩离通了即书帏。 
　　
　　次韵姚泽山大巡罗浮八咏 
　　
　　谩品朱明七洞天，论人论智不论年，丹青不解传神去，但写崖泉百丈悬。　　右朱明洞 
　　
　　青霞真人乘鹤去，洞口封霞空自青。又有真人来卜筑，虾峰下说生生。　　右青霞洞 
　　
　　百丈崖头更问源，珊珊流水铁桥前。飞云忽被风吹散，万树桃花锦一川。　　右黄龙洞 
　　
　　觉山泽山同爱山，春来不来春又残。四贤祠宇天华上，司马行窝亦扁颜。　　右天华洞 
　　
　　飞空直上飞云顶，踏断铁桥无路还。公还不还心亦死，纵上无山意未阑。　　右飞云顶 
　　
　　小石桥居天小修，藤萝十丈缀悬旒。玉王割与蓬莱股，流落於今在海陬。　　右小石楼 
　　
　　大石楼居天大修，玲珑积翠空中浮。楼下王孙今不见，斜阳输与落軥辀。　　右大石楼 
　　
　　铁桥桥下水翻飞，信步吾行行不疑。童子隔溪闻对语，公今是稳是危时？　　右铁桥 
　　
　　次韵姚泽山侍御江门钓台之作因以赠别二首 
　　
　　孤鸾操罢千山暮，独屿即独冈也空余一老吟。留与钓台无限意，铁江宅前江名江水不如深。 
　　
　　无事持竿八十年，有人炼石补天穿。登台不尽相思处，望断停云踏藓钱。 
　　
　　还宿罗浮用前韵二首 
　　
　　三时病里妨幽事，万仞峰头恣朗吟。处处鸟啼芳树里，千千石转白云深。 
　　
　　大舜深山茹草年，荣公带索无衣穿。携家定遂庞公计，旧买烟霞不费钱。 
　　
　　以建古□山代券付曾我山唯卿进士收管 
　　
　　建古山深吾对关，住城正在碧云间。亦知曾子传[家]孝，割与云山与我山。 
　　
　　次大学士方樵翁用濂溪韵开金牛洞之作三首 
　　
　　喜为名山添好人，万重云水自由身。世间梦尽都知幻，只有元初一念真。 
　　
　　江山由我不由人，由我方为自在身。高处振衣还洗耳，落花啼鸟尽天真。 
　　
　　且免攒眉对俗人，青山为枕云为身。这回便得从吾乐，事事从吾事事真。 
　　
　　登飞云顶用濂溪韵三首 
　　
　　何其帝允乞余年，有分天教作地仙。绝境未穷心未死，诸天之外有诸天。 
　　
　　丹方传得已多年，未脱凡胎骨未仙。末路偶逢仙侣话，相期宜入无穷天。 
　　
　　自笑衰翁八十人，飞云顶上访群仙。天风吹衣白日暮，两手捉笠行中天。 
　　
　　甲辰八月九日，自西樵发南岳舟，十二夜泊清远东林寺作。 
　　
　　东林寺傍看月眠，月光水色浑同天。此时好景说不得，不是吾心未发前。 
　　
　　十三日午游登清远峡飞来寺 
　　
　　归时曾憩半云亭，屈指於今越几星。重到肃容看老树，人传此树阅人灵。 
　　
　　过大庙峡有感 
　　
　　文敏霍渭?曾祛大庙祠，一时祛去广人疑。如今妖怪寰区满，争得斯人一扫之？ 
　　
　　阻风宿峡中 
　　
　　波心怪石波涛生，万斛之舟不敢行。系舟寂寂惊风怒，伏枕漫漫听雨声。 
　　
　　至清溪观潮水山灵泉作有序 
　　
　　　　　清溪潮水山灵泉，照府黄生朝仪绣兄弟昔年所与甘泉子之泉也。或如龙蛰，或如雷声，倏忽无时，天下之泉之灵之奇者也。甲辰秋八月十八日，予西游南岳，过而重观焉，则见其变化不测。予故奇之，将立石坊表之，赋绝句。 
　　
　　清溪流泉天下奇，变化疾徐人叵知。泉头尽日观生坐，翕辟天机天所为。 
　　
　　至虎榜山作怀岳诗 
　　
　　西游脚底是青天，身世萧条似老禅。人世万缘挥手谢，五峰明月抱云眠。 
　　
　　至韶州观曲江武溪二水合流 
　　
　　庾郴岭下合为流，到海滔滔势未休。尽道源头山下出，岂知升降与沉浮山气蒸为云雨，亦同此理。？ 
　　
　　郴江口见江岸野生芙蓉 
　　
　　江岸芙蓉如盛妆，花光为色叶为裳。不妨远地无人采，独自临风弄晚芳。 
　　
　　耒阳道中见白鸟卑飞，掠船先去，若有意者。 
　　
　　有鸟翩翩贴水飞，掠船历历度斜晖。探看何处神君使？碧玉为髀白锦衣。 
　　
　　过圆沙洲望岳 
　　
　　怀岳於今五十年，丹青形影梦中传。今朝独立船头望，神色何如未见前。 
　　
　　至衡州作怀祝岣嵝宪副 
　　
　　岣嵝相期岣嵝峰，我来双袖驭天风。书堂独锁人何在？云隔巫山几万重。 
　　
　　壁虱自讼 
　　
　　壁虱豺狼皆囓人，嗟予有患有吾身。直须坐到无身处易艮其背不获其身，无我无人无怨嗔。 
　　
　　重阳日同骆君举登朱陵洞最高处题名 
　　
　　[石]头路滑不可度，我来跨鹤御天风。喷泉九月飞[霜]餐，举袖擎天晓日红。 
　　
　　十月初一日衡岳居成作 
　　
　　　　　衡岳居成，八十老姊相依在堂，未遂长往之志。念幼年得姊煮粥读书，厚德未报，感居岳李绩之事，赋绝句言怀。 
　　
　　为姊煮粥弟燎须，为弟作粥姊供书。情事百年浑未报，一年除半到衡庐。 
　　
　　永新诸生尹克恭龙诚史鸣辞归赠之诗 
　　
　　三五青衿破紫云，循循言自艾陵君。独怜岁晚归期逼，半载西铭未讲闻。 
　　
　　送禾川左孟和埙宋景贤沆祝融因答其问 
　　
　　步步青天步步云，乃谁能者是天君。若言阶级超凡事，青玉坛前月下闻。 
　　
　　方广寺僧圆林送藤竹二杖作 
　　
　　方竹红藤来上方，入手振之声琅琅。天台有路终须到，只在衰翁柱杖傍。 
　　
　　访周生自正阳清洞别业用和靖韵 
　　
　　阳清高与太清俱，朱也相从别业居。若借半间[云共]卧，不知何处是吾庐？ 
　　
　　十一月初七早还与县尹章碧湖 
　　
　　广宴高轩送短亭，碧湖深似碧湖情。临岐问我还山日，驾鹤驱云更出迎。 
　　
　　途中寄督学蒋道林与留山居罗覃宋诸子 
　　
　　内顾传声与道林，留居诸子快登临。此中真境无穷在，一洞无如一洞深。 
　　
　　题竹轩卷为约宾曹凤朝文瑞 
　　
　　卜得云居岂偶然，地藏天作乃神存。有人任了经营事，终日无为对竹轩。 
　　
　　承应谨庵督学置酒请会於石鼓书院作 
　　
　　衡云烂睡六十日，江雨痛饮蒸湘头。含情吊古忘言说，石鼓无声江自流。 
　　
　　与衡州守冯南滨 
　　
　　?地新占天柱峰，今人餐淡古人同。黄堂已有陈蕃榻，(曰)[白]屋(无能)[能无]孺子风？ 
　　
