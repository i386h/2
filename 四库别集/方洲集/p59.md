<!-- { "loadSidebar": true } -->
　　丁之先世居浙东外祖允中处士始迁海盐生四子女母行一二舅曰镛曰镐皆先卒今惟母姨一人尚存先母生于洪武乙亥十月二十八日丑时殁于天顺庚辰十一月二十一日酉时受勅封孺人甫及三载春秋六十有六将以年月日塟柩于开济乡祖茔之侧家君尝言先母性至孝在室善事外祖考妣既适善事先祖考妣各尽道不肖尝记先祖有疾家君与母盛暑不脱冠服日夕侍侧及殁哀彻四隣因致疾骨立几危临葬霖雨不止母焚香吁天大恸达旦倐霁塟毕后雨岁祭享哀敬不渝时外祖妣尙存母尝延至于家左右顺志色养无违先母生子女三人不肖有姊适士人许观弟寛为邑庠生娶施氏不肖娶唐氏赠孺人继王氏封孺人孙男女四人甥三人皆幼先母于子女虽甚爱念然教养极严不肖兄弟始终不敢于先母侧轻一言笑不肖少尝惰于问学家君立杖之母辄惊问家君具言状母未尝劝止且或助之见所为有过犯则终日不言知而改乃已故不肖兄弟粗知记诵姊于女事之外亦颇解文理为夫家所重家君读书好义性寛平坦率有大略不屑细务母综理慎到自闺门及田亩经界耕获之事皆所留心各有条理家无弃人人无废业生蓄有方小物必惜用是寒家累遭凶荒不罹大艰先母终身不信用巫觋不布施僧尼女冠曰此辈入人家便坏生理然矜贫恤老之心恒存也先母聪慧善断能知人使人于百里外如面见虽顽奴悍婢无不怀服不肖尙忆少时有盗夜宂墙窃器物者既觉而去毋以踪迹计之曰是必某人也初本北来而今南往其志将以灭迹然负重行不能逺当间道返矣使人急要其路果然又尝有童奴息羣鹅于野失寝而亡其半畏将遁走毋使人觇所方向谓之曰汝以鹅与人而反欲遁耶鹅今在某家善取以归不汝罪也奴不服母曰缓则尽杀之矣急索之宜可得人皆疑不敢近奴因突入其家果得鹅于室中如所失数母性勤俭修洁尝服布素岁惟一澣濯祭祀賔客之外食无兼味纺绩织絍夜分始寐至老不疲因以是致疾驯致不起不肖自领乡举时家君及先母即以货贿事为戒及有官又书贫乏不能存此是好消息十字遗寄不肖天顺改元夏不肖以公干道过家临行母出白金数星曰途中必思所欲饮食者以此为费毋妄取一毫以成不美兹当终絶时亦必有遗训惜不肖未能知也先母治家能积少而成多弃小而图大转敝而为新割爱而成义故先祖考称先母有丈夫志尝举之以励族人之不立者然事无巨细未尝专主必白之家君计同而后行也先祖讳文俊祖妣杨氏家君名翥母讳妙圆右各条皆先母平生事实非敢擅增益文饰以扬显为事但殒絶惊惶中思索未尽词语不精条列迷于后先纪载痛于去取幸大人先生俯赐矜怜曲加采拾惠以铭志永贲幽明不肖怀徳蒙休何可胜既也临书悲咽不知所云
　　董竹居行状
　　竹居处士姓董名慧字如鲁号竹居其先广川人也后世仕宋居汴故南渡时有为武功大夫者扈跸迁杭因赐居焉武功次子讳信仕至文林郎临安府司法徙海盐澉川歴四世是为竹居之髙祖讳镇字仲贞者通经儁伟慨然思用世值元乱遂隐处海宁泉山志以是称儒者曾祖思廉祖彦和考坦庵皆克举世徳文行师模所以濬发于子孙者良逺故竹居自幼至长孝弟刚介得于涵养持循务质去华不事章句内外子弟有失道者诱掖训诲教以事亲敬长之节善者有頼不善者有警所居自终慕堂独留意于祠堂器制精备凡事事非斋戒不入朝夕省谒终其身不间置义田二百亩以赡三族劝节田六十亩以给族人之孤寡周急田三百五十亩以备里社之凶荒月望给贫病者人米一斗死者与之棺无所归者塟之义塜又建桥以利渉凿井以济行路修葺文庙翼室景泰后数出谷赈饥至五千石屡授冠带皆辞后有司谓不可重违始受之寻返初服一再冠服而已县令孙刚累请预乡饮疏公父子事行以闻旌其门为孝义尝南至浦江义门郑氏得其家范文公礼翻刻于家北至姑苏造范文正公家庙得其遗文以归业欲趋阙里徽国瞻挹遗风老不果行居常念念配徐氏有内行嫡子谦娶陈氏庶子让娶吴氏女二祝沧周辇其壻孙男三松梅栢曽孙一寿七十有九塟于南山之阳临终语谦曰吾强力为善礼下贤士大夫勤一世不敢少自肆者盖欲保家族以成汝兄弟也家范数十条遗书千巻劝节周急田数百亩吾志与事尽在于此吾死后汝宜展亲益惠加于故常母徒过庸不笃以辱亡人吾目瞑矣谦受命遽散米三百石周亲近以表事始呜呼世常以心迹观人符其显宻以为定论如处士者名实已显于人古所谓达人长者将或是欤塟之前谦奉世系事实求为行状谨按序而归之其称处士者所以原公本心欲见其平生大致也
　　刘世亨行状
　　君姓刘名泰字世亨年三十有八生于永乐壬寅八月十五日卒于天顺己卯七月二十三日配宋氏封孺人贤而无子二女沈礼俞恩其二壻也君领浙江甲子乡举登景泰辛未进士第由翰林庶吉士授文林郎河南道监察御史其先大梁人五世祖恂元海盐教谕因家于官髙祖鞠所曾祖彦方祖廷佐皆积善行义为乡党推重父鳯克继前志尝长赋税母沈氏生母【阙】氏以君贵皆赠封兄弟九人昻显达英杰俊泰复常皆聪明文雅友爱甚至君年十八补邑庠弟子从士章许先生授尙书经传少嗜酒季兄达常微言之即禁不复饮读书穷昼夜每悬发自警领举时年二十有一乙丑戊辰两试礼部率不偶卒业成均大有所得及登第入翰林师事学士吕公所就益逺平生好古博雅能诗善文工行草书犹精于法律为御史几两考尝奉勅按治辽东直风裁茂着景泰间内阁尙书江渊遗不法于淮君驰奏劾之卒移其任天顺戊寅徽州民暴横乡里致讼当流郡县素恶其人论以殊死乆不白君卒平反之太平民有相共杀犬赛神者奸吏袭得犬首诣府告魇呪守守怒发人大捕讹言相传民一日死者数人急将尽没入大江守悔不能禁君适至即械项告吏使人号于通衢民始定所至吏服民安邪慝不敢肆天性寛平不立崔岸至礼法所在则缜宻无遗疾作时行部至广徳盛暑躬行山溪间躯干充肥湿热相薄而不得息疾遂成疸荏苒至京逾六月疸发背卒先是君度不起以后事语侄珙令归告诸兄弟凡棺椁袭敛皆自为具临终强自起梳沐索纸笔书一诗其中有清白肯为儿女计疎狂曾为国家忧之句书毕呼珙曰为我请张靖之来宁入门大言曰靖之我今日得易箦矣平生心事足下所知忠君孝亲早图继嗣幸及时为之词少梗复作气曰尙有所托古者墓必有表葬者有铭死者有传乡先生吕公吾师柯孟时王廷贵皆同年相知深其文必有传行实惟靖之留念不朽之托固所愿也万古之别在须臾矣词气慷慨不异平时语毕呼珙曰棺木了未瞑目而尽珙以是年扶柩归塟海盐祖茔之次
　　求稽勳沈先撰先考墓志铭事行状
　　先曾祖讳贵字仲山世居湖州府徳清县金鹅乡界牌里元季为张士诚万户长时盗贼蠭起各相长雄互为吞暴于是退而纠合乡社设备预严界守人免于难及事平悉众归附圣朝调戍海宁衞祖栢庵处士讳文俊实代父行役生先考讳翥字九臯号闻钟子更号晚香叟洪武丙子六月初六日亥时生成化壬辰七月十五日卯时卒是年九月初四日丁酉塟于海盐县开济乡祖茔与先母孺人丁氏同圹先考年二十四丧母杨氏四十丧父六十封征仕郎礼科给事中六十五丧先母冠带凡十七年感风痹疾卒于正寝寿七十有七生女一适里士许观子二宁由进士入官娶唐氏继王氏俱封孺人因无子侧室罗氏许氏谢氏寛由监生聴选吏部娶施氏璿娶百户陶洪女云翰聘海宁衞指挥方刚女孙女二恒吉许嫁杭州衞指挥刘瑄嗣子举恒清许嫁海宁衞指挥姚雄嗣子麟甥男三许瑛邑庠生娶周氏琳聘高氏余皆幼未嫁娶先考性至孝善事先祖考妣初祖妣殁昼夜号泣水浆不入口者累日时方暑未敛至以舌餂唇目间出液感疾几死祖考病旦夕不去侧割股进粥居丧尽礼塟祭竭力举无遗度先考夙聪慧能诗文隂阳毉卜声律之事皆尝究心平生不事家人生产惟藏图书数千巻尝以多财益过为戒所居田宅自祭养外不肯长益尺寸先考严于教子自不孝兄弟有知即不令伍闾巷童稚游戏稍长遣从云壑苏先生学古文既长遣从澹轩许先生授经业进士亲为程课每至夜分始入黎明便秉烛出促起读书凡琴奕书画事皆聴不孝兄弟就学曰此亦文艺中物所谓为之犹贤乎已余事辄戒责不聴宁入仕屡书贫乏不能存此是好消息十字为警先考性质实好义自不孝兄弟将入仕悉取前人逋财劵书焚之然常以俭约为家范取予之间外若介宻而内实寛平意到即已不令人知晚年施棺砌路排难解纷人多感其恵独不近佛老事先考作事皆有法正统戊辰隣火及舍举家惊惶先考犹从容命不孝辈先收神主次及图书泽器然后掇舍余赀而烈焰逼人不能毕事遂使温饱之业一空饘粥不能继赖先妣勤俭委曲之力虽悬磬匮囊未尝乞怜告贷以至今日尝曰贫乏有时若便作窘负事顿丧儿子辈气节委靡自此始矣先考与人甚和易而大节不逾闲郡邑大夫尝礼为乡饮大賔正容谨节凛然难近及退而家居虽五尺之童亦亲狎不忤尝效故事与乡老数人结社更日宴乐方春令节篮舆畵舫酒樽食具携妓女歌儿相与出游郊渚间借草乘隂留连畅饮亲操弦管度曲传腔调弄竟日乐而忘疲晚归憇醉翁牀上辄命铁笛而吹或呼侍儿铺牌博奕兴极乃已遇除夕元宵则列宴张灯召故旧相与乘夜踏歌从以鼓乐灯月之下望之如神仙如是者余十年不辍先考自畅饮中感疾半身不遂荏苒牀褥越十八月屡更医卜百折不效虽甚苦辛神气益壮始终无念老悲穷之态独宁妻死为之涕泣失声曰天何不以我代之失吾贤妇弟寛方谒选未回留念不已及归以手扪其面曰汝兄弟俱在吾死无遗憾也病革问后事具未侍者答以既具乃举手祝天曰万幸吾事从此毕矣言不及私惟遗命蚤塟及遣嫁二婢子

　　方洲集巻二十五
　　钦定四库全书
　　方洲集巻二十六
　　明　张宁　撰
　　杂著　【传　箴　铭文　杂言】
　　姚节妇传
