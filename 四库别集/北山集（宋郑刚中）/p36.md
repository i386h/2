<!-- { "loadSidebar": true } -->
　　吾乡城外北室宛转皆亭园自北门外南彻浮桥最为逰春胜地因清明念之赋此
　　短墙疎竹小园亭记得东风婺女城乆醖菖蒲催祓禊半肥梅子待清明桥边沙印骄骢迹水外花藏醉客声年少不知身觧老曽将豪气与春争
　　茉莉
　　小锸移根带藓苔暑中相对亦佳哉素英吐处祗如玉清思牵人全似梅浅緑翦罗和叶看真香捣麝逐风来观君可与酴醿并髙士宁容俗子陪【或谓茉莉花带叶而香可比酴醿故有是句】
　　西邻桑间有隙地从可五丈其横五分之一荒蔓瓦砾之所聚也邻翁借予栽竹因赋之
　　荒园茅塞闭墙隈多谢西邻借我开力课顽僮移防甓小通幽径养苍苔种云无处容桤木遮日聊须买竹栽十亩故乡松与菊不须便望主人囬
　　民入钱抱儥公库东塘决水取鱼甚盛渔翁谓抱儥者贩妇则旁午于塘上者皆妇人也
　　积水翻深畎轻舠徧逺湾鸣榔时拨刺挈网乱斓斒贩妇贪趋市渔翁喜动顔输他鸥鹭饱烟际不胜闲
　　封州
　　莫道封州是小州封州虽小客何愁荔枝受暑色方好茉莉背风香更幽得醉便眠寻梦蝶欲行还立看沙鸥向非造物曽留意谁把余生为我谋
　　五更醉卧
　　独坐前轩引破觥满牀书巻任纵横明蟾自可当灯烛修竹便为佳友生眼添花知轻醉小牕欹枕梦春耕日高推被还思起聴得厨头有菜羮
　　栽竹
　　信縁移老竹触暑种根小雨回生意苍苔覆斸痕影还随旧叶凉已到清尊相对如佳友何妨尽闭门
　　闲中
　　须知造物有恩深遣我闲中见物心掠水髙低鸥自在过花先后燕相寻门前父老忽闻语种罢今年常值隂秋熟瓮头添酿酒异乡孤客与多斟
　　哦诗
　　怕醉还思醉哦诗未得诗过云飞雨急斜照晩凉迟嫩緑开荷叶新红入荔枝踌躇搔发短倚槛立多时时官多以封州俸薄井邑萧条居处湫隘为叹观如闻而赋之
　　相逢都说在天涯禄似蝇头舎似蜗画角楼前皆郭外虚棚竹上是人家草深正恐鹿为虎日暮渐迷鸥与鸦老子岂知差别相髙眠饱看荔枝花
　　幽居
　　蛮徼分来气未清江风吹雨瘴烟腥出巢燕老榴花落抱树猿啼荔子青人客渐稀真省事古贤相对可谈经瓶中况是无多酒更把柴门着意扃
　　偶书
　　帝恩容贷比天寛天见孤臣涕泪潸数日得看书半巻一身犹占屋三间团团便是故乡月叠叠只如东越山苐引沧浪澡心骨尧云终自不违顔
　　重五
　　异乡逢午节卧病此衰翁竹笋迸新紫榴花开小红山深人寂寂气润雨蒙蒙煮酒无寻处菖蒲在水中
　　又
　　记得山居暑服轻石榴低照酒尊明防茸花里占诗句角黍盘中脱锦绷【浙人重午以竹箨为粽】老去容身惟有睡午宜采药懒能行谩令门外篸蒿艾且免炎乡瘴疠生
　　夏夜用人韵
　　散员居事外罪籍比刑余敢叹山樊热惟惊岁月除城楼传漏逺河汉晓星疎兀坐穷清景明朝晓看书元信昨日惠八桂酒两尊今日惠莲数头实圎而大云盆池中白莲子也
　　盆池初泛小青钱俄有盈盈淡伫仙香老不随明玉堕子肥争露寳珠圎乍披绀色神都爽欲擘柔房意尚怜检防朋尊亦新贶心知无报且陶然
　　夏夜小雨独坐
　　杜门惟一静夏日不知长竹下小牕暗灯前飞雨凉棋低无对手饮少信中肠此意此时节寻眠未用忙经月门无客客至必谓予此居萧然如僧舎
　　东望麟山耸若幢碧罗盘曲注西江隣家蜜满蜂臣分屋角窠成燕子双门设雀罗遮坐客灯排金粟照书牕须还住处如僧舎拄杖挑云到此邦
　　闲居常自足
　　闲居常自足谓欠亦谁増辟谷知难学餐霞岂易能菜非饕地主米不慁隣僧白日惟扄户黄昏便防灯【地主送子美菜邻僧送卢仝米】
　　黄彚征惠石菖蒲既赋古风复成四韵
　　附石菖蒲谁手种形模姿色妙难如黄蜂变去惟窠在緑玉抽来祗寸余夜为露华离几案晓添灶井向堦除如何便得生秋意更欲中间置小鱼
　　初秋
　　包饭腰鎌洞户忙芭蕉叶底稲田黄防风有意回防暑小雨频来作夜凉烟际轻舟分霁色望中飞鹭防山光初秋便自宜孤客邻舎数家都酒香
　　秋夜闻雨
　　海风吹屋乱疎更花结灯昏背短檠暑避新凉知有渐酒扶孤梦未曽成满帘都作芭蕉响四壁时兼络纬声晓起茅檐落余滴炉香痴坐不妨清
　　读杜子美三大礼赋
　　牢落长安赋就时青苔到榻有谁知年逾四十犹无禄笔下千篇祗有诗风雨飘零长是客干戈悲梗独忧时平生爱作惊人句博得如今杜拾遗
　　防暑
　　防暑秋郊暮前山瘴雾中猿猱都下饮鸟雀未归丛弄影试新月披襟招好风银潢向何夕零露湿梧桐
　　秋夜山居
　　路转城西一里余不妨山径自﨑岖四邻酒熟人常笑万木秋深叶不枯空翠入牕浓欲滴夜凉扶月静尤孤有时虽是风翻屋赖我元无屋上乌
　　重阳太守招登东山以腹疾不能赴
　　卧对佳辰两鬓斑幽忧深闭屋三间芎能去湿方摩腹菊可延龄少慰顔骨瘦免教先落帽酒行无分作颓山遥知太守登高处座客诗成烛影闲
　　相识有遗予以紫石砚者谓是下岩石名曰玉斗予自湖南再转之岭畏行李重滞旧所用委弃不存正以无砚为窘得之喜甚且爱其名捧而戯之曰亚父后尔尚无恙耶为赋此
　　眼如鸜鹆色如肝此语传闻谩有年李观匣中方念徃范増撞后岂知全临池欲试曽亲滴把墨重看未忍研何幸却同郴笔句贮云含雾到封川【栁子厚谢杨尚书寄郴笔有贮云含雾到南溟之句】
　　邻翁以黄菊一本见赠是岁冬暖梅已成蕾以四韵戯菊
　　邻翁情郑重赠我小金钱半锸开苍藓全根带晓烟数花浮酒靣三嗅种篱边舎北疎梅近馨香更勉旃
　　哭潘义荣二首
　　沈约楼前落叶黄朝来玉折报潘郎一区每叹如悬磬三版俄惊戒若堂泉石半生闲日月丝纶余事入文章但应祗有凋零恨鴈尽云空不见行【公六兄弟相继物故至义荣而尽】少年联辔入京华阔歩超羣便起家亲览声名髙汉殿忧时踪迹仅长沙【公顷自司谏出监汭口税】藏刀所在留余刃懐璧终身不见瑕老眼看公春梦散不胜哀涕落天涯
　　晩望有感
　　霜作晴寒策策风数家篱落澹烟中沙鸥径去鱼儿饱野鸟相呼柿子红寺隠钟声穿竹去洞深人迹与云通鴈门踦甚将何报万里堪惭段子松
　　客至木绵坐已为长韵又成四韵
　　就温嫌冷性同然况是冬深凛冽天莫讶尘生杨绾席都縁坐少席文毡感君四坐平分暖为我长针细衲绵从此门前有来客不须称遽足留连
　　庚午冬至夜
　　今夜云开北陆风丈三将到土圭中剥穷谁见隂阳妙来复方知天地功孤坐看灯浑是梦苍顔被酒不生红却怜土俗追时节言语虽殊意亦同
　　衡岳左右道旁茅舎竹门中有老人八十一岁宣和间尝为芜湖尉因官火弃官寓湖湘无生涯学者时过之问经义遂相资助皆自言如是予饭其旁饭已即行马上拟成
　　茅舎柴门昼亦扄松姿鹤骨向人清阖门饘粥千金重九品冠裳一唾轻仁义到头焉用稼声名真是岂其卿我慙瘦马冲烟雨不得从容慕老成
　　自怜
　　木偶漂来万里身自怜藏拙向三春人穷但有哦诗债意懒终无下笔神屋后云深鸡失晓厨中饭尽防嫌贫五更小雨却堪喜数垅寒蔬色已新
　　春昼
　　深村春昼永事事不相关花少蜂蝶瘦水清鸥鹭闲栢香熏纸帐竹枕傍屏山付与翛然梦乐哉天地间频夜灯花顾予有何喜其可喜者又心之所自知不待灯报也
　　何烦喜事灯来报喜事山间足可夸緑竹乍移都出笋素馨冲腊小开花疎牙送饭匙犹健细字抄书笔有加况是山前膏雨足平平春水浸秧芽
　　草亭假寐
　　菜畦深处短墙西中有茅亭客未知天许病身全得懒日烘春困恰如痴壁间花影帘休隔案上书篇燕莫窥更语东风轻过竹老夫假寐一些时
　　渉园偶成
　　颓龄正是投闲好胆薄谁知与拙兼棋信天机那论失酒随客量不教添静冲小雨看花蕾时拨苍苔笋尖幽鸟叶间如有语比翁难作逸羣髯
　　懐旧
　　家近西山云满篱曲塘深处芰荷稀雨余燕向花间出饮散人从竹后归炊到扊扅真是窘食他糠籺不知肥半生享过清闲福回首乗除事事非
　　去冬
　　去冬竹瓦迎新雪曽下珠玑到酒盘正月便回春意暖五更防带鴈声寒门谙寂寞何须翟鬓就衰残岂是潘祗有报恩心耿耿自余都作六如看【是身如梦幻泡影露电】
　　夜坐
　　静坐始知闲有味懒行终是病相侵雨声歇处乱云薄月影来时清夜深幽蛬傍堦如有话皤罂在手更孤斟寥寥万古圣贤意落尽灯花空寸心
　　晩凉小酌
　　城头暮角送防暑倚槛顷之风满襟去鸟渐迷山落日鸣蝉忽静木垂隂弄云初月光犹淡出水新荷緑未深萧散晩凉君解否一杯寻见古人心
　　山斋疎陋每焚香旁舎闻之而斋中不甚觉盖香随风以流也为四十言
　　闻时清透骨聚处细成緺灰厚火得所山深风奈何四牕都纸破比舎得香多利彼与自利吾心宁有他
　　寒意
　　岭南霜不结风劲是霜时日落晩花瘦山空流水悲栖鸦寻树早冻蚁下牕迟季子家何在衣单知不知
　　循省
　　僦居栽竹暮清幽絷系其如是楚囚髙枕亦成惊枕梦小牕长作客牕愁扪心罪在愚臣戆肉骨恩归圣主优日有省循千防泪临风分付与江流
　　腊月十三日送邢婿还乡
　　卾渚分携惊昨梦如今岂谓一尊同尘埃万里玉常润风雨对眠床亦东问得平安归客子留将思忆与衰翁征衫瘦着不须遽渐向湖南春色中
　　辛未除夜
　　爆竹懒能熏桃符又上门老身迷岁月春色徧乾坤桂岭家何在茅堂酒满尊小笼温衲被清梦接黄昏
　　壬申年封州自正旦雨至元宵不止
　　江涨侵山云不干迎春送腊雨勾萌潜识化工意泥淖莫嗟行路难闭户定无元夜醉拥衾如对九秋寒池塘烟草弄风日此景当从晴后看
　　无寐
　　瓦裂慨平生【枊子厚云男儿立身一败万事瓦裂】无眠枕半横逐臣常内讼谪梦自多惊投晓星河澹近山钟鼔清晨炊知米贱犹恐费经营
　　又
　　孤衾万感不能平幽独扪心未觉盲疎雨过云才数防宿酲扶梦正三更瘴烟侵我须教老春物牵愁自在生畴曩犬鸡无寸效如今方媿子真耕
　　草亭逺望
　　村舎无楼可望逺茅亭逺望似登楼饱看聚防云无住最爱萦回水自由诗思已随芳草动春寒少为好山留谁将裘马换美酒与我同消万古愁
　　春晩
　　寒鸡不饱亦知鸣布被堆中又五更唤此枕邉烟浪梦杂然风外鼓钟声花笼宿雾方冲湿牕识朝阳已弄明盥濯是身无始业一炉香火向三清
　　无诗
　　草创园亭随意坐任縁花竹倩人栽鴈声与客将寒去枊色知春有信来逸气暂时因酒见物华空自把诗催案头秃笔无才思不赋一言真陋哉
　　幽趣十二首
