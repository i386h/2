<!-- { "loadSidebar": true } -->
　　绍兴中通慧禅师法席雄盛名闻江湖间其大弟子往往分化他郡至其所甚爱重许为法器者不过数人太平讷公其一也师讳惟讷福州闽清县葛氏子防不茹荤家为宦族而不慕荣利年十七恳求出家父母许之乃师事仁王寺守能师为之落发二十一恳辞游方初谒雪峰真歇禅师咨叩不倦因随众入山失其衣韝既而得于领中欣然觉悟遂欲徧叅禅林之有声者以圆宿智所向皆不契随即舍去最后依通慧于圆通闻万法归一之义凝滞顿除通慧竒之时圆通为大盗所焚通慧将一新之师左右协赞厥功为多及通慧移大沩山师与俱行其机辨日以通逹遂分坐说法而通慧独以为法器之尤者众誉既洽于是初住衡州之云阳禅院自号讷庵未几移吉州龙湏山之感慈及其退居始与予兄弟游考其言行盖夷粹端静人也后住庐山之栖贤及圆通老而思归乃赴九座山太平之请居之七年至乾道癸巳时师年七十有一矣十一月偶属微疾因沐浴更衣告行于常所来往端坐说偈而逝为僧五十四年度弟子七十三人嗣法住山者今十余人众以师遗骨于九座之西且来乞铭惟师禅学精深徳量寛廓其诱接后来不为崖异而辩莫能屈故禅衲归之又与予相识惟旧因为铭之铭曰道大如天仁智自分禅宗末流跬歩异门狭者絷拘佚者放纷小智自私本原益沦嗟维讷庵传道粹淳眀以晦将辩以讷存以通示人以戒律身顺縁而归忽焉浮云终始若此吾寜复云
　　寒岩升禅师塔铭【淳熈五年】
　　自唐以来禅学日盛方智之士往往出乎其间迹夫舍父母之养割妻子之爱无名利爵禄之念日夜求所谓苦空寂防之乐于山巅水涯人迹罕至之处斯亦难矣宜其聡眀识道理胸中无滞碍而士大夫乐从之游也故人山隂陆务观儒释并通于世少许可独与僧道升游敬爱之如师友予固知升不凡而恨未之识淳熙丙申升既没其得法弟子本髙本妙聮务观平日往来诗书为大轴且以同郡人郑徳舆行状及师语録来属予铭其塔予未尝学佛懵不知语録为何等语也二士徒以务观之故相守经年不去予愧其勤乃为次第其说师建寜府建安县人姓吴母游氏初生有肉如环在其左乳人皆异之年十四依本府龙居寺出家肉环随隠天资聡慧十九为僧即有游方之志以父早世未忍舍母母没遂之长乐防圆悟髙弟佛智禅师端裕演法于西禅入其室言下顿悟自是机锋迅发人莫能当佛智移杭之灵隠师为首座佛智归师亦还乡初徳舆结庵于大王峰之下名曰寒岩与师有世外约至是居焉未几泉守以延福请师出世学者云集防行计口法拂衣还寒岩闭门却扫日中一食不复事事作懒散歌以见志李敦老帅闽问诸山佛智子嗣杰出者雪峰慧忠以师对遂住支提山又从泉守邓成材承天之请邓帅豫章以师志在山林移住黄龙后帅未知公公欲去适潭帅张安国以石霜来招师两谢焉行次西山而沈持要自漕迁帅阅师退院牒即命僧徒挽留以泐潭处之寺新被焚师来施予辐辏栋宇焕然以年髙恳还建安俄史丞相帅福命师主鼓山尝谓人曰丛林荒寒人物委靡此事将如马鞭节渐尖去矣益以佛法自任结夏后一日忽问侍僧今日何日僧曰十六日师曰非也是何日辰僧曰辛夘师即集众索纸书偈掷笔而化神色如生后三日全身于寺南香炉峰夀七十九僧腊六十凡六住大刹所至五年本髙类其说法偈颂语要行于世读者当自得之铭曰古之英材一出儒术降及后世或隠于释惟寒岩师所立瑰竒有辨其才有勇其为生也何心云族雨润逝也何往云散天净我不识师亦未学禅姑妄言之然乎不然
　　灵隠佛海禅师逺公塔铭【淳熈五年】
　　师姓彭氏名慧逺眉山人先世儒业父寜母宋氏师年十三因其兄从释氏问曰欲何为乎兄曰求解脱耳师曰然则我亦可为也愿与兄偕父母许之事药师院僧宗辩问质所疑辩察其异语之曰吾不用你侍奉也其往叅丛林度有成而归吾犹未老也即祝髪走成都习经论学于大慈寺留四年乃游诸方叩请甚众复还峨嵋灵岩寺依黄龙南公之孙徽禅师两嵗若有所悟徽可之翼日即吿行同志挽留不聴曰师以为可而吾终未释然也闻阛悟勤禅师住成都昭觉造焉一日阛悟普说师豁然有得仆于众中众掖起之乃曰吾梦觉矣至暮与阛悟问答无滞阛悟大喜以偈赠师有奋鐡舌转闗捩之语众目为鐡舌逺自此机锋峻发率常屈其上首绍兴乙夘春眉守延居象耳山不赴是嵗阛悟去世叹曰哲人云亡继之者谁乎乃扁舟下峡初抵淮南住龙蟠山夀圣寺一年迁琅邪山之开化又移婺之普济侍郎苏伯充一代徳日与师谈论俄徙衢之定业时妙喜杲公谪梅州有传师偈颂往者妙喜骇曰老师暮年有子如此也因以书寄法衣逮其归相遇甚懽妙喜极口称誉之自是人益归重俄徙光孝阅十年安定郡王赵表之侍郎曽天猷俱为世外交后过南岳住南防有龙玉琏方广行皆月庵髙弟道行湖湘窃相谓曰此间壁立万仞逺将何所置足乎及闻其议论超诣始大叹服琏率其属环拜曰此膝不屈于人乆矣未几过天台歴住防国国清鸿福三寺乾道丁亥沈尚书徳和守平江以虎丘比不得人力邀师至则接物无倦户外屦满缁素恱服名逹阙下五年有诏住髙亭山崇先寺六年遂开堂于灵隠赐号佛海禅师惟圣上神曜得道虚心应物屡召师入内相与问答而其道益尊眀年有日本僧觉阿通天台教乗颇工书能道诸国语初来谒师气甚锐师徐以禅宗晓之觉阿留三年作投机五颂而去他日因海商附其国圆城寺主者觉忠持书来谢其为逺人所敬如此淳熙二年闰九月旦师上堂说偈言数十句末云相唤相呼归去来上元定是正月半都下喧传而疑之师有弟晓林亦出家且得法于师方住国清至是招以来若有所属眀年感微疾果以上元安坐而化龛留十日顔不变是月二十五日乌峰之塔夀七十四僧腊五十九后事实林主之传其道又有了宣齐已了乘师玉元靖绍鸿如本尼法真皆住大刹云某始识师于虎丘晚乃见之灵隠爱其辩而有宗峻而能通故乐与之语师既而林数以铭为请且曰吾师遗言也乆之乃为铭曰禅有顿门无言为宗世或待喻假言以通惟其善鸣譬之雷风言而非言以开羣聋猗与逺师心传大雄如应响谷如待问钟既得其承龙象影从眀诏再锡又彰其逢发眀正宗摧折妄庸法席屡迁道契九重于古有光为誉益崇顺縁而归自昔所同眀月摄影浮云无踪我为铭诗刻划太空如彼戏论记其初终














　　文忠集卷四十
　　文忠平园续槀原序
　　太师益国周公之文行于世者前集号省斋文稿宝谟待制山隂陆务观既详而序之矣其子司直纶以谊登门久受知厚又裒其近作曰平园续槀俾为后序谊伏读而叹曰连篇累牍姿态横出千彚万状不主故常何其冨也诗赋铭賛清新妩丽碑序题跋率常诵其所见足以补太史之阙遗而正传闻之讹谬又何其精也国初承五季之后士习俳俚欧阳文忠公自庐陵以文章续韩昌黎正统一起而挥之天下翕然尊尚经术斯文一变而为三代两汉之雅健翰墨宗师项背相望故庆歴元祐之治照映古今与时髙下信哉其后穿凿破碎之害起而士俗亦陋及公发挥文忠之学被遇髙庙辅相阜陵弼成治功于是二公屹然竝着于六七十年之内今观遗槀贯穿驰骋雍容而典雅体正而气和使人味之肃然起敬如俨立于彤庭广厦之间黄钟大吕怱振于心其渊源盖有自来淳熙中公翺翔于鸾台鳯阁已登政地谊亦偹数于朝绅之后时髙文大册多出公手每窃寓目唯恐不能属餍再还周行而公谢政事去矣归自南安道出吉水尝从公于平园之上侍爼豆于充赋之堂见其年益髙视听益壮著述议论方川至而无倦也切以为天生斯人不数则其恵利后世岂直口语而已哉后之览于斯者盖亦参公之行事而观焉则文章学问夲末源流人材风俗盛衰起伏皆可自是而有攷矣开禧丙寅中秋徐谊撰








　　钦定四库全书
　　文忠集卷四十一【平园续槀一】
　　宋　周必大　撰
　　古律诗七十一首【起绍熙甲寅止庆元丙辰】上已访杨廷秀赏牡丹于御书匾榜之斋其东园仅一畆为术者九名曰三三径意象絶新
　　杨监全胜贺监家赐湖岂比赐书华囬还自劚三三径顷刻常开七七花门外有田聊伏腊望中无处不烟霞却惭下客非摩诘无畵无诗只谩夸
　　王才臣子俊求园中六诗【杨秘监谢尚书皆赋】
　　庄敬日强斋
　　曲礼毋不敬圣门恭而安少成复习惯心广仍軆胖
　　格斋
　　世事环无端圣功井有汔欲知至不至密騐物交物
　　南谷
　　志士非匏瓜焉能系不食毋安白驹空请放鸣驺入
　　竹庭
　　夜夜月筛影清晨风扫坛自合侯千户何须斩万竿
　　松庵
　　冬与滕六宜夏与赵盾敌更有茯苓功保君千嵗质
　　腴亭【海棠】
　　雨浥燕支落肌丰骨肉匀方知杜陵老曾冩此花真
　　孝宗皇帝挽诗
　　圣徳髙难竝天心逺莫推如何尧舜主不与武宣时勤政精弥厉平戎志竟赍唯留大风句千古日星垂
　　其二
　　移御重华意微臣粗探端思陵三载服文母万年欢方侍瑶池宴俄藏禹穴冠余生卧江海空有泪成丹
　　十月九日陈诚恂送菊花小诗奉荅
　　十月风霜动篱边菊始【音试】黄从来司厯过失不闰重阳【今年闰十二月】
　　【仆】营小圃方两月而张坦夫履示腴庄图有起予之意輙成鄙句【甲寅十二月十二日】
　　百年种徳十年栽映带云岩与月台无问四时留客醉何曾一日不花开人人争羡富登览物物岂知工剪裁我比樊须身更老只今学圃亦悠哉
　　庆元乙夘【阙】与欧阳伯威【鉄】葛徳源【潨】俱年七十适敝居落成乃往时同试之地小集圃中再用潞公韵成鄙句并録旧诗奉呈
　　结第近市压平川围棘争门想少年鹿记杨侯歌始举鹤归丁令化飞仙【圃有驯鹿舞鹤各一防】诗塲曾作推敲手【吾三人皆以诗赋试于此】文防今随出入肩同甲唱酬殊未已首篇聊记老而传
　　春日早起【乙夘正月十九日】
　　谩有衣冠已巻懐夲无车马可惊猜春来早起关何事防检园花几种开
　　其二
　　楼上云山逐望来楼前花木逐时开老夫脚力犹强在不记登临日防廻
　　寄杨廷秀待制
　　共作槐忙五十春交情非复白头新却思此地初倾盖旧事重论有几人
　　临贺太守简世杰挽词【乙夘春】
　　宣力曾扬善何人范辖如一身忘险阻多士极吹嘘幕府曾无敌君才独有余主賔俱已矣懐旧渺愁予西昌陈诚之送黄楼药仍枉长篇老懒不能次韵戱荅二絶连嵗许红都未至末章及之
　　药名先记郑风那因加木辨雌雄姚黄后出今亡矣合把黄楼列上公【韩魏公以芍药为花后】
　　其二
　　六一先生旧帅扬分宁太史尹西昌只縁未睹红都胜便似参谋侍海棠【一作如杜诗中阙海棠许元寄欧公诗云药琼花应有恨维扬新什独无名荅云偶不题诗便怨人山谷宰太和篇咏甚多未甞及此花】
　　送道士张唯深【曽从杨廷秀学诗】
　　出世须抛世俗情休论何逊与隂铿但求仙伯三年艾防向弥明顶上行
　　彭孝求惟孝以绿野行送药数种鄙句为谢
