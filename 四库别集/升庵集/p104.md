<!-- { "loadSidebar": true } -->
　　佛经云西域多根树蔽芾而婆娑东西南北中五方不相见国中有婬女求偶者众多初有一男求女约中枝会复有四男子亦欲求之宿女亦以言许东西与南北各各抱被去至晓女不来东枝郎唱曰旭日光巳出农夫向田去妄语既不来可舍多根树西枝郎吟曰彼妙必然来定是不妄语如何旭日光急速现下土南枝男叹曰旭日光巳出农夫早向田我等如痴羊一夜受冻眠北枝男赓曰我等没巴鼻只为求他妻今遭寒与冻各各被他迷中枝郎泣曰我不忧巳身一夜寒冻情但恐多根树枝叶不复生树神闻而笑曰汝勿忧外事但忧身事急树枯生有时欲苦无停息
　　八角磨盘
　　朱子语录云人谓杨亿通禅学者以其有八角磨盘之句耳按北涧禅师偈云六月一日前万象森罗替说禅六月一日后八角磨盘空里走今朝正当六月一无位真人赤骨律金毛师子解翻身无角鐡牛眠少室十圣三贤总不知笑倒寒山并拾得杨亿因演而为颂曰八角磨盘空里走金毛狮子变作狗拟欲藏身北斗中应须合掌南辰后
　　琼枝旃檀
　　佛经云琼枝寸寸是玉旃檀片片皆香比之圣贤欲无徳不备喻之诗文欲无字不工也又曰击瑚树枝枝好撒水银珠颗颗圆亦此意
　　白蜺婴茀
　　楚辞天问曰白蜺婴茀胡为此堂安得夫良药而不能固藏旧注云蜺云之有色似龙者也茀白云逶蛇若蛇者也昔崔文子学仙于王子乔子乔化为白蜺而婴茀持药与崔文子文子惊怪引戈击蜺中之因堕其药俯而试之子侨之尸也此本淮南王安离骚传之说而王逸述之淮与楚近安去屈未百年其説当有祖疑以传疑可也朱文公订楚辞以其怪诞而删之余谓存之亦有益于教何也王子乔世所称神仙也既巳成蜺变化而犹不免戈击之难则世之学仙何为者耶
　　东坡诋佛
　　东坡议学校贡举书斥士大夫主佛老之为非又防别云天子有七庙今又饰佛老之宫而为之祠固巳过矣又使大臣兼官以领之嵗给费以钜万计此何为者其言与佛骨表何异又作胜相院记谓治其学者大抵设械以应敌匿形以逃败窘则推堕滉漾中不可捕捉如是而巳矣此数句尽古今禅学自欺欺人之病然东坡于禅学深入防契而其言如此何也葢其与世不合姑以消其不平荘子云因之以曼衍所以穷年也殆东坡之谓乎又贺坤成节表放亿万之羽毛未若消兵以全赤子饭无数之缁褐不如散廪以活饥民


　　升庵集巻七十三
　　钦定四库全书
　　升庵集巻七十四　　　　　明　杨慎　撰宋儒论天
　　邵尧夫曰天何依依乎地地何附附乎天天地何依附曰自相依附自斯言一岀宋儒标榜而互賛之随声而妄衍之朱子遂云天外更须有躯殻甚厚所以固此气也天岂有躯殻乎谁曾见之乎既自撰为此说他日遂因而实之曰北海只挨着天殻邉过似曽见天殻矣自古论天文者宣夜周髀浑天之书甘石洛下闳之流皆未尝言非不言也实所不知也若邵子朱子之言人所不言亦不必言也人所不知亦不必知也荘子云六合之外圣人存而不论此乃切要之言孰谓荘子为虚无异端乎元人赵縁督始稍正邵子之诞而今之俗儒巳交口议之又丘长春世之所谓神仙也其言曰世间之事尚不能究况天外之事乎由是言之则荘子长春固为正论而康节晦翁之言似不足取矣本朝刘伯温亦古甘石洛下之流其言曰天有极乎极之外又何物也天无极乎凡有形必有极理也势也是圣人所不能知也非不言也故天之行圣人以厯纪之天之象圣人以器验之天之数圣人以算穷之天之理圣人以易究之天之所閟人无术以知之岂惟此尔今不曰不知而曰不言是何好胜之甚也呜呼伯温此言其确论乎其曰好胜者盖指宋儒之论天者予尝言东坡诗不识庐山真面目只縁身在此山中盖处于物之外方见物之真也吾人固不出天地之外何以知天地之真面目与且圣贤之学切问近思亦何必求知天外之事耶
　　天纲
　　汉书玉衡杓建天之纲也日月初躔星之纪也今名北斗为天纲本此予尝与客夜坐客指北斗曰此天纲星非北斗也予因笑曰昔人谓文选只有班孟坚文无班固文观子之言信矣其人亦不悟
　　两儿辩日
　　列子曰孔子东游见两小儿辩鬬问故一曰我以日始出去人近而日中时逺也一曰我以日初出逺而日中时近也言初出近者曰日初出大如车盖及升中才如盘盂此不为逺者小近者大乎言初出逺者曰日初时沧沧凉凉及升中热如探汤岂非近者热逺者凉乎桓谭新论云汉长水校尉平陵关子阳以为日之去人上方逺而四旁近何以知之星宿昏时出东方其间甚疎相离丈余及夜半在上方视之其数相离一二尺以凖度望之愈益明白故知天上之逺于旁也日为天阳火为地阳地阳上升天阳下降今置火于地从旁与上诊其热逺近殊不同焉日中正在上覆盖人人当天阳之冲故热于始出时又新从太隂中来故凉于其西在桑榆间也桓君山曰子阳之言岂其然乎张衡灵宪曰日之薄地闇其明也由暗视明明无所屈是以望之若大方其中天地同明明还自夺是以望之若小火当夜而扬光在昼则不明也月之于夜与日而差防晋束晳以为傍方与上方等傍视则天体存于侧故日出时视日大也日无大小而所存者有伸厌厌而形小伸而体大盖其理也又日始出时色白者虽大不甚始出时色赤者其大则甚此终以人目之惑无逺近也且夫置器广庭则函牛之鼎如釜堂崇十仞则八尺之人犹短物有陵之非形异也夫物有惑心形有乱目故仰游云以观月月常动而云不移乘船以涉水水去而船不徙矣安岌云余以为子阳天阳下降日下热束晳言天体存于侧则日大颇近之浑天之体圆周之径详之于天度验之于晷影而纷然之説由人目也参伐初出在旁则其间疎在上则其间宻以浑验之度则均也旁之与上理无有殊也夫日者纯阳之精也光明外曜以人目故人视如小及其初出地有游气以厌日光不人目即日赤而大也无游气则气白大不甚矣地气不及天故一日之中晨夕日色赤而中时色白地气上升蒙蒙四合与天连者虽中时亦赤矣日与火相类火则体赤而焰黄日赤宜矣然日色赤者犹火无焰也光衰失常则为异矣因读列子而雥集旧说如上又思列子之为此段虽曰寓言实有至理盖引而不发使后人深察澄观而得其说故设为两儿之言以戯百世之下迄今百世之下虽宿学妙术屡数百辞而犹不可了然使果有两儿而以关子阳桓君山束晳安岌当之亦未易折此两黄口也朱紫阳云必有真人乘龙淩虚出倒景之上昆仑之外而后可订其是非耳荘子曰六合之外圣人存而不论兹言善夫
　　丘处机论日
　　易曰明入地中明夷邵子云日入地中构精之象后人遂谓日昼行天上夜入地中丘长春曰轻清者上腾为天重浊者下凝为地万物有形重浊皆附于地三光轻清悉上于天既上于天如何却沉于地乎且星陨于地而化为石古今有之星坠于地犹化为石况地下乎夫二十八宿周天均布太阳逐日会合逐月迁移一嵗之终经歴周徧且如日在箕斗箕斗在天河日入地时星河皆入地耶日独入地而星河只在天耶若道星河皆入地则七八月间河汉尤显日正东西出没初夜则河汉东北西南向晓则东南西北是知河汉不入地而随天运行若日入地时与箕斗坼破箕斗行天上而日转地中天上空虚而行疾地中结实而行迟天地悬隔如何向晓东方出时却得恰好与箕斗相会而同行天上乎天上日月常无出没人间常有出没此间东方日出时西向千里之外犹昧万里之外犹昏北斗直西半夜北斗直北初没子丑寅卯周天轮次迤逦而去未尝暂止北斗斡运昭然可见而强称入地有何义防明夷之卦文王拘于羑里失势之象何足为据右丘长春所论如此愚按明夷日入地中乃是假象明理如天在山中之类邵子构精之说元儒已讥其防天由此观之长春之识卓矣
　　日昃曰映
　　梁元帝纂要云日在午曰亭在未曰映王仲宣诗山冈有余映谓日昃也
　　日斜曰暆【音移】
　　越絶渔父歌日昭昭浸以暆暆日斜也辽左有东暆县贾谊赋日斜庚子【斜音移】
　　飞谷
　　刘向九叹结余轸于西山兮横飞谷以南征王逸注飞谷日所行处道也
　　日寸月尺
　　范子计然曰日者寸也纪刻而成晷也月者尺也纪度而成数也
　　郁仪结璘日魂月魅
　　黄庭经云高奔日月吾上道郁仪结璘善相保注引上清紫文云郁仪奔日之仙结璘奔月之仙又服日精月华之法日初出时东向叩齿九通微咒日魂名日中五帝字曰日魂珠景照韬緑暎廻霞赤童炎飊象呼此十六字日中五色流霞俱入口中月初出时西向叩齿微咒月魅名月中五夫人字曰月魅暧萧芳艶翳寥婉虚灵兰郁华结翘淳金清莹炅容素标呼此二十四字月中五色精光俱入口中此其说甚诞然从来亦乆矣唐陆鲁望咏橘诗剖似日魂初拆后弄如星髓未雕前宋王半山梅诗好借月魅来映独恐随春梦去飞扬正用其语而郁仪结璘文人好竒者屡用之矣又羿妻嫦娥小字纯狐亦出纬书迂怪不足言聊笔之以为献笑之适
　　弹乌抶马
　　李长吉相劝酒诗曰羲和骋六辔昼夕不曾闲弹乌崦嵫竹抶马蟠桃鞭乌日中乌也抶音叱朴也今本误作扶非马日车之马也楚辞暾将出兮东方照吾乘兮扶桑抚余马兮安车夜皎皎兮既明淮南子日出虞渊爰息其马是也○古者羲和为日御荘子因御字遂有日车之说楚辞淮南子因车字遂有马之说
　　吴泉
　　吴泉即虞渊也吴古虞字省文如虖之省为乎樝之省为柤也唐人避渊为泉避神尧讳也河图纬象云邠之隘上为扶桑日所升宣陆之阻上为吴泉月所登
　　嫦娥
　　月中嫦娥其说始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋春秋左传有常仪靡即常仪氏之后也后讹为常娥以仪娥音同耳周礼注仪义二字古皆音娥诗以乐且有仪叶在彼中阿太以各遵其仪叶不偏不颇史记徐广注音檥船作俄汉碑凡蓼莪皆作蓼仪则嫦娥为常仪之误无疑矣毎以语人或犹未信予曰小说载杭州有杜拾遗庙有村学究题为杜十姨遂作女像以配刘伶人皆知笑之不知常仪之为常娥即拾遗之为十姨也
　　蟾蜍
　　月中兽蟾蜍也其类在地螺与蚄也月毁于天螺蚄臽缺
　　玉井金波
　　梁谢举淩云台诗势高淩玉井临迥度金波谢朓诗金波丽鳷鹊玉绳低建章金波月也玉井玉绳皆星名
　　旁罗
　　史记黄帝顺天地之纪旁罗日月星辰文选陆佐公新刻漏铭俯察旁罗登台升库尚书考灵耀曰冬至日月在牵牛一度求昬中者取六项加三旁蠡顺余之郑注曰尽行十二项中正而分之左右各六项也蠡犹罗也昬中在日前故言顺数也明中在日后故言却也据此则旁罗乃测天度之器如今之日晷地罗也十二项者十二时分为十二方也此可补史记注之遗
　　金虎
　　甘石星经昴西方白虎之宿太白金星之精太白入大昴金虎相薄主有兵乱文选张平子赋始于宫隣卒于金虎注不知引此而谬自为说
　　离瑜
　　天文志白西三星曰离瑜离与缡同袿衣也傅毅所谓华袿飞髾垂纎罗也瑜玉饰也皆妇人之服也星防则后宫俭明则后宫奢
　　织女昴星
　　洪迈老圃赋云织女耀而荐大昴中而芋食春秋元命苞云织女星主果孝经援神契云仲冬昴星中收芋莒正用此二事而人罕知其所出
　　甘氏星经
