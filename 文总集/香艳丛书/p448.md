<!-- { "loadSidebar": true } -->
　　那堪两院无人到，独对三春有燕飞。 
　　风弦不动新歌扇，露井横飘旧舞衣。 
　　花草朱门空后阁，琵琶青冢恨明妃。 
　　独有青楼旧相识，蛾眉零落头新白。 
　　梦断何年行雨踪，情深一调留云迹。 
　　院本伤心正德词，乐府销魂教坊籍。 
　　为唱当时《乌夜啼》，青衫泪满江南客。 
观此，可以尽曲中之变矣，悲夫！ 

　　附录 
　　宋惠湘，秦淮女也。兵燹流落，被掳入军。至河南卫辉府城，题绝句四首于壁间，云： 
　　风动江空羯鼓催，降旗飘飐凤城开。 
　　将军战死君王系，薄命红颜马上来。 

　　广陌黄尘暗鬓鸦，北风吹面落铅华。 
　　可怜夜月箜篌引，几度穹庐伴暮笳。 

　　春花如绣柳如烟，良夜知心画阁眠。 
　　今日相思浑似梦，算来可恨是苍天。 

　　盈盈十五破瓜初，已作明妃别故庐。 
　　谁散千金同孟德，镶黄旗下赎文姝？ 
后跋云：“被难而来，野居露宿。即欲效章嘉故事，稍留翰墨，以告君子，不可得也。偶居邸舍，索笔漫题，以冀万一之遇。命薄如此，想亦不可得矣。秦淮难女宋惠湘，和血题于古汲县前潞王城之东。”潞王城，潞藩府第也。 
　　燕顺，淮安妓女也，年十六，知义理，每厌薄青楼，以为不可一日居。甲申三月，凤阳督师马士英标下兵鼓噪而散，突至淮城西门外，马步五六百人，掳掠甚惨。妓女悉被擒，顺独坚执不从，兵以布缚之马上，顺举身自奋，哭詈不止，兵竟刃之。 
　　又，山东郯城县之李家庄，旗亭壁间，题三绝句，云： 
　　不扫双蛾问碧纱，谁从马上拨琵琶？ 
　　驿亭空有归家梦，惊破啼声是夜笳。 

　　日日牛车道路赊，遍身尘土向天涯。 
　　不因薄命生多恨，青冢啼鹃怨汉家。 

　　惊传县吏点名频，一一分明汉语真。 
　　世上无如男子好，看他髡发也骄人。 
末书云：“吴中羁妇赵雪华题。” 
　　凡此数者，皆群芳之萎道旁者也。 

　　附录　盒子会 
　　沈石田作《盒子会辞》。其序云：“南京旧院，有色艺俱优者，或二十、三十姓，结为手帕姊妹。每上元节，以春檠巧具、殽核相赛，名‘盒子会’。凡得奇品为胜，输者罚酒酌胜者，中有所私，亦来挟金助会。厌厌夜饮，弥月而止。席间设灯张乐，各出其技能，赋此以识京城乐事也。”辞云： 
　　平康灯宵闹如沸，灯火烘春笑声内。 
　　盒奁来往斗芳邻，手帕绸缪通姊妹。 
　　东家西家百络盛，装殽饤核春满檠。 
　　豹胎间挟鳇冰脆，乌榄分搀椰玉生。 
　　不论多同较奇有，品色输无例赔酒。 
　　呈丝逞竹会心欢，裒钞裨金走情友。 
　　哄堂一月自春风，酒香人语百花中。 
　　一般桃李三千户，亦有愁人隔墙住。 
　　 
　　后跋 
　　狭邪之游，君子所戒。然谢安石东山携妓，白香山眷恋温柔，一则称江左风流，一则称广大教主。因偶适其性情，亦何害为君子哉！唐有处士李戡者，痛恶元白诗，谓其纤艳不逞，淫言媟语，入人肌骨，不可除去。秀铁面亦诃黄鲁直作为绮诗，当堕泥犁地狱。余之编斯记也，将毋为李处士所垢，秀铁面所诃乎？然管仲相桓公，置女闾七百，征其夜合之资以富国。则始作者，其惟管仲乎？孟子之卑管晏，有以哉！有以哉！吴兴太守吴园次《吊董少君诗》序，有云：“当时才子，竞着黄衫；合世清流，为牵红绣。玉台重下，温郎信是可人；金屋偕归，汧国遂成佳妇。”时钱虞山作于节度，刘渔仲为古押衙，故云云尔。辟疆老矣，一觉扬州，岂其梦邓？余甲申以前，诗文尽皆焚弃。中有赠答名妓篇语甚多，亦如前尘昔梦，不复记忆。但抽毫点注，我心写兮，亦泗水潜夫，记武林旧事之意也。知我罪我，余乌足以知之。 


　　珠江名花小传　清　支机生　撰 　　 

　　绣琴　　 
　　绣琴，亦字柳燕，年十七，失身于人，故流落风尘，无所归着。余尝赠以诗云： 
　　瘦损腰支力不胜，多愁多恨有谁明。 
　　悔教攀折他人手，狼藉东风太薄情。（柳） 

　　不从白屋借乌衣，却向迷楼逐队飞。 
　　彩线何堪重系足，画梁空忆语依稀。（燕） 

　　杨子江头作絮飞，天涯何处觅依依。 
　　旗亭瞥见浑如梦，和雨和烟是也非。（柳） 

　　画帘无复媚春声，真个无情胜有情。 
　　前事莫教重说起，红襟珠泪落盈盈。（燕） 
名流和者数十辈。玉珊生制《珠江纪事》序，余又为记，以传其事云。　　 
　　予曩饮沈媪家，有三姑出侑酒，询知为良家女，失身于人，流落几无所归。因口占一绝赠之，云： 
　　谁将嘉树小庭栽，春事阑珊只绿苔。 
　　太息桃花真薄命，雨中零落雨中开。 
是可与绣琴同慨矣。（缪莲仙）　　 
　　 
　　文采　　 
　　文采，自言良家女，因贫不能给，遂流落风尘者。貌盈以庄，肌肤朗润，有杨玉环之肥。然性简默，粗识字，对客无诙谐语，惟借扇头书，约略读之。此亦可以想其风致矣。余与姬定情之后，其诸姊妹，黄鹂惜别、红豆相思，乞书函者，舄相错。余亦不惮烦，劈笺搦管，不觉更残烛跋矣。芙蓉帐里，实虚度春宵耳。迨素秋过访，询知其迁徙梧江，东风人面，未尝不有崔护当年之感云。　　 
　　芳草街良家女王翠凤，小字大姑，年及笄，貌亦丰盈以庄，柔若无骨，双钩绝纤小。性简默，客至，但回眸一笑，欠身凝睇而已。日坐绿窗下，工刺绣。房栊精洁，壁间悬《美人新浴图》一幅。予戏题《巫山一段云》词曰： 
　　彳亍莲生步，轻盈柳作腰。酥胸半褪裹冰绡，一捻紫葡萄。　　密意回眸软，柔情结想遥。杨妃出浴者般娇，泚笔也魂消。 
后为某明府之弟，以百金娶去。“侯门一入深如海，从此萧郎是路人”矣。今读《文采小传》，其风致殆相伯仲欤。（缪莲仙）　　 

　　大奀　　 
　　大奀，水榭未笄者，质洁而妍。人每以明珠仙露比之，又称为花魁，声价殊重。大奀恒以置身卑辱为恨，每语人曰：“侬辈增一分声价，便多一分贱态。人以为可喜，侬辈以为悲也。”性高尚，不与侪俗伍，逢迎献媚耻不为。遇风流名士，则肆其诙谐，而不及亵。有贵介致五百金，求半月欢，母利之，大奀不可，强之，遂绝粒。　　 
　　 
　　亚柳　　 
　　亚柳，居珠江画舫，年十五，善歌。余于颜四席上识之。席间歌《可怜侬》曲，声甚凄惋，而音节清越异常，娓娓动听。貌极韶秀，爱淡妆，余比之梅花，谓其所以美者，正在铅华洗尽处也。　　 
　　予访王笠舫于小东别墅，尝见秀英校书，淡扫蛾眉，举止闲雅，询知为杨州人。每晤谈，颇蒙错爱。一夕酒后，戏填《双调?望江南》词，调之云： 
　　新月上，携手诉衷情。休道此时才觌面，却从前岁更留心，宁耐到如今。　　人静后，万籁悄无声。花底私盟曾刻骨，日间戏语已销魂，何况是黄昏。 
　　然多愁，且善病。后因疾小愈，私居小南，屡托人寄声邀予，因事冗未往。戏代谱《钗头凤》词一阕，为秀英解嘲云： 
　　衾儿共，恩儿重，春来曾住桃源洞。欢情诈，柔情化，青春将去，碧桃先嫁，罢、罢、罢。　　身如梦，肠如痛，而今空忆钗头凤。盟中话，书中帕，鸳盟无涯，鲤鱼多假，骂、骂、骂。 
今读《亚柳小传》，知风尘中，未尝无清品耳。（缪莲仙）　　 
　　 
　　凤彩　　 
　　凤彩，年十五，善歌，清娓动听。少失怙，母贫不能养。女仅周岁，假母收育之。外美内慧，举止安详，负知人识。遇风雅士，日与谈谑，则乐而忘倦，儇薄贵介，千金挑之，弗为动也。所居卑陋，往来鲜知名人，故名甚晦。凤立志不凡，不甘苟且，然为假母所拘，恒怏快不得志，怨恨形于眉睫。有里胥子持百金，求凤破瓜，又赠百金为装饰费。利而许之，不谋诸凤。凤既知，愤不欲生，投缳赴河者再，皆遇救免。假母婉谕再三，凤跪泣而前曰：“儿前身不知作何冤孽，致使身辱风尘。儿之守身如玉，岂冀他日金屋贮耶？但愿得一有终始者事之。愿母许儿自择。今而后，请月以三十金奉母，儿之出入弗阻也。”假母无奈，诺之，凤遂移居别榭，宾客往来，渐增声价，而凤彩之名，至是始着。凤虽应酬甚盛，而分外之遗，毫不苟取，故箧无藏资。诸客中无合意者，惟与梦花生相得最深，余逊之。凤凡侍客酒，烛跋即佯醉辞退，尝恐人有微辞。而余与梦花生至，则不然。剪烛谈心，鸡鸣犹促之不去。临别必依依不舍，订约再三。初，生识凤时，犹依假母居，一见两相爱悦。既久，情益洽。尝为所居卑陋，有玷玉人。会里胥子事，遂朔徙，实生有以教之也。凤固久属意生，羞于启齿，乃歌《红颜薄命》曲见志，音节凄怆，闻者无不堕泪。又倩余婉商诸生，而生以庭训严，且力不逮，卒不果。生赠凤诗甚多，余尝见其书团扇诗云： 
　　十三学得琵琶成，早日青楼博盛名。 
　　好是酒香人语细，炉烟暗递浩歌声。 

　　愁频不解解风波，禁得消魂白苎歌。 
　　如此琵琶如此曲，谁言司马泪偏多。 

　　美人渺渺隔江湄，裁字惭无幼妇词。 
　　扇影人情圆一样，莫抛红豆惹相思。 

　　且将团扇暂徘徊，尝恐秋风暗里催。 
　　桃叶但歌迎接句，不辞风雨渡江来。 
　　吾友王干应，尝称校书麦大安，喜风雅士，善谈谑。遇有人才，终日娓娓无倦容，不尚豪华。未几，予访之，一见如生平欢。因慕王笠舫名，以团扇属予索书，亦可谓爱才如命矣。工于酬应，人争慕之，送迎无虚日，恒致病。一夕往视，伏枕妆楼，强起坐，与语辄泪下，盖忧从中来也。因谱《师师令》词赠之云： 
　　翠眉双锁，又泪珠交堕。此时心事有谁知，低首向妆台斜坐。甚闲愁，难贴妥，到这般慵惰？　　可怜弱体娇无那，又似风吹花朵。了无情绪，病恹恹，怎得个相思医可。燕子楼头人独卧，坐闷怀如我。 
今读《凤彩小传》，益令我如不胜情。（缪莲仙）　　 
　　 
　　新娇　　 
