<!-- { "loadSidebar": true } -->
小阁敞朱扉，停车暂息机。行人呼晚渡，幼妇浣秋衣。霜树欹危堞，风鸦满落晖。登
临客愁里，况是送将归。
晚晴至索笑亭
中年苦肺热，剩喜见新霜。登览江山美，经行草树荒。堂空响棋子，盏小聚茶香。兴
尽扶藜去，斜阳满画廊。
新酿熟小酌索笑亭
新酒黄如脱壳鹅，小园持盏暂婆娑。文章不进技止此，仕宦忘归人谓何。宿业簿书昏
病眼，梦游烟雨湿渔蓑。醉中笑向儿童说，白发今年添几多。
乾道初予自临川归钟陵李德远范周士送别
于西津是日宿战平风雨终夕今自临川之高安复
以雨中宿战平怅然感怀二首
故人已作山头土，倦客犹鄣陌上尘。十五年间真一梦，又骑羸马涉西津。
又
十五年前宿战平，长亭风雨夜连明。无端老作天涯客，还听当时夜雨声。
村舍小酌
野性安衡茅，杰屋愁耽耽。上不补县官，下有肉食惭。虽非策云骥，实鄙作茧蚕。失
计不容悔，渔蓑换朱蓝。少壮尚可力，老大真难堪。今朝意颇豁，村舍寄半酣。玉版烹雪
笋，金苞擘霜柑。岂惟写我忧，亦以税我骖。弄笔作一笑，何用与客谈。逡巡上车去，湿
翠浮烟岚。
白塔道中乘卧舆行
小疾载卧舆，独饮亦薄醉。朝离战平馆，午过白塔市。清寒正宜懒，摇兀更益睡。所
嗟下程早，不得究此味。忽忆从军时，雪夜驰铁骑。壮心谁复识，抚事有余愧。
宿城头铺小饮而睡
亭传临江浒，床敷息我劳。屋茅残月冷，庭树北风鏖。墟市饶新兔，村场有浊醪。气
衰仍病著，小饮不能豪。
丰城村落小憩
霜信催寒力尚微，邮亭系马旋添衣。平郊极目冬耕遍，小妇篸花晚饷归。孤宦每随征
雁远，故人已似晓星稀。上书自效真须猛，菰正堪炊蟹正肥。
再题
柴门数顷秋，半日为迟留。老骥厌伏枥，饥鹰思下。野桥危欲断，山雨落还收。何
许丹青手，端能写此愁。
发丰城县
丰城古县已再迁，出郭十步江渺然。冷云四合欲下雪，柔橹数声初放船。孤村灯火照
破驿，客子何以娱今夕。不辞金碗醉十分，要看玉花深一尺。
丰城高安之间憩民家景趣幽邃为之慨然怀归
数家聚云根，细路入丛薄。溅溅石渠水，来往一略彴。有无邻里通，笑语妇子乐。浊
醪时相就，青蔬缺盐酪。日暮归闭门，绩火星煜爚。先期毕租税，老不入城郭。嗟予独何
事，早插红尘脚。故山未成归，怅望有余怍。
宿华严寺
夜宿华严寺，人扶到上方。唤僧同看画，避佛旋移床。小雨不成雪，烈风还作霜。钟
残灯渐暗，趺坐默焚香。
寄奉新高令
小雨催寒著客袍，草行露宿敢辞劳。岁饥民食糟糠窄，吏惰官仓鼠雀豪。只要闾阎宽
箠楚，不须亭障肃弓刀。九重屡下丁宁诏，此责吾曹未易逃。
高安州宅三咏
丹井
丹成人已仙，遗灶亦已平。尚余松根井，锵然环玦声。我来试一啜，槁面还童婴。祝
君勿关钥，人人遣长生。
剑池
我壮喜学剑，十年客峨岷。毫发恐未尽，屠钓求隐沦。今年独何幸，见此度世人。夜
深来较术，雷雨战江津。
偃松
巨松偃青盖，阅世岿独存。颇疑古仙翁，藏丹在其根。或是结灵药，百尺有伏鼋。终
随风雨化，不死何足言。
与高安刘丞游大愚观壁间两苏先生诗
野性纵壑鱼，官身堕阱虎。适得建溪春，颇忆松下鬲甫。微霜初变寒，短景已过午。佳
客能联翩，老宿相劳苦。怀哉两苏公，去日不可数。泉扃一埋玉，世事几炊黍。吾侪生苦
晚，伫立久恻楚。尚想来游时，黄钟赓大吕。
诗集卷十三一百五十二首
宿黄仙观兵火焚荡之余惟一
殿突兀犹在黄仙盖与许旌阳同时飞升者
拔宅翛然上碧虚，神仙岂亦爱吾庐。重门不改云山色，古殿犹存劫火余。翠木萧森高
蔽日，黄冠贫窭自畦蔬。残年安得长来此，一碗松肪读隐书。
玉隆得丹芝
何用金丹九转成，手持芝草已身轻。祥云平地拥笙鹤，便自西山朝玉京。
赠西山老人
生世不把笔，残年惟灌园。赁春来并舍，卖画到前村。勤苦供租税，清贫遗子孙。从
来栖遁志，剩欲与翁言。
病酒宿土坊驿
少时见酒喜欲舞，老大畏酒如畏虎。一日饮酒三日病，客路那堪夜闻雨。雨声萧萧宿
空堂，不寐始知更漏长。卖药思从伯休隐，爱花却笑拾遗狂。
十一月上七日蔬饭骡岭小店
新粳炊饭白胜玉，枯松作薪香出屋。冰蔬雪菌竞登歜，瓦钵毡巾俱不俗。晓途微雨压
征尘，午店清泉带脩竹。建溪小春初出碾，一碗细乳浮银粟。老来畏酒厌刍豢，却喜今朝
食无肉。尚嫌车马苦縻人，会入青云骑白鹿。
进贤驿感怀
环走几千里，驰归亦再旬。征途饶感慨，讼牒费精神。风雪常欺客，文章本误身。小
诗无杰思，犹得常吟呻。
入临川境马上作
投老縻身簿领间，却因马上得偷闲。兼旬敢恨常为客，一饭何曾不对山。铜镜无情欺
白发，霜风有力散酡颜。今宵要看浮桥月，尽放征马非晚入关。
别杨秀才
岁暮江头又语离，淡烟衰草不胜悲。俗人愦愦宁知子，心事悠悠欲语谁。灯暗想倾浇
闷酒，路长应和赠行诗。人生但要身强健，一笑相从自有时。
发临川
见客道傍店，添衣江上村。陂长风浩浩，山远雾昏昏。虚日人声合，凶年菜色繁。扶
衰归北阙，何以报君恩。
早行
江路迢迢马首东，临川一梦又成空。日高未泫晨霜白，风劲先消卯酒红。山市人经饥
馑后，孤生身老道途中。著身稳处君知否，射的峰前卧钓篷。
白干铺别傅用之主簿
我行忽百里，送客亦已空。傅子独眷眷，旦暮随此翁。谢之不肯去，瘦马冲北风。泥
溅及马臆，霜飞逼裘茸。茅店得小语，慨然念年凶。不作儿女悲，道义相磨砻。我归亦何
为，鱼鸟愁池笼。君乃台阁人，鸾凤仪笙镛。若耶绕青山，天禄摩苍穹。此别各努力，出
处何必同。
过茱萸铺青松朱户前临大道绝似西陲亭驿怅然有作
茱萸小驿夕阳愁，搔首临风感旧游。浑似军行散关路，但无鼓吹动凉州。
青溪道中行古松间因少留瀹茶而行
露湿青松细细香，旋呼拄杖踏斜阳。三生旧发游山愿，一卷新传辟谷方。云外未论笙
鹤近，尘中实厌簿书忙。拾樵汲石间俱清绝，聊为煎茶一据床。
弋阳县江上书触目
县前奇哉一江水，日暮风吹碧鳞起。客恨征尘忽如洗，不用金篦刮眸子。丹枫岸边雪
色芦，下有老翁方捕鱼。欲求妙思貌画图，王维郑虔今世无。
乾封驿早行
己巳被驿书，乙亥戒徂两。扶衰犯霜露，疲惫不可状。夜行星满天，晨起鸡初唱。槁
枝烧代烛，冻菜撷供饷。三年走万里，天幸苟亡恙。深知赋材薄，自笑得名妄。宣温望玉
座，何以待咨访。春江色如蓝，归舟行可榜。
过江山县浮桥有感
堪笑行人日日忙，又扶衰病过浮梁。滩流急处水禽下，桑叶空时村酒香。枯皌敢怀贪
雨露，饥鸿自悯犯风霜。宦途商略无安处，早晚归耕剡曲旁。
衢州早行
邻鸡已三号，残烛无一寸。参差发行橐，迢递望前顿。满靴霜若雪，破面风抵刃。敢
辞行路难，渐喜京邑近。少年奉朝请，亲见尧授舜。飘然如脱叶，蹭蹬垂七闰。风埃暗征
袍，岁月集衰鬓。余生迫归休，周行愧英俊。
航头晚兴二首
山色苍寒野色昏，下程初闭驿亭门。不须更把浇愁酒，行尽天涯惯断魂。
又
落叶孤村晚下程，痴云残日半阴晴。篝炉火煖床敷稳，卧听黄鸦谷谷声。
行至严州寿昌县界得请许免入奏仍除外官感恩述怀
晓传尺一到江村，拜起朝衣渍泪痕。敢恨帝城如日远，喜闻天语似春温。翰林惟奉还
山诏，湘水空招去国魂。圣主恩深何力报，时从天末望修门。
桐庐县泛舟东归
桐江艇子去乘月，笠泽老翁归放慵。一尺轮囷霜蟹美，十分潋滟社醅浓。宦游何啻路
九折，归卧恨无山万重。醉里试吹苍玉笛，为君中夜舞鱼龙。
予欲自严买船下七里滩谒严光祠而归会
滩浅陆行至桐庐始能泛江因得绝句二首
客星祠下渺烟波，欠我扁舟舞短蓑。不为穷冬怕滩恶，正愁此老笑人多。
又
桐庐县前橹声急，苍烟茫茫白鸟双。乱山日落潮未落，胜绝不减吴松江。
渔浦二首
桐庐处处是新诗，渔浦江山天下稀。安得移家常在此，随潮入县伴潮归。
又
渔翁持鱼叩舷卖，炯炯绿瞳双脸丹。我欲从之逝已远，菱歌一曲暮江寒。
萧山
素衣已免染京尘，一笑江旁整幅巾。入港绿潮深蘸岸，披云白塔远招人。功名姑付未
来劫，诗酒何孤见在身。会向桐江谋小筑，浮家从此往来频。
辛丑正月三日雪
开岁尚残冬，佳哉雪意浓。润归千里麦，声乱五更钟。帘隙收初密，墙隅积已重。龙
团笑羔酒，孤腋袭驼茸。危槛临欹竹，幽窗听堕松。忽思西戍日，凭堞待传烽。
正月二十八日大雪过若耶溪至云门山中
山中看雪醉骑驴，清赏真成十载无。高压孤峰增峭绝，斜倾丛竹失枝梧。松肪火暖眠
僧榻，芋糁羹香拥地炉。病骨虽癯犹健在，未应遽作卧游图。
雪中登云泉上方
滃滃云堆上，茫茫雪海中。煎茶夸坐客，打竹课蛮童。冰谷鸣饥鹤，烟汀立断鸿。归
来更堪喜，葑火满炉红。
冲雪至余庆觉林雪连日不止
策蹙清吟涉若耶，灞桥犹恨近京华。山前千顷谁种玉，座上六时天散花。林雀无声溪
彴断，炊烟不动竹篱斜。胜游更觉平生少，未羡银河泛客槎。
大雪歌
若耶溪头朝暮雪，鸦鹊堕死长松折。横飞忽已平屐齿，乱点似欲妆帘缬。放翁凭阁喜
欲颠，摩挲拄杖向渠说。莫辞从我上嵯峨，此景与子同清绝。银杯拌蜜非老事，石鼎煎茶
且时啜。题诗但觉退笔锋，把酒未易生耳热。扶衰忍冷君勿笑，报国寸心坚似铁。渔阳上
谷要一行，马蹄蹴踏河冰裂。
雪霁归湖上过千秋观少留
纵辔不嫌远，逢山犹一登。夕阳陂渺渺，残雪塔层层。折竹横遮道，饥乌下啄冰。欲
归还小驻，倚杖对崚嶒。
二月四日作
早春风力已轻柔，瓦雪消残玉半沟。飞蝶鸣鸠俱得意，东风应笑我闲愁。
新筑山亭戏作
危槛凌风出半空，怪奇造化欲无功。天垂缭白萦青外，人在纷红骇绿中。日月匆匆双
转毂，古今杳杳一飞鸿。酒酣独卧林间石，未许尘寰识此翁。
春晴出游
一春强半病，颇废山泽游。今晨忽良已，风日亦清柔。朝飧具冷饼，瘦骨辞重裘。稚
荷出沟港，芳杜满河洲。勿言酒苦薄，一笑失百忧。且当咏寻壑，讵必赋登楼。
题山家壁
山中无传漏，猿鸣知既夕。芳藤上幽援，素月照高壁。主人殊喜事，欢若有夙昔。稚
子檠竹歜，炊黍持饷客。卜邻虽未辨，清啸聊自适。衰病久废诗，笔端叹荆棘。
春晚风雨中作
箕踞藜床岸幅巾，何妨病酒住湖滨。驾风浪作连三日，扫地花空又一春。乐事清宵当
秉烛，畏途平地有摧轮。颓然耐辱君无怪，元是人间澹荡人。
北窗
