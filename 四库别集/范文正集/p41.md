<!-- { "loadSidebar": true } -->
臣窃惟国家太平日久而一旦西戎背德陵犯边鄙公卿大夫争进计策而未能副陛下忧边之心且议攻者谓守则示弱议守者谓攻必速祸是二议卒不能合也臣前至延安所谓复诸寨为守御之备次则幸其休兵辄遣一介示招纳之意朝廷以羣言之异未垂采纳今臣领庆州日夜思之乃知攻有利害守有安危何则盖攻其逺者则害必至攻其近者则利必随守以土兵则安守以东兵则危臣谓攻逺而害者如诸路深入则将无素谋士无素勇或风沙失道或雨雪弥旬进则困大河絶漠之限退则有乘危扼险之忧臣谓攻近而利者在延安庆阳之间有金汤白豹之阻本皆汉寨陷为贼境隔延庆兵马之援为蕃汉交易之市奸商往来物货丛聚此诚要害之地如别路入寇数百里外应接不及则当逺为牵制金汤白豹等寨可乘虗取之因险设阵布车横堑不与驰突择其要地作为城垒则我无不利之虞至于合水华池凤州（一作凤川）平戎柔逺德靖（一作静）六寨兵甲粮斛可就屯泊固非守备之烦也环州定边寨鎭戎军干兴寨相望八十余里二寨之间有胡芦泉今属贼泉为义渠朝那二郡之交其南有明珠灭臧之族若进兵据胡芦泉为军壁北断贼路则二族自安宜无异志又朝那之西秦亭之东有水洛城（一作永洛）亦为之限今策应之兵由仪陇二州十驿始至如进修水洛断贼入秦亭之路其利甚大非徒通四路之势因以张三军之威也臣谓守以土兵则安者以其习山川道路之利懐父母妻子之恋无乆戍之苦无数易之弊臣谓守以东兵则危者盖费厚则困于财戍乆则聚其怨财困则难用怨聚则难保民力日穷士心日离他变之生出于不测臣所谓攻宜取其近而兵势不危守冝图其久而民力不匮招纳之策可行于其间今奉诏冝令严加捍御观衅而动与邻道协心而共图之又覩赦文谓彼无骄动则我不侵掠臣恐贼寇一隅逺在数百里外应援不及须为牵制之策以沮贼气至时诸路重兵岂能安坐如无素定之画又无行营之备恐当牵制之时茫然无措虽见利而莫敢进观衅而莫敢动寇至愈盛边患愈深叛亡之人日助贼算不可不大为之谋也愿朝廷于守策之外更备攻术彼寇其西我图其东彼寇其东我图其西宁有备而不行岂当行而无备也所谓备者必先得密旨许抽将帅便冝从事并先降空名宣勅之类恐可行之日奏请不及臣前曽遣人入界通往来之问或更有人至不可不答如朝廷先降密旨令往复议论岁年之间当有成事若谓边将之耻未雪而不欲俯就臣恐诸路更有不支其耻益大贼或潜结诸蕃并势合谋则御之必难且兵马精劲西戎之所长也金帛丰富中国之所有也礼义不可化干戈不可取则当任其所有胜其所长此霸王之道也臣前知越州每岁纳税绢十二万和买绢二十万一郡之入凡三十万傥以啖戎是费一郡之入而息天下之敝也
答诏谕以文彦博泾原对徙（庆厯二年时文彦博经畧泾原帝以泾原伤夷欲对徙公遣王懐德谕之公上此奏帝采用其言）
泾原地重第恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏龎籍兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣
论元昊请和不可许者三大可防者三（庆厯三年正月元昊遣伪六宅使伊州刺史贺从勉来纳欵持书至保安军知延州龎籍令保安军签书判官公事邵良佐视其书元昊自称号邦尼定国乌珠曩霄上书父大宋皇帝从勉又言契丹使人至本国称南朝遣梁适侍郎来言南北修好已如旧而西界未寕知此界与彼为婚姻请喻令早议通和故本国遣从勉上书縁夲国自有国号无奉表体式其称乌珠盖如古单于可汗之类从勉亦请诣阙籍具以闻二月始许从勉赴阙公等上此疏时为陜西西路安抚使）
