<!-- { "loadSidebar": true } -->
　　君讳牧，字先之，其先杭州临安县人。君曾大父讳彦琛，为吴越王将，有功，刺衢州，葬西安，于是刘氏又为西安人。当太宗时，尝求诸有功于吴越者录其后，而君大父讳仁祚辞以疾，及君父讳知礼又不仕，而乡人称为君子。后以君故，赠官至尚书职方郎中。君少则明敏，年十六，求举进士不中，曰：“有司岂枉我哉？”乃多买书，闭户治之。及再举，遂为举首。起家饶州军事推官，与州将争公事，为所挤，几不免，及后将范文正公至，君大喜曰：“此吾师也。”遂以为师。文正公亦数称君，勉以学。君论议仁恕，急人之穷，于财物无所顾计，凡以慕文正公故也。弋阳富人为客所诬，将抵死，君得实以告。文正公未甚信，然以君故使吏杂治之。居数日，富人得不死，文正公由此愈知君，任以事。岁终，将举京官，君以让其同官有亲而老者，文正公为叹息许之。曰：“吾不可以不成君之善。”及文正公安抚河东，乃始举君可治剧，于是君为兖州观察推官。又学《春秋》于孙复，与石介为友。州旱蝗，奏便宜十馀事，其一事请通登、莱盐商，至今以为赖。改大理寺丞，知大名府馆陶县。中贵人随契丹使，往来多扰县，君视遇有理，人吏以无所苦。先是多盗，君用其党推逐，有发辄得，后遂无为盗者。诏集强壮，刺其手为义勇，多惶怖不知所为，欲走，君谕以诏意，为言利害，皆就刺，欣然曰：“刘君不吾欺也。”留守称其能，虽府事往往咨君计策。用举者通判广信军，以亲老不行，通判建州。当是时，今河阳宰相富公以枢密副使使河北，奏君掌机宜文字。保州兵士为乱，富公请君抚视。君自长垣乘驿至其城下，以三日，会富公罢出，君乃之建州。方并属县诸里，均其徭役，人大喜，而遭职方君丧以去。通判青州，又以母夫人丧罢。又通判庐州。朝廷弛茶榷，以君使江西，议均其税，盖期年而后反。客曰：“平生闻君敏而敢为，今濡滞若此，何故也？”君笑曰：“是固君之所能易也，而我则不能。且是役也，朝廷岂以为它，亦曰爱人而已。今不深知其利害而苟简以成之，君虽以吾为敏，而人必有不胜其弊者。”及奏事皆听，人果便之。除广南西路转运判官。于是修险厄，募丁壮，以减戍卒，徙仓便输，考摄官功次，绝其行赇。居二年，凡利害无所不兴废，乃移荆湖北路，至，逾月卒。家贫无以为丧，自棺椁诸物，皆荆南士人为具。君娶江氏，生五男二女。男曰洙、沂、汶，为进士。洙以君故，试将作监主簿，馀尚幼。初君为范、富二公所知，一时士大夫争誉其才，君亦慨然自以当得意。已而屯流落，抑没于庸人之中。几老矣，乃稍出为世用。若将有以为也，而既死。此爱君者所为恨惜，然士之赫赫为世所愿者可睹矣。以君始终得丧相除，亦何负彼之有哉？铭曰：

　　嗟乎刘君，宜寿而显。何畜之久，而施之浅？虽或止之，亦或使之。唯其有命，故止于斯。

　　【广西转运使李君墓志铭（并序）】

　　君讳宽，字伯强，姓李氏。其先陇西人，后移光山，至君六世祖又移建安。今为南昌人者，以君大皇考为鼻祖。君皇考讳某，以太子洗马致仕，终尚书虞部郎中，其赠官至卫尉卿。大皇考讳某，以殿中丞致仕，其赠官至吏部尚书。曾大皇考讳某，当五代之乱，无爵禄，以尚书故赠大理评事。君始以世父荫守将作监主簿，监洪州盐院，用岁课倍，得知袁州宜春县，改知福州福清县。当是时，能闻朝廷矣，就除通判桂州，又通判江州，二州皆治，遂知吉州。请于天子，立学以教，学者常三百人。施方略，捕盗贼，无众寡远近必得，以至米盐酒榷，皆为除弊致利。移衡州，不赴，改江州。州人曰：“是尝莅我矣。”不待至而服。未几，移润州，不赴，改信州，又不赴，改太平州。转运使言饶大剧，州将不能治，而太平不足用君，乃换饶州。属县恶吏闻且至，有弃其官而去，至则禁巫医之罔民案畜蛊者，遂以无事。安抚使言治行，于江南为第一。母夫人终，去位。三年，知虔州，将行，三司请君制置粮草河北，一岁减缗钱八十七万。由此提点江、浙等路铸钱坑冶，以卫尉老，奏徙治所南昌，从之。移提点荆湖北刑狱，辞不往，又请便官以养，乃改江西。居一月，遭卫尉丧。服除久之，尚不忍去墓所。诏就起君提点江东刑狱，又移京西，除广西转运使。自侬智高反，宿军邕州，岁漕不足，乃多治船，设赏罚，而邕军食以有馀。所部摄官以三十四员为额，待摄常数十百人，一员阙，皆争赇吏。君第其课为三等，有阙以次补，摄官不赇吏由此始。二广使者故不以春夏出，会有诏阅边卒，君即出，道遇瘴，归卒，年六十，治平二年九月二十三日也。初，李氏既居江南，尚书未老，致其事归养，其子侍郎以分司归，亦未老，当侍郎之归，卫尉又以从其兄弗仕，仍世德义，为南人所慕。君既生有美质，而积习名教，自为儿童侍卫尉侧，不惰终日，及壮砥砺，以材能自显。其于吏治，精壮果敏，机张键闭，奸不可知，目所指取，必得其情状。故所在豪人猾吏重手累足，以终君去，不敢有所触。君视遇其属士大夫贤者尤谨，所拔举过百人，后多知名云。夫人胡氏，仁和县君。子男五人：长曰承勉，宣州旌德县令，早卒；次曰亚夫，太庙斋郎；曰献夫，试将作监主簿；曰渭夫，试秘书省校书郎；曰太平奴，方ㄧ而夭。女二人：长适苏州常熟县主簿余公弼，次适大理寺丞田真卿。孙男三人。君与弟尚书司门郎中定相友爱尤笃，遗奏以司门之子简夫闻。诏除司门知太平州，补简夫郊社斋郎。又诏君丧所过州发卒护送。以明年二月，归殡于洪州，某月某日，葬新建县桃花乡曹山，去先墓五里，君所自为寿藏也。君积散官至朝奉郎，职事官至尚书金部郎中，勋至护军，赐服佩至三品。铭曰：

　　李姓章浦，自君考祖。弃闽徂迁，望此荆楚。君于治人，无有党雠。部我千里，如农一丘。薅奸锄强，以殖善柔。均之利泽，深莳平。乃登禄实，尚馈春秋。君能孝祀，君则多子。有来无穷，其视章水。

　　【国子博士致仕李君墓志铭】

　　朝奉郎、国子博士致仕、骑都尉、赐绯鱼袋广陵李君者，讳问，字某。以数举进士，赐同学究出身。尝为韶州乐昌、无为军庐江二县主簿，河中府临晋县令。以昭德军节度推官知邢州平乡县，以大理寺丞知苏州吴江、衢州江山二县。又以太子中舍、殿中丞监在京箔场、太平州芜湖县酒税，遂告老。会今上即位，迁博士，至明年而卒。又明年十二月二十五日，葬广陵某乡某里。君善为诗，当时名人柳开、王禹称之。少贫，几不自存，有姊氏以田宅，弗取也。及为吏，所在推诚爱人，人至不忍有所负以累君，去辄遮泣挽留。及老矣而弥贫，然终不以贫故变节有所取。年九十，精悍如此。及将卒，尚读书，与家人笑语自若，投其书若将寐者，遂卒。卒时治平元年十一月十一日也。李氏故金陵人，其后迁高邮，又迁广陵。君曾祖讳某，祖讳某。考讳某，以君故赠殿中丞。君娶开封浩氏，有两男子：察，山南东道节度推官，蚤卒；定，集庆军节度推官。一女，嫁杭州新城县令许仲蔚。定有文行，从余游，故与为铭。铭曰：

　　斩旷平，幽密。工相方，史诹日。于惟君，考此室，犹其永宁尚终吉。

　　【朝奉郎守殿中丞前知兴元府成固县杨君墓志铭】

　　杨氏自太尉震守节于汉以死，而将相名臣之族多出于华阴，历八九百年，以至于今不绝，为士大夫家，而尚能谱太尉之昭穆。当五代之乱，君曾祖讳某者，在吴越，因相其王。王迁国除于太宗之时，而国相之子孙归仕于天子，又多贤显。尚书刑部郎中讳某者，君皇祖也。尚书司封郎中讳某者，君皇考也，杨氏之为江都人者，自君皇考始。君讳某，字公适，幼详敏，知好文学，故我叔祖兴元府君嫁之以其子。及长而仕，号为能吏，所在官治多举者。自太庙斋郎更九官，而以殿中丞知兴元府成固县事。治平元年归，得疾于楚州，二月二十一日卒，年六十五。夫人王氏，即兴元府君尚书主客郎中讳某之女。五男子：、洙、治、涤、氵孛。宿州符离县尉，馀皆进士。洙、治前死。四女子，其已嫁者二人，太常少卿吕、试将作监主簿孙纟延者，君婿也。其一人未嫁而前死。诸子孙以二年十一月四日葬君江都东兴乡之北原。以某尝得侍君，而君知之于少时者也，故属以铭。铭曰：

　　赫赫太尉，穷于季世。华阴之杨，终煽而昌。艰难徂迁，亦相其王。王以家朝，相随内属。有子有姓，尚多显服。群劢厥绍，考终世禄。书铭在京，兆实初卜。

　　【都官郎中致仕周公墓志铭】

　　尚书都官郎中南康周公卒之明年，皇五年，葬某所。子蕴、咏使请铭。次其语曰：公讳某，字某，其先占蔡之汝阳，唐末遇乱于光、蕲，迁江州之星子镇。太平兴国中，以镇为县，又以为南康军，故今为南康人焉。曾大父某，大父某，当李氏时，皆以学行为处士家。皇考某，累赠尚书职方郎中。始以进士起，至尚书屯田郎中，求监池之永丰监，遂致仕。已而今天子大享明堂恩，除都官于家以卒。尝令岳之沅江、寿之霍丘、池之建德、邛之依政、河南之洛阳，凡五县。通判池州。守二州，曰蓬、曰安。其治之宽严，视事剧易，尤惠于池、蓬。蓬人爱思，至为公画像。在洛阳，明肃太后使中贵人用事者来，留守倾身媚附之，中人讽公请己，独拒之不往。故相张士逊荐公说书国学，且谕公见执政，公固谢之。其笃学果行，盖有世士夫所难者。卒时春秋七十七，戒丧葬无用浮屠说。有文十卷，世传之。先夫人王氏，封仁寿县君。二子：蕴，保信军节度推官；咏，太庙斋郎。铭曰：

　　余闻异时宦官之幸，虽隆名尊爵有纪于时者，往往为之诎焉。又观古之士能无折身以市于贵势，盖亦少也。信公之所守，则其贤远矣。我铭公藏，不刻其他，惟兹之存，以劝毋邪。

　　【张常胜墓志铭】

　　君湖州乌程县人，姓张氏，名文刚，字常胜。好学能文，孝友顺祥。再举进士不第。年二十七，熙宁五年九月九日卒，以六年二月十日葬于凤凰山。曾祖任，祖维，赠刑部侍郎。父先，尚书都官郎中致仕。女三人。君妻，予从父妹也，故君从予学。铭曰：

　　才足以贵而莫之知，善足以寿而止于斯。呜呼逝矣兮铭以哀之。 
　

　




　

　
●卷九十八
◎墓志
　　【尚书都官员外郎侍御史王公墓碣铭】

