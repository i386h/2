<!-- { "loadSidebar": true } -->
　　小子何时见髙秋此日生自从都邑语巳伴老夫名【礼自称曰老夫】诗是吾家事人传世上情熟精文选理【新添梁昭明太子集古人文词诗赋为文选李善甞受文选于曹宪后遂解注文选十六巻】休覔防衣轻凋瘵筵初秩【小雅宾之初筵左右秩秩笺云筵席也秩肃敬也海赋为凋为瘵】敧斜坐不成流霞分片片涓滴就徐倾【赵云王立之诗话云宗武生日诗载在防州诗中非也当是家在鄜州时故曰小子何时见自入蜀后未甞别也自从都邑语所谓前年学语时葢老杜与家俱在长安时也巳伴老夫名者老杜既有盛名于时则人皆知其有是子故曰人传世上情也凋瘵筵初秩则以一生喻一筵防也某年月日时巳几嵗谓之凋瘵之初可也诗笺云秩秩肃敬也然临时用之与此意不同流霞分片片涢滴就徐倾虽止是言饮酒然用项曼去家三十年止日旁事则其身在行在家在鄜州决矣又有示宗武一首恐非是一时诗也王立之説如此而次公以其説未是此乃公送严武至绵已别而少住间遂有徐知道之叛单身如梓则为不见宗武矣前年学语时则才三嵗耳今云熟精文选理则已能诵书自至徳二载至寳应元已六年则宗武九嵗矣宜其能诵诗书也诗云賔之初筵左右秩秩今句云凋瘵筵初秩则以凋瘵才始如筵之初秩岂谓之临时用之与诗句不同邪东坡诗云今今秩初筵我已迫旅酬亦以初筵比事之始矣都邑字张平子西京赋云都邑游侠赵张之伦故对老夫诗是吾家事则公之祖审言已有诗名公诗甞曰续儿诵文选则熟精文选理者所以责望于宗武也公诗使字多出文选葢亦前作之菁英为不可遗也公又曰递相祖述复先谁则公之诗法岂不以有据而后用邪防衣亊列女传曰老莱子孝养二亲行年七十妻儿自娯着五色采衣此虽孝子悦亲之事而亦仅同戏侮休覔防衣轻则公所望其子者在学而巳末句流霞事在抱朴子乃是项曼都自言到天上遇紫府仙人以流霞一杯饮之辄不饥渇以帝前失仪而谪河东号之为斥仙人王立之止云项曼旧注又误为曼卿故表出之】
　　夜【一云秋夜客舍】
　　露下天髙秋水清【江淹别赋露下地而腾文宋玉九辩云泬寥兮天髙而气清】空山独夜旅魂惊【杜云王仲宣七哀诗独夜不能寐】疎灯自照孤防宿新月犹悬双杵鸣南菊再逢人卧病北书不至鴈无情【范彦龙寄书云间鴈为我西北飞】步檐【一作蟾】倚杖看牛斗银汉遥应接鳯城【赵云疎灯自照孤防宿新月犹悬双杵鸣句法葢言疎灯自照之夜正是孤防宿新月未没而犹悬正是江春之杵双鸣也下一对言南国菊花已再逢矣而人正卧病北地书问不通乃鴈无情传至也北地以言长安故末句又有鳯城之语步檐旧作步蟾当以步檐为正而字又作櫩檐上林赋云步檐周流李善注曰步檐步廓也谢惠连诗房栊引倾月步櫩结清风刘孝绰望月诗云微光垂步檐庾信诗步櫩朝未归互用此也】
　　上白帝城【白帝城公孙述所筑后为刘备屯兵之地改名永安】
　　城峻随天壁【赵云天然自立之石壁也】楼髙更女墙【徐敬业登琅邪城云登陴起遐望注陴女墙增添崔豹古今注女墙城上小墙也亦名睥睨言于墙上睥睨人也】江流思夏后【禹贡岷山导江东别为沱左传刘子见河洛而思禹功】风至忆襄王【宋玉赋楚襄王游于兰台之宫宋玉景差侍有风飒然而至王乃披襟而当之曰快哉此风】老去闻悲角人扶报夕阳公孙初恃险跃马意何长【左太冲蜀都赋公孙跃马而称帝刘宗下辇而自王师云公孙述恃蜀地险众附自立为王号成家】
　　宿江边阁
　　暝色延山径【谢灵运林壑敛暝色】髙斋次水门薄云岩际宿孤月浪中翻【苏云何逊入西塞示南府同僚诗云薄云岩际出初月波中上子美此诗虽因旧而益妍正类獭髓补痕也】鹳鹤追飞静豺狼得食喧不眠忧战伐无力正乾坤【赵云孤月浪中翻自是浪涌而月翻也旧注引舞鹤赋星翻汉回晓月将落与此义不同】
　　别崔潩因寄薛据孟云卿【内弟潩赴湖南幕职】
　　志士惜妄动知深难固辞如何久磨砺但取不磷淄【语不曰坚乎磨而不磷不曰白乎涅而不淄喻君子虽在浊乱不能污也谢灵运缁磷谢清旷疲薾慙贞坚】夙夜听忧主飞腾急济时荆州遇薛孟为报欲论诗【赵云古诗云志士惜日短志士本惜妄动而受知之深则难固辞此以言潩赴幕职于湖南也左传磨厉以须葢言如何以久磨礲淬砺便以为利乎所贵尚者取磨不磷涅不缁而巳选云羽爵飞腾魏书安其济时】
　　武侯庙【成都记诸葛公庙在先主庙故宅城西复立素像先主庙西院即武侯庙前有双大柏古峭可爱人云诸葛手植内有裴令公所着碑柳仆射书相国段公古柏文】
　　遗庙丹青落空山草木长犹闻辞后主不复卧南阳【赵云丹青所以饰庙者也成都先主庙附以武侯祠堂其丹青则存故公于古柏行追言成都先主庙之实则曰窈窕丹青户牖空今此庙中丹青剥落故云陶潜云孟夏草木长辞后主则建兴五年率诸军北驻汉中临发上表辞行而竟死于军中今云犹闻则想望其风采犹在也亮家于南阳之邓县在襄阳城西二十里号曰隆中今云不复卧南阳伤其巳死也】
　　八阵图【武侯推演兵法作八阵图咸得其要桓温传初诸葛亮造八阵图于鱼复平沙之上垒石为八行相去二丈温见之谓此常山蛇势也文武皆莫能识之】
　　功葢三分国【三分谓呉魏蜀蜀记曰三分我九鼎】名成八阵图江流石不转【杜补遗云刘禹锡嘉话録夔州西市俯临江沙石下有诸葛亮八阵图箕张翼舒鹅形鹳势聚石分布宛然尚存峡水大时三蜀雪消之际澒涌瀑瀁可胜道哉大木十围枯槎百丈破硙巨石随波奔流而下则聚石为堆者断可知也及乎水落川平万物皆失故态诸葛亮图小石之堆标聚行列依然如是者仅六七百年迨今不动　赵云功葢三分国指言武侯之功葢覆之也按桑钦水经云江又东迳诸葛图垒南郦道元注曰石碛平旷望兼川陆有亮所造八阵图东跨故垒皆累细石为之自垒西去聚石八行行间相去二丈因曰八阵既成自今行师庶不覆败皆图兵势行藏之权自后深识者所不能了今夏水漂荡嵗月消损髙处可二三尺下处磨灭殆尽郦道元之説如此今公诗云江流石不转则据当时所见者言之自杜公至今又数百年行客云方水落时于石碛就视则茫茫然一碛耳及登髙而望乃隠隠见其行列然则武侯制作不亦近于神异乎习凿齿曰齐桓一矜其功而叛者九国曹操暂自骄伐而天下三分】遗恨失吞呉【东坡先生云仆甞夣见人云是杜子美谓仆世人多误防吾八阵图诗云江流石不转遗恨失吞吴世人皆以为先主武侯欲与闗羽复仇故恨不能灭呉非也我意本谓吴蜀唇齿之国不当相图晋之所以能取蜀者以蜀有吞呉之意以此为恨耳此理甚长然子美死仅四百年而犹犹不忘诗区区自列其意者此真书生习气也】
　　奉送韦中丞之晋赴湖南
　　宠渥征黄渐权宜借防频【赵云黄霸冦恂皆以比韦中丞前汉循吏传黄霸为颍川太守戸口嵗増治为天下第一征守京兆尹今言天子之宠渥有征召黄霸之命渐将至矣后汉冦恂传车驾南征恂从至颍川百姓遮道曰愿从陛下复借冦君一年权宜借冦频则事从权宜而如借防恂者频数言民情之不巳也】湖南安背水峡内忆行春【后汉郑传太守行春任彦升诗涿令行春返冠葢溢川抵谢夷吾传行春乗柴车】王室仍多故苍生倚大臣还将徐孺榻处处待髙人【陈蕃为徐穉下榻赵云湖南安背水言韦之去峡内忆行春言韦之离此而公有所怀忆也韩信背水而阵大臣指中丞也徐孺子则比韦以陈蕃而待髙人如孺子也】
　　谒先主庙【成都记曰先主庙府南八里惠陵东七十步齐髙帝梦益州有天子卤簿诏刺史博覃修立而卑小后至长沙王钟改更及构四面坛屋置守墓户五百】
