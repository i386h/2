<!-- { "loadSidebar": true } -->
　　陈公廙说病诗序
　　熙宁丁巳五月河北路转运副使尚书金曹陈公知俭公廙出按部大河左并海而还冲暑饮冷爱护小失宜而得赤目疾其初可以调御膳饮时节起居而无疾也创之欲蚤愈故中更两医而例无善状其治剂皆大寒蒙翳左目几废司明之官而已乃寤尽逐诸医屏去汤熨之齐还药其本盖十数日而后平因説身疾为人破迷列为十章邪经旁行至于大道司南既正四方晏然厯阶升堂亲履实地不立正位寂寥无依此所谓困于心衡于虑而后作形于色发于声而后喻者也
　　庞安常伤寒论后序
　　庞安常自少时善医方为人治病处其生死多验名倾江淮诸医然为气任侠鬬鸡走狗蹴鞠击毬少年豪纵事无所不为博奕音技一工所难而兼能之家富多后房不出戸而所欲得人之以医防之也皆多陈其所好以顺适其意其来也病家如市其疾已也君脱然不受谢而去之中年乃屏絶戏弄闭门读书自神农黄帝经方扁鹊八十一难灵枢甲乙葛洪所综缉百家之言无不贯穿其简防纷错黄素朽蠧先师或失其读学术浅陋私智穿凿曲士或窜其文安常悉能辨论发挥毎用以视病如是而生如是而不治几乎十全矣然人以病造不择贵贱贫富便斋曲房调护以寒暑之宜珍膳美饘时节其饥饱之度爱其老而慈其幼如痛在已也未尝轻用人之疾尝试其所不知之方葢其轻财如粪土而乐义耐事如慈母而有常似秦汉间游侠而不害人似战国四公子而不争利所以能动而得意起人之疾不可缕数他日过之未尝有徳色也其所论著伤寒论多得古人不言之意其所师用而得意于病家之阴阳虚实今世所谓良医十不得其五也余始欲掇其大要论其精微使士大夫稍知之适有心腹之疾未能卒业然未尝游其庭者虽得吾説而不解诚加意读书则思过半矣故特着其行事以为后序云其前序海上道人诺为之故虚右以待
　　道臻师画墨竹序
　　墨竹出于近世不知其所师承初吴道子作画超其师杨惠之于山川崖谷逺近形势虎豹蛇龙至于虫蛾草木之四时日月列星风雨水火雷霆之神物军陈战鬬斩馘犇北之象运笔作弮不加丹青已极形似故世之精识博物之士多藏吴生墨本至俗子乃衒丹青耳意墨竹之师近出于此往时天章阁待制燕肃始作生竹超然免于流俗近世集贤校理文同遂能极其变态其笔墨之运疑鬼神也韩退之论张长史喜草书不治他技所遇于世存亡得丧亡聊不平有动于心必发于书所观于物千变万化可喜可愕必寓于书故张之书不可端倪以此终其身而名后世与可之于竹殆犹张之于书也嘉州石洞讲师道臻刻意尚行欲自振于溷浊之波故以墨竹自名然臻过与可之门而不入其室何也夫吴生之超其师得之于心也故无不妙张长史之不治他技用智不分也故能入于神大心能不牵于外物则其天守全万物森然出于一镜岂待含墨吮笔槃薄而后为之哉故余谓臻欲得妙于笔当得妙于心臻问心之妙而余不能言有师范道人出于成都六祖臻可持此往问之
　　翠岩真禅师语録序
　　石霜山中有三角虎孤游独坐万木生风至于千里无人草深一丈有一人料其头而得道是为黄龙慧南有一人履其尾而得道是为翠岩可真南之子孙江西湖南若掲日月而真得子晚所乳之子是为沩山道人慕喆林栖谷隠坚宻深静霜露果熟诸圣推出枯木朽株云行雨施然后翠岩之道光明葢翠岩之入石霜适遭一吼凡圣情尽参承咨决彻佛彻祖行住坐卧亘古亘今行川之水无不盈之科走盘之珠无可留之影十圣三贤当路亦须草偃风行四方八面俱来无不投戈散地金章玉句具在可知然明月夜光多逢按劒阳春白雪难为赏音维黄龙罢参之客必遣之曰百链真金直须入翠岩鑪韛今坐镇诸方龙吟虎啸者无不称翠岩室中之句以接大根器凡夫而丛林号为真防胸者葢同门数老虽目视耽耽文采炳焕似从慈明法窟中来实不解石霜上树之机耳各梦同牀不妨殊调冷灰爆豆聊为解嘲云耳
　　云居祐禅师语録序
　　佛言我于一切法无执报得常光一寻身真金色乃至三十二天人相八十种随形好一一皆对妙因固知释迦老子不会祖师禅今有人灰头土面而种种光明遍照卑湿重迟而进道猛利超过百万阿僧祗劫哆哆啝啝而法音如雷如霆慧辩如云如雨跛跛挈挈而十二时中遍往十方国土调伏众生如来油花脱子全无用处不可是超佛知见倒用如来印也此语若传山北山南必且怀疑起诤若问是谁但向道是云居祐老子若有人问言句内识此老子言句外识此老子不可道不即言句不离言句对诸方説如来禅也我观此老子虽不设防虎之机大空升堂小空入室虽不结羡鱼之网乌鹊迁巢龙蛇避宅子湖狗口里刺得手秘魔岩义下有出身路所以镜有山鬼之形妙于不见骨衔波旬之镞本自无疮若人信得及万株杉里方藏影若信不及五老峯前又出头此老子是无为无事人何须鄙夫百千偈赞诸人还会麽巨鼇莫戴三山去吾欲蓬莱顶上行
　　大沩喆禅师语録序
　　喆禅师烹佛祖鑪韛鍜十地钳椎坐大沩山孤峯万仞倒用魔王之印追大军于藕丝孔中全提金翅之威取毒龙于生死海底击毒涂鼓死却偷心传法蝮蛇命与雪山药吐却室中宻语野狐涎若相如之璧无瑕不但二十五城十方一契尽为祖业驴负麟角羊蒙虎皮来者峥嵘皆纳败阙向沩山去者合如是去从沩山来者吾则有以验之昔石霜山中生二虎其一为黄蘖南其一为翠岩真黄蘖之虎乳数子皆哮吼一方弭伏百兽而翠岩之虎生一夔是为喆禅师余不能尽赞其道而以印于余心者书之沩山语録之后后世僧中有董狐深知正法眼藏之枢纽能持直笔使雅颂各得其所必将有取于斯文
　　翠岩悦禅师语録后序
　　翠岩悦禅师者青山白云开遮自在碧潭明月捞漉方知铁石霜崖强弓□箭不受然灯记自提三印正宗假令古佛出须下一椎定当前则激惠南老子出泐潭死水而印慈明后则劝祖心禅师拨大愚寒灰而见黄蘖看侬两着虽天下碁客受先破此一尘与四海禅宗防眼有怀疑者是不肯山谷道人拟欲全提且救取无为居士
　　福州西禅暹老语録序
　　佛以无文之印宻付摩诃迦叶二十八传而至中夏初无文字言説可传可説真佛子者即付即受必有符证印空同文于其契会虽逹磨面壁九年实为二祖铸印若其根器不尔虽亲见徳山棒如雨防付与临济天下雷行此印陆沈终不传也今其徒所传文字典要号为一四天下品尽世间竹帛不能载也葢亦如虫蚀木宾主相当偶成文尔若以为不然者今有具世间智得文字通者自可闭戸无师读书十年刻菩提印而自佩之矣故曰神而明之存乎其人茍非其人道不虚行怡山暹老初寄瓶鉢于古田时人不识也曾福州子固拔于稠人之中授以西禅而道俗皆与之团蒲曲几于今十二年矣暹之徒净圆以其言句求予为序引予问净照禅师以为其人有道心知子莫若父也闻予此言必不惊也至于録开堂升座之语以续祖灯则其门人之志也
　　李大耕大猎字序
　　东川李任道名其二子曰大耕大猎任道务学之良师求益者之畏友也以道耕而囷无积粟以徳猎而庭无县肉故用扬子云耕道而得道猎徳而得徳者为之字任道之命其子不在于富贵显而在于道徳可谓父父矣涪翁字大耕曰无息大猎曰无待而说之曰咨尔无息惟日行其所闻如恐不及咨尔无待不可道于人之前者身弗行也然后可谓子子矣
　　宋完字序
　　僰道宋君完曰完也有志从学于先生之门而未能自克出从市井之嚣荤然其有味而常见侮于人入闻先生之言淡然其无味而常见敬于人二者交战敢问其故涪翁字之曰志父而命之曰志父来前士唯无志则不可学诚有志乎不难追配古人矣战市井之嚣又何难哉古之言曰不以物挫志之谓完季札子臧不以国挫志泰伯虞仲不以天下挫志是以搢绅先生于今尊之夫志者战不义之良将也不怒而威不言而信总百行而出战可谓堂堂之阵未有能当其锋者矣而况市井之嚣曲巷之好频频之党酒食嬉戏相追逐者乎诗云岂不尔思室是逺而子不迩求岂有执戈而御之者乎
　　刻杜子美巴蜀诗序
　　自予谪居黔州欲属一奇士而有力者尽刻杜子美东西川及夔州诗使大雅之音久湮没而复盈三巴之耳而目前所见録録不能办事以故未尝发于口丹棱杨素翁拏扁舟蹴犍为略陵云下郁鄢访余于戎州闻之欣然请攻坚石摹善工约以丹棱之麦三食新而毕作堂以宇之予因名其堂曰大雅而悉书遗之此西州之盛事亦使来世知素翁真磊落人也













　　山谷集巻十六
　　钦定四库全书
　　山谷集巻十七
　　宋　黄庭坚　撰
　　记
　　仁宗皇帝御书记
　　臣某元祐中待罪太史氏窃观金匮石室之书论载仁宗皇帝在位四十有二年防少遂生至于耆老安乐田里不忧不惧百姓皆如刍狗无谢生之心又言上天徳纯粹无声色畋游之好平居时御笔墨尤喜飞白书一书之成左右扶侍争先乞去稍稍散落人间庆云景星光被万物士大夫家或得只字片纸相与传玩比于河图洛书敬爱所在如临父母此岂与周人思召伯爱其甘棠同年而语哉恭惟昭陵复土垂四十年至今父老言之未尝不霣涕后生闻说前朝事无不踊跃恨不身当其时呜呼可谓有徳君子者耶窃尝深求太平之源而仁祖在位时未尝出奇变古垂衣拱手以天下之公是非进退大臣而百官修职四夷承风臣亦不能识其所以然故袐阁校理臣张公裕所藏书其子臣浩以示臣臣昧冒论著如此誉天地之高厚赞日月之光华臣自知其不能也
　　伯夷叔齐庙记
　　伯夷叔齐墓在河东蒲坂雷首之阳见于水经地志可考不妄其即墓为庙则不知所始以二子之贤意其为唐晋之典祀也旧矣元祐六年予同年进士临菑王辟之为河东县政成乃用四年九月大享赦书以公钱七万及废彻淫祠之屋作新庙凡三十有二楹贵徳尚贤闻者兴起貌象祠器皆中法程某月某甲子有事于庙乃相与谋记嵗月乞文于豫章黄庭坚谨按伯夷叔齐孤竹君之二子逃其国而不有者也予尝求其说伯夷之不得立也其宗与国人必有不説者矣叔齐之立也其宗与国人必有不説者矣于是时纣又在上虐用诸侯则二子之去亦以避纣耶二子虽去其国其社稷必血食如初也虽不经见以曹子臧吴季札之传考之意其若是也故孔子以为不降其志不辱其身身中清废中权求仁而得仁又何怨又曰齐景公有马千驷死之日民无徳而称焉伯夷叔齐饿于首阳之下民到于今称之孟子以为非其君不事非其民不使不立于恶人之朝不与恶人言故闻伯夷之风者贪夫防懦夫有立志此则二子之行也至于谏武王不用去而饿死则为疑之阳夏谢景平曰二子之事凡孔子孟子之所不言可无信也其初葢出庄周空无事实其后司马迁作史记列传韩愈作颂事传三人而空言成实若三家之学皆有罪于圣人者也徒以文章擅天下学者又弗深考故从而信之以予观谢氏之论可谓笃信好学者矣然可为智者道也予观今之为吏愒日玩嵗及为政者鲜矣政且不举又何暇于教民今河东为县吏治肤敏政成而举典祀以教民可谓知本矣故乐为之书并书予所闻二子事以告来者
　　鄂州通城县学资深堂记
