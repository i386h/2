<!-- { "loadSidebar": true } -->
君子立教之不隐也如影矣受命之不讳也如响矣礼以考敬乐以敦和射以平志御以和心书以缀事数以理烦皆艺也礼中容乐中声射中鹄御中轨书中文数中筭皆游也 推情合性敷落之教之说乎减情合性旁行之教之说乎观乎彼所见则殊异乎吾所闻则一 水涵太乙之中精润百物而行乎地中风涵太玄之中精动百物而行乎天上 举日章则行昼月章则行夜龙章行水虎章行林鸟章行陂蛇章行泽鹊章行陆狼章行山易曰来章书曰平章诗曰绥章章物也 章者明也总义包体所以明情也句者局也联字分强所以局言也 

五帝之前无传人五帝之中无传政故孔子赞易出八索序书去三坟传信不传疑爱道不爱奇也 华马??有千里之足造父有千里之手遇也小驷而获晋惠长缠而累东野不遇哉至音不合众听故伯牙绝弦至宝不同众好故卞和泣血俎豆废而楮燎盛社树圯而丛祠植祝嘏置而歌舞用后世之滛祀其非古与冠裳而肖貌之帏帨而匹偶之渎甚矣不可方物孰是愈焉 

淡所见而甘所闻贵其耳而贱其目荣古陋今党往雠来日进前而不御遥闻声而相思书曰凡人未见圣若不克见圣既见圣亦不克由圣 雾滃而蟹螫枯露下而蚊喙拆月虚而鱼脑减星实而豕肤粟 管子文锦也虽丑登庙子产练染也美而不尊 情厌性阴乘阳末逆本人诡天 绥如安裘晏如覆杼静而极也行以菜荠趋以肆夏动而则也 圣人为天口贤人为圣绎 道以器寓人与天期故雷霆之声可以鼓锺写风雨之变可以音律知 

荣启期一弹而孔子三日乐邹忌子一徽而威王终日悲进乎道者技巳末感在心者物巳微 厉利剑者必以钝砥击坚锺者必以濡木书刚纸者必以弱翰辅强毂者必以弱辐 大宝无为而首物太极不动而构天瑟不鸣而二十五弦各以其声应轴不运而三十二辐各以其力旋万事纷峦易之刍狗万物形色神之糟粕 舜戒禹曰邻哉臣哉言慎所近也周公戒成王曰其朋其朋言慎所与也 

设兵而后出幄穪警而后践墀张弧而后登舆清道而后奉引遮迾而后转毂静室而后息驾故曰终日行不离辎重物不精不为神数不妙不为术离朱不能说其目公输不能说其手 约法设而汉隆玄言流而晋灭 霸国无贫主强将无弱兵 庖有肥肉厩有肥马民有饥色野有饿莩孟子语齐宣王也柱梁衣绣士民无褐侏儒有余酒而死士无充藿咎犯语晋文公也古人祭以肺为重食牲以肩为重 

怒则气上喜则气缓悲则气消恐则气下寒则气收炅则气泄惊则气乱劳则气耗思则气结善飬气则无是矣刘歆曰春宫秋律百卉必凋秋宫春律万物必荣夏宫冬律雨雹必降冬宫夏律雷必发声郭忠恕曰小篆散而八分生八分破而隶书出隶书悖而行书出行书狂而草书圣 狼望未平冠军辞宅马池犹隔雍丘逊邸 严挺之宁不作相不见李林甫崔隐甫宁不作相不见牛仙客 

汉刘熙作释台吴韦昭作辩释名汉刘向作说苑唐刘贶作续说苑 佑术开业淳耀天光重黎其上也象星辰授民事立闰月定四时羲和其隆也取象金火革命创制治历明时应天顺人汤武其盛也故以历象系之革 立秋浚井改火冬至钻燧改火 仁义起而道德迁礼法兴而淳朴散 贵清静者以席上为腐议束名实者以柱下为诞辞六家之旨既已异矣三语之椽强而同之 地将震而枢星直井无景则日阴蚀 

医和曰昼选男德以象谷明宵静女德以伏蛊慝程伊川云接贤士大夫之时多亲宦官宫妾之时少一人善射百夫决拾一个负矢百羣皆奔朽瓜化为鱼陈麦化为蝶 犀有通石有晕珠有光木有瘿皆文也发上心之余眉傍生肺之余湏下生肾之余铎穴由于足响膏灺起于多明 漂于众沫恶利口之覆邦也病于尺喙恶巧言之伤类也 化赤渐乎邻丹为黔资乎迩墨 

贾谊之过秦以谕汉也陆机之辩亡以警晋也 孔子修鲁史不肯增阙文汉儒校群经未尝去本字宋人尚书则考订武成毛诗则尽去序说吾未敢以为然也锺期死而伯牙之弦绝??獶人亡而匠石之斤辍作之难知之难也烽主昼燧主夜 河北得水为河塞外得水为海少而多之也滇云称山曰长坡贵竹名雨曰清露多而少之也 

寡妇哭城城为之崩亡士叹市市为之罢积精曰诚积诚为精也有奇福者必有奇祸有甚美者必有甚恶 投醪饮河旨不及吻而士卒战气自五也分囊向糒甘不踰嗑而士卒战气自十也 尸鸠以一心飬七子君子以一仪飬万物 齐歌曰欧吴歌曰歈楚歌曰些巴歌曰妇 天有八风噫气也地有八听孔窍也 

赤色者凤青色者鸾黄色者鹓紫色者鸑白色者鹄宁为玊碎毋为瓦全宁为兰摧蕙折不作蒲芬艾荣宁载于义而死不载于地而生志士烈夫古今一揆乎行川之水无不盈之科走盘之珠无可留之影故曰神不可测化不可为 明月夜光多逢按剑阳春白雪难为赏音 氷壸不可与夏虫飨秋月不可与俗士赏 施之则雨潜之则润坊之则塞畎之则流君子之道譬其如水乎□夕为夜其夕惕乎臼辰为晨其日乹乎造书者深于易矣 

骅骝不总辔非造父之肆明月不流光非隋侯之掌故曰贤才出国将昌 王省惟岁卿士惟月师尹惟日喻也天子如堂群臣如陛众庶如地亦喻也京邑犹身王畿犹臂四方犹指亦喻也文章蹊径远矣哉兴行坠典整缉棼纲 卵胎不伤麟凤方至鱼鳖咸若龟龙乃游故戮民则士徙飬民则贤致玊之在璞抵掷则瓦石追琢则圭璋水之发源雍阏则污泥疏浚则川沼 

与日同度谓之朔迩一遐三谓之弦衡分天中谓之望光尽伏谓之晦同明相并异明相消谓之交蚀天左舒而起牵牛地右辟而起毕昴易之象有三地上有水地中生木实象也天在山中风自火出假象也天下有山可以遯矣泽中有火可以革矣意象也 文王明夷则主可知矣仲尼旅人则时可知矣明夷之卦内三爻周象也外三爻殷象也旅之卦我心不快困于陈蔡之间乎终于誉命得于桑落之下乎【桑落事见荀子】 

古人训诂缓而简虽数十字而同一训虽一字而兼数用今之存者尔雅说文而巳 章句之病党枯护杇守缺保残有不非服郑之陋无是正左班之忠故曰依义莫依语师心不师迹难矣哉周宣歌泽雁孟子讽野殍其流民乎韩非陈五蠹商君论六蝎其流士乎安流民易处流士难 龟取生数一三五七九蓍取成数二四六八十主法者君也守法者臣也法于法者民也 

律吕造夫妇之端宫商合君臣之宜埙箎寄伯仲之睦琴瑟怀志义之恩舞缀以劝劳逸宫轩以等贵贱故曰成于乐??秦筝多撮琵琶多木??空侯多擘柳琴多玊篇起说文弃楷隶易籕学废孟子曰性也有命焉君子不谓性命也有性焉君子不谓命不谓性者所以尽性不谓命者所以立命善用之则互相发而交相飬不善用之则互相失而交相丧 鱼生流水中则背鳞白生止水中则背鳞 

越王金铸范少伯晋帝图画宗少文遥闻声而相思也秦皇未见韩非则思与之并世不可得既见非则杀之武帝未见相如则思与并世不可得既见相如则摈之日进前而不御也 魏女色艳郑袖鼻之朝吴忠贞无忌殛之故曰女无美恶士无贤不肖朱草之茎如针紫芝之栽如豆真玊火三日而见性 豫章生七年而辨名知人实难人实难知也故曰禽 息之精阴庆鲍叔之魂默举难矣哉漆园叹当世不可庄语杨雄谓后世必有子云远矣哉礼之心悃愊乐之意欢欣悃匐以玊帛效心欢欣以钟鼓验意 

不发横难不得纵说不发苦语不得甘对 众胜寡故水胜火也精胜坚故火胜金也刚胜柔故金胜木也专胜散故木胜土也实胜虚故土胜水也 禹将受位迅风靡木有其德无其咎也成王信谗大风拔木修其德免其咎也 三岁一闰天道小备五岁再闰天道大备 镜以镜影镜亦有影两镜相镜影似重影故曰与影竞走悲夫 

铎以声自穴膏以明自铄虎豹之文来射猿狖之捷来措直木先伐甘井先竭翠以羽殃身蚌以珠致破以木击木则拌以水投水则散以氷投氷则沉以涂投涂则陷诗曰载胥及溺 将飞者翼伏将奋者足局将噬者瓜缩将文者且朴孙武云始如处女敌人开户后如脱兔敌不及拒范蠡曰见之似好妇夺之似惧虎故曰时至而应心暇者胜又抗兵相加哀者胜矣夫惟鸿门之不争故垓下莫能与之争 理者太虚之实义数者太虚之定分未行之初因理而有数因子而有象既形之后因象而推数因子以推理 

击其首则尾至击其尾则首至击其中则首尾至非蛇说也阵说也取君下驷与彼上驷取君上驷与彼中驷取君中驷与彼下驷非马说也兵说也曹伯好田则公孙强出陈侯好色则仪行父至商辛滛酗则恶来进周厉贪虐则荣夷公起成康没而颂声寝陈灵兴而变风息 张子曰造化之妙则糟粕煨烬无非教也犹庄子云瓦砾粃粺无非道也例是而言东坡深于文者也故嬉笑怒骂皆成文章也张旭深于书者也故歌舞战鬪皆草书也 

秦有誓而书亡鲁有颂而诗绝 七十三岁杨雄拟经六十三岁平津对策 文道也诗言也语录出而文与道判矣诗话出而诗与言离矣 楚骚汉赋晋字唐诗宋词元曲 乐以忘忧君子也以乐慆忧小人也易曰鼓缶而歌诗曰我姑酌彼金罍其忘忧乎太康逸豫汉惠滛乐易曰饮酒濡首诗曰俾昼作夜其慆忧乎 

蚩尤五兵李斯篆书苟便于世人其舍诸鲧之城也桀之瓦也秦之边防也隋之漕河也至今赖之故曰善用人者无弃人善用物者无弃物 蛙消龟息熊经鸟中 阴之行不得于春夏月之明常压于日光天之伸阳而禁阴如此易之扶阳抑阴顺天也 孔子失马于野二人闭而不与子贡妙称而怒马圉谐说而喜晓俗以鸿文犹振聋以肹蠁也外典有之曰文殊出定出不得罔明不费纤毫力落霞与孤鹜齐飞秋水共长天一色故七圣迷途而童子知黄帝失珠而象罔得也 

佛书四六 

炼心方外摈影人间○玊迭?毛久久灰金言未剖【梁武帝慧可碑】伤智幢之欲折悼戒宝之将沉○殷王牛饮而丧朝楚臣虎酣而败德成都有纟月之醉中山困千日之眠【弁酒】无人非窥户之閴无见非面墙之愚无实非鴈足之书无真非鱼目之宝 

抗志匪石安仁似山○道照机前思超系表○东隅纔吐西崦巳沉譬逝川之駃流苦栖叶之轻露○悲泉若水出没曾不关人顾兔蹲乌升落长自在彼春蚕萦丝而不悟秋娥拂焰而靡疑 

蓼虫习苦桂蠹喜甘大睡剧于据梧长眠甚于枕曲○阳燧含景还譬日轮甘露入盘足称天酒○鸣锺浮响光灯吐辉○槩太清而特起接库楼而上征【言宫殿之崇曹植诗承露槩上清】 

心灯夜炳意蕋晨飞○金池动月玊树含风○辨论青豆之房遣惑赤华之舍○宣银鼓于宝坊转金轮于香地○杨仆有关外之伤太史恨周南之滞○作翰湘川树麾蠡服【彭蠡也】乘传衡皋辞簪脉渚○辨超炙輠辞跨连环○山毫一其小大彭殇均其寿夭簪楹乱其横竖施厉混其妍强【衍庄子语】 

玊烛登年金商在律炎凉始贸动静惟安【刘虬书】扇灵崿之流风镜贞林之绝影○桂薪不斧而丹甑自熟玊皋讵斝而银瓮常盈【祥瑞】河光似幂树彩成车【上句荣光幂河下句先主楼桑事】戴日戴斗靡不来王太平太蒙无思不服【言宇之广】地芝候月天花逆风【成奚论人华不逆风熏天华逆风熏】 

