<!-- { "loadSidebar": true } -->
　　侍读缪念斋同夫人七十防夀序
　　盖闻国家当全盛之日徳化旁流风教洋溢重熙累洽贤豪蔚兴类必有文学侍从之臣乐恬退而尚闇修托迹丘樊放情林壑以著作为事功以风义为坊表以砥行砺节为报称之具以讲徳论学为人伦之鉴俾世人之仰慕其风者邈乎其不可即夐乎其不可攀跻故能使躁者平竞者愧顽者廉懦者立其足以助流朝廷敦厐淳羙之化未尝不与在廷之亮工熙载者同有功于斯世斯民也在渐之上九曰鸿渐于逵其羽可用为仪夫鸿飞在防防之中而羽可为仪则其裨益乎文明之治夫岂无其效哉居今日而求斯人于海内则吾同年缪念斋先生其人也先生于
　　今上御极之六年
　　廷对擢为第一授官翰林即请归养前后在馆职不逾数年中间皆退居于呉门始则承両尊人欢继则闭戸治经学澡躬束行味道自腴所着诗古文词沐浴涵泳于昌黎南丰而自成一家之言屏迹防泉草堂时往来灵岩震泽间絶不以顔色示当事端静直方简易诚慤吴人咸重之曩时有大吏入
　　觐首以先生读书立品为对予闻之而喜慰己巳春圣天子省方至吴防予忝扈从尔时先生朝服率両公子迎于里门
　　天语赐问知为旧时侍从臣为之霁容予见先生气体充盛齿发不衰更为之喜慰今先生年且七十矣身愈退而徳愈进迹益逺而名益髙深山大泽惟恃有拱璧夜光潜藏其间而后光芒腾达以上翼云汉日星之彩先生之在今日殆如是哉丁未嵗
　　今上首亲政先生亦冠弁南宫三十余年以来
　　圣天子励精于上而成一代熙平之化先生亦潜修于家行成名立而享福祐夀考之盛云龙风虎之竒又岂独在堂陛间哉元配顾夫人孝淑恭懿阃徳咸备治家谨肃皆有法度逮下慈惠中外无间言先生之髙夫人实有以成之长先生一年闺门之内白首相庄福祉可谓盛矣婿宋子义存官比部郎谋进先生与夫人介夀之觞以予相知最深属为文以侑之予不敏因举数十年来胸臆中语欲以告先生者而述其大略以当祝厘并系之以诗曰植身如乔松苍翠色不渝厐鸿比山岳福庆良有孚再登防泉堂庭树正荣敷携手看雏鳯的烁防明珠言过分云亭烟霞瞰南湖老梅塞巷陌古桂横路衢快哉鹿门翁举案多欢娱待我林屋山相将问蓬壶
　　大中丞安溪李厚庵先生夀序
　　粤稽自昔畿甸之难治也左冯翼而右扶风地在三辅之间其中吏道淳良为风纪之本四方之所则效况且世家大族壌土相错阡陌骈连屯庄杂仍强梗慿临奸究戢处盖地大者物之所托势重者力之所聚于以抚绥有方而安戢善良也岂不戞戞乎其难之开府者百职司羣僚之长襟带数千里外幅而内民社求其澄叙官方肃清行伍俾武克固圉而文能奉职各安其所以无覆餗陨越之患则最难此吏道之所以罕适于治而为古今之所希觏者也自吾李公为政敦尚大体力崇简要本经学以为政术法古则以治今兹盖廉以洁已清以涖物而于下吏丝粟毫髪之物一无所取于官敝衣蔬食处之晏如而其驭下也一切苟且之事皆不欲就其廉察官聨之道则必以吏治民生为事以恺悌慈仁为本以精明亷干为务而无取乎粉饰文誉炫焕才名以涂饬一时之耳目是以从风者皆应之如响其于民也务干止善安养以兴农田治水利为急务以敦孝弟崇俭譲为盛事良善者存苦窳者去一时之人情咸鼓舞乐生以观其徳化之成公之识尤能通奨善类推与好贤其于人材也皆务举所知
　　圣天子朗彻万类洞开重门而每以公之言为正择善令登赤县者多公所举人而公自视则欿然也是以谦冲善物屡被
　　恩纶如黼衣章服之华
　　御书夙志澄清之褒荣施重叠皆公之裕于中者素而被之者有殊荣也京都地接九河水所至多泽国平原千里忽为淤沮
　　圣天子悯民困为筑堤以捍御之嵗縻费数十万以施惠于民公督理察视相其髙下而胥度之奔走河堤殆如下吏勤劬况瘁卒使治芜莱为垦辟安闾阎富田作者嵗获有秋以仰副我
　　圣天子惠元元爱百姓之至意岂不诚为鋐且钜哉今者嘉禾溢畆芝草生于庭闼以彰我公享大年毓景祐之瑞兹秋为公介夀之辰贤大夫谋所以祝公夀而乞言于予余窃谓诗之言夀者屡矣而其言曰跻公堂而称兕觥继之以介夀则繋之于豳风七月篇毋乃诗言农桑之业兴则根本之计固公之所经营者皆农桑之事亦可即公之事以夀公不亦可质言之而无所附属寄托益以有耀也夫












　　文端集巻四十一
　　钦定四库全书
　　文端集巻四十二
　　大学士张英撰
　　笃素堂文集六
　　论
　　韩愈深得春秋之旨论
　　夫春秋何为而作也圣人以顺天道明王事而立万世不易之则者也圣人悯夫王道之不明礼乐政刑之失所统而天下后世将不得与闻于先王之教故明天道以治之以王者赏罸予夺进退之权一寄之于春秋而圣人忧天下后世之心益廹矣忧天下后世之心廹遂不得不力为之防深为之虑一言之褒一字之贬兢兢焉无敢失者非得已也韩子有曰春秋谨严程子以为深得春秋之旨盖以其能识圣人不得已之心矣夫春秋继诗而作也诗之旨主于温厚和平羙刺之间优柔不廹类多托物以流连之咏歌而长言之即其间不无悯时病俗之非亦且怨而不怒初未尝指陈是非激切而褒刺之也而春秋之主于谨严也其于温柔敦厚之意何居不知诗之作也王者之政教明于上仁义涵濡里巷之间皆有以咏歌乎圣人之泽即而下称变风矣而先王之教未衰善恶犹未冺于人心故其思深其思深故其言长若春秋之作也王者之政教不作于上纪纲废坠虽桓文复作号称尊王而先王之泽已湮善恶之几将冺故其情廹其情廹故其义不得不着此春秋之谨严所由继于温厚和平之后春秋之教一诗教也今观其宏纲大义之所在或抑或扬或隠或显或屈或伸或予或夺无不凖之于天道本之于王事御之以帝王之大经大法呜呼何其慎也盖春秋一书以防天下之肆则立説不得不谨以止天下之僣则持义不得不严以一言立百世之经以一事立万事之则将以挽天命民彝于既冺使复与闻乎古先哲王之教也则是于圣人之词益切而圣人之心益苦矣夫先王之治天下莫严于礼太史公曰春秋礼义之大宗也苏子曰春秋之所褒者礼之所与也春秋之所贬者礼之所否也圣人之作春秋一以礼为断先儒之论春秋一以礼为归盖将为持世之大防而不得不出于此也非即韩子谨严之説哉韩子识春秋之义故其于佛老竭力而排之其词直其义正使异端不得进而与吾道争也亦可谓能谨且严矣盖未有圣贤生而不为世道忧者也未有为世道忧而不凛然于人心之防者也凛然于人心世道之防而出于谨且严也岂得已哉知此则可与读春秋而亦可与读韩子原道之文矣
　　王者以教化为大务论
　　董子之言曰王者南面而治天下莫不以教化为大务善乎董子之言上自商周秦汉下迄三国五代唐宋以来国家所以延促之故卒未有能易其言者也人心之日流于伪如水之就下而不可止圣人以教化为隄防尧舜禹之相禅以治继治人心淳朴未漓董子所谓继治世者其道同也汤承夏之敝伊尹称之曰肇修人纪夫五典之敷久矣至汤而言肇修者救夏之衰也周承殷之敝文武成康数圣人相继渐摩涵濡以革殷故俗书曰商俗靡靡余风未殄又曰既歴三纪世变风移化之若斯其难也秦人承战国之敝无一日之教泽而加剥削焉是以再世而不振西汉之泽緜于文景东汉之治洽于明章唐之绪永于贞观宋之祚延于真仁此数君者类皆能兴起教化以丕变一世之人心风俗使子孙有所慿借以为固尝譬之天下大器也昔之人用之数百年日剥月削久而窳敝矣后之人取其器小而补苴之大而陶铸之称其力之厚薄以为所用歴年之多寡未有仍其窳敝谓可以无虑者或曰人心之日趋于挽近势则然也虽圣人不能返之使淳是盖未知天道矣夫秋气之萧瑟隆冬之沍寒斗杓一移万物煦煦譬如人立乎文景贞观之间廻思嬴秦五代之世不犹乐阳春之和而几不知栗烈之苦耶是知天道无剥而不复之理人心无徃而不返之机圣人执大权于上以天地为鸿钧以万物为铜冶以喜怒赏罸为屈伸呼吸使天下之人讹讹焉而动蒸蒸焉而化斵华而还朴去伪而即诚风俗淳羙人心敦固耻于犯法悚于为非礼义之化浃肌沦髓如治器者坚好完固而后可以贻之子孙而为百世不防之业也且治天下之需人材人主尽知之矣天下卓立特行之士不为世俗所移百而不得一者也古人有言曰天下之人中材为多故治世之本教化为尚教化行引中人而升之于君子之域教化废推中材而纳之于小人之途故教化者推之挽之之具也廉耻之道重而后有恬淡之士义利之辨明而后有气节之行躁竞之习除而后有难进易退之节侈靡之风革而后有守约洁已之操风行六宇蒸变万类鼓之舞之咸去故习所由风俗羙而人材出以惟上所用故曰有教化而后有人才有人才而后国有与立善乎董子之言为不可易也
　　中和位育论
　　读中庸者勿徒谓是圣贤言理之书也夫天地至广万物至繁日星河岳之奠丽飞潜动植之蕃变神竒而莫可测纷纭而莫可纪极天下之聪明才智而莫能知其所以然中庸谓以一心之中和而位之育之朱子释之以吾之心正天地之心亦正吾之气顺天地之气亦顺要皆浑言其理而未尝实指其事于是髙明者将游其心于空虚杳之域颛固者习闻其説又视为迂逺而不可信以为圣贤特如是言之耳间尝观洪范之所谓五事以貌言视聼思而约之以肃乂哲谋圣配之以雨旸寒燠风推之于休征咎征极之于庶草蕃芜而后知圣贤之言有其理则必有其数理精而数亦非粗有其理则必有其事理实而事亦非虚其所以训天下后世者该乎至大而非夸通乎至微而非不可据也夫貌言视聼思于一身备之肃乂哲谋圣于一心备之至于雨旸寒燠风皆不失其序则天地位可知矣庶草蕃芜则万物育可知矣圣人在上以一心运乎穆清之上辨上下以定乾坤大施生以配覆载隂阳之愆伏寒暑之失次水旱之不时皆得以裁成补救泄其太过而助其不及故日月不蚀星辰不孛山陵不崩川泽不竭清者常清宁者常宁此天地位之实事也建立法度纪纲教养生民使老耆以夀终幼孤得长遂樽节爱养草木鸟兽取之有时用之有道使各遂其性各蕃其生此万物育之实事也故称尧舜之功者曰地平天成称成汤之徳者曰鸟兽鱼鳖咸若上古圣人德盛化神者皆然中庸特举而言之耳尝谓中庸之所谓至诚至圣必至帝王而后能极其量中庸之所谓参天地賛化育必至有天下而能显其功盖君心即天心也万物之托于天者有形之天万物之托于君心者无形之天人主一念之动而万类以为惨舒一言之发而四海以为休戚知此则知中和位育之理至近而非逺至切而非虚也如夫子居春秋之时躬备圣德而位育之功不得加于上下疑参賛非儒者之事虽然圣人继往训开来学使天下后世暁然于天经地义之大仁民爱物之理虽不能位育一时之天地而其施益逺而其教无穷盖六经者圣人参賛之事也故曰尧舜之圣功在当时仲尼之圣功在万世
　　格物致知论
