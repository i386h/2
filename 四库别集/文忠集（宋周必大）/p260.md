<!-- { "loadSidebar": true } -->
　　唐太宗贞观十八年八月帝谓司徒无忌等曰人苦不自知其过卿可为朕明言之对曰陛下武功文德臣等将顺之不暇又何过之可言帝曰朕问公以已过公等乃曲相谀悦朕欲面举公等得失以相戒而改之何如皆拜谢帝曰长孙无忌善避嫌疑应物敏速决断事理而总兵攻战非其所长髙士亷渉猎古今心术明达临难不改节当官无朋党所乏者骨鲠规谏耳唐俭言词便防善和解人事朕三十年遂无言及于献替杨师道性行纯和自无愆失而情实怯懦缓急不可得力岑文本性资重厚文章华赡而持论常据经逺自当不负于物刘洎性最坚正有利益然其意尚然诺私于朋友马周见事敏速性甚公正论量人物直道而言朕比任使多能称意褚遂良学问稍长性亦坚正毎写忠诚亲附于朕譬如飞鸟依人人自怜之
　　某闻君臣相美相戒见于唐虞之时帝歌曰股肱喜哉元首起哉百工熙哉皋陶乃赓歌曰元首明哉股肱良哉庶事康哉又歌曰元首丛脞哉股肱惰哉万事堕哉在典谟寔为后世君臣之法至于战国此风扫地卫侯言计非是而羣臣和者如出一口子思曰以吾观卫所谓君不君臣不臣者也君出言自以为是而卿大夫莫敢矫其非卿大夫出言亦自以为是而士庶人莫敢矫其非如此则善安从而生司马光所以备载其语于通鉴者盖有深意存焉其后汉髙祖虽起布衣而天性明达合乎帝王当置酒雒阳南宫也令通侯诸将毋敢隠朕皆言其情髙起王陵于是尽言不讳而帝谓公知其一未知其二卒归功于三杰殆与舜之君臣异世而同符孰谓帝不修文学而乐诗书也哉今唐太宗欲闻过于无忌可谓得帝王之遗风矣而无忌等纳谄以悦之其视汉髙时固已不及况唐虞乎贤于战国而已有君无臣可胜叹哉
　　七月二十五日
　　三朝太平寳训太宗尝召御史中丞王化基至便殿侍坐甚久属盛暑令搢笏挥扇问以边事化基曰治天下犹植木焉所患本未固固则枝干不足忧今朝廷治则边郡何患乎不安又尝令荐士则一奏数十人王嗣宗薛映耿望陈彭年其人也复上清澄畧十事帝嘉纳其言即有意于大用
　　某闻治天下有本有末朝廷者本也边郡者末也诚使朝廷之上政教修明赏罚公平则将帅何敢不宣力士卒何敢不用命夷狄何患不畏服此固根本之効也若乃兵众矣犹曰不足粮峙矣犹曰未冨以百万之师付庸懦之将内无以得士卒之心外有以启敌人之侮此从事枝干之弊也化基名臣深为太宗所知其对边事可谓知要矣虽然太宗于淳化二年尝谓侍臣曰国家若无内患必有外忧若无外忧必有内患外忧不过边事皆可预防惟奸邪无状若无内患深可惧也然则化基根本枝干之论其亦有所自耶至如侍坐便殿搢笏挥扇情同父子礼若僚友又君臣相与之至后世所宜法也
　　八月十八日
　　三朝寳训淳化二年秘书监李至进新校御书太宗因谓至曰嗜好不可不谨不必逺騐前古至如近世符彦卿累任节镇以射猎驰逐为乐由是近习窥测其意竞以鹰犬为献彦卿説而假借之其下因恣横侵扰故知人君当淡然无欲不使嗜欲形见于外则奸佞无自入焉朕年长无他欲但喜读书用监古今成败尔至拜舞称贺
　　某恭闻太宗皇帝以神武平定河东以文德招徕钱氏使五代破碎之天下混而为一其道德固以同符五帝勲烈固已无愧三王矣虽复书传所载何以加此然且不自满假日以读书为事凡古今成败皆用为监有防于心宸翰辄书之册以备观览是岂喜劳而恶逸贱今而贵古哉正以舍是则嗜好必萌嗜好一萌则逢迎必众内有以害德外有以扰人观符彦卿之事斯可见矣彼彦卿者位才节镇尚或如此况为万乘之主乎
　　十一月十一日
　　説苑经侯徃适魏太子左带羽玉具剑右带环佩左光照右右光照左坐有顷太子不视也又不问也经侯曰魏国亦有寳乎太子曰有经侯曰其寳何如太子曰主信臣忠百姓上戴此魏之寳也经侯曰吾所问者非是之谓也乃问其器而已太子曰有徒师诏治魏而市无预贾郄辛治阳而道不拾遗芒卯在朝而四隣贤士无不相因而见此三大夫乃魏国之大寳于是经侯黙然不应左解玉具右解环佩委之坐僽然而起黙然不谢趋而出上车驱去魏太子使骑操剑佩逐与经侯使告经侯曰吾无德所寳不能为珠玉所守此寒不可衣饥不可食无为遗我贼于是经侯杜门不出传死
　　某闻之书曰不寳逺物则逺人格所寳惟贤则迩人安今魏太子不爱剑佩之美且云饥不可食寒不可衣可谓知不寳逺物之义矣用三大夫治国百姓从之而爱戴可谓得所寳惟贤之理矣彼经侯者虽复巧辞求媚终不能易太子之志此可以为万世法故表而出之
　　七月二十四日
　　唐太宗贞观十年十二月治书侍御史权万纪上言宣饶二州诸山有银坑采之嵗可得钱百万贯帝谓曰朕贵为天子是事无所少乏唯言善事有益于百姓者常患少也且国家賸得百万贯钱何如得一有才行人乃不令立朝
　　某闻国家有郊庙宫室之奉官吏禄廪之费水旱盗贼之备其用度可谓繁矣有人于此能兴一时之利少助无穷之费是固人君所当崇奨而信任之者也今太宗不然拒其言斥其人与待奸恶无以异然则贞观之时仓廪实府库充公私兼足无困乏之患者果何术而致然欤以唐史考之不过用财有节而已迹夫践防未几出宫女至于三千则宫禁之费节矣欲修一殿念秦皇奢侈而遽辍羣臣请营阁避暑念汉文罢露台而不为将修东都干阳殿张元素有言而止则土木之费省矣纳魏郑公之谏减长乐公主资送则姻礼之费简矣定内外文武官止六百四十员故当时无冗食之吏畿内及诸路府兵止六十万又徃徃散之农亩故当时无冗食之兵五者伤财害民之本也太宗独能撙节如此是斥言利之虚名收富国之寔效昔孟子著书七篇二百六十一章三万四千六百八十五言而以辟梁惠王问利国为首战国之君皆疑其迂濶难信孰知千嵗之后有君如唐太宗其言乃若符节之合乎
　　十二月二十二日
　　唐书宪宗尝于延英谓宰相曰卿辈当为朕惜官勿用之私亲故李吉甫权德舆皆谢不敢李绛曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之美此乃偷安之臣非至公之道也苟所用非其人则朝廷自有典故谁敢逃之上曰诚如卿言某闻人主择宰相宰相择百官宰相诚得其人则百官自然称职此不易之理也歴观自古居相位者鲜能以大公为心是以宪宗切切以是为戒李绛力引崔祐甫之言为献是矣宪宗终未释然也故前因元义方之譛颇疑绛私其同年绛曰宰相职在量才授任若其人果才虽兄弟子侄犹将用之况同年乎避嫌而弃才是乃便身非徇公也当时咸谓绛言得宰相之体虽然帝尝用裴垍为相器局峻整人不敢干以私故人求京兆判司垍曰公才不称此官不敢以故人之私伤朝廷至公他日有肓宰相怜公不妨得之垍则必不可呜呼使为相者人人如垍则其不以官爵私亲故也必矣何待谆谆之诲乎故曰人主择宰相宰相择百官诚得其人则百官自然称职此不易之理也








　　文忠集卷一百六十
　　钦定四库全书
　　文忠集卷一百六十一【承明集九】
　　宋　周必大　撰
　　东宫故事五【劄子附】
　　淳熙六年正月二十七日
　　刘向説苑臣术篇人臣之术顺从而获命无所敢专义不苟合位不苟尊必有益于国必有补于君故其身尊而子孙保之故人臣之行有六正六邪行六正则荣犯六邪则辱夫荣辱者祸福之门也何谓六正六邪六正者一曰萌芽未动形兆未见昭然独见存亡之几得失之要预禁乎不然之前使主超然立乎显荣之处天下称孝焉如此者圣臣也二曰虚心白意进善通道勉主以礼义谕主以长策将顺其美正救其恶功成事立归善于君不敢独伐其劳如此者良臣也三曰卑身贱体夙兴夜寐进贤不解数称于徃古之徳行事以厉主意庶几有益以安国家社稷宗庙如此者忠臣也四曰明察幽见成败早防而救之引而复之塞其间絶其源转祸以为福使君终以无忧如此者智臣也五曰守文奉法任官职事辞禄避赐不受赠遗衣服端齐饮食节俭如此者贞臣也六曰国家昬乱所为不谏然而敢犯主之顔面言主之过失不辞其诛身死国安不悔所行如此者直臣也是为六正也六邪者一曰安官贪禄营于私家不务公事懐其智藏其能主饥于论渇于防犹不肯尽节容容乎与世浮沈上下左右观望如此者具臣也二曰主所言皆曰善主所为皆曰可隠而求主之所好即进之以快主之耳目偷合苟容与主为乐不顾其后害如此者谀臣也三曰中寔颇险外容貌小谨巧言令色又心嫉贤所欲进则明其美而隠其恶所欲退则明其过而匿其美使主妄行过任赏罚不当号令不行如此者奸臣也四曰智足以饰非辨足以行説反言易辞而成文章内离骨肉之亲外妬乱朝廷如此者谗臣也五曰专权擅势持抷国事以为轻重于私门成党以富其家又复増加威势擅矫主命以自贵显如此者贼臣也六曰谄言以邪坠主不义朋党比周以蔽主明入则辩言好辞出则更复异其言语使白黒无别是非无间伺候可推因而附益主恶布于境内闻于四隣如此者亡国臣也是谓六邪贤臣处六正之道不行六邪之术故上安而下治生则见乐死则见思此人臣之术也某闻正臣有六曰圣曰良曰忠曰智曰洁曰直是也邪臣亦有六曰具曰谀曰奸曰谗曰贼曰亡是也正臣进则治邪臣进则乱正臣用则安邪臣用则危此古今不易之理惟在人主深察之耳攷于方册盖可得而数焉何谓六正禹戒舜以无若丹朱而舜为盛帝周公戒成王以无若商受而成为显王此圣臣也萧何相汉功存万世元龄佐唐知无不为此良臣也鲍叔之推管仲赵宣子之荐狐偃郤谷胥臣先轸栾枝此忠臣也子房发八难招四皓李泌谋范阳论舒王此智臣也楚子文三为令尹而无一日之积鲁季文子相三君无私积焉此洁臣也朱云之折槛王章之抗疏此直臣也何谓六邪张禹之相西都胡广之辅东汉非具臣乎李勣云陛下所为尽善羣臣无得而谏李林甫云天子用人有何不可非谀臣乎张汤之巧诋卢杞之忌嫉非奸臣乎苏公之譛暴公息夫躬之陷东平非谗臣乎田常得齐民之心终以簒齐六卿专晋国之政终以分晋非贼臣乎宰嚭倾吴赵髙倾秦非亡国之臣乎为人上者惟能用六正去六邪则垂衣拱手坐视天民之阜而五帝三王不难至矣
　　二月十三日
　　三朝寳训端拱元年八月太宗幸国子监谒文宣王毕升辇将出西门观见讲座左右言学官李觉方聚徒讲书帝召觉令对御讲説觉曰陛下六飞在御臣何敢辄陞髙座帝为降辇令有司张帟幕别坐觉讲易之防卦从臣皆列坐因述天地感通君臣相应之防帝甚恱特赐帛百疋明日谓宰臣曰昨听説防卦文理深奥足以为君臣鍳戒朕与卿等当遵守勿怠
　　某仰惟太宗皇帝以英武成混一之功以圣文致太平之效亲屈帝尊临幸国学崇儒重道亦云至矣复因学官之请降辇设次然后命讲泰卦歴观古之贤王好善忘势盖未有如我太宗者也后暨淳化五年又诏孙奭讲书尧典及说命三篇反覆防绎形于嘉叹夫易之卦多矣今独因否防之理垂君臣之鉴岂非欲上下交而其志同内君子而外小人乎书之篇众矣今乃专取帝王之道致治之要岂非欲德被四表无愧尧帝事必师古同符髙宗乎固不仅慕虚名为美观而已兹可为万世法是宜表而出之
　　三月十七日
