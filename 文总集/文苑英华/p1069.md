<!-- { "loadSidebar": true } -->
　　兹观隳圯绵歴嵗时垣墉扉戸倾危隤败十无一二荒榛蔓草扶踈蔽絶唯天尊殿略存雄仰躅真宗佩受箓有年矣昨到郡莅事三日谒先师庙朝紫薇宫廻车抵观荒凉拥秽不可以前乃命铲荆棘辟壊门芟夷蕴崇薙披防塞景移方就一迳及升殿啓伏礼真圣周环步榻仅不容足虽仙像俨罗其为鸟防攻毁残秽不堪具纪于戏有以见澹薄无为之教也我国家老氏之枝叶况又宗皇帝金真居于殿内凡曰臣下得不展敬乃亟工度木搆新替壊率皆完葺筑坛植栢森列左右不十旬而功就于是虹梁鸳瓦粉绘丹雘焕乎炳奕周匝垣宇真丹台碧洞神仙之宅怳若上清之灵圃也凡一畚土一酌水率皆微俸薄禄佣功物价靡敢亏于时值然后命道侣分掌啓闭修洒扫撞钟击磬以时醮奠而城隅跬步瞰郭倚山下临巨川东注渤溟青山白日目极烟树实一郡之胜槩矣将来好事君子得不继其阙欤大唐咸通二年嵗次辛巳秋七【一作九】月刻
　　道士刘宏山院壁记　　　　李　观
　　新定刘法师大汉之遐裔也老氏间气性识冲厚体貌魁岸弱龄味道雄莭迈古淮海胜景无不逰览【集作绵歴】内蕴研精茹术歴载三纪虽形存方内而神汨【集无此十八字】太素天机不浅积学所运也可与董奉抵掌葛洪拍肩先生以至徳三年束身制度配住兹观岿然端居烟霞排空松桂满目抗出尘之想秉超世之操无何大厯之初緑林狂寇作祸斯邑居人万戸冰裂瓦解曝骸骨于郊野注膏血于丘壑桃源化为战地羽客倐以蓬转先生乃披霓裳丹诀将适南岳途经鄱阳先相国第五琦时左迁鄱阳守其人廊庙之柱石帝王之股肱波澄万顷壁立千仞先生于是植杖而请谒一见而敛袵再见而倒屐忘言相契志【集作率】意偶合于时先生法【集作迹】播南楚声动人羣【一作八郡】故江西连帅路嗣恭其人寥廓之劲翮铦钢之利器忠信亚前史文武表前代虽受年不永可与三杰并驾复雅重黄白【一作老】尊崇虚无始闻先生望风委质先讯【集作许】以简礼后聘以车乗【一作复躬以迎奉】服门人之礼约方外之友如是未几路公归朝先生泛若不系之舟【集无此二字】亦厌凡境大厯十三【一作一】年旋此旧迹未盈数嵗陵谷殊状亲戚耆宿沦防略尽所止堂宇荆棘生焉閴其仪像埃尘磨灭寒叶【一作猿】坠于灌木山鬼聚于丛薄先生顿【一作对非】足而四顾揽涕而兴叹惜驰光【集作骛】于过隙念往事于余烬乃假村闾丁壮戮力芟剪枝筑頽址扫除崩榛构长庑以梓【集作柯】漆饰危殿以頳素激引防招携道流先生乃于其观西南隅独立髙堂智者与议良工操斧冯山建基凿石开戸垦硗确以植灵草拨峥嵘以树脩竹苔驳竹迳风吟步虚岩収【集作生】夏云林散秋色先生方据梧长【一作清】啸煮茗留客且我所贵者隠隠者道道以隠而含耀隠以道而无闷玩是幽处得非仙府不必瀛州方丈乃为絶境先生自然以得真依真以养生萧洒无事机悟【集无此字】恬淡曽【集无此字】无戚容髙谈能离坚放意能了空噫嚱【集作嘻】老庄之微言先生决之如叩钟人间荣位与多财先生视之如浮云是以天子不得臣诸侯不得屈或所与遇者其唯纵古之士遁俗之人在乎昔宗之有天下得道之统垂五十载亿【一作黎】庶辑睦四夷亦寜自后国家【集无此二字】多故皇帝旰食二教消弭兵符竞趣深虑是法不可振兹二教者三界之根柢羣生之雨露使匹夫取舍亦有损益用之于上其可废乎窃悲大块劳我以声色要我以名利未果握先生之手入先生之堂然不死之术愿与共有临壁抽思以旌善人某年月日记
　　尊像
　　下泊宫三茅君素像记　　　王师简
　　太上立徳立言以其教生人活国其用不极繇乎恬澹【一作漠】者则诣真理乗化出入人纪防穷广成枉轩皇之尊关令阐元之训防搜虚极呼吸日月上賔之轩代有其人茅真君伯氏仲氏虔奉枢退然若丧脱履万类腾迹三清学宗其门者绵代不絶时谓朝山之月肩驾击毂白鹤紫气必应其晨或者诡说则曰真君长往亦以绾吴越司命籍人寰生死吾不知故阙书且尝遗一亩之宫于山之阳去而复返其号不泊之【一有不字】治榛芜积焉游者怃然则有东周黍离殷墟麦秀之叹矧灵仙何处哉我河东广平公【一作我河东公华廉平】此藩吏之师法实奉黄老以根政源尝谓开元承平之代上奉无为以宅清静【一作浄】门垂祐有国有家者属焉繇是舍俸入之钱以宏其栋宇置真君之像唯肖其仪形设云幄于两楹分玊座而鼎足以严其观双侍童衞焉以备其教龙虎君【君字一作左右】端翊焉升其堂涂稽首拜手忽若前后左右旄【一作旌】节羽卫从诸天行揖其冰容以敬以肃则若美其目口【一作美目甚口】流涕发论破人昏惑往真之迹将坠复振此教之演翳事而深其率教者曰兴废继絶则由乎人防福获祉必感乎至公恒以黄箓法防元辰修毕仍嵗必缉敷紫阳玉真当负扆而颁命列陪位而赞拜罄杂天籁宵列如星奉章上昭啓昊帝盖所以保和封内储庆皇家门阀之祥我事丘祷至哉贤侯之业也粤元和甲午嵗十二月二日新宫始成无伤物力公之宇内百姓不知有严有翼如合造化道士孙智清门龟龙以标仪矩受成事指顾而叶焉乃欲章明灵迹延耀丕业请介【一作令】于戎政者譔而刋之师简谂于良画故不敢没其美云
　　童子
　　黄仙师瞿童记　　　　　　符　载
　　朗州桃源桃花观南岳黄洞元居焉有弟子姓瞿字伯庭年十四太和未散嗜欲不入傲然懐厌世之志大厯四年庚寅嵗自辰溪来稽首宇下愿防道域厠役之末位仙师以慈物轸虑遂许之虽处童【一作丱】孺给侍甚谨在丑不弄率性恭黙毎旦暮仙师修朝拜之礼摄斋庄之色焚香捶磬叩头擎跽如临君父如是者积二三嵗不衰矣或往往独行入谿洞中根究深处信宿方返仙师让之輙云偶造佳地遭遇神圣覩云【一作风】气草木屋宇饮食使人澹然忘情不乐故处因求愿偕往仙师曰灵仙之府必在左右然尚幼小谓所至之地不即尔也无何有丹砂之役后领至襄阳市阛阓之下齐人浩扰则瞑目不视神气醉泥返至逆旅通宵而后醒问其故捧手对曰太朴散壊者乆矣今之人圆冠方屦以诈相尚以利相市余所不堪方大骇其説不敢以常仆仆之其后数以前事请仙师亦有意将逝属暑雨壊道不得果去八年癸丑夏五月甲辰晦正衣服拜诀于戸外自言灵期逼近难可留止请自是往至日月合于鹑首复近于兹地焉仙师少加抚爱未即听遣室有同学道士朱灵办者恐童子精神慑懦为妖邪所攻将欲顾丹笔符而御之瞿不怿且多傲词云则他辰之相见嵗在降娄矣庭际有大栗树逺人不过数仞遂背行冉冉从树旁灭没化去有声隆然如风飘雷震众以为事出言【一作无】妄怪愕失次驰告隣落共四围而索之千崖沉沉漠然无声洞西行一二里有巨蛇威猛甚盛自道中拖腹横据势不得近次至于东隅见右足八指罗印于地上【一无此字】折弱篠八枝纵横挿植若志防验之数余不复覩先是未潜景之日割芝圃间获珉石圆【一作围】大如五铢钱朗莹可爱跪而授师曰此秦客弃棊子也幸加秘防后有符契仙师灵办状之不昧惜向时之无断俛然发箧复覩故物其慙愧慕望者可胜言哉后经时曽白昼假寝輙勿罔而至备申抠衣之敬谂其容态但以承事尊上为疲耳至于日者之约无替焉仙师以建中元年自武陵卜居于庐山紫霄峰下古坛石室髙驾颢气载弱嵗慕道数获践履其域话精徴【一作防】之际得与闻此太息良乆自感悟曰神逺人乎哉道逺人乎哉夫瞿氏之子受天之气生人之世百骸六脏非有乎卓然异色也以一诚之志唯岩洞是慕彼秦人之宅尚得而往况仙师遁栖空山垂二十年根之以浑元守之以太和遗肢体防耳目息归于踵神舍于素窈窈防冥中含至精方将入天地之门游化初之原磅礴万物不见其朕岂鸾鹤之驭而满其道欤门人先往而师资尚淹留尘世天其意者以时人溺于羶腥汨乱正气多札瘥天昏之患使布隂徳太【疑作大】拯生命符三千之数耶弟子风波【一作流】之民不能自防泥淖继芳金籍徒以区区文字纪其糟粕不亦悲夫然庶示于好事者共为起予之地耳贞元元年八月二十日符载记
　　文苑英华巻八百二十二
　　钦定四库全书
　　文苑英华巻八百二十三　　宋　李昉等　编宴游一
　　宴游
　　始得西山宴游记一首　　　钴鉧潭记一首钴鉧潭西小丘记一首　　至小丘西小石潭记一首
　　袁家渇记一首　　　　　　石渠记一首
　　石涧记一首　　　　　　　小石城山记一首
　　溪谷丘
　　右溪记一首　　　　　　　新安谷记一首
　　黄溪记一首　　　　　　　龙兴寺东丘记一首
　　园圃
　　菊圃记一首
　　防阳张端公西园记一首
　　宴游
　　此集大率篇目各以类分而此巻自巻首始得西山宴游记以下至小石城凡八首皆藂杂其名盖栁宗元一时之述也观其词防次叙累如贯珠故不可漏略一题而差其先后也因専命其门曰宴逰仍冠宴逰部之首
　　始得西山宴逰记　　　　　栁宗元
　　自余为僇人居是州恒惴栗其隟也则施施而行漫漫而游日与其徒上髙山入深林穷廻溪幽泉怪石无逺不到到则披草而坐倾壶而醉醉则更相枕以卧卧而夣意有所极【集无卧而夣】夣亦同趣觉而起起而归以为凡是州之山林【集无林字】有异态【态字集作能胜】者皆我有也而未始知西山之怪特今年九月二十八日因坐法华西亭望西山始抵【集作指】异之遂命仆人过湘江縁冉【集作染】溪斫榛莽焚茅茷穷山之髙而上【集作止】攀援而登箕踞而逰【集作遨】则凡数州之土壤皆在衽席之下其髙下之势岈然洼然若垤若空【集作穴】尺寸千里攒蹙累积莫得遯隠萦青缭白外与天际四望如一然后知是山之特出不与培塿为类悠悠乎与灏气俱而莫得其涯佯佯【集作洋洋】乎与造物者逰而不知其所穷引觞满酌頽然就醉不知日之入苍然暮色自逺而至至无所见而独【集作犹非】不欲归心凝形释与万物不异【集作万化防合】然后知吾向之未始逰逰于是乎始故为之文以志是嵗元和四年也
　　钴鉧潭记
　　钴鉧潭在西山西其始盖冉水南奔注抵山石屈折东流其颠委势峻荡击益暴齿【集作齧】其涯故旁广而中深毕至石乃止【集作止】流沬成轮然后徐行其清而平者且十亩余有树环焉有泉悬焉其上有居者以余之亟逰也一旦欵门来告曰不胜官租私劵之委积既芟山而更居愿以潭上田贸财以缓祸余乐而如其言则崇其台延其槛行其泉于髙者而坠之潭有声潨然尤与中秋观月为宜于此以见天之髙气之逈孰使余乐居夷而忘故土者非兹潭也欤
　　钴鉧潭西小丘记
