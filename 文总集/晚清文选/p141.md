<!-- { "loadSidebar": true } -->
   不宁惟是，中国人之切齿外人也，要不过习攘夷之旧说，随声吠影，故闻名而生怒耳。否则，愤教民势力之逼，怨外人相待之刻耳。否则，怒外人官吏之倨慢，逼人之太甚耳。初非知痛国势之屈辱，愤主权之见夺，争国民之人权，发愤而起求独立也。天下用力之过猛，行度之过速者，虽遇至柔至弱之物，亦不能无反动力。数年以来，外人瓜分之心太急，侵略之谋太骤，操之过促，激而变生。今西国人士，纷然诋其政府侵略之无谋矣。脱外人易一政策，舍急激之手段，而行之以和缓，辍有形之瓜分，而施之于无形，笼之以私恩，啖之以小利，假之以虚名，我中人素不讲国家之学，绝不谙外交之术，则必倚为心腹，恃为奥援，入其牢笼而反德之感之，必不至有抵抗之事。譬之犬然，驱迫蹴踏，必反噬而狂吠。若抚而循之，饲而豢之，则无论何人，亦皆摇尾乞怜，依以为主。呜呼，我中人素见诋于外人，而谓为有奴隶性质者也。奴隶者，乌有抵人之事。则今日之举动，要不过击物者之用力过猛，而少有反动力者也。中国人乌知排外者哉！中国人乌能排外者哉！ 
   呜呼，天下之国，未有排外而不覆败者也。天下之国，未有排外而能独立者也。排外乌乎起？起于界限，而为原人天赋之同性质者也。界己之身而名人曰外人，界己之家，而名人曰外家，界己之国而名人曰外国，界己之种而名人曰外种。既划此身家国种之界，则用情行事，自不能无厚薄于其间。故吾弟则爱之，秦人之弟则不爱。同室有斗则缨冠，乡邻有斗则闭户。虽圣人亦昌言而不能讳也。故夫野蛮之世，则排外之心最热，而排外之例最严。家族部落之时代，无不仇待外人。外人非得内人之保证，则不能居其境内，而礼貌与刑律，轻重必极其不平。罗马开化最早，固尝定公共之律，以保护外人。而外人之受其保护者，犹不及罗马之半。今世欧洲日以文明号于天下，其民法刑法，同一定律，而不以内外人之界限为轻重矣。而关于国法者，则例仍极峻。其公民之权，惟内国臣民所应享，而外人必不能与其分毫。且其民之移居他国，及出嫁于外人者，则必除其国民之藉，夺其公民之权，屏之于外人之列。呜呼，排外者天赋之公性，人道之必不能已。既有国界，则虽耶稣为君，墨翟为相，亦岂能泯其界而引而内之哉！ 
   今夫古所谓令主谊辟，号称爱民，咨嗟于在原，勤劳于在庙，问其经营之实，则曰保我子孙，保我黎民而已。欧洲各国，立一约则必求抵制，行一事则必求报复。糜千万之饷，常备数十万之兵。问其经营之实，则亦曰防外人之侵犯我权利而已。何以不保他人之子孙而保我子孙？何以不保他人之黎民而保我黎民？何以不公其权利于天下万国，而必防外人之侵犯？岂不曰国界既立，虽圣人亦不能泯其界而引而内之哉。且泰西之伟儒硕学，昌言大号，以唤起国民之精神也，不曰爱国，则曰自主，不曰竞争权利，则曰独立不羁。日兢兢于优胜劣败之理，务求国权日伸，民力日涨，出而求胜于外人。故斯宾塞之言曰：托事于与我同利害者最安全。托事于与我异利害者至危险。公言无忌，以扇其国民排外之心。而美人之排英独立，意人之排奥建国，则且实行排外之事。而天下之主持公论者，且颂其民气之盛，民力之强，而未尝一言以斥其违犯公理。盖文明之程度渐高，则排外之涨力愈大，而排外之手段愈巧。乃匿其排外之义，而易以美名曰爱国，曰自主，曰竞争权利，日独立不羁。 
   夫爱国也，独立也，与排外固异名同实。外人视之而斥为排外者，即内国视之而号为爱国者也。然而西人排外而国权伸，我国排外而国权反屈者何也？曰：西儒之言自由也，以他人之自由为界。排外固亦有界者也。排之以政治者，虽严峻而仍在界之中。则伸国权而获美誉。排之于交际者，一举手而即溢于界之外，则被实祸而蒙恶名。我国民不审排外之界，昧于政治排外之术，不忍小忿，冒昧而为此野蛮之举动。一击不中，则神丧气沮，务柔顺以求外人之不我排。然外人方区国民，方严种族，其排外之剧烈，尤甚于我也。则虽屈膝俯首，而卒不能免人之排。呜呼，其排人也，逞私忿而非为国计，其求免人之排也，则亦营私图而非为国计，其不知爱国亦甚矣。乌有不爱国而能排外者哉！曰：外人之逐我华工也，其以腕力排外，宁有异于我乎？曰：西儒言之矣。文明之世，以道理为势力，野蛮之世，以势力为道理。美国蓄其国民之力，膨胀不已，横决四出，乃至触抵公理，虽犯天下之不韪，然势力盛而亦莫敢谁何。我国民以绵薄之材，撄公众之怒。不胜匹雏，而抗乌获之鼎，宜其鼎未举而膑已先绝也。呜呼，万国角立之际，非竞争不足以生存。然黄河之泻，必先氵亭氵畜，鸷鸟之击，必先戢翼。侥幸一击，宁岂有幸！惟鼓其爱国之心，张其独立之气，厚其竞争之力，弃野蛮之覆辙，循文明之正轨，则今日腕力之屈者，宁知他日心力之不伸。若其勇于野蛮之横暴，而怯于文明之竞争，来日方长，则四万万之同胞，其将何所托命乎？呜呼，愿我国民一念美意之成效，而勿忘斯宾塞之至言也。 

   ○论国家思想 
   人群之初级也，有部民而无国民。由部民而进为国民，此文野所由分也。部民与国民之异安在？曰：群族而居，自成风俗者，谓之部民；有国家思想，能自布政治者，谓之国民。天下未有无国民而可以成国者也。 
   国家思想者何？一曰：对于一身而知有国家，二曰：对于朝廷而知有国家，三曰：对于外族而知有国家，四曰：对于世界而知有国家。 
   所谓对于一身而知有国家者何也？人之所以贵于他物者，以其能群耳。使以一身孑然孤立于大地，则飞不如禽，走不如兽，人类之翦灭亦既久矣。故自其内界言之，则太平之时，通功易事，分业相助，必非能以一身而备百工也；自其外界言之，则急难之际，群策群力，捍城御侮，尤非能以一身而保七尺也。于是乎国家起焉。国家之立，由于不得已也，即人人自知仅恃一身之不可，而别求我相团结、相补助、相捍救、相利益之道也。而欲使其团结永不散，补助永不亏，捍救永不误，利益永不穷，则必人人焉知吾一身之上，更有大而要者存。每发一虑，出一言，治一事，必常注意于其所谓一身以上者（此兼爱主义也。虽然，即谓之为我主义，亦无不可。盖非利群，则不能利己，天下之公例也）。苟不尔，则团体终不可得成，而人道或几乎息矣。此为国家思想之第一义。 
   所谓对于朝廷而知有国家者何也？国家如一公司，朝廷则公司之事务所，而握朝廷之权者，则事务所之总办也。国家如一村市，朝廷则村市之会馆，而握朝廷之权者，则会馆之值理也。夫事务所为公司而立乎，抑公司为事务所而立乎？会馆为村市而设乎，抑村市为会馆而设乎？不待辨而知矣。两者性质不同，而其大小轻重，自不可以相越，故法王路易第十四“朕即国家也”一语，至今以为大逆不道，欧美五尺童子，闻之莫不唾骂焉。以吾中国人之眼观之，或以为无足怪乎？虽然，譬之有一公司之总办，而曰“我即公司”，有一村市之值理，而曰“我即村市”，试思公司之股东，村市之居民，能受之否耶？夫国之不可以无朝廷，固也。故常推爱国之心以爱及朝廷，是亦爱人及屋、爱屋及乌之意云尔。若夫以乌为屋也，以屋为人也，以爱屋爱乌即爱人也，浸假爱乌而忘其屋，爱屋而忘其人也，欲不谓之病狂，不可得也。故有国家思想者，亦常爱朝廷，而爱朝廷者，未必皆有国家思想。朝廷由正式而成立者，则朝廷为国家之代表，爱朝廷即所以爱国家也。朝廷不以正式而成立者，则朝廷为国家之蟊贼，正朝廷乃所以爱国家也。此为国家思想之第二义。 
   所谓对于外族而知有国家者何也？国家者，对外之名词也。使世界而仅有一国，则国家之名不能成立。故身与身相并而有我身，家与家相接而有我家，国与国相峙而有我国。人类自千万年以前，分孳各地，各自发达，自言语风俗，以至思想法制，形质异，精神异，而有不得不自国其国者焉。循物竞天择之公例，则人与人不能不冲突，国与国不能不冲突，国家之名，立之以应他群者也。故真爱国者，虽有外国之神圣大哲，而必不愿服从于其主权之下，宁使全国之人流血粉身靡有孑遗，而必不肯以丝毫之权利让于他族。盖非是则其所以为国之具先亡也。譬之一家，虽复室如悬磬，亦未有愿他人入此室处者。知有我故，是故我存。此为国家思想第三义。 
   所谓对于世界而知有国家者何也？宗教家之论，动言天国，言大同，言一切众生，所谓博爱主义，世界主义，抑岂不至德而深仁也哉，虽然，此等主义，其脱离理想界而入于现实界也，果可期乎？此其事或待至万数千年后，吾不敢知，若今日将安取之？夫竞争者文明之母也，竞争一日停，则文明之进步立止。由一人之竞争而为一家，由一家而为一乡族，由一乡族而为一国，一国者，团体之最大圈，而竞争之最高潮也。若曰并国界而破之，无论其事之不可成，即成矣，而竞争绝，毋乃文明亦与之俱绝乎？况人之性非能终无竞争者也。然则大同以后，不转瞬而必复以他事起竞争于天国中，而彼时则已返为部民之竞争，而非复国民之竞争，是率天下而复归于野蛮也。今世学者，非不知此主义之为美也，然以其为心界之美，而非历史上之美，故定案以国家为最上之团体，而不以世界为最上之团体，盖有由也。然则，言博爱者，杀其一身之私以爱一家可也，杀其一家之私以爱一乡族可也，杀其一身一家一乡族之私以爱一国可也。国也者，私爱之本位，而博爱之极点，不及焉者亦野蛮也，过焉者亦野蛮也。何也？其为部民而非国民，一也。此为国家思想第四义。 
