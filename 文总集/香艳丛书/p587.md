<!-- { "loadSidebar": true } -->
　　（国朝）沈德潜（字确士，号归愚，长洲人。乾隆丙辰荐举博学鸿词，己未成进士，官至礼部侍郎，加尚书衔，卒赠太子太师，谥文悫。着有《归愚集》。）
　　王明妃
　　毳帐琵琶曲，休弹怨恨声。
　　无金偿画手，妾自误平生。
其二：
　　天赋殊尤质，翻为异域人。
　　君王不好色，遣妾去和亲。（本集）
　　（国朝）袁　枚（字子才，号简斋，钱塘人。乾隆丙辰荐举博学鸿词，己未进士，官江南江宁知县，卒年八十二。着有《小仓山房集》、《随园诗话》。）
　　昭君
　　阴山月落夜啼乌，放下琵琶影更孤。
　　知道君王终遣妾，将军不赐赐匈奴？
其二：
　　岁选良家玉一枝，六宫深处有谁知。
　　椒房绝少堂帘隔，何必重重用画师？（本集）
　　和金沛恩咏昭君纸鸢
　　玉门春老恨难忘，犹逐东风谒汉皇。
　　环佩影沈天漠北，琵琶声在白云乡。
　　素丝解作留仙带，细雨弹成坠马妆。
　　莫怪洛阳多纸贵，画图终日对斜阳。（《随园诗话》）
　　明妃（第一首因改官外出而作，第二首后十年再入朝，则凤池诸客都非旧人，故云。）
　　琵琶一曲靖边尘，欲报君恩屡顾身。
　　只是内家装束改，回头羞见汉宫人。

　　晓日瞳眬玉殿开，东风回首认蓬莱。
　　三千宫女如花貌，都是明妃去后来。
　　（国朝）胡天游（一名骙，字云持，一字稚威，山阴人。雍正己酉副贡生，乾隆丙辰荐举博学鸿词。着有《石笥山房诗文集》。）
　　赋得明妃三叠
　　明妃生照楚江清，艳比天边明月明。
　　尚愁金屋污仙骨，绝代岂为呼韩生。
　　龙堆雪卷黄沙雨，偏着春风双黛妩。
　　定知造物惜红颜，故使漂零擅千古。
　　君不见邯郸小家施薄朱，暮倚市门朝佩珠。
　　可怜光彩霸天下，何恨当年卫子夫。

　　明妃一顾已倾城，紫台远去转娉婷。
　　鸣駞嘶马杂羌语，夜夜朝朝那可听。
　　天低海水西流处，独有琵琶堪唤语。
　　断丝枯木本无情，犹胜人心千百许。
　　幽怨声声解与传，自怜意态骄神仙。
　　生不得当茂陵赤帝真龙子，乍可巫山峡月空婵娟。

　　明妃初向长门入，窈窕无心矜独立。
　　自然动影迥春风，璚鬟薄洗巫云湿。
　　六宫良家五陵子，容华多少夸桃李。
　　齐声郄步称第一，今朝争为甘心死？
　　妇人妒色恒自持，尚令忘妒前相悲。
　　如何瑰艳映海日，近出珠栊人不知。
　　以图索马安有马，况是丹青不能画。
　　画师长安市上儿，一生解貌东家施。
　　黄金纵使不相责，鄙人讵识天人姿？
　　昔疑汉妾今焉支，妾身分明不泪垂。
　　玉颜一为他人得，枉是千金莫赎时。（本集）
　　 句
　　身与明妃同出塞，今朝低尽雪山天。（《题出塞图》，同上）
　　（国朝）吴　雯（字天章，山西蒲州人。乾隆间应博学鸿词不遇。着有《莲洋集》。）
　　明妃
　　不把黄金买画工，进身羞与自媒同。
　　始知绝代佳人意，即有千秋国士风。
　　环佩几曾归夜月，琵琶惟许托宾鸿。
　　天心特为留青冢，春草年年似汉宫。（《国朝别裁集》）
　　（国朝）屈　复（字见心，号悔翁，晚号金粟道人，陕西蒲城人。布衣，乾隆丙辰荐举博学鸿词。着有《弱水诗集》。）
　　明妃
　　阴山一去紫台空，环佩何劳怨朔风。
　　汉帝六宫春草碧，只今谁在画图中？（本集）
　　（国朝）李　锴（字铁君，一字眉山，号荐青山人，又号焦明子，汉军人。乾隆丙辰荐试博学鸿词，复举经学。着有《睫巢集》。）
　　王昭君
　　凤凰虽为媒，鸩鸟能间之。
　　美人在宫中，袅枕宁自移。
　　艳色自骄矜，安怪他人为？
　　当轩拜天子，流光在前墀。
　　所愿在一见，去去无所辞。（《熙朝雅颂集》）
　　（国朝）吴省钦（字冲之，号白华，南汇人。乾隆乙卯，召试博学鸿词，赐内阁中书，癸未进士，官至左都御史，湖北提督学政。着有《白华前后集》。）
　　明妃
　　苑漏迢迢永巷哀，玉阶宣唤梦空回。
　　平生休恨毛延寿，已赚君王省识来。

　　仙辔如琴鞚绝尘，琵琶弦诉汉宫春。
　　解围笑献平城计，从此和亲误美人。（本集）
　　（国朝）刘献廷（字继庄，庆阳人。）
　　王昭君二首
　　六奇已出陈平计，五饵曾闻贾谊言。
　　敢惜妾身归异国，汉家长策在和番。

　　汉主曾闻杀画师，画师何足定妍媸？
　　宫中多少如花女，不嫁单于君不知。（《国朝别裁集》）
　　（国朝）顾夔璋（字东昆，襄阳人。乾隆癸酉拔贡生，官广西试用州判。着有《东昆诗集》。）
　　昭君
　　庙算无人斩郅支，竟教女子塞垣驰。
　　琵琶空拨繁忧调，画像难描幽愤姿。
　　御苑可怜虚绣幕，单于岂遽缺金卮。
　　独悲青冢连陵墓（陵谓李陵，墓在紫塞），飜使男儿愧誓师。（本集）
　　（国朝）祝　颋（字亦山，无锡人。乾隆丙子举人，四川三台县知县。）
　　句
　　自从神女感云雨，生长明妃亦在兹。（《巫山十二峰》）
　　（国朝）祝德麟（号止堂，海宁人。乾隆癸未进士，由翰林院编修官御史。着有《悦亲堂集》。）
　　王昭君
　　祸始韩安国，和亲议遂成。
　　妾身宁足惜，国体得无轻。
　　图画宫中貌，琵琶马上声。
　　伤心沙漠月，还似汉庭明。（本集）
　　（国朝）沈　初（字景初，号云椒，平湖人。乾隆癸未进士，殿试第二人及第，官至户部尚书，谥文恪。着有《兰韵堂集》。）
　　王昭君辞
　　君王未知妾，妾貌为谁好？
　　愿一见颜色，安知万里道？
　　和亲奉朝命，妾身岂自保。
　　闻君有悔心，使妾伤怀抱。
　　莽莽塞云深，年年秋风早。
　　去时宫女伍，没时阏支老。
　　冢中骨已寒，上有汉宫草。（本集）
　　（国朝）苗令琮（字季黄，号雪岩，凤台人、乾隆辛卯举人，官宁乡学教谕。着有《一瓢山房集》。）
　　句
　　女莫作王明君，男莫作班定远，
　　尊为阏氏贵封侯，一去边庭竟不返。（本集）
　　（国朝）许兆椿（字茂堂，号秋岩，云梦人。乾隆壬辰进士，由翰林转御史，官至广西、浙江巡抚，入祀乡贤名宦祠。着有《秋水阁诗集》。）
　　昭君
　　汉家公主世和亲，秾矣歌残局又新。
　　竟使佳人辞玉殿，不劳飞将涉边尘。
　　君心画手三生事，青草黄沙万古春。
　　见说呼韩来接踵，成功不是受恩人。

　　烽烟碛月阵云惊，慷慨偏甘自请行。
　　侠气我知非薄命，美人天遣不虚生。
　　一溪香水流南国，万马秋风靖北平。
　　三十六宫春自好，几多颜色老增城。

　　椒风环佩曳三千，北地燕支上靥妍。
　　独退主方怜绝艳，入宫人不妒归田。
　　帐前筚栗吹残梦，马上桃花惜往年。
　　带得玉门春色去，至今青草尚芊芊。

　　黄金少处减容光，索赋应难说擅场。
　　行掷此身安社稷，去留微意感君王。
　　一时粉黛真无色，千载琵琶总断肠。
　　不分金釭衔璧处，只宜飞燕在昭阳。（本集）
　　（国朝）曾　燠（字庶蕃，号宾客，南城人。乾隆辛丑进士，官至贵州巡抚。着有《赏雨茅屋集》。）
　　王昭君
　　薄命不须论，和亲是国恩。
　　江都王建女，先已嫁乌孙。（本集）
　　（国朝）史谷贻（字君有，号惜轩，漂阳人。乾隆朝恩贡生。着有《惜轩诗集》。）
　　王昭君
　　玉辇长辞汉殿回，明君一曲莫兴哀。
　　红颜得向胡尘老，免似杨妃辱马嵬。（本集）
　　（国朝）舒　位（字立人，号铁云，大兴人。乾隆戊申举人。着有《瓶水斋诗集》。）
　　昭君
　　雁门关外起边风，远嫁乌孙事略同。
　　但使古公能好色，不妨魏綘论和戎。
　　掖庭请去恩非薄，山壑犹存句最工。
　　回首平城三十万，是谁奇计出无穷？（本集）
　　（国朝）戴　亨（字通干，一字遂堂，沈阳人，原籍浙江仁和县。乾隆辛丑进士，官山东齐河县知县。着有《庆芝堂诗集》。）
　　昭君
　　宁边庙算遣朱颜，不比文姬出汉关。
　　忠节岂劳传画史，巍巍青冢壮胡山。
　　明妃
　　奉命和戎主，甘心朔漠来。
　　望乡时洒泪，不上李陵台。
　　（国朝）何人鹤（字鸣九，号雪浦，绵州人。乾隆朝诸生。着有《台山诗集》。）
　　昭君
　　毳庐迎得玉妃来，粉黛污人只自哀。
　　青冢有魂啼汉月，望乡不上李陵台。（本集）
　　（国朝）乔　煌（字效谷，号西村，太原人。乾隆中官福建布政司照磨。着有《黄叶楼诗集》。）
　　昭君二首
　　汉阙黄云外，离魂马足迟。
　　可怜诸姊妹，独妾作阏氏。

　　怨假琵琶诉，茕然异域身。
　　至今青冢草，不是汉家春。（本集）
　　（国朝）昊　荩（字耔雨，号太痴，桐城人。乾隆朝诸生。着有《太痴生诗文集》。）
　　昭君
　　紫台人别汉家春，天子休嫌画未真。
　　留得蛾眉靖边塞，可知延寿是功臣。（本集）
　　（国朝）厉苑英（字素传，丹阳人。乾隆朝诸生。）
　　明妃
　　汉宫粉黛知多少，独有明妃青冢传。
　　三十六年不得见，何如弗与画工钱？（《曲阿诗综》）
　　（国朝）王沄孙（字长云咏子，着有《自怡集》。）
　　王昭君
　　画图何必问妍媸，毳帐生春也遇时。
　　若老汉宫终不识，至今青冢尚留谁？（《东瓯诗存》）
　　（国朝）朱　彭（字亦篯，号青湖，钱塘人。乾隆间岁贡生。着有《抱山堂集》。）
　　句
　　龙沙回首一南望，明妃愁上单于台。（《寒夜对月听李玉峰弹塞鸿曲》）
　　（国朝）程　淔（字濓月，号缄斋，歙县人，江都籍。着有《白山诗草》。）
　　昭君
　　入谢君王拜紫哀，孤征不惜泪沾巾。
　　汉廷臣子应增愧，塞上和戎藉女人。（《程氏所见诗钞》）
　　（国朝）鲍桂星（字双五，号觉生，歙县人。嘉庆己未进士，翰林院编修，官至工部右侍郎，提督河南湖北学政，旋因奏参革职，遇上六旬万寿，特赏编修，擢詹事，充文渊阁事。道光五年，因病乞假，寻卒。着有《觉生诗抄》、《咏物》、《咏史》、《感旧》诸诗抄。）
　　明妃
　　卫霍年年侈战功，何如决策早和戎。
　　蛾眉笑挟琵琶去，凤掖惊看粉黛空。
　　芳草不遮青冢月，佩环犹忆紫台风。
　　君王若补麒麟画，应为明妃惜画工。（《咏史诗抄》）
