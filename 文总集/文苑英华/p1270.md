<!-- { "loadSidebar": true } -->
　　夫人讳某字某楚王交传孟裔孙唐许州司马皎曽孙渭南县主簿憼【唐世系表同本集作懿】之孙兖州金乡县尉商伯季女秘书省著作郎伟睦州刺史儹之妹【以世系表添正】其先自彭城郡徙京兆从丞相贤后九世至本州大中正穆始有东西眷之号二十五世至征士夐居魏周二代出不降志处不遁【集作随】俗时人号为逍遥公夫人之七世祖也逍遥公生民部尚书建安公世恭【表作瓘字世恭】建安生上大将军宋州刺史仁【表作仁乃仁基之子仁基乃世恭之弟】将军生给事中旅即为许州之祢也夫以四言之遗直一经之余烈【阙】征之高风焯于今古宜其秉哲垂懿百代不殒地之华望之崇与春秋之唐杜范氏汉晋之袁杨王谢侔其炽大矣哉三【集作二非】十八叶之明徳茂祉降衷于夫人故孝慈贞俭温惠淑慎文敏好礼三者皆天机生知不待师训而至广徳二年夏六月归于我衣服饮食躬自菲薄夙夜戒敬致孝于荇菜接娣姒以谦驭防贱以敬敦善劝义恕不知而矜不能喜怒未尝形【集作见】于容止也其徳礼所化宗族以睦儿童知让生一子四岁而夭大厯四年夏六月癸丑再孕不育乙卯殁于舒城春秋若干人至【集作仁厚】而不福德备而不寿是天不惠于我家也向使锡厥永年正家承筐宜尔子孙百福是享非夫人曷归启手足之日长防号咷内外亲姻【四字集作外姻内姻亲疎】皆行哭失声也宜哉是岁九月甲申以輤裧裳帷迁于洛阳十一月丁巳【集作酉非】安宅兆于【集作于】舅姑先茔之西南隅恐时逝事迁景行不贻于后故刋石以志卒葬且谨而日之
　　著作郎赠秘书少监权公夫人李氏墓志
　　梁　肃
　　成纪李氏自凉武昭王以后后裔炽大在元魏有若司空文穆公冲冲生司徒髙阳公休绩诸父兄各登三司崇勲盛烈载在前史夫人司空之后也曽祖允义皇朝庆州刺史大父仲进宣州司士参军考备冀州司仓夫悬【集作】圃昆山是生璵璠徳懿盛族【集作徳门懿族】宜有贤淑二椽葆儒行不跻贵仕故储庆发和钟于夫人夫人防而孝恭长而柔明归于他室克协休德所奉之主则著作郎天水权公其人公大节大名达于家邦人伦仰为师表夫人明识茂行光于闺门姻族资其训式有子德舆七岁而孤夫人茹未亡之哀躬徙宅之教故德舆也十五文章知名二十典秘书贞元二年以廷评尉摄监察御史为江西从事夫人从子南征寓于钟陵其乐以道其养以禄一慈一孝宜寿宜福天实不吊享年若干以四年秋七月某辰寝疾而终德舆穷慕崩迫忍哀问卜号奉輤裧至于丹徒以来歳某月日权合附于先君假葬之域呜呼有行可尊有礼可法始辅君子终垂母仪而不登上寿不介丕【集作繁】祉斯命也已篆石纪徳谓为墓志近古之礼也胡可阙诸其铭曰
　　武昭之胄立徳立功且侯且公文穆之后昭明有融继别为宗抑抑夫人余庆是藂温良在躬归我秘书体仁协衷【集作众非】盛徳攸同乃训孟子择乎中庸休有先【一作光】风岂命有极岂天不佣降此鞠凶假窆何所惟栢【集作松】惟松于江之东棘人充充式号且恫哀思无穷
　　监察御史李君夫人兰陵萧氏墓志铭
　　前　人
　　夫人讳某字某南兰陵人梁世宗明皇帝生南海王珣自南海三叶至有唐太子太师某太师生中书侍郎某以文武之勤左右帝室世祚徐国叠耀【集作辉】台阶盖夫人之大伯父也父中书之弟驸马都尉太仆卿讳衡践脩旧徳尚某邑公主实生夫人宗其外大父也宣【集无宣字非】皇其舅也天汉流地灵腾茂蕴为和气钟我淑德既笄归于公族李氏曰錪錪官至监察御史以茂行闻于时上奉继亲旁罗羣族夫人内贞明而外柔顺至于色养义充于辅佐仁见于周睦至乃冠婚宾祭之式组紃黼黻之事莫不能仪刑邦教律【集作法】度姻戚洎御史捐馆夫人罢执笄【疑作防】之事训道三女以礼自居二十年间母仪愈【集作益】光内则愈彰知我者方纪美行贻诸彤史天不与善享年四十八而终时建中元年九【集作四】月三日也初夫人无子昼哭之后归于其宗仲弟御史中丞复孝爱之德闻于天下出守三州皆从而居焉是岁中丞由潭州迁左冯翊防夫人防女从夫有江华之贬亦将欲沿三湘展母子之欢途次于晋陵遘疾而没俄兵兴不克反葬冯翊次子某以来岁某月日奉其姑之丧权窆于某乡原呜呼仁宜有寿善宜有后以夫人之贤且先代之与王室之出而亦【集作其】事并戾岂命也欤予【集作肃】忝游冯翊之门也乆见命为志其铭曰昔在帝祖承天命纪维皇归妹光耀载起太师之孙鲁元之子诞受休气实为女士共伯既没敬姜道存训成内则耀【集作辉】动髙门积徳所因其礼宜蕃硕人无子天道宁论将涉三湘奄归九原生惟【集作涯】共尽有恨何言郑州原武县丞崔君夫人源氏墓志铭
　　前　人
　　夫人讳某字某河南洛阳人也昔凉武王乌孤景王傉檀继为杰霸据河右景王生魏太尉陇西宣王贺贺生司徒惠王恭或以文武【集作或文或武】藩翰王室以拓拔同源因锡姓焉夫人其后也曾祖翁皇朝尚书比部郎中祖脩业泾州刺史父老【集作光】时济隂太守夫人济隂第几女既笄归于原武丞博陵崔君某以德敏贞俭宣慈惠和【集作温愸】辅佐君子而成家风原武之伯父冲尝为刑部郎中每谓夫人淑哲之美可师表姻族洎原武疾病顾视诸子尚藐虑归祔不获以属夫人夫人黙而省焉昼哭之后躬履草莽成反葬之礼礼无违者闻见【集作者】难之既免丧始游息道门受心法于大照禅师请益之际朗然悬解大照没又事正禅师入定【集作文】性离天机独得喜怒哀乐无自入焉宴坐之外以敬姜之风操班氏之诗礼贻训亲族闺门之内盛烈流美禅林髙妙受用不极【二十字集作贻训诸姑故亲族目之曰闺门盛烈道流美之曰禅林髙趣妙用不极】委和归真享年若干大厯甲辰岁十一月十三日寝疾捐馆嗣子某乙等泣血襄事以来岁某月日权窆于某原仲子左【集作佐】车纯孝而文惧圣善之徳不着后嗣遂假我为志铭曰
　　烈烈雄阀降兹淑哲惟夫人兮郁郁母仪中外肃祗耀闺门兮以道自光我性则常奄归贞兮孝乎维嗣其哀也至刻斯文兮
　　衢州司士参军李君夫人河南独孤氏墓志
　　前　人
　　夫人姓独孤氏六世祖永业北齐司徒临川郡王自临川五叶至赠秘书监府君讳某门风世德家谍详矣夫人秘书之第某女生而纯孝容范淑茂成于德门归于公族李氏曰涛故楚州刺史仲康之子今御史大夫涵之从兄也少有敏才故秘书府君以夫人归之恪勤妇礼以正家节门内之治繄柔明是赖乾元初李君参掾信安遂终于位夫人罢助祭之事专以礼诗之学训成诸孤议者以鲁敬姜辛宪英为比晩岁以禅自适谓般若之经空惠之筌恃【集作持】而为师去诸结缚犹违土也享年五十三大厯十一年某月日寝疾终于常州遂权窆于建安【集作元】精舎之侧明年某月日卜筮袭干吉始迁兆合祔于洛阳某之先茔嗣子前越州士曹参军居介南陵尉居佐谯县尉居敬孝亷居易等痛圣善之德不可追也俾肃为志其铭曰
　　温温夫人贞顺而慈始为妇仪终为母师仰成法寳颖脱尘机身世两遗乗化而归合祔伊何周原旧域哀哀令嗣孝思罔极作铭片石以志窀穸
　　杭州临安县令裴君夫人常山阎氏墓志
　　前　人
　　夫人姓阎氏皇朝考功郎懿道之孙银青光禄大夫尚书刑部侍郎伯璵之女河东薛氏之出前廷尉评领临安令裴深之室也春秋若干以大厯乙夘岁五月寝疾卒于晋陵之私第来年月日窆于某原不获吉卜【集作兆】未祔于皇姑礼从宜也先期临安以夫人之德善俾予铭其墓故得而譔云夫人贞顺惠和恭明孝慈自天授也乐善睦亲俭而好礼承家训也循【集作修】采苹之度以助祭祀得妇道也四教行九族和秉内则也夫人有是淳懿故自致礼至于捐馆小大无间言中外无异望郁郁诜诜一家兴仁俟絶之际请辞其太夫人又辞其娣姒已而顾所生之四女曰母子之爱今也永絶夫中馈不可以无主吾已请而【集作尔】父娶继室矣其来也汝谨事之无贻我神羞辞气不惑言毕遂殁夫号母恸诸女孺慕闻其哀者行路【集作人】出涕存殁之事其感人深矣哀哉乃为铭曰
　　秾矣蕣华茂蕴质兮配此良士如琴瑟兮严霜陨零曷其疾兮吁嗟硕人归此室兮
　　德州安得县丞李君夫人梁氏墓志
　　前　人
　　夫人安定梁氏族髙祖华阳襄公讳彦先【集作光】生周隋际歴上大将军开府仪同三司使持节青冀华相等九州刺史贞惠文敏为两朝名臣生曽祖永安成公文赞在隋为司隷刺史司隷生皇朝龙兴令冀州长史晏晏生朝散大夫尧山令澄夫人尧山之第二女惠和【集作生知】孝慈防有令仪长而温良成而柔明年若干嫁赵郡李兼金生四子而兼金卒夫人内持正性外示德礼且以文行忠信贻训诸子家道以和每言曰敬姜大家吾师也既晩岁修释氏法以禅诵为事视身世荣枯与梦幻同因命第四子为沙门励以清净行既而寿量极享年七十二岁在乙夘十月乙未终于常州建安佛寺【集作精舎】后五日窆于某原孝子咏等衔痛泣血哀过乎礼惧先夫人德善不闻将志幽穸以肃外族之属也俾为斯文铭曰
　　伊夫人焕母德道可尊礼不忒训令子就儒释没【集作灭】而藏焉永无隙人欲我知视此石
　　嗣曹王故太妃郑氏墓志铭　穆　员
