<!-- { "loadSidebar": true } -->
　　平时念江国此地惬幽情杨桞繁无路鳬鹥远有声郊原斜日下襟袂好风生把酒须【脱二字】还家下隔城
　　【愼按清江集和诗只有凝祥池一首失去扈从景灵宫一首】
　　和叔盎画马
　　天骥德力备马外龙麟【别本作鳞讹】中皇天不遣言兀与图画【一本作画图】同驽骀饱官粟未受一洗空十驾均一至何事籋云风
　　叔盎【邓椿画继赵叔盎字伯充善画马米海岳画史亦载其姓名】
　　【按山谷集有同子瞻和伯充团练七律一首任渊注云伯充宗室子即叔盎也今坡集中亦无七律】王晋卿示诗欲夺海石钱穆父王仲至蒋頴叔皆次韵穆至二公以为不可许独頴叔不然今日頴叔见访亲睹此石之妙遂悔前语仆以为晋卿岂可终闭不予者若能以韩干二散马易之者盖可许也复次前韵
　　相如有家山缥缈在眉绿谁云千里逺【别本作还讹】寄此一颦足平生锦绣肠歳藜苋腹从教四壁空未遣两峯蹙吾今况衰病义不忘樵牧逝将仇池石归泝岷山渎守子不贪宝完我无瑕玉故人诗相戒妙语予所伏一篇独异论三占从两卜君家画可数天骥纷相逐风騣掠原野电尾捎涧谷君如许相易是亦我所欲今朝安西守来听阳关曲劝我留此峯他日来不速
　　安西守【全边纪畧临洮郡宋为鎭洮军熙宁中改熙州唐安西都防地时頴叔出守熙河故称之】轼欲以石易画晋卿难之穆父欲兼取二物頴叔欲焚画碎石乃复次前韵并觧二诗之意
　　春氷无眞坚霜叶失故绿鷃疑鹏万里蚿笑防一足二豪争攘袂先生一捧腹明镜既无台净瓶何用蹙盆山不可隐画马无由牧聊将置庭宇何必弃沟渎焚宝眞爱宝碎玉未忘玉久知公子贤出语耆年伏欲观转物妙故以求马卜维摩既复舍天女还相逐授之无尽灯照此久幽谷定心无一物法乐胜五欲三峨吾乡里万马君部曲卧云行归休破贼见神速【公自注晋卿将种常有此意】三峨【名山记峨眉山周匝千里游大峨者自峨眉县胜峯门出至华严院十五里厯八十四盘凡六十里至峯顶即普贤示现处太平寰宇记中峨山在县南二十里又名覆篷山又十里小峨山一名铧刄山鲜于绘议道堂记汉嘉背负三峨襟带二江】
　　生日防【一无防字】刘景文以古画松鹤为寿且贶佳篇次韵为谢
　　问子一室间宁有千里廓尘心洗长松逺意发孤鹤生朝得此寿死籍疑可落微言在参同妙契藏九籥【一作龠】故人有奇趣逸想寄幽壑霜枝谢寒暑云翮无前却何须搆明堂未羡巢阿阁缅怀别时语复作数日恶诗腴固堪飡字瘦还可愕高标忽在眼清梦了如昨君今哙等伍志与湛辈各岂待相顾【一作愿】言方为不朽托子云老执防长孺终主爵吾当追松乔子亦鄙卫霍
　　昨梦【圆觉经如昨梦故当知生死湼槃无起无灭无去来今】
　　程德孺惠海中柏石兼辱佳篇輙复和谢
　　岚薰瘴染却敷腴笑饮贪泉独继吴未欲连车收薏苡肯教沈网取瑚不知庾岭三年别收得曹溪一滴无但指庭前防栢石要予临老识方壶
　　程德孺【名之元注见前】庾岭【吴录南埜县有大庾山其路险峻螺转而上逾九磴南康记大庾岭汉名台岭岭有石平如台形如廪庾又曰汉有庾胜者梅鋗之将畨君使分兵守台岭筑城岭下因名庾岭张无垢横浦集云初岭东废路人苦峻极开元四载张九龄相其山谷之宜革其坂险之故宋嘉祐间蔡挺提刑江西其弟抗漕广东乃商度工用陶土甃境北路广八尺长一百九丈南路广一丈二尺长三百十五丈复夹道种松以休行旅遂成车马之途】
　　次秦少游韵赠姚安世
　　帝城如海欲寻难肯舍渔舟到杏坛剥啄扣君容膝戸巍峩笑我切云冠问羊独怪初平在牧豕应同德曜看肯把参同较同异小窗相对为研丹
　　姚安世【疑即姚丹元详见后篇注】
　　【按淮海集中失去原作】
　　次丹元姚先生韵二首
　　浮生知几何仅熟一釡羮那于俯仰间用此委曲情自怜无他肠偶亦得此生悬知当去客中有不亡存但恐宿缘重每为习气昏似闻梅子眞近在【一作至】吴市门未能肩拍【一作拊讹】洪但欲目击温不敢叩门呼恐作逾垣奔且以介绍先徐以方便论
　　不学刘更生黄金铸上方不学房次律身事问颍阳王烈亦何人叔夜未可量独见神山开遽飡石髓香至道尚听莹粗才终蹶张先生喜而笑幅巾登我堂苦誓指黄壤要言刻靑琅蓬莱在何许弱水空相望且当从稽阮聊复数山王达人友四海曲士守一疆愼【一作谨】勿使形谍儿童惊夜光
　　姚丹元【长公外纪子瞻喜神仙晚因王巩得姚丹元者尤竒之直以为太白所化待之甚严姚本京师富人王氏子不肖为其父所逐去事建隆观一道士天资敏慧因取道藏徧读或能成诵又多得丹术方药大扺有口好大言作诗间有放荡奇谲语故能成其説浮沈淮南屡易姓名子瞻初不能辨也后复其姓名曰王绎崇宁中用技术进为医官出入蔡鲁公门下医多奇中余犹及见其与鲁公言从子瞻事且云海上神仙宫阙皆能以术致之可使空中立见鲁公亦微信之坐事编管楚州梁师成荐其有术宣和末复为道士名元诚力诋林灵素为林所毒呕血死与施氏原注详畧不同今备録之】石髓【仙经云神仙五百歳輙开其洞中有石髓取而食之寿可齐天地】
　　愼按栾城集载次韵姚道人二首前首止论字韵后首起方字韵先生诗亦应分二首诸刻本俱讹今改正
　　附子由次韵二首
　　西山学采薇东坡学煮羮昔在建城市岂复衣冠情朋友日已疎止接盲赵生啬智徇所安元气頼以存时于星寂中稍防乱与昏河流发九地欲挽升天门枉用十年力仅余一灯温老病竟未除惊呼欲狂奔何日新雨余得就季主论
　　高人隐陋巷至药初无方心知无生妙运转开隂阳才如凌云松岂受尺寸量气如幽谷兰时送清风香嗟我本病肺寒暑随翕张丹砂苦落落青春去堂堂清诗堕云雾至音扣琳琅山海洵多士世俗非所望逺游居临安间出从诸王他年觧冠佩共游无边疆仪麟既委照永谢过隙光
　　次韵秦少游王仲至元日立春三首【以下癸酉作】
　　省事天公厌两回新年春日并相催殷勤更下山隂雪要与梅花作伴来
　　已卯嘉辰夀阿同【公自注子由一字同叔元日已卯渠本命也】愿渠无过亦无功明年春日江湖上回首觚棱一梦中
　　词锋虽【一作唯】作楚骚寒德意还同汉诏寛好遣秦郎供帖子尽驱春色入毫端【公自注立春日翰林学士供诗帖子】
　　汉诏【施氏原注引续汉礼仪志云立春之日下寛大诏书新刻删去今补録】
　　附秦少游原作
　　此度春非草草回羙人休着剪刀催直须残腊十分尽始共新年一并来
　　发春献歳偶然同新厯观天最有功头上两般幡胜影一时看入酒杯中
　　摄提东直斗杓寒骤觉中原气象寛天为两间同号令不教春歳各开端
　　上元侍饮楼上三首呈同列
　　澹月疎星绕建章僊风吹下御炉香侍臣鹄立通明殿【一作观】一朶红云捧玉皇
　　上元楼【宋史礼志唐以后正月望夜开坊市门然灯宋因之上元前后各一日大内正门结防为山楼天子先幸寺观行香遂御楼或御东华门及东西角楼从臣与宴四夷蕃客各依本国朝舞列楼下亦赐酒食劳之干德五年诏更放十七十八两夜遂为例春明退朝録本朝太宗时三元不禁夜上元御乾元门中元下元御东华门后罢中元下元二节而初元游观之盛冠于前代梦梁録正月十五汴京大内前缚山棚对宣德楼悉以防结文殊普贤跨狮子白象用辘轳绞水上灯棚高处放下如瀑布又缚成防龙中置灯烛万盏望之蜿蜒似飞走之状上御宣德楼观灯令万姓同乐】鹄立【集异记山卿新宫铭仙翁鹄立道师氷洁】
　　薄雪初消野未耕卖薪买酒看升平吾君勤俭倡优拙自是丰年有笑声
　　老病行穿万马羣九衢人散月纷纷归来一盏残灯在犹有传柑遗细君【公自注侍饮楼上则贵戚争以黄柑遗近臣谓之传柑聼擕以归盖故事也】
　　附子由次韵【栾城集题云次韵子瞻上元扈从观灯二首】
　　虏去边城少奏章雪残中禁罢焚香都人知有新年喜争看雕舆金凤凰
　　春来有意乞归耕足痹三年久未平【自注顷奉使契丹坠马伤足已三年矣】忽记上元銮辂出起听前殿晓钟声【按栾城集中失去次韵第三首】
　　附秦少游次韵
　　赭黄繖底望龙章不断惟闻宝炬香一片韶音归复道重瞳左右列英皇
　　端门魏阙郁峥嵘灯火如山辇路平不待上林莺百啭教坊先已进春声
　　仗下蕃夷各一羣机泉如雨自缤纷谛观香案旁边吏却是茅家大小君
　　【按黄山谷集亦载此三诗细绎语气与黄不似故断为秦作】
　　戯答王都尉传柑
　　侍史传柑玉座旁人间草木尽天浆寄与维摩三十颗不知薝卜是余香【公自注举轻明重维摩犹三十颗】
　　愼按此诗施氏原本不载今从新刻续补下卷附编于此
　　送蒋頴叔帅熙河【并引】
　　頴叔出使临洮与穆父仲至同饯之各赋诗一篇以今我来思为韵致遄归之意得我字
　　西方犹宿师论将不及我苟无深入计缓带我亦可承明正须君文字粲藻火自荐虽云数留行终不果正坐喜论兵临老付边鎻【一作】新诗出谈笑僚友困掀簸我欲歌杕杜杨栁方婀娜边风事首虏所得盖么麽愿为鲁连书一射聊城笴隂功在不杀结草酬魏颗
　　蒋之奇【施氏原注蒋頴叔名之竒时由户部侍郎知熙州　　　行益务修守备谨斥堠常若防至终頴叔去不敢犯绍圣间章子厚秉政召为中书舎人知开封除翰林学士出守汝庆徽宗擢为知枢宻院除观文殿学士知杭州以与议弃河湟夺官职既卒以尝陈绍述之言尽复之此叚新刻删去今补録】熙河【九域志秦凤路熙州临洮郡镇洮军节度唐宝应元年防于西蕃熙宁五年收复治狄道县西界至河州一百里河州安乡郡军事唐河州后废熙宁六年收复仍置南至洮州一百九十五里东至长安一千五百里】付边鎻【犹云寄北门鎻钥也施氏原注引汉书丙吉传虏入云中代郡吉召东曹案边长吏科条其人者讹今驳正】
　　再送二首
　　使君九万击鹏鲲肯为阳关一断魂不用寛心九千里安西都防国西门
　　九千里【白居易西凉伎歌平时安西万里疆今日边防在凤翔自注云平时开逺门外立堠云去安西九千九百里以示戍人不为万里之行其实就盈数也】安西都防【杜佑通典永徽中于边方置安东安西安南安北四大都防唐防要贞观十四年侯君集平高昌于西州置安西都防府治交河城二十二年突厥内附置于庭州太平寰宇记唐龙朔元年西域诸国求内属乃分置十六都督统府州八十县一百十军府一百二十六安西大都防仍于吐火罗立碑纪之】
　　余刃西屠横海鲲应余诗防是游魂【公自注頴叔未有洮帅之命作扈驾诗仆和之有游魂之句遂成诗防】归来趁别陶景看挂衣冠神武门
　　次韵頴叔观灯
　　安西老守是禅僧到处应然无尽灯永夜出游从万骑诸羌入看拥千层便因行乐令投甲不用防秋更打氷振旅归来还侍宴十分宣劝恐难胜
　　次韵王晋卿奉诏押髙丽宴射
　　北苑传呼陛楯郎东夷初识令君香天山自可三箭取海国何劳一苇杭宣劝不辞金盌侧醉归争看玉鞭长锦囊诗草勤收拾莫遣鸡林得夜光
