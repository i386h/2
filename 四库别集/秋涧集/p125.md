<!-- { "loadSidebar": true } -->
　　惟公德冠羣后望隆汉仪一节四朝知无不为收武定文绥之畧有金声玉振之规发至仁于易箦识大运之盈亏何已私之曽及颛戒杀而为嬉虽羊祜知吴亡而劝进房乔以征辽而未宜固足与之等夷也呜呼柱石巍巍歘然中微风雨震凌帡幪者谁俾为善者防然而若丧变怪者百出而不疑此又世之歔欷而含怆也公殿是邦尤极恩威峩丰碑于国门宜镇人之涕洟切尝荷公左提右携岂孺子之可教在卵而翼之之恩大有济于艰危及闻公薨身絷情驰旷一奠而如负葢五年于兹也今我何幸改畀燕陲歴河山之故封怅音容之依稀念公平生其能已而公虽亡兮为世蓍公爽在天尚克念之葢生而矜其愚曽有以省録岂殁而知其来复漫无所维持也追盛德而曷报庶不辱我公之所知尚享
　　岱岳祠祷雨文
　　嵓嵓岱宗雷雨宅兮艮震对代生物仁兮片云肤合天下泽兮兹者春霜例灾桑柘空兮二麦含实勒将槁兮秋虽下种不出土兮无褐无糗嵗何卒兮衣被餍饫肤合力兮仰惟岳神其念兹兮忧民之忧而亦部刺史公之责兮缕缕微诚神其鉴兮尚享
　　黄石公祠乞灵文
　　惟公钟秀崇丘降神圯上灵气惊世惝怳莫诘如子房以韩亡之余开炎汉之业为帝师之崇其显授隂翼竟济世美者先生之神之功也不肖猥叨时名艾服官事余廿年每以昧于事机动成乖戾为愧然非其材而乐之者有贤父兄故也矧先生之明灵乎至若矜其愚昧濯其固陋増益其所不能非先生其谁用是乞灵祠下区区之懐神其鉴兹尚享
　　修治新阡告成文
　　糊口四方几二十载嵗时拜扫礼有不逮水泛雷轰未免惶駴于其事亡不孝之大即此良月躬为修治芟芜翦棘増髙夷圯补植林空再厘风水郭以周垣隆阿四起树门神防题阡表氏掲防妥灵非直观美功今有僝以告以祀神之听之以克永世尚享
　　韩君大祥祭文
　　呜呼王宗韩氏通家往来三十年间情好孔懐矧惟亡友吾门上第贞干风生发强刚毅其在诸生先子所器年近而立敭歴中外台掾郎曹名声哕哕前嵗之秋告别何遽曽未越境梦随川逝日月云迈奄复祥祭论其受年校夫禀气老而益强期頥可致众维防伤去之太蚤古云五十不为之夭宛彼二雏卓有所树翺翔仕途尽持门户依依孝思以永终誉君如有灵亦足以慰夫懐之素也尚享
　　为姓氏告亡妻文
　　维丁亥嵗六月十八日丁丑夫恽谨以茶果之奠告于夫人之灵推之为姓世不多有故尝询其所从出为汝讨论者有年一无所见适读潜夫氏姓论曰推氏建氏南氏舒坚氏鲁阳氏黒肱氏皆出楚之芊姓者先君熊绎氏之裔其来光且逺矣呜呼夫人殁而有灵亦将歆慰其光且逺者用是不敢不告尚享
　　中丞王公祭文
　　大元国至元二十六年嵗在己丑二月辛亥朔越八日戊午友生王恽谨以清酌之奠昭告于正议大夫中丞王兄之灵呜呼朋友之重义列天伦切切偲偲畴非弟昆惟君顾我而我宗君以志则一以分则亲如漆斯固如兰斯馨而敬而爱乆而益新爰自垂髫以及于冠受业苏门各伸志愿智愚虽殊道则一贯君衷渊塞浩无涯岸脱畧辞华好谋能防尝论士心酬酢万变如匪中立鲜不棼乱此予少君余何足筭我时念君大器已见敦我鄙薄激我愚懦治任将归而予独眷继分使符有最无殿在昔相度有若昌黎辟佐戎幕大为已知及论国计莫之与规裴非少韩有崖其间隠忍就事材为实难穆穆忠武曰伊曰吕桃李盈门多士如雨同升诸公曰僎是与初疑中舎谓轻所处长屋六曹是为之所自后腾扬又知所主曰史曰张曰姚曰许交口荐揄螭蟠凤翥望君庙堂致君尧禹其经纶国业固足以见君之器宇彼或无知奚我龃龉淮海归来道在心小角巾私第日事坟讨周防有余蛇虺结缴谗火烧城甚于原燎伊郁积中不无热恼尝切谂予忧世心悄觏闵何多受侮不少每见慰宽外物一扫扩量冲融致养强矫死非所惮此何足扰如金在镕百链不挠白首穷涂亦足枯槁留使咨谋为世仪表此天下之公论非一已之私祷云何不淑不憖遗此一老吾乃知苍苍报施于焉有未晓者念君问学天人理皦临终永诀投我腹稾语何琅琅秋空日杲泪洒行间茂陵遗草哀哀二子越玉陈寳贤而有文遹追来孝所存者长况不为夭钟鼎一事古人谁了呜呼事至葢棺夫复何道尚精爽不昧而来者是保我奠两楹腹痛如搅言念平生相期逺到苦乐行违知者惟鲍悠悠常情异心同貌老夫知音自深痛悼我过孰寡我履孰蹈有恸无闻徒辟而摽泪下河倾寄兹一抱呜呼哀哉尚享
　　路祭中丞王兄永诀文
　　维君丰度凝逺内明而外閟以予交防之久颇髣髴其一二其所以斯疾而至于斯者而皆命之所致耶岂用有余而啬于行耶物或犯而隠不校耶欲求合而反得乖耶翦所爱而戕老懐耶不然何气运衰谢丛一躬而菑耶方谤之兴予适在燕尝表里乎西溪致一言于诸公之间力虽微而莫辩庶几友义尽予心之拳拳用是生有以书慰之殁有以文诔之又罔以不敏复铭而贲之辞固斐然思罄亶无愧而已今者执绋徒送永隔泉路然古人神交罔间存殁临岐赠言故不惮其再渎伏惟明灵鉴兹微悃尚享
　　御史中丞王公诔文
　　大元至元廿五年嵗在戊子秋八月十有一日前礼部尚书御史中丞东鲁王公薨于维扬之客舍友生王恽谨遣子某致奠以不腆之文诔焉其辞曰
　　显允王公天姿粹精文辞翰墨外彪中弸年甫弱冠四擅华声从元问学馆申作甥二公提撕大渍于成继以賔师主善共城始拜公面欢如平生忘年定交实为畏兄青灯孔序绛帷赵廰尊酒文防桐隂满庭既谒寥休伟其豪英力荐于上与之同升帝曰汝冕秉心和平乃眷乃顾诏扈南征潜鳞纵壑天衢何亨一命卿贰寻擢歴亭改漕京兆以亷见称擢之提宪以显以荣搴帷杖节激浊扬清移镇三晋八州敉寜载临恒卫两河肃澄霜空千里一鹗独横走参戎车峩冠振缨言议甚衎王事毎兢其臭斯兰其坚斯金两秩五年愈亲愈诚讧贼俱息王度载贞整我六曹春官首徴再执行宪居中作丞守以大体与时浮沈西湖防碧呉岫空青公余吟醉若慰羇情用是北归伊谁云憎徜徉淮海子潜疾婴俟其少间偕之北行岂其奄忽痛乖延陵刚弗爱克遂伤厥生畴昔之梦饮予兕觥予欲从之扞格莫能今悟死别神交匪冥今嵗夏仲手书是承寄是新作托之称停岂意期月遘此凶屯初接传闻既疑且询继来讣告大为震惊于戱已矣王兄殁而有灵鄙懐我听以公夀言六十六秩未尝疾痛体胖心逸以公宦业通贵之极三十年间略无空隙以公文章不事雕饰平易温雅简而有式以公闻望扬休山立声价一时荆金赵璧以公继嗣怡怡蛰蛰翠竹髙梧鸾停鹄植所为福全百福无逆是用慰公能事可毕方之吾侪又有大弗克及者秉彛丰厚度量寛恺悌乐易硕大光明不以达贵我崇彼轻不以已长格物自矜心无城府口絶否臧孰为机张以虞以防坦为荡荡内敬外方汪汪黄陂挠之不浑嵓嵓髙山仰之弥尊天下之人不间识否闻君之名佥曰良友是喜是爱称不容口我观气运有通有窒或负而乘君子冝息遗逸阨穷固足摧抑遽思飘荡忽还穹碧是用防伤载悲载泣维此善人天地之纪几世几年生此伟器一朝云亡叹兴殄瘁茫茫九原爱莫之起悠悠此懐曷维其已上以忾斯民之无禄下以惜平生之知己呜呼哀哉尚享
　　推氏卒哭祭文
　　至元廿四年嵗次丁亥二月壬辰朔十七日戊申中议大夫王恽谨以酒庶羞之奠敢昭告于亡妻推氏之灵呜呼礼严卒哭气渝一时忾然兴感悠悠我思去日渐逺神而明之爰仰道宫有求戚知哀荐成事用光其仪君子与孙衰衣累累心焉寸草恩则春晖伸哀报德泣涕交頥而于自致其殆庶几惟灵降鉴以慰永悲呜呼哀哉尚享
　　祭三藏佛圗澄文
　　惟师薄游襄国实开帝聪闻音知物变幽通非此无以回猛鸷而神事功我师真诠不亡在空来拜祠下辛嵗初冬酹觞乞灵徘徊呪龙庶一勺之达水浇至人之心胷也尚享
　　祭宋文贞公墓
　　至元十九年嵗次壬午五月己未朔十一日己巳谨以清酌之奠致祭于唐太尉文贞宋公墓下呜呼惟岳降神生甫及申为周之桢如公之生于唐廼开元之治具也昔宗能逺而不忘一旦召而相之何其明邪及惑伶人一谑公终老于家何其昧哉岂天寳之乱于后有不容置大器于乆安故耶于戯徃者何咎国家方以亲贤为急天或宠绥四方若公者复克降灵作甫与申免夫望陇思贤之叹此吕子所以再瞻隧道动旷世相感之意也区区之诚惟神其鉴之尚享
　　授少中大夫福建闽海道提刑按察使告祖宗文【己丑秋八月四日】
　　至元卄六年嵗次己丑八月丁未朔越四日庚戌孝孙恽敢昭告于王氏三代祖宗祖妣之灵恽不肖获承祖宗遗训以至今日又于此月初三日钦奉宣命进授少中大夫福建闽海道提刑按察使是皆祖宗奕叶德积之故越小子何能存殁光显宜知所自特陈薄奠是用昭告尚享
　　祭待制圗克坦衍文
　　维至元廿六年嵗次己丑冬十月丁未朔十二日己未少中大夫福建闽海道提刑按察使王恽致奠于故待制徒单公之灵呜呼祸与福善恶以应之变其常理有不复致诘者惟翰林侍讲学士颙轩先生厥心孔嘉乐善修德及其立朝行道罔不倾悉晚嵗得子又复良硕学由家传志乃早立先生云亡相与咨惜念渠零屏继任翰职淹留京师岂造物者将有俟而补先生之不及一旦天夺松摧玉折云何不淑而臻此极睠若堂之三封怅辽海之不溢何一气之衰谢逮子身而迹熄余愈知善恶之叵量苍苍之不可必也不然岂行焉忽诸致陶庭坚之不食吾不可而识也噫
　　辞坟祝文
　　伏以瓯闽东南之极徼宪使外台之正名受命以来夙夜祗惧有不遑宁处者于是月十七日卯刻与子公孺辈前赴任所伏惟明灵相其不逮以道防之尚享
　　祭双忠文
　　至元卄六年嵗次己丑冬十月丁未朔二十六日壬申谨以清酌之奠敢昭告于唐臣中丞张公睢阳太守许公之灵惟神忠抗全节义摧贼锋既障江淮载清河洛精爽在上其生炳如恽等适有事于维扬特乞回新眷顾惟朽质逺渉畏涂过觊之心防非敢萌不虞之变庶祈黙祐尚享
　　祭淮水文
　　惟神发源桐山横界楚甸德参四渎润涵百川恽恭奉纶恩逺临殊域险阻炎蒸有所自惜者惟神鉴祐其安以济是则神上有以钦承明命下有以教臣子之义也尚享
　　亡妻推氏祭文【遣奠祭文】
　　维至元廿三年嵗次丙戌冬十一月癸亥朔十有二日甲戌中议大夫前行台行御史王恽谨以牲醪之奠致祭于夫人推氏之灵维君为妇克恭以母则式助我内治其宜其适四十三年廼犹一日眷我贫家勤亦之极惟是尽瘁遂臻于疾弥留八年屡值已棘孰祓其灾稍复安息孟冬辛酉遽变容度孰褫其魄溘先朝露惟此丧制我实主之布冠齐衣我具举之木美藏严恐速腐之美慰汝心汝其顾之我卜甲戌窆焉袭吉奉安汝柩皇姑之侧升輴发引爰用控告汝宜勿憾我未为恔魂兮归来些四荒不可以徃兮惟汝子孙是依是保黯黯精魂悁悁心目旬浃之间重有所祝日薄西山一语不复念之防伤又増悒郁于戱零落山丘生存华屋自古皆然非汝之独惟弗偕老天为之酷有泪如泉永注河曲呜呼哀哉尚享
　　过赵祭忠武史公祠文
