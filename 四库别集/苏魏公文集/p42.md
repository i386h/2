<!-- { "loadSidebar": true } -->
　　勅具官某母某氏廼者朕郊见天地祼献祖宗承神之休均泽于下嘉我庶士方逮承顔之荣冝推涣恩用彰锡类之美以尔慈严之范见推内婣鞠育之仁成乃子志举兹庆典进以邑封钦膺褒宠之光益享夀康之报可
　　妻
　　勅具官某妻某氏古者上有大泽则惠必及下祭其是欤日朕初见郊庙承神之休推福于天下士之立朝者既已加乎恩级而又推荣及乎私室其惠泽可谓大矣以尔能执妇道归嫔士家时惟尔仪服我朝宷举兹庆赐之典宠以号封之荣茂对殊私益勤内助可
　　两制母在改封
　　勅郊祭之推恩也上以均天地之贶下以扬祖宗之休福厘纷然中外时若嘉我髦士方逮承顔之荣厚其宠章用光锡类之祉具官某母某氏慈严有度明智两通从夫之贤固多内助之美有子而贵尚深侧眄之规克成令名服在清禁宜躐封于大郡且旌善于北堂钦承优渥之恩益享夀康之福可
　　两制妻改封
　　勅祭有惠下之文所以明神贶妇有从夫之贵所以厚人伦禋燔方毕于阳郊庆泽用霈于家壸具官某妻某氏徳通四教行表六婣咏君子之好逑嫔风素懋循大夫之法度内治尤彰列予近班实惟尔特属遘邦熙之庆宜旌主馈之贤宠以封君进乎善郡祗服褒华之渥益宣辅佐之勤可
　　太常少卿田照邻母彭城县太君刘氏封仁寿郡太君
　　勅朕向以初郊大赉加礼髙年有疏封锡命之荣縁贵老近亲之义某早钟善庆克享期頥从子方仕于亚卿承顔既嘉其逮养揽州僚之列奏宠夀母以宜优特出殊私进加善郡为尔慈堂之美彰我孝治之风可故内殿崇班范愿妻钱氏可封永寕县君
　　勅夫封疆之臣既以死而勤事朝廷之法当加等以推恩念往矜存用旌壮节以尔具官某妻某氏良家之子能臣之妻属乃夫之戍边由捍冦而毕命爰推殊渥俾逮厥家特疏汤沐之封用表闺门之美钦承恩奨善抚惸孤可
　　辽山县令贾祥母著作佐郎周纶母并年九十一嵗封县君南宫县令董亰父年九十一歳可守秘书省校书郎
　　勅某向者巳事泰坛均厘列位厥有亲年之耄未登封赏之科特霈殊私式彰孝治以尔夀康之福实应诏求庆善所终诚宜表显宠以【蓬丘之列汤邑之号】用为子舍之荣益保余龄无忘休渥可
　　归州巴东县令元大章母年九十一歳封长夀县君
　　勅某夫耄期之年前世之所加礼者曩縁郊庆特俾推恩以尔既夀且康从子而仕兹诚五福之所向是亦积善之有凭宠以邑封旌其孝飬往承茂渥益享遐龄可台州百姓王延賛年一百一歳求归年一百二岁可并守本州助教
　　勅某夫贵老尚齿王政之所先矧夫百年之人五福之贵者得不加礼而优宠之乎以尔居乡有闻介夀克永宜因郊庆之泽假以州秩之荣且俾里闾知所推尚斯亦有助于风教也可
　　南郊致仕率府副率加恩
　　勅某祭有大泽惠均庶工属郊畤之礼成眷丘园之佚老例推优渥叙进荣阶祗服恩华足慰恬尚可
　　南郊诸州军衙前加恩
　　勅某服劳吏役歴稔公庭属逢郊霈之恩宜被言纶之命例加试秩用奨乆勤可
　　苏魏公文集巻三十四
　　钦定四库全书
　　苏魏公文集巻三十五
　　宋　苏颂　撰
　　外制
　　皇叔彰德军节度使左仆射同中书门下平章事宗朴故育母乐安郡太君吴氏追封永嘉郡太夫人
　　勅朕惟祖宗敦睦之义定爵禄名数之差虽位为公侯犹不以亲私而干宠恩有顾复乃当用子贵而议封礼亦为宜朕安敢恡具官某故育母某氏谨幽闲之治有柔洁之风奉事王宫夙彰于贤范挺生懿戚方嗣于庆宗向縁禋类之恩载形追命之请稽诸甲令抑有旧章以副筓象服之仪为厚穸华阡之贲尚兹冥漠歆是宠荣可
　　皇兄故金紫光禄大夫右武衞大将军世符可赠镇海军节度观察留后北海郡公
　　勅夫睦亲之恩生则有班爵之等恤后之义殁则有禭之荣特举彛章用寄哀戚具官某天枝擢秀宗邸称贤寖陶信厚之风克谨骄盈之戒早膺时宠荐服衞环假节兵防秩视通侯之贵奉朝禁籍日勤拱着之趋讵谓盛年奄兹徂谢九州近镇两使隆阶用加饰壤之仪仍胙封公之爵营魂未泯漏泽是歆可
　　皇伯故右龙武大将军克友可赠华州观察使华隂侯
　　勅班爵之荣所以表孰睦之义赠防之典所以厚始终之诚眷言宗邸之贤乆预朝闺之列奄兹沦逝宜有追褒以尔具官某挺生王家早闻邦教不以贵宠而易其守故能谦慎而保厥家籍在衞环峻官仪而益重任兼团结持使节以参华何图盛年遽遘凶阏禭以亷车之秩胙之侯社之田寄我悲懐慰尔冥路哀荣之礼兹莫重焉魂而有知歆此殊渥可
　　皇弟右千牛衞将军仲涂可赠右屯衞大将军
　　勅国家之于宗族惇睦之恩至矣生则有宠贵之荣殁则加追贲之典惟其礼秩皆不与外庭比所以厚亲戚而厉人伦也以尔具官某温良之性得于天资谦慎之仪成于邦教处贵而能循礼法奉朝而匪懈夙宵假宠衞环方参聮于表着弃捐馆舍遽淹质于泉涂宜推褒恤之文且示哀荣之渥八屯峻列大将通班刻以蜜章告于循路顾明灵之未泯谅渗泽之可承可
　　故楚国大长公主可追封秦国大长公主谥庄孝
　　勅外馆懿亲生而视王侯之贵曲台故事殁则推赠赙之恩言念平阳之婣素钟长信之爱方见尊宠遽兹沦亡宜加防典之优用寄悲懐之切以尔某氏丽秾华之质分星婺之辉生于宸闱蔚有贤范降嫔戚里蚤开府属之荣胙土名区载彻粉田之赐朕以仁祖之息诸姑之伦荐崇秩仪固越彛等不幸罹于美疢奄然夺于盛年追惟淑灵当有褒表夫节惠之义实重于二名进封之科莫先于成国以显服而旌遗徳以刻章而告幽途情礼并隆明诚斯飨可
　　故永嘉郡夫人赵氏可追封萧国夫人
　　勅贻彤懿范生则有脂田之封漏泽深仁殁则有禭章之饰追懐遗美特示荣褒以尔故某氏体质柔闲性资循裕夙谨女图之鍳内参宫尚之聮而淑质靡留徂年早谢嘉乃柔风之茂宜推象服之华国壤疏恩圹宵増贲想芳灵之未泯宜宠典之斯承可
　　皇太后姑故右侍禁李守庆妻髙氏可特封延安郡夫人
　　勅朕丕承先烈钦奉母仪矧彼诸姑实冠亲姻之党特加异数式隆惇爱之风皇太后姑故具官某妻某氏备有徳言能循法度早归嫔于华族方尊宠于外家以推恩章抑惟旧典爰进封于善郡且加号于小君所以上慰慈顔兼褒懿范膺兹嘉命克保殊荣可
　　皇太后妹右班殿直聂宣仲妻髙氏封平恩郡君
　　勅外家之爱礼有惇隆从母之伦恩宜显厚加崇命数岂限等彛皇太后妹具官某妻某氏毓质粹和秉心柔令结衿褵于夫室夙擅华腴侈车服于亲姻尚稽表异躐进号封之美仍开郡壤之荣只服褒章永绥福祚可皇太后妹皇侄故郓州观察使令典妻髙氏封长乐郡君
　　勅朕惟长乐之姊弟相在藩侯之室家戚属并优礼意宜厚稽诸令甲当有宠褒皇太后妹具官某妻某氏系出旧勲望髙外族有闲和之范来嫔宗婣有介静之诚能保妇操爰推惇叙之泽超进号封之荣善郡美名用旌贤懿隆恩异数当克钦承可
　　皇太后姊皇伯文州防御使宗逵妻封咸宁郡夫人
　　勅朕惇睦九族尊事两宫惟国藩世母之贤本长乐天伦之爱宜加显命庸慰深慈皇太后姊具官某妻故某氏蕴柔德之和袭旧勲之庆夙推妇顺归我宗英虽懿质之早零想芳猷而未泯载稽典式宠进号封追荣象服之崇用贲圹宵之贵淑灵不昧厚渥斯承可
　　太皇太后侄孙曹诠女皇叔克頠妻曹氏封同安郡君
　　勅长信族属宗室世婣案诸典章所宜宠异矧夙承于爱育宜特茂于恩徽以尔具官某妻某氏资禀静专幼闻礼教出于椒禁归我藩侯亦既宜其室家能不失于妇道因疏郡壤命彻号封只钦奬綍之荣益念荐蘩之助可
　　皇兄右千牛衞将军叔皮妻曹氏可封永嘉郡君
　　勅具官某妻某氏宗室诸妇礼有赐封长信外门恩先近属厚亲广爱在义则然以尔承地胄之华富柔明之美早被慈闱之训育能勤女史之箴规鞶佩有行既归于邦族粉田均泽宜茂于宠章进开郡壤之荣用显戚藩之盛膺兹丽渥保尔令名可
　　祁国长公主乳母侯氏可封寿光县君
　　勅某氏朕以长公主先帝之息我之同气筑馆于外筮日有行恩礼所加固宜优异惟其阿保之列夙勤燥湿之安宠以邑封盖循邦制往承渥涣毋替谨柔可左羽林大将军令图故母同安郡君王氏可追封南康郡夫人
　　勅向者礼成郊报恩浃幽明惟班着之聮咸被显亲之泽矧宗藩之秀方深念母之懐加厚防章抑惟旧典具官某妻某氏柔仪有度顺德不愆嫔我懿亲夙彰贤范虽叹徂年之谢尚嘉有子之良縁兹庆条进以封号俾追荣于象服姑用慰于寒泉防漠有知宠灵是享可尚书吏部侍郎叅知政事韩绛封赠三代
　　曾祖处均赠金紫光禄大夫太师中书令可特赠兼尚书令余如故
　　勅任人共政国体之所先扬名显亲人臣之尤贵属我登贤之始爰推率祖之恩峻以职仪慰彼诚孝以尔某生禀纯德世服文儒居则仁义充其中不以纷华悦于外养浩然之气自乐于乡闾逊贻厥之谋遂开于似续作我良辅时其裔孙因进擢于台司俾再加于册命以中台总领之秩告三世享尝之庭臣子之荣可谓至矣所宜歆识益祚尔家可
　　曾祖母追封秦国夫人李氏可追封秦国太夫人
　　勅贰公演化方登用于柄臣追孝奉先宜褒荣于世配荐推恩数用贲家庭以尔具官某曾祖母某氏挺柔顺之姿躬德言之范夙成壸则茂振嫔风虽乆閟于音容尚克流于惠闻曾孙之庆大政是毗副笄六珈巳屡颁于象服沃野千里宜载彻于粉田并尔宠章式旌遗懿可
　　祖保枢赠太师中书令尚书令可追封燕国公余如故
　　勅今夫与我共守祖宗之业而裁成天下之化者非二三辅弼之臣欤故于进拜之初优其礼命而追荣及于祖考所以欲其移孝而为忠也以尔具官某祖某天质浑厚噐识闳通有长者之风而自晦其德有君子之泽而垂裕于后克生贤嗣为时大臣今而令孙复嗣厥位荐厯机庭之贵进毗台宰之司奕世三公宗祏巳崇于典册封爵五等燕邦载彻于土田告诸幽扄识兹茂渥可
　　祖母追封鲁国夫人周氏可追封鲁国太夫人
　　勅登四近之臣賛万几之务恩隆体貌义切股肱谅非积庆之有源曷副畴咨而入用爰推异数用表先芬以尔具官某祖母某氏禀训姆师能勤妇道约珩璜而制礼动中音仪洁苹藻以承家克修宗事蕴是懿德钟于后昆翟茀之仪巳加于象服脂泽之邑载锡于名区不易故封式昭遗美淑灵未泯厚渥斯承可
　　祖母追封鲁国夫人郭氏可追封鲁国太夫人
　　勅登用二府所以图国家之治追宠三世所以教臣子之忠我有硕臣方毗大政封崇先代抑有彜章以尔具官某祖母某氏性蕴淑和道遵慈俭出于华胄归彼令人曾微出梱之言居有择邻之训积是余庆克昌后昆维子洎孙继显庸于台路彻田胙国屡加宠于国封曲阜旧邦小君美号再加锡命庸慰孝思维精魄之未亡尚宠灵之是识可
　　父亿赠开府仪同三司太师中书令尚书令上柱国可追封周国公余如故
