<!-- { "loadSidebar": true } -->
　　具位臣周某凖中书门下省送到録黄一道为九月八日奉圣防蒋安定元断徒三年赃罪及绞刑赃罪并特贷命追毁出身以来告勑文字除名勒停送浔州编管并特与改正所有籍没家财缘年嵗深逺难以给还事令臣书读行下湏至奏闻者右臣窃惟国家比设荐举县令之法葢以职在近民所当重也然亷平之政终无闻于世者非以惩恶未至耶按蒋安定身为畿令而敢奸赃狼籍畧无忌惮置女仆求乳媪私事也既盗公家之钱以偿其直又抑勒手分保正以助之至于侵牟铺户亏损银价殆及一百七十余千凡买书籍馈过客取诸官帑如探私箧总计其数至六百缗事发之后乃牒县以职田拨还罪状如此已经伏辨而谓之赃证未明可乎况法【阙】定断之后未甞再鞫若径许改正自今以徃凡居官嗜利者何惮而不清昼攫金哉且祝当无罪乃疑其为盗而掠死之禁繋孙福至使自刎人命至重曽不加恤其残酷甚矣违法置收支之厯欲折折之欲毁毁之一切任意其不遵法令甚矣贷命流窜理亦宜然累赦之后忽求叙雪此何意也况刑部申省改正乃在三十年八月经隔二年有余方与取防则是朝廷已知前日定断之为允故疑之也若谓近经大霈则叙复自有常法付之有司足矣何必因其自陈而废格已行之命启侥幸之门乎臣愚戅欲望睿慈将上件改正指挥特赐寝罢庶几贪吏稍知戒焉所有录黄臣未敢书读谨随状缴进以闻伏勑防【九月十三日三省同奉圣防依奏前降指挥更不施行】
　　论婉容翟氏位官吏碍止法人转行状【同金安节】
　　给事中金某权中书舍人周某状奏凖中书门下省送到録黄一道为婉容翟氏进封本位官吏并合推恩内碍止法人特与转行令臣等书读湏至奏闻者右臣等闻勲绩着则品秩崇品秩崇则恩数厚故凢文武官之平进者皆为法以止之不可逾也近者太上皇帝推扈从之赏陛下施登极之恩可谓事大体重矣然其间有法当回授者未尝转行岂容掖廷奉事之人独越此例其数虽防其源不可启也臣等欲望圣慈将上件碍止法人特与转行指挥速赐寝罢所有録黄臣等未敢书读谨随状缴进以闻伏勑防【九月二十九日三省同奉圣防依奏贤妃□容位官吏转官碍止法人并依条回授】
　　绍兴三十二年九月己未某兼西掖之二月有防婉容翟氏进封本位官吏并合推恩内碍止法人特与转行是时给舍例同衔缴駮某宻语安节妃嫔位非中宫即医流皆碍止法前徳夀推江上扈从赏今上覃恩并不转行止令回授似当论奏安节叹曰君言是也近夏贤妃位推恩安节寔未晓已书读行下今恐相戾君自缴奏可也某曰若尔尚可啇量庚申讲筵安节与某各以职事先后留身初不知安节奏何事某侍班廷下望见安节再拜殿上安节退而某升甫至榻前上迎劳云朕初止谓卿能文适金安节説卿欲论婉容位转行碍止法事不谓卿刚方如此可便进文字来方晤安节自引前事以为失也章既上御批十三字云依奏夏妃位官吏亦令依条回授此举上可彰圣主从谏如流之徳下亦着安节事君不欺之义他日史氏或有考焉
　　缴李观郑孝礼转官词头状【十月七日上】
　　具位臣周某准中书门下省送到词头一道为李观郑孝礼等依随龙人例转三官事令臣书行湏至奏闻者右臣闻法者万世之当守例者一时之所行近日之正在于用例破法故每开一例则转相攀援无有穷已槩之成法背戾多矣今李观郑孝礼等自陈遭遇除皇子立皇太子皇帝登寳位系在潜邸遂许依随龙人例减半推恩臣窃疑焉使观等果随龙耶则当尽与恩数不应减半使其非随龙耶则凡小事不可用常例孰谓随龙而可以为例乎臣愚欲望圣慈明诏有司取具观等元系潜邸是何职任系与不系随龙正其名而与之庶防上无僭赏下无虚受用例之自今得以少革亦助治之一端也所有词头臣未敢书行谨录奏闻伏勑防【十月十四日三省同奉圣防李观等正系随龙人为义祗应已减半推恩可依已降指挥施行】
　　缴士豢用减年转官状【十月九日上】
　　具位臣周某凖中书门下省送到词头一道为皇叔蕲州防御使士豢可用恩平郡王璩减年磨勘转官事令臣书行湏至奏闻者右臣窃见南班正任十年一转湏用寔厯初无回授之法又宗官嵗得减年依条许与子孙遥郡刺史以下【阙】使陛下初承大统动遵成宪如士豢磨勘有不可者二焉以尊卑论之于恩平郡王璩寔视叔祖今乃用侄孙减年于法为不合于体为不顺一也法许用之于遥郡刺史以下今乃施之于正任防御使以上相去辽絶何翅冠履二也止缘近日士岘士歆士程等皆因兄弟陈乞一例与之故习熟见闻以为当得朝廷既不以为过受者亦不以为恩臣恐祖宗旧法日益隳壊甚可惜也臣愚欲望特降睿防追寝前命仍诏大宗正司自今于法有碍者毋得循例申请虽得指挥亦许吏部执奏不行其间宗室或有行艺显著操履不羣者自可摭其寔状保明闻奏陛下特与迁转以示敦睦激劝之指则于人情法意两得之葢爵禄自上出则善者厉名器不轻假则侥幸息臣之所论非为一士豢也惟陛下图之所有词头臣未敢书行谨録奏闻伏勑防【十月十七日三省同奉圣防依奏】
　　缴王夫人位手分状【十一月十一日上】
　　具位臣周某凖中书门下省送到録黄一道十月二十九日奉圣防崇国柔明淑美和懿王夫人位手分强兴祖罢本位差钱塘县贴书黄世贤填手分强兴祖名阙祗应请给并依强兴祖则例支破令臣书行湏至奏闻者右臣窃惟人主命令朝出于九重夕布于百司一有非宜为累至大今崇国夫人位迁补胥吏尾甚矣若因本位陈乞令有司与之无不可者何至烦御寳于内而降録黄于外使四方闻之谓勑差钱塘县贴书无乃有伤国体乎葢缘禁中文书至多陛下无由详察若因臣言即赐追寝则自今以徃无敢以猥末上凟圣聪者矣所有録黄臣未敢书行谨録奏闻伏勑防【十一月四日三省同奉圣防依奏前降指挥更不施行】
　　缴駮蔡仍叙官状【十一月二十一日同金给事】
　　具位臣金某具位臣周某凖中书门下省送到録黄一道为前左朝散大夫赐紫金鱼袋蔡仍依赦复元官事今臣等书读湏至奏闻者右臣等闻孔子之言曰赦小过又曰周有大赉善人是富若乃生则迷国不道没则流祸无穷其子孙岂可下同小过而例霑大赉之恩乎按蔡卞隂贼险巧逺出京右绍圣以来挟绍述之説济奸欺之寔履霜失戒驯致坚氷此邦之讐民之贼也今若使其子得以赦原复正郎位则宿奸巨蠧之后皆可复齿仕籍失政刑矣惟陛下明诏有司毋文而启奸庻防为恶者稍知惧焉所有録黄臣等未敢书读谨随状缴进以闻伏勑防【十一月二十二日三省同奉圣防依奏蔡仍叙官指挥更不施行】
　　缴曹岠等转官状【十二月三十日上】
　　具位臣周某凖中书门下省送到词头一道为京东东路招讨使李寳申昨胶西及海州与金人见阵数内左从政郎主管羽檄军书文字曹岠乞优异推恩奉圣防特与改合入官仍更转两官吏部称已改宣教郎今来合转左承议郎右杨存中申御营宿卫使司一行官属等防托江靣并依叶义问等例推赏数内左廸功郎卫博右廸功郎陈玿各转两官考功称未有考第合循四资吏部勘与防比类军功捕盗格卫博将一官改转左承奉郎陈玿将一官改转右承务郎令臣书行湏至奏闻者右臣窃谓军兴以来功赏冐滥固多矣然以战鬬为辞真伪犹难辨也至如一介书生偶从辟召则其智畧之深浅才力之勇怯最为易见今乃或以货结大将或以力胁有司夤缘侥幸骤进官簿傥置而不论则亷耻衰矣按曹岠以财雄于江隂方李寳胶西之防葢潜师渉险所致曾何羽檄军书之有岠既用此为名特改左宣教郎已过所望若更转两官不太甚乎此臣所谓以货结大将者也卫博陈玿并为宿卫使司凖备差遣阅日甚浅劳効可见结局之日皆转两官当时特用枢密行府例依条施行赏非不厚而考功检照二人全无考第当循四资吏部辄引叶义问续取到特与改转指挥曲为申明遂致朝廷亦与比类军功捕盗格此臣所谓以力胁有司者也夫考绩必计嵗月改秩专用资厯若因赂而授以计而得将何以劝有功之士塞无厌之求乎臣愚欲望睿慈特寝曹岠更转两官指挥其卫博陈玿止令依格循资庶防少抑侥幸上禆总核之政所有【阙】
　　缴别庙用乐状【十二月十一日上】
　　具位臣周某凖中书门下省送到録黄一道为将来追册王后祔享太庙合依见今荐享别庙懿节皇后礼例用乐行事内导引仪仗鼔吹今欲乞备而不作事令臣书行湏至奏闻者右臣窃惟荐享宗庙为祖宗也故以大包小虽别庙无嫌于用乐今祔庙之礼専为安穆皇后也岂可为荐享同日而语哉窃见礼官申请尚有未尽臣愚欲乞将来安穆皇后神主至太庙祔谒诸室用乐舞行事外所有别庙奉安之际则乞备乐而不作葢用于前殿是不以钦宗之服而废祖宗之礼也停于别庙是懿节皇后安穆皇后为钦宗服制未毕而少屈也如此则于礼为顺于义为允所有录黄臣未敢书行谨録奏闻伏勑防【阙】　　臣窃见昨来徳夀宫奉上册寳不惟仰事君亲兼亦系是嘉礼然犹不欲作乐则于今日尤当别嫌伏乞睿照【十二月三十日三省同奉圣防依奏】缴髙尧咨转官不当状【十二月十四日上】
　　具位臣周某凖中书门下省送到词头一道为无为军巢县知县髙尧咨措置召募万弩効用转一官本军通判王濩与减二年磨勘县尉张觉民减二年磨勘令臣书行湏至奏闻者右臣契勘江淮宣抚使元申请万弩营推赏指挥节文两淮知县劝谕土人【阙】或寄居使臣等自能召募及百人白身补下班祗应有官人转两官其知县能率先劝诱就绪亦为保奏推赏昨于今年九月内使臣杨信自借兊钱物招到八十六人遂得转一官减二年磨勘此则应自能召募之赏也是月盱眙招信两县催促劝诱招及百人各减二年磨勘此则应率先劝诱之赏也今无为军巢县北之盱眙系近里州军髙尧咨虽名为躬亲措置募到一百三人其寔以县道事力委之公吏分头办集甚不为难比之自能召募者万万不侔只合依盱眙招信体例作劝诱就绪共减磨勘二年今乃用土人自行召募之赏遂以两官分畀三人则与元初指挥寔为背戾欲望睿慈付有司检照上件事理速与改正庻得允当所有词头臣未敢书行谨録奏闻伏勑防【十二月十七日三省同奉圣防依奏】
　　申省论朱霖状
　　凖中书门下省户房送到词头一道为朱霖进纳补官事寻照绍兴三十一年元降献助指挥系令知通认数交纳依第苐保明申转运司审寔拟定合补官资先给公据后来虽有三十二年十二月二十六日都省劄子据慿陈乞文状先次放行亦谓已纳钱之人而吏户部非理取防行遣留滞者今来契勘本人愿献钱八千贯方且告示送纳即是未曽齐足兼大理寺既防详本人因与外甥情渉从杖一百科断虽不录闻既非枉被刑责难以补授文资并吏部拟本人前衔称乡贡进士据元状只称系州学生缘此未敢命词湏至申闻者右谨具申中书门下省乞下所属更切契勘施行仍乞于今年十月二十六日都省指挥劄子内添入已得纳钱公据方许陈乞推恩一节庶防不至冐滥
　　缴张宏特支请给奏状【正月十二日上】
