<!-- { "loadSidebar": true } -->
　　是时，旱疫被吴越，民饥馑疾疠，死者殆半，灾未有钜于此也。天子东向忧劳，州县推布上恩，人人尽其力。公所拊循，民尤以为得其依归。所以经营绥辑先后终始之际，委曲纤悉，无不备者。其施虽在越，其仁足以示天下；其事虽行于一时，其法足以传后。盖灾之行，治世不能使之无，而能为之备。民病而后图之，与夫先事而为计者，则有间矣；不习而有为，与夫素得之者，则有间矣。予故采于越，得公所推行，乐为之识其详，岂独以慰越人之思，将使吏之有志于民者，不幸而遇岁之灾，推公之所已试，其科条可不待顷而具，则公之泽岂小且近乎！

　　公元丰二年以大学士加太子少保致仕，家于衢。其直道正行在于朝廷、岂弟之实在于身者，此不著。著其荒政可师者，以为越州赵公救灾记云。 
　

　




　

　
●卷二十·制诰三十七首
【试中书舍人制诏三道·特进观文殿大学士除节度使开府仪同三司制】
　　门下：锡之列壤，颛师宠于藩维；申以荣名，视官仪于宰路。所以褒隆旧哲，优异宗工。维今古之通规，实邦家之盛典。宜兼礼秩，属在耆英。播告治朝，用扬孚号。具官某，庄毅足以任重，肃括足以礻是身。有能断大事之明，有克勤小物之慎。以察微之智，练达人情；以经远之谋，弥纶国体。中外宣力，左右纳忠。今方内靖嘉，百揆攸叙，助朕致此，时乃之庸。位特次于上公，职仍通于秘殿。阅时已久，加命宜殊。是用处以名城，分建旄之寄属；均于台衮，极备物之恩荣。于戏！显有功，尊有德，朕于崇奖近辅之心，可谓至矣！亲百姓，抚四夷，尔于将顺朕志之义，可不懋哉！尚体眷怀，往祗厥服。

　　【试中书舍人制诏三道·中书舍人除翰林学士制】

　　左右侍从之官，皆朕所访问，以献纳为职者也。惟禁林任亲地密，于夫经营庶务，进退大臣，未尝不预咨询，非独治翰墨、典训辞而已。故待遇之宠，不与他学士比。其重如此，非智能材拔出一时，岂称公选？某纯明修洁，秉谊不回。学有本原，可以图治体；文有师法，可以代予言。是用擢于右垣，使就兹位。今宇内嘉靖，朝廷燕闲。朕方明纪纲，考制度，以行之当世，传之将来。夫能协尔衷以辅朕志，论思政理，以著之谋猷；润色斯文，以见于号令。待尔有当官之效，以副予吁俊之心。其往懋哉，以承厥叙。

　　【试中书舍人制诏三道·敕监司考核州县治迹诏】

　　朕惟天之所以视听者在民，故朕之所以承天者，以吾民事为尤重。夫能使吾民足于衣食，安于作息，无愁怨叹苦之声，有廉耻自重之谊者，在夫州县之吏而已。朕既择人，付以兹任，而尚忧夫方域之广，生齿之众，吏或不明不良，不能究宣恩德，使达于下；开导群情，使通于上。是以置使分部，属之刺督。而考核幽明，甄别淑慝，罕能务称其职。朕方宪于先王，以正百官之任，使处其名者必效其实。夫比群吏之治，而谨其劝创，固朕之所孜孜而不敢怠也。廉按之臣，其体朕意，于夫治人之官，审加察焉。使纯明修洁、慈祥仁笃之吏，无壅于上闻，而昏庸污慢、苛薄偷伪之人，不能自匿。庶夫事举刑清，和乐交于内外；风移俗易，忠厚格于神明。方虚朕心，以观汝效。赏罚有典，谊无敢私。其尚钦承，朕言不食。

　　【曾肇转官除吏部郎中制〈左选〉】

　　敕具官某：尚书政本，失其分职之日久矣。朕纪官以实，而归其常守。故郎选甚高，铨综之司，典领尤重。尔以学行材列职史筵，宜进文阶，往祗厥叙。朕方审核幽明，而公于黜陟。尚思勉励，以敏事功。可。

　　【刘奉世吏部员外郎制〈右选〉】

　　敕具官某：尚书政本，失其分职之日久矣。朕纪官以实，而归其常守。郎于选部，任属尤重。以尔阅试惟旧，为吏有方，考择于朝，俾参厥叙。朕方审核幽明，而公于黜陟。尚思勉励，以敏事功。可。

　　【黄好谦户部员外郎刘呈户部郎中制〈左曹〉】

　　敕具官某：田畴生齿之籍，赋租课入之法，郎于省闼，典领尤重。邦之隽茂，俾服厥官。尔能敏于事功，朕岂稽于信赏！可。

　　【王陟臣马充户部员外郎制〈右曹〉】

　　敕具官某：耕敛补助之法，沟防通塞之政，郎于省闼，典领尤重。邦之隽茂，俾服厥官。尔能敏于事功，朕岂稽于信赏！可。

　　【刘挚礼部郎中制】

　　敕具官某：《周书》曰：“不惟其官，惟其人。”则古今之正治，官得其人固为急也。仪曹之于郎位，考择甚精。尔以学行器能，策名儒馆，宜升阶等，往祗厥服。朕方明于赏劝，以待群吏之成。尔尚懋于厥修，庶能康朕之事。可。

　　【王子韶礼部员外郎制】

　　敕具官某：《周书》曰：“不惟其官，惟其人。”则古今之正治，官得其人固为急也。仪曹之于郎位，副贰所属，考择甚精。尔以博学多闻，册名儒馆，宜升阶等，往祗厥服。朕方明于赏劝，以待群吏之成。尔尚懋于厥修，庶能康朕之事。可。

　　【潘良器兵部员外郎制】

　　敕具官某：朕高郎吏之选，以进天下之材。七兵之曹，名秩甚宠。稽于有众，属尔之能。其尚懋于厥功，朕方明于赏劝。可。

　　【胡援杜刑部郎中制】

　　敕具官某：为郎居中，时之妙选。邦宪轻重，典领惟艰。朝之隽良，俾佐吾事。夫刑期于无刑，此朕志也。尚思明慎，以称厥官。可。

　　【范子奇工部郎中高遵惠员外郎制】

　　敕具官某：宫室城隍，程匠度材之事，郎于起部，其选甚高。询求在廷，尔材惟允。朕方董百工而康庶务，尔尚勤夙夜而能厥官。可。

　　【王祖道司封员外郎制】

　　敕具官某：封爵之恩，施于内外。所以亲亲尊贤，国之典也。总领之任，郎选甚高。明扬尔能，俾践厥位。朕方正名以稽群吏之治，而议其劝惩。尔尚起哉，以敏来效。可。

　　【穆司封郎中制】

　　敕具官某：论功烈，定勋级，所以宠士大夫，而励其志也。主以郎吏，礼秩甚殊。佥曰汝能，宜正厥序。夫正名者，固将考其实也。尚有信赏，待汝计功。可。

　　【蔡京范考功员外郎制】

　　敕具官某：计群吏之课，而议其诛赏，郎于天台，任属尤重。维时髦士，宜服宠名。使殿最允，而功用兴。待汝能称其职，可不勉哉。可。

　　【陈向度支员外郎制】

　　敕具官某：财用多寡之数，物产丰约之宜，司度之曹，典贰为重。尔惟干敏，宜服厥官。夫能下宽齐民，而上足经费，朕方励精庶政之日，尔尚悉其猷为。可。

　　【晁端彦金部员外郎制】

　　敕具官某：财用金宝有出纳之政，权衡度量有制作之法。司珍之任，实典治焉。佥曰尔材，宜在兹位。国有陟明之典，待尔善于其官。可。

　　【韩正彦仓部郎中制】

　　敕具官某：仓庾赋入之政，禄廪周助之法，台郎典领，列于右曹。为官择人，尔往惟允。夫能善于其职，固将图尔之劳。可。

　　【赵令铄祠部郎中制】

　　敕具官某：礼莫大于祭。盖事神者，人道之极也。祠曹所领，体莫重焉。尔惟精明，宜服厥位。其思任职，以称予奉天地宗庙兢兢之意焉。可。

　　【徐禧御史中丞制】

　　敕：朕正名以定群臣之位，辨位以责庶务之实。矧风宪之官，纪纲所属，曷可以不明其任哉？具官某，强敏仁笃，学通古今。擢典训辞，遂持邦法。宜专分职，以应新书。是用掇自右垣，仍其阶品。俾尔纳忠宣力，得壹意于中司，以董齐百工，而肃正内外。庶余之作则更制，罔或不虔。在尔懋哉，知其所守。可。

　　【何洵直文及甫太常博士制】

　　敕具官某：奉常礼乐所出，博士议论之官。尔以艺文，列于册府。宜升阶品，往祗厥叙。夫能据经之说，适今之宜，不为曲学之阿，尔尚笃于所守。可。

　　【黄太常博士制】

　　敕具官某：奉常礼乐所出，博士议论之官，尔以能闻，朕用分命。夫能据经之说，适今之宜，不为曲学之阿，尔尚笃于所守。可。

　　【赵君锡宗正丞制】

　　敕具官某：公室远近之属，谱录考序之政，主以列卿，不用他族，盖自汉始，迄今循行。丞于厥官，参赞为重。尔辞学之敏，列职书林。宜进文阶，往祗厥服。夫睦九族，以刑万邦，此朕志也。尔尚懋于厥守，庶以承朕之仁。可。

　　【刘蒙御史台主簿王子琦太常寺主簿制】

　　敕具官某：吏之有属，所以相成。勾稽簿领之书，交修官守之事，往从宪府，尚懋尔劳。可。

　　【徐铎张崇翟思邵刚太学博士制】

　　敕具官某：博士列于成均，以讲教为任。尔以经明选用，往服厥官。盖尊其所闻，以诱率学者，汝之职也，其尚起哉。可。

　　【林希著作佐郎制】

　　敕具官某：麟台著作之贰，郎以词学为之。尔敏茂精明，久游书观。宜迁阶品，往服厥叙。属尔以文章之选，其体予奖遇之恩。可。

　　【邢恕校书郎制】

　　敕具官某：典校秘藏之书，旁求儒学之士。尚思奖进之意，无忘砥砺之勤。可。

　　【李常太常少卿制】

　　敕具官某：礼乐精微之致，所以格上下而谐人神。奉常贰卿，典领甚重。尔聪明敏达，久列书林。宜进文阶，往就兹位。其务称于厥职，使节人心而和人声者，庶有得焉，非独在俯仰铿锵而已。兹为朕志，尔尚钦承。可。

　　【钱暄光禄卿制】

　　敕具官某：酒醴膳羞之具，以供宗庙朝廷之用，典领之任，位在列卿。宜得其人，俾服予采。尔明习吏事，劳阅有闻。选于佥言，俾践厥职。尚其祗饬，无旷尔司。可。

　　【杨汲大理卿王衮韩晋卿少卿制】

　　敕具官某：参理折狱之事，主以列卿，其选甚重。尔练习吏治，阅试惟旧。廷尉之选，

　　是用属汝。尚思明允，以称朕恩。可。

　　【陈睦鸿胪卿制】

　　敕具官某：传声赞道之官，所以宾接四方之使客。位在九列，礼秩甚隆。正名之初，考择惟慎。尔以辞学材列职史筵。宜进文阶，往承厥叙。尚其祗饬，以服朕恩。可。

　　【廉正臣董诜司农少卿制】

　　敕具官某：田亩稼穑之政，仓庾委积之事，典领之任，秩亚列卿。官仪之新，考择惟慎。尔明习吏治，劳阅有闻。往贰大农，是惟高选。尚其祗饬，无旷厥司。可。

　　【贾青太府少卿制】

　　敕具官某：九赋颁受之政，百货贸迁之法，典领之任，位次列卿。肇正官仪，考择惟慎。尔明习吏事，阅试惟旧。往共厥服，汝惟史谐。其体朕恩，尚思祗饬。可。

　　【李立之范子渊都水使者制】

