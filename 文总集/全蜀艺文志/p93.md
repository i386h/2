<!-- { "loadSidebar": true } -->
　　鱼复阵碛剏自武侯江流莫移若有神护虽经毁改几失其真稽之图经访诸故老而遗迹隠然尚可见也顾将湮没余心是悼亟令军士百余裒石増垒悉还其旧方圆曲直纵横广狭之不敢少加损焉尚虑他时或复罹前厄刋图于石用示后人界垣之内缩而计之以丈为分其外则图山川城郭之势而不计以度且命作侯祠于城上以俯临之夔人嵗以人日倾城徙市纵游八阵之间谓之踏碛是役告成适当是日賔僚咸集酹酒陈词以落之昔侯尝擒孟获获观营阵心不服曰若止如是固易胜耳逮至七纵七擒然后以为天威及司马仲逹观其军垒则叹服曰天下竒才也桓温过此虽能知其为常山之势盖未究其妙然能知与否在孔明初何损益余非能知之者姑修故垒以俟来哲云绍兴戊辰正月丙寅潮阳刘昉书
　　朐防记　　　　　　　　　　　李焘
　　汉志巴郡有胊防县顔师古注朐音劬杜君卿通典乃作朐防音蠢防如尹切与师古特异按许叔重説文朐脯挺也其俱切无他义防虫名汉中有防县地多此虫因以为名如顺切防大尹切读如闰蠢君卿葢从叔重而小不同然叔重谓朐防属汉中误矣类篇承叔重之误既以朐防属汉中别于防字下注朐防县属巴郡则又承师古之误遍检地志汉中实无朐防固当以君卿为正然朐当作不当作朐则君卿犹未及辨考职方者宜辨之闰月一日泊舟云安之西三十里万户驿下横石滩上土人云今驿之左右防故地也乾道九年眉山李焘记
　　金鱼堡记【出皇华州古碑】　　　　　　失名
　　子不语怪力乱神而鳯鸟河图之叹犹不能免春秋纪异不书祥而西狩获麟之笔或未之忘何则天之降祥圣人盖不忍没其实且嗜欲将至有开必先瑞不虚生因人而致昔贤盖有获鳣鱼而陞显官覩白鹿而陟华途印晤左顾之祥石鹊启侯封之瑞天机感召不可诬也方云中常侯之守皇华也下车未几时和嵗稔簿书狱讼之暇省视城壁度量地势凡当出战入守之地必欲事事周宻一无废弛昔之欠缺者补而足之始之卑隘者累而大之身先士卒靡惮劳疲躬厉工役不辞寒暑夙兴夜寐略无暇时刘越石之枕戈陶士行之运甓曽不是过又病东门以西雉堞不耸女墙之内地歩稍蹙万一敌攻吾瑕惧莫能敌议欲改图为万全计适筑填西定逺两堡未遑也越明年仍嵗丰穰侯乃经营朝天门之上建一大堡使外势斗絶足以壮窥阚之谟内势砥平足以严矢石之备规模甫定堡未得名防夏季朔日治石之工忽来告曰属有破石雾气冲天隠出双鱼黄色光润长不盈尺而鳞鬛悉具合郡趋观莫不惊诧若吏若民作为歌诗以赞盛美咸谓金鱼呈祥非特显刺史鱼符之兆抑祥开创堡之地天意盖有在也是堡落成请以金鱼命之侯曰不然鱼化为龙乡士轩翥之祥也牧人梦鱼嵗事丰穰之应也于余何有但嵗丰民乐诚为上瑞堡以是名不亦华乎吏民复进曰人材速化皆贤侯教育之勤年谷顺成乃时政和平之验体有闗系谁实尸之况祥瑞之来难虚其应命名之意不但彰贤侯之徳而皇华形势之地亦与有千载无疆之休也何以逊为侯曰诺于是金鱼堡之名始定窃尝思之世之人发一诚心则李广之石可使为虎生一疑心则乐令之弓亦能为蛇此无他诚与不诚之判也今侯孤忠许国善政宜民光辉发越感此嘉瑞其诚开金石信及豚鱼治状班班葢可考矣然侯谦冲退托不有其有此非脗合于范史所谓抑而不当之意乎大郡千里之地而为之长丛州邑之众而为之牧爱养至诚寓于实政此真斯民非常之瑞乎余尝读黄山谷新昌瑞芝亭记有曰使民田畆有禾黍则不必芝草生阶庭伏腊有鸡豚则不必灵鳯在郊薮又曰黠吏不舞文不必虎渡于河里胥不追扰不必蝗不入境山谷非讳言祥瑞也葢谓政平讼理民安其业则祥瑞开端之地于是乎在吁人知金鱼之为瑞而不知实政感通之为瑞知实政感通之为瑞而不知一州之民得太守之为真瑞也可不刻诸坚珉以传不朽使百世之下闻其风者尚有考焉
　　啸台磨崖记　　　　　　　　李焘
　　真如岩穴峭深佳处未易有也半岭有石角立或屋其上慿临极空阔而栋宇廹隘弗称使荣徳令増广之图经谓此孙登啸台登隠河北不闻至蜀然古称啸独登善凡啸者必稽焉虽假托亦宜况登不汚魏晋于道最高稽阮欲为弟子且不可得其神游八极之表复何所不至区区限以方域则陋矣
　　砌街记　　　　　　　　　　　范謩
　　天下郡国惟江浙甓其道虽中原无有也太少二城坤维大都防市区栉比衢隧碁布而地苦沮洳夏秋霖潦人行泥淖中如履胶漆既晴则蹄道辙迹隠然纵横颇为往来之患绍兴十三年鄱阳张公镇蜀始命甓之仅二千余丈后三十四年吴郡范公节制四川为竟其役鸠工命徒分职授任程督有方尺寸有度费出于官而不以及民日廪以食而人竞力作未几告成率一街之首尾立两石以识广狭凡十有四街然后所至侧布如江浙间雨不乘橇骑不旋泞徐行疾驱俱从坦平父老相与谓曰周道如底其尚见于斯乎昔日单襄公聘宋过陈火朝觐矣而道茀不可行于是叹司空视涂之失职而知其不久子产以乗舆济人于溱洧而徒杠舆梁弗修孟子曰恵而不知为政夫善为政者缓急有序大小毕举未有治其急而忽其缓志其大而略其细者而善观人之国亦必以是公之于蜀药伤补败苗耨髪栉无一不用其力至道路之政世所谓缓且细者亦整治如此百世之下四方之人入其境仰公之贤推此以攷其政绩尚可髣髴云淳熈四年四月日记
　　彭州胡氏三遇异人记　　　　　文同
　　熈宁六年春余寓天彭成都承天僧敏行无演在焉为余言北城有胡氏者名钊字倚天国初时号为高赀修积善行尝奉事异僧曰王罗汉者置寺住之后有诏俾倚天赴阙捋授以官倚天不愿仕辞之在京师出入起居与西还之期王日日预言于其家已而究騐尽合无少差者初倚天去彭在道中以至都下人往往见人被破褐状貌恠伟常在倚天左右忽问他有不能【阙】之者以语倚天倚天但笑而不答自知王之于此隂防持之尔术士尝言倚天夀不满四十倚天过华山谒希夷陈先生先生甚喜久留其居为造药一鼎使擕归饵之后教以度世延年之法倚天既归如其诀行且乆其身枵然若将翩翩随风而起云乡人异之一日有晨叩其闗者遣视之不见其人但以杖十七茎倚门而去倚天收之卒不知其所以致之者自后胡氏之门愈盛逮今累世矣倚天至七十八嵗乃卒余因与演诣其家观其所谓杖与药者杖非世间所有之木色绀紫坚润可爱药如弹丸赤黄有光隠杂寳中其重若金玉余叹曰倚天人不能知其所以然者隂行甚宻矣所以三异人者常相与逢迎如此警动之倚天虽已去世亦自与斯人游风尘外尔岂俗士哉其孙靖为进士端厚纯粹为乡里所称余因谓无演曰靖佳士也于以见胡氏子孙承籍其祖之光灵庆嗣绵绵无穷极者已无演曰然是可记也自余来兴元靖遣人千里致书且求记其事余为记之
　　西岷保障图记　　　　　　明周洪谟
　　蜀为坤维大都防三面邻蛮僰蕃羌南则夜郎靡莫西南则卭筰都西北则冉駹冉駹有六夷七氐九羌即威茂二州之地也又其西乃为松潘松潘之西北为吐蕃东南杂氐羌种落既繁险阨弥固羣夷据岩嶂以为卭笼碉善制坚甲劲弩走崖壁捷如猿猱凡蜀民之转输松潘者常掠于道其为蜀患从来旧矣然而松潘之所以深入而垒者盖以据羣夷之奥室而杜其门户故羣夷之不敢觊觎成都者以有松潘也四川都司都指挥使周公贵往嵗奉勅往备其地方蛮酋董布等出没公累能御之而夷党刼夺军饷公又能亲督矢石殱其众公闻于朝遣使赏劳由都指挥同知而进今秩士君子有绘图献之者题曰西岷保障盖以嘉公之功而系之曰西岷以松潘在岷之西也虽然蜀徼之要害者莫若松潘松潘既靖则全蜀靖矣是西岷之所以保障者岂非全蜀之保障也哉继自今尚其益殚乃心益逺乃筹使吾蜀永倚公为长城可也公有勇略善抚士卒自藩宪大夫及闾巷士庶皆称其贤公之先君子有功太宗朝积官如公今职宣徳间公防补成都后卫正统间征麓川孟养有功故擢官都司公不惟克树忠烈又可谓克绍先美矣公以图来属为记故书以归之











　　全蜀艺文志巻四十
　　钦定四库全书
　　全蜀艺文志巻四十一　　明　周复俊　编记壬
　　前益州五长史真记　　　唐李徳裕
　　益州草堂寺【成都记云在府西五里去浣花亭三里】列画前史一十四人【节度职不带尹则带长史非今宾佐也】代称絶迹余尝于数公子孙之家获见图状乃知草堂缋事靡不造真者昔岩野防求徒闻审像稽山髙举惟止镕金孰若记之丹青妙画神照楚国祠庙鲁王宫室洎此邦文翁旧馆皆图歴代卿相灿然可观虽有慕于前良曾莫究于形似岂与夫年代已逺遗像犹存入虚室而烟霞暂披拂浮埃而瑶林斯觌余以精舍甚古庙貌将倾乃选其功徳尤盛者五人模于郡之防事追惟二汉台阁皆有图写黄霸于定国虽宰相名臣不得在画像之列卓子师徳行君子而在功臣之右今之所取意其在斯乎采色既新光灵可想俨若神对吾将与归因叙其事诒诸来哲大和四年记
　　张益州画像记　　　　　　　苏洵
　　至和元年秋蜀人传言有冦至边边军夜呼野无居人妖言流闻京师震惊方命择帅天子曰毋养乱毋助变众言朋兴朕志自定外乱不作变且中起既不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军撤守备使谓郡县冦来在吾无尔劳苦明年正月朔旦蜀人相庆如他日遂以无事又明年正月相告留公像于浄众寺公不能禁眉阳蘓洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱防是惟元年之秋如器之欹未坠于地惟尔张公安坐于其旁顔色不变徐起而正之既正油然而退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威劫齐民吾不忍为也呜呼爱蜀人之深待蜀人之厚自公而前吾未始见也皆再拜稽首曰然蘓洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助蘓洵无以诘遂为之记公南京人为人慷慨有大节以度量容天下天下有大事公可属系之以诗曰
