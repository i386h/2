<!-- { "loadSidebar": true } -->
　　尔雅孔门游夏之俦所记以解释六萟者也记言史佚教其子以尔雅尔雅者小学也又言孔子教鲁哀公学尔雅尔雅之出逺矣学者皆云周公所记也张仲孝友之类后人所増耳【○此王弇州尺牍所载案西京杂记郭威字文伟茂陵人也好读书以谓尔雅周公所制而有张仲孝友张仲宣王时人非周公之制明矣余尝以问扬子云子云曰孔门游夏之俦所记以解释六艺者也家君以为外戚传称史佚教其子以尔雅尔雅小学也又记言孔子教鲁哀公学尔雅尔雅之出逺矣旧传学者皆云周公所记也张仲孝友之类后人所足耳亦雄答刘歆之语实非本书】解嘲【哀帝时丁傅董贤用事诸附离之者或起家至二千石时雄方草太有以自守泊如也或嘲雄以尚白而雄解之号曰解嘲】
　　客嘲扬子曰吾闻上世之士人纲人纪不生则巳生必上尊人君下荣父母析人之珪儋人之爵懐人之符分人之禄纡青拖紫朱丹其毂今吾子幸得遭明盛之世处不讳之朝与羣贤同行歴金门上玉堂有日矣曽不能画一竒出一策上说人主下谈公卿目如燿星舌如电光一从一横论者莫当顾黙而作太五千文枝叶扶疎独説数十余万言深者入黄泉髙者出苍天大者含元气细者入无间然而位不过侍郎擢才给事黄门意者得无尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周纲解结羣鹿争逸离为十二合为六七四分五剖并为战国士无常君国无定臣得士者富失士者贫矫翼厉翮恣意所存故士或自盛以橐或凿坏以遁是故邹衍以颉颃而取世资孟轲虽连蹇犹为万乘师今大汉左东海右渠搜前番禺后陶涂东南一尉西北一徽以纠墨制以锧鈇散以礼乐风以诗书旷以嵗月结以倚庐是以天下之士雷动云合鱼鳞杂袭咸营于八区家家自以为稷契人人自以为臯陶戴縰垂缨而谈者皆拟于阿衡五尺童子羞比晏婴与夷吾当涂者升青云失路者委沟渠旦握权则为卿相夕失埶则为匹夫譬若江湖之崖渤澥之岛乘鴈集不为之多双鳬飞不为之少昔三仁去而殷墟二老归而周炽子胥死而呉亡种蠡存而越霸五羖入而秦喜乐毅出而燕惧范雎以折折而危穰侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦无所患故世乱则圣哲驰骛而不足世治则庸夫髙枕而有余夫上世之士或解缚而相或释褐而傅或倚夷门而笑或横江潭而渔或七十说而不遇或立谈而封侯或枉千乘于陋巷或拥彗而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者巻舌而固声欲步者倚足而投迹向使上世之士处虖今世防非甲科行非孝亷举非方正独可抗疏时道是非髙得待诏下触闻罢又安得青紫且吾闻之炎炎者灭隆隆者絶观雷观火为盈为实天收其声地藏其热髙明之家鬼瞰其室攫拏者亡黙黙者存位极者宗危自守者身全是故知知黙守道之极爰清爰静游神之庭惟寂惟漠守徳之宅世异事变人道不殊彼我异时未知何如今子乃以鸱枭而笑凤皇执蝘蜓而嘲龙不亦病乎子之笑我之尚白吾亦笑子之病甚不遭俞跗与扁鹊也悲夫客曰然则靡无所成名乎范蔡以下何必哉扬子曰范雎魏之亡命也折胁拉髂免于徽索翕肩蹈背扶服入槖激卬万乘之主介泾阳抵穰侯而代之当也蔡泽山东之匹夫也顩頥折頞涕唾流沬西揖彊秦之相搤其咽而亢其气捬其背而夺其位时也天下巳定金革巳平都于洛阳娄敬委辂脱挽掉三寸之舌建不拔之策举中国徙之长安适也五帝垂典三王传礼百世不易叔孙通起于桴鼓之间解甲投戈遂作君臣之仪得也甫刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣建娄敬之策于成周之世则乖矣有谈范蔡之说于金张许史之间则狂矣夫萧规曹随留侯画策陈平出竒功若泰山响若坻隤虽其人之赡智哉亦防其时之可为也故为可为于可为之时则从为不可为于不可为之时则凶若夫蔺生收功于章台四皓采荣于南山公孙创业于金马骠骑发迹于祁连司马长卿窃赀于卓氏东方朔割炙于细君仆诚不能与此数子并故黙然独守吾太【文选○嘲汉书作謿吾子无吾字顾黙无黙字数十无数字细作纎间作伦网作罔颃作亢锧作质无是以字臯陶作咎繇崖作雀岛作鸟墟作虚以噤吟作虽噤吟立谈作立倓间拥彗作拥帚彗巻作宛步作行倚作拟髙作宗遇作遭俞作臾顩作顉唾作涶亢作炕桴作枹乖作缪坻作阺蔺生作蔺先生赀作訾炙作名数子作数公者】解难【雄以为经莫大于昜故作太经客有难太深众人之不好也雄解之号曰解难】
　　其辞曰客难扬子曰凡著书者为众人之所好也美味期乎合口工声调于比耳今吾子乃抗辞幽説闳意眇指独驰骋于有亡之际而陶冶大鑪旁薄羣生歴览者兹年矣而殊不寤亶费精神于此而烦学者于彼譬画者画于无形者放于无声殆不可乎扬子曰俞若夫闳言崇议幽微之涂葢难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉埶不得巳也独不见翠虬绛螭之将登虖天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合燿八纮泰山之髙不嶕峣则不能浡滃云而散敲烝是以宓牺氏之作易也緜络天地经以八卦文王附六爻孔子错其象而彖其辞然后发天地之臧定万物之基典谟之篇雅颂之声不温纯深润则不足以扬鸿烈而章缉熙葢胥靡为宰寂寞为尸大味必淡大音必希大语叫叫大道低回是以声之眇者不可同于众人之耳形之美者不可混于世俗之目辞之衍者不可齐于庸人之听今夫者髙张急徽追趋逐耆则坐者不期而附矣试为之施咸池揄六茎发箫韶咏九成则莫有和也是故钟期死伯牙絶弦破琴而不肯与众鼓人亡则匠石辍斤而不敢妄斲师旷之调钟竢知音者之在后也孔子作春秋几君子之前赌也老有遗言贵知我者希此非其操与
　　赵充国颂【成帝时西羌有警上思将帅之臣追美国乃召黄门郎杨雄即充国图画而颂之】
　　明灵惟宣戎有先零先零猖狂侵汉西疆汉命虎臣惟后将军整我六师是讨是震既临其域喻以威徳有守矜功谓之弗克请奋其旅于罕之羌天子命我从之鲜阳营平守节娄奏封章料敌制胜威谋靡亢遂克西戎还师于京鬼方賔服罔有不庭昔周之宣有方有虎诗人歌功乃列于雅在汉中兴充国作武赳赳桓桓亦绍厥后
　　冀州牧箴【崔瑗序箴曰昔扬子云读春秋传虞人箴而喜之于是作为九州及二十五官箴规匡救言君徳之所宜斯乃体国之宗也○挚虞文章流别论云扬雄依虞箴作十二州十二官箴而传于世不具九官崔氏异世弥缝其阙胡公又以次其首目而为之解署曰百官箴】
　　洋洋冀州鸿原大陆岳阳是都岛夷皮服潺湲河流夹以碣石三后攸降列为侯伯降周之来赵魏是宅冀土糜沸炫沄如汤更盛更衰载从载横陪臣擅命天王是替赵魏相反秦拾其弊北筑长城恢夏之场汉兴定制改封藩王仰览前世厥力孔多初安如山后崩如崖故治不忘乱安不遗危周室自怙云焉有予隳六国奋矫果絶其维牧臣司冀敢告在阶
　　兖州牧箴
　　悠悠济河兖州之防九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖巳伊忠爰正厥事遂绪髙宗厥后陵迟颠覆汤绪西伯戡黎祖伊奔走致天威命不恐不震妇言是用牝鸡是晨三仁既知武果戎殷牧野之禽岂复能耽甲子之朝岂能复笑有国虽乆必畏天咎有民虽长必惧人殃箕子歔欷厥居为墟牧臣司兖敢告执书
　　青州牧箴
　　茫茫青州海岱是极盐铁之地鈆松怪石羣水攸归莱夷作牧贡篚以时莫怠莫违昔在文武封吕于齐厥土涂泥在丘之营五侯九伯是讨是征马殆其衔御失其度周室荒乱小白以霸诸侯佥服复尊京师小白既没周卒凌迟嗟兹天王附命下土失其法度丧其文武牧臣司青敢告执矩
　　徐州牧箴
　　海岱伊淮东海是渚徐州之土邑子蕃宇大野既潴有羽有蒙孤桐蠙珠泗沂攸同实列蕃蔽侯卫东方民好农蚕大野以康帝癸及辛不祗不恪沈湎于酒而忘其东作天命汤武勦絶其绪祚降周任姜镇于琅琊姜姓絶苖田氏攸都事由细微不虑不图祸如丘山本在萌芽牧臣司徐敢告仆夫
　　扬州牧箴
　　矫矫扬州江汉之浒彭蠡既潴阳鸟攸处橘柚羽贝瑶琨篠簜闽越北垠沅湘攸往犷矣淮夷蠢蠢荆蛮翩翩昭王南征不旋人咸踬于垤莫踬于山咸跌于汚莫跌于川明哲不云我昭童蒙不云我昏汤武圣而师伊吕桀纣悖而诛逢干葢迩不可不察逺不可不亲靡有孝而逆父罔有义而忘君太伯逊位基呉绍类夫差一误太伯无祚周室不匡勾践入霸当周之隆越裳重译春秋之未侯甸叛逆元首不可不思股肱不可不孶尧崇屡省舜盛钦谋牧臣司扬敢告执筹【犷一作犷犷崇一作勤】
　　荆州牧箴
　　杳杳巫山在荆之阳江汉朝宗其流汤汤夏君遭鸿荆衡是调云梦涂泥包匦菁茅金玉砥砺象齿元贡篚百物世世以饶战战栗栗至桀荒溢曰我在帝位若天有日不顺庶国孰敢予夺亦有成汤果秉其钺放之南巢号之以桀南巢茫茫包楚与荆风栗以悍气鋭以刚有道后服无道先强世虽安平无敢逸豫牧臣司荆敢告执御【杳杳一作幽幽君作后顺作填包作多】
　　豫州牧箴
　　郁郁荆河伊雒是经荥播枲漆惟用攸成田田相拏庐庐相距夏殷不都成周攸处豫野所居爰在鹑墟四隩咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昏成康孔寜至幽作倾故有天下者毋曰我大莫或余败母曰我强靡克余亡夏宅九州至于季世放于南巢成康太平降及周微带蔽屏营屏营不起施于孙子王赧为极实絶周祀牧臣司豫敢告柱史【播一作波用作周捐作稍】
　　益州牧箴【一作梁州武帝改梁为益】
　　岩岩岷山古曰梁州华阳西极黒水南流茫茫洪波鲧堙降陆于时八都厥民不隩禹导江沱岷嶓启干逺近底贡磬错砮丹丝麻条畅有稉有稻自京徂畛民攸温饱帝有桀纣湎沈颇僻遏絶苖民灭夏殷绩爰周受命复古之常幽厉夷业破絶为荒秦作无道三方溃叛义兵征暴遂国于汉拓开疆宇恢梁之野列为十二光羡虞夏牧臣司梁是职是图经营盛衰敢告士夫
　　雍州牧箴
　　黒水西河横截昆仑邪指阊阖画为雍垠上侵积石下碍龙门自彼氐羌莫敢不来庭莫敢不来匡每在季主常失厥绪侯纪不贡荒侵其防陵迟衰微秦据以戾兴兵山东六国颠沛上帝不寜命汉作京陇山以徂列为西荒南排劲越北启彊胡并连属国一防攸都葢安不忘危盛不讳衰牧臣司雍敢告赘衣
　　幽州牧箴
　　荡荡平川惟冀之别北阨幽都戎夏交偪伊昔唐虞实为平陆周末荐臻追于獯鬻晋溺其陪周使不阻六国擅权燕赵本都东限濊貊羡及东胡彊秦比排蒙公城壃大汉初定介狄之荒元戎屡征如风之腾义兵涉漠偃我边萌既定且康复古虞唐盛不可不图衰不可或忘隄溃蚁穴器漏箴芒牧臣司幽敢告侍傍
　　并州牧箴
