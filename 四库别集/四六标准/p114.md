<!-- { "loadSidebar": true } -->
　　皇揆余度已勤溢美之言【见前】子与人歌更作新凉之贺【宋杨湜古今词话苏子瞻守钱塘有官妓秀兰善应对湖中有宴羣妓毕至唯秀兰不来子瞻问其故则以髪结沐浴告坐中倅车属意于兰见其晚来恚恨不已子瞻作贺新凉以解之取其沐浴新凉也后误为贺新郎苕溪渔隐云野哉杨湜之言真可入笑林东坡此词冠絶古今托意高逺宁为一伎而发贺新郎乃古曲名今乃云云误矣】輙骈四六仰谢再三恭惟某官学广闻多【韩文学广而闻多不求闻于人也】笔精墨妙【江淹别赋渊云之墨妙严乐之笔精】歌钟二肆和谐魏绛之声【左传郑人赂晋侯以歌钟二肆及其镈磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和请与子乐之魏绛于是始有金石之乐注肆列也县钟十六为一肆二肆三十二钟】騋牝三千教习开元之舞【诗秉心塞渊騋牝三千注马七尺以上曰騋明皇杂录宗尝令教舞马四百疋分为左右目为某家骄某家宠时塞外亦以善马来贡者上俾教习无不曲尽其妙因命衣以文绣络以金铃饰其鬛间杂以珠玉其曲谓之倾杯乐若歌其曲奋首鼔尾纵横应节又施三层板牀马乘而上旋转如飞或命壮士举一榻马舞于榻上乐工数十人立于前后左右皆衣淡黄衫文玉带必求少年而姿貌美秀者每千秋节常命舞于勤政楼下】寛朢秋先零之念【见本巻谢魏侍郎条】赐阳春寡和之章某重拜珍投【左传臣获五善敢不重拜】宛成珠贯【礼记歌者倨中矩句中规累累乎如贯珠故歌之为言也长言之也】赠以绿绮愧莫报于双南【张衡四愁诗美人赠我绿绮琴何以报之双南金】写之乌丝惟谨藏于十袭【乌丝纸名国史补朱亳间纸有织成界道谓之乌丝栏霍小玉取珠珞缝绣囊出越姬乌丝栏素段三尺以授李生生多才思援笔成章东坡与钱志仲尺牍云乌丝当用写道经一篇恶诗不足录也又与刘器之云志仲本以乌丝栏求某录杂诗耳某自出意欲与写广成子山谷诗正围红袖写乌丝又下笔却到乌丝栏汪彦章诗玉为蟾蜍氷作滴乌丝栏开寳鸦黒余见前】
　　谢吕提刑惠夀诗
　　泥涂绛老正自疑甲子之年【见前】霄汉绣衣犹记揆庚寅之度【杜诗绣衣春当霄汉立离骚摄提贞于孟陬兮惟庚寅吾以降】鼎来好语【李贺诗沙路归来闻好语东坡诗辇路归来闻好语又山寺归来闻好语又好语夜喧街】贲饰孤生【周荣传荣江淮孤生张霸传起自孤生致位郡守岑文本传自以兴孤生栁诗孤生易为感失路少所宜鼎贲卦名】恭惟某官高谊薄云【扬雄传高义薄云天杜诗故人有孙宰高谊薄层云】长毫裁雾【杜诗裁缝云雾成御衣】旧游楚地未寒车马笠之盟【左传吴使太宰嚭请寻盟子贡曰盟所以周信也若犹可改日盟何益今吾子曰必寻盟若可寻也亦可寒也段公路北户录越人每相交作坛祭以白犬丹鸡盟曰卿若乘车我戴笠后日相逢下车揖我若歩行君乘马后日相逢马当下】今戴苏天尚念斗牛箕之宿【三星行我生之辰月宿南斗牛奋其角箕张其口详见前】双节帡风而幪雨【唐百官志节度使辞日赐双旌双节法言震风凌雨然后知夏屋之为帲幪也】两章对月以偕星【杜诗两章对秋月一字偕蕐星】某逺守石【海录碎事荣州荣黎山有石洞洞中有石状如形十道图云即古石州也李尝知荣州】深慙玉燕【天寳遗事张説母梦玉燕自东南飞来投入怀中而有孕生説果为宰相其至贵之祥也】报德罔极劬劳但感于蓼莪【见前】有功见之劳来请歌于枤杜【诗序枤杜劳还役也余见前】
　　谢提刑
　　萧艾贱生【萧先雕切説文萧艾蒿也尔雅注今藾蒿也离骚户服艾以盈腰兮谓幽兰其不可佩又何昔日之芳草兮今直为此萧艾也淮南子巫山之上顺风纵火膏夏紫芝与萧艾俱死注萧艾贱草谕不肖张衡传珍萧艾于重笥兮谓兰蕙之不香宋罗愿尔雅翼云萧艾皆香草古者天子挚鬯诸侯蕙大夫兰士萧庶人艾至离骚则薄之萧艾虽非恶物要之庶人所服比之兰蕙芳草君子所服则有间矣】桑蓬初度但切劬劳之感敢当颂祷之勤恭惟某官盛德嘘枯高文发藻【并见前】既旌厚意又蒇多仪【蒇音阐备也】区区之私【楚元王传岂为区区之礼哉师古曰区区谓小也详别见】拳拳戢佩【戢藏也】
　　谢吕运使贺生日
　　霄汉绣衣迁转木牛之运【见前】琼瑶锦段宠光刍狗之陈【张衡四愁诗美人贻我金错刀何以报之英琼瑶又美人贻我锦绣段何以报之青玉案庄子刍狗未陈也盛以箧衍巾以文绣尸祝斋戒以将之及其已陈也行者践其首脊苏者取而防之而已】揆初度以何荣【见前】受徽言而增愧【尚书予旦已受人之徽言】恭惟某官修名揭日【离骚老冉冉其将至兮恐修名之不立】高谊薄云笃车马笠之盟不挟贵不挟长【见前】问斗牛箕之宿无以名无以怀七言撮白玉之丹【韩诗壮非少者哦七言六字常语一字难我以指撮白玉丹行且咀噍行诘盘】一字重黄金之价【谷梁传序一字之襃宠逾华衮之赠杜诗一字偕华星季布传得黄金百不如得季布诺】某身方受察【韩文受容受察不复致谢乐毅传以身得察于燕】心已怀归【诗岂不怀归王事靡盬】使臣必谘于周惠而好我人情莫不欲夀更以赠君【并见前】
　　谢生日投诗【代何月湖】
　　彼其之子鹈积愧于在梁【鹈音啼鹈鹕水鸟尔雅鹈鴮鸅一名涸泽诗彼候人兮何戈与祋彼其之子三百赤芾维鹈在梁不濡其翼彼其之子不称其服注鹈在梁当濡其翼而不濡者非其常也不称者言德薄而服尊】我生之辰牛莫神于奋角【韩诗我生之辰月宿南斗牛奋其角箕张其口又嗟汝牛与斗汝独不能神】兹勤善颂徒发愧情恭惟某官藻掞天庭【李诗秀句满江国高文掞天庭】句穿月脇【皇甫湜顾况集序逸歌长句骏发踔厉往往穿天心出月脇意外惊人语非寻常所能及也】怜绛人之甲子混在泥涂【见前】记孟陬之庚寅眷焉迟暮【离骚摄提贞于孟陬兮惟庚寅吾以降又信草木之凋落兮恐美人之迟暮】特华其老【东坡集庆元宣义王丈人有书求红带既以遗之且作诗为戏黄鲁直学士秦少游贤良各赋一首为老人光华又答于连州啓过情之誉知无其实而愧于中起废之文欲借此言以华其老】相赠以言【见前】某取数既多【礼记取数多者仁也】余年无几【晋书张忠传苻坚遣使征之沐浴而起谓弟子曰吾余年无防不可以逆时主之意又刘敏元字道光永嘉之乱同郡管平以年老从敏元西奔为贼所刼敏元谓盗曰此公余年无几愿以身代东坡诗余年知防何佳月岂屡逢又六祖塔功德防念余年之无几赐以安闲怜防穉之无辜除其疾恙】欲报罔极之德已废蓼莪【晋书孝友传王裒字伟元痛父非命未尝北靣而坐示不臣朝廷也隐居教授三征七聘皆不就读诗至哀哀父母生我劬劳未尝不三复流涕门人受业者并废蓼莪之篇齐顾欢字景怡早孤读诗至哀哀父母辄执书恸哭由是受业者废蓼莪篇不讲】敢当不类之歌请辞假乐【左传晋侯降辞登成拜公赋嘉乐降辞降阶辞让也嘉音假嘉乐诗大雅篇名取其显显令德宜民宜人受禄于天以祝晋侯也余见前】
　　代谢生日投诗
　　皇览揆余初度漫扈江蓠【楚辞扈江蓠与薜荔兮纫秋兰以为佩扈后五切披也王注楚人名披为扈尔雅翼云愽物志谓芎防苗曰江蓠根曰芜本草亦曰芎防有二种一种似芹一种似蛇床然则小叶似蛇牀者芜大叶似芹者名江蓠尔余见前】子欲养亲不存但悲风木【韩诗外传孔子行闻哭声甚悲至则皋鱼也曰子非有丧何哭之悲也皋鱼曰树欲静而风不止子欲养而亲不待也往而不可得见者亲也吾请从此辞矣立槁而死孔子曰弟子戒之足以识矣】兹勤妙语徒发愧情恭惟某官脱时世妆【唐赵璘因话录崔吏部枢夫人西平王女也妇德克备治家整肃贵贱皆不许时世妆梳勲臣之家特数西平礼法白氏讽谏时世妆儆戒也时世妆时世妆出自城中传四方时世流行无逺近顋不施朱靣无粉乌膏注唇唇似泥防眉尽作八字纸妍蚩黑白失本态妆成尽似含悲啼圆鬟无鬓堆髻様斜红不晕赭靣状昔闻披髪伊川中辛有见之知有戎元和妆梳君记取髻堆靣赭非华风又上阳白髪人愍怨旷也上阳人红顔闇老白髪新小头鞋履窄衣裳青黛点眉眉细长外人不见见应笑天寳末年时世妆东坡诗扬州近日红千叶自是风流时世妆】续古乐府【稗史类编古人初不定声律因所感发为歌而声律从之唐虞三代以来是也余波至西汉末始絶西汉时今之所谓古乐府者渐兴晋魏为盛隋氏取汉以来乐器歌章古调并入隋乐余波至李唐始絶中叶虽有古乐府而播在声律则尠矣白乐天读张籍古乐府诗张君何为者业文三十春尤工乐府诗举代少其伦为诗意何如六义互铺陈风雅比兴外未尝着空文上下禆教化舒之济万民下可理性情巻之善一身时无采诗官委弃如泥尘】温柔厚重有二雅之正言【礼记温柔敦厚诗教也诗序雅者正也言王政所由兴废也政有大小故有小雅焉有大雅焉】婉丽清新无六朝之俳体【俳音排説文戏也汉书谈笑类俳倡注俳杂戏也】惠而好我何以报公某愧乏辰猷【诗逺猷辰告】空逾亥首【左传史赵曰亥有二首六身下二如身是其日数也士文伯曰然则二万六千六百有二句也按二亥字二画在上三人在下故以二为首以六为身下犹置也如往也除下亥上二画往置身傍二画为二万三六为六千六百六旬此是老人所生至今日之数也因亥画似筭法故假之以为言而下如二字亦用筭法之义葢一甲子为六十日总之合有二万六千六百日其末之甲子止得三分之一故少四十日余见前】听阳春之寡和为调弥高【见前】享肆夏之升歌请拜其细【左传穆伯如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敕邑先君之礼借之以乐以辱吾子吾子舍其大而重拜其细敢问何礼也】
　　普谢见任官惠生日诗词
　　伏以小人不知纪年恍近平头之六十【左传绛县人曰臣小人也不知纪年余见前】君子为善颂祷仰勤厚意之再三【见前】受言藏之【诗彤弓弨兮受言藏之】有感多矣恭惟某官英词潄润【陆机文赋倾羣言之沥液潄六艺之芳润】盛德嘘枯爱之欲其生忘泥涂之为辱贤者告以善任牛斗之不神【并见前】所慙雌甲之辰【卢氏杂説裴晋公在相位日有人寄槐瘿一枚欲削其枕时郎中庾威世称博物召请别之庾捧良乆白曰此槐瘿是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰今按雌甲固出裴公戏语然年月支干实有雌雄之説虞喜天文论汉太初厯十一月甲子夜半冬至云嵗雄在阏逢雌在摄提格月雄左毕雌在觜日雄在子又云甲嵗雄也毕月雄也陬月雌也郎顗传有易雌雄秘厯采玉赋有雄风沈约赋有雌霓师旷占有雄雷雌雷可类推矣】难拟长庚之梦某未能返璧又乏报琼【并见前】三叹而音有遗良服朱弦之防越【礼记清庙之瑟朱弦而防越壹倡而三叹有遗音者矣】千嵗而眉无害还期黄发之夀胥【诗俾尔昌而炽俾尔夀而富黄发台背夀胥与试俾尔昌而大俾尔耆而艾万有千嵗眉夀无有害】
　　谢学职十四人投诗贺生日
