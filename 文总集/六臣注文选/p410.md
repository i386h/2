<!-- { "loadSidebar": true } -->
　　惟永初三年十一月十一日宋故寜逺司马濮阳太守彭城阳君卒呜呼哀哉【善曰沈约宋书曰髙祖即位改元曰永初郡国记有东郡濮阳郡】瓉少禀志节资性忠果奉上以诚率下有方朝嘉其能故授以邉事永初之末佐守滑台【善曰东郡图经曰滑台城即郑之廪延　铣曰果烈也邉事军旅之事滑台城名也】值国祸荐臻王略中否獯虏间衅劘【五臣作摩】剥司兖【善曰潘岳杨肇诔曰将宏王略沈约宋书曰司州汉之司校尉也武帝北平关洛置司州居虎牢又曰兖州后汉居山阳武帝平河南居滑台劘与摩音义同　向曰荐重也臻至也否隔也獯虏即索虏嗣也间伺衅隙也摩剥伤害也司兖二州名也】幽并弩屯逼【五臣本作偪】巩洛列营縁戍相望屠溃【善曰物理论曰幽州之骑冀州之弓劲捍之士关中诗曰列营棊跱屠谓诛杀其人也汉书曰攻颍川屠之左氏传曰凡民逃其上曰溃　济曰弩射也言索虏骑射聚偪巩洛地名言虽列营縁守贼盛不免屠溃也屠杀溃乱也】瓉奋其猛锐志不违难立乎将卒【五臣本作率】之间以缉华裔之众【善曰缉防聚也左氏传孔子曰裔不谋夏夷不乱华　良曰锐利违避也将率谓诸军率也缉穆也华谓中国也裔谓邉逺也】罢【五臣本作疲】困相保坚守四旬上下力屈受陷勍冦【善曰史记李左军谓韩信曰情见力屈欲战不防左氏传公子鱼曰勍敌之人隘而不成列杜预曰勍强也　翰曰疲极勍强也旬十日也言力屈乃陷没强冦也】士师奔扰弃军争免而瓉誓命沈城佻【达雕】身飞镞兵尽器竭毙于旗下【善曰毛诗曰佻佻公子毛苌传曰独行貌也铣曰师众奔乱弃军争免其死　向曰誓约言也佻轻也言瓉自约命沈城下轻出射贼兵器俱尽死于旗下器兵器也竭尽也毙死也】非夫贞壮之气勇烈之志岂能临敌引义以死徇节者哉【善曰非有先生论曰引义以正身　良曰以身从物曰徇也】景平之元朝廷闻而伤之【济曰景平少帝年号】有诏曰故寜逺司马濮阳太守阳瓉滑台之逼【五臣本作偪】厉城固守投命徇节在危无挠古之烈士无以加之【善曰左氏传曰师徒挠败杜预曰挠败也　翰曰挠曲也言虽临危不曲节以求全也加过也】可赠给事中振防遗孤【五臣本作孤遗】以慰存亡追宠既彰人知慕节河汴之门有义风矣【善曰郑礼记注曰振収也　铣曰振防收也孤谓瓉子也义风节义之风也】逮元嘉廓祚圣神纪物光昭茂绪旌録旧勲苟有槩于贞孝者实事感于仁明【善曰东观汉记曰章帝壮而仁明　向曰逮及也元嘉文帝年号廓开祚福纪理茂美绪业也言文帝以圣徳理物明其美业而旌録旧功槩节槩也言有节槩贞孝者皆动天子仁明之心】末臣固侧闻至训敢询诸前典而为之诔其辞曰【济曰末臣延年自谓也我开固随训教也至教谓制諡也询谘谋也谓谘谋前典纪行之法也】
　　贞不常祐义有必甄处父勤君怨在登贤【善曰郑尚书纬注曰甄表也谷梁传曰晋将与狄战使狐夜姑为中军将赵盾佐之阳处父曰不可古者君之使臣也使仁者佐贤者不使贤者佐仁者今盾贤夜姑仁其不可襄公曰诺公谓夜姑曰吾使汝佐盾矣处父主境上之事夜姑使人杀之　良曰祜福甄明也阳处父以赵盾之贤请于晋君使代狐射姑将中军曰使能国之利后贾季使续鞠居杀处父此则贞正之道亦不常为福也】苫夷致果题子行间【善曰左氏传曰苫越生子将待事而名之阳州之役获焉名之曰阳州杜预曰苫越苫夷也説文曰题名也汉书卫青曰非臣待罪行间之意　翰曰苫夷鲁季氏臣名致果为毅也行间谓行阵之间也】忠壮之烈宜自尔先旧勲虽废【善本作发】邑氏遂传【善曰左氏传吕相絶秦曰我防公未忘君之旧勲又众仲曰胙之以土而命之氏邑亦如之杜预曰取其旧邑之称以为族也公羊传曰其称刘何以邑氏　铣曰忠谓处父也壮谓苫夷也尔瓉也旧勲即上忠壮之功也废阙也邑氏谓先代所封氏也】惟邑及氏自温徂阳狐续既降晋族弗昌【善曰左氏传刘子单子谓晋郤至曰防王劳文公而赐之温狐氏阳氏先处之言狐射姑续鞫居诛处父之后在晋之族不复昌盛也左氏传曰贾季使续鞠居杀阳处父杜预曰狐射姑贾季也　向曰晋封处父于温后改封阳及处父被狐续所杀而在晋阳氏不昌盛也】之子之生立绩宋皇拳猛沈毅温敏肃良【善曰毛诗曰之子于征管子曰子之乡有拳勇秀出者毛苌诗传曰拳力也战国防鞠武曰田光先生者其勇沈也　济曰之子谓瓉也绩功也拳力沈深毅决温和敏达肃敬良善也言其立功于宋皇之世猛而能决和平而能达理至敬而能事上】如彼竹栢负雪懐霜如彼騑驷配服骖衡【善曰孙子曰贞人在冬则松竹在火则玉英言翼賛宋朝如彼騑之为驷乃配服而参衡也服谓中央两马夹辕者在服之左曰骖右曰騑四马曰驷　良曰竹柏喻坚贞也騑驷喻能当国家衡轭之任】邉兵丧律王略未恢【善曰周易曰师出以律失律凶也广雅曰略法也　翰曰律军法也略道也恢大也】函陜堙阻瀍洛蒿莱朔马东骛胡风南埃【善曰毌丘俭在幽州诗曰芒山邈悠悠但见胡地埃　铣曰函函谷关陜虢国也瀍洛二水名堙塞也蒿莱谓乱不通也东骛南埃谓索虏乱中国】路无归轊【卫】野有委骸【善曰汉书王恢曰轊车相望又髙祖令曰士卒从军死者为槥归其县应劭曰槥小棺也服防曰轊与槥古字通司马彪续汉书顺帝诏曰死则委尸原野　翰曰轊小棺也言道路之上无有以轊盛柩而归者田野之内多委弃之骨】帝图斯艰【五臣本作难】简兵授才寔命阳子佐师危台【济曰图谋也危台谓滑台也】憬彼危台在滑之坰周卫是交郑翟是争【善曰交党与也毛诗曰憬彼淮夷史记郑入滑滑聴命已而反与卫于是郑伐滑周防王使伯服请滑郑文公不聴防王请而囚伯服王怒与翟伐郑不尅　良曰憬逺也滑国名也林外曰坰周卫郑翟四国名言古者已有战争于此也】昔惟华国今实邉亭凭巘结关负河萦城金柝夜击和门昼扃【善曰金谓刁斗也卫宏汉旧仪曰昼漏尽夜漏起城门击刁斗周庐击木柝周礼曰大阅以旌为左右和之门范后汉书章帝诏曰永平之末城门昼闭説文曰扃外闭之关　翰曰言滑国昔是中夏今谓当时元魏所据故云邉亭巘山也言凭山为关负河萦绕为卫也金谓刁也柝打更木也和门军门也扃闭也】料敌压难【善本作厌难】时惟阳生【善曰扬子云赵充国颂曰料敌制胜唐子曰将要于折冲猒难决胜而已　铣曰料量也压难犹定乱也】凉冬气劲【五臣本作严冬器劲】塞外草衰【善曰李陵荅苏武书云凉秋九月塞外草衰　向曰器弓弩也劲坚也】逷矣獯虏乗障犯威【善曰尚书王曰逷矣西土之人汉书曰上遣狄山乗障苍颉曰障小城也　济曰逷逺也獯虏谓索虏嗣也障邉也威国威也】鸣骥横厉霜镝髙翚轶我河县俘我洛畿【善曰汉书曰息夫躬絶命辞曰鹰隼横厉又曰冒顿乃作为鸣镝音义曰箭镝也西京赋曰游鷮髙翚薛综曰翚犹飞也左氏传吕相曰迭我殽地入我河县俘我王官迭与轶古字通　良曰厉整镝镞翚飞轶过俘取也言过我河县虏取我洛畿也】攅锋成林投鞌为围【善曰东京赋曰戈矛若林汉书韩安国曰髙帝围于平城匈奴至者投鞍髙如城者数所也　翰曰攅聚也锋谓劒防成林言多也投鞍言兵多相投鞍以成围也】翳翳穷垒嗷嗷羣悲师老变形地孤援阔卒无半菽马实拑【巨炎】秣【善曰左氏传晋军吏曰楚师老矣汉书项羽曰歳饥民贫卒食半菽公羊传曰楚荘王围宋子反窥宋城见华元华元曰易子而食析骸而炊子反曰吾闻围者拑焉而秣之使肥者应客何子之情何休曰以木衔其口　铣曰翳蔽也言滑台为冦兵所蔽也嗷嗷悲愁也　向曰老乆也变形言被围既乆援救阔逺而形势变也菽豆也无半菽谓乏粮也寡粟于枥以木横口中不使食曰拑秣也此示无有蓄积也】守未焚冲攻已濡褐烈烈阳子在困弥达【善曰左氏传曰公侵齐攻廪丘之郛主人焚冲或濡马褐以救之周易曰困穷而通　济曰冲战车也褐马衣也言守者未焚敌车而攻者已濡马衣也烈烈盛也弥益也】勉慰痍伤拊廵饥渇力虽可穷气不可夺【善曰左氏传曰子反令军吏察夷伤杜预曰夷亦伤也礼记曰儒者身可危也而志不可夺也孙子兵法曰三军可夺气将军可夺心良曰勉劝也痍创也言劝视被伤及饥渇之人使其用命力虽穷竭勇猛之气不可倾夺也】义立邉疆身终锋括呜呼哀哉【善曰刘熈释名曰矢末曰括　翰曰锋刃也括矢也】贲父陨节鲁人是志汧督效贞晋策攸记【善曰礼记曰鲁荘公及宋人战于乗丘县贲父御马惊败绩公坠县贲父曰他日不败绩而今败绩是无勇也遂死之臧荣绪晋书曰汧督马敦立功孤城为州司所枉死于囹圄　铣曰贲父为荘公御败绩死于敌公命诔之汧城督马敦效节全城晋命诔也】皇上嘉悼思【五臣本作息】存宠异于以赠之言登给事【善曰毛诗曰何以赠之路车乗黄　向曰悼伤登升也】防【五臣本作踈】爵纪庸恤孤表嗣嗟尔义士没有余喜【善曰汉书滕公谓楚令尹曰黥布上防爵而贵之　济曰防分纪録庸功也谓分爵録功以表殊节也恤孤谓瓉子也喜恱也】呜呼哀哉
　　陶徴士诔【并序】
　　顔延年【善曰何法盛晋中兴书曰延之为始安郡道经寻阳常饮渊明舍自晨达昬及渊明卒延之为诔极其思致　铣曰陶潜隠居有诏礼徴为著作郎不就故谓徴士】
