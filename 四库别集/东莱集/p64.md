<!-- { "loadSidebar": true } -->
　　太祖皇帝受命穆清肇造区夏建隆之元号为天地重开廼命左右之臣条定宪章论次律令创业垂统为万世则越四年七月己卯判大理寺臣仪上建隆编勑四卷宏规丕矩易简坦明揭于象魏藏于有司职于秋官颁于郡国用启佑后圣继继承承咸以正罔缺确乎致治之成法也臣涵泳圣涯固不足以测知乾坤阖辟之蕴然职在翰墨其可以词语浅薄为解谨斋心极思而序之曰一天下者必不嗜杀人然后定惟五代之乱彊凌弱众暴寡无知之氓奔耆骋欲眎三尺法犹弁髦土梗而大弃之夺攘不忌剽刼显行上之人厌苦其难治于是为壹切之法以求胜民不师古始堕壊先王金科玉条之制相夸以虐相高以险竒请它比溢于几阁黠胥老吏生死于簿书之间犹不能徧识千机万穽罔民而纳之死悍臣酷吏奋髯抵案斩艾击断专决不请骈首就戮血流波道民举足而蹈陷穽侧身而入河海靡衣媮食不为终日之计时君偃然自以防民之具高视前世然法出奸生令下诈起奸宄无穷而鈇钺不足凶威毒燎腥闻于天上帝震怒崇降罪疾亦罔克永世惟我艺祖奄受方夏代虐以寛当宁太息思欲涤除苛法拨乱世而反之正深诏通明平恕之士傅以经谊蔽以人情成书之布前目后凡较然画一以四卷之简而驭亿万生齿之繁风流笃厚禁网疎阔斯民安土乐生不敢以身试法骎骎乎圄空刑措之治矣昔之为法愈多而犯法亦多今之为法愈寡而犯法亦寡昔之防民日严而民日慢今之防民日寛而民日谨昔之吏屈首朱墨而不足今之吏从容画诺而有余是知为治之道果在此而不在彼也深仁厚泽克开厥后民之戴宋永永无穷后世虽有作者蔑有加于此矣世之议者或谓艺祖之法以威克厥爱为主臣窃以为圣人之用刑若医者之用药当疾之初平药石未可一朝去也必俟元气稍胜则药石稍损元气俱复则药石俱捐艺祖拔民于水火之中如疾之初平者也故于前代之刑犹存十一于千百至于后圣教化益明则刑益轻庆厯嘉祐以来鞭笞之罚不上于士大夫实推本艺祖好生之徳孰谓其尚威乎臣惧后之有司不察艺祖制法之原谨复列之于末以告来者臣谨记
　　承华要略后序
　　臣闻基天下之命必建储后以承圣统养天下之源必缉典籍以熈圣功古先哲王登崇主鬯以尊宗庙而重社稷罔不镜之以前代之载衡之以六经之言硕师良傅左提右挈吉人正士前导后陪广夏细旃之上洋乎歌讽诵之声发焉焕乎山龙藻火之文具焉用能刚健笃实辉光日新润色鸿业永永无极臣仰惟宋受天命圣圣相传硕大骏伟之治旷百王而軰五帝渊谟丕训宏纲懿典不劵契而同不凿枘而合不胶漆而附不衡石而均隃时歴纪若出一日虽老师宿儒欲形容列圣心传之蕴殚精研虑终莫能望其端倪窃尝问诸太史氏侧闻真宗皇帝天禧三年八月制立升王为皇太子始锡之以元良述继之以六艺箴又申之以学书劝学歌吟之属至于品式备具本末闳阔则复有承华要略之书焉越三年九月召宰辅宗室近臣俾之纵观然后知我宋之重规叠矩万世一辙者亦惟培养天下之源而已当真宗皇帝之时天清地寜弓弭矢箙覆露生息极炽而丰升中岱岳亲祀汾阴声融金石光溢云汉固可以独观昭旷垂拱视天民之阜矣顾乃留神于垂裕后昆之原豫建太子以定国本爰因乙夜之览博采载籍搜补青宫要纪之阙遗勒承华要略十卷昈分彪列昭如日星亲发睿藻断以賛述用为辅养圣功之具想夫书之所载问寝视膳之规齿胄入学之训大纲小纪洪纎钜细无乎不闻厥后仁祖四十二年之治巍巍荡荡洗万古而空之者是书抑有助焉是宜列圣宝之以为成式藏于宗庙副在有司增前星之光源少海之润蓄灵拥休万世永頼诚丕天之大律也臣窃考两汉以来明君良臣属意于邦本者多矣贾谊治安之策言虽忠而道则踈义府承华之箴言虽切而心则诈元稹教本之书言虽华而要则寡用智囊【阙】家令则辅之非其人开博望延賔客则处之非其地养之无素导之无术无惑乎其治効之卑汚蹇浅也使其获窥我宋承华要略之书殆将兴河伯望洋向若之叹矣惟舜禹执中之训足以拟是书圣学相传之妙惟文王世子之篇足以拟是书圣学色养之诚世之相后数千载若合符节信矣圣人之无两心也若夫精义入神眇然出于翰墨之外者顾臣何足以知之
　　试卷六篇
　　皇兄保大军节度使除检校少保河阳三城节度使权主奉呉王祭祀进封加食邑实封制
　　门下宣制阃之威夙重维城之望典宗藩之祀载通左棘之班乃睠英贤素推近属爰举陟明之律肆疏易镇之荣播告路朝诞敡涣号皇兄保大军节度使某慈祥而肤敏信厚而忱恂动思法度之循居逺竒衺之习总羣书而奏七略蚤是正于词林献雅乐而对三雍亦裁成于治具蔼然誉处达于聴闻自席宠于斋坛益蜚声于属籍棣华韡韡增光伯仲之联瓞緜緜袭庆神明之胄朕仰观英祖之遗烈有懐呉邸之贤王时惟闻孙允蹈前宪肆简克家之懿俾膺摄祭之权分彛器以展亲贲之物采归脤膰而致胙享以忱诚是用眎亚保之仪更大邦之节篆车希冕于昭命服之华豹尾神旗有赫元戎之重出盟津之新组上鄜畤之旧麾申启国封陪敦邑食于戏因心则友朕方隆兄弟之恩继别为宗尔尚衍本支之绪往肩吉履式究令猷可特授检校少保河阳三城节度使权主奉呉王祭祀进封加食邑实封主者施行
　　周师氏箴
　　谏之道有三难焉曰逺曰疎曰骤逺则势不接疎则情不通骤则理不究其言之不行也固也彼周设师氏之官渊乎其用意之深乎师氏之官实居虎门之左而诏王以媺者也其势近其情亲其言渐若江海之浸膏泽之润日加益而不知焉周公之设官三百六十官必掌一事事必寓一意而师氏独列地官之属实周公致意之深者想夫成周之隆出入起居同归于钦发号施令同归于臧者师氏抑有助焉昔周太史辛甲命百官官箴王阙而虞人之箴独传窃意师氏之所献必反覆防绎辞顺意笃足以为百代箴防之法然求之于蠹书漆简之中虽断章片辞邈不可得是可叹已用敢追述其事而为箴曰
　　若昔忠臣格君之非启心沃心日化月移虽有嘉猷情或未信势疎地逺千説一听苍周之兴稽古建官左右贤俊治格多盘时惟师氏诏王以媺巽以入之曰义曰理原念媺恶水火背驰火盛水竭媺胜恶微燕闲穆清诚意恳欵先养所长姑置所短性复其原善迎其端辅翼圣学功不可刋侈丽之欲将发复止暴慢之虑将萌复已师氏之谏惟一惟精君失无迹我谏无形于惟辟王独制万乗必求畯贤举以自近旦承暮弼前賛后襄气体黙移其道大光茍不鉴此正直屏弃仆之臣诺诺唯唯堂下日逺堂上日高虽复虚宁乌知民劳圣人复作斯理不易小臣司防敢告执防
　　代提举编类圣政所进建炎绍兴诏防表
　　臣某言舜厯在躬大一人之圣孝尧言布下辑三纪之睿谟爰勒成书上干乙览臣某诚惶诚恐顿首顿首恭以光尧夀圣太上皇帝道参覆载功冠古今凡诏令之播敷若风雷之皷舞辨邦诬而刋谤史前烈用光弛党禁而録后昆士气如洗辟正路以来箴谏塞幸门而严宪章饬革辂以劳军万屯思奋肃芝车而耕借九扈告丰恤刑必至于无刑急士并收于多士揭于象魏固井井而有条飏之康衢亦洋洋而盈耳登防和之休运启授受之公心继照云初增光是笃肆趣朌于宸指俾具设于攸司肇自建炎之元及纪绍兴之号旁加裒集胥协编摩言如丝而出如纶昭华简册大作纲而小作纪布列章程集致治之楷模萃保邦之轨辙于帝其训与时偕行恭惟皇帝陛下明两作离函三为极问龙楼之寝内闻性命之精微防凤检之书外考典谟之浑灏逮此奏篇之御翕然发政之新臣服在宰司幸防丕范初何劳于率属苐有愧于视成臯陶见而知之岂容伦拟子夏得其书矣乌测渊源臣无任瞻天望圣激切屏营之至所有建炎绍兴诏防谨随表上进以闻臣某诚惶诚恐顿首顿首谨言
　　汉舆地图序
　　舆地之有图古也自成周大司徒掌天下土地之图以周知广轮之数而职方氏之图复加详焉迨汉灭秦萧何先收其图书始具知天下阸塞户口多少之差然则尚矣武帝元狩六年将立三子为王御史大夫奉舆地图请所立国名乃开齐燕广陵之封舆地图之名至是始见史迁之所载可考也光武皇帝之徇河北邓禹杖策而从之説以大防有天下不足定之语其后帝登城楼披舆地图指示禹曰天下郡国如是今始乃得其一子前言天下不足定何也禹复申其説葢光武志在天下当神州赤县未入经略之际其君臣更相激厉如此故能兼制六合司空之所掌无寸地尺天不归于封域按图分封并建诸子以为藩屏呜呼盛哉用敢防绎其意而为之序曰自古合天下于一者必以拨乱之志为主志之所向可以排山岳倒江海开金石一念之烈无能御之者光武之在河北﨑岖于封豕长蛇之间瞠目裂眦更相长雄积甲成山积血成川积气成云积声成雷九流浑淆三纲反易虽十家之市无宁居者则光武果何所恃哉亦恃其拨乱之志而已光武之志以皇天全付所覆于我有汉今乃分幅裂沦于盗贼此子孙之责也责之所在虽有登天之难不敢辞虽有暴虎之厄不敢避虽有蹈水火之危不敢回奋然直前以偿吾祖宗之所负必使吾祖宗之旧物咸复其初然后吾责始塞焉此志一立故虽处一郡之地而视天下之广皆吾囊中物蚤夜以谋之反复以思之其披舆地图之际慷慨愤悱气干云霄拨乱之志葢肇于此矣方其志之未立则一郡至小而羣贼之地奚翅十倍吾众至少而羣贼之兵奚翅十倍恢复之功犹捕风系影若不可期者及既有其志则规模先定机谋先立兆之于前而必之于后若青若齐若陇若蜀若楚若越皆吾志中之一物也若盆子若王昌若嚣若述若歩若丰皆吾志中之臣仆也彼方缮塞置戍而不知吾已破之于堂上彼方峩冠被衮而不知吾已防之于胷中是以论光武克复郡县之迹则有难易焉有先后焉若夫光武恢复之志则一披舆地图而三万里之幅员皆入于灵府岂尝得一邑而始思得一州得一州而始思得一部哉大矣光武之志也斯其所以祀汉配天不失旧物欤厥后建武二十二年匈奴右薁鞬日逐王比遣使奉匈奴地图二十四年比欵五原塞愿为藩蔽乃立之为南单于俾预藩臣之列是知光武有一天下之志非特舆地图之所纪皆为臣妾而匈奴地图之所纪亦为臣妾焉则志也者其拨乱济世之枢极欤故述之以告来者谨序
　　太祖皇帝阅武便殿颂
　　臣仰惟艺祖皇帝天造神断手提干将洒扫华夏以丕灵承上帝之威命建隆之元诏天下简骁鋭之士咸集阙下罢其选懦者命郡国搜补其数焉四方之兵鱼鳞杂袭投石思奋什伯其耦阅习以程其能亲临以作其气所以摩厉之者甚至至于三年乃屈銮辂御便殿而阅武陛防百重彤廷如砥扛鼎翘闗之雄落雕穿杨之技彯缨鸣劒之鋭并效其能天容日表不违咫尺视其勇怯以为殿最赏春罚秋风动营垒用能东征西伐显有丕功一举而平荆湖再举而平蜀汉三举而平刘鋹四举而平李煜兵锋所向如雷如霆如摧枯如破竹无不陨灭者葢艺祖阅习之功有以先之也呜呼艺祖阅之于殿陛之间而収功于千里之外阅之于践祚之初而収功于歴年之逺所以启佑列圣开炎宋丕丕之基者阅武之功居其多焉大矣哉圣人创始之沈几也臣谨窃述其事拜首稽首而作颂曰
