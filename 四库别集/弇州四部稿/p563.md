<!-- { "loadSidebar": true } -->
　　嘉靖中相臣严用事欲以重摧天下之士大夫气而不尽折其触之最显而祸最烈者一人焉故兵部员外郎杨公继盛其以隠故不及发亦不及祸者一人焉则故按察佥事黄公元恭皆余所与丁未成进士者黄公名为不及祸其中谪以武库仗忤御史最后罢以计兵事忤都御史有白简然皆自相臣发之而天下未尽能悉公余独能悉公而愚弗获阐至公殁而始以其子静存之请而志之元恭者黄公讳也其字为资礼黄之先由闽着当宋而殿中侍御史年即以论劾其相臣桧得罪贬播于鄞遂为鄞人七传而为邑博士传提领琇以下多仕宦然不能通显至姑苏驿丞用仲子礼部侍郎宗明最赠光禄寺卿赠公之长子曰睢寜令宗钦则公父也娶于周安人而生公公少工属文弱冠逰郡庠前后见重于守举乡试明年绌春官又三年始登第授工部营缮司主事公为人伉爽便事有逺识然不肯屈下人必欲达所不可而司所当乃内官监其最贵幸者曰髙忠多从其侪伏匿工匠虚数万计第以一纸来需直若既廪公谓必得其名代与人而后给之忠不可公遂上疏具言状且发其它奸私诏聴工部覈寻防诸中贵人以皇贵妃防从之陵寝故事人为席庐褁楣柱以帛公曰此一日事耳而耗县官帑至此杀之俾数人共一庐斩茅覆苫而已中贵人恚甚羣约俟公入临甘心焉尚书知而它使公以免然由是心敬公而虞公及一日司礼大珰以诸曹之疏下公当入领故事领疏郎既受疏北面揖大珰以南面报揖公谓疏在若手犹可既授我而南面报揖何也且在顺门上所恒御岂而南面地竟出弗顾大珰恚至贾其党以恶语侵尚书曲为交闗始得解当是时天子虚已委相严而相严私其子蕃垄断天下赂而故给事中沈束以色忤取所疏语上而锢之缇骑狱公时时为槖饘司其出就谳而酒食之与饮泣慷慨论天下计遂草疏言皇子长不早建立毋以系人心杜窥伺今令人主孤立而股肱之臣日阿谀为祯瑞祠厘乗间鬻陛下威以实私槖不蚤窜僇之天下不治疏已从公车上而公出就舎谓其妇毛安人曰意小浃可庭饮我月中既饮而徐语古直臣烈妇事娓娓已进白酣起舞曰吾为直臣易耳若能烈妇乎毛安人者邑之着姓也防而贤其佐公读书防时甚力卒不知所谓第唯唯而次日防闻之乃大惊尚书亦左右顾问彊项郎安在或曰日挟疏徃之公车矣尚书曰唶嗟此必有所为也亟呼公而诘得其实乃曰胡不以闗白我公对曰闗白公例尔而疏当不得上也尚书气咽垂泣曰事故无济理若不有父母且老哉而一旦以死忧累之孝子不当如是也公语塞尚书乃使同舎郎与司礼善者追而毁之然其事则已寖闻相严矣尚书者文公明故防臣居无何而卒公以满考授承徳郎封睢寜公如之毛与母周偕为安人寻迁屯田员外郎大敌忽阑入塞薄京师议大修守具它曹郎徃徃以不及事见谴而独取公仓卒办公尝需绹于内官监而诸中涓皆难之髙忠问知为公曰亟与之彼强项郎也徃者疏绳我使我至今廪廪当是时尚书倚公重而故相徐公时以大宗伯用事时议帅帅且属徐公徐公曰使我一日帅者安能舎黄生上佐也而公受命行视南郛址又筑卢沟桥皆立以成事告然皆亡能名其功者又以同舍郎为相严客而恶之一日酒语曰若何蒸食哀家梨客夫已氏门将不与氷山并铄耶相严益恨之防曹御史按视武库仗使劾公与同事三强项郎张侍郎任顾布政言张副使元谕俱谪公得判漳州府而不佞以断决江北狱方舟而下尝为诗壮公论中贵人忠事它郎谓不佞不知公之有相严草也公笑曰为直不竟何问为于是漳多偷公职干掫而人老而黠尝纵其三子偷而身为之耳目者公亷得状屏左右诘之曰不与我偷名及舎址立碎汝首乃蒲伏吐实公戒勿泄而月港之偷尤甚而皆匿迹耕公乃伪为约曰倅以若区多伏赋来聴析诸偷来聴析按籍悉获之亡漏者三月而获偷一百曹它钜盗亦次第禽如课寻以睢寜公防归始公归自诵念睢寜公老不欲徃故强之徃而至不及敛以为恨毁防死然至服垂阕忿倭夷之讧我乃着蠡测海警车步骑三陈法屯田议盐防驭将诸书故赵司马孔昭谭司马纶时治越得公书而异之与计兵事大称服曰公儒将也服除至京而有举公给事御史选者以非例报闻徐公时为亚相欲得公兵备其乡扞倭而幸臣赵文华以尚书出视师为公乡人请与俱至军而谓相严之子蕃曰此郎狠而习倭事冀百一得其益不者司马三尺治之易耳蕃乃许公以故倅从军公行遏贼于丘家洋败之然不肯数赴赵期防赵乃檄公解通州围而夺其兵公曰此欲法困我耳防背疽发狂归卧湖藕花居赵奏凯从诸行者封拜过望而公仅加俸一级迁南兵部武选主事进武库郎中亡何以按察佥事饬颍州诸郡兵备公之颍甫三日而倭围扬州急都御史李公遂檄公来援公谓鳯阳仁祖陵诸宗室罪人子皆寄郡郡大而无城郭可恃贼万一谍知状以轻兵走薄我祸不可言于是恃便宜不以时发而修治鳯阳战守完乃始提兵趣扬贼己退而公用周安人防归矣李公大恨公劾公逗挠而相严从中下罢所任公叹曰天乎吾以长算益李公而乃恨我身退不复收矣既除服日取唐人诗与晋书迹存者摹讽之以故词翰翩翩得其致而壮气时一溢不自禁慨然作盾鼻磨墨檄匈奴语荐绅先生有识者亦雅望公用而公属末疾以至不起矣公归之十四年而病病五年而卒毛安人之事公以俭勤深谋闻所至耐寛公忧而公既病则以一身尽寄之而安人忽痈发于乳公深以为念俄公先卒而安人不胜悲思痈寖后五十日而卒时皆万厯之庚辰也公春秋六十有五毛安人损其一有丈夫子三人静存娶全氏操存娶杨氏俱太学生安人出仁存娶蒋氏侧出孙男女十人婚嫁多名族余所谓悉公者此耳而静存之状又称公性至孝能事其兄光禄君抚其弟少府君有恩礼割帑以防女兄之子所馆谷及殓师友族姻若而人而皆毛安人翼成之于法得附书铭曰明有直臣而弗究直畴者抑之以私见徳明有材臣佹用而厄畴者厄之以公快臆归为完士于汝则得斯人斯疾天亦防极赤堇之精閟而弗液后千百年有虹其色
　　朝列大夫福建承宣布政司左参议笔山曽公墓志铭
