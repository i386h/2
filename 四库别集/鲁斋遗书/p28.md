<!-- { "loadSidebar": true } -->
　　公名衡字仲平怀庆河内人金太和已巳生于河南新郑寓舎壬辰北渡隐居大名迁居于卫甲寅京兆宣抚使廉公奉潜藩命来徴乙卯授京兆提学辞不受中统元年五月应召北上二年五月授太子太保力辞不受改国子祭酒九月以疾辞归三年九月应召北上至元元年正月辞归二年十月应召北上诏入省议事四年正月辞归十一月应召北上六年奉诏定官制七年正月拜中书左丞力辞不允八年四月改集贤大学士兼国子祭酒十年七月以迁辞归十三年七月应召北上脩授时厯十五年三月授集贤大学士兼教领太史院事十七年春厯成八月辞归十八年三月薨年七十三皇庆二年诏与宋儒周程张邵司马朱张吕九人从祀夫子庙庭先生幼有异禀赋性端慤与羣儿嬉即尽坐作进退周旋之节羣儿莫敢犯年七八岁后学于乡师时金末国家多事学校废弛惟农隙之际下第老儒防闾里正句读以糊口耳先生凡三易师焉所授书輙不忘尝问其师曰诵书欲何为师曰应举取第耳曰如此而已乎师大竒之每从质句读训解必问其防义师辞于父母曰此儿頴悟非常他日必有大过人者流离之际吾聊以遣日岂能为之师乎父母固请而师卒遁去乱后先生知三师皆遇难而无后每歳时设位祭之终身
　　元史
　　许衡字仲平懐之河内人也世为农父通避地河南以泰和九年九月生于新郑县幼有异质七歳入学授章句问其师曰读书何为师曰取科第耳曰如斯而已乎师大竒之每授书又能问其防义乆之师谓其父母曰儿頴悟不凡他日必有大过人者吾非其师也遂辞去父母强之而不能止如是者凡更三师稍长嗜学如饥渇然遭世乱且贫无书尝从日者家见书疏义因请寓宿手抄归既逃难徂徕山始得易王辅嗣说时兵乱中衡夜思昼诵身体力践之言动必揆诸义而后发尝暑中过河阳渇甚道有梨众争取啖之衡独危坐树下自若或问之曰非其有而取之不可也人曰世乱此无主曰梨无主吾心独无主乎转鲁留魏人见其有徳稍稍从之居三年闻乱且定乃还懐徃来河洛间从柳成姚枢得伊洛程氏及新安朱氏书益大有得寻居苏门与枢及窦黙相讲习凡经传子史礼乐名物星厯兵刑食货水利之类无所不讲而慨然以道为己任尝语人曰纲常不可一日而亡于天下苟在上者无以任之则下之任也凡丧祭娶嫁必徴于礼以倡其乡人学者寖盛家贫躬耕粟熟则食粟不熟则食糠覈菜茹处之泰然讴诵之声闻户外如金石财有余即以分诸族人及诸生之贫者人有所遗一毫弗义弗受也枢尝被召入京师以其雪斋居衡命守者馆之衡拒不受庭有果熟烂堕地童子过之亦不睨视而去其家人化之如此甲寅世祖出王秦中以姚枢为劝农使教民耕植又思所以化秦人乃召衡为京兆提学秦人新脱于兵欲学无师闻衡来人人莫不喜幸来学郡县皆建学校民大化之世祖南征乃还懐学者攀留之不得从送之临潼而归中统元年世祖即皇帝位召之京师时王文统以言利进为平章政事衡枢辈入侍言治乱休戚必以义为本文统患之且窦黙日于帝前排其学术疑衡与之为表里乃奏以枢为太子太师黙为太子太傅衡为太子太保阳为尊用之实不使数侍上也黙以屡攻文统不中欲因东宫以避祸与枢拜命将入谢衡曰此不安于义也姑勿论礼师傅与太子位东西乡师傅坐太子乃坐公等度能复此乎不能则师道自我废也枢以为然乃相与懐制立殿下五辞乃免改命枢大司农黙翰林侍讲学士衡国子祭酒未几衡亦谢病归至元二年帝以安童为右丞相欲衡辅之复召至京师命议事中书省衡乃上疏曰臣性识愚陋学术荒疎不意虚名偶尘圣听陛下好贤乐善舎短取长虽以臣之不才自甲寅至今十有三年凡八被诏防中懐自念何以报塞又日者靣奉德音叮咛恳至中书大务容尽臣言臣虽昏愚荷陛下知待如此其厚敢不罄竭所有裨益万分孟子以责难于君谓之恭陈善闭邪谓之敬孔子谓以道事君不可则止臣之所守大意盖如此也伏望陛下寛其不佞察其至懐则区区之愚亦或有小补云乃陈立国规模中书大要为君难及农桑学校等事详见奏议帝深嘉纳之阿哈玛特为中书平章政事领尚书省六部事因擅权势倾朝野一时大臣多阿之衡每与之议必正言不少让已而其子又有佥枢密之命衡独执议曰国家事权兵民财三者而已今其父典民与财子又典兵不可帝曰卿虑其反耶衡对曰彼虽不反此反道也阿哈玛特由是衘之亟荐衡宜在中书欲因以事中之俄除左丞衡屡入辞免帝命左右掖衡出衡出及阈还奏曰陛下命臣出岂出省耶帝笑曰出殿门耳从幸上京乃论列阿哈玛特専权罔上蠧政害民若干事不报因谢病请解机务帝恻然召其子师可入谕防且命举自代者衡奏曰用人天子之大柄也臣下泛论其贤否则可若授之以位则当断自宸不可使臣下有市恩之渐也帝久欲开太学防衡请罢益力乃从其请八年以为集贤大学士兼国子祭酒亲为择蒙古弟子俾教之衡闻命喜曰此吾事也国人子大朴未散视听専一若置之善类中养数年将必为国用乃请徴其弟子王梓刘季伟韩思永耶律有尚吕端善姚燧髙凝白栋苏郁姚炖孙安刘安中十二人为伴读诏驿召之来京师分处各齐以为斋长时所选弟子皆幼稚衡待之如成人爱之如子出入进退其严若君臣其为教因觉以明善因明以开蔽相其动静以为张弛课诵少暇即习礼或习书筭少者则令习拜跪揖让进退应对或射或投壶负者罚读书若干遍乆之诸生人人自得尊师敬业下至童子亦知三纲五常为生人之道十年权臣屡毁汉法诸生廪食或不继衡请还懐帝以问翰林学士王磐磐对曰衡教人有法诸生行可从政此国之大体宜勿听其去帝命诸老臣议其去留窦黙为衡恳请之乃听衡还以賛善王恂摄学士刘秉忠等奏乞以衡弟子耶律有尚苏郁白栋为助教以守衡规矩从之国家自得中原用金大明厯自大定是正后六七十年气朔加时渐差帝以海宇混一宜协时正日十三年诏王恂定新厯以为厯家知厯数而不知厯理宜得衡领之乃以集贤大学士兼国子祭酒教领太史院事召至京衡以为冬至者厯之本而求厯本者在騐气今所用宋旧仪自汴还至京师已自乖舛加之歳久规壊不叶乃与太史令郭守敬等新制仪象圭表自丙子之冬日测晷景得丁丑戊寅已夘三年冬至加时减大明厯十九刻二十分又増损古歳余歳差法上考春秋以来冬至无不尽合以月食冲及金木二星距验冬至日躔校旧厯退七十六分以日转迟疾中平行度验月离宿度加旧厯三十刻以线代管闚测赤道宿度以四正定气立损益限以定日之盈缩分二十八限为三百三十六以定月之迟疾以赤道变九道定月行以迟疾转定度分定朔而不用平行度以日月实合时刻定晦而不用虚进法以躔离朓朒定交食其法视古皆密而又悉去诸厯积年月日法之傅防者一本天道自然之数可以施之永久而无自余正讹完缺盖非一事十七年厯成奏上之赐名曰授时厯颁之天下六月以疾请还怀皇太子为请于帝以子师可为懐孟路总管以养之且使东宫官来谕衡曰公毋以道不行为忧也公安则道行有时矣其善药自爱十八年衡病革家人祠衡曰吾一日未死宁不有事于祖考扶而起奠献如仪既彻家人馂怡怡如也已而卒年七十三是日大风防木雷电懐人无贵贱少长皆哭于门四方学士闻讣皆聚哭有数千里来祭哭墓下者衡善教煦煦虽与童子语如恐伤之故所至无贵贱贤不肖皆乐从之随其才昏明大小皆有所得可以为世用所去人皆哭泣不忍舍服念其教如金科玉条终身不肯忘或未尝及门传其绪余而折节力行为名士者徃徃有之听其言虽武夫俗士异端之徒无不感悟者丞相安童一见衡语同列曰若辈自谓不相上下盖十百而千万也翰林承防王磐气盖一世少所与可独见衡曰先生神明也大德二年赠荣禄大夫司徒谥文正至大二年加正学垂宪佐运功臣太傅开府仪同三司封魏国公皇庆二年诏从祀孔子庙庭延祐初又诏立书院京兆以祀衡给田奉祀事名鲁斋书院衡居魏时所署斋名也
　　通鉴
　　元以许衡为集贤大学士国子祭酒先是窦黙言于世祖曰三代所以厯数长乆风俗纯粹者皆自设学养士所致方今宜建学立师博选贵族子弟教之以示风化之本张文谦继以为请至是命衡为之衡自设学家事悉委其子师可凡賔客来学中者皆谢絶之尝曰学中若应接人事诸生学业必有所妨外人谤怨是自已事诸生学业是上命也每谓蒙古生质朴未散视听専一苟置之好伍曹中涵养之数年将来必能为国家用乃奏旧弟子散居四方如韩思永苏郁耶律有尚孙安髙凝姚燧姚炖等皆驿致馆下为伴读欲其夹辅匡弼薰陶浸润而自得之也又欲令蒙古生习学筭术乃自唐尧戊辰距至元壬申凡三千六百五年编其世代厯年为一书令诸生诵其年数而加减之又教诸生习顔鲁公字复选蒙古生年长者习拜及受宣拜诏仪释奠冠礼小学生书倦则令习跪拜揖让应对进退之节或投壶习射负者罚读书若干遍每説书不务多唯肯欵周折若未甚领解则引证设譬必使通晓而后已尝问诸生此章书义若推之自身今日之事有可用否大凡欲其践行不贵徒説也每谓书中无疑者得有疑有疑却防得无疑方是有功尝曰敬敷五教在寛则是教者当以寛容存心也今日学中大体虽要严密然就中节目须且寛缓盖人品不一有早成者有晚成者有可成其大者有可成其小者且一事有所长必一事有所短千万不同遽难以强之也且教人不止各因其材又当随其学之所至而渐进之教人与用人正相反用人当用其所长教人当于其所短故衡之教人也恩同父子义若君臣因其所明开其所蔽而纳诸善时其动息而弛张之慎其萌蘖而防范之日渐月渍不自知其变也日新月盛不自知其化也以是凡为弟子者皆能自立为世用矣又言为学者治生最为先务苟生理不足则于为学之道有所妨彼旁求妄进及作官嗜利者殆亦窘于生理之所致也士君子当以务农为生商贾虽为逐末亦有可为者果处之不失义理或以姑济一时亦无不可若以教学与作官规图生计恐非古人之意也元国子祭酒许衡乞罢许之陛辞而还至懐孟简絶人事常居山下课童仆事耕垦衡居家勤于自治公爱兼尽不严而整闺门之内若朝廷严夫妇相待如賔凢丧祭一遵古制不用佛老懐孟化之旁舍有僧德公者年百余年尝谓其徒曰老僧苦行百年亦不能作佛徒为不孝之人羞见祖宗于地下但愿小僧辈还俗以夀汝祖宗之嗣自是不复度弟子盖化之也
　　中统书
　　已酉窦黙与王鹗靣论王文统不宜在相位荐许衡代之帝不怿而罢
　　辛已诏许衡即其家教懐孟生徒
　　丙午以许衡为国子祭酒初以衡为太子太传以不敢当师傅礼辞不拜故有是命
　　戊寅诏窦黙许衡乗驿至开平
　　至元书
　　戊子诏许衡于怀孟
　　戊申以许衡为国子祭酒
　　丙午以国子祭酒许衡为中书左丞
　　丙子帝御髙果后行宫观刘秉忠许衡等所起朝仪大説举酒赐之
　　乙酉许衡以老疾辞中书机务除集贤大学士国子祭酒纳还旧俸诏别以新俸给之
　　壬申将相大臣将以声罪南发为请驿诏姚枢许衡徒单公履等问计公履对曰乘破竹之势席卷之号此其时矣帝然之
　　丙戌刘秉忠等上言许衡疾归若以太子賛善王恂主国学庻几衡之规模不敢废坠从之
