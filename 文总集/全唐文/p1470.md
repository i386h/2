<!-- { "loadSidebar": true } -->
    积中，贞元中进士。
    ○乐德教胄子赋（以“育材训人之本”为韵）
    惟天惠人，惟王司牧。必资立学以化被，聚贤而政肃。乐垂六德，允接於生灵；人抱七情，於是乎修睦。故命乐官宣乐德之旨，教国子俾国人思服。施行而万邦作，动荡而群生茂育。原其诏司乐，辟灵台。选国中之胄子，集宇内之瑰材。示中和於前，俾行而不怠。尊祗庸於次，将守而不回。实克孝而克友，必无间而无猜。缅赜谟猷，明征义训。乐同和而会极，纲有条而不紊。中为忠告，俾邪者奉忠格之心。和乃适正，制刚者守调适之分。非有象以外感，乃无声而潜运。祗敬不逾，庸言是尊。率威仪而允淑，致言行之惟醇。睦之孝，诚全乎天性；勖怡怡之友，义原乎天伦。设教之规爰立，列乐之事方陈。是将崇德教，播成均。议道自已，建中於人。夫就学必时，为乐在兹。春诵夏弦，顺阳而乐功犹懋；无虐无傲，率下而乐德增丕。所以舜命伯，伯让夔。立之以四教，道之以六诗。然後乐制敦浃，国经允厘。通至性於伦理，垂善教於师资。慕其人则遐不谓矣，仰其教则学以知之，方今政举道光，文修武偃。播崇德为宣风之始，训国子为化人之本。忝承教之在躬，庶声名之不远。
    ☆徐至
    至，贞元中进士。
    ○乐德教胄子赋（以“育才训人之本”为韵，依次用）
    至哉乐为德也，保太和，茂生育。是以先王法之以成教，乐正尊之以示睦。将磨琢於仁义，匪铿锵於匏竹。洋洋乎节以惠和，煦煦然致其恭肃。其仪不忒，故容止可观；其道既宏，乃进退可复。信月将而日就，庶不谄而不渎。且有教无类，道之原来。廉让之风斯扇，恺弟之德不回。趋隅以继其志，待问以成其才。於以见易和之容，参於前也。中庸之德，夫何远哉。何必朱干玉戚，一起一偾。将以宫商克悬，角征潜运。凫趋碧沼，皆籍籍於令名；鱼贯青衿，各於淑问。百行由是内融，三德於焉成训。俾夫迁善者乐以陈，修已者德以真。乐者乐也，可以乐其孝友；德者得也，可以得其忠臣。昔后夔所以推其典乐，虞舜所以称其圣人。岂不以人心感乐，乐其有伦者哉。今国家德教绥於九有，礼乐达乎四维。朴素远符於轩氏，和乐方轶於周诗。多士济济，百寮师师。明诚之德可见，中和之乐在兹。自君臣达乎父子，性成也何莫由之。由之伊何，行之非远。亦由端本去末，化遐自阃。然後外可以维城，中可以补衮。於与乐乎，实教人之大本。
    ☆皇甫威
    威，贞元中进士。
    ○回文锦赋（以“文思精绝，古今传赏”为韵）
    彼美人兮悬陇云。念塞上之征客，回机中之锦文。千里驰心，十年誓志。想关山之延梦，托丹素而垂意。札札鸣杼，纷纷积翠。梭曳绪而龙回，锦披云而凤至。情生万象，功归一致。绿为芳草，怨王孙之不归；红作仙花，发美人之幽思。懿夫达其意者在乎诚，为其艺者贵乎精。顾异物之可赏，谅同心之所成。离披而芳树摇影，焕烂而明霞近荣。振素手以鸣机，兰闺霜集；敛翠峨而绩缕，纱窗月生。则知妙极十全，才先一绝。既以彰其意，亦以表乎节。类乎锦，卓氏服以妍精；言乎诗，谢女惭乎清切。稽六义而不忒，方百花而迥别。心惟念远，将绩缕以同营；字是回文，与愁肠而共结。成乎手，发乎心。锐精思而在今。方之纨，比之素。积元功而冠古。笑草露之轻薄，胜林花之新吐。宛矣丽矣，错金彩以成章；寂兮寥兮，零玉箸而如雨。於是披阅风前，光文烂然。百花互进，五色相宣。文彬彬而怆矣，彩重重而恨焉。匪类雕虫工乎织，岂徒悦目寄乎边。写片心之赠远，代尺素之相传。一则托乎情，一则存於想。谓乎锦也可裁，心乎足赏。君乎君乎发缄封，知精诚之不爽。
    ☆郑方
    方，贞元中官监察御史。
    ○乐德教胄子赋（以“育材训人之本”为韵，依次用）
    国有学，家有塾。播乐德之文采，率胄子以化育。始先激其清浊，而後攻其节目。鼓箧之士，宣声音以相和；挟杖之时，俾心志而思服。语於效者，执德不回。道以乐者，知阳必来。盈耳之声讵作，理心之教有开。实俎豆之闻矣，宁钟鼓而云哉。动於外而畅於中，使和其性；进以德而举以事，各尽其才。惟其学攵学，必有谟训。咸养以致和，强学以待问。观德毕贤愚之贯，序德同长幼之分。岂不以乐之至也通乎神，教之至也慎乎身。惟彼乐之为德，是彰教之有伦。不在匏竹设，金石振。乃贵於祗庸备，孝友陈。岂不念终始而典乐，美教化於成均。遂乃与诵讽，观屈伸。斯可以移风易俗，不止於温故知新。保和於心，畅五声而授之有道；将逊其业，崇四术而宏之在人。厥类可知，允怀在兹。谅审乐以知政，由切问而近思。初感至音，听角声而恻隐变矣。终怀雅性，闻羽奏而宽大似之。且被之以箫管，加之以训辞。升学而在於春候，合射而戒於秋时。然则不教以中和，不能知乐；不教以博依，不能安诗。是以学者为王化之端，乐者系国风之本。故曰观大学之道，然後刚知困而满知损。
    ☆赵殷辂
    殷辂，贞元中进士。
    ○山鸡舞镜赋（以“丽容可珍，照之则舞”为韵）
    鸡开美锦，镜隐蟠龙。鸡则彪炳兮五云之状，镜则清澄兮止水之容。是得比形鼓舞，偶影相从，蹩{薛足}初临，向月轮而回眸婉婉；翩将顾，映菱花而叠足重重。质貌既异，威仪可睹。进退雅符於节奏，曲折冥契於规矩。投身宛转，若赴箫韶之音，矫翼连轩，似合桑林之舞。形其动矣，影亦随之。类埙篪之并得，同律吕之相追。故人之视焉，知分形之有别；禽之悦也，谓一体之无疑。不驰心於绿水，自结念於丹墀。岂比夫在仙都而思晓，入《雅》《颂》而兴诗者哉。徒观夫鸡不倦临，镜无疲照。睹其形而屡舞，谓其侣而相召。宁知大乐之同和，自合无声之要妙。且鉴物兮在我。故欲照兮无可无不可。其禀气也合德，谅兹舞而有典兮有则。亻素日而鸣，遇阴而息。鸡之在镜，类鸾翔之入云空；镜之纳鸡，若朝霞之映潭色。原其始也，徘徊山谷，绵历星辰。每念栖於丹阙，兹获贡於虞人。由是辞荒徼，入函秦。优游青禁，顾盼紫宸。则昔之在山也。虽蕴姿而谁语；今之舞镜也，方呈质以效珍。孰与夫翻飞青崖之侧，昭彰幽洞之滨。五德备兮，其容不细。众彩焕兮，厥状逾丽。幸朗鉴之斯临，莫献奇於魏帝。
    ●卷六百二十
    ☆韩伯庸
    伯庸，贞元中进士。
    ○幽兰赋（以“远芳袭人，终古无绝”为韵）
    阳和布气兮动植齐光，惟彼幽兰兮偏含国香。吐秀乔林之下，盘根众草之旁。虽无人而见赏，且得地而含芳。於是嫩叶旁开，浮香外袭。既生成而有分，何掇采之莫及。入握称美，未遭时主之恩；纳佩为华，空载骚人之什。光阴向晚，岁月将终。芬芳十步之内，繁华九畹之中，乱群峰兮上下，杂百卉兮攒丛。况荏苒於光阴，将衰败於秋风。岂不以处地稍幽，受气仍别。萧艾之新苗渐长，桃李之旧蹊将绝。空牵戏蝶，拂花蕊之翩；未遇来人，寻芳春而采折。既生幽径，且任荣枯。幕轻烟而葱翠，带淑气而纷敷。冀雨露之溥及，何见知之久无。及夫日往月来，时占岁睹。遇达人之回盼，披荒榛而见取。横琴写操，夫子传之而至今；入梦为征，燕吉闻之於前古。生虽失处，用乃有因。枝条嫩而既丽，光色发而犹新。虽见辞於下土，幸因遇於仁人。则知夫生理未衰，采掇何晚。幽名得而不朽，佳气流而自远。既征之而见寄，愿移根於上苑。
    ☆李公进
    公进，字德升，官右卫兵曹参军。
    ○幽兰赋（以“远芳袭人，终古无绝”为韵）
    幽有寂兮兰有香。香者取其服媚，寂者契其韬光。是以绿叶紫茎，偶贞士而必佩；深林绝壑，挺奇质而独芳。观其异彩特秀，结根自远。靡生於门，宁滋於畹。朝阳照而杂花不得间其荣，光风转兮众草无以齐其偃。杳杳深处，芬芬绝伦。保贞操以擅美，发英华以藻春。叶凝露以珠缀，花含烟而色新。移於友也，则断金之利；树之庭也，则如玉之珍。岂比夫协梦呈祥，表嘉名於郑国；循陔见采，流雅咏於诗人而已哉。兰之幽兮芳可折，幽无人兮芳不绝。兰之生兮美自丰。生得地兮美无终。故虽败於凉飙，谅有嘉於前古。方比契於松筠，讵齐名於蘅杜。且夫丽白雪之绮靡，被长坂之芬敷。激馀芳以孤映，极幽致而自殊。则在握者何有，居泽者何无。兰处幽而转芳，芳无远而不袭。贤尚晦而必著，著何道而不入。伊哲人之素履，盍征兰以自执。苟馨香之发闻，越江山而采拾。
    ☆郭炯
    炯，贞元中进士，元和中出为衡州刺史。
    ○西掖瑞柳赋（以“应时呈祥，圣德昭感”为韵）
    乾坤至诚，草木无情。神灵乘化而致理，枯朽效祥而发生。当圣泽未沾，故兀然枯瘁；及天光回照，遂蔼尔敷荣。因万物以咸遂，与百祥而毕呈。故得垂阴琐闼之中，固本凤池之侧。始孤标而颖拔，乍苒弱而条直。长充西掖之佳玩，迥夺东门之秀色。芬敷自异，永垂不朽之名；变化无常，用表好生之德。懿其荑生渐蔚，耸惟条。拂瑞景而增丽，祥风而独摇。可以彰圣王之元感，可以见昊天之孔昭。舒卷以时，陋梧桐之半死；荣枯顺理，鄙松柏之後凋。且春布发生之庆，秋行肃杀之令。於天地而不失其常，在金木而各得其性。众皆毕出尽达，我则向日而衰；众皆黄落萎腓，我则感时而盛。不然，何以知至德之动天，运神功而瑞圣者矣。翠色，异酒泉嘉柰之祥；轻阴澹澹，同鄱郡枯梓之感。烟销雨霁，霏素雪於宸居；日晏春深，杂繁花於睿览。青翠葳蕤，垂轩拂墀。在日月偏临之处，当鸳鸯集苑之时。至矣哉！天降灵贶，圣为明证。既得地而不杂众流，常托根而独标美称。知是天听，自人而应者也。
    ☆李复
    复，贞元中历官岭南道节度使。
    ○收复琼州表
    琼州本隶广府管内，乾封中，山洞草贼反叛。都督李逸控驭失所，遂致沦陷，已经一百馀年。臣差判官监察御史姜孟京、崖州刺史张少逸等悉力致讨，累经苦战，方克旧城，便令降人开翦荆榛，建立城栅，屯集官军。臣窃观琼州控压贼洞，若移镇军在此，必冀永绝奸谋。伏望升为下都督府，仍如琼崖振儋万安等五州招讨游奕使，其崖州使额请停之。
    ☆周愿
    愿，汝南人，元和中官兵部员外郎。
    ○牧守竟陵因游西塔著三感说
