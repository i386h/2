<!-- { "loadSidebar": true } -->
　　问焉有石林有兽能言【王逸曰言天下何所有石木之林林中有兽能言语者乎】
　　对石胡不林往视西极【洪兴祖曰文选呉都赋虽有若林之岞崿请攘臂而靡之虽有雄虺之九首将抗足而跐之按赋以石林与雄虺同称则石林当在南方然子厚云石胡不林往视西极按淮南子西方之极石城金室未见石林所出也】兽言嘐嘐人名是达【蔡曰嘐火包切説文夸语也通作咬注鸟声也山海经鹊山有兽类猕猴被髪垂地名曰猩猩知人名其为兽如豕而人面】问乌有虬龙负熊以游【王逸曰有角曰龙无角曰虬言宁有无角之龙负雄兽以戏游者乎蔡曰熊形类犬豕而性轻捷好攀縁上髙木见人则颠倒自投地而下也】
　　对有虬蜲蛇不角不鳞【蔡曰虬渠幽切广韵无角龙也又居幽切诸韵并作虬蜲上于危切一作委音同下余知切诗委虵委虵注行可以从迹也】嬉夫熊相待以神问雄虺九首倏忽焉在【王逸曰虺虵别名也倐忽电光也言有雄虺一身九头速及电光皆何所在乎蔡曰虺许伟切恶蛇也尔雅释鱼蝮虺博三寸首大如擘防江淮以南曰蝮江淮以北曰虺有牙最毒倐一作鯈并音叔説文走也】
　　对南有怪虺罗首以噬倏忽之居帝南北海【元注曰倏忽在庄子甚明王逸以为电非也蔡曰按王逸注倏忽电光也又招魂南方雄虺九首往来倏忽注倏忽疾急貌考之楚辞两处正文意义但为迅疾貎而王逸之注自相戾此子厚之对直取南海之帝为儵北海之帝为忽而言故谓王逸为电光非也然按庄子乃寓言耳子厚引之以为证恐非屈原本意也】
　　问何所不死【死一作老】长人是守【王逸曰括地象曰有不死之国长人长狄春秋云防风氏也禹防诸侯防风氏后至于是使守封嵎之山也】
　　对员丘之国身民后死【蔡曰员与圆同山海经不死民在交胫国东其人黒色夀不死注圆丘上有不死树食之乃夀有赤水饮之不老】封嵎之守其横九里【蔡曰嵎音隅封嵎二山在呉楚之间汪芒氏之国鲁国语呉隳会稽获巨骨焉问之仲尼仲尼曰昔禹致羣神于防稽之山防风后至禹杀而戮之其骨専车客曰敢问谁守为神仲尼曰山川之灵足以纪纲天下者其守为神客曰防风氏何等也仲尼曰汪芒氏之君也守封嵎之山者也为漆姓在虞夏商为汪芒氏于周为长翟今为大人客曰人长之极几何仲尼曰长者不过十数之极也注今湖州武康县东有防风山山东二百步有禺山防风氏庙在封禺二山之闲春秋谷梁传文公十一年叔孙得臣败狄于咸长狄也射其目身横九里】
　　问靡萍九衢枲华安居【王逸曰九交道曰衢言萍草宁有生于水中无根乃蔓衍于九交之道乂有枲麻垂华荣何所有此物乎蔡曰枲相里切尔雅释草有枲麻麻有子曰枲疏麻一名枲】
　　对有萍九歧厥图以诡【元注曰山海经多言其枝五衢又云四衢衢歧也王逸以为生九衢中恐谬蔡曰萍一作苹并音平説文蓱也无根浮水上而生者山海经宣山上有桑焉其枝四衢注枝交互四出又少室山有木名帝休其枝五衢注树枝交错相重互出有象路衢故子厚注云逸以为生九衢中谬矣】浮山孰产赤华伊枲【元注曰山海经浮山有草焉其叶如麻赤华即枲华也】问灵蛇吞象厥骨何如【王逸曰南方有灵蛇吞象三年然后出其骨蔡曰灵或作一骨或作大】
　　对巴蛇腹象足觌厥大三歳遗骨其脩已号【蔡曰觌一作观山海经南海内有巴虵身长百寻其色青黄赤黒食象三歳而出其骨君子服之无心腹疾文选呉都赋屠巴蛇出象骼】
　　问黑水趾三危安在【王逸曰趾三危皆山名也在西方黑水出昆仑山】
　　对黑水淫淫穷于不姜趾则北三危则南【严有翼曰尚书禹贡导黒水至于三危入于南海按黒水出张掖鸡山自三危山南流至文单国谓之扶南江至奔陀国入于南海】问延年不死夀何所止【王逸曰言僊人禀命不死其夀独何穷止也洪兴祖曰黄帝素问上古有真人夀敝天地无有终时中古有至人益其夀命而强者也其次有圣人者形体不敝精神不散亦可以百数也】
　　对僊者幽幽夀焉孰慕短长不齐咸各有止何纷华漫汗而潜谓不死【蔡曰漫汗上莫官切下河干切或并音去声淮南子俶真训至徳之世徙倚于漫汗之宇注漫汗无生形又道应训卢敖游乎北海见士焉须而鸢肩轩轩然迎风而舞笑曰吾与漫汗期于九垓之外不可以久举臂而耸遂入云中敖仰视之弗见注漫汗不可知之也】
　　问鲮鱼何所鬿堆焉处【王逸曰鬿堆鲤也一云鲮鱼鲮鲤也有四足出南方魁堆奇兽也蔡曰鬿渠希切堆都回切】
　　对鲮鱼人貌迩列姑射【蔡曰鲮音陵射音亦列子姑射山在海河洲中山上有僊人焉山海经西海中近列姑射山有鲮鱼人面人手鱼身见则风涛起风土记鲮鱼腹背皆有刺如五角菱非王逸之注所谓鲮鲤也】鬿雀峙北号惟人是食【元注曰堆当为雀鬿雀在北号山如鸡虎爪食人王逸以为奇兽误也蔡曰山海经北号山有鸟状如鸡而白首鼠足名曰鬿雀食人子厚注谓堆当为雀按集韵鴭雀属同都回切则鬿堆即鬿雀也】
　　问羿焉彃日乌焉解羽【王逸曰淮南言尧时十日并出草木焦枯尧令羿仰射十日中其九日日中九乌皆死堕其羽翼也蔡曰羿五计切尧之射官也彃音毕説文射也或作弹解胡买切散也又佳买切判也按子厚之对改乌为鸟则彃日解羽遂成两事若用王逸之注引淮南之説证之则乌当如字读义意虽通则问对之言各相戾也】
　　对焉有十日其火百物羿宜炭赫厥体胡庸以枝屈【蔡曰山海经黒齿之北曰汤谷居水中有扶木九日　居下枝一日居上枝皆戴乌注羿射十日中其九】大泽千里羣鸟是解【元注曰山海经大泽千里羣鸟之所解问作乌字当为鸟后人不如因配上句改为乌也蔡曰按山海经羣鸟之所生及所解又穆天子传北至旷原之野飞鸟之解其羽子厚用此以为对故改乌为鸟则与屈原之问上下二句各是一事义不相配也】
　　问禹之力献功降省下土四方【王逸注言禹以勤力献进其功尧因使省治下土四方也】焉得彼嵞山女而通之于台桑【王逸曰言禹引治水道娶嵞山之女而通夫妇之道于台桑之地蔡曰与涂同説文防稽山也】闵妃配合【蔡曰配一作匹】厥身是继【王逸曰闵忧也言禹所以忧无妃匹者欲为身立继嗣也】胡维嗜欲不同味而快鼂饱【王逸曰言禹治水道娶者忧无纪纲耳何特与众人同嗜欲茍欲快饱一朝之情乎故以辛酉日娶甲子日去而有啓也蔡曰鼂音朝暮之朝言禹之所嗜与众人异味众人所嗜以厌足其情欲禹所嗜者拯民之溺耳】
　　对禹惩于续嵞妇亟合【蔡曰亟许力切急也书益稷篇禹娶于涂山辛壬癸甲啓呱呱而泣予弗子惟荒度土功吕氏春秋禹娶涂　山氏女不以私害公自辛至甲四日复往治水】胈离厥肤【蔡曰胈蒲末切肤毳皮也庄子禹治水腓无胈】三门以不眡【蔡曰眡善旨切与视同后同孟子滕文公篇禹八年于外三过其门而不入】呱呱之不防【蔡曰防迄力切伤痛也】而孰图厥味卒燥中野【蔡曰燥先到切説文干也中一作于】民攸宇攸暨【韩曰谓禹娶嵞山氏之女虽念继嗣之重而勤劳不顾其家非徒欲饱快一朝之情盖欲民安其居也蔡曰宇一作字暨当作塈息也诗泂篇民之攸塈言水患既平民得所字养而安息也】
　　问啓代益作后卒然离【王逸曰益禹贤臣作为也后君也离遭也忧也言禹以天下禅益益避啓于箕山之阳天下皆去益而归啓以为君益卒不得立故曰遭忧也蔡曰一作孽忧也书甘誓啓与有扈战于甘之野説者曰有扈氏与夏同姓啓有天下有扈不服大战于甘故云卒然离】
　　对彼呱克臧俾姒作夏【蔡曰姒详里切禹姓也史记舜纪帝禹为夏后而别姓姒氏】献后益于帝【蔡曰孟子万章篇禹荐益于天益避禹之子于箕山之阴朝觐狱讼者不归益而之啓曰吾君之子也讴歌者不讴歌益而讴歌啓曰吾君之子也】谆谆以不命复为叟耆曷戚曷孽【韩曰谓益避啓于箕山之阴此天意也初何忧焉】
　　问何啓惟忧而能拘是达【王逸曰言天下所以去益就啓者以其能忧思道徳而通其拘隔拘隔者谓有扈氏叛啓啓率六师而伐之也】皆归射而无害厥躬【王逸曰射行也穷也言有扈氏所行皆归于穷恶故啓诛之并得长无害于身者也蔡曰音菊穷也】
　　对呱勤于徳民以乳活扈仇厥正帝授柄以挞凶穷圣庸夫孰克害【韩曰谓啓之贤民赖以生诛有扈氏之叛而无敢害者蔡曰害协音曷伤也】问何后益作革而禹播降【王逸曰后君也革更也播种也降下也言啓所以能变化更益而代益为君者以禹平治水土百姓得下种百谷故思归啓也蔡曰降协音洪】
　　对益革民艰咸粲厥粒惟禹授以土爰稼万亿违溺践垍【蔡曰垍巨志切坚土也】休居以康食【蔡曰康食安食也】姑不失圣天胡往不道【蔡曰一无圣天二字】
　　问啓棘宾商九辩九歌【王逸曰棘陈也宾列也九辩九歌啓所作乐也言啓能备脩明禹业陈列宫商之旨备其礼乐也蔡曰山海经夏后氏上三嫔于天得九辩与九歌以下注皆天帝乐名啓登天而窃以下用之故骚经云啓九辩与九歌兮夏康娯以自纵注夏康啓子太康也】
　　对啓达厥声堪舆以呻【张曰堪舆地也呻音申】辨同客之序帝以嫔【蔡曰莫切义未详嫔音宾又音频妇也】
　　问何勤子屠母而死分竟坠【王逸曰勤劳也屠裂剥也言禹腷剥母背而生其母之身分散竟坠何以能有圣徳忧劳天下乎洪兴祖曰禹以勤劳修鲧之功故曰勤子也】
　　对禹母产圣何疈厥旅【蔡曰疈普逼切判也裂也旅当作膂字林膂脊骨也帝王世纪禹腷剥母背而生腷音疈干宝曰前志所传修己背拆而生禹简狄胷剖而生契】彼淫言乱噣【蔡曰噣陟救切口也与咮同】聪聝以不处【蔡曰聝古获切耳也韩曰谓无此理也】问帝降夷羿革孽夏氏【王逸曰帝天帝也夷羿诸侯杀夏后相者也革更孽忧也言羿弑夏家居天子之位荒淫田猎变更夏道为万民忧患也蔡曰羿五计切此乃有穷之羿非尧时羿也左氏传襄公四年虞人之箴曰在帝夷羿冒于原兽忘其国恤而思其麀牝武不可重用不恢于夏家】
　　对夷羿滔淫【蔡曰左氏襄公四年昔有夏之衰后羿自鉏迁于穷石因夏民以代夏政恃其射也不脩民事而淫于原兽】割更后相【蔡曰左氏传哀公元年昔有过浇杀斟灌而以伐斟寻灭夏后相浇五吊切】夫孰作厥孽而诬帝以降【韩曰谓夷羿杀夏后相非天意也】
　　问胡羿射夫河伯而妻彼雒嫔【王逸曰胡何也雒嫔水神谓宓妃也传曰河伯化为白龙游于水旁羿见射之眇其左目河伯上诉天帝曰尔何故得见射河伯曰我时化为白龙出游天帝曰使汝深守神灵羿何从得射也汝今为虫兽当为人所射固其宜也羿何罪欤羿又梦与雒水神宓妃交接也蔡曰谓尧时羿非有穷之羿也淮南子河伯溺杀人羿射其左目注尧时羿射十日缴大风杀窫窳斩九婴射河伯】
　　对震皜厥鳞【蔡曰皜古老切白也】集矢于皖【蔡曰皖华板切字当从目从完説文大目也】肆叫帝不谌【蔡曰谌氏林切诚也】失位滋嫚【蔡曰嫚莫晏切説文侮易也】有洛之嫮【蔡曰嫮胡故切好貌】马妻于狡【蔡曰妻七计切女嫁人也】
