<!-- { "loadSidebar": true } -->
　　徐太君者不栉之巨儒操绩而谈道者也彤管日书不胜纪德绛幔如设可从受经迹其画荻功成湔帬兆应炼华才以熊胆告成器于龙文圣善之能于斯已炳矣行年六十方犹始孩寳之辉连乎南极轩权之象正于西华闾巷方将宣引曼声侜张广论而元璐原无史识不善巫纷又以调奏高平未宜繁节风存静穆取副徽音极汰千仪澹形十颂实不能发东野草晖之义助季伟鸡黍之欢尔康尔长载歌载咢云尔
　　其一
　　太君父景雍翁茂儒名德登第之年太君适生里人谓之胎贵生数岁慧整不常执其麻枲组紃为本事而旁通儒典不迷指归宗姻见者皆嗟叹曰此亦女士必至高位也赞曰
　　珠含于胎而其岸荣是希有寳乗瑞而生乃生女子载弄之璋夫何以故谓其非常
　　其二
　　太君事父母婉娩尽孝事尊章如其父母勿逆勿怠大防滫小毖唾洟人谓此曾闵也特戴帼耳或曰太君之道从熟读内则来夫太君或未必读内则而读内则者必心惭太君矣赞曰
　　曹姑着经以仪孔曽太君之学得其至精女必伤悲妇容和喜笄縰缟綦英人孝子
　　其三
　　太君年十八归太公太公好修笃学太君佐之防太公以是成名儒太公不第穷困亦无北门之谪诗曰琴瑟友之又曰左执簧右招我由房此言同德者有同声同声者有同乐太君夫妇有焉赞曰
　　鹿门防山谓之静友先生太君干镆之偶不羞椎髻道追孟光不泣牛衣心笑王章
　　其四
　　太君感月华而生圣游圣游出胎英着于啼其后圣游盛文章矫名行葢其兆见于此矣夫月者盛臣之仪体贞贡华宜着文节又月为天使故圣游之官以皇华发轫云赞曰
　　在月为华在人为秀蟾蜍匿踪石麟乗候孔释抱送虎气腾上出胎已竒何必其长
　　其五
　　圣游生而秀异有黄童无双之称太君敎之倍严庭立圣游既頴悟意似傲然不屑苦读者太君曰学不加功终为天误耳或谓太君母也何事严太君曰家人严君父母之谓也赞曰
　　陶母截髢孟贤徙舍岂曰天挺匪敎是借逺援祖德近引父书母也天只良士瞿瞿
　　其六
　　圣游弱冠以其戴经魁天下名噪一时授官行人奉使命便道归拜太君膝下太君受拜已容色如平时徐徐问圣游专对使四方往所诵诗今得力否赞曰
　　凡有子者尽矜青紫女士母师志不在此使于四方嗟乎慎旃壮而行之诗三百篇
　　其七
　　圣游輶轩徧天下尽职精能三年奏绩上天子以为才下所司大报其自予太君象服如山如河太君对扬稽首起顾圣游正色曰致身尔职也即不然盍为而母图报德乎赞曰
　　天子葵之副笄六珈太君战战曷敢以夸孝治至仁永锡尔类敎忠至言靖共尔位
　　其八
　　诏求谔士主爵臣曰莫如行人臣某才节第一请召为礼科给事中报至太君不喜曰此七尺非儿有矣已而忮者龁之中以危法太君不惧曰儿无罪天王圣明儿不死也赞曰
　　有才鞺鞳云台所攀以忧范滂而不啓顔有谗哆侈同文可惧以信曾参而不投杼
　　其九
　　于是太君年六十矣堂蘐防荣胜朋云会或祝太君曰请得圣游即受命入补衮阙毕其功能扬太君之声于天下太君因是以御板舆览王畿天子名堂公卿避路圣游因是以益安意竭忠将太君所云报德者其在斯欤赞曰
　　敬进一觞为众母母帝曰钦哉予有奔走追锋车上宣室席前此闗平治能无辗然
　　其十
　　或祝太君夀太君曰谨辞人曰不然德之取年犹灯取影故集千灯即得千影也太君苟厌多影何为益灯不已乎请得太君以河图中乗之数六十其六十者为地行骊母使天下知有人瑞国华理固有之愿太君母让赞曰
　　又进一觞闻曰仁夀理与数谋神足形守坤厚永贞亶其然乎姊呼戴胜儿畜麻姑
　　周孝愍赞【光禄周公应中女】
　　孝愍抗节死而不欲发籧施之愧君子以为孝也颂曰
　　有健女子履仁蹈义蹈义者何死以晶志履仁者何死以冥事志晶道光其节之遂所以闵凶吾不得涕事冥声销其孝之秘所以籧篨吾不敢刺昔皇甫妇死豪强贽其詈申申弗之有忌昔秋胡妻死夫非类其嗣琅琅于何肯閟若夫尨也变从中吠若夫雀防狱将上治夫何言哉黙然而毙嗟周孝愍千年寡二孰为之先曰清白吏以彼须眉照斯袿帨
　　砚铭【有序】
　　庐州许芳谷太守治越三年夜梦苏文忠公晤论周旋旦起童子援锄叩垝得石乃砚也题曰天然而其隂有文忠小像宛然梦中须眉云
　　原夫东坡百世之士元度再来之人乗愿现身秉道役器所以薪传五戒石显三生飞怪虹文夺竒风字通魂表相神明之交也知其象以征廉亦比晋平之石见悟夫彼即是我只为合浦之珠归则有然者乎夫文通笔梦寐觉不可得持孔章剑华化去竟非其有岂若明怀其寳永挈为祯僧认李源灼因縁之可见奴依頴士欣奥博而不迁者哉是故异而铭之铭曰
　　眉山之叟誓之来生尔觌鼎山之父识之前生我迹龙山之灵畀之是为三生之石开梦于先现身其北葢夫考诸而不谬质诸而无疑百世俟而不惑
　　五簋享铭
　　饮食之事而有江河之忧我辈不救谁救之者天下岂有我辈聚会是饮食人诗云以燕乐嘉宾之心言燕宾宜娱其意也谨叅往谋条为食律八簋裁诗三享广易天数地数情文已极彼君子兮噬肯我适文以美名赏其真率一山一水清音下物德义之交文字之客主宾陶陶或饮一石
　　其二
　　生行乐耳匪师杜康胡谓珍错罗列盈眶登山临水曵杖褰裳兴至则往恐惊十浆夫惟简朴名美用臧朴则丰洁简乃精良以少为贵岂作于凉五簋十豆惟酒无量安燕不乱守之以庄永朝永夕葛天之乡





　　倪文贞集巻十七
　　钦定四库全书
　　倪文贞集巻十八【续编一】
　　明　倪元璐　撰
　　书牍
　　复朱公恒岳【爕元天啓甲子】
　　翁台手擘蚕丛目笼鬼国私心所急者冀在斧戕告成衮衣入相而某进则公其北斗退则私其泰山斯大快也毎辱台教一读晓聆惟隆赐稠渥兹不可安翁台每割肥以享士遗家而急公自髪肤以徃无一有者而独不能去某胸中邮浆驿馈直以郭大夫处陈无已不亦难乎某逢此百罹诵中林之诗有维谷之叹今者中朝振瑾之祸飚发蜂起本由博浪之椎一击不中而今且京贯比连譬则攻痈不消内溃更甚北寺黄河之祸有不忍言者心之忧矣其何能淑乎方今之时无问疆事朝事一须才识诚望福五事兼备如翁台者乃得为之葢惟才可以应卒惟识可以察几惟诚可以格幽惟望可以作气惟福可以却凶苟非其人虽射隼弹枭声忠鼓义犹为用防耳
　　其二
　　奉台谕示以无法之治比参芪之杀人第思乱国用重典武侯之治蜀是也然非恩信素结剸割有方则亦何以成之哉乌喙鸡毒自扁氏用之可以生人而专用之误用之则皆腐肠之药也疮痍新定道在拊循且滇黔土风素称椎陋恩威之互用有若转圜惟愿寛以济猛猛以济寛斯则纯王之治耳肤功既奏简在正隆翁台将不免为彼西人畱于信宿何乃欲赋遂初夫功成身退大臣自处则然而岩疆善后之防尤亟也役旋肃楮顺候道履
　　与黄石斋【道周崇祯戊辰】
　　三年不见防乃其文章风节则如在目前也防作者俯瞰一切可以朝报左史腐赈马迁百十年后当更无一人道王李矣琴和痛定宜兴觐光之思伏惟夙驾主上极圣以尧之明而有四凶舜除四防在五十之年今以冲龄遇之是昔之君子罹曹节王甫之防而今之人享唐尧虞舜之福乃尚欲使同文再狱元祐重碑贾谊复生真当痛哭弟不量螳斧犯此隆冲孤支作掌瘦肋承拳虽复形化骨销不以为恨耳小疏及试録墨选共五件请正缣笔两事具别状以防素已更将必大开文字之禁虽为微薄有其义存向者维扬风利割防不作覼缕寄声鱼公嗣圗李报也
　　其二【壬申】
　　秋间匆遽言别每怀黯然闻畱滞胥江已及数月何生羲兆軰方诛茅锄土启辟讲堂二三友朋自是有所指授各以正学相镞厉某即当遣家中子弟从游杖履开其荒塞耳夫圣贤之道体用一原是故言性命者学也言事功者何莫非学当国家多故农田水利之原边防阨塞之要钱赋之出入制作之沿革吾党所宜讲求者非止一端若夫浚羲文之画转濓溪之圏摭拾礼乐涂改诗书曾足以尽学乎年兄奥衍深邃之才博综掌故洞晓机宜其所以成就后学者在于树人才而纾国恤不止以剖析鹅鹿疑义抗怀有宋诸儒已也
　　其三
　　自兄去弟弥凉飒山中七日世上千年益知朝市山林有仙凡之辨也近者防推一閧咄咄怪事不圗天下有此防睢非主上圣明大事去矣盈廷多敢言然只是枝叶此魅与某相共驩比周财神智鬼百事皆全此岂吾党正人唇舌之功所能撑拒弟蛙腹胀破顷于讲筵连发二义直刺揆地薮奸遂为当轴两公侧目前二十日讲罢上以边事召政府诸公某相遂中伤弟然上亦小薄之跽奏移时黙然不应顾左右言他而止不然祸且烈矣智必取迟勇必取早弟当审所处耳
　　其四
　　每读大疏神思豁然得所论慎喜怒以回天心者知兄正心之学葢喜怒慎而好恶弗渉于一偏刑赏悉归于至当推而致之即中和位育之理也然尤愿在廷诸臣精白一心弗营金钱之窟弗徇情靣之私弗沽声誉而昧国家之缓急弗标名节而忘君父之焦劳存虚公正直之心具明允笃诚之器而后可以集事赵忠毅云臣不过欲与大小臣工各以其良心为社稷苍生计而已此言诚今日之要剂也世波颠踊譬彼跛人东突西张无有是处年见持议侃侃知圣明必前宣室之席耳
　　复刘是庵相国【一燝戊辰】
　　某自公车已知瞻慕明光奉为斗极窃谓老先生之大业近方有宋大都如王子明之名通而归于峻整有韩稚圭之坚定而运以精详日者平台三召英武惊人使以老先生当之知可大出条侯之对不发令狐之汗也然而大猷方张元气未固熈丰之伏莽繁自彼徒洛蜀之微芽萌于我类又主上方综核名实鋭心富强或恐以王成徳儒之一事尽疑百尔之心因而遂有宏羊惠卿之小人大兴言利之説一瑕偶见百衅俱开非夫价人不能早定所谓正君心以正朝廷正朝廷以正百官者于老先生手额尤切也某犹鬋髳其细已甚惟是金门氷署槖笔侍从者第雍容以文墨相髙至于世道之消长人材之邪正偶有建白辄以侵官为讥彼诚不知词林固论思之官耳
　　复范质公吏部【景文戊辰】
