<!-- { "loadSidebar": true } -->
　　岐州于凤泉寺起塔，将造函，寺东北二十里，忽见文石四段，光润如玉，小大平整。因取之，以作重函。于是大函南壁，异色分炳，为双树之形，高三尺三寸，茎如雪白，叶如玛瑙。北壁东壁，有鸟兽龙象之状。四壁皆有华形，左旋右转。其後基石渐变，尽如水精。沙门道璨，图此双树之象，置于许州，叶尽变为青色。明年，岐州大宝昌寺写得陕州瑞相图，置于佛堂以供养，当户大像，三吐赤光，流出户外。于是户外十佛像，及观世音菩萨，亦频放光。半旬之内，天华再落。
　　泾州于大兴国寺起塔，将造函，三家各献旧磨好石，非界内所有，因而用之，恰然相称。
　　秦州于静念寺起塔，先是寺僧梦群仙降集，以赤绳量地，铁橛钉记之，及定塔基，正当其所。再有瑞云来覆舍利。是时十月雪下，而近寺草木，悉皆开华。舍利将入函，神光远照，空内又有赞叹之声。
　　华州于思觉寺起塔，天时阴雪，舍利将下，日便朗照。有五色光气，去地数丈，状若相轮，正覆塔上，数十里外遥望之，则正赤上属天。舍利下讫，云雾复起，瑞雪飞散，如天华著人衣，久之而不湿。
　　同州于大兴国寺起塔，舍利宿于近驿。天夜雨，明旦舆行，云日迎之开朗，入自南门，而城北雨如故。既至寺，又阴雨。临入函，日乃出。众色光相，绕日如轮光。是寺僧慧真，梦见圣入，顶有圆光，明照天地，来自西方，入门而立。及舍利舆至，无故止于其所，因定塔基焉。十二月八日夜，有五色圆光，从基而上，遍照城内，明如昼日，五十里咸见之。明年四月，白光起于塔西，流照塔东，良久乃灭。
　　蒲州于西岩寺起塔，九月二十六日，舍利在治下仁寿寺，其夜堂内光明如昼。二十八日定基，明日地大震，山大吼，岩上有钟鼓之声。十月七日，舍利将之栖岩，地又动。八日舆登山，从者千数。大风从下而上，因风力，俄倾至于佛堂。其夜浮图上有光长数尺，乍隐乍显，至于十馀瓶内，亦有光五道散出，还敛入瓶。又有二光，并大如钵，出于西壁，合为一道，流入塔基，食顷乃灭。俄而复出，流入于堂。山顶亦有大光，照二百里，远望者皆言烧山。九日夜，又有二光绕浮图，其一流照西谷，其一流照南谷。十二日，堂内又有光，状如香炉，流至浮图露盘，移时乃灭。其夜露盘上又有光，或散或聚，皆似莲华，移更乃灭。十三日夜，浮图上又有光，如三佛像，并高尺，停住者久之。十四日夜，有光三道，从堂而出，其一直上天，其一流于东北，其一状如楼阙，赫照州城。自朔至望，寺及城内，常闻异香，桃李杏柰多华，人采之以供养。舍利入函之夜，又有光再从塔出，圆如大镜，诸光多紫赤，而见者色状不必同，或云如大电，或云如燎火，其都无所见者十二三。有妇人抱新死小儿来乞救护，至夜便苏。遇光照以愈疾者非一。诸州皆有感应，而西岩寺最多，盖由太祖武元皇帝之所建也。
　　并州于旧无量寿寺起塔。舍利初在道场，大众礼拜，重患者便得除。起塔之日，云雾昼昏，至于已後，日乃朗照，五色云来之舍利。舍利将入函，放光，或一尺，或五寸，有无量天神，各持香华，幢幡宝盖，遍覆州城。
　　定州于恒岳寺起塔。有一异翁来礼拜，施布一疋，负土数笼，人问其姓字而不答，忽然失之。此地旧无水，开皇三年初营寺，其西八里白龙渊，忽东流而过。作役罢，水便绝。及将起新塔，水复大流。
　　相州于大慈寺起塔。天时阴雪。舍利将下，日便朗照，始入函，云复合。建塔之明年八月，光天尼寺僧写得陕州瑞相图，置于佛堂，神光屡发如电。又有五色云盖，正临堂上，一日四见焉。又有白云，状如林木，雨金华。其花之状，形如大蝶，色似青琉璃，翱翔而下，乃腾虚而去。明年正月，寺内又雨天华。
　　郑州于定觉寺起塔。舍利将至，寺东有光，如大流屋，入至佛堂前而没，舆到此处，无故自止。既而定塔基于西岸，其东岸旧舍利塔，有三光西流，入于基所。寺僧设二千人齐供，然而万馀人食之不尽。一瓮饭出八十盆，馀食供寺众二百人，数日乃尽。舍利将入函，四面悬幡，无风而一时内向。
　　嵩州于闲居寺起塔，人众从舍利者万馀。有兔逆坂走来，历舆下而去。天时阴云，舍利将下，日便朗照。始入函，云复合。
　　亳州于开寂寺起塔，界内无石，舍利至，便于三处各得一成磨方石，一似函而无底，乃合而用之，不须改凿。掘塔基至石，有二浪并夹之。天时阴雪，舍利将下，日便朗照。始入函，云复合。
　　汝州于兴世寺起塔，天时阴雪，舍利将下，日便朗照，始入函，云复合。
　　泰州于岱岳寺起塔，舍利至州，其夜岳庙内有鼓声。天将晓，三重门皆自辟，或见三十骑从庙而出，盖岳神也。舍利自州之寺，未至数里，云盖出于山顶，五色而三重，白气如虹，来覆舍利，散成大雾，沾湿人衣。其状如垂珠，其味如甘露。自旦至午，雾气乃敛而归山，分为三段，乍来乍往，如军行然，盖亦岳神之来迎也。于是瓶内有声，放光高丈馀，食顷乃灭。人审视之，见琉璃内金瓶盖自开，瓶口有寸光如箸，炯然西指，虽急转终不回。如此经八日。将八函，光遂散出，还入金瓶，云雾复起。有童子能诵法华经来礼舍利，遂烧身于野，以供养焉。明年二月六日，泰山神鼓竟夜鸣，北听则声南，南听则声北，东西亦如之。
　　青州于胜福寺起塔，掘基深五尺，遇磐石，自然成大函，因而用之。及舍利将入，瓶内有光，乍上乍下。
　　牟州于巨神山寺起塔，舍利初至，二大紫芝现于道。天时阴雪，舍利将下，日便朗照，始入函，云复合。
　　隋州于智门寺起塔，十月六日掘基得神龟，七日甘露降于石桥旁之杨树，有黑蜂无算来绕之。八日旦大雾，舍利将之寺，天便开朗，历光化县。忽见门内木连理，过杨树之下，甘露五道，悬流沾洒舆上，既而沈阴。舍利将下，日便朗照，始入函，云复合。神龟色状特异，有文在其腹，曰王兴。州使参军献之，日日开匣，欲视其头，而缩藏不可见。敕使著作郎王劭审检，龟便长引颈足，恣人反转，连日如之。乃见有文在其头，曰上大王八十七千万年。皇帝亲抚视之，入于怀袖，自然驯狎。放诸宫沼及草内，还来直至御前，每放辄如之。
　　襄州于大兴国寺起塔，天时阴晦，舍利将下，日便朗照，始入函，云复合。
　　扬州于西寺起塔，州久旱，舍利入境，其夜雨大洽。
　　蒋州于西霞寺起塔，邻人先梦佛从西北来，宝盖幡花映满寺，众悉执花香出迎。及舍利至，如所梦焉。
　　吴州于大禹寺起塔，舍利凡五度江，风波不起。既至寺，放青黄赤白之光。获紫芝，高二尺馀，四茎共三盖。天时阴晦，舍利将下，日便朗照，始入函，云复合。
　　苏州于虎丘山寺起塔，其地是晋司徒王琴台。掘得砖函银合子，有一舍利浮之钵水，右转四周。舍利初发州，天降雨，未至寺，日便出。乃有杂色云临舆而行，徘徊不散，至于塔所。空里有音乐之声。既而天又阴晦，舍利将下，云暂开，舍利入函，云复合。先是寺内凿石井，井吼二日。盖舍利将来之应也。
　　衡州于衡岳寺起塔，沙门奉舍利自江陵水行二千馀里，四遇逆风，愿定便定，四乞顺风，皆如所欲。初掘基融峰，上有白云阔二丈馀，甚整直，来临基所，右旋三匝乃散。既而阴晦，舍利将下，日便朗照，始入函，云复合。
　　桂州于缘化寺起塔，舍利未至城十馀里，有鸟千数，夹舆行飞，入城乃散。舍利将入塔，五色云来覆之。
　　番州于洪杨乡崇杨里之灵鹫山寺起塔，掘得宋末所置石函三。其二各有铜函，感二小银像，其一有银瓶子，盛金瓶，疑（本）有舍利，今乃空矣。既而坑内有神仙云气之像。昔宋主刘义隆之时，天竺有圣僧求那拔摩将诣扬都，路过灵鹫寺，谓诸僧曰：此间寻有异瑞，兼直王者登临，徵应建立，终逢菩萨圣主，方大修弘。其年冬，果有群燕，共衔绣像，委之堂内。及齐主萧道成初为始兴太守，游于此寺而起白塔。陈天嘉三年，寺内立碑，其文也如此。圣主修弘，验于今日。
　　交州于禅众寺起塔。
　　益州于法聚寺起塔，天时阴晦，舍利将下，日便朗照，始入函，云复合。
　　廓州于法讲寺起塔，舍利初发京下，宿于临皋，沙门梦失舍利。是夜廓州有光高数丈，从东方来入寺，右绕佛塔，照及城楼，内外洞朗，遥望者疑烧积薪，光渐西流，食顷乃没。及定塔基，正当光没之所。又有香气，氛氲异常。
　　瓜州于崇教寺起塔。
　　虢州表言，州虽不奉舍利，亦请众僧行道。有一异鸟，来集梁上，意似听经，不惊不动，一夜一日乃下，止于读经之床。人人赞叹摩扌娑，又擎之以行道。法师于佛前为之受戒，（良）久乃去。
　　隋州典签王威，送流人九十，道逢舍利，尽释其囚，千里期集，无一违者。隋州人于水作鱼狱三百，既见舍利，亦悉决放之。馀州若此类盖多矣。
　　皇帝当此十月之内，每因食，于齿下得舍利。皇后亦然。以银碗水浮其一，出示百官，须臾忽见有两，右旋相著。二贵人及晋王昭豫章王柬蒙赐蚬，敕令审视之，各于蚬内得舍利一。未过二旬，宫内凡得十九，多放光明。自是远近道俗，所有舍利，率奉献焉。皇帝曰：何必皆是真。诸沙门相与椎试之，果有十三玉粟。其真舍利，铁穴甲而无损。（《广弘明集》十七）

卷二十二
◎王劭（二）
　　◇舍利感应记别录
　　高丽、百济、新罗三国使者将还，各请一舍利，于本国起塔供养，诏并许之。诏于京师大兴善寺起塔，先置舍利于尚书都堂，十二月二日旦发焉。是时天色澄明，气和风静，宝舆幡幢，香花音乐，种种供养，弥遍街衢。道俗士女，不知其几千万亿。服章行位，从容有序。上柱国司空公安德王雄已下，皆步从至寺，设无遮大会礼忏焉。有青雀狎于众内，或抽佩刀，掷以布施，当人丛而下，都无所伤。仁寿二年正月二十三日，复分布五十一州，建立灵塔。令总管、刺史已下，县尉已上，废常务七日，请僧行道，教化打刹，施钱十文，一如前式。期用四月八日午时，合国化内，同下舍利，封入石函。所感瑞应者，别录如左。
