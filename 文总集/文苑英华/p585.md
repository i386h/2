<!-- { "loadSidebar": true } -->
　　问料敌多途应变无算覧去病之对顾在方畧读孔明之书虞于备预至如烈风猛火烟焰赫然雨水奔流弥漫无际脩何人事以却天时或有暴兵卒来我则未暇敌人非逺静然无闻何法以知敌情何方以収我众如其争先不逺我怯湏勇列军甚严彼强使弱善战不阵抑有前人未战屈人伫聼嘉话四轻二重于将谋而何施三礼五才于兵形而何要幸存升降曲尽所宜
　　对
　　对观夫古之良将之行兵也莫不救灾恤患以和其人先谋后动而制其敌军有渴而不饮军未饭而不食举不失德赏不失劳故人悦忘疲士感知死夫如是以之守则固以之战则克安有不肯蹈兹烈火遏彼奔流斥堠素明暴兵安可卒至法制素习敌人何由能迩我将贾【疑】勇寜见士怯我固常胜安有敌强未战屈人谋其所以善战不阵夫何逺矣至四轻二重之施三礼五才之入所用斯并事关幽秘理絶探求徒罄防襟岂酬髙问谨对










　　文苑英华巻四百八十
　　钦定四库全书
　　文苑英华卷四百八十一　宋　李昉等　编方正
　　贤良方正策五道
　　文苑
　　词标文苑策二道
　　应封神岳举对贤良方正策三道【神功元年】
　　问隆周御厯多士如林扬已露才干时求进宁知媒之丑不顾廉耻之规风驰景轶云集雾委攘袂于选曹盱衡于防府吏员仍旧人物实繁优游窘于退飞声最疲于防额量能受职无阙以供料官列位择才斯众欲令九流式叙一艺不遗伫闻芳话兹盛烈且夫署行议年殷姬取人之道门调户选魏晋持衡之术因宜适变何者为先
　　对　　　　　　　　　　　崔　沔
　　对昔者贤良方正之士应务之际沔虽固陋尝亟闻之莫不修词立诚难进易退言不茍合道不苟容舍之则藏义然后取安肯负媒之丑弃廉耻之规若此之类其可多乎至夫扬已露才干时求进盱衡攘袂以徇速者斯皆小子趋附之徒岂足以厠我周行寘于多士屏而勿用夫何疑哉主上钦若庶官明沉隠是使群英雾委多士景轶而秉钧当轴之隽察言观行之风不能审枢机定名实惩鲁儒之虚服辨齐竽之滥吹至令累最为伪名交战谬功与实效相参而谓滞才由乎少官无位供乎有徳嗟乎事有大谬一至于此明主昧旦丕显每叹才难而羣士扬于王庭反忧多士君臣之同徳其若是乎天子有司谈何容易今懿纲【一作网】遐布淳风殷流家识廉隅人知礼节苟能上尊王制下絶吏奸闭请托之源塞虚诈之路使得怀才见用以道周旋无令椒兰信芳独屈樵夫之手骐骥虽骏不贵屠者之门则虚位待人犹持固让怀宝深藏何患不达九流式叙庶莫逺焉一艺罔遗谅其所也沔又闻人能道非道人有济治之臣无不弊之法往古虽载其陈迹行用实在乎主司观夫署行议年殷姬令典门调户选魏晋良图无非致逺之规咸有理乱之兆所以允厘百揆铨综百【一作五】官及谗虐官朝则君子在野贪佞窃柄则以货售才典故虽存而官政以紊然则随时通变观象因宜近取诸身一言斯蔽逺求于古两无适从所以轻进狂言犹冀或逢善听谨对【此篇用治字第二篇用世字武后虽已革命疑未应便用唐讳】
　　第二道
　　问屠钓关柝之流鸣鸡犬吠之伍集于都邑盖八万计然【一作象】则人无求备物各异宜十哲殊科八能异术咸资对策则绛灌之器或沉必俟公求则许郭之才难遇选贤取士应有良规
　　对
　　对传曰文以足言言以足志言或可察志隠于漠是知文者言之藻绘志之筌蹄有贞实者或忘藻绘得鱼兔者必弃筌蹄则存言舍文合于淳古以言考徳必洞精微故书云明试以言盖用此道也今之对策其试言之流欤昔姬氏既衰先王道丧秦政虐戾乱彼天纲废古烧书以愚黔首穷兵骋诈时无文焉故绛灌之徒韩彭之佐雄姿虽茂而道法不足向使伊人薄见方策早闻师范当亦略通大体抑扬宏议岂止决胜于境外而不能专议于君前乎故抱朴子曰古之试良将者亦问以策即其义矣国家树万世之基迁九流之坟索奥业洋溢于时缙绅先生蕴借无缺安有倜傥之杰瑰玮之才承明主之渥恩逢生人之大庆而不能抽其秘思效其长策欤然则谋而不行信而不用者抑可知也今之考言取士者必以绮饰为工视学论文者闇于心而必升晓政达幽者失其数而咸退譬千金之璧以微瑕而毁之百丈之材覩小节而弃之亦良可悲矣诚理达而义举者勿以文害言词婉而论深者勿以言害意则可以包括羣品网罗众途察微知彰以文用武矣昔许子将郭林宗徒以布衣之交俯仰之际而能防竒旌异因言揣心况乎擅英博之姿受明试之寄享厚禄居尊官而不能抚踠足于吴阪指潜璧于荆山至使有公辅之才而无许郭之鉴者斯则卿士之罪也小子何足以知之至如怀一能负一偏彼鸣梭抗履之彚声律鼎饪之俦事虽易于缣缃功不资于翰墨则方以类聚各有司存谨对
　　第三道
　　问至于衢室总期【一作章】重屋阳馆姬氏明堂之制炎灵汶上之规三雍五室之名宗庙容台之目蔡邕之论袁凖之谈歴代繁省之仪前贤是非之说咸宜详释以判羣疑
　　对
　　对我皇帝慈理广运文思稽古绍兴絶典重光大壮合宫云搆明庭天耸列辟轨仪羣工制度可以即事而见观象而察今犹逺访先典曲垂下问者岂不欲揣其敏思征其博物臣实菲薄何足当之昔哀公问儒而仲尼请更仆况此大体其可率尔言乎虽敢略谈之然未臻其极也若夫尧之衢室舜之总期【一作章】夏之重屋殷之阳馆皆所以取象天地昭配阴阳致孝于先布政于下厯运虽改此道不移八窻四达上圆下方度堂以筵度室以几周之制也昆仑茅屋周流璧水汉之图也明堂辟雍灵台三雍也太庙青阳总章明堂【疑脱堂二字】五室也取其宗祀祖考则曰宗庙取其脩饰礼物则曰容台蔡邕之论所以合异说袁凖之谈所以别重事歴代繁省其仪不一先贤是非其书甚众非斯须之述所能尽非造次之言所能精自我皇创制之前今臣定议之外教明礼备得繁省之中者其姬宗乎词寡理举处是非之要者其蔡氏乎谨对
　　重试一道
　　问不其才难于今所叹知人未易自古病诸以貌取言既其不可观声考度又或非宜故皇帝清问有司藻覈公孙异之于天子晁错褎然为孝廉贤才训迪其道矣多歴年所兹率典常国家谒报上展礼中岳降非常之制求希代之宝将以润色云封增辉柴燎龙门既陟方纵鳞于巨壑鸿干斯渐忽垂翅于风路良由梦石之木犹参杞梓之行冠玉之姿尚忝琳琅之序更令宪府重摭词林承凤绋之明威俟龙泉之断割其何以搴秀长楚审词众好辨是与非惩忿窒欲聊尔陈事冀获嘉谋至若栁庄黜殡用事之差也石建阙马为字之失也寻其后句末韵或犯于前声览以终篇答难不伦于次序一简之内贫富不侔三道之中妍顿别取瑕则颇慙于卞氏擢用则致嫌于葛龚赠孟孙之言膏肓莫愈学嗣宗之黙长短何分进退之礼奚宜用舍之方安在又旁求防议纷披风謡威势压于权衡黩货通于主守不同吾党无嫌小子之词翻乃倩人云竭老夫之思始令行而诈起终策出而奸生何方可以静流竞之来何法可以杜讹谬之入伫裨不逮无恡话言
　　对
　　对夫铅刀均锋劒之耻也蹇驴齐足骥之耻也朗璞蒙垢玉人之过也鸣丝絶弦伶官之罪也借如承明防献嘉猷而愚智纠纷臧否错糅斯亦士君子之所恨岂独为政之忧哉沔实陋才良不足算凭藉休庆谬偕旌拔狂言虽立鄙道未孚蕴杂薰莸沉蔽玉石重叅羣彦之末再承议贤之问进思自励其何补欤退欲鸣谦岂获无咎审词众好傥或择善而行辨是与非请思即事而对策曰栁庄黜殡用事之差也石建阙马为字之失也窃谓议人者贵知其心论道者务存其意心惧未信则援古以自明道隐未光即托文而后显故事以明心为本字以显道为公事有小差而心术着矣字有小失而道教存焉斯则夜光之瑕明月之纇固不可得而弃也事与类相反字与义相违证乖而心不可象毁而道不可见一至于此亦无取云策曰寻其后句末韵或犯于前声览以终篇答难不伦于次序窃谓明试以言古之道也征言以防今之制也言有声韵盖其浮饰策之次序固非典要切问存于答难次叙岂效谋谟精诚尽于对扬声韵何寻献替稽之于古揣之于情末韵或犯于前声其来久矣荅难不伦于次叙为病良深策曰一简之内贫富不侔三道之中妍顿别取瑕则颇慙于卞氏擢用则致嫌于葛龚窃谓万有一失圣人不免舍过举能先师是训道不可以纯备才不可以周给断可知矣是以国家稽通塞之迹列甲乙之科亦不可废善以取瑕疑于擢用矣防曰赠孟孙之言膏肓莫愈学嗣宗之黙长短何分进退之礼奚宜用舍之方安在仲尼有言不在其位不谋其政进退之礼用舍之宜允非小人之所及也然则览古昔之遗事敢不荐其闻乎窃谓日中必熭操刀必割惩奸以察何俟赠言致身于朝不可以黙固当叅刑礼以定枉直体明智以辨情伪见利不亏其分见死不更其守属聪明不讳之时居执宪绳违之任何至持疑于果断逡巡于正色哉策曰旁求疏议纷披风謡威势压于权衡黩货通于主守不同吾党无嫌小子之词翻乃倩人云竭老夫之思始令行而诈起终策出而奸生甚矣诚哉不期所以然也今所虑怙威黩货者其类犹存假手借词者其人不逺但能察其言象揆而度之精覈问试优而柔之则窃宝之名自分滥吹之竽自遁矣其道甚着人焉廋哉策曰何方可以静流竞之来何法可以杜讹谬之入窃谓任良在主道在人以执事之明遵大君之惠敷明智以考往迹扬清机以鉴羣情则知讹谬不兴流竞永息俯慙谀议良非话言谨对
　　神岳举贤良方正策【册问阙】　　袁　映【未审何年】
