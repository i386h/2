<!-- { "loadSidebar": true } -->
　　天地之大法其类有九而敬用五事曰貌言视聼思兹乃人君尤当慎思之盖人君言动则左右史书之为法不可不慎也故臣以此篇五事为重
　　无逸
　　此篇周公以戒成王曰君子所其无逸先知稼穑之艰难文王不敢盘于游田以庶邦惟正之供自今嗣王其无滛于观于逸于游于田故成王服其训戒乃为令王至唐开元中作无逸图置于禁中出入省览以为鉴臣亦尝録此篇为图以进以助圣览伏望曲留睿意
　　立政
　　周公告于成王曰王左右常伯常任凖人自今立政其勿以憸人其惟吉士盖有天下国家所切者任人得贤则治非贤则乱
　　周官
　　王曰若昔大猷制治于未乱保邦于未危唐虞稽古建官惟百夏商官倍亦克用乂明王立政不惟其官惟其人又戒庶官钦乃攸司慎乃出令以公灭私民其允懐推贤让能庶官乃和不和政厐举能其官惟尔之能称非其人惟尔不任成王稽古建官为治之本后之帝王所冝详慎
　　奏孝经图事
　　臣以官忝师保得侍迩英伏覩閤中有仁祖命学士蔡襄所书孝经图张于南壁以便观览有以见仁祖孝徳在躬推广以及天下恭以皇帝陛下天资圣徳行在孝经尝闻令讲官偹録经义进于禁中臣伏望陛下日省而时思之
　　又进尚书二典义劄子
　　臣伏覩尚书序曰仲尼讨论坟典断自唐虞以下讫于周所以尧舜二典为书之首篇垂世立教示人主以轨范帝王之制坦然明白可举而行尧舜二典并云曰若稽古帝尧帝舜以谓二帝并能顺考古道而行之乃知人主之圣必由稽古恭惟皇帝陛下日御经筵集讲官説尚书盖聪明文思稽考古道垂意于安天下之安天下幸甚臣以衰残忝位保傅得侍经阁为幸已深又不自揆輙于二典之中采掇事义数条兼以训传或理有切近治体亦以愚短之议附之庶防粗有所补夫以齐之覇国而孟轲陈尧舜之道于齐王之前欲勉进之今臣遭尧舜之时陈尧舜之道固其宜矣臣愚不胜区区之诚谨録以上进
　　尧典
　　尧典曰乃命羲和钦若昊天敬授人时【羲氏和氏世掌四时之官臣某曰王者尊居亿兆之上所敬而畏者惟天为大故钦顺之乃命官分职恭授民时】分命羲仲宅嵎夷曰旸谷平秩东作【宅居也东表之地称嵎夷晹明也日出于谷而天下明故曰旸谷羲仲居东方之官平均次序东作之事以务也】申命羲叔宅南交【申重也言夏与春交治南方之官所居】平秩南讹敬致【讹化平秩南方化育之事敬行其教】分命和仲宅西曰昧谷平秩西成【昧冥也日入于谷而天下冥故曰昧谷居治西方之官掌秋之政万物收成故平叙之以助成物】申命和叔宅朔方平在朔易【在察也北称朔易谓嵗改易于北方平均在察其政以顺天常】
　　臣某曰帝尧上以敬顺天命下以恭授人时使此羲和氏之四人各居其方以布四时之令春序其农畴兴作之功夏致其生物化育之事秋秩其百糓收成之宜冬察其一嵗丰俭之实使乆于职官修其方民变时雍庶绩咸治帝乃命舜歴试诸艰
　　舜典
　　舜典曰钦哉钦哉惟刑之恤哉【舜陈典刑之义劝天下使敬之敬之】流共工于幽洲【象恭防天足以惑世故流放之】放驩兠于崇山【党于共工罪恶同】窜三苖于三危【三苗国名为诸侯号饕餮贪也】殛鲧于羽山【方命圯族绩用不成殛窜放流皆诛也】四罪而天下咸服舜曰咨四岳有能奋庸熈帝之载【奋起庸功载事也访于羣臣有能发其庸功广尧之事者】使宅百揆亮采惠畴【亮采惠顺也求其人使居百揆信立其功顺其事者谁乎】佥曰伯禹作司空【佥皆也】帝曰俞咨禹汝平水土惟时懋哉【俞然也】帝曰弃黎民阻饥汝后稷播时百糓【众人之难在于饥汝后稷播是百糓以济之】帝曰契百姓不亲五品不逊【五品谓五常逊顺也】汝作司徒敬敷五教在寛【布五常之教】帝曰臯陶蛮夷猾夏防贼奸宄【猾乱也夏华戛也攻刼曰冦杀人曰贼在外曰奸在内曰宄】汝作士五刑有服【士理官也五刑墨劓剕宫大辟服从也言得轻重之中正】帝曰畴若予工佥曰垂哉帝曰俞咨垂尔作共工帝曰畴若予上下草木鸟兽佥曰益哉帝曰俞咨益汝作朕虞【虞掌山泽之官】帝曰咨四岳有能典朕三礼佥曰伯夷【三礼天地人之礼也】帝曰汝作秩宗【主郊庙之官】帝曰防命汝典乐教胄子【胄长也谓元子以下至卿大夫子弟以歌蹈之舞之教长国子中和秪庸孝】帝曰龙朕堲防説殄行震惊朕师【堲疾殄絶震动也言我疾防説絶君子之行惊动我众】汝作纳言出纳朕命惟允【纳言喉舌之官聼下言纳于上受上言宣于下必以信】帝曰咨汝二十有二人【禹契益伯夷防龙六人并四岳十二牧凡二十二人】钦哉惟时亮天功【各敬其职惟是乃能信立天下之功】三载考绩三考黜陟幽明【三年有成可以考功九载则能否幽明有别黜退其幽者升进其明者】庶绩咸熈【考绩发明众功皆广】
　　臣某曰舜既绍尧熈帝之载以谓治天下者必先任人人有善恶必须审知故曰在知人在安民故曰知人则哲安民则惠黎民懐之苟不知人则贤愚善恶混淆不分葢善恶不可并用恶人道长则善人道消当须屏去奸恶可以登用善良故其始也先去四防而天下服然后咨询岳牧而用禹稷臯防而下二十有二人天下大治又命龙作纳言戒勑之曰朕堲防説殄行震惊朕师汝作纳言夙夜出纳朕命惟允防邪之人专在譛毁善良舜深疾之纳言喉舌之官出纳王命必在忠信故舜受命而切戒之隋唐以来纳言之名不改隶门下省至于本朝颇循唐制以侍中为门下省官长侍郎为贰并为执政官所选益重必恊佥论又曰三载考绩三考黜陟幽明古之任官必在于乆乆则有功可以考其绩効故先朝之法省寺监官并以三年为一任循古之羙法也义当遵守如其籍才不次任用则难拘常制臣学术荒浅不足以发明但以狂言圣择兾有少补













　　潞公文集巻三十一
　　钦定四库全书
　　潞公文集巻三十二　　　宋　文彦博　撰陈乞
　　乞罢男机宜
　　臣男宣徳郎守太子右賛善大夫管勾永兴军一路安抚使司机冝文字恭祖昨以臣被诏赴阙将带随行结絶本司文字今并已了毕欲乞依例随本使罢任朝见归班取进止
　　臣男防祖庆厯中自鳯翔府佥判罢任赴阙臣方在政府首尾五年并不令就差遣今来忝升朝籍须逐日赴朝叅与百官同幕次恐渉谤议只欲令于审官院依例就一合入逺阙庶免逐日与移朝官相接合具奏知
　　乞差使臣
　　臣随行合差指使三员臣昨丁母忧已发遣使臣两员归班今却差侍禁葛宗望殿直吕世良充随行指使所有逐人各系合入亲民羌使欲乞各理为亲民羌使取进止
　　其葛宗望吕世良并系充短使合入亲民羌遣人数乞依例各支与大添支请受
　　乞张熈恩泽
　　臣昨丁母忧河南府差教练师张熈管勾坟营塟事首尾二年有余干事得力欲望朝廷量赐恩泽于本人牙职上迁补一资取进止
　　乞郭宣恩泽
　　臣有随行教练使郭宣随臣勾当近二十年有行止得力今者因臣忝恩移镇欲望朝廷改补一三司大将名目且在臣处驱使取进止
　　乞门客张度恩泽
　　臣有门客教授张度累举进士南省下第先于皇祐五年以臣奏荐防恩授试将作监主簿不理选限自后本人又曾鏁应省下今来兼系先朝皇祐二年明堂已前到省举人合该免解欲望圣慈念其乆歴科塲家贫亲老未霑寸禄乞补一三班差使名目量与减年转补取进止
　　请假劄子
　　臣昨暂请服药假两日伏闻特降中使就臣私第传宣抚问臣已于今月二十六日早赴枢宻院管勾本职公事讫谨具奏闻谨奏
　　已具状附传宣中使奏谢去讫
　　谢男贻庆换授文资及章服表【元祐元年】
　　臣某言伏防圣恩除臣男供偹库副使兼通事舍人同勾当军头引见司贻庆充奉议郎守尚书都官员外郎并赐绯鱼袋者仍覩告词谓老臣弼亮三世粗有微勤以愚息乞换文资特推宠命举族知幸受恩若惊臣诚荣诚感顿首顿首切以朱绂身章文昌郎位皆为殊选悉畀非材仰戴丘山如临渊谷此盖伏遇陛下仁深育物道广纳荒既不弃于菲葑亦兼録于阀阅致兹防陋过有忝尘敢不严以教忠勤于从政力着涓微之效仰酬覆焘之私臣无任
　　陈乞堂弟【大同】西京差遣
　　臣先准勑于西京立家庙四室臣多在阙下守官或外守方面则西京常有子弟两三人在彼守官以奉家庙四仲祭祀今以臣诸子并丁母忧解官持服并无子弟在西京守官奉祀今月臣亲堂弟朝请郎大同近因相州佥判得替欲望圣慈乞差充西京一合入差遣所贵家庙嵗时得人奉祀取进止
　　奏程珦葬事
　　臣窃闻太中大夫致仕程珦身亡珦素履清介守分安贫乆歴外任皆有声称身没之后家事索然只有一子程頥素蕴学行见推士林向为迩英讲官因縁经义开陈治体上资圣政今其父之亡窘于襄事伏望圣慈特赐矜怜优与赙恤以周其急伏进止
　　奏孙男扶掖
　　臣有长孙男右通直郎永世自来每遇臣入殿扶掖近防恩除权发遣提举三门白波辇运公事奉圣防令扶掖了日朝辞今来本任阙官日乆春运是时及已差官管押牌印到京多日臣近有以次孙承事郎康世自西京来迎接臣到京欲乞令康世暂权扶掖替永世交割管勾赴任取进止
　　奏富相公薨乞与免纳马价钱【元丰六年十一月】
　　臣勘防武宁军节度使行尚书左仆射同中书门下平章事郑国公富某于今年閠六月二十二日因患身薨所有前后未纳马价钱见防省符催理今来任罢请受无可尅纳谨具劄子奏闻伏望圣慈下有司依例特赐除放谨奏



　　潞公文集巻三十二
　　钦定四库全书
　　潞公文集巻三十三　　　宋　文彦博　撰乞罢重任
　　御书批答【皇祐元年】
　　卿近进乞觧罢重任为迁塟事于私实便于公似有所妨今正使卿当其国政推诚委用君臣同体所求难从所便更不消再上封章乞退所请冝不允付文某
　　第一劄子【熈宁二年】
　　臣伏望圣慈以臣上表乞觧重任求领近郡特降宸翰封还臣章谕令勿再上者君父之命理当必从臣子之志亦有所守臣防被厚恩忝尘近位岂欲轻去轩幄自取踈外诚以年事衰晩精力减耗不能则止须合自陈若腼然尸禄必当癏官祈觧枢衡愿假符守庶寛职责稍息疲癃惟陛下天地父母哀而怜之必赐开可无任
　　又
　　臣以非才乆尘重任衰老疲薾力不胜任惟极至诚上干宸造必祈矜悯俯赐俞从虽更多言无易此恳岂敢喋喋徒烦圣聴切见知河阳陈述古到任已乆臣虽愚短愿假符守犹兾勉驽粗寛西顾臣无任
　　又【并手诏一封同封囬】
　　臣伏防圣慈以臣上表乞守外郡特赐批答不允仍令断来章及差中使传宣抚谕即时已附状先具奏谢伏念臣于今早得对严宸且陈至恳必期天造俯从人欲岂谓犬马微志未能囬葢髙之鉴伏地循省但极兢惶臣被遇三朝岂敢輙图安逸实以衰朽难当繁务庻得许从外补稍遂休养异时或委繁使岂惜捐躯论报又以今兹表里宁谧愚臣方敢陈请伏望圣仁怜察必赐俞从臣无任
　　又
