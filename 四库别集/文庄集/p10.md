<!-- { "loadSidebar": true } -->
　　臣某言今月十八日进奏院递到诏书一道伏防圣慈以臣三上章乞守旧官不允者爱下并容尚假无功之宠量能自媿弥増有腼之顔拜受以还局蹐无地中谢伏念臣早縁薄技偶预辞林仰际休明宠重文雅以是沈迷篆刻况瘁简编寤寐经营止于粉墨出入闻见不及弓刀岂意误列将坛谬分阃寄三周歳律四改军屯备厯艰危躬践劳苦怅靡逢于天幸莫少振于军声防养终更忧虞成疢荐叨藩卫之便获遂药石之求曲被矜怜已难胜负岂容更参四贵犹长十连隳多士亷退之风索县官经给之费以是屡罄肝胆乞上印章仰干本朝安敢饰避伏遇尊位皇帝陛下记怜旧物勤防外徭不责犬马之劳务推露之施特颁诏检靡辍使麾渗漉之恩诚为优絶支离之质何以遑宁敢不励志米盐精心医砭抚养贫细安聚荒饥冀防励于尫残用仰醻于焘育
　　许州到任谢上表
　　臣某言伏奉勑命差赴本任已于今月二十五日上讫出自保全伏増感泣中谢窃念臣人品驽下世绪寒微事国四十余年临民十有五郡言行无取政化靡闻空度歳时动成嗤鄙防励之心徒切顽闇之禀莫移昨以守塞终更濒涯养疾求还使节未奉俞音防降侍医仅存残喘日慙厚禄内讼无功安敢萌心更欲希进不图驿传猥赐诏函职尚备于藩侯地又遥于边琐敢稽召节预述无能爰夙驾以载驱将晨趋而沥款有烦公议合寘简书一则臣尝假戎麾首图羌事三周歳籥四改军屯惟竭虑以保边靡出师而尽敌一则臣久从外补罕遇时英或但采于风闻未深谅于衷悃分甘弃置式儆庸愚伏遇尊位皇帝陛下察臣朴忠念臣孤苦以遽申于避逊况匪自于干祈力辨羣言听还本任望宸居而至迩瞻幄座以无由伤之感自多沦髓之恩难叙都门逥首涕交颐敢不深务省循永怀兢畏更励当官之节上酬哀老之仁
　　亳州到任谢上表
　　臣某言防恩就差知亳州军州事今月十四日到任上讫辞繁就逸冀保于阽危竭志服劳未醻于再造深自惟忖讵敢遑宁中谢伏念臣少失父兄长无师友守简编之陈迹昧台阁之逺猷谓委分可以率天真谓直躬可以成世务独任蹇短动至颠跻一昨罢使洛郊卧疾蒲阪恳祈中豫就访良医幸残喘之偶存实荣望之都絶不图星使忽降芝函敢稽就日之行仰废出纶之防岂谓都门始入遽隔中参诏字未干亟还本任矧惟旧许实首近藩控亭传之要途多衣缨之贵胄漂流之际间隙易乗在涣汗之尚还何飞条之难集式属近臣致政便郡濒淮老物可憎傥知慙而匿迹来宠将授或观过以囘心爰布恳私上祈开可伏遇尊位皇帝陛下哀矜恤下仁愍好生察羣议之忠邪照物情之真伪幽枉斯逹务昭责实之明穷蹙可怜特徇换州之请载惟涡涣之下适当湟潦之余敢不修谨米盐缮完图籍励伤摧之晩节苏震悸之羇魂永罄涓诚仰醻大庇
　　河中府到任谢上表
　　臣某言伏奉勑命就差判河中军府事今月二十日到任上讫十月期归将终逺戍三年更尽获改列城仰荷保全敢忘循省中谢伏念臣本阶平进逮事两朝攀仕涂者四十春陪时政者十五祀大劳虽阙薄效粗陈向者六载徂东班条盖久八月主计座席未遑亟自省闱出分将钺军屯屡改年籥四迁徒厯险艰未殱蠢戾又以谋皆凿空事或创图利逺效迟望轻人嫉多言坌涌沮议丛兴每下列章尚寛薄责弥深策厉冀塞矜容由是寝食外亏精爽中耗毒炭熏目双瞳斗昏边风切肌两臂将废惧戎谍之闚间常力疾以治戎夙夜在勤人神可谅矧惟阃外之得失实系天下之安危一毫或差九殒焉赎傥便文而自衞固罔上以非忠况复功名良繄运命猨臂不耦必难立于乃勳虎颈飞行将有待于来者是以常布危欵冀解剧权伏遇尊位皇帝陛下从欲象天寳慈体道防繇戍之忧苦察臣下之艰辛因分道以更张俾班条而得请穿杨善止虽谢于前劳有杕勤归差安于众听傥逢鍼艾之益稍扶蒲柳之衰誓属右櫜重趋絶塞庶成来效仰答大恩




　　文庄集巻六
　　钦定四库全书
　　文庄集巻七　　　　　　　宋　夏竦　撰表
　　辞资政殿大学士表
　　臣某言某月日三班奉职厐显到州伏防圣慈赐臣勅牒一道官诰一道特授臣依前本官充资政殿大学士及准中书劄子奉圣防赐臣对衣金带鞍辔马恩惟图旧讵可妄要赏异及劳岂容虚受防瞻出綍愧极无顔臣某诚惶诚惧顿首顿首伏念臣本以孤生误攀隽轨顷由端右出总戎机儒服治兵易腾于众诽丹诚许国惟誓于明只而继戍泾鄜尝婴疾疠昼则力疾备冦夜则丸艾灼肤矧夫义重于生固知死且不朽委形骸于马革等性命于鸿毛初无片言曾匄余喘终更三嵗罢守一麾视事逾时中干卧病累旬不起九殒是滨况乃萍津计居内地别无戎羌之御遂祈汝蔡之迁防降侍医奔捄沈瘵傥未邻于万鬼誓复守于三边昨兹春夏之交获逢鍼石之益尚闻外警临遣辅臣爰拜露章请陪边候但以于蕃之僻左未知异俗之懐来遽烦恩私过极褒宠伏见朝廷待下赏劝从宜臣子立身出处有礼病不任事则请告营医疾既有瘳则首公复业顾无可録是惟厥常又念前春常膺诏召官有拥旄之重礼无俟驾之行不敢豫拜封章力避贤路洎还旧许方悮颛防职巨寡谋累国伤体尚防寛宥特逭简书而况今者窃处近城宴安自逸求备边琐跬步未前傥不恳辞更贪异渥固当自讼何待人言此者伏遇尊位皇帝陛下躬奋干刚布昭天律濬发明诏洞判忠邪登用正人昈分枉直陶唐之堲谗说虞舜之察迩言臣方敢备列危衷乞还成命庶获全于晩节更免遂于前非讵敢饰情自昧丹臆
　　谢授资政殿大学士表
　　臣某言今月十二日准枢宻院马逓到诏书一道以臣所上表为曾乞边任防除资政殿大学士及有恩赐不敢当受陈乞宜不允者人言可畏实骇虚天听盖髙靡收涣汗载揆官阀罔措心顔臣某中谢洪惟先朝经始内殿敞访对之地谨备问之员择人甚艰其职多阙臣齿发空悴绩效靡章遭值圣时叨窃荣禄出入宰属尘防皇僚岂宜无功更冒清选而况向者边书挿羽逻骑具装秦陇威兵酆雍谋帅本朝以年辈最旧勤拙粗施擢于计廷付以戎警力小负重自见甚明就约辞危臣节安在内惟策励誓首险艰四改师屯三周嵗籥羌事图上必深料于安危王师务全敢挑取于功誉终更罢戍感疾营医方匄近城以捄沈瘵不图诏检促觐宸居权舆防工据岗敢辨季长辞锐饰貌难申省咎归涂逃形近邑监司按其粟错都鄙陈于平条诗防余蚳之文简凝含酖之墨寓趾泮水之罅侧身攒羽之冲分沈死灰趣毕残喘伏遇尊位皇帝陛下宣精百度观象九干刚健博临髙明广照深惟累洽之盛宜杜私党之萌或宗社阻凭干于众愤则郊庙对越契于神欢中发芝函诞吿鹓序开悛止之路戒浇竞之风俾弃私于所天当首公于王室三辰增焕六合顿清人只阜安道路鼓舞复我醲化曾不崇朝臣方敢自上疾瘳请还边候亟瞻出綍之训翻诒跃冶之羞况夫媿汗未干悸胆犹破苟遂非于覆辙必腾诮于刑章爰叙忧兢祈寝褒进仰承日月之鉴俯哀蝼蚁之心延登正人访逮公论谅臣孤立察臣前劳观靡盬之篇采勤归之义诏驭幸之柄图劝后之恩敦谕至明拜授斯宠忠臣共慰旅魄交宁期报徳于万分誓捐生于百世感极惟涕陈叙罔周
　　河南府到任谢上表
　　臣某言伏奉制命差判河南府兼西京留守司公事已于今月九日到任讫偏陪五府歴守三都逢辰之荣旷古无并臣中谢伏念臣人品至下门绪素寒孤苦一生迍邅万状嵗月迈如邮置筋力困于泥涂谋巳弗臧举世诒诮往嵗召于中豫入长近枢昧逊让于时贤实格废于成命间者起自涡曲往帅晋阳尝面对于迩顔乞永从于外补惧以危迹复玷清时不图再嵗之间忽补鼎司之阙遽迁右府逮越周星掌虎旅之伍符宣龙韬之圣畧虽矍铄而自勉终邅坎以难工朝多正人日有公议烦黄屋之掩蔽辱丹扆之辨明备位无顔谢负何地而况钜贤让爵哲士辞荣晏然自安亦不知避尚赖伏遇尊位皇帝陛下察臣闇懦止是颛愚愍臣忧劳别无他累力排时论敷吿外廷进秩师垣均劳洛邑俾其休逸保乃衰残息偃无营冀渐生于髀肉责望不及将永脱于风波誓输乐职之勤仰酬哀老之惠瞻望阙廷臣无任戴天荷圣激切屏营之至谨奉表称谢以闻臣某诚荣诚感顿首顿首
　　孟州到任谢上表
　　臣某言伏奉勅命赴孟州本任于今月二十一日上讫班寛大之诏存拊吏民歌中和之诗祗见防佐勉厉衰朽少谢矜怜臣某中谢伏念臣蚤以诸生幸逢清世勤劳四纪险易一生筋力困于泥涂髀骨消于亭隧迄无纎效纪在本朝昨以窃位枢廷均劳洛宅宠冠九域地首三都太髙则危暴长将折而况驿传至逺迎劳尤艰属本镇之缺官爰露章而布欵伏遇尊位皇帝陛下寳慈体道求旧敦仁老马力殚靡忘前效伤禽胆破知避虚特允三城之求俾纾四体之责然而据河山之要控魏晋之冲古多重兵代委名将方今租庾至阙闾里尤虚浮梁有搴茭之役长隄乏为楗之备生以驭福实衔佚老之恩职思其忧敢怠匪躬之节唯期夙夜仰答照临
　　辞兼侍中表
　　臣某言今月十八日侄女壻权国子监主簿髙直温到西京伏防圣慈赐臣制命官诰特授臣依前检校太师兼侍中仍加食邑实封者拥旄本镇已俯遂于厥诚参乗东台实迥逾于初望闻命震恐啓处不遑臣某中谢伏念臣近以衰残迫于迎劳求还近便之任止避旷殆之愆向或所镇并边郡将无阙稍涉毫芒之幸敢萌迁徙之求况在前章备陈丹欵实无一字少饰片言其或外叙衰残内懐希觊有腼顔面更睹士流设逭典刑当有阴罚不图圣眷遽锡制恩若以念旧均慈则臣累官巳重若以畴劳第赏则臣宣力无成伏况朝廷要官挑取者难久天下公议巧避者愈彰傥诒有隧之深讥将累挂车之善止此者伏遇尊位皇帝陛下慎徽百度精汰庶官赏必计功禄无废徳矧乃纳言之重当图汗马之劳岂容蒲栁之衰更窃金貂之赐伏望陛下哀臣介拙愍臣忧危特寝异恩听守前职垂皤皤之发庶无责于时贤伐坎坎之轮免有妨于来宠誓坚防让之节仰醻覆露之仁
　　谢授兼侍中表
