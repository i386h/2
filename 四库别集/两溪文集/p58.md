<!-- { "loadSidebar": true } -->
　　惟欧阳氏自愽士髙仕汉为经师率更令询仕唐为字师叅知政事修承旨玄仕宋元为文师故世以望姓称天下承旨本袁之分宜防里人其族在宋有为登仕郎曰化龙生子文寿至孙弘仁俱为防里富室弘仁生永和监税唯字吾贯号一斋与贤配萧氏皆乐为善惧为不善惠及其乡人是生府君府君讳习字遵学美资质负才不凡接于人言貎详温可念自号其室为悦斋聚书至数千巻日阅览无怠名其地景迹山水为清门十咏绘为图求名公卿题颂盈帙出干父蛊酬公家役皆识机变有条度袁太守闻其能辟为掾辞弗获强就年满从事都察院因与馆阁诸儒交善永乐初呉中允仲平荐入文渊阁预纂修大典书成赐冠带归省亲再赴吏部擢富阳县丞至则兴除利弊使奸墨蹙额郁抑者舒其气得疾没于任其寮属吏氓皆走哭尽哀争出赀帛为敛具且谋固丹戒所任隶归其榇于家府君前在京日以亲为念乞归侍不得命复乞归省乃得命其归时二亲具在羣孙子森列阖门欢甚府君凡入其里必下乘居家不为厉声严色每夜定必扶床话良乆早省必询今日所欲为预造二亲椁甓必手操犊为之泥家人请代府君曰事父母当自致其力何以代为思有逺离不得乆侍膝下候食饮寒暖节莫竭为子情乃徒跣步拜七日至武功灵山祈免亲疾恙且愿损已龄以益亲寿词极恳切闻者嗟异及官富阳不以妻子随不为华衣盛御不与寮采鬬酒食而没也箧无蓄钱留帛费皆仰人办人益信其无贪心嗟夫世之人有与其亲角能商利至逆色甚而服轻饱甘以自悦而冻馁其亲不顾其疾痛加以恐喝怒詈若不欲其乆在世茍有官则恃以为贾货利具日肆攘刻无厌始也室磬悬一旦遂计则聚珍物竒器满家宅壤随欲广求以富其子孙而不虑身冒刑辟敛人怨是葢与鸮獍奚分而其人顾自以为能岂非皆府君罪人乎以府君为行若是使遇郭林宗则茅容不得独称孝使遇黄霸则许丞不得独为廉况其才称为大夫尊官卒不得为有以生未遇相知之当道也向使当道知府君则岂止丞一邑名一方而已哉然使府君见知当道得髙位蒙显称如时之巧宦人而行不逮必不能永名誉满公论以如其身没之后故君子宁取之此不取之彼焉府君生元至正庚子三月十八日殁永乐甲午三月六日得年五十有五配王氏有妇德子男长曰茂次曰升女长壻曽泰次壻彭正孙男九铭钧钲铎镛铉鉴银钊孙女二人其榇自富阳来时二亲尚无恙命以其年月日葬府君于其乡之同睦后以为不利复以某年月日改塟其里之某山又五年茂以书来请于球曰树先府君墓幸有石不得亲而能文者铭惧不足信后世惟令先君知先府君素深令子钺又为先府君孙女壻所谓亲而能文者赖有君则铭先府君墓非君不可球故不得以愚无能辞谨状为之铭铭曰
　　于昭府君世德是循子于家而乐极其亲丞于邑而惠下其民幸今之世见古之人其蓄也厚其施也小以当道者甚众而知德者甚少赖其有后殁以不朽况自古廉吏皆有传孝行无不书茍载笔之克采则斯铭也信而非誉
　　处士刘公墓碣铭
　　刘氏本汉长沙定王子安成思侯苍之裔至宋宣抚使穆始居安福默林宣抚生刺史仲竒刺史三世生赠评事英而默林族益大评事四世生某某生琳琳生辉逺辉逺生处士处士讳孚字伯宇别号一贞为人端谨务黜时靡崇儒素早涉江湖晚置身田里所至皆如其意所为事咸近道其奉二亲始终无越理故乡长老训子弟以孝必曰当取刘某为法其教育子姓有方处姻族乡党无矫情与人交必信故乡里评人物必曰慈厚莫如刘公家常居美药以便人需而无利入之较粟贷贫人恒不急其偿里木工以是德之俟其完宇也率其羣情佣以偿所贷处士谓其知报与其佣之直如他工人益仰之洪武中有讼连在狱者阴迁咎于处士人谓处士必反之处士竟付之命不与较处士晚语诸子曰吾无厚业遗汝然有遗利在物世称为善必有后汝姑待之又曰吾自幼谨畏恐伤先人遗体今且耄矣所谓全而归者或庶几乎年七十有一以疾终于寝时洪熈元年九月廿七日娶王氏克配其德人皆推其为贤助子长嘉谟次嘉善次嘉静嘉谟嗜学善导人嘉善先处士殁女适胡适李适倪适髙适王皆名阅孙男曰贤曰明曰允曰某孙女七人塟祔邑之麻塘先茔后三年嘉谟惧处士不在世已乆其可教世遗后者浸没泯无传遂请状其行于进士王君让因丐墓碣之铭于球球与处士俱胄于思侯为同宗又尝与处士从子德庆州训导嘉言共学相继捧乡书每过处士遇之必甚礼夫以同宗而遇之甚礼故不得辞而为之铭曰
　　邈哉刘氏世有显荣王于长沙侯于安成默林徙居罔坠厥声有硕其德时惟处士仁洽于家惠沾其里敦薄廉顽化成自始惟善是累无人不怀塟虽已乆德报无涯勒铭墓碣以俟其来
　　易隐君愚叟墓志铭
　　隐君讳鉴字本诚号愚叟贵州布政使时中伯兄也使君少为邑庠弟子员未冠而孤愚叟绍父志督其勤于诗书也虽数弗厌赍其游学亲师友之费也虽多弗吝自任其劳使得专力于学也虽乆弗衰使君以故益自愤发勇于进不数年遂第进士荐歴中外美官愚叟又屡贻书勉其勤乃事慎乃守以无隳所职使君亦克祗奉弗敢违卒収令名至大授邑大夫因名其所居堂曰华蕚国老词臣美之以文甚盛其兄弟之贤名遂彰彰于人耳目至是使君上计京师道哭愚叟讣数月犹有悲色乃持翰林孔目龙君执毅所为状诣予请铭其塟葢自角弓赋而兄弟之不令者多矣有能笃爱懿亲如愚叟固不可使其德善冺焉无传况予与使君尝共事春官于义何可辞也维易氏世家袁之宜春至兴国司户仁则始徙万载之坞溪司户后数世至俊俊生谷珍隐君之曽祖也父子谦赠礼部员外郎母龙氏赠宜人俱有阴德隐君伟仪质不妄言笑虽尚俭朴而冠服未尝不整饰始入学已有成人志及长博涉书史尤好为诗居父丧戚胜于礼养母甚得其欢心爱其仲弟本吾若爱使君然本吾即世训育其幼孤子经不啻已子时邑宦家率挟势干有司以私愚叟独约子侄非赴公家役足迹不得至邑门见族人子弟必道以礼义使归于善或孤贫不能自遂者即长育婚嫁之处姻邻旧故一以诚悫为心执毅未入翰林时遭亲丧庐墓隐君数往视之退輙称其孝不絶口其乐奬掖游扬人之善也率若是晩失冡子缙而得庶子绅尝致书使君曰精力比来日衰甚恐不得与吾弟复相见有子甫二岁惟吾弟长成之以为宗祀托足矣明年竟以疾卒葢正统辛酉八月某日也享年六十有三娶辛氏某县丞敬惟之女也子男二长即缙次即绅女二龙遂章林洪其壻也其葬在某年月日葬之乡曰某里曰某原曰某铭曰
　　维易之先家宜阳世德世累庆源长徙之万载奕叶芳笃生愚叟才且良韫其至美韬其光训育弱弟升庙廊独以德善称于乡与晋伯华宋伯康清名万古相颉颃今也已矣德不忘刻铭墓石垂无疆
　　故文林郎舒君墓志铭
　　正统七年春正月天下羣有司朝集京师诏于其中选有廉闻理效称为御史者以名闻司其事者精选严试之得十二人以应诏定海知县舒君恺政其一也逮歴刑以授御史之命下而恺政病且卒是岂不足悲耶恺政讳谟饶之乐平人其先自宋兵部尚书安公赐塟其邑子孙因家焉传至乡贡士德彰而文物甚盛贡士五传至弥坚生载容恺政之大父也父素文号朴庵博学善教人尝举明经以亲老辞乡族子弟皆师之恺政始受书家庭一再过即成诵人呼为竒童长补邑弟子员朴庵甫数以绍熈先绪勉之恺政亦鋭欲承父志掌教林伯予先生每嘉之曰异日驰声场屋者必舒生也果以礼经登永乐辛丑进士第蒙恩得归积学为亲荣宣德初召至京擢知杞县事丁父忧服除调旌德县丁祖母忧服除遂调定海所至以课耕桑新学舍恤孤穷理寃剔蠧为首务常曰政非简易不足致民亲故法令之出悉去烦苛从平恕民亦安之每以忧去民輙欲上疏留焉必固止之而后已定海尤鄙逺且压于兵镇前为县者多为所制以不得有为恺政一处以正彼遂服焉不敢挠其施于官者然也性至孝友侍祖父母侧笃爱敬以悦其心居丧哀与礼俱至仁其幼弟厚于其子欲敦族谊以为家谱以示初本于一人其施于家者然也自家而官茍有余力即事问学以究极义理之趣故其文虽博赡而深有底藴学者得其余绪犹足取高科为名士而其自视常歉若不足其积诸身者又然也故其中御史选也大夫君子皆以得人为庆及其没也又重为之惜其生在洪武乙亥至是歴春秋四十有八娶朱氏出邑名族子男四人曰杞曰回曰仪曰栓女一人适同邑程氏恺政没时惟弟训在侧其故人工部郎中周君既佐其弟训经纪其丧归乐平将以是岁某月祔塟其先茔复状其行授训来请予铭予于恺政为同年讵可辞耶铭曰
　　有蓄于躬有施于家以移于民宜安弗哗风纪之选孰不曰嘉未任而亡其命也耶自古有此亦奚惋嗟惟未忘者在世尚多铭以载之其永弗磨
　　故安隐彭处士墓志铭
　　吾邑安隐彭处士以疾殁成都之三年其孤善将奉柩归塟其乡砻上适余至蜀来谒铭余昔在乡处士在蜀念老成人渐少致书处士歴举乡人齿与若而没者若干人姓名曰此皆尊文之故人亲戚而皆没世者老促之也老而没者势然也客外虽乐非老所也又曰虽日利万钱独不念令妻顺子孙日引领西望惧不得尽其孝将有不可释之憾耶无非欲动处士使急归处士读书亦涕泣欲东今卒于蜀遭其丧铭其塟能无悲乎处士讳辅字子安父汝楫季父道英皆隐居髙年能身谦约以率人子弟化之皆习礼文不肆恣即其乡见恂恂伟仪观者不待道姓名已知为彭氏子弟处士尤其子弟中卓拔者性沉静言不踰其行始终由其父叔道不改乡人重之犹重其父叔然未尝刻暴取人财而家富于旧哭其兄弟而仁其孤子女无不至宾有文学技能之士乆益恭故胡进士理安萧隐君光宇皆人望也多馆糓其家晩逰闽浙归营别业其里将老焉会里有横讼惧祸及遂客蜀自是其族亦多故因忘归然蜀之大都小邑名山穷徼多有其迹贵人大家多知其名稗贩贫氓多仰其贷老佛氏之家多得其施故始也赀巨万终无赢槖处士之惠虽不终于乡而有及于蜀耶处士生元至正甲午没宣德壬子享年七十九娶刘氏德与之称一子善也孙男二人长曰本蚤世次曰道其塟在某年月日塟之乡曰顺安原曰砻上铭曰
　　蜀之来也谁使之故乡之不归也谁絷之没不于故乡而于蜀也谁为之去乎蜀故乡是复爰即丘首兮斯瞑目嗟砻之下兮砻之上永利厥塟庆泽未涯后嗣是仰
　　欧阳钲墓志铭
