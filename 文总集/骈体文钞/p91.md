<!-- { "loadSidebar": true } -->
承圣元年，拜侍中。无双对问，实踵武于丁鸿；多识旧章，足齐衡于王粲。二年，除持节、平西将军、临川内史，仍转平南将军、桂阳内史。尚方铸剑，再转金龟；御史分符，双封铜虎。岂直邓攸清白，见称五鼓之歌；刘宠廉能，名为一钱之郡。遂以天保未定，王途多梗，还吴不可，归蜀无路，临淄负海，翻然改途，窜身清漳，垂翅渤海。蒙授车骑大将军、散骑常侍，仍为持节、都督、永州刺史。而秦亭压境，邾析闻城，鼓角地鸣，将军天落。虽复瓶缶听声，无防于地道；冠绳柴结，不却于云梯。请命受降，翻归都护。周朝以楚材晋用，不停于平章；赵璧秦求，无论于羁远。以保定五年，除使持节、骠骑大将军、开府仪同三司、义兴郡开国公，食邑一千三百户。天和二年，授使持节、都督蔡州诸军事、蔡州刺史。楚顷襄之爱子，既布衣而成谷；魏安釐之母弟，亦羁旅于邯郸。

忧既伤人，降年不永。春秋五十有一，薨于蔡州之镇。送故入关，空余衮服；归轩在道，还更垂帷。呜呼哀哉！有诏赠官谥某，礼也。五年十一月，葬于长安北原。樗里子之坟，正临武库；太史公之墓，直对皋门。铭曰：

玄鸟远烈，相上宏谟。东封宋社，西敛秦图。人承佐汉，国绍开吴。有美令德，茂亲藩邸，建国皇支，承家帝弟。率由冥会，亮直天启，辕固闻《诗》，唐都习《礼》。博望之苑，金华之宫，文林讲德，武帐参戎，名书柱上，策满帷中。托身淄右，莅政淮东，秦亭西逼，楚泽南穷，时惊猎火，或惧秋风。属期远略，逢兹应变，阵横十里，兵围一面，月晕孤城，尘惊虚援，春笋非粮，秋蒿无箭，垂翅卧龙，夷衿辍战。时值怀来，恩加始赏，王爵愈峻，戎章更上。朱鹭才飞，虞歌即向，泣子留恨，藏书长往。炎凉迭运，零落山丘，霜芬幕月，松气陵秋，嗟南国之王子，成东陵之故侯。

庾子山周大将军琅玡定公司马裔墓志铭公讳裔，字遵允，河内温人也。南正司天，北正司地，是谓羲、和之官，即嗣重、黎之政。邛之归楚，与章邯而并封；豫之避秦，共毛公而俱去。祖金龙，仍居选部，水镜三台。父悦，再牧荆、河，威风千里，而身遭祸机，遂为季布所哭，获存遗嗣，实赖程婴之忠。国家追念功臣，更抚叔敖之子；言思官族，还求女齐之胤。

公始应辟，为河内功曹，除员外郎常侍。汲郡治兵，黄河浮马，摧锋轵关之捷，逐北长城之阵。授平东将军、北徐州刺史。柳泉风尘，三城席卷；棠阴锋镝，千室入关。迁车骑大将军、仪同三司、开国龙门县伯，仍除巴州刺史。虽复巴水三回，夷歌数曲，徒逢白竹之弩，已济青衣之功。

朝廷以汉之功臣，须开上将之府；晋之代胄，宜绍琅琊之国，迁骠骑大将军开府，改封琅琊公，食邑一千五百户。宫闱近密，实俟忠贞，诏为大御伯，仍除大御正。职司常伯，任总夔龙，王道既平，丝言惟允。寻除始州刺史、都督始州诸军事。蛮夷恃险，狼顾鸱张。高山寻云，深谷无景，九地纵横，三门起伏，峰危马束，水险桥飞，遂得谷静山空，冰消雾散。仍为信州刺史、都督信州诸军事。精兵守于白帝，足惧巴州之城；船柹下于荆州，弥动西陵之戍。即授使持节、大将军、都督西宁州诸军事、西宁州刺史。

将启北户之人，向通云南之国，闻宠若惊，奄从深夜。天和六年正月十八日亡，春秋六十五。

诏赠本官，加怀、邵、汾、晋四州刺史，谥定公，礼也。以建德元年七月十三日，葬于武功郡之三畴原。公爱敬纯深，有隐无犯，忠贞亮直，知无不为。在戎四十二年，身经六十九战。至于多灶唱筹，并得成功；飞沙拥石，未尝乖律。恂恂教义，吴起西河之风；闲闲旗鼓，李牧长平之政。身死之日，家无余财，山水所资，一由诏葬。有始有卒，生荣死哀。铭曰：

祝融是命，重、黎克举。公族乃建，天宫即序。避世于秦，成家于楚。金行失驭，玉镜沦辉。

我之烈祖，识变乘机。黄旗东没，青盖西飞。落星置道，长州出围。及我皇父，荆、河再抚。世遭丧乱，身没猾竖。嗟我遗嗣，崎岖赵武。寒覆鸟翼，饥吞兽乳。获归河内，更袭琅琊。年方小马，怨结长蛇。藏兵九地，置剑千家。雪山埋马，冰河陷车。既乃班政，超然荣守。朱鹭频飞。金龟转纽。筑塞长榆，营军高柳。玉案推食，河桥劝酒。石门冰释，金堤电散。芦水门关，茅津成观。驭风逸翮，修途始半。建武功臣，先悲吴汉。沉寥摇落，游扬浸微。金城路断，郿坞人稀。风松云盖，白水山衣。贤已星陨，人没兰衰。

庾子山周谯国公夫人步陆孤氏墓志铭夫人讳某，字某，本姓陆，吴郡人也。大夫出境，百越来庭，丞相勒兵，三江席卷。高祖载，为刘义真长史，留镇关中，既没赫连，因即仕魏。临终诫其子孙曰：“乐操土风，不忘本也。言念尔祖，无违此心。”祖政，骠骑大将军、仪同三司、恒州刺史。父通，柱国大将军、大司马、文安郡公。匡赞经纶，参谋揖让，名高广武，功重长平。

夫人七德含章，四星连曜，敬爱天情，言容礼则。九日登高，作铭秋菊，三元告始，或颂春椒。年十有四，娉于谯国。友其琴瑟，愈恭节俭之心；伐其条枚，实秉忧勤之德。邺地登高之锦，自濯江波；平阳采桑之津，躬劳蚕月。天和元年，册拜谯国夫人。东武亭之妻，既称有秩；南城侯之妇，还闻受封。柱国殿下以名华分照，增城峻土，扬旌僰道，问政邛都。

白狼之溪，途艰黄牛之坂；荔枝之山，地险葡萄之国。夫人别离亲戚，关河重阻。夷歌一曲，未足消忧；猿鸣三声，沾衣无已。是以天厉之疾，遂成沉痼，玉沥难开，金膏实远。建德元年七月九日，薨于成都私第，春秋三十有一。即以其年十一月二十二日，归葬长安之北原。诏赠谯国夫人，礼也。殿下神伤秋月，掩泪长松。周季直之留书，更深冥漠；潘安仁之词藻，徒增哀怨。岂直西河女子，独见银台；东海妇人，先逢金阙。铭曰：

艾陵反旆，椒山止戈，金精据岭，昌阁凌波。西游卿相，东裂山河，华亭冠冕，谷水弦歌。震维徙族，燕垂从宦，塞入飞狐，关连鸣雁。策预登阜，功参临涧，宝鼎留铭，雕戈余赞。应图淑令，秉礼言归，鱼轩冯轼，泽雉文衣。明月照镜，仙石支机，行云细起，回雪轻飞。北降帝子，南麾蜀守，若水既开，灵山已镂。月峡猿啼，江神牛斗。屋机北转，日辔西回，阳泉伏气，阴律沉灰。鹤辞吴市，凤去秦台，神光离合，灯影徘徊。双流反葬，百两回旌，少女离位，夫人去城。帷堂野设，帐殿郊营，山川奇事，风月无情。摇落丘陇，荒凉封域，树树秋声，山山寒色。草短逾平，松长转直，节坟方固，贞陵永植。

庾子山周太傅郑国公夫人郑氏墓志铭夫人讳某，荥阳开封县远里人也。七子赋诗，足光宾客；三卿从政，实静诸侯。骖乘则晋后停舆，来朝则汉君识履，华胄蝉联，无虚史籍。祖那，秦州别驾。父茂伯，抚军将军、凉州刺史、伯阳县侯。

夫人令淑早闻，芝兰独茂，既容既德，言告言归，悌实温凊，恭惟箴盥。太傅弼谐周室，股肱攸寄。夫人辅佐君子，勤劳是司。琴瑟既友，条枚无伐，故得用之邦国，成之孝敬。某年月日，封郑国夫人。褕翟既加，纮綎是务。夫有安世之贵，躬服浣濯；子有文伯之尊，无忘机杼。表里惟安，闺闱且正。医门有疾，药对无征。天和三年三月二十日薨，葬于长安之石安原。世子某。兄弟并勖慈训，咸遵母仪，霜露深悲，寒泉增恸。铭曰：

居德圃田，当官教府，置骑宾来，开黉学聚。福履家室，贤才踵武，棠棣之华，螽斯之羽。人伦七德，风化二南，采采芣莒，萋萋葛覃。节行声玉，副笄珈篸，柳园秉杼，桑津浴蚕。春秋超忽，零落无时，家亡淑女，国丧贤姬，香坟永送，舞鹤长辞。山深月暗，风急松悲。千年开闭，将验灵龟。

蔡伯喈为陈留上孝子状臣前到官，博问掾史孝行卓异者。臣门下掾申屠敻，称孝子平丘程未，年十四岁时，祖父叔病殁，未抱伏叔尸，号泣悲哀，口干气少，喘息才属。舅偃哀其羸劣，嚼枣肉以哺之。未见食嘘唏，不能吞咽。麦饭寒水，乃间用之。舅偃诱劝，哽咽益甚。是后精美异味，遂不过口。常在柩旁，耳闻叔名，目应以泪。前太守文穆，召署孝义。童云：以叔未葬，不能至府舍。臣辄核问掾史，邑子殷盛宿彦等，辞验皆合。

臣即召来见，未年十四岁，颜色瘦小，应对甚详。臣问乐为吏否？垂泣求去，白归丧所。臣为设食，但用麦饭寒水，不食肥腻。舅本以田作为事，家无典学者。其至行发于自然，非耳目闻见所仿效也。虽成人之年，知礼识义之士，恐不能及。

伏惟陛下体因心之德，当中兴之运，躬秉万机，建用皇极，神纪骋于无方，淑畅洽于群生。故醇行感时而生，美义因政而出。清风奋扬，休征诞漫。太平之萌，昭验已著。臣诚伏见幸甚。臣闻鲁侯能孝，命于夷宫；张仲孝友，侯在左右。周宣之兴，实始于此。且乌以反哺，托体太阳；羔以跪乳，为贽国卿。禽兽之微，犹以孝宠；况未禀纯粹之精爽，立百行之根源。其人隐瘁，而德曜弥光，其族益章。臣不胜愿，会使未美昭显本朝。谨陈状。臣邕顿首。

任彦昇齐竟陵文宣王行状（以俪词述实事于斯体尚称）

祖太祖高皇帝，父世祖武皇帝，南徐州南兰陵郡、县都乡、中都里萧公，年三十五行状。

公道亚生知，照邻几庶，孝始人伦，忠为令德，公实体之，非毁誉所至。天才博赡，学综该明。至若曲台之《礼》，九师之《易》，《乐》分龙、赵，《诗》析齐、韩，陈农所未究，河间所未辑，有一于此，罔不兼综者与？昔沛献访对于云台，东平齐声于杨史，淮南取贵于食时，陈思见称于七步，方斯蔑如也。

初，沈攸之跋扈上流，称乱陕服，宋镇西晋熙王、南中郎邵陵王，并镇湓口。世祖毗赞两藩，而任总西伐。公时从在军，镇西府版宁朔将军军主，南中郎版补行参军署法曹。于时景烛云火，风驰羽檄，谋出股肱，任切书记。迁左军邵陵王主簿、记室参军。既允焚林之求，实兼仪形之寄，刀笔不足宣功，风体所以宏益。除邵陵王友，又为安南邵陵王长史。东夏形胜，关河重复，选众而举，敦悦斯在。除使持节都督会稽、东阳、临海、永嘉、新安五郡诸军事，辅国将军，会稽太守。

