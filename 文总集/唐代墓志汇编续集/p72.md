<!-- { "loadSidebar": true } -->
大周故持节州都督陆府君墓志铭并序叙曰：才堪二千石，天子共理之臣也；勇冠十万人，明主安边之将也。奉颜色，恋庭闱，至人事亲之孝也；考六经，探百氏，君子游艺之深也。纵令山川作气，辰宿降灵，克生鲜其备能，载诞阙其全德。有萧张翼辅之量，无韩於斗战之奇；有曾闵至孝之诚，无游夏能文之美。缅观秦汉，迄于今日，可无不可斯焉，取斯见於陆明府君矣。君讳仁俭，字乾迪，河南洛阳人也。後魏东平王之七代孙也。六代祖丽，後魏简王；五代祖，後魏平原王；并列籍芸台，震曜图史，不可斐然而述之也。高祖希静，後魏青州刺史；曾祖子莹，後魏谯州刺史。五侯子孙，剖符济代。祖正礼，周青州司马；题舆海隅，位不充量。父孝友，隋显州司功参军事、朝请大夫、唐贝州清河县令。管辂以有才无命，绊骥长衢；府君以道德安卑，烹鲜小邑。丕承攸显，家传万石之风，余庆听锺，更育千金之子。公殊姿动物，妙术冠时，弯弧则七札齐穿，读书则五行俱下。文武之道，英声满於缙绅；将相之才，籍甚喧於区宇。孝因心至，高堂之爱虽勤；才为时须，下泽之罗终设。属九夷齐德，苦矢不朝，显庆五年，神丘道大总管苏定方地均卫霍，术妙孙吴，引公为人幕之宾，籍公有从横之算，扫除秽陌，我有九焉。龙朔元年，以功授上柱国，赐物七百段。其年丁父忧，泣血绝浆，骨立柴毁。麟德元年，以前功授左清道卫利仁府左果毅都尉，寻乾封元年，加授游击将军。辽隧残魂，尚潜山谷，朝廷以公为经略使，弥余寇，勒九都者，我诸将之功也。军还，丁母忧，情不胜哀，殆将毁灭，喻年夺情，授宁远将军、左卫兴乐府折冲。仪凤二年，授明威将军，转右骁卫滋源府折冲，别敕肃州镇遏。屯田列戍，讵假秦城；白露秋风，不闻胡骑。□移镇瓜州，警戒三边，折冲万里。夫岷州者，关塞之一隅也。
仪凤四年，除公岷州刺史。公下车问俗，褰帷按部。河湟之役，军实攸资，耕织之丰，康歌斯在。永淳二年，除石州刺史，南拒秦而北近胡，唯背之区也。公缉怀士女，□岷州焉。以垂拱三年，拜翼州刺史。天授元年，延州刺史。制戎之所，用武之地，闻贤任能。非□莫可。即天授二年，拜公州都督。六条阐比，五月渡泸，闻风而□□不□，及境而边峰自息。呜呼！上玄虚应，神不＊遗。如意元年在仕婴疾，终於官舍，春秋六十有六。皇情有悼，群辟兴嗟，以大周延载元年十月十日，归葬於邙山，礼也。悲笳□动，哀挽齐行原愁而苦雾寒，松柏思而秋声起。子憬，芝兰心馥，礼乐将行，□十美於泉扃，访不才於下走。跪承嘉命，敢扬盛烈云。铭曰：
邙山丘陇，增□□□，□今来相，蔽亏人□。富贵兮朝露危，一朝相送兮郭北垂。秋风□断兮□□□。
（录自《隋唐五代墓志汇编》洛阳卷第七册）
№延载００６
【盖】
大周故卫府君墓志铭
【志文】
庸故东宫通事舍人隆州阆中县令卫府君墓志铭并序君讳规，字德规，河南洛阳人也。赤乌呈瑞，康叔列其高封；玄石开祥，太保光其茂族。曾祖标，魏骠骑大将军。勋高幕府，誉重升坛，气静金河，名超玉帐。祖文升，隋刑部尚书、京兆内史、关内道安抚大使、金紫光禄大夫、同轨郡开国公。仪星列位，吐纳王言，传ㄞ宣风，经纶帝道。父孝则，隋兵部侍郎、东宫洗马。绾龙韬而御勇，德美含香；参凤辖而陪游，恩隆善友。君丹山袭祉，碧沼腾鲜，爰自弱龄，式从师於千里；及乎冠岁，方擢第於四科。暂去青襟，遂登朱绂。既而隋图不竞，归历数而告终；唐运有期，膺时须而择主。唐贞观元年，任东宫通事舍人。出入阶陛，殷勤教令，参四知而进说，漠苑方思；总四友而飞英，吴官是赖。七年，授德州平原县令。铜章抚俗，墨绶临人。严政等於西门，仁爱方於东里。十二年，转授隆州阆中县令。雄心叶驭，亟登剑而捐躯；而壮志据鞍，非下堂而伤足。既申悲於蒲扇，翻有念於兰舆。呜呼哀哉。即以其年二月八日薨於京善和私第，春秋有七。即以其年权殡於川乡。以今延载元年十月十一日与夫人寇氏合葬於同人原，礼也。双龙共没，念宝剑於延平；两鹤洞栖，惨长松於陇上。呜呼哀哉！乃为铭曰：
有熊命族，瑞雀开宗，康叔傅氏，太保兴功。列幕勋重，仪台道祟，宣威化谧，抚俗时弘。其一。积德传庆，绾戎居职，南台曳履，东宫献直。龙孕神驹，凤生灵翼，炉冶不坠，簪缨必复。其二。既济舟戢，爰裁栋梁，入陪琼陛，出绾铜章。察道宣德，驯去蝗，谁为天道，倏尔歼良。其三。追风促运，落日催年，双珠共没，两剑俱捐。松风咽雾，垅右栖烟，千载之下，空余凛然。
（录自《隋唐五代墓志汇编》陕西卷第三册）
№延载００７
【盖】
淳于之铭
【志文】
□周故上骑都尉淳于君并夫人左氏墓志铭并序君讳□，字武斌，青州北海人也。其先＊之远裔，原夫璧水疏澜，□□波於天汉；瑶山秀峙，横地纪以崇基。盛范缃图，联芳竹帛，详诸国史，难可胜言。
曾祖炅，祖父才，隋任汝州录事参军；辅僚千里，翊化百城，志励仁明，澄怀水镜。君以禀灵川渎，植性山河，贾勇先鸣，雄威武略，翘关挺剑，壮冠戎旃，坐树酬庸。授公上骑都尉，随班级也。岂谓神香绝应，谣西国之长遥；露草无徵，伫琼田之杳邈。阅川易往，隙驷难停，俄□小年，魂潜大夜。以延载元年八月廿二日遘疾，＊於私第，春秋六十有三。夫人左氏，南阳左斐之长女也。以垂拱二年八月廿日殒於闺室，春秋五十有一。惟夫人仙姿斌能，则曹诫以陶襟；婉质妍辉，履张箴而蹈礼。况乃神龙两剑，前後俱沉；白璧一双，後先同谢。即以延载元年岁次甲午十月辛亥朔十一日壬戌，合葬洛州偃师县城北三里龙池乡之原，礼也。嗣子玄景等，痛终天之永隔，縻溃五情；悲天地之何依，哀缠六腑。虑恐陵移谷变，人代贸迁，式树□□，用彰厥善。乌呼哀哉！乃为铭记。其词曰：
瑶□从峙，壁水滔波，腾芳桂畹，擢秀金柯。黄凋月浦，靥落星河，鸾潜舞镜，织罢龙梭。其一。西亳之境，北邙之地，关寒月苦，□衢月。载芳猷於万古，标令范於千祀。
（录自《隋唐五代墓志汇编》洛阳卷第七册）

●证圣
№证圣００１
【盖】
大周故刘府君夫人李氏墓志
【志文】
唐故太子右千牛卫率井陉县开国公刘府君夫人陇西郡君李氏墓志铭并序夫德应坤柔，齐贞庆於牝马，道凝专一，表荣显於鸣鸠。其有挺粹琼柯，延辉鼎族，践孟母之高范，遵九师之懿□，则我井陉夫人谅无惭色者也。夫人讳娘，字五，陇西狄道人。唐景皇帝之玄孙，天皇大帝之从姊也。士翼虞廷，垂忠言於秋典；史居周禄，述妙旨於春台。信勋著於燕储，广名驰於虏塞。跨秦凉而锡胤，俊连衡；拓寰宇以开塞，公侯叠轸。曾祖贞，魏宜州刺史、灵斋公；祖慧，周卫申二州刺史，开化公；并早袭簪缨，少传弓冶，建鹑服，仁加瑞鸟之翔；剖竹淇园，政超灵凤之集。父世文，隋永嘉郡守、唐朝赠会稽郡王。猿臂龟文，凤＊龙翰。道符□终，才延佩印之荣；□庸含枢，遂享封茅之胙。夫人即王之第五女也。降神方泽，诞淑圆精。少禀幽闲，成彰慈孝。柔姿□皎，若素日之临空；惠质夭夭，类红桃之散囿。鉴通今古，识逢机神。闺ト之法度备该，纂组之勤劳咸习。暨乎誉赞李，睦叶标梅，年十有七，言归于我。二族爰契，高谢於潘杨；六珈已陈，自和於萧瑟。奉上以敬，接下惟谦。采蘩藻以供陈，俪松篁而表性。岂直斑姬婉顺，播美於曹门；谢嫒仁明，胜芬於王氏。□诸伦□，抑有逾焉。井陉公方履台衡，奄先蒲柳。夫人悲深染竹，恸切崩城，执志婺居卅八载。
所产男女，唯有八人。或莅职名藩，或作嫔高庆。虞□令望，实由孙媪之规；杜华贞柔，谅资严宪之诫。门庭渐化，不言而礼教斯行；戚属钦风，无代而徽猷自远。况复凝心碧落，□想金田。三乘之义是精，一马之谈唯阐。所冀鸾歌凤舞，俨神□於三清；鬼殄魔消，泛慈舟於八解。岂谓久婴沉痼，历夏徂秋，针艾莫施，膏盲有甚。夫人夙持善行，早称良缘，属纩之时，神精不挠。固言薰修之有福助，薄葬足以光亲。咸命子孙与之离诀。嗟乎！奔曦易往，逝水难留。未尽养於南陔，处游魂於东岱。以长寿二年八月廿五日□於雍州长安县义宁里之私第，春秋八十有五。呜呼哀哉！粤以证圣元年正月廿九日迁於鼎州泾阳县杜原乡之旧茔，礼也。孤子玄柬，早倾严荫，忽背慈颜。趋庭之训已亏。倚庐之诲遄弃。而号不及，陟屺无瞻，思酬圣善之恩，罔答劬劳之施。将恐泛舟贞操，不叙於青编；断织仁规，匪扬於彤管。爰命狂鄙，式赞清徽。忝预微姻，肃承嘉旨。旋惧芳猷盛烈，遂庸□以韬沦；冀茂绩休声，昆乾坤而永久。谨诠余范，敬述□云：
祥膺类马，庆延象帝，道德唯锺，温柔罔替。景皇潜隐，缵灵开系。□育琼环，林抽松桂。其一。灵寿弘博，开化严明，宣风载偃，酌水弥清。会稽翘俊，克荷家声。昏朝戢影，圣日追荣。其二。重规叠矩，积仁累德，诞此贤明，谦恭静默。李蹊舒彩，芝筵伫则，降王宫，作嫔侯国。其三。妇功已洽，母德斯馨，兰堂罢养，柰苑驰诚。礼奉遗躅，神□业荣，仙禽会偶，宝剑还并。其四。亲朋酸鲠，子孙号擗，朝背黄山，暮扃玄穸。
（录自《隋唐五代墓志汇编》陕西卷第三册）
№证圣００２
【盖】
先君之碑
【志文】
□□云亡，千乘闻之潜涕，西门殒代，一邑思□□□命，是於史公矣。公讳爱，字季冲，绛郡□□人也。其先帝酷之苗裔，史丹之後。机□□□之兆，夙建卫邦；周隆世之基，肇封淇澳。久原远派，峙构峥＊，若昆阆之尧，似沧海之浩汗。祖讳信，龆龀之岁，手足绝秦；竹马之年，辞堪说楚。公乃秀芬乡曲，仁让清高，於□於斋，恭谨名远。但以素怀山水，证傲侪伦；鄙蔑簪缨，杜门不仕。忽然辞代，闻之者痛心；卒谓去留，见之者□骨。夫人田氏。立性忠贞，唯良唯孝。呈贵节俭，至德至容，穆穆雍雍，遐迩取则。以证圣元年岁次甲午正月辛巳朔十七日丁酉合葬於村东北二里。墓田乃西瞻覆甑，东眺陇山，北背斜岗，南临村故。但恐地移山变，日月盈亏，故勒斯文，记之云尔。
（录自《隋唐五代墓志汇编》山西卷第一册）
№证圣００３
【盖】
失。
【志文】
洛州偃师县洛城乡白社里故翟公妻义丰县太君康氏之铭。殡在此合□平乐乡北邙晏村之原。大周证圣元年三月廿三日葬。
（录自《隋唐五代墓志汇编》洛阳卷第七册）
№证圣００４
【盖】
无。
【志文】
