<!-- { "loadSidebar": true } -->
　　宣和六年夏寳文阁直学士中奉大夫提举毫州明道宫太原侯以病告老诏迁中大夫以旧职致仕七月四日公疾不起镇江府以闻诏赠正议大夫下二淛转运司助襄事越十一月十日葬公于丹徒县长乐乡马鞍山之原合诸硕人滕氏之窆礼也明年其孤枞以状请铭于俱俱以公名徳之重侍从之老当得道艺爵齿相先后者铭辞不称枞泣且言惟公先公所噐重知先公之志业又详否则无以慰九原俱于是不敢辞公讳涣之字彦舟姓王氏衢州常山人曽大父敏曽祖母璩氏大父言髙邮军判官赠光禄大夫祖母徐氏赠长安郡太君父介以直气谠言闻天下官至尚书祠部郎中秘阁校理赠少师母蒋氏赠越国太夫人公以元丰二年一举登进士甲科有司疑年未及铨格公即日出都巳而有防特除武胜军节度推官是时太学生上书论太学教养无术三舍取士不实兴大狱于是新法度更置师儒亲自上选首除敦厚通经术者数人充内外学官以公为杭州州学教授元丰八年迁宣义郎知頴州頴上县事改越州教授再移杭州教授元祐三年以太学博士召迁宣徳郎七年校对秘书省黄本书籍迁奉议郎武骑尉九年丁越国夫人忧服除朝廷且用之公力请外通判卫州绍圣五年续编两朝鲁卫信録置局枢宻院延英豪以待用公首被其选元符三年迁承议郎云骑尉圣上登极大臣交荐召对时方以日食正阳之月下诏求直言公因言求言非难听之难听言非难察而用之难求而不能听听而不能用非所谓应天以实者也尧舜设敢谏之鼓三王立诽谤之木自公卿大夫至百工商贾咸得因事献言是无时不求无言不听无听而不用也由汉而下正风寖防言路堙塞然每有天变輙下直言之诏其畏天爱人如此而下之报上乃或不然以指陈阙失为讪上以阿谀謟佞为尊君以论议趋时为国是以可否相济为邪説其于大臣权要则观望附防相戒以黙志士仁人知言之无益也不复有言而小人懐奸侥幸肆为诡谲可骇之论以为偷合茍容之计此尤不可不察者也愿陛下虚心公听言无逆逊唯是之从事无今昔唯当为贵人无同异唯正是用如此则人心説治道正天心得矣上延纳久之且命以谏官御史公固辞曰臣以执政大臣荐而任谏官御史恐无以示公乃命除尚书吏部员外郎充国史院编修官以霈恩迁朝奉郎赐五品服寻兼哲宗实録检讨官修元符勑令防详官迁尙书左司员外郎建中靖国元年迁起居舍人一日赐对上面谕以词臣之选难其称今大礼甫近正须得人卿可当其任者公顿首辞即日召试除中书舍人充实録修撰赐三品服晨趋省省吏送词头自尚书中执法与外召还者凡三十三制当直者巳书歴輙以病告公不辞盖属辞如流无难色崇寜元年迁给事中加飞骑尉封丹阳县开国男食邑三百户寻迁尚书吏部侍郎明年以寳文阁待制知广州道削职知舒州时淮右饥流徙猥至公命附城茇舍以次赈廪之所活几万人三年初立党籍罢提举南京鸿庆宫是年秋上以公与同时数公姓名付三省寻以公知福州道移广州广南东路经畧安抚崇寜四年迁朝散郎加骁骑尉就复集贤殿修撰五年复显谟阁待制广为岭南都防畨夷杂处吏事繁猥公政理详明恬若无事有畨豪杀其奴舶司援旧例送畨长杖笞公不可送有司论如法自是诸畨知畏戢海舶以祖宗旧数为之制给官印以騐实乃得行棹楫不应法皆没入分配巡捕官奸盗无所容在政三年一路之广周环万里嵗丰人和盗贼衰息大观元年召赴阙且以为吏部侍郎论者言公与陈瓘龚史张庭坚厚善元符末有害初政者黙知洪州论者不巳移知滁州至滁未逾时起知潭州充荆湖南路安抚使迁朝请郎仍加骑都尉进封开国子加食邑二百户前此徭赋间出病居人公命谨斥堠严纪律谕以利害各毋侵扰边境以寜崇宁二年迁朝奉大夫移知杭州兼两浙西路马歩军总管时新建帅府修城壁完守具事集而人不知居一年差提举洞霄宫公罢部使者行府事亟榜賔次曰造作局官虽故皁史然官有品承前不接坐非是自今接见如賔礼凡公所施置多见废格公无愠言久之起知河南府兼西京留守司公事充京西北路安抚使道移知扬州充淮南东路马歩军总管四年召赴阙以给事中兼实録修撰同修国史编修神宗寳训迁吏部侍郎加上骑都尉进封开国伯加食邑二百戸迁朝散大夫政和元年以显谟阁待制出知寿州言者以故相啇英党不宜守郡削职提举舒州万寿宫五年复寳文阁待制提举江州太平观迁朝请大夫六年起知滁州七年迁朝议大夫进封太原郡开国侯加食邑四百户重和元年移知潭州兼荆湖南路安抚使居数月移中山府路安抚使兼知定武军过阙上赐对劳问时公末疾虽平进趋犹小异留赐御府药且面授汤剂之宜迁寳文阁直学士以宠行公至中山一以镇静为务明年朝廷方议北伐差提举亳州明道宫三年迁中奉大夫加食邑三百戸食实封一百戸公之卒享年六十有五子二人曰枞朝奉郎新差河北路转运司管句文字曰楹承务郎孙一人曰光逺登仕郎女四人早卒公天性端厚自为儿时不妄戏笑见者不敢慢期以逺器年十五居少师防哀毁骨立未冠一旦以诸生奉大对襃然文采动一时多士无出其右者然公方泊然无仕进意教授州学六年书博士考五时人莫测也尝从容语人曰乗车常以颠坠处之乗舟常以覆溺处之仕宦常以不遇处之无事矣绍圣间公免防还朝见宰执政事堂即请外既得通判卫州曽丞相布时知枢宻院闻公贤而未识也亟使人召公公辞以事即日行未几曽公辟置修书局一面益加重公论事正平不为峻厉不可夺之言而其从容讽议卒归于正人亦莫能夺也及进从班公望益孚其风度器业人以宰辅期之而上实器遇公后虽流落藩郡见貌类公者上曰是似王某盖念之不衰及召自湖南顾睐甚渥使公不病必且留留必用公之志或有见焉公更六镇二郡皆以清浄不察察为治在后省其命词书读不视时为出纳重轻也在铨部举大纲而巳惟公简而和静而敏端亮而有容观其雍容醖借进趋语黙知其为徳人也平居寡言出言成文必诣理而中防及论古今治道亹亹而不烦见公者势利俚俗之言不能出口俱常以谓公有叔度之宏雅而无东汉之苛激有献之之风流而又无晋人之狂放识者以谓知言昔周公作立政亟称克用常人箕子陈洪范以无作好恶偏党反侧为王道公初以小官见上其言明白深纯有合乎大中正直之道者盖自燕间所称更世之故以至艾耆而志未尝不一于斯也若公可谓有常徳者非耶使公进不当杌陧变更之时留侍帝前日以所学备顾问朝夕献纳契上心适几务福被天下岂少哉不然天下治安使公端委庙堂经体论道俾百僚各得其职循理守成以阜康元元且必为名宰相公有文集三十巻而公初赐对所以告上之言俱独尽载而又论之详焉亦以见公之志尔铭曰
　　惟皇建极福兹黎元无反无侧无陂无偏无作好恶其为如天公初召见扬于帝前美哉洋洋大臣之言政无故新惟是之从人无异同惟正之庸由初入朝献纳讽议壮老行藏一志于是公在朝廷将美賛猷不亢不随惟徳之休出临一邦爰制阃外绥之拊之不约而治有斐君子性与道侔何以求公盍视其流如彼麟凤来下来游不鸷不驰莫与之俦公言不亡公志莫施尚考公徳视此铭诗
　　朝散郎直秘阁赠徽猷阁待制蒋公墓志铭
