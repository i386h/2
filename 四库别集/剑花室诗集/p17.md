<!-- { "loadSidebar": true } -->
　　凄绝万山中，纡回一水通。崖危难勒马，秋尽不闻鸿。鼓角惊防险，风云看凿空。举头天外望，猎火四围红。

　　孤城如斗大，辛苦驻防军。互市来降虏，和戎息战氛。溪声长吼月，山势半侵云。旅况难消遣，悲笳入夜闻。

　　闻说开山使，提兵此地过。平时思战伐，吊古对山河。驿路晨传柝，军门夜枕戈。有苗终格服，耕稼满岩阿。

　　萧萧新隘路，落落几番家。傍石茅为屋，当门竹映沙。馘头夸出草，黥面比簪花。今夜关山月，婆娑醉舞斜。

　　○宿内国姓庄（是刘武平屯田处，泐碑犹在）

　　探险搜奇得得行，秋风匹马大埔城（大埔城即埔里社）。书生挟策来谈史，上将麾戈此屯兵。星斗满天浮夜气，河山终古属延平。蛟龙关销何时去（蛟龙关锁去之玄，刘武平碑中语也），怕听荒鸡下五更。  
　 

剑花室外集之二（自癸酉至乙亥）

　　台南连横雅堂撰

　　茶

　　关中纪游诗

　　○茶（二十二首）

　　山水之间见性灵，平生爱好是茶经。众中陆羽今何在，把臂同来辨渭泾。

　　若深小盏孟臣壶，更有哥盘仔细铺。破得工夫来瀹茗，一杯风味胜醍醐。

　　纸窗竹屋绝纤尘，自瀹清泉泻供春。难得素心人对语，晚来妻子共沾唇。

　　阳羡名陶取次求，大彬而后几人收。潘家别具甄埏手，□□□□□□□。

　　四家名器世同称，别有奇壶署发僧。君德逸公何足数，古香古色独飞腾。

　　新茶色淡旧茶浓，绿茗味清红茗秾。何似武夷奇种好，春秋同挹慢亭峰。

　　武夷多奇种，而慢亭峰尤杰出。烹瀹之时，须以春秋两季之茶合泡，色味方匀。

　　安溪竞说铁观音，露叶疑传紫竹林。一种清芬忘不得，参禅同证木犀心。

　　北台佳茗说乌龙，花气氤氲茉莉浓。饭后一杯堪解渴，若论风味在中庸。

　　松风谡谡瓦铛鸣，火候还看蟹眼生。细检相思烧作炭，泥炉竹扇□双清。

　　故园花木拥宁南，祖泽汪洋两井甘。劫后重寻游钓地，祗余古月印寒潭。

　　冈山寺外两泉奇，曾侍先严礼大悲。晓起瀹茶亲供养，慈云甘露至今垂。

　　瑞轩风景最清华，汨汨新泉涌水花。竹簠芦帘诗味永，客来更与试奇茶。

　　□□□□□□□，独有高人叶水心。拣得奇茶频就我，清谈不觉夜钟沈。

　　余居台北十二年，与叶友石先生交最笃。先生精医术，能诗，能书，能饮，又嗜茶。每得奇茗，辄就余煎吃，据榻清谈，夜阑始去。

　　初秋曾到淡江边，万绿丛中嘒一蝉。邀得诗人洪逸雅，旗枪相对试山泉。

　　淡水水道发源之地，距市数里，树木苍茂，水由石罅而出，为世界第三名泉，以其水质极佳也。□□初秋，曾与洪逸雅煮茶于此。

　　回首津门坐月明，清谈难遣美人情。一壶秋圃今犹在，桑海浮沈岁几更。

　　羊膏美酒醉颜酡，冠盖京华意气豪。南柳巷头春寂寂，烹茶我自读离骚。

　　醉乡沕漠睡乡幽，大种粗豪小种柔。花雨半帘春欲去，一瓯真足荡奇愁。

　　却暑何能浣热肠，时人竞作饮冰狂。新泉活火亲煎吃，一碗翛然竟体凉。

　　坡仙风格本清奇，试院煎茶自赋诗。不用撑肠五千卷，一瓯常及日高时。

　　东坡试院煎茶诗：不用撑肠文字五千卷，但愿一瓯常及睡足日高时。

　　炉篆瓶花小阁幽，客来细与试钗头。卢同俗物安知味，七碗何殊饮渴牛。

　　尘寰扰□□□□，浊世何能判醉醒。我与三侬同□□，酒星摘去换茶星。

　　清初汪三侬自序有「我欲上奏天帝廷，摘去酒星换茶星」之语，余亦有此怀抱。

　　○关中纪游诗

　　汉唐旧迹已无城，虎视龙兴几战争。试上钟楼南北望，秦山渭水拥西京。

　　今长安城建于明代，仅有唐城九分之一，钟楼在城之中央，形势雄伟。

　　丰镐遗京尚可寻，灵台灵沼已销沈。周家制作今犹昔，我欲西归报好音。

　　丰镐二京，遗趾尚存。文武成康诸陵，历代修理，今犹完好，曾往展谒。

　　蓬莱宫阙水空茫，釆药难求不死方。盖世英雄徒复尔，骊山一角吊斜阳。

　　骊山吊秦始皇陵

　　驱车城外访阿房，舞殿歌台迹渺茫。六国自亡秦亦灭，楚人一炬太猖狂。

　　茂陵一土势嶙峋，废苑荒凉草不春。俯视功臣陪葬地，野花来荐李夫人。

　　茂陵在兴平县，右为李夫人冢，其左则卫青、霍光、霍去病、公孙宏之墓也。

　　汉朝武德冠西东，攘臂争谈卫、霍功。今日匈奴犹未灭，棱棱石马欲嘶风。

　　霍去病墓前石刻尚多，内有石马足踏匈奴，尤为巨制。

　　高资大侠付秋云，甲第园庭荡夕曛。谁似长卿多病日，春风鬓影对文君？

　　汉时茂陵移民万家，高资大侠，错处其间。今则一片荒原，并无水木。人事之变，伺其亟耶！高清坵诗：相如居茂陵，白石青苔冷；弹琴看文君，春风吹鬓影。

　　建章长乐草苍苍，古木昏鸦噪夕阳。此地尚存天禄阁，汉家文物已凄凉。

　　天禄阁在未央宫之后，现为刘中垒祠，其左右则建章、长乐也。

　　终贾才华出汉庭，觥觥中垒善谈经。儒宗竞说江都相，门揭犹书下马陵。

　　访董仲舒墓。墓在长安孔庙之南，近由西京筹备会重修门揭，大书「汉下马陵」四字，为张溥泉先生手笔。

　　括目沧溟战气催，一时鹰犬尽登台。书生但作凌云赋，不及南山射虎来。

　　侧身天地数奇才，又向昆明觅劫灰。汉月秦云随梦去，河岳岳色入诗来。

　　访昆明池旧址。

　　战罢归来血尚红，东西驰骋逐群雄。昭陵六骏今亡二，片石犹铭讨伐功。

　　昭陵六骏：曰特勒骠，曰青骓，曰白蹄乌，曰什伐赤，曰飒露紫，曰拳毛■〈马瓜〉，为唐代石刻之瑰宝。十年前，某军阀盗卖外人，陕人士闻之，中途截回，已亡其二。现在四石在西京图书馆。

　　塔影横空夕照残，钟声迢递度林峦。轻沙细草城南路，古寺停车看牡丹。

　　慈恩寺在曲江近附，为玄奘法师译经处。其内一塔，则历史上著名之雁塔也。院中牡丹方开。

　　苑柳宫花取次荒，美人脂粉尚留香。频年落拓尘襟黦，来试华清第一汤。

　　华清温泉现有八汤，而贵妃池尤胜，色澄无臭。

　　美人终不易江山，倾国倾城岂等闲。太液芙蓉未央柳，仅留诗句在人间。

　　太液池已淤，未央宫故址尚存。美人黄土，渺不可见，千古多情人应为一哭。

　　雷雨空山气渺冥，歌声浩荡感精灵，家亡国破兵戈里，憔悴诗人杜少陵。

　　少陵访杜子美故宅，今称塔院。

　　樊川风景似江南，细柳新荷水蔚蓝。占得名山分一席，千秋香火供诗盦。

　　杜工部祠堂在故宅，明时移建牛头寺旁。今由张溥泉、居觉生诸人重建，俯视樊川，水木清华，风景殊胜。

　　韦杜城南尺五天，游骢且系酒家前。百钱买得村醪醉，听说题诗李谪仙。

　　韦曲村醪味甘而酸，为长安名酿，闻太白嗜此，所谓斗酒诗百篇者也。

　　曲江春水久停流，锦缆牙樯何处求？宫殿已芜花木尽，行人犹说曲江头。

　　曲江为唐时名胜，今已淤废，读老杜哀江头一诗，为之凄怆。

　　白马驮经万里归，慈恩功德古来稀。塔铃自语禅林静，法相宗风已式微。

　　兴教寺谒玄奘法师塔。

　　灞桥柳色荡诗魂，惘惘征途日欲昏。闲倚车窗望天末，栖鸦流水野人村。

　　灞桥为长安出入大道，柳色依然。

　　古柏森森夹泮池，棠梨落尽日长时。先生饭后无他事，独向碑林读古碑。

　　碑林在长安孔庙之后，内藏汉、唐、宋、明碑碣甚多。又有唐咸通石刻十三经，尤为瑰宝。

　　上相军威震朔方，天戈遥指定新疆。潼关大道垂垂柳，遗爱犹称召伯棠。

　　左文襄平定新疆时，自潼关至迪化，开辟大道，两旁植柳数万株。民国以来，砍伐殆尽。今潼关路上犹有存者，人称左柳。

　　将军大树久飘零，革命公园剩一亭。铁马金戈何处去，油油但见麦苗青。

　　革命公园地占数百亩，仅筑一亭，麦秀油油，别饶风景。

　　黄壤膏腴上上田，芙蓉花发满秦川。荒畦破屋无人过，军令森严课懒捐。

　　陕中军阀勒种阿片，每亩征税十金，其不种者亦课懒捐十金，岁收三千万圆，为养兵自肥之计。民安得不穷且死哉！

　　篝灯永夜听秦腔，慷慨悲歌气未降。驷驖小戎如可作，关中再起夏声庞。

　　易俗社听秦腔。

　　秦中自古帝王州，裘马轻肥事胜游。劫后河山多破碎，五陵佳气已无留。  
　 
词（附）

　　如此江山

　　念奴娇（天津留别香禅）

　　水龙吟

　　念奴娇（个人）

　　○如此江山（将去吉林，杨怡山嘱题写真册子，倚此志别）

　　青山一发怜憔悴，伤春赋诗何处？离恨天中，浇愁海上，多少英雄儿女。年华如许，便把尽沧桑，画图收取。蜨梦鹃魂，相逢莫作凄凉语。多君激昂慷慨，祗一箫一剑，自来自去。走马风流，屠龙身手，莫怨天涯迟暮。征骖且住，为君且高歌，为君起舞，为问他年鬓丝如旧否？

　　○念奴娇（天津留别香禅）

　　武公归矣，正满天风雪，筝琶声起。老我关山归梦远，一日梦飞千里。孤馆吹箫，长空看剑，此意知谁是。青衫泪湿，满泻幽恨如水。争奈烈士蹉跎、美人迟暮，分手情难已。几度相逢抛不得，更有青山青史。听雨怀人、拈花证佛，且莫伤蕉萃；江南春暖，扁舟同访西子（香禅有同游西湖之约）。

　　○水龙吟（菽庄既成，来征题咏，用元人张野夫湖山胜概亭韵）

　　一杭海外归来，鲛人清泪珠千顷。不堪回首，钓游旧地，板桥佳胜。赖有此间，蛤田可种，燕楼可并。好惊魂收拾佯狂舒啸，对一井海如镜。闲时自开三径，且高歌秋风莼艇。南天易醉，愁生满座，不知谁醒。画烛千行、酒船万里，主人遥领。更回看帘外故乡凉月，度纤纤影。

　　○念奴娇（个人）

　　漂渺蓬山，有何人长住，五云楼阁？闻说美人颜色好，奈天寒衣薄。明月前身，梅花小影，愁绪都无着。画屏绣户，卷帘灼自萧索。遥忆青鸟书来，海棠月上，莫负黄昏约。真个消魂难解脱，慰我相思寂寞。花畔并肩、镜中窥面，两意微波托。情天不老，春风岁岁如昨。  
　
