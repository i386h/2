<!-- { "loadSidebar": true } -->
    滏阳西面，古迹重兴；□岭岩前，金园再建。巍峨突兀，插霄汉以廷廷；耸峻がテ，掩莲宫之郁郁。周禅解斗之虎，窠穴仍多；贤良造化之基，器用不少。凡施功力，暗叶神聪，永彼元规，如蒙圣助。无私善事，众慕如归，利物深缘，易为成就。千门万户，自舍家财，伐木穷山，人心不惮。有邑首都维那三人，次维那十人，悟身若幻，生务生（阙一字）其构良因，耳相勉导。逐处乡邑，次立维那，举其万法之门，结会千人之数。各有名氏，镂之碑馀，基我邦家，垂诸善则。乡（阙一字）禀命，动静咸宜，化召信心，从风集事。继千佛之大行，踵百福之遐功。克荷僧徒，捐情圣业，筠篁志气，山岳心田，重义轻金，守公奉法，岁寒如一，运顺始终，建碑勒名，以彰成事。邑主沙辩门（阙三字）心化利，上报皇恩，录彼圣踪，请叙文也。沙门宗仁，僧门无艺，儒教荒疏，自度铅刀，难镌宝玉，岂将瓦砾，连布琼瑶。频垂雅命，坚令撰修，兑之既难，实录前志彳爰之（阙四字）所冀，殊祯绝瑞，万代长存；巨福良因，千年不泯。更显前事，章句颂焉。
    日月递照，乾覆坤维。四时列序，万象咸宜。去彼取此，昭德塞违。天地之心，圣人则（阙五字）。（一）东魏仁君。一匡天下，八表咸宾。周禅是敬，悟法情忻。金田创造，宝辇勤勤。（二）化缘有尽，圣道多门。或隐或显，有法有存。留真设像，资福济（阙五字）福利彳爰（阙一字）。（三）一僧坚操，二利俱陈。深山守道，古寺求真。心猿息虑，苦节於身。岩峦作伴，虎豹为邻。（四）三业障重，六贼为亲。勤修十善，远劫良（阙六字）出沈轮。巨善邑会，日用日新。（五）
    ☆守澄
    守澄，陕州夏县景福寺沙门，晋乾中充左街讲论大德。
    ○陕府夏县景福寺故思道和尚重修宝塔铭（并序）
    窃以理智凝然，真空清净，三常妙用，十号圆明。点惠烛於昏衢，起慈心於苦海，冤亲普摄，凡圣齐收。五乘既贯於群生，三藏统包於教理，宏张觉路，大启玄门。金文演解脱之音，王偈赞无为之法，人天共仰，道俗同遵，咸知生死之源，颇喻无为之本。即我和尚俗姓师琅琊氏生，角出家，三十成道夏县人。和尚道高安远，德迈琳生。为檀越之福田，作如来之法眼，深达了义，久议菩提，自然变易之身，旷劫起凡之德。同尘不染，悲济有情，现大神通，无妨自在。山中采木，风雨送来；寺内看经，龙神护助。峥嵘鹿苑，巍峨鹫峰，一方之瑞色长新，四野之风光景丽，名闻寰宇，誉满帝乡。去（阙一字）德二年十二月二日示灭。其时也，祥□贯日，天乐横空，异香遍於莲宫，甘露盈於众木，灵禽噪树，异兽啼。悲风飘凡圣之衣，血泪洒人天之目，尽叹无生无灭，皆嗟有去有来。门徒弟子，哀恸难攀，如丧考妣。空深岁月，几历星霜，宝塔隳残，无人再葺。比邱志德，出家当寺，学业诸方，持念《法华》法，听习《中观》论。观师遗迹，遂发志诚，劝化群贤，重兴祖塔。一言道合，尽自回心，摆脱尘机，同亲盛事。舍财而三事体空，施物而三轮清静，非上智无以发深诚，非哲人无以崇斯善。日月昏而再朗，林峦变而常荣，可以添川镜之殊祥，可以壮法门之喜瑞。平观禹国，坐眺盐池，千株之寒柏侵云，万岭之岚峰挂月。几多英信，归心玉石之坚；数县良能，恳意给孤之行。殊因告满，郢伎休工，冀灵圣之照明，愿神之鉴。况守澄也。谬为释子，深昧儒功，因闲暇於禅关，偶苦心於营牖。披书积学，虽无阅市之名，揣拙成文，粗有夺袍之志。今则既成恳（阙一字）难议坚辞，遂罄荒芜，聊为记述。诚有惭於漏落，实无备於徵猷。乃叙铭曰：
    先师圣德，神通自然。迥超三界，而出四禅。慈悲愿广，覆荫乡川。恒为灯烛，永作舟船。重修宝塔，势耸□烟。如山不动，似海深。恩г沙界，福利人天。遐迩归依，万岁千年。
    ☆契抚
    契抚南唐乾德时沙门。
    ○本业寺记
    夫以星池布彩，扶烈宿於元穹；霍树收光，运真风於像教。远则摩腾入汉，近乃达摩来梁。传三乘一性之宗，古今恒尔；指见智无生之忍，人我自除。所以佛依法住，法假人宏；道本无心，即心悟道，未证斯理，体解如然。喧寂之居，故非常得，依王水土，事佛瓶盂。设戒防身，藏名远恶。克修三界，不止六尘；禀奉四仪，方归八正。
    其本业寺者，梁天鉴九年，有释净（阙一字）舍宅为寺。累代废兴，石像既存，乡人崇信，凡经亢潦，众聚祈求，唯奉я而事家，实遵尧而慕舜。其民戚戚，其化堂堂。既偶主上垂衣，寰中举首。山河秀实，日月光轮。遐迩奔趋，车航辐凑，三教齐兴於圣代，一乘别纪於明朝。非频婆王而再出如何，非须达多而重生弗（阙一字）於保大五年，有上元县近寺众多檀信（阙一字）义开宁两乡周俊、周裼等，□集（阙一字）я奏请开善寺僧令安归寺整葺焚修。蒙先元宗皇帝御批，奉功德使齐王旨，承省司给牒，重赐开基，再修此寺。江月沈而犹出，塞雁去而还来，唯酬帝祚之恩，永感乘时之德。尔後召募四方檀信，共创伽蓝。绀殿光鲜，晨夜之香灯馥郁；青龙迤逦，寒暄之芳翠联环。寺主安上人，俗姓（阙一字）当门人事，开善出家。顺义六年，武皇戒品习筵。经论罢，好虚闲，拟易高踪，应来众议。（阙一字）居名迹，独质劬劳，执火拾薪，犹希弟子。有上足门人道新、道、道通、道暹、道圆等，相次出家，（阙一字）承旨训，如子奉亲。及至经业该通，元受具，甘露之香坛灌顶，如来之戒制持心。戴日衔恩，（阙一字）山捧国，师资之义，恭效无疲，侍膳之心，始终曷已。次教化造得正堂厨库，其有廊屋僧堂，必（阙一字）圆就。良时已偶，星宇重兴。东接文园，昔是储君之主；西连蒋峤，今兹萧帝之踪。几百年而（阙）梵泠音，流传佛事；一千载之龙图阐化，普遍皇恩。愿戈无讨伐之心，愿稼穑有丰登之序。九功乐业，三界同安，长开十善之门，共续五天之教。金言可显，磐石恒坚，名籍有图，遗踪莫朽。年移事往，纪德难胜。继踵宏扬，刻镌铭石。谨记。时唐乾德五年岁次丁卯七月十九日建。
    ☆白西
    白西，江阴人，南唐时沙门。
    ○重光院钟铭
    大唐都省江阴县重光院，保大三年岁次乙巳六月十八日铭云：
    物匡大信，世指何立。九乳楼铿，三乘□集。妙利斯启，馀功罔及。光泽有唐，良缘永袭。
    ☆汇征
    汇征，善诗文，吴越忠懿王命为僧正，赐号“光文大师”。著有诗文集七卷。
    ○上天竺寺经幢记
    夫立幢之垂范，乃造塔之滥觞。刊梓刻檀，嫌其易朽；镂金镌碧，虑以难藏。不若挺叱羊射武之贞姿，编贯玉联珠之梵语，可大可久，如山如河。
    尊胜ヌ罗尼者，花藏贞心，竺乾秘语。济善住七生之苦，道阐欲天；感文殊一现之恩，教传汉地。舟横业海，车指迷津。息肩恶道之间，提耳昏衢之内。拯湮沦於历劫，延短折於浮生。备载灵编，久彰神应，或置丽谯之内，或安堵之中，或勒在幢间，或表之山上。风触而轻尘及物，尚落罪花；日临而清影到身，犹凋业蔓。
    克行盛事，绰有善人，佛弟子吴保容、吴镡，双骥标奇，二龙并辔。埙篪合韵，跗萼联芳。耨情田而毕使丰登，澄心水而无令混浊与。会首谓众人曰：“给孤长者之园苑，香山居士之林泉，可以同构善门，寄兹宝地。独营则其力不逮，众辩则厥功易成。”遍觅信人，获钱卅万。购之贞石，命彼良工，錾勒精奇，磨龙细丽。莲花捧日，□叶盘空。层层异状奇形，宛如飞动；面面真躯圣相，忽谓经行。仰窥鹤表以争高，侧视雁层而竞巧，固可利г家国，福赞君亲。凡施赀财，皆列名氏，承有为之善力，至无作之真归。其次滞魄孤魂，衔冤负累，应念而皆期解网，有心而悉使登车。虽引善以及人，终获报以予己。命予序述，式纪岁时，染逸少之鹿毛，擒子云之虫篆，文质包羞於君子，辞华有於外孙。且曰：“昔也铁╊传芳，闻诸河朔。今也石幢蒇事，见之浙阳。彼则受福於人寰，此则譬心於佛道。以今况古，一何辽哉！”时乙未岁冬十二月壬寅朔十一日记（二幢同）。供使衙书宝幢手殷承训（左幢）。书幢记僧仪月（右幢）。吴越国王造（末行题五大字并正书）。
    ●卷九百二十二
    ☆昙域
    昙域，贯休弟子。精大小篆，重集许慎《说文》。
    ○禅月集序
    先师名贯休，字德隐。婺州兰溪县登高里人也。俗姓姜氏，家传儒素，代继簪裾。少小之时，便归觉路，於安和寺请圆贞长老和尚为师，日念《法华经》一千字。数月之内，念毕兹经。先师与邻院童子法号处默偕年十馀岁，同时发心念经。每於精修之暇，更相唱和。渐至十五六岁，诗名益著，远近皆闻。年二十岁，受具足戒。後於洪州开元寺听《法华经》。不数年间，亲敷法座，广演斯文。迩後兼讲《起信论》可谓三冬涉学，百舍求师。寻妙旨於未传，起微言於将绝，於时江表士庶，无不钦风。
    年齿渐高，属天下丧乱。时处默和尚谓师曰：“吾师抱不羁之才，怀自然之道，时不与我，能无伤哉？”复为先师曰：“分袂无血泪，望处空阑干。”後隐南岳（阙二字）不（阙一字）先聃为备者曰：“吾闻岷峨异境，山水幽奇。四海骚然，一方无事。”遂乃过洞庭，趋渚宫，历白帝。旋闻大蜀开基创业，奄有坤维。叹曰：“不有君子，宁能国乎？”遂达大国，进上先皇帝诗。其略曰：“一瓶一钵垂垂老，万水千山得得来。”高祖礼待，膝之前席，过秦主待道安之礼，逾赵王迎图澄之仪。特修禅宇，恳请住持，寻赐师号曰“禅月大师”，曲加存恤，优异殊常。十年以来，迥承天眷。
