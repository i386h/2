<!-- { "loadSidebar": true } -->
　　嘉靖甲午大中丞麻城刘公天和奉简命督河事宫采氏茶陵张治浮大江而北踰淮泗道济汶之上遭而问水焉公曰古之治河也以为民也今之治河也以通漕焉已耳然藉河以济漕犹以狼兵止寇也利害均矣鱼沛而下河之入漕者近且绝舟弗得其利而害独存焉漕所倚以济者其惟汶乎书曰浮于汶达于济则汶入于济也济既伏流则汶其自达于海与元辅国于堽城作斗门割汶流益泗漕以饷宿蕲之众复漕江淮之粟以至于燕也乃遏全汶合泗水而南后复分导之北达于卫而漕始通国朝宋司空礼因其旧而导之下至南旺分流焉遂成通川矣又为之置闸焉以节宣之筑湖焉以潴汇之国饷自是有永赖也比岁汶秽弗治浮沙荡砾回湍激射雨淫则流漫早则易涸河流所经鲁桥而下闸废没无完址南旺西湖环三面之堤复倾圯民且盗而田之马场堤啮于水者殆绝蓄泄弗备自沛至济有浅涩之患焉予惟疏厥淤塞修举厥废以复其旧焉尔矣治曰河保其不终为漕之害乎公曰昔人有言河流已弃之故道自古难复言其淤塞既阜水性避而就下也由今观之河不北流而南徒亦其验与漕渠之外百里为陆力不可施岂人所能哉鬼神实相之矣河纵而复决也亦惟顺道之使不为漕害耳敢利之耶苟利之而且虞其害焉虽神禹弗之能善矣治曰漕譬则人之咽也国之命脉系焉寻丈之汶弹丸可塞也君子将无意外之虞耶徐吕之洪悬水千仭梁靖之下符离之上使复若鱼沛焉则汶其可倚哉公曰此忧世者所以有复海运之议也然未可易言耳予尝沿淮及河历沁卫以还有遗思焉夫沁水入河则势张若导之东下数百里以入于漕如昔人之导汶而南者不犹愈于引河乎河势且杀矣或者谓泝淮而河以及于沁沁去卫仅百里可陆而至也其犹濡有衣袽之戒者与若夫销患未形以昌利万世则又出于治汶之外者非予所谋也既而公条治漕之宜疏以闻得曰俞乃扬明命戒羣吏饬工徒□□斗财用具畚锸略远迩揣厚薄陈蔀野处以率庶役罔弗受命鲁桥之南至于徐沛百废咸作焉乃谓主事段子承恩曰汝其筑汶之东堤承恩受命而筑焉乃谓主事顾子翀曰汝其筑汶之西堤翀受命而筑焉堤各为减水闸滚水坝者凡二视水盈缩蓄泄焉乃谓主事邵子元吉曰汝其筑南旺马场二湖之阳元吉受命而筑焉会水部杨子且至公复以命之且复受命而协筑焉堤各为减水闸南旺者凡十有八马场者凡五视水盈缩蓄泄焉既成千里之内隆岸平流饷艘时继挽卒愉愉若缆而嬉也乃报命于朝晋公为工部侍郎未几改兵部侍郎总制西北边事杨子旦于治丐记焉治曰国之大事惟赋与戎河之与漕犹卤之于边也治河者弗与争利也顺之而已矣治卤者不争其利也备之而已矣是故谨堤防时疏浚广泉源则治漕之善也足储食诘戎兵明赏罚则治边之善也冐无穷之害而徼夫难得之利敝所恃之险而贪其不贞之功国是以无宁民矣然惟忠者能任之知者能谋之惟君相之明者能知而用也否则厚身图者薄公计闇大机者喜新功惑浮议者乱成谋几何而能有济耶予方嘉刘公之既忠且知而乐吾君相之能知而用也故并论之俾观者知君子经世之志有余忧也越若治漕之费及工役则存乎有司之籍弗详焉 

　　○道乡书院记 

　　嘉靖庚寅平乐道乡书院成其守龙子道亨使人以书告治曰平乐在唐为昭又曰乐宋亦曰昭徽宗崇宁蔡京柄国政以私窜邹忠公于昭百代之下声光耿蔚草木衣被昭有遗思焉先是兵宪涔涯李公掘地得断碑识其刻曰道乡书院意前此其有建乎废兴弗可考已会董学泰泉黄公按行邵以令诸大有曰民之多辟废教之由民气或柔或刚其弊也回舒激烈用罹于咎弼厥教俾若彛以颁予之不逮惟女庸揭潜昭德以程有众俾正厥向往亦惟汝庸大有曰唯唯乃访公之故居披厥蕴崇得旧址爽垲可屋佛宫道舍与祀弗典者毁之厥赀可材乡之耆若士与民义可使遂条其事以上之行都院行院宣司监司具报曰可复集其耆若士与民而告之曰维教克惠尔性惟君子实开尔轨尔弗惠弗轨予则有愆予其树之以惠尔众既成谋矣若可否亦惟尔之见佥曰诺民生倥侗颛蒙恣于情性开诸教教之所覆民所望也其谁弗从乃募义劝分角费程力号工授方五月而役成惟吾子记之俾昭有光训焉不亦远乎治曰可以观世运矣周公而下道莫明于春秋战国然孔孟之学盛于北其世道亦从而北时南有荆楚之强孔孟而下道莫明于宋然朱周之学盛于南其世道亦从而南时北有胡元之乱至于我朝文明之化敷于四海礼乐诗书蛮服攸暨可谓当天地之中运抚四方之盛气自生民以来未之能过也平乐在昔为窜逐之地今彬彬然齿于中土此固神圣甄育之泽而君子过化之功不可诬焉我觏之子衮衣绣裳衮衣章甫实复我所非诚于道而能然乎田昼之言曰使志完隐默官京师遇寒疾五日不汗死矣岂独岭海之外能死人哉由是而观则岭海非能忘志完而志完之道能存岭海于今日耳天地无择仁故大王者无择化故远君子无择教故久也虽然今之为道也吾忧焉孔孟周朱之说微故德性废而词章之性道废而功利之仁义废而富贵之夫词章害学也功利害道也富贵害义也三害出天下无真儒矣临事处变邪世强志抗节如志完或寡也况望其王道之行耶泰泉之教龙子之政其殆有忧与其殆有忧与孟子曰豪杰之士虽无文王犹兴昭之人宜知所以自兴矣乎书有云惠不惠懋不懋书院去府治之北凡几里广为丈十有几袤倍广之几前为门中为堂凡三楹左右为栖士之舍凡若干楹周以垣额曰道乡从公号也其应义而相厥费有差以俸入者为教授某训导某凡二人以材木甓植与地入者为乡之耆某若干人以廪与金入者为庠士某若干人民之以地与金入者为某若干人 

　　○尚宝司题名记 

　　尚宝司掌玺牌符之事国初建符玺郎后改曰尚宝司秩正三品洪武元年乃置卿一人正五品少卿一人从五品司丞二人正六品其后大臣子弟以荫补丞者无常员列署在左右掖之内其地至禁密也宝玺之大者曰奉天之宝为唐宋传玺惟祀天地用之凡诏若赦则用皇帝之宝立封及赐劳则用行宝诏亲王大臣调兵则用信宝册上尊号则用尊亲之宝敕谕亲王则用亲亲之宝祀山川鬼神则用天子之宝封外夷及赐劳则用天子行宝诏外夷调兵则用天子信宝曰诰则用诰命之宝曰敕则用敕命之宝敕奖臣工则用广运之宝敕谕来朝官员则用敬天勤民之宝凡宝之用必请命而后发焉天子飨祀郊庙若视学籍田勋卫扈从及公侯驸马都督日卫锦衣当直则给金牌牌之制有龙者虎者麒麟者狮者云者以其官为差皇城金吾禁夜五城夜廵则给令牌虎贲廵城则给铜符九门守卫则给铜牌锦衣校尉入直则给双鱼铜牌京官之朝参者则给牙牌勋臣以勋字亲臣以亲字文臣以文字武臣以武字文武官之与陪祀郊庙及执事人亦给牙牌有圆花长花长素之别凡诸得给牌者有故则检籍而纳之亲王之国及文武大臣出抚镇则给符验御史出廵察则给印事竣则纳之稽出入之令而辨其数其事至重也每大朝会则二人以宝导驾先立侍殿中驾出幸则二人以骑从宝行其为侍从至亲近国初类以文学儒臣领其职或兼秩焉尚书郎而下非有才名者不得调勋辅大臣子弟奉特旨乃得补丞他流所弗与焉其选至慎也故事曹省皆有题名而符司缺焉嘉靖丁未分宜东楼严君以太常少卿领司事乃搜诸故牍自洪武而下迄于今得若干人刻其姓名爵里立石于西长安之直庐以稽往而昭来也丐张子记之治曰宝者人君所以信其令于天下者也名者君子所以信其行于后世者也人君之于宝则设官以守之者慎其令也然则君子之于名其贤不肖关于劝惩者至远也顾可以弗思慎乎哉夫德者所以慎名之具也是故人君有慎令而后天下无邪政是谓治法君子有慎名而后终身无邪行是谓治人以治人而守治法则身安而国家可长保也呜呼岂独尚宝然哉此东楼所为题名意也 

　　○安仁修城记 

　　嘉靖癸未冬十一月安仁城成城广若干尺濠之如外高若干尺内缩四之一为五门门覆以重楼环以贰堞其费凡三千二百有奇安仁初未始有城垒七而域丁卯郴寇作肆行如墟民无留藏焉中丞秦公曰鸟封其巢鱼潜其泽邑而弗城其何以恃民弗庇矣乃使邑令韩宗尧俶厥役以衡州千户刘宽董之役数岁弗就御史马公直卿视焉曰城而弗成犹亡城也受直而怠事鲜有济矣使茶陵指挥刘涌终厥绪会邑令袁子道夫来自贵溪曰是守土之责也乃筹厥费以请之中丞张公公曰劳以永佚厥征可因以请之御史何公子鱼公曰毋怠成无奸利济货无勤民自封以请之分守丁公原德公曰上有惠于民民罔不孚惟力厥成事袁子乃令诸民曰尔载尔筑惟勤令诸公曰尔事尔直惟精节缩营度作其庸实不浥不淫五月而役成治闻而叹曰夫民之攸暨惟其悦之真也悦之以先民又何劳焉夫秦公之谋贞也是政之道也张公之谋协矣哉事惟怠则废废而作之乃立夫刘公之谋作也是政之饬也锐力倦终虑贿惠奸饕绩病轨夫何公之谋周也是政之域也丁公之谋爱而舒袁子忠矣夫政贞以帅之协以比之作以饬之周以虑之爱以久之忠以行之鲜弗济矣是以君子能藏民之固也诗曰哲夫成城是故城有三训焉见制守之豫焉见民志之依焉见权节之和焉故与德进退德轻则亦轻德重则亦重轻其德而求外之重也虽王者弗能得也是故君子之政必身自尽也尽诸其身而和其民以守其外此王者之道也故曰城保于德 

　　○重修文安县儒学记 

