<!-- { "loadSidebar": true } -->
    皇帝临潞州，景龙二年八月二十有五日，长子县界内有嘉禾合穗。颂曰：
    灵气滋液，嘉禾族生。或分九穗，有合双茎。昔效唐叔，归功太平。今於历试，抽此德萌。
    △黄龙
    皇帝临潞州，景龙二年九月五日，黄龙见於州城东五里伏牛山南冈。迟留久之，观者如堵。颂曰：
    黄龙土精，五方之长。在田而见，文明厥象。轩图瑞来，夏匮妖往。惟德可应，恃神难讠罔。
    △羊头山北童谣
    皇帝临潞州，景龙二年九月已後，尝有童谣云：“羊头山北作朝堂。”其州南六十里有羊头山。颂曰：
    荧惑降精，是为天使。会合龆龀，讴谣街市。通贤妙识，采断来事。山北朝堂，此明天位。
    △仙洞
    皇帝临潞州，襄垣县北有仙洞忽然自开，十数里仙乳灵液，凝膏注玉。颂曰：
    凭乘仙穴，应吴建号。襄垣洞开，神亦我报。玉膏滴沥，石巷幽奥。天将佑之，阴灵启道。
    △大王山三垒
    《上党记》：“禹治水而登此山，因名焉。”《魏书》云：“望气者言其山有天子气。故太武垒石为三封，欲以厌之。”颂曰：
    昔望兹山，当出天子。太武心忌，压以军垒。地气虽废，河清有俟。三百馀年，圣人方起。
    △疑山凿断
    《上党记》：“後魏太和末，孝文帝自代幸洛，见此山有伏龙，疑而不进，遂断山东麓以厌之。基断处犹存，因名疑山。”颂曰：
    王命必有，厌胜多无。不徵绿错，虚役丹徒。旧山伏气，今圣灵符。魏虽穿凿，能违天乎？
    △赤鲤
    皇帝景龙三年三月，巡属县至襄垣南，斋上有赤鲤鱼腾跃。颂曰：
    龙或鱼服，鲤同国姓。跃泉将飞，告我天命。麟昭武德，翼赞兴庆。昔去随仙，今来迓圣。
    △黄龙再见
    皇帝临潞州，景龙三年六月十五日，黄龙再见於伏牛山。颂曰：
    蜿蜿黄龙，既见将跃。气动□绕，精流电铄。文明刚健，妩媚纤弱。万物睹焉，圣人其作。
    △紫□
    皇帝临潞州，景龙三年九月九日，与群臣壶口山界坐。其时东北有紫□翩翩而来，光彩照日。明日，上党县丞王敬宾等白刺史刘怀一，并启皇帝，请上状奉教，不许。颂曰：
    天临壶口，露座山眉。紫□来覆，如盖如帷。毕景不灭，含风自持。一人有庆，兆人赖之。
    △李树
    皇帝临潞州，延唐寺有李树连理，皇帝亲如验见，今御书额焉。颂曰：
    李兴帝族，寺榜延唐。异枝同，双名合祥。花转瑶萼，子缀珠光。本支百代，永永蕃昌。
    △神蓍
    皇帝临潞州，景龙三年九月十有五日，召百姓韩拟礼著筮。卦未成，而一蓍翘立，拟礼曰：“此天人之瑞。”洎帝践祚，授拟礼游击将军长上折冲，颂曰：
    纤纤灵蓍，下有伏龟。天生神物，以决狐疑。一蓍特起，自天立之。无卦之卦，告帝之期。
    △金桥
    金桥在潞南二里，常有童谣云：“圣人执节度金桥。”皇帝景龙三年十月二十有五日，由此桥朝京师。颂曰：
    出郡二里，横路金桥。圣人南渡，驷马西朝。运及诛吕，时当焕尧。却寻后事，一合童谣。
    △紫气
    皇帝临潞州，景龙三年十月二十有五日还京後，州内所居寝堂，上有紫气，七日不散。颂曰：
    王往京国，倾城恋惋。紫气浮空，七日不散。斐窗户，轮台观。都人系心，瞻仰□汉。
    △大人迹
    皇帝从临潞州还京後，其宅内及州街并有大人迹，长二尺五寸，自东而西，布武相继。颂曰：
    百神从王，一举西适。众观空廨，连步□迹。蹑似郊媒，痕同雷泽。旷古奇事，存乎帝籍。
    △神人传庆
    皇帝唐隆元年六月二十日夜除妖孽後，其明日，州佐吏索崇嗣于州南门外闻空中有人云：“临淄王诛韦氏，相王得天下。”其崇嗣告长史裴思，裴思以妖惑罪之，禁锢累日，逢其月二十一日赦到获免，案牍犹存。颂曰：
    天帝下席，承韦命，王赫斯兴，拨乱反正。击凶尊主，一麾大定。神人相欢，传庆。
    ○起义堂颂
    皇矣上帝，临下有赫。降监四海，求人之瘼。吁彼隋炀，其政不获。眷我高祖，此惟其宅。天辅皋陶，明刑弼教。道尊老氏，同元体妙。仁表四乳，明融独照。随父托心，史良辩貌。高祖诞灵，神光夜耀。天妹作合，日兄梦绍。祚生文帝，膺运会昌。首唱高祖，骞飞晋阳。万夫一心，元戎启行。火旗炎炎，□鸟洋洋。五星迓帝，万国讴唐。天纲恢疏，王师节制。威惟连戮，老生摧毙。山引军，河龙渡帝。渭仓散积，离宫弛闭。关辅来苏，远方咸惠。长安宫室，上法太微。隋迁宝鼎，唐在玑。仗入双阙，诏出九围。三灵协载，百禄同归。帝谓太宗，表正封略。涛荡飚扫，霆驰电铄。剑不摧锋，弩无再广。西平陇，东取河洛。杲密德充，头悬面缚。北走獯鬻，南达蛮荆。辽碣作，梁岐底平。风动神行，海隅苍生。莫不来庭，於昭义堂。誓众资始，天命所起。于胥颂美，维予小子，夙夜敬止，於戏皇王！绪思不忘。
    ○上党旧宫述圣颂（并序）
    惟开元十有一祀正月，皇帝展义於河东，挟右太行，留宴上党；整兵耀武，入於太原，设都建颂，以崇王业；南辕汾隹，祈后土，天清日朗，神歆如；三月庚午，饮至长安，六军解严，四方和会。迩观法象，遐咏德泽，大虞巡之典修，美汉祠之礼举，人心翕而一变，神物效而无方。於是王臣守礼、宁王臣宪、申王臣、岐王臣范、薛王臣业献书於内，开府仪同三司臣、尚书臣睃、臣象先、臣、御史大夫臣ㄘ抗疏於外，佥曰：“陛下受天历数，稽圣典谟，道贯三灵，仁育万类。扫阴而睹日，开辟之功也；尊文考而御天，帝王之孝也。天以陛下为子，人奉陛下为君，万殊之福，斯应毕臻，三代之风，颂声咸作。今潞人怀代邸，咏泗亭，采圣崖，延元石，将表潜龙之馆，勒启圣之图，勤亦至矣。陛下推而不报，其何以下塞众望，上对神庥哉？臣闻天之所启，人之所戴，必凭睿圣元懿之德，元命贞符之纪。功业见乎变，德施加乎时，德厚者施溥，功元者应速。或阶晦以彰，或由难而昌，盖生春德之谓天，授其时之谓命，天有成命，其可没乎？陛下昔居是州也，紫□在天，神光照室，白鹿来扰，黄龙上，陇出仙洞而神鱼跃，山开禅穴而灵钟韵，谣言合谶，巨迹引途，嘉李傍连，神著自起。当此时也，金石豫变，狱颂先归，政殷六府，人重五教，陶无窳器，渔有让泉，神而化之，人不知力。昔龙负图而大舜登，狼衔钩而后殷昌，元圭锡於夏禹，赤伏归於汉光：应运协符，希代称宝，未有穷祥极瑞，ㄈ傥环异，如今之至者矣。若元贶集而不彰，则神心不悦；鸿业成而不赞，则祝告无闻：是掩天庥而盖圣德也，臣子之罪，将何解焉？愿听潞人，以扬丕烈。”帝曰：“往者中宗违人，国步维艰，天祚我唐，大命集於睿宗大圣真皇帝。朕畏天将命，不敢怠遑，其乾符坤珍，皆先圣之馀福，朕何力之有焉？然重违昆弟公卿之请，抑心敬从，无为虚美，重朕不德也。”群臣游圣，荡莫能名，约乎旧史，敢颂成绩。辞曰：
    帝德广运，圣神，天祚圣兮。唐虽旧邦，其命维新，再受命兮。帝初正人，降居上党，天下往兮。黄龙昼见，攀天而上，九五象兮。帝适於野，紫□之下，求必在兮。帝寝於堂，变龙有光，观者骇兮。天迹星谣，木连蓍立，总神异兮。灵钟化穴，缟鹿赤鱼，何诡异兮？上天无声，托类附形，觉悟人兮。圣皇斋粟，在得戒失，昭事神兮。皤皤潞老，乐我王道，爱旧宫兮。赫赫颂功，与天比崇，摅无穷兮。
    ○大唐封礼坛颂
    皇帝六叶开元神武皇帝再受命致太平，封岱宗，禅社首，凿石纪号，天文焕发，儒臣志美，立碣祠坛。曰：厥初生人，ㄈ有君臣，其道茫昧，其风朴略。因时而炊起，与运而纷落，泯泯没没，无闻焉尔。後代圣人，取法象，立名位，衣裳以等之，甲兵以怛之，於是礼乐出而书记存焉。反其源，致敬乎天地；报其本，致美乎鬼神：则封禅者，帝王受天命告成功之为也。阅曩圣之奥训，考列辟之通术，畴若天而不成，曷背道而靡失？由此推之，封禅之义有三，帝王之略有七。七者何，传不云乎，道、德、仁、义、礼、智、信乎？顺之称圣哲，逆之号狂悖。三者何？一，位当五行图之序；二，时会四海平之运；三，德具钦明潍之美：是谓与天合符，名不死矣。有一不足，而去封禅，人且未许，其如天何？言旧史者，君莫道於陶唐、虞舜，臣莫德於皋陶、稷、，三臣备德，皆有天下。仲尼叙帝王之书，系鲁秦之誓，明鲁祀周公用王礼，秦承伯益接周统：孔圣微旨，不其效与？然秦定天下之功高，享天禄之日浅，天而未忘庭坚之德也，故大命复集於皇家。天之赞唐，不惟旧矣，其兴之也。
    元灵启迪，黄顾怀，应归运之义举，抚来苏以利见，也无放夏之惭，武也无伐殷之战。高祖创业，四宗重光，有德格天漏泉，蒸□濡露，菌蠢滋育，氤氲涵煦，若天地之覆载，日月之照临，溥有形而希景，罄无外而宅心，百有八年於兹矣。皇帝攘内难而启新命，戴睿宗而缵旧服，宇宙命更辟朝廷始位。盖义、轩氏之造皇图也九族敦叙，百姓昭明，万邦咸和，黎人於变，立土圭以步历，革铜浑以正天。盖唐、虞氏之张帝道也，天地四时，六官著礼，井田三壤，五圻成赋，广九庙以尊祖，定六律以和神。盖三代之设王制也。武纬之，文经之，圣之，神化之，然犹战战兢兢，日慎一日，纳规诲以进德，遂忠良以代工，讲习乎无为之书，讨论乎集贤之殿；宠勇爵，贵经明，翼乎鸾之列在庭，毅乎貔貅之师居鄙，人和旁感，神宝沓至，乾符坤珍。千品万类，超图溢牒，未始闻记。我后以人瑞为心，不以物瑞为意国王公卿士，俨然进曰：“休哉陛下！孝至於天，政合乎道。前年祈后土，人获大穰；闲岁祀圆丘，日不奄朔。感祥以祈圣，因事以观天，天人交合，其则不远。”意者乔岳扫路，望翠华之来，上帝储恩，俟苍璧之礼久矣，焉可专让而废旧勋？群臣固言，勤帝知罪，至於再，至於三，帝挹之曰：“钦崇天道，俯率嘉话，恐德不类，敢惮於勤？其撰巡狩之仪，求封禅之故。”
