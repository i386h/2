<!-- { "loadSidebar": true } -->
　　　先生曰：「人心何尝不正，但要改过，不必正心，一欲正心，便是起意。」 
　　
　　然则一欲改过，亦非一起意乎？ 
　　
　　　人性至善，人性至灵，人性至广至大、至高至明。人所自有，不待外求；人所自有，不待外学。孩提之童无不知爱其亲，及其长也，无不知敬其兄。见牛觳觫，谁无不忍之心？见孺子匍匐将入井，谁无往救之心？是谓仁义之心，是谓良心，即尧、舜、禹、汤、文、武、周公、孔子之心，即天地、日月、鬼神之心，人人皆有此心，而顾为庸庸逐逐、贪利禄、患得失者所熏灼。某切惜之，敢先以告，每谓教养兹邑，犹欲使举吾邑人皆为君子，况学者乎！诲之谆谆不倦，铲除气习，脱落意蔽，本心本自无恙。 
　　
　　虽则人之本心皆然，失其本心故不得如圣人。良知良能亦人本心固有，然天下孝弟者少，不孝弟者比比，虽以圣人有多少礼乐刑政，立多少学问思辨笃行之教，尚不能复其本体，而云不待外学者，贼夫人之甚者也。 
　　
　　　先生首奏：陛下已自信有大道乎？舜曰：「道心」，明心即道。孔子曰：「心之精神是为圣。」孟子曰：「仁，人心也。」此心虚明无体，广大无际，日用云为，无非变化。故易曰「变化云为」，虚明泛应，如日月之光，无思无为而万物毕照。陛下已自有此有道。又圣性澹然，无所好嗜，宜清明举无失策，而犹有祸变云云者，臣恐意或微动，如云气之兴，故日月之光有不照之处。舜、禹相告，犹以精一为难，愿陛下兢兢业业，无起意。不起意则自然知柔知刚、知贤知不(省)[肖][注：据慈湖遗书改]，洞见治乱之机，常清、常明，可以消天灾、弭祸乱。 
　　
　　大臣务引君以当道，当道者中正之路，中正则仁矣。慈湖引君以虚明无体，无思无为，果中正之路乎？果体仁之实乎？ 
　　
　　　又次言改过，圣贤之大德。近世士大夫多以改过为耻，故人亦不敢忠告。王安石本有非常之誉，诸贤兢议新法，决于去位，安石岂不动心致疑？而决策不回者，重于改过也。故其末流，小人类进，祸及国家。陛下取群臣之改过服义者表章升擢，使凡建议，不遂非饰辞，则集众智归于一是，国家何事不办，而尧、舜、禹、汤之大道复大明于今日矣。先生曩尝口奏陛下：「自信此心即大道乎？」上曰：「心即是道。」略无疑贰之色。问：「日用何如？」上曰：「止学定耳。」先生谓：「定无用学，但不起意，自然静定澄明。」上曰：「日用勿起意而已。」先生赞：「至善！至善！不起意则是非、贤否自明。」此日复奏陛下：「意念不起，已觉如太虚乎？」上曰：「是如此。」问：「贤否、是非已历历明照否？」上言：「朕已照破。」 
　　
　　改过不吝，非成汤之大圣不能。此未可责之安石，安石只初学术之差，遂以为是，安望其改过？故知非乃能改过也。慈湖以虚无之学自信，而于古圣贤之言亦且不信矣。改过之言，谈何容易？若宁宗误听其言，只空荡荡地，其害岂小于安石也！故曰：「无以学术杀天下后世。」 
　　
　　　某之行年二十有八也，居太学之循理斋，时首秋入夜，斋仆以灯至，某坐于床，思先大人尝有训曰：「时复反观。」某方反观，忽觉空洞无内外、无际畔，三才万物、万化万事、幽明有无，通为一体，略无缝罅。畴昔意谓万象森罗，一理贯通而已，有象与理之分，有一与万之异；及反观后所见，元来某心体如此广大，天地有众、有形、有际畔，乃在某无际畔之中。易曰「范围天地之化」，中庸曰「发育万物」，灼(言)[然灼然！][注：据慈湖遗书改]始信人人心量皆如此广大。孔子曰：「心之精神是谓圣。」即达磨谓从上诸佛惟以心传心，即心是佛，除此心外，更无别佛。汝问我即是汝心，我答汝即是我心，汝若无心，如何解问我？[我][注：据慈湖遗书补]若无心，如何解答汝？观此益验即日用平常之心，惟起意为不善，用力急改过，改即止，切毋他求，故子曰「改而止」。此心至妙，奚庸加损？日月星辰即是我，四时寒暑即是我，山川人物即是我，风雨霜露即是我，鸢飞鱼跃无非我。如人耳目鼻口手足之不同，而实一人，人心如此神妙，百姓自日用而不知。炳讲师作此表轴求书，故书。 
　　
　　如此见解，立地即见，何难之有？只是虚见耳，非实见也。如梦升天耳，非实升天也。乃达磨之学。慈湖不知不觉发露出来，与圣贤所谓浑然与天地万物为一体自别，所谓「句句合，然而不同」者也。 
　　
　　　吾师[注：慈湖遗书作乡]日有数语曰：「吾两目散日月之光，四体动天地之和，步步欲风生云起，句句若龙吟凤鸣，其间周还中规，折还中矩，珠玑咳唾，兰蕙清芬。」此岂人力所能为哉？天机妙运，道体变通，我犹不得而自知，人又安得而诘我？ 
　　
　　此妄想耳，非动意之甚乎！ 
　　
　　孔子曰：「心之精神是谓圣。」人皆有是心，心皆具此圣，百姓日用而不知耳，而况于同邑君子翁彦阳有夷齐之行，非圣乎？ 
　　
　　种种只是此言，说圣何其容易，许人何其容易也！即此便是不中正之精神也。 
　　
　　孔子自卫反鲁，息驾于河梁而观焉，悬水三十仞，圜流九十里，鱼鳖不能道，□□不能居。有一丈夫方将厉之，孔子使人并流止之曰：「此悬水三十仞，圜流九十里，鱼鳖□□不能居也。意者难济也。」丈夫不措意，遂度而出。孔子问之曰：「巧乎？有道术乎？所以能入而出者何也？」丈夫对曰：「始吾入也忠信，及吾之出也亦忠信。忠信措吾躯于波流，而吾不敢以用私，所以能入而复出也。」子曰：「二、三子识之，水犹可以忠信之身亲之，而况于人乎！」某读此，不胜起敬而叹曰：「有如此切至之言，先圣许可而诸儒未有表而明之者，甚矣，大道之不明也。」 
　　
　　此即慈湖所谓非圣之书也，何其信之深乎！此及道家所谓入水不濡、入火不焚之说，荒诞之语也。慈湖何不请入水试之？不明理如此，而谓精神即圣可乎？异端害道，欺心欺人者也。 
　　
　　　梦协谓：「心之精神是谓圣，此圣人之言，何敢不信？但学者所造有浅深。」某谓道无浅深，先圣曰「改而止」，谓改过即止，无容他求。精神虚明，安有过失？意动过生，要道在不动乎意尔。 
　　
　　从来见慈湖每每连篇累牍，皆以心之精神为圣，观此乃知所谓精神者虚明也，盖圣则虚明而止。谓虚明为圣，则释、道家皆圣矣，不亦误乎！ 
　　
　　　于乎！道非心思言论之所及，虽圣人不能强人之必明。孔子大圣，其所启明，惟颜子三月不违，余则月至、日至，当是闵子骞、冉伯牛、仲弓、曾子诸贤，余不能强也。他日子夏、子张、子游以有若似圣人，欲以所事孔子事之，曾子曰：「不可。江汉以濯之，秋阳以暴之，皜皜乎不可尚矣。」厥后孟子得不学而能之良能，寥寥千载，无所考见。我宋邵康节、程明道，至矣而偏，象山陆夫子生而清明。 
　　
　　未必悟所谓皜皜者何物，徒取以附清明之说耳。以邵、程并称，未达也。又以为至矣而偏，夫至则不偏，又未达也，独以为象山清明，又未达也。孟子良能良知又必待扩充达之天下，乃为仁义，今乃便说是见的圣人，又未达也。 
　　
　　　某于淳安钱子，名时，字子是，至契。子是先以觉，惟向有微碍，某铲其碍，遂清明无间，无内外、无始终、无作止，日用光照，精神澄静，某深所敬爱。 
　　
　　觉则无碍，碍则非一，铲碍便能无间、无内外、终始、作止。日用光照，精神澄静，此得非言下觉乎？虽颜子亦不能，亦必待循循善诱，博文约礼，竭才后乃见如有所立卓尔，虽欲从之末由也已，慈湖谈何容易！ 
　　
　　　简咨定远契好，长书细楷，远以见示，备著深(清)[情][注：据慈湖遗书改]跋语及大学，简所未安。大学非孔子之言，定远曰「体察」、曰「隐诸内心」，是未信此心之即道，故更体察，更隐也。体察与隐皆起意。孔子戒学者毋意，曰内、曰外皆起意，此与大学同病，曰止、曰定、曰静、曰安，皆意也。孟子曰「勿正心」，而大学曰「正其心」，又曰「先诚其意」、「先致其知」，又曰「在格物」，皆意也。益可验者，篇端无「子曰」。定远更需余言，然己易、闲居解亦详矣。 
　　
　　敢于非古圣贤之书，非出于动意而然乎？ 
　　
　　　耀再以书叩老先生，其略云：「平常正直之心，虽人所固有，然汨没斲丧，所存者几希！平时憧憧往来于利欲之涂，而牛羊斧斤，若是其濯濯。幸而闻大人先生之言，是为之涵养，为之克治，待其胶扰之暂息，清明之复还。于是良心之苗裔，善端之萌蘗，时时发见焉。必也体而察之，隐而度之，时循执守，久焉而后安止精熟，不失我心之本然。今惧其起意也，不敢体察，不敢隐度，坐听是心之所发，则天理与人欲并行，真诚与伪念交作，果何洞识其然否？恐放其心而欲求者不可以如是。窃尝深念，欲遵先生之教，全其平常正直之心，不体察、不隐度、不起意于中，又不可汨然无所事，若枯(稿)[槁][注：据慈湖遗书改]者之为也。 
　　
　　此其门徒所质疑者良是。不动意则博学、审问、慎思、明辩、笃行者皆不可用矣，只终日冥冥茫茫、便是学矣，可乎？ 
　　
　　辩慈湖解孔子闲居 
　　
