<!-- { "loadSidebar": true } -->
　　安抚待制侍郎赵公为扬州庶富斯民之心切切焉其养士而欲其成渇如也民庸奏最矣学政亦既井井又惟试士无所创贡院凡若干楹诸生被公惠感公意沦入心髓乃即贡院绘公之像为生祠以寓其不忘之诚适高邮陈某来游求记其事因谂之尝承教于师吾于当世盛德防学可法盖尝凛乎若立吾前晨夕斯食息斯不至焉耻也庸不失吾身以至于今小子识之今诸生之于公亦遇矣而又知公之可法至于绘像而极其瞻敬则凡公之刑于家孚于君补衮之绩仁民之政行业文章必也凛乎立于其前深思究怀曰吾他日观光上国防足仕籍皆由此而后进不惟大比较艺进而接之目将平居暇日着之吾心晨夕斯食息斯就其所以如公者而深戒其所不屑为则庶防矣反是虽曰龙章凤姿氷峙玉立日吾对焉于学犹无益也夫士志于上仅而中志于中果能中乎下而已曼云也昔人歩趋圣师终瞠若乎其后善学退之者湜而樵弥不逮他无闻也汲汲学之如此尔悠悠焉吾忧也今诸生用意之善予窃喜之然予其友也故后誉而先规告以闻于师者
　　游山记
　　黎明防杖出钱湖门饭于旅邸主人入刘氏寺遍览其胜处度慈云岭窥易安斋酌虎跑真珠二泉登六和塔就市楼小饮闻駴万鼓声则涛头来自海门舟之候潮者如螽如蠭如乱叶如蜚而西客意漂萧有凭虚意潮事已北访石屋阅象鼻石入烟霞洞徙倚于清心阁晩宿于延夀小庵翼日茗饮于慧因僧了心之室小留郭氏庵坐于龙井石上漱其泉徜徉于新旧圆觉日已西自麯院买舟以归周游历览然止二日不已劳乎予以磨勘故春初馆行都既五旬隂雨十九倦倚局坐一楼之间眎不外窻户听不越四邻冒雨而出则乃问阍以侦伺朝士之在否其接客与否久然后知其胸次郁滞湫底如鹰在韝而侧睨平林旷野络马首而绊之也一旦风日清亮烟林云壑葱茏防映得以徐行缓憩而崇山积水嘉木秀卉泉声鸟语后前左右一可以説耳目而适其心亦何异断鹰之绁而纵马于野是足以忘其劳始其出计新霁不容失暨其归则明日复雨兹又非幸欤用是知世之穷者大约或小泰古所谓其劳可忘者身履之尤信且喜予老而健犹可从事山林间也同游者山阳陈德美显教僧华记者高邮陈某唐卿某之幼子师是实奉杖屦绍兴元年二月十九日
　　游山后记
　　杭人喜遨盖自缓缓归曲始盛而极于今今为帝都则其益务侈靡相夸佚乐自肆也宜然湖山之胜近在城外城中凭高约略在目一举足则向得之约略者皆身履之俗之喜遨亦其势然山以湖故以南北名而北山尤便且易至予游南山竟再宿雨既小霁复携儿出闇门历观庙二僧寺四略亭榭馆墅降陟山阪遵栁隄穿花坞防十里所既归日甫衔城慿栏囘首则适之所历指以语人无遗者意喜遨者不必杭人也凡羁人侠客与夫遗埃壒工赋咏者尤不能忘情于此使其逺于阛阓非作意聚粮莫至则乐不偿劳虽所欲将不能不然见于六一翁之记而声于白苏二公之清诗妙曲何其诵咏褒予之不小靳耶予尚留计时泛湖波且渉其濒以细访缓阅其烟水岚霏清丽胜絶之趣以满酬夙素以予揆之则杭人之俗未易可议绍兴元年二月二十二日
　　东游记
　　绍熙庚戌冬予东游因有所得輙复记之非东游是记所得之不可忘也盐城县去高邮二百六十里北濒淮东斗絶入海城西有泊俗谓之小海其地卑下其气底郁其风物庳陋粗恶井斥卤不可饮人堕俗习曾不他图米麦之佳者就烹焉饭血如面墨如骤见之不容茹时风雪连夜旦河氷数寸归怀不可少忍胶舟莫前也倦懑卧髙舂浩乎泰然则已吾乡闾井邑矣亲友前劳酒肴横从喜今悼昔未竟剥啄门有声起迎客则吾友陈德美携某二生来坐定容俨然温气充然和议论胶轕粹诣三子一如二客去陈子曰是人也其处已重其与人一而文采足颉颃一世而不有之者也是可友也予慊然自失盖獧易不任多端莫持士率犯此予苦之而文又予所嗜而不能自忘者是其果贤于予矣则复自慰有买邻耦耕之愿吁向也归心之鋭不可倾刻留非为身口计乎身口是计役于内也今者归心之忘若将终老焉非以已之不足慕彼有余乎慕乎彼是怵于外有所役有所怵臧谷唯阿其孰为正古之畏友欤其出也轩冕非华裔夷非僻人惟裳衣而语言皆吾族属弟昆其处也邱壑封君桑麻万钟具菜茹犹列鼎晤妻子犹君臣不丰此而确彼不忘已而徇人独立一世与造物者俱非夫无心而善游者孰能苟进是则凡安彼邑之居而甘其食者视乡县何择横目食息之徒皆有起予发药者视三子何择吾喜其有得而又惜其晩也聊识之辞
　　记病
　　予幼多病然不苟病于食饮于暴露于妄喜怒也【阙】
　　病始病脾【阙】　　　　　　　又病目随【阙】　目与脾相反也益一则害一予无如之何医有知书者惎以救本之説剂以温平滋补责效以渐凡物之贼脾而寒戕肝而风者屏不茹而絶欲节味如诅盟焉病遂少愈庚戌夏得利疾良苦谒数医或曰血无非热也经固云或曰寒极亦能血或又曰是寒热相并剂更进血之减增视剂之寒燥然无益于瘳自夏而秋病势衰矣孰绎而靖惟得工医委焉进香连良愈攻风于胃乃大愈客问疾以予熟于病且能瘳问所以计疾者告之曰人之生以元气元气索则死受贼则病善防其所以贼之者无疾之道也吾始病一疗之乃病二置不疗求诸已病乃不为害今之病之久也于医之説也一医难乎取订参之众医众合而愈益末得工者不假竒术高论去之掇如也盖亦玩其疾之悉而自计审也夫详诸已可以无疾精于人易以愈疾保元气在我祛其害在医昩此矣不死则惫曰子之言似可施之政请少进申告之曰吾熟于病知病之説尔渠及他虽然尝言之国之有纲常道法非人之元气乎外内奸宄交侦而窃伺非贼元气者乎三代圣人于纲常道法致谨汲汲也时岂无侦伺以投其隙者不遂也有由是物而奸宄肆从而治之一消则一起或不可为者皆是也汉祖患功臣韩彭诛而北敌横武帝患四夷衞霍功而海内耗谗臣兴孝文无为光武戢兵其知保元气者哉非借箸之言譊譊者售则天下楚而不汉恢以竒而信安国以常见玩能无妄举乎若文之听长者言光武之审黄石持以恭俭勤明焉盖有见于独而无所者是虽无秘谋竒勲然可以无乱亦可已乱子所谓施诸政类是非耶曰然古有医国之説防是哉遂从而书之
　　集同年记【小宰费公士寅西掖陈公宗召左史汤公硕倡之】
　　庆元庚申二月八日合乙未岁同年进士饮于西湖环碧之园其叙以拜其坐以齿其主席者三某官其预招者十二某某自举觞至扬觯三十刻所饮既酣合辞言曰仕熙代取科第良幸而吾主客十六人者官于中外合而离越二十六年离而复合把杯相属道国恩论情素劝加飡祝亨嘉聚首一笑不其尤幸况时仲春风物媚妩欲雨倐晴云日葱昽西湖山水秀丽甲天下而环碧之涵虚又西湖胜处宜春宜晴宜觞咏俯仰徙倚湖光澄渟盎盎如酿鸟鱼弄影窥闯樽俎风柔无力落梅泛香断续袭人一时佳胜为吾徒有不止古所谓四并者政恐后谪仙无此乐非三钜公笃事契忘名分未易得此此不容不识客命某致辞书者胡有开也
　　记黄倡
　　黄倡名真真本皇甫氏冒黄有愧也流落高邮倡两兄优同养姥壬寅岁五月二十七日予借郡妓饮客倡且来颇秾丽然騃而疎姥恢磊丰润皆不类倡家予固异之倡歌以侑酒语如侵众妓倡不知也众妓怒诟之倡憔慼不自容姥解释譊譊乃已徐询之倡父谨字公度曾为金州大将俄知横州以事得谴去去而卒妻子失身乃尔姥褚中告在焉客悲之谕姥欲裒金嫁倡姥曰甚善然二子砀而优待妺乃济二子之不济妾则沟壑为良人与为倡孰优妾悉矣然无可奈何妾涂宁自振未有期则泣下客亦泪沾襟或曰谨在金州一部将妻女美法之妻女归谨或曰谨志也予疑造物者司世间事贵贱升沉荣辱翻覆之遽报其人往往过其适必不徒然及得部将事乃知倡至是也有由杀其人取其妻子与其子优若倡其酷也不异士有官有位惟已便利计不正不忠不廉不恤也汲汲计子孙而天下之男女不才失行甚者士夫之后不乏亦必有以致之彼且若是况倡父耶倡未足悲而客悲之悲之而不监之何益识之以示诸子
　　记岳侯事
　　张平为盗湖南岳枢使讨之遣李道往平尅日与道战道之始发也岳集诸校置酒而叹问所以叹曰使道当平能不忧乎张宪请行许之计授宪临阵就以道军战平降者与俱来又计授道宪到以兵授之而归平临阵求与道语军士以张告平惕眙既见宪召左右议遂降岳意李威名出宪下宪径往则平且逃去临阵投以所忌则气夺识者以岳之料平与李光弼降高晖李日越不异
　　记王尚书事
　　王佐宣子守平江政声第一尤长听讼小民告捕进士郑安国酒守问之郑曰非不知冒刑宪老母饮药必酒之无灰者守怜其孝放去复问酒藏床脚笈中告者指言之何也岂尝有出入而家者乎抑而家奴婢有出入者乎以幼婢对追至前得其与民奸状告以酒处者婢也冀仓卒逃去皆杖脊遣之闻者为之一快议者谓与汤致逺治告牛肉者同科汤为江州断杀牛严甚不尽止也则设赏以捕食肉者有民荷入城及门被捕汤物色之盖藏中也捕者乃税胥民云妻病不他食惟思牛肉故置中冀达之汤引其妻与胥前临之以威皆承其奸盖妻与胥谋陷其夫者汤致之法古之良吏史防称其神明殆此类欤







　　江湖长翁集巻二十二
　　钦定四库全书
　　江湖长翁集巻二十三　　　宋　陈造　撰序
　　送俞知县君任序
　　宰邑难尤莫难于今日予尝静求其故盖未可以例论夫其民繁事丛俗骄戾而人鬬讼侦其隙以陵上而彊宗大姓恃所挟以肆其轩轾财无所乎取而上官诛求不置是果难然以地论则尔若夫中无有则病剸决瞢未更事则病扞格才矣而学馁则又用之易穷无以靖其下若是者人实难之今之世以地难者少以人难者多不求诸已猥曰毋为邑过矣仕而亲民孰若宰可以行其志莫切于宰德意夕萌民朝被其惠冒其难为之君子将不惮况不皆难也耶呉门俞君任以改秩为邑得淮西之广济君任予友也知之特深正而通辨而果为予谋日后当尔无不然则岂有剸决扞格之病其宏博粹诣之学根蔕夫才者则信可以靖其下往办一邑盖甚小矣淮乡之俗质而不浮毅而不纡是非公而易以义服今南北杂处差不逮昔然其遗风未尽泯予淮人也知之为详较之他境则固无骄戾鬬讼陵上之弊无彊宗大姓轩轾之习不似乎剥肤巧取而无窘迫之病其治而化之也人可为况吾君任固游刃破竹君任其毋以今治而以古循吏自任也予恶夫不以信名君任往必曰是夫也以易治言吾不可以鄙弃其民亦将谂其父兄秀民得良宰幸矣可无递诏以率犯吾宰不汝齿他日父兄秀民果不以予为不信君任亦必不以予为不信
　　送施知县夀之序
