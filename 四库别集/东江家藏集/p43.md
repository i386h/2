<!-- { "loadSidebar": true } -->
　　三代之封疆其南不尽五岭越裳献白雉至重译而来其所经厯则今交广云贵之间也而在当时则以为絶域矣天地间之风气开发有时而圣人之教化其被也有渐粤自秦汉以来至于今日而峨昌么些诸蛮之所窟穴戕牁特磨穷山絶谷咸列为郡县聫为编戸以自比于王人盖圣神之功化于是为至而方州之吏宣布德意涵育而抚摩之其为力亦勤矣广南之为府即古特磨道之地山高崖险其民多侬人故俗俭以约有盐井之利故好斗而争司衡鉴者以其然也高资良材靳弗以授吏于是者又多以其逺忽之由是泽壅于上情郁于下上下之间日以扞格而昔之人所涵育而抚摩之者几至于不可收矣夫惜才之良不以寘之逺而使国家之德泽不究于域中山谷之民已自列于王人而不得与中州齿此其咎宜何归而圣人一视之仁顾岂若是也上海瞿君起东以前进士佐天府几十年三州二十七邑之民仰之若父母进参督府精敏练达太师英国张公而下皆重之用是闻于铨曹书上最将擢用君而广南阙守告遂以君往夫以君之贤三州二十七邑之民知之太师英国张公而下知之吏部复知之岂不思偏州一郡不足以辱君哉其心以为屈一人使万里之外知天子不鄙夷其民俾如君者为之牧也咸相戒以奉条教率礼服义不犯于有司与夫靳一人而隳疆埸之绩孤向往之心其利害固相百也然则君之行其系于天下也甚大而可以濡滞乎哉礼部尚书张公天骏合乡人咸赋诗一首题之曰万里春风持以为君赠纪德言怀其为言备矣予故直道用人之意以速君之行

　　送曹太守序

　　天子在位之三年戊辰朝诸侯于明堂按国之故考其殿最而升黜之藩府亷车下及州县显绩良才入为公卿余各以其资登进而台谏之英郎署之彦自正月以来相继出外地望之髙下事任之简繁铨次抡择司衡鉴者视他日尤致精焉而吾曹君仲玉以工部郎擢广东之广州守广州在唐为岭南节度府北扼五岭地重而大其南岸大海控制岛夷以千百数昌黎韩子所谓帅得其人则一边尽治无冦盗贼杀外国之货日至溢于中国非其人则不幸往往有事者入国朝来诸州之事统于三司虽非复前日之任而地当会府兵戎财赋刑狱之政咸萃焉蛮夷无警岁时受事或有所咨议四方之宾客日至馆榖将迎于守乎责之境内之常职不论也故名为一郡而事几倍于他州非诚尽其心而老于更事者不足以付司衡鉴者尤于此而致精焉曹君以高才取进士为工部主事理漕河于山东三年不激不随人畏而爱之事以大集入理曹务为员外郎郎中克举其职以佐其长绩用日章而端敏精愼终始如一人望而知其为可信任者及当斯举皆翕然以为宜将行其同官徐君中行辈会饯于国门属予序其事曹君予礼部所取士也知之久喜其道行而望其有行副用人者之心成天子之美政也故不譲而为之言

　　送陆子齐赴南京戸部序

　　弘治癸丑清初试礼部故少宗伯冶斋陆公今阁老西涯李公实主试事冶斋得清文喜寘之上列出而延誉于公卿甚力私第通名见其诸子所以奬借而教诲之者尤至当是时私心窃自语幸得以乡后进备门生之列而公之德厚如此其何以报之未几公捐舎馆诸子皆南归不相闻者数岁然数闻士大夫称道公家学有传而诵巽章予齐名尤习则又窃自喜公之有后而恨其不一覩以快所闻也丁夘承乏考南畿士得诗经一巻异之意其必名士及拆号则宛然吾子齐于是益信向所闻之不谬而喜吾先生之果有子矣子齐亦以清先公门下士而又得以文字交也相与日益亲明年子齐擢进士拜户部主事分司南京都亭之饯公壻杨君百川谓清宜有述夫以清之受知于先生若是其深而子齐之于予其契分又若是其厚然则序子齐别非清其孰宜之盖吾闻良工之子必学为箕良冶之子必学为裘箕之于弓裘之于冶其事异而理同也先生德业闻望海内之人所倚以为公辅者而不竟其用天固将大启其嗣人而子齐果克以其学振起于后计司之任诚不若馆阁之雍容然自昔名卿负经济之具者未有不该综乎此六条均节宣公所以告德宗者皆实学也以先生之用而未尽者发之于子齐以自昔名卿所综理若宣公之告其君者委之于受任之始簿书之校理金榖之钩稽丛脞纠纷酬接不暇者皆所以玉子齐而大其成也然则是行也其所基甚大而何闲剧之计于曹局彼此之间哉果然则繁弱干将又将自子齐出而门下老生为先公喜者不孤矣百川起曰此正吾人所以为子齐祝者于是出巨巻书之追纳于行李

　　送夏廷华同知济宁序

　　予同年乡举士往往有名江阴二夏尤所谓杰然者如山既连得进士为省郎而廷华试春官輙不利往返南北踰十五年气不少衰而学日益进吾每见春榜无君名未甞不为有司惜而且愧其先之也戊辰试复不利铨次当得官众且谓君不屑而君厌场屋矣于是同年士参部就注者几十人江君廷璧张君时震最先授君次选乃得同知济宁州众又谓君且不怿而君怡然受命无几微见于色也将发朱君显卿軰饯于城南有执爵而起者曰廷华君早以文学名其荐于乡年长矣五战于南宫而气不衰名益振何其壮也旧选人上第例得佐太府或作州次乃监郡县令而君仅仅得一州佐退就列无一言又何其怯也君笑未及应而予剿之曰斯乃君所以为壮者夫行已制事有义而得失利钝有命义之所在委于命而自懈者非也君之所以百折而不挠也命之所在不以义而自制者亦非也君之所以随遇而安之也众人皆怠而我独奋举世方躁而我独静斯勇之大者而奚以怯云也然非独此也廷华行且坐黄堂与太守可否事猾奸强御一断以法君必谓之勇矣仁以恤下而亷以律身鳏寡孤独不敢侮而暮夜之谒恐恐然畏人知也君又以为怯乎众于是讙然曰必如是而后为知廷华廷华必如是而后无负其所学有光于乡榜也廷华喜舍爵而拜乐饮而后罢明日显卿谓予宜书以为

　　送夏先生赴济宁序

　　遂书之寿张朝振七十序予初入京寓锦衣赵百戸希明家赵永平人也因识其乡先生张君朝振于坐观其举动磊落不作儒生酸论事可否评隲古今人得失又厯厯可聴予心窃识之以为燕赵古称多竒杰士兹其人哉时君方五十余谢事家居京城子弟若锦衣指挥谢君汝容軰多从之学而其子元亮已有名未几擢进士拜戸部主事与汝容往来赵氏益习而君年益高杜门郄扫不复可得见矣丁卯予再入京君年已七十汝容乞予文为寿而元亮方居其母忧予辞之今年冬十一月汝容蹐门曰文今可以作矣是月五日先生初度也予既感汝容之勤而又叹夫流光之速乃作而言曰古之达人盖有以天地为一朝万期为湏臾自予识先生已十五六年由今思之犹旦暮事也以予视十五六年犹旦暮则先生年虽高其自视平生亦奚以异哉方先生被褐衣论天下事赐第策名拜大行人使万里外国朱衣玉节光照海外蛮君蜑伯俯仰道周其意气何雄也已而掉名缰絶尘缨收其身于万马驰骤之场而自放于青山白云之外又何其逸也然是二者于先生自视何如哉时雨将至山川出云雷驱霆轰汨陵谷而霔九土风止云敛澄空寂然豪杰之士其于是亦若是而已执是而言其前者既已若是则由今而往虽复更百年而事固犹旦暮也而又奚以异哉昔者屈子赋逺游将求长生以观反复无穷之世变予序先生寿而有感于出处得失之间知达人之如一日也敢因汝容寓一觞焉先生以为然其将为予釂也

　　海峤清风诗序

　　士之处世惟其无意于物而物自归之吾徐起而受之夫然后受之者无愧而人皆信而服之而后吾之道可行于天下不然则虽其轩冕之巍峩权位之隆重威声气焰燀赫熏灼而有识之士固望而鄙之矣而其中实欿然俛仰承迎求以固其所有思其得之艰而恐其失也而且望进焉此其中宁有一日之乐哉而况其能以善吾政泽吾民而无负其所学也闽南李君士哲以前进士为旌德教谕升教授应天府由应天擢吾松推官皆以才行见推未甞有势位攀援之力其在松尽心职事讼者至为剖析情理归于至当经君断者皆自以不寃其律已严甚日用所须有仰于市者平直而取丝毫无所茍焉亷慎之声着于逺迩而君以母夫人年高日谋归养于进取泊如也李御史仲易按南畿将荐君君以其乡人也力辞之而恳以归请仲易未许而后使者坚留之剡章具矣而部符至以君判广东惠州府由君之所行以观其所得岂有一毫觊幸于其间哉古之君子不求有功不得已而功成故天下以为贤不求有言不得已而言出故人以为口实若君之乞归而得迁求退而反进无所冀于物而物自归之得不以为夸而失不以为累也虽施之天下焉往而不达哉君之行也姚君程夫率乡人为海峤清风诗以赠夫自松而闽自闽而广皆岸海之邦其间岛屿动以千百翠岑丹崖烟岚云木皆君舆盖之所经行而旌幢之所披拂也风之为物触于物以有声而其声又足以动物故昔人取以名诗以君之行事而播之篇章其清风乎沨沨乎起东海而薄于南海也炎烟瘴雨之乡有不洒然而清泠者乎诗以赠君而目以是其有以称斯行矣故为序之以见无慕于外其气象有如此且以壮君之志使无改于岁寒也

　　古文会编序

　　古文会编者监察御史黄君希武之所辑也其书盖萃文选眞寳关键诸编之精者而一之故谓之会编初君为庶吉士读书翰林时则有此志而未果既官内台奉敕董南畿学政乃以其意授应天府学教授洪君敏及诸生某等绪成之既则以授吾郡守临川民望绣诸梓以传布诸郡曰将使里巷童蒙一展巻而得古人立言之法区区时文虽无事焉可也而以其首简属予序予谢不敏而君之请益坚则着其所以而系之言曰两汉三代以前天下之文章一而已齐梁而降科目兴而偶俪之辞作韩欧诸大家力起而变之终不能尽而时文与古文遂并行于天下场屋之利钝进取之得失系焉于是排比日工而古之道或几于丧矣虽然雕虫篆刻诚壮夫所不为而其传于今者缛丽弘演犹粲乎其可观也惟我国家文治蔚兴无愧前古而科场习尚识者犹或病之至于书肆版行钞选辑録之类则自有时文盖莫甚于今日者矣唐之弊也得韩而兴宋之陋也得欧而振虽不能尽而古道至今存黄君斯举其有二公之心乎以天子之近臣秉司文之衡鉴指麾之下风草靡然而又搜辑前闻着之简册以明示所向思皇多士有不翕然而一变者乎而走也辱与闻焉以挂名其编首虽学植荒落无以追往哲之踪而所望于吾人则深矣今而后青襟济济熏班马香而嗣周诰殷盘之响则先生之志遂而亦岂非予之愿也哉黄君名如金闽之莆田人陈君名威字民望与黄旧同官雅尚文事故其就斯举也甚力云

　　岳氏家庆图序

