<!-- { "loadSidebar": true } -->
　　欧阳子方【一无方字墨迹止作余无上四字】夜读书闻有声自西南来者悚然而聴之曰异哉初淅沥以萧飒忽奔腾而砰湃如波涛夜惊风雨骤至【作风雨而】至其触于【一无于字】物也鏦鏦铮铮金铁皆鸣又如赴敌之兵衔枚疾走不闻号令但闻人马之行声【墨迹无声字】余谓童子此何声也汝出视之童子曰星月【一作月星】皎洁明河在天四无人声声在树间余曰噫嘻悲哉【一作夫】此秋声也胡为乎来哉葢夫秋之为状也其色惨淡烟霏云敛其容清明天髙日晶其气栗冽砭人肌骨其意萧条山川寂寥故其为声也凄凄切切呼号愤发丰草緑缛而争茂佳木葱茏而可悦草拂之而色变木遭之而叶脱其所以摧败零落者【墨迹无者字】乃其一【一无一字】气之余烈夫秋刑官也于时为隂又兵象也于行为金是谓天地之义气常以肃杀而为心【墨迹有大哉字】天之于物春生秋实故其在乐也商声主西方之音夷则为七月之律商伤也物既老而悲伤夷戮也物过盛而当杀嗟乎草木【一有之字】无情有时【一有而字】飘零人为动物惟物之灵【一作人惟动物为物之灵】百忧感其心万事劳其形有动乎中必摇其精而况思其力之所不【一有能字】及忧其智之所不能【一有行字】宜其渥然丹者为槁木黝【一本作黟墨迹同】然黑者为星星奈何以【一无以字】非金石之质【一有而字】欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如【一作以】助余之叹息
　　病暑赋【和刘原父作】
　　吾将东走乎防山兮履崔嵬之髙峯防白云之摇曳兮聴石溜之玲珑松林【一作竹】仰不见白日隂壑惨惨多悲风邈哉不可以坐致兮安得仙人之术解化如飞蓬吾将西登乎昆仑兮出于九州之外览星辰之浮没视日月之隐蔽披阊阖之清风饮黄流【一作河】之巨派羽翰不可以挿余之两腋兮畏举身而下坠既欲泛乎南溟兮瘴毒流膏而铄骨何异避喧之【一作而】趋市兮又如恶影之就日又欲临乎北荒兮飞雪层氷之所聚鬼方穷髪【一作徼】无人迹兮乃龙蛇之杂处四方上下皆不得以往兮顾此大热吾不知夫所逃万物并生于天地岂余身之独遭任寒暑之自然兮成嵗功而不劳惟衰病之不堪兮譬燎枯而灼焦矧空庐之湫卑兮甚龟蜗之局缩飞蚊幸余之露坐兮壁蝎伺余之入屋【一作蝇蚊幸余之虚坐兮虱蝎伺余于壁屋】赖有客之哀余兮赠端石与蕲竹得饱食以安【一作以昼】寝兮莹枕水而簟玉知其无可奈何而安之兮乃圣贤之髙躅惟防心以息虑兮庶可忘于烦酷
　　憎苍蝇赋
　　苍蝇苍蝇吾嗟尔之为生既无蜂虿之毒尾又无蚊防之利觜幸不为人之畏胡不为人之喜尔形至尔欲易盈杯盂残沥砧几余腥所希杪忽过则难胜苦何求而不足乃终日而营营逐气寻香无处不到顷刻而集谁相吿报其在物也虽防其为害也至要若乃华榱广厦珍簟方牀炎风之燠夏日之长神昬气蹙流汗成浆委四支而莫举眊两目其茫洋惟髙枕之一觉冀烦歊之暂忘念于尔而何负乃于吾而见殃寻头扑面入袖穿裳或集眉端或沿眼眶目欲瞑而复警臂巳痹而犹攘于此之时孔子何由见周公于髣髴庄生安得与蝴蝶而飞徒使苍头丫髻巨扇挥飏咸头垂而腕脱每立寐而颠僵此其为害者一也又如峻宇髙堂嘉賔上客沽酒市脯铺筵设席聊娱一日之余闲奈尔众多之莫敌或集器皿或屯几格或醉醇酎因之没溺或投热羮遂丧其魄谅虽死而不悔亦可戒夫贪得尤忌赤头号为景迹一有霑污人皆不食奈何引类呼朋摇头鼓翼聚散倐忽往来络绎方其賔主献酬衣冠俨饰使吾挥手顿足改容失色于此之时王衍何暇于清谈贾谊堪为之太息此其为害者二也又如醯醢之品酱臡之制及时月而收藏谨缾罂之固济乃众力以攻钻极百端而窥觊至于大胾肥牲嘉肴美味葢藏稍露于罅隙守者或时而假寐才稍怠于防严巳辄遗其种类莫不养息蕃滋淋漓败壊使亲朋卒至索尔以无欢臧获懐忧因之而得罪此其为害者三也是皆大者余悉难名呜呼止棘之诗垂之六经于此见诗人之博物比兴之为精宜乎以尔刺谗人之乱国诚可嫉而可憎
　　杂文五首
　　醉翁【并序一作醉翁述】
　　余作醉翁亭于滁州【一作余于滁作醉翁亭有】太常博士沈遵【一有者字】好竒之士也闻而【一止作尝】往游焉爱其山水归而以琴写之作醉翁吟三叠去年秋【一无秋字】余奉使契丹沈君【一作子】防余【一作于一有于字】恩冀之间夜阑酒半【一无此四字】援琴而作之有其声而无其辞乃为之辞以赠【一作遗】之其辞曰以始翁之来【一作翁之来兮】兽见而深伏鸟见而髙飞翁醒而往兮醉而归朝醒暮醉兮无有四时鸟鸣乐其林兽出游其蹊吚嘤啁于翁前兮醉【一有而字】不知有心不能以无情兮有合必有离水潺潺兮翁忽去而不顾山岑岑兮翁复来而几时风嫋嫋兮山木落春年年兮山草菲嗟我无徳于其人兮有情于山禽与野麋贤哉沈子兮能写我心而慰彼相思
　　山中之乐【并序一本题下云三章送慧勤上人】
　　佛者慧勤余杭人也少去父母长无妻子以衣食于佛之徒往来京师二十年其人聪明材智亦尝学问于贤士大夫今其南归遂将穷极吴越瓯闽江湖海上之诸山以肆其所适予嘉其尝有闻于吾人也于其行也【一本无四字】为作山中之乐三章【一本有以送之既】极道山林间事以动荡其心意而卒反之于正其辞曰
　　江上山兮海上峯蔼青苍兮杳巑丛霞飞雾散兮邈乎青空天镵鬼削兮壁立于鸿防崖悬磴絶兮险且穷穿云渡水兮【一无兮字】忽得路而不知其深之几重中有平田广谷兮与世隔絶犹有太古之遗风泉甘土肥兮鸟兽雝雝其人麋鹿兮既寿而丰不知人间之几时兮但见草木华落为春冬嗟世之人兮曷不归来乎山中山中之乐不可见今子其往兮谁逢【其一】丹茎翠蔓兮岩壑玲珑水声聒聒兮花气蒙蒙石巉巉兮横【一作当】路风飒飒兮吹松云防防兮雨霏霏白猿夜啸兮青枫朝日出兮林间涧谷纷以青红千林静兮秋月百草香兮春风嗟世之人兮曷不归来乎山中山中之乐不可得今子其往兮谁从【其二】梯崖构险兮佛庙仙宫耀空山兮郁穹隆彼之人兮固【一无固字】亦目明而耳聪宠辱不干其虑兮仁义不被其躬防长【一作乔】松之蓊蔚兮借纎草之丰茸苟其中以自足兮忘其服胡而颠童自古智能魁杰之士兮固亦絶世而逃踪惜天材之甚良兮而【一无而字】自弃于无庸嗟彼之人兮胡为老乎山中山中之乐不可久迟子之返兮谁同【其三】
　　杂説三首【一有并序二字】
　　夏六月暑雨既止欧阳子坐于树间仰视天与月星【一作日月星辰】行度见星有殒者夜既久露下闻草间蚯蚓之声益急其感于耳目者有动乎其中作杂説
　　蚓食土而饮泉其为生也简而易足然仰其穴而鸣若号若呼若啸若歌【一作若歌若啸】其亦有所求邪抑其求易足而自鸣其乐邪苦【一作抑叹】其生之陋而自悲其不幸邪将自喜其声而鸣其类邪岂其时至气作不自知其所以然而不能自止者邪何其聒然而不止也吾于是乎有感【一本此属次篇】
　　星殒于地腥矿顽丑化为恶石其昭然在上而万物仰之者精气之聚尔及其毙也瓦砾之不若也人之死骨肉臭腐蝼蚁之食尔其贵乎万物者亦精气也其精气不夺于物则蕴而为思虑发而为事业着而为文章昭乎百世之上而仰乎百世之下非如星之精气随其毙而灭也可不贵哉而生也利欲以昬耗之死也臭腐而弃之而【一无而字】惑者方曰足乎利欲所【一无所字】以厚吾身吾于是乎有感
　　天西行日月五星皆东行日一嵗而一周月疾于日【一本无三字】一月而一周天又疾于月一日而一周星有迟有速有逆有顺是四者各自行而若不相为谋其动而不劳运而不已自古以来未尝一刻息也是何为哉夫四者所以相须而成昼夜四时寒暑者也一刻而息则四时不得其平万物不得其生葢其所任者重矣人之有君子也其任亦重矣万世之所治万物之所利故曰自彊不息又曰死而后巳者其知所任矣然则君子之学也其可一日而息乎吾于是乎有感【一本此属首篇】









　　文忠集巻十五
　　钦定四库全书
　　文忠集巻十六
　　宋　欧阳修　撰
　　居士集十六
　　论三首【或问一首附】
　　正统论三首
　　序论
　　臣修顿首死罪言伏见太宗皇帝时尝命薛居正等撰梁唐【一作后唐】晋汉周事为五代史凡一百五十篇又命李昉等编次前世年号为一篇【一作巻】藏之秘府而昉等以梁为伪梁为【一无此字】伪则史不宜为帝纪【一本有而后唐之事当续刘昫唐史为一书或比二汉虽为前后二十二字一本前作先】而【一作则】亦无曰五代者于理不安今又【一作又今】司天所用崇天厯承后唐书天祐至十九年而尽黜梁所建号援之于古惟张轨不用东晋太兴而虚称建兴非可以为后世法葢后唐务恶梁【一有甚字】而欲黜之厯家不识古义但用有司之传遂不复改至于昉等初非著书第采次前世名号以备有司之求因旧之失不专是正乃与史官戾不相合皆非是臣愚因以为正统王者所以一民而临天下三代用正朔后世有建元之名然自汉以来学者多言三代正朔【一作改正朔之事】而恠仲尼尝修尚书春秋与其学徒论述尧舜三代间事甚详而于正朔尤大事乃独无明言颇疑三代无有其事及于春秋得十月陨霜杀菽二月无冰推其时气乃知周以建子为正【一有月字】则三代固尝改正朔而仲尼曰行夏之时又知圣人虽不明道正朔之事其意葢非商周之为云其兴也新民耳目不务纯以徳而更易虚名至使四时与天不合不若夏时之正也及秦又以十月为正汉始稍分后元中元至于建元遂名年以为号由是而后【一无此四字而有太初之元年复用夏正其后遂不复改十五字】直以建元之号加于天下而巳所以同万国而一民也而后世推次以为王者相继之统若夫上不戾于天下可加于人则名年建元便似三代之改嵗然而后世僣乱假窃者多则名号纷杂不知所从于是正闰真伪之论作而是非多失其中焉然尧舜三代之一天下也不待论説而明自秦昭襄讫周显徳千有余年治乱之迹不可不辨而前世论者靡有定説伏惟大宋之兴统一天下与尧舜三代无异臣故曰不待论説而明谨采秦以来讫于显徳终始兴废之迹作正统论臣愚不足以知愿下学者考定其是非而折中焉
　　正统论上
