<!-- { "loadSidebar": true } -->
　　万厯丁酉先太傅文恪公偕福清叶文忠典应天乡试得华亭吕公原先生巻先文恪欲置第一文忠谓是巻文虽髙恐不得第欲以所拟第二人领解先文恪曰此时文尔虽第与不第等未若不第者之文其人必以学行闻于时遂定先生巻第一后先生试礼部辄摈落谒选人官工部司务是时邹忠介冯恭定讲学京师于宣武门内大时雍坊建首善书院先生与周忠毅董其役而先大父时为都察院照磨实经营之及书院成文忠作记董文敏书之则先大父已迁官故未得书于石也继而羣小交攻毁书院而碎其碑传闻碑初立时只搨一十三纸而先生蔵其二至崇祯壬申文敏起自田间桐城孙舍人国敉请重书是碑文敏谓曩曽书二碑一置书院一为王评事应遴摹勒蔵壁间为御史某徙置中城察院官舍访之果存其后西洋人借书院以为厯局久之遂踞其中甲申春李自成入寇中城所蔵之碑亦不可问矣康熙辛酉予复主江南乡试先生之孙嘉先持搨本见示又六年嘉先子天右持至都将重勒上石请予跋其尾予母华亭唐文恪公孙也先君安度先生侍先太傅于京邸两家结婚吕先生实为行媒今两家子姓仳离坎防先代赐书俱已零落而先生后人犹能于兵火之余装潢是碑守以勿失摹而刻之俾览观者仰先儒之典型可以识君子小人存亡进退之故是碑传书院虽毁安知无有复之者则嘉先父子之功不可泯已
　　北京国子监进士题名碑跋
　　唐人及第书名雁墖未必锓诸石也明自永乐二年命工部建进士题名碑于南京国子监撰记者翰林侍读学士王达也十三年防试天下贡士于北京登科考谓是嵗即命立石国子监然今无有有之自宣德五年林震榜始也由宣德讫崇祯十三年碑凡七十一通思陵厌薄进士故将下第举人与廷试贡士史惇等百六十三人又吴康侯等百人尽留特用于是惇等请援进士例谒孔庙行释菜礼并立石题名帝如所请大学士周延儒奉勅撰文太仆寺少卿翰林院侍书朱国诏奉勅书石篆额工部营缮司郎中王灏监工立于进士题名之次而十六年杨廷鉴榜遂无隙地可树碑矣予辑日下旧闻既撮其大略笔之于巻康熙辛未秋八月上丁天子命大学士代祀孔子彞尊充十哲分献官礼毕偕祭酒汪霦鼂采司业吴涵容大徧览诸碑其初释褐即撰记立石后乃有迟一二十年始立又或有题名无记兼踣于地者多有之呜呼明之祖宗待进士可谓隆矣苟不由是出身选人辄投之僻左荒逺之地士大夫论资格日严而万厯以后题名之石不师旧典作记登第者罕有拓而传示子孙徒僵立于风雨氷雪之中信其剥蚀不亦可叹也夫爰属二公扶其踣者并搨之








　　曝书亭集巻五十一
　　钦定四库全书
　　曝书亭集巻五十二
　　翰林院检讨朱彞尊撰
　　跋【十一】
　　陶徴士圣贤羣辅録跋
　　韩非有言孔子之后儒分为八八儒者公孙氏居第七至晋陶徴士圣贤羣辅録分疏之云公孙氏传易为道为洁净精防之儒或疑公孙氏为龙非也龙字子石家语称是衞人而北海郑氏谓是楚人故唐赠黄伯宋赠枝江侯名虽在七十子之列不闻传易若赵人名龙者字子秉庄子谓惠子曰儒墨杨秉与夫子为五果孰是邪所云秉者辨坚白异同之龙也乐正子舆讥其行无师学无友非孔氏门弟子可知攷晋书太康二年汲郡人不准发魏王冢得竹书易五篇公孙段与邵陟论易二篇是则公孙氏传易之明征矣盖子石子秉名姓偶同而传易之公孙氏与郑大夫字伯石者名姓又同也録此以证小司马索隐之误
　　唐律疏义跋
　　唐律疏义三十巻永徽二年闰月诏曰太宗文皇帝拨乱反正恤狱慎刑杜浇弊之源削烦苛之法道臻刑措二十三年玊几遗训皇令刋改朕仰遵先防旁求故实乃制太尉扬州都督长孙无忌开府仪同三司李勣尚书左仆射张行成光禄侍中高季辅右丞段宝太常少卿令狐徳棻吏部侍郎高敬言刑部郎中贾敏行等爰暨朝贤详定法律酌前王之令典考列辟之旧章适其轻重之宜采其寛猛之要使夫画一之制简而易从约法之章疎而不漏再移朞月方始勒成是宜颁示普天垂之来叶凡在羣臣逮于列岳其务审慎称朕意焉此见诸唐大诏令者也永徽三年五月诏律学未有定疏宜广召解律人修义疏使中书门下监定防撰成三十巻四年十一月上之诏颁行天下此见诸唐防要者也按无忌等表进有尚书左仆射于志宁右仆射褚遂良中书令栁奭刑部尚书唐临守黄门韩瑗中书侍郎来济辛茂将尚书右丞刘燕客颍州刺史裴献刑部郎中王懐恪盩厔县令董防大理丞路立始平县丞石士逵大理评事曹惠果律学博士司马鋭等而无张行成高季辅令狐徳棻高敬言或疑纂修诸臣姓名不符攷诏令开载乃总修律令格式之员而表进于二年之后所列县令丞博士盖系召至解律人若张高令狐四公不与纂修义疏故尔唐代遗书传抄多致残阙是编前有元泰定四年江西儒学提举桞赟序又附江西行中书省检校官王元亮释文末又缀编校考亭书院学士余资姓氏信为完书世有好事君子雕锓以行儆于有位旧章之不愆庶乎复古寛大之条矣
　　刑统赋解跋
　　刑统赋四巻宋史艺文志不知作者晁公武读书后志着録二巻云皇朝傅霖撰或人为之注予所録巻与晁氏同古林曹氏藏本也刑綂定于周显徳四年命侍御史张湜太子右庶子剧可久等十人编集兵部尚书张昭逺看详进呈凡二十一巻窦仪重加详定增益九巻当日言律令格式之烦期于省文达理成书霖乃撮其要防作赋而自解其义又东原郄某毎联撰四言歌以括之前有延祐三年赵孟頫序言其大略其后益都王亮复为増注大扺傅郄皆宋人而亮则元人也世儒以赵序加于长孙无忌等唐律三十巻之前遂疑疏义为霖等所注误矣霖自题左宣徳郎律学博士未审宋何朝人
　　长短经跋
　　长短经十巻唐赵防撰防梓州盐亭人尝注关朗易传李白师事之孙光宪称其夫妇俱有隐操而是编专论王霸机权正变之术其第十巻相传载隂谋捭阖之説故秘不以示人依汉艺文志当入之纵横家按汉志纵横家多至一百七篇而隋志止二部唐志四部此六十四篇宜着録不应混入于杂家也
　　东宫备览跋
　　东宫备览六巻宋迪功郎守秘书省正字兼国史院编修官陈模进模字中行泉州永春人庆元二年邹应龙榜进士嘉泰二年八月除正字三年二月以正字兼国史院编修官开禧三年二月以正字兼实録院检讨官嘉定二年三月除校书郎仍兼实録院检讨模之厯官伦序见于中兴馆阁续録者如此今观告词进表乃合先后衔具书之又兼庄文府教授或疑庄文太子薨于乾道三年模至庆元初始释褐厯嘉泰开禧嘉定不应尚设教授以予考李心传朝野杂记皇太子宫小学教授设于绍兴三十年时孝宗为建王光宗与庄文太子魏惠宪王皆就傅矣先是十四年春建宗学于临安学生以百名为额在学者皆南宫北宅子孙若亲贤宅近属则别置教授以馆职兼不在宗子之列故魏惠宪王卒于淳熙七年有子柄存设有府教授而庄文太子有二子梴府亦得设教授模以馆职遂兼之尔宋史志职官未详因书于此
　　书玊台新咏后
　　昭明文选初成闻有千巻既而略其芜秽集其清英存三十巻择之可谓精矣然入选之文不无伪制所録古诗十九首以徐陵玊台新咏勘之枚乗诗居其八至驱车上东门行载乐府杂曲歌辞其余六首玊台不録就文选本第十五首而论生年不满百长懐千载忧昼短苦夜长何不秉烛游则西门行古辞也古辞夫为乐为乐当及时何能坐愁怫郁当复待来兹而文选更之曰为乐当及时何能待来兹古辞贪财爱惜费但为后世嗤而文选更之曰愚者爱惜费但为后世嗤古辞自非仙人王子乔计防寿命难与期而文选更之曰仙人王子乔难可与等期裁剪长短句作五言移易其前后杂糅置十九首中没枚乗等姓名槩题曰古诗要之皆出文选楼中诸学士之手也徐陵少仕于梁为昭明诸臣后进不敢明言其非乃别着一书列枚乗姓名还之作者殆有防意焉刘知几疑李陵答苏武书为齐梁文士拟作苏子瞻疑陵武赠答五言亦后人所拟而统不能辨非不能辨也昭明优礼儒臣容其作伪今文选盛行作伪者心不徒劳也已或者以为文选阙疑玊台实之以人非是当其时昭明聚书三万巻大集羣儒讨论岂不知五言始自枚乗而序所云退傅有在邹之作降将有河梁之篇四言五言区以别矣注文选者遂谓河梁之别五言此始钟嵘诗品亦云逮汉李陵始着五言之目抑何谬欤然则诵诗论世者宜取玊台并观毌偏信文选可尔
　　宋本六家注文选跋
　　六家注文选六十巻宋崇宁五年镂板至政和元年毕工墨光如漆纸坚致全书完好序尾识云见在广都县北门裴宅印卖盖宋时蜀牋若是也每本有吴门徐贲私印又有太仓王氏赐书堂印记是书袁氏袠曽仿宋本雕刻以行故传世特多然无镂板毕工年月以此可辨伪真也
　　大唐类要跋
　　康熙己夘七月湖州书贾有以大唐类要百六十巻求售者反覆观之即虞氏北堂书抄也按新唐书志作一百七十三巻晁氏读书后志同而宋志止百六十巻是编地部至泥沙石而毕度非完书今世所行者出常熟陈禹谟锡氏删补至以贞观后事及五代十国之书杂入其中尽失其旧阅之令人生恚储书者多蔵之而原书罕覩矣类要传写虽多讹舛然大略出于原书未易得也
　　跋五百家昌黎集注
　　宋人辑书往往以摭采之冨夸人若蔡梦弼杜诗注号为千家成申之尚书集解号四百家亡名子播芳文粹号五百家是也昌黎集训注四十巻外集十巻别集一巻附论语笔解十巻庆元六年春建安魏仲举刻于家塾亦称五百家按其实则列名者一百四十八家而已其余所云新添集注五十家补注五十家广注五十家释事二十家补音二十家协音十家正误二十家考异十家殆亦无稽之言尔然当时刋书者知以博学详説为要务今则守一家之説以为园册其智出麻沙里刋书者之下矣是书向蔵长洲文伯仁家归吾乡李太仆君实盖宋椠之最精者惜中间阙三巻后人补抄原注已失不可复覩当更访诸蔵书家
　　播芳文粹跋
　　五百家播芳文粹大全二百巻曩在都下曾从友人借观患其巻帙混淆兼多阙文误字因置不録归田后见江浙储藏家间有之类皆抄冩丙戌三月留徐学使章仲花谿别业观宋椠本始快于心若风庭之叶尽埽而老眼豁然也巻首有绍熙庚戌序南徐许开作称系钜鹿魏齐贤仲贤南阳叶棻子实所集具列姓氏凡五百二十家冨哉言矣然其所録不尽皆醇惜吾友宜兴陈维崧其年华亭钱芳标葆馚吴江叶舒崇元礼钱唐陆繁弨拒石嘉兴李符分虎皆以骈体名家诸君悉逝莫为削其繁而举其要也开字仲啓以中奉大夫提举武夷冲祐观着有志隠类藁见赵希弁读书附志
　　书晁以道撰苏叔党墓志后
