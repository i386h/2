<!-- { "loadSidebar": true } -->
　　◇白太后隔绝卫氏
　　前哀帝立，背恩义，自贵外家丁、傅，挠乱国家，几危社稷。今帝以幼年复奉大宗，为成帝后，宜明一统之义，以戒前事，为后代法。（《汉书·王莽传》上：初莽欲擅权，白太后。於是帝母卫姬、帝舅卫宝、宝弟玄，皆留中山，不得至京师。）
　　◇奏请太后安养
　　陛下春秋尊，久衣重练，减御膳，诚非所以辅精气，育皇帝，安宗庙也。臣莽数叩头省户下，白争未见许。今幸赖陛下德泽，间者风雨时，甘露降，神芝生，荚、朱草，嘉禾，休征同时并至。臣莽等不胜大愿，愿陛下爱精休神，阔略思虑，遵帝王之常服，复太官之法膳，使臣子各得尽欢心，备共养。唯哀省察！（《汉书·王莽传》上）
　　◇奏请为平帝纳后
　　皇帝即位三年，长秋宫未建，掖廷媵未充。乃者，国家之难，本从亡嗣，配取不正。请考论《五经》，定取礼，正十二女之义，以广继嗣。博采二王后及周公孔子世列侯在长安者适子女。（《汉书·王莽传》上）
　　◇上言己女不与选
　　身亡德，子材下，不宜与众女并采。（《汉书·王莽传》上）
　　◇谢益封国邑
　　臣莽子女诚不足以配至尊，复听众议，益封臣莽。伏自惟念，得托肺腑，获爵土，如使子女诚能奉称圣德，臣莽国邑足以共朝贡，不须复加益地之宠。愿归所益。（《汉书·王莽传》上）
　　◇奏诛子宇
　　宇为吕宽等所诖误，流言惑众，恶与管蔡同罪，臣不敢隐，其诛。（《汉书·王莽传》上）
　　◇奏罢悼园南陵云陵园
　　本始元年丞相义等议，谥孝宣皇帝亲曰悼园，置邑三百家。至元康元年，丞相相等奏，父为士，子为天子，祭以天子，悼园宜称尊号曰「皇考」，立庙，益故奉园民满千六百家，以为县。臣愚以为皇考庙本不当立，累世奉之，非是。又孝文太后南陵、孝昭太后云陵园，虽前以礼不复修，陵名未正。谨与大司徒晏等百四十七人议，皆曰孝宣皇帝以兄孙继统为孝昭皇帝后，以数，故孝元世以孝景皇帝及皇考庙亲未尽，不毁。此两统贰父，违於礼制。案义奏亲谥曰「悼」，裁置奉邑，皆应经义。相奏悼园称皇考，立庙，益民为县，违离祖统，乖缪本义。父为士，子为天子，祭以天子者，乃谓若虞舜、夏禹、殷汤、周文、汉之高祖受命而王者也，非为继祖统为后者也。臣请皇高祖考庙奉明园毁勿修，罢南陵、云陵为县。（《汉书·韦玄成传》：平帝元始中，大司马王莽奏，奏可。）
　　◇奏定郊祀
　　帝王之义，莫大於承天，承天之序，莫重於效祀。祭天於南，就阳位，祀地於北，主阴。义圜丘象天，方泽则地，圆方因体，南北从位，燔燎升气，瘗埋就类。牲欲茧栗，味尚清玄。器成匏勺，贵诚因质。天地神所统，故类乎上帝，於六宗，望秩山川，班於群臣，皇天后土，随土所在，而事焉。甘泉太阴，河东少阳，咸失厥位，不合礼制。圣王之制，必上当天心，下合地意，中考人事，故曰恺悌君子，求福不回。回而求福，厥路不通，在《易》泰卦，乾坤合体。天地交通，万物聚出。其律太簇，天子亲郊天地，先祖配天，先妣配地，阴阳之别。以日冬至祀天，夏至祀后土。君不省方而使有司。六宗，日月星，山川海，星则北辰，川即河，山岱宗。三光众明，山阜百川，众流淳污，皋泽以类相属，各数秩望相序。（《续汉·祭祀志》上注补引《黄图元始仪》：元始四年，宰衡莽奏。）
　　◇奏复长安南北郊
　　王者父事天，故爵称天子。孔子曰：「人之行莫大於孝，孝莫大於严父，严父莫大於配天。」王者尊其考，欲以配天，缘考之意，欲尊祖。推而上之，遂及始祖。是以周公郊祀后稷以配天，宗祀文王於明堂以配上帝。《礼记》天子祭天地及山川，岁遍。《春秋谷梁传》以十二月下辛卜，正月上辛郊。高皇帝受命，因雍四，起北，而备五帝，未共天地之祀。孝文十六年用新垣平，初起渭阳五帝庙，祭泰一、地，以太祖高皇帝配。日冬至祠泰一，存至祠地，皆并祠五帝，而共一牲，上亲郊拜。后平伏诛，乃不复自亲，而使有司行事。孝武皇帝祠雍，曰：「今上帝朕亲郊，而后土无祠，则礼不答也。」於是元鼎四年十一月甲子始立后土祠於汾阴。或曰，五帝，泰一之佐，宜立泰一。五年十一月癸未始立泰一祠於甘泉，三岁一郊，与雍更祠，亦以高祖配，不岁事天，皆末应古制。建始元年，徙甘泉泰河东后土於长安南北郊。永始元年三月，以未有皇孙，复甘泉、河东祠。绥和二年，以卒不获，复长安南北郊。建平三年，惧孝哀皇帝之疾未瘳，复甘泉、汾阴祠，竟复无福。臣谨与太师孔光、长乐少府平晏、大司农左咸、中垒校尉刘歆、太大中大夫朱阳、博士薛顺、议郎国由等六十七人议，皆曰宜如建始时丞相匡衡等议，复长安南北郊如故。（《汉书·郊祀志》下：平帝元始五年，大司马王莽奏言。）
　　◇奏改郊祀礼
　　《周官》天坠之祀，乐有别有合。其合乐曰「以六律、六钟、五声、八音、六舞、大合乐」祀天神，祭地，祀四望，祭山川，享先妣先祖。凡六乐，奏六歌，而天地神之物皆至。四望，盖谓日月星海也。三光高而不可得亲，海广大无限界，故其乐同。祀天则天文从，祭地则地理从。三光，天文也。山川，地理也。天地合祭，先祖配天，先妣配地，其谊一也。天地合精，夫妇判合。祭天南郊，则以地配，一体之谊也。天地位皆南乡，同席，地在东，共牢而食。高帝、高后配於坛上，西乡，后在北，亦同席共牢。牲用茧栗，玄酒陶匏。《礼记》曰：「天子籍田千亩以祀天地。繇是言之，宜有黍稷。天地用牲一，燔燎瘗埋用牲一，高帝、高后用牲一。天用牲左，及黍稷，燔燎南郊；地用牲右，及黍稷，瘗於北郊。其旦，东乡再拜朝日；其夕，西乡再拜夕月。然后孝弟之道备，而神嘉享，万福降辑。此天地合祀，以祖妣配者也。其别乐曰：「冬日至，於地上圜丘奏乐六变，则天神皆降；夏日至，於泽中之方丘奏乐八变，则地皆出。」天地有常位，不得常合，此其各特祀者也。阴阳之别於日冬夏至，其会也以孟春正月上辛若丁。天子亲合祀天地於南郊，以高帝、高后配。阴阳有离合，《易》曰：「分阴分阳，迭用柔刚。」以日冬至，使有司奉祠南效，高帝配而望群阳；日夏至，使有司奉祭北郊，高后配而望群阴：皆以助致微气，通道幽弱。当此之时，后不省方，故天子不亲而遣有司，所以正承天顺地，复圣王之制，显太祖之功也。渭阳祠勿复修。群望未悉定，定复奏。（《汉书·郊祀志》下：莽又颇改其礼。又略见《御览》五百二十九引《三辅黄图》：宰衡王莽奏。）
　　◇奏分群神为五部兆
　　《书》曰：「类於上帝，於六宗。」欧阳、大小夏侯三家说六宗，皆曰上不及天，下不及地，旁不及四方，在六者之间，助阴阳变化，实一而名六，名实不相应。《礼记》祀典，功施於民则祀之。天文日月星辰，所昭仰也；地理山川海泽，所生殖也。《易》有八卦，《乾坤》六子，水火不相逮，雷风不相悖，山泽通气，然后能变化，既成万物也。臣前奏徙甘泉泰、汾阳后土皆复於南北郊。谨案《周官》「兆五帝於四郊」，山川各因其方，今五帝兆居在雍五，不合於古。又日月雷风山泽，《易》卦六子之尊气，所谓六宗也。星辰水火沟渎，皆六宗之属也。今或未特祀，或无兆居。谨与太师光、大司徒宫、羲和歆等八十九人议，皆曰天子父事天，母事地，今称天神曰皇天上帝，泰一兆曰泰，而称地曰后土，与中央黄灵同，又兆北郊未有尊称。宜令地称皇地后，兆曰广，《易》曰「方以类聚，物以群分。」分群神以类相从为五部，兆天地之别神：中央帝黄灵后土：及日庙、北辰、北斗、填星，中宿中宫於长安城之未地兆；东方帝太昊青灵勾芒及雷公、风伯庙、岁星、东宿东宫於东郊兆；南方灾帝赤灵祝融及荧惑星、南宿南宫於南郊兆；西方帝少皋白灵蓐收，及太白星、西宿西宫於西郊兆；北方帝颛顼墨灵玄冥及月庙、雨师庙，辰星、北宿北宫於北郊兆。（《汉书·郊祀志》下：后莽又奏言。）
　　◇言立官稷
　　帝王建立社稷，百王不易。社者，土也。宗庙，王者所居。稷者，百谷之主，所以奉宗庙，共粢盛，人所食以生活也。王者莫不尊重亲祭，自为之主，礼如宗庙。《诗》曰「乃立冢土。」又曰「以御田祖，以祈甘雨。」《礼记》曰「唯祭宗庙社稷，为越绋而行事。」圣汉兴，礼仪稍定，已有官社，未立官稷。遂於官社后立官稷，以夏禹配食官社，后稷配食官稷。稷种谷树。徐州牧岁贡五色土各一斗。（《汉书·郊祀志》下：莽又言。）
　　◇奏羌豪内附
　　太后秉统数年，恩泽洋溢，和气四塞，绝域殊俗，靡不慕义。越裳氏重译献白雉，黄支自三万里贡生犀，东夷王度大海奉国珍，匈奴单於顺制作，去二名，今西域良愿等复举地为臣妾，昔唐尧横被四表，亦亡以加之。今谨案已有东海、南海、北海郡，未有西海郡，请受良愿等所献地为西海郡。臣又闻圣王序天文，定地理，因山川民俗以制州界。汉家地广二帝三王，凡十二州，州名及界多不应经。《尧典》十有二州，后定为九州。汉家廓地辽远，州牧行部，远者三万馀里，不可为九。谨以经义正十二州名分界，以应正始。（《汉书·王莽传》上）
　　◇复言发傅太后及丁姬冢
　　共王母、丁姬前不臣妾，至葬渭陵，冢高与元帝山齐，怀帝太后、皇太太后玺绶以葬，不应礼。礼有改葬，请发共王母及丁姬冢，取其玺绶消灭，徙共王母及丁姬归定陶，葬共王冢次，而葬丁姬复其故。（《汉书·外戚·定陶丁姬传》：哀帝崩，莽奏贬傅太后号为定陶共王母，丁太后号曰丁姬。元始五年，莽复言。）
　　◇奏更傅太后及丁姬梓宫珠玉衣
　　前共王母生，僭居桂宫，皇天震怒，灾其正殿；丁姬死，葬逾制度，今火焚其椁。此天见变以告，当改如媵妾也。臣前奏请葬丁姬复故，非是。共王母及丁姬棺皆名梓宫，珠玉之衣非藩妾服，请更以木棺代，去珠玉衣，葬丁姬媵妾之次。（《汉书·定陶丁姬传》：既发傅后冢，开丁姬椁户，莽复奏言，奏可。）
　　◇奏请诸将帅封爵
