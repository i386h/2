<!-- { "loadSidebar": true } -->
　　龙门三滩之胜清雄特着于永福有隠君子讳仁泽字徳俊居之笃行逺识信于乡之人大理卿黄公景说国子博士杜公申皆乡邻之望严介少许可道君之贤亹亹不絶口榦尝欲礼于其庐未能也间与其弟若子游则如见君焉投老来归卧病田里不复有志于当世之贤豪而君亦已为古人矣其子宋伟踵门泣且拜曰葬有日愿请铭考其弟羽所述之状则君奉亲以孝闻事寡嫂如母抚子孙极其慈视兄之子若已子乐宾客喜施予处郷闾以和遇童稚如成人田夫野叟如敌已乐君之徳敛袵而称道之者内外无间言家故多赀中更变故箪瓢屡空人不能堪君处之裕如也及其子入太学升舍选疲精竭力营菽水以进其亲有余矣君不为喜厉其子以学尤严以切自号龙门牧翁放懐山水之间宾朋觞咏终日翛然有遗世独立之意利害得丧与夫横逆之来一以虚舟视之不为毫髪自累忽一日晨起命家人具酒肴集羣从语以死生旦昼之常若相诀别焉者于是治楄柎相丘隧举酒属客笑傲其旁观其神彩无异平日后数月以疾终于正寝盖君之兄仁实尝受业于晦庵朱文公退而讲习如师友厌弃科举刻意圣贤之学嘉言善行沉潜玩绎终其身不少懈则君之自得周旋乎日用之间傲睨乎尘俗之表其以是欤予尝疾夫世之学者事口耳饰容貌若可观矣而实行不若市人其谨畏自将者仅足寡过而贫富穷通荣辱死生之变鲜不悖缪丧其守者则区区细行亦何足道哉况于不学者哉若君者可谓笃行逺识之君子矣君之曾祖校祖觉民父必先世积厚徳母黄氏外祖纯夫以文章行谊着于州里娶黄氏先君卒三十年子男女各一人男宋伟女适进士黄渊孙男女二人君之生以绍兴壬申其殁以嘉定已卯十月明年十月壬戌葬于东山之麓铭之曰
　　龙门之弯昔所游兮东山之麓今所休兮生死旦昼等一沤兮与化俱逝将安求兮俯视斯世捃若囚兮何千万年乐斯丘兮
　　朱夫人墓表
　　赐冠帔夫人朱氏绍兴丞相魏国公之季女常徳临汀郡侯之女弟是为某官陈公之妇都昌令元平之妻子七人女三人享年若干以庆元五年某月殁于福州所居之小寝元平方调官上京闻其丧哭之甚哀将以是年某月葬于某乡某山之原元平三过予而言曰此吾贤配也丞相魏国公酷爱之吾从宦游四方坐曹不少暇凡于裘葛琐碎岁时荐享宾客问遗得以无阙漏者惟夫人是赖吾之子非夫人所生者凡三人夫人抚之无毫髪异意饮食衣服必先其夫若子不足则啜空器衣敝襦泊如也夫少为人子长为人妻又为人母能若是亦可以为贤矣乎今临汀公既为之志其圹矣吾与子交最久且厚吾犹不忍吾妻之泯泯无闻也子盍有以表其墓乎余惟妇人之行不闻于外知夫人之贤者莫若夫与兄临汀公既为之志元平复与予言如是予尚何言哉予与元平交且二十年元平慷慨奇男子也生平视世事不如意輙上书阙下论得失斥公卿贤不肖立部使者郡太守庭下辨事可否刺口斥言不少忌以是官不遂家故丰厚坐是反困约予观元平之所为与其所遇如此意其妻孥当甚苦之然宾客过元平之家輙笑语移日其杯勺殽核皆若素备以待元平不时之需其饮馔陈设必精以洁其庭宇洒扫必肃以严其奴趋走执事惟谨大不类元平之为人朋友患难虽甚乏輙罄囊以赒之升堂琴瑟和鸣之声闻于外予于此有以见元平夫人之贤矣妇人之行莫大于顺其夫由贵盛而处穷约虽男子有不能堪者今夫人乃能与元平相安如是是可不谓贤乎元平所与朋友见元平之豪俊不可羁束鲜不病之视元平之官不遂且贫鲜不姗且笑则元平之友反不如元平之妻者多矣祸福穷通之来要有定理若其冒殁势利使其妻妾相讪于中庭孰若姑守所志而能使其室家相安如元平之家乎故予于夫人不惟有以见其行而又有以厉当世不惟有以见夫人之贤而又有以见元平之能型其家也是为表
　　仲兄知县墓表
　　庆元六年五月十有一日通直郎知抚州乐安县事黄君东字仁卿至抚州之一日以疾卒于郡学之官舍教授刘君瑱发其箧视之金无余藏问之左右则君未至州而粮已终矣刘君亟取其家器皿质金买棺制衣以袭以敛徧走部使者台郡寮属以告而赒之丞相庐陵周公以币来赙旁县他郡闻君名者虽非雅故亦交致礼然后君之丧与其孤幼始归达于福州嘉泰二年秋九月葬于懐安县桃枝山保福僧寺之东北隅君之家世族系见于晦庵朱先生所志御史公之墓君公之次子也遗泽补将仕郎歴任迪功郎监吉州酒务全州法曹关陞从政郎南劎州沙县丞转文林郎监衢州税务转承直郎改秩通直郎知吉州万安县丁内艰服阕受今任君天资警敏而简黙迟重呐然如不能言者少游乡校多为先辈所称道属文赋诗思致清古遇事无钜细咸研精极思其所规画人莫测其意及臻厥成往往叹其不能易也故其居乡亲故事有难理者必即君谋之及当官虽筦库之微而部使者郡太守民讼难剖者悉以委君同寮聨事者文书非君莫敢决间遇诘责率赖君以免故君之所涖輙有声称而既去无不思之者廉介之行人所难及常俸之外凡以利得者皆却不受官之杂金苦敷诸吏以给公用者一切屏之每之官警盗之卒非法所应役者遣之雇夫之金非法所应用者归之既终任供帐之属一毫不以私其家故相番阳赵公知君之贫其帅闽也属君校书而月馈之谢不可则受什之一二请君摄事乡邑辞曰有先人之训不敢违居官办职不为表襮以求人知所至未尝以姓名通诸司刚介自持虽州县长吏不敢溷以私事所当争则胁以斥逐不顾也以是官既不达而家益贫然君处之如未尝仕衣食疏粝妻孥以下有不能堪者筑室先垅之侧仕巳则居焉日与田夫野老出入桑麻之间颇有终焉之志以家事为累未能也御史公既殁家无余财田亩之入不足支数月君奉太夫人抚弟妹三十余年之中米盐琐细靡不躬歴黾勉有无未尝告惫以故太夫人之意甚适而弟妹亦皆赖以有立俸入之余铢寸积累嫁女弟从女弟及弟之女凡三人至遣弟之女则囊箧丝缕无余矣呜呼以君之才识岂不足以致富贵至于贫困者取于人者廉也以君之简俭纵不至富贵亦岂不足自给至于死无以为敛且无以为归者施于弟妹者厚也无所利而为善古人犹难之若夫颠连困踬以身徇义没齿而无悔视古有道之士见善明而用心刚者何如也君娶延平张氏有贤徳事姑孝处内外以和宁能承君之意君初无子得张氏女抚养之复以叔弟之子为后君殁前三岁有子安孙既殁有遗腹子曰宁孙惟吾家自御史公洁廉慈爱惠利着明当世号称名卿伯兄杲亦以才气超逸克世其家今君所自植立又如此三子皆幼而二弟亦巳老矣大惧君之行泯泯无传将无以着吾家世泽之美而昭先训之无穷也遂志其梗槩如此以表诸墓而示后人使有考也季弟迪功郎监嘉兴府崇徳县尸部石门犒赏酒库榦述




　　勉斋集巻三十八
　　钦定四库全书
　　勉斋集巻三十九　　　　　宋　黄榦　撰祭文
　　祭临江刘静春先生文
　　呜呼去古愈邈道学不明末俗喧豗匪利则名岂无大贤挺生斯世彼昏不知孰发其蔽吁嗟先生天资絶人心平气和志笃行醇博极羣书该贯一理尊敬师儒考订非是闺门雍雍兄弟怡怡忧国以诚抚民以慈笃学力行后进是式推已爱人尤极恳恻人之有善称道揄扬不责其备而取其长人之有过箴规训诲不顾其违而冀其悔先生此心可谓至仁芝菌鸾鸮同然一春吁嗟先生今其亡矣昏迷恣肆谁逆其耳榦也颛愚少无师承年已逾冠始来庐陵抠衣趋隅歴问所学直指前修以警后觉乙未之冬岁暮天寒奉命造朝舣舟江干折简来呼治子行李武夷金华惟子所止二三伟人为世宗师莫启其行已背而驰庐山之阳杖履几月别后贻书勉厉不絶尚期他年执经逺游南北奔驰有志未酬千里讣音哀暮悲痛哲人云亡岂曰私恸天不佑善斯文已孤举世滔滔斯人何辜武夷夫子先生所敬小子不敏幸获将命敢不蚤夜益坚所行庶几有闻如见先生收泪缄辞寄觞以醉惟神之灵鉴此微意
　　祭丁复之文
　　嗟嗟复之如君之贤而止此耶信耶非耶病革之书伯休文之之讯胡为而至于是耶勉我以学告我以死捧书长号濡泪满纸呜呼悲夫其何有于余逮死而不已耶以复之之惓惓于余则余之恨于复之者抑可知矣荒村之陬茅屋之底春雨对床秋风连骑挟册承师质疑问义退归切磨夜分乃寐往来七年终始一意至今潭溪之湄山翁野稚尚能言之善哉二人者之为友也孰谓复之而遽弃耶贤哉复之少有大志蝉蜕于名利之塲鞭加于圣贤之地视其貌若不胜衣考其所操凛然有君子之器先民有言顺事而存得正而毙达人大观生死一致有如复之固亦可以无愧矣顾余未死则将奚恃余目孰视余足孰履扶持一倾颠沛顿委则余之所恨宁有止耶家空四壁目极千里闻丧不前朋友之耻缄辞寄哀幸勿予鄙自冬徂春聚粮千里庶得以哭于殡吊其父而抚其子也呜呼哀哉
　　祭林丕显文
　　呜呼人心厚薄之不同古今人物之所以异也古人不可复见则能如古人者诚足贵也如君之贤笃厚诚实之风求之古人亦可以无愧也慕亲之孝顾瞻松楸常若承其志也爱子之慈从容训诲常恐伤其意也束莱先生君之故友诎首受书凛乎有所畏也乡曲后进纎芥之善踵门愿交未尝有所弃也急义之诚不必家之有无好学之笃不知老之将至也至于应酬交际恳恻缱绻贵贱长少同一致也虽兼善之至不能自达而婆娑闾里亦可以激薄俗之浇浮而振古风于既坠也曷为不永其年而遽啬其志以殁于地也耶丙申金华师席连侍有过相箴有善相示握手剧谈达旦不寐分虽友朋恩若同气十有八年之中离合不常而相予之情不忍一日离也去岁之冬君尝与余言曰吾老矣无所合于世殆将结庐于荒山之颠要子为旬之集则吾之愿遂矣孰谓其反视君于殡而哭君于位也耶呜呼已矣君不可复见矣亦将洁身厉行以慕君之义而已勉君之子以述君之事而已薄酒哀辞亦庶君之来暨也呜呼哀哉
　　祭晦庵朱先生文
