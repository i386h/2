<!-- { "loadSidebar": true } -->
　　《周礼》后六服五路之数，悉与王同，则副车之制，不应独异。又《记》云，古者后立六宫，三夫人，九嫔，二十七世妇，八十一御妻，以听天下之内治。天子立六官，三公，九卿，二十七大夫，八十一元士，以听天下之外治。郑注云：后象王立六宫而居之，亦正寝一，燕寝五，推所立每与王同，礼无降亦明矣。皇太后既礼均至极，弥不应殊，谓并应同十二乘通关为允。（《宋书·礼志》五，大明元年九月，博士王燮之议。）
　　◇郊祀遇雨议
　　遇雨迁郊，则先代成议。《礼》传所记，辛日有征。《郊特牲》曰：「郊之用辛也，周之始郊日以至。」郑玄注曰：「三王之郊，一用夏正。」用辛者，取其斋戒自新也。」又《月令》曰：「乃择元日，祈於上帝。」注曰：「元日，谓上辛。郊祭天也。」又《春秋》载郊有二，成十七年九月辛丑郊。《公羊》曰：「曷用郊？用正月上辛。」哀元年四月辛巳郊。《梁》曰：「自正月至於三月，郊之时也。以十二月下辛卜正月上辛。如不从，以正月下辛卜二月上辛。如不从，以二月下辛卜三月上辛。」以斯明之，则郊祭之礼，未有不用辛日者也，晋氏或丙、或己、或庚，并有别议。武帝以十二月丙寅南郊受禅，斯则不得用辛也。又泰始一年一月己卯，始并圜丘方泽二至之祀合於二郊。三年十一月庚寅冬至祠天，郊於圜丘。是犹用圜丘之礼，非专祈之祭，故又不得用辛也。今之郊飨，既行夏时，虽得迁却，谓宜犹必用辛也。徐禅所据，或为未宜。又按《郊特牲》曰：「受命於祖庙，作龟於祢宫。」郑玄注曰：「受命，谓告退而卜也。」则告义在郊，非为告日。今日虽有迁，而郊不异，愚谓不宜重告。（《宋书·礼志》三，大明二年正月，博士王燮之议，又见《通典》四十二。）
　　◇章太后庙宜与殷祭议
　　按小大，《礼》无正文，求之情例，如有可准。推寻之为名，虽在合食，而祭典之重，於此为大。夫以孝飨亲，尊爱罔极，既殷荐於太祖，亦致盛祀於小庙。譬有事於尊者，可以及卑。故魏高堂隆所谓犹以故而祭之也。是以魏之文思，晋之宣后，虽不并序於太庙，而犹均於姜原，其意如此。又徐邈所引四殇不，就而祭之，以为别飨之例，斯其证矣。愚谓章太后设亦宜殷荐。（《宋书·礼志》四，大明二年二月，博士王变之议，又见《通典》四十七，作王之。）
　　◇皇太妃为国亲本亲服议
　　案《丧服传》，妾服君之党，得与女君同，如此，皇太妃服宗与太后无异。但太后既以尊降无服，太妃仪不应殊，故悉不服也。计本情举哀，其礼不异。又礼，诸侯绝期，皇太后虽云不居尊极，不容轻於诸侯，谓本亲期以下，一无所服，有惨自宜举哀，亲疏二仪，准之太后。（《宋书·礼志》二，泰豫元年，後废帝即位，宗所生陈贵妃为皇太妃。有司奏，图亲举哀格当一同皇太后，为有降异。又於本亲期以下，当犹服与不？前曹郎王变之议。）
　　◎孙缅
　　缅字伯绪，太康人，大明初太常丞，出为寻阳太守。泰始中迁尚书左丞东中郎司马。
　　◇章太后庙宜与殷祭议
　　祭之名，义在合食，守经据古，孙武为详。窃寻小庙之礼，肇自近魏，晋之所行，足为前准。高堂隆以袷而祭，有附情敬。徐邈引就祭四殇，以证别飨。孙武据殇於祖，谓庙有殇位。寻事虽同庙，而祭非合食。且七庙同宫，始自後汉，礼之祭殇，各厥祖，既豫，则必异庙而祭。愚谓章庙殷荐，推此可知。（《宋书·礼志》四，大明二年二月，太常丞孙缅议。）
　　◇祠孝武及昭后亲执爵议
　　晋世祖宗，祠显宗烈肃祖，并是晋帝之伯，今朝明准，而初无有司行事之礼。愚谓主上亲执孝武皇帝觞爵，有惬情敬，昭皇太后君母之贵，见尊一时，而与章宣二庙同飨阙宫，非惟不躬奉，乃宜议其毁替，请且依旧三公行事。（《宋书·礼志》四，元徽二年十月，有司奏，至尊亲祠太庙孝武皇帝及昭皇太后，未详应亲执爵与不。下礼官议。前左丞孙缅议，又见《通典》四十七。）
　　◎傅郁
　　郁，大明初博士。
　　◇王侯兄弟嗣统议
　　《礼记》：微子立衍，商礼斯行。（《通典》作「降」。）仲子舍孙，姬典攸贬。历代遵循，靡替於旧。今胙土君在，而世子卒，厥嗣未育，非舍孙之谓。愚以为次子有子，自宜绍为世孙，若其未也，无容远搜轻属，承统继体，传之有由，父在立子，允称情典。（《宋书·礼志》二，大明二年六月，博士傅郁议，又见《通典》九十三。）
　　◇国有故不举祭议
　　案《春秋》，太子奉社稷之粢盛，长子主器，出可守宗庙，以为祭主，《易·彖》明文，监国之重，居然亲祭。皇女夭札，时既同宫，三月废祭，於礼宜停。（《宋书·礼志》四，大明三年六月，博士郁议。）
　　◎诸葛雅之
　　雅之，大明初博士。
　　◇王侯兄弟嗣统议
　　案《春秋传》云：世子死，有母弟则弟，无则立长，年均择贤，义均则卜，古之制也。今长子早卒无嗣，进立次息，以为世子，取诸《左氏》，理义无违。又孙武所据，晋济北侯荀勖长子卒，立次子，亦近代成例。依文采比，窃所允安，谓宜开许，以为永制。（《宋书·礼志》二，大明二年六月，博士孙武傅郁议云云，曹郎诸葛雅之议，诏可。又见《通典》九十三。）
　　◎爨道庆
　　道庆，建宁人。
　　◇宋故龙骧将军护镇蛮校尉宁州刺史邛都县侯爨使君之碑（案：碑额如此）
　　君讳龙颜，字仕德，建宁同乐□□□□□□□□颛顼之玄□才子祝融之《耳少》胤也，清源流而不滞，深根固而不倾，夏后之盛，敷陈五教，勋隆九土，□□□古，功播於万祀。故乃耀辉西岳，□□郢楚，子文讠名德於春秋，班朗绍纵於季叶。阳九运否，蝉蜕河东，逍遥中原，班彪删定《汉记》，班固述）道训。爰暨汉末，菜邑於爨，因氏族焉。姻娅媾於公族，振缨蕃乎王室。乃祖肃魏，尚书仆射河南尹，位均九列，舒翮中朝，迁运庸蜀，流播南□，树安九世，千柯繁茂，万叶云兴，卿望）В於四姓，邈冠显於上京，瑛豪继体，於兹而美。祖晋宁、建宁二郡太守龙骧将军宁州刺史，考龙骧辅国将军八郡监军晋宁、建宁二州太守，追谥宁州刺史邛都县侯，金紫累迹，朱黻充庭。君承尚书之玄孙，监军之令子也。容貌玮於时伦，贞操超於门友，温良冲挹，在家必闻，本州礼命主簿，不就。三辟别驾从事史，正式当朝，靖拱端右，仁笃显於朝野，清名扇於遐迩。举义熙十年秀才，除郎中相口西镇辶蛮府行参军，除试守建宁太守，剖符本邦，衣锦昼游，民歌其德，士咏其风。於是贯伍卿朝本州司马长史，而君素怀慷慨，志存远御，方里口阙，除散骑侍郎，进无容，退无愠色，忠诚简於帝心，芳风宣於天邑。除龙骧将军，试守建宁太守，轺车越斧，金章紫绶，戟憧忄盖，袭封邛都县侯。岁在壬申，百六遘衅，州土扰乱，东西二竟，凶竖狼暴，缅成寇场，君收合精锐，五千之众，身伉矢石，彳业碎千计，肃清边。君南中磐石，人情归望，迁本邑龙骧将军护镇蛮校尉宁州刺史邛都县侯。君姿英雄之高略，敦纯懿之弘度，独步南境，卓尔不群。虽子产之在郑，蔑以加焉。是以兰声既畅，福隆後嗣者矣。自非恺悌君子，孰能若斯也哉，天不吊，寝疾弥笃，享年六十一，岁在丙戌十二月上旬薨。黎庶痛悼，蛮长伤怀，天朝远感，追赠中牢之馈也。故吏建宁赵（欠）之巴郡杜子长等，□哀□德，永慕玄泽，刊石树碑，表尚烈，其颂曰：
　　巍巍灵山，峻高迢。或跃或渊，龙飞紫阙。邈邈君侯，天姿英哲，缙绅□门，扬名四外，束帛戋）戋，礼聘交会。优游南境，□□□□，恩沾□裳，抚同方岳。胜残去杀，悠哉明后。德重道融，骞骞匪躬。凤翔京邑，曾□比纵。如何不吊，遇此繁霜。良木摧枯，元晖潜藏。在三感慕，孝友哀伤。铭迩玄石，千载垂功。
　　祖已薨背，考忠存铭记，良愿不遂，奄然早终。嗣孙硕子等，友乎哀感，仰寻□训，永慕高纵，控勒在三，仲秋七月，登山采石，树立元碑，表殊勋於当世，流芳风於千代，故记之。
　　宁州长子ら宏早终，次弟ら绍，次弟ら暄，次弟ら崇等建树此碑，大明二年岁在戊）戍九月上旬壬子朔，嗣孙硕□□□硕万硕思硕□硕罗硕俗等立，匠碑府主簿益州杜苌子，文建侯爨宁道庆作。（碑拓本。案碑在云南陆凉州，有碑阴三列，皆人名，不录。）
　　◎司马兴之
　　兴之，大明初为太学博士。
　　◇国母除太夫人议
　　案礼，下国卿大夫之妻，皆命天子，以斯而推，则子男之母，不容独异。（《宋书·礼志》二，大明二年十一月，有司奏，兴平国解称，国子袁愍孙母王氏应除太夫人。检无国母除太夫人例，下礼官议正，太学博士司马兴之议。）
　　◇国有故不举祭议
　　窃惟「国之大事，在祀与戎」，皇太子有抚军之道，而无专御之义，戎既如之，祀亦宜然。案《祭统》，「夫祭之道，孙为王父尸。」又云：「祭有昭穆，所以别父子。」太子监国，虽不摄，至於宗庙，则昭穆实存，谓事不可乱。又云，「有故则使人。」准此二三，太子无奉祀之道。又皇女夭札，则实同宫一体之哀，理不得异。设令得祀，今独无亲奉之义。（《宋书·礼志》四大明三年六月，太学博士司马兴之议。）
　　◇太子妃丧撤乐议
　　案《礼》，「齐衰大功之丧，三月不从政。」今临轩拜授，则人君之大典。今古既异，赊促不同。愚谓皇太子妃庙之後，便可临轩作乐及鼓吹。（《宋书·礼志》二，大明五年闰月，太学博士司马兴之议，又见《通典》八十二。）
　　◇又议
　　案《礼》大功至则辟琴瑟，诚无自奏之理。但王者体大，理绝凡庶。故汉文既葬，悉皆复吉，唯县而不乐，以此表哀。今准其轻重，侔其降杀，则下流大功，不容彻乐以终服。夫金石宾飨之礼，箫管警途之卫，实人君之盛典，当阳之威饰，固亦不可久废於朝。又礼无天王服嫡妇之文，直後学推贵嫡之义耳。既已制服成丧，虚悬终窆，亦足以甄崇冢正，标明礼归矣。（《宋书·礼志》二，《通典》八十二。）
　　◇郊配用牛数议
