<!-- { "loadSidebar": true } -->
　　防城髙君隅仲隐居虞山之阳力学自修常结韦以为佩因题其斋居曰佩韦间请于余属文为之记余曰韦既佩矣复题其室而又欲记之何也曰某之居是也俯可以见所佩仰可以见所题庶几乎知勉焉复得君之文以朂之朝诵暮维则益不敢媮惰矣此某之愿幸无致拒也余曰所为佩韦者非慕古人之自儆者与曰然曰古之佩韦者二人焉曰西门君曰范史云也兹将谁慕者夫西门之为人性刚以急故取韦之柔缓以自儆焉而史云则亦效西门耳隅仲之欲自儆亦因二人乎余尝观西门之沉巫治渠虽皆出于刚决而词气雍和不威不厉亦可见韦之有助也然而能使民不敢欺则又非柔缓之所致也于以知其虽假韦以矫性之偏而能自适其宜不至于过不谓善于取物以自儆者乎若史云者虽云佩韦而犹亟隘亢厉诡激终身未尝变焉于韦果何得哉是则同于佩韦而不同于所得也以隅仲之开敏通明自治不怠其所慕也必在西门而不在史云矣虽然抑又有説焉夫刚则必急柔则必缓势之固然也急则易以败缓则易以弛又不能无偏失焉故琴瑟之张也过急则絶过缓则不成声车马之行也过急则颠覆过缓则不前缓急之间固当有道矣佩韦者可不知是乎西门氏则能知而能行也已史云能知不能行也隅仲既学西门乌得而不知是哉知是已乌得而不能行哉既能知又能行固隅仲之所自励而亦余之望于隅仲者也其谓何如曰君之言某之志也非君之教之某将何以正之哉请书之余曰诺遂书以为记
　　筮室记
　　事有常而有变语其常可因其已然以推其当然语其变则不可以其当然而计其必然也事既不可固执其常又不可逆虞其变然则未至之事果皆不可以前知而思深忧逺者终不得解其惑矣此圣人所以虑天下后世而筮之法所由设也卜筮之书曰易而已夫易广大悉备将以顺性命之理通幽明之故尽事物之情不専于筮也至其决嫌疑定犹豫以开物成务非易孰能与于此哉由是言之易固不専于筮而筮非易莫以也然而包牺之画易之象也文王之彖周公之爻孔子之賛易之辞也是皆己成之卦一定之书所谓居则观其象而玩其辞者也若夫临事以求一卦之象于羣卦之中观三极之变于六爻之内以定吉凶据吉凶以决事则必假蓍以问焉传曰圣人之作易也幽賛于神明而生蓍蓍神物也以故问焉而以言其受命也如响无有逺近幽深遂知来物然则易必待蓍而后吉凶以告非蓍固不可以问易也蓍其乌可少焉哉太山羊君某务学好修精于筮以占之掷钱求卦非圣人之意乃求聚蓍以古法揲之其将筮也斋戒沐浴以命蓍既筮己虚心端意以观象故其吉凶之衍有奇耦焉居处一室虚明安静名曰筮室间请属文以为记于戱羊君之于筮可谓精矣惟古法是师而不流乎习俗宜其占之验也顾惟筮之功大而易之理微余何足以知之而敢言之矧其妙又有不容言者将何以説哉虽然亦有以复于君矣夫易之为书圣人立筮以为教其言向吉背凶皆践履进修之道也学易者可徒视之占决而不以反诸身乎管辂郭璞谓有得于占矣于易果何与哉穷理尽性以至于命此作易之极功能体之则几于易矣以君之师古好修不可不知是也能知是则所谓不假卜筮而知吉凶者又当与之论焉是为记
　　沧浪轩记
　　句吴吕君志学和厚详雅务学而多文所与游皆名人胜士缔余交则友爱尤至者也间来告余曰吾友有吕彦贞长洲人也年芳茂而谨谆谆力学士大夫嘉言善议听之未尝倦葢有志于学者也家处一室旁列图史开轩临水疏达髙亮题曰沧浪慕君之文已久无与为介兹托某以请幸为之记焉传云不知其人视其友余虽不识彦贞然征诸吕君则可以知其人文固不能辞矣昔者仲尼闻沧浪之歌曰清斯濯缨浊斯濯足自取之也彦贞以是名轩岂欲因自取之义以自儆且自励乎均水也或以濯缨或以濯足均人也或致尊严或致欺侮岂偶然之故哉名宗右族昌盛之时显贵光荣希或与抗而为之子孙者摧谢雕落流于猥下不得与中人齐是乌可诿之盛衰之数亦其自取然也至若家人编户乃有奋发振厉不溺其习修饰其言行镌切其问学拔出乎庸常之流而置身于尊髙之地者非其自取与然推是两端可以知其名轩之意不苟矣彦贞其诚有见于是乎有见于是吾将见其学也如川之増矣
　　可竹居记
　　吴有道人姓徐曰子庠年老矣精明强健业医以自养居市门东卑垣委巷而室屋翛然循垣四周篁竹森植长梢茂叶拂户牖而鸣清风揺堦除而散踈月烟霞来栖埃罔至所谓城府之林墟区中之物外也余见而叹曰信乎苏子言不可居无竹是居其可竹哉道人闻之恍若悟解即以可竹题其居来谒文为记余谓道人隐者也又尝为医者也竹何事哉虽然吾知之矣葢医之为术治人之疾者欲治人之疾先净已之心已之心净则疾之来譬物之当鉴莫能自匿然后治之功可济也今道人之居是无嚣杂之烦有萧闲之适外境己先净矣外既净内其可不净乎宜其人之疾若灰之澣垢无留难也然所以去嚣杂而致萧闲者则又在于竹竹其果无助也哉有竹焉记之宜也道人之欲文诚以是夫言未既作而谢曰是实某之志先生发之而愈明请得以朝夕讽咏焉余嘉其志遂书之
　　清安堂记
　　东阳沈达卿氏居吴长洲之周庄奕世以来咸以勤慎敦愿处乡里治生修业日以优裕至达卿产益广赀益饶勤慎敦愿益甚而浸文以饰之他无所嗜惟蓄经书子史古图谱法书名翰之迹楼而庋之籖轴彚列暇则左右阅视喜溢眉宇间曰此吾所以为子孙者乎此吾所以自乐者乎闻者莫不嘉叹所居之堂庭戸静深栋宇宏晨光可辨几席既安子妇孙曽秩焉序进问兴居奉甘毳怡怡翼翼四世一堂周旋而下上所谓礼法之家益将求夫庶几焉堂之题间炳然有书曰清安之堂以缔交于余也尝揖予西阶以升指其题以谓予曰是书也示诸子孙而已非欲以自命也儒先大夫不遗而见教者多矣幸子日相亲与宜见知为尤深愿得文以记焉予不能辞也葢亦观其家政矣外严敬而通融内懽愉而肃穆齿尊者不躭于滋味以极口腹之嗜年富者不惑于声色而湛绮纨之习其欲则既淡矣欲淡故神清神清故气和而体安气和体安故动静语黙之间益可为子孙之法矣则清安也诚岂达卿一身之谓哉毎子孙之定省也恒谓之曰吾之与若得优游于堂宇之下从容于闾里之间无手足之劳衣食之虑者祖宗之休泽也可不思所以答夫祖宗者乎答焉无他使祖宗之业益昌而弗替焉耳今吾之年甲子一周矣茍得闻贤人君子之言且服焉而不自惰况年之盛者顾不日亲夫明师良友以成其学耶益昌祖宗之业吾今有所望矣子孙咸俯首受教退则侃侃各存其自修之心焉于戱学之一言其清安之基本乎夫学所以明理以自治也理既明斯欲愈淡欲愈淡斯神愈清神愈清斯气愈和而体愈安气愈和体愈安斯学愈进学愈进斯有以遗其后人则清安也岂特示今之子孙今之子孙将各示其子孙矣清安之承承而来曷可量也祖宗之业不由兹而益致其昌大已乎则清安也后将有以名其乡者矣是为记
　　心逺堂记
　　予尝观夫君子之泽矣其出之者深斯其流之者逺也后人能承其先世之泽而益为先世之为则其泽也愈逺而无穷矣昔人之基也而我堂焉昔人之菑也而我播焉则必致夫构之成而获之实不惟使先业之无替将益加之光美焉则其为子孙也诚克尽纉承之道者哉若松陵张氏其亦庶几于此矣松陵吴属邑也其地有儒林濒太湖之隂张氏之居实在焉张氏赀素饶宗族亦盛先数十年时有以翰墨著称者为心逺翁心逺字清夫防达明秀与游多中朝巨卿湖海知名士尝受书法于吴兴赵公己造其堂哜其胾矣方被荐北上除贰山东之鱼台忽有归与之赋时人髙之邓匪石虞邵庵咸着文以为饯翁既归优游乡里以文墨自娱题其堂之顔曰心逺人因以为号焉今观其所自赋与姚江村黄文献诸公所为赋心逺堂诸诗亦足以想其风度矣心逺之孙有名琦者端厚有为不事纨绮乃辟其故居而扩大之仍新夫心逺之顔以示不忘先徳也间因予友信庵简以告予以谓自有兹堂以来大夫士为之诗歌者多矣而未有记之者也冀得一言用垂永久故不揆以请焉余不云乎克尽纉承之道者乎张氏葢琦其人也琦之声闻亦稔矣及是举也葢以充所闻之有考也且夫前人之造其基业而为永久之图者固有望于子孙之贤也然子孙之能修其世业而不孤其所望几何人哉非夫先世之徳积之厚出之深而流之逺则其泽也有时而既矣由是言之则张氏之先积徳之厚为何如耶余所以不辞而为之书俾传之子孙将益光其先业以致无穷之泽也哉
　　常春阁记
　　青阳之发育固一岁之端和气之冲融乃四时之贯葢和气为春之本而春又时之本和气之贯乎四时是春之行乎四时也夫温热凉寒时之敷施有节生长收藏时之功用无穷自其有节者观之见迭运之恒殊自其无穷者观之知贯通之惟一一者非他和气而己和气之所在春之所在也四时常和即四时常春矣四时常春此功用之所以无穷而处身之所以当效也与吴兴沈由规予友也其所以自处吾知之矣何自而知之自其名阁以常春而知之葢阁也其退休之所也知名退休之所以常春斯知以和自处矣知以和自处则亲亲之节岂外是哉然而一岁之中既有温热凉寒之节一日之中又有旦昼夕夜之节夫节所以适其和也有其节斯能致其和焉由规欲何以亲其亲哉吾意其仰承顔色则思其防甘之奉燠寒之问疾痛痒疴抑搔之节焉其退休于阁也则思其饮食之宜居之谨賔敬拊循雍睦慈惠之节焉迹兹以往葢将无所不节无所不节斯无所不和矣噫是其名阁之志也与阁之得名既久祈予记之亦久矣顾未能如其请也兹始谂之兹説焉由规作而曰斯言也诚某之志也请书以为记
　　春草堂记
　　春为四令始三令皆所以终春之气不有其始则无以为终是春之气亦大且博矣凡物一受春之气以生而草则其易生者草之生也一旦蔽原隰信宿穷苍莽其非尤易生者乎以易生之物而受博大之气天地间无隙壤矣然春生物不自徳而受其生者则徳之也天地者万物之父母而春者父毋之生气受其气则当知其所自出一草之微犹然而非草之微者其谓何哉人于天地间犹草之盈壤地也草盈壤地犹不忘其所本况人灵于两间顾可忘其本乎天地者吾祖之所本吾祖者吾亲之所本而吾亲吾之所本也吾之所本报之宜如何耶即其能为而为之不遗其余得为而为之不至于过亦足谓报之与古人所以兴寸草之心难报三春之叹也呜乎昊天罔极终能遂其报哉虽然尽其道以自治存其心而不懈亦孝子之善处矣温陵陈彦防氏题其奉亲之堂曰春草徴余记其义也书以贻之
　　静者居记
