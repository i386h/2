<!-- { "loadSidebar": true } -->
　　今天子神明独运于上万防旁午环顾三公九卿畴咨太息曰惟得人大僚乏位主爵啓事上请必审详谛观其人若既可者或经嵗月不辄下欲得端硕魁异杰特之贤以兴事赴功盖其难如此而士大夫之官中朝者恐栗惟谨求称
　　上意之所存奔走率职不敢自宁箸汉张公筦贰中枢望实隆茂发言建防动中机宜朝宁倚以为重所谓端硕魁异杰特之贤也一旦请归展其先垅
　　上悯公意予假以徃且度其道里徃来程日之早暮计时以还阙于是缙绅之士相与言于朝曰公吾属之所倚以为重也奈何其去其鹰扬虎贲建牙开阃之长豭冠鱼服抚剑控投石超距之士咸瞻视嗟咨曰公不当去而屏居息影处士者流曰公之去诚有以哉尝见圣朝之取人用贤也惟其大不惟其细惟其全不惟其偏今夫恐栗惟谨奔走营营不少休之士
　　圣明所烛也然以为奉令一官效能一职犹戞戞乎其难之况将置之玉衡大斗之间论道经邦之地以兴起事功可不于其大者全者取而用之乎夫公既抱其大且全者而天子又知之所谓其人之可者也且用公而公求去然则公之所为大且全者又岂寻常意量之所能闚哉夫惇在三之义笃臣子之恩所以显至教广隆理也公以先垅之故归诚
　　君父
　　朝廷不惜其去以劝天下之孝于其先而公之孝于其先者实可以风示天下之人此其所为大且全者何如哉余屏居息影之人也于公之归既不同乎朝士之意而又与冠豭服鱼抚剑控之伦异其趋姑有是説焉以导公之行
　　昆山徐相国贺序
　　自风后力牧巳来唐虞三代迄于后禩相道之隆替视乎君君道之盛衰视乎相尧之相舜舜之相禹禹之相臯陶伯益汤之相伊尹此夫人而知之也尧尝咨相于放齐诸人既闻其言而吁之使当其时一或不慎举而用之以为相而舜亦不相禹禹汤亦不相臯陶伯益伊尹而其所任以相或皆如尧之所为吁者而尧舜禹汤独孑然以一圣人而立于其上若是则欲以名唐虞三代之盛使天下后世之人羣然而称尧舜禹汤曰此为君之至者而其相则冺然无闻焉此岂理之所有者哉故曰相道之隆替视乎君君道之盛衰视乎相自时厥后不知其世视其君不知其君视其相视其君而其世可知也视其相而其君益可知也盖相之系乎君其重钜如此康熈二十八年夏五月昆山立斋徐公以戸部尚书入叅大政于是朝之卿大夫百司艺事在官之贤者闾巷之耆叟童儿走卒皆曰吾
　　君尧舜之君也必如公然后可以为吾
　　君相盖天下望公之相久矣公天质隽异蜚声艺林世庙在御对制防亲擢公第一人时巳有公辅之目今天子当阳益器重公累迁禁近宻勿论思之职地处清要公严防以持身虚公以宰物朝夕以所学献可替否啓心沃心盖劝学佐治之绩茂焉及其居台宪也謇謇谔谔不狃于贵成谋薄廷诤之说一时诸为奸利不便于身者皆侧目裂眦矣其后公既罢而闲居益缉学砺行读书纉言以昌明正学为已任居数年而
　　天子思其言复拜公御史大夫公不以前罢故少自抑损由是
　　天子益重公而思大用之矣余又尝论人臣进言之有难易也言之而用身安而道行者此其言之易者也言之而不即用身退而道尊者此其言之难者也既言之而身退矣至于久而思其言重其人者吾道之所由以益尊而不易副其难者也然公既以其言结
　　主上之知今且以昔所言者起而见诸行事惟
　　圣主有以荅天下之望吾知其无有难焉者矣昔舜之歌曰股肱喜哉元首起哉臯陶载歌曰元首明哉股肱良哉元首股肱一体之词也而伊尹亦曰惟尹躬暨汤咸有一徳一徳云者即舜臯陶所歌之义也他日又言吾岂若使是君为尧舜之君哉则伊尹之实有是徳可知矣今者尧舜之君在上公适为相由舜臯陶所歌之义以徴伊尹之言则三代以下后禩之君臣不足为公道也公其思所以为尧舜之相乎哉余弗能为侫以贺公之相而终望公以尧舜之相之道相吾
　　君是乃可以为贺也公之同嵗生官中朝者将有贺于公闻吾之言曰微子言公其念之矣虽然公之乐闻有是言也请书之以为公贺
　　祀学録序
　　礼凡始立学者释奠于先圣先师又凡释奠者必有合有国故则否郑康成谓先圣周公若孔子也礼又曰凡学春官释奠于其先师秋冬亦如之康成引周礼谓凡有道有徳者使教焉死则以为乐祖祭于瞽宗此之谓先师之类也若汉礼有髙堂生乐有制氏诗有毛公书有伏生可以为之也今天下学祀孔子称至圣先师则是直以先圣先师为一人矣考之礼意多未合孔子之下有先贤有先儒若髙堂生毛公之徒并称先儒此皆古之所师者也礼所云释奠于其先师者専谓此也今则不然盖以孔子为先师则不得不以髙堂生毛公之徒为先儒又以别于邹鲁之贤亦其势使然也又其下曰乡贤盖乡先生之祀于学者康成解国故谓即其国之先圣先师言国故有此人也今乡之贤者犹国之故有此人耳夫髙堂生毛公之徒不得称先师而谓国故反可称先圣先师者其谁敢与先圣先师之名必不敢居则当旁通其义于礼而不失先王制作之意而已矣又礼释奠于先圣先师先老终之古者天子视学飬老同重并举而始立学必先释奠于先世之老故吾谓今之乡贤可比于古者释奠其先老之义虽不尽合于礼意而以世变推之犹为可受庻防行之久而不至废絶也盖古者释奠先老之礼亦已重矣凡飬老适馔省醴具珍天子亲袒割牲执酱执爵飬老之礼其重如此则其于先世之老曰释奠云者视先圣先师文既同而礼之重可知也飬老之礼亲袒割执酱执爵则其释奠于先世之老其礼之重于飬老又可知也郡县之学使其长吏行事虽其节文仪则有异而其于天子敬学飬老之意贵于无失其义则一也故吾遂谓今之乡贤犹古者释奠其先老之意云尔或曰先老祀世之曽为三老五更者今乡贤之祀惟取其徳行不能必其皆老而没也韩子不云乎闻道无先后今使顔渊子竒虽得夀当不仅在先老之列孔光桓荣之流虽为老更终有媿焉故其祀于乡者亦惟其贤焉而已耳惟其贤则未有不贤而可祀以先老者且古者释奠先老又不惟以谓养老而已学者所习之业既以取法于先圣先师而先民之可则效者亦徃徃而有焉故释奠先老同于视学使学者有所兴感也后世圣师之名既不可居而先贤先儒之得通祀于天下学者必请于朝久之议定而后行焉盖亦难矣吾恐责名起议而使先民之可以则效者不得亟列于祀且久之而废是礼也故原先王视学飬老之义而为之説焉盖有感于我乡真翁蒋公之为贤也礼所谓法施于民则祀之公其人也公殁而宰木已拱矣其流风遗徽之传于后者故老称之后进思之搢绅先生交颂如一遂闻之郡邑闻之大吏佥曰允宜檄学官从祀如常仪后生小子有所兴感则效由是乡贤因公而益重然后益知先王释奠之意其示学者所习之业有所取法其义至深逺也輙推本礼经遗意而旁通其说为祀学録序
　　从祀録序
　　郡县学庙之庑皆有所谓乡贤者其果有益于教术治理乎哉先王设学教士重师儒之职其有道徳之所归而民之兴行可视以为法者殁而祭于瞽宗以为乐祖盖自舜之命防也有胄子之教其法在乎弦歌蹈舞讲诵辨説以节文乎君臣父子夫妇兄弟朋友之间而泳陶乎亲义别序信之实故周之盛既以大司徒掌乡三物之教而又以大司乐掌成均之法盖不独以教其国子而邦国之教凖是法焉士生其间其有为道徳之所归而民视以为法者是以有瞽宗之祀记曰释奠必有合凡以助合成成均之法所以使民观感奋兴以为吾之所取法者且得列于豆笾几筵秩祀之中上之不忘乎以贤得民以道得民者如此其至也故相勉于学而为凡民之倡则凡滛陂邪谲殄行惊师之习不接于民之耳目心思而流风善俗足以咏歌兴起于无穷夫是以教术之美治理隆也今之所谓乡贤古之所谓瞽宗之祀也岂果无其益哉自俗之偷也举先王立教造士鼔舞振兴之方皆以为荣身竞名之阶佣奴市贩之子暴起里闾茍可以骋其力不难使先圣之廊庑同于士寝牢醴勺幂之品物等于麦饭纸钱于是乎乡贤之设果不足以为教术治理之益矣而华州之风独犹有先王之遗焉盖后稷公刘太王文武之所开基也故其君子有礼乐文物之习其小人有稼穑忧勤之业竒衺之行不齿于其乡而孝友忠信廉正硕大之士乃得从祀于孔子之庙庭其民之欲之也则然非其家之所能强而致也中允陈先生官兵马指挥以子贵封文林郎林县知县先生以理学为闗中正传民之所称孝友忠信廉正硕大之士也自四方之贤人君子过必式其庐士上其事民诵其行佥曰声宗之祀惟先生允宜其家不得辞从士民之望也夫师儒之于古重矣闗中之人独能原本先王之意以求益于教术治理之隆岂非有志于斯世者所乐道而称述之者哉余因序其所谓从祀之録者如此以华州之风可以风世不独为陈氏一家之荣已也
　　祀乡贤名宦序
　　古者君亲见乡长而问焉曰子之乡有贤则以告有而不以告厥罪蔽贤其于公卿大夫进贤者赏蔽贤则戮乡长公卿大夫势然絶矣责之皆重如此而周官王制兴贤能论秀士则尤専责于其乡然则乡者重于公卿大夫与盖先王飬士教士之法惟乡备焉故士之贤不贤其进其蔽责尤重于公卿大夫也后世教飬之法废于乡乡既不可以进贤而公卿大夫亦未闻有蔽贤之诛于是公卿大夫亦不数数以进贤为事则其比于乡所争轻重之数防何也然乡虽不足以与于进贤蔽贤之事而至于今有二事焉隐然以其义闗乎士之贤不贤之故而重于公卿大夫之所为者一曰乡贤一曰名宦斯二者乡以告其令守令守以告其有司有司又以告封域之大吏而后得祀于郡县之学者也祀者贤则士吏有所劝祀者不贤则士吏无所戒劝戒者先王所以教士飬士之大法也而于斯二者备之余故曰隐然以其义闗乎士之贤不贤之故者此也今乡祀以贤仕之乡祀以名宦二乡之人其祀之也果为贤也果可以为劝也吾信之矣夫以公卿大夫不能荐之于朝而乡之人犹能祀于学而使天下之凡为士吏者有所劝而不至于无所戒是公卿大夫之所不能为而乡独为之乡之重不犹有古者之遗义与昔黄覇材长于治民号称良吏其始坐为豪桀行役使其乡人徙之云陵而朱邑亦云桐乡民爱我必我桐乡邑之在乡里诚未可知然观其言若有不自得者今为乡人与仕而为吏皆能使之不相谋而乡之人皆祀之则其为人所爱慕贤于古之人逺矣吾于某公嘉其贤而又重以侍御杨君之请也故为兹言以序之侍御为吏于临湘今且为公卿大夫能为其所不能者吾是以乐得斯事而书之且又因以致望于杨君焉
　　朱太仆画像序
