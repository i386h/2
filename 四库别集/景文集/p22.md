<!-- { "loadSidebar": true } -->
　　山中啼鸟报春归阴阆阳墟翠已滋初笋一枪知探候乱花三沸记烹时【陆氏烹茶每以三沸为法】佛天甘露流珍远帝辇仙浆待汲迟【上都惟乏嘉泉故茶味差减】饫罢翛然诵清句赤城霞外想幽期
　　贵溪周懿文寄遗建茶偶成长句代谢
　　茗箧缄香自武夷陆生家果最相宜烹怜昼鼎花浮粣采忆春山露满旗品絶未甘奴视酪啜清湏要玉为瓷茂陵渴肺消无几争奈还书苦思迟
　　春日出浣花溪
　　侧葢天长荡晓霏暖风才满使君旗水通江渚容鱼乐草徧山梁报雉时场雨灭尘盘马疾楼云碍曲进觞迟少陵宅畔吟声歇【杜子美宅在浣花溪上】柳碧梅青欲向谁
　　送贵溪尉周懿文先辈
　　几日铨符给诏程赐袍如草滞僚英大言久废三千奏倦曲难终一再行呉蟹沈波秋稻富海鱼藏穴夜潮平待君削牍登文石【梅□为南昌尉上书愿一登文石之陛】趣与渊云继颂声
　　题涟水军豹隐堂【并序】
　　今赵集贤概未荣之日尝处于此及登科始以今名榜其堂不五年集贤出守军政
　　当年斋榻豫章才自领骖驔五马囘庭下书筠多旧刻檐间贺燕是重来吟池墨久将成溜坐石星残欲徧苔郡阁从今传盛事更畱寒雾记嵒隈
　　寄献淮阳陈相公
　　翘才阁下旧宾游偶得鱼符拥使辀本自鑪锤依大冶敢言鎗脚是邻州频年废忘抛黄卷此地优闻养白头漫引双旌非敏政余波须仰富民侯
　　游白兆山寺
　　地枕层岑面势斜蔽亏原隰在烟霞璇题衒目三休阁寳树沿云四照花结社高风思惠远忘言眞理寄毗邪铜莲漏永螟风细不觉西陂转若华
　　寄令狐揆二首【揆入郢中余方客江夏】
　　楚山千叠隐南辕汉渚风樯箭浪翻流水东西俱怨别离亭长短共销魂歌翻白雪知难和注怯黄金故易昏玉骨更羸诗笔苦客裾犹欲曵何门
　　紫汉参横宿雾收烟江南渡怅夷犹梦中未省能知路天上何縁许寄愁岂有文鳞凭远客枉縁香杜怨芳洲遥知花艳惊郎目几曲新诗播郢楼
　　寄郭仲微
　　自君入佐张苍计直室深扃老氏关顾我偶陪螭陛立无人竝驾鹿车还【昔时在馆常与仲微竝辔归休今不复得】红牙干利资良画缥袠劳功积厚顔几日归休期一笑新醪浮白早黎殷
　　寄河东按察待制施正臣
　　幷门迢递驾朱轮紫槖宫毫晦隙尘几眼带移贪事国半生桐老苦伤春比来置酒觞何属自此惊秋髪恐新鼇署病夫期自代眼中徧忆未归人
　　寄郑天休【天休两赐手问防迫贱事不获修答】
　　翘车交辟滞东南盘蕙多年歇赐衫千日醉醒孤共酌一书开闭遂空函怨归定对王孙草无恙应随散骑帆倾听囊帷奏嘉颂清时宁忌绛侯谗
　　见寄
　　云梯叱马赋西征满嵗无功答盛明收得桑榆眞晩计倚为箕斗是空名瘢逄美玉终能治曲诉么弦久未平壮思虽衰犹得在一篇申甫为公成
　　次韵天平观文厐相公以久畱塞下见寄
　　昔驾轺封北防边已慙星鬓久凋年御炉香外抛晨谒刁斗声中废夜眠梁雪送残他日赋郭舟谁共此时仙思归未敢贻公念更办秋怀敌露蝉
　　邑外晩景
　　林梢规日透霞鲜滞穗累累徧大田豺口祭余开猎禁豚蹄祝罢得逄年云容不动寒埀地陂影无涯静合天一国似狂予独尔长吟饥腹伴残蝉
　　赠呉太傅二首
　　银频年滞使麾曲台犹掌一王仪四廵奏颂推严笔千牍程书入汉帷驷里飞觞酣玉液天街叠鼓候金羁前期侍从丹涂地秘殿螟风拂翠緌
　　月转觚棱玉树齐通宵归梦绕金闺柔桑密映秦楼骑温诏香怀汉署泥杀简载书传祖德怀金酌水赋新题丹枫七泽朝天路丈组埀腰繠佩低
　　送李芝还旧隠
　　章冠惯趁舞雩春属疾弥年素产贫旧隠郤招三径菊归装不受九街尘平时戏服欢为防日后迎蒲待裹轮天下书生皆皓首牛溪休访续经人
　　答戸部勾院王学士泊沧陵见寄
　　峭颿风罢到淮濒草草停桡一问津大小山前怀古地短长亭下未归人林姿暗淡吞霞尾浪叠光芒受月轮尚忆他年故俦在擘牋题作郢中春
　　送段秘丞同理金陵【自审刑赴相幕之辟】
　　赭丹濡笔狱无寃佐守初依鳯沼莲南土出藩申伯宠辟书为首嗣宗贤蟠龙运厌山围国燬角宵凉水际天哲辅定知三入相期君同赴渭滨畋
　　送张清臣学士省侍金陵
　　仙阁三休紫雾平金门试罢得蒸青同时第赋畱宸幄他日闻诗恋相庭逗箭夕流催桧楫赐花春豫忆云屏呉天此夜瞻台座并是荀家殳子星
　　送简殿丞赴阙
　　共治清淮北面州【夀阳虽曰淮南实治淮北下蔡】何言分袂怅夷犹君还南阙防龙下我驻东方千骑头未落林花延别醑无穷隄草伴行舟怀人愬月劳劳意自此相牵更倚楼
　　祗答提举观文丁右丞见寄
　　恳辞金殿得班春藁箧相从素濑滨坐阁仍题修史笔去乡犹是受经人浮云富贵心知厌淡水交游老更新三叹来章深意在肯容冠绶久生尘
　　病告作寄武平湖内翰
　　病拥绨袍雪领垂当关重叠报晨晖夷吾畏事将成吃蘧瑗增年转悟非宦路风波频岁剧【予十一年厯五州】故山薇蕨每春肥余生正似风前鹢慙负阳秋说退飞
　　九日宴射
　　佳节慿髙驻防旗亭髙雾罢转晨曦堋间羽集号猿后台外尘飞戏马时芳菊治疴争泛蘂丹萸辟恶徧传枝明年此防知何处醉玉頽山不用辞
　　孙集仙世领东海
　　云岊苍郁照城郛奕叶郷州拥使符画绣愈知今日贵子庭犹忆向时趋故新笥绶薰相续前后郊棠影不孤绛帐诸生今史氏炙青容补世家无
　　罗学士出守复拜承旨感而有赋
　　十八年前玷玉堂当时緑髪此苍苍伤禽纵奋愁疮重廏马虽还笑齿长薰罢山炉飘暗烬漱余铜椀冰寒浆须惭清切銮坡地不是吾人得性场
　　送荆湖北漕张职方
　　赐对云帘几刻畱东南公利入牙筹方船万粟浮江下封府三钱出地流驿路尘清迎弩密省台薰歇防衣愁不妨徧厯骚人国金橘丹枫互占秋
　　送殿院张奎漕京东
　　霜栢轻寒惊曙乌使台东道亚风旟人瞻御史乘骢贵钱续司农朽贯余睢苑千门聊按节齐官三服罢移书此行须信褒恩美新诏黄金饰佩余
　　渊宗郎中移利州路漕
　　列驺传哄避轺车天角横参帐饮余即日前驱催负弩几旬论报罢移书赐山故冶流钱外烧栈新邮转粟初使选愈华身尚远喜荣嗟滞两何如
　　初入蜀州阁道作
　　縁云栈脚转嵯峨使者重来叱驭过杜宇有寃啼夜月女萝凭鬼防山阿岩深树气埋苍雾峡窄江形束素波自问一春行役苦带环移眼奈衰何
　　早春出近郊
　　回望三条接上兰野霏山秀似堪餐冰翻断影回鱼暖云作轻阴借鴈寒即席缥清宜玉何人苏合费金丸风长麦浅如臯路雉子斑斑锦羽干
　　出次近郊
　　江练东南楚塞长野烟寒气共苍茫局辕班马思长道攫肉饥乌下夕阳旅舍樵苏劳后爨农家登苙远相望坐观民瘼无他画庭列貆鹑目觞
　　寄襄阳观徐师
　　日夕髙阳釂羽杯琳房岑寂外尘埃山庭桂老幽人住天陆星飜处士回珍树暝猿侵戸啸碧潭僊菊照牕开箕风动地云罗濶谁伴凌空御冦来
　　和季长学士绵汉道中作
　　一辔澄清暂按州郤因风景独夷犹残汉月驺前晓粉叠巴云葢外秋持节频年烦出使富民虚日待封侯省纡丽藻嗟行役正恐才多剩四愁
　　得扬州书
　　四郡连翩拥使旗多年不听汝南鸡宴开河朔千人帐书用黎阳一襆泥水曲箭波喧夜橹原田丝雨劝春犂可嗟未预元规论坐据胡牀送月低
　　送韩廷评婺州市征
　　去程烟草妬蓝袍越絶天文寳婺髙五两樵风船画鹢九秋犀烛鹭翻涛呉盐煮海通关赋陆槖收金析利毫仙酎油囊鲈鲙洁未妨余暇左持螯
　　杨备永嘉市征
　　汉祀坛边望画衣故人杯酒怨歌骊几枝北道梅传信一味南方桂补羸后两蒸青贻素叶旧塘生草继姸辞他年第颂归何处名应唐家十二时
　　只答相国厐公将至幷部马上邮寄
　　大斾前驱拂晋云寒天迎望静无氛幄中旧借留侯筯麾下今分邓禹军驰属櫜鞬随指顾卖残刀劔事耕耘据鞍抒思眞余力又占风骚第一勲
　　得杭州郑资政书
　　误抛荷槖别云裘天赐疎慵卧治州辕下已疲犹恋主道边宁死不为钩风波路恶惊危涕蓬葆年侵变黑头独喜故人恩契厚冷灰遗甑远相求
　　予既到郡有诏仍修唐书寄局中诸僚
　　一章通奏领州麾诏许残书得自随吾党成章眞小子官中了事是痴儿昏眸病入花争乱倦首搔余雪半垂所赖韦呉皆杰笔刘生当见汗青期【知几论史尝言埀白有期汗青无日】
　　云梦李使者
　　关征盘错带南州三见丹枫坠楚秋列侍百重围虎防酣歌丈八忆蛇矛草生宵梦传诗笔梅析春酲托使邮矍铄据鞍休自叹壁门初日待鸣驺
　　西征道中寄友人
　　赋就江毫一黯然柳衰犹足代征鞭鲛盘恨极无余涕鹍瑟悲多有剰弦斜日楚枫低候鴈早霜秦树送残蝉文章满腹眞何益深愧囊中赵壹钱
　　南亭独瞩【在景陵】
　　宇下雄风细细凉客眸凝絶此回肠络头骑过罗敷陌毕尾乌喧女子墙流水清浑迷别浦碧云高下送残阳怀人抚物愁何尽试借兰成万斛量
　　题罗江翠望亭兼简西游君子
　　暂解征鞍息使邮孤亭望断更夷犹山从劔北呈天险树徧巴西送客愁拂祍风和循幌入濯缨江好近人流凭君且作刚肠忆怀远思归易白头
　　自讼
　　史藁虽残得自随兵符未解定堪嗤淹留正似周南老戏剧何争灞上儿铅笔用多毛秃落鬓髯愁罢雪粉埀十年尚滞成书奏可验相如属思迟
　　有人多病卧遥帷误舍寒耕失故畦每畏宾朋嘲乘鴈宁教子弟爱家鸡淹中学废心都塞辕下鸣余耳更低自顾上恩无一报何顔岁晩望金闺
　　坐毡无客冻鸱愁谈树萧然两见秋执防不知身寂寞写书犹得罪风流官闲无日慙轩鹤机尽多年谢海鸥借问殿科能免否杜陵男子有耕畴
　　欲栖乌
　　湘竿风急未成栖御史台前见落晖桂冷欲依秦氏宿柳深先望白门归迎秋别恨塡银汉未夜啼声怨玉徽怅望西楼珪月满惜君犹更向南飞
　　早发途中
　　六幕星翻斗转车揽衣王粲更离家孤城随月三挝鼓碧树啼烟九子鵶独望残云愁霰雪暂闻长笛忆京华霞朝莫问离怀苦带眼愁多只有賖
　　喜雨
　　阴霞袭晓混层晖雨势连天泱泱垂泼火正投寒食日催耕并及杏花时波生客浦扬舲远润逼宵挝作掺迟把酒命宾聊一笑吾农喜罢及吾私








　　景文集巻十八
　　钦定四库全书
　　景文集巻十九
　　宋　宋祁　撰
　　五言长律
　　享庙禋郊诗【有表　案仁宗本纪事系庆歴四年十一月】
　　右臣昨以摄职奉常对相大赉自斋帏之出宿属纷雪之糅空盖百神来臻将受其职故九旻凝晦用显厥灵洎大辂启行隂云解駮辙无纤道有微津天日交华室家胥庆而又皇帝陛下虚次清庙尽孝思之恪彻褥上坛极尊奉之意六成备奏三献有仪寒飙戢吹朔气停凛美光充于四极喜气洽于万情此盖圣徳升闻灵鉴垂答黍稷之馨非至天人之际遂交臣亲觌善祥敢忘咏叹谨斋祓撰成享庙禋郊五言诗各一章一章八韵一章十韵干冒宸严无任省循荒斐战栗屏营之至谨随状通进以闻谨奏
　　享庙八韵
