<!-- { "loadSidebar": true } -->
　　彦晦来得一敬兄及吾弟书始知已达广州前时章洞然归曽附数字力止吾弟行以为人事如此不宜逺出计未必曽见即见之恐迂阔之言亦未必能见信也然得一敬兄同行亦庶防不足为忧矣客中凡百和厚敬慎保身为上防利不足屑屑计也眀春便图早归区区将有所望焉今编纂成已奉防送吏部定夺三二日恐有除授未知何向挈家之托惟吾弟是頼幸不久淹瘴乡耳一敬兄命索竹林诗文未即离京师当为成之匆廹不及另书奉复千万致意前有书托贺舍附乡人回想必可达陈情之事都府移文陕西都司开伍工部移文江西布政司止留皆已发行想七月间方转行至泰和也卑兄才识甚浅陋在近侍今九年无寸补于朝廷仰荷国恩深厚广大天地父母无以过此吾兄弟及子子孙孙当何以上报也贤弟既免逺行便应祗守坟茔不可逺出不然非但无以慰先灵于地下实上负于国恩天地鬼神岂可欺哉更须削迹公门交处良友既可养徳又足远害切宜慎之吾弟虽未尝有此失然犹不能忘言者兄弟之情也都府文书六月末必到永昌却不审宪弟动静如何近见晚成説在福建被事若有消息可急附报来也闻此弟有妻子在彼衣食尽不乏未审其于乡里之意何如耳今幸吾弟在家梁村田租万望视为己事借数日之劳徃彼整理盖所费如此经五六年未尝得颗粒之用其孰能堪之今秋必须筭结眀白早晚求的确人或发小仆将租簿来也子琼盖不可以其貌信之防间可就示以此书孟洁病气瘰至今不减而亦不甚介意盖爱身不及于爱酒衔杯常多于饮药之时也此非他人之言所能入必待老舅母至然后可以严约束也学诗先生前烦拜意别来取踈外甚负罪承委作传稍暇即纳稿不敢以鄙陋辞也草草不尽言
　　羊生仔回有书备悉下意想已到但曼子回至今无一字示报颇为悬心乡里来者甚多又不久然问之皆不知岂吾弟常在外故不及寄书不然是意中恠其不当遣回耶此子到家宜早整救勿纵其烂熳也今冬或来春欲遣家人回使涉知立家之事升合租糓皆望吾弟整理遣回之仆絶不可信付近日临行发出大在叔蒙面言之可为戒目下欲求一居得幽雅好隣为上不必广大亦在吾弟为之相度前时与晚成説者此处盖好但不知他人意下如何也宪处近曽附书去人回寻问不得恐其尚在福建也若知的消息可见报开伍文书已久到卫矣吾弟在家无他嘱但望不造公门不管闲事此为保身延福之本切不可将自身作人情也宪弟妻子此月到京得信立及万中家小归就附与同行到家宜加意抚防勿令失所寡妇孤儿行八千里陆路至此又行二千水路到家可谓甚难吾弟宜念宪二十余年军中艰难又客死逺方今见嫂与侄如见兄也啜粥饮水甘苦同之一子勉令读书将来扵贤弟必有助益二女择乡间本分好善及过活从容者与之然须得子弟长进者方可善自主张宪妇亦自能事必非久累贤弟者同居之际必自体防若一付之他人必有不及凡人兄弟无有不尽情者多縁妻子以生衅隙乡里比年此事纷纷虽吾弟友爱深至临事眀决必然无此而我惓惓不忘斯言者亦区区之情也千万照之赍回文引到家便须缴回闻静端妹病笃为之悬心今安否如何有便见报也此间事宪妇能详楮笔不赘
　　不相见十年岂胜驰情不审吴淞归后动止何似曼有消息否今遣稷归凡百以卑兄之故教训教督之不使辱吾父母即吾弟之赐也吾弟自今亦宜少出以理家务为上老兄之所欲言者详在康甥面达亡妻之没承乡里亲朋厚意不敢忘不敢忘公冗不得一一奉书致谢烦吾弟悉为致意
　　自得南京十月初四日一书后遂杳然不审何时到家闻曼有消息不审的否因便皆望报知前书托问吾家事悬俟详报所喻四两三钱者就以相奉更不必言还稷秫望以同气之亲教诲之为好人更不可似前时冷眼傍观也独孤所録文字今附去升在此从师读书只是懒惰可怒耳匆匆不悉老兄冬来旧病顿加服药多不效四肢百体皆痛然不敢斯须偷安情况可知矣所嘱吾弟吾儿勉力为善人守本分不可于分外惹事也切告切告
　　近两得书多感见念且知吾弟履况之安良慰老懐前闻将有山东之行吾弟今年六十儿子已长居止已定正宜安静以适暮年岂当碌碌一身朝齐暮越动渉万里而不知止血气既衰戒之在得切宜反躬思道不宜以利役志也教子一事最是要闻昪天资甚好徳安公忠厚之报或者在此教之有成未必无利勉之勉之寒家二孙烦照顾诸仆不律更乞料理不宜放纵也只为豚犬子在乡好利忽义获罪乡里不敢遣归家中须頼吾弟照管也升亦无大过吾察其心旦夕惓惓念叔不已兄子犹子毋以我故而遂外之容有未是处亦恕之可也
　　度嵗来逺想吾弟安适爲慰遐思兹因郭佥宪行奉尺楮以代面讯稷未便遣归家事烦吾弟照管康甥尚未试去取未卜亦听其命闻昪喜学为人亦识道理徳安公忠厚之报或者在此须加意勉其读书也读书须求眀师乡邑无以过二梁者吾弟爱子须破悭始有效也升在此亦不废读书但资质钝却类其父也如见刘壻烦勉励向学无堕流俗也陈年所遗孤寡幸以舅氏故频顾盼之康姑丈防间多致意
　　奂与稷来皆承惠书多感多感吾兄弟念今皆老而士竒七十有一尤爲衰頺此理之宜然无足恠也但寒家尤頼贤弟垂照度在至亲必不见拒也升两年来惓惓欲归省叔盖自渠诚孝之心念叔之髙年也但以此中左右无得力人故未遣之今得稷来渠之归省之心益切俟冻觧春和令与蒋壻皆挈家归也因便先此奉报见稷説贤弟欲析一分产业与升视同昪昻此又出于贤弟孝友之笃岂独士竒之喜徳安公与宾防弟虽在地下必见鍳佑而吾弟百嵗后铭文行述可纪之盛徳也又有一事奉托往年稷与陈年曽约为婚姻而未有定论今其孤女是儿妇抚养吾不敢忘先妣之好贤弟幸主张成之为叩亦烦达之止斋族长也
　　屡得书及遇乡里来者具悉吾弟安好甚慰逺念毎念吾弟今年七十有一吾今七十有八皆人生所稀见者然人衰老宜更自爱重其身治痰气之药须常服劣兄无一日不服也向者升所附回药方甚好宜求精于制药者常服之善自调养之外教诲诸子向学交处正人善人不可堕落流俗也时过吾家教稷亦以此语吾弟切勿外之也过东门见诸侄亦兾以此告之
　　康宜清评事归曽寄书必到升侄八月二十四日至此早晚甚得其力老人遂大省懊恼自度暮年须得此侄在左右吾弟能惇兄弟之爱则当辍以见授也烦与荆妇言之用意照管升妇眀年须防稷妇升妇皆同来盖稷夫妇住三五年后遣归升则留扶持老人也甚恨与贤弟别时忘言一事萧所芳所占井至久不还祖宗之物吾终不敢与人已有书诉之思贻兄长详悉备矣烦吾弟面与所芳一言谁家无祖业望早分付为感盖某平生不敢分外占防他人一毫况所芳亦是亲戚吾岂敢輙为非理之求哉越理妄求吾所不敢但所芳亦须存此心不可失亲戚之欢耳今不遣书令稷整理者盖虑其年少不晓事激恼亲邻耳吾弟是所芳兄弟素交思贻兄是其外亲幸相与周旋眀白得复吾祖宗之旧感徳不浅也片楮草草望留意不悉
　　示旅弼鹓艮书【二首】
　　吾在京师十数年朝暮得汝兄在左右相慰藉汝兄数年来徳行文学皆大长进而一旦止此命也然吾未尝一日不思之伤心思汝兄不可得则又思汝等兾汝等长进皆如汝兄也汝有父母不能来然吾之心未尝一日忘汝也闻汝等为一善事即喜极忘寐为一事不善即痛切扵心诚以光绍吾之先业以传之后人者在汝兄弟也汝兄弟何可不勉近日闻汝等析爨伤心伤心父母在上汝等忍而为此何事不可忍为矣此非但我为尔伤心不知汝兄在地下当何如愤惋也汝婶来説此父母之命非汝等所欲然以吾观之必汝等各自为心不肯恊心老父老母无可奈何故为此不得已之举凡异爨者必异心老父老母见汝兄弟异心虽日有甘防之奉其心岂能一时安也汝等皆号儒家子又出为人师岂可便为此事且闻造屋尚未完结今兄弟三四人不齐心协力了落岂犹欲以此累老父乎更相阁数年不能了落上则孤负父母为子孙之盛心下则贻笑于乡里矣勉力勉力切不可因循过日也凡人一家之亲有先后轻重有父母而后有兄弟有兄弟而后有妻子不可溺扵妻子之爱而失父母兄弟之心尤须用心力学择交友谨言语为保身之计凡人财物得失聚亦系乎命旅近遭刼盗此在旅何足深惜乃至于失意无措在诸弟亦岂可不怜旅哉不审汝兄弟于我之心如何但我切切不忘以此言告汝者重是祖宗一气至亲亦望汝兄弟他日以此言告吾之子也汝兄弟早晚家居无事时移步去督视羊生令勤谨生业不得放懒更发落他和睦隣里不得无状生事叔之家事即汝之家事不得落落也有便常寄书来勿羞不文也
