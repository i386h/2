<!-- { "loadSidebar": true } -->
　　少傅工部尚书兼谨身殿大学士建安杨公尝得隙地于长安东门之南构屋为朝退宴休之所方落成适当取士之期故事第一甲三人例授官翰林既就职同官必相与设宴以致庆时翰林公署未成学士江陵杨公请于公之居成礼焉于是羣公毕聚冠衣俨饬进退有容宴饮甚欢少傅庐陵杨公遂名其堂曰聚奎葢谓奎主文章以贶今目文儒之盛其兆若前代五纬之聚奎然惟昔太丘长陈仲弓尝谒高阳荀季和二家子孙皆贤德时太史奏德星见以为五百里内有贤人聚当今文明盛时诸君子皆才德之贤相与会聚又咫尺宫垣之近安知今之职星象者不有所见哉名之曰聚奎宜矣一时士大夫咸歌咏之间示余属识一言因序而铭之曰　维昔五纬聚奎符祯其祯伊何天下文明粤有显象名曰德星贤人所聚其瑞斯呈在昔既然今岂无征翼翼高堂近接帝城君子有位持国之衡君子宴休思政所营国家闲暇海宇乂宁贤才奋庸接武登瀛乃启宴乐乃集时英尊俎在列朋酒斯馨冠衣有伟秩秩仪刑醉不失度乐而合贞匪乐之慕惟礼之成维此君子济济在廷匡时致治际此嘉亨象由天显肇自人兴惟我皇明圣圣相承春涵人煦和气薫蒸人贤维茂象纬斯澄观占有式仰察惟精定应象昭此升平岂俾前古独擅厥名斯堂之光羣公之荣我作铭诗永扬嘉声
　　时敏斋铭【有序】
　　六经之言学肇自武丁之命説而惟学之道曰逊曰时敏而已逊则虚以受人而如有所不能敏则勤以励已而如有所不及大抵天下之善无穷君子之学无已春秋代序老冉冉其将至不逊志时敏学其有成哉友人郭君鼎贞自少有志于学虚已下人有惟恐不及意尝以时敏名斋葢以自警也今歴仕秋官而夙夜拳拳犹不防乎学诚可谓无时而不敏者矣君来征铭有不可辞乃为之铭曰　惟皇降衷均厥赋予曰义曰仁德莫不具惟德如何有积乃大君子于学思罔或懈诗书六艺艺在方册穷览贯通时敏之力念兹在兹勿玩勿愒无或半途斯道可至譬乃凿井深则及泉亦犹播种勤则有年嗟嗟学子矜世衒名卤莽灭裂讵底其成一暴十寒既作复辍茫如望洋瞠若先哲卓我郭君鋭志莫遏慕古为学期于上达学优既仕笃志力行恪勤于职业业兢兢早作夜思赫其若临涵养操存祗栗一心斋居有严日新又新我其铭之尚朂后人
　　乐善堂铭【有序】
　　平江伯陈公瑄尝以乐善顔其堂间属予绎其义而为之铭予惟善者德之纯美无杂原于天而具于人人皆有之也然人之于善能慕之者鲜能好之者尤鲜也至于乐之而不倦者非其言与行一心与理融而为诚身有道之君子者不能然也公今为国柱石勲庸着于旂常声望重于海内而其平居乐善孶孶焉有惟日不足之心是真所谓古之君子而诚身有道者矣予故乐道之而为之铭曰　惟人之生万善咸备至纯不杂至精而粹其善伊何曰义与仁曰礼与智本乎天真大而纲常微而动息当理不偏皆善之德众人慕之亦鲜克好君子乐之深造夫道猗与平江为国重臣勲业之茂德行之醇含英咀华由中达外以善为乐心广体胖其乐何以日用从容言与行一心洎理融非仁不为非义不履左之右之折旋规矩斯实可乐厥身乃诚德崇业广益鸿厥声吾闻积善必承天祐匪惟身荣实昌厥后猗与平江享有崇封孙子多贤夀考弥隆高堂奕奕君子之宅咨尔后人永世无斁
　　黙斋铭
　　凡人有言恒吐于口枢机之发荣辱所召维言如泉维口如隄涓流弗谨为河为溪是以君子不易于言守口如瓶惧致尤愆匪恶于言而尚以黙发必当理以寡为德我观佞夫利口谍谍招怨贾祸曾不自慴君子存诚克念克敬谨言慎行表里交正有翼其斋圣贤是则监此铭诗其永无斁
　　陈思孝砚铭
　　其质泽而温其体重以确逾端溪之子石超邺下之铜爵涵清泉于灵窦起云于龂腭集毫端之芳润散妙迹于制作斯所以常侍乎君子而为至宝之太璞也
　　明其明铭
　　人之有心具夫众理虚灵洞彻如鉴止水是曰明德乃得于天四端既具万善备焉人惟有欲耳目口鼻外物诱之为欲所蔽本体既昧明德斯昏涵养克治其明乃存惟目亦然明以能察高视八寰微见一髪亦既病矣若或翳之匪伊视逺为眊为眵百病所攻甚者在目弗有善医明曷能复猗与陈氏术业专门二世攻目庆泽攸存爰筑居室揭顔明明金鈚电扫以启羣盲嗟彼世人心盲目瞽内外交蔽防行弗顾陈君明明盍治其内内宁外安良医之最我作铭诗以懋厥德朂尔来裔鍳兹靡忒
　　赞
　　职方周先生画象赞
　　君以弱龄挺特自异读书学古奋然有志栖迟林泉泊乎布素弗竞弗趣履坦居易中遘休运始出而仕首敎桐城作兴士类继佐即墨政是用理入敎国子扬于道义擢辅亲藩正言不讳益坚其守益昌其气知遇圣明弗为摈弃既出复入遂为博士遄以廷荐跻于显位用副职方以赞于治白首不渝志操弥砺冠衣有容屹若山峙匪容之充惟德之似尚期老成臻于百嵗后千万年诒于孙子
　　张宇清真人画象赞
　　葆冲毓和如春之融与道为徒敎之宗下上太清浮防昆仑凭虚驭气惟以永存
　　胡敬方先生画像赞
　　问学该洽有本有源也操履纯正弗颇弗偏也浩然有为以古人为徒也俨乎可敬斯君子之儒也
　　陈防政子鲁画像赞
　　绩学乡郡而发身乎科第列官词林而亲承于帝制怀谨畏以自持躬俭约而不肆适遭遇于圣明遂超跻于秩位爰周歴于遐陬重敷宣于德意恒夙夜以兢兢戒渊氷于颠坠浩乎而气益充毅焉而操愈厉于乎此所以永保终誉而克享富贵者也
　　蒋侍郎小像赞
　　貌温而气和行笃而志确以文学而防侍从以编摩而居馆阁周防两京之间歴事三朝之际方跻学士之荣遄陟秩宗之贰谓宜享夀禄之遐胡遽有死生之隔覩遗像之俨然发永慨于今昔
　　陈中书登画像赞
　　俨乎其容癯然其状以文艺而驰声以翰墨而自放识弥广而辨愈雄志弥坚而气益壮知之者以为博古之老成而仰之者咸称为中秘之哲匠于乎此其所以优防夫石渠天禄之间而翺翔乎銮坡鳯池之上也
　　刘佥宪咸画像赞
　　气和而充识周而通发身科第歴跻显融豸冠在首华佩在躬凛乎风采君子之容
　　萧深州画像赞
　　发身本乎儒雅歴官至于老成覩其容仪则粹然圭璧之温润观其持守则毅然松栢之坚贞规画有条而政自理抚字有方而民以宁追颖川之遐躅扬渤海之芳声于乎此其所以为岂弟之君子而遭遇乎太平者也
　　陈太守希顔画像赞
　　猗与泾州本乎世德温温其仪侃侃其色蜚声桥门发身经术首佐邦刑亷公正直敭歴数郡称于其职不猛而威匪缓而亟惟寛惟平以着厥绩惟忠惟勤以报于国岂弟君子夀考之锡猗与泾州其永无斁
　　林推官同画像赞
　　才可以适时学可以淑身亷可以养德惠可以及民斯所以克任夫官政而无忝于搢绅予虽未窥其际而知其有守有为为君子之人也
　　傅玉良画像赞
　　气充而粹性介而方弟兄师友才学之良爰发身于科目遂受任以长民处烦剧而弗激弗挠尽抚字而益厉益勤伟矣衣冠之美俨乎岂弟之风尚曰弥坚于志操庶兹茂陟于显融
　　罗以德画像赞
　　其外之坦坦其中之舒舒究羲画之微旨诵老氏之遗书适起辞于云壑遂歴览于金门是将优游于太平作江湖之散人而为市朝之隐沦也
　　彭敷哲画像赞
　　粹焉资质之美浩乎辞气之充笃信圣贤之要力求经术之通涵养独严于省察操持克秉于谦冲蔼蔼菁莪之化优优丽泽之功岂曰范模于一郡寔将致位于显融斯所以行成于已道行于人而令名于无穷者也
　　袁贰尹景阳画像赞
　　氷涵其洁玉粹其容学优而仕才敏而通岂弟之政循良之风夀虽弗厚而获令终位虽弗满而德则丰允矣君子裕无穷
　　夀星赞
　　居狼之北舒阳之荣秋中方旦于丙扬明既应夀昌亦昭治平孰测天象而图厥形噫此所谓南极老人而符盛世之征也与
　　余弟幼学以永乐壬寅秋九月自西江来省予北京永嘉谢庭循为作行乐图小像其归也余为之赞其词曰
　　浩浩乎气凌于宇宙飘飘乎志在于江湖阅歴饱谙于世故辛勤幸守于儒书惟事亲敬兄益敦于孝友而待人接物何有于亷隅政此优防于亩故将终老于衡庐抚云松而啸傲谐觞咏以自娯坦坦焉舒舒焉其所以无荣无辱无毁无誉介眉夀于未艾与六逸而为徒者也
　　袁处士景哲画像赞
　　兰玉之操氷雪之姿孝友之行君子之仪优防太平读书诵诗后千百嵗子孙之思
　　袁士建画像赞
　　苍然不变者松柏之贞湛然不污者氷玉之清作士林之翘楚绍文献之家声晚际风云之会幸霑一命之荣惟歉焉而不足乃自任而弗轻匪曰力行于岂弟寔以图报于圣明于乎此所以行期于古用适于今而为练达之老成者也
　　杨德诚小像赞【刑部侍郎勉之父】
　　神完气充以养其贞幅巾逍遥以遗其名曰夀而康以笃其庆子孙之蕃以乐太平
　　丘处士时用画像赞
　　其容之温温其言之恂恂居郷而忠信是与居家而礼义是敦招风月以为友约诗书以为邻邈乎亩之志悠然湖海之情此其人所以养之厚居之安而能乐乎考槃者也
　　陈俊文画像赞【为钦天监挈壶正】
　　寛和而不廹谦慎而不矜探赜象占得义文之奥究察地理识隂阳之情早受知于明圣寔见重于公卿名列五官之秩恩沾一命之荣斯所以朝衣朝冠日近天顔而出入乎大廷者也
　　黄子范画像赞
　　抱敦实之学负耿介之资不翕翕以附众不汲汲以趋时其行已则素高于道义其居官则无间于终初求其人似有黄叔度之风视其貌葢亦崔斯立之徒于乎清江碧嶂之间苍松白云之外尚俟予悬车而来相与咏歌太平以为香山之会者也
　　太医院判蒋用文画像赞
　　盎然而温者春阳之舒介然而清者氷雪之敷养之深而气益充行之笃而守有为匪曰究通乎经术之懿实亦兼尽乎医师之良斯所以遭遇于明时而瞻乎日月之光顾老而弥笃者服勤报国之心至久而弗衰者济时泽物之志于乎此其为忠厚之士而无愧于君子也
　　萧钦让画像赞
　　褐衣角巾潇洒出尘蕴谦和之美履孝友之纯磊落田园之趣逍遥风月之情惟是闲散之可乐曾何荣辱之足惊宜其夀考康宁无忧无虑而享福于太平者也
　　赣之宝台观道士丹霞子画像赞
　　盎乎其气粹乎其容练真保龢探赜宗玉佩云裾振扬天风上朝紫宸遐观鸿蒙与道为徒何始何终
　　僧録司右觉义云山画像赞
　　至哉佛氏称大雄甚深微妙具圆通法身变化不思议十方充满妙难穷云山学佛出南诏当年被召谒九重襌林修习得清净精持戒行勤初终菩提妙义时演説慈云下布莲台中伊谁着此丹青笔为貌满月开真容辉光一时徧宝刹人人讃叹生敬恭我闻佛身出万刼不生不灭了无踪恒以太虚为体相视此妙法皆虚空云山究竟无系着须离诸幻超梦梦慈悲利济悉平等成就愿力扬宗风永赞皇图隆佛道四方八表登时雍
　　董长史画像赞
　　学足以明理亷足以守身谦乎其不伐介焉而不羣出则长民于百里入则领敎于成均扬休嘉于藩邸挺风裁于搢绅繄岂弟之君子庶无愧于古人
　　赵长史画像赞
　　肃容正冠俨乎有思也笃学力行浩然有为也庙堂之器松栢之资也永保终誉夀考为期也
　　彭子斐画像赞
