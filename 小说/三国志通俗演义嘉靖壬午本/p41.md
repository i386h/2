<!-- { "loadSidebar": true } -->
　　次日，曹公诈患头风，召吉平用药。平自思曰：“此贼命合休矣！”暗藏毒药入府。操卧于床塌之上，令平下药。平曰：“此病可一服即愈。”教取银銚，当面煎之。药已半乾，平使上毒药，亲自送上。操知有毒，故迟慢不服。平曰：“乘热服之，少汗即可。”操起曰：“汝既读诗书，必知礼义。”平曰：“安得不知。”操曰：“汝知君有疾而饮药，臣先尝之；父有疾而饮药，子先尝之。汝为心腹之人，何不先尝？汝若不尝，必然有毒。”平知事泄，纵步向前，扯操而灌之。推蹇于阶，砖皆迸裂。操未及言，左右将平执下。操笑曰：“吾岂有疾！试汝果有此心否？”遂唤二十个精壮狱卒，执平来后园拷问。操坐于亭上，将平缚倒而问之。吉平面不改容，略无惧怯。操笑曰：“量汝是个医人，托身于吾门墙，安敢下毒害我？必是有人唆使你来。你说出那人，吾便饶你。”平叱之曰：“汝乃欺君罔上之贼，天下谁不欲杀之，岂独我乎！”操再三磨问，平怒曰：“我欲杀汝，故托身于汝门下，安有人使我？今事不成，惟死而已！”操怒，教狱卒痛打。平亦不叫。打到两个时辰，皮开肉裂，血流满阶。操恐打死，无可对证，令狱卒揪去静处，权且将息。

　　传令次日请大臣等赴宴。惟董承托病不来。王子服等皆恐生疑，俱至。操于后堂设宴。酒行数巡，操曰：“筵中无可为乐，权于众官醒酒。”教二十个狱卒：“与吾牵来！”众官只见一具沉枷，枷吉平于阶下。操曰：“众官不知，此人结连恶党，欲反背朝廷，谋害曹某。今日天败，请听口词。”操教先打一顿，昏绝于地，噀水喷面。吉平睁目切齿而骂曰：“操贼不杀我，更待何时！”操曰：“据此情，非汝所为，可速指出，吾免你罪。”平曰：“汝情过王莽，佞胜董卓，天下人民皆欲争啖汝，何止吉平一人乎！”操怒曰：“先有七人，和你共八人耶？”平只是大骂。王子服等面面相觑，如坐针毡。操教一面痛打，一面水喷。平并无求饶之意。操见不招，且教牵去。操起出外，使人回报曰：“众官且散，留王子服、吴子兰、种辑、吴硕四人夜宴。”四人魂不附体。

　　众已散去，操再回，请四人入。操曰：“本不相留，争奈有事相问。”四人下阶。操曰：“汝四人不知与董承商议何事？”子服等皆讳。操教唤出庆童对证。子服曰：“汝于何处见来？”庆童曰：“你回避了众人，在一处画字，如何赖得。”子服曰：“此贼与国舅侍妾通奸，被责诬主，不足听也。”操曰：“吉平下毒，非董承所使为谁？”子服等皆言不知。操曰：“今晚自首，尚犹可恕；若待事发，其实难容。”子服等皆言并无此事。操怒，叱左右监下。

　　操次日领千余人，径投董承家来探病。承只得出迎。操曰：“缘何夜来不赴宴？”承曰：“微疾未痊，安敢轻出。”操曰：“此是忧国家病耳。”承愕然。操坐定曰：“国舅近知吉平乎？”承曰：“不知。”操冷笑曰：“国舅如何不知？”唤左右：“牵来与国舅起病。”承举措无地。须臾，二十狱卒推至阶下。此三勘吉平，未知如何？ 

曹操勒死董贵妃
　　吉平于阶下大骂曰：“欺君逆贼！”操指曰：“此人曾攀下王子服等四人矣，吾已拿获了下廷尉。尚有一人，未曾捉获。”承不敢问。操问吉平曰：“谁使汝药吾来？”平曰：“有。”操曰：“吾今便于此处放了你。”平曰：“天使我来杀逆贼！”操怒，教打。身上无容刑处。承在座观之，心如刀切。操又问平曰：“你原有十指，今如何只有九指？”平曰：“嚼以为誓，誓杀国贼！”操教取截刀来，就阶下截去九指。操曰：“一发截了，教你为誓！”平曰：“尚有口，可以吞贼！有舌，可以斩贼！”操令割其舌。平曰：“勿割吾舌。今熬不过了，只得从实告之。”操曰：“如此，亦留你残疾之躯。”平曰：“汝释吾缚，吾自捉同谋之人献出。”操曰：“释之何碍。”平欠身望阙拜曰：“臣不能与国家除此贼，乃天数也！”拜毕，撞阶而死。操令分其肢体号令。时建安五年正月也。史官有诗曰：

　　奋然兴义胆，应不为功名。嚼指图曹贼，捐身救董承。

　　有谋亲进药，岂惧独遭刑。至死心如铁，谁人似吉平！

　　操见吉平已死，教左右牵过秦庆童至面前。操曰：“国舅认得此人否？”承怒，欲杀。操曰：“不可。他首告谋反，今来对证，何敢如此？”承曰：“丞相何故听逃奴一面之言，以诬董承耶？”操曰：“王子服等吾已擒下，皆招证明白，汝尚抗拒乎？”承曰：“丞相何以言相逼也？”操唤左右拿下，既差二十人去董承卧房内搜寻。不多时，搜出衣带诏并义状。操看了，笑曰：“鼠贼安敢如此！全家良贱尽皆监下，休教走透一个。”

　　操回府，聚众谋士。操出诏，令荀彧看。彧曰：“明公今欲何如？”操曰：“据此情理，正合诛其君而吊其民，择有德者而立之。”彧曰：“主公威镇四海，号令天下者，盖有汉家苗裔故也。征讨有名，赏罚有制；古往今来，以绝议论。”操曰：“欲将董承等四家诛之，必欲得正恶以示众。”彧曰：“丞相之意若何？”操曰：“不诬之人，岂得诛族乎？”彧与操曰：“事已至此，释之恐难。”操意遂决，连夜收王子服等老小入官，明正反逆之罪。次日，押送各门处斩。良贱死者七百余人。城中官民无不下泪。

　　曹随即带剑入宫，来杀董贵妃。妃乃董承亲女，帝幸之，有五月身孕。当日帝在后宫，正与伏皇后论董承之事，并无音耗，不知如何。忽见曹操带剑而入，帝惊得魂魄离体。操曰：“董贼如此谋反，陛下知否？”帝曰：“董卓已诛了。”操曰：“不是董卓，是董承。”帝乃战栗曰：“朕不知。”操曰：“忘了破指修诏！”帝不能答。操令武士去擒董贵妃。操曰：“一人造反，九族皆诛！”怒喝牵去斩之。帝告之曰：“董妃五个月孕，望丞相见怜。”操叱之曰：“若非天败，吾已灭门矣。尚留此女为吾后患！”帝又曰：“贬于冷宫，待分娩了，杀之未迟。”操曰：“汝欲留此逆种与母报仇？”帝泣告曰：“乞全尸而死，勿令彰露。”操教取白练于面前。帝曰：“卿于九泉之下，勿怨朕躬！”言讫，泪下如雨。操怒曰：“犹作儿女之娇态！”速令武士推出，勒死于宫门外。操随唤监官嘱曰：“但有外戚内族，不曾禀奉于吾，辄入宫门者，腰斩之。守御不严者，罪同。”曾与董承来往者黜退，重者类入逆党论。似此不可胜数，皆被其害。自此，许都内外大小官员人等莫敢交头接耳。曹公拨心腹人三千充御林军，令曹洪总领之。

　　操与荀彧曰：“今戮董承等千余人，去吾心腹大患。尚有马腾、刘备，亦在此数内，不可不诛。”彧曰：“马腾见屯兵于西凉，未可轻取；但以书慰劳，勿使生疑焉，徐徐诱入京师，图之可也。刘备见在徐州，分布犄角之势，亦不可轻敌。”操曰：“何为未可也？”彧曰：“与明公争天下者，袁绍也。今绍屯兵官渡，常有图许都之心。一旦若东征刘备，备必求救于袁绍。若绍乘虚而袭，何以当之？”操曰：“非也，彼刘备乃人杰人也。若不击之，待其羽翼养成，急难动摇，必为后患。袁绍虽有大志，事多怀疑不决，必不动也，何必忧乎！”彧曰：“绍虽不才，田丰、沮授、审配、郭图、许攸、逢纪之辈，皆有奇谋远见，倘绍信之，为祸不轻矣。”操犹豫未决，忽见郭嘉自外而入。操问曰：“吾欲东征刘备，争奈有袁绍之忧，未敢动也。”嘉曰：“绍性宽多疑，迟慢未决，手下谋士，各相妒忌，何必忧乎。刘备目今新整军兵，众心未服，丞相引精兵一战而可定也。”操大喜曰：“此机正合吾意。”遂起大军二十万，东征刘备。胜负毕竞如何？ 

玄德匹马奔冀州
　　却说曹公分兵五路，来取徐州。细作探知，报入徐州。孙乾径来下邳，先报关公，次日去小沛报知玄德，玄德慌与孙乾等商议，乾曰：“必须求救于袁绍，方可解围。”玄德即时修书，便遣孙乾。

　　乾至河北，见田丰，具言此事。丰曰：“明日见主公，即当商议。”次日，引孙乾入见绍。绍出，形容憔悴，衣冠不整。丰曰：“今日主公何故如此？”绍曰：“我将死矣！”丰曰：“主公纵横天下，何故出此言也？”绍曰：“吾今命在旦夕，岂暇论他事也！”丰曰：“主公如此之言，是何意故？”绍曰：“吾生五子，惟最小者极快吾意。今患疥疮，将欲垂命，吾有何心用兵乎？”丰曰：“目今操起兵东征，许昌空虚，若将义兵乘虚而入，上可以保天子，下可以为民除害也，诚国家之万幸！谚语云：‘天与勿取，反招其咎！’某愿明公详察焉。”绍曰：“吾亦知如此，最好争取，奈我心中恍惚，去之不利。”丰曰：“何恍惚之有？”绍曰：“五子之中，惟有此子生得最异，倘有疏虞，悔之晚矣！”绍与孙乾曰：“汝回见玄德，可言此事。但不如意，便来相投，吾自有相助之处。”田丰以杖击地曰：“可惜错过！”又叹曰：“遭此难遇之时，惟有婴儿之病，失此机会！大事去矣，可痛惜哉！”以脚顿地而去。

　　孙乾见绍不肯起兵，连夜回小沛见玄德，具言此事。玄德乃哭曰：“似此若何？”张飞曰：“兄弟献一妙计，必破曹兵。曹兵若来，必然困乏；不等他来下住寨，先去劫寨。”玄德曰：“素以汝为一勇夫。前者捉刘岱，果有此妙策；今献此计，吾弟亦按兵法，甚好，甚好！操若远来，必用此计，当晚却去劫寨。”商议已定。

　　却说曹公引大军往小沛来。正行之间，狂风骤至，曹公马前忽一声响亮，大风吹折牙旗一面。操曰：“作怪！”便教军马且住，唤谋士问吉凶。操已自有主张了，只看谋士所见同与不同。操言风吹折牙旗之兆。荀彧曰：“风自何方来？吹折甚颜色旗？”操曰：“风自东南方来，吹折角上牙旗杆。单旗为角，双旗为门。旗乃青红二色。”彧曰：“不主别事，今夜刘备必来劫寨。”操点头。忽毛玠入见曰：“适才东南方牙旗被风吹折，今夜必主有人劫寨。”操曰：“天报应，吾当亦自防之。”当时分兵九队，只留一队向前虚扎营寨，余众四面八方埋伏。

　　是夜，月色微明，玄德在左，张飞在右，分兵两队。只留孙乾守小沛。

