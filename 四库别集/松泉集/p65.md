<!-- { "loadSidebar": true } -->
　　跋姚荃汀侍御书
　　栁待制云赵文敏背临顔栁徐李诸帖取真迹覆校不惟转折向背无弗肖似而精采发越有或过之侍御此书荟萃汉魏晋唐诸名迹一一穷尽其胜而自带本家风骨臣法二王法两可无憾临池之精熟虽文敏殆无以过况得之輶轩周厯之余其春盎霜清整齐闲暇举可想见于楮墨间观者固不当徒赏其妙合古人己也
　　跋呉云岩殿撰所蔵赵学斋副宪书
　　学斋副宪尝论古人以书列于六艺非凝神澄思不能诣乎其微故専工之至将必有欲平躁释之效焉又曰学书之要不外笔法风神二端笔法贵得划沙印泥之秘此有一定之矩矱风神则存乎其人之性情自为流露而非涵养之深亦不能自然而有合也其持论如此夫论书而究极于性灵学问此岂仅从事于墨池笔冢者所能知哉此册为云岩殿撰所作时方掌教万松殿撰以诸生执经契谊最笃其所蔵公书法寳爱如拱璧以予知公久出此册属题故举素所闻于公者质之
　　跋赵学斋副宪所书隂骘文
　　同年赵学斋副宪防于书其行笔用禇法而结体一宗率更能于古名家中自树一帜一展巻知为公书从公学书者亦一展巻知为公弟子也公性喜书都人士率以素册徴集翰林书法或为密行求小楷余深以为苦而公酬应无倦色迨厯卿贰年已逾艾精敏仍不减初选馆时余尝举公为后进朂此其属疾后所书未为得意笔哲嗣辈虑为好事者攫去夀诸石以昭世守固孝子之用心也爰书其后
　　跋钱舜举洪崖图
　　此图本于阎右相东坡先生论之详矣巻中人物神致生动而橘术栗葛柮五人及所称雪精者尤精采出意表此舜举自出新意为之耶抑曽睹立本真迹耶疑自唐厯宋以迄元初临仿不一舜举必有所本非漫然耳
　　跋查梅壑画册
　　甲辰夏初晤家涤崖兄于都下出示此册盖梅壑早年笔以请正于涤崖大父方至先生者梅壑以书画擅名而画髙于书知音在前尤不率尔政如管公明初见单子春清谈竟日文藻葩流不愧名士固当为识者所赏况先友遗迹乎余素不解画顾尝谓画本莫妙于吾乡山寺溪亭云林烟防即景皆倪黄得意处山川助人宜其擅长者众涤崖画法揄染家庭所诣己过梅壑而惓惓此册其意又在笔墨之外昔余外舅渐陆翁为梅壑从子尝从受书法而此册简首又有余舅氏毘陵龚子畏所题长句披览数过珍防爱惜之意实与涤崖有同情焉
　　题王少詹画
　　此前辈王艮甫先生画呉门沈君颍谷所赠也先生在翰林深自闭匿不肯为人画人亦无知先生能画者颍谷同里契厚故所得独多此帧画于丁未除夕时先生提学山左嵗聿云暮使院寂寥泼墨娯賔用当餽嵗风致畧可想见颍谷知余笃好先生画遂举以相赠距先生捐馆已一嵗片羽仅存其当爱重何如也颍谷又尝出示胥江采芝二图胥江者乙巳秋颍谷南还赠行之作笔意仿唐六如采芝则颍谷从先生谒　孔林得紫芝三本先生以颍谷嗣息未朕于嵗朝写为图题诗赠之而王夫人作书寄图遗颍谷之内致祝瓜意前辈丹铅冗防中意韵闲逺如此尤令人叹羡不尽先生画多不书欵久之且不复知为先生笔因缀数语以志之
　　跋张晴岚家蔵画巻
　　晴岚居士去年示余石谷南田小巻余所为赋佳人絶代羡尹邢才子同时疑元白者也今复出此巻属题余谓彼如竹林诸贤散髪裸袒沉冥作逹又如东篱采菊悠然忘言此则如过朱雀航睹王谢子弟麈尾隠囊清言如屑谢希逸禇彦回诸人聚袁景倩宅抚动操宫商既调风神谐畅无一防尘埃气晴岚以为何如
　　题緼真阁图
　　緼真阁者澄懐园东偏晴岚张君书室也君嗜法书名画所收蔵宋元来名人墨妙颇富自负鉴别所得独真毎风日佳辰明窗展对纵意临仿更能契前贤神韵于豪楮之外因取选诗緼其惬所遇顔之王君岑为写横巻同人继题其次夫真与赝相反人于书画知赝者之非真矣亦知书画之外又自有真者在耶昔人谓右军人品髙故书法冠絶天壌唐之虞禇顔栁宋之苏黄清风亮节夐絶千古宜其片楮尺素奉为拱璧乃至艺苑専家亦必有逸情胜概拔逺辈流方为天下后世所共推许譬之苍松古栢独秀嵗寒固非凡卉所敢望即野芳孤箭亦分大造清淑之气贯注发露舒为真色酿为真香色香之中自有真宰此所以异于剪刻编缀之为工而裁伪聴真所贵于敏识絶鉴区区米敷文辈未足以语此也晴岚奉
　　敕审定秘府图籍琅嬛延阁日见所未见识力方精进不已物聚所好归之者日益众吾知晴岚非留意于物者故以斯语质之
　　书福字笺下方赠朱秦川
　　乾隆庚申嘉平　内庭词臣恭进
　　皇帝阁春帖子词防
　　赐御用笔墨牋纸由敦实与拜
　　赐中有泥金硃笺専以供写福字因推
　　圣天子锡福之义书以分赠宗族至戚弗敢溢予惧防也妹婿朱君秦川分得其一装演以奉亲是年适秦川三十初度属由敦书其下方闻之记曰百顺之谓福又曰孝顺徳也棠棣之七章曰妻子好合如鼔瑟琴兄弟既翕和乐且湛而圣人叹之谓父母其由是以顺也由是言之一家之中夫妇和兄弟睦父子亲是之谓大顺备其顺之谓福一家如是推而至于四海孟子所谓人人亲其亲长其长而天下平箕畴之防极归极
　　圣天子敛福锡福之意也秦川绎唐棣之防以善事其亲其于顺也几矣福之备也自今以始豫顺所积罄无不宜诗曰自求多福又曰求福不回敢备陈其説以为致福之本有其锡之式克受之天命不僣善自求之秦川勉乎哉
　　松泉集巻十六
　　钦定四库全书
　　松泉集巻十七
　　吏部尚书汪由敦撰
　　跋四
　　跋手临沈学士书圣主得贤臣颂【二则】
　　元时重赵文敏书士大夫多作赵体明太祖爱詹孟举书一时亦宗尚詹体云间二沈其冠也尝见夏仲昭太常小楷墨迹絶类大沈即文衡山楷法亦从沈入可见当时文教之一其结体出于智永端荘精妙于奏御为宜故馆阁竞相仿效至天顺后尚姜立纲体参用栁法颇近俗书而永宣以来风度为之一变矣吾尝论书为六艺之一以适用为贵奏折第一碑版次之聮额又次之挂幅手巻扇头皆玩具世人以其易擅名故特好之实无足留意昔人谓高文大册何尝用此吾数举以告同学虽为好高者所鄙笑不与易也适为四弟临沈学士此巻因识以示之【其一】
　　右临明沈学士书文氏停云馆刻本也学士名度字民则华亭人永乐初荐擢翰林典籍以善书受知于太宗凡玉册金简用之宗庙朝廷刻之贞石一切大制作必命公书歴检讨修撰进学士尝赐金织衣同二品新制象笏镂公名姓涂金以赐其弟粲子藻皆善书皆官之近侍古今以书遭宠遇无过学士者其书法出于智永而兼有欧褚之胜最为楷法正宗评者谓其婉丽飘逸雍容矩度信不诬也大抵庙堂之体以荘雅为尚不端重则佻脱而近于肆无风神则拘窘而入于俗冠冕佩玉以为容俯仰揖让以为态妍婉而不失之媚流利而不失之轻劲健而不露筋骨天然有富贵风韵者上也米海岳书非不追躅晋人而偏侧奔放譬之千里逸足不就衔勒虽权奇倜傥不足以鸣和鸾备法驾诚无取乎尔不特书法凡文章诗句皆然此于学问性情相通福泽夀考亦徃徃有騐非臆説也頴思大侄鋭志绩学其以予言谂之【其二】
　　跋手书李淳大字结构
　　右李淳大字结构八十四法见王氏法书苑书以晋为上而法莫备于唐正如声病权舆于江左而律切至三唐而益宻也世所传笔势论笔阵图之属率唐人伪托无论文不雅驯无晋贤风韵即其所论书体亦不脱经生家数而欲以启钟王之扄鐍不其逺乎吾谓书法以神韵为主神充而法非虚立韵胜而法不能困然必功力精到而神韵始出此墨池研臼之功所为独有千古也雍正庚戌孟夏癸亥甘雨时降几无纎尘偶书此册诘朝书竟因题以质知书者
　　跋手临夏太常苍庭君传
　　夏太常兄弟皆以书法受知明太宗太常宦尤显达馆阁士大夫多与之游葢其时资格不拘无门户之见而承平风流文墨词翰咸精其能初不以画史抄胥横相品目沿及中叶漫成轻薄世传停云老人为姚方城所窘科目习气积重势畸虽有良才屈于流品文章以声誉为重轻书法直嗤鄙为末技瀛洲延阁间防不识虞褚欧顔为何物非细故也太常书本二沈停云实所师承然刻帖时仅及二沈而不为太常留吉光片羽何也康熈己亥春见太常墨迹爱玩不忍释手因用响搨摹取雍正辛亥夏更摹此本乾隆丙辰六月为同年赵宫赞节临数行覆阅旧书因疏其后墨迹长巻已不知流落何所尤可慨也
　　跋手临周公瑕汉筠赋
　　周公瑕文氏高弟其书法度谨严功力甚至所乏者韵耳造诣由于学力风韵乃自天成乃若人品高读书博又自有雅韵此涪翁所谓惟俗不可医浸灌巻轴差能疗俗士夫气与作家之分正在毫厘间也雍正壬子夏偶临此巻适从故纸中捡得因记其后
　　跋手临赵呉兴书过秦论【二则】
　　赵文敏书过秦论三篇全刻见渤海藏真帖中戏鸿堂仅收其一思翁跋云呉兴此书学黄庭内景经时年三十八嵗最为善者机也成名以后隤然自放亦小有习气于是赝书乱之钝滞呉兴不少矣余谓此书虽仿内景而行笔多用褚法论神气则渤海刻尤全葢思翁论书在不使一实笔故以钝滞病呉兴而于此篇爱其飞动究之呉兴书正所谓端荘杂流丽刚健含婀娜钝滞自是赝书未可因效矉而嗤西子也然近人学呉兴又专以流丽婀娜为尚令思翁见之又不知作何鍼砭耳
　　跋手临文待诏书赤壁赋
　　此文待诏晩年笔葢所谓绚烂之极归于平淡者圆秀苍劲本色自不可掩彭殿撰摹取毫髪不爽比之唐橅宋搨下真迹一等乾隆戊午初夏见于　直庐因临此巻予素不习停云校彭本瞠乎后矣
　　跋手临家毓仁孙所藏赵书道徳经
　　毓仁族孙以所藏旧刻道徳经见示余用绢素临成一册客冬至　武英殿见赵文敏小楷巻痩劲圆秀至为精妙后有宋潜溪题跋为呉全节求书者阅之不忍释手迄今徃来于懐脩洁弟以纸册属临毓仁本惜不得赵巻橅之畧仿其书如此
　　跋手临黄庭经
　　右淳熈续帖本与思古斋石刻笔意正同葢褚中令临本颇参用本家笔法米元章所刻意歩趋不能到者也小楷以谨严为主而不可为法度所窘此书翩翩飞动有碧落仙真霓旌羽幢乗三素御泠风游行絶迹之妙晋人超絶正在此处中令犹能传其神理学书从此证入庶不作写经生手脚耳族孙毓仁笃爱拙书因辍以相赠并记其后
　　跋手书宣徳金花笺册
　　此宣徳内府金花笺也正中泥金画坐龙首尾鳞鬛爪角全露四隅各缀朶云皆俗工笔而选料极精玺书手谕多用之然皆出自文书房葢御前物东阁文华诸舍人所办不得用此外间流传絶少此册割去云龙以避僭越但疑是玺谕空纸中间有文字处皆经裁剪不知是何等文字亦可惜耳欧阳文忠诗云当时百物尽精好往往遗弃沦蒿莱不独澄心为然矣长安索书例用恶楮佳者百不得一秋佩孝廉持此册见委正如酒徒遇名醖欲不尽醉不可得因为临晋唐宋旧帖各一种皆蝇头细楷结体行笔畧不敢苟连日秋暑极酷挥汗为之借以忘暑颇谓不负此纸未审观者谓何同日并记
　　跋手临米元章西园雅集图记【五则】
