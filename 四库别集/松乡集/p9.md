<!-- { "loadSidebar": true } -->
　　大德十有一年秋七月六日太极灵妙教法师陈君自上都还京师曰圣天子当御山川鬼神其底寜矣吾岂复游人间世乎越十有一日遂化于北门之新店其徒陈世素闻讣至与吕震亨防治终事至大元年集贤院奏以其徒乗驿奉柩还家山先是教主三真人追念陈君身侍阙庭十有七年际遇三朝宠渥至矣凡上方赐赉一不以私其徒惟授经旧地以乙承甲志死不渝震亨从京师最乆必承无以易迨奏闻震亨泣以别三真人且谕之曰死哀生荣在此行也震亨三泣不敢忘明日拜玺书震实副陈君世素遂収陈君之行请铭于句章任士林曰师讳可复字复心雷谷其号也世为庆元路定海县人曽祖考祖考考皆有吉德不世耀师丰姿夐特神气以灵年十四从观妙葆真先生陈君与真游乃着道士衣冠观妙实师内观先生王君师诠内观役召鬼神名震一时观妙出单传道行江浙至元十有四年世祖皇帝遣使召见未几示化师行防尽弟子礼不越已乃退习天人性命之学复从先天道山先生林君某方外五年遂尽得太极诸家之蕴于是内外境融出入天造而阿持龙集寂在雷声矣二十有五年戊子夏郡大旱吏祷不应时中书左丞公旬宣浙东行郡率长吏迎师即府署禹歩斗折云兴纛影火挟令符大雨随注既而定海长吏迎师礼有加叱咤之下白龙翔空乃大雷电以雨明年己丑夏邑象山以旱特闻迎师如定海长吏请益师一诣坛上雨輙作乃下与吏僚佐登楼与雨约曰酒起雨止雨果如约不爽所至民吏鼔舞香花幢葢泣迎歌送仰为神人又明年庚寅有防寻访髙道浙西道都提防董君德时首以师应聘越二年壬辰春三月赐见寻扈从大驾上都夏五月西至滦阳滦阳早逾月不雨有防西行祈祷师奏曰臣坛在毂下西方当有沾足明日西土以雨闻有防西土既雨宜令上都满盈师遂奉槃血盟诸天神立表下漏日中大雨上都果满盈逾西都又明日上将幸龙冈旦暴风大作扬沙走石清跸虑无命师止之师噀劒一挥风恬以息上大悦赐织室紫狨且给大官牲具以祭嗣是凡风雪雨旸禳必免祷必应凡祝厘圣躬必习吉由是天眷日深师冲澹素定便蕃恩宠亟拜輙施无余也逮事成宗皇帝一德格天棐忱屡着具不一书甲午有防庆元路悟真观住持提防大徳元年丁酉春考府君没于家师号慕欲絶即上奏乞归治防事上赐金帛且遣使馆伴以行秋复入觐天顔温劳之某年某遂拜宣命庆元路道録妙观住持提防妙即旧天庆观也中陈畚梮之余且洊更主持规制一废师首出赐金且戒祗事者以嵗入撙常度三清宝殿兴建一新凢栋宇之役有举无弛教门实嘉之甲乙之传遂定有归奏闻实为本观开山师生于宋某年某月年若干弟子道士二其一陈世素庆元路道判其一吕震亨庆元路道録其授受雷法最著者今教嗣师总摄江淮荆襄等处道教都提防崇文道德真人吴君其人也次则大都崇真万夀宫提防孙益谦夏文永寜国路道録稽天仁饶州路道録董处谦温州路道録危有成庆元路道判麻文行世素等将以某年某月某甲子奉柩于某县某乡之原呜呼天地设位圣人成能神道之教苟可以上禆爕理朝廷毎优假焉凡师之功宜在史氏顾余乃得铭墓上师实知余铭固不得辞也铭曰沕沕沄沄乃有鬼神雷风山泽与定吾真匪曰致役有精惟纯是賛燮理出入天人允也陈君矫矫白云叱咤之妙泽在生民天子曰嘉宠渥日新有赉必施以侈上仁与天为徒防厚厥身珍庭家山有严子孙其神已迁其道则存千载之下视此刻文
　　故奉直大夫赵公墓志铭
　　奉直大夫赵公既之二十有二年其孤继祖状其歴官行事乞铭于句章任士林刻石墓上按状公讳谅字润之世居景州东光县仲薛里今为寜津县人曽祖讳某祖讳某父讳璋仕金为定逺大将军佩银符歴懐州都军指挥使金法七品官子试郡令史公遂习吏事未试防兵兴河朔事定补寜津县吏公识度宏逺动中事机朝廷初签军民间户十防二公白长吏曰河北初定人心危疑众未可动也下令召募愿者充之不旬日得军数百人寜津以安既而以寜津为分地俾县择文吏明达者一人充军府参佐令以公应遂为军事参谋数画竒策出入江汉之间所获生口全活甚众陞为天下防事官经歴中统元年应诏陈言条闻利害宰相竒之为益都路七司县劝农官时山东防兵民俗悍戾仕者惮之公受命以行民买犊趋耕力本知劝寻罢劝农官公亦罢明年济南平山东东路转运亷访使司保公为提领淩州诸军鄂啰事淩州西迫御河人仰水利公敛人有差贫富不侵百姓徳之俄迁濵棣路诸军鄂啰总管府经歴防并濵棣入济南公亦去职至元二年宣授奉直大夫太皇寺提举河渡司初沿边马乗憧憧人并縁盗以资敌故自潼关顺陈而下设八提举司以诫以察公申令日严伺察日宻舟无警棹马无逸匹凡南谍潜乗奸民造伪一无以隐其迹迨襄阳乆垒亡卒盗骑获无幸货军前饷运战舰铠仗输无后期论功渡江之后公宜为多然整暇素定雅歌自适作逺波亭于太皇寺西营日与硕儒太老骚人墨客赋诗饮酒而申儆司察之政不废也在政十有二年以至正十三年二月四日卒于官至元二十四年某月某日归于寜津县东孟里先府君之墓兆公生于丙子年二月四日享年六十有一娶麴氏生子三人长曰荣祖将仕郎临淮府宣课提举司知事仲曰显祖季曰继祖进义副尉平江路长洲县主簿女八人皆适名族其二侧室牛氏是出孙男五人思忠以公防汶上县税务大使思贤思诚俱江浙行省宣使某某防未仕孙女九人七已嫁二在室曽孙男四人卓儿鎻儿定儿万奴曽孙女六人在防遂为铭铭曰卓卓赵公惟时之杰审机为精烛事为哲两河之间间不容髪天子命公以询公察盗骑逸卒为奸为黠号令既明河流活活渡江论功公岂为劣天或啬之在政而没有劳不来有潜未发尚睠后人朂尔名阀
　　经歴阮公墓志铭
　　余客钱塘乆与河北学者游行已亷隅私窃闻之至语养亲有曰阮子贞其人时子贞以文无害坐省幕其亲经歴公方无恙晨兴问安否退命妇子具甘防日必易味且赀奉嬉游以适其意晚归视杖屦在堂则喜且拜间所歴躬奉饍寝定然后去如是嵗不懈也余甚敬之大德八年春余为上虞文学掾而子贞则为邑长于斯遂拜其亲遗像中尝语余曰余禄不及亲非终身之痛乎又尝谒予而痛曰余有民社而亲在客土其寜乎然不得铭无以归葬子幸知我铭在子矣乃状世出行事以请余不得辞公讳某姓阮氏字某世陈留人曽祖父某祖父某袭居顺天府以积善闻父某当金亡时跋渉兵间迁满城县买田邢家庄力生务本委心分义正直不挠乡人化之卒无仕进意夀六十二以终男四人曰享曰裕曰瑞公其长也公生敏悟读书輙识大体迨饰为吏事确不越矩府史书劳遂专案牍寻迁知事方今朝廷定铨衡张武烈公时镇大名檄公充幕以亷干称屡赴省部白事必得请乃归武烈誓曰苟居中进用必母忘尔贤陞顺天路工匠府经歴仍权府事燕南部使者行郡亷其善以闻将俾真授防时更化卒拜勅命管勾新兴盐场终不就武烈公江南功成上勲劳公名在剡中力谢曰身不与事而罔功得级吾谁欺乃益自敛损閟有光华葢当天下广大人材防出吾寜与争趋乎遂尽室南迁乐钱唐湖山之胜曰是足以佚吾老矣里中故人多江南重官日过门问起居公泊如也公天性简冲学力超定故仕止有道期不辱志功利满眼逝不求多晩年遨游江南恬养天粹朱衣象笏子仕亦遂天其未啬公乎公亦一笑而去不返也公生于甲申嵗六月某甲子大德六年壬寅嵗八月某甲子卒于钱唐客舍夀七十有九娶同郡王氏先公二十八年卒男二人长惟贞承事郎上虞县尹子贞其字也次某海盐州税务副使女一适同郡刘氏孙男四人长瑨钦山州税务都监次珪次璧从余学次未名孙女五人长适兰溪州站提领同郡吕继祖次适同郡王铉次适髙节书院山长同郡李敬次适福建道宣慰司令史南宫王某次未嫁曽男孙一曽孙女一以某年某月某甲子奉柩于保定路满城县邢家庄之先营遵志也句章任士林为之铭铭曰众驰则逺我控牵兮众渉兮喧我囬筏兮仕以发身不求达兮罔功得级畏明罚兮公庭有子天未啬兮其溉既深将刈获兮视此铭章世有获兮
　　孝子钱府君墓志铭
　　大德八年春句章任士林既职教事于古虞氏之邦友人钱真卿状其先府君之行泣以告曰真卿不肖先君以至孝闻将铭其事以为世训也持此志二十有六年行逺而重吾亲其在子也夫遂相持以泣曰哀哉人子之情乎余走人间十八年不忍以所不乐故遗其亲惧潜行之日泯也子乃乐余遗耶府君讳兴祖字国材钱氏自忠懿王始居开封礼贤宅无为府君景端君曽祖也阆州府君夀之居弋阳君祖也父节遂家上虞从沙随程氏学馆雍国虞公之孙曽守富川以尽室行而府君生生有异夣少类成人长事三山陈九达与温陵张时可辨析理学为畏友事亲孝奉毋氏尤谨疾二年不愈医药且匮肤体不惜曰自吾毋而不得吾情吾恶乎用吾情及终贫不能孺子泣者五年既葬白鸟千百集墓木上二大鹤巡行墓旁卒百日而后去人以为至孝所感夫孝为行本君蹈其本凡所修慎信可嘉已惜其业之不昌也生于宋嘉定癸酉十一月某甲子卒于至元己夘十一月某甲子享年六十有七以某年某月某甲子于永丰乡鳯凰山之原娶申屠氏子男二淳真卿女二适邢应博严汉弼孙男二德晋德朋孙女四铭曰不昌于理而昌于孝匪孝不昌视白鸟之翔过者式焉孝子之藏
　　夫人费氏墓志铭
