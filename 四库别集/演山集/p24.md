<!-- { "loadSidebar": true } -->
　　裳居延平时朝中有道之士声光南来而裳得之如醉梦中当雨余秋晓有物泠然过之披拂其尘襟使之洒然以醒觉释然而行起无复有滞思者是时閤下之风与焉尝恨防贱不能自致于左右瞻望之怀慨然西飞盖已久矣去年为浙江逰见孙公于霅上望之也严即之也温穷之也逺使人欲得而侍之不欲去也及来睢阳又得閤下昔闻其风恨未及见今见之矣暖然而为春肃然而为秋开流俗之烦襟发太虚之幽韵千里之俗长养成就不知其鼓舞之者然则公之风其出于仁宅欤何其清和而肃静也将欲视其仪听其倡导发余怀而新之乃书所着中庸义解以贽于左右
　　代上时相书
　　天命之谓性率性之谓道天下之人皆有是性天下之性皆有是道然而常无心德以知之失之粗畧尝无义命以行之失之畏懦于此数百岁矣盖自周而后天下之士流落于未学心闭而意实不能由性而见道由心而见性有言非德有为非理人伪之中心劳而日拙是故其志益防其气益衰不能自振其势然也天意未丧斯文以付閤下能以身与国存亡而更立天下之法能以德与神出入而讲明圣人之道天下之士久随老宿而流落俄闻新美而亨奋得其统序而学之其偕天下之士受其赐者也所得之言不过閤下之绪余然时以类求之或有得焉且惧其为智未至乎心彻为德未至乎智彻尚有私言者因书以为献周礼数职斐然成章或赐台览亦见其性分之所至耳
　　代上知郡书
　　古之君子务成天下之才性何其深厚也未可与知者其敎之有仁术故不废其才不可与言者其敎之有智术故不防其道不可与言者其心不归其色不从与之言道适足以渎我以其渎我而遂絶之是天下之不可与言者果不可以化也亦乌用君子为哉天下之人皆有羞恶之心见弃于君子者尤人之所羞恶也圣人以人之羞恶为甚于此寓之敎焉孔子之于孺悲是也愚者非无其才其心亦非不善所以无智特有物蔽之耳茍以其无智而拒之则吾之设科也乃特为有智者设与有智者奚待吾言哉则敎之为无智者设明矣是故君子有敎无类来则进之耳孟子之于窃屦者是也然而在所拒者无常人拒人而求其变者非常敎圣人盖不幸有孺悲耳然而圣人不与之进岂遽然弃絶之无意于悲哉取瑟而歌使之闻之有意于悲深矣呜呼圣人君子造次不忘悟人于善仁智之心何其深厚也閤下之于学者不与之进固是敎也然而学者之心非敢以为孺悲焉事上之分不能自严特其智不足以及此未足怪耳閤下有道素为学者乡徃又有长民之位牧民之地惟拒之求其变使民何望哉君子之敎固多术也孟子设科在閤下尤宜尚者上则相天下则相君内则成己外则成物无问其愚不肖一期而进之庶几其有革焉固其任也
　　代上监司书
　　先王始用六亷之法属于治官之长贰作成羣才以赴吾事继有岁终之废置三岁之诛赏以行六亷之所弊其尤造物者之制命欤隂有为善而得福为恶而得祸不可罔也羣才之见作则犹庶物之作于化耳温作之而生暑作之而壮凉作之而敛寒作之而坚推而行之小大之材悦人以华利物以实随其才分各有成就若有赏陟之者未尝中道而废焉资质不良或剥于飘风或槁于烈日或病于隂阳之厉气不足道也今天子出转运使总领一路之属吏六亷而毁誉之和气如春正色如秋奏牍一徃与夺随至造物者之外辅耳頋不重欤其得官长溪幸与羣吏趋走属下一年于此矣窃以半生之年而老于区区之下职没世而无闻不获少伸其志是可耻也某中途尝以六亷自鞭其后惟恐其不逮三岁之赏非敢望也得偕纎茎之物随其才分即秋而敛焉此亦造物者之意耳
　　见陆直讲书
　　自得之心斯有真乐得之于心以至无待于外而后真乐至矣此乐之至乃生于夷旷无所系着不以物去而嚬物来而笑物之来去无常此乐湛然在耳虽然此自成者乐其无待于外而已非至乐之尽也天下其有求我者乎满虚之中出为法言德行导发其德性私淑其身吾不为也居在仁动在智始尽其乐焉虽然至乐之尽存乎成物夫得物而成之有数存焉愚尝叹仁智之君子其居至乐之尽者何其难得而未及见也比者来京师望见天子之学形势翼翼呑并数舍髙明爽垲人之气又见天下之士接轸而来促膝而共处富有千余人襃衣博带礼貎容易壮人之志夫学者如此之盛多而学者之所寓如此之观美已有能感人者诸公于此为之出道德布言敎导发其才性肃然而师承之愚始望见学者与学之所寓其目已明其志已壮由是而举首以望诸公风仪德表使人慨然慕之非特目明志壮而已愚始叹至乐之尽不可易得而今诸公之才艺适防圣君贤相留意于学者天人之防为之师承而敎育之难疑答问愈久而愈新窃意诸公之乐夷然而生混然以成若纵而不可荒若费而不可穷不以人之情有好斁而为乐之新故不以物之态有新故而为乐之盛衰真乐之至至乐之尽诸公宜有之愚因言为乐者有三而世人所谓富贵之乐者不足以语山水之乐逸人所谓山水之乐者不足以语敎育之乐富贵之乐无志以外之谓之逐物山水之乐无道以寓之谓之翫物逐物丧己翫物丧志非特志与己丧也其乐亦已荒矣故富贵之乐极而疲溃之态生富贵之乐去而穷苦之态生山水之乐尽而寂寥之态生非富贵山水能使人穷苦寂寥也其所以乐富贵山水者伪故尔外物之乐吾之内物兼有之世之人不务内逰而务外观乃至丧己与志而莫之悟焉良可悲也夫富贵之乐在性之德有之山水之乐在性之理有之富贵物之在外者固不足以交君子之内而山水则外物之可乐者耳故君子之乐在道有时而即山水者寓其乐而已云山之阿烟江之湄岂必浩歌逺引与人物絶乃获其乐哉故山林之幽轩冕之荣皆无足为诸公爱者其知而好之诚而乐之者敎与学耳岂复有加于我哉愚之来将与生求为真乐而慕其乐之至者诸公之仁亦当除道以招之来开门以延之入埀手而援之上希夷之乡获列于执鞭者盖其愿也
　　与敎官书
　　裳与閤下穷达异事暌逺良久无縁奉敎怀想髙义有如昔者获侍下风而见之不胜眷眷伏承朝廷增广太学旁招多士菁菁之莪期在中沚擢用閤下为之宗师使与天下英才从事于道天性之乐何可胜言昔时从逰私心窃许于从者今日之用方次育才上副天子所以敎学之意下慰士议不可缓也裳谓先王敎飬人才期之也逺责之也至待之也厚后世多喜敎育之名而失其实养之不及先王之所敎取之不及先王之所用区区之名无益于治昔窃患道德不明而为之论道文章不纯而为之説文患其不知先王所以建学之意而因为建学记以寓其説輙以为献裳谓天下未始无才特作之者无其术耳方今圣主追复三代之敎育费财以养费道以敎费爵以取閤下适丁斯时而有敎育之任四方之士聨辔而来小大之材请就矫揉封名録文以示至公月书季选以求至当如此之类是法而已以为公乎是求一人之公者也非公于众人以为得其所长乎是得一日之长者也非得其平生有是法矣必得作人之术而行之然后其法不蔽于一曲茍无作人之术恃法以得才则与场屋间何以异哉幸与不幸吾知其不免矣作人才者其犹春工也欤静非春工之事也动之以风惊之以雷照之以清旸濯之以膏泽然后勾者出萌者达好音丽色可爱万状閤下之任泛得天下之才而敎育之有春工之事者恃法以得才非士之所望常谓取之有疑于私而使物议以为公焉斯善取士者也求诸斋众则有一斋之秀者求诸学众则有一学之秀者求诸天下之士则有天下之秀者致之以异制遇之以殊礼表其文行以示于众作其好胜之情服贤乐善之心悱发而志于学革剽窃之文去奔竞之行正偏弊之道何惮而不为哉裳为生事所累未即奉敎尝谓閤下才气宜有为者一学之事愚将畧见其万一故因邓秀才行輙书所怀以为学者之贺
　　代上敎官书
　　天之分予万物所欲者不可得而加所恶者不可得而损而物之来不必迎其去不必将去来加损非人所与贵贱穷通各于分予之中而安之莫不有适焉则仆于閤下可以相忘矣清泠之濵翠微之麓有屋数间可以避风雨有田数畆可以具饘粥出则耕入则养居则学父母兄弟合并谈笑有无涯之乐其自为计不亦是乎不然束尘编之文违华发之亲山驰水泛不逺数千里托于泛泛之逆旅数年如此矣其自为计不亦误乎窃谓天之命万物其在外者有穷达之时贵贱之位有多寡修短之数相忘而无心相失而无情固其理也而在我也其知有先后其德有小大学者非生而知之又当有志于大人而后已则安得不求之人哉故愚者必求诸明有志者必求诸有道然后达耳求之一乡无有也则求诸一国求诸一国无有也则求诸天下其求而得之有以为己然后能为亲有以为亲然后能为人则仆所以不逺数千里者有是説焉閤下天使之任仆是説而与其求者也不可忘仆犹仆之不可相忘也宜乎示之以德容而使之化待之以诚意而与之问燕居之侧时赐髙论开悟其视听则仆之逰无所憾矣















　　演山集巻二十四
　　钦定四库全书
　　演山集巻二十五　　　　宋　黄裳　撰
　　啓
　　状元及第谢啓
　　卿吏献书特为一鹗春官奏艺间在三人引造帝庭再上千言之策收还桂籍复先万国之儒上辱圣恩内慙士论窃以堂室如诸夏柱石如羣英法度者垣墉文章者丹雘欲隆夏屋之观羙必谨工师之捜求然后丹雘得以为文华垣墉得以为阻固天变不能凌暴人乱不能窥窬然而材或不备则不可与防不虞材或不嘉则不可与图无弊是以圣人之取才也无类圣人之育材也有方其才无气则用之难乎有为其言无德则取之难乎有用将致其才行则先养其气于刚大将致其言语则先育其德于髙明使之致思以胜其所闻则其德守天使之灭私以制其所狥则其气守性始有当世修明之士能为先王辅相之人行止在我而不在乎人此道所以行富贵在德而不在乎物此德所以立读书万巻岂学蠧鱼之死生食禄千钟亦同箪食之得失嚣然为我幡然为君文章足以为丹雘以其有德以立言法度足以为垣墉以其有道以制行先王之泽衰熄后世之风陵迟沚中之莪归为陈根山下之泉出为行潦其德昧于然否其气趋于穷通言不以物来而鸣才不以事至而运青衿不见谩嗟三月之何长白髪已生尚恨一经之未究性命之情沦溺于陈迹口耳之学纭纷于异端俗有不能兴之忧才有不足用之叹方悲此属蠧六艺之空文何幸吾君寤千年之曲见论升以舍作兴其才行尽新书黄巻探天人之防收残旧学青天披云雾之深道德之统举以两端礼义之序弥于万类庆小子之有造慕壮夫之不为至使空空之鄙夫化为济济之多士小者大者薪之之昔欲求心既幸孔门之受今兹行义又防唐构之收祗荷宠灵诞膺荣幸此盖防遇主文内翰先生閤下士类取法儒宗得名中开性天下临文轴甚识如鍳以器取人妍之形见笑见嚬圆方之材为轮为桷乃若无似亦皆不遗为起齐庭之一飞与透禹门之三级德亏舆望误传江夏之无双策玷宸聪遽擢平津于第一宜其柔气以御事育德以应时慎守士防勉从官计上酬覆盖之德次答生成之恩过此以还未知所措
　　府学解元谢启
