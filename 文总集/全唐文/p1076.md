<!-- { "loadSidebar": true } -->
    元和中，政平刑清，圣作贤辅尽雍容揄扬之美，成缉熙恺乐之化。相国赵国公，式是古训，毗於大君，当八方之枢，总万物之会。尝以圣明临照，思尽物宜，每与群公，拱承顾问。将谓经之於思虑，不若著之以文辞；著之以文辞，不若念之於图牒。昔汉祖所以知郡国丰耗，山川险夷，以萧何得秦图书，可披而按之故也。大凡邦国之会计，可以备应对者，著《元和国计簿》。地形之远近，可以知要害者，著《元和郡邑图》。洎百执事所莅之司，士大夫所分之族，无不穷究其本末，申明其宪度。今之《姓纂》，即其一也。赵公尝创立纲纪，区分异同，得之於心，假之於手，以授博闻强识之士。济南林宝，该览六艺，通知百家，东汉有纟由书之能，太常当典礼之职。共为述作也，去华摭实，忘粗得精，条贯禀大贤之规，纲罹尽天下之族，虽范宣子称其世禄，司马迁序其先业，若揭日月，备於缣缃，昭昭然蔑以加此矣。以涯尝学旧史，谬官纶阁，授简为序，不敢固辞，无能发挥，承命而已矣。元和七年十月，中大夫行兵部员外郎知制诰王涯述。
    ○太华山仙掌辩
    西岳太华，华之首峰，有五崖比壑破岩而列，自下远望，偶为掌形。旧俗土记之传者皆曰：昔河自积石出而东流，既越龙门，遂南驰者千数百里。折波左旋，将走东溟，连山塞之，壅不得去。有巨灵於此，力擘而剖其中，跖而北者为首阳，绝而南者为太华，河自此泄，茫洋下驰。故其掌迹犹存，巨灵之迹也。予闻而惑之，乃往观曰：“诞哉此说乎！”夫所谓神者，非人也。其动无声，其形无迹，若形而无象，若气而无色，拔山剖泽而不见其作，鼓风奔水而不见其力，视不可察，名不能及，故推而谓之神。苟有声可闻，有形可见，非神之所为，则皆人力之能及也。乌有神之作力，而有人迹乎？且夫高天厚地，耸山流川者，神之所为也，所言开山导河，亦神也。神之所以神者，有作而无悖，一成而不易，乌有始塞之而复达之，始连之而复绝之，始不知终，是不为神矣。且此灵之运，为何古乎，在太初开辟之始乎？为陶唐洪水怀山襄陵之际乎，以为开辟之始也，宜当胚浑之先，天地未位，万象茫昧，尚无定归，当不止一河之壅抑，而一灵与其道，（疑）借有其事，自微而著，悠悠乎年代之眇没，共谁也克传？以为陶唐洪水之际乎，则禹奠百川，宜在《禹贡》，乃曰：“导河积石，至於龙门，南至於华阴，东至於底柱。”皆《禹贡》之所致，以达於海。岂天地大异之若此，而典记不以为文哉？天设四渎，宜有以通，不当始遏其流，滞挠其和气，及其汩乱，而後理也。且山谷之作此形，何则不可？や兀相薄，高深相敌，乃有锐而出者为虎牙，偶而背者为熊耳，角而者为牛首，冠而峭者为难头，必以形之类形，而必加说，则鸡牛熊虎之象，其亦有作乎？予尝览张平子之赋《西京》，至巨灵高掌厥迹犹存之辞，以为该闻精达，常以是惑，使不语怪神之旨，何所述明。暨睹其形而咨之，果谬悠而无据也。将假文神事，以饰其词欤，为思而有阙欤？因辩其由而述之，以告山下。
    ○说元五篇
    ☆明宗一
    元之大旨可知矣，其微显阐幽，观象察法，探吉凶之联，见天地之心，同夫《易》也。是故八十一首，拟乎卦者也；九赞之位，类夫爻者也。《易》以八八为数，其卦六十有四；元以九九为数，故其首八十有一。《易》之占也以变，而元之筮也以逢。是故数有阴阳，而时有昼夜，首有经纬，而占有旦夕。参而得之谓之逢，考乎其辞，难忘乎其数元之情得矣。或曰：元之辞也有九，元之位也有四，何谓也？曰观乎四位，以辩其性也；推以柔刚，赞之辞也；别以否臧，是故四位成列，性在其中矣。九虚旁通，情在其中矣。譬诸天道，寒暑运焉，晦明迁焉，合而连之者《易》也，分而著之者元也。四位之次，曰方曰州，曰部曰家。最上为方，顺而数之至於家，家一一而转，故有八十一家，部三三而转，故有二十七部，州九九而转，故有九州，一方二十七首而转，故有三方，三方之变，归乎一者也，（一谓一元也）是故以一生三，以三生九，以九生二十七，以二十七生八十一，三三相生，元之数也，三长（直亮切）者，七八九得一二三，（揲法备）。一为天，二为地，三为人，其数周而复始，於八十一首，故为二百四十二表也。一首九赞，故有七百二十九赞，其外嬴二赞，以备二仪之有月数。立天之道，有始中终，因而三之，故有始始始中始终，及中始中中中终，及终始终中终终。立地之道，有下中上，立人之道，有思福祸。三三相乘，犹终始也，以立九赞之位，以穷天地之数，以配三统之元。故元之首也始於中，中之始也在乎一，一之所配，自天元甲子朔旦冬至，推一昼一夜，终而复始，每二赞一日，凡七百二十九赞而周，为三百六十五日。节候锺律，生踵斗指，於五行所配成列著焉，以应休咎之占，配阴阳之娄敌不观於元，不可以知天，不穷浑天之统，不可以知人事之纪。故善言元者，於天人变化之际，其昭昭焉。故伥伥而行者不避川谷，聩聩而听者不闻雷霆，其所不至於颠殒者，幸也，非正命也。
    ○立例二
    夫元深矣广矣，远矣大矣，而师读不传者何耶？义不明而例不立故也。夫言有类而事有宗，有宗故可得而举也，有类故可得而推也。故不得於文，必求於数；不得於数，必求於象；不得於象，必求於心。夫然，故神理不遗，而贤哲之情可见矣。自扬子□研几探数，介制《元经》，惟钜鹿侯芭子，常亲承雄学，然其精微独得，章句不传。当世俗儒，拘守所闻，迷忽道真，莫知其说。遂令斯文幽而不光，郁而不宣，微言不显，师法殆绝，道之难行也若是。上下千馀载，其间达者，不过数人，若汝南桓谭君山、南阳张衡平子，皆名世独立，拔乎群伦，探其精秘，谓其不废。厥後章陵宋衷，始作解诂，吴郡陆绩，释而正之，於是後代学徒，得闻知其旨。而元体散剥，难究其详，余因暇时，窃所窥览，常废书而叹曰：“将使《元经》之必行世也，在於明其道使不昧，夷其途使不艰，编之贯之，爵若日月，则杨雄之学，其有不兴者乎！”始於贞元丙子，终於元和己丑，而发挥注释，其说备矣。夫极元微，尽元之道，在於首赞之义，推类取象，彰表吉凶。是故其言隐，其志远，按之有不测之深，抽之有无穷之绪，引之有极高之旨，至於莹摊错衡，文数图告，此皆互举以释经者也。则夫首赞之义，根本所系，枝叶华藻，散为诸元。而先儒所释，详其末，略其本。後学观览，不知其然，殚精竭智，无自而入。故探元进学之多，或中道而废，诬往哲以自为切问，不浅道缺，而贤人志士之业不嗣也。故因宋陆所略，推而行之，其所详者，则从而不议也。所释止於首赞，又并元测而列之，庶其象类晓然易知，则元学不劳而自悟矣。元之赞辞，推本五行，辩明气类，考阴阳之数，定书夜之占，是故观其施辞，而吉凶善否之理见矣。苟非其事，文不虚行，观其旧注，既以阙而述，虽时言其义，文本其所以然。盖易家大例，有得位失位有位无位之说，以辩吉凶之由。是故元之本数生昼一夜，刚柔相推。昼辞多休，夜辞多咎；奇数为阳，耦数为阴；首有阴阳，赞有奇耦；同则吉，戾则凶，自一至九，五行之数，首之与赞，所遇不同，相生为体，相克为咎，此其大较也，至於类变，因时制谊，至道无体，至神无方，亦不可以一理推之。然则审乎其时，察乎其数，虽纠纷万变，而立言大本，可得而知。又吉凶善否，必有其例（昼休夜咎）至有文似非吉，而例则不凶，深探其源，必有微旨，此最宜审者。至於准绳规矩，不同其施，旧说以为非吉。然此首为戾，其辞皆始戾而终同，如规矩方圆之相背，而终成其用。若琴瑟之专一，孰听其声？方圆之共形，岂适於器？此其以戾而获吉也。其有察辞似美，而推例则乖者，至如士中其庐，设其金舆，居士之中，乘君之乘，吉之大者也。而考於其例（当夜）理则当凶，推其所以然，则庐者小舍也，（汉制宿卫者有直庐在殿庭中）。土中正位也，小人而居正位，又乘君子之器，祸其至焉，故下云厥戒渝也。几此之例，略章一事以明之，馀则可以三隅反也。又如中之上九，既阳位，又当昼时，例所当吉。而群阳亢极，有颠灵之凶，与易之亢龙，其义同验，如此之类，又可以例推。所谓元之双元，众所不能知也，又一首之中，五居正位，当为首主，宜极大之辞，究而观之，又有美辞骈六者。然则阴首以阴数为主，阳首以阳数为主，共义可明。元之大体，贵可进贱，已满七与八九，皆居祸中，而辞或极美者。穷则变，极则反也，大抵以到遇之首为天时，所逢赞为人事，居戾之时，则以得戾为吉，处中之时，则以失中为凶。消息盈虚，可以意得，共馀义例，分见注中，庶将来君子以鉴之也。
    ○揲法三
    经曰：凡筮有法。不精不筮，不轨不筮，不以其占，不若不筮。一当其致精诚，厥有所疑，然後阴言其事，呵策讫，乃令蓍日：假太元，假太元，孚贞，爰质所疑，于神于灵。休则逢阳，星时，数辞从；咎则逢阴，星时数徉违，（此已上并令蓍辞）。天之策十有八，地之策十有八，地虚其三以扮三，（扮配也）犹大衍之数五十，其用四十有九。故元筮以三十三策，令筮既毕，然後别分一策，以卦於，左手之小指中分馀以三揲之并馀於{艹力}（比馀数欲尽时馀三及二一也）。又三数之，（并{艹力}之後便都数之中不分矣前馀及{艹力}不在数限）数欲尽时，至十已下，七为一画，馀八为二画，馀九为三画，凡四度画之，而一首之位成矣。元之有七八九，犹易之有四象也，易卦有四象之气，元首有三表之象。
    ○占法四
