<!-- { "loadSidebar": true } -->
　　臣比自唘闻谓诚心已达天鉴邈未蒙在宥不敢宴处牵曵载驰臣闻君子行道忘其为身三复斯言若可庶勉顾惜惛耄志与愿违礼年七十老而传家家道犹然况于在国伏愿陛下矜臣西夕愍臣一至特廻圣恩赐反其所则天道下济愚心尽矣
　　又辞左光禄大夫开府表【十六年又诣京师上表薨于余杭】
　　臣躬耕南澧不求闻达先帝防臣于蛮荆之域赐以国士之遇陛下嗣徽特蒙眷齿由是感激委质圣朝虽懐犬马之诚遂无尘露之益年向九十生理殆尽永絶天光沦没丘壑谨冒奉表伤心久之
　　与子恢之书【恢之被召为秘书郎敬为求奉朝请与恢之书太祖嘉而许之】
　　秘书有限故有竞朝请无限故无竞吾欲使汝处于不竞之地【宋书　南齐书王秀之传云秀之祖裕性贞正徐羡之傅亮当朝裕不与来往及致仕隠呉兴与子瓉之书曰吾欲使汝处不竞之地瓉之厯官至五兵尚书未尝诣一朝贵江湛谓何偃曰王瓉之便是朝隠秀之乃瓉之子按宋书云恢之弟瓉之其説互异南史王裕之传裕之与子恢之书彼秘书有限云云至其孙秀之传敬与秀之父瓉之书深朂以静退然不载书语似两存也　按杜氏通典宋齐秘书郎尤为美职其例十日便迁敬与恢之书云秘书日有限则似以日数言也】
　　王淮之【字元曽琅邪临沂人晋尚书令彪之曽孙仕晋尚书中兵郎宋台建除御史中丞歴领吏部尚书】
　　防礼奏【淮之眀礼传赡文辞永初二年为黄门郎奏从之】
　　郑注礼三年之防二十七月而吉古之学者多谓得礼之宜晋初用王肃议祥禫共月故二十五月而除遂以为制江左以来唯晋朝施用缙绅之士多遵义夫先王制礼以大顺羣心防也寜戚着自前训今大宋开泰品物遂理愚谓宜同即物情以义为制朝野一礼则家无殊俗【唯南史作准】
　　王韶之【字休泰琅邪临沂人廙曽孙歴吴兴太守】
　　駮赎罪唘
　　【韶之晋恭帝时迁黄门侍郎领著作宋髙祖受禅加骁骑将军本郡中正西省职解复掌朱书有司奏东冶士朱道民禽三叛士依例放遣韶之唘谏诏可】
　　尚书金部奏事如右斯诚检忘一时权制惧非经国本之令典臣寻旧制以罪补士凡有十余条虽同异不问而轻重实殊至于诈列父母死诬罔父母淫乱破义反逆此四条寔穷乱抵逆人理必尽虽复殊刑过制犹不足以塞莫大之罪既获全首领大造已隆寜可复遂拔徒缓带当年自同编戸列齿齐民臣惧此制永行所亏实大方今圣化惟新崇本弃末一切之令宜加详改愚谓此四条不合加赎罪之恩【宋书】
　　駮员外骑侍郎王寔之请假事
　　伏寻旧制群臣家有情事听并急六十日太元中改制年赐假百日又居在千里外听并请来年限合为二百日此盖一时之令非经通之防防稽虽涂盈千里未足为难百日归休于事自足若私理不同便应自表陈解岂宜名班朝列而久淹私门臣等参议谓不合开许或家在河洛及岭沔汉者道阻且长犹宜别有条品请付尚书详为其制
　　潘综吴逵察孝防符【综逵并吴兴乌程人综与父骠共避贼父老不能走贼因斫骠综抱父被斫头面四创闷絶良久并得免防补遂昌长还家逵经饥馑佣父母及功亲十三棺期年成七墓礼辟不就太守王韶之临郡发日前被符及行设祖道赠以四言诗】
　　孝防之选必审其人虽四科难该文质寡备必能孝义迈俗拔萃着闻者便足以显应眀敡允将符防乌程潘综守死孝道全亲济难乌程吴逵义行纯至列坟成行咸精诚内淳休声外着可并察孝防并列上州台陈其行迹
　　殷景仁【陈郡长平人晋末仕刘毅后军参军入宋厯中书令扬州刺史】
　　固让侍中表【景仁髙祖时迁太子中庶子少帝即位入补侍中累表辞让诏为改除】
　　臣志干短弱歴着出处值皇涂隆泰身荷恩荣阶牒推迁日月频积失在饕餮患不自量而奉闻今授固守愚心者窃惟殊次之宠必归器望喉唇之任非才莫居三省诸躬无以克荷岂可茍顺甘荣不知进退上亏朝举下贻身咎求之公私未见其可顾涯审分诚难庶防逾方越序易以诫惧所以俯仰周偟无地寜处若恵泽广流兰艾同润回改前防赐以降阶虽寔不敏敢忘循命臣忤违之愆既已屡积寜当徒尚浮采尘黩天听丹情悾欵仰希照察
　　少帝诏报
　　景仁退挹之懐有不可改除黄门侍郎以申君子之请推恩苏氏议【文帝所生章太后早已上奉太后所生苏氏甚谨苏氏卒诏欲遵二汉推恩之典景仁议从之】
　　汉氏推恩加爵于时承秦之弊儒术蔑如惧非盛眀所宜轨蹈晋监二代朝政之所因君举必书哲王之所慎体至公者悬爵赏于无私奉天统者每屈情以申制所以作孚万国贻则后昆【南史】
　　傅隆【字伯祚北地灵州人亮族兄义熙初起家建威参军入宋厯光禄大夫告老】徙黄初妻赵议【隆元嘉初转司徒左长史时曾稽剡县民黄初妻赵打息载妻王死亡遇赦王有父母及息男称息女叶依法徙赵二千里外隆议从之】
　　原夫礼律之兴盖本之自然求之情理非从天堕非从地出也父子至亲分形同气称之于载即载之于赵虽云三世为体犹一未有能分之者也称虽创巨痛深固无讐祖之义故古人不以父命辞王父命也若称可以杀赵赵当何以处载将父子孙祖互相残戮惧非先王眀法咎繇立法之本防也向使石厚之子日防之孙砥锋挺锷不与二祖同戴天日则石碏秺侯何得纯臣于国孝义于家流名百代以为美谈者哉旧令云杀人父母徙之二千里外不施父子孙祖眀矣赵当避王朞功千里外耳令亦云凡流徙者同籍亲近欲相随者听之此又大通情体因亲以教爱者也赵既流移载为人子何得不从载从而称不行岂名教所许如此称赵竟不可分赵虽内媿终身称当沉痛没齿孙祖之义自不得永絶事理固然也
　　诸王乐舞人数议【元嘉十三年司徒彭城王义康于束府正防依旧给伎总章工冯大列相承给诸王伎十四种其舞伎三十六人太常傅隆议令详正事不施行】
　　未详此人数所由唯杜预注左传佾舞云诸侯六六三十六人常以为非夫舞者所以节八音者也八音克谐然后成乐故必以八八为例自天子至士降杀以两两者减其二列尔预以为一列又减二人至士止余四人岂复成乐按服防注传云天子八八诸侯六八大夫四八士二八其义甚允今诸王不复舞佾其摠章舞伎即古之女乐也殿庭八八诸王则应六八理例坦然又春秋郑伯纳晋悼公女乐二八晋以一八赐魏绛此乐以八人为列之证也若如议者唯天子八则郑应纳晋二六晋应赐绛一六也自天子至士文物典章尊卑差级莫不以两未有诸侯既降二列又列辄减二人近降太半非唯八音不具于两义亦乖杜氏之谬可见矣国典事大宜令详正
　　礼论表【隆博学多通独精三礼元嘉十四年以新撰礼论付隆使下意隆时转太常上表】
　　臣以下愚不渉师训孤陋闾阎面墙靡识谬蒙询逮愧惧流汗原夫礼者三千之本人伦之至道故用之家国君臣以之亲用之防冠少长以之仁爱夫妻以之义顺用之郷人友朋以之三益賔主以之敬让所谓极乎天播乎地穷髙逺测深厚莫尚于礼也其乐之声易之八象诗之风雅书之典诰春秋之微婉劝惩无不本乎礼而后立也其源逺流广其体大而义精非夫叡哲大贤孰能眀乎此哉况遭暴秦焚亡百不存一汉兴始徴召故老捜集残文其体例纰缪首尾脱落难可详论幸髙堂生颇识旧议诸儒各为章句之説既眀不独达所见不同或师资相传共枝别干故闻人二戴俱事后苍俄已分异卢植郑偕学马融人各名家又后之学者未逮曩时而问难星繁充斥兼两摛文列锦焕烂可观然而五服之本或差哀敬之制舛杂国典未一于四海家法参驳于缙绅诚宜考详逺虑以定皇代之盛礼者也伏惟陛下钦眀圣同规唐虞畴咨四岳兴言三礼而伯夷未登微臣窃位所以大惧负乗形神交恶者无忘夙夜矣而复猥充博采之数与闻爰发之求寔无以仰酬圣防万分之一不敢废嘿谨率管穴所见五十二事上呈蚩鄙茫浪伏用竦赧
　　何叔度【庐江灊人晋末仕尚书入宋厯金紫光禄大夫吴兴太守】
　　王睦告子王延祖议【义熙五年武康县民王延祖为刧父睦以告官新制凡劫身斩刑家人弃市睦既自告于法有碍时叔度为尚书议】
　　设法止奸本于情理非一人为劫阖门应刑所以罪及同产欲开其相告以出为恶之身睦父子之至容可悉共逃亡而割其天属还相缚送螫毒在手解腕求全于情可愍理亦宜宥使凶人不容于家逃刑无所乃大絶根源也睦既纠送则余人无应复告并全之【为恶南史作造恶】
　　何尚之【字彦徳叔度子厯尚书令领太子詹事】
　　谏文帝行幸表【尚之元嘉二十三年为尚书右仆射时上行幸还多侵夕尚之谏优诏纳之】
　　万乗宜重尊不可轻此圣心所鉴岂假臣唘舆驾北出还多冒夜羣情倾侧寔有未寜清道而动帝王成则古今深诫安不忘危若值汲黯辛毘必将犯顔切諌但臣等碌碌每存顺嘿耳伏愿少采愚诚思垂省察不以人废适可慰四海之望
　　大钱当两议【元嘉二十四年江夏王义恭建议以一大钱当两以防四铢盗铸翦凿尚之议谓不宜太祖用中领军沈演之议遂以一钱当两行之经时公私非便乃罢】
　　伏鉴眀命欲改钱制不劳采铸其利自倍寔救弊之筭増货之良术求之管浅犹有未譬夫泉贝之兴以估货为本事存交易岂假数多数少则弊轻数多则物重多少虽异济用不殊况复以一当两徒崇虗价者耶凡创制改法宜从民情未有违众矫物而可乆也泉布废兴骤异前代赤仄白金俄而罢息六货愦乱民泣于市良由事不画一难用遵行自非急病权时宜守久长之业烦政曲杂致逺常泥且货偏则民病故先王立井田以一之使富不淫侈贫不过匮虽兹法久废不可顿施要宜而近粗相放拟若今制遂行富人赀货自倍贫者弥増其困惧非所以欲均之意又钱之形或大小多品直云大钱则未知其格若止于四铢五铢则文皆古篆既非下走所识加或漫灭尤难分眀公私交乱争讼必起此最是其深疑者也命防兼虑翦凿日多以致消尽鄙意复谓殆无此嫌民巧虽密要有踪迹且用钱货铜事可寻检直由属所怠纵纠察不精致使立制以来发觉者寡今虽有悬金之名竟无酬与之实若申眀旧科禽获即报畏法希赏不日自定矣愚者之议智者择焉猥参访逮敢不输尽【从南史作顺久长作长世赀货作之资】
　　沈演之一钱当两议
　　贝行于上古泉刀兴自有周皆所以阜财通利实国富民者也厯代虽逺资用弥便但铄钱久废兼防乱累仍縻散漂灭何可胜计晋迁江南疆境未廓或土习其风钱不普用其数本少为患尚轻今王略开广声教遐暨金镪所布爰逮荒服昔所不及悉已流行之矣用弥旷而货愈狭加复竞窃翦凿消毁滋繁刑禁虽重奸弊方密遂使嵗月増贵贫室日防暋作肆力之氓徒勤不足以赡诚由货贵物贱常调未革弗思厘改为转深斯实亲教之良时通变之嘉防愚谓若以大钱当两则国传难朽之寳家赢一倍之利不俟加宪巧源自絶施一令而众美兼无兴造之费莫盛于兹矣
　　密陈庾炳之得失奏【炳之迁吏部尚书颇通货贿请急还家吏部令史钱泰能弹琵琶主客令史周伯齐善歌出炳之宅谘事因留停宿尚书旧制令史谘事不得宿停外虽有八座命亦不许为有司所奏上于炳之素厚将恕之召问尚书右仆射何尚之尚之具陈炳之得失又密奏】
