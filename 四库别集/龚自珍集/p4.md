<!-- { "loadSidebar": true } -->
三代之立言也，各有世。世其言，守其法。察天文，刻章蔀，储历，编年月，书日，史氏之世言也；规天矩地，匡貌言，防狂僭，通蒙蔽，顺阴阳，布时令，陈肃圣哲谋，教人主法天，公卿、师保、大臣之世言也；言凶，言祥，言天道，或譣，或否，群史之世言也。群史之法，颇隶太史氏，不见述于孔氏。孔氏上承《尧典》，下因鲁史，修《春秋》，大书日食二十又六事，储万世之历，不言凶灾。日食为凶灾，孰言之？《小雅》之诗人言之，七十子后学者言之，汉之群臣博士言之。诗人之指，有瞽献曲之义，本群史之支流。又诗者，讽刺诙怪，连犿杂揉，旁寄高吟，未可为典正。七十子以后学者，言君后象日月，适见于天，日月为食，汉臣之所昉也。汉臣采雅记古仪官书，造《周礼》，又颇增益《左氏传》，皆有伐鼓救天之文。众儒哗咎时君，时君或自责，诏求直言，免三公，三公自免。大都君臣借天象传古义，以交相儆也。厥意虽美，不得阑入孔氏家法。曰：古之公卿、师保、大臣、太史氏，不欲借天象儆人君欤？曰：立言各有绪，立教各有统，立官各有方，毋相借矣。大臣者，探本真以奉君，过言有诛，矧旁饰卫言？故慎毋借言矣。夫恒旸而旱，恒雨而潦，恒燠恒寒而疵疠，妨田功，妖人民，古无步之之术，虽有占譣涂傅之言，取虚象，无准的，无程期，箕子推本狂僭，孔子直书水旱，目为凶灾宜矣。人主不学无艺能，虽借言以愚其君无所用；人主好学多艺能，必有能自察天文，步历造仪者矣。将诘其臣曰：诚可步也，非凶灾；诚凶灾也，不可以步。借言者何以对？将大坐诬与谤。于是又有恒旸而旱，恒雨而潦，恒燠恒寒而疵疠，当儆人君，人君反不忌，虽箕子所寒心，孔子所危言，反坐诬与谤。言可以不中法乎哉！言可以不中法乎哉！其慎毋借言。后之择言者何守？载笔治历，守《春秋》；言咎征，守箕子。或曰：《易》曰：“天垂象，见吉凶，圣人则之。”《说文》示字，谓日月星为下垂之象形也。是日月星有吉凶，非《洪范》之旸雨寒风。应之曰：日月星之见吉凶，殆为日抱珥，月晕成环玦，星移徙，彗孛，日五色，日月无精光，日月不交而食谓之薄之类。群史所识，有其占譣之书，今也亡之，古也有之，《系辞》所称，亦若是而已矣，而岂谓日月食之可推步者哉？自记。

乙丙之际箸议第十八
君不敢于臣，父不敢于子。死于市者，朋友哭之。达官畏鬼，士以水火、盗贼、风雨、歌笑、涕泪、女色饰文章。有闻如雷，曰不祥之大者。以鸟兽治大官，大官以鸟兽治有司。鬼以水火、风雨、盗贼贼士，鸟兽以水火、风雨、盗贼予人国。或以为祥，祥告于堂。不祥讳于床，鬼发其藏。祥而不祥，衰世讳之。不祥之祥，圣者以飨帝。

乙丙之际箸议第十九
博矣夫！大圣人之知物也。自珍壬申春出都，近畿小旱，车夫以棰柄击道旁土，幞幞然落，形如棰，讶之。明年入都，又旱。与山东一老父谈，言：吾土粗不受水，受亦即竭，安得南边松泥耶！又三年，发旧邸抄读之，乾隆初，有言东南之土肌理横，故宜水，西北之土肌理直，故不宜水。朱批曰：所奏情形是。于是积数年之疑豁然矣。田夫、野老、驺卒之所习熟，今学士大夫谢之，以为不屑知，自珍获知之，而以为创闻。岂知先进言焉而毕了，圣天子处九重之上，闻焉而毕识，叩焉而毕宣，则岂非睿知天纵，而又宏加之以圣学者耶？元虞集、明徐孺东、汪应蛟、董应举、左光斗、朱长孺之伦，皆言西北水利，其言甚美。意者西北地大，土理类东南者必有多处，数公其皆亲履而辨之欤？智者定议，能当巨疑，斯亦甚可疑之一也。箸诸简以问之。

乙丙之际塾议第二十
圣清田赋薄东南，民乐其田。请籍田数：苏、松、太仓一道，名田一千七百万亩有奇；常、镇一道，名田一千二百万亩有奇；杭、嘉、湖一道，名田一千六百万亩有奇。大凡起江滨，尽浙以西，东际海，千里无旷土。辟草莱，垦土地，似是功臣，而孟轲氏以为民贼。汉臣治水，必遗地让水；乃后世言：乌有弃上腴出租税之土，以德鱼鼋者乎？今之言水利者，譬盗贼大至，而始议塞窦阖门也。兴水利莫如杀水势，杀水势莫如复水道。今问水之故道，皆已为田。问田之为官为私？则历任州县升科，以达于户部矣。问徙此田如何？则非具疏请不可。大吏惮其入告，州县恶其少漕，细民益盘踞而不肯见夺。夫可以悍然夺之、徙之，不听则诛之，而民无乱者，必私田也。今田主争于官曰：我之入赋，自高曾而然。赋且上上。夺而徙之，两不便。湖州七十二溇之亡，松江长泖、斜泖之亡，咎坐此等。且夫沙可涨也，亦可落也，水变化为泥涂，泥涂变化亦为水，官不徙之，水或徙之。自今江之堧，海之陬，太湖之滨，汐潮之所鼓，茭葑之所烂，凫雁之所息，设有一耦之民，图眉睫之利，不顾冲要，宜勿见勿闻，有报及议升科者，罪之。乘无事之年，删无益之漕，徙无漕之众。

乙丙之际塾议第二十五
闻之聪古子，聪古子闻之思古子，思古子闻之谛古子：居廊庙而不讲揖让，不如卧穹庐；衣文绣而不闻德音，不如服櫜；居民上，正颜色，而患不尊严，不如闭宫庭；有清庐闲馆而不进元儒，不如辟牧薮；荣人之生而不录人之死，不如合客兵；劳人祖父而不问其子孙，不如募客作。载籍，情之府也；宫庙，文之府也；学士大夫，情与文之所钟也。入人国，其士大夫多，则朝廷之文必备矣；其士大夫之家久，则朝廷之情必深矣。豪杰入山泽，责人主之文也；劳人怨士之憔悴，觖人主之情也。故士气申则朝廷益尊，士业世则祖宗益高，士诗书则民听益美。其言如是，是善觇国哉！

平均篇
龚子曰：有天下者，莫高于平之之尚也，其邃初乎！降是，安天下而已；又降是，与天下安而已；又降是，食天下而已。最上之世，君民聚醵然。三代之极其犹水。君取盂焉，臣取勺焉，民取卮焉。降是，则勺者下侵矣，卮者上侵矣。又降，则君取一石，民亦欲得一石，故或涸而踣。石而浮，则不平甚；涸而踣，则又不平甚。有天下者曰：吾欲为邃初，则取其浮者而挹之乎？不足者而注之乎？则桑然喙之矣。大略计之，浮不足之数相去愈远，则亡愈速，去稍近，治亦稍速。千万载治乱兴亡之数，直以是券矣。人心者，世俗之本也；世俗者，王运之本也。人心亡，则世俗坏；世俗坏，则王运中易。王者欲自为计，盍为人心世俗计矣。有如贫相轧，富相耀；贫者阽，富者安；贫者日愈倾，富者日愈壅。或以羡慕，或以愤怨，或以骄汰，或以啬吝，浇漓诡异之俗，百出不可止，至极不祥之气，郁于天地之间，郁之久乃必发为兵燧，为疫疠，生民噍类，靡有孑遗，人畜悲痛，鬼神思变置。其始，不过贫富不相齐之为之尔。小不相齐，渐至大不相齐；大不相齐，即至丧天下。呜呼！此贵乎操其本源，与随其时而剂调之。上有五气，下有五行，民有五丑，物有五才，消焉息焉，渟焉决焉，王心而已矣。是故古者天子之礼：岁终，太师执律而告声；月终，太史候望而告气。东无陼水，西无陼财，南无陼粟，北无陼土，南无陼民，北无陼风，王心则平，听平乐，百僚受福。其《诗》有之曰：“秉心塞渊，騋牝三千。”王心诚深平，畜产且腾跃众多，而况于人乎？又有之曰：“皇之池，其马喷沙，皇人威仪。”其次章曰：“皇之泽，其马喷玉，皇人受谷。”言物产蕃庶，故人得肄威仪，茹内众善，有善名也。太史告曰：东有陼水，西有陼财，南有陼粟，北有陼土，南有陼民，北有陼风，王心则不平，听倾乐，乘欹车，握偏衡，百僚受戒，相天下之积重轻者而变易之。其《诗》有之曰：“相其阴阳，观其流泉。”又曰：“度其夕阳。”言营度也。故积财粟之气滞，滞多雾，民声苦，苦伤惠；积民之气淫，淫多雨，民声嚣，嚣伤礼义；积土之气毛，毛多日，民声浊，浊伤智；积水积风，皆以其国瘥昏；官所掌也。且夫继丧亡者，福禄之主；继福禄者，危迫之主。语百姓曰：尔惧兵燹乎？则将起其高曾于九京而问之。惧荒饥乎？则有农夫在。上之继福禄之盛者难矣哉！龚子曰：可以虑矣！可以虑，可以更，不可以骤。且夫唐、虞之君，分一官，事一事，如是其谆也，民固未知贸迁，未能相有无，然君已惧矣。曰：后世有道吾民于富者，道吾民于贫者，莫如我自富贫之，犹可以收也。其《诗》曰：“不识不知，顺帝之则。”夫尧固甚虑民之识知，莫如使民不识知，则顺我也。水土平矣，男女生矣，三千年以还，何底之有？彼富贵至不急之物，贱贫者犹且筋力以成之，岁月以靡之，舍是则贱贫且无所托命。然而五家之堡必有肆，十家之村必有贾，三十家之城必有商；若服妖之肆，若食妖之肆，若玩好妖之肆，若男子咿唔求爵禄之肆，若盗圣贤市仁谊之肆，若女子鬻容之肆；肆有魁，贾有枭，商有贤桀，其心皆欲并十家、五家之财而有之，其智力虽不逮，其号既然矣。然而有天下者更之，则非号令也。有四挹四注：挹之天，挹之地，注之民；挹之民，注之天，注之地；挹之天，注之地；挹之地，注之天。其《诗》曰：“挹彼注兹，可以饙饎”；“岂弟君子，民之父母。”有三畏：畏旬、畏月、畏岁。有四不畏：大言不畏，细言不畏，浮言不畏，挟言不畏。而乃试之以至难之法，齐之以至信之刑，统之以至澹之心。龚子曰：有天下者，不十年几于平矣。

越七年，乃作《农宗》篇与此篇大指不同，并存之，不追改，使备一，聊自考也。乙未冬自记。

阐告子
