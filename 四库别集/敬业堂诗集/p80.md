<!-- { "loadSidebar": true } -->
　　范老留题剩古苔官情多委簿书堆濯缨亭外驯鸥地又得诗人管领来【濯缨亭范文正公宰兴化时所建公又有南溪驯鸥诗】
　　千里携家喜可知免教钩栈走﨑他时检防还朝集惜少骑驴入蜀诗【东田初掣授四川富顺县后改调兴化】
　　二三千顷菰蒲緑六十四陂菡萏红【县有八湖六十四荡五六月间荷花最盛】花里寻君知不逺过淮只使半颿风
　　桐乡友人至传长孙兴祖举子及接家信乃生女也口占解嘲二首
　　谁把维虺比梦熊传讹几与弄麞同笑将镜镊投诸地等被人呼作太翁
　　弱女非男却胜无若催吾景赴桑榆可怜孙又为人父二十年前膝上雏
　　送德尹典试广东二首
　　平生三度岭南游此去星轺速置邮荣路人皆艳科目官资尔已压时流【词垣升转近皆论俸惟试差开列尚依旧制论资德尹名在第一】不愁寳劔光华掩须信芳兰气味幽还恐髙鸿在寥廓张罗薮泽讵胜收
　　七千里外动征轮寒薄重裘雪洗尘疎栁爱飘江上笛早梅催发驿前春名塲后进虽多士诗社前游顿少人【时药亭元孝诸人俱下世】珍重老兄留眼望蘓家门下要张陈【文潜无已皆子由门下士也】
　　残冬展假病榻消寒聊当呻吟语无伦次录存十六首
　　卧看星回晷景移流光冉冉与衰期人言宦海藏身易自笑生涯见事迟夜似小年寒渐信病非一日老方知惟余莼菜思归兴蚤在秋风未起时
　　忆昨公车待诏来防名忽忝厠邹枚
　　主恩不以优俳畜士气原于教养培身作红云长傍日心如白雪渐成灰依稀一觉游仙梦初自蓬山絶顶回茫茫大地托根孤只道烟霄是坦涂短袖曾陪如意舞长眉难画入时图移灯见蝎宁防毒误笔成蝇肻被污窃喜退飞犹有路的应决计莫踌蹰
　　雨露荣枯共一天尘沙聚散几同年车摧却怪蓬犹转玉碎何图瓦幸全螘穴氷封残雪后鴈程风夕阳前故人珍重留行意【谓揆汤两院长】回首觚棱自惘然
　　尽遣儿孙归故里尚留弟妷伴他乡囊空预借三年俸禄入粗供四口粮【随身止三仆近领俸米六石足支半年矣】旧积诗逋呵冻了近添酒债典衣偿萧然此外无余欠领取南窗枕味长
　　一榻中安四面虚放朝浑似放参余箧中弃扇虫縁网案上停灯防避书过隙光隂随梦去就衰筋骨向阳舒重可有纎埃到敝帚残箕罢扫除
　　腷声中好送寒偶然为客设碁盘后来或者居人上先处无如占地寛黑白当前饶胜筭髙低随分有争端老夫兀兀支颐坐看似分明下手难
　　科诏加
　　恩典不常征轺就道軰相望抱经佚老头多白拾芥羣儿口半黄惨澹风云怜入彀冬烘头脑怕当塲退身引疾犹多愧我昔曾荒陆氏庄【予自丙戍后试差俱辞免】
　　海内连年丧老成南伤秀水【竹垞先生殁于己丑秋】北新城【阮亭先生于去年下世】读书自要师前軰知己谁能托后生此段人情看烂熟向来士习例相轻笑他江左衣冠族誓墓区区为角声
　　地降天升气不交羽禽何物尚胶胶霜浓四野鸦争粒叶秃千林鹊露巢各有经营宁得己未知辛苦定谁教息黥补劓劳生事盖顶终须一把茅
　　经旬坐穏一蒲团才阅朝寒又晩寒蕴火梅欣先腊放避霜菊耐涉冬看散花庵里新居士视草台中旧史官勿着两般分别相大千世界本来寛
　　不畏羣不受怜孤行一意乆弥坚敢夸愿大难成佛肻防丹余蚤得仙方朔文章多诡俗放翁家世少髙年【剑南诗家世无髙年我今六十翁】色经指诀全抛却人寿终非草木延宜忌拘牵十二三灵苗毒草比粗谙性存姜桂何妨辣味到芩连不取甘好友劝尝真苦口庸医隔膜漫多谈古方难适今时用此理如禅在细叅
　　却病竒方乃避嚣逺坊两板闭萧条室无歌妓何烦遣邻有乡僧不待招【谓借山】石鼎涛生茶正熟铜炉灰陷火潜消鸡鸣漏尽人谁觉又听门前过早朝
　　丛书三馆校讐忙讶许闲情付墨庄樗本不材良匠弃屠非絶技善刀藏冬菹剰饱园官菜嵗赐删除博士羊转益从前素餐愧大庖珍膳日分尝
　　童时了了记观河六十三年忽已过眼暗耳聋知老否葛凉裘暖奈身何一帆去国谈何易万巻无家累亦多爱惜精神图省事明年兼拟谢诗魔
　　自题癸未以后诗藁四首
　　七年供奉入乾清三载编摩在武英两臂病风双眼暗枉将实事换虚名
　　论巻排成手自删多慙小草落人间迷藏赖有南山雾莫便轻窥豹一斑
　　槖笔曾经侍
　　两宫可怜无过亦无功未应奢望儒林传或脱名于党部中
　　拙速工迟任客夸等闲吟徧上林花平生怕拾杨刘唾甘让西昆号作家
　　题邹古愚望日图小影二首
　　邹生真与古为徒人谓生狂自号愚不恋桑榆收晩景却回岩电向东隅
　　君如要看榑桑日试上鹰窠万仭巅只合俯身临碧海何须仰面望青天【吾乡鹰窠顶东临大海寅卯之交于水底见日】
　　岁杪自叹二首
　　短景侵寻白发前归心归梦日相牵人间雀鼠工防伴食官仓又一年
　　天生物性故难齐健水东流弱水西不信羊能挂角如今只有触藩羝
　　周桐野前軰以隋龙藏寺碑拓本见贻二首
　　一千二百僧祗刼龙藏今无片瓦遗不有欧阳能集古空劳佛力护残碑
　　翠墨椎来体尚全书家名姓惜无传唐贤风骨依稀似得法欧虞禇薛前



　　敬业堂诗集巻四十
　　钦定四库全书
　　敬业堂诗集巻四十一
　　翰林院编修查慎行撰
　　待放集【起癸巳正月尽六月】
　　移疾经年迟迟去国恭遇
　　圣天子万寿之期既随班朝贺复申前请又三阅月始
　　防
　　恩允归古人以道去国者待放于郊得玦乃去春秋公羊传则谓大夫已去三年待放噫母乃太濡滞乎得玦而去斯可矣
　　韩干放马图次东坡题李伯时所藏韩干马七言古诗韵【图为同年薄勺庭所藏绢本无欵孙少宰北海题其后谓是韩干笔】
　　一如鹤啄长鬛垂一如狼顾尾撒丝其一昂头立而嘶欲前不前耳卓锥眼中空濶视八极局步尺咫胡由驰薄言坰者在坰野络脑且脱黄金覊人间皂枥或老病天上闲廐谁权竒攻驹考牧两无预造物一听相雄雌圉官大得闲放意觳觫遑问牛何之吁嗟乎隙中过景越千载画月画骨空毛皮东川清丝况寸裂纵复神骏畴能知斯图即谓曹覇可弟子未必贤于师
　　今年拟不作诗复为友人牵率破戒口占自解
　　年来百事多頽废何必于诗若用心正尔苦心谁复识尧夫自有打乖吟
　　院长汤西崖前軰出示与副相揆公赠答诗索余次和六首
　　皇华骑走駪駪万里还
　　朝倡和新何物堪持比诗境氷壶玉鉴两无尘
　　好士重闻六馆开中间一馆是翘材春风入座人人爱只待先生下直回
　　第七车中博物余承明顾问在星庐不知三箧三仓外可有平生未见书
　　白杨巷与青杨巷多少车前驺唱声何似神仙双学士对骑官马出郊行【时揆公以副相兼掌院故得并称学士】
　　文坛宿望与资深吟徧西垣又苑林三十年来同调尽却从少和识孤音【后汉书孔融传賛越俗易惊孤音少和】
　　翽翽和鸣属两公巻阿风入雅音中枯桐入防还邀赏草木终怜臭味同
　　题徐去矜侍御日南种菜图
　　不费园官送浑疑老圃家苗民分匕箸童子劚烟霞饱吃三年菜闲看四季花还
　　朝无俗物堪作画图夸
　　癸已仲春上丁
　　文庙分献纪事四首
　　森森老桧上叅天路入桥门气肃然斋宿忝随丞相后【先一日随太仓相国省牲阅祭品】趋跄获在圣人前元音唱叹余琴瑟古器骈罗识几筵两度春秋逓分献一门兄弟俨差肩【去秋丁祭家弟嗣瑮与分献之列】
　　鹭缞翟羽互飞翔乐舞同时缀两行道在羮墙荣北面礼成盥荐属东厢千秋世裔绵吴国【言子旧封吴侯其裔孙德坚去冬始袭经博】十哲新跻列紫阳【朱子去春跻十哲配享庙堂以上两贤余分献之位在焉】到此始知儒者贵遥遥今古几升堂
　　自堂徂庑又趋阶升降循环往复回想像轩悬非一代摩挲石鼔已三回【二十年前为博士弟子十年前释褐】头衔分【去声】出资郎下班次犹烦博士陪【宋祥符中孙奭上言释奠旧礼以祭酒司业博士三献新礼以三公近岁止命献官三员兼挕请备差太尉太常光禄卿三献诏可今至圣前则大学士行礼十哲分献用翰林资深者二员本监监丞博士二员犹随分献官后盖叅用宋时新旧礼也】絶胜恢谐饥曼倩殿庭割肉早归来
　　题名释褐几何时衰至人嫌拜起迟【奠斚时余拜起稍迟以致敬也导引官遽相催迫故云】位定瞽宗宁敢让【致斋所序坐分献官在太常卿之上】事闗笾豆岂无司明朝尚举分膰礼他日谁陈齿胄仪白首词臣稽掌故
　　盛朝文物古为师
　　二月二十日雷雨之后忽复严寒枕上口占
　　老子慵贪卧家童起报晴朝来氷复合昨夜蛰初惊寒暖浑难定隂阳动必争庭花经手种荣悴也闗情
　　后二日雪
　　欣欣逢嵗闰霭霭及春阳早是经雷雨如何更雪霜天心宁好杀物性自多伤草木如知勾尖幸宛藏【出史记律书】
　　恭祝
　　皇上万寿诗四章
　　凤纪龙飞五十年周天景运正中天众星拱极云霄上万国瞻光日月前难老祥徴
　　仁者寿诞生
　　圣在佛之先欲知
　　帝力占甿俗击壤吹豳徧八埏
　　炉香馤馤防
　　枫宸花甲循环歴象新
　　玉烛万年三月节
　　鸿钧一气四时春辟门
　　典旷收羣士
　　锡福畴多及庶民黎老祝
　　厘还自贺儿孙同作太平人
　　厚泽深仁物物霑筭从动植到飞潜日晅风动
　　防威并
　　秉钺垂衣创守兼乆运
　　干行神倍王
　　屡辞尊号德弥谦太和宇宙无疆庆长愿春随闰岁添
　　极盛
　　皇猷冠古今无涯
　　圣学仰髙深已隆咸五登三业犹厪
　　尧咨舜儆心
　　天大固知难绘画人欢争欲效讴吟小臣拜手情尤切十载防
　　防在禁林
　　题石门劳钧天日边鼓箧图二首
　　文赋行当拟陆机【钧天年甫二十故引用少陵诗中事】暂从鼔箧别庭闱同朝几軰来相问五十年前父执稀【尊甫中丞公甲辰进士至是恰五十年】
　　过庭家学本传诗都讲风流又一时三百诸生多避席爱听匡说解人頥
　　山野老人逺来祝
　　万寿者以千计目覩盛事纪之以诗
　　长世人多寿亲承异数加使年逾甲子问俗及桑麻跪进觞
　　停辇归簮帽有花赐酺还赐杖好向后生夸
　　雨后过自怡园看海棠同院长作时余复请假
　　不记名园里搴芳醉几回偶逢新雨过又报海棠开此地嗟春晩当时见手栽勿辞烧烛看为是别花来【香山诗七十三翁难再到今春来是别花来】
　　四月朔大雪
　　大雪洒庭柯春光九十过急催花落尽乱杂絮飞多燕垒融还冻莺吭噤不歌纷纷蜂与蝶争柰苦寒何
　　送同年海天植前軰视学云南
　　八千余里皇华使二十多年侍从臣馆阁文章天上草门墙桃李日南春先声到处苗风变公道传来士气伸尽让同官开府去好持氷鉴答
　　枫宸
　　重过封氏园饮矮松下偕防庵湘芷侠君润木作
　　刺縻花外矮松前指防游踪廿四年枝亚平行妨翠鬛杖端摩顶透青天与谁作伴人先老阅世如流我独怜卖却朝衫充一醉免教归欠酒家钱
　　再赋古松叠前韵
