<!-- { "loadSidebar": true } -->
　　一曰给腰牌以察旗人畿东地方旗民杂处有司衙门每患庄头把持庄头不服有司统驭类多武断乡曲鱼肉小民甚且庄头之下又有壮丁如投充雇工拉车放马之辈原非旗人尽行假冒有司无从究诘一概法不能施稍或抵牾立时嫁祸如寳坻县之陈庄头则捏盗以栽囮三河县之邱庄头则哄堂以辱詈此外之凌辱印官吞噬愚懦尚不可以胜计也总缘此辈一唱羣和党羽甚盛形迹诡秘莫可端倪有司率皆曕顾隠忍以致恶焰日炽漫无底止本道辗转思维必得立法稽查始可清其党类或旗或民俄顷立辨旗人扞法则解宪究惩奸民助恶即立时责治庶乎凶风少衰小民得有安枕之时合无上请本院特折
　　题请将各旗屯庄旗人及奉差出外者本管旗主给以腰牌上用满汉字明书旗色姓名即如告假给牌之例则在地方生事有司验有腰牌即系旗人可以申解治罪如无腰牌即系奸民冒充立可惩以三尺其有裨于民生吏治匪浅鲜矣
　　一曰发料价以苏驿困窃惟通永所属地方既为陵寝重地又当两京孔道山海喜峰系贡道所必由通州武清乃水陆所交防差使络绎靡有宁晷以有限之夫马应无穷之供亿在于平日已属难支近年以来皇上不时行幸安站车马尤所必需又兼各处闗口进贡出使人员往来如织运送活鹿活虎麅肠海鱼蜂蜜等项与夫发遣三逆家口新满洲乌龙江炮位军需之类所用车辆动辄千百一时骤至刻不容停无多工料不足以供一二次车差之用而犹支发需时疾呼不应瞬息之间立见贻悮有司受其凌辱夫役尽被鞭笞无米难炊防金少术止有请发工料车价以济燃眉耳又有与州县相距甚逺之驿尤难一呼即应每遇差至驿员欲求瓦全卑官尽皆重利告贷以期少延须防而后差又复踵至矣负累日久日深甚至无债可借惟有坐以待毙者属员固可矜悯皇华岂容倒废此本道每见各州县驿官告哀之文未尝不为之黯然浩叹也合无上请本院严檄饬行将应给工料所需车价预先给发按季册报庶可移缓就急通融供应而各属从此可以少纾重困矣
　　一曰停设法以杜加派窃惟加派之弊
　　功令首严而设法之语时见部文夫设法二字即加派之别名也时时申饬有司不许加派里民则公家之务自应议动公帑而部咨所开率多令官设法或所费无几犹可勉力措置乃逺如西安雇车北口运米近如修葺城垣无不责令设法夫雇车运米之费动需数千修葺通蓟等城之费更盈钜万若令损俸则通永所属之官俸有几况被盗案所累有歴俸止一年而罚俸至数十案者类皆称贷鬻产以应起解本道之受累尤甚尚何俸之可损无论有司凛惕
　　功令不敢加派即欲加派亦不能向地圏丁逃之区啼饥号寒之民而索取锱铢以供此不赀之费也向年雇车一役通省公捐尚为众擎易举所最苦者无如运米之役需车至数千辆雇价至数千金请发并无分毫止有设法二字本道奉檄悚惶而严限仅有旬日何能咄嗟立办各属人人自危无不攅眉相向时日甚迫本道不得不多方措借以为各属之倡迄今重债未偿各属纷纷申请原议通省公捐迄今事竣已经数载究竟未奉允行本道抑郁此中无可控诉兹承本院明问固披沥上陈之时也嗣后准部咨有以设法责成各官字様伏祈即行咨商或赐
　　题请动发公帑以办公务庶免属吏非常之累否则重费难办不肖之员势必径行私派反致累民重烦白简之驱除矣
　　一曰革仓弊以纾民困通永所属州县皆为圏占之区所剰民地无几率多瘠薄穷年力耕仅足供赋一遇水旱不免流亡一切加派横徴固已力行禁革至于永属仓粮向称弊薮本道于受事之始防知其害如徴收粮草包揽折色价值相倍严加禁饬务使亲身交纳本色且如收粮斛斗底面相同亲行较验悉照部颁式様另发徴收又有粮草通闗格眼册月报单比簿等项名色徴粮既有全书由单通闗等册俱属繁文尽行革除与夫徴收耗费厘剔无遗所虑法久弊生将来仍踵旧习则于民害究竟未能永逺革除且恐不肖之官阳奉隂违惟知润橐罔畏刑章根萌烬燃终将滋蔓兹蒙本院轸念民瘼虚怀延访兴利除弊包揽加派之害首行革除无俟本道多赘而犹复以之上陈者惟祈特赐严禁勒石永垂俾畿东之民千百世之下无不仰戴恩施诚不朽之大业也
　　一曰稽筏手以防逃盗窃惟逃人盗贼为害最烈稽查之法极宜严密惟是土著之民载在保甲者可以按籍而稽外来流民则其行踪如同飘梗原无一定之所无可从而究诘所以逃人盗贼往往混入其中流毒地方害无已时也如永属之木商所雇筏手动盈千百皆系外来流民扰害地方不一而足如牛自富之殴死李二道罗一之强奸王氏而刺伤其胷皆筏手也本道前据永平府条议以此辈实繁有徒踪迹难以究诘请给木牌详开年貌以便稽查固属甚便乃移商榷部坚执不允嗣后逃人盗贼仍然窜伏其中不特贻害本地之民该管有司亦罹失察之咎地方之弊莫大于是合无上请本院檄行该府防同部将现在各商筏手详查年貌给以木牌造册报院如有逃盗地方官可免波累而稽查易施亦不致如以前之扰害地方矣
　　一曰饬驻防以戢扰民窃惟设立驻防满兵所以固疆圉卫民生也始通属之三河寳坻玉田三县永属之滦州各设驻防满兵统之以城守尉自应申明军纪不使扰民庶不上负
　　朝廷设防之意无如各兵不遵约束恣意扰民在三河之防兵则瞷城垣倾頽而兵妇小厮不由禁门出入止在城垣頽处往来早晩之间任其自如禾稼将熟放马践踏羣行市集短价强买小民被殴而不敢言长吏虽见而不敢问曽经余令条议此其最彰彰者至若玉田防兵扰民之事亦略相同寳坻逺在海濵常被放马之人为害在于滦州则滦河一带向有穷民捕捉鱼鰕以资糊口今被驻防满洲所踞不许穷民捕卖止任此辈渔利以致穷民无可资生含寃莫诉尤为民患之大者似此四城满兵名为防盗而地方之内刦掠公行竟未见擒一盗原以衞民而城市之中攘夺时告反为民増一害本道久所稔知其亦何敢瞻顾隠忍而不上陈于本院之前乎伏祈特赐移知驻防严加约束不得仍前滋扰民间攘取民利则闾左获安皆出髙厚之恩矣一曰禁重利以恤民艰畿东之民地皆圏占已无恒产更逢水旱尤难谋生丁壮或可佣工老稚凭何度日鹑衣鹄面触目堪怜饭糗羮藜营求莫措乞假称贷用救燃眉固必至之势也地方土豪率多串勾旗棍乗其阽危索取重利本银则七折八折利息则九分十分或计日以加増或按月而滚算至期不偿转票从新利又作本有以银数两而至数十两者有以钱数百而至数十千者期满又索力不能偿私行吊打立逼清楚或勒取其房产或凖折其妻孥小民负屈含寃往往见诸讼牍在于已经发觉不难执法究追尚有未经控吁者更属无穷亦何能尽人而拯救之也此种奸徒所在皆有而惟通州为甚本道访闻最悉虽已严行禁止余风尚未尽殄必借本院威灵通行禁饬放债之人务遵定例每两起息三分如有土豪旗棍怙恶不悛抗禁横行者严拿法惩庶防防遗孑可免旗棍吞噬得以室家相保其仰戴安全之恩宁有既哉
　　一曰兴教化以厚风俗窃惟风俗之淳漓由于人心之善恶而转移化导之机自上操之必使为善者知所劝为恶者知所惩然后可以返漓归淳而成一道同风之治则讲约之举首宜实行也在于有司率多视为故事不曽亲诣约所大集绅衿乡耆宣扬
　　圣谕防访为善之人与夫作奸之辈面行劝惩亦何怪乎诟谇常闻狱讼时作如江河之日下而不知所止也夫兴行教化为吏治所首重近来有司不能身体力行所当上请本院严饬从实举行以为移风易俗之本至学校又为教化所自出如月课之宜奬赏贫士之应赈恤咸当次第举行若民间子弟有雅志读书而负笈无资者合于州县之大者设立义学四处小者设立二处使之肄业其中即择学中文行兼优之诸生以司训迪所需修脯如有学田即于学田之内取给如无学田本道与州县各官捐俸支给各义学中置课簿一册每于季终申送查核如果诸童文义可观即已着有成效诸生立行奬赏诸童并与甄录以示鼓舞将见户诵家弦畿辅之内羣荷作人之雅化于无疆矣
　　荐彭令详文
　　窃照畿左州县最为冲疲而三河一区尤称雕瘠地被圏占所余无多民久逃亡仅存遗孑当两京孔道供应甚繁辖百里提封送迎况瘁城无完堞奸宄之窥伺堪虞野有流鸿雈符之剽窃时告又兼起发逆属日需车辆甚多更患押送旗丁横索金钱无算若非强项之令何能儋当稍思瞻顾之夫无不消沮里塾鞠为茂草弦诵罕闻子弟惰于横经姱修多怠抚绥必资循吏整顿亟需长才大施补救干旋方可胜任愉快知县彭鹏以耿介之守茹蘗饮冰用通敏之才发奸摘伏不畏强御常触怒乎旗人保全善良絶不侮乎矜寡勤讲艺以训士子教化兴行轻徭役以恤黔黎恵泽广沛昼夜巡徼徧歴城市乡村往来押车罔计跋涉劳苦见押送之需索挺身力争遇投充之恣横绘图上吁片言折狱聴断无私三载甘贫淡泊自励似此实心实政无惭作父作师所当亟请褒扬以为劳吏之劝者也本道访闻最确幸遇本院破格奬拔循良之时不敢蔽贤以负盛意特用上陈统祈鉴允先赐奬励如果后效可观再行题荐庶激劝昭而羣吏咸知奋勉矣
　　山东臬司条议四事
　　窃照本司昔在西曹断狱务求不枉今叨东臬鞫囚尤矢无寃况逢本院念切好生更当仰承徳意每于命盗重案俱属民命攸闗无不剖隠抉微细心推勘庶几惟明克允论辟公平惟是山左民多鬬狠俗善攻剽案牍纷纭命盗十居七八情事果真自应一一伏法无如捕役每多诬良讼师率工倾陷若不严加创惩流祸莫可底止所有积弊并应革除本司闻见最真合无呈请本院俯赐通饬于以清刑狱而安民生恵政所垂真无纪极矣
　　其一诬良之害宜除也山左盗案较诸别省为多司民牧者自应多方消弭务使奸宄屏息闾阎敉宁方称厥职乃于平日既不讲求消弭之方与夫防御之法及至一闻剽刧始仓皇失措惧罹参罚防恤民瘼或讳强为窃或讳劫为仇勒改报呈多方捏饰止求瓦全于一时不顾败露于后日如济宁卫之徐士贞被盗焚劫烧死二命而勒改是仇将无辜之杨开美等酷刑供认俱陷大辟经本司审属寃诬现在报防如临朐县之官衙被劫捕役张坦诬拏良民周青年等五人为盗歴经研讯絶无赃据亦在查取职名报防即此二案现经摘发者已足为诬良左劵矣其有势难讳隠申报之案已经拏获盗犯每多迟延不解旋即报病报毙希冀灭口充数倘有寃诬无可自白此种屈情殊可痛心又有案缉之盗内有临限报获随报病毙尤多妄拏平人致死销案情弊所当并行立法厘革嗣后各属获盗如在当塲被擒赃械无俟起获本犯供认足凭一面追缉余党即将现获之盗于五日内解府该府讯确于五日内解司本司审明即于五日内解院如系缉获之盗或俟起获赃械则改限以二十日内解府该府讯确仍于五日内解司本司审明仍于五日内解院如敢违限不解指称缉拏伙盗任意迁延未经本司亲审旋报病故者除将所获之犯不准入案外立提经承禁卒捕役严究诬良致死情由遵照定例究拟官以诬陷平民揭防庶人知儆惕大害可除山东之民得以安生矣
