<!-- { "loadSidebar": true } -->
    敕：前蜀郡长史李广璨，闲邪存诚，贞固干事，或因旁累，往从迁谪。凶逆未翦，江介多虞，式遏寇戎，是仗才杰。建康巨镇，长洲右苑，使臣之选，咸曰其难。勖乃谋猷，佐斯旄钺。可守阳太守。
    ○授鲁炅襄阳郡防御使制
    敕：成允成功者才也，确乎不拔者节也。惟才与节，可以戡祸乱，定邦家。南阳太守鲁炅，忠肃懿文，仁而能武，历危难之际，见贞固之诚。自翰守南阳，载罹寒暑，城孤师寡，负户以汲，虏不得进，江汉赖宁。古之忠贤，无以加也。夫功崇者则授以高位，才大者必委之厚权。汉水方城，国之要害，宜加亚相之任，兼收御众之功。可依前件。
    ○授元载豫章防御使制
    敕：荆吴之交，抚之以连率；贡赋所入，董之以使臣。非通才多可，曷称斯任？守职方员外郎元载，识度明允，干能贞固，怀龙泉之利器，抱鸿羽之荣姿。弥纶典章，能练南宫故事；精详政理，尝闻五府交辟。豫章雄镇，襟带江湖，干戈始宁，安人是切。俾尔藩守，缉熙厥政。可豫章太守。
    ○授房文部尚书同平章事制
    敕：宪部侍郎房，清识雅量，工文茂学。秉忠义之规，靡惮艰险；挺松筠之操，宁移岁寒。宜承赐剑之荣，式允济川之望。可文部尚书同中书门下平章事。
    ○授郭子仪兵马副元帅制
    制：昔伊尹与汤合，傅说与高宗合，尚父与周合，故哲后良臣，莫不至合。非贤不，有开必先，久大之业也。公上略宏才，信明谊，受我旄钺，辑宁区夏，典器铭勋，高视前古。实邦家之杰，岂独为予？社稷之卫，可独弼予。节制咨谋，安危斯属，惧朕之不称也。往钦哉！司空子仪可兵马副元帅，主者施行。
    ○遣郑叔清往江淮宣慰敕
    敕：逆虏未平，师旅淹岁，军用匮乏，常赋莫充。所以税亩於荆吴，校练於淮海，从权救弊，盖非获已。夫法明则吏不欺，敛均则人不怨，辑事无扰，系乎使臣。度支员外郎郑叔清，贞固干事，节用爱人，考绩视成，所错斯枉。宜以本官兼侍御史，充江淮东西及淮南道宣慰使。
    ○遣巡抚使敕
    敕：厄运者，天地之时也；理乱者，人君之政也。是以轩辕不能止蚩尤之患，帝舜不能无有苗之征，盖在於人君修德，刑以除之也。顷者羯贼开衅，乱常干纪，诱胁戎卒，窃弄边兵，九有之人，罹其凶害。当战争之地，则肌骨多毙於锋镝；在遐僻之方，则杼轴其空於征赋。离乡去邑，弃业抛家，契阔冻馁，飘畏逼。朕每永念，心折涕零，是用严奉睿谟，恭行天讨，躬被甲胄，大率戎夷。扫清中原，诛斩蛇豕。岂朕薄德，能建功业？盖人心竭节於本朝，而戮力於寇难也。所以给其优复，减其赋税，省其聚敛，息其征徭，赈其匮乏，宥其罪戾，实其仓廪，舍其逋悬，养其伤痍，其死事，将使万姓，永登仁寿。犹虑抚字尚阙，疾苦未除，於是分遣使臣，亲访闾里。夫人君高居大位，非可以目遍四海，耳周八极，必仗贤能，以广其视听。而今使臣，咸未称职，多亻黾亻免经略，未尽至公，致令远人冤不上达，而弊不下去。今择朝端忠贞仁惠之士，饮冰乘驿，巡抚四方。其有政教烦苛，敕令不便，妨於耕稼，害於蚕桑，徵敛於人，无逾小大，咨尔兆庶，必闻於使。又有官吏邪虐，豪猾侵渔，扰於黎，冒於货贿，上无隐也，当悉惩之。朕方以万姓心为心，苍生寿为寿，不欲独贤自圣而为理，舍暴惠奸而坠人。率土之滨，宜知朕意。
    ○收葬阵亡将士及慰问其家口敕
    自寇戎猾夏，干戈不戢，涉三载矣。而忠臣义士死王事者，何可胜言！兹朕痛悼於厥心，若挟疮。是用枕戈寝胄，亲六师，恃神之直，凭宗庙之灵，亦冀克清，载造京邑。近者诸军告捷，屡摧贼众，天意人事，若将叶符。而战士阵亡，多委沟壑，已令收瘗，犹虑或遗。抚存哀殁，朕之所切。宜令节度使与郡县长官计会，悉收骸骨，埋葬致祭。仍勘责姓名，续行奏闻，将[B14A]赠其官爵，优恤其妻子。仍仰本道使者郡县，勿差科其家，庶乎幽明慰怀，知王师之不得已也。
    ○册汉中王等文
    惟天宝十五载岁次景申七月戊子朔，皇帝若曰：“咨尔汉中王暨御史中丞魏仲犀，王室多难，凶逆未诛，是用建尔子姓，以为藩屏；命尔忠良，以摄傅相。安危系是举，可不慎欤？夫王侯之体，则以任能从谏为本，亲贤仗信为则，好问乐善为心，安仁容众为节，然後能建其功业，夹辅王室。是以汉之宗王，多委政守相，故能享祚长久，令闻不已。朕闻汝能宽大俭约，乐善好贤，敦悦诗书，动必由正，而久於高简，未习政途。又闻仲犀才干振举，忧勤庶绩，必能固尔磐石，匡补阙漏。军旅之事，必委其专；讼狱之烦，必与其决；简贤任能，必使其举；惩恶劝善，必任其断。惟协惟睦，其政乃成；同德合义，何往不济？於戏！其镇抚黎人，庄肃守位；仲犀其悉心戮力，赞我维城。则有任贤之各，犀有忠勤之绩。匡复社稷，戡定寇雠，在此行也。勖哉！其无替朕命。
    ○肃宗皇帝即位册文
    维天宝十五载岁次景申八月癸未朔十八日己亥，皇帝若曰：“咨尔元子某，惟天为大，惟人君则之。顺乃德，故舜禹揖让而履皇极；弗乃道，故丹朱商均不能保鸿业。是以启有惠迪，而夏嗣焉；隋有乱纪，而唐受焉。五圣之御极，皆以勤俭兢业，日慎一日，故能享祚长久，乘庆无穷。洎予六叶，恭位四纪，厌於勤倦，缅慕汾阳，当保静怡神，思我烈祖元元之道，是用命尔元子某，当位嗣统。於戏！尔有忠孝之诚，极於君父，尔有友爱之义，信於兄弟；尔有仁恕之行，通於神明；尔有戡难之才，彰於兆庶。予懋乃懿绩，嘉乃神武，天之历数在尔躬。汝惟推诚，祸乱将冀尔永清；汝惟从谏，宗社将冀尔复宁。佞言惟疵，直言惟师，任贤勿贰，去邪勿疑。民非后孰治？后非贤罔与守邦。钦哉！慎乃有位，无忝我祖宗之丕烈矣！
    ○册回纥为英武威远可汗文
    维至德二年岁次丁酉十一月某日，皇帝若曰：夫定祸乱者曰武，建功名者曰义。惟武与义，是谓明德。回纥毗伽可汗，生而英姿，迈越前古，代济威赫，主祀北天，与唐唇齿，奕叶姻妤。安禄山窃弄边兵，暴乱函夏，诱胁戎卒，毒蠹黎人。而可汗感激，义动天地，爰命叶护，统率锐帅，叶赞官军，驱除凶逆。或掎其足，或角其首，一旬之内，雍洛扫清。振古以来，义莫斯大。朕是用式遵典礼，封崇徽号，敬册可汗为英武威远可汗，每载赏绢五万匹。於戏！阴阳和而天地泰，四时和而万物阜。北土不靖，有唐封而固之；中原多故，可汗义而赴之。惠好和洽，与日月永，子孙百代，克享鸿休。钦哉！其无替朕命！
    ○汝州刺史谢上表
    臣某言：伏奉某月日制，除臣汝州刺史。捧荷恩私，违离轩陛，专城之寄则厚，魏阙之心斯切。即以今月至州上讫，臣某诚惶诚恐顿首顿首。臣遭遇艰难，谬忝近侍，扈巡巴蜀，朝觐朔方，崎岖三年，恒伏舆轸。而才微智浅，内不能申奇谋异画，外不能预武毅崇勋，掌翰承荣，日紧为愧。属陛下神武戡难，再构乾坤，动植生灵，济於涂炭。臣以庸劣，绩用无闻，生睹中兴，以为殊幸，官登列守，弥觉叨荣。汝坟之人，久罹残贼，闾阎凋弊，萑蒲未静。阐陛下慈恤之旨，承陛下雷霆之威，缉理疲人，畏怀亡命，均其赋役，勉其农桑，庶凭睿谋，迄可底定。敢励铅刀之割，终於犬马之恋，不任之至，谨奉表陈谢以闻。臣某诚惶诚恐顿首顿首，谨言。
    ○论王去荣打杀本部县令表
    臣某言：伏见宰臣奉宣圣旨，将军王去荣擅打杀富平县令杜徽，其罪将合殊死，缘新收陕郡，防遏要人，特宜免死，削除在身官爵，白身配陕郡展效者。臣等既忝职司，主在行下。伏以圣人诛暴乱，定王业，必先明法令，崇礼义，於是百姓戮力，贤愚悦随。是以汉祖之始入关，约法三章，杀人者死，不易其则，然後能戡定秦、项而帝天下。今陛下将欲清□雨之屯，扫枪之寇，不自约其法，恐异汉祖向时之事，将何以成功业哉？谨按王去荣是富平县百姓，朔方偏裨，无专杀之权，有犯上之逆。且拥数千之众，不能整齐行列，外攻强寇，翻乃无状挟怨，内杀县尹。《易》曰：“臣弑其君，子弑其父，非一朝一夕之故，其所由来者渐矣。”若纵去荣，可谓生渐矣。臣闻去荣善放抛石，能守城邑，曩者陕郡初复，非其人不可守之。李光弼太原，程千里上党，许兼灵昌，鲁炅南阳，贾贲雍邱，张巡睢阳，无去荣抛石之能，未闻贼能下之也，其粮不足者自拔矣，何独陕郡非去荣不可哉？陛下若以抛石一能，所犯上者，复何止之？若曰且贷去荣，而诛将来之犯者，则是法令不一，而招罪人也，今惜一去。荣之才，而杀十倍去荣之才者，不亦其伤益多乎？夫去荣乱逆之人也，焉有逆於此，顺於彼，乱富平而治於陕郡，悖於县尹而不悖於君乎？况今之律令，太宗之律令也，陛下不可惜小才而废祖宗之法也。伏惟明主弃琐琐之能，全其远者大者，则祸乱不日而定，师旅因兹整齐矣，天下幸甚。臣等不胜云云。
    ○为韦相让豳国公表
    臣见素言：伏奉某月日制书，封臣豳国公，食邑五百户，仍特加金紫光禄大夫，兼与一子五品，臣次男谔又特授五品官者。臣才术寡薄，操行无取，幸因资序，谬陟台衡，不能燮理和气，裨补德化，致使四凶构慝，天下震惊，銮舆南巡，函谷失守。《语》曰：“焉用彼相”，《易》曰：“负且乘，致寇至。”由此言之，臣虽杀身，不足补过。且臣值禄山干纪，不能制其命；臣与国忠同侪，不能正其恶。尸忝厚禄，窃位多时。一昨扈从之初，不即死者，盖以翠华历险，牧圉无，驽马思效，且伏辕舆，候至蜀城，自拘司败。岂谓涣汗大布，网豁江河，茅土猥加，恩迥日月。当今天下未定，忠义驱驰，封赏之行，不宜逾滥。借如翼从行李，操执鞭辔，臣子职分，何名为功？以此受封，不可以训。贪荣冒宠，非臣所图。伏愿俯乘矜悯，舍此阶爵，不使臣父子得罪於公议，见嗤於有识。微臣幸甚，不任恳迫之至。
    ●卷三百六十八
    ☆贾至（三）
    ○议杨绾条奏贡举疏
