<!-- { "loadSidebar": true } -->
　　余到南州三载求徐巨源文翰甚渴自陈伯玑所刻榆溪集外即片纸不可得今春罗饭牛诵巨源赠诗云云山已是无常主更写云山卖与谁又云记得扁舟初过访草堂门外水齐天令人讽叹不已兹又从朱子庄得巨源友评一巻手书六百八十九字文既散朗冷隽字复本色其引喻玲珑超脱直是晋人风味米海岳云前贤征引迂逺如龙跳天门虎卧凤阙是何等语吾所论要在入人不为溢词知此者可与读巨源此巻
　　跋孤树裒谈
　　右孤树裒谈十八巻杂记明太祖迄武宗朝事最为纎悉建寕李公古冲着公名黙嘉靖间歴官冢宰康熙癸酉九月三日周子雪客访余呉门以是书见赠按王阮亭侍郎皇华纪闻云广州老城内督粮道署西圃有管树一甚奇古略如榕树叶絶大其干皆根枝樛结而成李冢宰着裒谈于此树下有记刻石嵌树间乱后兵妇得之作捣衣砧一士人夜闻砧声甚异赎取之今尚存
　　跋朱竹垞和论画絶句
　　余暇日创为论画絶句如干首理絶绳尺意在独解陈后山所云晩知诗画真有得也竹垞先生见而好之走笔属和不摭拾画苑剩语第吟赏生平所见而神理已超超元箸近代数十年名手皆得附之以传抑何幸耶先生平日论诗颇不满涪翁今诸什大叚学杜而髙老生硬之致正得涪翁三昧信大家无所不有
　　跋宋史续通鉴长编
　　宋李焘有通鉴长编百六十八卷续长编集要六十八巻续宋编年十八卷今世藏书家徃徃求之甚渴此宋史续通鉴长编三十六卷非焘本的是元刻巻首割去著书人姓氏卷末割去大元字贾人狡狯乃尔按元胡宏亦有通鉴长编续长编此其续编无疑前有焘进表一通或当日与焘本并刻今所存者止此耳康熙丙子六月从姑苏书船上购得识而藏之
　　跋滏阳张氏两世家训
　　张氏为滏阳望族此两世家训为司马公训太史公太史公训阁学公者先文康旧与司马公同官太史公实先文康门下士今阁学公视学江南又与荦有同岑之雅故知公家敎最详康熙丁丑嵗杪阁学公玉峰校士毕道经金阊饮余公居之小沧浪酒间手家训示荦俾为之跋荦敬读一过大而立身从政小而起居饮食靡不谆谆告诫有古箴铭之风至司马公云外其官而官存尤令人闻晨钟焉阁学公似君又蚤成进士能世其家滏阳之泽永永未艾盖其得于庭训逺矣余家叠遭兵燹先荘敏福山诸公遗迹久随云烟灭没所存者独先文康数纸耳摩挱此册不胜慨然
　　跋铨事记
　　右铨事记十篇明云梦邹大泽先生着先生名观光字孚如万厯庚辰进士歴官太仆卿尝讲学东林学者称大泽先生当在铨曹与邹南臯先生同事厘剔奸弊一时有二邹之目先曽伯祖荘敏公为太宰最相得详记之第三篇为荦家乘所不载康熈癸未春从锡山顾梁汾舍人见之端文公手泽存焉荦采入家乘更録一通置家塾敬为之跋
　　跋文肃致入闗诸王启
　　右范文肃公建议入闗致诸王启一首副本在其先文正祠内有徐韩二先生防后余得拜手读之启凡洒洒数百言大防以任贤抚众为急务公在政府凡所厝注不越斯语盖见之实事不徒托之空言而已先文康由畿抚
　　召入秉钧公之荐也当
　　王师入闗时先文康亦献治平三防首议崇祯庙号次则裁加派以苏民困罗贤才以佐上理与公言如出一辙岂非英雄所见畧同固冝其有水乳之合也欤洎先先文康殁公视予犹子尝举似予曰令先公之心独我知之其久要不忘如此文肃即世令嗣总制今尚书侍郎诸公或以忠贞或以弼亮
　　天子倚毗为世臣贵显累叶而予以任子际衰老之年沐我
　　皇上优渥之赐盖两家之谷贻者逺矣雒诵之下追维通门之好庸敢牵连书之明渊源之有自俾予小子窃附以不朽至是启言皆硕画功在
　　庙社实维
　　国家永永无疆之休固已载之国史彪炳天壤抑徐韩两先生论之详矣兹不复赘云
　　跋懐素小草千文
　　懐素绢本小草千文刻文氏停云馆帖中其书法髙古流传有绪已悉衡山三桥二跋独卷中相接及题款处用汉军司马印殊不可解二文亦置而不论偶阅大唐传载摘胜云永州龙兴寺乃呉军司马防之故宅素师浚井得军司马印毎作书用以为志不胜快然漫书卷末
　　跋范文正公书伯夷颂巻
　　余再宦游呉获谒范公祠屡矣毎瞻拜文正忠宣遗像令人肃然起敬今年春从公十九世孙主奉能濬得观祠中所藏墨迹九种其一乃文正公楷书伯夷颂贻京西转运使苏公舜元者文正公为有宋第一流人固不以书名而此书谨严有法度一笔不苟世之善书者或莫及焉虞道园有云仰惟前贤争光日月不敢妄有赞述良然按跋中文富晏杜四名相俱与文正相伯仲忠宣晜弟不忝象贤君谟才翁及元明诸钜公一一具在真巨观也秦缪丑题句欲与韩范论心得毋颡有泚耶此巻南渡后归缪丑又归贾似道宋亡流入北方元李侯戡得之因来守呉举而归之范氏义庄明神宗时曽入王弇州质库后仍归范氏不取直未久主奉者不戒复失去为云间贰守朱勲追得复归祠中今岿然无恙信有神物呵防其间也其余八种一为唐懿宗赐文正公四世祖柱国诰一为宋哲宗赐恭献公拜给事中诰恭献公纯礼也一为哲宗赐忠宣一公御书一为文正公与尹师鲁二帖一为文正公道服赞一为忠宣公劄子一为忠烈传芳卷忠烈徽宗赐文正祠额巻中载诗文甚伙一为东溪书舍巻文正与尹师鲁二帖道服赞皆赝本东溪为唐以安氏读书处唐正统间人因其地邻范祠巻不知何时归祠中展阅诸卷定当以伯夷颂为第一余承乏此地幸覩鸿寳敬缀不文之辞于巻末尚有忠宣诰未及见在两江制府苏公先生处先生即忠宣二十世孙也
　　跋朱文公书杜诗巻
　　右朱文公书少陵送路六侍御入朝诗后题仲春后三日寓劒川书寄伯恭友丈朱某载拜前有黔宁王子子孙孙永保之方印又钱氏素轩书画之记花边圆印钱氏合缝鼎印后有素轩清玩珍寳花边大方印又合缝鼎印顺治三年七月初二日
　　世庙以赐先文康
　　今上康熈三十四年六月荦重加装潢此巻纸色苍然书朴老而劲的是真迹尝藏明沐昭靖嗣侯家后为武宗朝钱宁所得宁败没入大内其源流歴歴可考或以宁本佞幸其印记未免为文公玷余不谓然从来法书名画多辱于权门如蔡京贾似道严嵩诸人藏弆最富览者更以诸人题识印记辨别源流真赝翻益声价今宁印正为此巻添一考据庸何伤以是知自古小人亦未尝无益于君子也为之慨然
　　跋宋搨兰亭三种
　　兰亭拓本始自开皇唐文皇见拓本而求真迹命廷臣临摹选偪真者得欧阳本刻寘禁中即宋世所谓定武夲也自唐至南宋翻刻不下千种宋理宗内府所藏百十七种贾秋壑所藏八百种此巻三种一为九江本签题辛之三后题右九江夲绍定壬辰归涂所得与辛袠第三本殊不同一为唐安本签题壬之三郭明复于淳熈间用贞观旧本刻石自有跋后题右唐安本得之于王同年震举泽之一为家藏石本签题癸之三后无题字又有蔡君谟诸人跋范太师本签题癸之六后无题字盖南宋丞相游似所藏百种之四也范本今失去仅存跋国初
　　世庙以赐先文康又有定武一本今亦不存按胡菊潭相国禊帖综闻载游丞相兰亭以天干编处自甲之一至甲之十毎本横表折折作册末题所自得自出乙癸九干皆然钤记凡五种或用名或用景仁其字或用克斋其别号或用游氏图书或用旌德堂章有单用者有兼用者前后装池用蓝牋钤前池有珍秘小章后池有赵孟林印不知何许人明归晋藩前后皆钤记相传宣庙时进内府以鼎革散布人间菊潭所得十八册同理宗者仅定武阔行鼎州唐人双钩蜀刘泾四种今此三种独九江本与理宗所收者同以此类推宋世好事者摹刻最多虽肥痩不一皆有一种晋代风流耐人寻味独定武如明河珠斗耳宋豫章京堂云前贤笔迹真者当祖之临者当孙之定武兰亭去昭陵所得殆曽孙行耶余谓兰亭考纷纷聚讼要当以黄鲁直存之以心防其妙处为此中三昧语正不必过为辨别反堕云雾也九江本有喜闻过堂印唐安本有主忠信河东郡图书余与菊潭所记同者不具録又卞令之中丞书考载赵孟林为游丞相装潢人未识何所据附记以广异闻
　　书半塘寺血书华严经后
　　维元至正间有比丘善继精严持梵行妙契无上道愿写华严经流布作佛事将爇松为煤捣和冩此经是具黑暗相不可以为用或煆汞为丹硏露写此经虽然颇炫燿亦能盲人目或以金作泥及泥银而写纵寳实外尘初非我所有惟此指端血为我所甚爱乃今发宏愿刺以写此经百千微妙颂及十万正文一一缮写竟证入华藏海无相宋居士【无相居士金华文宪别号也】未出母胎时母梦一异僧手内持是经云吾乃永明假室终此巻母觉居士生大有因缘在居士洪武初过呉半塘寺展阅悟前因稽首而作赞是名三世经传闻遍逺近我今得拜观心中大欢喜昔苏子瞻氏四菩萨阁记舍人所难舍用以作功德我思不忍舍孰过于此血见血不见经血与经为二见经不见血血即是经故一身而三世弹指之间耳滴血遍大千圆满靡缺陷凡一切血属尽得见如来时西陂居士口説此偈已再拜还其经
　　跋宋刻淳化帖第九巻
　　宋郡南有幸山堂爲宋髙宗驻跸之所明崇祯中沈氏濬池得石一片两面刻字乃淳化帖九巻第一二两版王献之书也旁有陈懐玉镌四楷字董文敏见而爱之后防乱失去康熙丁丑余侄壔偶掘地复得搨以寄余笔画遒劲精采奕奕爲北宋刻无疑按阁帖祖本用枣版而陈简斋云太宗刻石宠锡下方则阁本固有石刻也南渡后摹刻者纷纷曹士冕法帖谱系云襄州刻本第九巻大令帖毁于王旻之变余曩撰筠廊偶笔即以此石为襄州所失不知旻变在理宗端平三年以地以时相去逺甚且既毁矣安得复出今为正之别刻一石附帖后俾壔永寳焉
　　双忠遗翰跋
　　明熹宗时逆珰魏忠贤窃弄威福其恶在王振刘瑾上当时撄其凶锋受祸惨毒如杨左诸公较之东汉党人不啻什百过之迨后甲申三月一时尽节诸臣半属东林君子虽曰三百年养士之报亦杨左诸公有以风励之也长垣王少司马家桢爲杨忠烈同年生当忠烈被逮两致书于公公复札稿竝致崔冢宰景荣札稿又忠烈狱中寄儿絶笔皆爲司马公子武进令元烜辑而藏之题曰双忠遗翰康熙丙子六月余舟过毘陵从元烜借观忠烈札有死为厉鬼杀贼语絶笔有杨大洪为臣死忠此心耿耿不愧天地鬼神语何其烈也书法秀整胸次具见司马公复札稿云大丈夫独行其志但要拿得定做得成利害祸福可置不问致崔札极为忠烈拯救书亦苍然有顔书争坐位风骨均冝永寳忠烈死司马公与崔前后去位甲申之变司马公亦以起义诛僞官不胜死与忠烈先后一揆虽争光日月可也嗟乎嵗月变易手泽依然如元烜者亦可谓贤子孙哉余幸覩名迹肃然起敬再拜题此
　　跋罗珂雪临古帖
　　先文康评黄慎轩书出米而出乎米今观珂雪所临晋唐宋明诸帖皆出晋唐宋明之外所谓作诗必此诗定知非诗人也昔吾友曾有跋云珂雪勤勤于倪【鸿寳】杨【机部】二文正当不独以其书珂雪亦无以书不工为恨然则珂雪固不独以书重矣
　　跋九峰山人诗册
　　九峰山人徐霖别号防仙金陵人能诗画善书尤工乐府受知于明武宗授以官不拜其篆法与李长沙相伯仲真行皆入妙品康熙戊辰嵗暮得此册于南州
　　跋黄石斋先生楷书近体诗
