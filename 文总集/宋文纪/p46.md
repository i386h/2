<!-- { "loadSidebar": true } -->
　　经始城宇莫非造创基筑既广夫课又严不计其劳茍务其速以嵗月之事求不日之成比见役人未眀上作闭鼓乃休呈课既多理有不逮至于息日拘备闗限方渉暑雨多有死病顷日所承亦颇有逃逸窃惟此既内藩事殊外镇抚莅之宜无系早晚若得少寛其工课稍均其优剧徒既苦易以恱加考其卒功废阙无防臣闻不居其軄不谋其事庖割有主尸不越樽岂臣踈小所当豫议但臣泳恩嵗厚服义累世茍是所懐忘其常体
　　诏报
　　唘之甚佳此亦由来常患比屡敕之犹复如此甚为无理近复令孟休宣防想当不同卿比可密观其优剧也笺世祖【元嘉二十二年世祖出为雍州刺史以亮为南阳太守郡界有古时石碣芜废嵗乆亮籖世祖修治之】
　　施生兴业首教农亩立民崇政训本播穑故能殷邦康俗礼节用成顷北洛侵芜南宛雕毁猃狁肆凶犬戎充彊逺肃烽驿近虞郊闬遂使沃衍弗井巨防莫修窘力辍耕阙于分地凶荒无待流宂及今礼化孚内威禁清外斯实去盗修畎昭农绪稼之时图广务拓土祈年之日殿下降心育物振民复古且方提封榛棘绥入殊荒窃见郡境有旧石堨区野腴润实为神皋而芜决稍积久废其利凡管所见谓宜创立昔文翁守官起沃成产伟连抚民开奥増业恵昭二邦庸列两汉虽効政图功不见所絶聨事惟忝忧同职同【后缺并宋书】
　　徐耕【晋陵延陵人自令史除平原令】
　　诣县陈辞
　　【元嘉二十一年大旱民饥耕诣县陈辞县为言上当时以比汉卜式】
　　今年亢旱禾稼不登氓黎饥馁采掇存命圣上哀矜已幸存拯但馑罄来久困殆者众米谷转贵籴索无所方渉春夏日月悠长不有微救永无济理不惟凡璅敢忧自外鹿鸣之求思同野草气类之感能不伤心民籴得少米资供朝夕志欲自竭义存分飡今以千斛助官赈贷比境连年不熟今嵗尤甚晋陵境特为偏枯此郡虽弊犹有富室承陂之家处防而是并皆保熟所失盖微陈积之谷皆有巨万旱之所弊寔钟贫民温富之家各有财寳谓此等并宜助官得过俭月所损至轻所济甚重今敢自励为劝造之端实愿掘水扬尘崇益山海无任恳欵【宋书】
　　羊保【太山南城人歴光禄大夫骑常侍特进】
　　陈吏民亡叛制非宜奏【保为黄门侍郎善奕棊太祖与赌郡戯胜补宣城太守先是刘式之为宣城立吏民亡叛制一人不禽符五里吏送州作部若获者赏位二阶保以为非宜陈奏由是得停】
　　臣伏寻亡叛之由皆出于穷逼未有足以推存而乐为此者也今立殊制于事为苦臣闻苦节不可贞惧致流弊昔龚遂譬民于乱绳缓之然后可理黄霸以寛和为用不以严刻为先愚以为单身逃役便为尽尸今一人不测坐者甚多既殚重负各为身计牵挽逃窜必致繁滋又能禽获叛身类非谨惜既无堪能坐陵劳吏名器虚假所妨寔多将阶级不足供赏服勤无以自劝又寻此制施一邦而已若其是耶则应与天下为一若其非耶亦不宜独行一郡民离忧患其弊将甚臣忝守所职惧难遵用致率管穴冒以陈闻
　　羊希【字泰闻太山羊城人厯广州刺史为晋康太守刘思道所杀】
　　与安北谘议叅军孙诜书
　　【吴郡陆法真厯官有清节尝为刘秀之安北録事叅军希与诜书】
　　足下同僚似有陆録事者此生东南名地又张外孙持身至清雅有志节年髙官下秉操不衰计当日夕相与申意【宋书】
　　劾谢洸奏【宋起居注泰始二年希为御史中丞奏　洸一作沈】
　　山隂令谢洸亲忧未除尝着青绛纳两裆请免洸前所居官
　　东平冲王服制议【孝武帝孝建元年六月有司奏故十六皇弟休倩薨夭年始及殇追赠谥东平冲王服制有未成准辄下礼官详议太学博士陆澄议有司寻澄议无眀证却使秉正澄重议更上右丞羊希参议诏可】
　　陆澄议
　　案礼有成人道则不为殇今既追胙土宇逺崇封秩圭黼备典成孰大焉典文式昭殇名去矣夫典文垂式元服表身犹以免孺子之制全丈夫之义安有名班爵首而可服以殇礼
　　重议
　　窃谓赠之为义所以追加名器故赠公者便成公赠卿者便成卿赠之以王得不为王乎然有有在生而封或既没而爵俱受帝命不为吉凶殊典同备文物岂以存亡异数今玺筞咸秩是成人之礼群后临哀非下殇之制若防用成人亲以殇服末学含疑未之或辨敢求详衷如所称
　　羊希参议
　　寻澄议既无画然前例不合准据案礼子不殇父臣不殇君君父至尊臣子恩重不得以幼年而降又曰尊同则服其亲服推此文者旁亲自宜服殇所不殇者唯施臣子而已
　　沈演之【字台真吴兴武康人厯吏部尚书太子右卫率】
　　荐刘真道刘道锡表【元嘉十三年东土旱遣扬州治中从事史沈演之廵行在所上表上嘉之各赐谷千斛以真道为歩兵校尉】
　　宰邑剸政必以简恵成能莅职阐治务以利民著绩故王奂见纪于前升卿流称于后窃见钱唐令刘真道余杭令刘道锡皆奉公防民恪勤匪懈百姓称咏讼诉希简又翦荡凶非屡能擒获灾水之初余杭髙堤崩溃洪流迅激势不可量道锡躬先吏民亲执板筑塘既还立县邑获全经厯诸县访覈名实并为二邦之首最治民之良宰
　　嘉禾颂【元嘉二十四年七月嘉禾生华林园及景阳山中领军吉阳县侯沈演之奏颂】
　　焕炳祯圗昭晰瑞典运倾方閟时亨始显绨状既章鸟文斯辩于皇圣辟承物纪逺眀两辰丽昌辉天衍【其一】理妙位崇事神业盛渊渥徳泽虚寂道政协化安心调乐移性玉衡从体瑶光得正臣星垂采景云立庆【其二】极仁所被罔幽不攘至和所感靡况弗彰鹓出丹穴鹦起西湘白鹿逾海素鸟越江结响穹隂仪形钟阳【其三】治人奉天廼勤廼格黛未俶载髙廪已积嘉禾重穋甘露流液擢秀辰畦扬頴角泽离穟合豪荣区防斥【其四】盈箱徴殷贯桑表周今我大宋灵贶绸缪帝终防谦绎思勿休躬荐宗庙温恭率由降福以诚孝享防羞【其五】颁趾推功登徽叡诏恩覃隐显赏延荒徼河溓海夷山华岳燿憬琛夐賮兼泽委效日表地外改服请教【其六】茂对盛时绥万屡丰厌厌归素秩秩大同上蔵诸用下知所从仰式王度俯歌南风鸿名称首永保无穷【其七】
　　上白鸠颂表【元嘉二十四年九月白鸠见演之又为颂表上】
　　臣闻贞裕之美介于盛王休瑞之臻罔违哲后故鸣鳯表垂衣之化翔鹪徴解网之仁陛下道徳嗣基圣眀纉世教清鸟纪治昌云官礼渐同川泽浃末徼天嘉眀懿民乐薫风星辰以之炳焕日月以之光华神图祗纬盈观閟序白质黒章充牣灵囿应感之符毕臻而因心之祥未属以素鸠自逺毨翰归飞资性闲淑羽貎鲜丽既闻之先说又亲覩嘉祥不胜藻抃上颂一首辞不稽典分乏采章愧不足式昭皇庆崇讃盛美盖率舆诵备之篇末其颂曰有哲其仪时惟皓鸠性勰五教名编素丘殷厯方昌婉翘来逰汉録克韡爰降爰休【其一】于显盛宋叡庆遐传圣皇在上道照鸿轩称施既平孝思永言人和于地神像于天【其二】礼乐孔秩灵物咸昭白雀集苞丹鳯栖郊文驺俪迹嘉頴抽苗灼灼缟羽从化驯朝【其三】岂伊赴林必周之栩岂伊归义必商之所惟徳是依惟仁是处育景阳岳濯姿帝宇【其四】刑厯颁兴理感迭通雉飞越裳鹭起西雝烝然戾止实兼斯容壹兹民听穆是王风【其五】
　　扶令育
　　讼彭城王义康表【义康坐刘湛等出镇豫章前龙骧将军巴东扶令育诣阙上表收付建康狱赐死】
　　盖闻哲王不逆切防之谏以博闻为道人臣不忌殱夷之罚以尽言为忠是故周昌极谏冯唐面折孝恵所以克固储嗣魏尚所以复任云中彼二臣岂好逆主干时犯顔违色者哉又袁盎之谏孝文曰淮南王若道遇死则陛下有杀弟之名柰何文帝不用追悔无及臣草莽微臣窃不自揆敢抱葵藿倾阳之心仰慕周易匪躬之志故不逺六千里愿言命侣谨贡丹愚希垂察纳伏惟陛下躬执大象首出万物王化咸通三才必理辟大人之路开大道之门捜殊逸于岩穴招竒英于仄陋穷谷无白驹之倡乔岳无遗寳之嗟岂特罗飞翮于垂天网沉鳞于溟海况于彭城王义康先朝之爱子陛下之次弟哉一旦黜削逺送南服恩絶于内形隔于逺躬离眀主身放圣世草莱黔首皆为陛下痛之臣追惟景平元嘉之衅防于危殆三公托以兴废之宜密懐不臣之计台辅伺隙于京甸强楚窥窬于上流或显逆而陵主有生之所惴恐神只之所忿忌也頼宗社灵长庙算流逺洒涤庆埃殱馘丑类氛雾时靖四门载清当尔之时义康岂不预参皇猷均此休否哉且陛下旧楚形胜非亲勿居遂以骠骑之号任以藩夏之重抚政南郢绥民遏冦播皇宋之泽以洽幽荒陛下之润被之九有岂直南荆之民沾渥而已焉遂召之以辅宰又寄之以和味既居三事又牧徐扬所以幽显齐欢人神同忭莫不言陛下授之为得义康受之为是也今如何信疑貎之似阙兄弟之恩乎若有迷谬之愆可责之罪正可数之以善恶导之以义方且庐陵王往事足以知今此乃陛下前车之殷鉴后乗之灵也夫曽子之不杀忠臣之笃譬二告而犹织仁王之令范故诗云无信人之言人实不信又云兄弟虽阋不废亲也尚书云克眀峻徳以亲九族九族既睦可以亲百姓兄弟安可弃乎臣伏愿陛下上寻往代黜废之祸下惟近者谗言之衅庐陵王既申寃魂于后土彭城王亦弭疑愆于宋京岂徒皇代当今之计盖乃良史万代之美也且谄防难辩是非易黩福始祸先古人所畏故爱身之士自为已计莫不结舌杜口孰肯冒忌干主哉臣以顽昧独献微管所以勤勤恳恳必诉丹诚者寔恐义康年穷命尽奄忽于南遂令陛下有弃弟之责臣虽微贱窃为陛下羞之况书言记事史岂能屈典谟而讳哉脱如臣虑陛下恨之何益扬子云曰获福之大莫先于和穆遘祸之深莫过于内难每服斯言以为警戒矧今覩王室大事岂得韬笔黙尔而已哉臣将恐天下风靡离间是惧遂令宇内迁观民庶革心欲致康哉寔为难也陛下徒云恶枝之宜伐岂悟伐柯之伤树乃往古之所悲当今所宜改也陛下若荡以平听屏此猜情垂讯刍荛之谋曲察狂瞽之计一发非意之诏逮访博古之士速召义康返于京甸兄弟协和君臣缉穆息宇内之讥絶多言之路如是则四海之望塞谗说之道消矣何必司徒公扬州牧然后可以安彭城王哉若臣所唘违宪于国为非请即伏诛以谢陛下虽复分形赴镬煮体烹尸始愿所甘岂不幸甚范晔【字蔚宗车骑将军泰少子出继从伯之博渉经史善为文章厯左卫将军太子詹事】言彭城王义康奏【义康为大将军被黜镇豫章晔时为太子詹亊鲁国孔熙先为员外骑侍郎久不调素善天文云太祖必以非道晏驾当由骨肉相残江州应出天子义康当之因引晔外甥谢综与晔等共相署置谋立义康晔欲探时旨乃言义康于上不纳逆谋既定熙先使弟休先为檄文又以徐湛之素为义康所爱因结事湛之告以密计晔乃诈谋以上祖道衡阳南平王日为乱而差互不得发义康与湛之书宣示同党湛之表上其事悉伏诛元嘉二十二年九月也】
　　臣厯观前史二汉故事诸蕃王政以訞诅幸灾便正大逆之罚况义康奸心舋迹彰著遐迩而至今无恙臣窃惑焉且大梗常存将重阶乱骨肉之际人所难言臣受恩深重故冒犯披露
　　诈彭城王义康与丹阳尹徐湛之书
