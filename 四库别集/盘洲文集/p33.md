<!-- { "loadSidebar": true } -->
　　掲阳陈修卿作吏广之清逺相遇如雅识见其二子大儿八嵗秀目大耳必能亢其家小儿七嵗亦庄重不羣其二在孩乳曰陈水属也求以水名乃名之曰洙洊渭洄夫洙泗圣人之域歌之风莫盛焉髙山仰止后学所企则字洙曰伯企射穿杨叶天下之絶艺也不知止则有弓拨矢钩之失黄鹄一飞冲天不知止则有垂翅之患遇坎能止其谁先之则字洊曰仲止液金于铜百錬固在松栢混枫槠之林嵗寒而后判然君子守正特立不与小人俱化渭之清泾不能浊也则字渭曰叔正顺流而下一日千里习其易而厄其难一舟遡洄十夫努力少怠忽则咫尺不可上能践其难易将至焉则字洄曰季上
　　荆门集序
　　郡邑必有山水之胜词人登临垂着风什乃能发闻于时荆门之西泉出山下播为双窦南泉方五尺许膏渟乳积来不见状复行地中去亦叵测石崖有唐人留墨北泉即山剜洞混混清泚宇以夏屋神龙所潜累甓如桥导之东出贮为修塘石底沸白散乱金莲碧草生焉双泉之阳别为方沼其源涌甚又股为曲水东穿潜玉亭入于塘塘西南有堤阏过石桥与曲水防地益下始淙琤有声复为南沼二沼皆有莲惊流溅沫束为曲涧然后吐为长溪旧曰蒙泉今曰惠泉其莲四时有花长簮而五出黄中而緑表其心紫其须黄其叶不凌水光可以鉴老桞百围有瘿如蚝腾矫波上隃望犹龙然一垒之景于是为胜前题后咏碑板相照絶阻水歴当阳抵玉泉则闗氏血食之地有唐人诗锓木于崇宁刻石于政和辞未满百兵革跆借木石俱焚防搜残编厪有存者因摩拂断裂芟翦辅益地无藏书家裒稡不能备具图泉石之状于巻端使屐齿未及者可以想见梗槩铭记数十篇得诸煨烬之末弃之固可惜至于故将官讳寖以埃灭并赘左方以备荆门故事若舒公把麾于咸平年方伯氏在三馆故鹭序有宠行之句其间十数公为时闻人舒盖借以不没绍兴戊辰王公来自贤闗赠言祖道光熖颀然其首章则今丞相所作也一字之褒荣今陋古百有余年坚珉并峙公卿名氏星斗彪列使地有九鼎大吕之重足以张大斯文编之所宜先癸亥之秋予自道山归耕栖迟半世与田夫樵子为羣一旦起徒中佩印组所得同宗一逢掖之诗尔辄复青蝇附骥知我者当为解頥自郐盖无讥焉
　　大宋登科记序
　　国朝登科记自建隆庚申至绍兴之庚辰姓名登载者毋虑二万三千六百人有畸为二十一巻后乎此者盖将亿万数而未止唐人所谓千佛名经良不足道先是呉兴学官有镂板混然不分巻第所纪但进士而已制举辞科顾冺没不传贡士又传着牍尾其他鱼鲁脱逸不可缕析或一榜至误百有余字览者不以为善某始放唐姚康所作科第録凡以是进者毕书之采摭功令粗存因革其名冠礼部籍及仕至两地悉为表出大魁若异科则又识其乡于下进士自庆厯后得其小録始可考建炎以来蜀人以道梗且逺不能造庭故中州漫不知其名氏今皆并列明经诸科国初取人甚众史畧其名莫能尽载武举非文事童子或偕计吏或赐帛罢故弗着既成刻于新安郡舍盖堂
　　重编唐登科记序
　　进士在唐最重公卿达官不以是仕者常恝然不满其外有宏辞明经诸科而制举之名多至八十有六于是有登科记等书艺文志着録姚康崔氏李奕三家二十三巻防要载郑氏上宣宗者十三卷崇文总目有乐史修定者四十巻今多亡矣予家藏崔氏书正元中校书郎赵傪为之序大氐颛载进士续之者自元和方列制科讫周显徳乃止又从毘陵钱绅氏得一编起武徳尽大和颇兼制科而十遗五六予尝考防要续通典诸书补正之据唐人集增入防问及校中秘书亦得一编冠以赵序殆与旧所藏畧同而序次又不相类盖后人损益俱非崔氏本书世所传雁塔题名进士存者鲜焉独长庆一年不阙以证诸本皆异唐去今不三百年以最重之事传数家之书而矛盾如此书果可尽信乎先忠宣公还自朔庭得昭文馆姚康书前五巻最为详尽而亡其十有一巻所载髙祖太宗两朝进秀甲乙总二百六十三人证此本乃九人而已故今所辑一以姚氏为正天寳以后则以三本合为一至其后先乖次不可悉辨为十有五巻云
　　韵序
　　六艺去古浸逺殆废矣冠昏防祭家自为式賔主酬酢无可观之仪大賔客大祭祀亦屑屑唯掌故是聴鞉磬柷敔闻者欲寐士之彻琴瑟匪曰有故桑弧蓬矢不设儒家以射为武事弃弗习舆轿以当车而执绥之容不复见持筹而计尚不知纵横之为什伯何二首六身之有礼乐射御与数五者盖如此曰书之学虽存然好之不专业之不精未见卓然名世可与羲献欧阳虞顔桞齐驱者字传于今有光武中元年石刻元初以后法度渐整至熹平光和间亦极妙矣魏初稍变蚕头燕尾之体自能成一家厯十数年气格日益卑下至晋而真行草竞起习遂絶唐韩择木蔡有邻以八分擅场而结体妩媚仅得孙根夏承之绪余尔篆古钟鼎欵识皆已有韵独刻世所艰得后学提笔辄书增防减画变易偏旁漫不求是予家藏汉代庙中之碑幽室之铭墓门之阙与遗经断石凡百有九十二种惧难聚而易失也因辑以为韵与我同志者必有取焉
　　释序
　　秦燔书废古训而官狱多事乃令下杜人程邈作小篆而邈复献书所以施之徒趋简易也亦曰佐书汉魏之际蔡邕钟繇梁鹄邯郸淳俱有书名后魏郦道兀注水经汉碑之并用者始见其书盖数十百年陵迁谷变火焚风剥至宣和政和间已亡其什八本朝欧阳公赵明诚好藏金石刻汉之着録者欧阳氏七十五卷赵氏多欧阳九十三巻而阙其六自中原厄于兵南北壤断遗刻耗矣予三十年访求尚阙赵録四之一而近嵗新出者亦三十余赵盖未见也既法其字为之韵复辨其文为之释使学者借书以读碑则歴歴在目而咀味菁华亦翰墨之一助唯老子张公神道费凤三数碑有撰人名氏若华山亭为卫觊之文见于它説者财一二尔其文或险而难解澁而太凿者譬之纪甗郜鼎皆三代厪存之器其剥缺不成章与魏初之文数篇附于后如断圭残璧亦可寳自刘憙贾逵已下字画不足取者皆不着













　　盘洲文集巻三十四
　　钦定四库全书
　　盘洲文集卷三十五
　　宋　洪适　撰
　　表一
　　谢赐先臣諡忠宣表
　　伏蒙圣恩以臣弟左朝散郎守起居舍人臣遵有请特赐先父徽猷阁直学士左朝散大夫臣某諡忠宣者先臣衔使不忘徇国之忠同产抗章仰拜易名之宠哀荣终始感涕纵横臣【中谢】窃以六家所以成书断自周公而下三品然后节惠详夫唐世以来褒贬咸决于君前善恶不诬于身后非有杰出之迹安得殊常之荣伏念先臣当鸣镝之败盟以单车而修好闻诸夫子不辱命于四方执我行人甘茹毛于穷海艰难备矣操守确然数其乱华之諐折彼取蜀之问及上介汚边庭之禄之死靡他至同伦易汉节之官没身不屈屡临白刃弗变南冠至于间道以奏祐陵冒禁而朝太后秘计屡通于系帛危机尝困于画牢流递冷山七八月而见雪操持秃节十五载而入畺防神圣之简知值权邪之毁隔逺投裔土莫驻頽龄幸逢琴瑟之更张遂致丝纶之洊出赐之嘉諡卓尔异恩着甲令以显褒逹丁年之善闻诸孤不肖益殚戴舜之诚幽壤有知必效亢回之报兹盖伏遇皇帝陛下躬行仁政心念功臣谓匡衡之排妒陈汤皆其私怒而忠州之谴逐陆贽恨不生还隆曲泽以餙终示清朝之彰善事光存没风劝迩遐使忠贯日月之称在徳蕴丘园之上臣谬居冡嫡获奉烝尝扫地焚黄丕变松楸之色瞻天上牍不胜狗马之心臣无任
　　代程枢贺南郊礼成表
　　清跸就阳得卜郊之刚日泰坛拜贶竣类帝之明禋凡在式围率同击壤【中谢】恭惟皇帝陛下补天兴业贰地宅尊偃武修文不马上之治制礼作乐有考鹿中之祠焫膋萧以掲防涤茧栗而备物云门存古先之舞芝房奏新作之歌骍驹鸾路之弗为风马羽旄而来下欢该四表厘逆三神云非雾以祥开月从星而光烛降年有永等皇祐明堂之诗迎日之长推有熊寳鼎之防乃漏泉而丰泽俾画地之防刑简防特书国家缛典臣退居故里阻望属车侍祠者数百人遐想汉仪之盛上夀曰千万嵗空驰虎拜之诚
　　代程枢宻贺车驾幸秘书省表
　　虎观鼎新复仰木天之壮蜺旌顺动有光金匮之藏事蒇崇朝礼超前代【中谢】臣闻编珠拱极宪东璧之经星羣玉名山峙西昆之防府惟兴国再临于大驾逮祐陵愈贲于上仪元元本本而宏逹为羣巍巍煌煌乎卓絶之迹于赫右文之旦聿恢下武之声定员虽酌于瀛州它直尚侨于兰若乃更爽垲肇建洪规掲寳墨于璇题帝中第一鸠瓌材于芸阁天下无双亲屈至尊武昭丕训瞻八世宸毫之秘玩三王彛器之存褚得肉欧得骨虞得筋克兼众妙夏之琏商之瑚周之簋仍获余珍坐使清流顿增荣观恭惟皇帝陛下道隆息马功济兴龙焕乎其有文章皇风载韪举而措之事业治具毕张阐葱蒨于一时畅醇醲于四表先圣后圣大书特书臣辱在奉祠莫遑陪乗传置邮之命幸此道之益髙覩泰阶之平与斯民而胥庆
　　代人起居太母回銮表
　　圣主乐天复交懽于北境皇舆旋轸爰就养于东朝逺涉修途言归华阙极一人之喜豫罄万宇以懽呼【中谢】恭惟皇太后殿下道配坤元教形壸则迈徽音于任姒追淑范于娀防彤史扬休乆嫔京而赞治赤光协吉遂毓圣以开祥自玉辂之时巡奉袆衣而遐适荐緜嵗籥越在邻邦盖圣人之徳能通于神明而天子之孝克安于社稷皇干眷命副九重长乐之思敌国行成修万世甘泉之好戒皇华而骖乗备法驾以回銮正位慈宁遂即含饴之乐赋诗城防敢辞舍肉之言臣等获际昌期叨居辅郡倾心凤阙幸修清道之仪矫首龙庭恨阻奉觞之列
　　代宰臣进六曹寺监军务通用法表
　　六官分职综甲令以惟繁三尺裁书幸终篇而甫奏仰尘聴览罙积兢惶【中谢】窃以帝奠九缠必有规摹之逺法垂一代宁无前后之殊嵗时既阅于推移可否滋多于因革惟是文昌之要尤为政事之原上系朝廷倡纪纲于九牧俯聨监寺列筦库之羣司傥无一定之文孰究两端之弊中罹兵革浸紊简书举其宏纲未免口传之异视诸故府莫稽臆决之非懋建丕彛允归华旦恭惟皇帝陛下循尧治道广文伐功上下相安品式已臻于备具国家闲暇政刑宜底于修明防大观之遗编作中兴之寳训盖琴瑟不调之甚必解而张俾江河所犯之难不胶者卓部居有要凡目咸陈臣等获预编摩乆绵夙夜因时立制媿无山甫将明之材合古便今庶几萧何画一之法
　　代张建康谢赐御制孔子七十二贤像赞表
　　细旃储思述阙里之圣贤鸿笔垂光贲琅函于郡国濯冠拜贶纡袂增荣窃以隆颡修肱仰素王之竒表攀鳞附翼萃储国之异能播髙躅于诵存宪言于竹帛孰谓千龄之后获逢万乘之知云汉为章像图孔肖蜀都绘壁初无当宁之褒唐帝摛辞不及升堂之列在古未见惟圣乃能【中贺】恭惟皇帝陛下舞羽修文解弦更化想象环于往日崇木铎之芳风玉振金声发挥洙泗之美银钩鐡画度越羲献之前加宠校官匪颁寳轴臣猥司留钥恭覩宸奎七十子之肖仲尼悉经题品二千石不如逢掖共庆瞻仪
　　代贺冬至表六
