<!-- { "loadSidebar": true } -->
　　福州长乐县主簿诸葛公行状
　　曽祖考璿　妣朱氏
　　祖考原武翼郎　祖妣张氏赵氏并封孺人考纯廸功郎　妣赵氏
　　公姓诸葛氏讳说字梦叟琅琊诸葛自防稽内史恢别为淛东之族后稍徙严陵永嘉族盖严徙也或曰新安谱亡弗可论次公大父娶城南张氏以诸子从其舅学所谓草堂先生以八行应书者也繇是阖郡贤士大夫往往多诸葛氏师友婣娅公幼陶染诸公间已岐然度越行軰益自励读书着文穷夜旦不辄休既冠入太学再荐登绍兴庚辰进士第方待严州司戸防军阙丁廸功公忧服除授台之黄岩尉复丁母氏忧公故负当世志学不为章句训诂浅事务见于施设比罹两防谓禄养之无逮命之不偶也于是名其园曰艮园室曰傃室以其学力行于家辑柔其族而厉其乡人久之上下交孚子弟无少长咸视公习谨而丽于善莫之或肆里并大海其商海自给者率剽悍廼时以所不平就公决质之惟一唯否是定郡之东南隅广斥易恐截然倚公为巨防而公亦任其戚休非众同欲谒不至郡邑凶年艰嵗县官有卹政为守者率需公至为方畧公白事当若何费当几何立听行之然他乡部未有条而东南隅若干戸少长秩秩然防惠矣绍兴之季年也防海隆兴之甲申眎疫丙戌埋骴乾道之庚寅辛卯食饥壬辰筑埭皆其小试微见者也往年余与薛叔似象先陈谦益之俱防行在所私相语为授福之长乐簿公重违吾党意强起之官是时前丞相史公帅闽部丞相阅人熟不轻以狱讼畀属吏雅闻公贤数诿以事公以理平决不视大府意所疑信为非是丞相滋相知延之幕中幕中故盛賔游惟公自一话一言无禆补不出诸口丞相自喜晚得士礼以已敌且率当路者荐之朝而公死矣实淳熙元年正月庚戌也公平生燕寝无惰待物不矜庄施交际语唯恐伤人闻或为不义必反覆镌切不但已虽行百里从一仆持被饮食厪厪无乏所以周邻里朋友则不问费室事一切勿理趋公事未尝不勇决也年且五十徳日加修讲问日加切余尝见公暨张淳忠甫夜论学自叙读书二十年得一健字余辄从旁叹公健天徳也盍求其本公云云旦日忽挈余手出曰吾固深省于畴昔之言余窃自恨规意之浅也比将殁犹校雠仪礼家人不知其甚病也厥明盥栉已遽索纸书遗友人以训其子为寄更以一纸书吾他日将族必择寛地问法于伯忠甫又以一纸书吾弟儿女多以某所田若干亩尽归之适刘氏姊薛氏妹具有缺以田若干亩归之已呼其子耕来曰汝行之毋敢违戒又曰语汝母屏毋来前也一家始大惊顷之长乐尉之书至还答如平时又顷丞相遣客与其子至亦将迎如平时客出大门公目已瞑矣娶徐氏一子耕也享年五十有易论语说若干卷碑志诗文若干卷耕卜以三年十二月丙申奉公于黄屿山以状来请始余闻公谊甚髙未之敢请见也寓城南有题曰里弟诸葛某之谒入余愧叹袖谒走出见遂辱与为忘年交将何敢辞以余所见闻公居乡试吏建民利甚众夫人有一事则以传世要之于公不足道故道其出处进退死生者为状
　　国子司业何公行状
　　何氏郡大家别为二族讳溥字通逺官至翰林学士为百里坊族公讳伯谨字诚夫官至国子司业为城南族翰林公试礼部奏名为天下第一百里坊之何于是始大而城南何氏自讳某生四子金华主簿子发为宣和间进士子达子谟同时为太学诸生子达晚授官累封至朝请郎公以金华仲子来为朝请后复与其弟青田令伯益同为绍兴二十一年进士公卒青田之子叔忱与其三从兄次常又为同年进士盖以儒生赋禄三世矣论之虽繇文词以孝睦为本往时金华蚤世朝请抚其孤教之有成是为青田令青田复早世公抚教其孤如朝请今竟成是为叔忱也父子以善托孤起敬乡党则何氏之世其家有以也公信厚靖共务不暴白宦稍达皆循次平进不自意得而世之奔竞沽激速化之术不但不欲亦诚不能也由国子博士摄尚书郎出知饶州罢起知广徳军以朝请年九十余丐祠不行丁朝请忧服阕除太府丞是时上方更用一二执政阖朝士诣府称贺致辞已而顔行前论今进退人宜谁先则皆曰若何君不当久居此官已而改大理正不越月真除兵部郎官驾幸学于师儒选甚遴阖朝士相与语则又曰上既用某人某人矣必将用何君明年除司业以余所见士入朝不为众媢忌顾冀幸其迁官鲜有如公者观公羣居平日寡言笑初无以恱人也每进对论事具以质言不好立新竒自以学官至为郎凡三四对所上十余奏大要以当世之患文胜而实不足比年臣子为陛下丰财缮兵尝试不効者类多诞谩无补事情方今慕汉宣帝而赏罚未尽当其功罪俗何由变末论久任曰以竞进之人为自营之计望其实课绩犹却行求前也在饶州江西诸郡皆旱甚往往讳不悉言上公以戸口若吏卒之稍食计见廪实所欠为米十有四万石乞诸朝有防予三万公连奏不已更奏月桩为缗钱十六万折帛十二万绵绢六万二千匹不蠲民必重困禾且熟犹自疏力不足救荒当罢去永嘉不宜蚕民嵗输绢以贸丝旁郡为苦转运使将以桑土例槩数敷和买绢公适在度支持不使下有建造二百艘者宰相以为问公恳言温濒海郡木鐡皆非其有为损其半平生不多见设施于其一二足以发明公之所存矣岂所谓徒文具无恻隠之实者耶以某年某月日卒于官年若干娶某氏某氏俱先卒又娶某氏子男三人叔愿廸功郎叔谋叔振女三人长适某次适某次许嫁某叔愿以某年月日公于某乡某里之山来谋于某曰先君辱知于今参政周公厚尝惠许之铭不肖孤自惟念设不获执事之文以借手则参政公将谁从而信予之某不敢辞遂为之状






　　止斋集卷五十一
　　钦定四库全书
　　止斋集卷五十二　　　　　宋　陈傅良　撰杂文
　　民论
　　天下之事有可畏之势者易图而无可畏之形者难见也易图者亦易应难见者必难支故明智之君不畏夫方张之敌国而深畏夫未见其隙之民心盖民心之摇惨于敌国之变其变之迟者其祸大而患在于内者必不可以复为也古者有畏民之君是以无可畏之民后之人君狃于民之不足畏而民之大可畏者始见于天下嗟夫民而至于见其可畏其亦无及也夫秦之先盖七国也自孝公至于庄襄亟耕力战荐食诸侯之境厯七世而并于始皇之手吁亦艰矣始皇惟知天下之难合而其患在六国也故危其社稷裂其土地而守置之以絶内争之衅中国不足虑而所以为吾忧者犹有四夷也于是郡桂林城碛石颈系百粤而却匈奴于千里之外始皇之心自以天下举无可虞足以安意肆志拱视于崤函之上而海内晏然者万叶矣而不知夫天下之大可畏者伏于大泽之卒隐于钜鹿之盗而其睥睨觇觑者已满于山之西江之东也一呼而起氓云合虽邯郸百万之师建瓴而下而全关之地已税驾于灞上之刘季矣呜呼秦以七世而亡六国而六国之民以几月而亡秦以秦之强不能当民之弱天下真可畏者果安在乎人君不得已而用其民以从事于敌国可不惧哉
　　舟説
　　吾子知舟之所以致逺乎凡治大舟其樯以负防欲其屹乎其不挠也其防以彍风欲其骛乎而不靡也其柁以辖乎轴欲其壮以殿奔也其磴以柅乎舻欲其坚以镇浮也其维以縻欲其固而莫之脱也其櫂若篙以櫂欲其劲而莫之折也其篷以却雨欲其绩宻而厚也其防以捍涛欲其端方以宰也而又楼焉以逹逺戈焉以御害则以航于川以实万斛肆千里行遭汇洑枟乱石昼晦防大飏掀而无虞不然而斩杙以樯之裂席以防之续绠以维之折竹以篙之编蒲以篷之冒而航焉以幸一济之不覆则溺呜呼君子者济乎世之舟也而溺乎其器以空中之质冒焉而求速能不覆且溺邪今吾子之舟其才良而文其器厚而深吾所望乎致逺者也虽然其所待者阙如也吾子而能丰其所中而不倚为樯大其所受可则舒否则翕也为防截乎其所守径乎其所趋为柁正于动引而不发为磴某人宜师某人宜友择而附丽焉为维勇而不懈乎进为櫂若篙谨重以屏其患焉为篷峻整以逺其侮焉为防则吾始无虞于子不然其以致逺也殆也哉吾闻子试于学骤先诸先登吾固忧其挟少年之弱器以其空中而幸然于一济冒焉而遂求速也诗不云乎譬彼舟流不知所屇心之忧矣不遑假寐以吾子学夫诗也于是乎赠舟説
　　责盗兰説
　　予寓梓溪一夕友人以园隅兰芳告予徃视之爱其美而悯其不知于人也遂出置于庭数日香无闻欲去而犹迟之既卒以不香遂目之曰盗兰而语之曰吾闻鼠有似豹大小异形吾得以辨其为鼠鸟有似鳯赤紫相间吾得以辨其为鹜石虽似玉疵而不醇吾固知其为瑉草虽似苗秀而不实吾固知其为莠彼固有近似吾惑之今汝兰其形兰其色花簮焉而癯叶修焉而特吾乃薙茹藘剪荆棘出汝于散地置汝于坐侧汝乃假兰之名乏兰之徳莸如其臭苕如其贼吾方汝窃其近似以自欺深其伪而难测者也向使汉宫舍汝何以对乃辟楚人舍汝何以祛乃祥郑君失汝何取乎七穆之瑞屈原去汝何夸乎九畹之芳然则汝之盗兰而不香亦何异人之盗儒而实亡吾试言汝以证夫人阳短石显盗吾公也隂附王鳯盗吾直也钓名布被盗吾俭也伏死谏墀盗吾忠也托经以媚妇盗吾学也口圣贤而行市人盗吾诚也是皆君子近之而不知谗人主俯之而不觉其奸此社稷所以危覆忠良所以凋残吾今可置汝于中庭是君可置斯人于百官也吾故效鲁司寇诛少正卯之义戒郑寤生去叔段之难亟命除汝汝其何安兰曰伏辜愿屏园樊
　　戒河豚赋
　　余叔氏食河豚以死余甚悲其能杀人吾邦人嗜之尤切他鱼余尝怪问焉曰以其柔滑且甘也呜呼天下之以柔且甘杀人者不有大于河豚者哉遂赋之
　　物固有害人兮人之胜者智也牛能触吾为之络马能蹄吾为之衔且辔也乌喙之毒用之药以治也虎豹搏且噬也机与穽足以备也蛟蜄可驱兮蛇虺蚖蜥可避也虽其质祸贼兮名彰莫余伪也是故防之疑兮待之惧也吁河豚柔滑其肌兮防厥味也孰鱼匪羞兮而柔以甘人同嗜也曽谓其毙人亟兮孽肝胆惨肠胃也人虽疑致死兮馈者弗忌也吁嗟乎物之害人兮不在乎真可畏也凡蓄美以诱人兮盖中人之所利也余诚悦而啗兮彼则隂以其恚也减残忍以为仁兮文妩媚忌也甘我以言兮鼠伺而狐覰也笑怡怡吾虿兮弱婉婉灭人之气也富贵懐安吾鸩兮币帛饔牢吾饵也吁嗟乎爱者祸府兮所玩以易也兵莫惨于贪兮干戈伏于不意也晋灭虞以璧马兮商君以好囚魏也莽诈忠以盗汉兮武贼养以媚也眇河豚其弗戒兮欺天下者曰得志也吁嗟乎若子豢安兮掷天下于一试也
　　文章防
