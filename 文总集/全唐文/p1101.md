<!-- { "loadSidebar": true } -->
    赏，代宗时擢书判拔萃科。
    ○对夷攻蛮假道判
    〈夷攻蛮，道由边邑，麦已熟，或请人皆出获。宰不许，郡长让之云：恐为不耕者所得。〉
    蟊贼寻戈，耸我边鄙。穑人是溷，旷兹割获。且蛮方不率，夷德无厌。贽币不通，范宣止其预会；攻取何有？楚子莫得同盟。用类乎齐有鲁师，晋假虞道；俾我原田乱辙，麦陇启行。川上，岂遑出获？邑中惴惴，时有登陴。明宰道不忍欺，弦歌斯洽；以为不耕而义；负胡取之义，有备而举，徵牵复之辞；百里此勤，信徵我有咎。六条所让，伊不明谓何？
    ☆柳润之
    润之，代宗时擢书判拔萃科。
    ○树庐树判
    〈商子行，饮食失节，生疾。抑云庐氏井树不修。〉
    四人有业，天下同归。理在营生，方光润屋。货贿山积，是往来於五都；珍奇海输，乃森罗於九市。卷言商子，实职贸迁。袭弦高之风，为绛候之事。经途所亘，多跋涉之劳；饮宿乖宜，爽阴阳之候。野庐所掌，井树是修。何得旷於主司，致有损於行李？遂使银床罢汲，无郝子之投钱；碧树摧荣，闻茅生之危坐。盍归司败，以正刑书。惩其已犯之愆，永息将来之弊。
    ☆胡运
    运，代宗时擢书判拔萃科。
    ○赋
    玉有环所以节威仪，璋所以应朝觐；朝觐贲乎特达，威仪在乎淑慎，则之为用以德闻，之为服以礼进。既取坚以缜密，亦体柔以温润。其彩炯明，涵黼黻之华；其声清越，谐金石之韵。岂止法先王之服，戒乎大夫？抑以观古人之象，原之帝舜。由是表尊卑之饰，彰朝觐之美。佩山元而抱水苍，摇摇兮耿光；左宫羽而右角徵，锵锵兮垂委。非徒抑其进退，亦以制其容止。则裂石破玉，靡颜腻理。清清冷冷，作羽仪於君子。思我王度，服之衷巳，珩相焕，品命不渝。卖以桃花之绶，错以明月之珠。时也朝北极，历天衢，明玉殿，耀金铺。徽音生於矩步，繁响起於风趋。济翼为君臣之荣观，逶迤乃贤哲之令图。亦何必搴修茧於长坂，折琼枝於远区，然後为美乎？别有楚台神媛，越国名姝，娇罗艳谷，秀色鲜肤。振鸣玉以响亮，践瑶阶以踟蹰。声珊珊兮若有无，睇绵绵兮意愉愉。翩跹跹兮望坐隅，欲从君兮礼之拘。乃歌曰：佩玉蕊兮德音发，中规矩兮声不歇。驰畋猎兮思敬慎，寿考不忘兮长岁月。端法服兮临魏阙，群后觐兮万方谒。
    ○对聚徒教授判
    〈甲聚徒教授，每春秋享射，以素木瓠叶为俎豆。〉
    学以道尊，礼为教首。事克师古，人焉生惑？眷言彼甲，惟德润身。敦诗说礼，奉守先王之训；博闻强识，能为君子之儒。是以生徒骏奔，负笈□集。横经纷其满席，执礼烂其盈门。故能春秋匪懈，享祀不忒。教胄子之威仪，陈乡人之揖逊。登以素品，射从薄物。稽诸匏叶，有若蘩，桑弧不类於桃弧，兔首岂齐於狸首？同刘昆之故事，习俎豆於私室。异祭遵之前式，陈礼容於军旅。古则无议，今亦何伤？徒小有言，责其行礼。欲崇北海之术，谨东观之词。
    ☆杜确
    确，代宗时人。
    ○许公墓志铭
    睢南太守，灵德大君。死国曰忠，死家曰正。夫妇双节，万古芳名。天子锡葬，崇荣厚死。骸莫同封，神妥於此。郁郁洛塘，龙蟠凤翔。巍乎泰峙，地久天长。羽林繁祉，其福无疆。
    ○岑嘉州集序
    自古文体变易多矣，梁简文帝及庾肩吾之属，始为轻浮绮靡之词，名曰宫体。自後沿袭，务於妖艳，谓之ゼ锦布绣焉。其有敦尚风格，颇存规正者，不复为当时所重，讽谏比兴，由是废缺，物极则变，理之常也。圣唐受命，斩雕为朴。开元之际，王纲复举，浅博之风，兹焉渐革。其时作者，凡十数辈，颇能以雅参丽，以古杂今，彬彬然烁烁然，近建安之遗范矣。南阳岑公，声称老著，公讳参，代为本州冠族。曾太公文本，大父长倩，伯父羲，皆以学术德望，官至台辅。早岁孤贫，能自砥砺，遍鉴史籍，尤工缀文，属辞尚清，用意尚切，其有所得，多入佳境，回拔孤秀，出於常情，每一篇绝笔，则人人传写，虽闾里士庶，戎夷蛮貊，莫不讽诵吟习焉。时议拟公於吴均、何逊，亦可谓精当矣。天宝三载进士高第，解褐右内率府兵曹参军，转右威卫录事参军，又迁大理评事，兼监察御史，充安西节度判官，入为右补阙。频上封章，指述权佞，改为起居郎，寻出虢州长史，又改太子中允兼殿中侍御史，充关西节度判官。圣上潜龙藩邸，总戎陕服，参佐僚史，皆一时之选。由是委公以书奏之任，入为祠部考功二员外郎，转虞部库部二正郎，又出为嘉州刺史。副元帅相国杜公鸿渐表公职方郎中兼侍御史，列於幕府，无几使罢，寓居於蜀。时四川节度因乱受职，本非朝旨，其部统之内，文武衣冠，附会阿谀，以求自结，皆曰中原多故，剑外小康，可以庇躬，无假向阙。公乃《著招蜀客归》一篇，申明逆顺之理，折挫佞之计，有识者感叹，奸谋者惭沮，播德泽於梁益，畅皇风於邛。旋轸有日，犯俟时，吉往凶归，呜呼不禄，岁月逾迈。殆三十年，嗣子佐公，复纂前绪，亦以文采，登名翰场。有公遗文，贮之筐箧，以确接通家馀烈，忝同声後辈，受命编次，因令缮录，区分类聚，勒成八卷。倘後之词人，有所观览，亦由聆广乐者识清商之韵，游名山者仰翠微之色，足以莹彻心府，发挥高致焉，京兆杜确序。
    ☆杜万
    万，大历中官员外郎。
    ○对名田判
    〈乙为列侯名田，县道有司纠云：既达新制，请没入县官。乙诉云：虽已受封，实未之国，不伏。〉
    庸功制爵，以国俾侯。司勋是职，太常是纪。锡周官之彝器。分汉家之茅土。古之成宪，今也则殊。乙之所封，义符分陕。介入觐，盛君子之威容；家田无征，备优贤之荣宠。何县道这为僭？宜有司之见劾。徒用多言，是为害政。
    ☆樊光
    光，大历时官硖石主簿。
    ○对均输田判
    〈吉泰将均输地，上已籍下，人告不合。〉
    大邦列土，畀画有则。齐分利，割据必书。苟非躬田，无或编版。功以受锡，人其舍诸。吉泰摄生明代，志事耕凿，率情暗昧，固贪井屋。官未闻於三命，谟亦乏於九功。匡救本无，封赏何有？辄将均输之地，以载充家之籍。则宏羊藏事，今也虽存；刘盆祝食，此而安取？既黩常典，合置常刑。
    ☆李江
    江，代宗时官郾师尉。
    ○卫氏元包序
    《包》之为言也，广大含宏，三才悉备。言乎天道，有日月焉，有雷雨焉。言乎地道，有山泽焉，有水火焉。言乎人道，有君臣焉，有父子焉。理国理家，为政之尤者。昔文质更变，篇题各异。夏曰《连山》，殷曰《归藏》，周曰《周易》，而唐谓之《元包》，其实一也。包者藏也，言善恶是非，吉凶得失，皆藏乎其书也。观乎囊括万有，笼罩八；执陶铸之键，启乾坤之扃；孕覆育载，通幽洞冥。穷天人之秘，研造化之精；推兴亡之理，察祸福之萌。与鬼神齐奥，将日月并明。谓六五《经》而四三《易》，虽太元莫与之京。然文字奇诡，音义谲怪，纷而不释，隐而不明者，得非遭於离乱与？《易》曰：“作易者其有忧患乎？”盖所谓忧乱世而患小人也。故其辞危，卫先生近之矣。秘书少监武功苏源明，洗心澄思，为之修传，解纷以释之，索隐以明之。帝王之道，昭然著见。有以见理乱之道，有以见成败之端。江考於训诂，耽於讲习，辄演元义，庶传於学者焉。
    ☆王延光
    延光，代宗时人。
    ○对升高判
    〈解式与长年行，因升高不从听视，遂杖之。式诉州断斗论，省科失入。〉
    视瞻无回，在於往记。周旋有礼，著之前闻。惟彼长年，与兹解式，行将望远，岂伊升高之能赋；悠然目极，宁复登山而送归？且平原坦夷，迥首超忽。苟不从其所视，欲何详於切问？式之立身，诚未谓之学矣；长者加杖，盖亦尤而效之。则不慢不知，君子之通论；如怒如祉，诗人之美述。既墙面而斯责，於情恕而安施？薄诉之由，其文有以。虽斗论敕法，颇钦於州见；而失入在宥，请遵乎省科。
    ☆齐嵩
    嵩，高阳人。代宗朝官殿中侍御史。
    ○谷城黄石公碑阴记
    元宗季年，济阳废而东平兼领之，所称河东裴公，即故郡守名序，所题赵郡李卓，即今台长栖筠。顷岁马公炫，自郎官出牧，少与台长交契莫逆，尝勤尔於庙，不睹所记，搜李文，以勒贞石。每叹曰：所谓经过（疑）文章者，其在兹乎？未及毕而谢病言归。今二千石郭公岑，尚德是务，踵成厥美。句曹据韦腾、戎曹掾俞黄中，郡之良也，承命集事，殿中侍御史高阳齐嵩，聆而嘉之，故纪云。唐大历八年七月十五日建。
    ●卷四百六十
    ☆陆贽（一）
    贽字敬舆，苏州嘉兴人。大历八年进士，中博学宏词科，又以书判拔萃补渭南尉，迁监察御史。德宗立，召为翰林学士，从驾幸奉天，转考功郎中，从幸梁州，转谏议大人，还京，转中书舍人。贞元七年拜兵部侍郎，八年为中书侍郎同门下平章事，十年罢知政事，除太子宾客，十一年贬忠州别驾。顺宗立，徵还，未至卒，年五十二，赠兵部尚书，谥曰宣。
    ○圣人苑中射落飞雁赋（以题为韵次用）
    於穆我皇，受天明命，与乾坤而合德，配唐虞而齐盛。成功斯著，射中九霄之禽；文教已宣，道应千年之圣。想彼禽矣，雍雍可珍，配玉帛於前礼，齐山木於至人，栖必择处，翔无失伦。候律南徂，沿庭之芳草犹碧；顺时北向，上林之繁花已春。苟应弦以启圣，同杀身以成仁。尔乃□收远夭，水落上苑，风萧劲夕，日杳杳而低晚。夜间圣人悦年丰，修武功，有直斯矢，有召其弓，因肃杀之候，游苑囿之中。彼雁于飞，斜当禁掖，带轻□之微素，映遥天之晴碧。虽逄蒙之绝艺，莫敢措心；固离娄之明眸，其才能觌。我弓斯张，我矢斯射，算分数之远近，则舍拔而应镝。质毛纷其已坠，弦声振犹未释，闻之者足蹈手舞，睹之者目骇心惕。彼贯心称妙，穿叶无怍，一则三年而後发，一则百步以为约。岂如料必中於飞动，骋绝伎於寥廓。雁以远而矢发，矢既发而雁落。异哉！莫高者天，戾天者飞。彼搏空之逸翰，尚无所违；矧荒服之逆命，曷不咸归。则知皇圣有作，夷夏无间，鄙楚庄之戏猿笑晋平之失。固将威九而清八荒，岂直落翔□之一雁。
