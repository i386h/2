<!-- { "loadSidebar": true } -->
　　嗷嗷鸣鴈鸣且飞【鸣鴈一作鸿鴈韩曰诗鸿鴈于飞哀鸣嗷嗷】穷秋南去春北归【祝曰管子桓公曰鸿鴈春北而秋南不失其时】去寒就暖识所依【一作处】天长地濶栖息稀风霜酸苦稻粱微【韩曰鸿鴈事前辈多使稻梁事盖出战国防广絶交论云分鴈骛之稻粱又杜甫鴈诗自古稻梁多不足】羽毛摧落身不肥【韩曰李白鸣鴈行凌霜触雪毛軆枯畏逢矰缴惊相呼盖公自状其穷苦者如此】徘徊反顾羣侣违哀鸣欲下洲渚非【韩曰公时与孟东野书言其来徐之状此又见其怀故旧之意耳】江南水濶朝云多【朝一作朔韩曰杜诗朔云边雪满西山】草长沙软无网罗闲飞静集鸣相和违忧懐息性匪他【息一作惠】凌风一举君谓何【韩曰公与东野书又云今秋聊复辞去云云此又见其有思乡之意】
　　龙移
　　【韩曰此诗谓南山湫也湫初在平地一日风雷移居山上其山下湫遂化为土长安人至今谓之干湫公题炭谷诗云厌处平地土巢居挿天山其此之意欤】
　　天昏地黒蛟龙移雷惊电击雄雌随【一作雌雄】清泉百丈化为土鱼鳖枯死吁可悲
　　雉帯箭
　　【樊曰公阳山县斋诗有曰大梁从相公彭城赴仆射弓箭围狐兎丝竹罗酒炙此诗公佐张仆射于徐从猎而作也读之其状如在目前盖写物之妙者】
　　原头火烧静兀兀【韩曰唐太宗出猎诗平原烧火红晋顾恺之传火烧平原无遗燎】野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞随倾斜【祝曰镞箭镞也列子善射者能令后镞中前括】将军仰笑军吏贺五色离披马前堕【韩曰尔雅雉五色皆备曰翚】
　　条山苍
　　【韩曰条山山名在河中府河中公故居在马】
　　条山苍河水黄浪波沄沄去【韩曰沄沄转流也○沄音云又音浑浪一作沧】松栢在髙冈【祝曰选阮嗣宗咏懐松栢翳冈岑】
　　赠郑兵曹
　　【韩曰郑或以为郑通诚张建封节度武宁时通诚为副使公为其军从事罇酒相从在其时欤樊曰白乐天哀二良云祠部员外郎郑通诚此云兵曹所未详也】
　　罇酒相逢十载前君为壮夫我少年罇酒相逢十载后我为壮夫君白首【樊曰公贞元十五年去汴即徐为军从事时年三十有二故云】我材与世不相当戢鳞委翅无复望【韩曰选与稽茂齐书时不我与垂翼逺逝锋钜靡加六翮摧屈戢敛也阻立切望平声】当今贤俊皆周行君何为乎亦遑遑【亦一作独】杯行到君莫停手破除万事无过酒
　　桃源图
　　【孙曰陶渊明集晋太元中武陵人捕鱼縁溪行忘路逺近忽逢桃林夹岸数百歩渔人甚异之前得一山山有小口便舍船从口入其中土地平旷徃来种作悉如外人见渔人大惊问所从来具荅之便要还家为设酒杀鸡作食自云避秦来此乃不知有汉无论魏晋也洪曰渊明叙桃源事初无神仙之説梁任安贫为武陵记亦祖述其语耳渊明云先世避秦时乱而安贫云曩以避秦之乱邑人相率防妻孥隐此厥后絶不外通何人世之多迁贸也后人不湥考因谓秦人至晋犹不死遂以为地仙洪驹父云荆公桃源行东坡和桃源诗皆得之王摩诘退之刘梦得诸人以为神仙皆非是渊明载渔人所遇时称晋太元中任安贫云太康中退之诗云自説经今六百年按始皇三十四年筑长城燔诗书明年坑儒生三十七年胡亥立三年而灭于汉二汉四百二十五年而为魏魏四十五年而为晋晋武帝即位十五年至是凡四百九十二年明年改元太康自太康元年至孝武帝时宁康三年凡九十六年通五百八十七年明年改元太元至太元十三年乃及六百年梦得诗亦云金行太元岁安贫之记误也韩曰南宫先生欣得之波涛入笔驱文辞此必与一郎官赓和不复详其名氏矣】
　　神仙有无何渺茫桃源之説诚荒唐流水盘廻山百转生绡数幅垂中堂【绡生缯也】武陵太守好事者【孙曰武陵郡朗州国朝改为鼎州】题封逺寄南宫下【孙曰南宫礼部】南宫先生忻得之波涛入笔驱文辞文工画妙各臻极异境怳惚移于斯【怳许往切惚吁骨切】架岩凿谷开宫室接屋连墙千万日嬴颠刘蹶了不闻【孙曰嬴颠刘蹶谓秦汉之亡】地坼天分非所恤【孙曰地坼天分谓晋魏之乱】种桃处处惟开花川原近逺蒸红霞【蒸一作丞】初来犹自念乡邑岁久此地还成家渔舟之子来何所物色相猜更问语大蛇中断丧前王【韩曰汉书髙祖为亭长夜径泽中前有大蛇乃拔劔斩之蛇分为两道开盖白帝子化为蛇当道而髙祖以赤帝子斩之也】羣马南渡开新主【孙曰晋太安之际童謡曰五马浮渡江一马化为龙五马谓琅邪西阳汝南南顿彭城五王琅邪竟登大位是化为龙也蔡曰按晋元帝姓司马氏太兴元年即位都于金陵】听终辞絶共凄然自説经今六百年当时万事皆眼见不知防许犹流传争持酒食来相馈礼数不同罇爼异月明伴宿玉堂空骨冷魂清无梦寐夜半金鸡啁哳鸣【祝曰啁哳声也楚辞鹍鸡啁哳而悲鸣○啁音嘲哳陟颉切】火轮飞出客心惊【孙曰火轮日也】人间有累不可住依然离别难为情船开棹进一廽顾万里苍苍烟水暮世俗宁知伪与真至今传者武陵人
　　东方未明
　　【韩曰此诗与煌煌东方星兴寄颇同盖指顺宗即位不能亲政而宪宗在东宫之时也时贾耽郑珣瑜二相皆天下重望王叔文用事相继引去此诗所以喻东方未明大星没也执谊叔文初相汲引此诗所以喻独有太白配残月也顺宗巳厌机政执谊叔文尚以私意更相猜忌此诗所以有嗟尔残月勿相疑同光共影须臾期也及宪宗立而叔文执谊窜犹东方明而残月太白灭此诗所以喻残月晖晖太白晱晱鸡三号更五防也意微而显诚得诗人之防樊曰公忆昨行所谓伾文未剪崖州炽虽得赦宥常愁猜近者三奸悉破碎羽窟无底幽黄能义与此诗同惟此诗曰东方未明所以微其辞如此盖风人之托物也未明旧本作半明】
　　东方未明大星没独有太白配残月【孙曰太白长庚韩曰太白西方星故云配月又太白主大臣其号为上公故公有取焉】嗟尔残月勿相疑同光共影须防期残月晖晖太白晱晱【祝曰字当从目暂视貌太元经明复晱天中独烂也○晱音闪】鸡三号【韩曰史记鸡三号卒明补注杜诗初鸣度必三号音毫】更五防
　　赠唐衢
　　【集注衢従退之游旧史附公传末新史削之旧史云衢应进士久而不第能为歌诗意多感激见人文章有所伤叹者读讫必哭涕泗不能已每与人言论既别发声一号音辞悲切闻者莫不涕下故世称唐衢善哭白乐天亦尝赠以诗略云贾谊哭时事阮籍哭路岐唐生今亦哭异代同其悲者是也】
　　虎有爪兮牛有角【蔡曰角叶音鹿】虎可抟兮牛可触奈何君独抱竒材手把锄犁饿空谷当今天子急贤良匦函朝出开明光【孙曰武后垂拱二年命铸铜为匦置之朝堂以受天下表疏铭其束曰延恩献赋颂求仕进者投之南曰招谏言朝政得失者投之西曰伸寃有寃抑者投之北曰通言天象灾变及军机秘计者投之光明殿名也○匦音轨函胡嵒切】胡不上书自荐逹坐令四海如虞唐【蔡曰虞唐国号也尧居于唐舜封于虞故尧舜号唐虞氏】
　　贞女峡
　　【孙曰在连州桂阳县贞元十九年冬公自监察御史谪连州阳山令有此诗樊曰荆州记秦时有女子化入石在东岸穴中】
　　江盘峡束春湍豪【湍它端切】雷风战鬬鱼龙逃悬流轰轰射水府【轰呼宏切】一泻百里飜云涛漂船摆石万瓦裂【祝曰摆开也又摆拨吴志注摆拨众人之议○摆补买切】咫尺性命轻于毛【一作鸿毛】
　　赠侯喜
　　【韩曰洛水在河南县北易干凿度日王者有盛徳之应则洛水先温故号温洛公贞元十七年七月二十二日与李景兴侯喜尉迟汾同渔于洛洛北林寺有石刻在焉诗必是时作落句云云反复其意兴寄逺矣唐曰公祭侯喜文云我钓我游莫不我随指此】
　　吾党侯生字叔□【丘纪切古文起字】呼我持竿钓温水平明鞭马出都门尽日行行荆棘里温水微茫絶又流深如车辙濶容辀【张流切】虾蟇跳过雀儿浴此纵有鱼何足求我为侯生不能已盘针擘粒投泥滓【祝曰擘分擘也礼记涂皆干擘之韩曰列子詹何以芒针为钩剖粒为饵皆言其小也○滓阻史切】晡时坚坐到黄昏【晡晚也祝曰日加申时淮南子至于悲谷是谓晡时】手倦目劳方一起暂动还休未可期虾行蛭渡似皆疑【祝曰蛭水虫博物志水蛭三叚而成三物前汉夫岂从虾与蛭螾蛭音质虾一作鰕】举竿引线忽有得一寸才分鳞与鬐【祝曰仪礼鱼进鬐注脊也音祈】是日侯生与韩子良久叹息相看悲我今行事尽如此此事正好为吾规半世遑遑就举选一名始得红顔衰【韩曰续仙传蓝采和者常于市中歌曰红顔一春树流年一掷梭】人间事势岂不见徒自辛苦终何为便当提携妻与子南入箕颍无还时【蔡曰箕山名颍水名地理志颍水出阳城汉有颍阳临颍二县髙士传许由者贞固之士也巢居穴处无杯杅毎以捧水而饮之有遗其瓢者由操饮毕輙挂于林杪风至瓢有声由以为烦取而弃之尧聘为九州长由不赴遂洗耳于河恶闻其声终隐于箕山】叔□君今气方鋭我言至切君勿嗤君欲钓鱼须逺去大鱼岂肯居沮洳【孙曰诗彼汾沮洳沮洳渐湿也樊曰苏东坡记儋耳上元放杖而笑过问何笑曰自笑也然亦笑韩退之钓鱼无所得更欲逺去不知走海者未必得大鱼也盖公作此诗时年三十四去徐居洛方有求官来东洛之语而东坡则晚岁儋耳发于忧患之余覧者无以为异沮洳音疽茹肯一作有】
　　古意
　　【韩曰华山记云山顶有池生千叶莲花服之羽化因曰华山观公诗意与前诗皆有兴寄其曰古意防深逺矣樊曰公县斋有懐曰求官来东洛犯雪过西华荅张彻曰洛邑得休告华山穷絶陉李肇国史补言愈好竒登华山絶峯度不可反发狂恸哭县令百计取之乃下而沈顔作登华防畧曰仲尼悲麟悲不在麟也墨翟泣丝泣不在丝也且阮籍纵车于途途穷輙恸岂始虑不至耶盖假事讽时致意于此尔文公愤趍荣贪位者若陟悬崖险不能止至颠危踣蹶然后叹不知税驾之所焉可及矣悲夫文公之防防沈子防晦哉按公诸诗及国史补所云公实如此初无它防也】
　　太华峯头玉井莲【唐曰山海经曰华山一名太华】开花十丈藕如船冷比雪霜甘比蜜一片入口沈疴痊【韩曰疴病也晋史乐广传沈疴顿愈又潘岳闲居赋尝膳载加旧疴有痊于何切痊音诠】我欲求之不惮逺青壁无路难夤縁【韩曰选琴赋丹崖青壁万寻一本作五月壁路难攀縁】安得长梯上摘实下种七泽根株连【孙曰司马相如子虚赋楚有七泽其小者名云梦方九百里韩曰列子言五山曰根株不相连着】
　　八月十五夜赠张功曹
　　【樊曰张公曹署也公与张以贞元二十一年二月二十四日赦自南方俱徙掾江陵至是俟命于郴而作是诗公在江陵祭郴州李使君云辍行谋于俄顷见秋月之三彀逮天书之下降犹低囬以宿留此其证也诗怨而不乱有小雅之风】
