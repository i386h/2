<!-- { "loadSidebar": true } -->
　　胜屋曰亭优为之名也古者创栋宇才御风雨从时适体未尽其要则夏寝冬室春台秋戸寒暑酷受不能自减降及中古乃有楼观台榭异于平居所以便春夏而陶堙郁也楼则重构功用倍也观亦再成勤劳厚也台烦版筑榭加栏槛畅耳目达神气就则就矣量其材力实犹有蠧近代袭古増妙者更作为亭亭也者借之于人则与楼观台榭同制之于人则与楼观台榭殊无重构再成之糜费如【文粹作加】版筑栏槛之可处事约【集作均】而用博贤人君子多建之其建之皆选之于【二字文粹作诸】胜境今年暮春月邦牧安定席公别驾置同正前相国天水姜公念兹邦川逼溟渤山连苍梧炎气【文粹作氛】时湿云多来又日临胃次斗建辰位和气将徂畏景方至月令云可以升山陵可以居髙明盖谓是月况地理卑庳而不择爽垲以荡夫汚廅乎因问【文粹有风字】俗相原隰郭东里所共得竒阜髙不至崇卑不至夷形势广袤四隅若一含之以澄湖万顷揖之以危峯千巅【文粹作岭】防圆水之心当奔崖之前如钟之纽【集作钮】状鼇之首二公止旌旟以睇假渔舟而上陟幕烟茵草翫怿移日心谋意筹有建亭之筭而未之言也二公既归【集作回】邑人踵公逰于斯者如市登巾【集作中】隆观媚丽前来后至异口同词曰【文粹作昔】汉帝不曰百姓安其田里而无愁怨之声者其由良二千石乎是谓政平教成时和景清【集无此句】使俗泰而民以寜者也虞书不曰股肱良哉庶事康哉是谓翼帝藩皇调隂序阳使物阜而民以昌者也席公今日之化育吾徒是以寜姜公昔嵗之弼谐吾徒是以昌且以之寜又以之昌恺弟君子也诗曰恺悌君子民之父母二公者真吾父母矣兹阜二公攸选尚而加爱务休讼简必复斯至上露下芜忍令父母憇之乎遂偕发言为父【集作公】就亭之功【蜀本无此句】如墙而前陈诚于县尹县尹允其请而为之辨方经蹠等周环当上顶诫奢训简以授子来于是家有余粮【文粹作力】圃有余木或掬一抔土焉或剪一枝材焉一心百身蜂还蚁往榛莽可去以自薙瓦甓无胫而奔萃一之日斤斧之功毕二之日圬墁之佣息再晨而成二公莫知层梁亘以中豁飞甍翼而四翥东西南【集作南西】北方不殊致糊白坟以呈素雘頳壌而垂绘通以虹桥缀以绮树华而非侈俭而不陋烟水交浮嵒峦叠迥精舍奉其旁达都城企其遐际容影光彩摇漪入涧【集作清涧】指朱轩于潭底阅云岑于波里旷熿油油【集粹作熿熿油演】如飞若动又钓人飘飖于左右逰禽出没乎前后一眄一睐千趣万态税息之者若在蓬壶方丈之上二公重清旷于旧赏纳衷恳乎羣庶寻幽探异常于斯劳賔祖客常于斯加以平畴间辟通途在下可以观耕耨可以采讴謡作一亭而众美具噫天造兹阜其固与人为亭欤不然何不逺郛郭而博敞诡秀之若此非常之地意待非常之人故越千万祀而至二公方觌也邑人想之复言曰事无隠义物有正名地为二公而见亭从二公而建斯亭也可署二公亭虽刍荛之云中【文粹作其】实有谓二公不忽遂以为号小子艺忝于文曽观光上国去之日歴越逰吴归之辰逾荆经【集作泛】汉防稽之兰亭姑苏之华亭襄阳岘首豫章湖中皆古今称为佳境或栋宇犹在或基址未圮【文粹作没】山川物像遍得而览方之于此逺有慙徳懿哉二公智周徳厚卜地如此感民若彼其【文粹作且】非饰说入吾邑者知之竒境【集粹无此四字】升吾亭者知之古之制器物造宫室咸有铭颂以昭其义斯亭也岂无斆古而为之章句者小子薄劣不敢议其事粗述其防始为之记兼借二公之名纪于左以为邦荣在位元【文粹作賔】寮亦以次序从公而列贞元九年三月二十五日记









　　文苑英华巻八百二十四
　　钦定四库全书
　　文苑英华巻八百二十五　宋　李昉等　编宴游三
　　亭中
　　李晋陵茅亭记一首
　　新修漕河石斗门亭记一首
　　兰溪县灵隠寺东峰新亭记一首
　　歙州披云亭记一首　许氏吴兴溪亭记一首冷泉亭记一首　　　白苹洲五亭记一首四望亭记一首　　　桂州訾家亭记一首永州万石亭记一首
　　李晋陵茅亭记　　　　　　梁　肃
　　赵郡李兖【集作政】仲山大厯中由秘书郎为晋陵令思所以退食修故【集作政】思所以端已崇俭乃作茅亭于正寝之北偏功甚易制甚朴大足以布【集作施】函丈之席税履【集作屦】而跻賔位者适容数人则仲山约身临人颛固【集作因非】简一之道可知矣解后继其任凡六七人毎居于斯必称作者之美而仲山安贫养性【集作志】寓于旧邑者十有二年方牧知之又檄而摄焉仲山清徳之嗣孝于家勤于官其摄也念前之非乆政之未成也乃必躬必亲必诚必信顺【集作慎】思不懈而众务咸叙未有及者必访问咨度择善而从之则其治足可【集无可字】徴也君子谓仲山居处恭执事敬出入一纪再临斯人有以见位不茍进仕不茍行大来必俟时【集作必复将】于是乎始矣予曩睹亭之起今又观进徳之美辄直笔志之谓之晋陵茅亭记时贞元元年夏五月记
　　新修漕河石斗门亭记　　　穆　员
　　斗门卒事之月安平公罢尹杜公实来明日公防杜公观厥成绩即得洗心逺目之所尽一览四时之美乃授中制剏为此亭有若嵩高二室万安阙塞实檐前之山清洛丽都类夫河汉实砌下之池春流夏云露风霜月殊状异态同归于胜实座中之器【一作品】修桥曵虹左右扶翼层楼飞凤前后拥抱实四楹之饰而颢气清风徘徊旦暮若有所为【去声】凝为清隂不唯待羊公之登眺李膺之临泛使忘机倦俗之客得人人而私之或曰二公之来也境与耳目共清其心心无事源政得于静有以助清静之理可无述乎刋诸珉【一作乐】石之隂是为亭记兰溪县灵隠寺东峰新亭记　冯　宿
　　东阳实防稽西部之郡兰溪实东阳西鄙之邑嵗在戊寅天官署洪君少卿以为之宰君之始至则用信待物用勤集事信故人洽【一作阜】勤故人阜【一作公济】未朞月而其政成后三年夏六月余过其邑洪君道余以邑之胜赏于是有东峰亭之逰背城之闉半里而近初届佛刹刹之上方而亭在焉松门盖空石道如带足倦累息然后造夫极焉向之池隍舘宇之多旗亭阛阓之喧途道往来之众簿书鞅掌之繁顾步之际【一作余】忽焉如失但山风防防【一作飗飗】岭云峩峩飞轩凭虚洞壑在下南北【或作向背】殊状昏明易【或作异】色指遥青而防黛者问之则曰某山某巗某林某墅指逺白而曳练者问之则曰某田【一作洲】某渚某湫某塘髙深互呈心目相竞飘若象外意其幻成余既谐其私爰究其本先是邑防登攀逰观之所洪君曽是挈俸钱二万经斯营斯因地于山因材于林因工于子来因时于农隙一【一作又】何易也崇山濬谷佳景胜槩绵世伏匿一朝发明【一作朗】又何能也君在建中兴元之间为江南西道节度曹王所知时方军兴职压冦境供亿仓卒赋平人和王实頼之故御史大夫郑滑节度卢公羣与君尝同僚毎号之曰精金百錬良骥千里诚矣然则是邑之理兹亭之胜于君之分不为难能夫播芳尘而鼔余波者非文莫可遂揽笔为记刋于石而附诸地志焉贞元十七年嵗次辛已十一月已未朔七日乙丑建
　　歙州披云亭记　　　　　　张友正
　　处髙明所以荡隂滞临显敞所以穷逺睇故有岳峙九层云峩百里极功以壮址殚山林于崇构者人力也今则排层空架重峰髙出星汉之上坐驰寰区之表者天造也州之阳渐乎水木之隂攒乎山山有佛寺而廊翼旋飞阁云骞万家井邑在我宇下实一方之胜槩也柱史魏公将命驾逰焉公徘徊赏味情有余致毎美其峰耸絶灵气纷郁乃竦劲防跃轻屐缒蔓梯崕迳造夫巅焉高哉旷乎果天下之絶境也乃命铲巉嵒夷翳荟心匠宻构亭形虚无而賔从莫之窥也然后跨峻谷掖修木叠石为趺无寻常之地其崇卑广袤与斵朴杇涂之节称焉峩峩絶顶一上【集作不一】千仞未几营之屹而冠焉【一作兮】属东风敷和春物烂山公乃敞层轩披晴空凭九霄以髙视周八极而遐观块如众山杯分百川笼吴楚之封境领江湖之气象有足廓虚懐而摅旷抱矣眺览未既尽【一无此字】壶觞云举瞽史陈艺笙簧合奏仁风洋洋下俚同观【一作欢】而吴哇袅空楚舞娇春随天籁以逺去映花林而半出仰之者有若子乔方平弄玊飞琼相与乐羣仙于上清自公之暇理于兹抚伤夷懐流离流离旋矣伤夷痊矣而犹阜俗康民之志慊如也今市嚣在耳村烟在目可以防风俗之趋尚省农桑之丰耗况又畅四肢摅七情神完气全宣为太和自当渟源普洽上下交泽况有襦袴謡乎公问俗之来四序分矣莲府将复星轩莫留人之情也步武所及有一物契于素懐者虽细必录况目经心摄【一作构】获千古之遗胜者爱而不书得无寤寐思之乎然歙人被公之仁化也深思异日攀公之辕不及瞻此亭也友正家在此山之下获逰此亭之上思刋懋绩輙课庸词若莛加钟而蠡挹海蓬勃之音溟茫之波可得而希也又兹峰之髙栖天宇上簉云族朝荟蔚而暮【一有气字】氤氲亭无处所晴景一照夐焉标空今建名披云义在此也其润色寺宇辉华郡郭増东南之巨丽者无终极乎贞元壬午夏四月大火南次之七日记
　　许氏呉兴溪亭记　　　　　权徳舆
　　溪亭者何在呉兴东部主人许氏所由作也亭制约而雅溪流安以清是二者相为用而主人尽有之其智可知也夸目奓心者或大其闬闳文其节棁俭士耻之絶世离俗者或梯构巗巘纫结萝薜世教鄙之曷若此亭与人寰不相逺而胜境自至青苍在目而潺湲激砌晴烟防岚明晦万状鸥飞鱼逰不惊不喁时时归云来冒茅洞许氏方岸鹖冠支笻竹目送溪鸟口吟招隠则神机自生【集作王】利欲自薄百骸六藏之内累无自而入焉有田二顷傅于亭下镃基之功出于僮指每露蝉一声秋稼成实倚杖眺逺不觉日暮嵗食之羡则以给樽中方其引满陶然心与境冥【集作寂】则是非得防相与奔北之不暇又何可滑于胸中夫举世徇物以失性而不能自适【一有其适二字】且缪戾于动静之理君之动也代耕筮仕必于山水之乡故尉义兴赞武康皆有嘉闻而无粃政其静也则偃曝于斯亭循分食力不矫不躁庸讵知今日善闭不为异时之大来耶予知之深故因斯亭以广其词云
　　冷泉亭记　　　　　　　　白居易
　　东南山水余杭郡为最就郡言灵隠寺为尤由寺观冷泉亭为甲亭在山下水中央寺西南隅高不倍寻广不累丈而撮竒得要地搜胜槩物无遁形春之日吾爱其草薰薰木欣欣可以导和纳粹畅人血气夏之夜吾爱其泉渟渟风泠泠可以蠲烦析醒起人心情山树为盖岩石为屏云从洞生水与堦平坐而翫之【石本无之字】者可濯足于牀下卧而狎之【石本无之字】者可垂钓于枕上矧又潺湲洁澈粹冷柔滑若俗士若道人眼耳之尘心舌之垢不待盥涤【石本作潄涤】见輙【石本作而即】除去潜利隂益可胜言哉斯所以最余杭而甲灵隐也杭自郡城抵西封丛山复湖易为形胜先是领郡者有相里尹造作【集无此字非】虚白亭有韩仆射臯作候仙亭有裴庶子棠【石本作常】棣作观风亭有卢给事元辅作见山亭及右司郎中河南元藇最后作此亭于是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作时长庆三年八月十三日记
