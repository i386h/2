<!-- { "loadSidebar": true } -->
　　○春日同四勿王孙游兖东兰若 

　　四勿主人王之孙。春寒唤客倒清尊。梅花照眼欢意发。酒未到日诗脾温。野鹜无心还可意。山鬼多伎何足论。高歌一曲明月上。醉后不闻僧敲门。 

　　○僊堂山 

　　赤足僊人跨白鹿。道逢授我东华箓。山下绯桃三百颗。食了还向瑶台宿。 

　　○烧药 

　　笑歌山鸟外。飘思海云孤。袖出金鹅蕊。烧药许松奴。 

　　○游长庆观 

　　古殿依岩立。平桥策马登。抱琴寻郢客。得句寄山僧。杖外云霞度。坐中芳草艿。荆门秋水静。旅鴈下江陵。 

　　○宿郑氏园亭怀白石山人 

　　云泉满谷碧桃肥。白石山人去未归。春至不知芳草绿。月明松下鹤双飞。 

　　○赠东隅逸人 

　　东隅老人能养拙。春来酿酒摘松叶。有时半醉临风前。独抱瑶琴啸海月。 

　　○登文星台 

　　春酒百壶春日开。东风扶我上文台。乾坤无处着双眼。秖对云山舒壮怀。 

　　○醉中书长安酒楼 

　　黄鹤还来舞醉乡。调歌不用紫云娘。一瓢连月挥春瓮。大醉长安几百场。 

　　○冬夜宿三清阁三首 

　　红云长遶玉皇家。炉里丹成结紫霞。琴冷月明孤鹤怨。氷壶昨夜浸梅花。 
　　道人不解尘机事。爱访吹笙骑鹤僊。歌□素芝云外落。一钩梅月晒氷弦。 
　　遥看玉雪洒长天。隔匣飞光宝剑寒。江月山云频有约。先生归去着黄冠。 

　　○别友归山中 

　　杖挑一束青囊书。走向山中觅云蕨。何处幽人深忆君。白猿霞外啸萝月。 

　　○赠方士 

　　无何老人悬玉壶。挥云笑月出苍梧。梧袖里丹砂三百颗。时化黄金入酒垆。 

　　○出门行 

　　山有云。水有澜。壮士出门弹危冠。抱剑羞歌易水寒。一朝笑解盘龙带。十年零落黄金镮。惟遗双宝珠。忧来不忍看。愿采金光草。令人驻朱颜。 

　　○太晖观晚眺 

　　霞月生西岭。秋云澹暮山。鸟啼僊阁近。花落羽人闲。白发非生事。黄金岂驻颜。孤怀犹未惬。长啸下松关。 

　　○小筑 

　　杖屦秋来徤。山林老去偏。野花疏短砌。水叶满平田。鸡犬多阳尽。人家橘柚连。江深寒小筑。栖泊自年年。 

　　○荆州公馈酒 

　　菱叶青青水荇齐。遶篱黄蝶菜苗肥。夕阳谁送山人醉。坐看儿童跨犊归。 
　　秋风袅袅熟黄梁。池上鹅肥酒更香。醉里不妨学楚语。竹枝歌好和渔郎。 

　　○八月十三夜郡楼宴集 

　　高楼落日秋冥冥。西风吹送燕鸿声。半江杳蔼月初上。万壑虚无云自生。拊槛欲窥白兔药。持杯空复紫芝情。谁家今夜横长笛。杨柳拆残怨未平。 

　　○沙津送林孝廉还白下 

　　为送王孙去。踟蹰芳草边。莺啼娃妓馆。花拂孝廉船。易醉金陵酒。长歌宝剑篇。相思重回首。郢树隔风烟。 

　　○雨中烹鸡有作 

　　避地岂真隐。谋生未有方。晨烟熟鸡黍。墟里澹柴桑。雨过豆花赤。风高杮叶黄。邻家不相识。何处觅壶觞。 

　　○十五夜郡斋小集 

　　校书罢芸阁。移尊趁晚衙。莓苔宜小簟。蜡烛隐轻纱。稚子能驯鸽。翻阶啄落花。微风坐醒酒。明月共分瓜。 

　　○宿郡斋 

　　烛尽怜红影。诗成掉白头。吴歌小榻夜。楚雨虚堂秋。残梦醒余沥。轻寒仗敝裘。鲋鱼甘涸辙。吾亦笑庄周。 

　　○妓馆送人还金陵 

　　楚水湘云桂树秋。黄金未尽大刀头。西风谩薄班姬扇。南浦愁看燕子楼。鸡塞梦回怜玉佩。龙关月泠忆貂裘。明年郢上还芳草。夹岸桃花好泛舟。 

　　○江阁晚望呈荆州公 

　　几处蒹葭连岸白。数村烟火隔江明。无家自合依刘表。有赋谁能荐长卿。巫峡去帆江树隐。衡阳归鴈暮云平。黄金巳尽还为客。湘汉长歌万古情。 

　　○九日集楚雄楼怀书 

　　沱水燕关忆壮游。短衣孤剑老荆州。天涯纵酒逢青眼。马上看枫掉白头。日暮饥乌还遶树。烟寒古堞自深秋。江空鸿鴈无消息。千里相思月满楼。 

　　○集郡楼感赋 

　　客计萧条白发生。江山去住一鸥轻。山云漠漠长含雨。江草萋萋空复情。楚老巳忘白雪调。巴童还解踏歌声。犹怜顦贑飡英者。落日登楼赋未成。 

　　○久雨 

　　秋作田家苦。黄梁夜自春。衡茅难久雨。桑柘易凄风。懒织从新妇。荒锄教小童。诗成还独笑。天地一衰翁。 

　　○秋日过罗道士山房 

　　自煮胡麻饭。看松闭石关。绿芝眉宇古。白鸟道身闲。剑秘屠龙术。囊探伏虎丹。不须择地隐。随处是青山。 

　　○九月七日龙山感赋简苏郡丞 

　　残日凋山叶。凉云脆渚芹。空怜黄菊酒。不醉白头人。秋水还堪赋。高台易怆神。去来随老马。疏散任吾真。 

　　○郡东厅晏坐 

　　昼刻分香短。风帘簇影移。天清闻堕羽。院静见游丝。往事闲堪忆。长贫老不疑。黄金未可就。瀛海竟难期。 

　　○山中怀龙山诸兄弟 

　　鲁多君子儒。赵有慷慨士。结缨蹈仁义。提剑死知巳。雕龙岂足珍。刻鹄终见鄙。缅怀子怅而。静言吾老矣。栖惬素心。谷汲劳孺子。僶俛慕前修。耳顺方知耻。 

　　○池中雁 

　　林卧寡俦侣。振褐临清池。露彩集蕙草。霜华变青滋。翩彼随阳鸟。唼藻戏涟漪。返顾患人指。回翔稻粮羁。冥冥呈长羽。绘缴何由施。伊子敦孤性。带索终栖迟。藜藿岂满腹。百年厌饥劬。物婴因住念。达生焉怅而。 

　　○冬夜宿郡斋 

　　空斋少物役。独夜有余清。栢子阶前落。梅花笛里生。岂须山栎寿。徒结畹兰情。明日鹅池上。看云还濯缨。 

　　○人日寄所知 

　　落莫江村里。偏怜物候新。百年长作客。此日愧为人。薄俗存身计。残生随世因。楚兰渐堪把。采采寄情亲。 

　　○洞庭送徐使君投劾东归 

　　秋来为客易沾中。又向潇湘送逐臣。烟草断云横楚塞。夕阳落雁度江津。天涯白发无知巳。湖上青山有故人。回首吴关空怅望。何年沧海共垂纶。 

　　○自沙津江行舟次岳阳送徐使君 

　　漠漠晴沙江木流。搴衣同上木兰舟。白苹风起洞庭暮。碧树云横楚塞秋。羁客怀乡何恨泪。孤臣去国不堪愁。夕阳帆影临空尽。谁念天涯独倚楼。 

　　○同句吴周秀才登岳阳楼雨中望君山作 

　　久客知吴语。高楼自楚歌。青山浮木面。白鸟没烟萝。仙去苍梧远。云生天岳多。乡关眇何许。日暮洞庭波。 

　　○巴陵别徐使君归荆州邸舍 

　　日暮寻江陵。凉风满白苹。归来应寂寞。临别更情亲。孤剑三秋梦。扁舟万里身。着书沧海上。还着旧纶巾。 

　　○石首阻风寄怀徐刺史 

　　别后相思梦屡真。秋来谁寄短书频。孤舟风雨偏愁客。万里江湘对逐臣。庄舄苦吟终适越。仲宣欲赋未归秦。十年零落黄金尽。一夜长歌独怆神。 

　　○石首江阻风雨舟中夜坐怀荆州公 

　　八月悲风生。翛翛鸿雁鸣。白头多病日。黄叶此山城。细雨孤帆落。长江独夜情。遥传一掬泪。洒向楚臣缨。 

　　○自公安县夜归鹅池庄风雨骤至有作 

　　候雁迷寒渚。昏鸦集驿亭。故人江上别。风雨返柴荆。楚些秋能赋。巴歈夜懒听。蓬窓小儿女。相待一灯青。 

　　○九月三日方别驾携酒殽见过因怀徐使君 

　　客泪秋能下。人情老自知。塞寒鸿雁早。江暖鞠华迟。对酒怜吴语。闻歌忆楚辞。明年谁更健。重□紫萸枝。 

　　○再送俞山人游黄冈兼讯袁郡丞 

　　昔别在何处。今看白发新。无钱愁滞客。多术耻谋身。锦瑟悲燕士。幽兰忆楚臣。相思有书扎。时寄草堂人。 

　　○闻徐使君留滞汉阳寄赠 

　　道直谪官蚤。扁舟何去迟。秋深纵酒后。家远寄书时。凄断秦云色。悲凉越鸟枝。汉阳江树瞻。摇落对相思。 

　　○春日寻杨山人因过贺将军园二首 

　　空谷春将赋。幽人独可寻。风香红药近。鸟语绿萝深。一笑缘巴调。三年学楚唫。童扶还杖策。随意步华林。 
　　茅屋斜临水。石阑曲拂衣。松深鹤子冷。花近药苗肥。老去诗犹健。春来酒不违。欲寻江路去。竹下有柴扉。 

　　○曹中丞以新诗见遗雪中书此简答 

　　冻雀飞还去。空房秪欲眠。高云断楚塞。大雪满江天。竹叶春仍绿。梅花寒可怜。归来曹执灋。峕寄短长篇。 

　　○江村寒食 

　　白鸟忘机久。青山吾道存。兴来从杖屦。老去爱鸡豚。杨柳桥边市。桃华江上村。童儿沽酒至。风雨闭柴门。 

　　○寒食西郊望八岭山作 

　　寒食孤村飰。春山远寺钟。登临风候异。祭埽岁峕同。芳树诸王墓。浮云旧楚宫。天涯对衰鬓。寂寞意无穷。 

　　○春日陪暂中丞饮城北庄晚至东湖艹神堂埜望感赋 

　　芳艹春初折。游丝晚正繁。渔樵杨桠岸。鸡犬埜棠村。怅望荆门路。凄述楚客魂。酬思留宝剑。还爱赵平原。 

　　○春日闲居 

　　青山歌伐木。白首赋闲居。鸿雁春能至。梅花寒更疏。茧丝从妇织。菜甲教儿锄。日莫北窓下。尊中幸不虚。 

　　○秋晚江上书怀 

　　一望家园一惘然。湘云易水共长天。山中薜荔日萧索。江上芙蓉秋可怜。楚些独唫长下泪。燕鸿又过记残年。黄金台上无名字。醉后还謌宝剑篇。 

　　○秋日登唫览楼 

　　远客不宜秋。况登江上楼。心随阳雁灭。身为楚云留。汉广饶菰米。湘清聚白鸥。寒砧何处发。落日动乡愁。 

　　○秋日闻曹中丞东湖庄堂楼初筑以诗奉赠 

　　云霞江色晚。楚客意何如。金散身无累。才高世其疏。开门闻鸟雀。落日见樵渔。玄阁还应闭。白头长着书。 

　　○寄嘉定徐刺史 

　　柴荆乌鹊定。风叶正萧萧。落日清江上。怀人沧海遥。年华随杖屦。生事寄渔樵。楚客销魂处。秋来谁为招。 

　　○八月十四夜忆徐刺史 

　　桂华初发小堂东。绿芷红兰别一藂。翡翠屏前秋寂寞。芙蓉塘外月朦胧。宝书玉笈为谁隐。云锦霞笺还自封。鸿雁不来秋又晚。故人闻巳到江东。 

　　○秋夜 

　　天秋鸿雁来。夜寒桂华落。空馆复相思。清飙振藂薄。 

　　○秋日鹅池庄与故人王惟材闲酌 

　　秋水浮田叶。凉风吹稻花。白衣燕客醉。红树楚人家。翡翠鸣鱼笋。鸳鸯立钓车。鹅池堪避地。与尔种胡麻。 

　　○江陵遇同乡王惟材 

　　未路谁相问。无家我独亲。他乡今接袂。童稚昔为邻。江海飘零客。风尘沦落人。十季俱白首。笑此梦游身。 

　　○雨中呈王郎 

