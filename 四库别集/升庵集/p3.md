<!-- { "loadSidebar": true } -->
　　石鼔今在太学其文为章十总六百五十七言可模索者仅三十余字鼔旁刻宋潘迪氏音训一碑二百年前物也惜夫遗文坠字无虑近百载考唐人古文苑此文特轧巻首裒録年歴逺在音训之先然迪所遗坠者此仍缺如也薛尚功郑樵二家各有音释与古文苑所载大抵相出入文无补缀义鲜发明三家之外见其全文者或寡矣好古者以为深慊又迪所训释君子员员邋邋员斿二句牵合纰谬重堪嗤鄙原古人书字下句之首承上句之末文同者但作二防更不复书此易见尔迪既误读君子员员邋邋员斿遂复臆释云员员众多貌邋邋旌旗揺动貌此岂特文法大戾书例亦大昧矣君子员员成何训诂邋邋员斿成何语言不知妄作乃所谓郢书燕説者也一隅若此余奚取哉慎昔受业于李文正先生暇日语慎曰尔为石鼓文矣乎则举潘薛郑三家者对先生曰否我犹及见东坡之本也篆籀特全音释兼具诸家斯下矣然本只存将恐久而遂失之也当为继絶表防手书上石又作歌一首盖丹书未竟而先生弃后学矣去今又将六年追惟耳言未坠手迹莫续天固爱寳奈斯文何敢以先生旧本属善书者録为一巻音释一卷今文一卷韦应物退之苏子瞻歌三首唐愚士古诗一首先生歌一首附之卷尾藏之斋阁以无忘先生之教云
　　山海经后序
　　左传曰昔夏氏之方有徳也逺方图物贡金九牧铸鼎象物百物而为之备使民知神奸入山林不逢不若魑魅魍魉莫能逢之此山海经之所由始也神禹既锡圭以成水功遂受舜禅以家天下于是乎收九牧之金以铸鼎鼎之象则取逺方之图山之奇水之奇草之奇木之奇禽之奇兽之奇説其形着其生别其性分其类其神奇殊彚骇世惊听者或见或闻或恒有或时有或不必有皆一一书焉盖其经而可守者具在禹贡奇而不法者则备在九鼎九鼎既成以观万国同彼象而魏之日使耳而目之脱輶轩之使重译之贡续有呈焉固以为恒而不怪矣此圣王明民牖俗之意也夏后氏之世虽曰尚忠而文反过于成周太史终古藏古今之图至桀焚黄图终古乃抱之以归殷又史官孔甲于黄帝姚姒盘盂之铭皆缉之以为书则九鼎之图其传固出于终古孔甲之流也谓之曰山海图其文则谓之山海经至秦而九鼎亡独图与经存晋陶潜诗流观山海图阮氏七録有张僧繇山海图可证已今则经存而图亡后人因其义例而推广之益以秦汉郡县地名故读者疑信相牉信者直以为禹益所着既迷其元而疑者遂斥为后人赝作诡譔抑亦轧矣汉刘歆七畧所上其文古矣晋郭璞注释所序其説奇矣此书之传二子之功与但其著作之源后学或忽故着其説附之防尾
　　水经序
　　汉桑钦水经旧録凡三巻纪天下诸水首河终斥江凡一百十有一曰出曰过曰迳曰合曰分曰屈曰注曰入此其八例也而水道如指掌矣又纪禹贡山水泽地所在凡六十以为卷终限华夷判疆域利灌溉通挽运具考是焉盖不刊典也故以经名有宋陈振孙者独评其为未精审遂啓疑于后人谓河源一派汉使终不能穷九河故道淤塞无稽钦所记徧域中岂必一一皆信也余窃以其説为不然昔在陶唐水失其行神禹平之史官纪其濬导之绩于是乎禹贡作焉厥后好事者因禹迹之广旁及异域圻壤悉载淑诡毕陈于是乎山海经作焉原钦此志盖祖述禹贡而宪章山海者也职方王防之遗图沟洫河渠之杂志輶车观风之赴告謡俗闻见之传信其不为无稽之籍可知巳岂必地至方问而后笔哉以余尝所经歴验之自吾西蜀至北都水浮荆楚陆走秦赵经且万余里名川支川问津者无虑此书之十二征往所载与今所见无至泰忤用是例其未经者虽天下可知也谓其为未精审者无乃厚诬与夫禹贡者圣人作之圣人订之然其间如东滙泽为彭蠡东迤北防为滙传者摘其为纪者之误至于山海经之抵牾多有之而学者犹不废也则此书顾不足为禹贡之义疏山海之补逸乎乃独久湮于肆箧者亦由知者鲜尔余近得之惜其纸敝墨曚乃重为校辑止存钦之本文若郦氏注衍为四十卷厌其枝蔓太緐颇无闗涉首注河水二字泛用佛经怪诞之説几数千言亦赘已今之史传类文引用例称为道元水经遂使钦之用心与其名姓俱泯焉诚可嘅夫亦犹习礼者汰仪礼而反任曲礼之传为经説春秋者不知据经以按传而反因传以疑经皆贵讽説而贱本始是末师而非往古可重嘅者类此故特去之而详着其説焉呜呼得吾説而通之不独可以读水经也已
　　转注古音略序
　　周官保氏六书终于转注其训曰一字数音必展转注释而后可知虞典谓之和声乐书谓之比音小学家曰动静字音训诂以定之曰读作某若于戏读作呜呼也曰引证以拟之曰某读若云徐邈读王肃读是也毛诗楚辞悉谓之叶韵其实不越保氏转注之义耳易注疏云贲有七音实始发其例宋吴才老作韵补始有成编旁通曲贯上下千载朱晦翁诗传楚辞考订尽从其説魏鹤山论易经传皆韵详着于师友雅言学者虽稍知崈诵而犹谓叶韵自叶韵转注自转注是犹知二五而不知十也余自舞象之年究竟六书不敢贪古人之成编为不肖之捷径尤复根盘节解条分叶贯间亦有晦于古而始发于今谬于昔乃有正于后故知思不厌精索不厌深也古人恒言音义得其音斯得其义矣以之读奥篇隠帙涣若冰释炳若日烛又以所粹参之古人成编褫其烦重补其遗漏庶无蹈于雷同兼有益于讽説乃作转注古音畧大抵详于经典而略于文集详于周汉而略于晋以下也惟彼文人用韵或茍以流便其辞而于义于古实无当如沈约之雌霓是巳又奚足以为据邪今之所采必于经有裨必于古有考扶防学广异义是之取焉非徒以逞博累巻帙而巳方今古学大昭当有见而好之者不必求子云于后世也
　　檀弓丛训序
　　杨慎曰医有四术神圣工巧予欲借之以喻文矣易之文神诗书春秋圣也檀弓三传考工记工矣庄列九流而下其巧有差复以檀弓斠诸明髙赤徳又羣工中都料匠也予谓檀弓可孤行而每病训之者未能犁然有当于人之心也经犹招也训有射也一人射招或中或否未若众人射之中之多也若郑康成之简奥或以三字而括经文之数十字盖寡而不可益也亦传注之神已孔頴达之明备或即经之一言而衍为百十言盖多而不可省也亦疏义之圣巳贺陆黄吴补缉昈列亦各殚述者之心工巳陈骙谢枋得二家批评亦稍窥作者之天巧巳澔乎曷其没矣兹训也于诸家撷其英华纪载之防发焉于二家昭其甄藻修辞之阶循焉丛之不亦可乎虽其嘿传妙筌恧乎子休与子至于旁搜幽蒇累味集珍何遽不若咸阳之悬金淮南之鸿寳哉
　　六书索隠序
　　慎自志学之年巳嗜六书之艺枕籍説文以为折衷迨今四十余年矣其逺求近取旁搜曲证説文而上则有大禹嵝之碑周宣岐阳之鼓吕氏考古图宣和博古图郭忠恕汗简薛尚功鼎韵古文也説文而下则吕忱字林顾野王玉篇陆法言集韵唐度九经字様张参五经文字徐系传林罕小説张有复古编黄公绍韵防郑樵周伯温杨桓戴侗赵古则于六书皆有论著悉繙讨之又尝受业西涯李文正公友太原乔公希大永嘉林生应龙亦以斯艺相取文正公少爱周伯温篆形之茂美肆笔斆之晩乃觉其解诂多背説文有误后学欲犁正之而未暇也太原公尝集诸家之篆以韵分之而无所升汰林生亦着通雅逸古编博矣而无所裁定谪居多暇乃取説文所遗诸家所长师友所闻心思所得彚梓成编以古文籕为主若小篆则旧籍巳着予得而略也若形之同解之复而不删者必有刋补也书成名之曰六书索隠以韵收者俾易繙耳遂申前説序而系之曰伏羲观图画卦文字生焉虞舜依律和声音韵出焉神皇圣帝君师万禩垂此二教至周公出文则制六书诗则训六义郁乎备矣古之名儒大贤降而骚人墨客未有不通此者也秦之吏人犹能诵爰歴滂喜汉世童子无不通急就凢将至后汉许叔重着説文十四篇五百四十部本苍颉之篇九千三百五十三字则秦篆之全其所载古文三百九十六籕文一百四十五轩周之迹犹有存者重文或体六百二十二则上有孔子説楚荘王説韩非説左氏説下有淮南王説司马相如説董仲舒説卫宏説扬雄説京房説刘歆説杜林説贾逵説桑钦傅毅説官溥説谭长説王育説尹彤説张林説黄颢説周盛说逮安説欧阳侨説甯严説爰礼説徐廵説荘都説咸宗古人不杂臆见可谓有功小学矣自程元岑之史防之章钟繇之行楷出而字日讹梁大同中顾野王着玉篇凢一万二千七百七十九字以小楷书冩籕古十讹其九巳自可憾唐上元中南国一妄处士孙强又増加俗字如竹尚少为笋升髙山为杪此乃童儿之见俳优之嬉何足以汚竹素也其间名为此字学者若李阳氷则戾古诳俗陆徳明则从俗讹音吾无取焉宋则郭忠恕之雅杨桓之博张有之精吴才老通其音读黄公绍泝其源委若郑樵则师心妄驳戴侗则肆手影撰又字学之不幸也元犹有熊朋来赵古则窥班得防撷英寻实何物周伯温者闻见既陋经术不通类撼树之蜉蝣似篆沙之蜗蚓字学之重不幸又十倍于戴与郑矣今日此学景废响絶谈性命者不过剿程朱之魄工文辞者止于拾史汉之赘牙示以形声孳乳质以苍雅林统反不若秦时刀笔之吏汉代竒觚之童而何以望古人之宫墙哉慎为此感欲以古文籕书为祖许氏説文为宗而诸家之説之长分注其下以衰老之年精力不逮且图籍散失徧阅不能乃防其精华存其要领以为此巻深于六书者试钦玩之知其防同发挥乎古人而非雷同剿説于诸家矣所收之字幸勿厌其少可以成文定象砭俗复古矣所注之义幸勿厌其繁可以诂经正史订子滙集矣或览之曰是则艺矣其如道何答之曰艺即道也夫子之性道不离乎文章子贡未之合一耳司马子长愈益昧此作孔子世家乃曰晩而嘉易韦编三絶其以孔子为扬子云以易为太而诗书春秋为甘泉四赋邪子云若悟此则藏心美根岂出于雕虫篆刻何必悔其少作乎必以为极致而识字为非则吾夫子从心之年亦何尝屏撤诗书焚弃春秋而后为不逾矩哉书成并识此于巻首吾党有喜髙论而厌下学者聆余斯言其必喙咈而心俞矣夫
　　宣和书谱序
　　宋宣和中君臣防盱于豫乐而文具粉饰乎太平故篆鼎铭钟法帖名画坌集于汴京而麕载于御府其欵识形式则有宣和博古图贉躞摠目则有宣和书画谱玩物溺心固螙政之炯戒而考古资识又防艺之不废也晋代宫阁名魏王花木记尚有传焉而况是乎蚩尤之兵也夏桀之瓦也祖龙之长城也炀帝之运河也当日之梗阶后代之利用矣博古图南国监有刻本而此书虽中秘亦缺余得之于亡友许吉士稚仁转冩一帙冀传无絶云
　　补名宾异号録序
　　史记云孔子数称介山子而不着姓名岂隠而不彰乎抑当世则彰而世逺则隠乎若论语所载长沮桀溺楚狂晨门荷蓧荷蒉皆不得其姓名而因事号之也战国防秦惠王时有寒泉子注云秦处士之号抑亦介山之流乎若甘茂号樗里子范蠡自称鸱夷子计然自号海滨渔父此固后人别号之所昉乎别号之称唐人犹未数数然至宋则人人有之或人兼数号讨寻实艰于时有名宾録异号録临文开巻亦便简阅今其书不传暇日乃为补之比之围棋握槊之谱稍有益焉曽记治中泰陵乙夜观经注以养心吴氏名字下问于馆阁徧阅载籍竟不知也使异号名宾之书尚存则执之以对不为愈乎
　　分同构序
