<!-- { "loadSidebar": true } -->
皇上阐化厚邦励精天下之事日日求所以安定天下之道乃莫若屏逐诡遇登崇俊良于是吏部以湖广按察使员上闻 上遂以东冈子往迎厥勋 命书至矣东冈子方以执事在陇西留滞数月始得归省署戒行事归时时因过浒西康子之庐与之饮食而别于是康子谓东冈子曰予昔闻诸乂师夫坚者不可磨而磷白者不可湼而缁也公抱德履正凡所阨尼者莫能夺也是天岂无意于斯人俾公戎疾不殄如此哉天之生斯人也欲致所以厚之之道故既有贤圣之君以主之于上而又必有明哲厓棐之臣以任之于下故治定功成民厚俗美也岁自丁卯以来权臣以刑岁持国天下沸然不能安幸赖 天子明圣诛殛而更改之明诏累下矣而主法之吏一沿余习以喜怒为重轻故上虽忧勤于治而功效未彰此其故在官不守度民不信法也夫工有所为而吏以轻重渝之是示民以无措而欲民之有措也民恶得信法而官恶得守度刑者民命所系风俗之本也少有所不得则奸宄缘以为利侥幸者习而见之翕然摹于放矣虽百皋不能治一邑况天下乎故风俗日偷而礼乐不兴者法敝于下而上不知也夫湖广三楚之区强胜之国土广而民杂号至难治也诸演蜀汉之处又水旱兵燹相仍民苦于馈饷百不能支一其风俗因而转移者殆何如也故上以公往隶察之夫持握者至重而维系者至繁也以公才德誉望之盛固可以使湖广父兄子弟安厚无难矣况湖广之民今莫不惟公是望也公其遄往哉东冈子笑而语曰此予素所计数者吾将往矣于是次而书之以赠东冈子正德八年癸酉秋八月十一日丙午序 

存笥集序 

存笥集者凌溪朱子升之所作也清新俊逸有国风之才焉然凌溪子循若无而士大夫者乃人人愿见矣即凌溪子何可靳而不传耶夫言之及于远者必非尊官高年也诗又言之精者苟有讽咏兴起之益虽乡党闾巷可也况思深义熟该备情理如凌溪子之撰哉县令刘侯者濮人也悦而刻之将以广及同志予嘉其能昌君子之言也于是纪诸其后 

张舜卿东征诗序 

正德六年山东河北盗起官军赴剿者以数万计贼势益盛于是上大怒命右都御史长洲陆公往治之仍添调辽东宣府两边之兵以为之前陆公行于是以武选主事灵夏张舜卿统宣府兵剿西路参将　统辽东兵剿东路十一月中张兴张旺率众寇长清章丘邹平高苑寿光愽兴昌乐诸县而张舜卿度贼必夜抵高丽镇于是伏军贞观镇俟卧击之高丽去真观镇十五里四鼓先令斩榆枣塞巷口道路分八百人遏要害余兵皆游击约五鼓鼓躁而进贼急来犯我师尽为榆枣所罥挂我师于衢市间奋击斩获不可胜数而二贼首亦就殄绝于是舜卿下令曰贼固有胁从者吾良民不可槩杀先降者当生于是得男女小大八百人骡马千数十匹龙凤旌轿及兵仗杂器三千七百有奇十二月壬寅贼刘六刘七齐彦名围茌平舜卿以精兵百人与子破其围斩获剧贼数十人未失一矢捷上舜卿以功进武选员外郎子为百户缙绅大夫闻者皆为歌诗以嘉舜卿之绩命曰东征大捷诗昨舜卿以少保右都御史彭公之奏来与平蜀其过时出卷示予予深叹舜卿文学之士能克武有勇如此闻齐彦明杨虎刘六刘七者巨盗大贼也方其猖獗时老将宿谋皆唯唯甘后不敢抗一锋舜卿能以百人觧其坚围斯巳伟矣其高丽镇之捷张兴张旺者刘齐颉颃之盗也寇淮安立败兵备兵掳知府刘祥不一年集巳至数千人直隶山东徐淮诸处所过伤残毋敢撄也舜卿一战遂克使无孑遗此非表表然具熊罢虎豹之勇而善谋能料其孰能然哉其孰能然哉今蜀地悉定舜卿之功又不知媿何由是而往任授方益大矣然盗起固有所繇其繇皆舜卿目覩而心悉者 庙堂之上宁可嘿然而不求为之所邪鄙谚曰治坏于少安病加于小瘥今日者当病痊剧之际者也失而弗治后何巳乎予与舜卿同年又厚谊如兄弟故既读其诗后于其卷首又犹有是言焉正德甲戌春正月丙申序 

赠杨秉衡序 

夫德与位相直才与性尚□非以表物异数其道有然也故古之明君审官而杂治责法而准式其得也吾从而重之凡加秩厚爵丰食足使者皆重也其失也吾从而治之凡罢废诎即□治也故明哲不以位贬德才揜性明君不以私蓄人腐容蛊明此六者可以理天下矣故表物异数者 天子之公柄天下之公行也□高而峙矣有山岳阜冈之异俱深而秽矣有江河湖海之异此非言高私于岳言深私诸海其数异也故 明君之务在于操法而定式盖法备而后可以责法于下式定而后可以使下有准故先有此二者然后因位以植才随治而审官如此虽有侥幸诡遇之人不能杂进而冐至此非厚刑驱遣也贤者尚一一表辨莫失其小大况不贤邪故曰汤有天下举伊尹不仁者远矣此之谓也吾友杨秉衡守汉中三年吏部以为浙江按察副使府寮请以予言为贺夫君之清德明誉彼士大夫莫不知吾所以致意于君者盖有以窥识皇上用贤为治之道虽尧舜三王不复能过也彼法式者上操以眂下也由君在汉中凡所以综理维持于是法是式者未尝纤毫遗废由明主表物异数之道参之使君一日而三陟弗过也况惟是哉君之在汉中也广教化厚民人斯二者人人之所难也又加之以兵旅饥馑馈饷输予未尝一日少间此虽使古循吏如龚黄朱召莫能一朝居也虽非以栖止召也行远者未有弗自迩登高者未有弗自卑由是以往君位当益弘而负当益重天子宵旰之上盖巳惓惓望君矣君尚念之哉 

送张闇夫序 

辽阳张闇夫以户部郎中奉勑整督关中粮储供实三边既逾年事几克成会诏至优免逋欠君遂还京师诸公先生各赋诗以赠因属予序诸其首简夫诸公先生之诗所以道情悃扬休芬于君之行何弗至矣又奚待予言予闻之先民巳然者可指而数无然者难可必而待也此其故在识测消长逆顺之道尔自孽臣专擅以来仓臾益虗国家之用益蹇蹇而难足此不能察其巳然虽严刑峻法其有所窥避者皆可得而欺也夫有所窥避者皆可得而欺则弊愈滋法愈严国愈空用愈歉虽百弘羊莫能给一镇况之天下之大乎闇夫之来也严于治顽而畧于理疲故民皆欣欣然若慈母之慰已严父之教成也夫事之不集者皆悍民仿姓相挺背也官府之令下于民民承官府之孜孜然早夜震恐惟其不先至耳彼悍民傲姓欲巳之脱者则扬言以讹众使之勿来欲取以为利者则夤缘县官报部运因以所征为奇货二者不同同于蠹败国家之用刼小民之命当事丈或莫知求而治之或治而不及其真有是故顽者益顽而疲者益倦固非国家之法弊百姓之抗玩也闇夫深知其弊而特治其最此于事何不集为教何不远邪然又明识其□然之故所为之处者一能合于先王之道使有所窥避者莫能肆其奸不屑于条件禁治之末其老成慎重之气又足以副其心之所存由是道也虽天下可也何啻关中邪夫钱谷之事我 国家自祖宗以来付之司农者其道盖可见也后世行法理事之臣往往作聦明乱成宪洗垢索瘢于民以幸求暠暠之名浮薄者从而效之熙然成俗故赋日严用日歉民日病不可支□而弗变则病者且死矣不特贾生之痈疽耳闇夫归见于上庶几以所见所行者陈于前使尽复祖宗之旧贪婪窥俟之人莫能冀用其志则乂闇夫之成事也闇夫勉哉天下之民今以望闇夫矣 奉赠太子太保兼都察院左都御史彭公还朝序太子太保兼都察院左都御史彭公既再平蜀盗矣又比治土鲁番西邮奄奠于是 上以书征公还朝比过省会陕西镇廵诸公暨藩臬诸君子走使来属予序以赠公谓予知公深凡所以欲致意于公者或能言之夫崧高之作吉甫斯堪江汉之诗周邦惟赖公之崇勋休烈有耳目者所能言也至于要成功泝源始则有道者或昧而莫宣海何以当之哉布政使李公者以书责海曰公负盖世之勋当 上所礼重此丈夫得志君子道长之秋也诸公云赠者当以文为贵而仪物不与焉其云文者当以子之言为贵而他人不与焉夫谈美德章国休君子之事儒者所贵也子奚可辞哉于是海即诸公先生之意以献之公曰明兴百五十载仁渐义摩天地所覆载日月所照临罔不尊亲爱戴□□周所犹难汉唐所无有传所稽不可诬也 陛下承太平之统袭治平之后人康物阜何有弗施宜民趋义向教彰至仁之泽广大治之绪乃弄兵犯教侮顺抗恩方其横时殪骁将掠名城倏忽千里捷于疾飙此与夷狄何异上既累诏优抚宜亟首自敶匍匐踊擗觊万幸以从德心乃犹性恃冥昧致底天罚凶魁既尽党与靡遗使陛下隆神武之名公卿阐戡定之勚血流千里士惫数年此岂 陛下初意哉故蛮夷虽至无状犹有可诿曰此王者所不治地远俗异也民亦乃尔固非冠带文物之地于化反乎不及夫久张之弦必更久佚之民难令此长老素论也鄙谚曰操火者可以喻热握氷者可以契冷言事以躬见为得也保佐之位軨辖之地 上意必欲公与共理此正一乱一治之际其更弦施令之道微公将谁图哉盗起于民瘠而吏不检风俗繇于法弛而辠不当夷狄生于内治疏而外守疲三者当涂之人所畧而不论也夫瘠民不能以自给常役尚无以用而使无所不役安不为盗吏之 能者务以罗织求辠掠民无所遗不才者养奸长恶二者虽不同同于驱民此无他法弛于上而下觧体也夫法弛则维常弗张教化沮废虽使百仲尼日诣民而导之善弗能也下觧体则见上所令玩而不从少被督责反因为怨故讹言兴正理盭桀民自帅其乡国度不习于下苟以先王之道加之譬之沃膏然铁毋能灼也故 上虽宵肝忧劳与公卿百执事瘁志毕虑而功祥弗臻盖意亡素定而行失其所先也民者以吏为视听者也吏如此民将焉循公奇勋宏勚天下妇人小子莫不跂而望之海承诸公之请安得不以斯言告公为陛下得人与天下生民贺夫行百里者不以九十里而跲言必至也况公之巳行将遂足其百里哉 

赠都察院右副都御史李公往治甘肃序 

