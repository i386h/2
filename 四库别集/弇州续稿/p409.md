<!-- { "loadSidebar": true } -->
　　得足下书满纸文彩焕发足占神王私心窃喜之其所尤深喜者目前辈流徃徃谀面独足下有知己之言耳所云荆老执政亡弟仙游恬澹之宫香火虚矣讼狱之劳孰与寥廓之安入座之贵孰与长生之乐此意谁能拈破即拈破谁肯为弟举者长生事殊渺茫苏长公云若活七十年便是百四十却能小小理会迩时业已上书乞骸不得请则于新歳引疾计当无龃龉也足下知吾有犹子之戚耶天之待亡弟可谓酷矣亡论其贤差任箕裘世固有老者病者百死不死而少壮者忽遽死造化竒谲不可量也比张少司空迁大司农中外皆谓长公用翁左司马署右宰例有成言矣而至今尚未推岂铨垣尚与政府角耶计不它补当自定矣此腐鼠不足以当鹓雏一吓且足下拟仆归而仆拟长公出毋乃非当哉故不敢闻之长公聊为足下一及耳仲嘉薄游不称意如何方将草其尊人志旦夕且脱稿象先之楚可成归否吴翁晋寄诗诗甚雄爽排律如入武库甲仗森严计已返霅不能作答书交游之中独峻伯有此子纵横艺苑恢张父业可念也余不尽
　　
　　又
　　
　　见贤从即问兄起色云尚未脱然要当屏谢一切节食鲜饮久当自佳齐云之约毋论山水清胜岂有叔夜玉山之颓然吾坐者四而不一报者（阙）云一回相见一回老能得几时为弟兄虽浅语能令人深叹合诸贤故是胜事但仆殊畏喧豗惟有偏舟独造而已俞仲蔚墓表幸为一促长公其子已息心但仆于此处不能放过亮之亮之
　　
　　汪惟一
　　
　　记在郧中初夏午睡足汲石泉煮虎丘新荈啜之乘兴为足下扫竹里馆记既成而读之不觉失笑即腐毫史汉人少此一叚境味也遂欲奉寄无繇歳杪晤子与檇李道中叩足下踪迹谓倦闽游业返谼矣仆以量移归里以避言赐沭无间关道途之苦而获息涎蜗殻九友斋十歌所懐一旦还我天假余生当徙入二藏中觅生活不敢复噉（阙）矣世人自当妬吾处不当妬吾出也伻来辱笺教损饷种种扇头二诗壮丽精切怨而不怒古印新刻所谓五湖长不敢不拜来意之嘉陶隠居十赉未足多也第长下衍一者字于义不相当能为我别刻古印见寄尤妙勿谓老人得陇望蜀也所成鄙言卑卑亦似小有寓并徃拙集一部秘之毋轻示人不一
　　
　　汪仲嘉
　　
　　每从行巻中得足下诗辄抚掌称快今者二章复琅琅乃仅能以一律奉酬虽卒卒他冗亦縁与家弟仅割连城之半耳长公龙跃艺苑为千秋盟主二仲率大国之赋以从谁不授欵惟益选将搜乘毋示敌瑕以防不测耳讵可口舌求胜又新都多烈侠覩季布灌夫更用为快吾乡士风柔脆骤见之无不骇传者唯足下从容一规之通家骨肉情至不自觉其切偲也稍间阅徐子仁巻乃用意笔珍谢谢天日集兰谱各一部附览不一
　　
　　又
　　
　　氷雪中使者以长公及二仲书问讯足下至发箧笥藏而贶我又不以寿名使我不能却惟是长公申后访之期仲淹叙起色之详于报书中具之足下所示诸篇甫拟卒业而归自泖塔复为里中儿所迹逐小欲缓使者行而促归甚迫仓皇勉成肇元东林一律书扇头塞白而已于仲淹二章欲稍措意则不能也仆自五月谢一切笔砚获稍息肩九月避警入城小有不得已之役寻为他人窥胁遂复浸淫比之于旧虽十损八九尚不能作无事人近更有一种无赖子伪刻注孙武批选古文时义谈艺诸书纰缪庸陋冀以规目前利又有初学少年勉强一见即诡称门人偶得两语辄敷演为序冀以博目前名仆已置之度外矣恐长公所必不免幸即以示长公及仲淹共一笑也寒甚呵冻作草附侍史书之幸不罪
　　
　　又
　　
　　献歳前后皆竒寒客至即围垆而饮笔砚皆冻以故新编词翰惊絶而尚不能效雌黄一字老懒固当尔闻长公佳胜倘遂东游兄必具青鞋以从来玉阁中以紫气为候也闻仲淹疾已平少年事未尽却当虞春讯故人李时养兄所素知也毋论其技即其人长者幸荐之长公且闻龙司理有李逺之好能先容否冗次不一不一
　　
　　毛豹孙
　　
　　行时辱枉送虽不获一把袂而扇头之作不减河梁暑则怀袖寒则箧笥何敢忘也仆过时之人强就笼槛束带追随贵游少年无非惭悔江山名胜满目小小篇什差足献酬而造物妬之亡弟之耗至矣念生平唯此一弟匪直同生亦忝知己垂尽之年倐尔夺之令人何以为生张肖甫太保逝矣此间有阴大司马徐魏公者皆小于仆一二歳食顷而亡多年闫道人罗近溪俱化异物闫虽似有去地然亦不敢望其来也以此仆决欲归一两日间乞骸之疏当下第恐辇上君子妬吾闲耳赵少宰大雅亦时徃还李生者尚在芙蓉幕中足下如有意夺何宪五色簟仆不敢不为缓颊第未审主人意何如也太宰公将发何不附之而来赵公非久当得北子念谓足下问鸿都北门径取者五人而膻附者数百人可笑也且此何足以辱大雅不一
　　
　　李仲子能茂
　　
　　仆为圣主误恩失计一出踯躅留省冶城之铁不供铸错方圗上书陈情归与病弟相守而病者不待五十年手足一旦判离哭泣无节形神不亲方杜门就医药忽得足下长笺以幼于绍介启而诵之锵锵乎何瑰丽悲壮若是也昭代作者济南新都足下微抑新都而右济南此自独见亡所容喙第饰许及仆所不敢当耳足下又谓吴越间有动为僻棘好创异谈自谓追躅邃古得非刘子威吴瑞榖诸君哉此不过日取三苍五雅杨雄方言之类字剽而句拟之以文其陋足下但读左国短长贾谊史迁数大家言何尝有此也若尔更不如昌黎河东庐陵眉山之为快嗟嗟文之不易言久矣若说诗者亡虑十余家徃徃可采而独兰溪胡元瑞氏最为博识宏览所著诗薮上下数百千年虽不必字字破的人人当心实艺苑之功臣近代无两渠必欲仆序之亦以避标榜之訾尚未脱稿足下得之否六诗具见栖托它诗及文称是荆山之英武库之良小加磨淬不患不作国器虚益满损朂之而已先青州行状已征雅属胥后命诗宜和病甚不能措思聊以一章塞白亦不知作何语亮之亮之
　　
　　李伯承
　　
　　昨歳郭年兄之使者称老丈有非常之耗其辞甚悉怛惋移日念二千里走介之难辄附不腆之辞及粗帛以徃忽新安余老至称老丈道履万福不觉惊喜絶呌如再得一东岱也唯闻有目眚然子夏之经术左丘之国语不妨于此际成之此老致公明儁一编足为中原吐气想当次第付梓矣草率附报不悉
　　
　　弇州续稿巻一百八十一
　　
　　●钦定四库全书
　　
　　弇州续稿巻一百八十二
　　
　　（明）王世贞 撰
　　
　　○文部
　　
　　△书牍
　　
　　李驹
　　
　　仆自杜门习静来于今三载矣生平故人竿尺尽废以故无能一问吾侄起居然至相识自济上来者未尝不谆谆也昨秋知以贡至都下就台试而燕金复贵令人怅然金茂才至忽得手书披诵之余怳若面觌此生颇能道吾侄家事云歳收多歉长吏佐之颇以食指为累无暇治尊公业与书中语相类唯赵中丞为尊公立一绰楔标之曰海内文宗少足吐气耳仆断欲来满千日一切荤味不沾口饮省十之六七待先师诲期而人事未尽谢絶尚受役笔砚间不知此身堪受垆锤否七子之后人无一如意者豚儿仅一鸣旋复杜口造物忌名可畏可畏许长史犹在人间诚出不意闻虽不良于行而饮噉不少减却寿征也殷少保咄咄遂尔奄化不获见近时光景可叹可叹外白金二两少资膏油之费可也
　　
　　曾麟兆
　　
　　承念及仆出处事为立髪扼腕过矣仆本菰芦中人耳差读书及雕虫之技于世本长物而世偶用之又不容而逐之俱可也不幸偶有泉石书畵之好为僮辈从臾成一园又略置九友斋中物囊槖如洗今歳荒为公逋相厄不免挫产矣声色之奉生平絶无之今以风马牛事见污差若无谓苟举毁誉于一切空似亦不足动公方寸五岳也苦疮疡时作痛痒得一愈后卧起自若游戏翰墨拍浮酒船公思之更以为羡矣知读书山中今秋背城借一显即墨老将作用拭目而俟承损饷鹅鲊荷荷每黄州人至曲生嘈嘈自语得佳伴矣余不悉
　　
　　刘少石
　　
　　献歳先后两厪数千里之使而慰存我何足下之高谊如此仆本不能出而恳辞之疏为政府勒归则两白简上矣南床不为知我然亦不为不爱我也五十之年倐已过四畀此余日读书灌园行当更忌我耳然亦不能别颁江湖约束也足下读礼之暇益精进以成惊人之鸣子鹅腊鲊拜贶当时苏长公只言黄州猪肉不审其故今且付青州从事作伴也手疮口授侍史不次
　　
　　潘景升
　　
　　自伯玉倡古文谼中而谼中市人毋不为伯玉言者亡论伯玉所草太夫人传即状议诔挽之类靡不苍然渊然古色所以为太夫人不朽者谼中足矣何所少而必欲得仆不腆之辞赘之来书几千言甚法而葩独所饰许仆过当以仆生平所伏膺文则伯玉诗则于鳞藉令二君子以屈赵一日之好推合左师岂其区区宋赋而匹晋楚足下正自欲得吾文耳念欲以不文辞而仲淹苦聊萧之曹子念又称足下佳人也少而多长者游其它诗文亦称是以故不能终拒第使我供地下役等覆瓿则可乃使之与伯玉并驰所谓张子布见之耶大币援白香山例以半资刻佛经余筐篚报足下亮之亮之勉进饘粥自爱不一不一
　　
　　李生寅
　　
　　仆已舍身道庐百事尽废而独受役笔砚未己春夏来为病魔所侵忽忽厌之每思忘言之会嗒然相际而至读足下诗辄似迦叶之闻天乐虽定中犹为起舞屠长卿所云力去雕饰天然冲夷诚为实录第既赏以天然不当复言力去耳方饵参术不能覼缕外山园记张氏刻兰谱附览不一
　　
　　颜廷愉
　　
　　仆自闭闗来一切谢絶无所延纳而足下俨然自天东南踰三千里而来以公瑕先容我则贽文授币叙生平倾挹之素礼恭而辞敦皆非謭薄所敢当者仆老矣行且削五官而为混沌足下复将凿之乎则仆有惊而走耳虽然足下非欲速成者也以求益者也则仆安敢守区区塞兑之戒而虚足下三千里之诚不小效其一得夫文有格有调有骨有肉有篇法有句法有字法今覩足下集并集中诸君子语非北地济南新都弗述其格古矣骨树矣句字修矣所少不备幸相与勉之而已文之所以为文者三生气也生机也生趣也此三者诸君子不必十全也无但诸君子即所称献吉诸公亦不必十全也愿足下多读战国策史汉韩欧诸大家文意不必过抨王道思唐应徳归熈甫旗鼔在手即败军之将偾羣之马皆我役也至于诗古体用古韵近体必用沈韵下字欲妥使事欲穏四声欲调情实欲称彀率规矩定而后取机于性灵取则于盛唐取材于献吉于鳞辈自不忧落夹矣足下稿称曲弄新声夫曲弄者拟即委巷也得无犯虬户铣溪之咲乎新声者今辞曲也求竒而拙希雅而俗易之为便卢先生集有信来希致一部
　　
　　陆无从
　　
　　公生平故人渡大江走五百里而以文事相托且此公又年家兄弟也仆于文故不自爱重第自重九日于上真前有誓矣若冐昧为之何以辞于上真亦何以辞于邻里亲戚谨并来币附纳亮之此间惟有梅花未残公策一蹇而来尚能呼浊醪相对公若欲求名笔或可商者面告不一
　　
　　徐生
　　
