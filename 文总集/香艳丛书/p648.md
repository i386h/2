<!-- { "loadSidebar": true } -->
　　光绪十八年冬，为丁丈松生撰此序，刊于原书之后，忽忽近二十年矣。顷间重展此稿，复取末尾数行，重为删定。异时当访丁氏后人，请检此书藏版改刊之。谨志之以备遗忘。辛亥春，寿慈书于海上。 

　　〖注：■，女+巵，俗（女+巵去一）字，美貌。〗 


　　六忆词　清　徐珂　辑 

　　光绪辛卯，龙阳易实甫观察顺鼎，叔由大令顺豫，宁乡程海年大令颂芳，子大观察颂万，招集湘中同人，假长沙周氏蜕园结湘社，月必数集，文采风流，极一时之盛，海内称之。壬辰秋，余自京赴粤，省家花农兄琪于广州使署。子大丈方客兄幕，出社作见示，中有《六忆词》。六忆者，来、坐、食、眠、立、去也。余亦效颦，因得六阕，兹亦附录于此，续貂之诮，知不免矣。癸巳春，钱塘天苏阁主徐坷识。 
　　【八声甘州?赋六忆】　易顺鼎（实甫） 
　　忆来时提着缕金鞋，刬袜下香阶。似流云吐出，一轮华月，光照楼台。浑把春风带到，沿路牡丹开。香自伊怀里，暗扑侬怀。　　底事佩声又远，早知人性急，故要迟回。甚工夫未破，犹待小鬟催。肯相怜停辛伫苦，为惊鸿费尽魏王才。还只怕空言少据，定所难猜。 
　　【前调】 
　　忆坐时端正不夭斜，故意远些些。但焚香扫地，莫思闲事，误了年华。侬学善才童子，甘拜九莲花。才把双钩捻，晕起微霞。　　朋比熏炉何意，任海棠红绽，懒去看他。怕起来时侯，略略有些麻。记凭肩吹笙花底，故嗔人压损画裙沙。方锦褥镇常亲近，软玉无瑕。 
　　【前调】 
　　忆食时初竟晓梅妆，对面饱端相。是天生两口，甜恩苦怨，总要同尝。还把檀郎二字，细嚼当槟榔。漱水休倾却，中有脂香。　　闻道别来餐减，只相思一味，当作家常。想靓犀微露，剔着假思量。惩桃花煮成红粥，早拚他心里葬春光。侬只梦胡麻熟否，不梦黄粱。 
　　【前调】 
　　忆眠时凤帐掩娇颦，脸印枕痕新。任金钗压扁，罗衫折蹙，休唤真真。只恐和人和梦，都化作梨云。梦里何滋味？犹咽香津。　　那日迥廊中酒，有猩红万点，铺作重茵。被檀奴欺负，偷解茜纱裙。甚东风相扶不起，被春愁困了柳腰身。凭仗着三生恩眷，消受横陈。 
　　【前调】 
　　忆立时初出绣纬中，偏爱画栏东。正伤春人独，落花微雨，归燕帘拢。添个小鬟扶着，香下四眉峰。遮却湘裙半，一树嫣红。　　曾似羽林夜约，累卿卿待久，酸透双弓。斗腰支谁俊，私语更喁喁。愿天怜比肩人瘦，把双魂吹化海棠风。还记否柳绵撩乱，蓦地相逢？ 
　　【前调】 
　　忆去时红浪涨衾窝，一半泪痕多。把兰心玉体，通宵赠遍，重赠秋波。指点画楼珠箔，明日是星河。留着飞龙骨，甘为伊拖。　　若道梦中遇也，却分明换得，凤帊香罗。便生涯是梦，梦肯再来么？送春归一天花雨，问何人禅榻伴维摩？从此后凄年苦夜，细细消磨。 

　　【前调?连句再赋六忆】　易顺鼎实甫　易顺豫叔由　程颂万子大 
　　忆来时随月到中庭，呼侬启双扉。（叔由）问朱楼未远，今宵细约，何事偏迟？（子大）行近画阑干路，转识是花枝。（实甫）又者回初见，道了相思。（叔由）　　才傍檀郎几案，便戏拈小印，铃上书眉。（子大）正帘拢生色，春满敝斋时。（实甫）怕凉他盈盈香汗，坐风前不任解罗衣。（叔由）认前度小窗鹦鹉，唤个人儿。（子大） 
　　【前调】 
　　忆坐时盘膝捻双翘，移灯故偎郎。（子大）算生来好静，一春消受，妆罢熏香。（实甫）怪道文茵太窄，并倚却相妨。（叔由）又推侬暂起，自理罗裳。（子大）　　莫更凭肩对镜，怕菱花一朵，也妒人双。（实甫）有合欢钿椅，新制出西洋。（叔由）只怜伊恹恹伏几，是嗽时搁了绣鸳鸯。（子大）把月底红阑熨暖，却受微凉。（实甫） 
　　【前调】 
　　忆食时脂晕尚留唇，含情递余杯。（子大）说春纤切笋，郎应可口，小婢亲偎。（叔由）故向卿卿索哺，郎性武如孩。（实甫）笑语加飧未，底用侬陪？（子大）　　总是团圞玉案，问有时对面，何似肩偎。（叔由）厌灵狸馋煞，嗅到凤头鞋。（实甫）似生成一双象箸，也朝朝在手不分开。（子大）还同把牙儿剔箸，替拔金钗。（叔由） 
　　【前调】 
　　忆眠时四角掩香罗，魂销玉钩声。（实甫）乍两头鸳枕，抛将一半，调护春酲。（子大）最是罗襦乍褪，禁得嫩寒轻？（叔由）金扣悭郎解，先约山盟。（实甫）　　伸得琼酥半臂，恰补伊肩罅，俊语丁宁。（子大）说前宵去也，怪底梦难成。（叔由）怎铺得鸳衾太窄，惹个侬香汗不曾晴。（实甫）空抛却发香青绺，有堕钗横。（子大） 
　　【前调】 
　　忆立时密约怨郎迟，亭亭傍花阴。（叔由）指苔边弓印，凤钗溜也，故遣侬寻。（子大）满地月华如水，冰透凤鞋心。（实甫）更一双罗袜，凉露偷侵。（叔由）　　扶住身裁一搦，怕尖风刬地，婢力难任。（子大）更瞒他鹦鹉，行人绿杨深。（实甫）似当时隔帘初见，悄无人深院正听琴。（叔由）也曾由中门映处，拾得斜簪。（子大） 
　　【前调】 
　　忆去时媚眼故看人，情波一分秋。（实甫）渐铜壶滴尽，珠帘放下，残月当楼。（叔由）忍见笼灯上了，欲步又回头。（子大）私祝朱扉槛，阻住莲钩。（实甫）　　早又魂销尽也，只鸳廊屟迹，尚为郎留。（叔由）怎丁宁忘了，明日早来不？（子大）裹瓜仁一方罗帕，在侬怀知是甚时投？（实甫）相思味从新领略，今夜拚休。（叔由） 

　　【前调?子大丈属效湘社集体赋六忆词】　徐坷（仲可） 
　　忆来时点屟向回廊，低声怕郎知。喜笼灯渐近，金铃小犬，吠傍琼帷。恼煞兰姨憨笑，玉手卷帘迟。行过阴丛里，花影参差。　　已是秋千力困，又累卿纤步，百尺楼梯。说弓鞋未绣，明日踏青期。被阑角尖风欺负，忍春寒只着茜罗衣。却赢得茜纱裙幅，微渍香泥。 
　　【前调】 
　　忆坐时香烬懒重熏，支颐近妆台。却停针不语，欹鬟未整，共斗牙牌。厌煞灵猧低唤，身傍麝裙挨。琼姊还偷觑，未把帷开。　　细拨熏笼余火，怕灰残心字，炙损金钗。更抱郎横膝，教捻凤头鞋。隔钿窗文茵斜倚，爱团圆明月好投怀。眠迟惯更筹细数，响送珠街。 
　　【前调】 
　　忆食时玉案惯双偎，馋口早流涎。为檀奴生日，持斋私祝，人月长圆。休遣小姑尝酒，杯侧画文鸳。鹦鹉偏忘饲，唤向窗前。　　小试调羹纤手，把梅盐共糁，故要郎酸。问别来滋味，谁替劝加餐？恁红莲炊成香饭，愿渠侬两意镇相怜。还试看燕支余晕，犹着唇边。 
　　【前调】 
　　忆眠时翠被自笼头，佯羞托春酲。只诃梨紧系，倩伊亲解，斜背红檠。那怨昨宵耽误，重与订兰盟。梦里还频唤，两字卿卿。　　谁把铜壶添水，乍月痕东上，倏近三更。喜酥胸贴暖，争怕嫩寒生。怪蓦地檀郎太猛，不提防人听堕钗声。肯输与枕间双凤，惯并头横。 
　　【前调】 
　　忆立时墙角罢迷藏，瘦影正亭亭。怕九霞裙皱，仙风吹去，弱骨伶俜。一样纤纤罗袜，休把婢肩凭。归燕还相待，早启纱棂。　　只是惺松小胆，漫从渠背后，响触云屏。镇抬头遥望，独自数春星。把鞋底冰花融暖，赚几回郎觅遍中庭。拈衣带佩环声静，却误谁听。 
　　【前调】 
　　忆去时伸指向明蟾，蕙约订初弦。把鸾据轻拂，螺鬟重整，留赠花钿。夜雨替人垂泪，侵晓尚绵绵。忘却香罗帕，粉印依然。　　翻嘱檀奴珍重，漫相思成病，累我心悬。正秋波斜转，佯笑慰离筵。偏忍使阿娘待久，只低头小语故迟延。更携手要渠亲送，扶上归船。 


　　春闺杂咏（用上下平韵）　清　闽金门许雷地豫庭 

　　晓起 
　　莺声啼彻众芳丛，着意催人绮阁东。 
　　一枕梨云春思懒，半帘花雾暗香笼。 
　　鬟低发认鬖鬖绿，指印腮留浅浅红。 
　　莫道辽西天样远，昨宵有梦幸能通。 
　　梳头 
　　水晶帘下篆烟浓，七尺乌云幻作峰。 
　　细润香膏融宝麝，妥安钗股颤双龙。 
　　参鸾样巧松偏好，堕马妆新态自墉。 
　　堪爱发光明似鉴，几回独对镜芙蓉。 
　　酸面 
　　罢梳云髻对明窗，花外声轻吠雪尨。 
　　清露溶溶濡绣帕，朝曦滟滟上纱幢。 
　　桃堪靧面霏红蕊，香可增娇采绿茳。 
　　十里胭脂淘作水，南朝佳话艳无双。 
　　傅粉 
　　水靧桃花露乍滋，搓酥真觉腻如脂。 
　　轻施蝶粉光逾洁，薄傅鹅膏色倍宜。 
　　素手细匀香泽艳，玉容长护雪霜欺。 
　　等闲笑对青鸾镜，认取翩翩绝世姿。 
　　画眉 
　　翠螺十斛纳宫闱，艳说隋王赐宠妃。 
　　却月弯描春岫小，横烟淡扫远山微。 
　　文君眉妩人争仿，京兆情深世所稀。 
　　且学人时新样好，黛痕轻染笔轻挥。 
　　对镜 
　　东风送暖玉窗虚，窣地帘波日上初。 
　　两点春山描柳叶，一奁秋水艳芙蕖. 
　　漫云色相拈花悟，愿卜团圆皓月如。 
　　情态自怜还自惜，几回顾影欲呼渠。 
　　熏香 
　　时样衣新制五铢，香焚百合拥猊炉。 
　　熏笼斜倚垂红袖，芳津长留袭紫襦。 
　　沈水自应胜兰芷，涉江何用采蘼芜。 
　　芬芳竟体人如玉，金粟前身是也无？ 
　　试衣 
　　初试春衣画阁西，六铢衫薄灿云霓。 
　　纤腰搦处嗔郎戏，绣领低时泥母提。 
　　对镜频番劳美盼，整襟几度费柔荑。 
　　秋千架上风飘漾，锦簇霞翻望欲迷。 
　　下阶 
　　小步珊珊下玉阶，低徊生恐堕金钗。 
　　傍花偶立拈鸾带，拾翠初来试凤鞋。 
　　知否露晞庭尚湿？应防苔滑碧于揩。 
　　扶持不藉雏鬟力，愿与檀郎处处偕。 
　　拆花 
　　紫姹红嫣锦作堆，春园小步探花回。 
　　一枝入手香盈掬，几朵簪鬟蕊乍开。 
　　隐隐幽芬侵翠袖，伶冷清露落苍苔。 
　　携归便作明窗供，欲引游蜂逐队来。 
　　背立 
　　背苏州好样时新，认取风前独立人。 
　　底事低徊羞转面，料应忆远故驰神。 
　　堪怜弱柳纤腰细，莫睹如花嫩颊春。 
　　万唤千呼始回首，眉峰犹带一分颦. 
　　拢联 
　　卯酒初醒尚带醺，花间小立簇湘裙。 
　　枝低忽挂金钗坠，钿落频劳玉指勤。 
　　掠借犀梳明偃月，拢成鸦鬓绿垂云。 
　　下风侥幸何人在，消受衣香百合芬。 
　　裁衣 
　　扶疏花影掩重门，寂寂明窗香尚温。 
