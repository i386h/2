<!-- { "loadSidebar": true } -->
　　本朝典例既不得奔丧虽辇下亲交贵人枉唁接迹不敢设位受吊每一哀号肝肠摧絶昔先大人见背叔父毁瘠逾礼闰章时方九嵗畧能记忆叔父执兄之丧如丧父闰章之丧叔父不克尽犹子万一何以眎息人间世哉叔父闵不肖善病苦吟谓不胜吏事常望以归田昔在官时曾为搆待归之阁作倚闾之诗及东归相见喜曰先人累世名德无中夀今吾年七十余汝亦五十得相守足矣不尔恐不及与我诀也闰章唯唯泣下故每出游必计日而返需次十年期不复仕盖未敢须臾忘叔父不谓垂老之年复乖夙志也伤哉自先大人与叔父同居歴数十年如故防闰章解官将归叔父念食指既繁预为析产不欲以其名归闰章也窃念吾弟三人力薄请独任奉养不许于是四人者更畨具饍平生故无私槖惟西江积俸二百金命家人储偫以备叔父身后不欲累诸弟十年以来禄入久絶租庸迫耗其存者遂无几闰章既出门儿子淳恪辈又不谙生产诸弟奉治命薄丧而渴葬其不能无憾于大事也审矣当去嵗春夏闰章被徴辞不获免叔父促遄往临发流涕至失声盖已知为永别矣私心怦怦不能无少冀幸以为部檄限八月或九月召试十月可放还也事防乆淹遂至于此然则向之所谓倚闾而待归者今不待矣三子中惟闰毓最少犹应童子试戒毋以例进它日即得阶尺寸邈无见期矣闰章辜恩负义生不能侍汤药殁不眎含饭无执绋之劳违负土之愿进退无所底空抱长恨即自殒灭无赎矣虽然闰章年迫迟暮发白齿落羁旅零丁行复何望盖衔痛于南北者终天而相从于九原者有日也于乎哀哉尚飨
　　祭周太恭人文
　　康熙丁未九月诰封太恭人周年伯母张太君终于洪州官舍分守湖西道叅议年侄施闰章闻讣入哭既数日章将东归不得从同官诸君子合词为诔乃酌江水采溪毛跽而陈辞曰于乎传称列女世重母仪曰贞与勤曰俭与慈式昭内则是训是师惟太恭人四德具宜淑慎天植名宗华冑习礼明诗工缣织素林下之风闺房之秀遭家不造涕泗沾巾柏舟早泛熊丸是亲佑啓宪副为国名臣朂以忠孝义方克秉眎草黄扉封章梧省千骑东南岳牧兼领风清铃幕绩懋翰屏章与宪副分身共心诗文詶倡并马聨吟单词只字灯灺漏沈握手相亲靡古靡今宪副有子称元季方惜哉元驭玉树摧伤余时往哭失声裂膓未敢追赙以母在堂冀母忘哀眠食为康曾时几何母氏又亾母初悼孙长号不已孙今依母泉下悲喜惨独宪副防防瘠毁昔赋东征板舆戾止今奉北归丹旐江涘笄珈翟茀维帝之锡曰维麻枲服之无斁列鼎重俎大官之膳曰维蔬水是饮是馔凡人所艶母也弗欢人之所苦母也即安栖神澹泊生死齐观夀考强饭忽焉骖鸾于乎哀哉余实犹子未及拜母陈刍设醴逝将安补拜题铭旌有泪如雨犹有墓石摛辞是许彤管徽万一终古
　　祭尤孺人文
　　风肇雎鸠淑女难得象垂风火富家称吉是以健妇持户力胜丈夫名士悼亾悲深琴瑟况乎逺道参商燕吴阻别永诀差池心肠摧絶于乎孺人令德具宜曰勤曰俭无非无仪井臼是操綦缟是好装却少君贤齐德曜夫子筮仕从官朔方朂以清白不改糟糠桁杨哀楚侧聴霑裳愿多平反逺绍于张骐骥偶蹶敬通归里书满通都高言何绮
　　先皇动色嗟称才子龙驭遽遐鹿门归只箨冠椎髻阶隠是矢一壑一轩芙渠秋水
　　天子曰咨嘉汝宏词鹤书敦促责在有司孺人劝驾君行无迟兼将雏鳯就试礼闱中夜治装力疾缝衣谁知挥手无相见期昔供妇职言采苹蘩今寻所歴机杼空存昔张客筵尊簋立办今惨虚帏谁具华馔儿奔母丧父送子归既违死诀复痛生离哀辞如锦陨涕如縻于乎徐淑书沈秦嘉乆客苏姬罢织窦滔膓结吞声奉倩老更伤神多才孙楚情至成文某等交同缟带并集金门闻吟谢絮遽恻庄盆驰思繐帐合酹椒樽于乎蓟北江南怅望何极彩云易散白日西匿入月骖鸾逝不可测招魂歌些灵其来即
　　祭亡妻梅安人文
　　亡妻梅安人既卒之弥月施子将北征奠以酒脯为文哭之以写吾哀以志其行焉其词曰于乎谓尔啬于才尔不为寃谓尔丰于德佥以为然畴畀之沈于疾而促于年于乎伤哉尔不及见舅姑言及先太安人未尝不流涕家故食贫簪珥尽脱无难色尔寡言笑余复多病就塾数月不归归亦不甚比昵若宿于逆旅者余尝以是让尔无燕婉之欢而心窃私敬之也举男女子各一差强人意儿岐嶷丰硕尤不类殇者而皆殇命也吾三世独传尔又数嵗絶乳伶丁孤苦尔翁尝劝予纳媵予丙戌举于乡欲私一婢尔止之曰使置妾有子不犹愈婢乎余是时犹未免疑尔言也后嵗余有侧室尔不恚妒及其举子又笃爱之疾则襁治之然后益知尔贤也尔初丧子时痛懑成痼疾治久不瘳吾偕汝弟客山隂梦一女子辞别不下拜而去熟眎其人不相识而体貌闲逸云衣羽裳先太母实导之行且手抽其髻上簪授某曰此女簪有断痕然美玉也若好藏之余觉而叹曰簪所以约发也抽之中断吾妻殆不永矣其服饰不类人间何也既月余而尔卒岂尔之去来亦翛然有异于人耶予庚寅病浃嵗多暴怒诸婢不敢近尔独亡须臾离及尔病则医晩圽又不得与诀是余报之薄也然尔棺尔衾尔服之华尔丧尔殡之荣则先太安人尚弗逮也于乎痛哉
　　沈徴君先生哀辞
　　维夫子之依隠兮亶抗怀兮姱节骋修涂其未艾兮忽顿辔兮中絶生固不处乎芜秽兮逝又朅将安归知魂魄之离散兮耿兮予思昔修名之早立兮来纁币于良时朝挟防以北上兮夕折槛以陈辞宁不惩虎豹之狺狺兮曰余感重华之我知既枘凿其龃龉兮蹇盍归兮块处躬诛茅而荷鉏兮纷从者兮如雨悲钩党之雉罹兮爰鸿飞而鳯举傍鼋鼍兮卜宅与虎兮为家中夜侧足以憭栗兮吞痛哭兮长咨嗟日月忽其改度兮履蒺藜兮无屦世蚁鬭而若狂兮独安歌兮坦素挹飞泉兮木末葺旧宇兮山椒麕六籍于环堵兮聚终古兮崇朝祖昌言于孟韩兮寻旧绪于伊洛惜纂述之未成兮庶其望前修之矩矱敦固穷之踽踽兮邈系迹于嵓扄虽式庐其不可见兮世溷浊而犹亮其中情既葺荷兮为衣又种兰兮为堂泉有酌兮必清庭无草而不芳谓被褐其长年兮何中道而弃余岂飞廉为之辔兮彭咸为之前驱吾令巫昜求索兮逝周览乎四宇将泝沅湘以南征兮抑弭节乎首阳之下蹇修其莫我顾兮日冉冉而将暮洵有美其必尽兮惄乎恐青昜之不我与乱曰木叶瘁兮白露溥哀江南兮蕙草残歌楚些兮霑臆魂归来兮天漫漫
　　汪母李太孺人诔【有序】
　　江都汪舍人懋麟母李太孺人以康熙十二年癸丑八月十一日卒于家得年七十有七生死荣哀佥曰罔憾舍人泣状遗徽累千百言不忍卒读盖其奉尊章孝以谨其鞠诸子慈而义舍人将之官诫之曰少饮酒毋多言毋讥议人始顺治初
　　王师取州围甚急孺人坐城中小楼指楼下井曰吾死必于是已而城下遂投井兵过以为死也去不顾逾二日家人缒而起体僵气防属久之得苏其殉节不死事絶奇吾谓其死而不死者天也赴死如归者人也世固有冀万一生于井中者乎然则一投井而孺人之死事毕矣天故留之于二十九年之后亲见其子为舍人而孺人则赴死于二十九年之前州城破之日为烈妇于乎岂不难哉在朝侍从词臣自大学士益都冯公以下志铭传表人富厥词舍人与其兄耀麟又各有哀诗八章佘读之涕零于乎作者备矣累词述德令善弥宣乃作诔曰
　　易系家人诗歌邦媛内则孔繁畴亶圣善勤彼班昭作诫维劝德尚珪璋节凌霜霰广陵之汪肇起练江处士抱璞再世其昌爰求淑女配德维双朝采苹藻夕纫衣裳勤乃不匮以怡高堂肴无虚俎醴必盈觞咄嗟供具敢告糟糠处士好游逝不却顾织素及缣健持门户及倦而归国步多故城之围礟雷矢雨抱雏涕泣仰天誓语楼下井中是余死所城溃斯投羣挽莫御兵駴浮尸它掠狂走谁言信宿存气一缕缒起复苏枯鳞出釡神扶鬼援事罕记睹全生逾望殉节已苦二十余年重享华膴于乎哀哉母也伊师有严训辞慎尔出话毋狃酒嬉舍人释褐簪笔金闺母诫弥厉语传京师属疾将革舍人告归脂车闻讣衔恤莫追孝闻朝列哀感路陲载诵哀诗泪如绠縻我与舍人文章同好掞辞匪华述德维邵既表贞淑亦劝来孝彤管有辉奕叶流照于乎哀哉【瑮按自记云汪母沈井中不死世以为竒近见魏叔子书宋烈母传后言宋实颖孝廉母夫人叶氏当乙酉嵗兵乱叶与季子实方女雪娥实頴妇朱氏同赴井仲子实栗见母投亦从井既经日母叶及实栗死而实方雪娥与朱氏皆直立水中竟不死此与汪孺人事相类因附记之以见天之所活非人所能测也】
　　学余堂文集巻二十四
　　钦定四库全书
　　学余堂文集卷二十五
　　翰林院侍读施闰章撰
　　襍着　【颂　露布　说　议　铭　赞】
　　仁寿颂
　　斗维表瑞沙麓毓灵应符协运圣善笃生紫气属天黄云覆庭正位璇宫体撰坤宁巍巍
　　烈祖是毗是辅仁洽朔方化行东土曰维是时喾妃尧母母仪万国诞育
　　圣子底定方夏混一文轨天作夀母再翼我
　　皇内总隂敎外绥遐荒迈隆炎汉俪盛陶唐曰维于今太任太姜厯勤
　　皇家三世有燿淑慎其仪重累显号春温秋肃克矜嚬笑谓兵犹火民鲜宁宇毋屠毋掠务予安堵
　　皇帝曰俞廷诫方虎惟敌是求绥我士女歳比洊饥尤厪轸怜活我遗孑毋俾播迁
　　皇帝曰俞廷简能员输金发帑动地呼天谓古明良股肱元首任贤则逸毋拒苦口
　　皇帝曰俞廷召左右为余旁求搜岩剔薮庶政毕举慈孝交孚銮旍前发属车后趋袚于灵泉宣和达愉共美游豫敬恭匪倦玩絶珠珰御惟缇练持盈履贞去奢即俭慎终如始疉承天眷天眷有德福此黄耉恩洽天潢礼加勋旧居同星共载侔地厚
　　皇帝祝厘陈词进酒睿藻天葩蒸云灿斗表正八埏庆祝三后马邓窦曹瞠乎其后亿万斯年咸歌仁寿
　　平湖湘颂
　　皇帝一十有八载羽书夜奏收复岳州廷臣毕贺中外懽呼兹葢我
　　皇上胜畧无前雄图式廓虞干再舞汤网开用能仁育羣生义征不譓三苗既已革面六诏行且向风而况下濑之船蔽江浴铁之骑动地风行电扫拉朽摧枯横戈卭笮之区饮马昆明之浦东南底定岭徼敉宁陟名岳以告成巩皇图于永固猗欤盛哉臣才惭断木学类雕虫固不足以形容休烈发扬肤功窃慕韩愈之歌元和守道之美庆厯不胜忭跃爰执笔而献颂曰
　　于维我
　　皇受天显命率土内外罔不臣顺歳纪在丑逆藩造衅恃险忘恭凭遐作横胁我疆臣盗我边郡背德孤恩敷天共愤逆悖而颠实负且乘明祚既移
　　皇清代运维我
　　世祖驱氛扫祲文德内洽武功外奋钳徒饿咸供使任于时逆桂率先来觐愿効驰驱左右鞭镫录其微劳授以兵柄西顾滇黔孽牙未靖
　　帝收爪牙曰汝往镇爵赏汝専刑杀汝令锡之茅土聨以姻亲宠偪而骄任重莫称心膂是托化为枭獍囊血仰射于天曷病瘈狗自狂尧其能禁
　　皇帝曰嘻汝逆太甚乃誓六师剪彼毒疢断栈塞岭遏其逸迸一旅荆门兼制襄邓长沙岳阳为蜀门径贼所凭依依山阻浸先拔巴陵后可乗胜舳舻云屯縁湖置阵戈鋋霜挥礟火雷震贼饥且疲我气方盛一战尽殱羸弱半賸降旛夜悬晨出舆榇门户既倾巢穴自困露布星驰懽腾逺近孰突孰守孰分孰并孰闯其坚孰晲其衅庙谟夙裕料敌如镜维兹克防一禀
　　宸训
