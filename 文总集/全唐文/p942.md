<!-- { "loadSidebar": true } -->
    文道之兴也，其当中古乎？其无所始乎？且天道五行以别纬，地道五色以别方，人道五常以别德。《易》曰：“观乎天文，以察时变；观乎人文，以化成天下。”非五纬孰可以知天，非五方孰可以辨地，非五常孰可以化人，文之为道，斯亦远矣。天人之际，其可得於是乎？夫卦始乎三画，文章之阃，大抵不出乎三等，斯乃从人而有焉，工与不工，各区分而有之。君子之文为上等，其德全；志士之文为中等，其义全；词士之文为下等，其思全。其思也可以纲物，义也可以动众德也可以经化。化人之作，其惟君子乎？君子之作，先乎行，行为之质；後乎言，言为之文。行不出乎言，言不出乎行，质文相半，斯乃化成之道焉。志士之作，介然以立诚，愤然有所述，言必有所讽，志必有所之，词寡而意恳，气高而调苦，斯乃感激之道焉。词士之作，学古以摅情，属词以及物；及物胜则词丽，摅情逸则气高。高者求清，丽者求婉，耻乎质，贵乎情，而忘其志，斯乃颓靡之道焉。古人之贵有文者，将以饰行表德，见情著事。杼轴乎天人之际，道达乎性命之元，正复乎君臣之位，昭感乎鬼神之奥。苟失其道，无所措矣。君子也，文成而业著；志士也，文成而德丧。然今之代，其多词士乎？代由尚乎文者，以斯文而欲轨物范众，经邦叙政，其难致乎化成，悲夫！敢著《元龟》，庶观文章之道，得丧之际，悔吝之所由者也。
    ●卷三百九十五
    ☆杜位
    位，襄阳人。右拾遗甫之从子。至德中，与甫同在严武幕中。後贬新州，还为夔府司马，历司勋员外郎。
    ○对国公嘉礼判
    〈国公有嘉礼，谒者不示仪，式科之云：非五品已上，仰处分。〉
    开国承家，已膺明命；成人宜室，当率旧章。所谓伊人，展斯嘉礼。三揖三让，爰修著代之仪；墨车漆车，将执亲迎之道。眷言谒者，曾莫是思。仪式之间，自合宠其茅土；降杀之数，复何昧於等威？纵以五品为辞，终冀片言斯折。
    ☆许嵩
    嵩，肃宗时人。
    ○建康实录序
    司马子长善叙事，古称良史，然班固嫌其疏略，是非颇谬於圣人，言论数篇，以为所蔽。嵩述而不作，窃思好古，今质正传，旁采遗文，始自吴，起汉兴平元年，终於陈末祯明三年。而吴黄龙已前，虽引汉历二十馀性年，其实吴之首事，及晋平吴，太康之後三十馀载，复涉西晋之年。洎琅琊东迁，太兴即位元年，始为东晋首年，东晋一十一帝一百二年而禅於宋，宋八帝六十年而禅于齐，齐七帝二十四年而禅于梁，梁五帝五十六年而入于陈，陈五帝三十三年止隋开皇元年。陈建首号，梁之末年；梁称元年，齐之季年；齐初即位，宋之馀年，则四家终始，共用三年。而吴四帝五十九年，南朝六代四十帝三百三十一年，通西晋革吴之年，并吴首事之年，总四百年间。著东夏之事。勒成二十卷，名曰《建康实录》。具六朝君臣行事，事有详简，文有机要，不必备举。若土地山川，城池宫苑，当时制置，或互兴毁，各明处所，用存古迹。其有异事别闻，辞不相属，则皆注记，以益见知。使周览而不烦，约而无失者也。
    ☆刘太真
    太真，宣州人。天宝末举进士。大历中为淮南节度陈少游掌书记，徵拜起居郎，累历台阁，自中书舍人转工、刑、礼三部侍郎。贞元五年掌贡士，多取大臣贵近子弟，坐贬信州刺史，卒。
    ○为陈大夫谢上淮南节镇表
    臣某言：今月二十日，中使辅怀恩送告身至，伏见恩制特加臣银青光禄大夫扬州大都督府长史充淮南节度使仍封颍川县开国子食邑五百户者。臣以驽始贱质，葵藿愚诚，谬荷深恩，频膺重寄。日月私照，雨露曲г，负戴不任，兢惶失措。臣某中谢。臣自远辞天阙，恭守海隅，伏思陛下临御之勤，窃罄愚衷蹇拙之分，所恨智虑不及，绩用无成。岂望陛下知恳款之不渝，将纤毫而见擢，特超阶序，俾易旌旄，锡以开国之封，授以临戎之节，由江南之远镇，践淮表之名藩？且地在要冲，职名分阃，副兹统理，岂易其人？臣亦何功？忽当此任，仰膺休命，难叨覆载之荣；伏省微躬，实积负乘之惧。臣即以今月二十五日发赴扬州，其浙东使事，已差观察使殿中侍御史卢翰权智留後。无任感戴战越之至。
    ○上杨相公启
    太真启：前者曲蒙处分，令献所学旧文。伏念早年，僻居江介，泛窥经典，莫究宗源。天宝中，尝遇故扬州功曹兰陵萧君，语及文学，许相师授，而家贫世乱，不克终之。其後从役外府，所用寡细，虽抱夙心，无因警发。虽欲奔前贤之墙宇，揖作者之风度，涉隅角而辄滞，望端倪而自失。尝有一言逸至理，一章适遗恨，窃怀耻愧，不觉淹留，以深稽命之愆，宁负厚颜之愧？谨上近所记录三十馀章。反复内省，惭惶汗流。伏惟相公秉人文以作相，敷天纵之盛美，发六籍以立言，极三才之奥义。协赞一德，化成群有，悬衡而制其轻重，操绳而审其曲直。小人既无学术，又无材用，形神低悴，年鬓颓老。又念顷日，曾г引问，击蒙而恒失所对，庸劣而竟无上补。今复以此，昧尘明鉴，相公假为之纳其瑕秽，小人不亦自重其嫌斥乎？向使︹仕之间，获趋门馆，荷深仁於哲匠，被君子之善诱，虽其顽鲁，或有庶几之道焉。今过五十，已加其四，学之已困，力又不足。遇伯乐而反恶于长鸣，视姬姜而自退其陋质，抑小人之命也。不敢多言，谨启。
    ○与韦应物书
    顾著作来，以足下《郡斋燕集》相示，是何情致畅茂，遒逸如此！宋齐间，沈、谢、何、刘，始精於理意，缘情体物，备诗人之旨。後之传者，甚失其源，惟足下制其横流。师挚之始、《关雎》之乱，於足下之文见之矣。
    ○顾著作宣平里赋诗序
    宣平里环堵之宅，嘉木垂阴，疏篁孕清，友生顾君寓之所也。前相国宜城伯、夏官卿、博陵公、陈蓬州、藏用上人贤顾君而访之，鄙夫与焉。披襟啸风，境邈神王，孰（阙）炎暑，焉知市朝。吾君则超然如在天坛华顶之上，意乔松可得而友也，乃赋六言诗以纪会。既明日，属文之士翕然而和之。八音铿其盈耳，环堵烂而溢目，举国传览，以为盛观。太真获因首唱，不敢遗继之美。
    ○送萧颖士赴东府序
    先师微言既绝者千有馀载，至夫子而後洵美无度，得夫天和。顷东倭之人，逾海来宾，举其国俗，愿师於夫子，非敢私请，表闻於天子，夫子辞以疾而不之从也。退然贫居，述作万卷，去其浮辞，存乎正言。昔《左氏》失於烦，《谷梁》失於短，《公羊》失於俗，而夫子为其折衷。王公交辟，拒而不应，从官三年，始参谋於洛京。家兄与先鸣者六七人，奉壶开筵，执弟子之礼於路左。太真以文求进，以无闻见举而不吝为夫子羞。春□轻阴，草色新碧，皎皎匹马，出於青门，吾徒喟然，瞻望不及。赋诗仰饯者，自相里造、贾邕以下，凡十二人，皆及门之选也。
    ○房州刺史杜府君神道碑
    茂天爵者薄人秩，韬真机者疵世道，是有草莱缨组，尘埃声利，位始阶而身退，名始存而迹远者，见之於府君矣。府君杜氏，讳元徽，字金刚，京兆人也。宗启周封，业光鲁史，层源演派，叠萼舒英，以地则因人斯大，以世则令郡望族。至若骤谏兴王，飞谋战国，垂康汉之绩，著平吴之功，咸宠冠往贤，郁华前载，斯粗举而未能也。曾祖良杞府君，银青光禄大夫国子祭酒，赠左仆射。祖士伦府君，太中大夫左卫大将军。考元隐府君，游击将军商州洵水府折冲上柱国。或导扬儒风，或宣肄武烈，芳传学省，勋在戎府，俾昌而裕，毓我令人。
    府君贞亮居体，中和成性，孝慈根於素风，明敏彰於羁贯。唯道素是味，唯还丹是慕，浮碧落而□高，立秋江而鹤远。既而宗族喻良弓之业，亲朋示博带之义，事感於中，勉而筮仕。解巾署陪戎校左金吾翊府，寻授左监门卫长史。晁错才识，始从掌固；扬雄词赋，仍闻执戟。滞修鳞於渎，栖逸翮於榆，摩重霄，跃洪澜，将有日矣。然而雅好翰墨，尢工弧矢，援毫露垂，舍拔星落。循倒薤以偕极，掩穿杨而称妙，造次於是，专精无怠。况匪惊愚以饰智，匪隳身以徇物，则儒墨两忘也。匪江湖而闲，匪仁义而修，则朝野一致也。是用齐荣贱，混淹速，岁星逾所，名秩乃徙，人不堪其望，我则莫之屑。其练性存神，远希彭羡，犹初志也。府君之从父昆弟，有悬王官宿债者，简书烟交，司空星至，悉责薄产，殆将不给，且家人嗷嗷，泉壤贻惧。府君忧攒於貌，事甚在已，遂鬻所居之业，而代偿焉，卜迁於西郊之别墅。又有至自西州者，宦游既久，田屋斯变，陶园兼松菊已荒，江宅与桑田惧尽，府君复推别墅以居之。其仁爱之厚，多此类也。属虏起幽都，兵交中原，二京弛禁，六龙偏幸。府君心壮血愤，志图家国，乃激劝亲族，纠率子弟，弦木砺金。有车一乘，督责遣之曰：“吾闻救时者无险易，赴难者无远迩，况文武继代，食君之禄者乎？吾夙有林栖之契，又齿将暮，不有处者，谁保家属？汝曹行乎！吾欲兼济。”遂提老襁幼，集於终南。时勋武争搏，齐人大扰，战血殷野，殇魂啸林，丁壮济师，妇姑行饷。府君深居事外，适与静合，耳绝鼙角，目无锋刃，天下鼎沸，□卧恬然。伊昔汉臣择日而不去，秦客缘源以忘返，屯往泰还，我无凝滞。由是放荡形役，徜佯家林，州闾归仁疆理息讼。儒书仙，开卷自得，鹤侣鸿俦，风期相许，实清冥上人也。以乾元二年夏四月十八日，遘疾终於长安居德里私第，春秋六十有四。夫人渤海郡太夫人高氏，婉娩懿茂，柔贞惠和，含真乐道，合府君之志。以贞元四年秋九月庚午，合葬於咸阳之洪渎原，礼也。长子前河北招讨都统领兵马使银青光禄大夫检校太子詹事兼御史中丞上柱国建安郡王食实封一百五十户季比，宣茂绩於邦家，施湛恩於祖考。忠诚好谋，沈毅能断，当禁卫之心膂，总兵符於掌握。皇威扬於外，臣节固於中，勋庸大来，爵位斯集。朝廷以府君垂裕道至，贻谋庆深，下诏[B14A]宠，用光幽穸，赠房州刺史。次子冠军大将军兼试太常少卿季，探赜兵谋，妙通剑术，致身环列，亦著殊名。惟伯与仲，孝心罔极，莫不切追远之情，循聿修之旨。爰托图篆，式昭令德。其词曰：
