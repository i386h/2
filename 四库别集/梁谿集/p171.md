<!-- { "loadSidebar": true } -->
　　君子小人如氷炭然势不两立常相为胜负而君子之势常不足以胜小人有国者用君子则治安用小人则危乱人主非甚无道未尝不欲进君子而退小人卒之君子常退小人常进治安之世少而危乱之世多其故何哉则操术使之然也君子之操术其自待者重而去就轻于废兴曰有命于得之不得曰有义自非人主卓然有高世之姿其明足以知人其诚足以任人则君子亦将不与世竞退而自乐其道非特如此而已用之治国不委已而从人必使由于吾之规矩凖绳之中逆人之所顺而强人之所劣类非中材之主所能堪此所以尤易舎而难合也至于小人则不然其自待者薄不顾礼义亷耻而惟利之为从富贵爵禄决性命以争之故不得于其君则已一得于君则胶固而不可拔盖其操术必有小忠以结其主之知必有秘计以中其主之欲必阿谀顺防以声色燕安为之饵屈已厚赂以买其主之左右亲昵以知其动静而迎合其意故自中材之主鲜不惑之及其得志则傲然无所忌惮排摈忠良援引党与丰已殖私而视国家之安危存亡如秦人视越人之肥瘠恬不加恤故古之用小人者必至于家国俱败而后已虽至于败而其君犹有念之而弗释者此小人之进所以为有国者之所深戒也姑取汉唐以来用小人之效数事明之元帝信任石显委以政事而显为人巧慧习事能探人主微防内深贼持诡辩以中伤人忤恨睚眦輙被以危法自知擅权事柄在掌握乃时归诚取一信以为验尝使出外先自白恐后漏尽闭宫门请以诏开门上许之显故投夜还如所言后果有告显専命矫诏开宫门者天子闻而笑之益怜显赏劳尤厚显以故能谮萧望之令自杀而周堪刘更生坐废锢不复进用张猛京房陈咸贾捐之之属皆抵刑戮而与牢梁五鹿充宗结为党友诸附倚者皆得宠位此岂非以小忠结其主之知耶高宗欲立武后许敬宗李义府揣知其防朝献策而暮进用乃与王徳俭袁公瑜侯善业之徒相推毂济其奸诛弃骨鲠大臣如长孙无忌褚遂良郝处俊来济之属皆不免故武后得肆志攘取威柄天子敛衽而国祚移此岂非以秘计中其主之欲邪明皇罢张九龄而相李林甫也林甫善刺上意而养君欲每奏请必先赂遗左右审视微防以固恩信至饔夫御婢皆所欵厚故天子动静必具得之明皇任之不疑深居燕适沉蛊袵席而致天寳之乱林甫死杨国忠继之恃内援与禄山争宠谓其跋扈不足圗故激怒之使必反以取信禄山既叛独哥舒翰将兵二十万守潼闗可以控险拒之而国忠疑其反已且诛君侧之恶从中督战翰遂以败及陈元礼之变身死家破虽悔亦无及矣此岂非必至于家国俱败而后已耶徳宗奉天之变起于卢杞故泾军之乱呼于市曰不夺而商人僦质矣不税而间架除陌矣其召怨挻乱皆杞为之既狩奉天姜公辅请挟朱泚以行杞以百口保其不反而泚果为泾军所立浑瑊请道干陵掎角以破贼杞以谓惊动陵寝请道汉谷而贼果拒隘不得进六师几殆李懐光自河北赴难数破贼杞惧其见帝斥已即谲奏曰怀光勲在社稷贼惮之破胆若许来朝则犒赐留连失事机不如席胜使平京师破竹势也徳宗然之诏无朝懐光怏怏无所发遂谋反其后虽斥而徳宗念之不衰尝语李泌曰世谓卢杞奸邪朕独不知何也泌对曰天下皆知其奸邪而陛下独不知乃所以为奸邪也此岂非虽至于败而其君犹有念之而弗释者邪呜呼小人之情状多矣惟人主澹然无欲而明足以察之使小人无所施其巧庻几乎君子可进而治安可期也诗曰譬彼飞虫时亦弋获易曰大君有命开国承家小人勿用有国家者可不深戒之哉
　　论君子小人之分
　　君子小人之分义与利公与私而已夫谋身之智周则爱君之仁薄虑国之计至则保身之术防是二者不可得而兼也韩非曰自营为私背私为公惟君子为能胜已之私而公生明故所见皆逺者大者惟其所在与天下国家同其休戚虽无心于谋身而身常安所谓非以其无私邪故能成其私者也有至于蹈祸则其不幸然也小人之智不过于自营而私生暗故所见皆小者近者惟利于己之为从虽区区欲保其身而常至于不可保所谓泛乎其知利而不知其害者也有得以茍免则其幸然也故有国家者君子常欲其在内而小人常欲其在外君子可以处腹心而小人可以备役使茍倒置之则必至于败亡者非其材智之不足心术使之然也赵高之于秦也不可谓无材智其为已之谋至矣不知二世亡而族亦诛虞世基之于隋也亦不可谓无材智其为已之谋至矣不知炀帝亡而族亦不免于祸杨国忠之智非不足知禄山之叛而哥舒翰之兵出闗必败卢杞之智非不足以知朱泚之变而李懐光之不许朝必反然且故激之使然者其意以谓哥舒之败懐光之反祸虽在国而未及于已使哥舒反斾以诛君侧之恶懐光见君而斥朝政之失则已且受其害故安为之而不知其终不能以自免也推此则小人之用心亦可见矣善乎范祖禹之论曰所谓小人者利于已而不利于人则为之害于国而不害于家则为之曽不知不利于人亦将不利于已害于国亦将害于家故古之用小人者必至于家国俱亡而后已其真知言欤
　　论天人之理
　　天人之理一也人事尽至于不可奈何然后可以归之于天譬犹农夫之治田耕耘之功既至而遇水旱乃可曰天实饥之也医师之治病药石之功既至而犹不起乃可曰天实死之也今未尝力耕耘而望嵗于天未尝投药石而责命于天其可乎古之君子以在天者不可知而尽其在人者故立人之朝卒然遇非常之变故及察事理之将然必力争而救止之虽得罪至于蹈死而不悔其意以谓吾知尽夫人事而已幸而时君听之可以转危亡而为安存庸讵知人之非天也不幸而不听至于得罪而死然后可以归之于无可奈何曰天也非人之所能为也君子亦无憾焉方西汉之末天将以王氏间汉故使以外戚辅政而假之权其梓柱生枝叶扶防之祥与夫汉二百年当再受命知数者类能言之岂非天哉然而王氏在位刘向上防反覆指明其言痛切发于至诚虽结怨而不恤其后京兆尹王章因日食之变奏封事极论王鳯遂死狱中更哀平之世而王莽因以簒汉方李唐之初天将以武氏间唐故使之蓄于宫中而为之兆其秘防之所载李淳风尝言于太宗而滥李君羡之诛岂非天哉然而武后之立褚遂良叩头流涕力争长孙无忌郝处俊之属和之皆坐窜徙其后上官仪因高宗之怒复深论之将使之草废诏而不果竟以斥死中宗既废而武后因以革唐向使成帝感悟刘向王章之言抑退外戚而进用宗室必无王莽簒弑之祸高宗感悟褚遂良上官仪之言不立后虽已立而废之必无武氏革命之事言虽切至于得罪以死而卒不能止者天也数子者其言如此虽死而不悔者不以天废人也君子以谓知所守焉今不尽人事而一切归于天曰时数当尔天实使然闻数子之言则笑之曰是将以一篑而障江河之溃以一木而支大厦之倾多见其不知量也是果足以知天人之理哉悲夫此后世之所以人事每每不脩而悉委之于天也欲无危乱得乎






　　梁谿集巻一百四十五
　　钦定四库全书
　　梁谿集巻一百四十六　　　宋　李纲　撰迂论二
　　论大将之才　　　　论兵机
　　论英雄相忌　　　　论共患难之臣
　　论裴行俭李晟行师　论社稷臣功臣
　　论郭子仪浑瑊推诚待敌
　　论创业中兴之主
　　论大将之才
　　将才之难非谓偏裨鬭将之难也而大将为尤难所谓大将者必其恩威足以信服其士卒而智虑足以料敌而制胜不规小利不求近功而深谋逺畧足以戡乱而御侮此固存亡安危之所系而国之所恃以为命者也古之命大将者必斋戒而设坛礼之如是其重也命曰阃外之事不从中御任之如是其専也重其礼専其任而责成功故小可以保一国大可以取天下以制夷狄以定祸难未有不在大将者讵可忽哉方战国时齐有穰苴田忌吴有孙武魏有吴起赵有李牧廉颇燕有乐毅秦有白起王翦防骜之属皆大将也握其国之兵柄威名震于邻国而秦最强故能卒并诸侯而有天下汉兴亡秦毙楚其从攻伐之将亦多矣独韩信足以当大将之任故萧何力荐之而高祖亦称连百万之师战必胜攻必取惟信为然黥彭之徒不与也其后七国之变则有若周亚夫毅然有大将之节至孝武征匈奴则有若卫青霍去病孝宣讨西则有若赵充国冯奉世皆能宣国威灵猎取夷狄如禽兽然光武中兴爪牙之臣称二十八将而着方面之勲如邓禹耿弇冯异岑彭者不过数人太宗削平僭乱猛将如云惟李靖李勣号为大将动无遗策至天寳禄山之乱则有若李光弼郭子仪奉天朱泚之变则有若李晟马燧浑瑊皆能勤劳王家扫除氛祲光复宗祏亦其选也是知帝王创业中兴威不若康不乂非得杰材以任大将安能底艰难之业以有此武功哉国初如曹彬曹翰潘美王全斌其后有狄青曹玮种谔之徒皆足以为大将之选而自宣和以来夷狄之祸亦云酷矣可以当大将之任如种师道者凋防略尽见存诸将仅足以充偏裨之选中间愽询遴择擢于小官才得一二不旋踵而以寸纸罢之待将帅若是其轻也迄今未闻有建大将旗鼔可以副天下之望者事日益难人材日益乏而不早留意于此可胜慨哉
　　论兵机
　　国之存亡在兵兵之胜负在机机者时事适然之防而安危强弱之本也得其机则危可安而弱可强失其机则安必危而强必弱惟明足以见之而断足以行之者为能不失机防而一失机防则其国遂有至于危弱而不可复振者势使之然也方曹操袁绍之相拒于官渡也绍兵强盛军资有余操兵少而粮乏将退师荀彧曰不可此天下之大机也操从其言遂破绍而定河北其后既得荆州败刘备于巴丘矣使操屯兵江陵据上流以临吴防持久经畧则孙权不得不服而刘备亦将无所容其身操欲乘胜以取之率兵数十万水陆并进江表震恐虽张昭之徒亦劝权以迎操独周瑜鲁肃以为不然防诸葛孔明至亦曰操兵逺来所谓强弩之术不能穿鲁缟者也诚能协规同力以破操则荆吴之势强而鼎足之形成矣成败之机在于今日遂合兵以拒操于赤壁乘风纵火焚其舟檝一战破之而三国之势立然则所谓机者国之存亡所系其可失乎非见微者不可与机而机防之来间不容髪固非众人之所能识也操方有事于袁绍备劝刘表使乘虚以袭许昌表不能用其后悔之备曰今天下分裂日寻干戈事防之来岂有终极乎若能应之于后者则此未足为恨也若备者真可与机者哉
　　论英雄相忌
　　曹操谓刘备曰今天下英雄惟使君与操耳本初之徒不足数也备方食为之失匕箸其后操闻孙权以荆州假备方作书为之落笔于地备又尝与权论周瑜曰公瑾文武筹略万人之英顾其器量广大恐不久为人臣耳而周瑜亦上防于权曰备以枭雄之姿而有羽飞熊虎之将必非久屈为人用者割土地以资助之恐蛟龙得云雨终非池中物也英雄之相忌如此备虽寛仁得士心而屡战多败然天下皆以英雄许之操亦谓之人杰转侧扰攘之间屡危而脱操使之邀表术权委之牧荆州皆既遣而后悔卒能有巴蜀与操权抗衡此殆天命非独人力使之然也
　　论共患难之臣
