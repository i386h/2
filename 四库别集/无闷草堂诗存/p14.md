<!-- { "loadSidebar": true } -->
　　病中无酒怎消寒，酒畔无花兴易殚；寄语速开花酒戒，花娇酒美且加餐。

　　闻道新来读道书，禁花断酒赋闲居；料君总是瞒人语，偷驾花间载酒车。

　　○庚戌正月十二夜莱园小集即事（以下庚戌）

　　家园绮席快论文，酒赋琴歌到夜分；人影勾回花里蝶，笑声吹散岭头云。一年月近元宵好，几辈轮扶大雅群；为语阿戎勤设客，玉梅香雪已纷纷。

　　○春日游青桐林，次槐庭韵

　　行尽九曲溪，山鸟邀我吟；如逢故人面，丛桂罗庭阴。东风扇淑气，春寒散阴森；四山似高岸，寺在盘涡深。青桐复何有，尽化甘蔗林；当时咏花处，背手绕舍寻。不闻读书声，唯闻钟梵音；最喜香积厨，有酒洗尘襟。遥遥望白云，天际写我心。

　　○绍尧、槐庭同过，次绍尧韵

　　拥肿俱无用，人间两散人；相怜初禁酒，有梦尚嬉春。恃健狂成病，耽吟笑杂呻；填词湖海客，应怪负花晨。

　　○次鹤亭韵

　　同志兼同病，相过又一回；雨中佳客至，庭畔好花开。休话黍离恨，自珍樗散材；除非闲淡友，谁肯款门来！

　　○题厚庵遗照

　　面目犹如故，君今返玉楼；胡涂无一事，博议有千秋。契阔题襟集，寻常秉烛游；筱云庄畔过，残菊对人愁。

　　○题半面美人图

　　似将回首尚迁延，阿堵神情已尽传；螺黛半弯描月瘦，翠翘一朵压云偏。是谁偶欠添毫笔，累我空吟却扇篇；料得画师非惜墨，好花开到五分鲜。

　　侧立帘栊不转头，看人只用眼波勾；旧伤如意应留迹，新抱云和故障羞。有愿欲窥全豹妙，无因尽露两蛾修；画中重睹徐妃态，惹得湘东恼未休。

　　○谒先伯父刚愍公专祠

　　栗主重迎入旧祠，柳营兵马驻初移；十年俎豆惟家祭，百战功名剩口碑。日照扶桑尘劫换，风飘大树将门衰；不堪回忆褒忠典，泪湿青山奠酒卮。

　　当年庙貌肃清高，守令亲来荐少牢；易世未崇新祀典，传家愁对旧戎韬。结缨殉国千秋重，持节还乡一代豪；痛绝鸦军能继起，伯兄埋玉亦蓬蒿。

　　○台中竹枝词

　　连云楼阁最称佳，新盛街通富贵街；人物申韩家独伙，街头一步一招牌。

　　大墩墩下好婆娑，处处旗亭夜夜歌；闻说风光非本地，佳人来自北方多。

　　女儿生小富春乡，倚市嫌羞刺绣忙；近日别开新活计，夜深灯火绩麻场。

　　全家食力靠锄云，郎罢烟园囝蔗园；却喜深山虎狼少，桃花流水即仙源。

　　开荒筑堰障狂澜，港口西移水渐干；利比盐田鱼塭厚，桑田沧海眼前看。

　　南瑶宫畔去寻春，恰值天妃降诞辰；烛影炉烟三里雾，不知多少进香人。

　　○栎社诗会席上次和湘沅

　　谢傅墩边会众仙，君骑鹤背降寥天；德星犹记前年聚，人月重欣此夜圆。常侍登床飞白字，尚书按曲忽雷弦；掉头却向莱园去，长啸凌云百尺巅。

　　○次和谢雪渔

　　来程独后去程先，忙里偷闲约践前；笔墨劳人殊草草，莺花留客自涓涓。分流易作东西水，合曲须和燥湿弦；归语瀛洲众仙侣，明年羽驾会中天。

　　○次和安江五溪

　　芙蓉幕府隐才贤，霁月光风见性天；乡梦朱樱三岛路，诗情青草五湖船。纱灯照座同今夕，水阁题襟是夙缘；醉拍阑干歌邂逅，文星空际贯珠连。

　　○次和李汉如

　　聚似抟沙散似烟，春风珍重此诗筵；因缘翰墨群儿笑，嗜好酸咸一气联。度世君方图作佛，避人我亦托求仙；海山兜率终缥缈，且醉烟花三月天。

　　○庚戌栎社春会，南北诗家毕至，喜而作歌，即呈在座诸君子

　　男儿当画凌烟阁，横草功成比褒鄂；不然携家游五湖，万金坐致同陶朱。奈何一鸣复不跃，行歌长作山泽癯。世风尚武风雅坠，天生才人岂无意；陈芳有国容我主，漫向槐安争富贵。挽回文运起中原，我先一军张汉帜；长城不怕偏师攻，守无羸卒多精骑。南方之强北方强，与我鼎足分界疆。黄池荼火各争长，笔阵鏖战三千场。衣裳玉帛会今日，喜见三分初合一。牛耳休论执者谁，象占无首群龙吉；送抱推襟畛域忘，弹棋奏乐欢情溢。临池书罢湿云烟，刻烛诗成评甲乙；遗老不数香山九，群贤远过竹林七。满堂济济裙屐多，莺花烂熳春风和；主人奉觞客尽醉，踏筵起舞拍手歌。相约斯文延一脉，自今同室戒操戈；年年三月兰亭宴，愿合群仙咏大罗。

　　○次韵和郑作型

　　骚场旗鼓敢称雄，误作书中脉望虫；输汝蓬莱三岛路，掉头万星去乘风。

　　○次韵酬苏朗晨

　　风马驾云车，群仙聚一家；鹭鸥盟物外，珠玉走天涯。酒国莲为炬，诗城柳作衙；苏耽善调笑，笑我醉吟花。

　　○次韵酬徐杰夫

　　武峦国手一时钦，长日纹楸静者心；近更推敲诗律细，要从艺苑占词林。

　　花间绿酒共斟之，弦管声喧索句迟；惭愧南州徐孺子，坐中偏赏虎头痴。

　　○次韵酬赵芬硕

　　澄台海色斐亭春，松雪风流迥绝尘；万卷读书兼读律，不妨余事作诗人。

　　阮家林下结诗因，恨少名花伴雅人；恰好樱红藤又白，海船新到日边春。

　　○次韵酬王箴盘

　　孤山小集坐花深，金石频闻掷地音；洛苑风流谈在昔，福台韵事继从今。八分体重图书府，三字经传著作林；空谷白驹来又去，匆匆未尽絷维心。

　　○次韵酬石秋

　　瑞轩轩外月，两度送高轩；数面成亲故，离居役梦魂。树间灯照水，花底酒盈樽。修禊明春约，休辞著述繁。

　　○次韵酬郑毓臣

　　樽前叙旧倍依依，憔悴相看减带围；欲问思明州近事，如何别鹤早归飞。

　　○次和以南留别韵

　　杨梅孔雀话通家，倒屣迎来下泽车；写我扇头书画好，真卿草法所南花。

　　○瑞轩观芍药再咏

　　轻阴细雨养花天，婪尾韶光最可怜；领略玄晖诗句好，翻阶红影午风偏。

　　舞罢霓裳色界天，春魂化作此花妍；东风欺汝柔无骨，吹得飘飘态欲仙。

　　连畦锦绣闘婵娟，游戏花间蝶也仙；廿四番风都过了，让他独占艳阳天。

　　○暮春养病瑞轩即事

　　荷叶池边草阁新，笔床茶臼寄吟身；久将懒性供多病，暂与名园作主人。即事琴棋闲有趣，忘机鱼鸟淡相亲；流莺忽报烟花老，无数垂杨欲绊春。

　　未有青山可隐居，小轩洒扫即吾庐；窗延岚翠当欹枕，室透阳光就曝书。称药喜多良友至，覆杯誓与酒人疏；焚香细读闲情赋，一笑扬州梦觉初。

　　○久雨（补录）

　　终日昏昏睡不醒，出门流潦苦纵横；夕阳只在遥山外，谁扫浮云见太清。  
　 
卷四

　　次韵和太岳病中雨夜有感

　　次和太岳病起之作

　　闻槐庭东游，赋此寄赠

　　桂

　　斑竹

　　醋

　　油

　　九月二十六日小妾举一男，坠地即绝。余年三十有六，尚无子嗣，怆然有感

　　黄梅曲

　　代寄外

　　和黄西圃

　　卖菊

　　寒月

　　闻角

　　敬题吕曜初先生画像

　　宿筱云山庄，怀厚庵

　　钓龙台歌（台在福州城外南台）

　　闻悔之病，携妓骆云莲走访，醉中赋赠

　　观潮

　　再用前韵和仲衡

　　和仲侄

　　改诗（以下辛亥）

　　遥和施涵宇台南公馆即席原韵

　　又遥和归国留别韵

　　戏为抱狮图歌

　　春郊即事

　　司马相如

　　洗砚

　　新荷

　　次韵寄赠梁任公先生启超

　　次韵遥和任公岁暮感怀六首

　　赠任公

　　画蝶

　　盆梅

　　相思树

　　马援

　　郭林宗

　　班超

　　蔡文姬

　　答豁轩

　　范蠡

　　李广

　　和留仙女史集句

　　马融

　　汉高祖

　　汉武帝

　　秋柳

　　周公瑾

　　孔融

　　偶从报上见云从寄赠诗，次韵答之

　　观获稻

　　冬笋

　　台北东荟芳与诸同人祝献堂第三十初度

　　瀛社诸友招宴，即席赋谢

　　杨宅赏菊醉后作

　　买花

　　蜀后主（以下壬子）

　　昨填牡丹词，意有未尽，更赋一律

　　吴通事歌

　　和昌谷浩歌

　　和昌谷梦天

　　和昌谷金铜仙人辞汉歌

　　学书

　　袁世凯

　　孙逸仙

　　阿片

　　山行

　　枕山、豁轩令萱堂寿辰，诗以祝之

　　追怀刘壮肃公

　　笨港进香词

　　暑雨

　　夏木

　　挽陈瘦云

　　秋渔

　　眼镜

　　墨莲

　　旧历日

　　尘

　　发

　　泥

　　次仲衡雾峰夜雨之作

　　落花

　　古镜

　　秦始皇

　　枯树

　　和南强过新居韵

　　虎

　　次韵答仲衡

　　和仲衡留别园亭花木

　　次和幼春台中客寓晓起韵

　　次韵幼春归里却寄

　　聚星楼观海

　　过涂城故址

　　老鹤

　　戏赠柳田君钓鱼二首

　　自神岗赴鳌峰道上作

　　赠蔡二寿仁翁

　　猿

　　旭东遗骸至，与诸同人迎于葫芦墩驿

　　哭内子谢氏端

　　奉赠维新元老板垣伯爵阁下

　　次韵和石川庆吾秋感

　　题故郎中叔莱园梅树（补录）

　　○次韵和太岳病中雨夜有感

　　但得心安身自安，吟诗莫作孟郊寒；长安纵到居非易，来日方长事大难。求我童蒙聊复尔，归家松菊未凋残；愿君强起加餐饭，好放胸怀大海宽。

　　○次和太岳病起之作

　　低心我自不趋时，莫怪扶摇未可期；市上沐猴多假面，世间相马少真知。汉仪绵蕝空谈礼，蛮语娵隅强入诗；听取越乡庄舄叹，秋霜欲染老夫髭。

　　○闻槐庭东游，赋此寄赠

　　夫君原自有仙才，沧海初经第一回；快绝吹箫骑鹤去，五云楼阁认蓬莱。

　　凫舄乘风上碧虚，鸿龙玉狗守天居；少年日下看花好，华屋随人漫曳裾。

　　洞天月出饮流霞，应约麻姑过蔡家；昨夜梦魂寻汝去，三珠花下听筝琶。

　　一叶青莲出世间，小游仙乐几时还？锦囊画笔兼诗笔，好写三神海上山。

　　○桂

　　闇河河畔一花秋，紫菊红萸也见羞；不分如来金粟影，西风吹落鹫峰头。

　　离离瘦影画栏边，月殿当时梦尚牵；仙福吴刚消不得，困花殢酒又今年。

　　粉泊香飘感慨新，彩幡欲竖竟无因；一枝未许词人占，何苦东堂赚郄诜。

　　○斑竹

　　倒挽湘波注两瞳，龙孙从此赐绯红；星星截作生花管，付与三闾写楚风。

　　○醋

　　沾唇一滴早攒眉，滋味输他妒妇知；不道寒儒酸更甚，瓮中走入苦吟诗。

