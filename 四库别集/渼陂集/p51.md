<!-- { "loadSidebar": true } -->
　　程孝妇者安氏前监察御史启充之配刑部主事佑之女兵科都给事中盘之□也盖尝封孺人矣今以其能孝不称称孝妇云其传曰孝妇讳宗菊秋英其字蜀嘉定州人也年十八归御史君御史君为举子卒业成均举进士出知三原县起为御史居京师孝妇咸侍焉正德丁丑御史君称病归里舍当是时父母老在堂所以备极奉飬者乃孝妇亲执其劳未几封君物故乃事太孺人煦煦愉愉曲尽诚欵诸姊归宁觊所欲与辄先意为之姑尝为莞尔笑曰新妇知我嘉靖壬午天子新即位诏起御史君其年春太孺人病病不能食饮御史君忧甚苦迎医医药无所不致至竟不食饮孝妇仰天告曰吾闻刲股者愈姑愈即我死万万无恨于是刲其股进之太孺人有间太孺人张目呼孝妇曰异哉我病恍然若有释也其何为者邪孝妇心独喜不□言众亦无敢言者御史君见其若是且喜且痛弗自觉其涕泪之沾襟也然其时引刀者误绝其筋手乃挛踰七日觉曲腕孛孛痛甚乃绝筋复属矣呜呼谓天道无知可乎其年太孺人竟不起孝妇哀毁甚函所刲之肉以狥盖茹淡者三年丙戌冬御史君复入京师踰年而有戍辽之役孝妇誓与俱东御史君不可令其西还踰七年而壬辰冬十月朔病卒正寝于是吏科给事中鹤亭彭□题其旌曰孝妇云而州之远迩长少闻者无弗曰真孝妇真孝妇孝妇仅四十有五岁尝生四男子俱不幸夭乃以从兄之子伯嗣焉讣闻于辽东御史君日夜哭之必尽哀人或不忍闻既蒙恩赐还卜以嘉靖戊戌冬十二月庚申葬之金鸭墩蜀参三原郝先生曰子交御史君久稔知孝妇御史君游成均时无馈诸豪杰或不足即脱簪珥有杂佩之风在三原时大旱跣而雩即暴于壸有分痛之义为御史时触忤近幸畏其过激贾祸也有先机之知二子继夭劝其置媵妾广继嗣有樛木之爱其复入京师也事□汹汹若履虎尾涉春氷有伯宗之□之谏及其被棰而戍啮指□心有同归之志还而家居嫁□■〈尚阝〉之鬻女有慈母之仁呜呼尽其大弗缺于微其为全德矣乎何说儿女子□丈夫何如也宜有传 
　　大史公曰一孝立万善集亶其然乎孝妇之行不琐屑书书其大者如此云谓非峨眉之孕尔邪虽然御史公之风烈刑于闺门虽百世可知也 

　　○明翰林院修撰儒林郎康公神道之碑 

　　公讳海字德涵武功人也其先河南固始人高祖讳汝楫永乐初□为北京行在工部侍郎卒赠工部尚书有大功德于世曾祖讳某南京太常寺少卿祖违徤通政司知事皆以尚书荫叙云父讳镛愽学能文章名擅三秦累举不第贡入太学不幸被疾仕为平阳府知事累世之积大发于公公自幼颖悟绝人年十八入为县学弟子员受毛诗读书惟求大义不寻章摘句若板刻时文之为者喜唐宋韩苏诸作尤喜嘉佑集伸??帋为文滚滚千余言可立就当是时杨邃庵督学陕西亟以状元许之然公实以此自负也弘治戊午举乡试第七己未会试不第卒业成均学日益邃壬戌春自礼部入对大廷策既上太学士洛阳刘公见而叹息曰奇才奇才奚□三百即千人无以过也奏之敬皇帝帝览曰俞哉赐进士及第第一陕西状元盖自公始释褐授翰林院修撰云明年癸亥公母太安人张居京师久昼夜苦思归公奉告送归故里舍正德丙寅毅皇帝即位公复奉母入京师纂修先帝实录会天子尊上两宫覃恩臣下获赠封其父母云丁卯充经筵讲官戊辰春同考礼部会试举人其年秋太安人弃飬公将西归合葬平阳公诸翰林之葬其亲者铭表碑传无弗谒诸馆阁诸公者公独不然或劝之乃大怒曰孝其亲者在文章之必传耳官爵何为于是自述状以二三友生为之刻集既成题曰康长公世行叙述徧送馆阁诸公诸公见之无弗怪且怒者公归踰二年庚午孽寺瑾伏辜言者弹劾朝士亦滥及公是时李西涯为相素■〈女忌〉公遂落公为民报至武功人皆以唁公公曰玊石俱焚自古为然瑾诛天下之幸我一人何足惜也辛巳秋今上皇帝即位诏京官为民者予冠带或以劝公公曰吾之冠带敬皇帝所赐也群小构害我至此复何冠带之有竟不冠带嘉靖以来荐公者甚众然竟亦无能用公者盖公在翰林时论事无所逊避事有不可辄怒骂又面斥人过见修餙伪行者又深嫉之然人亦以此嫉公公又尝为之言曰本朝诗文自成化以来在馆阁者倡为浮靡流丽之作海内翕然宗之文气大坏不知其不可也夫文必先秦两汉诗必汉魏盛唐庶几其复古耳自公为此说文章为之一变然■〈女忌〉公者不已故在位者明知其才而不用也至于孝友之行经世之畧推贤乐善之诚周人之急急人之难又有人所不及知者公尝叹息谓予曰王大朝廷作飬我辈恩德优渥冀効犬马尺寸之劳讵意若是巳耶丈夫心事可对鬼神夫复何言呜呼有才如此而不得一试岂不惜哉彼以狂客目公者果足以知公哉公既居林下乃益肆刀于古星历医卜靡所不究书工篆□笔妙如神间作近体乐府?青衣二男子被之音乐歌以侑觞公尝西登吴岳北至嵳峩九嵕南访经台百云紫阁之胜东至于太华中条二青衣从焉每临佳胜停骖命酒歌其所制感慨之词公于是时飘飘焉不知宇宙之大何物琐琐入其胷次哉小廉曲谨之士或以此诮公及接其神采论议茫然自失复自以为不可及也公初自谓曰对山后作草堂于水浒之西复自谓浒西山人云而海内豪杰无弗知有浒西夫子也公居林下三十余年乃嘉靖庚子十二月□□日病终正寝以山人巾服殓马距生成化乙未六月二十日寿六十有六岁公配尚安人先卒生有一子三女子栗县学生始娶吾女不幸病卒继灵宝杨氏嘉靖己丑栗卒杨氏饮药死殉栗女一适华州举子张之榘一适岐山县学生李世禛一适同邑监生马袭吉侧室韩氏生子梣甫八岁呜呼幼子孤弱公之未能瞑目者爱护教育不于康氏叔季诸贤其谁望耶公卒之明年辛丑十月某日合葬尚安人于城南??帋坊祖茔其世行志铭表传群公名笔灿然备矣乃以神道之碑委予予以公有七年之长辱公知爱且四十年谓他日铭我墓者公也呜呼孰意其反至是耶挥毫流涕莫知所裁系之铭曰南山岩岩拱其前清渭带之来源源左漆右湋北崇原匕吉选胜筑茂阡松槚欝欝浮祥烟硕人中藏玄室坚文芒万丈高触天神爽如在洋洋然乘蚪出入游八埏树碑道口铭我镌庸诏来裔式孔虔芳名耿耿亿万年 

　　渼陂续集卷中 

　　●渼陂续集卷下 

　　德门世寿诗序 
　　次男渭墓志铭 
　　明故诰封太宜人张母吕氏合葬墓志铭 
　　奉贺是闲刘公双寿序 
　　奉贺緫制大司马松石刘公破虏奇勋序 
　　刻太微后集序 
　　瑶池鹤筭诗序 
　　明故大中大夫山东布政司左参政张公墓志铭 
　　明故七品散官秋泉张君墓志铭 
　　明故甲子乡进士爱松山人王禹夫墓志铭 
　　弟处士鹤夫合葬墓志铭 
　　高陵县志序 
　　陕西通志序 
　　明故诰封太淑人吕母侯氏合葬墓志铭 
　　明故荣禄大夫南京中军都督府都督同知致仕容堂杨公墓志铭 
　　泾野别集序 
　　明故文林郎四川中江县知县张君震夫墓志铭 
　　南宫县令种君去思记 
　　鳯翔府岐山县重建教场记 
　　侄渼墓志铭 
　　侄沔墓志铭 
　　明故韩孺人王氏墓志铭 
　　书喜雨歌谣轶后 
　　荅中丞东厓翁公书 
　　明故通奉大夫山西布政司右布政使致仕张公墓碑 
　　渼陂镇重修石桥记 
　　贺邑令主君序 
　　明故将仕佐郎河南汝宁府儒学教授致仕前文林郎直隶新河县知县王公墓表 
　　明故中顺大夫江西赣州府知府致仕湋川□君墓志铭 
　　西平县新建真武庙记 
　　梅塘记 
　　赠孺人盛母传 

　　○德门世寿诗序 

　　予鄠高年张公者重庆通判翁之长子也往年尝授义民爵矣今年冬皇太子诞生天子覃恩海内诏民年八十有行谊者予冠服贲其身有司以邑中行谊尠公若者于是复授高年爵云重庆翁寿八十八岁正德丙子寔维八十之期太史康先生题其堂曰五福之堂予则为之文寿公今高年公复登八十予请诸学士大夫诗歌以为公寿金辉玊灿宛然在帙康先生题之曰德门世寿云予复从而为之序夫寿人所深愿不可必得者洪范五福列诸其首盖以有寿而后可享诸福尔也然又系之曰攸好德者何也盖寿固为难有惪斯贵不然柳跖原壤之徒见绝于尼父取讥于后世于寿奚取焉重庆翁廉直耿介吾邑之具瞻也而高年公嗣之虽未尝游庠序涉书史而禀赋之粹沉静寡言克孝而友宗族乡党恩谊维笃冲然退抑伪言不出或遭横逆吞茹弗校积之弥久邑中无老少皆知其为长者公之子东绩学有名乡闱负屈贡入太学信于选部作令中江迎公禄飬阅两寒暑公苦思归东□辞绶奉之偕返孙曰绍芳世授毛诗弱冠脱颖□□鹗荐跂足可□公于是时益乐而康视乃翁之龄盖将踰之而上跻于期颐不但已也予怕怪夫衣冠之族济恶悖德罔畏于天然亦往往获寿彼亦自谓善不必作天道弗足信也而不知其跖壤类耳君子于此方以异类目之尚肯置诸牙颊间邪有如公之父子前作后述修德罔坠庆泽洋溢天道足征学士太夫闻而爱慕形诸咏歌盖曰匪直为公寿也亦所以励顽鄙而变漓俗为世道劝也予故以此具述之俾后之览者知焉诗二章谩书诸左 

　　○次男渭墓志铭 

