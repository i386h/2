<!-- { "loadSidebar": true } -->
    又遍历江畔诸山，始至金陵。鲍师曰：“虎踞龙蟠，王气微矣。”月君曰：“江气厚而山气薄，所以六朝柔弱，非大一统所都也。”
    行次吴门，有上方山太妈与华光二女神来谒。鲍师曰：“汝等已皈南海，何尚血食人间？且纵尔子贪财好色，淫人妇女，颇为不端。”二神局踖前对曰：“我子五人，各率神兵，助高皇帝破楚，厥功莫大。故敕谕曰：”江以东子女玉帛，唯君有之。‘非敢逞其私欲也。“鲍师曰：”岂无狄梁公者其人哉！“挥之使退。遂游姑胥之西山，见响屧廊空，采香径没。月君笑道：”从来帝王之力，不能庇一爱妃，岂独夫差。“遂返震泽，题诗于缥缈峰：苍苍七十二芙蓉，开向空波上下同，谁见仙姝吹铁笛，危峰影里月明中。
    月君爱七十二峰之胜，曰：“此天子之大瀛台也。”淹留数日，方适浙东。
    入临安，过紫阳洞天，笑曰：“此岂仙客所居耶？”渡江到会稽，看禹穴，登梅梁殿，谓鲍师曰：“禹王明德，俎豆若此夫！”至山阴，玩兰亭、曲水诸胜，曰：“悠哉，此右军之遗迹。”然后之台州，登赤城、玉霄、天姥诸峰。又度石梁，俯瞰洞中，水声泷泷，如雷霆激裂。飞身直下，见一老僧，入定在石床上，傍一小衲诵《法华经》，人至其前，不睹不闻。遂与鲍师携手而出，口占一绝，以指甲划于洞口壁上。字迹深入寸许，至今宛如新也。诗云：石如半月跨天台，千仞危溪剑戟开。
    无数雷声喧袜底，一双人影过桥来。
    在天台山诸洞天游遍，寻不见桃花古洞。月君笑曰：“倘若刘郎再来，则如之何？”言未毕，忽一垂鬟小姝，趋而至前曰：“二仙师有请。”乃沿着涧水而行。行到尽处，则水从洞口喷出。小鬟摘一桃叶，投之于水曰：“请二师登舟。”鲍师与月君曰：“好相戏！”遂跃入叶之中央。小鬟站在叶尖，呼阵香风，逆流吹上。进得洞内，二女早出花间，含笑相迎矣。引过小轿，遥见亭台幽邃，别有天地。小鬟进松露饮与胡麻饭，留再宿始别。二女吟曰：浩劫人无到，桃花岂有因。
    天边云共雨，不染洞中春。
    月君信口次韵曰：漫说桃花片，曾无仙子因。
    瑶台偏有客，来看洞中春。
    二女抚掌大笑，导月君与鲍姑至一峭壁，高有万仞，仰见天光，若在井中。二女曰：“从此出去甚便。”遂各分手。
    飞身而出，却在曹娥江畔，已有旌节来迎。鲍师视之，一女神冠履服饰，有似后妃，乃孝女曹娥也。见了二仙师，即下拜曰：“奉上帝敕封贞孝少君，督察水府及人间功过。闻太阴君驾临，特斋心敬迓。欲求圣制碑文一章，光耀幽显。”月君曰：“蔡邕所题在前，恐难续貂，如何？”曹娥固请，月君乃作数韵付之。文曰：志贯金石，何况潮水；德动天地，何况人鬼！
    孝女曹娥，伤如之何！海枯岳碎，寸心不磨。
    帝封少君，彰善瘅恶。造化威权，畀尔赏罚。
    云旗翕翕，绛节央央。惟诚斯格，降福攸康。
    曹娥再拜，送至钱塘方别。
    月君迤逦来到桐庐，登严子陵钓台，曰：“千古一高人也。”
    题二句于壁间：掉头岂为耽江海，加足何心傲帝王。遂抵金华。上括苍，看石门瀑布，曰：“青田先生之精灵，其在斯乎？”至于雁荡，谓鲍师曰：“自山左至此，此山奇奥秀拔，有七十七峰，森然干霄，而皆隐于岩谷之中，外观若无所见。谢灵运守于兹土，癖好山水，犹且失之，能不为山灵称憾！”又见一峰曰玉甑，顶平而圆，色润而洁，极为可爱，因摩其顶而题五律一章云：拂衣来雁荡，霞彩碧空流。
    我有孤怀月，高悬万古秋。
    悬崖手再撒，削壁迹双留。
    歌断思仙曲，因风到十洲。
    又历大小龙湫，见飞流而下有三千余尺，曰：“如此奇景，惜在海涯，犹之乎国士生于僻隅耳！”
    遂渡海至闽之武夷山。山有一带削壁，横亘者几十寻，峻险插天，猿犭穴莫能攀也。月君折竹枝为笔，腾身半空，挥四句于壁上。每字围方尺余，若龙跳天门，过此者称为仙笔。诗云：削石千寻翠万重，洞门深锁几芙蓉。
    山灵自是仙家物，不许凡人住一峰。
    题毕，请鲍师亦留一首。鲍姑曰：“仙子之诗，佳者许飞琼与樊夫人，今得月君而成鼎立。我于斯道未精，岂可贻笑。”
    月君曰：“岂有为师者在弟子面前谦逊的理？”鲍姑乃书一绝云：武彝仙翁何处去？峭壁万丈插空天。
    我来策杖明月下，微闻鹤唳出松烟。
    月君道：“一气浑成，天然标格，仙家之老杜也。”乃遍寻玉华、仙掌、天柱、七台诸名胜。俯见九龙滩水，曰：“人秉山川之气以生，此地当出龙阳君。”鲍师笑曰：“自古有之，于今为盛。”遵海一望，曰：“累累然若黍米者，其海岛诸国与？”
    鲍姑曰：“海包乎地，中国亦海中一大岛也。邹衍谓九州之外复有九州，裨海之外又有大海。是应指大岛外之海谓之裨海，海中之小岛，谓之九州耳。若至氵项洞无涯之极处，则已无底，又岂有岛乎？”月君曰：“邹衍之说，胜于管窥者多矣！”
    遂御风而飞至厓山。鲍师曰：“宋祚绝于此处，海外僻远，从无凭吊者，宜有诗以悼之。”月君题曰：厓山犹讲学，中国已无家。
    子母为鱼鳖，君臣葬海沙。
    事由诛岳始，源岂灭辽差。
    辛苦文丞相，戎衣五载赊。
    又自琼、雷而达岭南，览祝融之墟，循尉佗之迹，周流五岭，乃憩罗福幽香杳渺，正梅花欲绽之候。鲍师指一株老梅谓月君曰：“梅花百万株，皆从此株创始，乃神物也。”月君视之，其形若老龙涌地而出，其根如千百蛟螭，互相纠错；其枝干多拳曲倒垂，有若攫拿之状；皮肤斑剥，纹如黝漆，半为苔藓所蚀；其柯本脱皮有三尺许，润洁异常。谓鲍姥曰：“此待我来题诗也。”乃以衣带蘸朱砂，挥一绝云：露雕红蕊堪为珮，风剪青霞好作裳。
    何事千年冰雪操，顿教一夕嫁仙郎。
    当晚与鲍姥同坐树下，月君曰：“古来高人逸士，或游五岳，或泛五湖，啸月吟风，亦仙流也，何必求海上三山哉？”
    只见一绝色女子，带着个青鬟，微步而来，向月君与鲍姥敛袂再拜曰：“妾意太阴娘娘到此，必为我表扬清操，何斯反加瑕玷耶？”月君问：“子非与师雄相会者与？”曰：“然也。妾乃梅花孕结之精英，妾在则花荣，妾去则花萎，与梅花为一体，非山妖木怪凭附于物者比也。偶尔步月，邂逅赵郎，同酌花露，令翠羽歌以侑觞，因此子有仙骨之故：在妾有形无质，岂有男女交合之事耶？可奈世人形之篇咏，不惟玷妾，实玷梅花，掬西江之水而不能洗者。千百年于兹矣”月君又问：“子言为梅花之精英，何以吴中玄墓，梅亦甚繁，而独无精也？”对曰：“玄墓之花，丧其天者也。大抵人以结子之利，故到处种植，略至结子稀疏，或截去老枝而补接之，甚则并掘其根，另培新者，焉得有英？非若此间千百年无人采折，自然而全其天者也”鲍师曰：“此至理也。月君可另作一首，为梅花生色，为之子完名，毋使人致疑于冰雪也。”月君一想，于下两句改数字云：炼出千年冰雪操，不妨月夜会仙郎。
    梅花女子大喜，再拜谢曰：“山中花酿，不堪小酌，倘蒙垂鉴，当令携来。”言未毕，又一青鬟，携酒一尊，朱盒一枚，冉冉而至。盒中果四品，荔枝、圆榛、松子，皆新鲜者。鲍师曰：“非其时，何以有此？”曰：“妾于鲜时摘来，剖新篁而贮之节中，可历年不坏。”月君尝其酒，香而清冽，问：“何所酿？”
    曰：“梅花之蕊和松子酿成。”又问：“二青鬟何处得来？”曰：“此千年翠羽，亦得花之精气者。”
    笑谈之顷，不觉斜月东升，花影满衣。坐至将旦，方别了梅花女，宛延而下赣关。见章、贡二水交流，曰：“此邦女风无节烈。”过滕王阁，曰：“何俗也。”不登而去。之匡庐，观五老、双剑诸峰，云屏、玉帘诸瀑布，曰：“山虽佳，不免有和尚气。”俄闻笑声渐近，则大姑、小姑姊妹来迎，邀登小孤山之八卦亭。天光若翠，月华如霰，万里江涛，横绝南北。大姑吹玉笛，小姑歌以和之，其声清激。潜蛟跃乎波间，老鹤翔于松杪。歌竟，大姑亦止笛而言曰：“妾家姊妹二山，曰大孤、小孤，适与彭郎山鼎峙西江。蠢夫谓妾嫁于彭郎，编造俚曲唱于泽畔，良为可恼。请太阴君一诗，唤醒世人。”月君不辞，援笔题示曰：大姑神女小姑仙，漫说彭郎旧有缘。
    昨夜月中吹玉笛，一声裂碎石彭巅。
    忽听得对顾山头，声如霹雳，裂为两半，渔舟客舸皆惊起，从此俚歌遂绝。二神女大喜，送至黄梅而别。
    鲍师与月君沿着江山，至于武昌，登黄鹤楼，度汉口，上晴川阁。曰：“江山大观也，宜仙翁驭鹤至此乎？”去而循汉皋，见两美人浴于清川，衣履挂于最高松枝。月君令鹤衔去。
    二女羞恚，不能出水，乃相谓曰：“凡夫岂能及此，殆有神人相戏与？”月君应声曰：“岂曰无之？”二女曰：“妾等裸体，宁能接驾？伏惟太阴君原宥。”月君曰：“倘是郑交甫，则如之何？”二女曰：“若彼狂童，珮且不能得，况衣履耶？”月君令鹤衔还，二女忽不见。鲍姑曰：“想着了恼，避人水中矣。”
    月君大笑。
    抵湘江，遥见神女数十，金支翠旗，引导而来，则湘中二君娥皇、女英也。二神女亦在其中，前趋稽首曰：“妾等因湘皇以谢罪。”月君曰：“幸二神无介怀。”湘君邀至水府，觉冷光逼人，清素幽洁，与广寒无异。开云母之屏，设玳瑁之宴。
    月君问：“世传湘灵鼓瑟，何也？”湘夫人曰：“有侍女瑟瑟，颇善此技，偶向波间调轸，为钱起梦中闻之耳。”遂命瑟瑟至前，试鼓一曲。月君曰：“清以婉，淡而逸，其素女之流亚乎！”
    作词一阕以赠之：风肃肃，雨霏霏，瑟瑟调来今古希尘外仙姝神欲动，水中帝女色俱飞。
