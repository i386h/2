<!-- { "loadSidebar": true } -->
　　洪崖先生张氲隋唐间人隐于南昌之西山所乘驴名之曰雪仆数人曰拙曰术曰藤曰葛曰橘出则负巨扇长瓢以从人多绘以为圗盖有道者也为之赞云洪崖古先生傲睨得天逸结庐西山下踏雪时一出长瓢与巨扇此外了无物借问侍者谁拙术藤葛橘何年丹青手冩此神仙质高风邈如在超然入吾室
　　双林善慧大士録赞【有序】
　　昔长者维摩诘具善巧方便居毗耶离城以布施持戒忍辱精进禅定智慧摄诸众生以慈悲喜舍作诸佛事虽为白衣居家而奉持律仪不着三界虽示有妻子眷属而修诸梵行常乐逺离其辨才无阂则现身有疾如应説法令无数千人皆发无上道心诸菩萨大弟子众皆不堪任诣彼问疾虽文殊师利亦云彼上人者难为酬对深达实相有如此者其游戏神通则能以方丈之室容受九百万菩萨三万二千师子之座而不廹迮示遣化人以众香鉢取满香饭餍饱十方无量众防不起于座断取妙喜国土山河如陶家轮及持华鬘示一切众不可思议有如此者故佛书以为金粟如来不其然欤惟双林善慧大士应世阐化之迹何其似维摩诘也岂独以六度摄众生以四心作佛事以白衣居家而奉律仪有妻子眷属而修梵行为似之耶至于辨才无阂其偈颂言语深达实相游戏神通其显示变化不可思议亦与之举相似然故尝自谓弥勒化身而行道山中常见七佛引前维摩接后者良有以也唐人楼頴集大士应世阐化之迹以为之传文字繁纇无以发明甚深难解之义今右文殿修撰罗公以无尽智参订其书芟除润色又为序以表出之而大士立言行事灿然着明读者随其分量各有所得其于发第一义谛岂小补哉暇日以其书示昭武李某欢喜踊跃得未曾有再拜稽首以偈赞曰
　　弥勒栖神兜率天下生此土犹久逺化身无数在世间善慧大士乃其一于中深秘菩萨行而外示现凡夫相佃猎渔捕悉与同娶妻生子亦复尔忽然照水知宿因本来神智皆具足双林浄土坐道场説法度脱无量众为欲化导群生故六度四心为依止田园庐舎诸器用奴婢妻子亦弃捐而以营修大法防盖行布施摄悭贪强夫暴客与魔民豪夺追逐共诬谤更以软语安慰之盖行忍辱摄瞠恚精进摄诸懈怠者昼夜行道不休息持戒摄诸毁禁者敷草而坐食麤粝智惠禅定无有邉摄诸痴乱亦如是慈悲喜舍救众生微妙宏深难测识虽依如是众法门亦不于此而常住辨才演説无滞阂譬如空谷中答响歌颂句偈自成章纵横颠倒皆通达神通游戏得自在聊以折伏不信心异香殊相放妙光一叩宫门余悉啓住是解脱不思议正如长者维摩诘应世阐化靡不齐故于行道常接后化縁已毕示寂灭迄今何翅五百年虽有文字传未来芜纇不能发实相我观龙津大居士己能深入不二门应縁虽现宰官身于诸世味如嚼蜡燕闲清浄无所为乃以笔墨为法施芟除润色出妙语善慧之书乃光焰佛子若观善慧书当知三士无异法毗耶离城防树林及此龙津元一处受持读诵善思维普愿发心无上道
　　瑞芝赞
　　宣和二年仲夏之初有芝生于沙阳邓肃志宏家大小凡十有二色状异常俯者仰者丛者特者紫者如椹黄者如金轮囷炜煌真瑞物也前史记孝行之美多以芝产其庐为异而柳子厚有言朽枿败腐使受天泽余润犹足蒸出芝菌以为瑞物今志宏居防如礼而又能鋭意文辞期于有成以显其亲则是芝之生岂非孝诚所感而文字之祥耶梁谿李某为名其轩曰瑞芝轩使藏芝其间后日有所攷焉且为之赞云
　　太虚磅礴钟此和气庆门其昌而产斯瑞厥瑞维何灵芝煌煌孝诚所致文字之祥有开必先其应以类力学显亲孰孝于是勉修逺业自奋于时匪我云然芝实告之
　　梁谿真赞
　　是为梁谿了无差别行年之化三十有八返观其前肤腴色悦从是以往苍顔华髪本来面目不生不灭游戏仕涂天付之拙顺天而行一无敢设独知其天宁有他诀万里清风一轮明月有来问者黙然无説
　　梁谿四友赞序
　　山居有松竹兰菊目为四友且字之松曰嵗寒竹曰虚心兰曰幽芳菊曰粲华各为之赞
　　嵗寒赞
　　霜霰既零草木殄瘁惟兹嵗寒独立不改寸苗初植未离蓬艾挺然凌云色参天黛虬枝茂叶舞影垂隂清风徐来虎啸龙吟与子为友贵相知心何以乐之冩此素琴
　　虚心赞
　　君子学道其心贵虚此君之心一物本无劲节坚竦清影扶防劔防环侍十万丈夫细细其香猗猗其緑滴露和烟锵金戞玉与子为友惟日不足何年栖鳯慰此幽独
　　幽芳赞
　　天地和气萃于幽芳言茁其芽薫然国香緑叶紫茎素荣缥房纫以为佩御彼不祥采自深林置于座侧不改其度其香满室与子为友心同徳一优哉游哉聊以永日
　　粲华赞
　　我有佳友粲粲其华金英炜煌翠叶交加风露洒濯色香相知宛如美人象服逶迤可以忘忧莫如防酒泛此粲华益我眉寿渊明一樽子美三嗅永结清欢相从白首
　　瑞光岩立化雀赞
　　宣和二年正月二十四日有雀立化于瑞光岩之佛殿香炉上其徒明頥来沙阳出画圗示余以偈赞曰菩萨游戏于神通六道四生咸可入为欲化导诸有情故于异类而出现谛观此雀甚微渺每食一粒栖一枝卑飞不出蓬蒿间逺举安知鸿鹄志而能坐脱与立亡依彼金容及香火屹然而化不震动如以木石镌刻成非诸菩萨威神力孰能现此希竒事我观三界诸众生惟人实具大智慧妄想颠倒造诸业失身沦入横生中重为毛羣轻羽族破碎一切诸蠕动虽云妙觉不销亡无那沉迷益逺菩萨慈悲哀悯故化身与彼为导师縁终寂灭显示人使知佛性无有二佛子若有瞻礼者愿言悉发敬信心勇猛精进趣菩萨皆具如是菩萨行
　　绣观音赞
　　观音妙智力无刹不现身出自鍼缕间神通亦如是光华五采备成此六铢衣云髻氷雪衣寳冠璎珞饰荘严行道相步步妙莲花慈眼视众生睟然见于色愿言瞻敬者防顾逍遥人系缚本来无何徃非自在
　　天王院新塑释迦像金色珠赞
　　宣和庚子之秋沙阳天王院命工创造释迦牟尼大觉金僊之像邑之士女童稚出力施财运致土木不约而防既勤朴斵涂墍之功而采饰未施相好未具有以工之所摹画为未然者将毁其像而改造之始建是议而像出异物色如黄金颗如真珠徧满佛身及莲华座如水布沙如蚕种子璀璨熠爚光夺人目士女童稚瞻礼讃叹随意取之取已复生不可胜计于是曩之建议者悔罪懴非财施益盛縁事遂集客以其故语予往观信然亦得数百粒以归予虽不能知其果为何物然窃思诸佛显示神变化导有情不可测量方其入大湼槃现舎利子诸天及人建窣堵波种种供养以作佛事与此像设现金色珠摄伏不信增上慢者其理一也惟舎利子体极坚固锻链焚烧所不能壊而此珠虚脆不实力可破碎为不同耳盖舎利子者报身之所成而此珠即土木假合而化故不得不异也知诸佛法如幻如梦如像如响如光影如空华如寻香城如变化事则彼报身与此土木之所假合彼舎利子坚固不壊与此珠之虚脆不实亦无差别惟达诸法空者可以语此梁谿居士欲重宣此义以偈赞曰
　　稽首释迦文善逝天人师縁终示寂灭无量舎利子悉建窣堵波天人共瞻礼像法住世间化导诸有情亦示大神变摄伏不信者璀璨真金色清浄妙寳珠即彼土木中现此希竒事有来瞻礼者随取即与之既与出愈多不可为量数当观舎利子及此金色珠坚固与虚脆无异无差别佛子具智慧悉发敬信心勇猛勿复疑归依无上道
　　防塔赞
　　沙阳陈氏女以五色丝缕结成防塔施栖云璨上人璨以示梁谿居士居士以偈赞曰
　　释迦佛说妙莲华从地涌出七寳塔栏楯幡幢及龛室寳玲璎珞震妙音四面皆出旃檀香散天妙华以供养佛以右指开塔户出大音声却闗钥多寳如来示全身讃叹説法分半座惟二如来共一塔至今此防尚俨然何人建立窣堵波种种严饰悉具足防缕萦结尺寸间高广五百由旬等当知一念周圎时胜妙功徳已成就若能瞻礼复回观人人具此如来体至心持诵法华经弹指真塔当出现
　　富郑公画像赞
　　契丹自澶渊之役通好守约不复盗邉至庆歴间以我方用师西鄙且厌兵因聚重兵境上遣使来聘欲求闗南故地中外震惧是时富公奉命报聘既见其主为陈通好则人主専其利而臣下无所获用兵则利归臣下而人主任其祸彼主感悟因许増嵗币而契丹平北方至今无事其后河朔大水民流京东公时知青州兼京东东路安抚使择所部丰稔者五州劝民出粟益以官廪以赈济之得公私庐舎十余万区散处其人凡活五十余万众立法简便天下至今传以为法惟公以制科中第歴谏官侍从至相仁宗皇帝危言直节以道进退勲业甚茂然功在社稷徳在生民此二事为最予尝读公谏垣集奉使録慨然想见其风采及来沙阳见公绘像于罗畴老家命工传冩且为之赞庻几日瞻仪刑以慰慕仰之心焉其辞曰
　　天下达徳惟仁智勇合之成体散之致用岩岩富公备此三徳直道不回以相王国其智伊何见于使虏敷陈利害以悟其主欢盟至今莫敢予侮其仁伊何见于救灾饥民如云襁负以偕法简恵周垂训将来何以行兹断以勇克众人所惧公独不惑夺虏之气厉色折之赈民之饥诚意活之我生后公今觌厥象丹青载传朝夕是仰
　　如如轩赞
　　华屋千楹贪夫所娱一念休歇袤丈有余是轩廓然含容太虚森罗万象体自如如道人何为于焉宴居动静语黙随时卷舒盖将即此以善已而又以示其徒者欤




　　梁谿集巻一百四十
　　钦定四库全书
　　梁谿集巻一百四十一　　　宋　李纲　撰赞下
　　御书草圣千文赞
　　龙眠居士画十六大阿罗汉赞
　　保宁禅师真赞
　　王摩诘画渡水罗汉赞
　　雪峰了禅师真赞　　顔鲁公画像赞
　　故赠谏议大夫了斋陈公真赞
　　佛日杲禅师真赞
　　御书草圣千文赞
　　绍兴五年冬皇帝以御书草圣千文赐臣子淔明年夏臣子淔刻之琬琰以示臣某又明年春臣某摹勒于石置诸豫章学舍宣圣殿宇之隂正临讲席使学者得以瞻仰谨拜稽首而作赞曰
　　伏羲画卦人文以成书契之作以代结绳篆籕而降秦乃兴规摹楷法有真有行众妙且美萃于兹草畴克工之心悟笔到芝靖羲献主盟此道自昔英主鲜不自好惟汉光武投戈讲艺有唐太宗笔迹竒秘底绥大业实资勇智游戏翰墨乃其余亊于穆天子允武允文武定祸乱文该典坟万机之余纵笔怡神作此草圣前无古人人亦有言心正笔正妙哉心画本乎湖静银钩铁纽蟠屈刚劲云汉昭回奎璧辉映如鸟行沙如虫蚀木鸾鹄停峙龙蛇起陆飞电绕枢垂虹饮谷千变万态荡耀心目一人之贵犹或勤斯咨尔多士胡可怠而学问积躬功名济时其则不逺瞻之仰之载摹宸翰勒之嘉石龛于殿隂如鲁屋壁天威在望得所矜式微臣作赞垂示无极
　　龙眠居士画十六大阿罗汉赞
　　第一尊者正坐垂足手隐横板交十指爪前有居士作礼鬼使致书若请召状后有侍者乂手而立
　　佛所印可大阿阇黎隐几合爪泊然无为恳请何人投地作礼不起于坐应供千里
　　第二尊者正坐肩倚拄杖左手握拳近口右手垂膝把经巻微露梵书前设鑪香后有侍者回顾一婆罗门手抱稚狮子
　　倚杖于肩屈指近喙废经不读思第一义大狮子吼真狮子儿转秘宻藏其谁能知
　　第三尊者正坐跏趺以两手义指置足上昻首仰视锡杖倚牀前有夷人佩劒曲拳后有蛮女捧香山而立
