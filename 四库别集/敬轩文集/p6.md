<!-- { "loadSidebar": true } -->
　　辛丑进士河汾客早向中州买居宅宅有茅屋八九间补葺聊以蔽床蓆进士所好惟诗书衣食取足无剰余朝朝暮暮诵周孔行行坐坐歌唐虞以兹狂僻误生理老屋支撑几星纪前月大风撮茅去今月乆雨漏不已移床徙榻那得干堆书卷被空长叹文章不足补穿漏翻为儿女生顔豪家大屋足懽笑已觉纨袴轻儒冠却忆唐朝老工部西蜀草堂几风雨亦有官居鼎鼐尊欲起楼台无处所昔贤穷达还复然我何愠此霑湿苦且待天晴饱读书比屋渠渠不须数
　　太行歌送丁分教之襄陵
　　太行之山何崔嵬鐡崖翠壁万仭中天开其势北来吾不知其几万里但见横亘辽碛包括秦晋斗起中原之地何壮哉往年吾尝陟其顶四顾山如培塿树如苔黄河一线遥遥下砥石奔流直到东海不复廻此时英风浩然洒六合便欲厯览天上金银台其中羊肠九折走峻坂摧轮怪石硱磳磊落而成堆太行之高且险也如此子今逺行令人兴难裁倘到昔所登覧最高处为我歌此一曲还徘西望襄陵迢迢秪几驿驱车径须往渡清汾隈愿子居易思险慎厥守始终永保令誉慰我相思怀
　　永和双山歌
　　永和四境千万山双山之势尤防岏两对峙若天阙中有一境通人寰南突兀半空里连岫峩峩方并起苍松古木何萧森朔风搜搅鸣不已北形状尤竒瑰怪石刻镂楼与台上有云屏立霄汉隔碍星斗廻风雷我来登览值冬暮攀縁石磴到高处沧瀛碣石觉东倾弱水昆仑在西顾俯瞰累累冈阜多巨壑无底如盘涡远近幽深杳难测寒云冷雾纷荡摩因思未辟天与地澒洞无涯惟水气轻阳一隙渐飘浮大块无边遂凝滞波涛荡漾成高低刚为金石柔土泥此山想得阳之极层峦削出天之西独恨古来壮游者足迹不到兹山下遂令竒絶委幽穷无由题品继风雅我才虽非作者流爱此欲去还夷犹摩娑石壁写长句千古当与山同留
　　鳯凰台歌次虚庵韵
　　吾闻鳯鸟不与凡禽栖隆周之时曾集丰镐西锵然一鸣向人世喧啾百鸟不敢争与啼昔有名臣黄覇生汉世治民之才逈与时流异颍川出守曾几何休风数感灵禽至灵禽文彩明山川和音哕哕闻中天遂筑高台表神异台空鳯去余千年只今坏埒才数尺野鸟纷纷竞来集简册空存纪瑞年荆榛不复快覩迹我来防马登高丘荒台已远犹囬头为忆循良心耿耿缅怀瑞物情悠悠鳯台鳯台重披访往事何须空怏怅方今圣明治理登俊良会见一朝飞去青云上
　　舟中苦热
　　大江千里流炎日暑气波光互蒸湿火云压风空不来舟中苦热何太剧坐睡昏昏汗雨流对食欲餐还复休扣舷直欲发狂呌安得少昊囬清秋安得少昊囬清秋一洗烦热情悠悠
　　洞庭湖歌
　　吾观庖牺龙马图五行惟水居其初自从清浊奠高下山泽通气无时无荆南之水亦众矣壮观惟有巴陵湖世俗相传八百里足迹未到空踌躇今秋持节来南楚舟泊岳阳访竒古登楼始得肆遐观万顷洪涛际天宇如从东岱窥沧瀛一防仙山隔烟雨长风歘起层霄间渤渤汹汹增狂澜轰天掲地急雷鼓排空炫日堆银山须防风止波涛定涵泳虚空开玉镜金乌饮渊千丈红白鸥落影一行动行客喜甚无氛埃连翩大舸争往来我亦飘然下楼去放舟中流何快哉蜀江西来半天泻潇湘南接苍梧野一剑横空有所之丈夫不作悠悠者洞庭洞庭七泽雄邹鲁昔有观澜翁我今赋此良不茍乃知有本无终穷
　　沅州春日歌
　　南州二月春来早緑水青山四萦绕城中何处足春光御史台中富花草牕外青梅结子稀门墙桃李争晴辉暎日红绡正缕缕漫空白雪何霏霏芍药锦苞犹未啓兰荪露叶光泥泥杨柳风搓碧玉丝芭蕉叶吐青鸾尾苔茵展地萱草长千红万紫遥相当竹林好鸟自鸣寂菜畦蛱蝶殊悠扬生意由来满天地糚防池台足佳致门清祗觉白昼长庭闲况复游丝细静观元化深无涯中心黙黙含春熈愿効冰霜逹阳气普期八表仁风吹








　　敬轩文集巻二
　　钦定四库全书
　　敬轩文集巻三
　　明　薛瑄　撰
　　歌行
　　杜鹃行
　　昔读古人书知有杜鹃名今泛沅江舡始闻杜鹃声杜鹃生子不自哺野老相传之语如少陵惟有古来称望帝变化无端竟茫昧吾意百鸟相推尊亦如蜂蚁君臣义气化感物不自由四月五月声喧啾一声未了声转急千林万壑波涛秋逺客扁舟睡难着两耳还遭杜鹃聒归心一夜忆虞廷鸣鳯时应集阿阁
　　续杜鹃行
　　杜鹃变化有无宁复论百鸟之中乃为众鸟尊以兹少陵托忠愤再拜谓是古帝魂我来何处闻逸响扁舟夜泊沅江上林霏拂岸滩风清峡影沈波江月朗下逺乍近鸣未休聴之转急如有求逺客毋劳厌恼聒少陵忠义方难俦
　　壶头歌
　　沅水南来几千里乱石激涛蹴空起急捎官舫上巉岩闲倚驿楼看山水隔江万叠云峰稠一峰平立名壶头云是伏波驻兵处至今石室留山陬忆昔炎纲断如缕草窃纷然防寰宇宁知田牧隠竒才挥斥奸庸识眞主西征实借聚米忠南伐谁比铜柱功中兴诸将数筹畧直与贾邓争豪雄老身甘向边陲殁誓扫羣蛮静坤轴壶头战死非无情天遣英灵镇南服跳梁小丑胡为哉竟因遗筭稽颡来虽云未雪薏苡谤白璧本自无纎埃昔于青史叹高识今向荒山访遗迹怒涛犹帯薄伐声愁云似是忠愤积马侯马侯真丈夫大器自与凡材殊庙食勳名几千古英风激我章句徒
　　骢马行春歌为陈侍御赋
　　五百啓运天地清羣贤奋翼风云生九重治理逹逺迩王度实借执法明同年才子青云客意气昻昻超等列孤松耸壑见高标一鹗横空叹奇绝今年持节辞金台青骢蹀躞万里来乃知霜雪达阳气马蹄到处山花开邂逅沅阳话畴昔昔曾联歩趋文石豸冠已觉凝秋霜绣服还应绚朝日沅阳宪署情何多连床对榻同吟哦吟哦未已欲将别索我骢马行春歌愧我诗才劣韩杜长篇险语急难就强操纸笔为君题挂一何止于万漏骢马骢马登周行揽辔直拟清四方发奸凛凛息豺虎洗窟蔼若囬春阳古来豪俊皆如此陈言雅欲追芳趾相将努力笃忠勤图取英声耀青史
　　歌风台歌
　　素灵夜哭秋郊月汉祖呉钩三尺血芒砀云气从飞龙咸阳竹帛随烟灭独屈羣策驱羣雄汉中一旅红旗东韩郎对语识成败董公遮説开天王者之师仁以武诸侯効顺力如虎关河百战芟羣雄垓下一歌散强楚风尘荡涤天下清万乘不忘布素情黄屋归来见乡邑宴饮父老如平生酒酣防剑高歌起歌词激烈振天地雄志深知大业难覇心尚思猛士倚羣儿逐和声悠扬起舞四顾何慨慷乐极哀来泪沾臆魂魄千秋思故乡遂令此邑为汤沐独承天宠何优沃四百休运同始终三国遗民想兴复至今有台泗水濵雄豪一去余千春壊埒层层积苍藓平原漠漠生黄尘我来正値清秋暮桑柘萧萧叶飞雨泗水南流芒砀高覇业王风复何许徘徊重是古帝郊摩挲石刻心劳焦俯仰秋天莾空濶杳杳鸿鹄凌风高
　　昆阳行
　　策马从北来南渉沙河渡登岸得平原极目风景暮暮天落叶何纵横翻翻乱触马足鸣苍山无数昔人逺前瞻忽及昆阳城城南滍水流城郭英雄事业犹如昨白水眞人在侧防谨厚伊岂常情度是时炎运寒如灰五威使者车奔雷惨惨三精云雾塞萧萧九县飚风回眞人一怒奋神武手握赤符兴义旅昆阳大战开天功乌合如林散何许吾想当日严杀多洗兵雷雨何滂沱滍川倒流虎豹伏乱麻尸积山嵯峨自尔威声震天地凶魁恶党防飘逝夏后周宣果再兴成功磊落光前世悠悠此事千余年至今父老犹相传我来正値太平日战地尽作桑麻田生平游览好竒特徘徊吊古中肠热举鞭一笑寒天高万里关河坐超越
　　襄阳歌
　　持节过樊城南渡汉江曲汉江逺自嶓冡来遥望眞如鸭头緑江干楼堞何峥嵘壮哉快覩襄阳城少日常思一游览今朝始遂来经行经行处处多遗迹满目苍然悲思集后人游似前人游古人忆是今人忆欝欝岘山翠遥遥鹿门深残碑人堕羊祜泪隠居谁识厐公心厐公一去已千古尚有清风洒寰宇茂林鸟宿鱼潜渊区区刘表焉能取城南习家池池水清涟漪当日山翁酩酊醉风流未许他人知更寻王粲宅留井岘山麓铜瓶无复汲深寒蔓草空余覆幽緑悠悠往事难具陈高名尚有隆中人师出二表鬼神泣图成八阵风雨频乃知襄樊士风好由来英达何草草汉水东流岘首高秪因配此名不了方今明圣坐垂旒百年礼乐登虞周仁恩已满天地大王化久浃江汉流江汉游女心如结士习诗书仰先烈乌台使者来作歌期与国风传不歇
　　过鹿门山
　　西来汉水浸山根舟人云此是鹿门峭壁苍苍石色古曲迳杳杳藤萝昏乱幽谷不知数底是厐公栖隐处含情一啸江风清双橹急摇下滩去
　　游沅州城南
　　廻环绿水流城陴出门一顾心懽怡连林竹树献苍翠缘江梅柳争芳菲和风荡耳沸箫鼓晴日照水流旌旗沅湘信美匪吾土中州久客还思归
　　寄颉文林侍御
　　前年挂蓆趋北斗九月泊舟都门口绣衣人是同乡人骑马江边问行久龙江驿里同徘徊呼酒饮我何壮哉兴酣往事真草草愿倾东海添樽罍别后倐忽几寒暑呉江木落洞庭雨黔巫东望山嵯峨恨不高飞揷翎羽丈夫本是重四方眼底道路如寻常风帆早晚下呉会仍寻旧约歌慨慷
　　寄朱侍御歌
　　吾观古来磊落大丈夫致身特达自与凡才殊若不功作霖雨润枯槁便当手持玉斧清寰区二者都应不可得大田可稼长川渔生平抱此心耿耿烂读古书极驰骋中年滥骑乌府騘几载蛮荒苦便静忽闻按部同官来江山六月霜风囬楼舡弹压湖湘百怪息宪节荡拂溪洞云烟开是时思得懽然一相遇何意黄鹄东飞燕西去令人凝望佳节过开尽冬梅老春树春树纎纎柔叶多沅江江上浩烟波喜得瑶华好音信兴来独立东风歌歌成写寄凭双鲤心事非公复谁理会合悠悠自有时还期高议金门里
　　黔阳江行歌
　　黔江转急势未已两岸苍崖削天起官船双橹疾于飞倐忽云林过百里生平胆气尤崛竒三年蛮徼甘奔驰恶滩险浪不经意白日自保公无私空囊敝箧一何有满束古书置前后船牕豁达涵虚明书中得意宁容口忽忆江山千古长不知何日开鸿厖隂阳争胜鬼神急造化不停真宰忙千竒百怪气参错轻飘重坠奠清浊三光宣精四海明五行顺序百卉作有物不名复不凋泯黙万化常超超眼底江山未为壮大地比是犹毫毛感此人生浪自苦万事悠悠随所与放歌一曲南风来坐对青天两无语
　　鹤山小隐
　　大江之右多竒天台远与罗浮通鹤山苍苍在何许嘉名独擅东南雄中有隐士好事者作图远寄乌台下乌台柱史隐士交持巻索我挥狂毫开图指防山佳处峭壁廽峦簇烟树涧花流出山中春松风扫遍溪头路数椽茅屋何萧然白云檐宇常周旋读易已了嘉遯趣作诗或赋招隐篇此境初从柱史説令人掩巻想竒绝振衣千仭或可期万里云霄坐超越
　　齐都歌
　　偶把渔竿来渭水诸侯八百从如蚁洗兵一雨天下清兴王事业应难比茅土之封东圡侯奄有青济都营丘千乘龙旗照沧海百层雉堞临淄流淄流拂曙歌钟起人物喧阗隘都市黄金白壁酬君公文马雕轩觐天子前朝后市何辉光歌台舞榭遥相望长劎危冠盛皋虎珠亷绣幕围姬姜伯业相传仅千载宁知时去繁华改盗贼公然窃寳弓坐令青社无光彩是非得失俱悠哉空余废址连荒台徃事凄凉不可问淄流呜咽悲风来
　　古松怪石歌
