<!-- { "loadSidebar": true } -->
　　凤星夜到长安，先见太尉权翼众大臣等。次日早朝，翼奏北代遣左长史燕凤上表称藩，秦王坚曰：“此必解吾兵之厄也。”令宣入朝，凤拜舞已毕，呈上表文。秦王览表讫，笑曰：“代王何如人也？”凤曰：“宽和仁爱，经略高远，一时雄主也，常有并吞天下之志，亦有统一六合之心也。”秦王坚曰：“卿辈北人，无刚甲利兵，敌弱则进，敌强则退，安能并兼？而卿过奖之言，何太过耶？”凤曰：“北人壮悍，上马持三丈矛驱驰如飞。主上雄隽，率服北土，控弦百万，号令若一。军无辎重樵爨之苦，轻行速捷，因敌取赀。此南方所以疲敝，北方所以常胜也。”秦王又曰：“汝国人马多少？”凤曰：“控弦之士数十万，战马一百万匹。”秦王笑曰：“卿言人众则可，说马太多！”凤曰：“云中川自东山至西河二百里，北山至南山一百五十里，每岁孟秋，马常大集，略为满川。以此推之，使人言数，犹有未尽也。”秦王曰：“北代如长史者几人？”凤曰：“聪明仁智一、二百人，如吾侪之辈，车载斗量，不可胜数！”秦王曰：“卿主雄杰，将多军足，如何退避阴山，使卿降乎？”凤曰：“陛下有高天下之志，吾主有统朔方之能，惟恐蛟龙相斗，鱼龟受刑，不忍使军民死于无辜，是以暂退阴山，遣臣请降，结为唇齿，各保境宁。”秦王坚叹曰：“使于四方不辱君命，可谓士矣！如燕凤者，不辱君命也！”由是降诏，准其称藩，命其还国，即时差人抽回唐公之兵。
　　唐公苻洛既闻代王降，朝中令抽回其兵，命诸将振旅还京去讫，自守平城。
　　燕凤回至阴山，说秦王准降，代王大喜。至十二月，北代王什翼犍闻唐公苻洛领军已退，乃引众还至云中。
　　什翼犍有皇子实君，见代王宠惜皇孙拓跋珪，恐其位不传己，乃阴结代王之左右，以鸩酒毒杀代王，因此北代王什冀犍暴崩。又杀诸弟，诸部大人知是实君谋死，百僚无主，俱各离散。只留皇孙拓跋珪，乃北代王之皇孙，乃太子实之子也，是年六岁，弱而能言，目有光耀，广颡大耳，先因其父太子实被长孙斤谋叛，伤胁身死。秦将苻洛来寇，代王什翼犍逃避阴山，拓跋珪母子无依，其母贺氏，将珪寄养外家孤独部大人贺讷，同避阴山，至是同代王归国至云中。代王被皇子实君谋杀，诸部大人各散，珪尚幼弱，诸部百僚各逃散去，只有燕凤等随与贺氏、拓跋珪走还本国。其时，诸部皆被别部刘库仁、铁弗刘卫辰二人前来统摄之。贺讷只得领珪来依刘库仁，俱说代王崩世之事及存拓跋珪之因：“吾今奉秦王诏归国还镇，因此来见大人。”库仁便谓贺讷曰：“你可领本部兵同小主人权且去牛川屯扎，吾等权代领兵，俟其年长，还其兵印及诸部土境。”
　　讷从之，领拓跋珪并军马去镇牛川。当库仁谓其子刘显曰：“拓跋珪龙行虎步，嶷然不群，必然兴复洪业也。”刘卫辰谓库仁曰：“依吾之计，可速使人奏知秦王，使其迁之别地，若留此，则吾属无噍类矣。”库仁曰：“既如此，任公为之。”于是卫辰作表遣人入长安投降，奏知其事。
　　却说独狐部大人贺讷，领拓跋珪带兵马屯于牛川，燕凤说曰：“前日大人与小储君见刘库仁、刘卫辰，某观卫辰，前被圣上杀败，心必怀仇，素有害小储君之意，彼必使人降秦，谋害小储君也。”贺讷曰：“既有此谋害之意，其事奈何？”凤曰：“大人休忧，某自再入长安，去见秦王以探虚实，若是变异，某自有三寸不烂之舌说之，可保无患。”讷曰：“君可速去，迟则有变耳！”
　　于是讷使燕凤星夜先来长安，次早至待漏院，候众入朝，朝见秦王。秦王见凤至，谓曰：“卿何又至？”燕凤曰：“代王已死，臣来奏知。”坚曰：“代王虽故，必有王子？”凤曰：“代王被庶子实君弑，长子亡叛，遗孙幼冲，莫相辅之。其别部大人刘库仁勇而有智，铁弗刘卫辰狡猾多诈，皆不可独任，且分部为二，令两人统之。两人素有深仇，其势莫能先发，此御边之上策。待其孙拓跋珪年长，乃仕而立之，是陛下大惠于亡国，存亡继绝之德也。代之子孙，年年进贡，岁岁来朝，永为天朝之屏障，中国之藩篱，顾不美乎？”
　　秦王纳之，遣将以兵执实君至长安，命车裂杀之。俄而卫辰使至，呈上降表，秦王览讫，谓文武曰：“卫辰上表，谓拓跋珪丰骨不凡，举止清高，后必有异，却为大国之患，不作中华之藩，宜迁别地，或取回长安，其事如何处置？”群臣莫对，燕凤对曰：“卫辰与先主有仇，欲自谋立，故进谗言，陛下听之，跋珪一离，二人即叛。”秦王曰：“彼叛何故，怕此小儿耶？”燕凤曰：“朔方之地，士民之众皆蒙拓跋氏恩，皆思归附。卫辰若叛，恐士民不从，故先迁之，其志得行，若存小主，二人未敢谋变。”秦王信之，不听卫辰。
第二四九回　秦王以代分二部
　　秦王坚谓文武曰：“代王被害，其子幼冲，朔方今已属于朕，吾欲遣将戍之，燕凤又进此策，此事若何？”权翼曰：“朔方之地，宜朔人居焉。盖朔人狡猾万般，其居不容外人，若以异处之士去守，彼必为乱，国不能安，燕凤之策，可保久长。
　　刘库仁，字没根，乃刘武之子，少豪侠，有智略，北人无不敬之。刘卫辰，乃铁弗国人，善骑射，有威勇，北人无不惮之。
　　若陛下以此二人统领朔方，永无忧患。”秦王曰：“然！”于是秦王遣人以诏使唐公苻洛：“以铁弗刘卫辰、独孤部刘库仁二人，分统朔方。自河以东属库仁，自河以西属卫辰。”
　　却说唐公苻洛得诏书，从秦王诏，使人请刘库仁、刘卫辰二人至，置酒相待，拜为左、右将军。将北代之地，分作二部，使二人统之，二人从命，各分统诸部代民。苻洛权执总统，以居平城。自此贺氏以珪依库仁，库仁招抚离散，恩信甚著，奉事拓跋珪，殷勤周备，不以废兴易意，常谓诸子曰：“此儿有高天下之志，必能恢隆祖业，汝曹当谨事之！”
　　丁丑二年，秦王坚用赵故将熊邈作功曹。熊邈屡为秦王坚言石氏富室器玩之盛，坚以邈为将作长史，大修舟舰、兵器，饰以金银，颇极精巧。慕容农私言于垂曰：“自王猛之死，秦之法制，日以颓靡，今又重以奢侈，殃将至矣。大王宜结纳英杰，以承天意。”垂笑曰：“天下事似非尔所及。”时慕容绍亦私谓其兄楷曰：“秦恃其强大，务胜不休，北戍云中，南守蜀汉，转运万里，饥馑相望，兵疲民困，危亡近矣，天意苦在，必为燕有！”
第二五○回　谢安荐侄于朝廷
　　是时，孝武帝设朝，君臣礼毕，分列两边。时近臣奏知，西蜀汉中诸郡，却被秦王坚遣使邓羌取去，目今秦兵屡屡扰境。
　　孝武帝大惊曰：“如此怎生奈何？”群臣奏曰：“请陛下降旨，求文武良将有才略者，命其举荐入朝，使其镇御北方，可保境内安也。”孝武帝曰：“然！”遂颁诏求文武良将。
　　当谢安奏曰：“臣举一人，有万夫不当之勇，有鬼神不测之谋，若以此人为将镇北，则秦不敢窥觎江南。乃臣兄之子谢玄，字幼度。先与郗超同为丞相桓温参军，桓温多用其智，屡建功效。今桓温已死，与郗超同归朝廷，现在班中，可使总镇，管取边界得宁。”帝从之，召谢玄，谓曰：“今秦兵节次犯境，汝之叔父谢安荐汝有文武之才，朕拜卿为镇武将军，监江北诸军事，总领诸镇，屯守北岸。”谢玄谢恩曰：“臣本驽钝之才，不足以骋千里，今蒙陛下擢用，出镇之地敢不保全。”于是谢恩而出。
　　时桓冲以秦人强盛，欲移镇江南，奏自江陵徙镇上明，使刘波守江陵，杨亮守江夏，帝从之。初，中书郎郗超自以其父愔位秩应在谢安之右，而优游散地，常愤悒形于词色，由是与谢氏有隙。时朝廷方以秦寇为忧，诏求文武良将可镇御北方者，安以兄子玄应诏，超闻之叹曰：“安之明，乃能违众举亲；玄之才，足以不负所举。”众咸以为不然，超曰：“吾常与玄共在桓公府，见其使才，虽履屐之间，未尝不得其任，是以知之。”
　　玄既镇广陵，募骁勇之士，得彭城刘牢之等数人，以牢之为参军，常领精锐为前锋，战无不捷，时号“北府”兵，敌人畏之。初，郗超党于桓温，以父愔忠于王室，不令之知。及超病甚，出两箱书，授门生曰：“我父年尊，我死之后，老父若以哀悼废寝食者，可呈此；不尔，即焚之。”及超卒，愔果成疾，其门生呈箱，愔发之，皆超昔与桓温往返密计，愔大怒曰：“小子死已晚矣！”遂不复哀。
第二五一回　韩氏女筑夫人城
　　戊寅三年四月，秦王苻坚遣长乐公苻丕、将军荀苌、石越、慕容垂等四道会兵三万，共攻襄阳。百姓大惊，诸将李伯护等皆惧，宜为备，独梁州刺史朱序曰：“秦无舟楫，焉能攻我？不足为虑，诸君勿忧！”既而石越率兵五千浮渡汉水，皆来至城下，序大骇，始召百姓固守中城。越以兵攻陷外郭城，既克其外郭，获船百余艘，以济余军，及苻丕兵到，督诸将攻中城。
　　朱序母韩氏，闻秦兵将至，自登城，履行西北隅，见其崩，以为不固，亲率百余婢及城中女子，筑新城于其内。及秦兵至西北隅，果被见破绽，乘此攻溃，序率众移守新城，襄阳人谓之“夫人城”。
　　桓冲在上明，拥众七万，欲来救援，惮秦兵强盛，不敢进。
　　时苻丕欲急攻襄阳，将军荀苌曰：“吾众十倍于敌，糗粮山积，但稍迁汉、沔之民于许、洛，塞其运道，绝其援兵，譬如网中之禽，何患不获？而多杀将士，急求成功哉？”丕从之。慕容垂拔南阳，执太守郑裔与丕，会于襄阳城，丕大喜，排宴相庆。
　　时秦王坚闻垂又拔南阳城，与群臣饮酒，以极醉为限，赵整作酒歌坚，读曰：
　　地列酒泉，天垂酒池；
　　杜康妙识，仪狄先知。
　　纣丧殷邦，桀倾夏国；
　　由此言之，前危后则。
　　坚大悦，命整书之，以为酒戎，自是宴群臣，礼饮而已。
第二五二回　苻丕攻陷襄阳城
　　己卯四年二月，秦王坚大设朝会，当秦御史中丞李柔奏曰：“长乐公丕等拥众十万，攻敌围一小城，白费万金而无效，请征下廷尉。”秦王坚勿从。使持节切让赐丕剑曰：“攻一小城，久而不下，焉能长驱江南？来春不捷，汝其自裁！勿复待面见吾也。”丕等惶恐，次日命诸将并力攻襄阳，朱序以擂木炮石打下，退归。
