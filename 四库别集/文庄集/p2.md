<!-- { "loadSidebar": true } -->
　　勑某等早列官荣遽丁艰疚孝惟不匮诚合终身礼有外除固难过制宜还官秩俾遂资忠可
　　工部郎中张士逊可户部郎中直昭文馆充夀春郡王府官制
　　勑朕以爱子膺封建之礼慎选端士以辅导之俾其居处出入之际闻忠孝方正之言故朕乆思其人未易轻授自非耆重孰副柬求以尔具官张某资惟淑均理尚清简纠弹宪府漕挽外台端懿之风硕茂斯允以尔具官崔某业文甚雅守道不廻引籍谏垣励精史局老成之徳慰荐良多是用简自朕心命之王府第进左民之秩或兼上馆之荣尔其祗荷宠章协宣懿效防讽礼谊以臻于道予有望于汝也可【案真宗本纪大中祥符九年正月壬申以张士逊崔遵度为夀春郡王友故制词有具官张某具官崔某之语乃制词既眀列二人而制题则举张遗崔殊为踈畧又考遵度本传真宗祀汾阴之歳命为左司谏七年降为右正言逾歳复秩九年命与张士逊并为王友改户部员外郎则知遵度之为王友时以左司谏而加员外郎也但无别本可据姑仍其旧附记于此】起复云麾将军解州刺史本州团练使郭崇仁可检校工部尚书加食邑二百户制
　　勑国家奉帝真之徽称展郊庙之盛容禔福緜区推恩有位具官某威英御众智勇出人学茂兵钤识通民政而乂常参宻命乆奉戎昭功着邉陲家传勲戚其或入奉朝请分刺藩宣任团结之崇资奉防秋之重寄克宣懿力绰有休声方霈纯禧宜隆异数或增荣于视秩或加赋于爰田洎登驭贵之阶并示畴庸之典各思况瘁以荅宠灵可
　　起复云麾将军解州刺史充本州团练使郭崇仁可落起复授金紫光禄大夫余依旧制
　　勑某彛鼎传勲诗书禀训早列通侯之贵遽衔陟屺之哀爰及外除宜加茂宠俾进阶于三品仍视秩于六官益隆团结之荣更励夙宵之节可
　　给事中钱惟演可工部侍郎制
　　勑国家脽壌均恩积年滋乆羣吏大校鲜有陟眀眷惟迩臣宜用加宠具官某丰规暎古雅望冠时尽瘁夙宵克宣于干力周旋清要咸服于懿文况其世有大勲纪在王府顾乆居于琐闼宜擢贰于冬卿钦践厥官以副朕意可
　　翰林学士给事中知制诰陈彭年可工部侍郎余依旧制
　　勑朕以颂次先猷总裁大典诞播无彊之美实资命世之才式庆成书宜加茂宠具官某清徽暎世景行服人闲练典章周旋要近辨礼乐升降之数敦训辞深厚之防眀识逺猷蔼于时望而自铺观注记防绎信书约五始之旧文宣两朝之鸿烈时乃之力朕甚嘉之宜擢贰于冬卿用增荣于禁省服兹休命更竭乃诚可
　　翰林学士工部侍郎知制诰晁迥可刑部侍郎余依旧制
　　勑国家颂次祖宗之典允资硕茂之才既防绎以成书实精研之备至宜推异渥式奨名儒具官某局致渊通资气淳素韫深厚之学藻润于训词敦栖约之风静一于流竞表仪羣士茂耸眀姿而自总缉旧章编研史防歴年滋乆宣力居多宜擢贰于秋卿俾增辉于内禁勉膺宠眷无怠钦承可
　　给事中参知政事张知白可工部侍郎加食邑五百户食实封贰百戸制
　　勑国家奉天尊道茂集于多仪论徳第功诞均于纯锡眷惟良弼宜耸朝荣具官某宇韵中深志尚栖约总生人之嘉秀蹈先哲之髙衢内阁陞华竭诚而备问外台执宪正色以在公简自朕心俾参柄用清机足以照理奥学足以询谋一徳惟新九功咸序而自荐灵辰之实号奉真祖之丕称登徽諡于太宫报繁禧于阳位讲求故实赞相盛容陟降无违声名允穆时乃之力朕甚頼之特擢贰于六卿用加崇于四近仍增食赋并示徽章噫隆器大名务从于褒异宻谋潜虑实伫于将眀勉罄逺圗共熈至治可
　　枢宻副使礼部侍郎晏殊可刑部侍郎余如故制
　　勑内枢之重宻命是资允頼忠贤参综兵要眷惟勲旧宜峻等威具官某道艺该眀资性方格自懐名教之乐淡于荣进之涂简自先朝列于储宷辅朕初载克畅于大猷登汝近司愈昭于懿徳宜进天台之秩用增机轴之崇更伫訏谟启廸予志可
　　起居舍人知制诰判昭文馆盛度可工部郎中余依旧制
　　勑国家均庆颂祗之宫多厯年所大校羣吏之治咸叙其劳在于侍臣宜有殊宠以尔具官某周才敏用奥学雄文演润之词日彰深厚之美铨衡之任时推平允之材乆次近班弥昭令望宜正名于郎位俾增美于掖垣更务诚眀副兹甄奨可
　　刑部员外郎知制诰新知扬州王随可工部郎中余依旧制
　　勑某朕魏睢覃庆多厯歳年中外庶官已从考陟左右近职宜有褒优以尔早列纶闱出司留籥能以寛政恵兹蒸人方别寄于藩条宜特隆于郎选伫闻治迹以称朕懐可
　　翰林学士主客郎中知制诰王曽可兵部郎中余依旧制
　　勑均庆隆脽歳时滋乆陟眀羣吏甄奨居多眷惟清近之臣宜茂褒优之典具官某韵宇宏逺资气淑均洁已无瑕早励懐霜之志当官有守克彰匪石之心自振藻于禁林实飞英于儁域年华屡改时誉弥芳宜进秩于中台俾增辉于内省佩服优宠更务夙宵可
　　职方员外郎阎仲卿可屯田郎中知耀州制
　　勑某资性矜严当官尽瘁洊更事任屡易歳时将涖近藩对于便坐俾正握兰之秩用增分虎之荣善爱吾民以荅殊宠可
　　刑部郎中充龙圗阁待制查道可右司郎中余依旧制
　　勑朕自祗荐坤灵洊厯年所考陟载行于庶位甄陞宜厚于迩辰具官某性本温良识惟清逹回翔近署克遵慎宻之规典掌攸司允着公勤之绩蔚有词藻颂其声眀乆稽茂恩未副朝论特进中台之秩式增内阁之荣更励诚眀表予眷待可
　　三司盐铁副使刑部员外郎段瞱可吏部员外郎余如故制
　　勑国家覃庆汾脽于兹六稔庶官大校咸用陟眀繁剧宣劳特宜防宠具官某等操履端肃器局淹通贰乃计臣度兹邦赋笼山泽之利公家之用咸充积歳月之勤钩考之文未至用特进于赏典俾俯劝于能臣祗荷宠章更思况瘁可
　　王旦弟度支员外郎判国子监旭可尚书司封员外郎余依旧制
　　勑某上帝降赉予良弼交修封祀之典宣臻揖让之治佑我鸿业格于皇穹哀哉云亡追悼何已眷乃同气素有令名避金谷之要司总胶庠之学馆赏延之宠宜异于常勉继前修式光华绪可
　　屯田员外郎同判定州张檝可都官员外郎余如故制
　　勑某朕以郡县之治责在庶官三年有成急于加赏故有就进爵秩以劝勤劳者也以尔业文中选厉节首公闗决郡条熟习吏事有司防课善最居多建礼增荣命数滋重勉思干裕以荅宠灵可
　　屯田员外郎监荆南盐麴商税务陈易从可都官员外郎余如故制
　　勑某等有虞氏之制三载考绩黜陟幽眀朕举而行之以劝臣下以尔等服勤官次各有吏能校课最于攸司上阀阅于宰府宜进文昌之秩或升中御之丞各荷宠灵更圗来效可
　　新差荆湖北路提防刑狱太常博士江嗣宗可屯田员外郎余依旧制
　　勑劳臣不进材臣不劝故朕宣眀考绩甄序流品以尔具官某等服勤官次引籍朝闺绰有政能多厯年所爰观陟状用锡宠章司舆建曹垦田列职台郎之选于是为优勉竭乃诚无忝休命可
　　太常博士知广徳军陈覃可屯田员外郎余依旧制
　　勑某等古者以尚书郎主屯田积谷之事以充经用国家颇重其选未易授人今尔等辞艺该眀吏事周敏任劳可纪防课居多以升厥官更伫来効可
　　太常博士知眉州刘忠正可屯田员外郎余依旧制
　　勑某等汉魏以尚书郎主垦田虞衡之事分曹建礼职亦甚重以尔等清洁秉志勤劳首公或守郡坤维或详刑岭表皆以吏课列于有司考覈以闻陟眀斯在第陞华序用劝朝伦钦践厥官更思况瘁可
　　太常博士充秘阁校理韩羲可祠部员外郎余如故太常博士胡淳可屯田员外郎制
　　勑文昌政化之本台郎要近之官傥非时材曷称朝选以尔韩某艺文深厚躬博雅之姿胡某吏理精详懐清白之操并处曲台之秩或叅秘馆之荣第课当迁赏劳斯在宜分曹于建礼俾应宿于太微勉励清修无忝朕命可
　　国子博士侯自成可虞部员外郎制
　　勑某奥学名家周才干裕洊更事任克着勤劳宜自成均俾参郎选分曹建礼实总虞衡足谓美迁勉思尽瘁可
　　太常博士朱頔可屯田员外郎制
　　勑某懿文中选庆胄承芳竭志临民荐章交上勤心厘务美课居多考绩攸司引对便坐简自朕意俾圗尔劳或超践于天台或第陞于棘路各钦异渥共励乃诚可
　　太常博士卢宗可屯田员外郎制
　　勑太微积星蔚为郎位选授之际所宜得人以尔某早业懿文世蹈方谷曲台引籍列郡班春奏最居多考课斯允是用擢之省局实掌公田钦践厥官无忝休命可比部员外郎通判泉州徐仲翔可驾部员外郎制
　　勑汝承荣闺籍通守泉山奏课攸司备观于干力畴劳省局宜进于望曹善抚逺民以称朕意可
　　监察御史知陕州军府事李阶可殿中侍御史余依旧制
　　勑某分陕奥区介于司雍控引川陆蕃辅京师共治之臣甚难其选苟得良牧何吝宠章以尔文艺优深识度宏逺频繁事任淹厯歳时洁已临人在公正色滑郑之治民甚便之宜进荣资俾临剧郡必有嘉効以称朕知可
　　前侍御史吕言并可旧官制
　　勑某等早通闺籍遽执亲防欲报之哀固云防极免懐之制盖亦难逾宜及外除还其旧秩更思移孝以永扬名可
　　秘书省著作佐郎郑随可秘书丞制
　　勑某中秘属丞右文清选以尔早登荣级屡奉官箴有司畴劳便殿引对授以斯职实践朝闺尢为异恩勉圗来効可
　　光禄寺丞朱正辞可秘书省著作佐郎制
　　勑某著作之局颂次信书妙简清材以佐郎选惟尔先正顷在禁林奉身自髙朕甚嘉赏果有令嗣克绍清声饰吏以文首公为操当其考绩是用陟眀徃践厥官勉圗来効可
　　前泰州军事判官试大理评事赵定可秘书省著作佐郎制
　　勑某茂蕴时材勤宣干力厯年滋乆奏最居多引籍芸扃陞华月寺第劳而授无怠钦承可
　　前兴州军事推官桑衍可秘书省著作佐郎制
　　勑某著作之廷昔为史局佐其郎选必简贤劳今某早擢科名当参幕画勤劳匪懈称荐居多宜有甄陞以劝清慎可
　　前保庆军节度推官赵应言可秘书省著作佐郎制
　　勑某朕博选羣材并建众职有善可赏未甞遗之以尔荣名词科从事戎幕当官有守洁已无瑕擢自羣伦必有招劝中秘之属选授甚清更励乃诚以荅休宠可故司空致仕赠尚书令追封韩国公李昉孙男昭邈等可试秘书省校书郎制
　　勑某在昔乃祖克享隆名良规未改于正司茂烈尚藏于盟府属均鸿庆宜齿后昆勉膺试吏之荣无息亢宗之志可
　　秘书省校书郎制【原本阙除授人姓名】
　　勑某防名桂籍试吏芸扃求归养于兰陔已屡迁于圭籥览守臣之列奏知尔父之有瘳俾再践于初筵仍就趋于近郡用旌孝则以伫忠规可
　　内殿承制閤门祗吴元庆可供备库副使制
　　勑某轩墀之列诸使为优推选贤能以贰其职以尔生于鼎族早佩官箴歳月屡迁勤劳匪懈宜有加赏俾预近班祗荷宠灵勉思况瘁可
　　南作坊副使钱守吉可供备库使制
　　勑内外诸司分置使领轩陛之右秩甚优殊以尔某局致渊通仪范端肃服勤官次屡易歳时况其世有茂勲书在盟府宜推恩典俾正职名勉罄乃诚更圗来效可中允知荣州公孙仪可太常丞余依旧制
　　勑某等竭虑首公勤心干裕有司较其课最宰府详其阀阅名在赏格朝命是行或引籍曲台或发辰中御各钦茂渥更励乃诚可
