<!-- { "loadSidebar": true } -->
此唐子以监察御史巡按云南时作也读此二疏而又逆观当时之行事非守死善道执德不回之君子不可几也 毅皇帝聪明宽裕有君人之大度顾崇游畧细闻为奸邪所乘亵弄威福流毒士类而又不自砥砺修饬惟是弭畏愤职故上亏　国经下失道守而纪纲法度因以不若祖宗之旧者不独奸邪然也曩者客自云南来云唐子巡按云南绰有风度至要其事实则正此二疏所指顾予不得覩其文辞以快心焉乃唐子以提学来关中干是请而观之三复兴感焉曰嗟乎天下固有经虽大奸羣肆莫能变也至其纬则随触而紊非可忧者也故君子之责独先守经经正则天下无不一于正今之君子恤其纬而不求于经故往而踣动而棼非时之难所以处乎其之难也钱宁事 毅皇帝宠珰避席卿相俛首声势所加不拉而靡卖官鬻狱厥门若市当是时苟有所授莫敢弗应也况蔑和为其义父敢当裂其书而力制其案此非守经不惑明义理之分察执守之节必不能也凤朝鸣父子稔恶神人共怒积赂交权若援手足公卿覆论尚多曲辞唐子以孤子之躯遐当万里乃抗奏数四卒允常刑孰不以为至愚然终宁之身无敢以祸加之者彼固知此之为经也君子之于事也守其经行其义而巳矣吾义既正则小人虽欲肆其志意亦必以经为思以义为畏而不敢矣魏操以三分有二之势而犹下意于僝存之献畏其经也操之大无忌惮者是尚思畏之则宁之窃弄威德顾敢遽溢于操而弗畏耶予于此既以服唐子之气足以有执于是而又有以服唐子之识足以不惑于是因私识诸两疏之后苟有观唐子之风者将必兴感于斯文焉 

跋唐沛之南岗卷后【此跋马刻未收】 

陕西按察使唐侯沛之以所居南岗自号为南岗子见素林公记之渔石惠君说之诸士大夫又从而歌咏之比予东归华山过长安读是卷盖有感于唐侯之志焉夫士抱义履道出其余绪捄时拯溺高轩华从岂足以为过也顾方有山林之想非所以致其微以眞其迈耶子舆有言达则兼善天下穷则独善其身世有用不用道有行不行因其行而忘其止饫于用而眩诸藏皆非天下之士也昔者伊尹耕于有莘之野而乐尧舜之道固夫畎亩之野人耳及乎相汤以王天下人至本今独欣慕焉当其时尝五就而弗合于桀矣其事桀之志讵损于事汤哉要其自况若曰吾苟不失吾畎亩之志而巳是以君子之道大行不加穷居不损凡所以求乎其志如此也唐侯之志盖若是焉予是以读其卷有深感焉他日为明天子弼明治后世之人孰不以其欣慕乎有莘者欣慕南岗哉若夫上承乌聊柳塘之休下引嗣绪继衍之美则见素渔石二君子巳道之详予兹得而畧云 

明妃写召图跋尾 

蓝玉夫西过武功出此卷示予曰此明妃写召图图凡十二人上一人褕袆翟冠一手指侍儿一手托几而坐一侍儿侍立看画一画工绿衣愽带持巾?争北向又三美人迤逦来一人以扇掩口而一人扯袂附语一人后行正簪一小姬抱象扳随焉傍又有二姬一立而持兔一插扇拽裾向执兔者姬后又有二人服如三美人方舁盘持盂至曲尽意度矣其褕袆而坐者盖明妃画工毛延寿杂记言元帝宫多美人令画工图之有幸则被图以召故宫人率厚赂画工明妃姿容超丽不肯赂画工而延寿阴毁其状后竟不得召竟宁元年匈奴呼韩邪来朝帝以明妃赐呼韩邪召入见之帝大悦业巳以明字行遂不复留明妃而杀延寿此即其事也夫明妃待诏掖庭时修洁自好以为足以事君矣安知流徙远裔与夷狄异种为伉也士抱诚明忠直之心一为谗毁阻间不得售美于君者何以异此哉何以异此哉 

书朱子卷后 

此诸公所以赠凌溪子守延平者也凌溪子在延平能率循其行事使民淳俗美此于诸公之赠何少愧予得而览之知诸公于凌溪子倚望甚厚夫士之有志于天下国家者自其始学知道盖莫不蚤作而夜思然能实加于躬行千万不可一二夫君子之论不白于天下学士大夫之行多凂于小人由是二者居之不变虽尧舜不能治天下此凌溪子将来之责倘亦如诸公之望于延平否乎正德八年九月二十一日志 



【记一】
 秦州画卦台新建伏羲庙记 
 秦州重修伏羲庙记 
 晴山公岷州筑城留爱记 
 岐山县周太师庙泉记 
 拜将坛记 
 心远亭记 
 泾州重修儒学记 
 春雨亭记 

记 

秦州画卦台新建伏羲庙记 

秦州故有伏羲庙而画卦台在庙西四十里岿然中踞于冈峦之间昔予有事过秦盖尝此望而奇之舆者曰此伏羲画卦台也人文之秘肇启于兹今日不几千万载而灵秀环卫若修埴爱护焉殆非偶然者也巡按御史方君行部至秦登台瞻望慨然兴怀于是进郡吏与士大夫耆旧谋曰古圣之迹散在天下其有表章而此人文之始顾徒寄闻于樵牧耕??立之口宁无遗拊髀之恨于将来稽古之士哉宜建祠于此以祀伏羲匪直报其肇启人文之德而因以表章圣迹惬千万世之后观矣遂鸠工抡材择以今岁某月日始事某月日工用告成财出公帑民不知费郡吏与士大夫耆旧欢忻鼓舞咸思悠长于是介其贡士刘如式氏以状请予为记此其岁月劖之贞石爰符予志永惟世嘉然予又以叹世之卑见之士慎小费而乏大猷原其心实非以□民也顾畏为谈祸耳学校之颓坏天下十九而是行道用恻而士大夫视为秦越曾不齿及予深以为□来之忧乃休休然为奇论怪说以阏杜欲为者之志无巳至于澌尽彼即欲挽而捄之又乌可得也鄙谚有曰食欲废弃耒耜邦欲敝贵处士自宋以来儒者以欲僻不经之论媚惑后世俗儒诵而不绎具以为是是则所以贻万世无穷之害者未必非其人以启之也 圣天子右文崇化渐将变其□绪以复古人忘言之旧矣后世有黜耳目之细敦□荄之大者未必不自方君今日之事以感悟也庸□以竢之方君名远宜字伯时歙人而主承兹事者则秦州之良守王卿为中山人云是岁嘉靖庚寅十有二月己卯记 

秦州重修伏羲庙记【此记马刻未收】 

秦故有伏羲庙在州西郭门外岁久颓北巡按御史马君溥然冯君时雍许君凤翔先后莅此欲图厥新顾方举忽代承委之吏罔孚德心是以成勚□□无禆后观嘉靖纪元御史陈君讲毅然举行功用告成按期满矣得御史卢君问之来代其事相之以财厥绩用熙前提学副使今兵部尚书提督三边军务渔石唐公龙实记其事刻之坚珉然值时荒歉而主守数易丹雘未施垣墉半歇加以守护弗严仍濒圯坏嘉靖十年御史任丘郭君坼按至嘅焉兴怀曰前人之作惟后者弗修故往者咸坠陈卢二君距今几日而乃至是于是命知州李楷氏鸠工修补各极坚好矣又益以龛帷文以采绘周缭崇垣外建棹楔表识既虔瞻望有蔚于是缄状走吏属予为记夫伏羲氏羣圣之元始也德开邃古迹嵎西维章缝之士非有事兹方难遂逖仰顾诸君者相继兴行至于如此郭君又能不掩前善永昌后哲予虽荒蚀良用钦服遂次第其事以归李守俾劖诸庙石以广君之德心后之君子将益继绪其志至于无巳则不必不自郭君云是役也起于某月日终于某月日明年二月十又七日丙申记 

晴山公岷州筑城留爱记【马刻未收】 

岷在诸羗之际洮河之腹背临巩之襟喉也明兴百六十余年教化显明恩威洽浃诸羗臣服惟恐或后先后守臣往往承沿康靖边防弗严城池倾圯漫不加心嘉靖壬辰陕西按察司副使晴山窦公惟远奉勑整饬洮岷边备莅事之初切用兢惕于是请于总制尚书渔石唐公巡抚都御史南皋王公刻期举事相土计工采薪取石不三阅月岷城克完岷欴父老小子咸喜以为久安长治之计至是始获念惟晴山公之德延及来裔图报罔称私何以安于是请于士大夫守备署都指挥佥事尹君具状征文刻之坚石以识公恩予惟贾生之言曰日中必熭言盛者必衰满者必戒也晴山公笃学修行为先朝献纳之臣其盛衰之执治安之略惟之于心揆之于事熟矣前岁羗人盖尝寇及洮鄙肆劫我军直不至畧城尔使或敢至败垒残堞可与抵乎晴山公今日之举所以岷之父老小大感之刻骨固尝有以忧乎此也又闻岷父老建公生祠以报公之留爱可见父老思之深而忧之熟若稿□之冐沛泽是恶能自巳者因书此以归之时嘉靖甲午春正月之吉记 

岐山县周太师庙泉记 

弘治某年岐山县周太师旦庙有故润德泉涸若干年复出岐山乡大夫士与耆民故老趋以告余口太师庙故有泉且涸今且复出其天下之嘉瑞乎父老欲有纪述愿予以为之据志泉自某年月日出公庙东北隅先是若有鬼物为者烈风雷雨既数日乃出说曰世冶则出世乱则涸然自某代之后往往有合焉岂固有数年之不可诬与先皇帝即位之十有五年壬戌秋九月甲子雷风交作山泽震烈泉乃复出盖自某代某年之涸巳若干年也嗟秋水之为泽苟不能徧及之物则出雨雪霜露之外皆但以稍补其急而巳而斯泉之出乡大夫士与耆民故老骇喜奔走乃如此亦岂以是为雨雪霜露之可以徧天下后世而不可穷也神物之来必有所为王者功德高厚则天应于上地应于下灵贶毕臻先 皇帝所以致天下者至精至备浩然而天渊然而渊天下之人盖身被而莫之知且识者故是泉虽不可具足一邑一里之望由时论之固亦天地万物位肙之微意奚必其所及如雨雪霜露者而后可也乂曰县令由今江氏以前或良或否惟江氏能不失 天子命官之意利之所在一是为民致之民能养其长老育及其下又能不相诈不伪不敖不为多事以犯天子之辟故事出之曰亦有吏能其职消其异物如渡虎事者若泉之出地周公圣人之庙而时则先帝圣人之时良有司能将布其德以不失其意则召南之驺虞亦岂曰但以为召伯出也江氏名玠巳未进士蜀之巴人某年月日记 

拜将坛记 

汉中故有高帝拜将坛在郡城南外附城堑实淮阴侯决策之地也代异境遐士大夫非土守监临莫能辄至其地故登眺之际吟咏之事寡焉自己巳以来蜀盗恣横郡方弗康 天子震怒出师致讨名臣巨公相继秉节而士大夫以简命参弼者数年之间始旁午不绝暇日或感风云之意寻逖迈之迹间多寄兴兹坛追怀往事是以游览既繁述咏遂侈于是陕西按察司抚治副使吕公克中结亭坛左悉刻眞珉岂耀近观盖恣来哲复以予言记诸亭侧夫英雄之会贤圣之业其迹虽远其教最长也故帝王之兴也皇皇焉谦恭延士如有所弗逮而其衰也杀正士任邪佞孳孳然亦如有所弗及焉是以俊乂日远而谗謟日亲此二者治乱之定分存亡之大闲也有天下者可委而不鉴哉吕君承坏乱之余当更亲之际其所以怠嘅往而经画于思惟者至熟也后之览者苟能思所以构亭之意有职守者修其所守而不溺于所安惩其所未戒而益致其所当慎则其所以兴起其吁谋而延庆于斯民者浩浩乎莫之能御也岂非吕君之所能教哉亭作于某年月日成于某年月日明年庚辰冬十有一月甲子记 

心远亭记 

