<!-- { "loadSidebar": true } -->
诸司公案（皇明诸司公案、续廉明公案传） 明 余象斗编述


《皇明诸司公案》,六卷,题“山人仰止余象斗编述”，“书林文台余氏梓行”；明万历三台馆刊本。封面题“续廉明公案传”，可视为《皇明诸司廉明奇判公案》之续书。卷一至卷六,依次是人命、奸情、盗贼、诈伪、争占、雪冤六类，计五十四篇。

皇明诸司公案

第一卷 人命类 

 曾大巡判雪二冤
　　广元县有民岳充，贪残不仁，屠宰为生。一日，昭化县有客人史符，赶猪十余头，约值白银三十两。一更时，到岳充家。充见夜深无人知觉，即备酒肴殷懃劝饮。史符远途跋涉，初到地头宽心放饮，不觉大醉。岳充遂缢死之，丢尸于后园背井中，竟无人知者。
　　三年后，昭化复有一富商安其昌，到广元卖买。其人年少俊雅，乃风月中人。岳充第三邻家有裁缝梁华成者，娶妻马氏，绰约窈窕，丽色无双，见者无不悦慕。对门皮匠池源清，尝起意佻之不能成就。安其昌偶在池店买鞋，见马氏在门倚望，秀色动人，津津可爱。其昌顾盼不忍转眼，因问池匠知其夫能缝衣，乃日买好缎匹请梁华成裁缝，或剩有零尺，即云我送你与令正做鞋，因此时往梁家。得见马氏益熟，心益思慕。积有半年余，染成相思病，症势不能起。因写书到家，叫父自来收完帐目。
　　梁华成月余未见其昌，闻其有病，适从门首经过，入而问曰：「闻贵体欠顺，今已清安否？」其昌曰：「正不得你来。若肯怜念救我，命犹可生，不然吾与汝生死别矣！」华成曰：「我不会医，何以救你？苟可救得，无不从命。」其昌曰：「你但肯救，自是医得。」华成曰：「财主是我主顾之人，尝多蒙提携，岂有疾病不救之理。」其昌曰：「既如此，我奉银五两，权为开手。待病痊后，再得重谢。」华成曰：「你须说病是何症，我能医得否，何故先受银？」其昌曰：「你必先受银，说个肯医无悔，我方说病症。」华成迟疑未定，只得受此银说：「我真肯医，你且道病症来。」其昌曰：「我病非为他，只为思慕你令正美貌，今成相思症候，除非得令正同宿一宵，则心愿可遂，虚火可降，然后服药方可救得残生。万乞广开方便，终身感激。」华成思量半晌答曰：「我道肯矣，只未知房下何如？」其昌曰：「丈夫肯容情，令正必应屈从。即托公先为达意。」
　　华成辞别归家，故作懊恼之状。妻问曰：「你这等恼甚事？」华成转赔笑曰：「有一事不好言。」妻曰：「事不与我言，更与谁言？」华成曰：「今日去看安官人病，他道为爱你美貌，故成相思。若得同宿一宵，庶可救得他命，已奉银五两在此。我念他是一主顾，又孤客可怜，一时误许他，未知你意何如？」妻曰：「安官人平日是个宽厚好人，你曾得他多少鞋面。今死生所系，若救得他命，亦是阴骘。况他持银明求，又非暗行狂悖，你既许他，我当从你所为。」华成即报于其昌，许以今夜。
　　其昌闻之，喜满十分，只等天晚成就良遇矣。不意前月写书抵家，近晚父安润适到，夜即同睡。其昌无计脱身，不能赴约。是夜，华成将银三钱，自去宿妓，其妻装抹整齐，只待其昌来宿。至二更不到，乃倚门而望。对门池皮匠觇见，手提皮刀未放，近前戏之曰：「夜深人静，娘子在此等甚情人？」马氏曰：「我自等官人，你休胡说！」转身而入。池匠赶进曰：「你官人我见在娼家去歇，决是不回。望娘子与我一好，感德难忘。」马氏骂曰：「奴才安得无礼！明日报我丈夫，与你定夺。」池匠曰：「我有刀在此，不从便杀你。」马氏曰：「那个敢杀！」池匠恨他不从，将刀割下头来，提出挂在岳充肉钩上。
　　次日，岳充早起宰猪，见钩上挂一人头，吃了一惊，密将丢在后园背井中去，人并不知。及梁华成归来，见妻被杀死，不见一头，不胜惊痛。即到安其昌店曰：「你忒杀心！缘何将我妻杀了，把头在那处去？」其昌茫不知情，惊曰：「是谁杀你妻？我昨晚家父到，并未来你家也。」安润曰：「昨夜儿与我睡，你何自杀其妻，将来图赖我儿。」华成遂骂道：「想是这老贼恨你儿病，便泄忿于我妻，故夜杀之。」安润不知来历，何能与辩。
　　华成往府告曰：
　　「状告为挟仇杀命事：淫豪安其昌，风流嫖荡，窥伺成妻姿色盖世，无计成奸，积思成病。昌父安润翻致怨恨，七月十三夜，潜刀入室，杀死成妻，割去一首，匿无寻踪。乞究成妻人头，惩奸偿命。哭告。」
　　安润为其昌抱诉曰：
　　「状诉为移殃事：其昌孤客，病染相思，用银五两，明买华成通奸。伊妻约以夜会，尚未成奸。适昌父远到，势难赴约。即夜成妻被谁妒杀，窃去一首，移祸昌父。子私买奸，岂达父知，性纵蠢暴，敢轻杀人？彼系土娼，必争风致杀，昌父何与？乞详情洞豁。叩诉。」
　　后其昌因马氏死，心绝思念，病亦渐痊。保宁柳知府吊来审问，梁华成曰：「我妻非土娼，从来无外交，此邻里所知。只其昌贪思成病，果是用银五两求买奸宿，夜即杀了，非他杀之而谁？」安其昌曰：「我若恨杀，当在未遂谋之先。今已银买，你夫妇肯了，何故又杀？必别有仇人杀之。」柳知府曰：「妇人有外交者方有争风致杀，此妇素来清洁，是你买他奸宿，安得推他人杀之？好将妇头出来罢。」其昌曰：「他人杀人，我知头安在？」柳知府略施刑杖，其昌并不肯认，只得做桩疑狱，发监该县，候再审定夺。
　　过了一年，曾察院出巡到广元县，安润谓华成曰：「我儿是与你相好人，决不杀你令正。今死者不能复生，你不如拣个上好妇人，我出银代娶，你具个息罢。」华成依言具息。曾院不准曰：「人命重情，岂容私息？我当至你家鞫之。」即抬轿到，拘一二邻人问曰：「此妇曾有奸夫否？」众皆执曰：「并无。」曾院发怒曰：「妇人素无外交，必是其昌杀之无疑。」勒定问死偿命，发出路上，重打三十。
　　曾院复回衙门吩咐皂隶丘荣曰：「我问其昌一桩事，你可在他街去访，看谁人说冤枉者，即拘来见。」丘荣得命即去。见街上人曰：「此妇人真杀死不明，又不知首在何去，欲说不是其昌，那夜只有他去宿，人都疑疑怪怪如此。」有一皮店徒弟问池源清曰：「不知其昌果杀妇人不枉屈否？」池源清叹曰：「天下那有真事，此人是枉屈也。」丘荣闻之，拿去见大巡。曾院命上了棍，叱源清曰：「我访得华成妻是你杀，特恨其昌不合明买通奸，故打之，岂真把其昌偿命也。你今好把妇人头出来罢。」池源清初不肯认，及受不过，乃吐实曰：「妇人是我调奸不从，故怒杀之。其头挂在岳充肉钩上，不知后来下落。」曾院即命拘岳充到，问曰：「旧年七月十三，池源清挂一妇人头在你肉钩上，你埋没何处去？」岳充见说他人杀命，与己无干，一时忘记己谋猪客亦在古井，乃从直曰：「那日果有妇人头，我恐惹祸，丢在后园古井去。」曾院命押岳充同仵作去取。
　　其时，仵作入井取得一副头骨，又并取一副全体骸骨，同送到衙门。曾院知是岳充所谋之人，乃曰：「此是谁人骸骨？你是何年月所谋？可一一招来，免受刑宪。」岳充心亏，见事已发，知是冤家债到，不待受刑，便直招曰：「四年前，昭化县有猪客史符，夜赶十余头猪到，委不合将他谋死。」安润曰：「史符是我邻居，借我银本买猪，不知死在何方。何幸今日得明，也这是因究一冤而雪出二冤，岂非天理乎！」
　　曾院判曰：「审得岳充闾阎恶少，市井饿夫。乘猪客之夜来，当涎其利；醉远行以杯酒，缢死其人。投枯井之尸，人殊不觉；杀越人干货，民罔不恫。谋财害命昭然，依律处决实当。池源清茸小材，裁补贱役。痴心野合，发戏言调红粉于春闺；忿志不从，抽皮刀刺朱颜于夜帐。首级付肉钩，悬挂香魂，遂背井埋藏。强奸且在不赦之条；杀命应居大辟之律。安其昌虽属赂奸，起祸以病故，可原其情；梁华成不合隐忍，卖奸致妻死，宜惩以杖。」
　　按：此案他匠之杀甚密，既无可究，梁夫后亦肯休，若不必究。惟曾院知杀妇者必附近居民，故将其昌到彼处，痛受刑法，然后遣人察其说枉者，彼必知情，便可就此讯鞫。已乃果得真犯，此非智且巧乎！既又雪史符之冤，则天意非人力也。
　　刘刑部判杀继母
　　扶风县民方廷叙，先娶室张氏，生男方大年，已十七岁矣。既而张氏卒，廷叙又娶继室陈氏，甚凶怿妒忌，累抗夫虐子，又时搬家财于外家。廷叙常逊言苦口婆心晓谕，终执拗不从。一日不胜忿争，夫妇殴打。陈氏发起凶性，手持利刀，将夫杀死。子大年见父死于非命，即奋不顾生，径夺母手之刀，将母亦一刀斩死。此日妻杀夫、子杀母，邻里莫不骇异。不日传闻于陈氏外家，其兄陈自良赴县告曰：「状告为杀母大逆事：王法霜清，罪严不孝。母恩地厚，理无擅诛。哭妹陈氏，媒嫁方廷叙为继室。剧恶逆男方大年，制父凌母，揪打捶挞，屈抑无伸。陈氏挥刀自刎，廷叙仓皇夺刀，触锋误死。大年复鼓余怒，手揪母髻，一刀劈死。人伦大变。远近寒心，切恶逼母刎颈，误父非命，罪已不赦，况亲手刃母，坏伦变法，天地倾颓。乞依律歼恶，华风不夷。激告。」方大年诉云：
　　「状诉为死报父仇事：腹心受刺，安忍束手。父有深仇，那知顾生。痛年失恃，父娶继母，怿性狼心，欺凌夫主。手持利刀，砍颈身死。年睹大变，涕泣无从，一时感激，浑忘身命，夺剑杀仇，不知是母。为父虽故身陷逆名，乞天垂念悯愚逭死。哀诉。」
　　程县尹即提原被（告）来鞫。陈自良曰：「极恶方大年，他胁制其父，殴凌其母。陈氏计无所出，乃不胜愤恚，思持刀自刎。夫方廷叙急夺其刀，不意误触刀锋，刺颈而死，纵彼误杀夫命，自有官司可告，有律法可问。大年便夺刀杀母，这等滔天大恶，安得复容天地间。」方大年辩曰：「小的岂是无故杀母，又那有先殴母亲、逼母自刎之事？因父母二人自相角口，老母素性凶暴，便持刀砍死我父。此一家所共见，岂是误触刀芒能断得头颅？察此可见自良砌陷。小的见父横死，心堕胆热，我亦非我，一时忿恨，委不合将母杀死，乃事激气生，心难主持，今虽追悔无及。当日只为父仇，外忘王法，内忘身命。今日倘有可生之路，乞老爷超拔。如罪不可赦，则死亦无恨。」再审问干证，皆说是陈氏先杀夫，以故，大年乃杀母，非先有殴母之事也。程尹判曰：
