<!-- { "loadSidebar": true } -->
　　吾所谓天理者，体认於心，即心学也。有事无事原是此心，无事时万物一体，有事时物各付物，皆是天理充塞流行，其实无一事。 
　　
　　鸢飞鱼跃与参前倚衡同一活泼泼地，皆察见天理功夫。识得此意而涵养之，则日进日新矣。 
　　
　　应接磨不过者，即亲师友简编时，亦必有走作而不自知也。此皆是一套事，能则皆能。 
　　
　　克己复礼不是二事，然所谓克己者，非谓半上半下也，去之尽乃谓之克己也。己私纔尽，天理立复。若其不继，又复如初。惟随处体认天理最紧要，能如是则克复其中矣。 
　　
　　心熟后，虽终日应酬万变，朝廷百官万务，金革百万之众，造次颠沛，而吾心之本体澄然无一物。 
　　
　　即觉即存，便是知行兼进之功。 
　　
　　自求自得，自信自乐，何与他人？ 
　　
　　置鉴於暗，可以照明。物在明而不在暗也，故感在物而不在鉴。诗曰：「潜虽伏矣，亦孔之昭。」君子可以知感应之理也。 
　　
　　惟不於心事合一持养，则心事不能洒然而物来顺应，则每事拟议商量，憧憧愦愦，便是意必固我。 
　　
　　史过云：「考中度衷，中也。」故中心为忠最可玩味，中心则实矣。 
　　
　　所谓随处体认天理者，随未发已发，随动随静。盖动静亦皆心之本体，体用一原故也。如彼明镜然，其明莹光照者，其本体也；其照物与不照物，任物之去来而本体自若。心之本体，其於已发未发，或动或静，亦若是而已矣。若谓静未发为本体，而外已发而动以为言，恐亦有岐而二之之弊也。 
　　
　　知觉是心，必有所知觉之理，乃为真知。 
　　
　　感是一念初萌，应是去处他，感阳而应阴。 
　　
　　意身心感应国家天下事而理义出焉，故谓之物。 
　　
　　狂者有志崇而无礼卑，狷者有礼卑而无智崇。孔子思得狂狷，盖欲因其一偏之善抑扬进退之。狂狷交用，则智崇礼卑，天地合德，便是中行，可践迹而入圣人之室矣。 
　　
　　本体自然合道成圣，天德王道备矣。孔孟之后，自明道之外，谁能到此？ 
　　
　　於此著力，则虽病而心不为之累，即是进步处。全放下即是著力工夫。 
　　
　　流行充塞固有是理，然其要只在戒惧慎独之功。真切积久，乃实见得，乃实有之於己，否则徒说他人宝藏，见他人财之类耳。天地间充塞流行，乾尔何事？ 
　　
　　乾知太始，主在念头上；坤作成物，主在寔践上。通贯一段功夫乃为佳耳。 
　　
　　此体乾涉最大，若察见而涵养之以有诸己，则宇宙与我通一无二，宇宙在我，而宇宙之化即吾之化，天地万物位育亦是原来本体，无所加益矣，何等快活！ 
　　
　　圣人之学全在几上，好恶者，此心发动之端，乃所谓几也。故孟子欲人於四端上扩充，大善大恶，莫不於此分路头。好恶不作者，天理之本体；好好恶恶者，天理流行之大用。 
　　
　　调习此心熟后，酬应万变，吾心实无一事矣。 
　　
　　人但能於此心勿忘勿助时喜怒，岂有失处？喜怒有失，乃此心忘助不存时错了。 
　　
　　圣人岂无体认？但天机熟，故自然耳。中庸「聪明睿知达天德」，便是圣人体认。 
　　
　　见其参前倚衡，卓尔跃如，此是自然真见，都於勿忘勿助之间见得。或不善体认，则多著於想象。 
　　
　　此心时时常明照，如悬明镜，物无不照，不待临时纔去照管他，如此则又多一照管矣。 
　　
　　佛氏有「直指本心，见性成佛」，知觉乃人心之灵明处，而便以此为性则不可。恶如盗贼，皆有知觉，故谓知之正当处为精明不昧、为天理则可，谓知为精明不昧、为天理则不可。差之毫厘，谬以千里。 
　　
　　吾但见前辈未曾说破，及此理有缺则生人之道未备处，有意即随笔而书，无意即止，亦必如明道作字时甚敬，功夫不离本体也。 
　　
　　当明莹清虚时，这一点大公之心便是天理。若明莹清虚而一无所见，恐又向别路去了。 
　　
　　静时念头纷起，由於思之未真；动时似乎无累，由於心之随物。吾子以此反观内省是矣。 
　　
　　学者只是终日乾乾，体认自家本来天理，则人欲自消。人欲皆於心有懈怠时生，懈怠便是欲胜理之机也。 
　　
　　此乐是乐於天理则不是，得此天理则自乐。 
　　
　　不离於物而不滞於物。 
　　
　　节度是自然之节度，是自然之工夫，便可合自然之本体，可合天然自有□□。人欲强为之者，不足以合天，不足以合道矣。 
　　
　　天理无间动静，理无二故也。动静合一，此是中道，中道而立，能者从之。然此在学者自家审己量力，若於动静未得力，且先兼静坐涵养，俟力渐大后应接亦可。 
　　
　　应接时被引，则恐未应时亦未停当。惟知止乃有定，有定则动静皆定矣。 
　　
　　终日终日勿忘勿助，一了百了。临时下手，灭东生西，憧憧往来，朋从尔思，辗转缠障，不惟不得力，而又害之。 
　　
　　理一分殊本是一体，分殊即在理一之中。 
　　
　　勿忘勿助，思不出位，如明鉴止水，万象毕照，是善思也。天下何思何虑！ 
　　
　　吾儒与释无累同而本体异。 
　　
　　惟息字最可玩。息者，止也，生也，不止则不生。 
　　
　　未睹自然之本体，即不知自然之工夫，便不是圣贤中正之路，更学何事？ 
　　
　　惟其同体，是以感应。 
　　
　　尧舜之圣，犹兢兢业业，无可脱驾处。可欲之善，纯亦不己，至诚无息。 
　　
　　心病於怠惰，故须一提省。提省不可常用，常用则憧憧朋从之私起矣，一提省后须放下。 
　　
　　礼乐由心生者也，生理亡则礼乐亡矣。 
　　
　　人徒以神之幽不如人之明也，而不知神之知也幽不如人之明也，而不知神之知也幽而远，人之知也明而近。是故知神明之知远，聪明正直而不可欺，如祖考百神之在，则一物不交，一念不生，而诚敬全矣。 
　　
　　君臣朋友，其义同也。尽分而言，分尽而止，无取必也，有取必之心则过矣。疏与辱，自取焉耳。又曰：友道尽而后则止，不止则辱矣。友道未尽而未可止，[止]斯亏矣。 
　　
　　文章其显者也，性天道其隐者也。性，道体也，浑然於文章之中者也。文章，用也，粲然於性道之外者也。体用同原，隐显同本，非夫见大者，其孰能与於此？ 
　　
　　可怒在物而己无与焉，故不迁。不善则知，不远而复，过於心不过於事，故不贰。皆於几而致力焉，其乾知太始，学之至乎！ 
　　
　　道无精粗，理无大小，自正心修身以至於物理之微，自洒扫应对以至於精义入神，皆一贯也。 
　　
　　圣人之志，老安、少怀、朋友信之也，尽乎天下矣。与天地同大，与四时同流。(配义第十) 
　　
　　其为气配义与道，配者，合一之谓也，非以此合彼为有助之谓也，言有助则二也。其浩然者，即气即道义也，非道非义，何以浩然？而不浩然，何有道义？故曰：「无是，馁也。」道义者，气之中正者也。气之不中不正，则索然而馁。集义所生，可以见理气之合一也。 
　　
　　人者，天地之心；而气者，天地之气。充也者，非但体之充也，充之而天地塞焉也。直者，正者，中也；中正者，勿忘勿助之谓也。气自浩然，直养之而已，无[害之而已也，非]有所加之[也]。□谓诐淫邪遁而知其蔽陷离穷，□知人乎？自知乎？曰：自知也。孟子之学，知言养气，[知]行并进乎道者也，何遽而及於知人乎？知人者，成德事也，非初学者之事也。知言者，先知之也。先知之，必明於心，而见夫所谓道焉，夫然后养气之功有所措而力行之矣。诐者，陂也，其辞陂者，知其能蔽乎我之本心也。淫者，放也，其辞淫者，知其能陷溺乎我之本心也。邪者，僻也，其辞邪者，知其能离叛乎我之本心也。遁者，逃也，其辞遁者，知其能穷困乎我之本心也。四者备则外邪不入，而本心之良知日明，天理见矣。子程子曰：「孟子知言乃知道也。」得之矣。 
　　
　　箪食小而道非小也，天下大而在道非大也。圣贤之心，虚而已矣。小虚则小贤，大虚则大贤，至虚者圣也。是故圣人之学，虚而已矣。虚者，仁之原而德之聚也。 
　　
　　仁政者，致道之具，所以达其心之蕴以行於天下者，致中和之规矩六律也。致其礼乐之道而天[地塞]焉者也。是故天地好生之心，得日月继其明以[暴□]之，得雨露以继润之，得风雷以继[鼓动之而生]生化化於无穷矣。 
　　
　　君子之道无可无不可，而於可不可之中有时焉，时也者，道之大也。 
　　
　　固所愿，不必不行也。不敢请，不必於行也。圣贤之心，不必行，不必不行，时焉而已矣。 
　　
　　心体无怨尤，怨尤者，情之流也。反其情以正其性，圣人之心学也。 
　　
　　仁之实、义之实、智之实、礼之实、乐之实，实一而名五焉者也。自其爱根乎此者谓之仁，自其敬根乎此者谓之义，自其知本乎此者谓之智，自其序本乎此者谓之礼，自其和本乎此者谓之乐，故曰：「孝弟，百善之本也。」 
　　
　　得志行乎中国，若合符节。符节以言其验，用也；揆以言其度，体也。然则心一而已矣，道一而已矣。 
　　
　　仲尼不为已甚，不违乎天则也。人之性分，天地之中，所谓天之则也。圣人尽性者也，易曰：「范围天地而不过。」其惟圣人乎！ 
　　
　　君子深造之以道，道也者，路也。勿忘勿助，必有事焉，中正之路也。得其路而造者或寡矣，造之不深，深造而不以中正之路，不自得也。自得也者，自然得自我也。左右逢原即本，本即道也。一念正时，天理也，君子所以为君子也。一念邪时，逆天理也，小人之所以为小人也。仁义根於心，畅於四肢，发於事业，由中生者，由仁义行之学也。徒以仁义为美而效法之，言必信，行必果，由外袭者，行仁义之学也。故知内外之辨，则知君子小人之归矣。 
　　
　　恶旨酒，去人欲也；好善言，存天理也。大禹大圣也，何以於好恶言之？好恶也者，性情也；性情也者，心也；此大禹所传於尧舜之心学也。 
　　
　　文王视民如伤，如伤己也，人己一体者也。书曰「痌瘝乃身」，视人犹己之心也。望道而未之见，如未见也，道体无穷者也。如伤未见，文王之心学也。 
　　
