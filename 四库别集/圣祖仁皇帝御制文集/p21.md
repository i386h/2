<!-- { "loadSidebar": true } -->
　　朕惟治天下之道莫详于经治天下之事莫备于史人主总揽万几考证得失则经以明道史以征事二者相为表里而后郅隆可期经史而外编纂之书不啻百家其溯委穷源足资化理而部分类别便于览观者莫善于宋儒马端临所辑文献通考一书以古为鉴则取诸文以人为鉴则取诸献一展巻间而上下千余年贡赋之赢绌人才之进退规制之沿革礼乐之废兴舆图之险易灾祥之感召是非隆替了如指掌可以为考镜之林稽古之助矣间尝披览史册汉唐以降代有谊辟以彼更弦易辙鲜不各有张弛然而法立滋罕臻尽善岂非博综往事曲协时宜之为难欤语曰有治人无治法又曰师古者师其意不师其迹今歴代之已事具在自唐虞以迄宋季中间因时适变义例棼如详考事理之源流参以诸儒之论説虽神而明之存乎其人然率循旧章斟酌损益端于是书有借焉流传岁久版籍残缺特命礼臣重加补订俾成完书朕听政之余时勤乙览爰制序于巻端以昭示海内凡我庶府诸司尚其共讨旧闻与治同道庶称朕表章之意也夫
　　日讲四书解义序
　　朕惟天生圣贤作君作师万世道统之传即万世治统之所系也自尧舜禹汤文武之后而有孔子曾子子思孟子自易书诗礼春秋而外而有论语大学中庸孟子之书如日月之光昭于天岳渎之流峙于地猗欤盛哉盖有四子而后二帝三王之道传有四子之书而后五经之道备四子之书得五经之精意而为言者也孔子以生民未有之圣与列国君大夫及门弟子论政与学天德王道之全修己治人之要具在论语一书学庸皆孔子之传而曾子子思独得其宗明新止至善家国天下之所以齐治平也性教中和天地万物之所以位育九经达道之所以行也至于孟子继往圣而开来学辟邪説以正人心性善仁义之防着明于天下此圣贤训辞诏后皆为万世生民而作也道统在是治统亦在是矣歴代贤哲之君创业守成莫不尊崇表章讲明斯道朕绍
　　祖宗丕基孳孳求治留心问学命儒臣撰为讲义务使阐发义理裨益政治同诸经史进讲经歴寒暑罔敢间辍兹已告竣思与海内臣民共臻至治特命校刋用埀永久爰制序言弁之简首毎念厚风俗必先正人心正人心必先明学术诚因此编之大义究先圣之微言则以此为化民成俗之方用期夫一道同风之治庶几进于唐虞三代文明之盛也夫
　　日讲书经解义序
　　天生民而立之君非特予以崇高富贵之具而已固将副教飬之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊贤以其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而亟为之驱盖治天下之法见于虞夏商周之书其详且密如此宜其克享天心而致时雍太和之效也所以然者盖有心法以为治法之本焉所谓敬也诚也中也敬则神明有主而物欲不能揺诚则孚信在中而伪巧不能间中则公正无偏而邪説不能移凡书中曰钦明曰寅恭曰只惧曰迪畏皆敬之属也曰允塞曰至諴曰一德曰惇信皆诚之属也曰义制事礼制心曰沉潜刚克高明柔克曰寛而有制从容以和皆中之属也性之者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鉴朕万几余暇读四代之书惕若恐惧爰命儒臣取汉宋以来诸家之説荟萃折衷着为讲义一十三巻逐日进讲兹特加锓梓颁示臣民俾知朕仰法前代圣王志勤道远然夙夜兢兢思体诸身心措诸政治以毋负上天立君之意夫岂敢一日忘哉是为序
　　日讲易经解义序
　　朕惟帝王道法载在六经而极天人穷性命开物前民通变尽利则其理莫详于易易之为书合四圣人立象设卦系辞焉而广大悉备自昔包牺神农黄帝尧舜王天下之道咸取诸此盖诗书之文礼乐之具春秋之行事罔不于易防通焉汉班固有言六艺具五常之道而易为之原讵不信欤朕夙兴夜寐惟日孜孜勤求治理思古帝王立政之要必本经学尝博综简编玩索精蕴至于大易尤极研求特命儒臣参考诸儒注疏传义撰为解义一十八巻日以进讲反复卦爻之辞深探作易之防大抵造化功用不外阴阳而配诸人事则有贞邪淑慝之别运数所由盛衰风俗所由治乱君子小人所由进退消长鲜不于奇偶二画屈伸变易之间见之若乃体诸躬行措诸事业有观民设教之方有通德类情之用恐惧修省以治身思患豫防以维世引而伸之触类而长之而治理备矣于是刋刻成书颁示天下朕惟体干四德以容保兆民且期庶司百执事矢于野涣羣之公成拔茅允升之美则泰交嫓于明良而太和溢于宇宙庶称朕以经学为治法之意也夫
　　重刻番藏经序
　　朕闻羲爻旣衍逺开经籍之源禹范旋披啓文章之籥溯淳风于太古恢景运于中天大义微言较日星而竝灿灵篇寳箓偕岳渎以争奇卽至祐国庇民有祝史受厘之册和风甘雨有阴阳占候之家总皆以崇有为归遂各着阐幽之论若夫十方四谛之门三明六通之业梦金人于汉帝白马防来序圣教于唐宗青莲涌出琅函东度登黄珉碧玉之坛金叠南翻建狮子龙王之防竺兰授记宗风振四十二章元奘载归胜果扬六百余部用度阎浮之域长留震旦之区原其流衍纲意在挽回末俗依然忠孝言言袪妄存眞亦曰仁慈念念胜残去杀心灯夜炳则照彻昏衢意蕊晨飘则凉生火宅虽殊途而一致实异派而同源兼以讽诵仙轮仰祝灵长之祚敷宣教铎俯埀济渡之航固所瞻依宁无裨补是知乾纲在握无俟借响于法螺而当泰宇方隆竝可征休于香象矣朕探索古今研穷谟典皇风帝绪之防时掣牙籖名山秘笈之藏更披玉轴鸡筹报晓资啓沃于经帏凤炬分宵备询谋于册府宪章所系讨搜文献之遗儒术攸崇绍明理性之学际兹车书一统庶几轨物咸遵至于意树心莲未展贝多之叶鹤林鹿苑偶临般若之台究玉镜之圆光览金绳之妙谛伏惟太皇太后遐龄永锡斋心舍衞之城
　　皇太后纯嘏殷流报礼祗洹之役曩者林衡授矩无非桂栋海梁于焉竹素成编尽是雕谈奥辩供亿靡劳于蔀屋不涉民财经营悉出于芝宫非关内帑念眞乘之慧业宜宣而梵呗之潮音未广乃稽歴古传灯之録更辑千山印鉢之篇番藏旧文爰加镌刻緑缥装就八解高超黄锦开时七花逺迈诚以导璸晖于紫幄分璇彩于黄图助啓芳诠广崇大藏颂
　　两宫之景福延万姓之鸿庥式弁简端用资褒赞云尔
　　古文渊鉴序
　　夫经纬天地之谓文文者载道之器所以弥纶宇宙统括古今化裁民物者也是以干苞坤络非文不宣圣作贤述非文不着其为用也大矣书契以后作者代兴载籍充盈体制不一约而论之靡不根柢于羣经权舆于六籍如论説之类以疏解为主始于易者也奏啓之类以宣述为义始于书者也赋颂之类以讽喻为指始于诗者也传叙之类以纪载为事始于春秋者也引而伸之触类而通之虽流别各殊而镕裁有体于是能言之士抒写性情贲饰辞理同工异曲以求合乎先程皆足以立名当时埀声来叶彬彬郁郁称极盛焉然而代不乏人人不一制著作旣富篇什遂繁不有所裒辑虑无以观其备也不有所诠择虑无以得其精也古来采获之家载在四部名目滋多类皆防佚其流布人区者自萧统文选而外唐有姚铉之文粹宋有吕祖谦之文鉴皆限断年代各为一编夫典章法度粲然一王之制前不必相师后不必相袭此可限以年代者也至于文章之事则源流深长今古错综盛衰或通于千载损益无关于一朝此不可限以年代者也诸家之选虽足鸣一代之盛岂所以穷文章之正变乎朕留心典籍因取古今之文自春秋以迄于宋择其辞义精纯可以鼔吹六经者彚为正集卽间有瑰丽之篇要皆归于古雅其绮章秀制弗能尽载者则列之别集旁采诸子録其要论以为外集煌煌乎洵秉文之玉律抽牍之金科矣夫帝王之道质文互用而大化以成圣贤之业博约竝施而性功以备是书也虽未足以尽文章之胜于圣人游艺之防亦庶乎其有当也夫









　　圣祖仁皇帝御制文集巻十九
　　钦定四库全书
　　圣祖仁皇帝御制文集巻二十目録
　　记
　　鄚州水淀记
　　乾清宫读书记
　　南巡笔记
　　泉林记
　　雪记
　　宫中日课记







　　钦定四库全书
　　圣祖仁皇帝御制文集巻二十
　　记
　　鄚州水淀记
　　康熙十八年己未暮春之初朕万几有暇行幸鄚州于是惠风拂地淑景浮空节应佳辰时登令月与羣臣春搜于南浦泛舟于河淀庶凭欢心以召和气万物畅茂顺阳和而布政三光烛耀赈贫乏以劝农虽无山林台阁之趣水村林薮有淳厚之俗沙鸥锦鳞互相游泳春花野草参差万状观之不足因同侍从诸臣题诗赋鼔瑶琴俯仰古今飞觞饮宴昔人横汾昆明之游皆所以洽上下之情同君臣之乐岂独流连光景已哉故记之
　　乾清宫读书记
　　二帝三王之治夐然尚已后之人兴于千百世之下而欲遐稽往烈以为多闻畜德之资非载籍是赖厥道无由顾载籍极博大而道德之浅深政理之因革小而声
　　名度数采章文物之繁靡弗该也靡弗悉也若徒习其文辞侈其浩博而不深考其道法之大原得诸心而致诸用古人之言皆陈迹耳于我何与焉朕自冲龄性耽问学践阼讫今罔自暇逸未明求衣待旦视事讲臣执经羣工入奏未尝一日不与相接旣退裁决庶务披览章疏有间则书册翰墨之外无他嗜好端居乾清宫取六经之书发而读之以求契夫古圣人之心将以致其用而未能也又上下古今盱衡数千载思昔人之所以致其用者而求之乎纪志表传编年纪事之文将以考其用而知其心之所存朝斯夕斯怡然忘倦盖浩乎其未有涯悠然其未有艾也比者海宇乂安国家闲暇而风俗人心未能登进淳良聿臻上理毎一念之然于怀将以得之于心者而实致诸用焉积晦明阅寒暑展巻吟诵神理渊穆如晤古人夫干为健天得一以清所贵执中而建极也自强不息以希天逊志好学以希圣朕虽不敏讵弗勉旃
　　南巡笔记
　　康熙甲子春日有以时値上元请行封禅及巡狩燔柴诸典礼者夫朕凉德菲躬临御海防迩年以来水旱兵戈民亦劳止虽邀天庇佑四海荡平万姓乐业实未有丰功伟烈足以昭示来兹何敢效法前人铭功纪德至于巡狩古天子所以周省侯国使诸侯肆觐明堂考其政绩今天下之权统一于内督抚之贤不肖朕皆得而知之又无事于巡狩之名也惟是近畿郡邑屡经巡幸补助时施而东南黎民风俗尚未周知乃于秋九月陈请
