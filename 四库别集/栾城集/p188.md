<!-- { "loadSidebar": true } -->
　　三月二十五日，夫人史氏卒，同葬汝州郏城县上瑞里。三子：迟，字伯充，官至大中大夫、工部侍郎、徽猷阁待制，绍兴二十五年卒；适，字仲南，官至承议郎、通判广信军，宣和四年卒；逊，字叔宽，官奉议郎、通判泸州潼川府，靖康元年卒。五女，文务光、王适、曹焕、王浚明、曾纵其婿也。务光，字逸民；适，字子立；焕，字子文；纵，字元矩。迟二子：简、策；适三子：籀、范、筑；逊四子：筠、箴、箱、簦。辙有《诗传》二十卷、《春秋集传》十二卷、《老子解》二卷、《栾城集》、《后集》、《第三集》共八十四卷、《应诏集》十二卷。子瞻评其文以为：“子由之文实胜仆，而世俗不知，乃以为不如。其人深，不愿人知之。其文如其为人，故汪洋澹泊，有一唱三叹之声，而其秀杰之气终不可没。”辙少读太史公书，患其疏略，汉景、武之间，《尚书》古文、《诗毛氏》、《春秋左氏》皆不列于学官，世能读之者少，故其所记尧舜三代之事，多不合圣人之意。战国之际，诸子辩士各自著书，或增损古事，以自信其说，一切信之。甚者至采世俗之语，以易古文旧说。及秦焚书，战国之史不传于民间，秦恶其议己也，焚之略尽。幸而野史一二存者，迁亦未暇详也，故其记战国，有数年不书一事者。于是因迁之旧，上观《诗》、《书》、《春秋》，旁取《战国策》及秦汉杂录，起伏羲、神农，讫秦始皇帝为七本纪、十六世家、三十七列传，谓之《古史》，凡六十卷。晚在海康刊定《旧解老子》，寄子瞻。子瞻题其后曰：“昨日子由寄《老子新解》，读之不尽卷，废卷而叹。使战国有此书，则无商鞅、韩非；使汉初有此书，则孔、老为一；使晋宋间有此书，则佛、老不为二。不意老年见此异特。”及归颍昌，时方诏天下焚灭元学术。辙敕诸子录所为《诗》、《春秋传》、《古史》，子瞻《易》、《书传》、《论语说》，以待后之君子。复作《易说》三章及《论语拾遗》以补子瞻之阙。其论大衍之数五十，天地之数五十有五，尽埽古今学者增损附会之说，得其本真。既没，籀等述其绪训，为《颍滨遗语》一卷。绍兴中，以迟贵，累赠太师，封魏国公；史氏，楚国太夫人。〈光绪乙酉十一月，从《大典》卷二千三百九十九卷录出。〉〈《苏颍滨年表》一卷，宋孙汝听撰。陈振孙《书录解题》载：《三苏年表》三卷，右奉议郎孙汝听编。《大典》止收老泉一卷，颍滨一卷。馆臣著于存目，今不特原书失传，即《大典》本亦不见。昔年在馆从《大典》苏字韵录出，又失去老泉一卷。此书纪载翔实，究胜于后代所编者。惟转辗钞讹，再取《颍滨遗老传》及诗文集较之，十得八九矣。宣统己酉九秋江阴缪荃孙跋。〉 
　

　



　

　
●序跋提要
【栾城后集引】
　　予少以文字为乐，涵泳其间，至以忘老。元六年，年五十有三，始以空疏备位政府，自是无述作之暇。顾前后所作至多，不忍弃去，乃裒而集之，得五十卷，题曰《栾城集》。九年，得罪，出守临汝，自汝徙筠，自筠徙雷，自雷徙循，凡七年。元符三年蒙恩北归，寓居颍川。至崇宁五年，前后十五年，忧患侵寻，所作寡矣，然亦班班可见，复类而编之，以为后集，凡二十四卷。眉山苏氏子由书。

　　【栾城第三集引】

　　崇宁四年，余年六十有八，编近所为文得二十四卷，目之《栾城后集》。又五年，当政和元年，复收拾遗稿，以类相从，谓之《栾城第三集》。方昔少年，沉酣文字之间，习气所薰，老而不能已，既以自喜，亦以自笑。今益以老矣，余日无几，方其未死，将复有所为，故随类辄空其后，以俟异日附益之云尔。颍滨遗老书。

　　【宋淳熙刻本邓光序】

　　右栾城先生家集，校闽、蜀本篇目，间有增损。从郡斋纟由绎其故，盖复官谢表后所附益章疏稿有所削也。于政事书条例司状，见公入朝之始，揆事中远，如汉贾谊；议河流、边事、茶役法，分别君子小人之党，反复利害，深入骨髓，窃比之陆宣公贽。歌诗千数百篇，曾无几微见用舍废兴之异。晚岁杜门颍川，喜秋稼句曰“我愿人心似天意，爱惜老弱怜孤贫。”仁民爱物，可谓中心藏之，何日忘之矣！伏读敛衽，请事斯语。淳熙六年七月望日，从政郎、充筠州州学教授邓光谨书。

　　【宋淳熙刻本苏诩序】

　　太师文定栾城公集，刊行于时者，如建安本颇多缺谬，其在麻沙者尤甚，蜀本舛亦不免。是以览者病之。今以家藏旧本，前后并第三集合为八十四卷，皆曾祖自编类者，谨与同官及小儿辈校雠数过，锓版于筠之公帑云。时淳熙己亥中元日，曾孙朝奉大夫、权知筠州军州事诩谨书。

　　文林郎、筠州军事判官倪思校勘官从政郎、充筠州州学教授邓光奉议郎、知筠州高安县事闾丘泳

　　【宋开禧刻本苏森序】

　　先文定公《栾城集》，先君吏部淳熙己亥守筠阳日，以遗稿校定，命工刊之。未几，被召到阙除郎。因对，孝宗皇帝玉音问曰：“子由之文，平淡而深造于理。《栾城集》天下无善本，朕欲刊之。”先君奏曰：“臣假守筠阳日，以家藏及闽、蜀本三考是正，镂板公帑，字画差太粗，亦可观，容臣进呈。”对毕，得旨速进来。翌朝，上诣德寿宫，起居升辇之际，宣谕左右催进。后闻丞相鲁国正公、丞相郑国梁公云：“上置诸御案下。上日阅五板。”森无所肖似，滥承人乏。到官之初，重念先君所刊家集，遭际乙夜之观，实为荣遇。其板以岁久字画悉皆漫灭，殆不可读。今樽节浮费，乃一新之。昔文忠、文定二祖，筠实旧游之地，邦人建祠祝之。又况先君尝守是邦，遗爱在人。此集之再刊，亦从邦人之请也。开禧丁卯上元日，四世孙朝奉郎、权知筠州军州事苏森谨书。

　　【明蜀藩刻本崔廷槐序】

　　《栾城集》暨《栾城后集》、《三集》凡八十四卷，宋苏文定公颍滨先生所著，我皇明蜀王殿下所刻也。巡抚台东阜刘公、监察侍御合川王公，胥有论撰，弁之首简，金辉玉润，光映缥缃。廷槐睹而叹曰：“嗟乎！可以传矣。”夫文章与世运相为流通者也。六籍以还，作者相继，春秋、战国、先秦、两汉、魏晋齐梁之间，屈、宋、班、马、荀、杨、董、贾、曹、刘、沈、谢、嵇、阮之徒，下逮盛唐李、杜、韩、柳诸公，郁郁彬彬，号称极盛。虽其体裁风格、律调音响，抑扬变化，言人人殊，要之发舒道德之光，阐明鬼神之秘，穷探天地之变，左右典坟，羽翼风雅，则异世而同符焉。呜呼！至矣。宋兴，文教炳蔚，词人辈出。嘉以后，眉山三苏名擅天下。而一代文宗欧阳文忠公辈，极力为之延誉，一时学士大夫闻谈三苏氏，罔弗敛衽敬服，盖当世之绝唱也。乃文定公以沈静简洁之资，席家庭师友之训。平生著作，与东坡相上下。而气充才赡，自成己格。议者谓为汪洋澹泊，有秀杰之气。究其所至，盖已闯李、杜、韩、柳之门，窥古人堂室之奥矣。乃其时有称述之曰“苏黄”，曰“欧苏”，曰“欧曾苏”云云然者，类指东坡。而东坡自谓则云：“子实胜我。”岂其兄弟自相标榜耶？抑当时之人，以其父兄之故，而轧之使后耶？今天下之士，崇治理者嘉唐虞，敦行谊者师周孔，鸿名伟绩，后先相望。至其发轫之始，文艺之场，无弗蹑李、杜、韩、柳、欧、苏而进焉。则斯集之刻也，固天下之士所愿见者；乃历宋至今几数百载，而全编始出。又得博雅诸公崇尚而表章之，谓非斯集斯文之大幸与？廷槐不敏，不足与论古今作者之意，乃幸游公之乡，与闻刻集事，而又猥以不腆之辞，附诸群玉之后，故不靳摭拾如右，因长史高君鹏为王诵焉。若王乐善好礼，崇古右文，贤明之懿，太宰玉溪公校录之劳，通政石川公诩赞之力，暨我东阜公、合川公属王刻集之故，则前序见之，兹弗敢赘也。嘉靖辛丑夏六月朔，四川按察司提督水利、带管提学佥事胶东崔廷槐书。

　　【明蜀藩刻本刘大谟序】

　　物之显晦，各有其时、故荆山之玉，俟卞和而始献；丰城之剑，待雷焕而始出；盐车之骥，须伯乐而始重。况文章为天地间至宝，弗遇其人则空历年所湮没无闻。曾谓显晦不有时乎？有宋文运弘开，五星再聚，故三苏并出于眉山。若文定者，天性高明，资禀浑厚，既有父文安以为之师，又有兄文忠以为之友，故其文章遂成大家。议者谓其汪洋澹泊，深醇温粹，似其为人。文忠亦尝称之，以为实胜于己，信不诬也。夫何老泉、东坡全集盛行，独公所著虽附《三苏集》，而采辑未备？虽有《颍滨集》，而脱误实多，君子未尝不三叹焉。玉溪家有《栾城集》善本，谋诸石川。以公眉人也，故托合川欲刻之眉州。合川能以是书为己任，谋诸藩臬，谓公蜀产也，故命有司欲刻之蜀省。蜀王殿下闻之，毅然曰：“文定，三蜀之豪杰也。其文章，三蜀之精华也。孤忝主蜀，可诿之他人乎？”于是令高长史鹏、舒教授文明校正锓梓，以广其传。噫！文定之文，固无终晦之理。然匪玉溪则夜光蕴于石；匪石川、合川则龙精沈于狱；匪蜀殿下则骅骝、绿耳混于驽骀、款段，又乌能有今日之显哉！玉溪，乃张公名潮，吏部左侍郎，四川内江人。石川，乃张子名寰，通政司右参议，直隶昆山人。合川，乃王子名珩，巡按四川监察御史，直隶交河人。蜀殿下，则号适庵，实我太祖高皇帝七叶孙，其乐善好古，率多类此云。嘉靖二十年岁在辛丑五月吉日，仪封刘大谟书。

　　【明蜀藩刻本王珩序】

