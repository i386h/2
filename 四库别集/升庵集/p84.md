<!-- { "loadSidebar": true } -->
　　段成式汉上题襟集与温庭筠倡和诗章皆务用僻事其中一絶云柳雪烟梅隠青楼残日黄鹂语未休见説自能裁袙腹不知谁更着帩头按梁王筠诗咏裁衣有云裲裆双心共一抹袙腹两边作八撮襻帯虽安不忍缝开孔裁穿犹未达其曰袙腹者今之裹肚也古乐府罗敷行云少年见罗敷脱帽着帩头
　　塞上梅
　　唐王建塞上梅诗云塞上路傍一枝梅年年花发黄云下昭君已没汉使回前后征人惟系马日夜风吹满陇头还随流水东西流此花若近长安路九衢年少无攀处按此诗则塞上斧氷斲雪之地亦有梅花可谓异矣详诗之防以为汉使送昭君时所种抑又异矣而昔人咏梅花及赋昭君未有引此者特表出之元老滇南杨文襄公【一清】塞上诗云酒店茶房梅树无梅无酒无茶云外行行白鴈风前阵阵黄沙则地名梅树盖亦有因而王建所赋殆非虚也
　　鸿嘶猿唳
　　周贺诗鸿嘶荒垒闭鸿未闻嘶也近日一士夫诗枕上闻猿唳余弟叙庵戯之曰猿变为鹤矣
　　袁绍杯
　　后汉郑传袁绍总兵冀州遣使要大防賔客最后至乃升筵上坐饮酒一斛绍客多豪俊并有才说依方辨对咸出问表莫不嗟服杜诗江上徒逢袁绍杯公以自比为儒而逢世乱也须溪批云如此引袁绍事不晓噫须溪眯目之言不晓真不晓也王洙注引河朔饮事尤无干渉不读万卷书不能解读杜诗信哉
　　元微之唐宪宗挽词
　　天寳遗余事元和盛圣功二凶枭帐下三叛斩都中始服沙陀虏方吞逻逤戎狼星如要射犹有鼎湖弓二凶谓杨惠琳李师道传首京师三叛谓刘辟李锜吴元济斩于都市斯亦近诗史矣
　　岭南异景
　　元微之送客游岭南一诗颇着异闻其云波心拥楼阁规外布星辰自注交广间南极渐髙北极淩低规度外星辰至众如五曜者皆不在星经今按波心楼阁指蜃气规如天文书黄帝使鬭苞授规之规用字亦不茍又云曙朝霞晱晱海夜火燐燐注云海水夜撃之则光如火隂火潜然之谓也又云果然皮胜锦吉了语如人果然猿属庄子所云腹犹果然是也吉了鸟名秦吉了能人语又云水面波疑縠山头虹似云注虹音近绛
　　古诗二言至十一言
　　黄帝弹歌断竹木飞土逐肉二言之始也诗颂振振鹭鹭于飞鼓咽咽醉言归三言之始也郁陶乎予心顔厚有忸怩五言之始也诗雅我不敢效我友自逸八言之始也杜诗男儿生不成名身已老九言也李太白黄帝铸鼎于荆山链丹砂丹砂成骑龙飞上太清家十言也东坡诗山中故人应有招我归来篇十一言也我不敢效我友自逸亦可作两句若长吉酒不到刘伶坟上土八言一句浑全
　　仙媪
　　北齐窦泰其母梦风雷暴起电光夺目骇寤而惊汗遂有娠朞而不产大惧有巫媪曰渡河湔裙产子必易从之生泰宋胡宿银河诗犹余仙媪湔裙水几见星妃度韈尘用此事也
　　刘驾絶句
　　刘驾晚唐人诗一巻余家旧有之今逸其本尝记其四首其一春夜云一别杜陵归未期只凭魂梦接亲知近来欲睡浑难睡夜夜夜深闻子规其二秋懐云嵗嵗干戈阻路岐望山心切与心违秋来何处开懐抱日日日斜空醉归望月云清秋新霁与君同江上髙楼倚碧空酒尽露零賔客散更更更漏月明中晩登成都迎春阁云朱栉凭阑眺锦城烟笼万井二江明香风满阁花满树树树树头啼晓莺诗颇新异聊为笔之近阅司马才仲无题二首云香梦依稀逐断云桃根渡口惜离分春愁满纸无多句句句句中多为君其二肌生香雪步生莲一捻腰肢一捻年频见樽前浑不语心心心在阿谁边盖效之也
　　乐府误字
　　陜西近刻左克明乐府本节郭茂倩乐府诗集误字尤多畧举一二如读曲歌云逋发不可料憔悴为谁覩欲知相忆时但防裙带缓几许逋髪谓髪之散乱未料理也逋字下得妙今改作通发何解也今据郭本正之又乌栖曲云宜城酘酒今行熟酘酒重酿酒也不知何人妄改作投泊酘酒熟则有理投泊岂能熟也虽郭本亦误按北堂书抄云宜城九酝酒曰酘酒并引此句晋白纻舞词罗袿徐转红袖扬何承天芳树曲微飇扬罗袿皆误袿作鞋
　　文选生烟字
　　宋人小说谓刘禹锡竹枝词瀼西春水縠文生乃生熟之生信是文选谢朓诗逺树暧芊芊生烟纷漠漠亦然小谢之句实本灵运灵运撰征赋云披宿莽以迷径覩生烟而知墟
　　苜蓿烽
　　岑参塞上诗苜蓿烽边逢立春葫芦河上泪沾巾塞外无州郡城驿沙漠无际望中惟有烽堠故以烽计程五烽而当一驿如苜蓿烽白龙烽狼居烽是也三藏西域记葫芦河上狭下寛以形名之亦见西域记
　　陶弼
　　陶弼宋仁宗时人有诗名仕于两广诗絶似晚唐宋文鉴选其二首防化县云暖雪梅花树晴雷赣石溪出岭云天文离巻石人影背含沙其他如僧寺云花露生瓶水松风落架书早行云照枕残鸡月吹灯落叶风李洞喻鳬可相伯仲也
　　唐诗翻三百篇意
　　唐刘采春诗那年离别日只道徃桐庐桐庐人不见今得广州书此本诗疏何斯违斯一句其疏云君子既行王命于彼逺方谓适居此一处今复乃此去更转逺于余方韦苏州诗春潮带雨晩来急野渡无人舟自横此本于诗泛彼柏舟一句其疏云舟载渡物者今不用而与众物泛泛然俱流水中喻仁人之不见用其余尚多类是三百篇为后世诗人之祖信矣
　　石榞
　　杜工部上后园山脚诗石榞遍天下水陆兼浮沉注曰唐韵榞音原木名沈曰石榞其子如芎防其皮可以御饥时天下荒乱小民转沟壑水陆并载石榞以充粮也或曰善本止是原字
　　白防
　　储光羲京口题崇上人山亭诗叫叫海鸿声轩轩江燕翼寄言清净者闾阎徒白防防裴毕切别名其音与翼韵不叶或是菩字菩唐韵音蒲北反草也言闾阎民穷惟白草而已
　　杜牧之
　　律诗至晩唐李义山而下惟杜牧之为最宋人评其诗豪而艳宕而丽于律诗中特寓拗峭以矫时弊信然
　　汉古诗逸句
　　庭中有竒树上有悲鸣蝉○泛泛江汉萍飘荡永无根○青青陵中草倾叶晞朝日阳春被惠泽枝叶可揽结○饿狼食不多饥豹食有余○蝴蝶游西园莫宿桑树间○天霜木叶下鸿鴈当南飞【古诗四十余首文选收其十九首今其遗句见于类书多有之聊录其一二断珪缺璧犹胜瓦砾如山也】人逺精神近寤寐梦容光【无名氏】初秋北风至吹我章华台浮云多暮色似从崦嵫来【同上】石上生菖蒲一寸八九节仙人劝我食令人好顔色【同上】羁絷系世网进退维凖绳【江伟】去妇不顾门萎韭不入园【诸葛孔明】探懐授所欢愿醉不顾身【王仲宣】皎月垂素光云为髣髴【刘公干】景如暎璧繁星如散锦【庾阐】金荆特作枕紫荆特作床【古歌】争先非吾事静照在忘求【王右军】来若风散逝如归云征【李克】翕如翔云防忽若惊风散【枣腆】遥看野树短逺望樵人细【虞骞】黄鸟鸣相追交交弄好音【古诗】相思心既劳相望脰亦悁【陆彦声】迅飇翼华盖飘飖若鸿飞【石崇】清渺渺观浴景出东渟【仙诗】逍遥津际辔景落沧溟【上】
　　子书传记语似诗者
　　美色不同面悲音不共声【论衡】片玉可以竒奚必待盈尺【抱朴子】两江珥其市九桥带其流【扬雄】生无一日欢死有万世名【列子】善御不忘马善射不忘弓【韩诗外传】文綉被台榭菽粟食鳬鴈【晏子】日日献玉衣旦旦进玉食【列子】骏马养外廏美人充下陈【战国策】操行有常贤仕宦无常遇【王充】触露不掐葵日中不剪韭【古谚】飞鸟号其羣鹿鸣求其友【楚辞注】膏以肥自翠以羽殃身【苏秦】薫以香自烧膏以明自煎【陈留老父】良将如收电可见不可追【抱朴子】髙不絶山阜跛羊升其颠深不絶涓流稚子浴其渊【牟子】急行无善歩促柱少和声【王充】孔子辞廪丘终不盗带钩许由让天下终不利封侯【淮南】髙山寻云霓深谷肆无景【羊祜疏】南游罔防野北息沉墨乡【淮南】日廻而月周时不与人游【淮南】百里不贩樵千里不贩籴【古谚】两贵不可同两不可双【说苑】女爱不敝席男欢不尽轮【鬼谷子】御马不释策操弓不反檠【家语】鹊巢知风起獭穴知水生【韩诗外传】丰屋知名家乔木知旧都【吕览】井水无大鱼新林无长木【上】饿狼守庖厨饿虎牧牢豚【仲长统昌言】代马依北风越鸟翔故巢【吴越春秋】荆山不贵玉鲛人不贵珠【韩诗外传】蠧蝝仆柱梁蚊虻走牛羊【新序】青崖若防黛素湍如委练【罗含湘中记】白沙如霜雪赤岸若朝霞【上】洞庭对岳阳脩眉鉴明镜【上】神丘有火穴光景照千里昆仑有溺水鹅毛不能起【中记】日南有野女羣行不见夫其状皛且白裸袒无衣襦【唐防博物记】蟪蛄鸣于朝寒螀鸣于夕【风土记秋日】蝇成市于朝蚊成市于夕【夏】煦气成虹霓挥袖起风尘【刘郡赵都赋】不寳咫尺玉而爱寸隂旬【司马法】鼓声不过阊铎声不过阆【上】铎以声自毁膏以明自铄【淮南】大江如索带舟船如鳬雁【郡国志】跣跗被商舄重译吟诗书【王充】醴泉有故源嘉禾有旧根○白璧不可为容容多后福【左雄传】仲尼长东鲁大禹出西羌【晋书戴叔鸾传】明月不妄映兰葩岂虚鲜【郭璞】新霁青阳升天光入隙中【佛经】日从防汜出照树初无影【上】陇坂萦九曲不知髙几里【三秦记】髙树翳朝云文禽蔽渌水【应璩】平流鼔怒浪静树振惊飇○榣木不生危松柏不处卑【国语】遁闗不可复亡犴不可再【淮南】一渊不两蛟【淮南】两雄不并栖【三国志】
　　应眞
　　晋寜唐池南侍御【琦】从余为诗一日观禅藻集梁昭明太子同泰寺浮圗诗云梵世陵空下应真蔽景趋梵世事则知之矣应真何説也余曰子不观文选及坡诗乎文选天台山赋云王乔控鹤以冲天应真飞锡以蹑虚注引百法论曰应真谓罗汉也东坡赠杜介诗曰应真飞锡过絶涧度云鸟注亦引文选云云池南检二书果然他日谓余曰先生何以精通佛书如此余曰此儒书引佛书云尔荒诞旁行之书焉暇究之乎
　　湓浦衣带
　　陆鲁望寄江州司马诗湓浦尝闻似衣帯庐峰见说胜香炉此二句极工盖用何逊诗湓城俯湓水湓水萦如帯日夕望髙楼耿耿青云外而注不知引
　　古诗十九首拾遗
　　闺中有一妇捣衣寄逺人深夜不安寝杵声闻四邻夫壻从军久别离无冬春欲寄向何处边塞多风尘兰茝徒芬香无由近君身此古诗十九首之遗也钟嵘云古诗凡四十余首陆机所拟十余首至梁昭明选十九首其余有见于乐府及玉台新咏者若上山采蘼芜橘柚垂华实红尘蔽天地十五从军征四坐且莫諠悲与亲友别穆穆清风至兰若生春阳歩出城东门白杨初生时凡十首皆首尾全近又阅类要及北堂书钞修文殿御览防合丛残得此首其碎句无首尾者载之于诗话补遗
　　捶碎黄鹤楼
　　李太白过武昌见崔颢黄鹤诗叹服之遂不复作去而赋金陵鳯凰台也其事本如此其后禅僧用此事作一偈云一拳捶碎黄鹤楼一脚踢翻鹦鹉洲眼前有景到不得崔颢题诗在上头傍一逰僧亦举前二句而缀之曰有意气时消意气不风流处也风流又一僧云酒逢知己艺压当行元是借此事设辞非太白诗也流传之久信以为真宋初有人伪作太白醉后答丁十八诗云黄鹤髙楼已捶碎一首乐史编太白遗诗遂收入之近日解学士缙有吊太白诗云也曾捶碎黄鹤楼也曾踢翻鹦鹉洲殆类优伶之语噫太白一何不幸耶







