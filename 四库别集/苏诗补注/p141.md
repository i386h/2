<!-- { "loadSidebar": true } -->
　　法报【维摩经注佛有三身曰法报应法报二身佛自受用】形魂【太灵真人存三魂法祝曰太阳散晖垂光紫青来入我魂照我五形】
　　余迁惠州一年衣食渐窘重九伊迩【一作将近】尊俎萧然乃和渊明贫士七篇以寄许下髙安宜兴诸子侄并令过同作
　　长庚与残月耿耿如相依以我旦暮心惜此须臾晖青天无今古谁知织乌飞我欲作九原独与渊明归俗子不自悼顾忧斯人饥堂堂谁有此千驷良可悲
　　作九原【礼记赵文子与叔誉观乎九京文子曰死者如可作也吾谁与归】
　　夷齐耻周粟髙歌诵虞轩产禄彼何人能致绮与园古来避世士【一作人】死灰或余烟末路益可羞朱墨手自研渊明初亦仕弦歌本诚言不乐乃径归视世差独贤【按诗眼云东坡和陶诗夷齐耻周粟云言夷齐自信其去虽武周不能挽之使留若四皓自信其进虽产禄之聘亦为之出盖古人无心于功名信道而进退天下万世之是非不能回夺伯夷之非武王绮园之从禄产自合为世所笑不当有名偶然圣贤辨论之乃信于天下非其始望故其名之传如死灰之余烟也后来君子不能以道进退又不能忘世俗之毁誉多作文以自明其出处如客难解嘲是也故曰朱墨手自研若渊明初亦仕本无心于民虽晋末亦仕合于园绮之出其去也亦不待以微罪行不乐乃径归合于夷齐之去其不为功名累其进退盖相似使其易地未必不追踪二子也东坡作文工于命意必超然独立于众人之上非若昔人之称渊明以退为髙耳】
　　谁谓渊明贫尚有一素琴心闲手自适寄此无穷音佳辰爱重九芳菊起自寻疎巾叹虚漉尘爵笑空斟忽饷二万钱顔生良足钦急【别本作思讹】送酒家保勿违故人心素琴【晋书陶潜传性不解音而蓄素琴一张徽不具毎朋酒之防则抚而和之曰但识琴中趣何劳上声】
　　人皆有耳目夫子旷与娄弱豪写万象水镜无停酬闲居惜重九感此嵗月周端如孔北海只有尊空忧二子不并时髙风两无俦我后【一作复】五百年清梦未易求芙蓉杂金菊枝叶长阑干遥怜退朝人餻酒出大官岂知江海上落英亦可餐典衣作重阳【一作九】徂嵗【一作暑】惨将【一作多】寒无衣粟【一作寒】我肤无酒嚬我顔贫居真可叹二事长相闗
　　落英【楚词夕餐秋菊之落英】
　　老詹亦白髪【公自注惠州太守詹范字器之】相对垂霜蓬赋诗殊有味涉世非所工杖藜山谷间状类渤海龚半道要我饮意与王同有酒我自至不须遣厐通门生与儿子杖屦聊相从
　　我家六儿子流落三四州辛苦见【一作更】不识今与农圃俦买田带修竹筑室依清流未能遣一力分汝薪水忧坐念北归日此劳未易酬我独遗以安鹿门有前修六儿子【先生之子迈迨过颍滨之子迟适逺】鹿门【后汉厐公传刘表问先生不肯官禄后世何以遗子孙公曰世人皆遗以危今独遗以安后登鹿门山采药不返】
　　慎按以上七首施氏原本不载今从和陶巻中分编
　　食槟榔【一作槟桹】
　　月照无枝林夜栋立万础眇眇云间扇防此八【一作九】月暑上有垂房子下绕降刺御风欺紫凤卵雨暗苍龙乳裂包一堕地还以皮自煮北客初未谙劝食俗难阻中虚畏泄气始嚼或半吐吸津得微甘着齿随亦苦面目太严冷滋味絶媚妩诛彭勲可策推毂勇宜贾瘴风作坚顽导利时有补药储固可尔果录讵用许先生失膏粱便腹委败鼓日噉过一粒肠胃为所侮蛰雷殷脐肾藜藿腐亭午书灯看膏尽钲漏歴歴数老眼怕少睡竟使赤眦弩渇思梅林咽饥念黄独举奈何农经中收此困羁旅牛舌不饷人一斛肯多与乃知见本偏但可酬恶语
　　槟榔【南方草木状槟榔树髙十余丈皮似青铜下本不大上枝不小调直亭亭千万若一森秀无柯端顶有叶叶似甘蕉风至独动似举羽扇以扫天叶下缀数房房缀数十实大如桃李味苦澁剥其皮鬻其肤以扶留藤及古坟灰并食则滑美下气消谷一名宾门药饯】泄气【柳子厚集多食槟榔令人破气】
　　慎按此诗施氏原本不载今从新刻遗诗巻中移编
　　送惠州监押【一本作送都监北归】
　　一声鸣【一作鸿】雁破江云万叶梧桐巻露银我自飘零足羇旅更堪秋晚送行人
　　惠州都监【按本集与惠州都监尺牍云君南来清节干誉为有识所称皆曰此东坡弟子由门下客也两汉之士多起于游徼卒吏至公卿者多矣愿益广学问以期逺到观先生期许如此其人可知惜逸其姓名又按职官分记御前忠佐军头有都监押监之名朝官为都监京官带职者为押监】慎按此诗施氏原本不载今从新刻续补下巻中移编
　　江月五首【并引】
　　岭南气不常吾尝曰菊花开时乃重阳凉天佳月即中秋不须以日月为防也今嵗九月残暑方退既望之后月出愈迟予尝夜起登合江楼或与客游丰湖入栖禅寺叩罗浮道院登逍遥堂逮晓乃归杜子美云四更山吐月残夜水明楼此殆古今絶唱也因其句作五首仍以残夜水明楼为韵
　　一更山吐月玉墖卧微澜正似西湖上涌金门外看氷轮横海濶香雾入楼寒停鞭且莫上照我一杯残丰湖【名胜志惠州城西有石埭山流泉溅沬若飞帘其水泻入于丰湖即西湖也宋知州陈偁剏筑亭馆以増胜槩林俛丰湖集序云湖之润溉田数百顷苇藕蒲鱼之利嵗数万民之取于湖者其施以丰故曰丰湖旧记谓即鳄湖非也隔水有山曰丰山自西逶迤入湖中有防翠洲杂花岛归云洞诸胜】逍遥堂【道士何宗一所居见本集诗题广东旧志逍遥堂在丰湖方华洲之上】玉墖【即大圣墖在丰湖上栖禅寺东南见本集后巻悼朝云诗序中】涌金门【咸淳临安志西城三门曰清波钱塘涌金皆临西湖】
　　二更山吐月幽人方独夜可怜人与月夜夜江楼下风枝久【一作夕】未停露草不可借归来掩闗卧唧唧夜虫话三更山吐月栖鸟亦惊起起寻梦中游清絶正如此驱云扫众宿俯仰迷空水幸可饮我牛不须违洗耳四更山吐月皎皎为谁明幽人赴我约坐待玉绳横野桥多防板山寺有微行今夕定何夕梦中游化城化城【法华经有一导师以方便力于险道中过三百由旬化作一城告众人言汝等勿怖莫得退还于是众人前入化城作己度想作安隠想】
　　五更山吐月窻迥室幽幽玉钩还挂户江练却明楼星河澹欲晓鼓角冷知秋不眠翻五咏清切变蛮讴【按刘辰翁云望后月迟或一更或二更愈迟愈佳乃是实见如此故看得杜诗别题中予尝夜起以后是説数夜事】
　　送佛面杖与罗浮长老
　　十方三界世尊面都在东坡掌握中送与罗浮徳长老携归万窍总号风
　　佛面杖【未详】
　　慎按此诗施氏原本不载今从新刻续补下巻移编于此
　　十一月九日夜梦与人论神仙道术因作一诗八句既觉颇记其语录呈子由弟后四句不甚明了今足成之耳
　　析尘妙质本来空【公自注梦中于此句若了然有所得者】更积微阳一线功照夜一【一作孤】灯长耿耿闭门千息自蒙蒙养成丹灶无烟火防尽人间有晕铜寄语山神停伎俩不闻不见我何穷
　　闭门千息【云笈七籖凡行气之道当在密室闭门安牀暖席枕髙二寸半正身偃卧瞑目闭气以鸿毛着鼻端鸿毛不动经三百息耳无所闻目无所见心无所思当以渐除之又云徐徐引气出纳则元气亦不出如胎息者鼻中微微通气往来到此虽千息亦不倦焉】无烟火【维摩经如无烟之火】有晕铜【云笈七籖金丹部有赤铜去晕法取熟铜打作叶以牛皮胶煮之如粥以铜叶纳中以盐封之内炉中火之令烟尽极赤出冷砧上打之黒皮自落】
　　附子由次韵【栾城后集题云劝子瞻修无生法】
　　除却灵明一一空年来丹灶漫施功掌中定有庵摩在云际悬知雾雨蒙己赖信心留赤电要须净戒拂昬铜谁言逐客江南岸身世虽穷心不穷章质夫送酒六壶书至而酒不达戯作小诗问之
　　白衣送酒舞【一作侮讹】渊明急扫风轩洗破觥岂意青州六从事化为乌有一先生空烦左手持新蟹漫绕东篱嗅落英南海使君今北海定分百榼饷春耕
　　章质夫【宋史章楶字质夫浦城人仕至资政殿学士諡庄简陈斯道丛谈云东坡居惠州广守月餽酒六壶吏尝缺而亡之坡以诗谢云云据此则质夫时为广州守可补史传之缺】舞渊明【防溪诗话白衣送酒舞渊明人有疑舞字太过者及观庾信答王褒饷酒诗未能扶毕卓犹足舞王戎舞字盖有所本】
　　小圃五咏
　　人参
　　上党天下脊辽东真井底泉倾海腴白露洒天醴灵苖此孕毓肩股【一作肢】或具体移根到罗浮越水灌清泚地殊风雨隔臭味终祖祢青桠缀紫萼圆实堕红米穷年生意足黄土手自启上药无炮炙龁齧尽根柢开心定魂魄忧恚何足洗糜身辅吾生【一作躯】既食首重稽上党辽东【本草别録人参生上党山谷及辽东陶隠居曰上党在冀州西南次用髙丽者即辽东今沁州辽州等地并出人参盖俱与太行相接也】
　　地黄
　　地黄饲老马可使光鉴人吾闻乐天语喻马施之身我衰正伏枥垂耳气不振移栽附沃壤蕃茂争新春沈水得穉根重汤养陈薪投以东阿清和以北海醇崖蜜助甘冷山姜发芳辛融为寒食饧咽作瑞露珍丹田自宿火渇肺还生津愿饷内热子一洗胸中尘
　　喻马【庄子以马喻马之非马不如以非马喻马之非马也】沈水【尔雅芐地黄也罗愿云地黄以沈下者为贵为字从芐】东阿清【尔雅河水东迳东阿县故城北注云大城北门内有大井深六七丈嵗尝煮胶以贡天府故有阿井之名沈括笔谈古説济水伏流东阿亦济水所经取井水煮胶谓之阿胶其性趋下清而且重陈斯道丛谈阿井在阳谷县故东阿城中惟二井甘水也相传秤之比他井重一斤】丹田【本草地黄性腻得砂仁窜合五脏之气归宿丹田】
　　枸杞
　　神药不自閟罗生满山泽日有牛羊忧嵗有野火厄越俗不好事过眼等茨棘青荑春自长绛珠烂莫摘短篱防新植紫笋生卧节根茎与花实收拾无弃物大将吾鬓小则饷我客似闻朱明洞中有千嵗质灵厐或夜吠可见不可索仙人倘许我借杖扶衰疾
　　甘菊
　　越山春始寒霜菊晚愈好朝来出细粟稍觉芳嵗老孤根防长松独秀无众草晨光虽照耀秋雨半摧倒先生卧不出黄叶纷可扫无人送酒壶空腹嚼珠寳香风入牙颊楚些发天藻新荑蔚已满宿根寒不槁扬扬弄芳蝶生死何足道颇讶昌黎公【一作翁】恨尔生不早
　　甘菊【本草陶景曰菊有二种紫茎气香而味甘者为真菊青茎而大作蒿艾气味苦者名苦薏叶相似惟以甘苦别之花大而香者为甘菊范石湖菊谱引神农书以菊为养生上药能轻身延年多至七十余种惟甘菊可食】
　　薏苡
　　伏波饭薏苡御瘴传神良能除五溪毒不救谗言伤谗言风雨过瘴疠久亦亡两俱不足治但爱草木长草木各有宜珍产骈南荒绛囊悬茘支雪粉剖桄榔不谓蓬荻姿中有药与粮舂为芡珠圆炊作菰米香子美拾橡栗黄精诳空肠今吾独何者玉粒照座光
　　饭薏苡【李石续博物志薏苡一名簳珠收子蒸令气馏暴干挼取作饭麫主不饥】
　　雨后行菜圃【一本无圃字】
