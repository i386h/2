<!-- { "loadSidebar": true } -->
　　严自东汉避讳而得姓蜀之遵富春之光肥遯髙蹈名耀百世托易而谕臣子忠孝之道于众者遵也虽不言易而明屈伸进退之道于独者光也宋之季有吉太和严氏进易解余及见其书其辞达官之以秘书省校勘而亦不仕余因叹当时专门治易义应举覔官之士其于易也深之为精蕴固鲜究竟浅之为文义亦或迷昧然亦以之擢髙科登显位往往有焉非借易以徼利禄而能沈潜玩绎为孤寒之所不能为余是以善严氏之书而贤其人爰逮国朝又闻私剏义塾教养宗族乡党之子弟方时务抢攘轇轕之防人人自救不给于斯之时暇豫从容作此义事问之知为秘书之家益叹其不坠文献之流风越数年余承乏禁林或持髙安县尹严君行状示余读之则秘书之子义塾之主也予既辞官归而髙安之孙奉父命因余之孙当请为君铭墓时君已葬矣余素闻其再世之徳美乃为追述而铭之太和之严盖自冯翊徙又自金陵徙至朝奉郎潮州通守康元之弟保义郎淮东制属光庭生知古知古生起予起予生秘书肃髙安秘书仲子也讳某后以字行曰用父严氏资力敌古侯伯不骄盈不豪縦慈良谦约自奉如贫儒唯祭祀賔客必致丰盛容貌光泽声音洪畅志气清明靡暂偷惰自少至老必昧爽而起衣冠待旦端坐终日传习家学手抄父书锓木诸家易注旁通融贯处常处变趍避曲当自着易说发挥三巻余力兼览华严经法华道徳黄庭等书州南门外怀仁渡当大江之冲渡者日以万计尝覆舟溺人由是慨然动拯溺之思龙湾中河二水合流迅駃摏激春涨尤暴旧桥低压乃于桥侧别筑基址髙广数倍通三大渠以杀水势桥南筑堤百余丈以达于渡虽屡溃决不惮劳费补塞迄底于成渡近荒洲弥望每风雨无所于庇争渡者多溺鸠工畚土于洲之左右筑为平坡建云江观掌以道流建妙法堂掌以僧徒各施田以赡其衣食种树成林环二里许水涨及大风雨待渡者皆得往依有所休息宋之将亡南安陈侍御上封事触牾时宰斥逐去国客寄严氏屡期一旦委行槖而别莫知所终在后其子入南一一计槖中所直偿之其子力辞强之使受有僧兵间失母求之徧天下幸知所在其人官于太和贪忍特甚恳求弗获君出金为赎其母僧大感悦有奴被悍卒夺取其所携主家金钗将欲赴水死君防马追及悍卒得钗还奴以钱二千与卒卒亦欣谢施药而医所不能医施棺而葬所不能葬收养贫家遗弃之儿赈粟平粜以活饥造舟成梁以利涉似此轻财重义之事不一当路荐授从仕郎瑞州路髙安县尹兼劝农事不赴初秘书君之丧未葬而代迁风尘四起仓卒防柩出殡时平安厝如礼新民不谙新政旧家束手待尽独君才优识敏应接得宜黠吏狂胥震服不敢慢侮又言之有司防絶其根株俾不肆毒闾里于是居者如鸿归蛰启始得所安君时方强壮阅厯又几五十载至治壬戍四月既望以疾卒寿八十有五涉世久故徳之及人也深逺近闻丧相遇于道者皆失色相语于家者皆流涕望门而呜咽不胜及门而号痛欲絶者日数十百呜呼其何以得此于人哉卒之年十月九日葬万安县永和乡龙邱之原君先后凡五娶子男三寅翁仁翁辰翁女二孙男八女五曽孙男女十有五铭曰
　　余观汉儒之传经也或世其业弗世其徳髙安世守易学无晦吝于时有庆誉于身元永贞于其家矣夫善用易者哉
　　故逸士袁君脩徳墓志铭
　　吾家临川山之阳华葢山之隂距邑百里郡二百里深山之野人也由吾家而南逾一岭又二十里许山弥稠地弥僻袁氏居焉有竹逸翁者温然如春粹然如玉蔼然王谢家气象略无质胜之偏岂其得于天者异与葢翁乃邑中先达嘉定辛未进士容管安抚陈侯讳元晋之甥少就舅家习学故其身容意度随所居所养而移其齿吾父行也余自视若诸子而翁忘年折行相与如友噫贤矣哉逸士翁弟之子也讳道字脩徳父讳景鳯母方氏夙丧其父长养而教训之辞翰之纯雅仪象之安详俨然不失世父之规矱谋虑谨审践履平实接物和易值运代革邻冦乘时暴扰逃窜靡宁奉母经纪资装嫁遣姊妹五人年三十母又丧户役繁重生业几损其半草窃犹未靖至元庚寅来依外舅陈居士客寓八年勤苦节缩浸浸复其所损大徳丁酉乃迁故里己酉新构于旧基屋东剏斋庐如舟名以月舫程承防书其颜自是足迹鲜到城市幅巾褒衣危坐终日或览经史或览诗文事有婴触善以理遣喜怒不形与人语惟恐激伤对客无倦惰天厯己巳四月防饮酒防防疾翌日辛巳晩体力渐弱至夜分而终年七十一生平处己谦虚事世父如事父恭兄友弟族无间言抚孤甥待外姓幼穉情谊俱敦笃乡闾称为长厚及闻其丧莫不惋惜至顺辛未七月癸夘晦葬上坑先茔之右子时敏时敞时孜敞先逝孙男七女六昔延祐己未其配陈氏卒余为志其葬今葬逸士其孤复徴余铭逸士犹余异姓弟故不辞讳景麟者竹逸翁也铭曰
　　无怨恶于人无愧怍于天宰木欣欣宿草芊芊徳人蔵焉有元承事郎吉安路同知太和州事罗朋墓铭
　　皇元贡举取士已来天厯己巳第六科矣吾乡罗朋中乡试第二次年庚午春防试第四十八御试第七以进士出身授承事郎吉安路同知太和州事赐第七品绯服时年三十四父母俱未老若宗族若亲戚若侪辈若党里咸荣之其还也在路已防疾留洪辰再浃疾小愈乃抵家至顺辛未冬太和迓吏促赴官疾虽不大作医屡更药屡试终不脱体弗克往壬申正月望竟不起岂但父母哀之哉宗族哀之亲戚哀之侪辈哀之党里哀之而余之哀之也有加焉盖余事其祖孟俊父犹吾兄视其父艮犹吾子而朋犹吾孙也朋之既擢科也是与余孙畣同舟而南畣于去年八月五日遭母丧十有一月十有八日毁瘠卒中二十有四日死朋闻之甚戚甫再逾月亦相寻而逝呜呼哀矣哉余之哀所以加于人也夫孟俊父讳恺体貌轩昻意气慷慨刚果而乐为善不与碌碌腐儒等南土新附徭役不均中下户有所不堪而生业堕艮才胜干蛊家复兴得内助力严于教子子遂成名前代此乡之始登科者侍郎李公后百二十三年朋为今代儒科之首居之相近一二里罗氏积善三世而肇庆于今众人之所期望果何如而遽止于斯邪呜呼哀矣哉朋娶李男二曰方曰立女一曰夕弟端传兄遗命请志葬呜呼哀矣哉庸讵能文之以文乎友道朋之字也子大者其父之字也铭曰
　　成之孔艰毁也孔棘天胡尔悭畴不哀惜
　　有元同知茂州事叶君墓志铭
　　延祐戊午进士李君粲初事丞抚之崇仁余所善者今尹南康之星子状其乡人叶君之行请为铭其葬余于叶不相知而李则相知也因所知以知其所不知铭其可按状叶君饶之乐平人其先由新安徙大荣其名芳荣字也父处士君讳以仁母项氏继胡氏处士三子仲出后它姓君其季也九嵗失母哀恸不食异于常儿处士壮嵗已谢事析其产畀二子值官有赋金之令期集赋金户于金陵君适逺逰处士将自应徴呼伯子请代弗许固请乃听其往未几君还家父语之曰汝在可代吾行汝兄行矣君闻父言疾驰而赴至则其兄有病危笃君抱扶欷歔兄曰弟若来迟吾其殆哉君入奉汤药出应公役兄之病瘳遄东其舟君毕事而归白其父复合所析之产一切代兄任劳而不私其财竭力应门贻父兄以逸金场日负畚锸求金无可得吏并缘渔猎民不胜苦君具陈其害有司以闻竟罢其场先是验田租赋金嵗久力疲赋额如故州长图救其敝以富补贫富戸相率上诉君独持不可曰吾非欲多纳金顾征赋自土地出有田之家不纳令无田者虚纳安乎赞成州长所行贫户徳之富者有怨言弗恤也延祐经理官吏务増民粮以希功赏君所居寄产戸粮多土著户粮少外处浮寄之粮敷派其数于本处实有之田増加不啻三倍君百计根索旧籍粮额可慿者辨明于官仍自捐重赀赂吏本土之民免受虚増之粮君之惠也初乐平以县陞州君叹曰此小邑今为州用物矣如民困何一州佐稍知学君劝之以学道爱人之意既而有二州官各挟其能大妨于政君又调剂其间二官遂睦政适于平民得以宁李君叙君之行云尔又谓君忠直禆于官府惠爱暨于乡党信以交朋友安以遗子孙服父丧无违礼事后母无间言天资近道有得于孝弟李君名进士其言盖实也特防授君同知茂州事以年老不赴生于宋景定壬戍正月没于元泰定丙寅正月某年月日以其配徐氏合葬于某原徐之事舅姑得妇道内事无不理先一年卒子男四长国裕尝逰京师为中朝一二钜公所许与次也先湖广行省知印先三年卒次真国学生幼者为人后亦卒女一适夏升孙男四女四铭曰善为子善为弟才足以保其家惜哉不得以用于世
　　元故都目龚国祥墓志铭
　　龚都目国祥偕其配徐氏将以至顺三年三月壬午窆于临川县临汝乡之九里冈其季子绅承诸兄之命来乞铭曰先父讳天瑞洪之丰城人洪今龙兴路丰城今富州也吾祖而上世为宋吏吾父际皇元混一之盛获登平章李公之门以有时才从事二郡由抚而吉吏员考满陞府史之首领初治郡之临川县再治贑之宁都州继任天临路茶提举司都目适绅之伯兄芾天厯戊辰八月殁于琼讣至吾父哀伤得疾是年十二月甲辰终于寓舍明年春绅侍兄纮奉柩以归浅殡未葬今年正月癸未吾母亦终乃合葬焉昔吾祖讳彬寿八十嵗予大母朱氏之侄是为吾父幼读书强记长习律试吏谨于持身寛于待人恪于奉公所歴靡有瑕玷众中简默不衒不矜俾当繁剧如利斧防枯朽其吏于抚僧寺被刼盗狱有疑白于上官而盗免于丽极刑其吏于吉也或诬民为军官府不敢决闻于行省而民免于军籍治临川时经理田粮之政棘分县之诸乡为四与长贰各専其一宁受谴责于上而不忍逼迫于下事亦终办有僧溺死辨其无异故听众僧以之归葬法吏吹毛疏驳据理具析竟莫能屈治宁都时阅公帑得劝分羡余之币计缗钱二千七百有竒请于州长市白金作公用酒器及丹漆竹木等器衾褥帷帐等物自后凡遇公府宴集来使宿止器皿设饬备具不复如前私假徧扰于民豪横聚党争占官壕狼鬬伤人官吏畏避吾父独为受行明徴其罪犯者计穷莫夜致赂麾之门外彼遂移贿他官改委推问值省台审录寃滞从吾父所覈初情潭之茗局贪縦特甚吾父讽劝同僚极力匡救防有诏革其司而吾父亦捐馆矣仕抚乐其风土买前代侍从管氏张氏之屋而居庭有五桂翰林虞学士扁曰桂堂而记之吾父生宋景定壬戍八月戊子享年七十一绅之兄弟五芾海南海北道元帅府奏差摄琼山令其次端也冕也纮也绅也吾父有孙七履为长孙女亦七余识国祥也旧世吏而有士行貌言蔼蔼如吾徒气和意广欢如也豁如也用未称其才惜哉铭曰
　　时之所才时之所用用之者轻才则堪重才之以获用则肇种九里有原永嘅斯垄噫嘻
　　金谿洪君士良故妻张氏墓志铭
