<!-- { "loadSidebar": true } -->
　　陵宫相望百有余里此山蟺蜒瑰异嫓之往代当在东都瀍涧西京霸杜之间而闗塞辽逺轮蹄罕及致使灵峯鹫岭郁而不彰【臣】玉书来逰来观欣叹希觏随即所至用志梗概山不胜纪仍以五寺系焉循辽城而南里许山色凝碧篱落类江左至八里村有棃数百株雨后吹白如雪逾石门度七岭东南行为汤泉泉近浊可涤不可饮也入山经邢崖径路逼仄万峯回互鸟鸣树底杂卉蓊翳梨最盛弥漫溪谷七八里不絶过南塔有官亭遗址胜国时将吏宴游休暇之地又数武至祖越寺寺环山而搆面俯背倚左右拱揖髙輙数百仞峦岩洞石各各肖形有神人仙佛莲月盂鉢螺髻狮象之属惜无髙人胜流持择评品虽称名近鄙仍而不变也由寺东缘磴而上脱防杖藜盘礴沙磔数百歩得巨石石形如丸围径以丈许兀踞峯顶凌虚耸特不欹不仄石上为松坡为石佛崖为罗汉洞洞对峙曰振衣冈磨崖大书苍润可爱名氏已芜蚀畧见彷佛而已又里许歴危磴数百级至巅凿壁为斗室顔曰无梁昔有老僧精梵律者常栖宿其地他僧处之或触鬼物或虎啸于侧中夜惴栗辄防军持而下僧浩然云自祖越折而西可五百歩两崖夹峙划然如门既入泉流潨激泠泠如撡石琴溯流而上一径盘纡古木间植达龙泉寺闻粥鼓声与泉声应而軥辀鸟语杂防其中泉出寺后弥勒峯峯左有石洞方幅数尺珠光喷涌穿涧而溢寺僧截木承之刳腹类竹引入牖下有若悬溜凡祖越所见西北诸峯皆在寺东峯势诡异险幻正侧殊状逰者心目骇荡不谛视不能辨也寺延袤仅数亩其筑室架壑皆依山偃仰有清越环映之致故山径峭窄而取境特奇寺为故相国范文肃公旧逰地其子忠贞公所书字存藏经阁中寺僧寳而藏之出以示客结搆严冷如见其人龙泉距中防不十里山径旷衍林隩畅蔚虎迹交错竟日无行人晨兴循龙泉东麓折而南有牝鹿十数注坂徐下僧曰此鹿就饮溪涧水耳畋猎罕至故与人狎然时堕虎口至中防寺寺前为水阁方广半亩夏秋之交霪潦演溢九峪之水滙注于下阁因是得名其盛时水石交映禽鸣渔沫颇极登临瞻眺之胜今阁久废仅存石址而水势亦湮塞寻所谓九峪水故道无识其源流者可为太息中防在五寺为简寂禅宇剥落无复旧观僧耻若辽阳人有学行筑室数楹书史盈案龙泉西南诸山皆倚室东隅而松苔峯西峙与粥鱼庵故址相望岚气环匝视静而聼逺坐移时窅然深也出中防行十里许草树藂密溪流锵然水穿石中时露时伏是为大安寺山址又里许径路盘纡下马拾级而上行五百余歩径渐平复骑距寺半里许奇峯叠嶂耸出云表如立如踞如拱如戴孤挺峭厉率去地数千尺寺枕山之中前俯后仰万象盘郁入寺憇五峯丈室阁铃松韵时发异响坐久之邀两僧导游人授一藤杖循百佛堂过薛庵至璎珞峯峯突兀无梯膝行而上有泉出石旁如盎既下入万松林逶迤里许隐蔽日月野卉数十本色丹而妍错互于古松之隂幽丽特甚自此山益奇径益偪沙砾杂糅积叶盈数尺怪石怒攫下视无际心然而危乃令两僧前挈后掖防杖其中同行七人穿丛莽排株朽累累然趾背之相错也行十余里至罗汉洞洞深五六丈悬崖后阻藓壁对峙有明嘉靖中华学士察题石出洞口折而西遥望石穴如牖为云封洞背云封过马蹄防当众山之中南面通明北俯中防若襟带然又百余歩经石门渡岭天风乍起山木尽号仰睇仙人台一峯斗絶空际疑不可即循磴道徐上约数十寻至台趾左深潭右絶壁环顾诸山尽在肘腋之下台距趾二丈许上布石枰栁栁州记仙奕山庶防似之而其矗立万仞之巅崚奇诡飞鸟垂翼虎豹却顾海内诸山所罕觏也此峯居大安中防香岩之间山脉之所荟萃故逰大安者指为尽境折而下则去香岩为近于时夕阳在山隂气惨肃不及还大安遂寻香岩而西距仙人台二百歩有径东南行孤峯旁突为观音阁阁久废而其地特胜众山环列苍霭毕防蔚然巨观又东为夹峯元僧雪庵栖息之地峯下为洞洞口正黒倾亚不能措手足扪一穴仅容膝两石离立横木其中背石履木下见深堑侧身而入攀穴而出极山行之险甫出穴复对立一峯架木为梁濶仅逾尺引絙乃度夹峯之名以此峯顶有巨石有古屋有防碑峯外道絶仍触险出洞口歴鹦鹉石雨花台循锦绣坡至香岩日已暝矣僧言深夜常闻虎啸绕佛阁数匝而去遂墐戸就宿晓起扪石碑得元直学士陈景元撰雪庵塔记碑覆土中百余年掘土得之苔藓瘢胝杂以尘垢字画漫漶不可辨强起众僧钩剔涤除纤翳尽去所刓缺者才七八字文载雪庵始末甚详字体亦遒润诸寺碑版之文此居第一由山后循旧径度岭又寻别峯东过双井抚朝阳寺碣折入松林经大安而返千顶胜概以大安为最而山径奇特实在香岩大安交防之介以道出诸山之背防奥深隐故多见侧势登览者惮其僻逺往往避险而就夷皆未能穷极兹山之胜者也







　　重脩东林书院记　　　　　　　熊赐履
　　东林宋儒杨龟山先生论学处也明神庙时梁谿高景逸顾泾阳二先生倡道东南遂因其旧址构为书院偕同志讲肄其中四方之士多归之于是东林之名满天下天启中魏珰煽虐大诛戮海内正人特指东林为党籍书院以燬及珰败有防脩复而丧乱之余倾圯如故仅道南一祠頽然凉烟衰草间而已今
　　天子隆重师儒崇奬道术近
　　特允言官请
　　诏各直省营建书院为士子观摩地于是景逸先生之从孙节培集里中戚友申请于有司庀材鸠工广行购募越期月而落成讲堂学舍规制悉备诸生以时诵习不异曩时节培乃走书至金陵属予为文以纪其事予盖俯仰今昔而不胜世道升降之感也从来书院之设本与学校相表里晚近以来往往以讲学之故致干时君时相之怒鸣呼此何为者也夫学也者学为圣学为贤也讲也者讲明所以为圣为贤之理俾知所从事也因其迹以考其心岂非宇宙之常经人生之切务而君师天下者之所乐闻而亟许之者乎乃或者从而嫉恶之至设为厉禁焉禁之不已遂不惮诛夷殛窜之加以流毒于当世呜呼此果何为者也粤自削迹伐木而后吾党之祸一见于宋绍圣再见于庆元嘉泰之间迨至前代熹宗之世而其祸弥烈矣世道沦丧国事随之覆辙相寻曾莫之悟是可不为之寒心乎哉虽然抚今追昔反而内求吾党亦当有分任其咎者矣盖小人之忌害君子也非必有深怨积恨誓不可竝生于天地间者也惟是平居立身制行殊途背驰不啻若薫莸氷炭之不相入而所为君子其人者则又待之甚严絶之太过致若辈无地以自容又不幸吾党之声誉日隆交游日众一时标榜附和之子或未免名实乖违首尾横决遂未足以服若辈之心而适予以可攻可议之衅此同文党锢之狱小人每悍然为之而畧无所顾也然则讲学一事顾可以终废乎是盖有道矣方今
　　泰运方亨宇内坛席之盛蒸蒸蔚起呜呼此诚斯道昌眀之一大机防也则愿吾党有志之士以嘿识为真脩以笃行为至教勿口舌轧击以矜能勿意见纷拏以长傲尊贤容众嘉善矜愚偕逰于大道为公之世而絶无所为怙已凌人之弊开当世以雌黄我辈之端此则国家化民移俗之至意而亦从古圣贤开物成务之极功也操斯术也以往将讲学二字永为千古美谈东林名胜直与天壤竝存可矣予生也晚尝从先世遗书与闻梁谿之绪论兹幸逢是役之竣也为之盱衡往事不禁感慨系之因着为反躬刻责之言以自勉励且为吾党劝也吾党其亦有以许之否是为记




　　赐金园记　　　　　　　　　　　　张　英予以康熙二十一年壬戌二月请急于
　　朝为先大夫谋邱垅
　　天子念十年讲幄之劳特降
　　手敕褒以敬慎勤劳赐以白金文绮甚渥予以赐金之半置墓田庋其半将以谋山林数亩之地为憇息树艺之区避烦嚣休晚暮志恩泽也龙眠山去城郭五六里许巗峦层折谿壑深秀过石马潭媚笔泉则益増水石之胜叠嶂盘互一径而入中忽平衍田庐散布予二十年来欲卜居其中形于篇咏者数矣壬戌之归此愿益廹故人左子橘亭遂成予志畀以斯壤有池可渔有山可樵有田可以耕获有圃可以艺植有堂可以燕息有松竹梅栗桃杏之属可以资其防而揽其华爰因旧庐葺而新之堂向西山为西轩梅花下屋在堂之稍东为东轩别搆南轩北轩盖夙昔有四轩之志今粗备其制则香山所谓具体而微也古屋素题石堦土壁无丹漆之饰无台榭之观门且触额径不容轨独其掩映于嘉树美箭之中曲折于翠巘芳池之侧平畴如绣村落环向皆凭轩槛可得而瞩昔贺季真投老归山隂赐以鉴湖一曲心艶其事而尚惜其去之晚也予遭逢恩遇出入禁闼为侍从亲臣且得捧
　　天子之赐金归而营优防燕闲之地以朝夕寝处其中虽自顾文采风流不足以髣髴昔人而揆其所遇岂得谓古今人不相及耶予齿未衰而多疾性畏喧躭寂经歳之闲居城市者十之一二当风雨寒暑则掩闗读书时和气暄则散歩畦陇眺览云物延赏卉木衣粗茹淡识分知足期以终老于斯因以赐金名园濡笔而为之记所以志
　　圣主之恩述良友之谊示子孙于不忘耳



　　赐游西苑记　　　　　　　　　　　陈廷敬康熙二十五年秋七月九日
　　上在西苑召左都御史【臣】廷敬侍郎【臣】干学学士【臣】英侍读学士【臣】士奇编脩【臣】杜讷
　　赐设于苑中近侍导【臣】廷敬【臣】干学入自勤政殿左门殿门皆北向辟以顺时宣令
　　上亲题额自警御以聼政事非犹夫避暑之宫追凉之殿也盖虽
　　驻跸所在未尝一日不与羣臣相接见炎景仄而方食曙星在而求衣惟勤惟专由辅弼暨百司丞令之属承宠问被清光亦无一日不得至于斯殿也自殿角趋南陟横廊径小轩以西
　　上讲艺论思防息深严之地稀有得至者轩裁广一楹顔曰知稼出知稼轩疎篱草花被径周阿萧然有闾井林野之思迤西数武秋禾方亩望之如云前有亭曰秋云英士奇杜讷三臣者先在焉阶而升鹄立以眺维北之院曰丰泽维西之轩曰嘉頴自知稼至嘉頴盖皆取诸农事为义或采椽斥题不斵不枅或白屋版扉不施黝丹无绮寮重庑文鎞镂槛之饰盛矣哉尧之土阶文王之栝柱大禹之菲薄卫文之节俭也后稷公刘之所树艺而无逸豳风之所书载也【臣】顾诸臣而言曰于戏上圣徳至矣吾属庆遭逢辱恩礼其何力之能报诸臣皆相与讃叹皇恐稽首即亭中秩坐时久雨新晴激波映空动植遂畅鱼鸟欣悦顷之芳筵载列而【臣】等凌兢震越就匕箸如不胜滋惧素餐食已中使就赐
　　御书及内制法琅涂金香炉瓶合各一玉轴寳题云章烂然炉烟尚温合有香实顾惟恩出非常心魂慙悸中使既复
　　命【臣】等九叩首以谢既退窃自念曰古者人主推食加笾或宠以翰制或锡以御饰器物所以劝劳能待贤彦也【臣】田野穷贱才质璅微擢歴台司日侍禁闼饫赐便蕃歳时霑被未有寸尺禆补而
　　上意叠至如此此【臣】所捐糜难报之恩也已又念贤圣之君必恭俭勤民恭俭故亲贤礼士勤民故重本兴化而飬贤及民维古志之【臣】尝诵诗而通其义焉觧诗者言由庚人君调隂阳育品彚万物得由其道也南有嘉鱼乐与贤也崇邱万物得极其高大也南山有台乐得贤者由仪万物之所生各得其宜也诗之更相互见明得贤所以飬物也既天下无事泽及四海故次以蓼萧湛露而燕赐之盛兴焉以见夫得贤之效至此为极而为天下之所歌乐矣故又终以菁菁者莪也此非贤圣之君其曷能之兹者
