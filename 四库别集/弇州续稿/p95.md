<!-- { "loadSidebar": true } -->
　　郭鲲溟先生始仕为袁司理即能出奇筴以破散大奸憝天下闻而壮之既擢吏部郎数上书言事如裁左道撃中贵人阻抑侥幸平亭迁拜至请身以考功法试郡皆凿凿出人意表毋不以为贾长沙陆敬舆复出而绛灌裴卢之徒不能无侧目出叅江西省政先生飘然请告归垂召用以病死天下无不髙其行而惜其才之未尽究然未有能名先生诗者余与先生虽晚合倾葢以来踰十五年杯酒之暇捉尘尾撃唾壶慷慨谈说古今事逺至八垠之外近而闾井琐屑无所不及独不及诗以为先生岂厌薄之将以余非其人耶先生殁而其子某出先生槖中诗可千余首骇而读之则自五七言古近体无所不有而近体尤富独得十之八其辞旨咸调畅清丽句稳而字妥不露蹊径而近体尤沨沨可咏以编少陵诗例考之则穷而诗逹而诗游息而诗感触而诗适而诗拂郁而诗为赋为兴为比不一而酬和赠祝饯送之篇十不能二凡皆以自抒吐愉快其情意而已然后知世之不能名先生诗以少所见故见之未有不能名者也嗟夫先生古遗直也遇不可必达其志故在事之言可以致人忤而不顾其志不在名故有韵之言虽足以致人许而不行出藉令果厌薄之则先生于居平时当焚笔砚狥锥刀胡以若是其伙也夫余与先生交既久雕虫之声颇堕人耳而不能以一语挑先生非某几遂失先生嗟乎余果非其人也于是某将梓行之而属余为序或曰行之将非先生意乎哉某曰不然三百篇非明堂清庙而雅颂者往往出于畸人游女之口太师采文圣人纪之以为风而不敢废春秋作嬴氏失其官而诗不在下当敬舆时重足无论矣以长沙之才其牢慅感慨岂仅赋鵩吊屈二章而竟寥寥乃尔要必有任其责者先大夫固不为名计其于名当亦不在诗第奈何弁髦其生平之寄而弃焉姑请梓之天下大矣当必有心赏如锺期者予曰善子姑梓之吾以为中郎女犹贤于文园令妇也耶
　　
　　湖西草堂诗集序
　　
　　江表甲族推华氏华之衣履冠葢徧天下然往往政术自喜不多及诗自吾座主华学士先生始工为五言古近体而诸従中有善继善述者复以诗名其诗余故尝序之于是其从伯父湖西翁感自奋曰吾故受学士诗晚节收二善而与之倡和二善乃能得王先生序我何以不得王先生序于是手为书数百言介二善而通于余曰不佞生四百四十七甲子矣天縦怜而惠之日其于几何不得先生一评隲我何以身后计二善亦进曰是指也寔受之呉人王百谷序伯父诗而意未快也曰其必待王先生传王先生且弃笔砚矣惟伯父亦曰笔砚行且弃我矣汝曹不得请毋以见我余甚惜其意曰士之迫欲不朽如此哉闻之二善翁少尝治经术垂就而弃之曰安能伊忧作老博士也己课臧获耕少熟则已足曰奈何复求益役吾无涯以供有涯于是始治诗晚而愈好之顾其大要在发乎兴止乎事触境而生意尽而止毋凿空无角险以求胜人而刿损吾性灵以故翁之诗出不能暴取名而其存者和平爽畅有君子风即置之唐长庆宋元佑间庶几无愧色矣翁之不为凿空角险以求胜人而刿损其性灵此于摄生家甚要故老而神明之用不衰余即不遽弃笔砚亦思用翁法今弃之矣其与翁偶而优游乎蔗境不亦大偷快哉翁家湖西有草堂踞之而顾名其集曰骋游夫翁游北不过金陵南不出呉会且长卿甫壮自梁苑归则己倦游翁老矣而犹托于游得无有骋之心哉为改署曰湖西草堂诗集而为序之
　　
　　章子敬诗小引
　　
　　章子敬诗宛宛有才情乐府拟选能于古调中作新语歌行放浪自赏近体尤更滔滔遇所合作真足神畅今年春以冯先辈咸甫为介出一编示余余首肯之且谓子敬玉己辞璞矣可望而识曰琬琰曰瑚琏矣所进者益追琢之使光彩耳居无何子敬遂梓而更谒余余曰得无速成乎哉子敬悚然曰非敢尔也将以吾子之言受追琢而贫不能如陈射洪书百行巻友人怜而付剞劂曰以此作百亿身可也嘘借之所不敢望追琢之则亡所不受攻余窃征其微旨谓子敬贤乎哉何所藉我我不能为皇甫玄晏贻子请为射洪琴以囮诸名士集而碎之则何如遂书其语于首
　　
　　观世音大士六部经呪序
　　
　　过是西方十万亿万土有佛名阿弥陀其佐阿弥陀而行化若国相又若储君者曰观世音大士观世音梵名阿那婆娄吉低输畧而曰婆娄吉低税又曰观自在梵名阿縳卢枳多伊湿伐罗一曰观世自在梵名阿婆卢吉低舍婆罗一曰光世音梵名廅楼亘夫所以三名者葢縁徳标称以显无方之用耳义固一也我大士之得道也实始于无央数恒河沙刼前一时世尊亦号观世音者度而教之従闻思修入三摩地动静二相了然不生能所圆融有无兼畅所谓上合诸佛本妙觉心同一慈力下与十方众生同一悲仰自是而成三十二应入国土身自是而令众生获十四种无畏功徳自是而善获四不思议无作妙徳葢道成而世尊为之印证俾同师号曰观世音若大悲经则云大士于千光王静住佛时受大悲陀罗尼而持之倐然而生所谓千烁迦罗首母陀罗臂清净寳目者受纪经则云与大势至俱以童子从金光师子如来所说偈而证菩提寳积经则云己于无央刼前成佛曰正法明为度众生愿力深重故与曼殊室利俱不取湼盘之乐而受生人中复安处弥陀释迦二世尊之下而助之阐法行化葢此阎浮提世界以视大士所应现不过恒河之一沙而支那震旦又不过阎浮提之一聚落耳第见悯于圣心独深而托于机缘独切以故拔幽拯难表表着见不一而足今四天之下葢毋不知有大士者其神明之若人臣之于大君怙恃之若赤子之于慈父母而独有奸僧蠧尼创为俚偈巷■〈口赞〉谓大士为妙庄王第三女大约聋瞽妇寺之耳目以庶几衣钵之余资而其说一行牢不可破夫妙荘何代王内所称髙州等何古郡国苟识一丁皆能辨之而元之僧曰万松者乃従而附会其说曰此刦前事也夫万松者非刦前人也刦前之事我释迦婆伽婆能说之它不能说也以大士之愿力苟比丘尼优婆夷国夫人命妇童女应得度者即皆现身而为说法推此亦何足辨第相率而忘本来面目甚至巾帼其庙貌而姑妪其称谓大可笑也夫大士之为寳上童子而事金光师子如来也其国土曰无量徳聚安乐示现彼佛国土尚无女名何况实有大士之现在极乐国土也亦云尚无女名何况实有且以愿生西方者即以女身刹那而化为男子岂以大士欲成道乃以男子而化为女身乎夫菩萨之面如满月葢亦三十二种相之一低眉娟目为思忆慈愍众生故寳冠华曼为梵天之贵饰故而輙谓之曰女子何也迩者度我昙阳师顾时时现女相则亦三十二应身之一也第恐学人不察因而转相疑谤窃不自量于大藏诸经中求我大士妙明之本体则得摩诃般若波罗蜜多心经圆通方广之用则得法华经普门品合体用而广大精微之且以证其始则得楞严经二十五行圆通章极乐之界相道得而因以证其终则得二菩萨受记经秘密虽不翻而种种心印可以奉持则得大悲陀罗尼姥陀罗尼二经葢庶乎大士本纪焉云间善知识徐元普见而悦可谋梓行之属某为引夫赤日丽空爝火息辉应龙吟天蛙黾戢噪是经行则向之病狂而呶奔者霍然己矣功徳宁浅尠也夫使四天之下知大士之为此而不为彼为此者固了了为彼者亦知大士之为真大士而以彼为现身为应迹则亦无不可也故不辞其请而聊僣引之如右
　　
　　貌工来序
　　
　　貌工来者拟古乐府题也嘉靖中吾州之乡先生周子仪倅绍兴郡分署会稽有惠政于民又尝为其邑建三江堰闸潴水以溉田田改瘠而腴周君政成数被旌荐当殊擢而以不能终事上官仅得滇中一守弃之归归且数年而绍兴守张明道因民之思欲建祠以祀君而不能识其貌使画工图以去一时与君友者陆伯子之箕仲子之裘各为乐府辞侈之名之曰貌工来而文待诏征明以古隶书巻首垂五十年而君之子祥麐属世贞叙其事世贞考汉时郡太守而下独一丞或一都尉其行事与守共之而班史之传循能吏往往有守而不逮丞尉守之属为邑令又往往详守而畧于令岂守之政独及民而丞尉压于守不获究耶夫苟曰及民孰有过于令者而胡以独畧也然则班氏亦不获精心博采如扬子云之操不律以从輶轩使者而第取显重之人而着之传宜其不能无畧且不逮也今周君之为倅不独压于守又且逊丞而能使人之称之其惠政在署邑而能使人思之至庙而貌之周君固贤也其人能不忘周君不以周君之废且久而追貌之其人亦贤也张守因民思迹周君于寂蔑之地而昭之以风在位者张守亦贤也昔朱司农邑在桐乡有去后思且死属其后必塟我桐乡若曹岁时祀我不能如桐乡吏民后果然而周君之捐馆亦且隃四十年矣祥麐兄弟孝而文其能烝尝君固无俟于绍兴之为祀者第其人之能庙貌君于废且久则岁时之伏腊可推也或谓貌工来于事无当不曰雁门太守行为洛阳令王涣乐府耶王以令周君以倅行令事皆得祀而后先载在乐府无愧哉太师且采之因以上太史公矣
　　
　　临邑邢氏父子赠封省台诗叙
　　
　　侍御邢先生子愿按呉过余山中而谈说文事甚洽也已稍稍叙次其先世属余志之复曰世父之为给事中以至左右奏绩也则王父赠公当封矣已进吏科都给事中遇太庙恩则又当封而王父始者由诸生贡不肯就曰丈夫不获以一名第干公交车令何以见岢岚公地下岢岚公者王父父也由公交车荐得官守方州故云而王父顾不获公交车荐仅拜博野司训以卒世父服除请于上竟得赠如其官而是时吾父封公属为季尚少通经术会以奇疾夺之弗竟疾良己遂兼治岐黄家言试礼部为第二人当供奉太医令以世父方居要不欲留京辇而就徳府良医时太夫人老矣封公当侍养谢弗往而留治家因抚世父诸孤语见前志中久之不榖繇进士除南宫令满三载最以其官官公入授山西道监察御史皇子生覃恩复以其官官公葢世父之与不榖踵相接为都给事中而吾父之踵王父赠封亦如之一时中丞侍御握节符而行部吾临邑者相与侈美其事而表宅里曰临邑邢氏父子赠封省台按给事在唐宋隶门下省而御史故称台今仍其旧云诸缙绅先生之能诗者诗以纪之吾子其叙之余乃曰给事御史皆雄职而萃于邢之从父子一难也其责俱在言不得言而去者往往不及封今皆获封二难也又皆以国庆赠封三难也受赠封者父子而故自有官四难也宜中丞侍御之侈美其事而表之也夫赠公自名其官不及以给事封而以赠今封公封矣赠公自食其官不及以给事养今封公养矣则封公之遘差胜哉虽然立身行道扬名后世吾夫子谓为孝之终事何者以其能显也由赐之徒不称官阀然则其显可知已封公为徳于一乡畎亩之赢缩于外帑而与乡人共之乡人人名之曰佛子夫佛子者十地萨埵位也得不重于封御史哉而子愿以文学政术显重于世其按呉也春风与秋霜并飘拂人往往以仁君目之将又不重于名御史哉又未已而子愿为君子为大贤封公进称为君子为大贤父彼夫七命九命皆余事也如是以为邢氏光则庶几耳子愿曰善请归而荐家大人相与勉焉
　　
　　沈纯甫行戍稿序
　　
