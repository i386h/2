<!-- { "loadSidebar": true } -->
　　饭颗谁怜太瘦生，羊裘江上早逃名。闲来白社吟陶令；老去青门泣召平。阅世双眸云狗幻，浮家八口水鸥轻。此间虽乐终思蜀，怕听催归杜宇声！

　　西东又逐燕劳飞，问讯申江故旧非！梅鹤且随和靖隐，蒪鲈相送步兵归。三千食客惭珠履；六十遗民感布衣！翘待黄枢腾紫气，老人星向九霄依。

　　同穹宾、仲巽昆玉游虎溪白鹿洞

　　相随鹓鹤上青冥，磊石嵚崎欲摘星。太息神州幽胜地，此中劫火几曾经！

　　和仁二仲风骚伯，何幸苔岑古洞天！我亦桃源方外客，三生石上有诗缘。

　　虎溪不复闻三笑，鹿洞遗风那可攀！今日点头谁说法？只余乱石向人顽。

　　劫后人间重夕晖，临歧把手更依依！拟将东海苏髯石，持赠穹宾两袖归。

　　穹宾旋沪，来诗兼及国家情事，次韵答之

　　鹭江吹送一颿风，又见星查指沪东，满眼和诗如束笋，效矉迭韵避雷同。

　　王粲依刘独倚栏，鬓丝零落带围宽，琴声忽动中郎听，权作焦桐爨下看。

　　池塘春梦客中圆，二谢新吟句欲仙。闻道公归陶侃里，佳城葱郁卜牛眠！

　　御风曾到蕊珠宫，纸弹双丸百枝通。侠客精魂神女梦，飞腾身手太空中。

　　劫火余灰海上山，不堪回首旧台湾！白头何幸双青眼，薢茩湖州伯仲间。

　　连袂仙源笑口开，短笻无日不追陪，虎溪鹿洞诸名胜，赚得骚人笠屐来。

　　跫然有脚趁阳春，以我新知当故人。持赠楹文金石意，墨香珍重古龙宾。

　　他日楞严十种仙，霓裳重咏大罗天。耆英潞国开吟社，我亦悬车致仕年。

　　麈谈相对热尘消，苦忆西窗剪烛宵。欲奉放翁香一瓣，神州到处挽浮浇！

　　鹏抟鲲徙向天池，西海归来作导师。当轴似闻虚左徒，出山何暇更谕诗？

　　雌蝉自笑不能鸣，风鹤无端草木惊，陆已将沈天又醉，小园愁杀庾兰成！

　　菊径浔阳元亮隐，藜床辽左幼安穿，埭溪自昔称施渚，记取肩吾学道年。

　　金华检察厅长陈君邦屏自号「嚼梅轩主人」，官廨中艺菊甚盛，其夫人杨氏亦能诗，邮寄四绝句索和，即次其韵

　　征君菊与隐君梅，种向官衙底事开？留取他年泥爪迹，甘棠知是召公栽。

　　流传佳话浙之东，元畅吟楼八咏同。岂必河阳花满县，逋妻潜友自高风！

　　花花相对叶相当，不解趋炎不避凉；一笑刘、樊仙伉俪，公余岁月此间长。

　　如此名花合姓黄，堂堂正色自然香，神州转眼阳春到，老圃何妨暂耐霜。

　　和李学樵「移居」韵

　　谪仙海上赋闲居，遥讯江春一纸书。南陌寻花诗客蹇，西园载曲酒人车。画图辋墅王摩诘，文学江都董仲舒。老我阎浮千百劫，神州无地卜瓜庐！

　　元夕灯词

　　唐宫翦翦试灯风，火树银花次第红，巧掇彩云偷月样，并州妙手夺天工。（翦灯）

　　盘龙走马费经营，燕尾双捎玉腕轻；转眴红楼刀尺响，又催寒食制风筝。（同上）

　　灯市纷纷各斗妍，五光十色幻金莲，儿童竹马嬉游处，消尽床头压岁钱。（买灯）

　　浪掷青蚨博笑颜，春星万点落人寰；萧斋自有真风月，不用寒酸一破悭。（同上）

　　金吾无复禁门班，帝里风光也等闲，遗老淋浪双泪眼，那堪枨触旧鳌山！（观灯）

　　结伴沿街趁月光，鹭门灯节绮罗香，琵琶一曲泉南调，「荔镜」风流唱五娘。（同上）

　　廋讔专家说九烟，参军井谜■〈氵〈厥，去欠〉〉「飞泉」，南朝十错何人铸？齿冷怀宁「燕子笺」！（猜灯）

　　滑稽曼倩本风谣，射覆藏钩竞得枭。回首少年狂打虎，海王村厂闹元宵。（同上）

　　次荟园韵

　　鹭门十载怅分携，梦里知君忆虎溪。幸有数行泥爪迹，先芬尺幅为留题（昔年为其先德题图）。

　　东施记否旧家西，翻恐杨朱路亦迷。今日蕨薇都采尽，首阳无处隐夷、齐！

　　欧阳节母寿诗

　　欧阳画荻古遗徽，今日松筠节更稀，母德嘉禾旌梓里，儿心寸草报萱帏。怀清台上封丹穴；娱老堂前舞彩衣。行义题门高■〈素卓〉楔，千春邑乘管彤辉。

　　郭封君六十寿诗

　　白手成家到白头，汾阳不愧此箕裘。鸱夷自昔传三徙，鸿范于今备九畴。陆贾装归买山隐，向平事了杖乡游。古稀偻指称觥日，仙鹤重添海屋筹。

　　春雨

　　高唐神女下瑶京，蓦向阳台梦里行，一片朝云工作剧，巫山十二尽春声。

　　遍地枯苗不是春，苍生望泽几经旬？谢公只挟东山伎，商傅为霖解笑人。

　　何处瀛洲洒玉膏，鸭头新绿涨三篙，潇潇百五催寒食，安得春江化浊醪？

　　神州破块天沈醉，此是新亭万泪痕。我乞东皇驱屏翳，银河洗甲一顿盆！

　　春风

　　斯文扫地已秦灰，吹起欧风扇九垓！今日程门何处是；更谁坐我此中来？

　　马蹄得意看花时，荏苒春婆梦影吹。笑尔一朝狂似虎，那堪回首庶人雌？

　　氤氲使者去匆匆，旛影钤声似梦中，二十四番都数遍，可怜断送一春红。

　　谁遣封姨逞妒才，更教宋玉赋兰台，轻狂定惹闺人骂，吹我罗裳忽小开。

　　春花

　　其奈卿卿薄命何，千红万紫泪痕多！韶华九十阎浮梦，都付优昙一剎那。

　　春明门外春如海，茵溷而今剧可悲。十里楼台千锦绣，眼中禾黍己离离！

　　红颜长驻古来难，不见朱门却景丹，十万天魔香色界，维摩只作镜中看。

　　笔底繁华总劫尘，众香国里一吟身，诗王更比花王贵，管领人间不老春。

　　春草

　　汉苑隋宫不忍论，踏春苦忆乐游原！青袍一例沧桑感，唤醒东风燹后魂。

　　南浦销魂何成别，西堂入梦几时生？前身定是诗人婢，记取香山唤小名。

　　几道裙腰绿正肥，女儿原上斗春菲。江南到处闻鶗鴃，知否王孙尚未归？

　　「蓼莪」一读一歔欷，树背循陔泪满衣？我愧春晖无以报，天涯游子寸心违！

　　哀安海

　　君不见罗平妖鸟市中出，雀侗螳螂蚌持鹬，三里街连五里桥，可怜一炬阿房虱。承平古填称安平，千年万年不遭兵。笋江通流鹭江接，估客自在烟轮行，百货闽南罗水陆，倮顿陈椽日相逐；年时更擅菲滨雄，几辈贾胡炫大腹？归装陆贾千金舟，老来于此营菟裘，翛然市隐半村郭，素封平揖千户侯。一旦萧墙阋者起，八公草木夜疑鬼，蓦地枪烟弹雨中，万瓦鳞鳞赤如洗！城门历劫池鱼殃，虫沙老小同一僵；至今屋底髑髅语，冤磷未敢飞还乡。嗟尔么么斗蜗角！两戒谁蛮复谁触？况堪同室此操矛，井瑞安能免荼毒？模糊黑白纷楸枰，黠鼠据社狐凭城！狂炎到处玉石毁，芸芸曷以聊其生？弹丸黑子新成县，凋残不耐沧桑变；尽饱鸟鸢七尺躯，谁怜泽国鱼虾贱？郡邑金缯豢犬羊，苍黔膏血饵豺狼，何人痛定还思痛？幕燕安巢雀处堂！青衫白发伤心客，乱世曾闻避流贼。燹余十室今九空，使我一编哀蜀碧。同时苦乐那堪论，咫尺桃花别有村；鼓浪洞天衣带水，隔江便当武陵源。昆明劫后留灰烬，虎口余生相问讯。凭君两字报平安，从今休说安平镇！

　　吴节母八十寿诗

　　巴台百尺穴封丹，白发扶鸠带笑看。堂上八旬莱舞彩，机边卅载柳和丸。业成少伯曾三徙，望重延陵有二难。如此贤媛兼寿母，九畴五福总团栾！

　　和陈香雪老友「重游鹭屿宴菽庄」韵

　　修到顽仙白发生，朅来关尹笑相迎（嗣君时在厦道尹任）。此间鹿耳皆朋辈；当日龙头更老成（香叟乙未会元，时年四十有九，今七十有三矣）。松菊未荒三径在；沧桑己往六尘清。自惭水绘园中客，敢与迦陵片席争？

　　吹灯山鬼耻争光，饱死侏儒粟一囊。苍狗浮云真了了，白驹去日自堂堂！宦情早淡陶元亮；耆望今归盛孝章。垂老相逢犹逆旅，武陵何处是仙乡？

　　吟社重阳四咏

　　浪传佳节菊花糕，吟社分题愧老饕。我与刘郎同阁笔。六经文字厄诗豪。（题糕）

　　糕字刘郎认朱真，重阳数典笑诗人。鲰生无物酬佳节，留待蓝袍祀柳神。（同上）

　　沈醉乾坤百事非，故园松菊几时归？陶潜已往王弘逝，何处人间有白衣？（送酒）

　　有花无酒故交知，对使欣然醉菊篱。何事远公持佛戒？先生入社竟攒眉。（同上）

　　一笑龙山九日游，参军散发傲时流。秋风十载辽东帽，老我多情却恋头。（落帽）

　　当年幕府尽环奇，胜地登高想见之。今日西风尘起处，乌纱白发那禁吹！（同上）

　　萸囊系臂说禳灾，故事荒唐笑口开。我欲醉携昌谷锦，满城风雨送诗来。（佩囊）

　　佩兰艳说汉宫香，玉臂珠罗祓不祥。此日茱萸应笑我，客中羞涩奈空囊。（同上）

　　寄题蟫窟驯象图

　　故人寄我驯象图，海风万里妃豨呼，是何庞然一大物，卿乃狎彼如驯奴？我闻瑶光星精坠地化为无用之顽石，至今荷山王乔遗迹仙模糊；不然佛家咒象大法力，金身丈六倏忽怪幻骑文殊。可怜中国无猛兽，周公驱之于海隅，遂令耕田教战一一皆有用，凌轹罴虎鞭牛驴。苏门答腊古所无，卿独何为凿空而乘桴？一切眼耳鼻舌身意无有罣碍与恐怖，翛然海外之扶余。西域碧眼诸贾胡，谁其主者奴与渔。咄尔那先之族甘豢刍，王有林邑鬼阵图。王有高盖帷亭车，尔何贸易为前驱？或燧尔尾竭尔力，或焚尔齿亡尔躯；尔肉革革不足食，不如乌鬼圈中猪。淮南有福作鸡犬，似尔蠢物真土苴。蟫窟主人与俗殊，客中爱尔同屋乌，主人饲尔得一饱，使尔摇尾帖耳拜舞万岁嵩山呼。自来礼失求之野，不独尔象文而儒。吁嗟尔象文而儒，何况东方震旦饥麟在罘、凤在笯！

　　菽庄吟社自癸丑至庚申八年矣，花事惟菊特盛，主人属同社十八子各以八律咏之

　　除非鹭屿秋光好，何处桃花世外津？招隐不妨朱邸客；论交无愧白衣人。郦潭道味清于水；韩圃诗心老更春。持较「东林」、「莲社」侣，此中真有葛怀民。

　　牡丹富贵竹平安，兼得熊鱼世所难。清福解将山水占，晚香留到子孙看。石湖著作梅同谱，甫里神仙杞共餐。一例落成书癸丑，名亭长峙右军兰。

　　手种延年老瓦盆，洞天福地孕灵根，尘中难得樊川笑，劫后相逢栗里存。画笔妆梳秋绚烂，仙葩吐纳日精魂。征君家世真君箓，我为花神撰寿言。

　　吟坛细数黄花历，海屋添筹又八年。堆作屏山高女几，染将墨水写秦川；雅纫兰茞三湘佩，醉伴茱萸九日筵。合与老梅充婢子，林家眷属本诗仙。

　　幽花列仗笑相迎，蕙榭真堪作主盟。撮影东篱人渡月；移根西岛客谈瀛。襟题寿友吟香国，节拥仙娥领锦城。四十四桥秋一色，金天铸出万黄英。

