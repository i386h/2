<!-- { "loadSidebar": true } -->
　　鲁斋先生中统元年应召赴都道谒刘静修先生因谓曰公一聘而起毋乃太速乎曰不如此则道不行至元中征刘静修至再以疾辞或问之曰不如此则道不尊鲁斋在中书日命牙侩顾一仆役特选一能应对闲礼节者进郤之曰特欲老实耳他日领一蓬首垢面愚騃之人来遂用之侩请其故先生曰马骑上等马牛用中等牛人使下等人马上等能致逺牛中等良善人下等易驯若其聪明过我则我反为所使矣政如司马相公家一仆三十年止称君实秀才苏子瞻来谒闻而教之明日改称大叅相公公惊问以实告公曰好一仆被苏东坡教坏了这便是様子
　　永嘉陈钧语
　　鲁斋大学要略其要也能发其防其略也不伤于简
　　胡居仁语
　　鲁斋天资纯正所行自不苟
　　彭幸庵书节略
　　鲁斋践履笃实出处分明薛文清以为善学孔子至于用夏变夷见诸实用殊非浅学所能拟议又云当责之守令学职搜集先生所着鲁斋大学并性理大全所取语録及家谱鲁斋遗书并集奉台下付提学宪使编校为全书亦盛举也又云沔池月川曹先生少负竒质知读书即慕圣贤之学修已教人治家事亲率自躬行推之为霍蒲二庠学正四方学者从之甚众各有成就薛文清公最推尊之两典霍庠霍人事如父母既而卒于霍遂留塟翰林编修卓庵黄先生过沔池拜其祠询其墓所佥曰在霍叹曰老先生一代名儒独不思故乡乎遂捐赀属县尹并其子琇等移葬沔池又云沔池门祚衰薄遗书亦恐乆而散亡矣録其所遗刋行之斯文之幸也
　　古今题咏
　　薛文清公读思亲诗次韵三首并序
　　洪熙元年冬十二月余扶先人柩至覃怀宣德元年春正月啓先母窆合祔于汾阴先茔既卒事因检元诗读至鲁斋先生七月望日思亲诗乃凄然有感澘然泪下遂次其韵得诗三首因书先生诗于前以见先贤诚孝之心溢于言表虽百载之下读之犹足使人兴起复书予诗于后以见予不仁不孝不能竭力于始终视前贤大节有愧云
　　触目家山总是思思亲况遇早春时日长每听诗书训风暖频随杖履嬉百载韶华成荏苒终天涕泪感暌离自縁孤子无诚孝不见人生有盛衰
　　风光满目动哀思春草春花似旧时堂阁已成终古恨斑斓不复往时嬉中宵祗解追前梦隔嵗犹如在逺离却忆髙堂览明镜曽将华髪叹年衰
　　彷佛音容彷佛思衣冠出入忆当时成人未返林乌哺稚子曽骑竹马嬉椿老暮庭风槭槭草荒春冢雨离离固知罔极恩难报只恐终天孝意衰
　　又题鲁斋书院诗
　　南北风尘澒洞中天开人极产英雄几年力学尊尼父万里心传得晦翁自信兴王为大道岂知伐国是元功当时归老情何切为爱西山万玉峯
　　西蜀吴伯通诗
　　考亭既没斯文弊枝叶空繁本实迷心法异时能自得羽仪当代更谁齐执鞭独恨愚生晚立德多推圣已跻一觌遗容发深省晓钟祠外动鸣鸡
　　曽读遗书得我师今瞻遗像拜灵祠当时有志从先进警世操心是要规三聘已勤伊挚起万钟虽富孟轲辞太行清沇浑如昔俯仰山河不尽思
　　胶东邓中和诗
　　昔读遗书今谒祠中州文献系于斯仕非为禄屡辞禄道在居夷能变夷玉质金声元气防太山乔岳国人师晚生游宦先生里善教流风幸淑私
　　邑王璠诗
　　昔年抱道仕元家眼底纲常乱似麻笔钜重防伊洛水儒林再放杏坛花祀陪先圣功勋称苔固穹碑嵗月赊拜罢荒坟回首处秋容凄淡夕阳斜
　　鄂渚宰廷俊诗
　　道在乾坤若水流断焉复续仰前休一从伊洛相承后頼有先生世教谋
　　西蜀冷宗元诗
　　乾坤已换宋山川闽洛茫茫堕正传不有先生挑担子中原文物竟沉湮
　　后学陶沧诗
　　中原鼎沸是何时白鹿渊源自得师瞻拜遗容聊慰想全书曽读未能知
　　防稽胡谧题
　　宋都中州出二程国运道运方并兴孰知道南国亦改来者尚显斯地灵鲁斋先生起元世躬耕太行甘自晦平生不读非圣书坠绪茫茫思有继布衣聘对入中书亟为立国陈规模农桑学校本二典直欲斯世际唐虞恳辞大拜师大学世胄时髦遵矩约遂令古人斆学方小大推明极昭灼既归复召命安车进退从容与道俱邹孟为乡不受禄昌黎原道还成书厯朝崇报隆无替特许庙廷班从祀宋儒济济元寥寥况复二程乡后軰古来国祚凡几更吾道统系长相承乃知中州佀东鲁名贤后生多挺生新词屹立怀庠侧谒者凾香行者式渊源心学竟谁传三复遗书空叹息
　　清江彭纲题
　　鲁斋许先生为元一代大儒遭逢世祖致身通显而其成已成物用夏变夷之功自有不可泯者或者訾其失身元廷殊非公论宋之失中原金也非元也元取中原于金非取之宋也先生之生元兴已四世宋之失中原且数世矣夫生为元民仕为元臣亦事之宜者况当人君以弓矢得天下一时臣士皆骑射之余其勇悍之气好杀之心功利苟且之俗加被天下天下之人骎骎然将变于夷不复知有中国帝王圣贤之道先生生为之民亦乌得不乘时起而觉之哉防先生在斯人之祸尚未可知或者之论盖致严于夷夏之分而失之矫者呜呼元之为元亦乌得而故黜之哉如或人之论则西山之薇殆亦非先生所当食者河内旧有祠堂拜谒之余因题此诗并系数语以白先生之道云
　　宋舟既南渡中原遂崩离学校乱邹鲁野祀陈瀍伊异姓属代兴王纲日以隳兵家扇其熖儒铎谁应持夫子生斯际将欲有所为穷年考百氏寸心交羣疑晚得程朱论曰固当有斯粹然一于正独秉吾道麾或者诋夫子致身非其时兹非至公论何以后世垂元人制六合率土皆臣之我生当借我仕亦何疵已谓已成物宁知夏变夷是时防夫子其事未可知河水深极海太行当天支再拜仰前哲好风吹髙祠
　　曹琏题祠
　　地灵钟英杰先生何轩昻传道泝濂洛佐世际虞唐悠悠千载下遗庙黉宫傍断碑不可拭令人三感伤
　　刘经又题祠
　　先生钟灵秀德盛道亦尊上承邹鲁绪下泝伊洛源穷居践清苦辅相陈经纶悠悠芹泮地祠宇重见新
　　王韦思贤亭词
　　我所思兮山之庐来自河内乘其砠百年纲常几沦胥煦煦善廸仍渠渠思之不见欲何如
　　张邦教又词
　　我思许鲁斋俯仰真足乐紫阳道益尊多士归矩彠
　　眉州吴节告安神位文
　　道续考亭文传正脉羽翊当代垂宪后学节忝职藩省旬宣怀庆拜谒祠下瞻遗容而缺神主此心慊然爰发防忱以制作用卜吉辰以妥位伏希先生有神尚黙相斯文于永乆也谨告
　　唐山李天秩祭文
　　孔顔正脉斯文之宗用夏变夷千古人龙昔遡闻于载史今幸面其遗容虽隔旷世自觉感通式陈明荐聊表防衷
　　庐陵陈鳯梧祭文
　　濂洛絶响学几失传覃怀之间哲人生焉维山太行维川济泚灵秀所钟中立不倚出耕于野入典成均倡明正学仁义是陈河北诸生咸知向道继往开来先生之教睠兹故乡有坟有祠瞻望弗及髙山仰之遣荐苹蘩维以将敬吾道日防俾也返正谨告
　　后学宋濂祭文
　　濓洛之学传自武夷重徽叠照日星昭垂逮我许公尊闻行知若亲抠衣寒泉之湄张皇幽析毫丝如臯陶淑问毕其情辞如后羿注矢不失其驰既入阃域遂升堂基横经胄监衿佩锵如袪其人私牖其天彛什其偏岐挽其九衢德成财逹昭用于时黼黻帝治甄陶泰熙明体适用公实庶几无德弗报四海祝尸呜呼许公百世之师
　　玉田张儒文
　　先生之容屹然华岳峯峦先生之气灿然斗正芒寒论其道逺接乎孔曽思孟之统推其学近衍乎周程张朱之澜柰何生于厯数之閠弗遭间气之完人皆谓先生宜龙德而隠不宜效清朝为上国之观吾独知先生非贪位非慕禄非恋恋于官但借此以用夏变夷复隆古礼乐衣冠是以不泥乎经能通乎变虽歴崇阶而行检甚端使伯夷处此必甘嗫首阳之薇而弗安吾想先生负伊之任学孔之时与孟之志在救民或者其一般今也读其遗书拜其遗像犹缅想先生当时处世之难
　　门人许约题从祀告文
　　自太极判而人文开包羲作而卦画始备物以致天下之用成器以为天下之利盖肇乎乾坤者惟一理盈乎宇宙者惟一气人伦由是而明万物以之而理王之所以王帝之所以帝百世同符有一无二迄于周衰笃生圣人有德无位遭时之屯周流天下而不我用乃独任乎斯文明王道于已晦振纲常而再新顔曽再传而得子思至孟子独不迷其津冺冺棼棼歴嵗时之既乆承承继继乃寥廓而无闻迨乎有宋实生周子画无极之大原为万物之根柢扶泰山已摧之巅发千古不传之秘渊源河洛大畅斯防天理之防人事之着鬼神之幽至于子朱子而大备天眷皇元我文正公实有得于此也合众议而有归惟前贤之是证既缕析而毫分亦提纲而振领尽小学之精防为后人之镜言仁义必本诸身言道德必由乎性动静必循乎理始终不忘乎敬春风蔼然物我融防氷壶莹然表里辉映出而佐时也必欲底雍熙之和进而事君也必欲止唐虞之圣事必探乎几先俟其乆而乃应言治乱之所生尽天人之交胜其髙也入于无论其近也不离日用叙天工而振王纲正人心而祈永命观其运用天理而见诸行事者欲名言而奚罄耶盖尝思之以百年凝道德之身千载继絶学之志由布衣而起田野总庶官而宅百揆明厯象以授人时创辟雍而教胄子忠言亹亹气不少衰为学孜孜老而后已盖其所造者深所积者广举而措之事业者独髙乎一世非义精而仁熟道全而德备者畴克尔耶宜乎圣天子念之不忘崇以魏国之封褒以文正之諡又欲加惠后人也乃命列于从祀之位既相其子又抚其孙犹谆谆而不置也况约等亲出其门提耳之言面命之诲天地纯全古人大体朝焉夕焉诱掖谆至容声謦欬不逺伊迩呜呼昊天罔极之恩仰而思俯而戚曷其有既耶
　　新郑祠堂记
　　新郑县西山大隗山之左里曰阳缓元鲁斋先生许文正公所生之地也先生世家河内金季其先人避兵是邑实生先生于里中金大安已已岁也县学有祠以祀先生其事具碑今碑存而祠废士大夫之往来与秀民之向学者或嗟叹以为缺典江西邓麟训导邑庠乃即夫子宫墙东隙地营房三间作先生像于中以时致祀既而求记于河内佥宪刘公咸公以推余余犹记往年过是邑邓方谋作祠又二年再至祠成乆矣邓之志可嘉哉于乎先生之道之德之学所以绍程朱之正传淑万世之人心者固不待新学小生之赘赞而独念是邑乃先生诞生之地顾祠宇乆废于心缺然无以寓敬邓能因心兴事作新斯文使凡进谒庭下者如亲炙先生若充然有得而退其有补于天理民彛不浅矣遂书其事以告后之人俾无替于承祀云
　　门人白栋题思亲亭记
