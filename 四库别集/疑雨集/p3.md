<!-- { "loadSidebar": true } -->
眼角相勾，谁道有、这场抛散。怕向那、定情帘下，诉愁窗畔。几度卸妆垂手望，无端梦觉低声唤。猛思量此际正天涯，啼珠溅。　　欲寄语，加餐饭。难嘱咐，鱼和雁。隔云山牵挽，寸心如线。善病每逢春月卧，长愁多向花前叹。况如今憔悴去侬边，何曾惯。

感遇
心中觅得掌中擎，肯向闲丛浪寄情。偶折梅花相伴醉，此心犹觉负卿卿。
一顾难酬暗有期，自抽心茧报心知。擘肌为纸肝为墨，尚讶吟成鬓未丝。

病春
樱桃花尽雨霏霏，慢炷沉香熨夹衣。谁见靓妆临画槛，自躭娇病掩红扉。烛辉坐久余三寸，带眼愁来减一围。为报春时最相恨，莫淹归计等蔷薇。

丹诚
花边回廊曲绕梁，暗中偏认杜兰香。登楼未定银翘颤，避烛难禁凤屧狂。怕见月痕催月姊，恰宜秋色照秋娘。持裙一刻留仙住，才隔红帘便眇茫。

病晤
绮阁添香第一班，病来乞得半春闲。欲教宋玉闻消息，先倩云翘觅往还。画扇故遮欢后眼，红梳元插旧时鬟。前堂几日传呼唤，为看愁蛾莫待删。

丁卯春夏余离居芙蓉湖外久阔丁娘之索屡勤徐淑之遗触绪萦思每物成咏归舟追录一过聊代晤言置袖十年定不漫灭
蚕房初试碧旗新，私饷天涯病渴人。想得双文梨树畔，雪瓯斜倚独含颦。右茶
灵妃下士偶相怜，却捣玄霜与驻年。想得双文心爱好，愿郎风貌只如前。右药
博山曾共几摩挲，犀合遥分一掬多。想得双文深意在，最宜人处是温和。右沉水
情多天付与单栖，长是愁眠不解觿。想得双文也同病，故裁轻袷与相宜。右袷衣
一方如水万千丝，鱼子红编燕尾緌。想得双文暗裁剪，乍拈还放避人时。右珮巾
龙涎石叶各氤氲，争及欢来体自芬。想得双文载摧手，语香花气一时闻。右杂香
红窗暖语篆烟长，拨火金钗事莫忙。想得双文羡双箸，一生同守博山香。右铜箸
葡萄乱渍懊离时，嫩膜初褫似刻脂。想得双文劳素手，银彄光动玉参差。右果仁
麹尘罗剪麝尘封，淡紫殷红叠几重。想得双文曾插髻，梦回檀枕坠香浓。右玫瑰
戏拈小笔画轻纱，一对鸳鸯宿浪花。想得双文惜惊散，故描荷叶与低遮。右画袋
鹅翎鲜莹玉为趺，子晋纶巾雅称无。想得双文斜掩敛，月明难辨雪肌肤。右白羽扇
平生未学卫夫人，此日题封一字新。想得双文初弄笔，似浓似淡不曾匀。右封字

客舍读讽赋为冯友作在澄江豸院之南
罨画楼开绣幕搴，谢娥岁貌露嫣然。兜鞋意绪无人见，览镜心情只自怜。空院乍来浑胆怯，曲阑偷凭觉鬟偏。那知上客调饥甚，咏遍横陈积雪篇。

喜行人至代作
当时曾悔与金鞭，此日迎门一笑嫣。虽是黄尘满衣帽，可人风格自飘然。

夜逢
花气依微露气浓，窄衫轻鬓夜堂逢。才看隐笑添双靥，旋见凝愁压两峰。前院过来灯掩映，斜门归去迳蒙茸。欢期已订休相送，只过池南第四松

夕秀词
尺六腰肢上掌擎，簸钱年纪占歌名。调笙恰喜铜簧脆，扫黛惟怜蜡蒂轻。羞出画屏推阿姊，笑鄣轻罗觑狂生。可能髻拥钗梁后，还向迷藏旧处行。

晓院
镜里朝花分外明，两看愁翠画难成。琉璃匣畔初拈笔，鹦鹉笼前乍合笙。女伴那知当面笑，檀郎偏认隔帘声。凭谁寄向销魂道，风日阑干慢出行。

微词
绣床移近曲屏西，道是空梁落燕泥。顾我有怀留半面，见人无计隐残啼。含桃乍许莺知味，琼树终教凤稳栖。才动眼波心便会，莫劳重寄彩笺题。

懊离
东归无奈又从西，几日情悰杂笑啼。佳约每将愁竝到，良辰多与事难齐。书来蓬岛防鸾误，门隔桃溪怕蝶迷。惟有半衾余暖在，断肠留得伴单栖。

纪事
月到西南倍可怜，照人双笑影娟娟。擎来始信云非梦，抱定还疑玉是烟。忍把狂欢消此夜，难将辛苦答从前。由来半刻千金值，只得如花一黯然。

宫词
歌云笑电满三年，较似愁眉第一妍。合德房栊开晓雪，丽华轩槛倚秋烟。奇香百蕴汤泉试，佳果同心驿骑传。不是慧心争解妒，敝衣遥望也澘然。

即事戏书闲话
水沉薰彻藕丝衫，寒映蝤蛴碧玉缄。行向中庭风日好，髻丛花片蝶飞衔。

晓晤
睡闻呼唤朦胧，枕浪纹侵玉颊红。香兽半销金熨斗，阳乌初射石屏风。也知蝶梦殷勤觅，且喜狐踪曲折通。但许与欢清昼伴，不妨聊坐壁衣中。

客中得讯
忆自残啼隔画屏，客程莺语似丁宁。欢新可惜春期阻，梦好那堪子夜醒，传去微词猜薄幸，寄来清泪慰飘零。开函喜见翩翩字，知习琴心内景经。

寒词
昔年同社为秋词今成往事离居多感岁晏不聊触绪生吟冰霜满月凛尖风之透骨感皎月这映心多因梦后之思添出酒边之句聊作秋声貂续以为春咏前驱合曰寒词得一十六首
从来国色玉光寒，昼视常疑月下看。况复此宵兼雪月，白衣裳凭赤阑干。
吴绫拂体也生痕，初用轻纱别样温。半旧欲更心未忍，乍裁时节最承恩。
霜晨短景本无多，不奈萦肠此时何。办得欢前行一遍，回踪已是暮鸦过。
雪压红楼照座明，旋添香兽暖银笙。玉人相顾时时笑，喜听冰条落砌声。
娇病生憎酒气烘，尊前长捧玉杯空。无端阿姊询闲事，氲得羞红似醉红。
水沉清妙不生烟，兽焰微烘白玉钱。终是护花心意切，倩郎移过镜函边。
夜迢迢更路迢迢，淡月飘灯自过桥。想得阿娇燃烛待，也应初换第三条。
弱骨柔肌属体时，相偎难许半衾离。如何买得春休到，只有寒宵与意宜。
家常爱著白生绡，纤弱难胜一束条。忽觉眼前颜色换，檀郎生日是明朝。
窗楼映日满楼明，雪艳初临晓镜清。良久自看还独笑，不防身畔立卿卿。
斜门通处偶然来，轩右红梅昨夜开。聊折一枝簪髻去，明朝分送绿窗栽。
簇坐熏篝近玉窗，悄无声影断邻厖。可知画尽销魂字，金箸炉前倚一双。
并蒂双柑赠绛仙，微酸隐忍带娇妍。合欢心事相关处，欲剖难拼几度怜。
娟娟霜月上梅枝，正是明醪执酒时。为有辟寒香玉在，不能酩酊过三卮。
弱质何曾避晓风，清霜留下去时踪。个人真与梅花似，一日幽香冷处秾。
罗巾书满岁寒词，小字红钤付所知。冰雪心肠冰雪貌，年年相对插梅时。

从改第六首
玉腻绵香细骨躯，暖相偎处恰愁吁。娇痴怕对春风换，不似寒宵酷念奴。

闲事杂题
闲翻绣谱与睡相，深缬葡萄浅瑞香。阿母惯嗔颈交鸟，只描双蝶过秋棠。
水沉香彻藕丝衫，明映蝤蛴碧玉缄。行出画阑风日好，髻丛花片蝶飞衔。
掠鬓初齐侧眼看，红锦新拭镜光寒。斜回雪颈些些儿，贝齿畏痕恰恼欢。
拾得残笺有几行，瘦斜书势似萧郎。莫教漏泄关心事，贮向裙前瑟瑟囊。
爱染朱丝约髻心，退红嫌浅绛嫌深。通犀插久销光彩，更遣寻求蜜蜡金。
莫愁擎著凤凰雏，秀发明眸粉玉槎。低笑唤卿亲切看，阿侯姿貌似谁多。
偶向灯前制锦鞋，半窗梅影下瑶阶。良宵不厌熏香坐，为听萧郎读紫钗。
丰神宜笑韵宜嗔，随意梳头态更真。流品自知应第五，不劳寻见尹夫人。

友人招集不赴
为感蘼芜曲，无心赋锦鞋。怜香留故枕，祝梦掩空斋。酒畔红酥手，缨边翠羽钗。暂堪同一醉，幽恨几时排。

京口不寐作
行役暮江边，寒袍未贮绵。灯残聊假寐，酒薄不成眠。霜气严侵被，冰声劲刺船。平生惆怅事，俱到四更前。

寓夜
击柝江城夜，登床倦卸衣。鼠翻书叶响，虫逗烛花飞。匣剑陪孤愤，歌弦杂怨诗。桥南新贵客，嘶马夜深归。

妓有幽怨抱疴强对客者悲而赋之
卧客朝醒正未醒，寒妆先罢影伶俜。香侵病肺常嗔见，歌会愁心暂喜听。爱把远书看亹亹，记将幽梦说惺惺。分明蜡烛身相似，才上欢筵泪已零。

即席代妓赠友赴试春官
不解为欢未是才，情交总自慧心开。凭君曾写蛾眉手，稳夺南宫第一来。
祝愿郎腰玉带围，临歧误问几时归。男儿意气宜豪举，也似侬愁泪满衣。

京口雪
征衫愁点雪霏霏，两换归期又未归。却羡身轻如柳絮，因风还近谢娘飞。

雪后郡楼晓望
栖禽迷路却飞还，翳水连云一望间。更上郡楼西北望，查山今日是雪山。

岁除日即事
浮尘扰扰一身闲，独看城南雪后山。却笑孤鸿也辛苦，晓云飞出暮云还。
典衣沽得看山杯，一醉聊为避债台。惭愧青枫根下客，爷娘犹送纸钱来。

戊辰年
病妇
十载同愁一笑稀，艰难曲尽嫁时衣。秦嘉浪迹犹分饷，苏李空归也下机。辛苦不曾因病减，形模全觉隔年非。相看一刻心俱碎，悔杀从前几事违。

索笑
索笑追欢意不穷，风流日日事重重。人间花草真堪爱，遇著春风尽向东。

新岁竹枝词
吟魂易放早春天，风物江南倍可怜。底事兰成能作赋，感怀偏在戊辰年。
春朝岁旦古难并，十九年来见两巡。记得簸钱时未还，对门除夕看迎春。
旧家姑娣别经年，岁月围炉剖橘筵。侍女却防欢喜炭，笑花飞上画裙缘。
明欢渊阀互经过，背后绫纹刺几何。邂逅肩舆不相问，奚奴私说客名多。
闲行坊曲看春聊，暗露婵娟屈戍边。小户岂曾窥郎邸，也随人写太平年。
蒋侯旌骑出西村，姊妹同看倚戟门。笑恨芳香吴望子，不留冰玉永承恩。
休宁药炮旧知名，俊健游郎满路擎。一炷挂香浑未了，手中抛过百千声。
道北宾筵夕夕张，也呼朋社一猖狂。怪来罗列珍羞甚，人日曾扳水部郎。
莫怪河豚价不廉，桥南酧过五千钱。谁知太宰归田日，只与屠沽意气鲜。
佛阁前头照水梅，半晴天气暖催开。娇憨小妹惊看见，一日来扳四五回。
多少蓝衫聚邑门，提灯捧盒盈尊。须臾看点红单出，个个佥名有沐恩。
盼得灯兴趁踏歌，县门无榜奈愁何。可知巷陌萧条夜，成就欢期事转多。
笔床砚匣本长闲，每到新年说掩关。宾友到门俱谢却，夜来相遇看鼇山。

和孝仪看灯词十二首
帘外晴阴几遍探，侍儿犹恐意难堪。虽然残雪消还有，且喜今朝尚十三。
灯街试走断红颦，新嫁桥南第几晨。夫婿却扶佯不要，一回低媚一回嗔。
青油车子过斜阳，风飏湘帘出画裳。曾在石家筵上见，是谁香气试猜详。
步向庭梅绕几巡，莫愁家月倍堪珍。何须更看花灯去，若个灯人似个人。
欲换明妆自忖量，莫教难认暗衣裳。忽然省得钟情句，不辨花丛却辨香。
小玉飞琼动静俱，几回当面笑愁吁。眼波第一防他觉，不审狂郎解得无。
暗风相约宋墙东，一寸灵心两处同。南去北来多邂逅，忽然俱在寺门中。
风透珠灯蜡泪流，隔街笙鼓送人愁。可怜心似清霄月，皎洁随郎处处游。
旧曲厌来不耐听，竹棚花火太因仍。新春小院添春意，刮骨盐声蛤月灯。
为把倾城再拜邀，一生拚尽在今宵。自从相见春朝后，病骨还知剩几朝。
寻常声影限中门，密笑微香搅梦魂。此夕上灯兼帖胜，一时同得到西轩。
