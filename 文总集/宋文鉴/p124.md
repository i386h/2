<!-- { "loadSidebar": true } -->
　　熙寜十年京东路安抚使臣某转运使臣某判官臣某稽首言河决澶州南倾淮泗彭城当其冲夹以连山扼以吕梁流泄不时盈溢千里平地水深丈余下顾城中井出脉发东薄两隅西入通洫南怀水垣土恶不支百有余日而后已守臣苏轼深惟流亡为天子忧夙夜不怠以劳其人兴发戍兵固应卒外为长楗乘髙如虹以防其恶内为大堤附城如环以待其溃筑二防于南门之外以通南山以安危疑发仓庾明劝禁以惠困穷以督盗贼宣布恩泽巡行内外吏民向化兴于事功法施四邑诚格百神可谓有功矣宜有褒嘉以劝郡县十月二日甲子奏京师明年元丰正月甲子制诰谕意臣轼惟念只承谟训人神力同敢自为功以速大戾而明扬褒大无以报称乃作黄楼于东门具刻明诏以承天休而明德意使其客陈师道以为之铭臣师道伏惟吕尚南仲内抚百姓内平诸侯诗美文武尹甫召虎南伐淮夷北伐玁狁功歌宣王君能使人以尽其才臣能奉功以报其上古之义也臣师道又惟感而通之者道也行而化之者德也制法明教者政也治人成功者事也昔之诗人歌其政事则并其道德而传之后王有作可举而行顾臣之愚何与于此诚乐君臣之尽道云臣不量冒死上黄楼铭其词曰
　　皇治惟戒修明法度协和隂阳十有一年天灾时行河失其防齐鲁梁楚千里四逺溃乱散亡皇仁隐忧临遣信臣以恵东方羸老不穷安慰抚养发散积仓流人如归居人忘危完聚靡伤天叙地平明圣成能人神效祥灵平告成百谷丰盈万邦乐康郡县只畏允迪圣谟终事无荒皇功不居归休臣民遐昭逺扬守臣拜手夸大休嘉使民不忘改作黄楼以临泗上述修故常庶民无佞原始念终铭之石章以告成功以扬德声永永无疆
　　克已铭　　　　　　　　　　　吕大临
　　凡厥有生均气同体胡为不仁我则有已立已与物私为町畦胜心横生扰扰不齐大人存诚心见帝则初无吝骄作我蟊贼志以为帅气为卒徒奉辞于天孰敢侮予且战且徕胜私窒欲昔焉寇讐今则臣仆方其未克窘我室庐妇姑勃蹊安取厥余亦既克之皇皇四达洞然八荒皆在我闼孰曰天下不归吾仁痒疴疾痛举切吾身一日至之莫非吾事顔何人哉晞之则是
　　蜀舍铭　　　　　　　　　　　刘　跂
　　某郡王万寓郑榜其居曰蜀舍持余杭朱浚民所为记过须城刘跂而请铭为之铭曰
　　噫嘻此舍是蜀非邪呑若两川坤之维耶危乎髙哉上青天邪赤甲曰盐峙峨眉邪榰笻医饭罇鸱邪一物不有而不无邪噫嘻此舍是真蜀国身如壶公靡索不获行以蜀驰卧以蜀息隂燕阳魏吴越璀错裴徊周流誓不以易谓不信者有如此石
　　大圆砚铭　　　　　　　　　　晁补之
　　黑月模汗两奴利与黔突居难与揭箧趋尔圆其外亦不可转视吾尔砚
　　座右铭　　　　　　　　　　　邹　浩
　　惟亲惟天惟亲惟地覆育我躬德莫我议汲汲以报亦岂佗求权行乃心则知厥由惟身康强亲喜而安惟身疢疾亲憯于顔矧惟此身其来有自自祖自考以至于此能钦爱身为钦爱亲祖考听之何福不臻亲寿而昌我戏于侧念兹在兹敢忘朝夕
　　家藏古砚铭　　　　　　　　　唐　庚
　　砚与笔墨盖气类也出处相近任用宠遇相近也独寿夭不相近也笔之寿以日计墨之寿以月计砚之寿以世计其故何也其为体也笔最锐墨次之砚钝者也岂非钝者寿而锐者夭乎其为用也笔最动墨次之砚静者也岂非静者寿而动者夭乎吾于是得养生焉以钝为体以静为用或曰寿夭数也非钝锐动静所制借令笔不鋭不动吾知其不能与砚久逺也虽然宁为此勿为彼也铭曰
　　不能锐因以钝为体不能动因以静为用唯其然是以能永年
　　古砚铭　　　　　　　　　　　崔　鶠
　　知其白守其黒似老学不厌教不倦似孔其实墨家者流摩顶放踵



　　宋文鉴巻七十三
　　钦定四库全书
　　宋文鉴巻七十四
　　宋　吕祖谦　编
　　颂
　　广农颂　　　　　　　　　　　夏　竦
　　景德三年春正月庚戌诏颁农田敕于天下二月癸未诏郡国领劝农事崇化源而广农业也臣闻圣人无土不王无民不君有土地则王业兴有人民则君道立故先王之建国也土欲广而不欲隙民欲众而不欲堕谓地之不辟非吾土也人之不农非吾民也乃为闾里室家以蕃其生为畎浍封畛以理其田为耒耜钱镈以庀其器为厯象气候以授其时立经制以御之设官司以教之均工商衡虞之税正车马甲兵之赋于是乎仁义礼乐有所加赏罚号令有所用三代通制建中经逺民以里居地以井受暨秦开阡陌农战相乘汉制名田并兼不息旧章缺而仁政坠经界慢而讻竞起革而下古之制度不可复矣其政何哉盖三季已还五代而上有天下者或不知天下以地为基以农为本以食为源以教为器当其拨平祸乱经始四国则衽金革简车马计懐柔议聚敛赏勲旧治城邑暨边陲既宁防县既平功业既成府库既盈则思悉华夏以自奉驱亿兆以从欲有患边幅未阔威武未震则转刍粟事夷狄有患嵗月易逝容发易朽则招方士求神仙有患登覧未逺行乐未极则增台榭丽宫室有患嫔御未广歌舞未工则渔声色选使艺有患校猎未快驰骋未捷则广苑囿具毕弋有患巡幸未徧游赏未普则修驰道飞清跸其间自非负天啓神授之资有圣文灵武之德者则不能训稼穑务储衍舍派而趋源去末而从本致天下太康家给人足者哉我国家荷二圣基业用三王礼乐足食训农克立治本吾皇龙飞春秋鼎盛励精百度旁求黎献谓守文艰如创业承平难如治乱深鉴前世専行王道羁縻四夷而重兵革渔猎贤隽而藏网罟观六艺虚台馆听道德放声乐功业之大则成康文景无或比隆河山之逺则秦汉隋唐不能齐盛菽麦流行而红腐玉帛充牣而露积陛下尚宸居减丽御膳辍声霄衣紫庭清问多士举三王之故实修八世之坠典以为择循吏守郡国抚百姓善则善矣而未专也于是授之使领设为职司所以徇名而责实也颁宪令经田畴劝耕殖至则至矣而未一也于是编其制度勒为科条所以建中而示法也徇名责实则官不旷建中示法则民不疑诏下之日鬼神称庆太平之风旋踵可待不终日而争讼息未逾时而淳卤辟凡九围之内一嵗之间衣食足而仓廪实仁义行而刑罚措大哉炎宋功德陛下教化垂亿万世与天无穷臣生逢圣明叨观盛事谨昧死上广农颂其辞曰
　　皇哉惟圣躬提天柄亿兆归心三灵洽庆广我田事肇修稼政乃置官名乃颁号令号令维何分条建规恩斯懋斯流冗攸归官名维何启职庀司训之导之播种惟时民曰勤止服田力穑昼尔于耕宵尔无斁千耦偕飞百谷咸殖既蓺淳卤越经封洫官曰莅止纠力劝能庤我钱鏄流我沟塍乃能灌溉爰相丘陵污莱以辟游惰用惩赫赫圣谋有作咸覩畎浍四溟井疆九土沃野万里纵横其拥耒成林洒流降雨阳春如膏原隰如鳞我稼既华六合生云稻粱黍稷万井龙文同我妇子或耨或耘八月其获乃登尔稼滞穗栖原余粮厌野盈溢京庾流衍方夏式歌且謡土金同价百姓足矣君孰不足三百之同九年之蓄八蜡既通五礼咸穆藏财于民所宝惟谷君哉君哉乐事训农炎帝之教后稷之功方我王度明而未融臣之颂之永矣无穷
　　大顺颂
　　礼记礼运云四体既正肤革充盈人之肥也父子笃兄弟睦夫妇和家之肥也大臣法小臣廉官职相守君臣相正国之肥也天子以徳为车以乐为御诸侯以礼相与大夫以法相与士以信相考百姓以睦相守天下之肥也是谓大顺愚读书至此详味久之观乎古先垂教条畅明备义取饶裕充盛目之曰肥若能偃风践迹各当其分顺之至也无逺弗届浸渍浃洽薫然大同斯乃纯被之化尽美尽美矣虽欲鋭意推演复何措辞区区至诚愿陈万一今但举其全文而系以褒赞者只率道扬之志也颂曰
　　猗欤礼经孰窥优域愚尝究观沛然有得肇自人伦及于家国遂满天下具四表则是谓大顺允臻其极老生作颂奉扬景式
　　防圣宫颂　　　　　　　　　　欧阳脩
　　臣伏见国家采汉书原庙之制作宫于永安以备园寝欲以盛陵邑之充奉昭祖宗之光灵以耀示于千万世甚盛德也臣永惟古先王者将有受命之符必先兴业造功警动觉悟于元元然后有其位而继体守文之君又从而显明丕大以纂修乎旧物故其兢兢勤勤不忘前人是以根深而叶茂德厚而流光子子孙孙承之无疆伏惟皇帝陛下以神圣德传有大器干健而正离继而明即位以来于兹十年勤邦俭家以修太平日朝东宫示天下孝亲执笾豆三见于郊日星轨道光明清润河不怒溢东南而流四夷承命欢和以賔奔走万里顾非有干戈告让之命文移发召之期而犀珠象牙文马防玉旅于阙庭纳于廐府如司马令无一后先至德之及上格于天下极于地中浃于人而外冐于四表昆虫有命之物无不仰戴神威圣功效见如此太祖创造基始克成厥家当天受命之功太宗征服绥来遂一海内睿武英文之业真宗礼乐文物以隆天声升平告功之典陛下夙夜防共嗣固鸿业纂服守成之勤基构累积显显昌昌益大而光称干三后之意可谓至孝况春秋嵗时以禘以祫则有庙祧之严配天昭孝以享以告则有郊庙明堂之位篆金刻石则有史氏之官歌功之诗流于乐府象德之舞见于羽毛惟是邦家之光祖宗之为有以示民而垂无穷者罔不宣着陛下承先烈昭孝思所以奉之以严罔不勤备圣人之德谓无以加而犹以为未也乃复因陵园起宫室以望神游土水之功严而不华地爽而洁宇敞而神灵杳冥如来如宅合于礼经孝子謦咳思亲之义愚以谓宫且成非天子自临享则不能以来三后之灵然郡国不见治道太仆不先整驾恬然未闻有司之诏岂难于动民而迟其来耶特以筮所考湏吉而后行耶不然何独留意于屋墙构筑而至于荐见孝享未之思耶况是宫之制夷山为平外取客土鍜石伐木发兵胥靡调旁近郡如此数年而道路之民徒见兴为之功恐愚无以识上意是宜不惜属车之费无讳数日之劳沛然幸临因展陵墓退而谕民以孝思之诚遂见守土之臣采风俗以问髙年亦尧舜之事也古者天子之出必有来诗之官而道路童儿之言皆得以闻臣是以不胜惓惓之心谨采西人望幸意作为颂诗以献阙下辞曰
　　巍峩穹崇奠京之东有山而崧沦道源汇流而渊有洛之川川灵山秀回环左右有髙而阜其阜何名太祖太宗真宗之陵惟陵之制因山而起隐隐隆隆惟陵之气常王而喜郁鬰葱葱帝怀穹旻受命我宋造初于屯帝念先烈用欣余家宣力以动赫赫三后重基累构既丰而茂燕翼贻谋是惟永图其传在予曰祖曰宗有德有功予实嗣之克勤克绍以孝以报予敢不思惟此园陵先后之宅且宅且安后来游止弗宫弗室神何以驩乃相川原乃得善地地髙惟丘乃以荆灼乃讯龟宝龟告曰猷帝命家臣而职我事而【阙】惟寅一毫一丝给以县官无取于民伐洛之【阙】
　　登我之山木好且坚
　　家臣之来役夫万名三年有成宫伐翼翼在陵之侧须后来格有门有宇有廊有庑有庭有序殿兮耽耽黼帷襜襜天威可瞻庭兮植植钩盾虎防容卫以饬太祖维祖太宗维弟真宗维子三圣嶷嶷有以奠位于此而防圣兮在天风马云车其来仙仙圣防于此灵威神驭其宫肃然圣既降矣其谁格之惟孝天子圣降当享其谁来荐亦孝天子孝既克只而来胡迟其下臣修作颂风之
　　借田颂　　　　　　　　　　　宋　祁
