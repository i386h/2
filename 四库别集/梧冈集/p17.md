<!-- { "loadSidebar": true } -->
　　公姓鲍氏讳颎字尚褧歙西之棠樾里人也其上世自青齐来歙凡再迁至棠樾世以儒宦显曾祖讳周字景文以子贵赠从仕郎徽州府路黟县尹景文之父寿孙当至元丙子之变里中盗起贼执其父欲兵之寿孙出愿代父死父愿代子死贼哀怜之不忍杀父子俱得释人称为慈孝鲍家事载宋史孝义传祖讳同仁字国良以右语出身五转至会昌州同知致其事考讳深字伯原讲学郑子美待制之门为构师山书院以延乡里学徒遂领府檄摄山长事公幼聪敏不凡甫成童读书知大义能诗文精欧阳字法遒劲方整旁攻篆隶皆臻其妙及长从游于张子经胡孟成郑彦昭诸先辈山长公筑耕读堂以延贤士大夫而枫林朱允升白云唐仲实刻入新安文献志石泉周彦明日夕过从相与讲求诵习由是见益明识益髙值壬辰淆乱世家大族俱被剽掠刼夺而公之故居悉遭■〈火林〉毁无遗丁酉我天兵东下克复徽城而主将邓愈索郑待制待制以尝受元官遁去公遂代系于狱索之愈急度不获免待制乃挺身而出见主将抗辞不屈主将礼之释公待制语于众曰吾得死所矣山长公与弟以仁受业师山最久不忍其死公奋然进曰先生既受前朝待制之名虽不食其禄而受其爵岂可屈辱臣异代乎待制曰颎之言是矣吾计已决明日衣冠北面再拜自缢死异时待制得登名于元史忠义传虽其平生学力所至公亦可谓贤弟子矣已而世运平定诏求民间有才徳贤良者太守王公以公名闻公以亲老辞不允逼迫就道赋啼乌行以见志至京吏部引见上于西苑诏公与晋王传桂公彦良十人同舍尚宾馆编史传进呈毕赐白金五十两帽履衣各一袭授博士厅典籖明年春监筑太社太稷坛成时初立翰林国史院改除编修官洪武改元学士陶公主敬称公质实有文升翰林修撰承直郎同知制诰兼国史院编修官上尝御谨身殿亲策问廷臣曰北平建都可以控制四方比南京何如公对曰元主起自沙漠立国在燕今百年地气天运已尽不可因也今南京兴王之地宫殿已完不必改图传曰在徳不在险也上又尝策问久任之法公以借冦故事对皆称善一日上登钟山命词臣扈从上御拥翠亭给笔札即景赋诗公与翰林朱升张以宁秦裕伯起居单友中李某铁冠道人俱应制上亲倡和逰崇福寺锡宴而还时尚书张复初以吏疾儒适陜西内附遂出公为耀州同知州兵戈之后饥馑屡年流民未复乃披荆棘以临政岁大饥朝廷发粟以赈公亲领县民赴孟津给粟宣上徳意至秋方稔一新官廨民争趋事不待程督旬月落成博士金华王公子充记而刻之张氏伪官许玉者结党害民有王寅罹其害公不避危险率弓手尽擒之以送行省右承耿公大加称赏境内获安淳化县与州邻县有奸吏逼民虗増田土顷畆以媚上父老诉于会府委公核实乃履畆而征去虗増粮万五十石同官县民伪左丞赵某掠平陆县民张氏女年十三诉于县不能直公执诸廷归其女洪武四年秋奉表上京欲顺道省亲九月十四日光禄锡宴越翌日赴礼部辞俄被拘送刑部转送羽林卫乃知西安府经厯常达坐事诬指凡陜西一道官吏无虚实小大皆不免至十月十五日狱中上表陈情不报时从叔任留京不忍去为制衣馈饍及死买棺载骸归其乡公临终写遗文付其子宅相丁宁戒谕文辞明畅字画严整不异平日其意若曰天其不可必乎吾为善胡为而罹此祸天其可必乎吾当昌吾后公先娶程氏宋丞相程公元鳯之曽孙女性柔顺尽妇道年十九归公为夫妇十六年临蓐而没继娶宋氏甫一月而公有荐举之行在耀州月下尝相谓曰设若不幸汝肯守志乎宋泣曰妇人从一而终岂可事二姓公笑曰吾无憾矣闻公之讣哀恸号泣抱一岁幼子匍匐走数千里见者莫不感动既抵家公姑康健在堂具甘旨输孝敬经纪其家政公姑安之视前室之子不异所生子亦奉之如亲母凡事必咨禀而后行时户役烦多支费不给宋之父母悯其蚤寡欲夺其志曰曩吾在耀州月下已许吾夫矣可以死背其言乎终不听公姑俱以天年殁宋营丧事尽礼宗族婣戚咸称之里耆老以贞节闻得旌表其门程氏生子一人即宅相女一人适某宋氏生子一人曰长安七岁而率宅相有子三人长玄英次玄宁三玄复曽孙男若干人公得年四十以永乐某年塟绩溪县之株木岭呜呼天道难谌善恶之报祸福之降何其不以类应耶岂囿于气数而值于命运欤将诘诸司造物者其然乎其不然乎申包胥曰天定能胜人人定亦能胜天其果然乎公之罹非辜亦可悲矣三孙念公尝踵门而请曰先祖行实未有纪述当时侪辈俱已澌尽无一在者惟先生独存岿然犹鲁灵光也非先生其谁宜为先祖弃世垂四十载矣非敢后也若有待焉敢请予诺之老泪危迸哀思填胸毎一执笔悲不自已侵寻岁月弗克成文乃忍恸而书之尚干当代名公矜悯而铭之庶贻于不朽谨状 

　　故白云处士呉公行述 

　　公姓呉氏讳奫字万顷号白云处士徽之休宁人也呉自泰伯受封因以为氏其后延陵季子继泰伯之徳而以三让称故郡望以延陵着至秦呉芮为番令得江湖间民心号番君今大江东南皆其苗裔徽之与番壤地联接支派蔓延土著于徽分徙于休宁之万安呉田始祖讳超唐兴元年间任本邑令族益大五世祖讳某仕蜀阆州倅择故乡山水之胜遂卜筑焉即今所居之地曽大父讳某字某邃于儒肄举子业以易经魁乡试宋季监桐城税阶成忠郎大父讳某字某号屏山克继家学以文章擅名至元授太平繁昌县尹有政绩阶承直郎考讳某字某号松所学行卓卓可述荫授良禾岭廵徼未老纳禄而归公承累世培植之厚田园邸第几有一乡能以富盛自处而不屑于裒聚名仁厚儒宦家公幼天姿颕悟徳性凝重年甫弱冠身干魁岸意气豪宕未几敛华就实励志古学益以圣贤为法当是时风俗淳美人慕士君子之行而徽为紫阳朱夫子之阙里宗工遗老倡明性理若云峯先生胡公定宇先生陈公皆执经师承而朱公允升汪公徳辅友道尤笃则公问学渊源有自矣絶口不谈仕进延经明行修之士尊礼而馆糓焉婣戚俊茂若赵方子常郑潜彦昭皆招置家塾饮食训督无异已子后二公知名赵以笃学师黄楚望虞文靖著书立言而学者以东山先生称郑以才术文翰受知宰辅厯任正字御史荐登清要盖出于公之诱掖而成也公甘隐山林以道自乐经生学子质其疑难达官巨人资其谋谟以暨韦布之秀方伎之流莫不愿挹谭笑仰风裁得公青瞩则人人饫徳有以自慊公平生好周人急里中有孤嫠贫乏者饥则餔之寒则衣之病则药之没则轊而塟之直岁大侵出所积粟廉价售之而邑之求籴者日踵接于门皆饭之而去尝有一里氓赍父镪若干缗诣公启廪寻失其镪涕泣欲无生公知其故遂如所失数予以粟氓感徳戒饬诸子毎曰吾以安遗汝而不遗汝以危汝其慎之人咸儗之龎徳公晩年谢弃俗纷家政悉委诸冡嗣一不以萦其心每适意有所得则疾书之为文贯穿经史为诗陶冶性情积之逺发之弘不自知其多也有白云集五十巻藏于家重罹兵燹毁而不存娶江氏歙望族贞柔孝敬姑程氏宋故相程元鳯之侄女感疾沉痼医药百方弗効江祷北辰刲股肉和糜以进疾遂瘳以孝妇闻子男三人长玉林字伯冈才识文学欲有以自见入国朝帅阃知其贤辟赞军务尝谓功名可以戾契至卒赍志以没次甡字仲生工诗文为徽郡儒学正后擢将仕郎主山东之宁阳县簿终于官次薫字季南晦迹陇畆女二人长兰适程仁泽次和适谢均美孙男五■〈王责〉樵牧珪月徳牧蚤游邑庠由纪善今授从仕郎户科给事中兼司经局校书公生于前元丙申七月廿五日没于癸夘八月某日享年六十有八以某年某月某日塟于霹雳岭江氏后公八年卒享年八十以洪武庚戌冬十有一月某日塟于衖坑之原余成童时亲拜公之絇屦知三世缔交于公父子间俛仰四十余年而死生变故有无穷之悲公三子四孙俱已相继倾背所余惟牧方膺爵禄骎骎向用殆天所以昌其后而食其报于前也耶牧累以公之行实属予述之平昔游从斯文无一在者独余侍公之久知公之深通家契谊有不得而辞也故敢摭其梗概书之以俟当世之秉大手笔者采择焉 

　　故处士呉公伯冈行状 

　　公姓呉氏讳玉林字伯冈按呉自泰伯居勾呉而子孙遂以为氏汉长沙王芮四男分居新安至唐有讳少微者仕为御史曽孙瑶自休宁徙歙富饶瑶生叔臻叔臻生明明生超超生春春生天推天推生琇爱休宁金竹山之胜复徙家焉第四子依舒通守阆州始居呉田依舒生子志子志生泉涌泉涌生士隽士隽生积积生道传道传生琬琬生逄辰逄辰生梓荣宋吉州泰和县簿梓荣生彦松彦松生邦吕厯官成忠郎邦吕生柔遇柔遇生贲龙元太平路繁昌县尹号屏山生之泰之泰生奫字万顷号白云是为伯冈之父乡称长者公幼性敏鋭甫六岁就外传日记数千百言能通大义成童有诗声年十七习举子业文理蔚然侪辈服其精致屡试场屋不利恬然不以得失介意而学益笃乡先逹子常赵公彦昭郑公尝同受业于家塾当是时倡明理学遡子朱子之渊源者朱公允升汪公徳辅倪公士毅郑公子美及我先人三峯先生也皆与公为斯文友故公徳行之懿问学之博操守之端识见之卓逈异庸常天兵东下歙版图入职方氏公始就辟参谋军机无何弃去竟以隐终方元季劻勷之秋公总家政内外整肃事亲尽孝抚二弟克笃友爱赋重役繁身任之而亲与弟不知也蕲黄冦起入饶歙境羣小鸱张狼噬巨室葅醢公外戚歙程氏乃宋故相家阖门逃匿憸人利其赀踪迹得之欲覆其宗俾无遗胤公尽出已财以足其求程获免难里氓有韩姓者抱疾危迫公忧形于色延良医药之而愈收养孤遗赈恤穷乏常如不及里中所居之田平衍宜稼而农苦旱公乃相地形捐私帑堰溪为堨铲山锥石引水为渠既成旱不为灾乡人利之建义庄积粟赡族凡祀先上塜少长咸集所以叙尊卑合亲疎而重敦睦之意也公刚直豪爽闾里攻讦鬬狼之忿不之公府而折中于公得公一言而止有松萝唫藁二十巻藏于家公生于前元延佑二年丙辰五月十有七日没于大明洪武三年庚戌十有一月四日享年五十有五后十五年塟于音干之原配程氏柔顺真静孝敬舅姑宜于家族后公廿又六年卒得年八十一子男二人长樵蚤世次牧字彦守以俊茂选充邑庠弟子员用劳绩擢纪善今升授户科给事中兼司经局教书阶从仕郎女一人珈适歙士族江士翔孙男二冀善功逺孙女一遵厚适江彦华呜呼公有志而弗获伸有才有学而弗克试存心律已可概见者如此人谓天道玄黙难谌以予观之岂其然乎啬其父于前所以丰其子于后也予自童丱托交于公父子间今与彦守会京师叙骙违感今思昔未尝不长慨也予既述白云处士行实而彦守以故交无存非予莫能知公之详复俾状之以乞铭于太史氏用发潜徳之幽光焉谨状 

　　明故和斋唐公墓志铭 

