<!-- { "loadSidebar": true } -->
　　伏见朝廷发明诏议科举以取进士盖欲明公道广仕途以革徼竞之风选人材收实用致隆平之化然闻礼部所拟止以经义词赋两科取人伏虑浅狭拘窒于国于士两有未尽必期登俊良远庸鄙总揽羣材经理世务盖有后其所先先其所后者矣鸿惟圣天子渴于文治听言如流凡所制作取唐为多兼国朝科举之设自戊戌以后未遑再议天下之士徃徃留心时务讲明经史捉笔著述一尚古文顾惟举业多未素习一旦举非其人不适于用反为科举之累矣今检防到李唐之制其取士科目不常率相时置科以待非常之士其初试殿试止以策问取人如时务则试方畧止五道直言极諌等防秀才则博学宏词及道侔伊吕才堪郡县下笔成章茂材异等皆其选之首也故得士之多唐最为盛以某愚见审量时势必欲急得人材以收实用莫若以时务对防直言极諌切中利病有经画之略者为首选何则试以残宋为言自渡江以来以一隅之地偷生百年者正以多士济济崇尚议论有用之学故也其次以博学宏词兼试典礼议一道如禘祫斋郎之议者为中选其经义词赋两科乞转经出题先为布告中外使学者明知所向谓如今年书明年诗限以几时然后赴试其格律略除苛细如故实景象明水干羽金在镕之类例皆为命题如此不致隔碍长材使得展手笔以尽其器能不数年则五经可以通治矣然后使天下之人知大圣人制作出于寻常万万其有用实学为圣朝英特之选一洗晚近衰苶不振之气岂不盛欤如此当国计者上可以副朝廷用儒之实下可以待俊造非常之士尽遗贤于网罗收实用于中外则文治之功隆平之化可计日而待矣某职当言责事或未便不敢缄黙辄冒昧敷陈
　　弹博州路乌库哩总管老病状
　　今体察得乌库哩居真残忍嗜杀贪冒无厌向列东曹已尸禄位及审囚徒大致违错今年近八十气志昏耄当官临事转瞬遗忘就问得本路司吏张玠与所察相同而复不时昏晕头目发至提视衣物略不知识欲望裁断如流神明其政不可得矣兼照得博州路所管军民三万三千余户一方休戚系在师帅今乃若此其于大小事为稍有蹉跌斯民何辜横被抑屈若以老病不胜本官首宜论列合行纠举以励其余
　　冬旱请祈雪事状
　　窃见随路蝗灾经今数年山东河南其势尤甚今遗种遍地傥灾更不已饥荒盗贼何所不有若及此出冬以来得三两大雪庶可消弭以绝根种古语有云冬雪一尺蝗子入地可丈今去春节仅三十余日照得中都及迤南路分自八月至今天不雨雪小麦青黄半掩干土虽云隂屡作终无大润叅详惟有以精诚感格神明致祷岳渎为民祈谢而已不然令各路总管府官或郡守躬亲祀祷部内山川并社稷等神以示朝廷优卹元元至意庶望和气一回普霑嘉瑞使民心慰安且忘积年饥乏扑灭之苦
　　太庙祭器合改造事状
　　伏念古之君子朝服祭器不假于人况太庙之祭器乎今体访得太宫大祭所用鼎彞等器多系残宋赐功臣家物如臣京敏中邦昌等器是也叅详自古有国有家者未闻祖宗神灵而以人臣所用遗器陈列为享于礼诚为未宜然向者清庙初建毎事草次未遑一新不得不尔今后合无改造新器张皇一代缛典且极夫尊严无上之义使圣子神孙传之无穷不其盛且当欤
　　论求仕官就家听候宣勅事状
　　体知得吏部先奉中书省劄付该求仕官员毎季迁转在后虑恐生受拟令毎月铨注今窃见随路求仕官员有自去年八月间摘勾到部经今七个月余未蒙迁转中间百端生受客寄守待措借无所以致典卖鞍马等物供给盘费尚然不足不幸更值病疾因而身故尤可矜恤即目在都听除等官约二百余员少者不下半载又州县阙员甚多似此淹延两为未便今后合无将求仕人员自到部月日为始限以旬月对凭引验既毕省防还家若有合祗受宣命官员将合授依旧例差人擎送外授敕官员将敕命发付各路总管府收管令本路祗受照依定去装束省限催督赴任庶免人难据此合行呈覆
　　弹大兴府擅注案牍官事状
　　今照得随路总管府原设提领案牍官已是汰罢今体察得大兴府却将司吏韩仲礼充案牍官勾当叅详总府司吏除额设外尚不得増添人数今来本府擅自将报过司吏韩仲礼拟作首领官与朝省差设经厯知事一同系厯勾当岂惟干名犯分其于格制事属违错据此合行纠呈
　　弹四州滥给解由事状
　　钦奉圣旨条画内一欵诸监临之官知所部有犯法不举劾者为欺蔽罪五等纠弹之官知而不举劾者为徇蒙亦罪五等钦此又防到中书省条画内一欵节该各路州府司县任满官员当该官司徇情滥给解由体究得实申台呈省今察到涿州等处州县去官于任内侵使讫盐钱工俸累蒙上司追征并不还缴其代官到任亦不依公理问却行徇情滥给与无粘带解由如此递互欺昧上司致将合追钱钞至今不能到官事属违错据此合行开坐纠弹
　　弹甲局官裕噜等扺搪造甲皮货
　　钦奉圣旨条画内一欵节该造作不如法者委监察纠察钦此又照得上司原料毎甲一副举吊并裁线古貍皮一十张四分前制府劄付下甲局总管府该依年例计料厘勒人匠如法成造无致用别色低歹皮货抵搪成造卑职于今年八月内体察得中都管甲局官裕噜杨三合自今年二月内造作至元五年常课已造讫甲一百二十副依已料关讫古貍皮一千二百四十八张于内却用马项子抵搪即问得裕噜等招説为阙少古貍皮上是用马项子作线是实却问得守支古貍皮人髙廷杰熟皮提控菜荣称自至元六年六月内收支成造五年皮甲古貍皮至七年八月内计收到古貍皮一千二百五十三张俱系甲局王知事支讫又问得王知事名居实称实关讫古貍皮一千二百三十张据已造了的甲数内委的四次用讫马项子八十五个折讫古貍皮一百七十张是实今来卑职叅详既知事王君实依料节次关支讫上项古貍皮货裕噜等不合却用马项抵搪事属违错合行纠呈
　　论革罢拨户兴煽炉冶事状
　　今窃见各处铁冶拨出户计设立头目管领周嵗额办铁货令人户常川煽炼纳官官民两便今略举綦阳并赫舍哩杨都事髙萨哈所管四处铁冶见分管户九千五百五十户验毎户包钞四两计该钞七百六十四锭今总青黄铁二百四十七万五千六百九十三斤半价值不等该价钞四百六十八锭二十三两三钱三分半比包钞亏官二百九十五锭二十六两六钱半及其人户俱各散漫住坐每遇秋冬煽炼逐旋勾集复徃人难岂为官民有办如将上项户计罢去当差许从诸人自治窰冶煽炼据官用铁货给价和买深是官民两便据此合行具呈伏乞御史台照详施行须至呈者
　　綦阳
　　户二千七百六十四户每户四两计钞二百二
　　十一锭单六两
　　办铁七十五万斤每十斤价钞一钱计钞一百
　　五十锭
　　赫舎哩
　　户一千七百八十六户每户四两计钞一百四
　　十二锭四十四两
　　办鐡二十六万斤毎十斤价钞一钱计钞五十
　　二锭
　　杨都事
　　户二千户每户四两计钞一百六十锭
　　办铁五十三万二千三百三十三斤半每十斤价钞一钱该一百六锭二十三两三钱半
　　髙萨哈
　　户三千户每户四两计钞二百四十锭
　　办铁九十三万三千三百四十斤计钞一百六
　　十锭内
　　青铁五十三万三千三百四十斤每十斤价钞一钱计钞一百单六锭三十三两四钱
　　黄铁四十万斤每十五斤价钞一钱计钞五十
　　三锭一十六两六钱
　　纠弹良乡尉司非理考勘刘德林事状
　　钦奉圣旨条画内一欵节该巡尉捕盗官捉获盗贼随时发与本县圆坐推问是实解赴本州再行鞫勘施行不得转委吏人及弓手人等拷问钦此今体察得良乡县尉司于至元七年九月内夜本县馆驿内失盗于当月二十五日有弓手髙伯山涉疑捉到涿州人户张德林不曽申官私下拷勘勒令虚招及妄指姐夫刘德林寄藏上项赃物将刘德林拿到亦不申官一面拷打为无证佐在后撒放于二十七日止将张德林申发到县尉内有县尉杨仲玉又将刘德林勾追到官重复拷问非理加刑尚为无指证明白事迹于当月三十日保放还家有刘德林于闰十一月十三日因拷疮身死今问得尉司司吏刘君祥并苦主刘德林妻阿张并当原被摭人刘得用词因俱与所察相同今来叅详髙伯山止是本县弓兵别无拷勘问人体例及县尉杨仲玉止凭张德林妄指便加拷勘以致本人因疮身死又于刘德林刘得用等处掠取交钞衣物有此违错据此合行纠弹
　　论肃山住等局人匠偏负事状
　　伏见吕哈扎尔管民户内拨出人匠二百二十五户内谓如真定路苌叅谋甄荣祖吴信魏友系纳三锭包银户计余者虽是不及例各酌中户计然则一丁入局全家丝银尽行除免近又将上项户计拨付本局另行管领其人匠自来按月支请米四斗盐半斤不时更有赏赐钱物其为幸民无甚于此且如肃山住储普化两局人匠俱系迤北人匠抛失家业移来中都今全家入局造作又为衣食不给致有庸力将男女质典者至甚生受按月支请又无食盐每口止得官粮二斗五升今来窃详造作乃一体工役然成造之物固有轻重工役各无间歇何其盐粮不一若将上项局分相比据肃山住储普化两局实为偏负外据哈喇尔所管民匠二百二十五户月支盐粮合行从长定夺据此须合具呈
　　论六部职掌繁简事状
　　伏见朝廷设立六部其官吏品秩相同而职掌繁简有异如礼兵二部礼以祭祀为大而有太常寺兵以军旅为重而有枢密院今者钱谷造作一切等事尽归户工至甚繁剧若曹务不有所分则缓急难于办集合无酌量繁简令兵礼二部将可分之事一以兼管似为便当且又职掌均一使两部官吏免尸素之责不然繁者愈繁而简者日简矣据此合行举呈
　　论霸州道路事状
　　窃见霸州部分俱该河流陂浸地面其驿程却系山东正路据本州南至保定县见行西道相去四十五里中间经过桥梁七座毎嵗必须依时拆盖更有修叠水口去处其工役不细须旁县协济方可办集甚是生受兼西道原系前代阻障溏泊堤堰本非正路仅一十七里止盖桥梁三座若行莫金口东道官民实为两便据此合行呈覆
　　论革罢鱼牙岸例事状
　　伏见鱼牙岸例等钱比年以来随路俱无今体察得中都通判等一十一处其鱼牙岸例一依宣课三十分取一至今征收叅详鱼货席苇一切诸物于所在已纳数重课程今者于上更为抽分此等钱谷实是重并兼见蒙圣恩免差发减课额正为百姓生受故也据上项等钱理宜罢去不然亦不当依宣课一体分役有此不应合行纠呈
　　弹不孝子杨大事状
　　盖闻父母有婢子甚爱之虽父母没终身敬之不衰况父在之姬妾乎今体察得懐孟路总管子某冥顽无知悖逆有迹近者将父之妾就于寝所辄行殴击父方营护随即推仆致令乃父牒发本路究治其同僚私徇视为细微在后畧无施行虽行路闻之莫不愤疾叅详礼义由贤者出岂有衣冠之胄而为禽犊之行如是其败壊风化孰大于此合行纠弹乞痛加惩戒以励薄俗
　　举三道按察使事状
