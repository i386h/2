<!-- { "loadSidebar": true } -->
　　一点尘心谪九天，玉皇殿上掌书仙。 
　　莫怪浓香熏骨腻，霞衣曾带御炉烟。 
女曰：“真吾夫也。不然，何以知吾事耶！”遂事之。五年，忽对任曰：“吾本天上司书仙女，以情爱谪人寰，二纪将归，子可偕行。”腾云而去。后以所居为书仙里。（《书史会要》） 
　　◎附：尼 
　　○元 
　　妙湛 
　　比邱尼妙湛，管夫人为写长明庵图，妙湛小行书题其上。（《珊瑚纲》） 

　　◎名媛 
　　○周 
　　鲁秋胡妻 
　　雕虫篆，鲁秋胡妻所作。秋胡随牒远仕，荏苒三年。桑时间玩，集为此书，亦云“战笔书”。其体遵律垂画，织长旋绕屈曲，有若虫形。（僧梦英《十八体书》） 
　　二十二虫书，鲁秋胡妇浣蚕所作，亦曰“雕虫篆”。（韦续纂《五十六种书》） 
　　○汉 
　　扶风马夫人 
　　安定皇甫规妻，不知何氏女也。规，初丧室家，后更娶之。妻善属文，能草书，时为规答书记，众人怪其工。（《后汉书?列女传》） 
　　扶风马夫人，大司农皇甫规之妻也。有才学，工隶书，夫人寡，董卓聘之，夫人不屈，卓杀之。（《书断》） 
　　后汉皇甫规妻马夫人行隶，中中品。（韦续《九品书人论》） 
　　蔡文姬 
　　蔡邕女也，博学有才辨，又妙于音律。兴平中乱，没于南匈奴，曹操赎之。操问曰：“闻夫人家多坟籍，犹能记忆之否？”文姬曰：“昔亡父赐书四千许卷，今所诵忆，裁四百余篇耳。”操曰：“今当使十吏就夫人写之。”文姬曰：“男女之别，礼不亲授，乞给纸笔，真草惟命。”于是缮书送之，文无遣误。（《后汉书?列女传》） 
　　蔡邕得笔法于神人，传女文姬，文姬传之锺繇。（《古今传授笔法人名》） 
　　“我生之初尚无为，我生之后汉祚衰。”蔡炎书。（《淳化阁贴》） 
　　蔡炎《胡笳引》：“自书十八章，极可观，不谓流传，仅余两句，亦似斯人身世耶。”（《山谷题跋》） 
　　○晋 
　　卫夫人 
　　晋中书院李充母卫夫人。善锺法，王逸少之师。（《羊欣撰录》） 
　　卫夫人名铄，字茂漪，廷尉展之女弟，恒之从女，汝阴太守李矩之妻也。隶书尤善规矩，锺公云：“碎玉壶之冰，烂瑶台之月。婉然芳树，穆若清风”。右军少尝师之，永和五年卒，年七十八，子充为中书郎，亦工书。（《书断》） 
　　锺繇传之卫夫人，卫夫人传之王羲之。（《传授笔法人名》） 
　　庾肩吾《书品》列中之上。 
　　李嗣真书列上下品，云卫夫人正体尤绝。 
　　韦续《九品书人论》上中品有李矩妻卫夫人，正行。 
　　唐人书评卫夫人书，如插花舞女，低昂美容；又如美女登台，仙娥弄影，红莲映水，碧沼浮霞。（《书苑菁华》） 
　　晋卫夫人笔阵图 
　　夫三端之妙，莫先于用笔；六艺之奥，莫重于银钩。昔秦丞相李斯见周穆王书，七日兴叹，患其无骨。蔡尚书入鸿都观碣，十旬不返，嗟其出群，故知达于其源者少，暗于其理者多。近代以来，殊不师古，而缘情弃道，才记姓名，或学不该赡，闻见又寡，致使成功不就，虚费精神。自非通灵感物，不可与谈斯道也。今删李斯笔妙，更加润色，总七条，并作其形容，列事如左，贻诸子孙，永为模范。庶将来之君子，时复览焉。笔要取崇山绝仞中兔毛，八九月收之，其笔头长一寸，管长五寸，锋齐腰强者。其砚取前涸新石，润涩相兼，浮津耀墨者。其墨取庐山之松烟，代郡之鹿胶，十年已上强如石者为之。纸取东阳鱼卵虚柔滑净者。凡学书字，先学执笔，若真书去笔头二寸一分，若行草书去笔头三寸一分。执之下笔，点画波撇屈曲，皆须尽一身之力而送之。若初学者先大书，不得先从小。善鉴者不写，善写者不鉴。善笔力者多骨，不善笔力者多肉。多骨微肉者谓之筋书，多肉微骨者谓之墨猪。多力丰筋者圣，无力无筋者病，一一从其消息而用之。 
　　一　如千里阵云，隐隐然，其实有形。 丿　陆断犀象。 
　　丶　如高峰坠石，磕磕然，实如崩也。 乚　百钧弩发。 
　　丨　万岁柘藤。 乀　崩浪雷奔。 ■⒂　 劲弩筋节。 
　　右七条笔阵出入斩斫图。执笔有七种：有心急而执笔缓者；有心缓而执笔急者；若执笔近而不能紧者，心手不齐，意后笔前者败；若执笔远而急，意前笔后者胜。又有六种用笔：结构圆备如篆法，飘扬洒落如章草，凶险可畏如八分，窈窕出入如飞白，耿介特立如鹤头，郁拔纵横如古隶。然心存委曲，每为一字各象其形，斯造妙矣！书道毕矣！永和四年上虞制记。 
　　晋卫夫人与师贴： 
　　卫稽首：和南近奉敕写急就章，遂不得与师书耳。但卫随世所学，规摹锺繇，遂历多载。年廿，着诗论草隶通解不敢上呈。卫有一弟子王逸少甚能，学术真书咄咄逼人，笔势洞精，字体遒媚，可诣晋尚书馆书耳。仰求至鉴，大不可言。弟子李氏卫和南。（《淳化阁贴》） 
　　黄长睿云：卫夫人贴，盖唐初李怀琳作，事见窦臮《述书赋》。（《东观余论》） 
　　黄山谷题绛本法贴云：王会稽初学书于卫夫人，中年遂妙绝古今。今人见卫夫人遣墨，疑右军不当北面。盖不知九万里，则风斯在下耳。（《黄山谷集》） 
　　郗夫人 
　　王羲之之妻也，甚工书。（孔元舒《在穷记》） 
　　谢夫人 
　　字道韫，王凝之妻，安西将军奕之女也。（《晋书?列女传》） 
　　道韫有才华，亦善书，为舅氏所重。（《王羲之外传》） 
　　李嗣真书后品云：“谢道韫是王凝之妻。雍容和雅，芬馥可玩，列中下品。” 
　　韦续《九品书人论下》：“上品有王凝之妻谢道韫行草。” 
　　傅夫人 
　　郗愔之妻也，善书。（《书断》） 
　　韦续《九品书人论下》：“上品有傅夫人正隶。” 
　　荀夫人 
　　王洽之妻也，亦善书。（《书断》） 
　　汪夫人（宣和书谱作江） 
　　王珉之妻也，善书。（同上） 
　　荀夫人 
　　庾亮之妻也，（韦续《九品书人论上》：“下品有庾亮荀夫人正行隶篆。”） 
　　蔡夫人 
　　羊衡母。（韦续《九品书人论上》：“中品。”） 
　　桓夫人 
　　唐人书评云：桓夫人书，如快马入阵，屈伸随人。（《书苑精华》） 
　　李意如 
　　琅邪王献之保母也。姓李名意如，广汉人也。在母家有志行，归王氏。柔慎勤恭，善属文，能草书，解释老旨趣。（《云麓漫钞》） 
　　○宋 
　　谢夫人 
　　孔琳之妻谢氏，亦善书。（《书断》） 
　　○北魏 
　　李夫人 
　　高慎妻李氏，赵郡李徽伯女，艳且慧，兼善书记，工骑乘。（《北史?高干传》） 
　　李彪女 
　　幼而聪令，彪教之书学，读诵经传。后宣武闻其名，召为婕妤，在宫常教帝妹书诵授经史，后宫咸师事之。（《北史?李彪传》） 
　　○北齐 
　　魏夫人 
　　韦续九品书人，韦续《九品书人论下》：“下品有北齐魏夫人正行。” 
　　○唐 
　　刘秦妹 
　　马家刘氏，临效逼斥，安西兰亭，貌夺真迹。如宓妃遣形于巧素，再见如在之古昔。注云：“翰林书人刘秦妹归马氏。”（窦臮《述书赋》） 
　　刘秦妹善临兰亭，及西安贴夺真，亦唐翰林书人。（《法书苑》） 
　　房璘妻高氏 
　　太原府交城县石壁寺铁弥勒像颂安公美政碑，俱参军房璘妻高氏书，石壁寺碑，乃行书。（《学林新编》） 
　　房璘妻高氏，尝书石刻，字画洁媚。（《墨池编续书断》） 
　　太谷县令安庭坚美政颂碑跋： 
　　开元二十九年安公美政颂，房璘妻高氏书。安公者，名庭坚，其事迹非奇，而文辞亦匪佳作，惟其笔画遒丽，不类妇人所书。余所集录，固已博矣，而妇人之笔，着于金石者，高氏一人而已。然余尝与蔡君谟论书，以为书之盛莫盛于唐，书之废莫甚于今。余之所录如于頔高骈。下至陈游瓖等书皆有。盖唐之武夫悍将，暨楷书手辈，字皆可爱。今文儒之盛，其书屈指可数者，无三四人。非皆不能，盖忽不为尔。唐人书见于今，而名不知于当时者，如张师、邱缪、师愈之类，盖又可不胜数也！非余录之，则将遂泯然于斯世矣。余于集古，不为无益也夫。（《集古录》） 
　　撰人姓名残缺，房璘妻高氏书。开元廿九年三月。（《金石录》） 
　　太原府交城县石壁寺铁弥勒像颂碑跋： 
　　太原府交城县石壁寺铁弥勒像颂者，林谔撰，参军房璘妻高氏书。余所集录古文自周秦而下，旋于显德。凡为千卷，唐居其十七八。其名臣显达，下至山林幽隐之士，所书莫不皆有，而妇人之书，惟此高氏一人耳。然其所书刻石存于今者，惟此颂与安公美政颂耳。二碑笔画字体，远不相类，殆非一人之书，疑模刻不同，亦不宜相远如此，又疑好事者寓名以为奇也。识者当为辨之。（《集古录》） 
　　林鹗撰，房璘妻高氏行书，开元二十九年六月。（《金石录》） 
　　柳夫人 
　　崔简妻，宗无伯姊，善隶书，为雅琴以自娱。（《柳河东集》） 
　　崔瑗 
　　永州刺史博陵崔简女，嫁为朗州员外司户河东薛巽妻，善笔札，读书通古今。（《柳河东集》） 
　　杨夫人 
　　柳柳州宗元室，善翰墨。（《书史会要》） 
　　金銮 
　　白氏金銮，居易女，十岁忽书《北山移文》示家人，居易以终南紫石刊之。（《书史会要》） 
　　陈燕子丁（德宗时人） 
　　独庵比邱道衍《法华经跋》云：唐僧义道与女人陈燕子丁，共以小楷细书是经，为荐人母解脱清升。点画波撆，若出一手。（《金华府志》） 
　　廉女贞 
　　善隶书，常为内中学士。（《李远集》） 
　　邓敞妻李氏 
　　邓敞，封敖门生，婚李氏。其父尝为福建从事，官至评事。有女二人皆善书，敞之所行卷，多二人笔迹，敞官至秘书少监。（《玉泉子》） 
　　关氏 
　　南楚人，图之妹，甚聪慧，文学书札，图尝动人，图尝语同僚曰：“某家有一进士，但不栉耳。”后图以妹妻常修。关氏与修读书二十余，年才学优博，越绝流辈，咸通六年登科。（《南楚新闻》） 
　　薛媛 
　　薛暖，濠梁人，南楚材妻。楚材旅游陈颍，受颍牧之眷，无返旧意。媛写真寄之曰： 
　　欲下丹青笔，先牛宝镜端。 
　　已惊颜索莫，渐觉鬓凋残。 
　　泪眼描将易，愁肠写出难。 
　　恐君浑忘却，时展画图看。 
夫妻遂偕老焉。时人嘲之曰： 
　　当时妇弃夫，今日夫弃妇。 
