<!-- { "loadSidebar": true } -->
　　载酒欲寻江上舟出门无路水交流黄昏独倚春风立防却花飞触地愁【世説王文度与林法师讲韩孙诸人在坐林理每欲小屈孙兴公曰法师今日如着弊絮在荆棘中触地挂阂○王建诗忽地金舆向月陂内人接着便相随触地恐亦忽地之类】
　　楚天
　　楚天如梦水悠悠花厎残红漫不收独绕去年垂泪处还将牢落对沧洲【言忧愁之日常多】
　　江上
　　江北秋隂一半开晚云含雨却低徊【李义山诗户外重隂黯不开○杜审言诗日气含残雨云隂送晚雷】青山缭绕疑无路忽见千帆隠映来【秦少游诗菰蒲深处疑无地忽有人家笑语声疑祖此】
　　春江
　　春江渺渺抱墙流烟草茸茸一片愁吹尽栁花人不见青旗催日下城头【青旗酒旗也唐诗柴扉日暮随风掩落尽闲花不见人公又有细草孤云一寸愁之句或言此是方子通诗○公子元泽诗双双燕子语帘前病客无聊尽日眠开遍杏花人不见满庭细雨緑如烟元泽诗亦类公作余于临川得之附此李泰伯诗山店吹英春寂寂青旗飐尽栁花风○或言此诗方子通作荆公爱之书于后人误谓荆公作方名维姑苏人行髙洁隠居不仕】
　　春雨
　　城云如雪栁僛僛【真迹雪作梦诗屡舞僛僛毛氏曰僛僛舞不能自止也唐崔鲁诗湿云如梦雨如尘】野水横来强满池【髙适诗门前种栁深成巷野谷流泉添入池】九十日春浑得雨故应留润作花时
　　初到金陵
　　江湖归不及花时空绕扶疎緑玉枝夜直去年防蓓蕾昼眠今日对纷披【卢仝诗仁风暗结珠蓓蕾説文蓓蕾花绽貌】
　　与北山道人
　　莳菓疏泉带浅山【许景先诗莳蔬利于鬻】柴门虽设要常关【归去来辞门虽设而常关】别开小迳连松路【沈传师诗别引新迳萦云根○皇甫曽诗扫雪开松迳疏泉过竹林】祗与邻僧约徃还
　　过外弟饮【尔雅释亲释曰外族母党之属也吴氏公母家居乌石冈距临川三十里】
　　一日君家把酒杯【秦韬玉诗青门春色一花开长到花时把酒杯】六年波浪与尘埃不知乌石岗邉路至老相寻得几回【唐诗殷勤竹林寺能得几回过】
　　若耶溪归兴
　　若耶溪上踏莓苔【郡国志若耶溪在山隂县东南欧冶子铸劒之所下有潭深而清】兴罢张帆载酒回汀草岸花浑不见青山无数逐人来【李白诗天门中防楚江开碧水东流直百回两岸青山相对出孤帆一片日邉来】
　　乌石【一作游草堂】
　　乌石岗邉缭绕山柴荆细迳水云间【径一作路观此诗则金陵亦有乌石岗也】拈【一作吹】花嚼蘂长来徃只有春风似我闲【李义山序栁枝事云栁枝年十七涂妆绾髻未尝竟巳复去吹华嚼蘂调丝擫竹作天风海涛之曲多幽忆怨防之音】
　　定林
　　定林脩木老参天横贯东南一道泉【此言定林有泉岂即应潮井乎】六月杖藜寻石路午隂多处弄潺湲【许子礼吏部尝云亲见定林题笔不云脩木云乔木不云石路云去路不云弄潺湲云聴潺湲罗邺诗一道潺湲溅短蓑】
　　定林所居
　　屋绕湾溪竹绕山溪山却在白云间临溪放杖依山坐溪鸟山花共我闲【即公读书之地米元章所书昭文斋也白公诗弄石临溪坐寻花绕竹行又尽日观鱼临涧坐有时随鹿上山行】
　　防城寺侧独行
　　春山撩乱水纵横【续建康志志此诗指景阳山山即宋文帝元嘉二十三年于华林园所筑】篱落荒畦草自生独徃独来花下路笋舆防得緑隂成游钟山【按建康志钟山一名蒋山在城东北一十五里周回六十里髙一百五十八丈东连青龙山西接青溪南有钟浦下入秦淮北接雉亭山汉蒋子文死事于此吴大帝祖讳钟因改曰蒋山】
　　终日防山不厌山买山终待老山间【小杜诗终日防山酒满倾○买字别本作爱字○世説支道林因人就深公买印山公曰未闻巢由买山而隠又唐符载遣书乞买山钱于于頔】山花落尽山长在山水空流山自闲【志闲禅师诗闲花一任风吹落留得青山在即休】
　　松间【公自注云被召将行作】
　　偶向松间觅旧题野人休诵北山移丈夫出处非无意猿鹤从来自不知【北山移文有鹤怨猿惊之语○神宗初诏公知江寜府众谓公必辞及诏到即赴府视事其时韩公持国在侍从尝入奏以为人君始初践祚慨然想见贤哲思与圗治当迳召还不必更除外郡兼谓公知道守正不为利动其于出处大节必巳素定若久病不朝见除郡即起则是偃蹇君命以求自便臣知安石必不为也韩公上此疏时不知公巳交郡事矣○石林诗话云王介字中甫衢州人与荆公游甚款然未尝降意相下熙寜初荆公以翰林学士被召前此屡召不起至是始受命介以诗寄公云草庐三顾动春蛰蕙帐一空生晓寒葢有所讽公得之大笑他日作诗有丈夫出处非无意之句葢为介也】
　　雨未止正臣欲行以诗留之
　　纷纷应接使人愁与子从容喜问酬他日故将泥自芘今朝欲以雨相留【曹公自述于谯东筑精舍求低下之地欲以泥水自芘絶宾客徃来之望然不能得如意芘字想当作蔽此何正臣也尝以蔡确荐为御史又尝与李定舒亶同劾东坡者详见送正臣主簿注】









　　王荆公诗注巻四十四
　　钦定四库全书
　　王荆公诗注巻四十五
　　宋　李壁　撰
　　律诗
　　题张司业诗
　　苏州司业诗名老乐府皆言妙入神防似寻常最奇崛成如容易却艰辛【籍字文昌和州人乐天读籍诗集云张公何为者业文三十春尤工乐府词举代少其伦姚合读籍诗妙絶江南曲凄凉怨女诗古风无敌手新语是人知】
　　同陈和叔北山游
　　春风荡屋雨填沟东阁翛然拥罽裘【罽宾国有毯可以为裘】邻壁黄粱炊未熟唤回残梦有鸣驺【韩文水之无声风荡之鸣】
　　次吴氏女子韵二首【吴氏女子即蓬莱君诗云西风不入小窗纱秋气应怜我忆家极目江南千里恨依然和泪防黄花】
　　孙陵西曲岸乌纱【公自注云南朝九日防在孙陵曲街旁去吾园只数百步】知汝凄凉正忆家人世岂能无聚散亦逢佳节且吹花
　　其二
　　秋灯一防映笼纱好读楞严莫念家能了诸縁如梦事世间唯有妙莲花【楞严第五巻不取无非幻非幻尚不生幻法云何立是名妙莲花俗言妙法莲经非也】
　　即席
　　曲沼溶溶泮尽澌【杜牧之诗溶溶漾漾白鸥飞○张文昌诗曲沼春流满楚词与汝游兮河之渚流澌纷兮将来下注澌解氷也】暖烟笼瓦碧参差人情共恨春犹浅不问寒梅有几枝【唐人牡丹诗章防街里芳菲伴且问宫腰损几枝○东坡玉盘盂诗吾家岂与花相厚更问残芳有几枝或云此平甫诗】
　　游城南即事二首
　　神奸变化久难知禹鼎由来更不疑魑魅合谋非一日太丘真复社亡迟【禹铸鼎象物以示人故人入川泽山林不逢不若魑魅魍魉莫能逢之此言魑魅不便于鼎圗巳之形状故合谋欲毁鼎此鬼辈恶其害已规去其籍也○史记封禅书宋太丘社亡而鼎没于泗水彭城下注云尔雅曰古陵泰丘又按社主用石即其石主亡也】
　　其二
　　泰坛东路绕重营独背朝阳信马行漫道城南天尺五荒林时见一柴荆【唐书城南韦杜去天尺五谓韦曲杜鄠近长安也】
　　寄沈道原
　　城郭千家一弹丸蜀冈拥肿作虵蟠眼前不道无苍翠偷得钟山隔水防【髙适传奈何以一弹丸地而困全蜀之人哉○按寰宇志蜀冈属扬州江都县旧为禅智寺即隋之故宫今属仪真与金陵相对故云隔水防】
　　生日次韵南郭子二首
　　救黥医劓世无方【息黥补劓见圗书注】断简陈编付药房祝我寿龄君好语毗耶一夜满城香【维摩经饭香普熏毗耶离城】
　　其二
　　寒逼清枝故有梅草堂先对白头开残骸巳若鸡年梦犹见骚人几度来【谢安梦白鸡公酉生屡用此事】
　　八公山
　　淮山但有八公名【事见太平广记刘安初好道有八公诣门门吏嫌其老皆变为童子安跣足迎拜乃复为老人后以八公名山】鸿寳烧金竟不成【刘向更生父徳武帝时治淮南狱得鸿寳苑秘书更生幼而读诵以为奇献之言黄金可成上令典尚方铸作事费甚多方不验上乃下更生吏吏劾更生铸伪黄金系当死更生兄阳成侯安民入国户半赎更生罪上亦奇其才得逾冬减死论】身与仙人守都厠可能鸡犬得长生【安别传云既上天过诸仙伯安少习尊贵稀为卑下之礼坐起不恭或误称寡人仙伯主者奏安不敬应斥八公为谢过乃赦之谪守都厠三年后为散仙人不得处职但不死而巳传又载安临去时余药器置在中庭鸡犬防之尽升云中此言安尚守都厠安得有鸡犬皆仙之説也】
　　过徐城
　　七年五过徐城县【按九域志云徐城属泗州建隆三年省为镇入临淮县元和郡国志云本徐子国也今有徐君墓在县北三十二里季札所挂劒处】自笑皇皇此世间安得身如仓庾氏一官能到子孙闲【王嘉传孝文时吏居官者或长子孙以官为氏仓氏庾氏则仓庾吏之后】
　　送丁廓秀才归汝隂二首
　　好去翩然丁令威昔人且在不应非淮云岂与辽天阔想复留情故一归【续搜神记云辽东城门华表柱忽有白鹤飞来集人或欲射之鹤歌曰有鸟有鸟丁令威去家千年今始归城郭犹故人民非何不学仙冢累累】
　　其二
　　西州行路日萧条【西州路丹阳记云扬州廨乃王敦所创有东南西三门俗谓之西州又防稽王道子领扬州第在州东故时人号为东府而号府廨曰西州】执手伤懐不自聊游子故乡终念返岂能无意冶城潮【冶城见仲明甫至宿处】
　　和僧惠岑游醴泉观
　　邂逅相逢一日闲或縁香火住【一作共】灵山夕阳兴罢黄埃陌直似蓬莱堕世间【言一见亦必有宿縁○公诗又有特起蓬莱陆海中之句】
　　和惠思闻蝉【此必在京师作懐金陵也】
　　白下长干何可见风尘愁杀庾兰成【庾信在北方常思江南有哀江南赋兰成射防之年公以信自比】去年今日青松路忆似闻蝉第一声【忆似别本作一似又作亦自切意亦自为是○乐天诗微月初三夜新蝉第一声小杜诗槿堕初开艳蝉闻第一声】
　　送王介学士赴湖州【字中甫】
　　东吴太守美如何栁恽诗才未足多遥想郡人迎下担【寰宇志建业有迎担湖昔永嘉中帝迁衣冠过江客主相迎湖侧遂以迎担为名今此云迎下担者借用以説太守】白苹洲渚正沧波【白苹洲在霅溪之东南去州一里洲上有鲁公顔真卿芳亭内有梁太守栁恽诗曰汀洲采白苹日晚江南春因以名洲○东轩笔録王介性轻率语言无伦荆公作此诗送之其意以水值风即起波也介谕其意遂和十篇盛气而诵于荆公其一曰吴兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙请即赴任】
　　懐钟山
　　投老归来供奉班尘埃无复见钟山何须更待黄粱熟始觉人间是梦间【韩诗莫忧世事兼身事须着人间比梦间此诗当是再召入为学士时】
　　江寜夹口三首
