<!-- { "loadSidebar": true } -->
    凡人以塔庙者，敬田也，执於有为；禅寂者，慧门也，得於无物：今之作者，居然异乎！至若智常不生，妙用不动，心灭法灭，性空色空，喻是化城，竟非住处。所以平等之观，一洗於有无；自在之心，大通於权实。导师假其方便，法雨任其根茎，流水尽纳於海ヂ，聚沙俱成於佛道：大矣广矣，不可得而谈也。嵩岳寺者，後魏孝明帝之离宫也。正光元年，榜闲居寺，广大佛刹，殚极国财。济济僧徒，弥七百众；落落堂宇，窬一千。藩戚近臣，逝将依止；硕德圆戒，作为宗师。及後周不祥，正法无绪，宣皇悔祸，道叶中兴，明诏两京，光复二所，议以此寺为观，古塔为玄。八部扶持，一时灵变，物将未可，事故获全。隋开皇五年，隶僧三百人，仁寿一载，改题嵩岳寺，又度僧一百五十人。逮豺狼恣睢，龙象凋落，天宫坠构，劫火潜烧，唯寺主明藏等八人，莫敢为尸，不暇匡补。且王充西拒，蚁聚洛师。文武东迁，凤翔岩邑，夙承羽檄，先应义旗，免粟供军，悉心事主。及傅奕进计以元嵩为师，凡曰僧坊，尽为除削，独兹宝地，尤见褒崇，实典殊科，明敕氵存及，不依废省，有录勋庸，特赐田碾双。代有都维那惠果等，勤宣法要，大壮经行，追思前人，仿佛旧贯。
    十五层塔者，後魏之所立也。发地四铺而耸，陵空八相而圆，方丈十二，户牖数百，加之六代禅祖，同示法牙，重宝妙庄，就成伟丽：岂徒帝力，固以化开。其东七佛殿者，亦曩时之凤阳殿也。其西定光佛堂者，瑞像之戾止。昔有石像，故现应身，浮於河，达於洛，离京毂也。万辈延请，天柱不回，惟此寺也，一僧香花，日轮俄转。其南古塔者，隋仁寿二年。置舍利於群岳，以抚天下，兹为极焉。其始也，亭亭孤兴，规制一绝；今兹也，岩岩对出，形影双美。後有无量寿殿者，诸师礼忏诵念之场也，则天太后护送镇国金铜像置焉。今知福利所资，演成其广：珠幡宝帐，当阳之铺有三；金络花，备物之仪不一：遥楼者，魏主之所构也。引流插竹，上激登楼，菱镜漾於玉池，金虬飞於布水。食堂前古铁钟者，重千斤，函二十石，正光年中寺僧之所造也。昔兵戎孔殷，寇攘偕作，私邑窃而为宝，公府论而作仇。後有都维那惠登，发夕通梦，迟明独往，以一已之力，抗分众之徒，转战而行，窬晷而至：虽神灵役鬼，风雨移山，莫之捷也。西方禅院者，魏八极殿之馀趾也。时有还禅师，坐必居山，行不出俗，四国是仰，百福攸归，明准帝庸，光启象设。南有辅山者，古之灵台也。中宗孝和皇帝诏於其顶，追为大通秀禅师造十三级浮图，及有提灵庙，极地之峻，因山之雄，华夷闻传，时序瞻仰。每至献春仲月，讳日斋辰，雁阵长空，云临层岭，委郁贞柏，掩映天榆，迢进宝阶，腾乘星阁，作礼者便登师子，围绕者更摄蜂王，其所由焉，所以然矣。
    若不以达摩菩萨传法於可，可付於璨，璨受於信，信恣於忍，忍遗於秀，秀锺於今和上寂：皆宴坐林，福润内。其枕倚也。阴阳所启，居四岳之宗；其津染也，密意所传，称十方之首：莫不佛前受记，法中出家，湛然观心，了然见性。学无学，自有证明；因非因，本来清净。开顿渐者，欲依其根；设戒律者，将摄乎乱：然後微妙之义，深入一如；广大之功，遍满三界。则知和雅所训，皆荷法乘；慈悲所加，尽为佛子。是以无言之教，响之若山；不舍之檀，列之如市。则有和上侄寺主坚意者，凭信之力，统僧之纲，崇现前之因，鸠最後之施，相与上座崇泰、都维那昙庆等，至矣广矣，经之营之。身田底平，福河流注，今昔纷扰，杂事夥多。是以功累四朝，法崇七代，感化可以函灵应，缘起所以广元河。故得尊容赫曦，光联日月，厦屋宏敞，势蹙山川，回向有足度四生，镇重有足安万国，岂伊一邱一壑之异，一水一石之奇，禅林玲珑，曾深隐见，祥河皎洁。丹ぬ澄明而已哉？咸以为表於代者，业以成形；藏於密者，法亦无相，非文曷以陈大略？非石曷以示将来？命道奂禅师，千里求蒙，一言书事，专精每极。临纸屡空，丑迷津之未悟，期法主之可通。其词曰：
    西域传，耆山，世尊成道於其。南部洲，嵩岳寺，达摩传法於兹地。天之柱，帝之宫，赫奕奕兮飞九空。禅之门，觉之径，密微微兮通众圣。镇四国，定有力，开十方，慧有光，立丰碑之隐隐，表大福之穰穰。
    ○大相国寺碑
    夫圣不徒作，作必有因；化不徒开，开必有摄。故大事所会，一法所传，若天若人，或贤或达，虽万牙出地，而三兽渡河，使不闻者闻，未悟者悟，岂虚也哉！此寺伽蓝，古废建国，有濮州之像，自安业而来，及逝将复归，坚守常住，人至万且千。飞声若雷，用壮敌国，坐如清泰，安如须弥。有若部人郭宾者，生心起谤，双目失明；有若部人陈振者，兴言诳徒，喉肿及舌：皆追悔自昔，痊全在今，或没身为奴，或铸钟依佛。延和初载，奉诏改为大相国寺，复置额焉。先天中，内府降财，御书题额，睿宗通梦，灵应肇发，临遣硕得僧真谛，载驰载驱，慰止，昭宣渥命，宠锡神幡。吏人候迎，法侣围绕，豁廛里罗郊原者，不可胜计。夫以金仙圣容之表，先主感之；伐邸嘉名之旧，先主标之；笔精池水之妙，先主躬之：故能锺乾坤，激日月，景光遐烛，德宏覆，曷云比也！
    我开元神武皇帝受天元禧，祚国传宝，睦九族，叶万邦，功济而业成，道光而孝理，惠康父子，义结华戎。寰瀛之滨，大舆之上，禺禺而戴，欣欣而怀。逮识路於兹，寓目於兹者，莫不瞻大明，钦圣札，仰天性而泣遗泽，荷慈民而叹坚林，形力者罔告劳，檀施者罔辞费，庄严不独於示相，功德何止於无为？棋布黄金，图拟碧络，云廓八景，雨散四花，国土威神，塔庙崇丽：此其极也。虽五香紫府，大息芳馨；千灯赤城，永怀照灼：人天上，物外异乡，固可得而言也。上座知隐、寺主元深、都维那上智俨，皆妙觉圆常，对境亡境。弥入後地，因如得如，合之不离，混以相济。咸以为他方所至，广法界惟三；虚空所至，宏度门惟一。况乎实相感通之应，圣迹飞动之神，安可默颂声阙题纪者已？作颂曰：
    佛法住持，正教宏益。真容见寺，先帝书额。藩邸鸿名，建国前迹。我皇孝理，我人光泽。日月明明，家邦赫赫。观妙追远，怀恩惟昔。八部庄严，四天感激。以式永代，是纪丰石。
    ●卷二百六十四
    ☆李邕（四）
    ○海州大云寺禅元卯
    天也地也，摄生之谓元造；日也月也，容光之谓神功。然亭育之仁，可终灭。照明之力，未焯昏霾：故热恼积薪，劫烧难铄，惊波巨海，沃焦自渊。独有导师空王，禅那宴寂，一念首安住之域，加行证无为之阶，密教内修，庄严外度，双引相应，并照两忘，然後生无生净名不去，照无照了义能觉。菩提之炬，则枳棘涤除；楫般若之航，则横流既济。湛四禅於中道，超三有以上征，精舍攸跻，度门斯盛，其此之谓矣。
    粤有寺之艮背，山之前临，有确师禅房者，武德八年邦守萧公讳ダ护法之所建也。周目环郭，澄心际海，亦既一味，实无众生。夫凭其高，宅其胜，曾近俗谛，或乘法流。且水出於冰，凡作於圣，虽曰丑地，犹是道场。矧妙有孤标，宝相灵变，入我室观我形者哉！施及贞观岁，有等观禅师，继前心，承後问，分之则别位二事，合之则同列大空，坐於斯，竟於斯。於戏！四益风驱，百为火灭，楝宇崩落，象设倾低。先天中，有惠藏禅师，闻之斯行，居而不住，妙龄强植，劲节老成，被甲律仪，下帷经藏。方丈之室，时历十年；箪瓢之餐，日常一食。信为法本，悟实如宗，简珠圆明，经莲清净，剃发结落，亡境受除，生起了於心，缘觉被於物。是以兴补旧塔，建置尊容，弥陀当其阳，菩萨侍其侧。四大海水，慧眼启明；五须弥山，毫相崇绝。有若稽义摭实，沿名讨因，都极乐之大郊，寿无量之景命。备如昔者称赞，观厥音声，克济斯艰，复於远，则有阶地超越，自在神通，发宏愿心，得大势用：皆所以濡火宅，轫剑轮，投地者结业坐开，入影者苦趣以息。粤若殚财竭力，刻桷雕题，积四三年，模造化意。宝殿蔚以云构，金山焕其日临，岂徒然哉？夫壮丽者，将以重威神；仪形者。将以摄归止。或离性解脱，或见作随缘，药草寓其根茎，□雷感其方类。即说非说，若通不通，惟三兽之渡河，庶一子之来学。禅师以为默则绝教，言则牵文，苟心事於化人，岂迹留於舍法？会议斩石，佥允图功。
    邕来守是邦，偶闻兹事，俯僧依佛，何日忘之？在家出家，惟其常矣。顷者下檄湖海，申明捕杀。鳞羽咸若，灾疫以宁，救蚁虽尚於沙弥，涸鱼每忧於释种。祁寒则怨，童子何知？率三省於短怀，寄一尘於宝地。别驾宏农杨公守坚字越石，本枝鼎贵，胄允岳灵，直道守公，智印观法；司马琅琊王公元勖字固礼，高闱袭右，皇士令名，资位升闻，妙意融朗：盛矣美矣，左之右之。时有新罗通禅师，五力上乘，一门深入，利行摄俗，德水浮天，赞而演成，恭而有述。其词曰：
    覆焘之奖，始生终灭。昭回之明，内昏外彻。阴入不断，心起难折。灵海欲深，洪炉火热。倬彼大师，超然正觉。亡境息想，示法流渥。绝生死岸，破烦恼壳。度门光启，住地元邈。传灯三叶，分座一义。象设仪形，庄严地位。有为不染，无相能离。苟曰法乘，莫非种智。古者丰石，抗之高山。纪事标柱，铭勋列班。广兹妙有，运彼元关。则百伊昔，粤吾无闲。
    ○东林寺碑（并序）
