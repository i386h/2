<!-- { "loadSidebar": true } -->
　　此谣建安初至于今日。‘八九年始欲衰’者，建安八年，刘景升丧却前妻，便生家乱，此‘始欲衰’也。‘十三年无孑遗’者，不久则景升逝矣；景升逝，则文武零落无孑遗矣。‘天命有所归’者，在将军也。”玄德惊而下拜曰：“刘备安敢当此！”水镜曰：“今天下之全才尽会于此，将军可求之。”玄德曰：“何人也？”水镜曰：“伏龙、凤雏，两人得一，可安天下。”玄德便问曰：“伏龙、凤雏，何如人也？”水镜拍手大笑曰：“好！好！”玄德再问水镜，水镜曰：“天色已晚，暂宿一宵，来日当言之。”即唤小童具饮馔相待，留于客房内宿，马喂于后院。

　　玄德因想水镜之言，睡不着。约已更深，忽听一人而入，水镜问曰：“元直何来？”玄德起而密听之。其人答曰：“久闻刘景升善善恶恶，特往谒之。及至相见，徒有虚名，故回此处。”水镜曰：“善善恶恶，乃人之善也，何故弃之？”其人答曰：“善善而不能用，恶恶而不能去，故遗书以别之。”水镜叱之曰：“方今汉室衰微，贤愚一混，干戈竞起，祸乱始生。汝怀王佐之才，当待时而出。携美玉作砖石货于人间，以取其辱，乃汝之过。而却云他人善善而不能用，不亦谬乎？子贡云：‘有美玉于斯，韫椟而藏诸，求善价而沽之。’子之谓也。英雄豪杰，只在眼前，何故曷刘景升耶？”其人言曰：“先生之言是也。”玄德听之大喜，暗忖此人必是伏龙、凤雏也。

　　候天晓，玄德出房求见，问水镜曰：“昨夜过是谁？”水镜曰：“尔来投明主，已往他处。”玄德求问姓名，水镜曰：“好！好！”玄德再问伏龙、风雏是谁，水镜只言：“好！好！”自此名“好好先生”。玄德拜请水镜，同扶汉室。水镜曰：“山野闲散之人，不堪世用。自有胜吾十倍者来助公也，公宜访之。”玄德再问，水镜只言：“好！好！”正谈论间，小童来报：“庄外人语马嘶，有一大将，引数百人围了庄也。”玄德大惊，还是如何？ 

玄德新野遇徐庶
　　玄德急出视之，乃赵云也。玄德大喜。赵云入见曰：“云夜来回县，寻不见，连夜到此跟问。此间有人指道而言曰：‘昨晚有个官人，匹马投水镜先生庄上去了。’故寻到此。”赵云便请玄德上马，恐人来县中厮杀。玄德辞了水镜，与赵云共投新野而来。行不到二十里，一彪人马到。玄德视之，乃张飞也。就跟随行。又不到二十里，一彪军至，乃云长也。云长寻至相见，诉说檀溪之事。

　　到县中，与孙乾等商议。乾曰：“必投书与刘荆州，分解此事。”玄德从其言，修书差孙乾至荆州。刘表唤入，问曰：“吾着玄德襄阳待客，缘何半席而走？”乾呈上书，言蔡瑁欲相谋害，故越檀溪得脱。表闻大怒，急唤蔡瑁入，大骂曰：“汝焉敢害吾弟也！”瑁抵赖不过。表令推出斩之。蔡夫人出，哭告方免。表恨不息。孙乾告曰：“不争杀其上将，刘皇叔再后不敢赴荆州矣。”表责而释之，使长子刘琦一同孙乾来新野请罪。玄德大喜，设宴待刘琦。琦忽然堕泪。玄德问其故，琦曰：“继母蔡氏常有谋害之心，侄无计免祸。”备劝以小心尽孝，自可无祸。次日，刘琦泣别。玄德送出廓外，坐下骑的卢马。玄德对琦曰：“若非此马，吾已为泉下之人矣。”琦曰：“非马之力，乃叔父之洪福也。”叔侄相别，刘琦泣涕而去。

　　玄德自回，忽见市上一人，葛巾布袍，皂绦乌履，长歌而来。其歌曰：

　　天地反复兮，火欲殂；大厦将崩兮，一木难扶。

　　四海有贤兮，欲投明主；圣主搜贤兮，却不知吾。

　　歌罢，大笑不止。玄德闻其言，暗思之：“莫非水镜所言伏龙、凤雏否？”遂下马相见，邀入县衙，问其姓名。其人曰：“某乃颍上人也，姓单，名福。久闻使君纳士招贤，特来投托，未敢辄造，故行歌于市。”玄德待以宾礼。单福曰：“适来使君所乘之马，再乞一观。”遂命去鞍，牵于堂下。单福曰：“此马虽有千里之能，却是妨主。”玄德曰：“已应之矣。”遂言跳檀溪之事。福曰：“此乃救主，非妨主也。必然要妨，有一法可禳。”玄德曰：“原闻禳法。”福曰：“使亲近乘之，待妨死了那人，方可乘之，自然无事。”玄德唤从者教点汤。逐客之意。福曰：“吾闻使君遍求贤士，不远千里而来，何故逐客也？”玄德曰：“汝初至此，不教吾躬行仁义，便教作利己妨人之事，吾故逐之。”福大笑而谢曰：“吾闻使君素有仁心，未能准信，故以此言试之耳。”玄德起而谢曰：“若论仁心仁闻，吾岂敢当。但欲恤军爱民，恨未及也。愿先生教之。”福曰：“吾自颍上至此，闻新野之人歌曰：‘新野牧，刘皇叔；自到此，民丰足。’此可见使君爱民惜物之验也。”玄德拜单福为军师，调练本部人马。

　　却说曹操自冀州回许昌，常有取荆州之意，故差曹仁将李典并降将吕旷等三万兵，屯樊城，虎视荆、襄，就看动静虚实，以为屏障。此时吕旷、吕翔禀曹仁曰：“目今刘备兵屯新野，招军买马，积草聚粮，有谋许昌之心，不可不早图也。吾二人自降丞相之后，未有寸功，愿请精兵五千，可取刘备之头，以献丞相。”曹仁大喜，与二吕兵五千。新野守界人探知，飞报玄德。玄德请单福商议，福曰：“既有敌军，不可令人入境。先差关公引一军，从左而出，以截来军中路；差张飞引一军，从右而出，以断来军之后；使君引赵云出兵中路相迎，擒将必矣。”玄德大喜，先差关、张二将去讫；然后与单福、赵云引二千人马，出关相迎。行不数里，山后尘头起处，吕旷、吕翔引五千军来到。两边相迎，射住阵角。玄德出马于门旗下，大呼曰：“来者何人，敢犯吾境？”吕旷曰：“吾乃大将吕旷也。奉曹丞相命，特来擒汝！”玄德曰：“吾有何罪？”旷曰：“汝乃反汉之贼，安得不擒之？”玄德大怒，使赵云出马。二将交战，不数合，赵云一枪刺吕旷于马下。吕翔引军便走。行不数里，路傍一军突出，为首大将，横刀跃马，乃关云长也，冲杀一阵。吕翔折军太半，夺路而走。后面关公迤逦追袭。又行不到十数余里，一军拦住去路，为首大将，挺矛出马，乃燕人张益德也。飞直取吕翔。翔措手不及，被飞一矛刺中，翻身落马而死。余皆奔走，被张飞手下军士尽皆擒缚，投新野而来。玄德大喜，重待单福，犒赏三军。

　　却说败军回见曹仁，报说吕旷被赵云杀之，吕翔被张飞杀之，其余军士尽被活捉。曹仁大惊，与李典商议。典曰：“今二将欺敌而亡。只宜按兵不动，申报丞相知会，可起大军而来剿捕，此为上策。”曹仁曰：“不然。目今二将已亡，又折许多人马，量一新野小可之地，何必经由丞相？‘割鸡焉用牛刀’，吾与汝擒刘备。”典曰：“刘备人杰也，不可轻视。”仁曰：“汝怯也！”典曰：“兵法云：‘知己知彼，百战百胜。’某非怯战，但恐不胜刘备也。”仁怒曰：“汝怀二心耶？”典曰：“自跟随丞相，积有年矣，岂不知李典之心乎？”仁曰：“吾必欲生擒刘备也！”典曰：“将军若去，某守樊城。”仁曰：“汝若不同去时，必有二心也！”典惊惧。曹仁点起本部二万五千军，俱各披挂上马，渡河投新野而来。毕竟如何，且听下回分解。 

徐庶定计取樊城
　　曹仁忿怒，意欲踏平新野，大起本部之兵，投新野来。先差人于河岸收拾船只，准备渡河。

　　却说单福与玄德曰：“曹仁近有樊城，知二将被诛，必起本部人马来取新野。”玄德曰：“当何以迎之？”福曰：“吾料曹仁若尽提兵而来，樊城空虚，虽隔白河，可唾手而得。”玄德问计，福附耳低言，如此如此。玄德大喜，预先调拨已定。白河边人报曹仁准备渡河。单福对玄德曰：“若按兵不动，未可便得；今全师而来，此出下策，吾必擒曹仁矣。”军势摆开，赵云出马，唤彼将答话。李典出阵，与赵云交锋。约战十数合，李典料敌不住，拔马走回本阵。云纵马追袭，两翼军射住，云遂回。各罢兵归寨。

　　且说李典见曹仁，言赵云英雄不可抵当，不如回樊城。曹仁大怒，叱李典曰：“汝未出军时，己慢吾军心；今又卖阵，可以斩之！”喝刀斧手推转李典。正欲斩时，众将苦告方免。曹仁教李典为后军，自引兵为前部。次日离寨前进，布成阵势。单福上山观看毕，与玄德曰：“公识此阵否？”玄德曰：“不识。”福曰：“此‘八门金锁阵’也。虽布得是，可惜不全。八门者休、生、伤、杜、景、死、惊、开也。如从生门、景门、开门而入，则吉；从休门、伤门、惊门而入，则带伤；如从杜门、死门而入，则亡。今八门虽布得整齐严肃，只是中间通欠主持。如从东南角上生门而入，往正西景门而出，击之必乱也。”玄德传令，教军把住阵角，命赵云引五百军，从东南而入，径往西出。赵云得令，挺枪骤马，引军径投东南角上，呐喊而入，军中鼓噪助威。赵云杀入中军，曹仁径投北走。云不赶，却突出西门，又从西杀东南角来。曹仁大乱。玄德领军亦击，曹兵大败而退。单福命休赶，自收军回。

　　却说曹仁输了一阵方悔，始信李典，请典商议，言：“刘备军中必有能者。吾布‘八门金锁阵’，赵云自东南杀入，投正西而出，安得无能者耶？”李典曰：“吾虽在此，甚忧樊城。”曹仁曰：”今晚出劫刘备寨，如胜，可住；如不胜，可退军回。”李典又谏曰：“惟恐刘备有准备”仁曰：“若如此疑，却难用兵。”不听李典言语，传令已毕。

　　却说单福与玄德在寨中议事，忽信风骤起。福曰：“今夜曹仁必来劫寨。”玄德曰：“何以敌之？”福曰：“吾预算定了。”

　　却说曹仁尽起军士为前队，李典为后应，当夜二更来劫寨。将至寨内，四围火起，烧着寨栅。曹仁知有准备，急退军。赵云掩杀将来。仁急弃本寨，望北河而走。将到河边，才欲寻船，河岸上一彪军杀到，为首大将张益德也，引众掩杀。原来益德预先埋伏在此。曹军死战。李典保护曹仁下船渡河。曹军太半水中淹死。曹仁上岸，奔至樊城，令人叫门。城上一声鼓响，一将引五百军而出，乃关云长也。原来单福预使云长早已袭了樊城。两军混战。曹仁、李典又被云长大杀了一阵，因此失了樊城，投许昌而走。于路打听，方知有单福为军师，设谋定计。

