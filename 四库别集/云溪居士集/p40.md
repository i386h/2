<!-- { "loadSidebar": true } -->












　　钦定四库全书
　　云溪居士集巻二十六　　宋　华镇　撰
　　启【四十六首】
　　代贺中丞启
　　右某启伏审枫宸班命栢府陞华清衷允协于佥俞温诰特还于旧物闻声増抃有感同情恭惟御史中丞术业冠今器能髙世出更藩屏入践省台心师圣哲之防言动识朝廷之大体纪纲中外方资重厚之风调燮隂阳行覩弼谐之效某逺从吏役久间台华随贺燕以末縁望朝乌而第切
　　代贺大名判府留守郑资政启
　　右某启伏审暂解政机近思宫钥涓刚辰而颂诰道协气以宜民恭惟庆慰判府留守左丞资政直谅深醇疏通博洽荐更华要益茂吉猷进陪秉国之权居有庇民之泽玉符异数式示重于保厘金铉元功寜久稽于调燮某逺将使指久濶賔闳依德宇以有年望台华而系想
　　代贺发运修撰启
　　右某伏审显膺制防丕总使权进兼仙殿之华増底计台之重伏惟庆慰制置发运修撰珪璋毓德柱石呈材韬康济之良圗底经纶之懿业輶轩揽辔参八使以观风华省分漕贰六卿而聨事式暂劳于国干庶茂理于邦财坐执六路之权行富九年之畜矣宁污使节久当金谷之烦侧听除书荣践钧衡之要某叨聨仙籍蚤跋清尘获盼睐以有初沐光仪而甚厚台华虽逺难修庆谒之勤使部未违欣托沾濡之泽
　　代贺许左丞启
　　右某启伏审拜恩中禁进秩左纲总枢宪于天台端本源于圣化中外所仰欣抃攸同恭惟左丞阁下贤业浸明德猷弥卲入参大政既底熙凝出奠介藩稔腾英茂敦若济时之器恢然经国之才防图旧之昌期协又新之盛德果膺宸极复预政机注想法宫方视畴庸之渐陞华上宰伫观当轴之勲
　　又
　　右某启伏审显膺温检茂陟华资陪三事之訏谟总一台之纲辖伏惟左丞阁下经纶逺业表着宗工体儒术以无违赴事功而克敏早陪国论挺直谅之风规歴践师垣畅中和之条教益华茂实弥简渊衷乃眷旧人陟是具瞻之地行登上宰式资于变之勳某叨寄使华逖居湘楚阻修仪于賔馆徒积颂于恩纶
　　代贺蔡右丞启
　　右某启伏审颙奉制书进登右辖总纲维之要地肃机政之大源中外所同驩呼惟甚恭惟右丞阁下英资敦敏茂业恢疏夙参侍从之荣稔着藩宣之效当大明之继照冠旧德以先求暂阶西掖之清华旋进北扉之宥宻中台掌宪未殚经济之猷上宰持衡方底燮调之绩
　　又
　　右某启伏审显膺明命峻陟崇资参政府之谋谟总中台之纲辖伏惟驩庆右丞阁下粹凝德宇俊彻神机造姬孔之醇深掞渊云之典丽丝纶润色早参侍从之华符节承流久次藩宣之重属圣神之圗旧率训典以维新首归步于掖垣浸陞荣于内相参断国论方圗经世之猷燮理元功式底格天之绩某续分使指式逺钧闳莫陪贺客之聨徒跂翘材之馆
　　代贺祭酒启
　　右某启伏审显奉纶言入典胄子发道术之素蕴美教化之大源有职所闻与时共庆祭酒阁下粹钟淑质允蹈大方所养甚髙其成则茂宣冠师儒之选克专胶序之权适在盛时果膺荣命贺德基重暂资学行之师谢傅才髙自有公辅之望某夙防奬诱猥荷品题漂泊南陬羁縻禄仕去门墙而正逺亲杖屦以何阶贺燕阻陪倾葵苐切
　　代上中书蒋舍人启
　　右某启伏审光膺制诏荣典丝纶佥议惟谐舆情均庆恭惟中书舍人閤下英资异禀茂识少成学穷游夏之渊文掞渊云之丽峩冠英彀人倾杜牧之才发防贤科世服平津之对羽翼已成而谁阏金玉其相而莫遗陞荣峻陟于乌台结课浸更于凤厯益华逺业频据要津六路转输集丰余于指顾三隅统制收晏静于笑谈克懋事功稔闻天听果膺神检归步掖垣法从清华暂屈涌泉之思庙堂宻迩伫观和鼎之勲某夙庇云隂早尘鹗表随牒浪游于南北登门浸濶于阳秋大厦则遥虽莫陪于贺燕皎日可见切自效于倾葵
　　代谢广西提刑曹司勳启
　　右某启泽沛禁严职分漕计总重湖之剧郡跂逸驾之清尘爲德孔多圗工匪昜提刑司勳器识惟茂德义甚髙早更要津敭歴膴仕天官列职稔闻练达之猷闽岭分台绰有阜成之效果即三湘之使节骤陞五管之亷车当寻经画之成庶习步趋之旧
　　代贺福建转运判官秦朝奉启
　　右某启伏审显奉恩纶就更使节体中邦之调度总外计之转输伏惟欢忭运判朝奉器识闳深规爲敏达早列光华之选茂司金谷之权江右分台既底澄清之绩闽中揽辔益华丰羡之成某属在楚封叨分使事莫展趋承之礼第倾欣颂之懐
　　代谢广西转运判官启
　　右某启计台叨宠楚服分华涓吉日以有初辱庆言而未贶循惟则愧拜捧斯荣伏惟运判某官藻色冠今谋猷经世宸衷简在使寄推先南海辞行已识寜亲之志桂林驰传更敦许国之风挺忠孝以兼明蔼声华而益茂某早倾髙义晩托隣封烁烁余光虽有依于东壁翩翩振鹭当无间于西雝跂观褒选之书召即深严之地
　　代贺湖南转运判官张朝散启
　　右某启伏审扬軨出使拥节临封即遂瞻顔増与聨事运判朝散才华卓茂识用疏通揽辔神州早驰俊采分符剧郡益奉肤功暂迂湘楚之转输行践掖垣之清切晤言尚阔珍养是祈
　　代贺湖南转运判官张朝请启
　　右某启伏审荣被恩纶就持漕节涓辰初上接壤同休伏惟运判官朝请躬宏博之材蕴刚明之德天圻日域早皇原隰之华江徼淮壖尚播袴襦之咏公言久欝士望攸归果从八俊之求来奉三湘之计知能泛应已闻枢得其环中货必阜通将见钱流于地上某常瞻大斾复预隣封自惟孤根虽赖河流之润但虞浅水难留海运之程行见召书别膺要用
　　代谢两府启
　　右某启宠应二星部分八郡拥光华之节传握飞挽之枢机揽辔登车曽是十年之旧观风入境适当三楚之遥抚已自怜循涯知幸国家百年累洽七圣绍隆道德一而风俗同礼乐兴而刑罚中郁郁乎周家之文采济济然尧日之人才方全盛之昌期圗非常之治具伎寜容于滥吹人必趣于袭情又况总一路之纪纲参八俊之风采斡旋金谷而国用丰羡识别功罪而天下澄清宜资经世之才克振外台之任某早縁识擢叨备使令当熙寜之盛时将神州之使事夙夜惟谨涓埃粗闻知戮力于公家耻谋身于私室仇人伺隙吏议索瘢散地何伤未叹马谈之留滞公道不替终符安国之再燃旋膺纶綍之私荣假麾符之任念齿发已向于晩景顾筋力不逮于当年方求便于寛闲庶圗安于简昜淮壖冲要尚虞刻水之难湖外浩穰骤委分台之重兹盖某官閤下克调钧鼎平运机衡务求旧以取人助惟新于置器不问数竒之迹圗官已试之诚某敢不寻绎前闻经营来效阜财利用忘负米之勤劳扶弱摧奸想埋轮之风槩
　　代谢两府启
　　右某启恭被制书肃将使指袭绣衣之旧物抚全楚之守封挽粟飞刍管盈虚于一路扬清激浊豫臧否于八州去国虽遥受寄则重切念某早縁儒术浸歴官聨传经无博洽之闻从事愧彰明之效适光华之盛旦践中外之要津闽岭分台曽是澄清之地天官列职夙当勲绩之司偶血气之失平丐麾符而求便地分虢畧封迩都圻体释沉疴方免维扬之卧治驿腾温诏遽叨宣室之召还未缁九陌之尘旋付三湘之节恳词虽至成命必行去不乏人寜异双鳬之未少用之以礼直同一鹗之莫如盖某官閤下秉直道以经纶体至公而翼亮宻运埏镕之力曲爲蟠散之先任贤使能适是有爲之际循名责实愿逃无补之讥庶协先猷未虚鸿造
　　代汾州知州董左司谢两府启
　　右某启入副左辖旋致人言出守西河尚私郡寄荷德之厚揣衷惟慙切念某迂阔散材空疎后学涉世途而虽久稽事实以无闻早縁品题谬尘驱防践省寺之要剧拥节传之光华不阅嵗时骤私任遇惟圣朝之多士眷宰属之近僚乃沐甄陶特加援引陈力就列虽自竭于驽骀言时计功曽蔑闻于毫发上负髙明之赏旁招忝冒之讥分甘弃捐望絶收采敢圗化笔犹畀州符此盖伏遇某官钧衡乃心海岳其德体至公而平施廓大厦以兼容俾叨牧养之权更付优安之地某敢不祗勤郡政宣布诏条上承乃圣之休下究斯民之瘼庶逃瘝旷用答矜怜
　　代上发运待制启
　　右某启伏审清衷宻眷延阁华资焕纶检以惟新即使台而还旧伏惟庆慰制置发运待制英猷岳峙俊采霜飞齐鲁观风早擅澄清之美江淮总计荐腾丰羡之休进参法从之荣职是元钧之渐某属分使事逖在湘南莫修庆谒之仪徒极欣瞻之意
　　又
　　右某启伏审茂简清衷载扬明命即计台之要地还延阁之华资伏惟欣抃制置发运待制干理长才经纶逺业昔在齐鲁克茂事功今总江淮复饶邦赋果延登于法从行入秉于政机某承乏部封希光德宇跂賔闳而虽逺望使节以惟欣
　　又
　　右某启淮壖假守德宇承隂借华衮之褒扬劳仁心之教载虽逖将于漕计曽未越于使封有阔清尘尚沾余润制置发运待制长才周物茂业冠时敏名实以弥华耸班聨而益重暂总转输之要尚迂调燮之资将使事之云初跂賔闳而方逺
　　又
　　右某启滥被恩光逺分漕事虽有江湖之阻尚居封域之中切迩使华共圗邦计制置发运待制渊谋防逺骏采疏通早登襮绣之荣途茂集刘钱之优最防逢明盛总摄转输行无千里之逢坐有九年之畜前席之召翘足以须顾有系于官居愧莫登于賔次
　　代回彭承议启
　　右某启叨被恩章获司漕计方临部事首辱庆言绸缪累纸之勤申复多仪之贶感铭第切敷叙奚周
　　代贺西府正旦启
　　右某启伏以月正孟陬卦成交泰履祥端于四序洽庆礼于三朝某官师表百僚膏润万国一徳上同于扆宁九功时序于寰区嵗律维新发大春而敷育神休滋茂协令序以来绥某叨寄使华属遥钧屏徒积望尘之想莫修献嵗之仪祈颂增深言陈奚既
　　代回广西属官启
　　右某启叨膺恩防擢总宪台顾进秩以虽优惧登车而未久猥辱防谦之意逺贻溢美之词感篆増深敷宣罔既
　　代回秀才献书启
　　右某启伏承曲回组辔特贶华牋文髙片玉之珍意重兼金之赠増深感服罔既敷宣
　　回梅子肃奉议启
　　右某启伏以洋洋双鲤泝北浪以将腾郁郁朶云驾南风而先至累幅绸缪之意盈前粉泽之词捧味再周欣愧兼集恭以知郡奉议南金贵质东桂仙科道有本而莫穷术无施而不可月评载美冠闾里之胜流嵗比书功积中外之优最暂寄双旌之重伫观三节之趋某叨贰郡获居仙里未遑修记首辱飞文沐异数之过勤抚防躬而増愧
　　代回郴州知郡李朝散启
　　右某启伏审丕奉宸纶荣懐邸绂爰因谷日已抚治封伏惟懽忭知郡朝散吏道惟精官成稔着分一麾而作守提千里以临民未瞻片玉之姿首获朶云之彩欣铭兼至叙致奚殚
　　代回全州知郡王左藏启
　　右某启职在荐贤义圗报国逺辱缄縢之贶曲贻华藻之词缅服防勤増深悚戢知郡左藏早从戎律通识事机尚蹈分阃之竒暂寄剖符之重谅遵令序允集多祥诵咏徒深敷宣奚既
　　代回衡州推官启
　　右某启逺勤专介特枉长笺揽丽藻之流芳识谦光之至意増深感戢罔既敷宣
　　代回湖南检法推官启
　　右某启逺劳专使曲致荣题稔闻声实之华亟列封章之荐庶有光于公道敢圗谢于私门愧戢増深叙宣罔既
　　代贺吏部林尚书启
