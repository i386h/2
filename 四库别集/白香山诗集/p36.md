<!-- { "loadSidebar": true } -->
　　今冬腊候不严凝暖雾温风气上腾山脚崦中才有雪江流慢处亦无氷欲将何药防春瘴只有元家金石棱
　　闲意
　　不争荣耀任沈沦日与时疏共道亲北省朋僚音信断东林长老往还频病停夜食闲如社慵拥朝裘暖似春渐老渐谙闲气味终身不拟作忙人
　　送友人上峡赴东川辟命
　　见说瞿塘峡斜衔【一作横】灎滪根难于寻鸟道险过上龙门羊角风头急桃花水色浑山廻若鼇转舟入似鲸吞岸合愁天断波跳恐地翻怜君经此去为感主人恩
　　夜送孟司功
　　浔阳白司马夜送孟功曹江闇管急楼明灯火髙湖波翻似箭霜草杀如刀且莫开征棹隂风正怒号
　　衰病
　　老辞游冶寻花伴病别荒狂旧酒徒更恐五年三嵗后些些谈笑亦应无
　　题诗屏风絶句【并序】
　　十二年冬微之犹滞通州予亦未离湓上相去万里不见三年郁郁相念多以吟咏自解前后辱微之寄示之什殆数百篇虽藏箧中永以为好不若置之座右如见所思繇是掇律句中短小丽絶者凡一百首题録合为一屏风举目防心叅若其人在于前矣前辈作事多出偶然则安知此屏不为好事者所传异日作九江一故事尔因题絶句聊以奬之
　　相忆采君诗作障自书自勘不辞劳障成定被人争写从此南中纸价髙
　　答微之【微之于阆州西寺手题予诗予又以微之百篇题此屏上各以絶句相报答之】
　　君写我诗盈寺壁我题君句满屏风与君相遇知何处两叶浮萍大海中
　　偶宴有怀
　　遇兴寻文客因欢命酒徒春游忆亲故夜防似京都诗思闲仍在乡愁醉蹔无狂来欲起舞慙见白髭须
　　山中酬江州崔使君见寄
　　眷眄情无限优容礼有余三年为郡吏一半许山居酒熟心相待诗来手自书庾楼春好醉明日且囘车
　　山枇杷
　　深山老去惜年华况对东溪野枇杷火树风来翻绛焰琼枝日出晒红纱囘看桃李都无色映得芙蓉不是花争奈结根深石底无因移得到人家
　　闻李尚书拜相因以长句寄贺微之
　　怜君不久在通川知己新提造化权防卨定求才济世张雷应辨气冲天那知沦落天涯日正是陶钧海内年肯向泥中抛折劒不收重铸作龙泉
　　嵗暮
　　穷隂急景坐相催壮齿韶顔去不囘旧病重因年老发新愁多是夜长来膏明自爇縁多事鴈黙先烹为不才祸福细寻无防处不如且进手中杯
　　雨中赴刘十九二林之期及到寺刘已先去因以四韵寄之
　　云中台殿泥中路既阻同游嬾却还将谓独愁犹对雨不知多兴已寻山才应行到千峰里只校来迟半日间最惜杜鹃花烂熳春风吹尽不同攀
　　蔷薇正开春酒初熟因招刘十九张大夫崔二十四同饮
　　瓮头竹叶经春熟阶底蔷薇入夏开似火浅深红压架如饧气味緑粘台试将诗句相招去倘有风情或可来明日早花应更好心期同醉卯时杯
　　李白墓
　　采石江边李白坟绕田无限草连云可怜荒陇穷泉骨曾有惊天动地文但是诗人多薄命就中沦落不过君
　　对酒
　　漫把参同契难烧伏火砂有时成白首无处问黄芽幻世如泡影浮生抵眼花惟将緑醅酒且替紫河车
　　戏答诸少年
　　顾我长年头似雪饶君壮嵗气如云朱顔今日虽欺我白髪他时不放君
　　风雨晩泊
　　苦竹林边芦苇丛停舟一望思无穷青苔扑地连春雨白浪掀天尽日风忽忽百年行欲半茫茫万事坐成空此生飘荡何时定一缕鸿毛天地中
　　题崔使君新楼
　　忧人何处可销忧碧甃红阑湓水头从此浔阳风月夜崔公楼替庾公楼
　　山中戏问韦侍御
　　我抱栖云志君怀济世才常吟反招隐那得入山来
　　赠昙禅师【梦中作】
　　五年不入慈恩寺今日寻师始一来欲知火宅焚烧苦方寸如今化作灰
　　寄微之
　　帝城行乐日纷纷天畔穷愁我与君秦女笑歌春不见巴猿啼哭夜尝闻何处琵琶弦似语谁家卨堕髻如云人生多少欢娱事那独千分无一分
　　醉吟二首
　　空王百法学未得姹女丹砂烧即飞事事无成身老也醉乡不去欲何归
　　两鬓千茎新似雪十分一琖欲如泥酒狂又引诗魔发日午悲吟到日西
　　晓寝
　　转枕重安寝囘头一欠伸纸窻明觉晓布被暖知春莫强疎慵性须安老大身鸡鸣犹独睡不博早朝人
　　答元八郎中杨十二博士
　　身觉【一作学】浮云无所着心同止水有何情但知潇洒疎朝市不要﨑岖隐姓名尽日观鱼临涧坐有时随鹿上山行谁能抛得人间事来共腾腾过此生
　　湖亭与行简宿
　　浔阳少有风情客招宿湖亭尽却囘水槛虚凉风月好夜深惟共阿怜来【按阿怜行简小字也】
　　八月十五日夜湓亭望月
　　昔年八月十五夜曲江池畔杏园边今年八月十五夜湓浦沙头水馆前西北望乡何处是东南见月几囘圆临风一叹无人防今夜清光似往年
　　赠江客
　　江栁影寒新雨地塞鸿声急欲霜天愁君独向沙头宿水绕芦花月满船
　　残暑招客
　　云截山腰断风驱雨脚囘早隂江上散残暑日中来却取生衣着重拈小簟开谁能淘晩热闲饮两三杯
　　浔阳秋怀赠许明府
　　霜红二林叶风白九江波暝色投烟鸟秋声带雨荷马闲无处出门冷少人过卤莽还乡梦依稀望阙歌共思除醉外无计奈愁何试问陶家酒新篘得几多
　　九日醉吟
　　有恨头还白无情菊自黄一为州司马三见嵗重阳劒匣尘埃满笼禽日月长身从渔父笑门任雀罗张问疾因留客听吟偶置觞叹时论倚伏怀旧数存亡奈老应无计治愁或有方无过学王绩惟以醉为乡
　　【立名按老学庵笔记白诗四十着绯军司马及一为州司马此音司字作入声读又芥隐笔谈白诗燕姬酌蒲桃金屑琵琶槽蒲琵字皆从仄声】
　　问韦山人山甫
　　身名身事两蹉跎试就先生问若何从此神仙学得否白须虽有未为多
　　送萧链师步虚词十首巻后以二絶继之
　　欲上瀛州临别时赠君十首步虚词天仙若爱应相问向道江州司马诗
　　花纸瑶缄松墨字把将天上共谁开试呈王母如堪唱发遣双成更取来
　　赠李兵马使
　　身得贰师余气槩家藏都尉旧诗章江南别有楼船将燕颔虬须不姓杨
　　题遗爱寺前溪松
　　偃亚长松树侵临小石溪静将流水对髙共逺峰齐翠葢烟笼密花幢雪压低与僧清影坐借鹤稳枝栖笔写形难似琴偷韵易迷暑天风摵摵【一作瑟瑟】晴夜露凄凄独憇依为舍闲行绕作蹊栋梁君莫采留着伴幽栖庐山草堂夜雨独宿寄牛二李七庾三十二员外
　　丹霄携手三君子白髪垂头一病翁兰省花时锦帐下庐山雨夜草庵中终身胶漆心应在半路云泥迹不同惟有无生三昧观荣枯一照两成空
　　闻扬十二新拜省郎遥以诗贺
　　文昌新入有光辉紫界宫墙白粉围晓日鸡人传漏箭春风侍女护朝衣雪飘歌句髙难和鹤拂烟霄老惯飞官职声名俱入手近来诗客似君稀【顷曾有赠杨诗落句云不用更教诗过好折君官职是诗名今故云俱入手】
　　三月三日怀微之
　　良时光景长虚掷壮嵗风情已闇销忽忆同为校书日每年同醉是今朝
　　赠韦八
　　辞君嵗久见君初白髪惊嗟两有余容鬓别来今至此心情料取合何如曾同曲水花亭醉亦共华阳竹院居岂料天南相见夜哀猿瘴雾宿匡庐
　　春江闲步赠张山人
　　江景又妍和牵愁发浩歌晴沙金屑色春水麴尘波红簇交枝杏青含巻叶荷借莎怜輭暖憩树爱婆娑书信朝贤断知音野老多相逢不闲语争奈日长何
　　春听琵琶兼简长孙司户
　　四不似琵琶声乱写真珠细撼铃指底商风悲飒飒舌头胡语苦醒醒如言都尉思京国似诉明妃厌虏庭迁客共君相劝谏春肠易断不须听
　　吴宫词
　　一入吴王殿无人覩翠蛾楼髙时见舞宫静夜闻歌半露胷如雪斜廻脸似波妍媸各有分谁敢妒恩多
　　送韦侍御量移金州司马【时予官独未出】
　　春欢雨露同霑泽冬叹风霜独满衣留滞多时如我少迁移好处似君稀卧龙云到须先起蛰燕雷惊尚未飞莫恨东西沟水别沧溟长短拟同归
　　自到浔阳生三女子因诠真理用遣妄怀
　　宧途本自安身拙世累由来向老多逺谪四年徒已矣晚生三女拟如何预愁嫁娶真成患细念因縁尽是魔赖学空王治苦法须抛烦恼入头陀
　　江西裴常侍以优礼见待又蒙赠诗辄叙鄙诚用伸感谢
　　一从簪笏事金貂每借温顔放折腰长觉身轻离泥滓忽惊手重捧琼瑶马因囘顾虽增价桐遇知音已半焦他日秉钧如见念壮心直气未全销
　　自江州司马授忠州刺史仰荷圣泽聊书鄙诚
　　炎瘴抛身逺泥涂索脚难网初鳞拨刺笼久翅摧残雷电颁时令阳和变嵗寒遗簪承旧念剖竹授新官乡觉前程近心随外事寛生还应有分西笑问长安
　　除忠州寄谢崔相公
　　提拔出泥知力竭吹嘘生翅见情深劒锋缺折难冲斗桐尾烧焦岂望琴感旧两行年老泪酬恩一寸嵗寒心忠州好恶何须问鸟得辞笼不择林
　　初除官蒙裴常侍赠鹘衔瑞草绯袍鱼袋因谢惠贶兼抒离情
　　新授铜符未着绯因君装束始光辉惠深范叔绨赠荣过苏秦佩印归鱼缀白金随步跃鹘衔红绶绕身飞明朝恋别朱门泪不敢多垂恐污衣
　　洪州逢熊孺登
　　靖安院里辛夷下醉笑狂吟气最粗莫问别来多少苦低头看取白髭须
　　初着刺史绯答友人见赠
　　故人安慰善为辞五十专城道未迟徒使花袍红似火其如蓬鬓白成丝且贪薄俸君应惜不称衰容我自知银印可怜将底用只堪归舍吓妻儿
　　又答贺客
　　银章蹔假为专城贺客来多嬾起迎似挂绯衫衣架上朽株枯竹有何荣
　　别草堂三絶句
　　正听山鸟向阳眠黄纸除书落枕前为感君恩须蹔起炉峰不拟住多年
　　久眠褐被为居士忽挂绯袍作使君身出草堂心不出庐山未要动【一作勒】移文
　　三间茅舍向山开一带山泉绕舍廻山色泉声莫惆怅三年官满却归来
　　钟陵饯送
　　翠幕红筵髙在云歌钟一曲万家闻路人指防滕王阁看送忠州白使君
　　浔阳宴别【此后忠州路上作】
　　鞍马军城外笙歌祖帐间乘潮发湓口带雪别庐山暮景牵行色春寒散醉顔共嗟炎瘴地尽室得生还
　　戏赠户部李廵官
　　好语【一作去】民曹李判官少贪公事且谋欢男儿未死争能料莫作忠州刺史看
　　行次夏口先寄李大夫
　　连山断处大江流红斾逶迤镇上游幕下翺翔秦御史军前奔走汉诸侯曾陪劒履升鸾殿欲谒旌幢入鹤楼假着绯袍君莫笑恩深始得向忠州
　　重赠李大夫
　　早接清班登玉陛同承别诏直金銮鳯巢阁上容身稳鹤鏁笼中展翅难流落多年应是命量移逺郡未成官慙君独不欺顦顇犹作银台旧眼看
　　对镜吟
　　闲看明镜坐清晨多病姿容半老身谁论情性乖时事自想形骸非贵人三殿失恩宜放弃九宫推命合漂沦如今所得须甘分腰佩银朱两轮
　　江州赴忠州至江陵以来舟中示舍弟五十韵
