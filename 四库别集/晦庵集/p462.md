<!-- { "loadSidebar": true } -->
　　某自幼年侍立先君子之侧则闻先芸斋公之名而知其相与逰之善矣不幸既遭大祸来居深山穷谷中与世絶不相闻虽先君子之执友如芸斋公者亦无由一望其顔色而受教诲焉孤陋块处徒有向往之诚而无以自致也比年鼎山蒋丈来尉兹邑因得从容请间以访先君子之旧逰然后知芸斋公之没亦既乆矣私心方窃自悲既又闻其有贤子者问学行义克世其家则又以自慰也去年林择之不鄙过门以讲学为事怪其温厚警敏知所用心皆如老于学者因扣其师友渊源所自而得三人者焉曰程深父曰林熙之而其一人则向者所闻吾芸斋公之子也于是始恨向者所闻之未尽既而择之又出送行序引读之盖所以见属之意甚厚虽窃自知其庸妄无以堪之而爱其文悦其义不觉其三复而不能已也以是益知择之之贤其来果若有自而愿见贤者之心日以切切方其归时适在城府不能为书而徒属以问讯盖亦慿恃事契之重而不自外焉兹者乃承捐惠长牋副以劄目情义周渥足以见不忘旧故之厚而其礼与词则惴惴然若后进之于先达是岂所望于通家之旧哉不敢当不敢当自是以徃行李往来幅纸之书有以警诲则为赐大矣若复为是使人不敢当之礼而又告之曰先知觉后知先觉觉后觉而已则非某之所敢闻也大学集传虽原于先贤之旧然去取之间决于私臆比复思省未当理者尚多暇日观之必有以见其浅陋之失因来告语勿惮谆切岂胜幸甚择之此来得日夕聚首启其不逮实有望焉社中两贤亦未获见敢烦寄声以为异时承教之地为幸
　　林熙之
　　去冬枉顾幸得数日数奉名理感慰之深所恨空疎无以少助潜思之妙耳奉告承别来春暖徳履万福为慰为慰第闻师鲁遽不起疾深为悲惋美才髙志未克有成既足深惜而朋从零落道学寡助此尤深可忧也想惟平日切磋义重有不易处者奈何奈何喻及仁説大概得之但所谓三者皆心似便指作仁体此似不安又谓推而上之尤觉阂隔有病莫若只于敬字加工乆之自然当处见得不用如此臆度转见汗漫支离不精切也诗之比兴旧来以闗雎之类为兴鹤鸣之类为比尝为之説甚详今此本偶为人借去未及录呈大概兴诗不甚取义特以上句引起下句【亦有取义者】比诗则全以彼物譬喻此物有多不説破者有下文却结在所比之事上者其体盖不同也上蔡言学诗要先识六义而讽咏以得之此学诗之要若迂回穿凿则便不济事矣不识髙眀以为何如
　　朱鲁叔　　【仙逰朱堂甫家藏】
　　去嵗归来计度不审妄意作一小屋至今方得迁居然所费百出假贷殆遍今尚未能结裹圆备甚悔始虑之不精也所喻今方具晓本末记之不难但年来多事精力益衰日间应接不得少休才得顷刻无事即须就寝俟其宁息然后可以复起应接更无暇看文字矣所欠人家志铭之属积压无数摆拨不行恐未暇为吾弟记此也然亦未敢不为俟定居后看如何或人事稍简试即为思之也斋记大字亦然
　　余景思　　【以下仙逰洪震夫家藏】
　　彼中学校如何亦颇有士人否闻南方风俗淳朴不汲汲于进取正当劝以读书讲学开发其聪眀不当启以趋时干禄之技也暇日亦当有观书味道之乐但僻逺难得师友此正在自着
　　林择之【用中　以下文公之曽孙濬家藏录藁】
　　某侍旁粗安早稻既登民饥亦少瘳矣然朝廷所遣使者方来所至揭榜施米十日市井逰手及近县之人得之深山穷谷尚有饥民却不沾及然所谓十日亦只虚文只轺车过后便不施矣其实亦无许多米给得也世衰俗薄上下相蒙无一事真实可叹可叹长沙人来得南轩兄弟湘西朋友书有吾友书四封一角来人云自经由古田今并附此令自往相寻也书中所论疑义如论浩然之气处极好盖馁则便是缺了此正气而气之本体常浩浩然也但自家身上自间隔了耳不知贤者以为如何其他不能遍论以去人立索书不能子细也书来并为详论之文定祠记知言序遗书二序并录呈和章想书中自有更不写去祠记渠令为看未穏处读之数过但见丛杂难整顿烦子细佥出及注合作如何改易附递来漕司东防令转致此南轩甚欲速得之语张帅改定写来芮漕处也三序并告参详喻及幸更呈诸同志议之既欲行逺不厌详熟也千万并祠记发来
　　林择之
　　已经新嵗学不加进而年嵗日侵甚可惧也承昏期在嵗里想慰老人之意又闻葺居奉祀并讲盛礼想营治不无少劳适此涸辙不能少奉助为愧耳文王之事考之诗书诚如所疑然此马肝之论也不若姑阙之以俟来者不必身质之也问答方得草草一阅俟徐看有疑即报去偶此嵗首多事未暇也南轩一书比亦附致尤川不知达否闻欲来延平别石丈能与扩之乗兴一来相聚数日否及诸朋友在此得一讲论亦快事也扩之不及别书承书并寄元礼耕老书信已领所欲言者不过如前更不及别状楼名既犯朋友尊长名则亦难用况稠乃木稠非云稠也更可拟得一二见报当为择其安者
　　林择之
　　某忧苦如昨至节复不逺痛割不自堪幸朋友不鄙弃责以讲习怱怱度日且复支持耳扩之来此相聚极有益其专志苦学非流辈所及但于展拓处终未甚满人意耳昨欲往临安以资用不饶又南轩踪迹不定且令中辍今却欲且归而嵗暮复来再三畱之以其归省之意甚坚不免聴之此间事渠必能一一言之不复缕缕但元履适过此云得其子九月末书南轩求去不获数日甚挠此极知其必然不知渠又何以处之尚幸扩之之辍行也来书所论数条有未合处别纸具之但觉大概气象有粗疎处不知何故如此似更宜警省也某近觉向来乖缪处不可缕数方惕然思所以自新者而日用之间悔吝潜积又已甚多朝夕惴惧不知所以为计若择之能一来辅此不逮幸甚然讲学之功比旧却觉稍有寸进以此知初学得些静中工夫亦为助不小尚恨未免泛然应接不得专一于此耳
　　林择之
　　经説依后书所定甚善但止谓之经説不同诸字尤好又春秋传序四字不须别出但序文次行不须放低则自然可见论语説下不须注孟子附字又欲移礼记作第七卷而第一行下着二先生三字其后却题眀道先生改正大学伊川先生改正大学其小序则仍旧附于第六卷尾论孟説后盖此六巻乃其本书而后一卷今所附者使不相乱乃佳也更白郑丈看如何向借刘子驹本改字多是胡家改定者非先生本书今不必用然恐有合参考者偶此本在家中今令此人去取纳上更仔细商量为佳外书既未备不欲遽出此事正不须忙今草草做了将来有不如意又不免更易传者人人殊异无复可信天下后世非所以为乆逺计也并白郑丈看如何示及为幸孟子解此亦见从头看起未容寄去更俟防日也
　　林择之
　　某竟不免为此来初到事多殊不堪今渐定叠矣但野性危踪皆非宜乆于此者见为此邦料理减税事旦夕剡奏列上即继以奉祠之请矣得否未可期但若不去必无好出盖已有气类不同望风相疾者此要为不足恤然亦何苦将身博弹射耶【云云】来此间非案牍即有賔客之扰比于退食则形神俱惫只得瞑目危坐収拾魂魄以待事之复来殊不得看一字平生论著用尽心力皆已有绪今乃堕此纷扰中不得卒其业精力又已衰耗如此大以为惧朋友中有知识者亦皆为某危之乃知伊川先生做得易传却是得涪州一行气力也择之彼中相从者有可与进于此者乎此中一旬两到学中然殊未有慰人意处未去之间亦且试捞摸看若幸指拨得一二人亦是一方乆逺利害也
　　林择之
　　某所请竟未报元履传闻有添差台学之除此不待其自请而击逐之当路聴言待士之意可见矣所示诸説皆甚精然鄙意有未安者别帋具之扩之亦有説当自封去因来幸反复之以归至当计此所校亦不多但却是不容小差处望速垂报也见喻太着之病此不能无但与其浮泛无根不如脚踏实地为有进歩处耳祭仪藁本纳呈未可示人且烦仔细考究喻及日歴中事虽不多然可以补事实之缺此书异时要须别刋乃佳耳知与诸贤逰从日有直谅多闻之益甚善甚善数诗皆佳率易和去不成语言勿示人也伯山家事如何晞之似亦曽相见来今不记仔细也伯山质实可爱敬但亦染禅学耳向与深卿书乃附剑浦刘亲不谓畱滞至今欲捡藁本再录去又思择之所以告语之者必已甚悉而不能回则此书虽达亦未必有效耳今且烦致意但信得孔孟程子説话及时试将许多诐滛邪遁説话权行倚阁一两年却就自家这下实做工夫看须有些巴鼻也今只管狐疑不肻放舍又引眀道少时出入释老之事以饰其説何不将它平生説话仔细思惟看他所以出入释老处与自家只今全身防溺处是如何而直为此伥伥也又如前书所论冯道吕舜徒事此尤害理曽与之剧论否此等处不理防则朋友之职废矣发眀义理此亦有之向来何故不曽见渠家似此文字固自有好处尚多向见汪书甚珍秘之然便只向这死水里渰杀则更无超脱处矣不知世间见有六经语孟程子文字既有志于学因甚不向里面做工夫而収拾此等以为竒特枉却身心可叹可恨也静胜轩录却未见之如文字不多幸为录寄此近于蔡季通处见庭闻藁录一篇乃杨昭逺记山所举二先生语殊无精神闷人看不得不知静胜之説又如何耳前日刘子澄寄得荥阳公家传【即吕原眀也】中数段来一段説吕初学于伊川后与眀道横渠李公择孙莘老逰所见日益广大然公亦未甞专主一説晚更从髙僧宗本修颙逰观此则吕家学问更不须理防直是可以为戒亦不可不使深卿知若不信则无如之何也拙斋有何説数诗幸早示及籍溪行状更为促深卿早写寄来舜臣相见未向递中亦附书矣项掾果如何若果有志当痛与説恐頽波之中救得一个半个亦非细事也前书説有一贤宗室后来复相从否福州有一同年赵彦徳【任丈之甥】气质亦甚好但一向习词科顷尝畧劝之闻今年又往试可惜错了路陌也近闻张安国消息极不佳果如所传亦可惜耳南轩乆不得书不知为况复何如所论异同处亦未报不知后来看得又如何也
　　深卿诗市廛差可隠未暇泛沧洲此两句便是个因循犹豫底意思宜其不能勇猛自奋于异学之中也择之押此韵处正中其膏肓不知渠还觉否此亦是偏处然吾侪中人之质若无这个意思定是埋没了出头不得也
　　林择之
