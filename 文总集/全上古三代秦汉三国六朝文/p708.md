<!-- { "loadSidebar": true } -->
　　六度，一曰施，二曰戒，三曰忍辱，四曰精进，五曰一心，六曰智慧。积而能散，润济众生，施也。谨守十善，闭邪以诚，戒也。犯而不校，常善下人，忍辱也。勤行所习，夙夜匪懈，精进也。专心守意，以约敛众，一心也。凡此五事，行以有心，谓之俗度；领以兼忘，谓之道慧。《本起经》云：“九十六种道术，各信所事，皆乐生安，孰知其惑夫欣得恶失、乐存哀亡？盖弱丧之常滞，有生所感同。然冥力潜谢非矜恋所留，对至而应，岂智用所制？

　　是以学者必归心化本，领观玄宗。玩之珍之，则众念自废，废则有忘，有忘则缘绝。缘报既绝，然後入于无生。既不受生故能不死。是以《普耀经》云；“无所从生，靡所不生；于诸所生，而无所生。”《泥洹经》云：“心识静休，则不死不生。”心为种本，行为其地，报为结实；犹如种植，各以其类时至而生，弗可遏也。种十善戒善则受生之报，具于上章。加种禅等四空，则贵极天道。四空及禅，数经具载其义，从第一天至二十八天，随其事行，福转倍增。种非常禅谛，背有著无则得罗汉泥洹，不忌有为，不系空观，遇理而冥，无执无寄，为无所种。既无所种，故不受报，廓然玄废，则佛之泥洹。

　　泥洹者，汉曰“无为”，亦曰“灭度”。《维摩诘》曰：“彼六师者，说倚为道。从是师者，为住诸见，为边际，为归八难，不得离生死道也。虽玄心屡习，而介然微动，犹均被六师同滞一有。况贪生倚想，执我捍化，虽复福逾山河，贵极三界，倚伏旋还，终坠罪苦，岂获宁神大造、泊然玄夷哉！夫生必有情，天势率至，不宅于善，必在于恶。是以始行道者，要必有寄；寄之所因，必因乎有；有之所资，必资乎烦。是以《经》云：“欲于空中造立宫室，终不能成，取佛国者，非于空也。”然则五度四等，未始可废，但当即其事用，而去其忮心。

　　归佛则解佛，无归于戒则无功于戒，则禅谛与五阴俱冥，未用与本观同尽；虽复众行兼陈，固是空中行空耳。或以为空则无行，行则非空。既以有行，无乃失空乎？夫空者，忘怀之称，非府宅之谓也。无诚无矣，存无则滞封；有诚有矣，两忘则玄解。然则有无由乎方寸，而无系于外物。器象虽陈于事用，感绝则理冥，岂灭有而後无？偕损以至尽哉。

　　由此言之，有固非滞，滞有则背宗；反流归根，任本则自畅。是以开士深行，统以一贯；达万象之常冥，乘所寓而玄领；知来理之先空，恒得之于同致；悟四色之无朕，顺本际而偕废，审众观之自然，故虽行而靡迹。方等深经，每泯一三世，而未尝谓见在为有，则空中行空，旨斯见矣。（《弘明集》十三）
卷一百十一
陶侃
侃字士行，鄱阳人。徙居庐江之寻阳，为县吏。郡召为督邮，领枞阳令，迁主簿。元康中察孝廉，除郎中，补武冈令；弃官归，为郡小中正。太安中为南蛮长史，封东乡侯。光熙初迁江夏太守，加鹰扬将军，又加督护；母忧去职。永嘉中，东海王越以为参军。元帝镇江左，加奋威将军，迁龙骧将军，武昌太守。王敦表为使持节宁远将军、南蛮校尉，荆州刺史，左转广州刺史、平越中郎将，封柴桑侯。大兴初进号平南将军，加都督交州军事，领交州刺史，进号征南大将军。王敦平，迁都督荆雍益梁州诸军事，领护南蛮校尉荆州刺史。苏峻平，拜侍中太尉，改封长沙郡公，加都督交广宁七州军事；又加都督江州，领刺史。襄阳平，拜大将军。咸和七年卒，年七十六，赠大司马，谥曰桓。有集二卷。

　　○相风赋

　　乃有相风之为形也，终日九征。桀然特立，不邪不倾。拟云阁以秀出，峻岭于层城。直南端以基址，双崇魏之峥。象建木于都广，邈不群而独荣。朴虽小而不巨，何物鲜而功大，眇翩翩以高翔，象离于云际。擢孤茎而特挺，若芙蓉于水裔。若乃华盖警乘，奉引先驱。豹饰在後，葳蕤清路。百僚允则，彰我皇度。（《艺文类聚》六十八）

　　○表

　　伏承大官厨器损失，谨奉献狠炙刀盘二具。（《御览》三百四十六）

　　伏惟武库倾荡，宿卫有失阙，辄选其差可者，奉献金铃大戟五十张。（《御览》三百五十三）

　　○上温峤遗书请停移葬表

　　故大将军峤忠诚著于圣世，勋义感于人神，非臣笔墨所能称陈。临卒之际，与臣书别，臣藏之箧笥，时时省视，每一思述，未尝不中夜抚膺，临饭酸噎。“人之云亡”，峤实当之。谨写峤书上呈，伏惟陛下既垂御省，伤其情旨，死不忘忠，身没黄泉，追恨国耻，将臣戮力，救济艰难，使亡而有知，抱恨结草，岂乐今日劳费之事。愿陛下慈恩，停其移葬，使峤棺柩无风波之危，魂灵安于后士。（《晋书·温峤传》）

　　○让拜大将军表

　　臣非贪荣于畴昔，而虚让于今日。事有合于时宜，臣岂敢与陛下有违；理有益于圣世，臣岂与朝廷作异。臣常欲除诸浮长之事，遣诸虚假之用，非独臣身而已。若臣仗国威灵，枭雄斩勒，则又何以加！（《晋书·陶侃传》）

　　○上表逊位

　　臣少长孤寒，始愿有限。过蒙圣朝历世殊恩、陛下睿鉴，宠灵弥泰。有始必终，自古而然。臣年垂八十，位极人臣，启手启足，当复何恨！但以陛下春秋尚富，馀寇不诛，山陵未反，所以愤忾兼怀，不能已已。臣虽不知命，年时已迈，国恩殊特，赐封长沙，陨越之日，当归骨国土。臣父母旧葬，今在寻阳，缘存处亡，无心分违，已勒国臣修迁改之事，刻以来秋，奉迎窀穸，葬事讫，乃告老下藩。不图所患，遂尔绵笃，伏枕感结，情不自胜。臣间者犹为犬马之齿尚可小延，欲为陛下西平李雄，北吞石季龙，是以遣丘奥于巴东，授桓宣于襄阳。良图未叙，于此长乖！此方之任，内外之要，愿陛下速选臣代使，必得良才，奉宣王猷，遵成臣志，则臣死之日犹生之年。

　　陛下虽圣姿天纵，英奇日新，方事之殷，当赖群隽。司徒导鉴识经远，光辅三世；司空鉴简素贞正，内外惟允；平西将军亮雅量详明，器用周时，即陛下之周、召也。献替畴谘，敷融政道，地平天成，四海幸赖，谨遣左长史殷羡奉送所假节麾、幢曲盖、侍中貂蝉、太尉章、荆江州刺史印传戟。仰恋天恩，悲酸感结。

　　以後事付右司马王愆期，加督护，统领文武。（《晋书·陶侃传》）

　　○上成帝杂物疏

　　螺杯一枚。（《御览》七百五十九引《陶侃故事》）

　　水晶盘一枚。（《御览》七百六十《引陶侃故事》）

　　○遗荀崧书

　　杜曾凶狡，所将之卒，皆豺狼也，可谓鸱枭食母之物。此人不死，州土未宁。足下当识吾言。（《晋书·杜曾传》）

　　○答温峤书

　　奉所送帐下得苏峻兜鍪，作之巧︱，用功殊多，战器不事须此也。意谓不如三甲者，逆贼身所服。此是凶器，古人恶其名。得此兜鍪者，犹以有功。令赏其细葛一端。（《御览》三百五十六）

　　○答慕容书

　　当今扬淮锐勇，飞廉超骥，收屈卢必陷之矛，集鲛犀不入之盾。（《御览》三百五十七）

　　○报封抽韩矫等书

　　车骑将军忧国忘身，贡篚载路，羯贼求和，执使送之；西讨段国，北伐塞外，远绥索头，荒服以献。惟北部未宾，屡遣征伐。又知东方官号，高下齐班，进无统摄之权，退无等差之降。欲进车骑为燕王，一二具之。夫功成进爵，古之成制也。车骑虽未能为国（《晋书》作“官”。摧）勒，然忠义竭诚，见于辞表。今腾笺上听，可不迟速，当任天台也。（《晋书·载纪慕容传》，又《十×国春秋》二十三。）

　　○与王导书

　　郭默杀方州，即用为方州，害宰相，便为宰相乎？（《晋书·陶侃传》。时郭默矫诏袭杀平南将军刘胤，辄领江州。侃讨默，与导书。）
陶潜（一）
潜字元亮，一名渊明，或云字渊明，侃曾孙。为州祭酒，自解归，後为镇军建威参军，补彭泽令。义熙三年解印去。徵著作郎不就。宋元嘉中卒，颜延之谥之曰“靖节徵士”。有集九卷。

　　○感士不遇赋（并序）

　　昔董仲舒作《士不遇赋》，司马子长又为之。余尝以三馀之日，讲习之暇，读其文，慨然惆怅。夫履信思顺，生人之善行；抱朴守静，君子之笃素。自真风告逝，大伪斯兴，闾阎懈廉退之节，市朝驱易进之心。怀正志道之士，或潜玉于当年；洁己清操之人，或没世以徒勤。故夷皓有安归之叹，三闾发已矣之哀。悲夫！寓形百年，而瞬息已尽；立行之难，而一城莫赏。此古人所以染翰慷慨，屡伸而不能已者也。夫导达意气，其惟文乎？抚卷踌躇，遂感而赋之。

　　咨大块之受气，何斯人之独灵？禀神智以藏照，兼三五而垂名。或击壤以自欢，或大济于苍生。靡潜跃之非分，常傲然以称情。世流浪而遂徂，物群分以相形。密网裁而鱼骇，宏罗制而鸟惊，彼达人之善觉，乃逃禄而归耕。山嶷嶷而怀影。川汪汪而藏声。望轩唐而永叹，甘贫贱以辞荣。淳源汨以长分，美恶作以异途。原百行之攸贵，莫为善之可娱。奉上天之成命，师圣人之遣书。发忠孝于君亲，生信义于乡闾。推诚心而获显，不矫然而祈誉。嗟乎！雷同毁异，物恶其上。妙算者谓迷，直道者云妄。坦至公而无猜，卒蒙耻以受谤。虽怀琼而握兰，徒芳洁而谁亮。哀哉！士之不遇，已不在炎帝帝魁之世。独祗修以自勤，岂三省之或废；庶进德以及时，时既至而不惠。无爰生之晤言，念张季之终蔽；愍冯叟于郎署，赖魏守以纳计。虽仅然于必知，亦苦心而旷岁。审夫市之无虎，眩三夫之献说。悼贾傅之秀朗，纡远辔于促界。悲董相之渊致，屡乘危而幸济。感哲人之无偶，泪淋浪以洒袂。承前王之清诲，日天道之无亲；澄得一以作鉴，恒辅善而佑仁。夷投老以长饥，回早夭而又贫；伤请车以备椁阝，悲茹薇而殒身；虽好学与行义，何死生之苦辛！疑报德之若兹，惧斯言之虚陈。

　　何旷世之无才，罕无路之不涩。伊古人之慷慨，病奇名之不立。广结发以目从政，不愧赏于万邑；屈雄志于戚竖，竟尺士之莫及。留诚信于身後，恸众人之悲泣。商尽<先见>以拯弊，言始顺而患入。奚良辰之易倾，胡害胜其乃急。苍遐缅，人事无已。有感有昧，畴测其理。宁固穷以济意，不委曲而累己。既轩冕之非荣，岂袍之为耻。诚谬会以取拙，且欣然而归止。拥孤襟以毕岁，谢良价于朝市。（本集）

　　○闲情赋（并序）

