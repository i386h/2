<!-- { "loadSidebar": true } -->
　　子之疑木肤有恠文与人之贤不肖夀夭贵贱果气之寓欤为物者裁而为之欤余固以为寓也子不见夫云之始作乎勃怒冲涌击石薄木而肆乎空中偃然为人拳然为禽敷舒为林麓嵑为宫室谁其传【文粹作抟】而斵之者风出洞窟流离百物经清触浊呼召窍宂与夫草木之俪偶纷罗雕葩剡芒臭朽馨香采色之赤碧白黄皆寓也无裁而为者又何独疑兹肤之竒诡与人之贤不肖夀夭贵贱参差不齐者哉是固无情不足穷也然有可恨者人或权褒贬黜陟为天子求士者皆学于圣人之道皆又以仁义为的皆曰我知人我知人披辞窥貎逐其声而覈其所蹈者以升而降其所升恒多防瞀祸贼僻邪罔人以自利者其所降率恒多清明冲淳不为害者彼非无情物也非不欲得其升降也然犹反戾若此逾千百年乃一二人幸不出于此者徴之犹无以为告今子不是病而木肤之问为物者有无之疑子胡横讯过诘扰扰焉如此哉
　　夀顔子辩　　　　　　　　皇甫湜
　　土与水火风杂为千品万殊大凢太虗之中形而有者皆主于土挥而动者皆主于风液而通者皆主于水跃而养者皆主于火天地之与稊米醯鸡之与【集作于】应龙虽殊大小必质四者具四者之性然后为一物动焉不动焉抑四者能为质不能为知者也【集作动焉四不动焉四者能质不能知】有虚而灵者合焉以为物知凡四者之合而有也而【一无此字】合乎是为知若角若鳞若飞若走举为其属不合乎是为无知若草若木若金若石举为其属最灵者人人之中知为心心之知为神人之生也质乎土风水火而心乎知【集作主】其于死也气旋乎【集作于】虚而反于土风水火之性各旋其所质固化而无矣若心之知则未知其处焉而人见其质之化也谓知亦从而亡岂不过【集作愚】甚矣哉彼繇心所以知者虚而灵其不可为无也较然矣【三字集作如】其质也游冥而化迁者乎【集作也】夫心犹水也水清则挠而不浊浊则不清【集作挠而浊者不存存则不清】心犹镜也镜明则尘埃不止止则不明圣与愚受于【一作乎】初一也圣人莹其心而濶于【集作窒其】诱是以能照天下之理故其心清而定愚者负其心而薄于外是以闭天下之理故其心尘而结清而定者离其质也玲珑乎【集作兮】太虚之中动而合则为文王仲尼止而安则必终始【集作始终】天地尘而结者离其质也狂攘乎【集作兮】太虚之中转而合乎【集作于】有则为禽为兽其于人也为愚为凡于草木者无所不为矣虽欲少安得乎【集作安得于理】推是而言则彭祖为夭而顔子为夀盗跖为杀而比干为终
　　私辩　　　　　　　　　　牛僧孺
　　近古之人所谓私者为【文粹作谓】茍萃【一作牟】于利茍处于逸茍润其屋者也僧孺以为斯皆小人之私非圣人之私也夫圣贤无私而不自知其私也何者必公其身而私【一作以利】于人是不私一身而使天下私之【一作之私】也胡以言之夫婴儿见保傅之母则咤然而识非有知而亲之利其乳而私之也枥马见厮养之夫则奋然而嘶非有知而亲之利其刍粟而私之也夫天下之人非复乳孩枥马之愚也茍有公其身而利之者孰不利而私之乎故贤君良相必私天下而公其身故天下之人皆私而亲之暗君愚臣必公天下而私其身故天下之人皆公而踈之人踈之者多故天下任其亡也亲之者多故天下欲其昌也【二十四字文粹作踈之者多天下欲其昌也难矣恐非】昔大禹之手足胼胝是公其身于理水也咎繇之謩明弼谐是公其身于规谏也傅说之对王庭是公其身于辅佐也周公之吐握勤俭【文粹作拳】是公其身于礼贤也宣父之作春秋删诗书是公其身于垂教也故有夏之人思大禹之功有虞之人思臯陶之直有殷之人思傅説之政有周之人思周公之勤有道之人思宣父之教或开国之尊其嗣【一作祠又作道】而私之或建祠崇【文粹作饰】其像而私之至于殷辛之聚财鹿台是以【一作私】天下之利私于已也故天下公而踈之秦始皇之废弃诸侯是以天下之爵私于身也故天下亦公而踈之故武王公天下之财而散之而天下之兆庶皆私而亲之高皇帝公天下之爵而封之而天下之英雄亦皆私而亲之是以自私者人公而亡也自公者人私而昌也夫圣贤非必公其身私在其中不得不公也天下非必私于一人公在其中不得不私也余谓亡国之君亡家之臣亡身之人俱不得私之道也非圣贤之无私也
　　华心　　　　　　　　　　陈　黯
　　大中初年大梁连帅范阳公得大食国人李彦升荐于阙下天子诏春司考其才二年以进士第名显然常所賔贡者不得拟或曰梁大都也帅硕贤也受命于华君仰禄于华民其荐人也则求于夷岂华不足称也耶夷入独可用也耶吾终有惑于帅也曰帅真荐才而不私其人也茍以地言之则有华夷也以教言之有华夷乎夫华夷者辩在乎心辩【一作夫】心在察其趣向有生于中州而行戾乎礼义是形华而心夷也生于夷【一作外】域而行合乎礼义是形夷而心华也若卢绾少卿之叛亡其夷人乎金日防之忠赤其华人乎由是观之皆任其趋向耳今彦升也来从海外能以道祈知于帅帅故异而荐之以激夫戎狄俾日月所烛皆归于文明之化盖华其心而不以其地也而又夷焉作华心
　　塞废井文　　　　　　　　杜　牧
　　井废辄不塞于古无所据【一作称】今之州府防事【一作署】有井废不塞居第在堂上有井废亦不塞或匣而防之或横木以土【二字文粹作上】覆之至有歳久木朽防人以至于死世俗终不塞之不知出何典故而井不可塞井虽列在五祀在都邑中物之小者也若盘庚五迁其都若社稷宗庙尚毁其旧而独井岂不塞耶古者井田九顷八家环而居之一夫食一顷中一顷树蔬凿井而八家共汲之所以借齐民而重泄地气以小喻大人身有疮不医即死木有疮久不封即亦死地有千万疮于地何如哉古者八家共一井今家有一井或至大家至于四五井十倍多于古地气漏泄则所产脆薄人生于地内今之人不若古之人浑刚坚一寜不由地气泄漏哉易曰改邑不改井此取象言安也非井不可塞也天下每州春秋二时天子许抽常所上赋锡宴其刺史及州吏必廓其地为大宇以张其事黄州当是地有古井不塞故为文投之而实以土
　　祀灶解　　　　　　　　　陆龟防
　　灶壊炀者请新之既成又请择吉日以祀告之曰灶在祀典闻之旧矣祭法曰王为群姓立七祀其一曰灶逹于庶人庶士立一祀或立户或立灶饮食之事先自火化以来生民頼之祀之可也説者曰其神居人间伺察小过作谴告者又曰灶鬼以时録人功过上白于天当祀之以祈福祥此近【集作仅】出汉武帝时方士之言耳行之惑耶【集作也】茍行君子之道以谨【集无以谨二字】养老以【集作而】慈抚【集作抚字】幼寒同而饱均防有哀祭有敬不忘礼以约已不忘乐以和心室闇不欺屋漏不媿虽歳不一祀灶其诬我乎茍为小人之道尽反君子之行父子兄弟夫妇人执一防以自糊口専利以饰诈崇奸而树非虽一歳百祀灶其私我乎天至高灶至下帝至尊严鬼至幽仄果能欺而告之是不忠也聴而受之是不明也下不忠上不明又果可以为天帝乎
　　春秋决疑十篇　　　　　　皮日休
　　夫赵盾弑君莒仆弑父春秋显书其过何则楚公子围弑其君郏敖子驷弑其君僖公齐人弑其君悼公各以疾赴春秋皆书曰卒评曰人之生也上有天地下【集作次】有君父君父可弑是无天地也乃生人之大恶有识之宏耻亦由汉书二律无妻母之文圣人所不书是也且赵盾反不讨贼董狐谓为弑君莒仆以其寳来奔里革谓其【一作之】弑父斯二者罪名已彰仲尼承彰而书耳斯三逆者【説云子围郑人子驷齐人也】弑君以疾赴仲尼非可诬也据赴而书者不忍也故不忍也者耻在其中焉惩在其中焉夫春秋弑君三十六其余之逆亦据赴而书耳夫赵孟以无辞伐国伯以夷礼来朝春秋皆贬之曰人曰子何至其罪大者为之隐【谓弑君者】其过小者必以书曰伐国无辞専君之命也君而可专孰有其国得不贬之乎若【集有夫字】罪大者为之隐推亡也其罪小者必以书固存也
　　夫齐茶野幕之弑事起阳生楚灵干谿之缢祸因常夀而春秋归罪于陈乞公子比者【齐之陈乞楚之公子比】不其逺乎曰野幕之弑罪归陈乞阳生之罪可知矣干谿之缢罪归子比常夀之罪可知矣春秋之防譬酷吏决狱髠钳之刑尚犹不舍刀锯之僇何自而逃
　　夫齐桓救卫不书狄灭晋文召王而云狩于河阳曰狄实灭卫因桓救而获全斯不灭矣文实召王因王来而称狩斯不召矣茍桓不能救卫文不能匡王必书狄灭卫晋人召天王于河阳矣故春秋之时灭人国者众救人国者鲜仲尼旌其防患也背【文粹作侮】周者众朝周者鲜仲尼旌于【一作其】勤王也
　　夫哀八年及十三年公再与吴盟皆不书【八年注云不书盟耻吴夷十三年注云盟不书诸侯耻之故不录也】桓二年公及戎盟于唐则书曰吴实华族其道夷也以强要盟不曰夷乎戎实夷族其道华也以道好盟不曰华乎故耻而不书惩也以戎而书劝也
　　夫桓二年书曰宋华督弑其君与夷及其大夫孔父僖十年又书曰里克弑其君卓及其大夫荀息夫君者称弑也而云及者是君臣无别也曰弑之者罪臣下也夫孔父以夺室见杀荀息以立君被诛是无辜之怨【一作死】是以及【一作反】褒之者【一作也】何自臣及君也【一作君及臣者】盖贬华父与里克也俾孔父之死如与夷之死荀息之死如卓子之死及之者贵之也
　　夫姜氏滛奔子般夭酷鲁之丑也讳之可也至如公送晋塟为齐所止为邾所败皆讳之者何曰周之有塟鲁送可也如晋以盟主而臣鲁讳之者讳乎以诸侯而事诸侯也诸侯有过则削地有逆则夷宗齐鲁一体讳之者讳乎以诸侯而止于诸侯也夫天下有道小国事大国邾小国也而鲁大国也讳之者讳乎以大国而败于小国也
　　夫定【一有公字】六年郑灭许以许男归而哀元年又书许男与楚围蔡曰郑实灭许而后或复之当复之时其赴不至于鲁故不书耳凡国有来赴者虽小必书宋之六鹢退飞是也国无来赴虽大亦阙晋之灭狄灭霍灭魏是也夫楚实灭陈后复封之狄实灭卫后复全之斯亦许之类是也
　　夫春秋之防获君曰止诛臣曰刺杀其大夫执我行人郑弃其师陨石宋五【其事出竹书纪年郑弃其师出璅语也】若斯者即古史之全文也奚在其笔削乎曰仲尼因鲁史而脩春秋足明不诬于人也又曰知我者亦以春秋罪我者亦以春秋其是之谓乎若扬子之草其数则易其文则是也
　　夫宋襄执滕子而诬之以得罪春秋则承赴而书何至鲁之君也弑者五逐者二【弑者隐闵般赤恶逐者昭襄也】竝阙而不书茍如是惩恶劝善何以为的乱臣贼子何以知惧曰夫仲尼修春秋而依防其防固有俟尔茍无丘明发决其奥廓通其亦赴来而责实也非可诬也如自书其鲁之弑逐者则鲁人攘羊仲尼证之矣【集作也】















　　文苑英华巻三百六十四
　　钦定四库全书
　　文苑英华巻三百六十五　宋　李昉等　编辩论三
　　复性书三篇　　　　　君子无荣辱解一首知道一首
　　复性书上篇　　　　　　　李　翺
