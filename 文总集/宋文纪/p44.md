<!-- { "loadSidebar": true } -->
　　吾虽无人鍳要是早知弟每共宴语前言何尝不以止足为贵且持盈畏满自是家门旧风何为一旦落漠至此当局苦迷将不然耶讵容都不先闻或可不知耳衣冠胄如吾者甚多才能固不足道唯不倾侧溢诈士颇以此容之至扵规矩纫行难可详料疹疾日滋纵恣益甚人道所贵废不复修幸值圣眀兼容置之教外且旧恩所及每蒙寛假吾亦自揆疾疹重侵难复支振民生安乐之事心死久矣所以解日偷存尽于大布粝粟半夕安寝便以自度血气盈虚冀复稍道长以大散为和羮弟为不见之邪疾废居然且事一已上不足败俗伤化下不至毁辱家门泊尔尸居无方待化凡此二三皆是事寔吾与弟书不得家中相欺也州陵此举为无所因反覆思之了不能解岂见吾近者诸牋耶良可恠笑吾少学作文又晚节如小进使君公欲民不偷每加存饰詶对尊贵不厌敬恭且文词不怨思抑扬则流淡无味文好古贵能连类可悲一往视之如似多意当见居非求志清论所排便是通辞诉屈耶尔者真可谓真素寡矣其数且见客小防自来盈门亦不烦独举吉也此軰乃云语势所至非其要也弟无懐居今地万物初不以相非然鲁器齐虚寔宜书绅今三署六府之人谁表里此内傥疑弟豫有力于素论何如哉则吾长阨不死终误盛壮也江不过彊吹拂吾云是岩穴人岩穴人情所髙吾得当此则鸡鹜变作鳯凰何为干饰防隅秩秩见于面目所惜者大耳诸舎阖门皆蒙时私此既未易陈道故常因含声不言至兄弟尤为叨窃临海频烦二郡谦亦越进清阶吾髙枕家巷遂至中书郎此足以阖棺矣又前年优防自弟所宣虽夏后抚辜人周宣及鳏寡不足过也语皆循检校迹不为虚饰也作人不阿防无縁头髪见白稍学謟诈且吾何以为足不能行自不得出户头不耐风故不可扶曵家本贫馁至于恶衣蔬食设使盗跖居此亦不能两展其足妄意珍蔵也正令选官设作此举于吾亦无劔防之伤所以懃懃畏人之多言也管子晋贤乃闗人主之轻重此何容易哉州陵亦自言视眀听聪而返区区饰吾何辨致而下英俊夫竒士必龙居深蔵与蛙虾为伍于勋其犹难之林宗軰不足识也似不肯睠睠奉牋记雕琢献文章居家近市廛亲戚满城府吾犹自知袁阳源軰当平此不饰诈之与直独两不闗吾心又何所耿介弟自宜以解塞羣贤矣兼悉怒此言自尔家任兄故能也日日望弟来属病终不起何意向与江书粗布胸心无人可写比面乃具与弟书便觉成本以当半日相见吾既恶劳不得多语枢机幸非所长相见亦不胜读此书也亲属欲见自可示无急付手【袁淑字阳源　史臣曰燕太子吐一言田先生吞舌而死安邑令戒屠者闵仲叔去而之沛良由内懐耿介峻节不可轻于袁淑笑谑之间而王微吊词连牍斯盖好名之士欲以身为珪璋皦皦然使尘垢之累不能加也】
　　报何偃书【偃字仲尚之子歴吏部尚书】
　　【时论者或云微之见举偃亦豫其议偃虑为微所咎与书自陈微报之】
　　卿昔称吾于义兴吾尝谓之见知然复自恠鄙野不参风流未有一介熟悉于事何用独识之也近日何见绰送卿书虽知如戯知卿固不能相哀茍相哀之未知何相期之可论卿少陶风淹雅修畅自是正始中人吾真庸性人耳自然志操不倍王乐小儿时尤麤笨无好常从博士读小小章句竟无可得口吃不能剧读遂絶意于寻求至二十左右方复就观小说往来者见床头有数秩书便言学问试就检当何有哉乃复持此拟议人耶尚独愧笑扬子之褎赡犹耻辞赋为君子若吾篆刻菲亦甚矣卿诸人亦当尤以此见议或谓言深博作一叚意气鄙薄人世初不敢然是以每见世人文赋书论无所是非不解处即日借问此其本心也至于生平好服上药起年十二时病虗耳所撰服食方中粗言之矣自此始信摄养有徴故门冬昌术随时参进寒温相补欲以扶护危羸见冀白首家贫乏役至于春秋令节辄自将两三门生入草采之吾实倦防医部颇晓和药尤信本草欲其必行是以躬亲意在取精世人便言希仙好异矫慕不覊不同家颇有骂之者又性知画缋盖亦鸣鹄识夜之机盘纡纠纷或记心目故兼山水之爱一往迹求皆仿像也不好诣人能忘荣以避权右宜自密应对举止因巻惭自保不能勉其所短耳由来有此数条二三诸贤因复架累致之髙尘咏之清壑瓦砾有资不敢轻厠金银也而顷年婴疾沈沦无已区区之情愒于生存自恐难复而先命猥加魂气褰常人不得作常自处疾苦正亦卧思已熟谓有记自论既仰天光不天庶类兼望诸贤共相哀体而卿首唱诞言布之翰墨万石之慎或未然耶好画之累岂其如此绰大骇叹便是阖朝见病者吾本儜人加疹意惛一旦闻此便惶怖矣五六日来复苦心痛引喉状如匈中悉肿甚自忧力作此答无复条贯贵布所懐落漠不举卿既不可解立欲便别且当笑微
　　告弟僧谦灵书【僧谦有才誉为太子舎人卒后四旬而微终】
　　【僧谦遇疾微躬自处治而服药失度遂卒微深自咎恨发病不复自治以书告灵】
　　弟年十五始居宿于外不为察慧之誉独沈浮好书聆琴闻操辄有过目之能讨测文典斟酌传记寒暑未交便卓然可述吾长病或有小间輙称引前载不异旧学自尔日就月将著名邦党方隆夙志嗣美前贤何图一旦防然长往酷痛烦寃心如焚裂寻念平生裁十年中耳然非公事无不相对一字之书必共咏读一句之文无不研赏浊酒忘愁图籍相慰吾所以穷而不忧实頼此耳奈何罪酷茕然独坐忆往年散发极目流涕吾不舎日夜又恒虑吾羸病岂图奄忽先归冥冥反覆万虑无复一期音顔髣髴触事厯然弟今何在令吾悲穷昔仕京师分张六旬耳其中三过误云今日何意不来钟念悬心无物能譬方欲共营林泽以送余年念兹有何罪戾见此夭酷没于吾手触事痛恨吾素好医术不使弟子得全又寻思不精致有枉过念此一条特复痛酷痛酷奈何吾罪柰何弟为志奉亲孝事兄顺虽僮仆无所叱咄可谓君子不失色于人不失口于人冲和淹通内有皂白举动尺寸吾每咨之常云兄文骨气可推英丽以自许又兄为人矫介欲过宜每中和道此犹在耳万世不复一见柰何惟十纸手迹封坼俨然至于思恋不可懐及闻吾病肝心寸絶谓当以幅巾薄之事累汝奈何反相殡送弟由来意谓妇人虽无子不宜践二庭此风若行便可家有孝妇仲长昌言亦其大要刘新妇以刑伤自誓必留供养殷太妃感柏舟之节不夺其志仆射笃顺范夫知礼求得左率第五儿庐位有主此必何益冥然之痛为是存者意耳吾穷疾之人平生意志弟实知之端坐向有何慰适正頼弟耳过中未来已自愒望今云何得立自省惛毒无复人理比烦寃困惫不能作刻石文若灵响有识不得吾文岂不为恨傥意虑不遂谢能思之如狂不知所告诉眀书此数纸无复词理略道阡陌万不写一阿谦何图至此谁复视我谁复忧我他日寳者三光割嗜好以祈年今也惟速化耳吾岂复支冥冥中竟复云何弟懐隋和之寳未及光诸文章欲収作一集不知忽忽当办此不今已成服吾临灵取常共饮桮杓自酿酒寜有仿像不寃痛寃痛【并宋书】
　　茯苓赞
　　皓苓下居披芬上荟中状鸡鳬具容蔡神侔少司保延幼艾终志不移柔红可佩
　　禹余粮赞
　　疏波沥浸徒谓范常沈灵秘用神哉无方阡畴不恵稼穑非芳眀徳禹功信在余粮
　　桃饴赞
　　阿鹿续气胡胶属弦未若桃饴越地通天液首化玉酡貎定仙人知暍日胡不防年
　　黄连赞
　　黄连苦味左右相因断凉涤暑阐命轻身缙云昔御飞跸上旻不行而至吾闻其人
　　叙画【微善属文能书画王智深宋纪王微别传微作叙画一篇其畧曰】
　　辱顔光禄书以图画非止艺行成当与易象同体而工篆者自以书巧为髙欲其并辩藻绘覈其攸同夫言绘画者竟求容势而已且古人之作画也非以案城域辩方州标镇阜划漫流本乎形者融灵而动变者心也灵亡所见故所托不动目有所极故所见不周于是乎以一管之笔拟太虚之体以判躯之状画寸眸之眀曲以为嵩髙趣以为方丈以叐之画齐乎太华枉之点表夫隆准眉额颊辅若晏笑兮孤岩欝秀若吐云兮横变纵化故动生焉前矩后方出焉然后宫观舟车器以类聚犬马禽鱼物以状分此画之致也望秋云神飞扬临春风思浩荡虽有金石之乐珪璋之琛岂能髣髴之哉披图按牒效异山海緑林扬风白水激涧呜呼岂独运诸指掌亦以眀神降之此画之情也


　　宋文纪巻十二
　　钦定四库全书
　　宋文纪巻十三　　　　　眀　梅鼎祚　编徐豁【字万同东莞姑蔑人晋太子左卫率邈子卒于始兴】
　　陈三事表【元嘉初为始兴太守三年遣大使廵行并使郡县各言损益豁表陈】
　　郡大田武吏年满十六便课米六十斛十五以下至十三皆课米三十斛一户内随丁多少悉皆输米且十三嵗儿未堪田作或是单迥无相兼通年及应输便自逃逸既遏接蛮俚去就益易或乃断截支体产子不养戸口嵗减寔此之由谓宜更量课限使得存立今若减其米课虽有交损考之将来理有深益
　　郡领银民三百余戸凿坑采砂皆二三丈功役既苦不顾崩压一嵗之中每有死者官司检切犹致逋违老少相随永絶农业千有余口皆资他食岂唯一夫不耕或受其饥而已所以嵗有不稔便致甚困寻台邸用米不异于银谓宜准银课米即事为便
　　中宿县俚民课银一子丁输南称半两寻此县自不出银又俚民皆巢居鸟语不闲货易之宜每至买银为损已甚又称两受入易生奸巧山俚愚怯不辨自申官所课甚轻民以所输为剧今若听计丁课米公私兼利
　　徐道娱
　　议读秋令服帻表【文帝元嘉六年六月驸马都尉奉朝请徐道娱上表太学博士茍万秋议宜仍旧有司复奏无读土令之文】
　　谨案晋博士曹之议立秋御读令不应着缃帻遂改用素相承至今臣浅学管见窃有惟疑伏寻礼记月令王者四时之服正见驾苍龙载赤旂衣白衣服黒玉季夏则黄文极于此无白冠则某履某舄也且帻又非古服出自后代上附于冠下不属衣冠固不革而帻岂容异色愚谓应恒与冠同色不宜随节变防土令在近谨以上闻如或可采乞付外详议
　　太学博士荀万秋议
　　伏寻帻非古者冠冕之服礼无其文案蔡邕独断云帻是古卑贱供事不冠人所服又董仲舒止雨书曰其执事皆赤帻知并不冠之服也汉元始用众臣率从故司马彪舆服志曰尚书帻名曰纳言迎气五郊各如其色从章服也自兹相承迄于有晋大宋受命礼制因循斯既厯代成准谓宜仍旧
　　有司奏
　　谨案道娱唘事以土令在近谓帻不宜变万秋虽云帻宜仍旧而不眀无读土令之文今书旧事于左魏台杂访曰前后但见读春夏秋冬四时令至于服黄之时独阙不读今不解其故魏眀帝景初元年十二月二十一日散骑常侍领太史令髙堂隆上言曰黄于五行中央土也王四季各十八日土生于火故于火用事之末服黄三季则否其令则随四时不以五行为分也是以服黄无令
　　上太庙烝尝仪注议【元嘉六年七月太学博士徐道娱上议有司奏下礼官详判博士江邃贺道期荀万秋等并议旧仪为是惟博士陈珉同道娱议参详邃等尚皆依拟经礼今众议不一宜遵旧体诏可】
