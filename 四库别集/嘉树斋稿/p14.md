<!-- { "loadSidebar": true } -->
　　其二 

　　素食惭无报　紫宸壮心耿耿二毛新又随芳草天涯路曾作莲花幕下人马首浮云瞻万里羊肠落日照孤臣愁闻西北多鼙鼓匣有干将愿致身 

　　○奉别宗伯赵相公 

　　曳履新声过旧都两朝硕望似公无醉拈鹦鹉杯前赋感泣鲛人泪下珠鼓枻潮通桃叶渡吹箫楼接藕花湖那堪更逐燕台去愁到关门问弃繻 

　　○龙潭泛舟 

　　风正潮平五两轻画船箫鼓镜中行水深山下青龙窟云满天边紫凤城岂是仙槎通汉使尽教芳草趣王程月明清夜棹歌发不尽江南游旅情 

　　○马上闻新蝉 

　　戞水悠悠傍锦鞍鸣嘶相应在林端先秋振羽云堪薾拂曙吟风露未漙翼比玉闺仙女鬓名题金殿侍臣冠声联驿树燕台远乍听浑疑木叶干 

　　○石梁阻雨 

　　一室羁栖傍市湫蹄涔何事重淹留阴云不散穷途恨行潦难消远道愁无数蛙声浮枕上几家渔火照垆头相如病渴冯唐老自笑栖栖汗漫游 

　　○东阿酒家 

　　冲泥百里径萦回暂寄山家浊酒杯混俗且从屠狗隐干时宁学饭牛来梦中富贵黄梁熟愁里风尘白发催芳草自迷游子目天门何处路无媒 

　　○寄内 

　　石头城下木兰船一别春山隔远天玉镜妆台忆明月锦弦离思惜华年梦回秦馆箫双弄愁托衡阳鴈一传自是文园多病后白头何用费吟笺 

　　○代内答 

　　投笔知君意已坚男儿燕颔岂徒然回文预制闺中锦离思长怀蓟北天临别无忘烹伏日多金须念入秦年山头化石心难变目断刀头月正圆 

　　○寄仲兄德藏居士 

　　吾兄怀璧本连城儒侠翩翩独避名愿作秪园老居士籍通兰省旧诸生楼中忽覩青藜照江左新传白雪声却忆春宵桃李宴十年不共可胜情 

　　○秋日携诸儿集詹吏部东图衙斋时诸公子在坐 

　　落落风尘已白头惟君顾我似南州嵇康不受山涛荐陈寔新从荀淑游篱下寒花娱晚景樽前明月照清秋相将偶尔成佳会中夜星辰聚海楼 

　　○朝罢呈诸旧游 

　　月转苍龙宝扇移清时重睹汉官仪喜从端笏趋朝处疑是含香入殿时近侍云霄三载隔孤臣葵藿寸心知淹留自愧参卿幕割炙金门未有期 

　　○上冢宰赵相公二首 

　　中朝早重集贤名入殿常闻曳履声一代人文归藻鉴万年凤历赖持衡身跻黄合青云上怀抱丹衷白发生十载穷交称下士殷懃未遂扫门情 

　　其二 

　　每承顾问赐金莲玉鼎调和近　御筵千载风云依舜日一时麟凤集周年延英东合熊星聚朗鉴中天璧月悬但愿发生同雨露敢云桃李在门前 

　　○燕台诸君咏 

　　龙国博君御 
　　区吉士用孺 
　　黄秘书宾王 
　　何鸿胪仁仲 
　　程太学孟孺 
　　朱保御汝修 
　　程山人仲权 
　　高国博正甫 
　　喻参军少极 
　　李典客良华 
　　夏国博禹德 
　　汪征君公干 
　　屠参军田叔 
　　万开府伯修 
　　刘比部玄子 
　　潘秘书象安 

　　·龙国博君御 

　　使君南国旧循良宠命新衔出建章万里鱼龙依璧水三春桃李列洙墙谈经阶下青云满握手樽前白露凉欲识郡中人士意甘棠绿荫遍封疆 

　　·区吉士用孺 

　　诏入清华读秘书瑶函尽发五车余瀛洲紫气昼常满太乙青藜夜不虚宠被金莲归院晚恩颁玉露讲筵初夔龙元自需公等岂但芸窓落蠹鱼 

　　·黄秘书宾王 

　　同脷惟君独擅名含香载笔入西清微吟阶砌翻红药染翰云霞散赤城禁里晚风传凤曲池边夏木送莺声自怜潦倒躭词赋近侍宁毋狗监情 

　　·何鸿胪仁仲 

　　汉署同推典客贤才名籍籍思翩翩殿中赞谒香浮篆使外传宣柳拂烟侍从每颁光禄酒岁时常给水衡钱叔孙向复明经术润色　皇猷礼乐先 

　　·程太学孟孺 

　　十载神交尽白头才名久已着南州青云窅蔼沧江晚彩笔凭陵碧汉秋老去谈经三舍侣闲从结靷五侯游公孙遇主当迟暮开合平津志可酬 

　　·朱保御汝修 

　　竹径深深入杏花过从岂是鲁朱家千秋事业余青简四壁图书贮赤霞人世暂依壶内室仙源曾泛海边槎酒阑回首多离思青眼遥横鴈影斜 

　　·程山人仲权 

　　早岁嘐嘐诵古文词林屈指首多君儋储尔自延朝夕载酒人谁问典坟曲径雨余萤欲动空庭日落鴈初闻江南桂树堪招隐麋鹿山中有旧羣 

　　·高国博正甫 

　　明堂此日重儒臣振铎初瞻礼乐新升讲鸣钟芸合彦下帷披简璧池人青春化雨看桃李彩笔题诗泣鬼神自有司农供月俸清斋莫笑广文贫 

　　·喻参军少极 

　　参军词赋本名家彩笔春生五色花牧马不闻侵汉垒羌儿相戒卷胡笳九关鱼钥严金锁七校龙旗待玉华近侍通宵知不寐月明残漏听宫鸦 

　　·李典客良华 

　　典礼频年侍讲帷栢梁扈从有光辉陈情暂许辞金马拥传争看着锦衣供帐都门朝雨细衔杯官舍晚钟微知君家庆将王命恐及瓜期不可违 

　　·夏国博禹德 

　　白门分手忆清秋木叶霜飞淮水楼别路山川劳远梦怀人风雨总多愁鱼书共愬经年隔萤火重看入夜流明发天涯倍惆怅良朋樽酒几同游 

　　·汪征君公干 

　　征君高谊满乾坤欲混风尘道愈尊漉酒葛巾常挂壁倚檐芳槿自为垣携家不用鹿门远隐几全无人境喧闻说草玄今已毕何如柱下五千言 

　　·屠参军田叔 

　　汉庭才子诏参军石画奇谋天下闻彩戟雕戈朝选士清樽华烛夜谈文风回身入青油幕云起书成白练裙勿谓儒臣空载笔还从册府见元勋 

　　·万开府伯修 

　　几年豸绣肃风霜况复功高照朔方推毂远劳中执法请缨亲系左贤王行瞻日月悬新命坐拥貔貅绾旧章豫扫燕然千丈石勒铭身寄汉金汤 

　　·刘比部玄子 

　　暂从赐沐辍鸣珂门下时容曳履过紫禁城西仙露满白云署里客星多飘零漫作登楼赋慷慨难忘击筑歌不是通宵游不厌相看无奈别离何 

　　·潘秘书象安 

　　白首金章始挂身汉廷争羡旧词臣亲瞻日月归青琐入典丝纶奉　紫宸染翰春云生凤沼含香午夜待鸡人承　恩不似相如渴仙掌频分玉露新 

　　○寄丁谏议元甫先生 

　　六载鸣琴视海阳桃花棠树惜年芳夕郎振佩登华省仙吏含香近　御床减税已沾新雨露赈荒须急旧封疆东南水涝非常事　明议何时下建章 

　　○许相公雨中见招呈谢 

　　冥冥十日雨难晴相府邀宾走马迎卷幕临阶筵屡换飞觞满座酒频倾龙门人至青春暮麟合图成白发生饫德醉恩何以报由来吐握古今情 

　　○新秋卧痾不起 

　　思乡未已复惊秋何事年年作漫游不是长卿偏善病只缘宋玉本多愁长途药饵依童仆中夜阑杆望斗牛往日壮心销欲尽明朝白发定盈头 

　　○彭城眺望 

　　诸陵南望接蓬莱北控幽燕阊阖开石梁倒影天河水城合遥临汉璧台玄鸟已将春色至苍龙遥拥地形来朝宗千古襟喉地万国舟车日夕催 

　　○秋归六首 

　　倦游乍喜遂初衣半亩园居近翠微客至但论鸡黍熟樽开唯羡蕨鱼肥烟霞秀结青松径萝薜幽悬白板扉十载风尘机始息杖藜闲倚看云飞 

　　其二 

　　石壁芝田有旧居丹山练水可樵渔褰裳秋挹芙蓉露闭户朝翻贝叶书伏枥尚怜支遁马穷途且返步兵车叩阍未遂投簪愿聊息交游赋子虚 

　　其三 

　　手奉丹书出禁闱归来且傍旧渔矶山中朋好盟鸥鸟树下妻孥饭蕨薇倚杖喜听岩瀑落挥弦时送塞鸿飞墙东柱下原称隐何必嘐嘐说拂衣 

　　其四 

　　忆自含香属客卿十年侍从老承明几传　天语趋三殿又捧　纶恩陟两京樽酒淹留桑梓谊埙箎并奏棣华情王程山色秋风里无那萧萧白发生　 

　　其五 

　　几年萍迹任天涯秋色初停江上槎松合云标清啸岭石梁日映赤城霞丹山起延袤玄圃练水萦回衍碧纱邑牧南偏见闾井风淳俗美聚千家 

　　其六 

　　直北风尘疋马归入门童子笑牵衣斋开嘉树凝繁露篱送寒花对夕晖千里投林飞鸟倦三秋近塞牧駞稀谁言白首雄心在我自山中好掩扉 

　　○愚公深入崄绝为卜居之计嘲予不能偕往会日风雨如驱枹窜不暇予赋此解嘲兼以慰之云 

　　济胜还须具夙缘支公空载买山钱谢侯慕道心终杂陶令辞荣迹已仙丘壑欲需高士赏烟霞肯受俗人怜踉跄不暇穷途泣风雨相驱实怆然 

　　○过采石瞻龙飞渡处 

　　波涛汹汹拍遥天　圣祖龙飞忆昔年樯橹北来冲积气旌旗南指靖浮烟江山迥抱危矶在日月长临古渡悬翘首金陵瞻不远岧嶤宫阙彩云连 

　　○挽王太夫人 

　　捧檄初谐禄养心高堂奄忽婺光沉可怜寸草三春恨无奈啼乌五夜音杳杳西池青鸟断萧萧北郭白杨深牛眠预卜逢佳壤会见双飞吊鹤临 

　　○送曾人倩东归便游黄山 

　　白苎歌残红日低秋江渺渺旅魂迷弦中流水惊同调天末征鸿怨解携萍迹应怜难去住马蹄何事易东西黄山旧业君能到无赖乡书醉懒题 

　　○六合道中省灾书怀 

　　停车一望怅难前满目污邪迥可怜四境逋亡无稼穑千村寥落少炊烟河流淼淼青天没野色荒荒白日悬对此愁心浑寸折素餐倍自愧当年 

　　○将至白下作 

　　匹马迢迢出汉京秋风又指凤凰城黑貂已敝黄金尽青镜难逃白发生捧檄重来趋幕府怀书两度谒承明谁怜酷似冯唐老我自沉酣学步兵 

　　○寄丁元甫谏议时居内艰 

　　夕捧天书起汉庭层宵相望几占星含哀一疏俄辞阙读礼三秋暂掩扃月落寒沙连渚白烟沉晚树隔江青遥知鸡骨伤心处卜壤千山问葬经 

　　○卧疾江上寄山中兄弟 

　　萧萧匹马岁将残卧病暂栖江上山魂梦未曾离大被风霜却又向长干微名信是存鸡肋短发真宜戴鹖冠欲寄愁心对明月夜深何处鴈声寒 

　　○寄陆无从 

　　故人相望隔江千白首长吁行路难纨扇曾题何限怨绨袍欲赠不胜寒离心独向三秋折别泪频将五夜弹迢递竹西明月满不知樽酒对谁看 

　　○张比部左迁都护参军舟过江上走书相讯作此寄之 

　　十日江千雪正寒孤臣万里薄游难风烟拟草陈琳檄霄汉休弹贡禹冠鸿鴈书来天咫尺斗牛槎去水弥漫相思欲寄愁无尽一夜梅花入梦残 

　　○寄张郡丞分府瓜州 

　　分符早拟静尘氛佐郡才华况出羣后队直连杨子渡前驱遥控水犀军鸣铙浪起鼋鼍窟树帜风回鹳鹤云指顾谩夸横海绩还从草檄见雄文 

　　○莫公远曹子念汪子建秋集小斋 

　　摇落堪嗟岁载阴空斋樽酒对萧森霜前篱落寒英少雨后庭阶秋叶深高曲尽能翻楚调清谈半是作吴音只应我辈风流在尔汝忘形见素心 

　　○黄定甫张奕美程仲权同集小斋得南字 

　　其奈风尘故不堪逍遥聊且卧城南客将冠剑时同过家有箪瓢日自躭艺苑会盟谁是主邯郸学步我应惭相逢莫惜论交晚倾盖从来岂易谈 

