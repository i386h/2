<!-- { "loadSidebar": true } -->
南中有鸟名伯劳禽经羽族称雄豪曾隶九苞来拣竹【俗呼伯劳为凤皇皂隶】耻随百舌绕蓬蒿青春受谢四月维夏茂树熏风长林短夜伊伊喔喔未有声架架格格先鸡鸣【荆楚岁时记架犁鸣架架格格】阶前停蚓笛江上住鼍更熠耀收灯火蟋蟀罢??秦筝村妇侵星提瓮汲山农带月架犁耕戴胜降桑人共羡鶗央?鸟歇芳君不见寄信难凭北去鸿单栖肯逐西飞燕故乡迢逓水云深客游闻此几惊心何时高枕松穴?怱下细听桐花小凤吟 
过驻节桥读东阜刘远夫公碑文怆然有感 
溪尾水沄沄峯头正夕曛含栖经驻节洒泪读遗文桥南花如浣花好桥比油油生碧草草色逐年新花开又一春可怜东阜客今作北邙尘忆昨锦江离别处江边手折垂杨树千里还乡不见君断肠邻笛山阳赋 
明月引 
明月三五前看看玉兔圆明月二八后渐渐银蟾瘦天上婵娟有盈缺人间宁免生离别绿醅翠醑一樽同红颜白首千山隔 
阳关图引 
行行重行行送客安西征可邻渭城曲巳作阳关声阳关去渭城四千五百里纔闻征马嘶初见行尘起行尘征马短亭前弱柳垂杨古道边巳怜柳叶青如线更爱杨花白似绵柳叶杨花春正好輶车且驻长安道玊壸清酒竞芬芳金谷艳歌殊窈窕徘徊共劝少留连泯默相看两倾倒别鹤离鸾曲易终百鹩飞燕互西东摇摇翠幰城隅日猎猎红旗野渡风断歌零舞情难写分手回头泪盈把安闲堪羡采薪人潇洒谁如钓鱼者天涯风物异方身争似在家相对贫乡梦三更悬马首回肠九折绕车轮销磨岁月缘名利鸿飞不至人偏至我所思兮明月同君之出矣浮云异龙眠古刻昏莓苔萧郎彩笔生绡开销魂莫续江淹赋好画陶潜归去【西域志婼羗去阳闹千八百里长安六千三百里约之去长安当是四千五百里也】 
松谷歌【为陈太史赋】 
桂山漫招隐桃源何渺茫何如徂徕松明堂充栋梁君材本是明堂质昂霄耸壑寥天一九皋瑞露饶声闻三径岁寒偕胶漆顾我轻尘弱草同神交万里尺书通何时九顶南岷下共听陶家一枕风 
黄栢行【行戍稿】 
宁食苦黄栢莫作贵州客宁食头七醋莫行贵州路少年轻壮心远游早岁从军今白头只今行年七十二犹作羁累滇海陬 
东西南北引【七十行戍稿】 
北骑与南舟山川非壮游东迎又西送日月老宾从弧矢生而为男子东西南北四方事余何为者将无同水中漂梗风中蓬中夜起坐万感集啜其泣矣何嗟及 
乌撒寒【三四五六七言】 
乌撒天玄云簇雪为林氷为谷脱火龙髯缩金乌足鸢跕溪毒滛羊肠坂诘屈四载难以乘橇五枝讵能缘木独行睘睘况瘁人自晓欲投何处宿 
结交行赠张季文兼寄刘建之 
涧有流泉山有尘结交易交心难亲古人所以叹白首恒如新弹冠当途少知已何况贫交多苦辛慎也早充观国宾金马兰台献纳臣亨衢岂但履虎尾逢时吐气婴龙鳞一朝远謪滨万死旷野匪兕谁与邻旧游相弃不相识平生怀抱空向人行路之难有如此感慨令人思洗耳新知者谁张与刘一见豁然忘旅忧晤言数晨夕欢娱历春秋竹林不厌清狂客漆园共拟逍遥游马鸣龙树访野寺鸾吟凤咲登高丘山中日月自潇洒眼前世事空悠悠穷途握手心尚尔云天高义谁能俦刘子昨别皋桥头君今复动西南驺故乡遥忆不可见故人同心复异县枯鱼涸辙怀沬濡穷鸟空林垂羽翰黯然销魂望去尘徒有临岐泪如霰君上青云翼日车我看明月隔天涯行欲寻仙三岛去相思青鸟逓瑶华 
恶氛行 
金碧山前恶氛起虏马来饮滇海水城西放火银汉红炎熖尘头高十里两重日晕围白虹万家仰首呼苍穹相顾惨然无颜色呜呼寄命湏臾中贼徒浑几个枕戈临水卧我军屯北门分明不敢过土酋胁盟来索官城上无言骑堞看父老仓忙双涕泗细说去冬寻甸事弦急柱促柄倒持首祸今朝竟何自堂堂之阵谁主兵喁喁公等皆儒生贼来不肯令出哨贼去但解抬空营岂无雄武士奋身思一决咫尺辕门不肯前怒发冲冠气填咽况闻千金逐日费连月公储已倾竭土兵抄掠尽村园升天无梯地无穴熙皞闾阎踰百年太平官府真神仙紫薇迢迢华盖远虚将敲朴威穷边边隅一旦纷解瓦喑呜变作擎拳者喑呜擎拳两柰何君不见建武年中任校尉又不见开元年中张干陀 
送余学官归罗江 
豆子山打瓦皷阳坪关撒白雨白雨下娶龙女织得绢二丈五一半属罗江一半属玄武我诵绵州歌思乡心独苦送君归罗江浦 
踉跫操【二四六八十言】 
踉跫操升庵子之所作也升庵子流戍滇阴朱克明左性之二子惠然肯来濯我同波如逃虚者踉位其空闻人足音跫然喜矣况而婴其鸣矧而粲之见久矣夫予之据梧而弗音也感诗人征蒙庄反昭文焉使继之作踉跫操 更长夜良明月飬魄华灯熺光戍客违家万里羙人来天一方诵謪仙惜余春之赋歌屈子悲回风之章将予逃禅兮如是观之域与子中圣乎无何有之乡 
薛畏齐兵宪望鹤楼吟 
君不见贞观薛少保下笔好写青田鸟又不见开元薛郎中兼泛沧浪学钓翁名家羽仪有如此后来杰出复难比明心烱烱在云端仙标昂昂如画里黄鹄矶边鹦武洲高人别起望鹤楼渺渺烟霞连北极悠悠天地入东流惊浪颓波湏砥柱未许缑山招隐去枫叶宁栖椘客林桃花不问秦人树赤霄玄圃记升沉今也鸣皋昔在阴坎止流行随所寓山林锺鼎亦何心一览鹤楼卷重赋鹤楼吟呜呼少保郎中双南金世无杜甫谁知音 
邹生行赠谦之编修謪官广德 
慧星夜扫文昌宫天下学士悲途穷邹生上书呌阊阖九关虎豹谁为通雷公怒号玊女笑囚笯鸾凤随沙虫蠖伸龙屈应物理曲钓直弦羞谣童君不见贾生昔遇汉文帝一疏反复双流涕忠臣自古忧圣明近侍何曾忘献替石渠天禄君少年文彩照耀金华筵从祀拟奋获麟笔丰称思陈雊雉篇以兹瓠落甘流放金马长鸣下仙仗北极逍遥紫气傍南陵彷佛丹丘上凉风萧萧吹五两登薠聊骋平原望迁客心随江水流游子梦绕浮云嶂清商吟激椘唱酒阑击节气悲壮月寒江清剑光荡水有蛟螭陆犀象感慨赠君随君向君向江湖脱网罗我淹京邑阻烟波乘风焉得骑鸿鹄万里相随一羽过 

【三十八卷】
长短句二 
【长短句二】
赋得绝缨歌送客之楚游【代人作】 
明湖篇赠罗野庭
交河令行赠袁子变 
孝津行
三岔驿
草池歌赠余懋贤
送樊九冈副使归新繁
舟中阅唐诗纪事王起李绅张籍令孤楚于白乐天席上各赋一字至七字诗以题为韵遂效其体为花风月雪四首宋人名一七令
朝暾行
送雷时若还蜀兼寄刘参之
李文正母麻太夫人寿九十诗【三章】 
夜郎曲【三首】 
寿林图
慱南谣
燕麦谣
老鸦林谣 
佛现 
后河激歌【二首】 
竞渡浪系三言 
山行即事 
咏梅九言 
太史升庵文集三十八卷 成都杨慎着　从子有仁编辑 后学赵开美校 　长短句 
赋得绝缨歌送客之楚游【代人作】 
楚王宴客章华台活花起舞夜春来螭膏凤脑光如昼蛾眉蝉鬓空徘徊绝缨羙人信贞淑牵衣上客何悲蹙君王爱士轻婵娟尽绝冠缨始张烛张烛开筵复尽欢青枫鸦啼白露寒明日褰旗方城野还是夜来牵衣者君不见战国诸豪雄以色结死士齐有孟尝君燕有丹太子君行吊古过楚宫羙人何在台殿空醉看落花如锦地裙腰绿草眠东风 
明湖篇赠罗野庭 
玊镜明湖春水绿君乘星轺向滇蜀接幰清风豁瘴烟摇笔高吟振空谷碧鸡金马我尝游写韵遥岑海上楼披云不得随双屐此日相逢谈九丘珠玊照人惭我老薢茩开樽郎倾倒岣嵝遥瞻翠霭颠峨嵋近指青霞杪紫河车金光草便欲相携访蓬岛百年良会苦蹉跎江上题襟别思多石扇洞门恒不锁期君乘兴一来过 
交河令行赠袁子变 
袁侯出宰古交河铜章墨绶杂雕戈黄云高阙芳菲少紫塞长城氛祲多桑榆荫入嫖姚幕弦诵音谐敕勒歌公主琵琶玊连琐将军騕褭金盘陀袁侯雕龙且韬豹白羽指挥坐中翿阮瑀军书王粲诗鲁连飞箭刘琨啸始信扶颠筹策良赫赫威棱动北荒虎铃帐外关山月燕寝香中鼓角霜君不见隆州虞允文海鳅舩破百万军又不见巴渝甘兴霸江表虎臣雄吴下古来文武道本同樽俎笑谈能拆冲六钧弓与一丁字谰言悠悠非至公九重侧席思儒将丙夜庚牌下天上莫嗟骐骥困塩车会见汉庭征魏尚 
孝津行 
岷山青蟠空下映犍为江江滨有孝娥自名叔先雄娥父为功曹冉冉趋府中泛舟越洪涛捐躯以凶终娥也痛父死临渊矢相从练囊封儿臂珠环系儿躬寄言与兄别别去不再逢宁假鼋鼍梁直下蛟龙宫川后垂玄鉴江妃怜丹衷死抱父尸出依泊葶花丛戚党悲复感闾里唁且閧风谊动今古庙貌森穹崇文纪与令伯祠墓相西东解使犍为县永作忠孝邦岷之山石可泐犍之江波可竭千秋菊兮万春兰□娥之名焉可灭 
三岔驿 
三岔驿十字路北去南来几朝暮朝见扬扬拥盖来暮看寂寂回车去今古销沉名利中短亭流水长亭树 
草池歌赠余懋贤 
谢氏池塘句风流百千春何人继珵羙之子称瑛珍蚕丛古域青衣水炳灵毓秀王杨里【此王杨王当杨栋也】君家潭潭枕江湄分源一一俱锺羙天马出闲无暂蹶芳桂秀林捴骈蕋司马高名在朔边蝉嫣奕世更材贤清游阮氏竹林下盛世韦家花树前伯季文武声猷大仲也东山恣云卧大雅先迹媲三陈竞爽何曾弱一个鹤池渺云霄芳池华羽遥仙源谁缩千里地觏予重赓春草谣三玄亭上停鸾镳五华烟霞迥见招碧泉仙舟影泛泛苍山秀句气飘飘天涯琐旅知音少眼中之人吾独老欲问江中湛湛波却怜河畔青青草吾生摧颓思一丘君今当途仍黑头功名在子岂殊我坡翁有语君知否开樽饮我酒歌诗为我寿君诗巳抗三谢行乡衮不必追王杨愿君勋名继司马大荒白首沾余光 
送樊九冈副使归新繁【名景麟】 
别君于南云碧鸡之泽追君于东城金马之坡酌君以莲蕋清曲之酒侑君以竹枝巴渝之歌天涯岐路镇长在故人零落浑无多忆昔君为汉阳守沧浪之青古无有拂衣掉头不肯顾饮氷旧谣在人口明诏复起句町行官突未黔先濯缨宦游不慱归故里荣禄何如全令名九陇高冈白云野吾庐世耕在其下清冷好结鸥鹭盟春秋愿醉鸡豚社蜃雨蛮烟老玊关小山丛桂不同攀愁心如月何时掇夜夜随君梦里还 
舟中阅唐诗纪事王起李绅张籍令孤楚于白乐天席上各赋一字至七字诗以题为韵遂效其体为花风月雪四首宋人名一七令 
花摛锦铺霞邀蝶队聚蜂衙珠璎姹女宝髻宫娃风前香掩冉月底影交加绿水名园几蔟青楼大道千家谢傅金屏成坐咲陈朝琼树不湏夸风偃草飘蓬过竹院拂兰藂柳提摇绿花径飞红青缸残焰灭碧幌嫩凉通漆园篇中竿籁兰台赋里雌雄无影迥随仙客御有情还与故人同 
月霜凝氷洁三五圆二八缺玊作乹坤银为宫阙如镜复如钩似环仍似玦兰闺少妇添愁榆塞征人怨别汉家今夕影娥池穆穆金波歌未阕雪凝明澄彻飞玊尘布琼屑苍云暮同岩风晓别深山樵径封远水渔舟绝南枝忽报梅开北户俄惊竹折万树有花春不红九天无月夜长白 
朝暾行 
