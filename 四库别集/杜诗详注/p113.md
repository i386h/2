<!-- { "loadSidebar": true } -->
　　冬到金华山观【去声】因得故拾遗陈公学堂遗迹【鹤曰宝应元年秋公自梓归成都迎家再至梓州十一月徃射洪乃是时作广徳元年虽亦在梓而冬已徃阆州矣　舆地纪胜陈拾遗书堂在射洪县北金华山大厯中东川节度使李叔明为立旌徳碑于金华山读书堂今在玉京观之后　地志金华山上拂云霄下瞰涪江有玉京观在本山上东晋陈勲学道山中白日仙去梁天监中建观唐书陈子昻字伯玉梓州射洪人常读书于金华山】
　　涪右众山内金华紫崔嵬上有蔚蓝天垂光抱琼台【首记金华山观　上二山之高下二观之丽　黄希曰水经云涪水东南合射江故梓州云涪右朱注涪右在涪江之右也　谢灵运诗众山亦当空　尔雅石戴土谓之崔嵬诗陟彼崔嵬　吴论山色上映若天光下垂而回抱于丹台琼赤玉也与上紫字相应　师氏曰蔚蓝乃洞天之名金华山有观故云杜田曰度人经三十二天三十二帝诸天皆有隐名第一太黄皇曾天郁防玉明防音蓝蔚蓝即郁防也赵曰蔚蓝谓茂蔚之蓝天之青色如此若如杜説郁作蔚防作蓝岂有两字俱改易之理今诗人言水曰挼蓝水则天之青曰蔚蓝陆放翁曰蔚蓝乃隐语天名非可以义理解也杜诗用之犹未有害韩子苍乃云水色天光共蔚蓝直谓天水之色俱如蓝耳恐又因杜而失之者也　天台赋琼台中天而悬居金根经天阙上有琼楼玉台主众仙出入之所也太平经太空琼台洞门列真之殿金华之内侍女众真之所处】系【音计】舟接絶壑【一作壁】杖防穷萦回四顾俯层巅淡然川谷开雪岭日色【一作光】死霜鸿有余哀焚香玉女跪雾里仙人来【此记登山瞻眺乃观中冬景从水而来故系舟陟山之上故杖防层巅川谷遍览山水也玉女谓烧香者仙人谓访道者　骆宾王诗薄烟横絶壑　陆士衡诗杖防将逺寻　应玚驰射赋尔乃萦回盘厉　谢灵运诗筑台基层巅　曹植诗仙人翔其隅玉女戏其阿】陈公读书堂石柱仄青苔悲风为【去声】我起激烈伤雄才【此叹学堂遗迹也　柱仄苔青见其荒凉临风激烈吊古情湥矣　此章中间八句前后各四句　江淹诗青苔日夜黄　古诗长歌正激烈】
　　陈拾遗故宅【杨徳周曰陈拾遗故宅在射洪县东武山下去县北里许本集云子昂四世祖陈方庆好道隐于此有唐朝道观址而真谛寺在其左　碑目云陈拾遗故宅有赵彦昭郭元振题壁】
　　拾遗平昔居大屋【一作宅】尚修椽悠扬【一作悠悠】荒山日惨澹【英华作崔崒】故园【一作国】烟【首记拾遗故宅　易林大屋之下朝多君子　何逊诗独守故园扉】位下曷足伤所贵者圣贤有才继骚雅哲匠不比肩公生扬马后名与日月悬【此赞其才名过人　上追骚雅下踵扬马六朝不足道矣　子昻为麟台正字其位卑下　赵曰江左之诗至子昂而初变盖本乎离骚二雅也　殷仲文诗哲匠感萧辰卢藏用子昂别传经史百家罔不该览尤善属文雅有相如子云风骨按扬马皆蜀人故比之陈公　易悬象着明莫大乎日月】同游英俊人多秉辅佐权彦昭超【吴作赵】玉价郭震【晋作震一作振】起通泉到今素壁滑洒翰银钩连【此志其交游遗迹　公见壁上题笔因知赵郭同游　胡震亨曰赵有美玉故比彦昭郭为县尉起自通泉也　鹤注彦昭与元振同业太学故宜同游唐书先天二年元振以兵部尚书同中书门下三品与彦昭相同故云多秉辅佐权也　湛方生云素壁流光　索靖草书状婉若银钩飘若惊鸿】盛事防一时此堂岂千年终古立【一作占】忠义感遇有遗篇【一作编　末从故宅感慨言盛事已徃堂宇终湮但诗留忠义自足传之不朽耳　此章起结各四句中二段各六句　皎然曰子昂感遇其源出于阮公咏怀　朱注感遇诗多感叹武后革命时寓防神仙故公以忠义称之】
　　【王嗣奭曰拾遗感遇诗著名已乆然阅其本传及集中所上书疏多侃侃忠直语此诗前提圣贤后结忠义盖能立忠义乃是圣贤之徒而终古不朽矣公特阐其幽见其文章有本领也】
　　谒文公上方【黄鹤编在宝应元年梓州内　维摩经汝徃上方界分度四十二河沙佛土前汉翼奉传云上方之情乐也】
　　野寺隐乔木山僧高下居石门日色异绛气横扶疎窈【音作窅】窕入风磴【丁邓切】长萝纷巻舒庭前猛虎卧遂得文公庐【首记上方景象　野寺二句遥望寺前石门二句近至山门风磴二句入寺之路庭前二句直造寺中矣　高下居僧房层叠绛气横日映霞光风磴石梯凌风巻舒风动藤萝也猛虎卧庭比其法力神通　江淹诗绛气下萦薄注绛气赤霞气也　洞箫赋标敷纷以扶疎　归去来辞既窈窕以寻壑　史记不避猛虎之害　高僧传惠永住庐山西林寺屋中常有一虎人或畏之輙驱出令上山人去后还复驯伏又潭州善觉禅师以二虎为侍者】俯视万家邑烟尘对阶除吾师雨花外不下【去声】十年余长【子两切】者自布金禅龛只宴如大【一作火】珠脱玷翳白月【一作日】当空虚【此赞文公道法　登堂俯视烟尘即在目前文公説法之外乆不下接尘世矣施金者至而禅心不动外忘物也中无所翳而虚明常在定生慧也　杜臆俯视二句便知上方所由名　国防韩康子使使者致万家之邑于智伯王粲登楼赋循堦除而下降兮　续高僧传法云讲法华经忽感天花状如飞雪满空而下延于堂内升空不坠又胜光寺道宗讲大论天雨众花旋绕讲堂飞流户内　一説以不下为不减十年恐于上文外字本句余字俱未安耳　西域记昔善施长者拯乏济贫哀孤惜老时号给孤独愿建精舎请佛降临惟太子逝多园地爽垲具以情告太子戏言金遍乃卖善施即出藏金随言布地建立精舎　陈何处士诗禅龛八想净义窟四尘轻广韵龛墖下室　嵇康诗与世无营神气晏如唐书天竺国王月罗逸多献火珠郁金菩提树洙曰佛书有牟尼珠及水月之説言其性之圆明也　楞严】
　　【经白月则光黒月则暗法苑珠林西方一月分为黒白初月一日至十五日名为白月十六日已去至于月尽名为黒月】甫也南北人芜蔓少耘锄乆遭诗酒汚【去声】何事沗簪裾王侯与蝼蚁同尽随丘墟愿闻第一义回向心地初金箆刮眼膜价重百车渠无生有汲引兹理傥吹嘘【末叙来谒之意　上六作悔语下六作悟语　诗酒为障簪裾系情则此中芜蔓矣既知贵贱同归于尽须向心地用功刮膜去外来之蔽汲引开本性之觉　咏僧家诗全用释典乃杜公独歩处　此章前二段各八句末段十二句收　檀弓丘也东西南北之人也　王勃诗诗酒间长筵　孔鱼诗吾子盛簪裾　鲍照诗同尽无贵贱　李斯传国为邱墟　楞严经所説自然成第一义湼槃经出世人所知名第一义谛世人所知名为世谛明集昭明太子答问二谛一真谛曰第一义谛二俗谛亦曰世谛　华严经菩萨摩诃萨有十种回向华严论有心地法门　湼槃经如盲目人为治日造诣良医是时良医即以金箆抉其眼膜　法华经或有】
　　【行施金银瑚珍珠璖玛瑙广雅车渠石次玉广志车渠出大秦及西域诸国　楞严经是人即获无生法忍疏云真如实相名无生法无漏真智为忍江总栖霞寺碑汲引之常　老子嘘之吹之】
　　【东坡志林云子美诗知名未足称局促商山芝又王侯与蝼蚁同尽随丘墟愿闻第一义回向心地初知子美诗外别有事在也　王嗣奭曰王侯与蝼蚁同尽随丘墟不过袭庄列语愿闻第一义回向心地初亦禅门恒谈东坡以此四句许公得道此窥公之浅者余读公诗见道语未易屈指而公亦不自知也非以学佛得之平生饥饿穷愁无所不有天若有意煆炼之而动心忍性天机自露如铁以百炼成钢所存者铁之筋也千古不磨矣西铭云富贵福泽以厚生生无不死贫贱忧戚以玊成成者不坏君子不以此易彼也】
　　【宋张表臣曰予读江汉思归客乾坤一腐儒功业频看镜行藏独倚楼叹其含蓄如此及云虎气必腾上龙身宁乆藏蛟龙得云雨雕鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院柳边迷君随丞相后我住日华东则又怪其华艶也乆客得无泪故妻难及晨囊空恐羞涩留得一钱看嗟其穷愁如此及云香雾云鬟湿清辉玉臂寒笑时花近靥舞罢锦纒头则又疑其侈丽也至读防归龙鳯质威定虎狼都风尘三尺剑社稷一戎衣则又见其发扬而蹈厉矣五圣聨龙衮千官列雁行圣图天广大宗祀日光辉则又得其雄深而雅健矣许身一何愚窃比稷与契虽乏谏诤姿恐君有遗失则又知其许国而爱君也对食不能飡我心殊未谐人生无家别何以为蒸黎则知其伤时而忧民也不闻夏殷衷中自诛褒妲煌煌太宗业树立甚宏达斯则隐恶扬善而春秋之义耳廵非瑶水逺迹是雕墙后天王守太白竚立更搔首斯则忧深思逺乃诗人之防耳至于上有蔚蓝天垂光抱琼台风帆倚翠盖暮把东王衣乃神仙之致耶惟有摩尼珠可照浊水源愿闻第一义回向心地初乃佛乗之义耶呜呼有能窥其一二者便可名家况深造而具体者乎此予所以稚齿服膺华颠未至也】
　　奉赠射洪李四丈【明甫　黄氏编在宝应元年梓州诗内　又注后魏置射洪县唐属梓州县东有射江县在梓州东南六十里】
　　丈人屋上乌人好乌亦好人生意气豁不在相逢早【此叙李交谊　刘向説苑太史谓武王曰爱其人兼屋上之乌憎其人者恶其储胥孔丛子亦云爱屋及乌　北史李延寿序传载阎信谓其祖李晓之言曰古人相知未必在早】南京乱初定所向色【一作邑正异定作色】枯槁游子无根株茅斋付秋草东征下【去声】月峡挂席穷海岛万里须十金妻孥未相保【此自叙行踪上四叹成都乱后草堂不可复居下四伤出峡无资室家未有归处　杜臆十金不可得而至妻孥莫保穷途之困可知　南京注见十巻　乱定徐知道已平枯槁谓景色萧条　楚辞顔色枯槁　谢朓诗根株乆离别　李膺益州记广阳州东七里水南有遮要三槌石谷东二里至明月峡峡首南岸壁高四十丈其壁有圆孔形若满月因以为名十道志渝州有明月峡三峡之始寰宇记明月峡在渝州巴县东八十里　海赋维长绡挂帆席　扬雄传家产不过十金旧注古者一两金直十千今曰十金则为百千】苍茫风尘际蹭蹬骐驎老志士怀感伤心胸已倾倒【末仍称其意气　骐驎自喻志士谓李　此章中段八句首尾各四句】
　　早发射洪县南途中作【鹤注此是宝应元年十一月南之通泉时作】
