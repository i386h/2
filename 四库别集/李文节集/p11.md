<!-- { "loadSidebar": true } -->
　　一严宅禁以防反侧前件会议得闲宅之设此祖宗法外之仁盖仅免高墙之置尔岂可弛其扃钥疏其启闭任其出入如此则与私宅何异能保其不为出柙之凶乎款内所议申严禁令特借郡王之重以镇压之而校尉千百户之监守廵捕通判之验放薪水二司之管封钥一照常规有不服钤束者　郡王启　王墩锁于闲宅仍不悛者重处贿纵者参罚如此亦庶乎有所拘束不失闲宅之意矣然八情易懈每见天下事有条议振刷而行之不数月者此在抚按司道时时捉撕而薪水之放尤欲及时即拘禁而未尝不体悉也伏乞圣裁 
　　一谨城禁以遏轶越前件会议得出城有禁不徒为越关奏扰防诚欲其安居坐食远罪寡过共享无事之福也今城禁仍存而诸宗得四出浪游无之不可是为无禁矣款内所称欲申明禁令如爵禄之宗不得出城如无名粮之宗许于封城禁内营生不得越境如有祭扫殡葬必不得巳者启王给假限销如此亦可谓曲尽矣而臣切谓出城生理者亦启　王给与照票使有司便于稽查可也伏乞　圣裁　万历三十三年四月十九日题 

　　○乞止亲藩复禄并裁将来仪宾禄疏 

　　题为亲藩之禄巳辞者难复仪宾之禄将来者可裁恳乞　圣明断自今日以定宪章以裕　宗室以便民生国计事臣等窃惟我朝笃念亲亲所以待宗藩者至优且渥然而分茅之初宗支尚少禄食尚约处给尚易今　天潢之生齿日藩贫宗之穷困日甚民间之物力日耗有司之催科日难应封者既无为禄乏而废封之理禄者又苦于禄多而设处之穷捉襟见肘贫态毕露矣查得国初　亲王制禄一万石至嘉靖隆庆间以禄给弥广力不能供于是　诸王辞禄各一千石或二千石或五百石通计所辞共一万七千石仰见当时贤王节用廉取体国恤民甚盛德也为嗣王者目击今日之罢敝方宜继述先猷推广美意而比年自曾府一倡请复奉　圣旨王既以养赡不敷请给奏辞原禄准给与后不为例钦此自是而荣府请复矣吉府请复矣近日蜀府又请复矣窃恐自是诸藩无不请复无不给与者于诸藩诚利矣如民何哉臣等见昨户部题覆疏云当时辞者何心今请复者又何心不惟于该藩让德美意大戾其初恐穷檐小民忘先日减额之恩而袛骇今日加赋之苦此户部所执臣等以为老成之深虑宜从也至于仪宾之禄比于郡县乡主君郡主岁四百石县主岁三百石郡君岁二百石县君岁一百五十石乡君岁一百石仪宾亦以为是差夫仪宾皆素封之家其意在联姻王室以为贵重岂为禄谋也况其封则中奉大夫亚中大夫朝列大夫奉训大夫承务郎其秩则从二品三品四品五品六品以闾巷布衣一谐伉俪俨然膺爵秩被冠裳亦巳荣矣又何必禄之给乎臣等见先年樊山王府镇国将军翊鏖条陈疏云唐宋诸王犹且兼领官职未闻尽人人而素餐之也方今坐靡廪粟其敝巳极矧又并其女若壻而尽食之不巳滥乎仪宾数半宗室则其食禄也亦半之以一藩计之省禄当何如以天下诸藩计之省禄又当何如此翊鏖所陈臣等以为贤宗之笃论可采也夫执持不定则人有无巳之求恩数不节则后有不继之患今曾荣吉蜀四府巳复者难议夺矣请自今一切禁止不准□请有再渎者是故违后不为例之　明旨也许□部该科以违　旨奏参此令一严而藩王有所袛肃将以廉靖自守而不长效尤之风如仪宾巳婚者难议裁矣请自今选婚者禄一切停罢即以郡县乡主君之禄赡女及壻不亦可乎而仪宾既不给禄则求婚常仪在　王府亦当议省不责其备可也此制一定而仪宾无所觊觎惟以品服为荣而可省不赀之费孔子有云周急不继富臣等在事仰体　皇上敦睦至仁凡宗室贫难曲加体悉惟见此二事可樽节者辄敢为　皇上疏之诗云挹彼注兹易云裒多益寡盖有挹而后得注有裒而后能益伏乞　圣明裁断　勑下臣部及户部遵奉施行　天潢幸甚国计民生幸甚　万历三十三年五月十六日题 

　　○议裁将来仪宾禄再疏 

　　题为议节省以裕宗藩恳乞　圣明蚤定经制事臣等前月疏陈二事一谓亲藩巳辞之禄不宜复一谓仪宾将来之禄可省未蒙　明旨今夏季例当类题见有新选仪宾应给　诰命禄米臣等因念前疏所言亲藩巳辞之禄者贤王体国必不效尤况闻有此条陈亦将息念万一来请原有后不为例　明旨臣部与户部得而争之　皇上得而郄之也独计仪宾之禄目前应题给者巳若干人奏选候结未题者又若干人以后年年所选不可胜计而此仪宾特以联姻　帝室为贵重以爵秩衣冠为光荣原不为贫而仕原不待禄而饱今贫宗苦不得□合之赐而以益闾右之素封子孙病于待哺之艰而以养般实之女壻周急继富两失其平繇亲逮疏亦乖其序百姓之困敝巳甚有司之催征尤难此臣等所以揆情度势酌盈济虗而非以薄为其道也盖人之生育子女相半臣等查得自万历二十二年至今十年之内各王府所选仪宾除郡县主外其郡君仪宾九十二位县君仪宾一百四十五位乡君仪乊二百三十九位盖十年而其数如此矣自此以后十年生齿日多女亦日多所选又不止此数矣诚及今节省一年则一年之利也十年则十年之利也如因循不节即勉强支吾终必不继臣等此策他日亦不得不行与其势实力诎而行孰若及今行之为尤善乎臣等又斟酌较量于伦序之间而求其因革之宜丰□中窃以为亲郡王仪宾伦序亲而人数少仍旧可也自将军而下其伦非亲郡之比而其数则多即以禄计之郡君仪宾二位禄可供奉国中尉一位县君仪宾五位禄可供奉国中尉二位乡君仪宾四位禄可供奉国中尉一位在宗室有之以为利在仪宾无之不以为贫宗室受一分之赐百姓亦宽一分之征抑臣等又闻仪宾之选有苦于聘仪使费之重难至烦有司强勒而就者今禄既议裁更宜体悉聘仪宜俭使费宜革不然有司亦安得而强之即强而后可贤宗不为也事宜及时行之在断伏乞　皇上留神省览亟赐裁定　勑下臣部及户部遵奉施行仍着为令臣等不胜云云 

　　○恭请皇太后六袠临朝受贺疏 

　　奏为恭逢　圣母六袠诞辰恭请　皇上临朝受贺以光孝德事本月十九日　慈圣宣文明肃贞寿端献皇太后圣旦臣部既循旧章以御门请矣臣又伏惟今者历颁乙巳是为　圣母六袠之期臣每见人间称寿最重六十盖前之甲子至此一周后之甲子循兹复始是以人间重之况我　皇上之有　圣母至尊崇也诞育明保之功超简狄而轶姜嫄至宏巨也亿兆臣民蒙被玄泽尤至优渥也值今六袠海宇驩腾莫不祝　圣母如月之恒如山之寿长享我　皇上天下之养于万万年况臣等大小臣工身居阙下者乎臣以为六袠之贺不比常仪文华之门亦觉未便臣请　皇上御文华殿受羣臣称贺一以展臣子雀跃之至情一以彰九重燕居之大庆一则萃在廷之驩心以外寿而　圣母之愉怿有加一则静摄多时持为圣母一莅外朝而　皇上之孝诚益着且其仪视三大节尤间不至过劳　圣躬但俟旭日既升□气稍和传跸而出鸿臆寺官致词文武□□□□拜三叩头礼　皇上端拱而受之不过片晷闻□伏惟　皇上至孝此必举之典无俟臣言而臣叨礼官据礼以请则臣职也臣不胜云云 

　　○覆张翀恤典疏 

　　题为孤直幸容军功未录恳乞　天恩照例俯赐赠谥荫典以酬微劳以光泉壤事祠祭清吏司案呈云云案呈到部看得原任刑部右侍郎张翀妻王氏奏乞伊夫祭葬赠荫一节臣尝考翀遗事当严嵩父子贪横虐焰焚灼之时杨继盛沈炼相继重辟之后而翀以一刑曹主事敢攻严氏之恶而撄其锋是巳■〈扌弃〉性命不顾矣时与吴时来董传策二人并杖下　诏狱棰楚拷掠二人巳昏迷不省翀犹大声说二人好不长进打起精神救了还是生的方是汉子如何便容易昏去臣按此数句非后来文人润色之词至今凛凛犹有生气忠肝义胆真与铁石同刚及其起自戎间三持宪节猷为方畧尤非但以节槩名者而当其闻大理兵侍之命遽以终养乞归再起总漕寻复内　召即三疏控辞而不赴故三品之俸竟不及满盛年隆望□流勇退亦不易及矣查得会典三品未经考满□祭一坛葬价减半又查得　恤典条例节仪一款内开有犯颜谏诤身死国是者本官廷杖遣戍幸蒙不死之恩实在犯颜谏诤之列先年广西抚按为本官请恤臣部覆与一祭半葬犹循常例未为加优此其子所以有今日之陈乞也除坛祭巳给难于再加其赠荫听吏部议覆外合无补给坟价合前为全葬以示优厚恭候　命下臣部照例遵奉施行奉圣旨准给全葬 

　　○覆夏良心恤典疏 

　　奏为抚臣勋懋身殒乞赐破格具题请恤以答忠魂以慰人心事祠祭清吏司案呈云云案呈到部看得廵按江西监察御史徐元正题原任廵抚江西兵部右侍郎兼都察院右佥都御史今故夏良心祭葬赠谥祠额一节为照本官操履政业不可胜举总之清白忠诚光明正大爱民如子视国如家志惟在乎急公不以仕途之中外崇卑入其肺腑心独专乎营职不以俗套之周全委曲役其精神出纳无留行案牍无滞事宗藩无逋禄民怀□惠吏畏其威中官感其清和未尝呶呶然与之□而自有所严惮敛戢真有古名臣之风使居官者皆如斯人事治民安风清弊绝天下何患不太平哉既经三品考满例应与祭一坛全葬似应仍加祭坛至于易名之典年来甚为慎重槩俟论定类题然如本官行业卓然缙绅间昭昭然在人耳目即未盖棺而论先定矣似应亟赐谥以示显扬并准南昌士民建祠赐额以慰民望俾后来官于是地者有所观感其赠官听吏部议覆云云奉圣旨是准照例与祭一坛全葬仍加祭一坛谥□□类题建祠准名与做褒德 

　　○长陵竖碑奉旨酌议礼仪疏 

　　题为长陵碑石鼎新　成祖明灵宜慰恳乞　圣明特行祭告以光盛典以隆　圣孝事祠祭清吏司案呈奉本部送礼科抄出工部尚书姚继可云云等因奉　圣旨长陵碑石鼎新朕心欣慰允宜祭告以妥神灵礼部便酌议来行钦此钦遵抄出到部送司案呈到部臣等恭照　长陵明楼碑石曩加木套实出权宜今纯用文石重镌　徽号鼎湖弓剑之地焕然一新此乃我　皇上至孝至□尽伦尽制继　世宗当年欲为之志慰　成祖□天久竚之怀壮　陵寝二百年以来未有之观笃子孙亿万世相承无疆之祜岂惟臣工众庶莫不腾欢将山川草木亦如动色伏读欣慰之旨弥彰圣孝之隆祭告允宜举行当亟臣等窃见设祭合于陵殿行礼另遣勋臣其裸献之礼可循春秋陵祭之规而告神之文特叙慰安右享之意臣等遵旨酌议如此伏惟　圣明裁定施行万历三十三年五月二十三日题 

　　○奉旨拟议祭告修省事宜疏 

