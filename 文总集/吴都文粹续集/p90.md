<!-- { "loadSidebar": true } -->
　　兹山亦幽胜横亘西南天一径聊步趾诸峯犹眼前湖波浩无际云日争相鲜霞鹤粲霄色松风清磵泉芳菲乱空翠靡迤浮春烟迥瞰塔寺古下窥楼堞妍近寻侈遐讨投迹期忘年未事登名岳俄然意已宣一
　　黄山在茶磨山北四里胥塘之北诸峯髙下相连俗称笔格山隋志载王世充破刘元进坑其众于黄亭涧疑即此山其西山之半有二石洞深可三四丈俗名虎洞
　　登狮山　　　　　　　　　　徐有贞
　　麦黄天气爽如秋乗兴聊为岝防游香径踏花来洞口小舟送酒过溪头横塘树色连龙隖茂苑烟光接虎丘絶胜竹林觞咏处即今谁数晋风流
　　岝防山在金山东俗称狮子山以形名一名鹤阜又名笮雄吴地记云王僚此山傍有思益寺
　　和伯氏过何山怀二何之作　　皇甫涍
　　灵山征往迹居士何年哀壑苍烟断空林落日悬禅关二隠地花落五云天共尽悲千古凄凉夜鹤旋
　　其二
　　生时同隠操埋玉复兹峦野寺春常寂泉台月共寒法筵疑雨散留冢酹花残不觉青山暮悠悠遡夕湍何山在狮山北一里其地旧名鹤邑墟故山名鹤阜因梁隠士何求何防此改今名其坡有资福寺【范志以岝防山为鹤阜山】巳上四山与诸山不相连
　　香山　　　　　　　　　　　范成大
　　采香径里木兰舟嚼蕋吹芳烂漫游落日青山都好在桑闲荞麦满芳洲
　　香山与穹窿连属南趾近太湖为胥口吴地记云吴王种香于此遣美人采之故其下有采香径
　　光福山游记　　　　　　　　吴寛
　　成化十四年五月光福徐翁用庄邀予为西山之游予诺之然不忍独游也则为书招史明古乙酉明古来自吴江丙戌发舟胥门西过横塘由木渎斜桥折而北行经灵岩读宋韩蕲王墓碑前望穹窿晩乃至光福首过徐氏用庄喜客至见其子玭其孙天颖更召其里隠士徐孟祥同导予步虎山桥桥南登擅胜亭还饮其家夜宿来青堂丁亥縁玉遮入蒸山谒武功墓循北麓观眠松遂泛下崦入铜坑还泊虎山桥戊午游邓尉山饮七宝泉入墓寺憩奉慈庵登凤冈而还已巳过海云院观连理山茶读虞道园百丈泉遗墨已乃别去晡时至胥门明古还吴江予入城是游也厯四日舟行六十里舆行四十里总得诗三十首悉録归用庄备山中故事
　　峰胜槩记　　　　　　　　朱存理
　　吴有光福山者一名山距县西南七十余里相传梁九真太守顾氏之家山又传为野王宅山有寺后据冈阜前临林墅古殿修廊环抱林木蔚为古丛林也中有铜观音像水旱祈祷屡有灵应载诸名人碑刻并见朱乐圃图经续记可攷殿右有方丈壁闲寘唐进士顾在镕诗刻后有墨沼亦云野王物沼水墨色如出染渠中盖其遗迹欤方丈西従石磴而上有浮图七级耸出一峰之上即所谓峯也今年夏予来避暑山中登其絶顶回望天平灵岩诸山如在几席虽吾目短不能逺眺是日也风清雨霁微日生凉而能豁然一瞬于轩槛之外波光镜净云帆风鸢在天际洞庭东西两峰涌出太湖之心若青螺然殆不可摸拟其形似也寺建萧梁时日就倾圮寺僧普照首发私愿辛勤修复崇台层宇焕然如新予方修郡志成凡山川寺院悉经纪载厓镌野刻又尝备録盖吾好游之心老而犹在普照请言然峯虽多竒胜而未有记之者长者光临必有以发吾山中灵秀之秘乌乎灵秀之秘必得磊落瑰竒之士标品纂述然后能发露于世顾氏岂其人哉窃幸一览其胜自不能已于有言矧普照之请甚勤姑书是为记正德戊辰六月既望
　　光福山　　　　　　　　　　吴寛
　　昔年曽学登山法纵步不忧山石滑舍舆径上鳯头冈趁此深风当晚发逺山朝士抱牙笏近山美人盘鬒发我身如在巨海中青浪低昂出复没山下人家起市防家家炊烟起曲突梅林屋宇遥复见一似野鸟巢木末山僧见山如等闲翻怪羣山竞排闼偶凭髙阁发长笑笑我胡为蹑石鉢夕阳满目波洋洋西望平湖更空阔水灵为我报水仙预设清泠供酒渇吴人非不好登山一宿山中便愁絶扁舟连夜泊湖口舟子长篙未须刺懒游已矣斯人骇狂游不学前辈达若耶云门在于越何必青鞋共布韈
　　长山　　　　　　　　　　　杨基
　　随意扶笻入远林紫藤花落径苔深山中莫道无音乐一片莺声在緑隂
　　峯在邓尉山东北光福寺在焉又有长山亦附属邓尉山
　　游西山记　　　　　　　　　杜琼
　　郡城之西多名山山之隠士曰徐拙翁年逾八十强健不衰闲来城中与予相好殊甚其外孙郑怀敏表侄祖用和交予亦然而华彦谋朱宗广徐元吉辈又予旧识也而未能一造其第于心恒缺然乃正统庚申九月八日得附戒轩王梦熊之舟与汤至善共载是日早发阊门缭城濠而南抵胥门桥折而西行经横塘由价川饷午于舟中目览羣山与二子道平生不辍至善又能瀹佳茗饮予既至光福登岸日未夕梦熊引予首谒徐元吉次谒顾孟洪次诣亡友徐可勤宅其子曰立美丰仪以父执相待甚谨予且怆且喜既又识徐孟祥孟祥有竒才吾侪当避路者梦熊归家至善亦有事梦熊令其倩张佚导予由光福山徒步一里许有人烟处曰于里过此不逺则有洗心亭可憩又缓步二里许有乔木髙恒佚曰此宗广之居扣其老仆云主逺出俄宗广归乃大呼而入以来予为庆具馔晩酌追叙同门好论及卅年前事厯厯如指掌宗广性刚正乡人酷信淫祀宗广酷恶之是夕余少饮惟佚进数觥至夜分就寝明日天未明拙翁巳至宗广出轿二乗与翁同辞去天色将雨山林皆在烟云中心殊不乐翁指示曰此即新丰山祖氏居也此即万安山吾之居也途不逺矣既抵用和而天色开霁用和出迓予未返余入其外门门径潇洒与宗广之居不类傍一室黝垩其中尤可爱右壁有梦熊竹予乃冩松于左以相之并诗如上用和归而喜跃余戏谓曰涴若粉素矣挥洒未竟而馔出肴核鲜洁与城府贩鬻者殊饮毕与翁登轿小径従畎亩中行时禾稻将收黄云万顷田野担携餽遗者络绎男子在田童子骑牛出小儿钓于水际桑柘茅茨闲一老妪黄发而瞽者以手摩一妇人肩背嬉嬉然语笑真乐土也畎亩之径将尽循山之趾入松桧中松桧既尽转而复然行未逺则万安山矣瓦屋翼然倚山而构乔松大榆列布门径下轿而入髙门相角启翁曰此郑氏居也怀敏已出矣乃拜翁于堂既观其家庙之严洁子姓之淳谨其子亦白首矣茗饮间出所藏图书以厯览之览毕引入小轩有春官黄养正书乐善之额壁有谢葵丘王司训先生题志启窓牖则山岚压檐斜光逗户殆非人间世也窓下有石舟舟可贮水浸昆山石其中石山有桧长二尺许本如拇指大翁云已三十年矣其具馔与用和之具不少异而家酿醇醲则过之翁举酒饮予予不能引满用和与佚皆不敢辞酒酣翁与予过山麓观其寿藏予求别翁曰九日不可不登髙翁先予而上振防抠衣作矍铄之状既至岭倚防而立不胜其喘息矣西望具区波涛皆黄白色天光湛碧山色深青五帆之若一叶小举目之顷其趣无穷岭上之松微风薄之韵如笙竽琴瑟然用和俾予伫聴曰此天籁也其造化自然之妙乎翁举杖指极岭曰吾复能登是矣予笑而不言既下岭入小庵屋宇因山髙下为之垒石为台编竹为扃庵有二僧其老者年可七十余白颠黎面齿半脱落犹能诵经偈邀坐啜茶出复登轿谒彦谋彦谋司征在公其少子某迎留夜宿予归兴不可遏某则大张筵于堂作乐以侑食予酣且饱特享其多仪而已既辞与蓊别用和欲从予予止之某欲以骑送予以不善御辞遂复命轿佚乗马马腾跃佚不能控遂驰而先予则缓其去不二三里复循昨暮之途细览羣峯之胜时斜日在山山色青紫光福塔庙倚山而峙山乃南鳯皇山之支人言兹山如形曳尾于后后有虎山桥桥极壮丽皆礲鼋山之石为偃月形三洞其下桥之北有冈上有岳神祠殿宇与寺相照映金碧翚飞而寺之前后民居竞鳞次其景之胜非图画之可貌将至寺所佚巳候予久矣入寺中梦熊至善来防同观顾野王墨池池水常黒色主僧本明具蔬饭客毕设榻于方丈之西序予欲留诗寺中值其夜诵不巳竟不能成而寐明日丑刻则又闻扣钟考鼓而诵盖寺僧祝厘之常规也世云山寺日髙僧未起何不然邪辞僧早还佚复相送恋恋不已佚青年嗜学沐其外舅之化从予执弟子礼无少懈良可嘉也既而仍与二子还由全塘踵谒耕周先生扣性理之学重开茅塞而返梦熊谓予曰古人山行皆有记述子盍记之予惟是行也既伸报施之勤且识幽隠之趣而吊古探竒増吾闻见登髙望逺扩吾心胸至若髙年有德之可尊后进有才之可畏野无警惕呻吟之虞而有丰年太平之乐非惟有乐于吾心而已诚不可以无志非敢比拟于作者
　　吴都文粹续集巻二十
　　钦定四库全书
　　吴都文粹续集巻二十一　　明　钱谷　撰山水
　　游郡西诸山记　　　　　　　都穆
