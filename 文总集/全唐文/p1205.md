<!-- { "loadSidebar": true } -->
    博陵崔氏，为山东右族，以政事方直称者，曰饶州刺史讳适字某。贞元十四年某月甲子，寝疾终於所部之廨舍，春秋若干。君仁厚信实，方严清厉。词无枝叶，而顾言必践；交不诌渎，而与人必诚。深於士行，精於吏职，盖其天性然也。一命为怀州参军，累迁至大理评事司直监察御史好武功二县令常绛二州司马，乃理富平，遂佐兴元。贞元十一年春，以西诸侯之师转粟调食，特拜仓部郎中兼御史中丞，以董其事。其年冬徵拜卫尉少卿，明年改邓州刺史，麾盖将行，又换鄱阳，历官十五，竟未充量。其为御史也，贾常侍至以才名尹毂下，实所慰荐，为之宾介；蒋常侍氵允以公廉干河运，交辟将事，宏助居多。其宰封畿也，县鄙之地，直於西郊，禁卫之师，勤於左次，事为之节，官修春方，军兴人安，阖境谣诵。基佐晋陵也，晋国韩公当抚封之重，署为推官，轺传所至，平反审克，假守新定，新定之人宜之，薄於进取，未数月引去。其领陵邑也，充奉肃敬，里闾均安，黠吏强家，望风累息，相率屏若者十八九，其分忧为邦，约已惠人，乐易而知禁，清明而不扰：此皆历职必闻之效也。至若章章尢著，为士君子之所景行者，则奉使西土，鄙能言之。县官以乘塞宿兵，旌旄相望，馈饣向之重，非君莫可。既而经费出纳，制於中台，克伐之人，顺非言利。大率以布帛之不中於度，不鬻於市者，积以窳滥，备其名物，移用於军，增三倍之价，平粜於人，无一时之蓄。掠是根本，命为奇羸，既衰边备，实蔽理道。时有覆视，诲其相蒙，徒列簿书之文，不登釜锺之量。因缘缪巧，触类而起，君受命不苟，临事风生，条其积弊，尽达聪听。虽狺狺之吠，营营之习，置於度外，不直不已。连章上，词旨深切，群情惴骇，处之恬然，谢病乞告，终无所屈。皇明嘉纳，入亚九卿，时绅之士，多以凭暴为戒，怵迫附离，而不能自固者多矣。如君之特立刚毅，不更其守，古之儒行，何以加焉？此德舆所以受其孤之哀请，而不敢辞也。君之曾祖元基，皇朝散大夫会州长史。祖绍先，皇扬州杨子县尉。父炅，皇大理司直兼河南府河阴县令。代名士行，裕是遗烈。初君娶於某氏某官某之女，生子曰包而殁。继室以某氏，某官某之女。皆有淑行，如君之志。以十四年某月日，叶用吉卜，窆於河中某县乡原之旧封，礼也。初包以德舆朴而好直，且尝奉行君之命书者四，乃列其官簿次第，俾识於墓石。既而包毁瘠灭性，夭於倚庐之中，诺其请矣。故铭之曰：
    崔君之直兮，不枉尺兮。崔君之正兮，不由径兮。展如之人，宜锡蕃祉兮。天宝奈何，一麾遄已兮。帷裳，来自鄱之阳兮。峨峨邱封，葬於河之东兮。刻此贞眠，识清风兮。
    ●卷五百三
    ☆权德舆（二十一）
    ○再从叔故试大理评事兼徐州蕲县令府君墓志铭（并序）
    府君讳有方，字某，天水略阳人也。曾祖崇本，皇朝散大夫滑州匡城县令。祖若讷，皇右补阙起居郎桂歙梓三州刺史。考仿，皇杭州紫溪县令。代以儒门四科为家法，故发於文则菁华，施於政则惠和。公承是休德，饰躬践行。得《诗》之无邪，《易》之通理，凡五授命，皆以推择，曰左清道率府兵曹参军、太子通事舍人、陈州司法参军、亳州司士参军、以大理评事兼徐州蕲县令，满岁南游，遘疾於途，以贞元十六年夏五月，殁於楚州之旅馆，春秋若干。夫人河间刘氏，乐城公仁轨之元孙也，明智才淑。有子曰长儒，弱冠举进士甲科，文行清修，苴其容，水浆不入。以某年某月日，得吉卜於某地，其引也，盖殡也。以舆师繁兴，未遑归窆於东周之大隧，姑劾圆石，书其略云：公夷通直信，睦姻任恤。位卑而志宏，居约而家肥，有为有守，不疚不合。其初命再命，宫卫赞谒，虽未居真秩，而四方之嘉招狎至。其後掾二邦，奉六条．受禄不诬，实闻其政。或摄领通邑，或分乘轺车，皆有裕人之仁，急病之义。及理於蕲也，能遂物之宜，不夺人之时，嘉惠善利，洽於千室，犹即墨桐乡之理，无不及也。又尝馈师於回中，从事於夷门，皆有功利，称於其府。其去蕲也，西方节将议委以谋猷介亻巽之重，且谓弓旌之未称也，将以柱後惠文之冠招公，章既上而公大病，斯可叹已。犹子族子，自期及缌，侍疾承讣，奔波涂潦，又以见公夙训慈仁之所逮也。噫嘻！自匡城至公四代，而三为县大夫，皆用循政闻。且以两汉邴曼容、陈仲弓为准，故不至丰禄。加以梓州之懿文盛德，排抑於时，道未光大，终於郡节。或者蕃祉必复，其在後裔乎？此宗门所以有望於公之孤之昌大也。既而缄公理命，命以论撰。小子愀然涕Д，而为之铭曰：
    恭惟叔父，信厚清厉。有车翘翘，将事匪懈。掾吏二部，文而无害。施化一同，蕲人以。易象视履，谓耆而艾。奄然不淑，力命相。楚挽虞殡，风烟晦昧。属词贞珉，宁此厚载。
    ○唐故使持节歙州诸军事守歙州刺史赐绯鱼袋陆君墓志铭（并序）
    君讳亻参，字公佐，吴郡人。曾祖某，某官。考某，某官。君早孤，与兄隐居於越，有佳山水，率子弟耕汲於其中，日修桑门之法，摈落人事。贞元初，兄既殁，始为宗姻士友所强，慨然有应知已之心。繇试左环卫，历大理评事，摄监察御史里行佐黔中，又以殿中侍御史内供奉佐浙东。凡四居宪职，介二方伯，皆有直声休利，邦人宜之。十二年，所从既罢，继之者再至，率以重礼礼君，终不能屈，非所乐而不苟合故也，朝廷宗公贤大夫多悦其风。十六年徵拜祠部员外郎，居二年，执事者上言其才，请为剧曹，会东方守臣表二千石之缺。天子方加恩元元，循责吏理，面命执事曰：“诚如是，姑使为郡，须其报政，縻以好爵。”遂拜歙州刺史。在途发疡，夏四月二十日，卒於洛师，享年五十五。夫人河东柳氏，殿中侍御史并之息女，才淑有贤行。长子某，年在羁贯。嗣子某，未离褓抱，夫人既得卜吉，且以孤藐之词，请表墓於父友，故鄙夫泣书於寝门之外而不让云。君峻而通，直而和，群而不党，至若流俗之龌龊，细人之姑息，屑屑汲汲之态，不萌於胸中。器度夷远，英华发外，居常无怵迫，临事有风节。同心定交，造次以文，评议鉴裁，精明不惑，从善亲仁，发於肺肝，文章宏朗，有作者风格。学不为人，与古为徒，向使登其年，充其量，束带公朝，其骨鲠魁垒之士欤？常与故虔州刺史陇西李公受、故右补阙安定梁宽中、今礼部郎中京兆韦德符、右补阙广平刘茂宏、秘书郎赵郡李叔翰、方外士右谕德博陵崔公颖暨子友善。б呋！相视莫逆，行二十年，洪范之攸好德，儒行之远相致，今则已矣。可胜恸也耶！时贞元十八年岁直鹑首秋七月甲子，镂坚石而铭曰：
    陆生，中和粹清。直如朱弦，洁如白珩。或默或语，不将不迎。如何斯人？ㄙ忽冥冥。蚩蚩下辈，戬或丁。煜煜芳兰，严霜飘零。命不可问，死不可作，呜呼陆生！
    ○使持节郴州诸军事权知郴州刺史赐绯鱼袋李公墓志铭（并序）
    君讳伯康字士丰，陇西成纪人。自凉武昭王元孙文穆公冲为元魏仆射司空，与兄穆侯恭侯惠侯庄公中秉枢揆，外颛方伯。文穆公二子，长曰廷实，次曰休纂，论道追命，皆至司徒，蝉联茂盛，冠於百族，君即叔氏司徒之後也。曾祖仲进，皇宣州司马。祖侨，皇河南府渑池县令。父，皇朝议大夫宗正丞，赠濮州刺史。三叶用晦，仕不过郡佐县令大夫，典司宗籍，而天爵崇茂，士要向仰。君以才实克家，清方入官，始为知已者所荐。授阆州司仓掾，转下わ福昌奉先三县尉，皆有能名。建中三年调补御史台主簿，成奏未下，以太夫人寝疾，归侍药膳，明年丁内艰，衣裳外除，迫严君之命，复调为长安尉。时王师清宫，銮辂初复，武人干吏理，毂下为多事，邑之细大，必决於君每岁考绩，为府中最。贞元五年，再集荼蓼，终丧犹毁，不交人事，屏居池阳，以耕植自业。九年春，西鄙不靖，诏城五原以备边，坊节将，选重贤佐，以厚礼辟君，实董塞门之役，不愆於素，抑有劳焉。拜监察御史，转殿中丞，赐以章绂，寻迁侍御史，加检校工部员外郎。凡十四年，徙官为上介，伐谋而之师以律，折狱而之人不冤。十八年，从守臣来朝，行次中部，所从复於左毂，护其青衤炎，以至京师，庀具会事，称情中礼。十九年秋七月拜郴州刺史，精力惠养，蠲除烦苦。导利省啬，而人不扰；廉平信厚，而吏知方。今相国左丞郑君，顷移佐兹郡，知郡也熟，洎入总纲辖，盛推理行，再宰政。方圆陟明，斯言未复，奄忽雕落，时永贞元年十月某日甲子，春秋六十三。悲夫！君天资器干，机用强敏，夷易疏通，不移名声。学尚周给，而缘情甚丽；业履端修，而睦姻尢甚。时人多知君吏理过於文行，唯故相太傅卢恭公、今相国左丞郑君洎鄙人实知之，而栖迟下国，迫厄委化，斯可叹已。夫人范阳卢氏，宣城县令炅之女，华绪令仪，执先佐，先於君殁二十年矣。嗣子卢氏县尉操、次子前明经掖、支子某等，皆以孝谨而承训义，君令弟长安主簿少安，请急丧事，奔波勤远，自荆抵洛，泣奉而车，以元和元年某甲子，葬於某县某原之旧封。君子曰：“於长安之兄之丧，有以见同气之痛。”德舆以中外伯仲，周知所履，刻石纪事，朴而不诬。铭曰：
    郴之政兮理平，君之行兮廉清。矧有深知兮秉国之成，亟言於朝兮将陟其明。窘然符守兮奄忽冥冥，胸臆约结兮未摅平生。道途自远兮广柳刍灵，风雨所交兮卜洛佳城。元龟是贞，厚载是宁，吁嗟乎内兄！
    ○唐故给事郎使持节房州诸军事守房州刺史赐绯鱼袋崔公墓志铭（并序）
