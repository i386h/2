<!-- { "loadSidebar": true } -->
　　國朝之制太學自祭酒司業丞而下居師導之任者五博士十五助教十學正七學錄凡三十有七南北兩監合七十有四必歷郡縣學官有最續廼授斯任大約今天下郡縣學官不下三千餘人於其間拔七十四人以為兩監師其選之固精歟比歲南監祭酒司業數闕而南京卿大夫及監之諸生來者比比稱學正黃信道先生曰此良太學師也卿大夫歸其德諸生服其教人人言如出一口盖先生純粹簡靜言必在道義行必循矩穫其所示教非獨言語文字而已然則論今太學師之賢先生其巨擘歟先生朱文公門人黃文肅公六世孫千里之足產乎渥洼之濱超類而絕倫非其所自之異耶聖天子篤意學校近命大臣就兩監簡諸生之久無成者罷黜之而賜璽書飭勵師生又戒祭酒司業禮其為師之賢者所以厚化本興賢才　聖德隆盛千載之遇也顧祭酒司業所當禮者豈有過於黃先生哉而先生先月詣闕請老上以其年七十敕聽致事優老禮賢之監心也然知先生者猶為太學師道惜其去或曰君子之道足於已無往而不可以及人先生之歸也幸精神未衰將見化成於鄉必有蜚英騰實顒顒而起者則在彼猶在此奚內外之擇哉於是六卿及貳皆有贈行之時戶部尚書陳公以求余序余故采大夫士言之同者書諸卷端云 

　　○易簡方序 

　　醫者聖人仁民之術也古之君子有愛民之志而無行道之地則往往用意醫藥以幾有沂濟利仁者之心也禮部尚書毗陵胡公源潔蚤有志及民舉進士官侍近奉命四方其耳目所遇有可以利民者多奏而行之然未足以充其志也間暇兼用意於醫得一藥一方之良手自錄之盖以試皆驗以施濟亦博矣所集錄既富永樂中嘗具表以進特被獎賚其書析若干門凡若干方總名曰易簡刻梓以傳公幸際享嘉之運今佐天子和邦國有行道之地方將導迎德澤以覃利天下而猶汲汲於此盖仁人君子愛民一念無所不用其至也然善為醫者如良將用師精熟古法而不執一道臨敵之際隨機制勝故所向成功夫得是編者誠能究陰陽表裏虗實與夫經絡脉證之故審度而用之將其施也飬由之射庖丁之觧牛惡足以喻其速哉其功不尤博矣乎此盖胡公利人之意而未發也因求余序故為書諸卷首 

　　○送高伯琴歸省詩序 

　　吉水高□伯琴出文獻故家以明經飾行為新城縣□□諭九年課績居最陞萊州府學教授九年課績又最當陞未奏而伯琴亟言於上臣旨忝祿仕不省先父母丘墓久矣且暮迫於心不能已幸今蒙寬大之典敢布其私懇詔從之翰林侍讀錢習禮於伯琴有同門之好合諸學士大夫分韻為詩送之而属余序永樂丙戌三月太宗皇帝臨軒策士傳臚之明日進會試所選副榜士於廷親試之上御右順門晝漏下十刻命翰林侍講楊士奇金幼孜諭旨令就試者從容盡所蘊毋苟且取具命光祿給食中官夕給燭遂親拔三人入禁林餘第為二等付吏部授學官上者教諭次訓導　聖明惓惓惟恐失士而成就之如此伯琴時得教諭嗚呼今廿有二年□宮車遠矣伯琴所至其成績顯譽可以不辱今歸乘梓薦獻其先人退而周旋族姻鄉■〈尚阝〉之間可以為榮然吾因伯琴之歸有不能槩於心者仁宗皇帝達孝推恩以仕者有一二十年未遑歸省特詔中外有官並許給告以伸孝子之情而限約序□目曰良初為御史能持身脩職所至聲譽勃勃曰恭今為編脩在史館謹厚有文曰讓為縣教諭不忝師道其二處者雖未識可類推見之此先生所為可樂歟豐城君子之鄉也三四百年間文學節行有聞者焜焜相望其流風餘韻所漸被至今不衰今仕京師余所識者十率六七有君子之行則夫處者其不戾於君子固多歟孫先生之歸何往而非可樂哉六節及翰林諸學士有為詩送先生歸者編脩周敘禮部主事張習以求余序余年與先生上下而多病早衰不能自引退其有愧於先生多矣幸旦夕賜罷歸道先生之鄉訪先生之廬凡所樂者當悉以告我 

　　東里文集卷之六 

　　●東里文集卷之七 

　　序 

　　◆序 

　　送李永懷歸東平序 
　　沙溪劉氏重脩族譜序 
　　蔣氏族譜序 
　　王氏家乘序 
　　北征集序 
　　送黃竅敷仲之官浙江序 
　　送郭庭瓚詩序 
　　送少保黃公歸永嘉詩序 
　　贈陝西二憲詩序 
　　西澗集序 
　　梅花圖詩序 
　　溧陽史氏族譜序 
　　送蕭省身詩序 
　　贈蔣主孝序 
　　劉氏倡和詩序 
　　贈太醫院判蔣用文序 

　　○送李永懷歸東平序 

　　永樂十九年冬士奇侍　儲君自南京入朝道出彭城以北属歲饑民男女老弱纍纍道傍拾草實以食而滕與鄒尤甚　儲君憫焉不忍民之及於此也遽命山東布政使暨郡縣長吏計口而振貨之侍從之臣亦皆動念矜惻且竊憾其長吏不以豫聞也既度濟寧入東平之境視其民皆充然意氣和悅如無所不足者而老者數百人鬚髮如雪冠方中褒衣而長□濟濟焉夾道東西聚立□展祗謁之禮從臣見者皆驚喜駐馬就而門之此邦歲庶幾有收乎曰然州其有賢守乎曰然輒舉手加額言曰皆上之賜也又問州守氏名及其鄉郡曰前守楊公今之守李公皆出廬陵而併舉其宜民之政聞者既皆為東平喜又喜其民之言達於禮也尚書夏公顧謂士奇曰廬陵固多賢此兩人者亦識之否乎士奇曰前守名瑒字秀琛家吉水於士奇同宗盖宋忠臣建康通判謚忠襄之後為州縣二十年率有善政今守名湘字永懷士奇同里人其父子兄弟慈孝友愛而□□生業未嘗以非義取皆鄉人所重者眾嘖嘖稱歎曰古之官人者必推本其行其有以夫抵暮余獨過訪永懷唯一童子守舍家具蕭然是夜宿州學其博士弟子亦皆娓娓道二守之賢時驛路所經東平属邑其南汶上有史知州其北東阿有貝知縣皆以廉潔寬厚得其民心故盡東平之境不見有不遂之民者而自是所遇郡邑所見其民則未嘗不歎東平之僅有也明年永懷以例代去其後　朝廷遣使処撫天下問民所疾苦東平之民羣訴於使者乞還李知州使者以聞　命還之盖東平自永懷去至是更三歲歷兩知州矣民心之好惡豈有他哉撫之不當其道不愜其意則欲去之如古謝詢之為吳縣者盖人情所同也如撫之當其道愜其意其去也欲留之而不能如鄧攸之為吳郡者亦人情所同也其賢不肖相去豈直倍蓰什伯哉永懷之賢亦攸之徒歟其所施諸東平者余及親見之故其復任也序以為贈本以勵其終云 

　　○沙溪劉氏重脩族譜序 

　　澄江南望兩舍外崇山疊嶂綿延峻拔出沙溪稍衍迤平曠溪源遠而厚四時不竭故緣溪皆沃壤無旱勞之虞而耕稼常豐環溪而居非一姓劉氏其望也余總角嘗一造焉時百川先生尚無恙癯然蒼顏而華顛意氣軒豁一見與余論詩喜動眉睫是日微雪初霽釃酒炙魚偕余循溪上左右指顧諸峯盤廻起伏揖讓之勢巉巖突兀哨厲之奇語余曰吾劉氏居此十有五世矣吾先人雖未有躋膴仕而行義之卓出與茲山相雄者代有之矣又顧溪上田千餘畝曰皆吾故所有也自歷變故來吾鄉之巧而力者悉取之今吾幸且老死於此無憾矣已而與余酣吟倡和譚噱不輟余曰先生所謂超然物表者非耶咲而不荅暮歸過視其故居雖斷垣壞礎黯乎荒榛瓦礫之墟尤可以想見昔時之盛夜宿其舍家具蕭然牀前酒一甕案上斷簡數編及鄉先生陳海乘王竹亭劉槎翁寄書數緘而已明旦其族父明道翁肅余登靜安堂觴余翁貌老而容溫禮恭而意厚傾寫樂客也余留詩堂中而去既去而質百川於海乘先生先生曰汝不及其少壯雋來時矣間一二事舉之未嘗不使人動心也盖於今四十餘年矣明道從孫郁武於余有連袂之好前十數年嘗以族譜求序未暇也今百川從弟伯塤仕為刑部員外郎在京師求序譜益數按譜自九承事唐季繇金陵徙西昌始家沙溪八世至稽道生四子七孫其後始盛又五世至明道六世至百川族益盛譜載總十有八世其間雖有仕者而迨今伯塤始顯伯塤在秋官十餘年能聲焯著所至未可量也此可以徵劉氏先德矣而獨百川之後今不祀此其可徵善仁者之應乎抑亦果係其數乎明道嘗續譜此譜又郁武伯塤所重續者余素景仰百川故於序不能無嘅焉者也 

　　○蔣氏族譜序 

　　太醫院判儀真蔣君用文作蔣氏族譜既自序之又厶俅余序按蔣出姬姓周公第三子伯齡封於蔣藍今汝寧之光州子孫以國為氏漢末琬事昭烈至尚書令琬之後曰啟者仕隋為萊州司戶因家于萊司戶五世孫欽緒仕唐歷汴魏二州剌史□家魏州其仲子清為東京留守判官死安祿山之亂贈禮部侍郎賜謚忠八世至惟雅宋仁宗朝舉進士累官房州通判又四世至守訓而宋南渡遂晦迹不出其孫遠仕金為尚書兵部郎中遠之孫安中舉卓行入官楊雲翼薦其材再遷國子助教上書諫用兵不聽棄官去後從太學諸生請復其位卒稱疾不起其孫應茂□初避兵淮南遂家儀真儀真蔣氏昉於此應茂子用雷為揚州醫學教授教授子宮舉進士官崇明州判　國朝洪武初部使者吳琳以史材薦授翰林脩撰引疾辭不許改蘭陽縣丞用文之考也而譜斷自守訓至用文之子凡十有一世吾於是有以觀其世德焉自漢至唐人至於金於立朝蒞官秉政守義焯焯有聞矣及叔季之世或仕或處未嘗不以愛民澤物為心也盖其先皆業儒自助教以下兼治醫而世相襲盖以謂不得施諸此則施諸彼何其用心之厚也仁人君子之心欲推古聖人之教以為及人之功上焉者儒次焉者醫得乎命而達也用儒之道於國家天下而功之及人博也命不可必得不得而用之醫其及人之功亦孰之能禦哉然安得世皆仁人君子之心也彯纓垂組高爵而重祿號飬民為職而於民休戚漠然如秦人視越人之肥瘠者彼其心何其厚薄之懸絕也盖譬諸泉焉源厚者流必遠蔣氏之先其相承厚矣今用文以儒承家以醫歷官以仁存心其所施加厚也然則蔣氏之後其自今何可量乎 

　　○王氏家乘序 

