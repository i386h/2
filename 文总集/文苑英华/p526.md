<!-- { "loadSidebar": true } -->
　　勅王者诛暴乱吊伤残明赏报功拯绥众盖为邦之大纪也李同顷自先朝擅谋专土輙抗成命私行墨缞暨朕临御实思含垢授之以兖海谕之以诏书使臣相望凶志自若而更挺妖结党劫众沮兵毒流无辜害被阖境繇是藩臣潜【诏令作沥】恳卿士献规至于兴戈谅非得已自元戎环壤王旅进攻卵窥危巢飚振槁叶动必乘彼【诏令作于】机防退皆扼其咽喉故戴义启入郛之殊庸李祐展下城之胜略累稔逋冦一朝削平此诚天人合符中外协力永言勲效无忘晤思其戴义及李祐应加爵命并幽州及齐徳两道在营立功将士各有赏赐并已从别勅处分其赐物仍委度支逐便速与支送仍命使臣分往宣谕各于当处厚加宴劳其立功军将未经宠授者委戴义李祐即差次等第速具闻奏即有甄奬用答勲勤李同力屈计穷方图转祸朕好生存信初议贷刑而靣缚在途隂懐狡计夜纵火号潜诱家僮更谋网漏自速枭献悯彼凶魁坐沉家族顾兹贻慼载轸于懐其母孙氏妻崔氏并男及家口等并宜特从寛宥令于湖南管内诸州有空闲处安置其归降将卒不渉翻覆者与戴义李祐审细勘责各与衣粮分配驱使其沧景等州将士有谋执凶党竟遭诛夷或虽被刼致能全名节者并委李祐按实条奏量加赠録其沧景徳棣等四州百姓有是近日被贼防名团结者并放归营农除非同恶相济以死拒命者余一切不问四州百姓久陷污俗每罹威虐莫匪吾人今既脱难当施徳令并宜给复一年不能自存者量给种食其刺史县令仍委中书门下慎择循良俾加存抚应诸将校自经战伐或致死亡载念捐躯良深悯叹并委戴义李祐审加勘定具名衔事迹申奏即与褒赠其长行官健阵亡者并令所在长吏量与收葬同为祭酹其有家口在者各委本军优恤仍三年无絶粮赐其有因中矢石遂至残废者各委本军厚加存养仍给衣粮终身勿絶勅防有未该者委戴义李祐比类更作条件奏闻其昭义义武等军行营在贼境者比相掎角皆有功勤各别有处分于戏整师除害义切于安人抚俗策勲道存于布徳爰申彛典且乂新邦咨尔多士宜悉朕意【太和三年五月十三日】
　　讨凤翔郑注徳音
　　门下王者之御天下也推至诚以格物委大信以任人故能邦家用寜上下交感所以诏爵禄而不恡待臣下而无疑岂谓变起股肱患生毗倚寤寐兴叹难弭于懐且负徳背恩干纪悖戾而古今未有能济者盖人神之所不容逆贼郑注气本凶狂志懐奸逆害时蠧政卜射张皇行诈而径术【一作縁术】多端黩货而谿壑难满情惟防白口可铄金罔冒包藏为恶滋甚朕处九重之内不得备闻擢于妄庸骤列华贯入司喉舌出总爪牙惟务废忘不思报国弃生成之恩义乱君臣之纪纲稔慝兴妖前古未有罪同枭獍法在必诛况诏防既追已离城堞【一作邑】险谋且败中路遽廻又迤逦使人迎接逆贼李训稽之国法岂逭常刑其郑注在身所有官爵并宜削夺将士如有能奋扬义勇执戮渠魁者先是六品已下官者便授三品正员官其先是五品已上官者节级超奬仍赐庄田各一区钱二万贯如有能率所管兵马以州郡来降者超三资与官便正授岳牧仍赐钱帛诸道将士虽各守疆土非惟进功如被侵掩因事立効者亦准前例节级处分贼如能知义悔过束身归朝并与洗雪仍加宠奬幽明可鉴朕不食言但有欵诚自通即委诸道与奏若不能悛悟自取诛夷罪止一身其余胁污一切不问其有廹于凶威曾着失节顾存家族事出权时待其平寜并从寛宥将士如有潜谋立功効顺被其屠戮并优加追赠并赐钱帛仍与一子官应州县百姓陷在暴虐莫保性命诚可哀矜诸军环境不得妄加杀戮并焚毁庐舍掠夺资产及有拘执以为俘囚如有归投者委诸道防丁壮老弱量加优恤仍给与空闲田地便就生产事平之后愿归本贯者亦听凤翔一军素着忠义每临霜雪之际实见松筠之心凛然义风简在朕志其大将及军士并宜坦懐自处勿以为忧兵革既平宠待如故郑注初到镇日间有优赏军士常事不足为疑州县百姓亦当优给复勉于自效以保令图于戏佳兵者圣祖之所戒文徳者前哲之所崇肆予寡昧敢忘丕教然以齐四方者号令立人纪者君臣斯言苟违大伦安设今则絶其奔轶示以申严懐柔诚贵于止戈执恶何慙于用武布告中外咸知朕意【一作懐】
　　一作皆唐大诏令















　　文苑英华巻四百三十八
　　钦定四库全书
　　文苑英华巻四百三十九　宋　李昉等　编徳音六
　　诛罪徳音
　　破党羌【一作平党项】徳音　　　　　编制
　　门下冒法干纪岂限于华夷伐罪吊人固资于典训朕端拱御防六年于兹兢兢业业不敢荒怠【一作怠荒】常恐一物失所羣心靡寜旰食宵衣思厎于道属者以党羌恣为侵叛尤苦农商朕为人父母岂无悯恻虽伤财害物非朕躬之愿而禁暴定功实武经之要是以爰兴师旅龚行天讨而凶渠稔恶稽旷嵗时师宿既勤物力将屈頼宗社储祉中外叶心大搜妖巢荡定闗陇诚殚财而凋力亦暂费而永寜今则军功已成制置将就息戈解甲固在及时纵舍【一作舍罪】缓刑所宜布泽南山党项为恶多年化谕不悛颇为邉患近兴兵士经嵗讨除拒官军者悉就诛擒惧法令者皆从逃窜大开汤网已施去杀之仁逺并尧年寜限可封之屋今闻残寇无所依归皆是王人岂忘恻悯其南山党项已出山者或闻逼于饥乏犹行刼夺平夏不容无处居住今委李福且先遣蕃官安存招诱令就夏银界内指一空闲田地居住所有从前挂渉恶迹者今一切不问唯再犯疆界刼【一作却】入山林或不从指挥即召募平夏党项精鋭者讨逐议不容稔如能革心向化愿同平夏即湏投【一作输】诚献欵迹効分明抚驭之间便同赤子如有屈事即任于本镇投状论理仍各令本镇遣了事军将安存平夏党项素闻为善自旬月以来发使抚安尤见忠顺一如指挥便不猖狂各守生业自兹必永戴恩信长被华风或闻从前帅臣多懐贪尅部落好马悉被诛求无故杀伤致令怨恨从今已后必当精选清亷将帅抚驭羗戎明下诏条渐令知悉灵盐夏州邠寜鄜坊四道官吏自用兵已来责办公事亦甚辛勤军将皆已得官文吏具名闻奏有官者与依资转迁无官差摄者当与正官仍具差摄年月申奏直湏公当不得转授嘱托如是将帅亲情亦湏具言四道百姓徴敛不时差役至多疲瘵亦甚或闻屋宇被贼焚烧至于桑麻亦遭砍伐生业既失湏加安存宜各给复三年其有无屋可居无牛可种者委长吏量事接借一一奏闻仍湏早设法招擕令各归复勿令豪富便占产业为生自用兵已来诸道应徴发之处所有将健或没于锋刃或身被重疮【一作疮痍】虽经褒赠及曾优恤委本道更加存抚或自因废疾不任在公者终身不停衣粮如情愿回与子孙兄弟甥侄者便与补替应讨伐党项诸道在行营将士已颁赏赐俟【一作候】边上制置有叙绩节级放还仍委本道叙録具名闻奏当与甄奬自用兵已来京师与鄜坊邠寜两道接界及当路诸县差役繁并物力凋残若无优矜必难存立其今年夏税钱及青苖钱每贯量放三百文其斛斗粮量放一半仍委京兆尹差官子细磨勘其或虽在乡村不曾经供应者不在准例放限仍一一条件等第闻奏如是分路处就中更校便并者量加优恤必使均平其所放钱及斛斗委户部以实钱支填仍令京兆府及下诸县散榜乡村要路晓示百姓务令知悉用兵以来城镇曾遭陷没官健百姓因被杀伤亲戚既无遗骸在野委所在长吏差人为收拾如法埋瘗仍量事致祭应有增收城镇添置堡【一作戎】委所在将帅择其要害絶彼窥觎切务坚完令可固守邉上不许以兵器于部落博易从前累有制勅约勒非不丁寜近年因循却不遵守自今已后委所在闗津镇铺切加捉搦不得輙有透漏其有犯者推勘得实所在便处极法其所经过州县闗津镇铺节级痛加惩责义无容贷其间或情渉隠欺凖所犯人处分党项本是邉甿只合州县抚驭致令一朝侵叛由于处理乖方既往不可加刑从今必行法令【一作必欲行法】自此之后邉上逐界皆已有制置把捉如或更有羗寇侵盗即是将帅依前贪求当先加罪于本界邉将然剪逐冦贼通商之法自古明规但使处处流行自然不烦馈运委邉镇宜切招引商旅尽使如归除禁断兵器外任以他物于部落往来博易应縁徴兵处士马皆効勤劳亦已各有赏赐其本道将帅当续议量加酬奬京畿及鄜坊灵盐邠寜夏州并泾州凤翔振武天徳等道自用兵已来人颇劳苦今颁徳泽湏加曲恩应见禁囚徒据罪减一等唯官典枉法犯赃及贼中有持杖刦人故杀人等不在此限如有积年逋赋必加徴督不得者委长吏条流闻奏准格律大功已上亲及女婿外甥不许连任自用兵已来诸道节将及长吏权宜差亲表主持公事兵罢之后理当不然其三族内亲并不得令主兵权及充要职如是元在本军先充职掌者亦湏具名闻奏自用兵已来科配百姓事取济办多出权宜今既罢兵诸道节度防御刺史及镇使等不得更依前妄有科配仍令具本管侵害百姓湏革者作条件闻奏自党项扰乱以来所在多被攻刼白刃之下必有孝子顺孙义夫节妇事迹有可称者委所在长吏察访优恤其家仍具名闻奏将加旌异于戏蛮夷猾夏固有用于常刑抚驭乖方遂致兴于薄伐伤夷暴露朕实愧焉是用覃恩以慰劳瘁布告中外咸使闻知主者施行【大中五年四月二十九日】
　　一作皆唐大诏令
　　洗雪南山平夏【诏令作平夏党项】徳音
　　勅平夏南山虽云有异源流风俗本实不殊我国家累圣已来许居内地久奉声教亦立功劳朝廷抚绥常布恩信近者邉陲之帅制御乖方遂有凶悍之徒不率父兄之教或侵暴州镇或攻掠道途告谕罔悛猖狂颇甚朕君临区防深念黎元凡曰含生皆同赤子但欲为人除害固非黩武佳兵每覩杀伤深多悯恻是以去年洗【诏令作特】雪平夏驱除南山及闻穷困无归复有懐来之意遂令白敏中李安业分统诸军先示招擕仍加训练但知非则赦免不得已则诛锄王者之师义实在此近得敏中状申南山尽愿归降沥恳输诚惟思展効请般运粮料乞要保一封疆阅其奏章深惬朕意比者或有剽刼必推南山南山或有冦攘亦指平夏既相非斥互説短长终难辨明祗益仇怨今则并从洗雪咸许自新但能各务安全递相劝勉保其生业絶彼侵逾从前所有愆违自此一切不问惟盐州深居沙塞土乏农桑军士运【诏令作依】粮湏通商旅沿路堡栅事湏修营今委李安业依朝廷制置差兵建筑防守尤恐部落心懐疑虑委令李安业驻军塞门朕之屈法从人斯为极矣若执迷不反干犯国章后悔难追深宜自省【大中五年七月六日】
　　洗涤长庆乱臣支党徳音
