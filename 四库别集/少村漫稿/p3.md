<!-- { "loadSidebar": true } -->
　　却笑人生婴世网如何蕉鹿未分明山灵随地堪容榻仙迹于今空复情遥入玄关来问道谁知白日巳逃名满湖风雨飞秋叶烱烱中腾赤鲤精 

　　○再经上杭 

　　一别杭川三十春重过半是旧游人却怜世事军成梦谁访□□独悟真布褐相看青眼在绮（下有逸文） 

　　○赠张龙冈之南太仆 

　　（前有逸文）园芳草翠含□临岐莫惜尊前别不久龙潭召马卿 

　　○赠山东廵抚王思质 

　　胡虏往年来牧马谁能万里作长城燕山草木皆为战汉阁麒麟独挂名剑佩炉烟分曙色旌旗驿树趁春晴东人日夕瞻华衮祖帐何须恋别情 

　　○赠一山邹宪长之任河南 

　　忆从京国论交日转眼韶华三十春天上再逢频笑语洛中此别更伤神欲芽苑柳牵离绪向暖春风拂去尘遥望栢台应有赋宁忘载酒问奇人 

　　○赠王稚川之南雍 

　　东观追趋今几年朝朝供奉　圣君前唐人词赋推王建汉代文章属马迁天霁晓星辞凤阙雪消春水送兰船镐京总是兴周地棫朴曾承雨露偏 
　　夜雨清斋曾对榻论交久矣惬襟期台衡他日占各世山斗于今重得师春色平分千里外风流远陋六朝时悬知南国多桃李朵朵烟含璧水滋 

　　○次张学士水南见赠韵 

　　新开绿野芳春酒漫泛桃源曲水觞机轴文章传大雅江山形胜发清狂隔沙渔浦多烟雨故堞人家半夕阳三十年前曾客此不知今日是他乡 

　　○赠浔江李谏议册封渖藩 

　　金符玉轴新封国珍重　君恩使夕郎三晋关河开地纪九重日月照天潢争看汉节明春色共羡宫袍带御香历览民风堪献纳随轩草疏上虞唐 

　　○丁未除夕次郑谏议于野韵 

　　今宵宫漏刻将稀旅食清朝壮志违自少疏狂无一是明朝安得转多非春云新院低临幕芳草故园半掩扉天上归期还未卜乡心先寄使骖飞 

　　○戊申元日次韵 

　　边臣复套谏书稀　天子纶音诏弼违三正欢传宸断是千官应悟众言非青霄日暖黄金殿紫塞春从碧玉扉从此华夷歌　圣泽五云长拥六龙飞 

　　○赠谏议郑于野之南通政 

　　朝市论交知巳稀情亲如子复相违官联列座围金贵谁说前驱负弩非万里春光粘笔彩两都宵梦绕宫扉天高云树茫茫里鸿鴈偏从蓟比飞 

　　○柳亭 

　　即歙山其先御史尝家于此至中翰彬移于西湖因号焉 
　　柱史当年曾卜筑月明时有读书声移家湖上泉源迥鸣佩日边云树横几度关山清夜梦偏多杨柳故园情何时得扫风前叶??帋帐绳床过此生 

　　○春日郊游 

　　（后有逸文） 

　　○赠密云令 

　　昔年虏骑经过后闻道居人梦亦惊野草秋风平战地塞鸿夕照下边城抡材喜有神明宰开邑翻多歌颂声柱史省方题尺牍独嘉汉吏报升平 

　　○用渠翁老师韵赠宫谕王槐野主翰留院 

　　帝京春色譪缤纷匹马嘶嘶恋别群四海情亲惟共汝几人风雅可如君飞旌遥指秦淮树倚棹回看汉苑云此地离心殊未巳莺声柳外不堪闻 
　　宫阶清切远尘纷大雅文章迥出群献疏欲跻平治世许身长奉　圣明君今朝共醉尊前酒明日独吟江上云宝箓金瓯知有兆高台偏早凤音闻 

　　○赠孙宗禹尹永丰 

　　言别尊前客思开不知宫漏出蓬莱鸾姿本是层霄侣骥足元非百里才舟入吴江秋水冷□□楚国早春回若看弦诵桑麻满自有歌声动八垓 
　　长安甲第直天街君傍街西卜筑谐冲腊红梅开倚槛近人白鹤舞当阶少华尚入云边梦紫塞能忘月下怀尊俎谈兵来上客夜深藜火照书斋 

　　○次太史王槐野卜居 

　　堂构初成向玉街即闻丝竹雅声谐宫云万朵鲜临屋苑树千章翠入阶我欲谈诗谋夜坐客来载酒写春怀旧时丞相曾开第明月过墙隔一斋 

　　○槐野王太史原韵 

　　由来卜筑避天街此日幽栖意更谐无客蓬蒿从满径有时鸟雀自驯阶云中歌鼓五侯第塞上旌旗千里怀闭户著书愁未得傍人休拟草玄斋 

　　○赠节推黄华南之庆远 

　　圣朝两露方优渥才隽如君得远行杖钺百变清鸟道停车五岭听猿声前山积雾迟开郡古木斜阳早闭城从此著书消岁月不专鞠狱使人平 

　　○世芳楼为宫保许松皋赋 

　　城南玄圃起仙楼楼上云齐五凤头华岳平看青欲滴洛川俯听碧长流瑶花琪树祥风转宝轴牙签瑞霭浮相国传家还自别清芬千载挹皇休 
　　嵩丘奕奕枕河阳银牓璇题翠雾香隆栋即占符宝异丕基应羡福图长赐书万卷凌牛斗卜世千年引凤凰况有芝兰盈谢砌春风花气袭云裳 

　　○赠西岩徐节推之柳州 

　　昨捧除书下建章尊前万里别情长龙城山水皆　皇土象郡烟霞近楚疆狱院昼间巢野雀画堂人静对斜阳也知　圣主抡才日不似宗元滞一乡 

　　○赠朱范之尹浮梁 

　　词藻才名动玉京　君王珍重使专城桑麻春两看频惬荆棘秋风梦亦惊帘外黄花增别酒舟前白鴈伴行旌相思秪在西江月独立瑶台听颂声 

　　○赠张龙坪尹归安兼省觐 

　　秋入燕城白鴈飞晓承新　命下彤闱弃繻关吏犹能识题柱仙郎今始归锦里霞觞开寿域故园芳草答春晖霅川花木遥相待早向东风动客衣 

　　○赠鄱阳令沈文岩省觐 

　　仙鳬未下舟霄去海上先传青鸟音五代相看春色早一堂偏受　圣恩深吴门芳草生新思南国甘棠结素心秪是承家知不忝尊前聊赠越人吟 

　　○赠公孺袁节推之任松江 

　　投珠献璧喜相逢日夕徘徊在汉宫白鴈云间千里隔黄花雪里一尊同深愁西北干戈振见说东南杼轴空狱院枝头巢鸟雀行看露冕向春风 

　　○得胜门外迎孝烈皇后灵 

　　步出西郊雨乍晴行行凝盻总含情夕阳斜拂龙蛇影层汉空闻鸟雀声羽扇徘徊村树拥罗帏迤逦野云横即从享殿瞻神御惟有香烟紫雾生 

　　○赠敖兵宪入吴 

　　三吴财赋名天下海陆升平土物饶过客近传喧鼓角居人安得事渔樵云深画舫朱旗闪水绕辕门锦节标尊俎谈兵春日暇相思明月夜听潮 

　　○次答司勋侄元日待朝之作 

　　十年骑马向金扉灯烛通宵殿宇辉拱极呼嵩齐九有调元叶律自三微蓬莱共庆联珠履纶綍谁能缉衮衣我爱仲容如玉树上林先得早春归 
　　金爵铜龙辟晓扉星文物彩倍光辉天回王律开黄道人立瑶台望紫微喜列汉官同委佩欢传　虞帝欲垂衣春云细绕仙阶暖谒　圣还从宝阁归 

　　○岁暮病中次司勋侄韵 

　　明日长安又是春花期云会逐年新坐闻车马喧廛陌喜觉庭阶隔世尘岁杪琴书堪自适天涯骨肉更谁亲经旬药鼎团寒火空想维摩问病人 
　　乾坤旋转向阳春忽见寒梅放萼新玉宇璚楼腾紫气很山鴈塞净红尘雪中欲访戴安道剡曲徒思贺季真病起暖风吹短鬂五陵谁是倦游人 

　　○冬至习仪朝天宫用韵 

　　斋心晓坐众星稀行到桥西宫漏微广宇风高摇佩玉虚檐雪积晃朝衣一元紫极阳初动万汇瑶寰春欲归太史共占云物瑞叩玄童子巳忘机 
　　王局琳宫车马稀丹炉药鼎俗缘微自朝真祖□金箓为习官仪见紫衣暖日尚迟欣小至寒梅欲放坐忘归云深剖竹堪烹茗半榻谈经觉息机 

　　○赠丘州峰尹永嘉 

　　芳尊相对谈王谢词藻风流天下闻歇马可能寻故事看鸿争柰欲离群双旌晓拂楼头月孤棹秋浮江上云遥想东瓯歌出牧满城春色动台文 

　　○赠友人作邑吴中 

　　偶因王子识卢生不羡邯郸一梦明池上凤毛翔日色图南鹏翼展云程芳尊满对黄花瘦尽航新浮晤水清况有蠲租　恩诏下吴人从此沸歌声 

　　○赠水东闵太史年兄督学三晋 

　　昔年闻喜同南省十载仍联供奉班逸兴寻春花径里高情对月酒杯间校文近幸青藜共载笔长从玉署还忽讶早秋成远别二陵风雨隔仙寰 
　　新捧　天书出未央遥占宪节度河梁文章自昔推班史时俗于今说晋阳秋宇暂将金作斧春风依旧玉为堂及门俱是攀龙客试看乘云入　帝乡 

　　○衡守蔡白石月夜见过赋此别之 

　　东京词藻爱中郎乍见论心喜夜长清院风声传玉漏寒阶月色听琼章明朝少别成千里经岁相思各一方郡国汀洲兰芷满春来归鴈自衡阳 

　　○赠太史亢水阳册封 

　　金符玊帙下枫宸珍重词臣作使臣霄汉偏多桐叶露江城早见棣华春即从京邑过三晋直到淮封遡八闽喜及故园芳草细相思犹有未归人 

　　○赠兵侍苏舜泽总督宣大 

　　秋入边城朔气寒共看司马一登坛关云乱拥黄沙起塞鴈惊飞白日残行遣伍符营细柳誓将尺剑斩楼兰知君不为凌烟尽感激　君恩欲报难 

　　○秋日出郭用张八峰都谏韵 

　　秋日郊墟兴转彺马蹄随处晚花香断云低映楼台湿细雨新生枕簟凉路杳八千长作客年过四十尚为郎相逢且尽杯中物摇落天涯醉是乡 

　　○赠徐蒙泉主教慈溪 

　　湖光山色名天下文彩风流尽俊人共羡高轩从赤汉遥将飞旆出红尘珠玑万斛谁相识桃李盈门总是春从此传经虚半榻江南秋雨梦魂新 

　　○赠欧湖李郡伯入觐回济南 

　　圣主握干符泰运朝宗海国正同心汉庭职□原分盖虞室功多独赐金放棹河流乘冻鲜□城花色正春深若看南鴈回天北有客相□□上林 

　　○赠输粟管挥使 

　　秋风送客每伤神况复边城警报频漫尔尊□千里别可堪兵后万家贫挥金未必充边实投笔应能净虏尘从此请缨行绝域试看汉阁尽麒麟 

　　○赠仪制林双台督学湖广 

　　仪曹旧是蓬瀛侣十载班联五凤楼玉露新沾仙掌曙碧天遥动使星秋月明湖水全侵幌鴈掠芦花半度舟回首奎文光灿烂夜深偏照帝王州 

　　○赠祝九山以户部尚书郎为德府长史 

　　君爱身闲不厌贫故辞华省作王臣东游川岳邻蓬岛北望楼台接　紫宸欲访碧桃丹桂客偏多载酒问奇人浮生踪迹元尘鞅安得冥心一悟真 
　　羡尔黄金台上客悠悠扬旆下兰台曳裾暂远红尘苦授简偏怜白雪才回首花边新酒伴同声天上少诗媒那堪秋日遥相送蓟北云飞两半来 

　　○赠王挥使袭职 

　　皇明高帝平疆宇论列麒麟尔祖同弓剑百年仍旧武貂珰几代出元戎报恩自许平生是斩虏谁知当世雄昨夜阴山传羽箭搴旗策马向秋风 

　　○赠见江苏谏议承恩归养 

　　万里看云捧日余陈情三疏　紫宸居赐归喜乃秋花晚上寿欣逢春酒初午梦遥知悬魏阙晴游时儗奉潘舆王侯钟鼎应难并况复掖垣多谏书 

　　○九日饯友人出郭纪游次韵 

　　天地清秋人易老今年今日不重回斜阳归客双旌迥隔岸渔家小艇来入馔即甘鱼鲙细传觞遥指菊花开临流未许酬佳节更上龙山百尺台 
　　黄金台上秋风起黄金台下菊花黄游人来去欢重九词客登临向夕阳城郭烟霞相掩映云空鳬鴈自翱翔白衣送酒今何在万古风流一羽觞 
