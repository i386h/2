<!-- { "loadSidebar": true } -->
　　某昔者尝以兴水田之利除透槽之害闻于执事者继有犬马之疾不克以请今兹愁卧无聊中夜不寐思念及此未能有成将俟安而后言之又虑因循后时无益于事是敢不避僭越再毕其説焉夫济水之出其源甚壮自昔故河十里由千工堰合流于沮其河寛广皆不啻一丈而深数尺水之小大明可知矣自后道河入于府署则两堤寖狭自千工堰减水四分至于河内县龙港沟又减其半抵今谷逻透槽之北复有减口是过槽之水十才得其二三耳自余数分水利皆决而无用某去年因视透槽至于河上税马良久叹息不能去惜济水之遗利不泽于民因访透槽利病而且求其防有谓漕之爲害非改易河道则不能无患于后昔有人议开新河自洪道歴顺政二管至于苗家庄遇溴河而爲槽西入宋村直抵晦鸡神庙合于旧河则可以去谷逻梧桐二槽之患故老相传无如此防但细民愚弱不能有诉于上某常从而视之虽地歴三管有二十里而近然地势平顺无开濬之劳筑堤爲河水自趋下故两堤之旁良田数百顷不劳力而可耕是新河之作则水田之利兴透槽之患除一举而两得矣然则水之势不尽则二者之利不济必欲上自河源辟其故道可皆寛广一丈而深四尺抵于苗家庄即于干工堰龙港沟遏塞二口并归新河过槽之余分溉田亩则水之利无遗矣向者公尝语某曰夫建大利者不无小害某退而思之谓新河之成其利则百其所爲患需至济渎事若得请已在春夏之交俟河而田已不及矣诗曰昼尔于茅宵尔索绹亟其乘屋其始播百谷谓民事不可缓也某昔尝以其事可行而有所待告诸友朋者曁公之来友朋闻之以书爲贺谓此乃天藏而与贤者发之时也非明公之在上则不能行非小子之在下则不能承其不然乎不尔一旦明公入爲保衡上无其应某虽营营于棘其何能爲是斯民者不复防被斯利可不惜哉古者韩以郑国引泾爲渠欲以疲秦卒爲秦国之利漑田万顷关中爲之沃野史起爲邺令谓西门豹不知漳川之利起请引之溉邺以富魏之河内人爲歌之文翁爲蜀穿煎溲以溉繁田千七百顷民获其饶今纵利不及是亦斯民百世之福刺史县令职所宜举尔今之从政者可与乐成而不可与虑始彼徒知劳民改作之爲患而不知与民兴利除害爲长远之福先劳后逸之义也伏惟明公深念而独裁之某卧病困防辞无伦理不克躬诣门下尘献冒凟台严无任惶恐之至
　　与太原韩丞相手书
　　某近承相公询及士人许令纪录以闻左右不敢隐蔽輙取其素所相知而其行可保者谨以爲献有文行经术之士如劒南节度推官知绵州龙安县刘载新授防州节度推官吴贲前澧州澧阳县令监泰州如臯县盐仓盛侨处州松阳县令余京越州上虞县令丁隲新授江陵府监利县事管师常开封府长垣县主簿孙路此数人者皆尝兴学讲艺爲东南士人所共推服使治一州之学足以表率多士固不待量其艺业与夫新进无闻之士雷同取舍必虑其经义穿凿此天下学者今日之公患非独数子而已在朝廷选举之法舍非取是则彼将自正矣然则爲人师法固当先德行而后文学则士知务本矣若强志力行之士则有前沂州防御推官宋希元新汝州叶县尉吴道此二人者有志于民事而勇于敢爲希元才器周通有经济之志而道内刚无挠知无不爲可属之以难事郓州观察推官许安世文辞理识出于流辈远甚眞竒伟之材也雄州防御推官监池州酒务杨国宝学行素修临事有守不厌小官身先劳苦之役前泾州观察推官王岩叟与人交卓然节义明州鄞县尉陈颐行义端良仍通吏干此三人者皆一时之美材也如置之长育之地以成就之未可量也若干能之吏则有著作佐郎在京左军巡院判官黄颢有才通逹人情尝爲掾官得上下之誉大理寺丞黄黙器识沈敏兼有谋画节度推官曾华旦吏干精强可以济务可任以事新授建州松溪县令贾易才美有文敏于爲政方今相公辅相以来搜罗殆尽如十数子者贫贱汩没犹未爲朝廷所知此亦公议之所共惜不可遗而失之也固亦未敢冀其必用在相公择而取之耳僭易惶恐伏赐裁察
　　与福州蔡学士书
　　某闻有道之士不假言辞而后通非有道之士言辞虽亟通而其志愈辱而穷长乐小人父母之邦也太守长民也治其土以保安先人之坟墓而已又爲之氓诗曰维桑与梓必恭敬止假使至者絶庸常人苟不一候其起居通其言辞尚爲废礼矧遇执事礼宜如何今反钳口嘿嘿无一字以通左右岂无说焉窃念古人之相待苟其心相通其道相同虽去之千百年立言行事和合如一况生而同俗学而同道仕而同时哉则其所相待宜愈昵也夫道者所以冒天下而非私于一身先进之于人与已同道虽往者呼之不与已同道虽来者拒之固不必言而后通不言而后以爲不同也至于后进亦然与已同道则合而不求不与已同道虽求而不合亦不必言而后从不言而后爲不恭也小人之待执事持此説焉二者又自患乎已之道未有所立非进取之时言之无益兹固弗言皆所以解执事也方欲引退林壑求其二三友生终始力学以成其志其庶又得朝夕继见执事爲之师资可进而后进焉今兹尚縻于官不得即去言念君子忧心不遑岁晏伏惟起居万福谨先奉书以闻左右伏冀怜察
　　答徐洪秀才书
　　某辱书言昔之善爲政者不以其势之高下各尽其所致而后已所以异于今者其体有四云云又云今之所谓县邑之吏其异于民才一等耳然而方古之所谓各尽其所致者今亦难其人矣足下之言诚是也然谓仆之心亦将以骛乎古之人而行乎古之政此非在仆所宜言也夫古之人古之政士之聪明高智老于文学仅能议之子产古之仁人孟子犹谓惠而不知爲政诸侯如费誓仅能载之于书仆固不敢当此也足下云每闻其人砥名立行坚高而不可磨者则往往吁嗟涕洟舍身掷书冀得速死以利其掩盖又云闻仆之风则其中恻然不啻若挞诸市朝虽然愿得采仆之遗踪逸迹求而纂之企而效之虽然足下自责乎已诚多而犹恐待仆与古之人诚未厚也仆少愚朴长而粗知读书未有树立家贫无所取资汲汲于禄利非所以由道也顾自知羞愧如疾在首但未能劀剔而去之是足爲贤人君子之观采乎古之人四十而仕道学如仲尼孟轲然后有意于天下冉求如五六十里之国可以足民公西华端章甫愿爲小相而夫子尚不与焉仆但此一事知生当时其必见絶于夫子余可知已仆尝苦圣人之学难至非不可至难而后能至凡人生而与万物俱生长而与万物俱化终身与万物浮沈而不能无物有心志直以爲性喜怒也有耳目直以爲性声色也有口鼻直以爲性臭味也六者之等循环而交来罗列于心胸中胶固而不知解以是而求至于圣人不曰难哉昔者圣人之徒惟顔渊爲好学故孔子语之曰非礼勿视非礼勿听非礼勿言非礼勿动如此然后天下归仁焉故曰非不可至难而后能至之也天非与吾富贵寿命而正与吾以此也吾不可不学也今有人于此祼衣而倒行目之者则必指之曰此狂惑丧心之人至于学者丧其本心不惟不自知抑又无目而指之者岂得不宜大自惊惧持循而修省哉方将爲谋生之地以活数口庐于山林之中歗謌古人诗书之遗余以求见其志将俟四五十然后观其所自养如何耳抑非敢爲物观也抑未知果能决去已否承足下相爱故畧书所怀足下亦宜勉旃
　　答吕寺丞书
　　迩日伏惟起居万福十一日壮丁吴逸至承赐书陈列事序之始末激之以仕进要之以知已至忠至诚某跪读之四五周不能释手窃有感发近世之士轻义而重利悲忧愉乐苟不系乎巳则虽父母兄弟有不得者犹且强爲心顔不肯一出意爲之忧其肯爲他人谋乎某虽愚不肖不敢妄有所图然美君子之与人终始信厚能如此也虽然某之心其所以爲君子谋者恐犹有未悉故不敢不尽白焉某凡在仕流间有与言语窃自谓吾师古人至于古人之言行非求知之亦求信而蹈之者也但学之有未及行之有未至耳然则干时进取之事粗尝思之虽未能脱合于正然亦庶几无大过悔昨者太守谢侯与其从事皆相贤善不自揆度求爲狱官亦君子亲敎诲而使之云耳始者尚不乐爲既而思之无害也司刑狱亦吏之贱职已爲之未爲僭忝又被举者得其人有罪与否举之者无赏罚故举者不辞焉遂以行之果行若县令则不然国之政敎始乎邑民之生死系乎令天子责公卿选举得贤爲人父母被举者苟非其人不屑有罪则连坐举者不敢不愼择焉非可求也县令所治之土小大与古诸侯之地相等古者以郎官出宰百里由也圣门之高弟材而勇者也夫子以为可以寄百里之命如某则焉能前年至官承其县令之阙始者屡以言白于州请辞不获遂不得巳爲之一年无所开明听讼折狱尽力而后止忧劳成病不能饮食士人百姓但以一命从事怜其如此往往相谈以爲已能退而反求诸心配诸古人固知怀慙负愧无所容于天地实不敢妄以爲能也夫动不可妄妄而动物不与也虽与之必有尤悔益之上九曰莫益之或击之立心勿恒凶谓不可益而益之故或者必击之天道有常数君子有常心数不过则天道无失其行心不常则君于有致凶子曰富而可求虽执鞭之士吾亦爲之如不可求从吾所好某岂敢废是言哉夫爲贫而仕充此一职数口之家可以无饥今日之分止可如此耳鬼神临之非敢妄説也更将终始强学以求成就其志内可求于心外可求于人将席不暇暖爲之而不辞岂在劝而后行激而后爲哉某是言也未尝敢发感君子之相爱谨书之爲谢惟怜察之
　　答周公辟书
　　某前月领书及将公仪诗序其文与韩退之相比甚善甚善续承敎命予字曰述古者使之愼取尧舜周孔之作而侈大之甚非余敢当也抑尝闻字者朋友之职大体有激劝则不敢有辞让云比辱书劝谕谆谆以古圣人经籍大防爲之依归又见吾党发平生交游中所补者大近予亦以闲燕之隙观诗及书以称道尧舜文武之德而愼简之自余三礼书纪纲文章易春秋天人之说犹所未至盖力不足故也予观唐室若子厚辈皆有名于当时至于韩文公未始以一言称誉其道者岂非驳而不纯者乎自秦汉以来去圣日远耼周杨墨释子之说衣被天下故后之习孔子者多闻见之则易愼择之则难自予来居西山穷且病吾道无一相徃来独混然与浮屠居幸望其少过不亦难乎足下近以予不助二敎者心诚有之亦尝患今之人不若古故予未易言之前日豫章公来此笃信他道予亦以言排之自时复有书相往来俱以理胜且未尝屈已之道以从彼之欲此足下知予心所处者如何耳孔子曰攻乎异端斯害也已孟子曰生于其心害于其事作于其事害于其政此之谓也虽然亦岂谓登太山之高不测东海之深哉大抵知名敎有归耳昔人有言曰摧枯朽者易爲力拔深根者难爲功自唐韩退之摈二氏当时盖六百年有余矣殆今歴世寖远枝叶延蔓后复有爲退之者虽持独智岂易爲力哉知季甫比日于吾儒有功郑第晦居菌山抑有远志冀足下愼而折衷之天其意者将以有爲也诗云庶几夙夜以永终誉愿二三故人勉旃足下比眼疾安否盛夏炎燠善自爱某无力书不能多云
　　答陈戸曹书
　　某闻古之学者爲义今之学者爲利君子成已利无与焉若苟富贵以爲身荣则义不及利故某之所本多爲近世进士者不喜同进而异归诚不足以利于今而仅有得于古者矣夫万物非气类相感召则不能倡应足下若以吾尝从事于斯亦爲是而来则某何辞而不受
　　与章衡秀才书
