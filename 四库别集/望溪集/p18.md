<!-- { "loadSidebar": true } -->
　　永城李雨苍力学治古文自诸经而外徧观周秦以来之作者而慎取焉凡无益于世教人心政法者文虽工弗列也言当矣犹必其人之可故虽扬雄氏无所録而过以余之文次焉余故与雨苍之弟畏苍交雨苍私论并世之文舍余无所可而守选逾年不因其弟以通也雍正六年以建宁守承事来京师又逾年终不相闻余因是意其为人必笃自信而不苟以悦人者乃不介而通之一见如故旧得余周官之説时辍其所事而手録焉以行之速继见之难固乞余言余惟古之为交也将以求益也雨苍欲余之有以益也其何以益余乎古之治道术者所学异则相为蔽而不见其是所学同则相为蔽而不见其非吾愿雨苍好余文而毋匿其非也古之人得行其志则无所为书雨苍服官虽歴歴着声绩然为
　　天子守大邦疆域十里昩爽盥沐质明而涖事临民一动一言皆世教人心政法所由兴坏也一念之不周一物之不虑则所学为之亏矣君其并心于所事而于文则暂辍可也
　　送钟励暇宁亲宿迁序
　　古之为交也粗者责善而精者辅仁至于爵位之相先患难之相死抑末也钟君励暇始冠余见之其师所其后时往还而徒视以众人舒君子展者励暇之友亦余所善也雍正丙午子展有忧励暇急之遂视其疾因治其丧自杪冬至三月上旬迫试期不辍是年成进士以家事留京师会选期不就众以为疑曰吾二亲皆近六十假而官蜀粤滇黔将若之何噫励暇之情人人之情也然吾未见人之数数然也叩其所学则诵易诗书治三传旁及屈氏庄氏之文有年所矣呜呼其前行葢基于此乎因与考三礼而讲以所闻其家事毕以未竟余説留者复数月庚戌九月将宁亲于宿迁乃正告之曰君子之为学也将以成身而备天下国家之用也匪是则先王之教不及焉若以载籍自润泽而号为文儒则秦汉以降始有之是谓好文非务学也君子之立身也非比类不足以成其行一出焉一入焉涂巷之人也学也者务一之也其事必始于慎独而终于独立不惧遯世无闷匪是而能一之者鲜矣凡子之所已能皆学者之疏节也继自今其事乃日起而蹈之益难子往矣继自今不学之友日诳诱于外而妻子交讧于中吾惧子之有基而复坏也吾病且衰将不复见子矣愿子时诵吾言而勿自堕其力也
　　送黄玉圃巡按湾序
　　康熙六十年夏四月朱一桂构乱台湾杀总兵官据其城监司郡县吏并逃散頼
　　天子庙算秋七月叛者悉得台湾平其冬
　　命择台臣廉静有才识者往巡视而余同年友黄君玉圃实承命以行余闻台湾之将有反侧也闽人及宦游行贾者知之垂二十年矣葢其地踔絶海中民不火食自混辟未通外人明亡郑芝龙始入据之入
　　国朝四十年然后郑氏归命置郡遣吏农桑肇兴沃壤千里百产丰饶而土人愚蠢恇悸浮寓奸民因得巧法承赋于有司而私其土役其人农收畜产毫髪不得自专甚者猱杂其妻子而吏隂利奸民之奉漫不訾省思乱者十室而九故一二奸民煽数十百人遂戕大帅谋拒王师葢隂恃土人深怨以为一旦可窃据也初郑氏既覆有谓此土宜弃而不守者不知方其未辟于中国诚不足为有无今则民众百万粟支十年屹然为海疆重地与闽浙江南沿海诸镇相应接则岛夷洋盗不敢萌窥伺内地逋亡者无所伏隠而菽粟百货歳溢于泉漳苟不能守则害亦视此故
　　天子加意抚循凡监司守令必使大府任举属吏才实显著者始调移之而大府所任率平时善事其左右兴作采办争先于羣吏者是以民重困而上不知不至于为国生患不止也夫粤东闽滇今之吏所号为沃区也而民困于无告视瘠土有甚焉又功令凡边塞山海要地吏虽已除大府得易置其所任举果有异于台湾之羣吏乎由是观之法虽良付之非人其不能究宣天子之德意而毒民以病国者可胜道哉君廉能夙着于吏部及台中其能绥靖此邦已为众所预信然诗有之周爰谘诹周爰谘谋凡此类皆可因使事而归告也于其行也言以要之
　　赠宋西羾序
　　雍正壬子春余道逢相识人甫下车适有过而与言者叩之则亡友之子宋华金西羾也接其语观其诗久而益有意于其人西羾大父冡宰公及父山言再世以诗名余为诸生冢宰巡抚江苏降爵齿而礼先焉山言年较长而视余若其所严事者观西羾之诗与其为人虽得之性资抑祖若父渊源之所渐也余夙有作序之戒而西羾以为请乃诵其所闻而使自择焉先君子有言自晩周秦汉以来治文术者代降而卑皆以为气数使然非也古之以文传者未或见其诗以诗鸣者亦然唐之中叶始有兼营而并善者然较其所能则悬衡而不无俯仰矣自宋以降学者之于文术必徧为之夫是以各渉其流无一能穷源而竟委也如曰气数实然则建安以后之绮丽有陶潜者出而浑然元古矣李白杜甫兴于唐而六朝杂家尽为所掩今子于诗既得其径涂苟日进而不已岂惟接武于先人安知不遂与古人相角逐乎曩子欲兼治古文自今以往无庸也子之年长矣少壮之心知既役于时文而今有官守日力之留余者虽壹并于诗犹恐其术之难竟也而又可兼务乎若夫植志行身之义守官制事之方苟欲稍异于众人而自侪于古人其事更有艰且大者即文术可置而勿事也若尚能兼则又诗之所借以増重也西羾能笃信吾言他日宦与学皆成而出其诗以质于世即以是弁于简端可矣
　　送雷惕庐归闽序
　　余尝与漳浦蔡闻之太息生才之难计数平生朋好如宾实沧洲后生中尚未见坚然可信其几及者而况古之人乎闻之曰吾门雷生即后起之宾实也始生见余于闻之斋中即命请业于余余固辞而答以侪辈之称者凡四三年至是始受而不辞乾隆四年冬其父惕庐至京师生以告曰吾父兹来葢以察鋐守官之志行又念漳浦师没未知所学于先生者何似也翼日君过余气肃而容安语无枝叶自是益有意于其人将归鋐请曰吾父愿得赠言以不虚此行惟鋐亦望先生为揭父师勗厉之心以为此生之衔勒也昔曾子论大孝尊亲其实在国人称愿以为君子之子是谓成其亲之名以俗观之则君之所以教与鋐之所以承者已足为乡人所称愿矣然欲得此于海内之士君子则必重自砥砺要以终身而后可定焉至百世以下使人推原于所生必旷世一见之人振古以来可指数也由是言之鋐将无负于余与闻之之所期则如宾实诸君子而可矣欲尽尊亲之道而逺希曾子之所云则其事葢未有终极也君家闽粤竟世为诸生潜德隐行余无从而得之凡为人子者莫不欲归美于其亲鋐所称亦未可征引第君之来也将以察鋐守官之志行则所以自检其身者必严矣以余为羣士所背驰而独信余言之无弃则其胸中必确乎有主而不随时为俯仰即此可以定鋐之祈向矣故于其归也遂见于文俾其乡人及海内士君子异日皆有考于余言
　　送官庶常觐省序
　　始子叩吾庐欲为弟子而吾辞之坚非相外也计将为讲诵之师则衰疾多事无日力以副所求将有进于是者则吾身之未有而又何师焉及再三云则不复辞以窥子之心神若诚有志于谋道者吾身虽不逮倘诵其所闻而得能者吾志犹有寄焉古人之教且学也内以事其身心而外以备天下国家之用二者皆人道之实也自记诵词章之学兴而二者为之虚矣自科举之学兴而记诵词章亦益陋矣葢自束髪受书固曰微科举吾无事于学也故天地之大万物之多而惟科举之知及其既得则以为学之事终而自是可以慰吾学之勤享吾学之报矣呜呼学至于此而世安得不以儒为诟病乎今子得馆选未数月而告归省母是子知学以得身而识所祈向也虽然所以务学之根源辨之尤不可以不审将以为名则自致于父母兄弟者皆以见美于人而贼吾之本心将以既其实则所以备天下国家之用者皆吾性命之理而不可以苟遗也自省自克于二者之间而防其心之偷乃百行之源学者之始事也子之归也果能专笃以厉所学深固以植其行俾泉漳之间后起者以为表的则吾与子之为师为弟子所闗不细若曰吾既有所得以为亲荣可以优游而卒歳矣则皇皇焉欲自得师义焉取哉吾平生非久故相亲者未尝假以文惧吾言之不实也而特表子王父之墓葢粗得其畧于所治武强之士民又将慊子之志而因以相砥淬耳然记不云乎大孝尊亲使国人称愿然曰幸哉有子如此是乃君子之所谓孝也子能用吾之言以成其身则所以乐其亲而荣其祖者大矣于其归也申以朂之
　　送吴东岩序
　　康熙乙未仲春吾友东岩南归过余为别将行曰子不能归吾不能复来兹为永诀矣因相持噭然而哭不能自抑也忆癸酉丙子间余试京兆则闻世胄以学行重朋齿者三人曰歙县吴东岩山阳刘紫函寳应乔介于而三人者皆与余一见如旧识紫函介于号为能时文而东岩兼治古文或谓古之道不宜于时东岩弗顾也每榜后羣士举积学而上壅者与苟得者相提而论以病有司之枉此三人必在所计数然其后二十余年更八九举而卒无一得者焉丙子后介于招余授经于宝应因往来淮扬间而东岩适授经于广陵故余中歳与三人相见日为多自余遘难介于省余于金陵及出刑部狱复再至京师而东岩亦至囘思少壮游从燕市时不独二君子以怜余而余亦以怜二君子介于之归也余戃然若无所依而今东岩复长往将何以处余乎东岩归将道淮以至于扬其以余之状语紫函而为叩介于尚能北来以慰余之索居否也
　　赠介庵上人序
　　佛之徒而儒行者曰介庵云南昆明人从其本师兰谷至京师兰谷闭门学易絶人事者十余年独时就余讲问经义介庵侍侧其意所向无纎微不先得者余尝就其溷匽修洁如小斋叩所以则下通水流躬荡涤日日而新之兰谷之卒也以腹疾困床褥无晷刻之宁凡五旬有七日介庵面若非人期年之后深墨之色始少变而未复其常余自反所以奉吾亲不能如是之诚壹也兰谷之书歳时必易稿介庵随手録所増芟皆能黙识鸡鸣而起端诵尚书毛诗庄屈左马之文夜分不辍而拚扫炊烹以事其师者细大无遗余学于父兄未尝有师而承师务学如是其笃专者所见亦甚罕也尝劝介庵宜畜髪反为儒喟然曰吾师早见及此矣某始冠予千金命之淮南定居于其乡【兰谷如臯人薙髪于云南】立室家为视先人冢墓曰吾已自误不可更误人时某以师年已至不忍离今长矣惧以家自累而学与行终无所成为天下笑且某幸有兄弟之子以续吾宗此身得寛然天壤间百事不问而独从所好苟再误悔其可追介庵楷书数十年少伦比镌篆为时所珍其持身交友逺于流俗者非一端而余独标其志行以觉吾子姓兼示儒衣冠号为孔氏之徒而行则背之者
　　髙素侯先生四十寿序
