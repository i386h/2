<!-- { "loadSidebar": true } -->
　　海南人不作寒食而以上已上冢予携一瓢酒寻诸生皆出矣独老符秀才在因与饮至醉符盖儋人之安贫守静者也
　　老鸦衔肉纸飞灰万里家山安在哉苍耳林中太白过鹿门山下徳公回管寕投老终归去王式当年本不来记取南城上已日木棉花落刺桐开
　　【李白诗集有寻城北范居士失道落苍耳中见范置酒摘苍耳作三国魏管寕传避难居辽东文帝即位征还郡注云寕在辽东积三十七年乃归汉王式传诏除为博士既至止舍中防诸博士共持酒食劳式江公心嫉式谓歌吹诸生曰歌骊驹云云式耻之让诸生曰我本不欲来诸生强劝我竟为竖子所辱遂谢病免归番禺杂编木绵树高二三丈切类桐木二三月间花既谢蕋为绵彼人绩之为毯洁白如雪温暖无比刺桐树似青桐而矮三四月时红芳满树禁烟时士女竞憇花隂亦曲江之偶也】
　　新居【东坡至儋耳军使张中请舘于行衙又别饰官舍为安居计朝廷命湖南提举常平董必者察访广西遣使臣过海逐出之中坐黜死雷州监司悉镌秩遂买地筑室为屋五间潮人王介石为客于儋躬泥水之役其劳甚于家故诗有逐客犹遭屏句】
　　朝阳入北林竹树散疎影短篱寻丈间寄我无穷境旧居无一席逐客犹遭屏结茅得兹地翳翳村巷永数朝风雨凉畦菊发新頴俯仰可卒嵗何必谋二顷
　　五色雀【并引】
　　海南有五色雀常以两綘者为长进止必随焉俗谓之凤凰云乆旱而见辄雨潦则反是吾卜居儋耳城南尝一至庭下今日又见之进士黎子云及其弟威家既去吾举酒祝之曰若为吾来者当再集也巳而果然乃为赋诗【杨浮异物志儋耳南方夷也生则镂其颊皮连耳匡分为数支状如鸡肠累累下垂至肩故名儋耳见后汉孝明纪注】
　　粲粲五色羽炎方凤之徒青黄缟元服翼卫两绂朱仁心知闵农常告雨霁符我穷惟四壁破屋无瞻乌惠然此粲者来集竹与梧锵鸣如玉佩意欲相嬉娱寂寞两黎生食菜真臞儒小圃散春物野桃陈雪肤举杯得一笑见此红鸾雏髙情如飞仙未易握粟呼胡为去复来眷眷岂属吾回翔天壤间何必懐此都
　　【韩退之诗丹穴五色羽其名为凤凰诗小雅瞻乌爰止于谁之屋诗国风惠然肯来又见此粲者诗疏凤凰非梧桐不栖非竹实不食左传庄二十二年凤凰于飞和鸣锵锵番禺杂编五色雀一名音声鸟毎乐作有声如鼓者埙者笛者版者满山嘈乆而自罢诗小雅交交桑扈率埸啄粟握粟出卜自何能糓贾谊吊屈原赋歴九州而相君兮何必懐此都也】
　　倦夜
　　倦枕厌长夜小牕终未明孤村一犬吠残月防人行衰鬓乆巳白旅懐空自清荒园有络纬虚织竟何成用过韵冬至与诸生饮酒【公自注符吴皆坐客其余皆即事实录也】
　　小酒生黎法干糟瓦盎中芳辛知有毒滴沥取无穷冻醴寒初春醅暖更饛华夷两樽合醉笑一欢同里闬峩山北田园震泽东归期敢説安讯不曽通鹤鬓惊全白犀围尚半红愁顔觧符老夀耳闘吴翁得糓鵞初饱亡猫防益丰黄姜收土芋巻耳斫霜丛児瘦缘储药奴肥为种菘频频非窃食数数尚乘风河伯方夸若灵娲自舞冯归涂防泥淖炬火燎茆蓬膝上王文度家传张长公和诗仍醉墨戯海乱羣鸿
　　【番禺杂编黎人在海南山洞中一曰熟黎亦供州县之役又有生黎所居洞深百余里善登木如猿猱诗小雅有饛簋飱郑氏云饛满簋貌王注峨山在眉州震泽在常州陆务观云故事谪散官虽别驾司马皆封赐如故宋尚书在鄜畤诗云经时不巾栉慵更佩金鱼先生时谪琼州别驾故用犀围尚半红之句扬子频频之党甚于鸴斯亦贼夫粮食而巳乘风河伯俱用庄子屡见司马相如大人赋使灵娲鼓琴而舞冯夷已见晋王坦之字文度膝上事屡见汉张释之传子摰字长公官至大夫免以不能取容当世故终身不仕韦续墨薮梁武帝评钟繇书如云鹤造天羣鸿戯海】
　　纵笔三首
　　寂寂东坡一病翁白湏萧散满霜风小児误喜朱顔在一笑那知是酒红
　　父老争看乌角巾应缘曽现宰官身溪邉古路三叉口独立斜阳数过人
　　北船不到米如珠醉饱萧条半月无明日东家当祭灶只鸡斗酒定膰吾
　　【汉孙寳传入舎祭灶请比邻再见膰肉字出孟子】
　　贫家净扫地
　　贫家净扫地贫女好梳头下士晚闻道聊以拙自修扣门有佳客一饭相邀留春炊勿草草此客未易媮慎勿用劳薪感我如薫莸德人抱衡石铢黍安可廋
　　【老子下士闻道大笑之杜子羙诗一饭未尝留俗客数篇今见古人诗诗小雅劳人草草左传襄三十年季武子曰晋未可媮也注媮薄也晋荀朂传常在武帝坐进饭谓人曰此是劳薪所炊帝遣问膳夫乃云实用故车脚世服其明识左传僖四年晋卜人曰一薫一莸十年尚犹有臭】
　　次韵子由赠吴子野先生二絶句【吴子野名复古一字逺游潮州人东坡与一见论出世闲法尝着飬生论一篇为子野作也与游二十余年南迁至真扬间见子野无一语及得防休戚事独告坡曰邯郸之梦犹足破妄而归真目见而身履之亦可以悟矣未防南归访东坡于惠过子由于循坡徙儋耳子野又从之为作逺游庵铭送坡北归遇疾而殂以文祭之曰呜呼子野道与世违寂黙自求阖门垂帏兀尔坐忘有似子防或似壶子杜气发机急人缓已忘其渇饥送我北还中道弊衣有疾不药但却甘肥问以后事一笑而麾可以知其人矣】
　　马迹车轮满四方若为闭暑小茆堂仙心欲捉左元放痴疾还同顾长康
　　【后汉左慈字元放曹操欲于座上收杀之慈乃郤入壁中云云互见二十巻次韵孔毅父诗注长康顾恺之字世传痴絶屡见】
　　江令苍苔围故宅谢家语燕集华堂先生笑说江南事祗有青山绕建康
　　【江令江总也为陈中书令刘禹钖金陵五题其一江令宅云南朝词臣北朝客归来惟见秦淮碧池防竹树三亩余至今人道江家宅其一乌衣巷云朱雀桥邉野草花乌衣巷口夕阳斜旧时王谢堂前燕飞入寻常百姓家九域志江寕府天禧元年为建康军节度】
　　被酒独行徧至子云威徽先觉四黎之舍三首
　　半醒半醉问诸黎竹刺藤稍歩歩迷但寻牛矢觅归路家在牛栏西复西
　　【杜子羙诗竹寒沙碧浣花谿橘刺藤稍咫尺迷韩非子商太宰问市南门之外牛矢何多】
　　总角黎家三四童口吹葱叶送迎翁莫作天涯万里意谿邉自有舞雩风
　　符老风情奈老何朱顔减尽鬓丝多投梭每困东邻女换扇唯逢春梦婆【公自注是日复见符林秀才言换扇事】
　　【投梭晋谢鲲事巳见赵德麟侯鲭录东坡在昌化尝负大瓢行歌田亩间盖哨遍也馌妇年七十谓曰内翰昔日富贵一埸春梦坡然之里人因呼为春梦婆】
　　夜烧松明火
　　嵗暮风雨交客舍凄薄寒夜烧松明火照室红龙鸾快熖初煌煌碧烟稍团团幽人忽富贵蕙帐芬椒兰珠煤缀屋角香【音诣】流铜槃【公自注松沥也出本草注】坐看十八公俯仰灰烬残齐奴朝防蜡莱公夜长叹海康无此物烛尽更未防
　　【夲草唐本注云松取枝烧其上下承取汁名晋石崇传小字齐奴常以蜡代薪欧阳公归田录防莱公自少年富贵不防油灯虽寝亦然烛逹旦每罢官去后人至官舍见厠溷间烛泪在地徃徃成堆按雷州海康郡莱公贬此地终焉】
　　庚辰岁人日作时闻黄河巳复北流老臣旧数论此今斯言乃验二首【神宗元丰四年澶州言河决小吴埽诏东行河道巳填淤不可复更不修闭哲宗元祐三年知枢宻院安焘等疏议回河东流平章重事文忠烈中书侍郎吕正愍从而和之力主其议子由在西掖言于右仆射吕正献曰河决而北先帝不能回而诸公欲回之是自谓过先帝也正献曰当与公筹之然竟莫能夺其役遂兴议论纷然至于累嵗公尝侍上读祖宗寳训因及时事曰黄河势方北流而强之使东当轴者恨之老臣旧数论此指此事也】
　　老去仍栖隔海村梦中时见作诗孙天涯巳惯逢人日归路犹欣过鬼门三策巳应思贾让孤忠终未赦虞翻典衣剩买河源米屈指新篘作上元
　　【作诗孙陆务观云在蜀见苏山藏公墨迹叠韵竹后题云寄作诗孙符符字仲虎九域志容州鬼门闗汉伏波将军马援讨林邑蛮路由此立碑石尚在韩退之赠张十一诗念君又署南荒吏路指鬼门幽更夐谚云若度鬼门闗十去九不回三国吴虞翻传孙权积怒徙翻交州在南十余年卒河源米河源县属惠州当是秔秫所产也白乐天尝酒诗一瓮香醪新挿篘】
　　不用长愁挂月村防榔生子竹生孙【公自注海南勒竹每节生枝如竹竿大盖竹孙也】新巢语燕还窥砚旧雨来人不到门春水芦根看鹤立夕阳枫叶见鸦翻此生念念随泡影莫认家山作夲元
　　【杜子羙诗月挂客愁村旧雨字出杜子羙秋述巳见】
　　庚辰嵗正月十二日天门冬酒熟予自漉之且漉且尝遂以大醉二首
　　自拨牀头一瓮云幽人先巳醉浓芬天门冬熟新年喜麴米春香并舍闻【公自注杜子羙诗云闻道云安麴米春盖酒名也】菜圃渐疎花漠漠竹扉斜掩雨纷纷拥裘睡觉知何处吹面东风散缬纹
　　【证类夲草孙真人枕中记云天门冬酿酒服之去三虫伏尸轻身益气令人不饥】
　　载酒无人过子云年来家酝有竒芬醉鄕杳杳谁同梦睡息齁齁得自闻口业向诗犹小小眼花因酒尚纷纷防灯更试淮南语泛溢东风有縠纹
　　【王绩醉鄕记乃命周公旦立酒人氏之职典司五齐拓土七千里仅与醉鄕逹焉嗟乎醉鄕氏之俗岂古华胥氏之国乎何其淳寂也如是余将游焉庄子骈拇篇吾所谓聪者非谓其闻彼也自闻而巳矣淮南子东风至而酒泛溢髙诱注云酒泛谓米麫麯之泛者风至而沸动许氏注云酒泛清酒也东风震方也木味酸相感故也】
　　追和戊寅岁上元
　　春鸿社燕巧相违白鹤峰头白板扉石建方欣洗牏厠姜厐不觧叹蟏蝛一龛京口嗟春梦万炬钱塘忆夜归合浦卖珠无复有当年笑我泣牛衣
　　【汉石奋传长子建为郎中令每五日洗沐归谒亲入子舍窃问侍者取亲中帬厠牏身自澣洒姜厐广汉姜诗妻同郡厐盛之女也诗事母至孝妻奉顺尤笃详十八巻五禽言诗注再见诗国风伊威在室蟏蛸在户伊威注见夲巻蟏蛸长踦也汉王章传初为诸生学长安独与妻居章疾病无被卧牛衣中与妻决涕泣后章为京兆欲上封事妻曰人当知足独不念牛衣中涕泣时邪果下廷尉狱既死妻子皆徙合浦采珠致产数百万注云牛衣编乱麻为之即今俗呼为龙具者】
　　题过所画枯木竹石三首
　　老可能为竹冩真小坡今与石传神山僧自觉菩提长心境都将付卧轮
　　【老可谓文与可小坡言过也过字叔党先生之子时谓小东坡传灯录卧轮禅师偈云卧轮有伎俩能防百思想对境心不起菩提日日长六祖闻之曰未也乃云慧能无伎俩不断百思想对境心数起菩提作麽长】散木支离得自全交柯蚴蟉欲相纒不湏更説能鸣鴈要以空中得尽年
　　【荘子人间世匠石之齐见栎社树曰散木也又支离其身者犹足以养其身终其天年况支离其德者乎汉司马相如传青龙蚴蟉于东厢荘子山木篇弟子问于荘子曰昨日山中之木以不材得终其天年今主人之鴈以不材死先生将何处荘子笑曰周将处夫材与不材之间似之而非也故未免乎累】
　　倦看澁勒暗蛮村乱棘孤藤束瘴根唯有长身六君子猗猗【一作依依】犹得似淇园
　　【诗国风瞻彼淇澳绿竹猗猗毛传绿王刍也竹篇竹也汉沟洫志下淇园之竹以为揵】
