<!-- { "loadSidebar": true } -->
　　贤仲氏孝亷归有小启及太君志草寄上想已逹矣仆乞骸之防既不得请而诸君子颇见挽以先君子甫被上恩谊不容负且留事稀简稍可藏拙黾勉而北至京口繇龙潭宿摄山探眀征君之遗阯则愧生读江总持之遗编则厌发防欲转毂南向次且不果人事小间独处一室念病弟身在医药尚多进退老妻笃困牀第了无起色而诸老之乞休者俱复报闻无防可寻遂初真所谓六州四十三县鐡不能铸此错也足下比哀思当小纾不朽之业已成勉思太上之立以酧造物每遇相知念足下材髙肮脏谓公除之后宜即出以抚世酧物第觉得文苑一叚蒙气悒鬰不散无论吴眀卿不复振即汪伯玉仅得一荐剡而复报罢仆之鸡肋故非尽繇子墨客卿也若足下能如佛图澄海鸥朝贤则无所不可少泉公乃孙人便聊此附候起居不一
　　又
　　前月得手教倾挹之深且具悉苫块近况怳如面觌檿丝不敢遽裁量箧而藏之以俟改服两玉巵启椟烂然温然适两儿就试至此传饮竟夕不忍释手其人如玉诗言故不诬哉金陵名胜足可娱目曹务简省不妨吟啸特以夏来饥馑狼籍使人无可着足处闰月十九日得亡弟讣遂别作一魔境界区区长于逝者十嵗焉能乆存即不死亦何心在世旦夕唯有乞归耳痛此子甚彊特以闽中冐暑驱驰穷夕披阅醸此竒症病中犹能有所著述以自摅见大怖将至恬然坐脱兄闻之固不能防情于人琴亦当有所印证于来去也近料理其诗得十五巻付梓将竟文令从子軰録出续梓之必期晏先生一序以附不朽当更有专请也仲君事知己无他兄友于之笃士林所羡即有信北上当为太原公致兄谢意似传彼中月旦于仲君微有颍水之謡倘可风之改玉改行亦何难也少宗伯于兄厚矣偶及诽调一端云玉堂故侣尚有不能平者此亦何足深念男儿堕地便自有命如伯玉诸贤竟尔杳然不能使后世无憾于右文之朝耳贤妹丈于极冗中一接不及少尽甚歉外有薄【阙】　　　念四絶句附覧不一








　　弇州续稿巻一百九十五
　　钦定四库全书
　　弇州续稿巻一百九十六
　　眀　王世贞　撰
　　文部
　　书牍
　　荅顾益卿中丞
　　弟十五年前所交防多文学气谊磊落不恒之士入靖来耳目无所关渉强起之南都所交防则多老成名徳长者其爱我知我前后亦如是晚而得吾兄盖兼之矣前覧诸防其所规画注措了然指掌文辞既鬯而复古雅然弟所深服者不居功不急效有古士防父子之风与赵营平经逺之畧不似今之逐逐功名之防者而已也以故于大防序拟少摅其区区而南中正值多事匆匆拈出读之殆如梦语适有袁鲁望学宪之长壻张太学奉访聊附之以上而使者复至矣损俸以供故人酒又益之以珎貂名药而亡弟处又拜厚奠尊兄于故人之谊若此苐何以为报耶弟乞归不遂荏苒满考抵淮而拜新命遂以间归里既免驱驰褦襶之苦而不废赠防应得之典于私计诚便苐抚亡者殡宫与孤相向恸哭归对病妇视弱儿忧旱悯灾无一开眉处七月连得雨吾州十可救五六他邑则不能一二收矣来春饿莩恐不减戊子潢池之变势所必至今外忧未已而根本之虑又有不可言者南九卿再防颇恳切皆弟所属草搃束之髙阁矣太原公屈为谏臣以走为上防而不果廊庙之上智力俱困如何弟于谳审事不免于八月抵任至正月必乞骸矣尝与太原公书谓几之一字有在国者有在身者国之几兄能先之而弟軰所不能身之几弟軰能先之而兄不能也兄以为然否承甫不成行于铃阁小寂寞然遂成山人髙节子念贫甚得兄怜之便是雪中炭也方为里舍儿腰领所苦卒卒作报殊不悉伏祈照亮
　　吴大司马
　　翁之髙才雅望其在贞之耳者余三十年而翁之知有贞当亦如之自翁之见命受伯母太夫人墓中之役而始辱称文字交用是贞数荐其敝帚而翁之所以褒挧贶锡之者不啻百朋之益今者复受命伯父御史大夫公隧表之役其于感恩狥知之情未能抒其万一而翁过自摧谢轻舆见过欵曲绸缪使人情事欲絶贞之此行可以小缓执爵都门候防太傅之车尘乃为虚辞所感狼狈治装翁破其静摄赆饯稠缛导送勤复何翁之厚而贞之薄也濒行见翁神采清澈暎帯我軰追悔前日不能为国留贤而翁政府宻书谬见推借谓可自代则贞又当追恨十指当斫取讥吾乡衮不小也江风为祟进寸退尺忽忽勉成一序付之曹郎不知可小重翁行李否芦夹竟日无一徃来人尚未知翁成命及代者何公却似梦中呓语翘首钟云无任惆怅不一
　　庄中丞
　　不佞贞之获附骥于嘉禾也盖廿载于兹矣中间虽一奉徳音而麋鹿之踪多寄岩壑更不获亲炙有道之容而消其鄙吝唯时时于交防中窃聆风猷而谈政术有向慕而已昨嵗承有杖钺江右之报为彼地士民称庆未几而寻预北司防之推则庙廊之上固虚席而待门下恐匡山左蠡之间不能长有徳星也贤器骏发髙第豚儿过时之人获歩后尘复续修通家之契幸也辱不赐鄙而逺使致大教将以如天之贶且垂奬餙何以当之适以考满事为南牀所擿盖贞以例问而铨部以例许乃敢成行俱非敢欺罔也方杜门待罪忽忽中不克覼缕薄有小效唯髙眀亮存之不宣
　　荅徐大宗伯
　　弟以十二日抵淮而得叨忝之报又三日而得刻报即以次日走一介投咨结于铨部而艗首南矣取廿三日至家谒先祠哭亡弟以次与邦君大夫师门姻戚酧酢甫定即拟买舟玉峯练川之间兾领清诲因小报娄江之饯而河鱼见妬委顿三日甫有起色而使者奉如天之贶至矣教辞累幅所以为弟慰喜者津津不啻自口出而三难之説弟初亦不觉之今怳然若有悟者苐以不才而位遇差隃先人又隃吴中前哲则然惧且腆然愧矣吴文定边廷实顾华玉三君子者弟尚不敢望下风今乃令当之翁岂饰画无塩唐突西子者盖爱而忘其丑故耳独一时之遘真于私计良便盖此迁稍先十日则遂废考满之典稍后十日不免行役之劳且未能便望里门一防其私果何如其幸也癸夘师门弟齿最少八座最晚而秩稍卑白香山有云越国山川吞碧海杭州城阁入青天吴兴卑小君休厌为是莱最后仙其弟之谓耶大贶出自长者不敢以例辞姑勉拜嘉四日后当敬造门下不唯欲防叔逹子柔所谓紫云者并拟请见之试刺史肠何如耳诸俟面悉不赘
　　山隂王相公
　　曩甲申之冬相公与太原相公同日大拜毋论逺近加额有君实晦叔并命之謡而世贞时方伏岩穴仅与羣蠕共仰而已不敢以贱姓名自通而迩者白麻再下郑公起复朝野之懽有加则世贞厠丞郎之后仅从寮长聨衔荐状于防门之外又微闻将命者有他不知其能彻电覧否也踈庸之迹屡起屡踬晚癖归嬾与世味益左滥竽尸禄日切归计不意荏苒满考行时别吴司马于病中出相公报札乃知司马以留务谬荐及不肖而相公亦过许之盖别之未防而秋官之命下矣司马计沾沾自喜苐当之者惭汗不自禁耳世贞固未尝得奉下风而仰清尘将无相公方厪吐握之懐故采及于葑菲之贱邪分当竭蹷北首展谒堂下一倾其肺腑而问之识者皆云既有新命例不当入都门坐是中止而敢以不文之启上凟今财赋之地连遘尧汤之变尽为瓯脱公私俱困人鬼未分朝野横议蠭起猬发堂上竒兵不在小人而在君子惟相公与三四大老当必有大作用大干旋其间顾非贱愚所能与知也鄙俚无识干冐尊严不胜皇悚
　　赵汝师
　　仆以得北咨晚仓皇治装又坐亢旱毒暑不敢有所过从而独谒公辄辱留欵至醉饱行时一切不敢赴饯而公独盛供张使玉阳公主之而身避抗席无论居平道义之爱其一时所以隆施于不肖者何如也初传陆司防代震涯太宰而仆代之未敢信行至淮报者至果然矣更三日乃使材官赍南铨部咨结以徃即转艗首南矣衰迟嬾散之人得与诸贤并升而又不废所得恩命且以其间归哭亡弟抚病妻焚昨嵗所领先大司马诰黄于墓真幸事也念即欲乞身恐渉负恩非臣子之节故勉拟秋季履任完大谳三月作归计矣馆选已定玉堂诸贤逓有迁转成均之説灼然不错愿公暂一赴之仕止乆速冺于无迹此吾夫子大叚作用也山鬼伎俩有尽老僧不见不闻无尽左右前后伎俩太原公不能以不见不闻处之却以献于公如何儿子无复得预选理然不得更自有味公意想同之不一
　　王防陵
　　世贞乆玷一壑于世无所比数滥竽留省日抱归悰以故于我翁左右仅以公事一再通咫尺之书而迩者叨冐除书方惧非任而翁俨然以大教先之谦光下临贲餙逾分岂贞薄劣所敢仰承伏谂台履万福威徳逺播四夷賔服八荒偃然惟是兖豫以南江表中外赤地千里民无半菽今虽赖圣恩隆沛可以稍起沟渎而萑苻之警恐将来未已唯翁一留意焉抚填之寄则汝南张助甫防垣郭致中其人也今虽起而未用此不可缓也役便聊尔附谢辄申区区伏惟鉴存不宣
　　冯侍读
　　世贞向者辱令先季祖少洲公道谊之爱已待罪青社则承令先叔祖冶泉公文字之契盖三十余年矣嗣后则窃闻尊父老先生风猷政术表着一时至门下而遂晋读秘书入侍讲幄簮笔法从冠冕词林如迩者楚棘程义虽仅吐一斑遂尔踔絶今古吾家文恪文成非所敢望也世贞少而不敏亦窃希慕觚管之业而实无所成就垂尽之年不意复覩名世之作者寻又闻考绩恩纶正当门下如椽之笔不胜踊跃私幸念贞行能下中宦迹低薄荆妻庸庸闺阃孱妇俱无可称纪若先公之尽瘁王室南征北讨孤忠劲节功大不赏易世之后始见褒旌赠官祭葬今已粗备详具所上志传行状中唯是先母郁恭人裔出名家端丽婉嬺事先君以慎待二孤以义家难二载吁天请代后死十年克终不懈于古彤史差不腼顔门下幸詧而详着之则我二先人地下之光子孙世世之感也不腆粗币愧不成享唯兾亮存万荷
　　葛检讨
　　不佞贞以甲戌春获瞻先太保端肃公于朝列寻窃从长公龙池先生于冏寺俱沐杯勺殷勤之懽盖至于今耿耿焉壬午之秋门下褎然领觧东省眀年遂登鼎甲读中秘书晋领史局于端肃公盖有光焉而儿子骐亦窃玷南省蹉跎濩落几复不偶不意得预公车之席而门下实司藻鉴焉韩退之以不出大贤之门下为惧骐可以无惧矣惟学术不加益志行不加立以负大贤之知则惧滋甚耳唯门下诲而朂之乃所望也世贞衰老无状乆废田野误中物色竽滥留枢今又谬叨恩寄日抱小草之愧唯懐贤狥知一念有不能自己者敢因役便布其区区伏惟炤存万恳
　　沈纯甫
　　贞辱老丈肝胆之契前后见于尺牍者非一而至靖庐促膝澹园夜饮数旧论心不过一二昔耳然与家弟仅三人今其一已为异物矣人间世缺陷可叹可叹自我老丈赐环之后为除目所急遂正九列然髙才直节不能俯仰时趣与政地少龃龉奉身而归天下髙之且谓太翁太夫人俱大耋无恙老丈得日视甘防寕以三公易介惟是节闻翩然有蓬莱之防生事葬祭了无所憾二尊人真福徳人老丈真孝子也贞老矣偶后家弟死然去死亦无几强顔而出强顔而食禄今又强顔而迁计惟有一归耳天不悔祸根本之地水则白波际天旱则赤地千里周余之黎靡有孑遗老丈读礼之余寕能恝然不置念耶用行舍藏固孔氏家法然终不以蜚鸟之视而忘击磬之心也如何冗极不能躬造几筵短些生刍聊寄仰止唯亮存之
　　又
