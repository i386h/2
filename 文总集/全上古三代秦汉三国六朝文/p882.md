<!-- { "loadSidebar": true } -->
　　迄沂上而停，登高杞而不进。石幽期而知贤，张揣景而示信。本文成之素心，要王子於云仞。岂无累於清霄，直有概於贞吝。始熙绩於武关，卒敷功於皇胤。处夷险以解挫，弘忧虞以时顺。矜若华之翳晷，哀飞骖之落骏。伤粒食而兴念，眷逸翮而思振。
　　戾臣山而东顾，美相公之前代。嗟残虏之将糜，炽馀於海济。驱鲐稚於淮曲，暴鳏孤於泗ㄛ。托末命（缺二字。）云，冀灵武之北阅。惟授首之在晨，当盛暑而选徒。肃严威以振响，渐温泽而沾腴。既云撒於朐城，遂席卷於齐都。曩四关其奚阻，道一变而是孚。
　　伤炎季之崩驰，长逆布以滔天。假父子以诈爱，借兄弟以伪恩。相魏武以谲狂，宄谟奋於东藩。桴未噪於东郭，身已馘於楼门。
　　审贡牧於前说，证所作於旧徐。聆泗川之浮磬，玩夷水之宾珠。草渐苞於炽壤，桐孤干於峄隅。慨禹迹於尚世，惠遗文於《夏书》。
　　纷征迈之淹留，弥怀古於旧章。商伯文於故服，咸征名於彭、殇。眺灵壁之曾峰，投吕县之迅梁。想蹈水之行歌，虽齐汨其何伤。启仲尼之嘉问，告性命以依方。岂苟然於迂论，聆寓言於达庄。
　　於是滥石桥，登戏台。策马钓渚，息辔城隅。永感四山，零泪双渠。怨物华之推驿，慨舟壑之递迁。谓徂岁之悠阔，结幽思之方根。感皇祖之徽德，爰识冲而量渊。降俊明以镜鉴，回风猷以昭宣。道既底於国难，惠有覃於黎元。士颂歌於政教，民谣咏於渥恩。兼《采芑》之致美，协《汉广》之发言。强虎氐之搏翼，氵属云网於所禁。驱黔萌以蕴崇，取园陵而湮沈。锡残落於河西，序沦胥於汉阴。攻方城而折扃，扰谯颍其谁任。世阙才而贻乱，时得贤而兴治。救祖考之邦壤，在幽人而枉志。体飞书之远情，悟犒师之通识。迨明达之高览，契古今而同事。拔渊谟於潜机，骋神锋於云旆。驱斥泽而风靡，蹙坑谷而鸟窜。中华免夫左衽，江表此焉缓带。既克黜於肥六，又作镇於彭沛。晏皇途於国内，震天威於河外。扫东齐而巳宁，指西崤而将泰。值秉均而代谢，实大业之兴废。心无忝於乐生，事有像於燕惠。
　　抱明哲之不伐，奉宏勋而是税。捐七州以爰来，归五湖以投袂。屈盛绩於平生，申远期於暮岁。
　　访曩载於宋鄙，采《阳秋》於鲁经。晋申好於东吴，郑凭威於南荆。故反师於曹门，将以塞於夷庚。纳五叛以长寇，伐三邑以侵彭。美西Θ之忠辞，快韩厥之奇兵。
　　追项王之故台，迹霸楚之遗端。挺宏志於总角，奋英势於弱冠。气盖天而倒日，力拔山而倾湍。始飙起於勾越，中电激於衡关。兴偏虑於攸吝，忘即易於所难。忌陈锦而莫照，思反乡而有叹。且夫杀义害婴，而忄戛丰疑，绁贤不策，失位谁持。迨理屈而愈闭，方怨天而怀悲。对骏骓以发愤，伤虞姝於末词。
　　陟亚父之故营，谅谋始之非托。遭衰嬴之崩纲，值威炎之结络。迄皓首於阜陵，犹谬觉於然诺。视一人於三杰，岂在己之庸弱。置丰沛而不举，故自同於俎镬。
　　发卞口而游历，迄西山而弭辔。观终古之幽愤，怀元王之冲粹。丁战国之权争，方恬心於道肆。学浮丘以就德，友三儒以成类。洁流始於初源，累仁基於前美。拨楚族之休烈，传芳素於来祀。强见誉於清虚，德致称於千里。或避宠以辞姻，或遗荣而不仕。政直言以安身，骏绝才以丧己。驱信道之成终，表昧世之亏始。悟介焉之已差，则不俟於终日。既防萌於未著，虽念德其何益。
　　尔乃孟陬发节，雷隐蛰惊。散叶荑柯，芳花饰萌。麦萋萋於旄丘，柳依依於高城。相雎鸠之集河，观鸣鹿之食萍。沂泗远兮清川急，秋冬近兮绪风袭。风流蕙兮水增澜，诉愁衿兮鉴戚颜。愁盈根而际，戚发条而成端。嗟我行之弥日，待征迈而言旋。荷庆云之优渥，周双七於此年。陶逸豫於京甸，违险难於行川。转归玄而眷恋，望修樯而流涟。愿关邺之遄清，迟华銮之凯旋。穆淳风於六合，溥洪泽於八埏。颁贤愚於大小，顺规矩於方圆。固四民之获所，宜税稷於莱田。苦邯郸之难步，庶行迷之易痊。长守朴以终稔，亦拙者之政焉。（《宋书·谢灵运传》，又略见《艺文类聚》五十九。）

卷三十一
◎谢灵运（二）
　　◇山居赋（有序并自注）
　　古巢居穴处曰岩栖，栋宇居山曰山居，在林野曰丘园，在郊郭曰城旁，四者不同，可以理推。言心也，黄屋实不殊於汾阳。即事也，山居良有异乎市廛。抱疾就闲，顺从性情，敢率所乐，而以作赋。杨子云云：「诗人之赋丽以则。」文体宜兼，以成其美。今所赋既非京都宫观游猎声色之盛，而叙山野草木水石谷稼之事，才乏昔人，心放俗外，咏於文则可勉而就之，求丽邈以远矣。览者废张、左之艳辞，寻台、皓之深意，去饰取素，傥值其心耳。意实言表，而书不尽，遗迹索意，托之有赏，其辞曰：
　　谢子卧疾山顶，览古人遗书，与其意合，悠然而笑曰：夫道可重，故物为轻；理宜存，故事斯忘。古今不能革，质文咸其常。合宫非缙云之馆，衢室岂放勋之堂。迈深心於鼎湖，送高情於汾阳。嗟文成之却粒，愿追松以远游。嘉陶朱之鼓棹，乃语种以免忧。判身名之有辨，权荣素其无留。孰如牵犬之路既寡，听鹤之途何由哉。（理以相得为适，古人遗书，与其意合，所以为笑。孙权亦谓周瑜「公瑾与孤意合。」夫能重道则轻物，存理则忘事，古今质文，可谓不同，而此处不异。缙云、放勋，不以天居为所乐，故合宫、衢室，皆非淹留。鼎湖、汾阳，乃是所居之。□文成、张良，却粒弃人间事，从赤松子游，陶朱、范蠡，临去之际，亦语文种云云。谓二贤既权荣素，故身名有判也。牵犬，李斯之叹。听鹤，陆机领成都众大败後，云「思闻华亭鹤唳，不可复得」。）
　　若夫巢穴以风露贻患，则《大壮》以栋宇祛弊；宫室以瑶璇致美，则白贲以丘园殊世。惟上（托）於岩壑，幸兼善而罔滞。虽非市朝，而寒暑均和也。虽是筑构，而饰朴两逝。（《易》云，上古穴居野处，後世圣人易之以宫室，上栋下宇，以蔽风两，盖取诸《大壮》。璇堂自是素，故曰白贲，最是上爻也。此堂世异矣。谓岩壑道深於丘园，而不为巢穴，斯免(缺二字)，得暑寒之适，虽是筑构，无妨非朝市云云。）
　　昔仲长愿言，流水高山，应璩作书，邙阜洛川。势有偏侧，地阙周员。铜陵之奥，卓氏充钅爪扌规之端，金谷之丽，石子致音徽之观。徒刑域之荟蔚，惜事异於栖盘。至若凤、丛二台，云梦、青丘，漳渠、淇园，橘林、长洲，虽千乘之珍苑，孰嘉遁之所游。且山川之未备，亦何议於兼求。（仲长子云：「欲使居有良田广宅，在高山流水之畔。沟池自环，竹木周布，场囿在前，果园在後。」应琚与程文信书云：「故求道田，在关之西，南临洛水，北据邙山，托崇岫以为宅，因茂林以为荫。」谓二家山居，不得周员之美。杨雄《蜀都赋》云：「铜陵衍。」卓王孙采山铸铜，故《汉书·货殖传》云：「卓氏之临邛，公擅山川。」杨雄《方言》：「梁、益之间，裁木为器曰钅爪，裂帛为衣曰扌规。」金谷，石季伦之别庐，在河南界，有山川林木，池沼水碓。其镇下邳时，过游赋诗，一代盛集。谓二地虽珍丽，然制作非栖盘之意也。凤台，秦穆公时秦女所居，以致萧史。丛台，赵之崇馆。张衡谓赵筑丛台於前，楚建章华於後。楚之云梦，大中□居《长饮赋》：楚灵王游云梦之中，息於荆台之上。前方淮之水，左洞庭之波，右顾彭蠡之涛，南望巫山之阿，遂造章华之台。亦见诸史。淮南青丘，齐之海外，皆猎所。司马相如云：「秋田乎青丘，傍徨乎海外。」漳渠，史起为魏文侯所起，溉水之所。淇园、卫之竹园，在淇水之澳，《诗》人所载。橘林，蜀之园林，杨子云《蜀都赋》亦云橘林。左太冲谓户有橘柚之园。长洲，吴之苑园，左亦谓长洲之茂苑，因江海洲渚以为苑囿，缺六字，故表此园之珍静千乘宴嬉之所，非幽人憩止之乡，且山川亦不能兼茂，随地势所遇耳。）
　　览明达之抚运，乘机缄而理默。指岁暮而归休，咏宏徽於刊勒。狭三闾之丧江，矜望诸之去国。选自然之神丽，尽高楼之意得。（余祖车骑，建大功淮、肥，江左得免横流之祸。後及太傅既薨，远图已辍，於是便求解驾东归，以避君侧之乱。废兴隐显，当是贤达之心，故选神丽之所，以申高栖之志。经始山川，实基於此。）
　　仰前哲之遗训，俯性情之所便。奉微驱以宴息，保自事以乘闲。愧班生之夙悟，惭尚子之晚研。年与疾而偕来，志乘拙而俱旋。谢平生於知游，栖清旷於山川。（谓经始此山，遗训於後也。性情各有所便，山居是其宜也。《易》云：「向晦入宴息。」庄周云：「自事其心。」此二是其所处。班嗣本不染世，故曰夙悟；尚平未能去累，故曰晚研。想迟二人，更以年衰疾至。志寡求拙曰乘，并可山居。曰与知游别，故曰谢平生；就山川，故曰栖清旷。）
　　其居也，左湖右汀。往渚还江，面山背阜，东阻西倾。抱含吸吐，款跨纡萦。绵联邪亘，侧直齐平。（枚乘曰：「江右湖，其乐无有。」此吴客说楚公子之词。当谓江都之野，彼虽有江湖而乏山岩，此忆江湖左右与之同，而山岳形势，池城所无也。往渚还江，谓四面有水；面山背阜，亦谓东西有山，便是四水之里也。抱含吸吐，谓中央复有川。款跨纡萦，谓边背相连带。迂回处谓之邪亘，平正处谓之侧直。）
　　近东则上田、下湖，西溪、南谷，石彖、石滂，闵硎、黄竹。决飞泉於百仞，森高薄於千麓。写长源於远江，派深毖於近渎。（上田在下湖之水口，名为田口。下湖，在田之下下处，并有名山川。西溪、南谷分流，谷鄣水畎入田口。西溪水出始宁县西谷鄣，是近山之最南峰者，西溪便是□之背。入西溪之里，得石彖），以右为阻，故谓为彖。石滂在西溪之东，从县南入九里，两面峻峭数十丈，水自上飞下。比至外，封登十数里，皆飞流迅激，左右岩壁缘竹。闵硎，在石滂之东。逶迤下注良田。黄竹与其连，南界莆中也。
　　近南则会以双流，萦以三洲。表里回游，离合山川。崩飞於东峭，傍薄於西阡。拂青林而激波，挥白沙而生涟。（双流，谓剡江及小江，此二水同会於山南，便合流注下。三洲在二水之口，排沙积岸，成此洲涨。表里离合，是其貌状也。者，谓回江岑，在其山居之南界，有石跳出，将崩江中，行者莫不骇栗。者，是县故治之所，在江之□□用石竟渚，并带青林而连白沙也。）
