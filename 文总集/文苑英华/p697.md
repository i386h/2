<!-- { "loadSidebar": true } -->
　　臣説言伏奉今月十日制书除臣尚书右丞相恩命自天战局无地臣説中谢臣少长儒门垦凿坟史才非高格官不因人徒以命偶龙兴位阶鸿渐五入西掖七践南宫中间拙延谪放直招玷缺伤矢之禽闻虚坠赐环之客听歌先泣此则魂【一作魄】为危感气由惧夺安可重收废器再辱端揆何以师长礼闱正持宪府当今典章革故风敎鼎新野无四隐朝有三杰具瞻之地愿择时髦臣幸沐遗簪堕履之恩好生养老之德朝游简牍暮对图书受赐无涯循荣过分岂更干处士之横议招匈奴之遥哂艾【英华作文非】骨自疮负乘致冦虽则愚情怀恋冐求宠亦望圣慈限约令【集作生非】度余年愿停今授长守旧史罄陈肝胆非敢饰让谨诣朝堂奉表自乞臣说诚惶诚恐顿首顿首死罪死罪谨言
　　让中书令表
　　臣説言伏奉今月十一日制授臣中书令恩渥自天震越无地臣某中谢伏惟陛下至孝安亲大功定国六合翘首庶政惟新雍熙之化望在兹日中书理本臣叨首名将何以翊賛圣君光泽天下自臣摄官禁掖已涉七旬不知贤才以举是不仁也不辨不肖以退是无勇也何足以备乎宰臣胡顔冐恩复受真拜臣之愚执正在于此不敢繁词以尘圣听乞廻荣授改择时髦无任恳欵之至谨诣朝堂奉表陈让以闻臣所让人别状封进
　　让平章事表　　　　　　　前　人
　　臣説言臣伏奉宣旨制书以臣同中书门下平章事承命战汗拜舞失容臣説诚惶诚恐顿首顿首死罪死罪臣本书生器识凡近仕不望于通贵禄只宜于代耕蒙时宠荣越践台阁局心守职窃所庶几长筭经邦则无逮及伏以庙堂寄切军国务殷循涯审分非臣攸处为国者为官择人为臣者陈力就列若志小谋大力微任重岂敢顾惜贱躯实恐上尘王政是以披露肝胆不暇饰词乞停此授俯遂诚请无任怖惧慙惶之至谨诣朝堂奉表陈让【集作请】以闻臣某云云
　　同前　　　　　　　　　　裴　度
　　臣某言臣闻知足不辱知止不殆若险危而久处驽劣而又病则颠隮之期斯须可待况臣本性狭久尘枢近众所谓否心有可焉众所谓可心有否焉则皆尽言莫敢畏避所以居多忤物动不适时圣恩虽为曲全人理终难自咎臣某中谢伏惟尊号皇帝陛下绍开洪业再受景命荡诸夏之妖孽致羣生于仁寿臣之厚幸遇此昌时徒荷圣功莫効分寸乞避贤路少安疲病臣不敢广引前事崇饰虚辞直以折足为忧冀有保身之望若
　　任在【阙】　　　　　　　　　　　可以匡辅朝廷则臣以生前岂敢爱惜性命但以去之无损留则可哀【一作畏】傥受始终之恩是全进退之道无任悃欵之至
　　同前　　　　　　　　　　李吉甫
　　臣某言臣久处繁机切思退免伏奉诏旨未允深衷仰戴天慈如寘冰谷臣某中谢臣窃惟至敬岂敢烦文再以恳诚上陈睿览伏以陛下初临宝图获侍丹扆一心捧日见四海之大【一作文】明八稔代天覩羣生之茂育恭承睿算实罄愚衷虽微寸功岂敢纤负倘陛下存簪履之旧念葵藿之诚终全深恩退蒙厚礼则是陛下既假之以位又宠之以名至德深仁光昭千古况臣年齿虽长筋力幸全犹得申获战之功展死绥之分倘蒙麤使足可酬恩至于左右便繁朝夕机务则心忧智竭力所不任以此至诚期于允遂然以时不再得感王道之方平福不重来念君恩之已极进退惶恋罔知所安谨再奉表陈乞云云
　　二
　　臣某言臣昨八日再表自陈九日于延英奏对公事既毕輙言私情陛下语臣以兢惧之由谕臣以进退之义今奉批答令断表章无涯恩渥木石知感况陛下俯鉴诚恳知非饰词鉴以止足之心特申分列之外敢不上尊明令退抑微衷恪居官次更舘【疑】仁恩顾伯玉之未果徒慙圣私秉安石之偷安犹期他日衔恩之分万殒犹轻不任感戴惶悚之至谨再奉表以闻
　　久旱陈让相表　　　　　　常　衮
　　臣某言臣闻阳唱阴和合之则理任重力寡强之则颠苟称窃位何所逃责伏惟陛下以大圣之资除去奸恶臣荷承正刑之后擢在台衡不能有所建明坐致灾旱燮理之任亏紊固多邦畿之间愆亢特甚陛下发勤闵之虑躬旰昃之劳大忧庶狱并走羣望而逾夏涉秋天则不雨落复散人其谓何伏以东汉之制存乎旧史或阴阳失节水旱不时必策免三公励精百揆盖以其阳唱而不和力薄而位崇所以答天谴也今上赫赫如此旧史昭昭如彼臣尚以愚劣偷安庙堂负乘不慙腼冐难处伏乞解臣所职更择良才省致旱之由求作霖之辅则万姓咸赖百谷用成上寛圣忧下塞人望臣敢尸位重禄以负明时无任兢惶惕厉之至
　　为萧复让宰相表　　　　　齐　映
　　臣某言臣不幸多疾且昧摄生积年不瘳遂成沉痼内有五脏心病转深外有四肢足力不逮岂可叅掌密命趋侍玉阶上负圣私下旷公事纵恃恩无惧而省已何安臣某中谢臣以为宠禄不可苟偷疾病实难自强所以每转一职常积忧惶自顷受官累经陈乞及奉天拜命陛下殷忧臣合捐生岂敢言病况当愤切所致实亦患苦自忘今逆臣歼夷庶物忻畅余生获泰宿疾顿来岂无诸医竟未有效忪悸之疾动发无时事輙经心病则加剧或达曙方定或弥日不瘳神形怗然若无所据又风痹之状趋步蹇澁往来扶策自不能持念此余生顾成废弃岂宜叨处荣位贻秽台司圣恩纵欲优容公议实难逃避特乞赐臣骸骨待尽丘园冀勿药以稍痊实杀身而非报无任恳迫惶惧之至
　　第二表
　　臣复言臣以沉疾在躬不任所职每因召对輙具上闻遂敢重表陈诚所冀俯廻天鍳伏奉还诏未蒙矜允慙惶靡据冰谷再【一作在】怀臣某中谢臣窃以干事先于志气立朝本于威仪威仪整则朝无惰容志气强则事无遗理今臣足疾近安敢高行止年又衰殆岂任机务况自宣恩复命仅歴七旬扶疾趋朝惟经再月窃惟非据何心自安圣慈虽欲优容公议实难逃责且顷冐荣奬属当艰虞在中无献纳之能奉使乖抚绥之术涓埃莫効僭忝实多上孤恩私内苦疲薾将何以奉中兴寜济之道致太阶平一之符夙夜愧怖精爽飘越伏惟皇帝陛下高覆厚载慈惠生成矜臣朽惫赐臣首领岂惟微臣免旷官之罪实亦圣朝广全育之恩
　　第三表
　　臣复言臣以病旷官合从罢免累陈丹恳冀蒙允察再奉墨诏犹未优容受恩则深揣分増惧臣某中谢臣闻循已就安圣贤之深诫捐躯报节臣子之大端况臣一门荷恩四叶为相谬以姻戚光于宗亲殊私未酬微命宁顾但苦病在方寸虑事则愈昏职近宥密尸位则多旷今四远氛祲尚未廓清万防损益皆关圣虑是明王宵旰之日贤哲驰骛之秋岂臣妄庸所当毗倚犬马之恋虽欲迟廻防龙之行讵宜尘秽伏乞曲留宸鍳俯察愚衷矜臣量力之请免臣妨贤之责私诚获遂公议允谐无任悃欵悚迫之至



　　文苑英华卷五百七十三
　　钦定四库全书
　　文苑英华卷五百七十四　宋　李昉等　编宰相让官三
　　代杜司徒让平章事表一首
　　为郑相公让中书侍郎平章事表一首
　　为齐相公让修国史表一首
　　代人让宰相表一首
　　为杜相公让河南等道元帅表一首
　　代裴相公让平章事表一首
　　为集贤崔相公让大学士表三首
　　为萧相公让官表一首
　　代杜司徒让平章事表　　　吕　温
　　臣某言伏奉恩制授臣检校司徒充度支使兼盐铁转运等使依前同中书门下平章事恩奬殊常授任非据承旨庆忭省躬慙惶中谢臣素无异能幸逢昌运顷因人举累荷国恩声绩靡闻尘忝增惧陛下丕承景命光阐鸿猷理财阜人尤所注意臣窃位时久妨贤愧深柄用之地甘心自絶岂谓大明私照造曲成俾叅论道兼领经费当至化鼎新之日在微臣迟暮之年将何以上副宸衷外弭官谤负乘为盗【一作寇】冰炭在怀庶遵周任之言敢饰范宣之让伏惟睿鍳俯亮愚诚特降殊私赐寝严命则圣朝无虚授之议微臣遂审已之宜遐迩之间孰不知劝无任恳迫屏营之至
　　为郑相公让中书侍郎平章事表
　　权德舆
　　臣某言伏奉今日恩制授臣中书侍郎同中书门下平章事诏书自天受命惶悸俯伏循省不知所容中谢臣闻宰理中枢从古所重贞敎化之本导阴阳之和外抚四夷内循百职或乖于是则谓旷官臣志在服儒才非经远爰自筮仕期于代耕而遭时逾量践歴朝序自奉禁中之职累叨望外之恩超贰冬官兼司选部流品未序铨综乖方以荣为忧伏待谴责岂谓特延睿渥叅列庙谋以瓶筲之资当柱石之重况臣自去夏尚守台郎周月之间遂悬相印承陛下厉精之切副陛下则哲之明循量省躬必知不可伏乞俯廻诏命别选公才敢沥血诚上黩天鍳无任惶惧恳迫之至谨奉表陈让以闻【贞元十四年七月二十五日】
　　为齐相公让修国史表　　　　前　人
　　臣某言臣去月九日于延英对陛下勤求理本语及史官遂命崔损承旨令臣兼修国史臣省已无取受恩殊常苍黄震惊未及陈露今日中使某乞奉宣进止授臣此职窃自思忖非所克堪感戴屏营不知所据伏以褒贬善否裁成义类直辞是系往哲攸难臣谬践台司无补皇化每忧覆败上负聪明岂足以再纡宸慈累忝荣渥稽前古之彛训昭圣朝【集作明圣朝一作圣明】之法诫立言载笔岂易其人量力循涯自知不可又自贞元四年李泌后宰臣遂不兼此职盖以论著慎重留于圣心自非时谓全才何以远循故事用此内省以荣为忧况君举必书时同尧舜之理任人以器顾无迁固之能所觊殊私特寝成命无任感恩惶惧之至【贞元十八年五月十八日】
　　代人让宰相表　　　　　　白居易【为徽之作】
　　臣某言伏奉今日制书授臣某官同中书门下平章事者宠擢非次忧惶失图蹐地局天不知所措臣某诚兢诚惕顿首顿首臣闻上理阴阳下平法度外抚夷狄内亲黎元使百官各修其职一物不失其所此宰相之任也臣有何功德有何才能越次超伦忽承此命下乖人望上紊朝经致冦速尤无甚于此臣谬因文学忝列班行先朝乏人擢居内职星霜屡改爵秩骤加未逾十年忽登相位名浮于实任过其才岂唯覆餗是忧实累知人之鍳况陛下肇开厯政将致升平辅弼之臣尤宜愼择臣粗知古今敢言本末若枢衡要地初不得人则理化劳心终无成日此所以重陈手疏再沥血诚乞廻此官别授能者臣若得其请便不负恩情见于辞非敢饰让皇天白日实鍳臣心无任恳欵屏营之至谨奉表陈让以闻
　　为杜相公让河南等道元帅表一首
　　常　衮
　　此篇见五百七十六卷
　　代裴相公让平章事表　　　杜　牧
　　臣某言臣伏奉今月日制书除臣某官同中书门下平章事者祗奉成命进退失图捧诏兢惶衔恩战栗臣诚惶诚恐顿首顿首臣本书生仕逢圣代掌纶言于西掖作藩守于名邦自顾才能已是逾越陛下奬遇不次防擢过分春闱典贡地官掌财咸无政能粗免愆阙及擢为莞榷累受宠荣虽竭尽疲驽欲禆万一而才疎智拙不効涓尘夫宰相之任前贤有言如涉川有舟如幽室有烛代天理物为人具瞻岂伊小臣而膺大任今朝廷髦隽并集【集作髦俊并作】名德森然或多歴庶官或皆有功实或四方屏翰或已着勲劳举而用之无不可者如臣凡浅岂宜委任伏乞俯廻天鍳更择时贤必能丹青帝图金玊王度使微臣无尸位【集作禄】之诮圣王有得贤之名非唯微臣获安实亦天下幸甚无任悃恳血诚之至为集贤崔相公让大学士表　钱　珝
