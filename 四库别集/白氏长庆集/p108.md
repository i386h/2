<!-- { "loadSidebar": true } -->
　　婚以匹成嫡庶宜别讼由情察曲直可知将令人有所惩必在弊之不及隠其庶孽冒乃婚姻情以矫诬始闻好合事斯彰露旋见仳离既生非偶之嫌遂起纳征之讼词多执竞理有适归乙则隠欺在法而聘财宜没丁非罔冒原情而馈礼可追是非足明取与斯在
　　得乙在田妻饷不至路逢父告饥以饷馈之乙怒遂出妻妻不伏
　　象彼坤仪妻惟守顺根乎天性父则本恩馔宜进于先生饍可辍于田畯夫也望深馌彼方期相敬如宾父兮念切嚣然旋闻受哺于子义虽乖于齐体孝则见于因心盍喜陟岵之仁翻肆送畿之怒孰亲是念难忘父一之言不爽可征无效士二其行犬马犹能有养尔岂无闻凤凰欲阻于飞吾将不取















　　白氏长庆集巻六十六
　　钦定四库全书
　　白氏长庆集卷六十七
　　唐　白居易　撰
　　判【凡五十道】
　　得丁上言豪富人畜奴婢过制请据品秩为限约或责其越职论事不伏
　　品秩异伦臧获有数苟逾等列是紊典常丁志在作程恶夫过制爰陈诚于白奏俾知禁于素封将使豪富之徒资虽积于钜万僮仆之限数无逾于指千抑淫义叶于隋时革弊道符于汉日责其论事无乃失辞若守职以越思则为出位将尽忠于陈计难伏嘉言楚既失之郑有辞矣
　　得甲为邠州刺史正月令人修耒耜廉使责其失农诉云土地寒
　　教有权节业无易宜地苟异于寒温农则殊于早晩甲分忧率职从俗勉人天时有常农宜先定地气不类寒则晩成虽愆揉木之时未违把草之正惟廉使何昧遗风纵稼器之已修先成焉用苟土膏之不起欲速何为诚宜嘉乃辨方岂可诘其行古循诸周礼修耒虽在于季冬训此豳人于耜未乖于正月责则迂也诉之宜哉
　　得乙掌宿息井树客至不诛相翔者御史纠之辞云罪在守涂之人
　　奸或不诛吏将焉用苟欲科其官失必先辨以司存乙慎守无闻尤徒有怠嘉宾戾止诚宜虑以相翔暴客聿来固合擒而勿佚既隳官禁是纵公行且戒事之前不申严于聚托慢官之后欲移过于守涂诚乖率属之方宜甘责帅之罚然以官虽聮事等列或殊罪不同科重轻宜别比夫所属请以异论
　　得景为私客擅入馆驿欲科罪辞云虽入未供
　　传舍是崇使车攸处将供行李必辨公私何彼客游欲从公食岂无逆旅宜受馈于盘飱既匪使臣何苟求于馆糓信饕餮而是启宁滥之可容同周官之庐入宜衔命非郑氏之驿置岂延宾法既自干咎将谁任然则不应入而妄入刑固难逃而已供与未供罪宜有别请从减降庶叶科条
　　得洛水暴涨决破中桥往来不通人诉其弊河南府云雨水犹涨未可修桥纵苟施功水来还破请待水定人又有辞
　　大水为灾中桥其坏车徒未济诚有阻于往来修造从宜亦相时之可否顾兹浩浩阻彼憧憧人诉川梁不通壅而为弊府虑水沴荐至毁必重劳苟后患之不图则前功之尽弃将思济众固合俟时征啓塞之文虽必葺于一日防怀襄之害未可应乎七星无取人辞请依府见
　　得景为将敌人遗之药景受而饮之或责失人臣之节不伏
　　军尚隠情臣宜守道况握中权之要当絶外交之嫌景受命建牙遇敌饮药直虽可举忠则不知且事君在公训旅贵信失人臣之节尔岂自明惑士卒之心吾将安仰况兵惟尚诈人不易知同馈醪而无他推诚犹可苟流毒而不察虽悔宁追无谋既昧三思不伏恐涉贰过勿疑以饮徒徇陆抗之名未达而尝且坠宣尼之训是违师律难偿邻言
　　得丁将在别屯士卒有犯每専杀戮御史举劾诉称曾受棨防之赐
　　将非处右莫敢示威军或别屯则宜専命丁位虽佐理分以戎行执専征之权锡弓于周典操司狱之柄受棨于汉仪既有命而必行信无瑕而可戮实握兵之能政奚执简之举违如或禀命于连营畏予不敢今则分部而赐防无我有违宜崇魏绛之威勿议秦彭之罪得甲告老请立长为嗣长辞云不能请让其弟或诘之云弟好仁
　　让贤虽仁废长非顺徒闻建善则理其如乱嗣不祥甲告老于朝立子为后虽急难自举必有可观者焉而长幼以伦无所苟而已矣况欲正其爵位岂宜越以鴈行于弟克恭厥兄徒见好仁之请知子莫若于父盍从立长之言无忌虽欲传家季札终当弃室谅可致诘罔聴不能
　　得甲出妻妻诉云无失妇道乙云父母不悦则出何必有过
　　孝养父母有命必从礼事舅姑不悦则出乙亲存为子年壮有妻兆啓和鸣授室之仪虽备徳非柔淑宜家之道则乖若无爽于聴从曷见尤于谴怒信伤婉娩【武绾切】理合仳离且闻莫慰母心则宜去矣何必有亏妇道然后弃之未息游词请稽往事姜诗出妇盖为小瑕鲍永去妻亦非大过明征斯在薄诉何为
　　得景有姊之丧合除而不除或非之称吾寡兄弟不忍除也
　　丧虽宁戚礼宜节哀俾不足与有余必跂及而俯就景爱深血属礼过时制兴鲜兄之叹情既钟于孔懐及居姊之丧服将除而不忍虽志崇敦睦而事越典彜况仪贵适中哀不在外宜抑情而顺变多奚以为苟在礼而或逾过犹不及请遵仲尼之训无执季路之辞
　　得丁陷贼庭守道不仕贼帅逼之辞云尧舜在上下有巢许遂免所司欲旌其节大理执不许
　　臣节贵忠国经懋赏宜遵善道难废彛章丁陷在贼庭强其禄仕敦在三之义因时难而名闻守无二之忠经嵗寒而节见逼夷齐以周粟引巢许于唐臣身以道存情非利动所当厚奬何乃深疑且人无不臣之心所谓顺也邦有惟重之典其可废乎从乱则必论辜守道岂无旌善野哉大理信乃执迷展矣所司诚为劝沮得景为大夫有丧丁为士而特吊或责之不伏
　　官有常尊礼无不敬位若殊于等列吊则异其节文景为大夫丁乃元士居丧而哭合遵朝夕之期特吊以行奚越尊卑之序既乖前典乃速斯言且礼贵明征位宜慎守俟非其事信干食菜之荣仪失其宜徒展赠蒭之意是曰无上将何以观
　　得吏部选人入试请继烛以尽精思有司许之及考其书判善恶与不继烛同有司欲不许未知可否
　　旁求俊造迨将筮仕歴试文辞俾从卜夜苟狂简而无取宜确执而勿聴萃彼羣材登于防府惟贤是急虑失寳于握珠有命则从许借光于秉烛及乎考覈罕有菁英属辞既谢于拣金待问徒烦于举火将期百链之后思苦弥精何意一场之中心劳逾拙曷如早已焉用晩成敢告有司勿从所请
　　得乙贵达有故人至坐于堂下进以仆妾之食或诮之乙曰恐以小利而忘大名故辱以激之也
　　贵贱苟合曾是泛文穷达相致乃为执友乙既登贵任爰有故人以为念旧追欢知已之心未至行权励节成人之美则多不登夫子之堂乃进仆人之食苟推诚而相激虽屈辱以何伤安实败名重耳竟慙于子犯感而成事张仪终谢于苏君是勉后图且符往行如或识才半面契未同心虽发愤以达人必取怨于谤已以斯致诮亦谓合宜
　　得景领县府无蓄廪无储管郡诘其慢职景云王者富人藏于下故也
　　赋敛异名君臣殊政藏诸百姓在王者而则然虚我千仓于职司而不可景匮兹国用丰彼家财人不诛求诚为寛政府无储蓄宁匪慢官况今征税有常公私兼济苟能取之以道则下自乐输何必藏之于人使上将乏用既爽奉公之节宜甘掠美之科罔纵县辞请依郡诘得丁食于丧者之侧而饱或责之辞云主人食我以礼故饱
　　饮食以陈庶无求饱齐衰可恤仁岂忘情丁靡念人丧故求主礼遇加笾之膳诚可疗饥对泣血之哀亦宜忘味既念吉蠲之饎是忘恻隠之心况舂于其邻相犹违礼而食于其侧饱亦非仁徒嘉施氏之仪且昧宣尼之教勿思变色当顾戚容
　　得甲为狱吏囚走限内他人获之甲请免罪
　　圜土不严罪人其遁亡而由已诚曰慢官获则因人其何补过相维彼甲所谓攸司不念恪居儆于羑里旋闻失守逸乃楚囚虽非故纵所为曾是慢常而致徒称勿佚未可塞违得于他人自是疎网无漏失其所职岂可出匣不科无贪假手之功固合甘心于罚
　　得乙川游所由禁之云有故要渡
　　示众知防必修水禁救人鲜死无纵川游乙行险不思冯河无悔慕吕梁之术习于浮水违周官之令忌彼危身将不吊而是虞虽有故而宜禁忘子产喻政尔则狎而翫之引仲尼格言吾恐蹈而死者既殊利涉当戒善游未可加刑且宜知惧
　　得景为将每军休止不缮营部监军使劾其无备辞云有警军阵必成何必劳苦
　　将苟有谋劳而后逸师不用律臧亦为凶况未靖方隅尚勤征伐即戎推毂既崇四七之名临敌屯营何乖什伍之列是使人慢孰谓戎昭薄威虽欲恤劳彻警恐为懈怠且有严有翼犹夺先人之心不备不虞宁救长蛇之尾必也权能制胜谋必出竒亦待临事有成然后斯言可信监军之劾举未失中彼景之辞试可乃已得丁乗车有醉吐车茵者丁不科而吏请罪之丁不许
　　克寛克仁所谓易事不知不愠是曰难能况乎醉起瓮间呕盈车上小人沉湎自贻诮于彼昏君子乃忘情于斯怒宥过所宜无大知非庶使有慙未乖观过之仁雅叶谛思之义且恕当及物察贵用情絶缨继淫醉而犹舍吐茵及乱误岂不容无从下吏之规庶叶前贤之美
　　得甲牛觝乙马死请偿马价甲云在放牧处相觝请陪半价乙不伏
　　马牛于牧蹄角难防苟死伤之可征在故误而宜别况日中出入郊外寝讹既品量以齐驱或风逸之相及尔牛孔阜奋骍角而莫当我马用伤踠骏足而致毙情非故纵理合误论在皁栈以来思罚宜惟重就桃林而招损偿则从轻将息讼端请征律典当陪半价勿聴过求得景娶妻三年无子舅姑将出之诉云归无所从
　　承家不嗣礼许仳离去室无归义难弃背景将崇继代是用娶妻百两有行既啓飞凤之兆三年无子遂操别鹄之音将去舅姑终鲜亲族虽配无生育诚合比于断而归靡适从庶可同于束蕴固难効于牧子宜自哀于邓攸无抑有辞请从不去
　　得丁丧亲卖宅以奉葬或责其无庙云贫无以为礼
　　慎终之道必信必诚死葬之仪有丰有省谅欲厚于卜宅亦难轻于虑居丁昊天降凶逺日叶吉思葬具之丰备欲祔九原顾家徒之屡空将鬻五畞爱虽深于送死义且涉于伤生念顔氏之贫岂宜厚葬览子游之问固合称家礼所贵于从宜孝不在于益侈盍伸破产之禁以避无庙之嫌
　　得甲之周亲执工伎之业吏曹以甲不合仕甲云今见修改吏曹又云虽改仍限三年后聴仕未知合否
　　业有四人职无二事如或居肆则不及任甲爰有周亲是称工者方耻役以事上且思禄在其中有慕九流虽欲自迁其业未经三载安可同升诸公难违令甲之文宜守吏曹之限如或材髙拔俗行茂出羣岂惟限以常科自可登乎大用以斯而议谁曰不然
　　得乙请用父防所司以赠官降正官防一等乙云父死王事合与正官同
　　官分正赠荫别品阶如酬死继之勲则厚赏延之宠追思乙父励乃臣节捐躯致命尚克底定尔功继代劝能岂忘勤防我后椒聊既称有实桃李未可无隂忠且忘身优宜及嗣如或病捐馆舍赠官当合降阶今则死卫国家叙防所宜同正庶旌义烈用叶条章
　　得景为録事参军刺史有违法事景封状奏闻或责其失事长之道景云不敢不忠于国
　　守位居常小宜事大持法举正卑可纠尊景名署外台身由中立直而自守郡邮之政必行明不相蒙州将之邪无隠且六条枉挠百事滋昏苟不提纲是为漏网虽举违犯上亏敬长之小心而陈奏尽忠得事君之大节既非下讪难抑上闻
