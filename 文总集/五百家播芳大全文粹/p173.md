<!-- { "loadSidebar": true } -->
　　斯民望枢宻之至不减赤子之于慈父使人兴嗟叹仰然某之愚有敢为先事之献者輙以布之某观近世再临旧镇者声望率减于前或曰上下玩习之故某以为无是理殆由在我者有忽之之心耳前者既以得誉及其复来将曰此易治耳是心一萌则敬肆分宜乎美恶之不同也而况枢宻今此之来势位益尊声名益重则下民之情将有不敢以自尽者隔絶壅塞之患此亦不可以不虑也易曰徳言盛礼言恭此言徳贵于盛而礼贵于恭也伏惟枢宻警惧存心益敬其事谦虚自处不负其有降其辞色惟恐不及使匹夫匹妇之情皆得以通而士大夫有懐皆得以吐露至于箴规指摘毕闻于前而无所谓不敢者则善政日新而无斁矣此岂惟一路之幸实经纶之业益以光大将国家是頼而天下之福也昔人自逆于境逆于郊即观听其辞色而议之盖人心之向背首谨于此时用敢陈于未及境之前侧陈风声以慰愿望
　　寄周子充尚书帖　　　　　　张敬夫
　　垂谕或谓人患不知道知则无不能行此语诚未完知有精粗行有浅深然知常在先固有知之而不能行者矣未有不知而能行者也语所谓知及之仁不能守之是知而不能行者也所谓知之者不如好之者好之者不如乐之者是不知则无由能行而乐也且以孝于亲一事论之自其粗者知有冬温夏凊昏定晨省则当行温凊定省行之而又知其有进于此者则又从而行之知之进则行愈有所施行之力则知愈有所进以至于圣人人伦之至其等级固逺其曲折固多然亦必由是而循循可至焉耳盖致知力行此两者工夫互相发也寻常与朋友讲论愚意欲其据所知者而行之行而思之庶几所践之实而思虑之开明不然贪髙慕逺莫能有之果何为哉然有所谓知之至者则其行自不能已然须致知力行工夫至到而后及此如顔子是也彼所谓欲罢不能者知之至而自不能以已也若学者以想像臆度或一知半解为知道而曰知之则无不能行是妄而已曾晳咏归之语亦可谓见道体矣而孟子犹以其行不掩为狂而况下此者哉不识髙明以为何如问及此间相从者某迩来退缩岂敢授徒但有旧日士子数辈时来讲问亦不过以行逺自迩登髙自卑之方语之耳所谓假窃先儒之论以济其私者诚如所忧胡文定盖尝论此然在近日此忧为甚是以使人言学之难非是不告语之正恐窃闻一言半句返害事耳要亦如玉石之易辨即其行实夫岂恫疑虚喝可掩哉文定所论甚详偹在文集中曽见之否
　　又
　　垂谕近世学者徇名忘实之病此实区区所忧者但学者徇名忘实而遂谓学之不必讲太似因咽废食耳后世盗儒为害者多矣因夫盗儒之多而遂谓儒之不可为可乎熈寕以来人才顿衰于前正以王介甫作壊之故介甫之学乃是祖虚无而害实用者伊洛诸君子盖欲深拯兹也所谓圣人诲人有先后学者进徳有次第此言诚是也然所谓先后次第须要讲明譬如适逺岂可不知路之所从不然只是冥行而已至如所谓不可以圣贤自期者则非所闻大抵学者当以圣贤为凖而所进则当循其序亦如致逺者以渐而至也若志不先立即为自弃尚何所进哉所欲言者要须面尽
　　答潘端叔帖　　　　　　　　张敬夫
　　大抵读经书须平心易气涵泳其间若意思稍过当亦自失却正理要切处乃在持敬若専一工夫积累多自然体察有力只靠言语上苦思未是也事亲之心至亲至切古人谓起敬起孝起字须要深体而用力焉
　　与顔主簿帖　　　　　　　　张敬夫
　　窃观左右论程氏王氏之学有兼与而混为一之意此则非所敢闻也学者审其是而已王氏之説皆出于私意之凿而其髙谈性命特窃取释氏之近似者而已夫窃取释氏之似而济之以私意之凿故其横流蠧壊士心以乱国事学者当讲论明辨而不屑焉可也今其于二程子所学不翅霄壤之异白黒之分乃欲比而同之不亦异乎愿深明义利之判反求诸心当有不待愚言之辨者惟深察
　　又
　　近玩味于已发未发于日用间甚觉显焕周子识通复之説极有理也伯逢书来亦説及善不足以明之之説某所答曽见否大抵当时知言中如此説要形容人生而静以上事却似有病故程子云天命之谓性人生而静以上更不容説才説性时便已不是性凡人説性只是説得继之者善也此犹云天下之言性者斯言最为尽之盖性之渊源惟善可得而名之耳晦叔意如何数日来防山集乃知前辈所造如山辈未易轻议也
　　又
　　仁右道左之説伊川所以有取者亦尝思之仁字对道字而言乃是言周流运用处右为阳而用之所行也左为隂而体之所存也仁者天下之正理此言仁乃天下之正理也天下之正理而体之于人所谓仁也若一毫之偏则失其正理则为不仁矣道也者不可须臾离也可离非道也道无往而不存遗书中所谓道外无物物外无道即父子而父子在所亲即君臣而君臣在所敬是也如何离得人之所以不能体道者以人为之私蔽之也人虽蔽于私不能与道为一然道未尝离也明道与韩持国论克己一叚反复此意甚详所宜深味耳辱垂问据鄙意言之要非尺纸可尽未知是否却幸见谕
　　又
　　近季随寄勿斋字并诸书来某报之以题榜既设所异顾思名义惟日孜孜焉而后可因见时警策之幸也再玩所为诗语意固佳但如云溃牕涵月春回木放花只説得克后意味却于勿处少力观顔子请问其目而孔子所以告之者正是告克己之目顔子请事乎此乃万世标凖学者但当深告以勿字工夫到后自防见得若遽説克后意味又恐使之只贪想像之见工夫灭裂耳此亦不敢不告非惟告人在我所当谨也
　　答朱元晦帖　　　　　　　　张敬夫
　　示及诸君操舍出入之説吕子约所论病痛颇多后二説亦颇得之然其间似未仔细按孟子此章首以牛山之木为喻乂以夜气为説而以孔子之言为证以明人之不可不操而存也心本无出入然操之则在此舍之则不在焉方其操而存也谓之入可也本在内也及其舍而亡也谓之出可也非心出在外盖不见乎此也无时者言其乍入乍出非入则出也莫知其所止也此大防言人之心是如此然其操之则存者是亦可见心初未尝有出入也然则学者其可不以主一为务乎吕子约之説既误以乍存乍亡为感之用而后説如谓心之本体不可以存亡言此语亦未尽存亡相对虽因操舍而云然方其存时则心之本体固在此非又于此外别寻本体也子约又谓当其存时未能察识而已迁动是则存是一心察识又是一心以此一心察彼一心不亦胶扰支离乎但操之则存操之之久且熟则天理寖明而心可得而尽矣
　　又
　　中字之説甚宻但在中之义作中外之中未安详苏季明问伊川答之之语自可见盖喜怒哀乐未发此时盖在乎中也只如是涵飬才于此要寻中便不是了若只説作在里面的道理然则已发之后中何尝不在里面乎幸更详之又中庸之云中是以中形道也喜怒哀乐未发之谓中是以中状性之体段也然而性之体段不偏不倚停停当当者是故道之所存也道之流行即事即物无不有恰好的道理是性之体段亦无适而不具焉如此防尤见体用分明不识何如忠恕之説如来谕精义序引亦已亡疑言仁已载往返议论于后今録呈所论一字若如老子以形而下者言则可与二三通数若如知言指道而言则难于复与噐通数二三也心譬之水一节某意谓孟子只将水无有不下比人无有不善意味极完性情之理具矣今将心譬之水去水上用意差排许多字固不为无义但恐终费力耳所论知言中余説再三详之未有疑可复也
　　又
　　天命之谓性所解立言极明快但率性之谓道窃疑仁义礼智是乃道也今亡循性之仁则有所谓父子之道却恐费力耳更幸莹之又如审其是非而修之则知之教无不充之类亦未穏当兼此首章三语以某所见更须详味伊川先生遗书中语某亦方欲下一转语俟却録去求教也在中之説前书尝及之未知何如中者性之体和者性之用恐未安中也者所以状性之体段而不可便曰中者性之体若曰性之体中而其用则和斯可矣
　　又
　　仁之説前日之意盖以为推原其本人与天地万物一体也是以其爱无所不至犹人之身无分寸之肤而不贯通则无分寸之肤不爱也故以唯公近之之语形容仁体最为亲切欲人体夫所以爱者言仁者盖言之矣而以所言爱字只是明得其用耳后来详所谓爱理之语方见其亲切夫其所以与天地一体者以夫天地之心之所存是乃生生之蕴人与物所公共所谓爱之理者也故探其本则未发之前爱之理存乎性是乃仁之体者也察其动则已发之际爱之施被乎物是乃仁之用者也体用一源内外一致此仁之所以为妙也前日所谓对义礼知而言其发见则为不忍之心非谓义礼知与不忍之心均为发见正谓不忍之心合对义礼知发见者言羞恶辞让是非之心是也今再详不忍之心虽可以包四者然据文势对乾元坤元而言恐只须曰统言之则曰仁而已可也或云天地其徳有四云云而统言之则元为善之长人之心其徳亦有四云云而统言之则仁为人之心如何前日所谓元之义不専指于生物者疑只云生物説生生之意不尽今详所谓生物者亦无不尽者矣在中之义程子曰喜怒哀乐未发只是中也盖未发之时此理停停当当浑然在中发而中节即其在中之理形乎事事物物之间而无不完非是方其发时别为一物以主张之于内也情即性之发见也虽有发与未发之殊而性则无内外耳若夫发而不中节则是失其情之正而沦其性之理然能返之则亦无不在此者以性未尝离得故也不识如何
　　又
　　共父相处二年心亊尽可説见识但觉日胜一日亦不易得作别殊使人闗情也君臣之义要须自尽积其诚意庶几感通是间若有一丝毫未尽则诚意已分乌能有动乎孟氏敬王之义所当深体也所寄诸説亦偹观大防林择之思虑甚亲可重可重鄙意有欲言者不敢隠容后更一一写去共讲论也近来此问相识却是广仲晦叔甚进徳美已入书院生徒十五六人但肯専意此事极难得耳
　　又
　　近世议论真所谓谋其身则以枉寻直尺为可以济事谋人国则以忘亲苟免为合于时变世间号为贤者政堕在此中况其他哉此风方炽正道堙微率兽食人甚可惧也吾曹但能相与讲明正学学明于下庶几有正人心承三圣事业耳
　　又
　　某幸如昨但自家弟赴官极觉离索之思耳日夕不敢废学苐觉向来语言多且易只欲自做工夫读所寄来伊川先生简语尤用悚然不知尊兄意如何每玩来书未尝无警益愈恨相去逺未得聚首耳中庸义迩来细读自诚者天之道以下尤觉所解有工前面于鄙意尚多疑处今复旋具呈子重编集解必经商量刋成愿早得之此书极有益也传心阁铭序语诚赘删之甚佳尤溪学记此本胜前前本大抵意不甚逹耳某近为邵州作复旧学记其间论小学大学意偶亦相类録呈今犹未刻有可见教尚冀速示也岳麓书院迩来却渐成次苐向来邵懐英作事不着实大抵背向倾壊幸得共父再来今下手葺也书院相对按山颇有形势屡为有力者睥睨作隂宅昨披棘往看四山环绕大江横前景趣在道郷碧虚之间方建亭其上以风雩名之安得杖履来共登临也它几以道义自重
　　又
