<!-- { "loadSidebar": true } -->
　　尚宝司少卿臣刘宗周谨奏为先臣忠清着节百年舆论允孚恳乞圣明特勅议谥以阐潜德以光巨典事臣惟国家易名之典五年一举至严也至尚论于百年之后愈严矣惟严故朝廷可藉以操励世之权惟愈严故臣子益恃以彰不朽之节未有节已着于当年名且湮于没世如故南京兵部侍郎刘栋其人者于臣则从曽祖也臣请畧节平生为皇上敬陈之先臣栋中正徳辛未进士选庻吉士授编修稍迁左中允嘉靖甲申议大礼下诏狱廷杖六十复原官寻出湖广叅政歴河南左右布政南京太仆寺卿翰林院太常寺卿南京兵部侍郎致仕卒赐祭塟祀郡乡贤先是张孚敬甫释褐持肃皇帝继统之议逡巡莫敢发而于先臣同年友也又雅相善一日以疏草示先臣先臣正色斥之曰子老而博一第不循分服官乃作此壊名教事乎孚敬拂衣去大礼议起诸同志皆倚重先臣曰是首阻邪议者遂同学士丰熙辈伏阙号哭肃皇帝震怒坐廷杖者若干人先臣以宫僚与焉创甚得不死已而孚敬骤贵改翰林莅任同馆诸人耻与为列匿不见孚敬独恚先臣曰元隆亦去我乎指先臣字也葢孚敬犹兾以夙好相援而不虞先臣介絶乃尔以故坐恚反踰他同馆者顷之孚敬浸柄用出先臣外藩矣既叅楚政清真持大体竟以肮脏忤按臣意被论当事者心知先臣不为动得擢汴辖去在汴多惠政入觐修贽朝贵人止靑布二端朝贵皆惊叹司故存羡镪数千例入私槖长子乘间言之先臣故不应一日呼子出政事堂堂故悬古镜令其子临其下曰汝照面孔何状能享此多金子惭谢即日去官不持一钱人以此益重先臣介节而先臣自处义甚髙絶不为朝贵所援浮沉淸署乆之始贰卿留都既去复起留都前后凡六年不迁官以去尝摄南铨京察考功薛应旗佐之所斥皆权党至今称之通籍四十年没无余赀见于郡志可考而知也夫肃皇帝以尊亲之孝剏千古未有之彛伦当是时岂不知将顺可以希宠而诸臣引经泥古至不惜顶踵以犯明主一时人心士气直与壬午诸臣后先勃发先臣忝在撄鳞之列九死一生忠诚特着况其砥砺名行坎坷中外淸风足以范俗介节足以匡时即拟之乡先达魏文靖谢文肃无多让焉独不得与丰熙诸臣同类而共称之此忠魂所以化碧而志士相为拊膺者也先臣家无令绪门戸乆凋臣以支庻幸读先臣遗书以有今日俨箕裘之可绍顾帷葢以谁怜兹者恭遇皇上龙飞覃恩旷泽被及枯朽臣欲为先臣邀一命之恤而事在年远懐疏而止者再幸值兹五年议谥之日九原可作虽千载而上犹待表章况先臣不过百年之乆乎臣犹记先臣请塟时会侍郎董玘亦请祭塟肃皇帝即玘疏下旨曰栋固尝以议礼哭午门者玘何为者耶遂格玘而独恤先臣然则先臣当日一片血忠已独鉴于肃皇帝不废易名一节允矣臣查议礼诸臣如丰熙马理杨慎皆后先与谥先臣事例委与相同伏乞皇上勅下礼部如果臣言不谬将先臣锡与应得谥法庻先臣既朽之骨可再造于华衮而国家征信之典且有光于旷世持此以淑世教励人心殊非小补又宁止臣一身一家世世感徳已耶臣无任激切吁恳之至
　　辞右通政疏【天启甲子十一月十七日上】
　　太仆寺少卿在籍臣刘宗周谨奏为天恩愈重臣义难胜乞圣明俯容仍以原官在籍调理以终愚分事臣原任尚宝司少卿于天启三年九月内蒙恩升授今职该臣以分义自裁连疏引疾遂蒙圣恩准以新衔回籍调理臣戴此髙厚舆疾里门方期与田夫野老永祝圣寿以图报于万一忽于本年十一月十二日接吏部照会于本年九月初四日吏部题缺官事奉圣旨刘宗周升通政使司右通政钦此臣闻命自天措躬无地随设香案叩谢圣恩外伏念臣一介贱儒遭逢圣明遂从田间废弃屡擢淸华正微臣捐糜报称之日而遽尔乞身敢于负皇上之任使而不顾者凡以朝廷不恤髙爵以待天下士义不容使匪人庸竖侧足其间以辱旷典明矣如臣不肖叨冒踰涯分宜先退以彰朝廷甄别之权则臣之自知甚审而臣之所以自处者犹窃有余地云尔何意里居匝岁遽蒙显擢仰惟皇上始终帷葢之深仁真同天地父母之罔极臣未尝不感极而继之以泣其如臣义不足以仰承何哉臣闻古人之训曰君子进以礼退以义进必以礼故进而足以有为退必以义故退而足与有守两者相反而适相成乃称臣节焉臣之进而下足与有为亦既晓然自信于平日矣一辞而退终身不再计臣之义也尚敢复问庙堂事乎忽然而进忽然而退又忽然而进进既不成其为进而退终不成其为退世有如是之立身而可语于礼义者乎且皇上所以过听在廷诸臣之请亟于用臣者谓非以今日之退于自守之义有足多乎哉果尔是以臣之退成臣之进也臣愈无以自解矣世道之衰也士大夫不知礼义为何物徃徃知进而不知退及其变也或以退为进至于以退为进而下之藏身愈巧上之持世愈无权举天下贸贸焉奔走于声利之场于斯时也庙堂无真才山林无姱节陆沉之祸何所底止臣方惧以前日之进故惴惴焉辞太仆之命犹以为晚何意前日之退转成今日之进将败坏世道实臣一人开其端率天下而趋之臣滋惧矣纳言何地通政何官而臣以无行谊之尤者一朝而处之不亦辱朝廷而羞天下士乎此臣所以辗转踟蹰至死不敢趋命也仰祈皇上鉴臣前日求退之心本非假托原臣今日已退之身万难复用仍量臣未任太仆亦万无躐跻通政之理收回成命勅下吏部许臣仍以原官在籍调理邀天之贶或终得与田夫野老永祝圣寿于无疆而皇上之所以全臣末路者已不啻生死而肉骨之臣所谓生当陨首死当衔结者也臣无任瞻望阙廷激切控辞之至
　　辞京兆尹疏【崇祯己巳正月十一日上】
　　复职通政使司右通政在籍臣刘宗周谨奏为恭承新命乆病不能赴任恳祈圣明俯容以原官致仕以全晚节事臣浙江绍兴府会稽县人中万歴辛丑科进士筮仕行人不及一考前后以丁忧患病在告者几二十年天启改元录用废籍诸臣蒙先皇帝起升臣礼部仪制司主事二十年来歴光禄尚宝累升至太仆寺少卿时臣以分义自裁未敢拜命引疾以归天启四年九月内复起升臣通政使司右通政臣复以旧疾未痊具疏控辞随于五年正月内奉严旨削籍为民追夺诰命自后屡挂弹章坐臣奸党无所逃罪而先皇帝终贷臣一死屏息田间以有今日恭遇我皇上继统中兴首诛大逆肃清宫府因念先朝屠毒播弃之余悉行昭雪一时忠良吐气而微臣亦得以给还官诰仰荷天恩感激之下继以涕零从此一丘一壑不终贻圣世之戮于臣有厚幸矣何意皇上过听廷臣之言屡旨起用遂于崇祯元年十一月二十四日接邸报吏部题缺官事奉圣旨刘宗周起顺天府府尹钦此钦遵臣闻命自天措躬无地谨北面设香案望阙叩头谢恩讫续接吏部咨文拟不日就道以终任使少効犬马未尽之私而臣犹不容已于陈乞者伏念臣之以病乞休者数矣逮削籍以后目击诏狱诸臣后先惨死多与臣有同心之谊臣祸且不测誓从诸臣于地下而偶不死臣遇独幸臣心独苦臣自少善病至此形神尽瘁不觉痰火痞结疯疡中于周身支离床褥间与死为邻之日乆矣一旦处存亡显晦之际能不感恨平生之言负兹良友所以心愈灰而身愈困辗转临歧不觉进退之狼狈也且臣资性迂拙才识短浅在皇祖时既以跃冶取憎乆甘废弃及蒙先皇帝不次之擢正宜戮力时艰与诸君子共効捐躯之义而又托之硁硁小节以去则微臣之伎俩尽于此矣尚堪再策驽骀之用于末路乎畿辅重地尹京兆者将表树风声为四方则而漫以臣之庸劣者当之其能免于瘝旷此又臣之所大惧也兹者内察届期圣天子综核官方一洗京卿冐滥之秽如臣进不能致主退不能殉友渐负平生浸寻老病正当首从罢斥敢复滥邀今日赐环之典以速大戾为此万不获已冒干斧钺仰祈皇上鉴臣罪废余生果在久病势难前进仍念地方重任不宜久虚亟收成命准臣仍以原官致仕在籍调理俾臣苟全微命与康衢击壤之民同歌帝徳共祝尭年则臣身虽退臣感愈深而圣朝所以激劝臣工之道亦寄于此矣臣无任激切恳恩待命之至
　　除京兆谢恩疏【崇祯己巳九月十七日上】
