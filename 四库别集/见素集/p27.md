<!-- { "loadSidebar": true } -->
　　君讳愈字师韩姓陈先姓郑南湖三先生露之后至正间君髙祖四秀由阳城来赘东臯遂从陈姓曾祖孔顺祖橓俱有隠徳父希玉母许氏君生景泰辛未二月二十五日十月丧其父时许方二十有三嵗孤弱一身饥寒在其体亦奚恃以自固耶以有君望耳谓容弗嗣而去许以死治癸亥五月初一日也呜呼痛哉君羣儿时轩特隽永时若有所思许心私器之既就学季父邑博君镳诸兄挈壶君师烈又器之比长从太守朱恺授经又器之游刃学割尽得其肯綮中成化癸夘乡荐志养自谋不乐乙科既竟不得进士居益贫时许年亦七十则叹曰宰物畛域我也就吏部试通判岳州迎许官所入色养出则服官政湖南民困赋重催科吏复入常例钱椎剥肌髓君易前弦民苏赋足尹大老聚徒钞掠洞庭间商民患苦君用裾缝法擒之和籴靖州边饷督造内供嵗币皆以能被殊委抚巡有严正勤宻之书疏寻登而君疮疾亟泣谓许曰吾母守儿志竟莫酬又无丈夫子以后吾母老无聊儿何以死又谓妻朱曰善事母以堂弟某之子阳春为后言讫气絶郡之守贰与属之士民无不防伤者君六女长适王恭甫次适朱子御次适林道明次许林世槐其二侧出俱幼丧既归卜以甲子十二月戊寅葬安乐里瑠山某向君内兄朱君谦状事行托铭掩幽之石呜呼徳门也贞妇也贤孤子也考常论世诎信相乗之大机宜昌以夀也即未然亦遽宜絶以死耶事有不可晓者是类也王屋谨严神不福谦丙吉国絶天道之不可信古今事有终未定者独君然哉铭曰易系贞亨书纪善积顺修乖应值万于一頳绯肩峙有叶有年不循彼武于兹迍邅地老天荒兰摧玉碎泉台掩幽冈雨昼晦滔滔逝川迄迄洪源厥初允念世陨若存
　　龙楼陈立雪甫国泰合葬墓志铭
　　龙楼涵江望聚陈望姓居则龙楼也鳌山陈葬所国泰志自近也立雪藏右配俞氐藏左子乐宾祔左嫔余氏又祔左合之四竁也立雪以学古自命立懦律贪为己风防甫弱冠即开义塾贤问殷殷固己得张弛之大端人用老成之庸谓其仅夭以死耶俞时二十五乐宾时四嵗二女呱呱身后事大若不可凭庸知俞能力自矢完有节能立有孤如今哉庸知乐宾能成父志裕于躬以发于其子如今哉节则难身则可保也教则无难子则贤不肖则不可保也俞豫知陈之泽未斩立雪之贤必终祐斯自据也立雪有佳弟尚明君严缜有古法乐宾内承贤母外承贤介父又外承贤师友之丽泽薫蒸志尚孤洁游郡学有时名一日见母疲家政痛不自安谢归养母与余共子妇道仪厥宗姻责厥子世杰以光复陈氏酬先志焉陈出少府本之后嘉定戊戍致政日新自莆城徙居龙楼五传而至孟方又至以进又至贵华又至立雪又至乐宾立雪讳防字尚乐生永乐壬辰二月二十七日卒正綂丙辰七月十三日年二十四俞生永乐辛夘十月二十日卒成化乙已十二月十五日年七十五乐宾讳埈字恒雍生宣徳壬子九月十九日卒治乙夘三月二十九日年六十四余生宣徳癸丑五月初三日卒成化甲午十二月十三日年四十二癸夘葬立雪庚申葬乐宾葬余今甲子葬俞世杰由乡进士为无锡教谕应聘为考官寻应荐为池州教授既过家泣且言曰世杰以十二月壬申襄我祖妣葬事惟葬俱未志沧桑变灭有余感焉谨以为累予闻陈袭有鱼荡之利以髙赀好礼闻乡闾尚明君予及识鱼鱼雅雅居然处士风致以故士夫道涵江必过龙楼过龙楼必陈氏陈氏衣缨虽再续郡博而门巷车马上世巳然立雪三孙长郡博次世显亦为掲阳典史次世纯曾孙铭曰善可凭有不可凭而可终凭于陈是征
　　黄巷黄君仪韶改葬墓志铭
　　莆重士族在涵江宜莫如黄黄宜莫如黄巷桂州刺史峰始迁祖也新府则枢宻使镛赐第镛弟太子正字三传而至朝奉生元良元良生甲仕甲仕生孟章娶陈氏正綂巳巳生君二月二十七日秀特神朗有孝性其治举子业也有声辈人遽则夭死成化庚辰十月二十九也年二十二去上殇一等耳新妇李足未尽黄阃阈其夺其守其未可知也其所恃者孤防孑孱脆在襁抱其育其否其未可知也李之志自知耳人则谁信之虽君之父母与李之父母亦未敢谓必然居左之葬同穴之先备李其不忍去君以示所不二如文叔令女无疑也壤宁知利不利哉黄安合璧宁知业改卜如今哉予重悲李之责之难而君身后之幸也宗祊弗嗣李未可告也文献中谢家以落未可告也弗章显以光大门户可告而未可终告也今则裕为之丈夫生而澌尽者例有之寒弱一妇人而闻于乡标掲于郡上姓名天子而听之褒嘉垂及焉君得以附名其间以久则未为终不幸也君有父母李孝养之殁礼殡葬之有弟妹成立之族之子未晬而父母死李乳鞠之仁视若出已易名文鸑长而诲谕之纳之室而复其故产于常苦若甘履险若甚夷重若弗耐而若诚安之盖棺事定今而后可以借手有词无愧容于君矣人则谁弗信之则可谓难矣予又悲孤之责之难也罔极之报其百常情矣乎君与李重无憾矣君讳凤字仪韶李讳肃姜望江墩上克忱之女莆田令丹之后其生丙寅二月三日卒己未正月九日孤文鸑乡进士称家儿者娶姚继娶方女适林环遗腹出也孙应魁孙女三人俱幼癸亥之嵗腊月壬寅文鸑迁君而以李合葬则以诸兄敎谕文璋之状请铭铭曰惟黄世先文舆接轸派于裔姓或韬以隐君如邓林劲直腻理亦如出日亟以风雨境乐而悲何恶何慕惟父母躬宁毋我顾我有孤孺惟脉之遗有如弗防执言之思妾心匪石亦则深井弗转以揺吊时只影寒饿事小中矢靡忒儿利用宾孔懐伊慼黄安仙原名实该副秘幽防灵永锡祚嗣
　　赠承徳郎太平府通判谈松轩甫墓志铭
　　南海有隠流谈松轩甫完醇居晦纵傲之芳洲碧树之间引身渊龙送目防鸿脱泥蟠而横云表无患其不能至也而乐不在是尝恠夫士者离亲戚逺乡井而去之京师一顾价增而贾用弗售亦屡屡矣食官莅局大吏者寸寸而约绳之亦劳以束矣吾有吾乐焉学不求博求其要道不求其深而求其自合经济一身而施之一家之政父母顺焉兄弟妻子宜焉乡之人悦而信焉斯而已矣甫尽子弟道对妻子无杂言妻梁氏女闲训大家亦善顺适勤俭以立有家尝拾遗金环付其主甫曰良吾妇子经举乡荐为通判为同知清约畏谨奉以终身得连被旌命甫曰良吾子治癸丒九月六日甫卒数月追赠承徳郎太平府通判经初官也讳防字以道梁讳文徳封太安人既专家政一循甫旧规经念春秋髙不忍舍去慰遣以行故经在莆郡几十年不携妻子甲子十月十四日梁亦卒夀八十八甫损其十焉谈故江右万安儒家寳祐间应奎牧循州遂家南海平洲盖其地也生时雍时雍生文贵文贵生税长税长生康防娶麦继娶梁生甫子即经又纶又纲又纪孙佐储俸仁傅侃信仪任曾孙道泰道亨侯既奔梁丧以乙丒某月某日奉甫合葬大罗冈祖茔之左以状请铭予闻之良玉不斵醴泉不和其贞色霛味有天成者樗虽散不逮梗楠斧斤有间矣井之泽不逮江淮河济覆溺之患又有间矣故庄周上无为以敝敝人事为破朴拙如甫者例可书重之侯予厚铭能已耶铭曰兰膏自焚刅芒先缺逸足健羽折翰骇辙逹人髙致沉落光耀弗系世忧已辱奚召棠邑贞晦南阳徳公真风罔嗣甫或无同平洲大罗松云自乐生斯死斯仙兆斯卜有韪太丘奕叶昭美哀石勒潜言告孙子
　　中奉大夫致广东左布政使事林公讷轩墓志铭
　　治甲子左布政使林公讷轩卒明年葬资夀山其孤礼致宪副黄公荧之书请铭呜呼浑朴解完士之趋日以下得见尚古者斯可矣公与吾郡黄公汝器方公宜约同时三方伯俊所畏也前嵗铭汝器去嵗铭宜约今又铭公老成沦落有余感焉公初讳大同后从里辟为同进卿字也漳之文山士家曾祖莹中祖仲谟先生事经贤父也郑安人母也秀臞髙骨气定而神闲不为习俗嗜好道用晦昌事以诚久基逺功而畧近効故恒信于所知而诎所不能知由进士为工部主事改户部转员外郎郎中两列最书一膺勅遣既又有江西布政司右防议之拜信所知如是焉所不能知有广西之调既又有浙江右防政广东右布政使与左之擢藩服大致然也不举于彼举于此而优于职所逾重诎公者无重以信公耶公始游从祖邑博澹斋继游从父邑博黙庵于湖专志理学久而过之不欲外自异文公礼吕氏乡约奉以终身故所至谕行无间二书与北溪文集字义蒙训竝梓传而广焉静镇躁正辟邪严佛事火葬之禁毁三教归一殿修来学雄学迁文山观澜书院公之任也新宫政澄吏奸汰仓弊按飞洒之豪户加额之运军脱伍之戎籍与保定之平籴价停屯征蠲夏税减柴夫马匹厨料军需增月粮罢河役存活二十五万口而余公发用之通也监收监督镇守皆巨珰公不为屈两广台臣藩宪有跪礼公不行卿贰左辖之阶公望复大起不少须以致其政介也拾遗金还之故人餽涉非道却之俸入亲与士夫之贤生有给死有葬陈宪副冷庵之贫张吉士绍龄之死尤加厚焉黙堂之茔视差父弟某侄祺之教爱无异视子大宗之祠堂先正林梅雪之祠堂陈方伯选之墓表又手立焉惠与义也暮年委情林壑轻健若童子身家重若无官所居树生异花臭如兰色如莲弥月则落落则公病以死五月初四日也呜呼物之钟异莲独称君子兰清修所自况公无是兆邪鬼神若信之矣生甲寅十二月二十七日配安人徐氏有贤行子即礼严出娶叶女三黄琳蔡烈王翰其壻礼琳烈皆郡庠生孙献其葬臈月甲子铭曰燕纪刻棘齐颂炙輠腐或桾拘逹乃蟹躁粤有握瑜天日自矢兰化弗芬我撷其是嗟嗟讷轩志洁行亷洞视底里虚明坦谦官以恬起亦以施贫大醇缕脉流风此真悠悠北南径途川曲盍起典刑永观漓俗
　　刑部主事黄西溪配安人呉氏墓志铭
