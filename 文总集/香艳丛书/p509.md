<!-- { "loadSidebar": true } -->
　　记得樱桃明月底，醉翻花影捉迷藏。（朱兰生） 

　　起掷琼樽泣数行，只如秋燕避斜阳。 
　　蘼芜已嫁横波死，应分飘零到卞娘。（素　云） 

　　褪尽缃桃春不妍，碧萝门巷有残烟。 
　　西风入夜灯如豆，只拥寒衾听杜鹃。（杨小环） 

　　琼钗偃髻夜飞蝉，画袂柔香玉井莲。 
　　不饵人间烟火气，除将天上藐姑仙。（何素君） 

　　四壁春山闭苎萝，一丝云影画霜蛾。 
　　叙州鹤钿称诗妓，那及红儿慧悟多。（王素芳） 

　　相思天末暮云低，莽莽河桥接大堤。 
　　凄绝柳梢眉子月，枕函来照梦边啼。（张月香） 

　　辜尔湘南一片心，金笼闭梦十年深。 
　　已无人问安妃阁，苦抱秋翎怨秃襟。（鹦鹉四） 

　　梦魂不傍汉宫游，约略明妃塞外愁。 
　　关雁一声沙草白，起弹银拨唱凉州。（丁远香） 

　　惯将笑眼送流云，倦靥微红似薄醺。 
　　江上芙蓉烟水阔，有人枕瑟忆湘君。（王管香） 

　　寻常眉黛瘦横钿，略带春愁便可怜。 
　　入夜分明纤月白，玉萧吹梦落梅边。（徐兰卿） 

　　沉沉睡起坐恹恹，楼上西风近夕尖。 
　　对镜自看还看菊，掩奁不语更垂帘。（桂香二） 

　　青裙黄舄佛家妆，龙女天衣自在香。 
　　多恐绮词消慧福，懒携锦瑟唱鸳鸯。（张醒香） 

　　欲嫁琅琊大道王，更无心绪了残妆。 
　　解将约领通犀扣，掩泪筵前赠七郎。（昊湘苹） 

　　屏弃罗纨谢粉脂，丰神亦复减他时。 
　　摩云阿阁青桐树，让作飘鸾泊凤枝。（应阿凤） 

　　独立春风拥画髻，四娘儇态压桐桥。 
　　无端遣嫁毗陵去，从此南园卉木凋。（双　珠） 

　　乌鹊高楼烛影衔，唾花点上越罗衫。 
　　楚芳玉润吴兰媚，文字知音有蜕岩。（史兰卿） 

　　手捉杨花怨薄情，兜娘生小住州城。 
　　春江一舸辞家去，两岸黄鹂与送行。（王萍香） 

　　倚门亸髻学夭斜，不嫁梨花嫁杏花。 
　　莫讶文如江夏冠，婉卿身世出长沙。（应月仙） 

　　窈窕春莺韵绝佳，笑声背地泄风怀。 
　　夜凉刬袜携琼烛，悄步苔阴觅堕钗。（沈兰因） 

　　迥绝危楼对夕阳，水云如絮雁天长。 
　　芙蓉落尽秋江晚，一蓼当风自倚妆。（芝香三） 

　　袷衣疏鬓病宜秋，颇识吴娘暮雨愁。 
　　晓拨莲房收宿露，不防叶底有眠鸥。（台阁凤） 

　　分明旧泪污残茵，转觉重逢一笑亲。 
　　博士不来中瓦住，师师门巷恐无人。（施玉芳） 

　　心事难通一点犀，更从何处索零啼。 
　　画楼天半帘高卷，冷落斜阳照燕泥。（绣　鹅） 

　　高鬟两两照银荷，花底春筵荡曲波。 
　　颇厌洛真淫冶习，愿从天水觅仙哥。（林葵卿） 

　　玉绡凤衵手亲裁，弱梦随云倘夜来。 
　　一树辛夷金线巷，垂花门角有苍苔。（范蕊芳） 

　　暗回微睐瞥狸奴，绝妙红闺午倦图。 
　　还惜画楼罗帐底，昏灯照梦落春芜。（王阿蕊） 

　　千里江城澹碧云，登楼无都望斜曛. 
　　鸳鸯冢上相思树，只挂金阊紫玉裙。（王阿润） 

　　柳丝生小鲍娘溪，春日湔裙过水西。 
　　一曲箜篌公子去，遥看楚树洒零啼。（王素卿） 

　　红兰宛转段家桥，媚向东风倚病腰。 
　　侧鬓西冷看山色，水荭花影上春绡。（王月娥） 

　　布裙椎髻孟家妆，羞睨人前道胜常。 
　　为尔微吟团扇句，不期天壤有王郎。（姚玉生） 

　　结臂连环玉琢成，沙才妙嫩艳倾城。 
　　鸳鸯鸂鶒原相偶，漫数徐家两阿英。（胡灵香） 

　　眼云缬醉向人微，翠缬珠蘅绣窄衣。 
　　记赛春街三月社，月明细马驮花归。（杨双喜） 

　　夕窗凭镜暗凄然，春息微呵袅弱烟。 
　　便道丰姿如董宛，飘花零叶总堪怜。（范玉梅） 

　　锦碗芙蓉四幕花，密楼藻井一层纱。 
　　凄然拥髻樊通德，坐对伶元说赵家。（徐爱珠） 

　　织蕊梳花愿已违，宫声颠倒十三徽。 
　　不听落叶回风曲，犹道江南燕尚飞。 

　　但有荒萝满若耶，难凭越女艳如花。 
　　醉听白纻吴宫曲，何似溪头看浣纱。（上虞桂） 

　　锦簏冰瓜养睡初，月牙横几倦晨梳。 
　　绿翘早嫁徐君旧，定厌繁华北路鱼。（李意兰） 

　　铁板铜琶唱大江，西来潮气未全降。 
　　曲终仰看天边月，照见南飞鹊一双。（杭州绣凤） 

　　莫听小玉院门鸦，莫折窈娘井上花。 
　　莫变商声歌子夜，请看飞雪搅寒沙。（四　喜） 

　　晚翠风神剧曼殊，飘烟窣水合欢襦。 
　　结缡尚未逢张四，敢效酸斋诮买奴。（张绣凤） 

　　窣地猩红耀锦裾，丰肌灼灼照芙渠。 
　　掌中难觅昭阳燕，怪底刘宫嬖媚猪。（姜橹香） 

　　彩云小队压天魔，瘦影春鸿掠月过。 
　　敢似樱桃谗石虎，帐中倒授有金戈。（许　福） 

　　回风丽曲阻重听，江水迢迢去越舲. 
　　杨柳楼台苏小宅，夜来明月梦西泠。（尤秀宾） 

　　龙熏雪色漾水纱，忍向蕃厘问旧家。 
　　不醒阿■⑼蝴蝶梦，玉真偷过隔江花。（沈　桂） 

　　长信天高断旧恩，自翩茜袖拭啼痕。 
　　红儿幸脱罗虬刃，好忏维摩闭画门。（杜　兰） 

　　堪人属意是虫娘，露液云酥浃骨香。 
　　兄妹无恩鸿信阻，年年风雨走关梁。（如　兰） 

　　苏合微熏宿火温，雨中罗帐记黄昏。 
　　一淮荡尽残春絮，忍访当年寇白门。（叶秀兰） 

　　醉里愁听菩萨蛮，交鸾绣被叠屏山。 
　　雨晴月白天如午，烛影横花花照鬟。（桂　珠） 

　　孤影伶俜是断鸦，曲传幽恨到琵琶。 
　　小桃已怨无人护，况向东风伴柳花。（徐月卿） 

　　不向平陵看射雕，几回对酒坐疏寮。 
　　剪灯醉读双红记，剑气琼声满碧霄。（袁翠凤） 

　　飘落他乡似断鸢，春阳不系秣陵船。 
　　我怜江上无瑕女，枉解怜人与自怜。 

　　一桁虾须窣地垂，病痕疏到远山眉。 
　　经秋颜色黄如菊，绝似当年金树儿。（柴阿润） 

　　惯嘘兰息袅琼蕤，动若痴迷静若思。 
　　随絮尚容流水荡，难禁风力是游丝。（陈兰生） 

　　画院谁陈秘戏图，晓窗水色映琼肤。 
　　朝天虢国能坚宠，暗笑真妃泄塞酥。（王文香） 

　　琐子身材嫩玉肌，流珠眼色卧蚕眉。 
　　姗姗禀性真如意，合与黄娘作侍儿。（王阿保） 

　　亦工颦笑亦佯嗔，略带微酸更可人。 
　　惯抱箜篌歌泣露，桃枝绰约认前身。（楼吟香） 

　　灵芝新茁水精苗，护以龙烟似玉绡。 
　　一样翾风年十五，如何六万买春条。（朱问梅） 

　　双交屈戍静无声，鹦鹉低鬟唤宿酲。 
　　酥胛玉肩谁受得，只除魏野解风情。（戴绣兰） 

　　珊珊瑟瑟佩明珰，错认珠帘第四娘。 
　　一袭青黄鱼子缬，东风吹作杜蘅香。（戎　馥） 

　　楚女腰肢渐减围，不因春草怨芳菲。 
　　眼看黄竹空箱在，忍为他人作嫁衣。（方葆生） 

　　南来夷虏陷昌州，险夺名花出画楼。 
　　漫恨不如毛惜惜，问谁枕刃护高邮。（沈瘦海） 

　　雕屏六扇灿堂花，清极筠帘似水遮。 
　　要倚颦婆听阿鹊，来寻妥十二娘家。（润　宝） 

　　李家翠翠马娉娉，姊妹双花耀肉屏。 
　　莫怨桃根太娇小，我愁桃叶易飘零。（孙双凤） 

　　病里含鱼肺不凉，慵来小髻拥愁妆。 
　　玉壶一勺灵芸唾，应有仙坛紫奈香。（许蕊球） 

　　玉蕊无言耀远春，东风一笑赌千缗。 
　　倘翻瑟瑟屏风谱，先写温肌小鬓人。（孙爱月） 

　　游戏天仙谪上京，不徒花婉借棋枰。 
　　袒衣醉打关西马，密院三更有笑声。（洪红香） 

　　再顾难寻陌上车，玉鱼深锁五侯家。 
　　请看燕子穿门去，一树春桃依旧花。（吴蕊娟） 

　　黛色分钿秀可餐，暗芬融息似春兰。 
　　玉蕤紧抱香心露，着意迟开怕早残。（金　林） 

　　一渠花泪冷初凝，怕踏春花过马塍。 
　　当世已无姜石帚，小红只合葬西陵。（陈宝玉） 

　　香桃作骨瘦难支，倩女春魂弱自疑。 
　　枕角断红收不尽，药烟茶气缭丝丝。（殷爱姐） 

　　第三院落住红绡，背影春灯按玉箫。 
　　那得昆仑锤猘犬，碧天无尽夜迢迢。（许月舲） 

　　尚含睡态约残云，入颊红肌有簟纹。 
　　要约邻姑闲斗草，不知花外已斜曛。（杜赛金） 

　　不是文舒定满营，天池香水浴娇婴。 
　　灵妪手植蜻蜓树，能作丹刚九奏声。（范　润） 

　　麝月揩摩甑露熏，泪为行雨意为云。 
　　湘兰解践新簟梦，不唱青灯白练裙。（俞小雪） 

　　熨花贴柳未全谙，酒半风怀荡不堪。 
　　转爱得怜堂上住，垂髫扶竹乞春柑。（李玉香） 

　　拉杂花枝锦洞春，天魔别队颖龙津。 
　　红鸜未剪双歧舌，便拍帘钩学骂人。（王楚香） 

　　菡萏心情豆蔻年，春波如醁照婵嫣。 
　　停骖一顾鸣珂曲，可有他时汧国缘。（王阿环） 

　　东园花女怯风姨，洗靧春容避酒卮。 
　　愿乞七星幡一座，与他密护过春时。（张瑞芸） 

　　黛石蓝脂画不如，娇啼宛转掌中躯。 
　　十三年纪鸦鬟绿，莫是燕京李夜珠。（小　福） 

　　灼灼盈盈髻未梳，高秋明水漾新蕖。 
　　六桥油碧他年见，眼底群花总不如。（杨阿翠） 

　　痛饮醇醪无太阿，年华如水逐清歌。 
　　翻空且当离骚读，莫罪灵均绮语多。 

　　十洲春语（下） 
　　捃余 
　　盖仿余澹心《轶事》、捧花生《余谭》之例，缋新悦，志随欢。匪云夸张，实系感慨。以为无益语也，则当拉杂摧烧之。 
　　客初至院，则密室供坐，假妪伺客，细荈瀹香，款语留盼，谓之“茶围”。沸酒炙肉，醉重气微，烛光滟淫，巾钗影乱，谓之“酒局”。猱童传简，花舆过街，珠锵玉摇，侍座佐饮，谓之“出局”。霜柝三报，兰汤再巡，月沉灯炧，燕昵达旦，谓之“留厢”。疲辰侠夜，怨旧怜新，一十二时，不知销黄金几许。 
