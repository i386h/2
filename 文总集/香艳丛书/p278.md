<!-- { "loadSidebar": true } -->
　闻是日男妇闯入学政仪门，由考舍抓墙逃避者，尚千余人，意或不在劫数内者乎！更有奇者：番禺长塘街，有寡妇某氏。夫死无子，抚六岁幼女，守志甚。苦是日此女随其婶母观剧。其婶母已烧毙，某氏度其女亦及于难也。廿一早备小匣往收其尸，屡寻不见。忽闻其女呻吟声，出自数重尸下，骇极。倩人将尸逐一移去，则其女尚有气息，只烧去半边丫髻。抱负而归，诘其所以。女言当时并不知火发，只似睡熟梦魇者然，觉动不由己，弗能转身，醒而号呼耳。 
　犹忆前年珠江大火，花船尽付一炬。当灯红酒绿时，狎客珠娘兴高采烈，不意回禄君之猝至，掣之以俱去，烧毙及溺死约有三千余人，情形惨悼有甚于此。谚云：“乐极生悲。”信然。暇日当详询粤人缕述始末，以为大劫之记念。 眸睐子识。 



　　姗姗传　清　武进黄永云孙　着

　　姗姗者，字小姗，周姓，戴溪黄夫人侍儿也。母梦吞素珠一粒，觉而娠，群辈卜之，宜男。及姗姗生，咸贺之曰：“是虽女也，当有福慧。”数岁戏于庭，适夫人敕银工制钗，曰：“如一封书式。”珊珊应声曰：“一封书到便兴师。”夫人为之发粲。自是极怜爱之，亲为束发裹足，令从女塾学，得近笔墨。稍长，课之绣，金针鸳谱，一见精绝。禀性婉媚，善伺夫人意，先事即得。夫人每曰：“此吾如意珠也。”幼有洁癖，熏香浣衣，唯恐弗及。凡其服食器用，卒不令诸同伴近之。昼则旁习女红，夜则随夫人合掌诵大士。既退，但闭阁寝坐，终不闻语声。其静心类如此。 
　　丁亥，姗姗年十五，夫人将为之字。而孝廉黄永云孙者，时以下第归里。云孙故倦游，然门外多长者车辙，问奇屦满，劈笺调墨，日不暇给，思得丽姝为记室。厥配湘夫人，才而贤，相与谋之曰：“是欲副余，天下岂有樊素、朝云其人者乎？即有之，当以礼聘。”而云孙负相如之渴，所好又特异，每曰：“丰肌肥婢，佣奴配耳。昭阳第一安在？吾宁筑避风台俟之。”以故薄游于广陵、姑苏之间，几于红粉成阵，而卒无所遇。
　　一日为黄夫人六袠初度，云孙以族之犹子，从而捧觞焉。姗姗侍夫人出，常妆便服，迟迟来前。鬂云肤雪，柔若无骨，而姿态闲逸，娟娟楚楚，如不胜衣，立而望之，殆神仙中人也！云孙瞥见心荡，私自念曰：“其道在迩，求之则远。彼美人者，真国色无双矣！”时亲族毕集，群进而寿。姗姗延伫既久，云孙得数数目之。姗姗面颊发赤，为一流盼而已。礼毕，遽随夫人入。云孙怅然别去，赋《浣溪纱》一阕。于是呼媒者告之故，使通殷勤。而夫人重惜之，不欲以备小星之选，固拒不许。云孙书空无聊，计无所出。乃夫人之长君来玉、次君雪茵，固善云孙，力为之请。夫人曰：“吾以掌上抚之，极不忍使为人作妾。”必欲为云孙请者，有珊珊在。命家妪以其私询之，姗姗不言。妪曰：“是前称寿者，恂恂少年，吾闻其才名冠江南，捧砚司花，犹胜党将军羔酒。且私心慕子，唯恐不得当也。唯夫人命，可乎？”姗姗首肯。先是，里中贵子弟，为夫人内姻者，咸愿以金屋贮姗姗。姗姗闻之，辄大恚。至是闻妪言，为一破颜，以是知其心许云孙矣。即报可，云孙大喜过望。湘夫人出私资聘之。
　　是时适当顺治戊子十月，诸应春官试者，悉北上。云孙将诹吉娶之偕往，以父命不果，且促之驾，不得已，治装将去。而闻姗姗忽遘疾，云孙为留竟月，延医治之，意殊怏怏不欲行。使者传夫人语曰：“儿疾在我，云孙岂以一女子病，而辍试事？”越夕，仆夫促行，其友许圣本等饯之郊外。云孙赋《减字木兰花》一阕志别曰：
　　东君有意，知许梅花花也未。小漏春光，怎禁西风一夜霜？　　凄然相对，花底温存花欲泪。残月如弓，几剪灯花又晓钟。
遂去。而姗姗病益剧，医来犹强起栉沐，然已骨立不支，似犹举首盼泥金也。既又闻云孙被放，愁容憔悴，捧心而泣。夫人再三慰谕曰：“若何所言，但告我！”姗姗曰：“妾命薄，辱夫人膝下十六年于兹。无禄早世，不得长侍阿母，夫复何言？”夫人固问之曰：“岂有思于云孙耶？”姗姗长吁瞪目，顾左右曰：“扶我扶我！”起而顿首曰：“郎君天下才，眷我厚。今试北，非战之罪，乃以妾故也。且妾夜者梦持檄召我，冉冉登云而去，意者在瑶池紫府之间。为我谢郎君！生死异路，从此辞矣！”抚枕泪落如雨，自后不复进药，数日竟死。
　　死之三日，云孙抵家，湘夫人泪光莹莹然犹在目也。云孙曰：“将无妾面羞郎，来时未晚耶？”湘夫人曰：“不然。坐定，吾语若。”叹曰：“吁！姗姗死矣！”云孙既内伤姗姗，居平忽忽不乐，幽思隐恸，时结于怀。尝以一杯临风告于灵曰：“吾将入海，乞不死药、返魂香以起之，则三神山有大风，引舟不能到。欲得少君方士之术，上天入地求之遍；而七夕夜半，未及比肩，无誓可忆。佳人难再得，当复奈何？”然其后姗姗亦数入梦，是耶非耶？不可向迩。于鳞《李夫人歌》云：“纷被被其徘徊，包红颜其弗明。”两语俱神似。或云：“姗姗从夫人虔修彼法，先以净体化去，不效梁玉清累太白。”理或有之，大要使白骨可起，则月下风前，呼之或出。《牡丹亭》一书，不得尽谓汤若士寓言也。姗姗既死，三阅月，同里墨庄书史为之传。
　　论曰：余闻姗姗遗事甚详，其吴娃紫玉之流与！或曰：“天下多美妇人，何必是！”此情侬之言，不足为云孙道也。云孙登堂乍逅，未得再顾，而钟情特甚，岂冶色是溺，盖亦叹为才难者乎！史称阮嗣宗醉眠邻女炉侧，及其既死，又往哭之，可谓好色不淫，云孙近之矣！
　　〖张山来曰：才嫒遭妒妇，吾甚恨之。今黄夫人贤德如是，而姗姗不克永年，岂彼苍亦妒之耶？〗



　　太恨生传　清　徐瑶大壁　着 

　　太恨生，东海佳公子也。与余形影周旋，神魂冥合，因熟悉生情事。生父司李公望重一世。生承家学，折节读书，当代名流，咸倾其才调。丰神俊迈，性孤洁寡欲，未尝渔非礼色。娶元女夫人，婉嫕贞淑，生相敬如宾。夫人尝谓生曰：“吾夙耽清净，苦厌凡缘。膝下芝兰，幸蚤林立，生平志愿已足。当觅一窈窕，备君小星，吾即守斋戒，绣佛长斋，不复烦君画眉矣。”生曰：“自卿为余家妇，门庭雍睦。方期百年偕老，岂忍令卿诵《白头吟》耶？虽然，卿业有命，余宁矫情？第选妾须德才色皆备乃善。正恐书生命薄，难获奇缘，有辜卿意耳。” 
　　先是太原某，世为洞庭山人，以贫故，赁其妻为生子保媪。未几，某死，遗一女无依，寄养豪右某家。某家妇悍，名曰养女，实婢畜之。女受困百端，无生理。媪恚甚，往争曰：“向固以吾女为若女，而女困辱至此，于义已绝，吾挈女去矣！”某家咸憎女，听媪挈归生家，年十六矣。女虽支离憔悴，而柔婉之态，楚楚动人。夫人一见绝怜之，亲为熏沐。教以女红，无不精致。 
　　时戊辰冬，生自茂苑归，问所从来。夫人语之故，因谓生曰：“曩欲为君置妾，而难其选。今此女明慧端懿，乃天赐也。亦有意乎？”生昵而笑曰：“唯卿所命。”生母亦见女贤，密谕媪，欲为生成之。会生仍往茂苑，寻丁外艰，事遂寝。居半载，夫人乘间谓女曰：“吾视汝德性贞醇，体度庄雅，虽名闺淑媛，无以过之，岂宜为庸人妇？吾郎君才品风流，真堪婿汝，当以赤绳系汝两人。幸事获济，即妹视汝，汝盍早自决计？”女沉吟未答，既而泣拜曰：“妾惸惸母子，困苦伶仃，来托宇下。夫人遇妾，谊逾所生，常恨碎骨粉身，不足为报；生死祸福，敢不唯命？今所以不轻一诺者，诚虑人心叵测，事变难知；三生缘浅，好事多磨折耳。幸辱夫人与郎君约，郎君家世清华，先业未竟，当勉图光大，努力青云，慎毋以儿女情长，令英雄气短。且太夫人春秋高，承欢养志，端在郎君。讵可牵惹闲情，致乖色养？一也。郎君与夫人，鸡鸣戒旦，鸿案相庄，万一割爱分宠，遗刺绿衣，妾罪大矣！二也。郎君外服未阕，大节攸关，妾当珍此女儿身，俟除服后，上启高堂，明成嘉礼。倘稍逞情缘，冒嫌涉疑，妾不足惜，人其谓郎君何？三也。诚如妾言，妾无悔矣。”夫人笑曰：“固知汝有心人也。好自爱。”因具以告生。生惊喜曰：“安得此大学问语！谨受教。”自是生必欲得女，女一意以身委生。而夫人亦唯恐不得当也。 
　　大率女之为人，性殊灵警，而严于举止；情极肫恻，而简于言笑。居常女伴相征逐，女独靓妆凝神，萧然自远。终日坐阁中，专理刺绣，影匿形藏，非媪呼，不入中堂。间遇生，辄遥引，以故终岁同处室中，绝未通一言。生情不自禁，欲得女一晤语，倩夫人为介，女难之。夫人固请曰：“郎君无他意，第欲共汝作良友相酬对耳。”至则俨容端坐，双目瞪视而已。然生亦以远嫌，不敢数请相见。即女见生，必邀夫人与俱，乍语乍默，若近若远。间或并坐月中，偕行花下，各陈慰勉之辞，半吐愁思之句。虽情好愈挚，而燕昵俱忘。历三年不及于乱，夫人每从旁戏曰：“汝两人内密外疏，何乃无风月情？”生卧室与女妆阁虽隔绝，而室密迩。生中夜朗吟，与女刀尺声，时相答也。 
　　女尝谓生：“郎君惊才逸韵，妾如获侍巾帻，永伴文人，素愿已惬。第自恨未娴翰墨，他日香奁中，弗克供捧砚役，奈何？”生笑曰：“以汝夙慧，奚患不识字耶？结褵之后，汝备弟子礼奉余为师，灯前月下，授汝《女论语》、《孝经》及古诗词，何如？”女点首曰：“尚须教我《法华》、《多心》诸经也。”随口授《关睢》数章，并解说意义。女微笑覆之，不失一字。生出外，女随夫人过书斋。视几砚上尘，拂拭之；图籍纵横者，整齐之；庭花色悴，则汲水灌之。性爱焚香，竟体芬郁袭人。雅好淡素妆，荆钗裙布，必整必洁，泊如也。生每遗以香钿诸物，必坚却之，或以夫人命始受。生常倩制一锦囊，不可。强之，则云：“俟两年后为郎制之。”其谨慎识大体如此。 
