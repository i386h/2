<!-- { "loadSidebar": true } -->
　　钦定四库全书　　　　　集部七
　　于清端政书　　　　　　别集类六　【国朝】提要
　　【臣】等谨案于清端政书
　　国朝于成龙撰成龙山西永宁州人由副榜贡生官至两江总督卒諡清端赠太子太保事迹具
　　国史本传是集皆其歴任所作曰罗城书官罗城县知县时稿也曰合州书官合州知州时稿也曰武昌书官黄州同知署武昌府时稿也曰黄州书官黄州江防道时稿也曰八闽书官福建两司时稿也曰畿辅书官直巡抚时稿也曰两江书官两江总督时稿也任监司以前皆申详条议札檄诫谕之作任巡抚以后始列奏疏第八卷曰吟咏书则其所作各体诗并以文六首附于后别有于山奏牍七巻其编次不及是集为有端绪另録存目成龙以清节著名而自起家令牧至两膺节钺安民戢盗诸政迹皆绰有成算其经济亦有足传今观是书其平生规画犹可见其本末也乾隆四十九年三月恭校上
　　总纂官【臣】纪昀【臣】陆锡熊【臣】孙士毅
　　总　　校　　官　【臣】　陆费墀









　　于清端政书原序
　　今上之二十年
　　王师克滇所向底定神武既昭罪人斯得薄海内外悉主悉臣罔不賔服
　　上大嘉悦益精维治理以大中丞夫子于公之治畿辅爲天下最
　　特晋位大司马总制两江以风有位葢
　　上知公自令牧二千石及监司藩臬以迄开府上谷厯闽楚蜀粤垂二十年清操伟略鸿文钜绩乆而弥厉故两岁之中节钺再加一时
　　眷遇罕有其匹明年夏四月公请假在里祭毕即单骑至金陵惟携图书数巻直驰入署五月素自楚趋侍恭覩
　　御书赐公诗卷兼闻
　　驾幸防县
　　召见幄殿温语移时且
　　询公曩抚东山时事甚悉益叹
　　君臣相得今古维难而公独遭际
　　圣明若此不有编述惧不足以传乆逺因发所携图书得公自令罗城以来诸牍及诗文稿跪请于公以爲古人著书立言非徒夸示文字良欲开导后学使知所取法无其事者尚欲有其言况公之著作皆因时立议见诸行事深切着明小之治安一方大者动关国计非凿空结想借物托兴之比且公三举卓异屡平剧冦天子知之已十数年故复于雄县
　　亲垂顾问倘一旦
　　诏公条上行事用备采览而编简无稽其何以对公许诺乃次第诸稿片楮只字皆公亲笔细书岁乆霉蠧霑蚀半就脱落彚其可识者爲若干巻伏读十许日曰于戏盛哉今而知无意于功者始能成天下之大功不遗一事者始能集天下之大事本内圣外王之学以行其致君泽民之志其在斯夫其在斯夫方公初仕粤西瘴疠所侵异类与居凡七年矣北人宦此者百不一归而公处之泰然略不爲动卒之猺獞革心民安盗戢其规画条议至今犹用之不尽抑何伟也及由蜀入楚遍厯艰险数定大乱使内地悉平
　　王师得一意南征无后顾之虑迄今读与中丞张公徃复诸议真死而后生危而后存其难更有百倍于往日者当东山逆贼首倡江右吴豫转相煽炽使蕲黄不守则吭扼防噎荆武非我有矣公独与张公定策率门下十余人督乡勇数百直捣贼巢身自陷坚亲冒矢石一败之黄土坳一败之纸棚河旬月间一抚再勦诸逆授首而吴豫江右间闻风溃散南北之路始通方是时外诛巨寇内办军需既饬属僚复抚百姓羽檄交驰人马擐甲凡所设施皆手自裁荅于仓皇中示闲整于扰攘中恤民力罔不纎悉曲当洞中机冝此又素所亲炙不假披阅始知者至若出八闽于汤火之余调剂军民各安厥所赎还难民动以千百每一书上王公大人皆虚心听受抚绥上谷屡建谠言爲民请命
　　天子知公直皆
　　特防报可以故得苏解困痼全活死徙无算古人得一节足以传之无穷公则萃于一身无徃不备矣论者谓公以外臣重邀
　　陛见
　　上亲洒宸翰兼赐白金良马乳酒银貂麞兎鱼鳬等物恩礼叠加人臣之荣至此已极不知公之得此皆出意外当其入粤初不自意能至蜀也及乎仕楚更不意能至闽也又安朢开府
　　畿辅总制两江哉惟出万死不一生之计祗知
　　君父深恩在所必报其身家性命已乆置度外故凡有建白辄掀髯而谈略无嚄唶使稍有顾恋其伸纸着笔虽曲极组织其于
　　国家事终属隔鞾搔痒又何能功成事集如此其烈耶是故爲人臣而知读是书其常也必亷其变也必勇爲人子而知读是书其养也必力其哀也必毁以此治兵必无覆败之虞以此临民必免贪戾之祸以之爲国则逹经权以之居家则敦孝悌于戏公仕且二十年危行特立触忌讳不少矣所頼
　　圣天子及当代王公大人知之于今千百世忠臣孝子志士仁人奉之于后今虽华衮被躬驺防卫道退处一室鸡鸣而起钟定而卧恶衣麤食有寒士之所难堪而文章经济顾广大精切若此又孰得孰失也公尝谓所受知诸大人君子皆及身显庸无复欠缺独中丞张公鞠躬报
　　国尽瘁以殁今滇黔荡平而身不及见每展对手书辄怆然出涕不知此书传则张公之功徳自与之俱传即当代诸大人君子亦无不与之俱传于以副
　　圣天子精维治理之盛心使士大夫服官攷业者咸有所矜式更使天下后世知凡欲成大功集大事者必于此不于彼其爲禆益岂浅鲜哉公兹甫莅两江未期月纲纪整饬俗易风移每有示谕闾里小民争手录口诵旬日成帙由此平章天下髙文典册方昌未已奏之廊庙鼓吹休明将盈车充栋有一书再书不胜书而已者更请以俟诸异日云
　　康熈二十有二年嵗次癸亥春王正月上元楚黄亭州门下士李中素拜撰










　　钦定四库全书
　　于清端政书卷一
　　两江总督于成龙撰
　　罗城书
　　条陈引盐利弊议
　　防得栁属地民贫兼以猺獞杂处自入版图以来从无引盐旧例因粤东积引壅滞疏通无术波及粤西郡县乃有销引之议葢自康熈元年始也栁属以引盐决不能销考成断不能完各陈艰苦详请免销文案如山附卷可查抚台怜悯各郡详请痛切
　　题请免销部议未允事出两难一面行催立埠招商而商人因引目数多无人敢于承应一面行文佥派里商赴东领运一靣催开未完盐引州县职名吏民惊惶无措幸抚台深知吏民病苦补牍再陈区画户口食盐之法极力调停部议始允而盐引幸减三分之二矣自此盐课已定有司虽愁苦中积亦无可奈何有招商立埠者有设法官运者有僻处山中招商不应请命于上司代爲招商运销者咸属急迫无聊之计幸数年以来考成俱完且有溢额之引原其行盐之初何尝计及此也今有司之考成虽完而民穷愈不可支不可不蚤爲之变计也成龙奉条议之文确知民苦不敢坐视不言谨条列鄙议于左
　　一官运之宜禁也当行盐之始民苦无素封之家吏苦无防金之术不得不賖借于有盐之处以救考成之急盐主因无现价倍昻其值盐之来也既贵则有司之发也自不得贱且在官之仆役明知盐价出之百姓领运盘费谁肯较铢计两以爲官民计者盐价之贵职此故也至于发盐之权自上操之有招商领运盐包数多而频发者有不系招商假名色而予以必发者上之发于州县也无已则州县之发于民也亦无已有司明知民苦即引目已完而亦不敢不领爲无可如何之势领之必速发发之必速催盐价虽贵而民不敢争催纳虽急而民不敢议引价虽销而民不敢言日复一日而民病已入膏肓迟之又乆不惟累正赋而且恐无民之可累矣官与民皆沉沦盐引之中而莫之救其宜禁者一也一埠商之宜革也官盐系梧州賖来之物引税水脚俱在其中有司止幸完其考成而不敢复议贵贱爲穷逼所使而然也若埠商运自广东盐价可屈指而计且竞刀锥之利谁肯浪费一二及至地方探知官盐之价若干亦照様行之利逾本数倍乃无良心之极也即有轻利之商欲减其盐价而又恐官盐不行而获戾焉是官不乐商盐之贱而致壅积商更乐于官盐之贵而获厚利两相腾涌民无贱盐可食而民愈穷更有可异者既名埠商其发卖自应听乎其便无如其发盐也必求之有司而其收价也三五成羣挨门逐户而遍索焉埠商之病民于斯爲甚其宜革者一也
　　欲除以上二弊莫若晓谕流商从便发卖渠较盐本防何盐利防何断不至涌贵数倍民亦不得从而争议况前商之盐贵而后商继之势不得不减价以求速售如是而随时贵贱非同官势强压而盐可无一定之贵价民亦得量其有无因其缓急任其多寡随便而公易之而民可无不得不领不敢不领之苦民穷稍苏流商喜于疏销有利而来之必广穷民一旦得食贱盐而销之必多则引额较前更逾有司亦不至有考成之虑矣然尤有宜爲流商计者从粤东领盐至梧州交引换票其查核已严矣后抵栁府交梧州之票另换栁州之牌任意于各属州县交易不必画疆界分彼此以免烦流商之害而盘诘私盐诸务亦可中止民商俱被寛大之恩矣惟恐流商罕至而提标数万兵口一年食盐无算马平盐包不及二百其余之引或可以备不足是又意外之一策也若王公将军有盐亦与流商等任其销卖不必经有司之手则流商之盐从何而壅食盐之民从何而苦也
　　对金抚台问地方事宜
　　问緑林草窃如何消弭逋诛逆獞如何擒缉山川地理之险要如何屯戍设防狑犽狼獞之骄悍如何抚绥驯制倒废驿站如何兴复如初森严
　　钦限如何依期完结土司汉夷交错之地如何立法使邉陲藩篱巩固相安钱粮闗税纳汚之薮如何厘剔使陋规火耗悉除殆尽何以清刑狱使民无幽系何以惩刁顽使民不健讼何以招流移使开垦蓁芜何以惩贪酷使澄清仕途何以察芟衙蠧何以积储备荒
　　窃敉寜地方之要莫若安民而安民之法必以肃清吏治爲先务吏得其人而洁已爱民则弭盗固圉省刑息讼兴利剔弊诸务毕举虽在邉徼可渐次化理矣成龙寡昧书生荒裔下吏不识时务仰承宪问具稔忧时逺虑爲国爲民之盛心敢不率其刍见以佐末议今天下车书一统中外臣服粤西逺在南荒
　　天威底定巨寇已殄灭无遗而未雨绸缪犹厪宪虑诚爲国家树万年不抜之基爲万姓谋乆安长治之道也夫地方何盗盗即民也民虽无知决不乐于爲盗必爲饥寒刑罚迫之而爲盗也责在有司清净寡欲先之徳教以端风俗继之保甲以防不虞勿戕民命勿剥民肤俾各安室家各恋妻子此弭草窃之末议也粤西猺獞种类不一素号凶悍以杀戮爲生兼之十数年来地方无主强陵弱众暴寡无一净地
　　天戈一指么魔屏迹彼虽仰畏其威然未尽懐其徳若稍疎一面之网多方招抚开诚布公消疑释嫌逆獞虽愚亦必乐生恶死悉归王化不烦弓矢而土宇寜谧此安逆獞之末议也山川地理或水或陆未厯其地难以悬拟大约粤西地险獞悍屯戍之兵不可不设而统兵之法不可不严兵以卫民亦有祸民者兵以防奸亦有作奸者屯戍设防寜简无滥此防险要之末议也狑犽狼獞不事诗书不谙礼法骄悍固其素习责在有司暂羁縻之渐教育之寛舒其手足约束其心思抚绥驯制寜猛无寛此抚绥骄悍之末议也若夫驿站最爲民苦当汤火初出或可徐议兴复然煌煌
　　功令火牌勘合之外严禁私役需索等弊四季循环立簿查核有司实心奉行勿加谴责则民吏不受害而兴复如初亦不难矣此兴复驿站之末议也
　　钦限事件最爲森严有司敢不殚竭心力勉副
