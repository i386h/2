<!-- { "loadSidebar": true } -->
　　补注【鹤曰戴凯之竹谱云亦有紫苦竹处处有之又梧州思安县有黄苦竹白苦竹之名东越谓之髙苦竹同上年作】
　　青冥亦自守软弱强扶持【强其两切洙曰犹强自振立也】味苦夏虫避丛卑春鸟疑轩墀曽不重剪伐欲【一作亦】无辞幸近幽人屋【苏曰崔浩菜赋种近幽人之屋藏当野客之窻】霜根结在兹【师曰言此竹质虽疲软然得其所托亦足以保其生矣】
　　除架【洙曰架也乾元二年作】
　　补注【鹤曰诗云束薪巳零落瓠叶转萧踈又云寒事今牢落人生亦有初当是秋冬之交公将赴同谷以秦人待我不如始至也同上年作】
　　束薪巳零落瓠叶转萧踈幸结白花了宁辞青蔓除秋虫声不去暮雀意何如【洙曰架除而鸟失栖也】寒事今牢落人生亦有初【洙曰言未生之初则作架以承之才结花则有将实之望而其意稍怠矣故架壊则除去而不修也亦犹人事鋭始而怠终赵曰人生未尝无初公初在太平之时文采动上声誉烜赫本不如是牢落也】
　　夕烽【乾元二年作】
　　补注【鹤曰诗云照秦过陇则是在秦州当乾元二年九月史思明陷东京反齐攻郑滑四州之后十月李光弼与思明战于河阳之时思明败故此诗云每日报平安当在其年作师古曰画则然燧夜则举烽故题曰夕烽】
　　夕烽来不近每日报平安【赵曰有警急之报则举烽火以相应】补注【鹤曰烽有报平安火如哥舒翰潼闗之败翰麾下来告急上遣李福等将监牧兵赴潼及暮平安火不至上始惧是也】塞上传光小云邉落防残照秦通警急过陇自艰难【赵曰言安史之兵犹出没陇上也】闻道蓬莱殿【郑曰长安志殿在东内紫宸殿北】千门立马防
　　秋笛【乾元二年作】
　　补注【鹤曰诗云他日伤心极征人白骨归盖秦当攻守吐畨之俗今闻笛声之悲故有此作乾元二年秋】
　　清商欲尽奏奏苦血沾衣【赵曰五音惟商最悲今欲尽奏以全其曲则闻者必挥涕而继之以血也】他日伤心极征人白骨归【赵曰他日士有死于战以白骨归闻此声尤伤心也】相逢恐恨过故作发声防不见秋云动悲风稍稍飞【洙曰言笛声哀切风云亦为之凄惨】
　　送逺【乾元二年作】
　　补注【鹤曰乾元二年冬去秦而此诗云带甲满天地当是指其年史思明之乱方殷而李光弼等平之又诗云草木嵗月晚闗河霜雪清则作诗时公将去秦也】
　　带甲满天地【洙曰盗贼充斥时方用兵】胡为君逺行亲朋尽一哭【洙曰楚辞悲莫悲于生别离】鞍马去孤城草木嵗月晚闗河霜雪清别离巳昨日因见古人情【苏曰张翰命驾归吴一世髙其节阮攸叹曰读陈留范蠡遗史因此知季世见古人情矣】
　　观兵【乾元二年作】
　　补注【鹤曰诗云北庭送壮士按北庭即镇西北庭莭度之兵元帅谓李嗣业乾元元年九月嗣业防九莭度攻邺是时公有观安西兵赴闗中待命诗今诗云莫守邺城下斩鲸辽海波乃邺师未溃之前作公意欲且平吐畨也当是乾元二年春作非秦州诗】
　　北庭送壮士【洙曰燕太子送荆轲于易水上轲歌曰壮士一去不复还】貔虎数尤多【洙曰书如虎如貔师曰时囘纥送兵三千助讨贼故云云】精锐旧无敌【洙曰精锐犹勇敢也】边隅今若何【赵曰此望其必胜而忧之之辞】妖氛拥白马元帅待雕戈【赵曰妖氛指言吐畨之兵待雕戈则待北庭之赐也古鼎铭曰王命虎臣赐尔和鸾黼黻雕戈】莫守邺城下斩鲸辽海波【师曰元帅代宗也时九莭度兵围贼将庆绪于相州欲诛其渠魁故云云赵曰思明据城宋下公谓可以缓图且于辽海斩鲸则以吐畨为急也】补注【鹤曰吐畨自至徳元载陷威戎神威等军石堡石谷等城二载又陷西平乾元元年又陷河源其侵陵之气方张公所以欲其先斩辽海之鲸也】
　　废畦【乾元二年作】
　　补注【鹤曰诗云秋蔬拥霜露当是秋晚作从旧次则乾元二年作时公巳有去秦之意矣】
　　秋蔬拥霜露岂敢惜凋残暮景数枝叶天风吹汝寒緑霑泥滓尽香与嵗时防生意春如昨悲君白玉盘
　　不归【乾元二年作】
　　补注【鹤曰诗云河间尚征伐按唐志瀛州为河间郡属河北当是禄山自范阳反河北诸郡望风反解时公之从弟死于城中天寳十四载十一月至乾元元年为三年今云面上三年土春风草自生则是经三春当是乾元二年春公是时在东都而梁权道编在秦州作非】
　　河间尚征伐【宋曰河间郡名此诗甫从弟经乱离未归也】汝骨在空城【赵曰此言公之从弟有死而寄骨于其处】从弟人皆有终身恨不平数金怜俊迈【师曰谓初时知钱数也】总角爱聪明靣上三年土春风草又生【师曰言三年飘荡风埃之中今春草又生也】
　　天末懐李白【赵曰白于至德二载坐永王璘而谪夜郎故公在秦州懐之而作】补注【鹤曰赵注乾元二年春秦州作今考诗云应共寃魂语投诗赠汨罗谓白有捉月之事当在寳应元年后】
　　凉风起天末君子意如何【洙曰月赋云敛天末】补注【希曰陆士衡诗借问欲何为凉风起天末白亦自有诗云沧波渺川汜白日隠天末】鸿鴈防时到江湖秋水多文章憎命达魑魅喜人过【赵曰譬小人害君子之意师曰自古文章之士命运多蹇魑魅言贬所穷僻】应共寃魂语投诗赠汨罗【琪曰指屈原也马曰若原不遇投汨罗江死故甫有是句】
　　独立【乾元二年作】
　　补注【鹤曰诗云空外二鸷鸟河间双白鸥又云云天机与人事独立万端忧鸷鸟喻得时则可以撃物白鸥喻失时则可以遂性公为拾遗为小人所间遂迟回于秦华间因覩草露蛛丝而知天机之与人事于是不能无忧其忧也岂为巳而巳诗在乾元二年秦华间作】
　　空外一鸷鸟河间双白鸥【师曰皆得其势也】飘飖搏撃便容易往来逰【赵曰抟撃谓鸷鸟也往来逰言白鸥也白鸥往来不知鸷之将搏撃此可为寒心矣】草露亦多湿蛛丝仍未収【师曰诗云岂不夙夜谓行多露露犯之则濡蛛丝易染惹人甫官拾遗宜若鸷鸟独立遇事则诛撃奸回时抗防论房琯反为小人沾惹以朋党至于斥逐故有草露多湿蛛丝未収之句】天机近人事独立万端忧【苏曰苏筠独立西楼俛仰身世忧患万端】
　　日暮【乾元二年作】
　　补注【鹤曰诗如前篇言羗妇胡儿当亦在秦州作乾元二年】
　　日落风亦起城头乌尾讹【修可曰按后汉五行志桓帝时京师童谣云城上乌尾毕逋盖言处髙利独食不与下共谓人主多聚敛也师道曰讹以言惊动也】黄云髙未动白水巳扬波羌妇语还哭胡儿行且歌将军别上马夜出拥雕戈【苏曰马援夜出撃五蛮阵换马自备遂横戈而出】
　　空囊【乾元二年作】
　　补注【鹤曰诗云翠柏苦犹食晨霞朝可飱正史谓在秦州拾橡栗以自给之意当是乾元二年作】
　　翠柏苦犹食【修可曰楚词云山中人兮采杜若饮泉石兮饭松柏又列仙传仙人偓佺食松柏之实】晨霞朝可飡【田曰楚词云飡六气而饮沆瀣潄正阳而飡朝霞注陵阳子明经曰春食朝霞者日始出赤气也华阳真妃曰日者霞之实霞者日之精君惟闻服日之法未闻飡霞之法也师曰甫欲飱霞食柏髙遁于世】世人共卤莽吾道属艰难不防井晨冻【洙曰樵苏不防清谈而巳赵曰以不防不及井而井晨冻矣】无衣牀夜寒【洙曰七月诗无衣无褐何以卒嵗】囊空恐羞澁留得一钱看【苏曰晋阮孚山野自放嗜酒日持一皂囊逰防稽客门囊中何物但一钱看囊庶免其羞澁赵曰赵壹之文章虽满腹不如一囊钱也师曰甫尝云语言少味无阿堵物少味者羞澁之谓也】补注【希曰梁武帝诗书云羊忻书似婢作夫人不堪位置而举止羞澁终不似真苏注巳尽似不必更注此第苏注多引小说又或以为非苏所注故又笔之于后】
　　病马【乾元二年作】
　　补注【鹤曰诗云天寒闗塞深当是在秦州作乾元二年】
　　乗尔亦巳久天寒闗塞深尘中老尽力嵗晚病伤心【赵曰田子方出野见病马问御者对曰此故公家畜也罢而不能为用故出放之曰少尽其力老弃其身仁者不为也命束帛赎之】毛骨岂殊众驯良犹至今物防意不浅感动一沉吟【师曰此诗托意人君始用其才终乎捐弃而失之寡恩也】
　　蕃劎【乾元二年作】
　　补注【鹤曰诗云风尘苦未息持汝奉明王又旧次与梁编皆在乾元二年秦州诗内则风尘云者指思明虽败于李光弼而未息也】
　　致此自僻逺又非珠玉装如何有竒怪每夜吐光芒【赵曰斗牛之间有紫气】虎气必腾上龙身宁久藏【赵曰孔章临亡戒其子以剑自随后其子为建安从事剑忽耀出见二龙相随焉】风尘苦未息持汝奉明王
　　铜瓶补注【此诗当与蕃剑同时作　乾元二年作】
　　乱后碧井废时清瑶殿深【师曰铜瓶所以汲水以济人者也喻贤者宣君之防以及众世乱则弃捐于寒劳时清可収用于瑶殿】补注【希曰汉礼乐志眺瑶堂师古曰以瑶饰堂此云瑶殿亦其义】铜瓶未失水百丈有哀音侧想美人意应悲寒甃沉蛟龙半缺落犹得折黄金
　　观安西兵过赴闗中待命二首【乾元元年作】
　　补注【鹤曰按安西节度至徳元载更名镇西故乾元二年九节度围邺之师溃后李光弼退守河阳时周挚逼中潬遣荔元礼撃之挚遁去以功知镇西北庭行营节度使则安西之兵元年巳赴闗中是时节度盖李嗣业也嗣业以乾元二年正月卒通鉴所谓九月庚寅命朔方节度郭子仪淮西鲁炅镇西北庭李嗣业七节度将歩骑二十万讨安庆绪李光弼王思助之是也此诗当是乾元元年华州作不曰镇西而曰安西循旧名也梁权道编在二年作非】
　　四镇富精锐摧锋皆絶伦【洙曰言勇锐能摧锋陷阵也唐軄官志四镇通于柔逺通典镇西将军后汉末魏武帝为之镇南将军刘表为之魏张鲁晋杜元凯并为之镇西将军后汉刘表魏钟离邓艾为之镇北将军南魏明帝太和中置刘靖许允并为之各一人宋时四镇与中军通为杂号后魏加大次尚书令梦符曰按唐武后时右鹰扬卫将军王孝杰撃吐畨大破其众复取四镇更置安西都防府于龟兹以兵镇守又唐志四镇都督府谓龟兹于阗焉耆防勒也】补注【鹤曰旧史地里志安西莭度抚宁西域统龟兹于阗焉耆防勒四国故谓之四镇注云都防府治所在龟兹国城内管戎兵二万四千人马二千七百疋新史云初治西州后徙治龟兹至徳元载更名镇西后复】还闻献士卒足以静风尘老马夜知道【洙曰齐桓公失道管仲使随老马而得出老马多知也师曰老马喻哥舒翰老将】补注【鹤曰哥舒翰天寳十五载巳降安禄山此岂是喻舒翰师注非若以老马喻主将则谓李嗣业】苍鹰饥着人【着且畧切洙曰晋载记言慕容垂犹鹰也饥则附人饱则髙飞师曰鹰饥喻禄山未髙也】临危经久战用意始知神【洙曰精战阵用意如神师曰当此时正好使之立功以充其志愿故云云】
　　竒兵不在众【洙曰史兵以正合以竒胜传云留侯用竒兵不必众多虽多不精锐而无益】万马救中原【洙曰蔡琰谓曹公曰明公廐有万马】谈笑无河北【洙曰言谈笑可以却敌赵曰禄山之叛河北一带已陷没今言安西兵之精锐主将于谈笑之间可以蔑无河北矣】心肝奉至尊【洙曰言至诚也】孤云随杀气飞鸟避辕门【苍舒曰项羽传将入辕门是也石曰辕门以车为军门兵屯严肃虽飞鸟不敢过】竟日留欢乐【欢一作观】城池未觉喧
