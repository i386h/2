<!-- { "loadSidebar": true } -->
　　自中古之不忍暴露于其逝者而仁人孝子益思所以致其爱与悫而财力又足以办之于是厚葬之所由兴而所谓革阖三操大鞅万领璧玉戈劔鼎钟鼓壶舆马女乐之为殉其丧必捶涂通垄而墨翟杨贵之徒得以议其后曰柰何加功于无用而损财于无谓于是仁人孝子之意穷而其稍有识者思所以显扬而不朽之则碑表铭志之所由兴盖其说起于延陵季子之墓而渐备于东京俗之流而下也则务修其币于公卿宰执之门借其名衔以侈耀生者而至百世之后其骨与其文并朽而不知恤今侍御钱君汝瞻独不然丧其母而请于其父封公曰母之弃孺子也孺子实在楚不幸而汤药之日夺于县官而亡所及已矣今且葬矣犹幸而天下之贤有文者皆在乡欲请赵汝师先生状而王元驭先生志且铭之谓何封公曰吾与若母俱藉若而拜天子之命以显今若复欲终显若母我何制哉于是赵先生之状成而王先生以父丧辞曰何以使孤操笔于讳也乃更介赵先生而问志铭于不佞不佞固以疾辞而赵先生固请之曰侍御不得志于公则痛且死不佞曰我何以厕贤有文后也且夫侍御之一按齐再按楚其程序之文名天下宁不能不朽于逝者赵先生三请之曰惧私也必以公为命者余始不获辞而据赵先生之状志之志曰孺人褚姓世居邑之釜山里而大父某亦为侍御有名是为雪楼公父曰慕雪父某邑诸生娶于孙生孺人以其明婉有志操也而钟爱之择壻而得封公某舅曰西湖公某自钱氏盛而西湖公以豪显所连皆右室诸妯娌始习为华侈而孺人家故儒以一荆素夷然其间自若也则相顾而曰使吾曹愧见纨縠矣西湖公性严难称既向衰捐家授封公岁更大徭悉心力以御圉外而孺人代之内诸所较课耕织贸迁米盐繁细男女不易职昼夜不弃晷封公得以无却顾而他所规擘亦亡不称西湖公意者西湖公性好客封公佐之日撃鲜酾酒以客为政孺人夙戒庖事供咄嗟需无少抵牾西湖公有封公孺人之为养而小弱弟曰庶者以进士官大行志益发舒矣而大行忽物故西湖公痛之得疾亦遂不起顾有母徐夫人笃老困床褥间而大行之生母侯亦茕然无所依封公之侍大母徐也退而省侯也孺人娓娓相之而会封公之弟三人皆蚤世其二无子使其子岛峃者子之而孺人属之曰善事若母母更复母我也而其有子者抚之不异侍御矣自大母与西湖公暨仲季之殁四丧皆于封公乎举而不至匮则以孺人为槖孺人又能以智经理其出入而操其赢至佐封公施予穷乏岁时问遗戚里必周又推而为桥道渠井佛庐道院之助源源者亡已又尝迎其父母养者十余年振业其子女而竟不害赢赵先生之称孺人才如此而尤致叹于世衰伦废兄弟之恩徃徃败于室中之构以姜肱缪彤之笃行长者而犹不能无枳于其肘何古人之难而封公之易也则所藉于孺人者深也孺人性尤俭朴其为刺绣女红甚巧丽然不以一缕施体治食味甚鲜膬然不以匕勺入口其待中外温而有礼然至巫师牙媪俳优女伎亡敢迹其阈者虽不多读书而居恒训子女悉经典格言时御史业已工博士家语孺人间问为我诵之聊说其义即解曰此训故之稍文者耳侍御之为司理广州入台连按部大藩孺人时时饬勉毋以已才而易事毋以已重而轻民命侍御能精心奉行之以故所至有声实而至以语人微吾大人与吾母胡遽能臻此而天子之玺书所以显孺人及封公亦然是以孺人卒而侍御哀思之不已益谋所以终显者而封公不之制也孺人之卒在万厯壬午九月一日距其生嘉靖癸未閠四月四日得寿六十有子男三长即侍御名岱娶陈氏封孺人次即岛邑诸生娶龎次峃娶徐所谓出后叔季者女三一适王命益一适陈某一许嫁孙某孙男四而为侍御者娶于赵即赵先生之弟之女也塟以某年月日在许家桥之新阡呼余所以志孺人者如是已耳而何以塞侍御意铭曰
　　
　　封公贤而畴与妇侍御贤而畴与母母有仪而妇有功以母知始以妇代终噫吁是惟孺人之良于钱而吾以铭其官
　　
　　刘母瞿孺人墓志铭
　　
　　上海有刘茂才天民者笃论君子也少尝事归熈甫先生为古文辞已补博士弟子试不能尽利乃介陆远而游我颇能受琢磨顾征其色居恒有不足者已惨服来谒拜且泣曰吾先孺人之弃二孤也盖十有四年于今矣孤不肖不能选大人言以志不朽而姑诿之曰庶几一命之贲今试又輙不利而不及公身以徼幸于所谓不朽者即蚤暮死何以见孺人地下已又泣且伏不起也余悲其意而许之志曰孺人瞿氏父曰瞿翁以渭川簿终母曰唐媪孺人生而婉嫕及笄归司理公是时司理公之父汀州公晩而始举公有五妾各治其私念不在汀州公而孺人以一孱女子承家秉即能佐治汀州公丧而资司理公读司理公即不能亡扞外侮得以无废读而成乡荐者多孺人力也司理公之成乡荐业好蓄古图籍已好客已又好酒不问家而又两厄于火嫁一妹二女孺人勉而佐之又念司理公亡子为置贰曰杨氏张氏遂举天民及献民盖孺人抚而爱之若自腹也司理公之任懐庆也孺人能先志以成公亷而会公病■〈谷丸〉乃谢事归抵淮阴卒孺人欲从死不得强起治丧归归而旦夕哭曰吾何以使二孤无殇也既免殇矣犹旦夕哭曰吾何以使二孤室也为授室天民顾而献民唐矣犹岁时哭曰吾何以成二孤名见地下也自是天民每夜读书孺人潜听之为经史言则喜曰不为竒衺虞矣人或谓柰何从归先生游是不当阑入右与时趣左耶卑之无甚高论以取功名鱼轩翟茀宁不为媪荣孺人谢曰有之孺子得从归先生足矣当孺人之为母而其母唐尚在里居岁时之饷踵接也属倭夷乱匿身峰泖间必奉与俱时避冦而同行者舳舻相望孺人曰是冦招也趣移之他港亡何倭迹诸同行者而燔之亡得免孺人善料事命中尤能抚家人子饮食劳苦之以故颇取缓急力家亦不废孺人既已寝疾天民自其馆闻之惊奔候孺人强起谓曰我何病汝毋以我故废业也数数问妇顾已袵身得雄否而会天民有三从子邦宁者挟其二兄诸生与兄之壻贵势嫁役于天民而难其名即以天民家人子名报欲以挫天民产而自为天民过邦宁所以大义责之邦宁复挟其母偕二兄棰天民大困孺人闻而欲徃救之不能也疾遂剧竟卒盖天民曰天乎吾乃不能为母报邦宁哉自吾母卒而力不能敌遂代之役邦宁得以休力而累数千金产疽发背且死谓其子曰吾贻汝数千金不能捐百一以美材戢我乎子退而曰数十金不易措也且腐肉何知材盖邦宁敛而泚外见也意者天之闵吾孱乎孺人以嘉靖丙寅十二月初九日卒得寿六十有六子妇事见前女三适鸿胪寺序班顾从德太学生张时雍张秉模孙男四亮工娶陆氏亮载即所问姙身者也聘朱氏亮猷聘潘氏亮志聘孙氏女三其二适王绍霖余鳯喈余幼未字嗟乎天民之状着云尔亦可悲已虽然有子如天民可以毋悲矣志而加之铭铭曰夫仕而不竟试子学而未及仕其以慰而夫姑偕安于是是子也材必能继而夫之志
　　
　　郁西桥君配颜孺人墓志铭
　　
　　颜孺人之捐馆也以万厯丁丑而其为嫠也则正德辛已盖相距五十六年矣其所事舅姑而夫所字自子而妇而孙妇而曽孙及妇而玄孙男女也凡六世矣所事字存有飬殁有葬而以孺人始终之也则三世矣呜呼可不谓粹节媺范哉凡女德之有闻则家不幸也王子盖读顾先生状而叹曰危哉郁氏之为郁也凡二世单而又皆天不絶之线寄之一孤嫠手而是嫠也不负托而提携之卒致蕃衍有闻以征女史盖鲜俪焉是宜志状谓孺人之得姓自鲁郡公其后多显者有叅政泽户部郎瑄瑄之子琼州经厯吉娶于朱实生孺人孺人少则读孝经列女传诸书其于女红不闲而晓琼州公爱之为择世家长者得郁为择壻得西桥君体干是时甫十七而其舅稼隐公始亦少孺人而孺人顾独任为妇质明问安否退而浆粥脯■〈施，酉代方〉之类相属未尝不自其手调也稼隐公好客客取不时至孺人戒具亡缺稼隐公则大喜稼隐公虽不恒治产而恶惰孺人之治纺绩视他客作必晨先而夕后以故相勉亡偷惰者稼隐公益大喜谓妇孔孺人可以无虞老哉居六年而西桥君卒有子顺湖君四岁矣孺人痛絶复苏抚尸而哭曰吾上有二老人而下有孤孀是且代而子且代而父也于是剪爪髪纳之棺曰以是殉也其奉稼隐公孔孺人益共谨问晨夕矣稼隐公孔孺人相继获以寛终丧葬经画一切出孺人毋违礼而闾左尚谓孱可欺也孺人持内网而应之斩然乃相戒舍去孺人谓顺湖君长宜学学于外傅成矣宜室室徐有二女矣而忧之亡何举子文周乃喜曰未亡人乃有孙虽然犹累碁也为置贰举二子文忠文质而后慊于志久之顺湖君与徐又相继卒孺人大嗟泣曰天乎岂余所以偿郁氏逋未足而三孙子二女之是厪为日夜课文周学而抚其少者于是文周有丈夫子三矣子复有子女四矣文周之试应天成荐矣孺人咸及见之文周之荐应天明年而孺人病病且属纩谓文周曰勉自立吾不忧见地下也孺人以弘治己未生得年七十有九文周娶于夏文忠聘李文质聘徐二女者长适冯志忠次适赵崇禧文周之三子曰庭芝邑诸生娶于张廷葵娶于袁庭荪娶于曹所谓子之子女四者麟孙凤孙俱未聘其二女许字华字徐皆望族呜呼盖孺人殁而一线之息绳绳矣台使者郡邑守令礼其庐而上之朝旦夕且旌文周以己卯十一月葬孺人某阡附西桥君之兆不佞既志之而又铭之铭曰生百罹萃一躯畴剪尔舅夫子畴衍旃孙曽玄尽者人定者天归消揺以长
　　
　　年朱孺人墓志铭
　　
