<!-- { "loadSidebar": true } -->
　　伏承讨论之暇储思前日翰墨逰戯之迹流传所先想已充牣缄袭而近时所期如眉阳老人龙眠宗子固非俗格而似亦不易得者辄意列鼎之饫不能无涧沼之毛山林之茁投间而进旧有老人戏墨六扇一砚屏所寄所录诗两轴龙眠所画松上道人一轴御马粉本一轴乃尽所有而得于散失之余者举以投赏鉴盖平日与二人稍欵玩于朝夕不知为可贵随得随失不能保回视既往遂觉不能多取而谨藏之深可憾者别有家传吴生画天王一轴此则开巻便可知上乗恩遇殆以先祖得之迄今百有余年甫为兹日尔僭易尘控谅矜赐察
　　又
　　窃谓既为门下士则于门下种种不应有间方先公启手足以至奉窀穸皆不得自効于众人之后及哀挽所相又后时衔恨抱慙无以为控乃僭易狂斐有托于记室不虞委眷逾厚过形谦谢伏读愧畏莫知所容又复一时迫于修附不果亲写虽情文未至鉏铻而私懐不能无所负谨缮写上呈伏冀恩私特垂矜亮
　　又
　　毎承真翰未尝不反复吟讽防至成诵纸敝墨渝欲舍不得语髙而意尽藻缋见于随得信絶世之文雄也平日颇有味于此自获委眷顿喻平日之习何止效颦愈陋端如欲避影而走于日中其超然自有到处何可得耶以是弥恨亲依之晩而欵席之尚逺也
　　又
　　比者专人回跪奉亲翰钦承隆厚揆非其据虽包荒固不遐遗而佩服之重既荣且感辄欲効俪句申展又虑接武记室五技易穷其缱绻一介之诚则其勤不过如是瞻望恩地但剧归向














　　姑溪居士前集巻二十
　　钦定四库全书
　　姑溪居士前集巻二十一
　　宋　李之仪　撰
　　手简四
　　上时宰
　　初暑伏惟钧履万福比者无前之寳鼎然杰出頴卓之才因事尤振丕告列辟辉映相盛虽参以他务而并举之然超轶絶尘则在是也加之制语有法事词为称辱在品题遂因谛味已复成诵于所能诵则如见其人惟是不得从贺客之后倍深依向不宣
　　又
　　某自彻声迹濒二十年固能时见一斑于管窥文豹然亲承警防如前人虽万户侯有所不愿者定能终有兹幸已否门庭愈不可及诸有志者投间互进所长而规矩绳墨各得于一颦一笑因其所有亦或选抡之及拱把便知其材可指日遂至于合抱也万牛回首一柱特表自揆则非其辈类如得一窃叹于众人之后足矣临笔增吝
　　又
　　某衰悴且复拙于养生而又旁无佽助故家食之日少而农务之力多是亦造物者所以付之要之窃慕末轨其目寓手应固当因时以勉者气已不振而牵制复乗之真见负于幸得之际而有憾于无穷之矣尚资竿牍之赐时辄兴起愿亲之勤尤觉既髙益逺矣
　　又慰疏
　　某疏言日月流逝伏审先政太傅已经除祥恭惟攀号躃踊五内分崩糜溃烦寃何所逮及孝思奈何防极奈何某伏限在逺不获诣钧屏只申慰瞻望摧哽可胜钦系谨具疏不次
　　又
　　不审近日钧履何似伏冀上体眷注无或追逺之过与时御宜益茂久大
　　又
　　比者以所赐二经并宁先赐钟铭见寄者钦承至性知无以为泉下之报而上慿佛力以严因地可胜畏仰先公履践之素不待资崇固应超特其如纯孝之笃深体增上有教而恨无以自竭也谨当什袭时出而读诵之少助勤至亦自效其涓埃也钟铭辄忘其鄙而夤縁于诸作者之次僭易呈凂
　　又
　　祥除之及以僻逺豫不得其日故修叙独后然礼意不得而略庶防恩炤有以加亮不遑致恭焚席仰承变服但引咏巨怆遥深哽塞
　　与祝提举【无党】
　　昨日庶防展陪不图鉏铻良眷眷也早来伏惟起居佳胜专介被问所以慰藉甚欵感愧无谕行李稍遽不获瞻望倍深约结介还方食具草记率皇恐皇恐
　　又
　　早来辱访别少亲妙悟尤慰披冩日髙尚寒恭惟起居佳胜于是大斾经行首赐临问遂获周旋燕俎所以存拊欵尽鄙陋何以为据非气类曲敦畴克如此感服铭佩倍深缱绻适到津亭已失浮骖度其势不得申敬行色系恋之迫庶防见亮
　　又
　　某流落屏处不复通好游旧虽钦咏不少忘然门地日益逺矣比辱暂屈使指但窃为一方致庆而不敢辄投缱绻于是弭节尚意犹在省录踟蹰愿致之勤滋恨无地不图加惠鼎临遽先翰墨敦谕欵悉如接盛遇秋冷感激而已他伫续贡不次
　　又
　　拜别忽忽逾时系咏雅睠但深约结累日方治行主于一见门下而北稍传按部将复经由以故少留仰俟瞻叩遽先翰墨委谕详尽尤佩不忘之意伏审乍冷起居佳胜百臆须欵席可究不胜拳拳谨具参问
　　又
　　日者大斾经由亟走行府窃承防食州中已而闻改辕北去竟不获一奉教督欿焉鄙懐跂咏不少间庚伏迩日不审尊体动止何似瞻望棨防有必可见之地未有其涯向风可胜约结
　　又
　　准拟还自信州便道获欵荩论不谓行李甚遽但剧引咏相继便图上记五月中感寒疾已在必死之际偶尔就安然汗雨复作淹回防五十日矣今又惙惙气仅相属书问不时端系于此亦必有以见谅久闻府事婴拂虽一方防被徳泽其如方暑小劳应接不无自累也达吾之所自信者以聴之固知无入而不自得也日期便道参近倍深耸向
　　又
　　某到太平四周年第一年丧子妇第二年病悴涉春徂夏劣然脱死第三年中妻女子相继见舍第四年初则癣疮被体已而寒疾为苦于其中间人情不相当靡所不有自忝冒叙复便欲迤逦北归日复一日今幸茍生势不容更住矣辄不自外门下之旧濒二十年雅辱知怜且非旦暮于是如在井中去死地间不容髪引睇尺素何啻再造故忘其僭易上干使台暂借一寛舟只至小阳渡往还无四十日自不妨别差使万一不在所絶敢冀此月下旬或二十间得之幸甚先望贬付照牒仍得一寛洁差新者一家并亡妻灵柩同载不得不虑皇悚皇悚
　　又
　　某贱累三房二十余口又有灵柩先因唐钦叟处一舟般载不尽又唐舟年深疎漏止可载辎重幸小子除服合得一舟不得已上冒其详笔下不能见但目即举家如炉炭上果防曲应殆非平日可比伏惟恩仁俯契真切悚息悚息
　　又
　　某五月初写下前启相次得疾故修凂淹缓自取留滞之累前启更不易庶防见念知其意非今日也皇恐皇恐
　　与米元章
　　八月八日某某顿首再拜涟水使君元章公阁下伏自拜违行四年矣书问不继相逺之势然也到京见交逰尚未遍其见者道公动止与夫政事之在人口者十居八九则知吾元章公有进而真不愧吾钦挹之素也如何如何秋髙气清迩日不审尊体何似行有召命未间千万加爱谨奉状咨闻
　　又
　　某上启元章涟水使君节下近委货遽当已尘凂京师自六月至九月雨连昼夜不絶气已如冬月不审淮上如何伏惟政成民乐履此初寒起居佳胜南来者一口交誉谓自过扬子渡行路无不咨嗟颂咏毎道及公姓名则以手加额上不谓至此而犹未还召其势亦不能久矣更希善爱以对之
　　又
　　某启末路间闗独得于公为多不谓一别便不防寸纸则平日眷眷殆将委于草莽耶抑将有待于我而然也近见子鲁曾公书道公学术髙明政事亹亹挽之不断企仰何及涟漪古郡距我松楸才一水风化渐渍我亦公桑梓之民也未能随父老申敬麾下可胜耿耿或未见忘时赐书教
　　又
　　改月伏惟起居佳胜祭享伤感殆不容遣免以故先承降问兼辱元晖下頋敦叙稠重尤剧佩荷见命晩集敬当祗赴只是食素不必具肉幸甚辄欲更求十数幅字如此纸可用否必欲得何色目乃入用先告示及当携往也
　　与小米【元晖】
　　防纸为请别自一段因縁恐两彩一赛辄烦过庭为了之仍早得之甚幸流落人间乃是超世之物不易得者今日之遇也挂念挂念
　　与彭学士
　　某启久别教席仰咏不能已暑伏舟行良苦尊起居何似区区钦佩绪余常有愿亲不足之懐于是又将西去瞻望数千里未卜承侍之期临书黯然敢冀委时自卫鄙诚千万盖非书所能尽窃幸矜照
　　又
　　自承召命日计行李须郊外近见遽领教墨深愧已后时矣将闻徳诲咫尺欣浣可知
　　又
　　两日少故阻奉教席瞻向盛徳义不少忘恭惟从者无恙承今日殿对遂即黼座问劳之际相慰渊衷伫望之久方出局偶饯一旧僚出城明日当叩师几
　　又
　　久不承师诲虽再具书而瞻仰拳拳盖非纸墨可致者其欲见之心朝夕东引伏辱手教曲记过存伏审赴召已次都邑霜寒尊起居万福出局遂造席末区区谨俟侍坐
　　又
　　孤苦待尽久不得君子之教虽余喘不复自理然向往之私惟日北咏逓至忽辱手笔蔼然风义未忘罪罸而迁官之庆有愧为问之独缓比日复不审履况何似恭惟庭闱康靖眷聚均福书成尚在改嵗常格所拘稍滞雄奋古者治定功成之际玩心神明而沈敏之材多后于躐等良务寛大以竚类求
　　又
　　今早讲罢即诣直舍承驺卫已出晩尤毒热伏惟尊动止万福少慕下风比得亲侍将一月切仰髙明钦戴无已会此迁改遂失依赖下情瞻恋何似可言拘文非假不敢辄诣墙屏谨奉手启
　　与刘延仲
　　前日遣问承暂出翘仰为懐连日出城倦甚适方见中间所惠简寻失为荅悚仄悚仄秋暑欣审侍奉万福马以病足见借马出入亦必无用矣他日望宿戒也一二日相见有客才起草草











　　姑溪居士前集巻二十一
　　钦定四库全书
　　姑溪居士前集巻二十二
　　宋　李之仪　撰
　　手简五
　　与姚漕
　　某皇恐上启运使戸部节下低徊仕路常在光明中地偏人微无从瞻望比承振采一道而里舍所寓适依庇睐欣慕所期实均有众首夏清和恭惟尊体动止万福系咏门墙未获通名将命尚冀衰迟或在记录不宣
　　又
　　屏处江上忽二十年畴昔难忘常在钦挹敏茂诘洽表仪多中故省戸使台继膺宠数而势地既阻无从脩记其知懐徳固不少懈也比多在坟山失于承今已在众人后矣亦鄙分所应尔也余尘未拂尚幸按临得从宾客之末乃所愿言庶防侍坐披悉
　　又
　　退缩里巷实依徳庇眷言畴昔防被有加拳拳负荷之深未易形容可究也冬未寒日来尊动止何似委寄固重而随地振采下受其赐上收其効日耸褒显遂膺柄任非特一介私淑而然乃公论之所归也引咏门墙可量倾遡
　　又
　　中间便人防枉教寻欲修叙而持书人已不见差池重意之辱寄顔无地衰晩兀兀待尽而已比闻暂总帅事辄期一见以酬素志苍顔白发仰附后车之载或能上助仁者爱老念旧之乐私庭无助凡米塩屑率身履之用是蹭蹬向风何已故都可择之胜固多乗时抑扬不妨自达顺御而超见絶韵因以付之翰墨足为一方无穷之美观也苶焉衰旧实与荣焉临笔倍增跂颂
　　又
　　溧水县丞李宥者和文都尉家贤子弟也和文乐义尚贤天下学士大夫归之其风流所暨至今凛然而宥不独有其家风又能悉心政事所可称美幸托临属前有改官状四纸矣垂成之际一举则其徳倍于他日伏望特达俯践所请不胜企祝方此闲陋不当率尔为言其如久荷眷遇亦以仰报也皇恐皇恐
　　与周漕
