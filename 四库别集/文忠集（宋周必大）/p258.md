<!-- { "loadSidebar": true } -->
　　书无逸文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民不敢盘于游田以庶邦惟正之供
　　某闻自古帝王之勤者莫如文王其为世子也朝于王季日三鸡初鸣衣服至于寝门外日中又至及暮又至春夏则学干戈秋冬则学羽籥诵读书殆无暇时爰暨即位则自朝至于日中昃不遑暇食不敢盘于逰田勤劳盖如此故传美之曰文王既勤止又曰文王始于忧勤终于逸乐此其所以为三王之冠而后世鲜能及也今圣主宵旰图治未尝暇逸中外臣民户知之矣昨日殿下出示所赐御制新秋雨过书懐诗其断章有云岂惜常忧勤规恢须广大恭读再四心目骇囘视文王之德若合符节彼汉高大风之歌武帝秋风之辞方之蔑矣惟殿下因宸章之及充天性之勤侍膳问安之余孜孜以讲道艺亲辅翼为念以上副圣意使礼乐交错于中发形于外其成也怿恭敬而温文不亦美乎
　　七月二日
　　史记周成王与弟叔虞戯削桐叶为珪以与叔虞曰以此封若史佚因请择日立叔虞成王曰吾与之戯耳史佚曰天子无戯言言则史书之礼成之乐歌之于是遂封叔虞于唐
　　某闻君子之过如日月之食焉过也人皆见之更也人皆仰之夫以日月之明不能无过其卒能照临万方者以更之速也是故改过不吝者成汤之圣也不贰过者顔渊之贤也然则人君之于言动虽有过差初未为害顾改之何如耳今成王削桐叶以戯其弟为史佚者告之以天子无戯言是也若就其戯而成其失则非矣幸而叔虞之贤封之可也假令叔虞如象之傲不足以君大国亦将封之乎又不幸他日成王许其臣以非常之爵赏加其臣以非罪之刑戮亦将实其言而行之乎殆非所以示万世也其后汉惠帝时以朝太后于长乐宫数跸烦民筑复道于武库南叔孙通谏曰此高帝月出逰衣冠之道子孙奈何乘宗庙道上行哉帝惧曰急壊之此正得成汤改过不吝顔渊不贰过之义矣叔孙通不能将顺其美乃曰人主无过举今已作百姓皆知之愿陛下为原庙渭北衣冠月出逰诏有司立原庙呜呼叔孙通之告惠帝正犹史佚之告成王徒知教人主以遂非而不知导人主以迁善此司马光作资治通鉴所以深讥其谬也欤
　　月　日
　　三朝寳训至道元年太宗谓近臣曰勤政忧民帝王常事朕不以奢逸为念而以勤政为乐光隂迅速不觉日月之逝大凡理世少乱世多君子少小人多人君听断苟能尽识人之情伪四方逺近巨细无不通达方可控御天下前代人君多为左右所制德宗才发言卢杞已知如此天下何由得理也
　　某窃观自唐尧至于五代凡三千三百年其间惟三代汉唐享国最久然而夏传十六王其可称者启与少康而已汤传二十八王其可称者仅六七作而已周传三十六王其可称者成康太平宣王中兴而已汉祀四百则不过乎七制唐世二十则不过乎三君此无他君子常少是以治世如此其少也小人常多是以乱世如此其多也惟我太宗笃于稽古勤于为政照前代之得失察斯民之情伪进君子而退小人削僣伪而底混一固已追尧舜之轨辙陋汉唐之陵夷矣犹且不自满假谆谆然以德宗为戒卜年万亿岂无自而然哉
　　七月十二日
　　前汉书鼂错传臣闻三王臣主俱贤故合谋相辅计安天下莫不本于人情人情莫不欲寿三王生而不伤也人情莫不欲冨三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人情之所恶不以强人情之所欲不以禁民是以天下乐其政归其德望之若父母从之若流水百姓和亲国家安寜名位不失施及后世此明于人情终始之功也
　　某闻禹之治水也行其所无事也疏九河瀹济漯而注之海决汝汉排淮泗而注之江然后民得平土居之是岂逆水性而激之哉凡以顺其流而已夫民犹水也顺之则治逆之则乱故三王之治专以本人情为急人情莫不欲寿三王则老吾老以及人之老幼吾幼以及人之幼此其所以生而不伤也人情莫不欲富三王则损上益下薄于已而裕于民此其所以厚而不困也人情莫不欲安三王则保国如保身养民如养气此其所以扶而不危也人情莫不欲逸三王则薄其税敛寛其征役此其所以节而不尽也凡是四者皆因人之所利不强人之所难自然民归之如水之就下国家其有不长久者乎昨日获侍讲坐因禹贡治水之说及三王治民之理是敢申言之
　　八月十一日
　　春秋左氏传鲁荘公十年春齐师伐我公将战曹刿请见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之
　　某闻战以胜为主然所以致胜者盖有二道下得民心上符天意是谓必胜之理将帅智勇甲兵犀利是谓必胜之具以必胜之理济必胜之具不战则已战则无敌于天下者帝王是也恃其将帅甲兵置民心天意而不问虽或幸胜终亦必败者秦隋是也春秋之时固不及帝王之盛然其遗风犹有存者观曹刿之问荘公之对始欲加民以惠次欲事神以信终欲察狱以情得民得天庶或两尽然后因曹刿之谋而用其将帅甲兵之力齐师虽众能勿败乎厥后僖公遵先烈而定淮夷鲁人作泮宫之诗美之其三章曰鲁侯戾止在泮饮酒既饮防酒永锡难老顺彼长道屈此羣丑此言得人情而后可以成功即荘公惠徧民从之义也其四章曰允文允武昭假烈祖靡有不孝自求伊祜此言合神圣而后可以获祜即荘公信孚神福之义也其五章曰矫矫虎臣在泮献馘淑问如皋陶在泮献囚此又言以情察大小之狱然后能成其功也此二公者时虽不同而先后之序若合符节其战胜之良法欤
　　月　日
　　説苑汤之时大旱七年雒拆川竭煎沙烂石于是使人持三足鼎祝山川教之祝曰政不节耶使人疾耶苞苴行耶谗夫昌耶宫室营耶女谒盛耶何不雨之极也盖言未已而天大雨故天之应人如影之随形响之効声者也诗云上下奠瘗靡神不宗言疾旱也
　　某闻汤有七年之旱自古以为异而记之贾谊尝告汉文帝曰世有饥穣天之行也禹汤被之矣晁错亦曰汤七年旱而国无捐瘠者以蓄积多而备先具也观二子所言殆将以水旱为自然之数矣今刘向谓成汤以六事祷旱于山川已而大雨乃专系乎人事何耶窃尝论之二子劝文帝不可恃嵗丰而忘储蓄欲其务农重谷为先事之备是故修人事之一端也特其语未大耳若刘向所记则大矣为政有节使民以时苞苴不行于下防夫不昌于内宫室无所营女谒无所施兼是六者自然百姓和乐政事宣昭膏露降百谷登德润四海泽臻草木三光全寒暑平尚何防年之足虑哉
　　月　日
　　后汉章帝建初八年虎贲中郎将窦宪恃宫掖声势自王主及隂马诸家莫不畏惮宪以贱直请夺沁水公主园田主逼畏不敢诉后帝出过园指以问宪宪隂喝不对后发觉帝大怒召宪切责曰深思前过夺公主园时何用愈赵高指鹿为马久念使人惊怖昔永平中常令隂党隂博邓叠三人更相纠察故诸豪戚莫敢犯法者今贵主尚见枉夺何况小民哉国家弃宪如孤雏腐防耳宪大惧太后为毁服深谢良久乃得解使以田还主某闻古之奸臣所以能欺其君者必挟诡谲之智左右之助然后上之人为其所蔽有不能察此歴代之通患不足深怪今章帝则异乎是既知窦宪恃势而夺公主之园田至引赵高指鹿为马以为喻则宪欺罔之罪昭然矣释而不诛尚何惧哉善乎司马光之论曰人主之于臣下患在不知其奸苟或知之而复赦之则不若不知之为愈也盖彼或为奸而上不知犹有所畏既知而不能讨彼知其不足畏也则放纵而无所顾矣
　　十二月九日
　　真宗皇帝判开封府日尝以手书询于太子賔客李至至答牋云伏奉手书猥赐下问夙夜防绎喜与忧并何则某常人也识不足以经逺学不足以待问才不足以干事智不足以周身而殿下目之为硕儒曰可以发防号之为端士曰可以延誉得不忧乎殿下忠孝之道贯于神明温文之德彰于天下而犹虚懐访问思所以分君父之忧以元元为念且曰一夫或致于向隅千里将疲于观政此乃圣上有浸渍生灵之泽感动天地之德致使殿下兴言及此实社稷之福而亿兆之幸得不喜乎然则愚者千虑亦有一得若夫自古太子养德东宫不亲外事唯问安侍膳而已固亦宜哉而黔庶之疾苦稼穑之艰难素所未覩自非生知之异天诱其衷莫得而知矣噫事有背经而合道时有适变而从宜是以五帝三王不相沿袭圣上知其然由是以浩穣之务犹命殿下总其纲要而躬决焉殿下复能钦若圣训率由旧章驭吏民必以诚待参佐必以礼谨命令必以简察讼狱必以情恤鳏寡必以仁抑豪猾必以法杜谗佞必以正絶邪僻必以道有一于此犹为善政况兼是数者乎而犹曰奉车苟赐于司南为政何惭于拱北不亦过谦乎然则某虽不敏窃尝读易见群爻稍过必有悔吝惟谦象独亡是知谦之时义大矣哉愿殿下守之而已勉之而已如此则何正言不入何正道不行若正言入而正道行则生民不防未之有也政化不洽亦未之有也辄因问及轻肆狂瞽僣易之罪安敢逃焉谨奉牋以闻某以恐以惧叩头叩头谨牋
　　某闻舜大圣人也好问而好察迩言孔子亦大圣人也问礼于老问乐于苌问官名于郯子然则不恃其生知而孜孜乎访问圣学之先务也仰惟真宗皇帝天纵将圣济之多能其在东宫南衙之时凡古今治理天下万事固已周知而自得之然且形于手书询问僚属始以发防延誉之语继以向隅观政之虑勤勤恳恳如待朋友其视虞舜孔子可谓异世而同符矣李至因是陈易象谦卦之防所以坚圣意也盖六十四卦虽乾坤犹有悔有战惟谦卦初六六二九三皆吉六四六五上六皆利故天道地道人道莫不以谦为贵厥后真宗守之而勿失勉之而勿怠景德祥符之际生民康防政化大洽岂无自而然哉




　　文忠集卷一百五十九
　　钦定四库全书
　　文忠集卷一百六十【承明集八】
　　宋　周必大　撰
　　东宫故事四
　　淳熙五年正月九日
　　资治通鉴唐太宗贞观六年长乐公主出降上以公主皇后所生特爱之勅有司资送倍于永嘉长公主魏征谏曰昔汉明帝欲封皇子曰我子岂得与先帝子比皆令半楚淮阳今资送公主倍于长主得无异于明帝乎上然其言入告皇后后叹曰妾闻陛下称重魏徴不知其故今观其引礼义以抑人主之情乃知真社稷之臣也妾与陛下结髪为夫妇曲成恩礼毎言必先候顔色不敢轻犯威严况以人臣之疎逺乃能抗言如是陛下不可不从也因请遣中使赍钱四百缗绢四百疋以赐徴且语之曰闻公正直乃今见之故以相赏公宜常秉此心勿转移也
