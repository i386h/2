<!-- { "loadSidebar": true } -->
　　按梵经纳纳达荅喇传及汉经法住记所载应真止有十六而无十八之号后谘之章嘉国师云西域本止十六益以降龙伏虎二尊者遂为十八即震旦所谓达摩弥勒是也向尝考之同文韵统以阿哩噶哩字书应真法号定第十七嘎沙鸦巴达喇玛为伏虎尊者即达摩第十八纳纳荅宻荅荅喇为降龙尊者即弥勒自丙子以来所作应真各赞或题帧轴或镌玉石无不以是书之今制西畨古画十八应真赞疑有讹舛因谛观图中结相供具并证以畨经汉经乃知以十七为降龙即弥勒十八为伏虎即达摩而阿哩噶哩字名号之切音汉字亦有不合为之详晰订正即依新定字书扵帧端并将丙子以后所作各赞扵黄绫文本及御制文初二集刋本一律改正焉至秘殿珠林所储古人图像原本与夫西湖所摹以及玉石所镌刻臣工所缮録不下数百十本难以一一易书则命仍旧贯而无事改泐嗣今有作胥当依此书之并附识如右












　　御制文三集巻十五
　　钦定四库全书
　　御制文三集巻十六
　　赞
　　平定台湾二十功臣像赞【有序】
　　近着灭台湾逆贼生擒林爽文纪事语以为伊犂囘部金川三大事各有専文王伦苏四十三田五次三事不足芗其功若兹林爽文之勦灭介扵六者间虽弗称大事而亦不为小矣故其次三讫未纪勲图像而兹福康安海兰察等渡海搜山竟成伟勲靖海疆吁亦劳矣不可湮其功而弗识故扵紫光阁纪勲图像一如向三大事之为然究以一区海濵数月厎绩故减其百者为五十而朕亲制赞五十者为二十余命文臣拟撰一如上次之式夫用兵岂易事哉昔汉光武有云每一发兵头须为白况予古稀望八之年须鬓早半白而拓土开疆过光武逺甚更有何冀而为佳兵之举诚以海疆民命不得不发师安靖所为乃应兵非佳兵也然亦因应兵非佳兵幸邀
　　天助顺而成功速此予所以感谢
　　鸿贶不可以言语形容而又不能已扵言者也昔人有言满洲兵至万横行天下无敌今朕所发巴图鲁侍卫章京等才百人已足以当数千人之勇绿营兵虽多怯而无用兹精选屯练及贵州广东湖广兵得近万人统而用之遂以扫巢穴缚逆首是緑营果无用哉亦在率而行之者为之埋根倡首有以鼓励之耳若福康安未渡海以前台湾緑营已共有四万余兵何以不能成功则以无率而行之者岂不然哉且台湾一嵗三收蔗薯更富朕若微有量田加赋之意以致民变
　　天必罪之不能如是成功速也后世子孙当知此意毋信浮论富国之言爱民薄敛眀慎用兵庶其恒承
　　天眷耳近日以宫商三百逐章餍饫其义竟如幼年书室学诗之时然彼时但知读其章句而今则究其义味因思采薇出车诸章乃上之劳下其义正斯为正雅祈父北山诸什乃下之怨上其义变斯为变雅夫上劳下可也下怨上不可也何则下之怨上固在下者不知忠义然亦必在上者有以致之斯则大不可也我满洲旧风以不得捐躯国事死扵牖下为耻其抱忠知义较祈父北山之怨上为何如是则緑营之多恇怯思家伊古有之无足多怪矣然为上者不可不存采薇出车之意更不可不知祈父北山之苦如其一概不知而但欲开疆扩土是诚佳兵黩武之为望其有成岂非北辕而适越乎故因为功臣图赞而申其说如此以戒奕叶子孙并戒万世之用兵者
　　大学士一等诚谋英勇公阿桂
　　勘外守中未恒亮功驰咨军务志每予同归朝襄赞翦逆除凶三登紫阁福厚功崇【去嵗在山荘筹办台湾军务其时阿桂留京办事七月间又命往河工会办堵筑事宜是此次军务阿桂并未办理惟间有指示方略谕令阅看覆奏每多意见相同及后报防之时阿桂甫得差竣囘京是以一体予以议叙且以班次在前故列为功臣之首云】
　　大学士三等忠襄伯和珅
　　承训书谕兼通清汉旁午军书惟明且断平萨拉尔亦曽督战赐爵励忠竟成国榦
　　大学士王杰
　　典学七闽肃正士风台湾民俗颇悉心中山海险夷防画具通有佐樽俎圗貌纪功
　　协办大学士吏部尚书陜甘总督一等嘉勇公福康安
　　金川领兵已着伟名防处封疆吏肃政成解围擒逆能人不能崇封殊锡嘉尔忠诚
　　领侍卫内大臣二等超勇公海兰察
　　勇弗知书谋胜智士匹马弯弓贼不敢视欲致活口射勿令死进爵锡服言难尽美
　　工部尚书福长安
　　父兄及已胥国勲亲英年习政其心孔纯承旨防议有见敬申忠良之报并得圗麟
　　户部尚书董诰
　　旧例军务多用清文兹或用汉緑营海濵治以马上亦颇效勤堪同福将阁表书勲
　　闽浙总督李侍尧
　　以恒入觐命往闽疆战固老矣谋猷允长渡兵济饷井井有方不悮军储其绩孔臧
　　两广总督一等轻车都尉孙士毅
　　粤闽接境唇齿相依资邻守已均合时机向任部员曽随出师文武榦才超锡允宜
　　福建巡抚徐嗣曽
　　宣抚之任守土安民一应军务责成督臣佐之赞之竭虑摅勤渡海筹疆亦可称勲
　　成都将军法式尚阿巴图鲁云骑尉鄂辉
　　无前出力屯练之兵将军鄂辉实率以行覆穴摧垒到处功成勇而有谋覃国之英
　　护军统领穆腾额巴图鲁云骑尉舒亮
　　金川之役已为领队事定功成统军归内搜捕逸贼不遗丑辈生致逆渠其能弗昧
　　护军统领沙尔玛海巴圗鲁三等奋勇男普尔普
　　随父入都甫十余嵗既长【上声】能勇晓兵有制同救诸罗通路府际先登拔栅圗容两逮
　　福建水师提督健勇巴图鲁蔡攀龙
　　台湾战将巨擘惟兹向嘉大纪乃被所欺【上年因柴大纪在诸罗被围日乆曽谕令酌量如实不能支不妨保护义民全师而出另图进取而柴大纪覆奏不忍将数万生灵委之贼手仍督率兵民忍饥固守以待援应览奏为之堕泪是以特沛殊恩封伊伯爵并赏银一万两以示优眷嗣据福康安奏其为人狡诈予犹不忍以空言遽加之罪其后徳成自浙江差竣复命细询之遂将伊居官声名狼藉之处逐一面陈因命福康安李侍尧琅玕各据实查奏则其贪劣酿成逆案种种竟有确据且当贼匪起事之初柴大纪正值巡察彰化不即带兵捕转托称派兵回郡及闻彰化失陷仍复观望不前迟至数日始行以致逆匪蔓延其罪尤不可逭因即令革职孥问其水师提督员缺即以蔡攀龙调补盖前此未有人摘发其私予焉肯为逆诈亿不信之见迨既经败露则不得不明其赏罚以示劝惩是柴大纪之前后功罪予惟协扵至公更无所容心扵其间也】赏罚各当弗滥弗遗惟明克允奉三无私
　　福建陆路提督奋勇巴图鲁梁朝柱
　　金川逆埋根进首盐水恒瑞未免掣肘及防蔴豆御贼坚守受创力战嘉哉鲜偶
　　浙江提督坚勇巴圗鲁许世亨
　　黔省之兵素称勇敢率以赴军半天冲险婴之者断当之者斩不愧丈夫一身是胆
　　四川松潘镇总兵奋图礼巴圗鲁穆克登阿
　　斗六里杙排竹为城直砍而入大败贼兵陇种鹿埵内山遁形搜擒首恶林林众英
　　四川建昌镇总兵扎敦巴巴圗鲁张芝元
　　金川随征超熊罴旅兹领番兵以通番语贼属生缚贼路严御卒获生俘厥功允巨
　　台湾镇总兵冲杰巴圗鲁普吉保
　　攻克笨港本有微功未解诸罗贼众难通贾勇赎过奋不顾躬扼科仔坑逸贼路穷
　　散秩大臣赞巴巴圗鲁四川土副将穆塔尔
　　金川降番功难屈指兹领军队有进无止众志成城妖氛净洗晋秩中朝同仁一视
　　呢玛宁波噶布拉赞
　　呢玛【畨语谓日】宁波【谓心】噶布拉【谓顶骨】舍身为清净供养博宻【博地名宻谓人其山即以此得名在察木多硕板多之间】山洞忽出现二千余嵗传至今五徳七寳重荘严【据驻蔵大臣和琳奏称查沙玛尔巴阳八井庙内有呢玛宁波噶布拉因送京遂命达赖喇嘛查其根源达赖喇嘛奏言释迦牟尼佛湼槃后千余年嘉噶尔地方出一泥玛宁波呼必勒罕至第七世后一有道行僧名博嘛桑巴者获其噶布拉蔵扵博宻山洞五辈达赖喇嘛时又一有道行僧名多尔济者梦中见一神女告其处依所言寻获之后沙玛尔巴之呼必勒罕多从博宻地方转世将此噶布拉世世供奉至今已二千余年色泽古润洵属有道舍利实为罕见】供养不作供养观色见声求一切非是谓如来之本智
　　古噶布拉供椀賛
　　我闻在昔佛月光明以头施檀普度众生左旃檀涂右利刀割扵此二人不分别拨五印三蔵古徳多有用是义例自施其首十方十色一以化之同凡悲仰共圣慈悲是真供养无供养者作赞饶舌波罗般若
　　西番古徳噶布拉【注见前供养器也】赞
　　西番古徳阅百余世凡身既弃圣迹仍示曰阿【番文本□】曰吽【番文本□】隠现二字【西蔵吉隆呼圗克圗所进古徳噶布拉一具隠隠有文现出如阿吽二字非人工所作惟深得秘宻正道者方能有是异迹】阿寂静源吽安乐义有为无为色空非二作是供养允第一谛
　　平定廓尔喀十五功臣圗赞【有序】
　　廓尔喀畏威乞降归顺武成平定功臣効力宜有圗賛例应论爵以军机大臣为首而大学士阿桂以此番絶域厯险实异常之劳当以大将军福康安为首因嘉许之为之序曰
　　武成圗功逮此凡四【紫光阁图功臣像各为之賛自平定西域两金川台湾逮此凡四次】夫用兵岂易言哉必出扵不得已而不出扵贪得恃强审时应机既明且断信赏必罚仍总赖
　　天贶助顺舍斯数者未有不见其败而资穷黩之讥者也伊犂回部金川既受俘蒇事余已不复萌用武之心无何而台湾叛福康安等渡海贼不久生擒贼首故此战圗仍依例以阿桂为首今之廓尔喀又在西蔵数千里外絶壁冲天急湍临峡舍马单步非福康安海兰察二人同心鼓勇身先士卒断不能成此七战七胜之功首图其像允合予心而符众望也西师金川功臣各百予亲为赞者各五十余命儒臣为賛各五十以成百数台湾功臣予亲賛者二十余命儒臣为賛者三十以成五十数今平定廓尔喀之功臣予亲賛者十五余命儒臣为賛者十五以成三十数盖以西师及金川厯年久而扩地广故人数多台湾成功速而地非广故人数次之若廓尔喀则又速扵台湾地虽险而实弗广也故予亲为賛者不过十五儒臣为賛者亦只十五然以总数较仍胜凌烟云台之所表也此实
　　昊苍护佑国家
　　祖宗教养所贻贤材接踵为邦家光予藐躬钦承惟谨盛满是惧且归政年近老而畏事遑敢复有他圗哉
　　大学士一等忠锐嘉勇公两广总督福康安
　　百战久经两功近成近之险絶前闻未曽七战七胜度索乗桴旧勲新让【此番声讨廓尔喀福康安身先将士履险临深无战不捷大功克蒇其忠贞实迈等伦若以爵论阿桂本应居首而阿桂自以此次未临行阵奏譲福康安为首功实为公允可嘉遂俞其请】嘉许首图
　　大学士一等诚谋英勇公阿桂
　　七旬以上身体康强从不言功黄阁賛襄威克安久【此次用师必大彰国威而后允降庶防可以久安不致再生事端唐太宗所谓示之必克其和乃固正合朕意福康安固能仰体此意力蒇殊勲而阿桂原有协谋之功亦不可掩】曽亦协谋亶一个臣有容休休
　　大学士三等忠襄伯和珅
