<!-- { "loadSidebar": true } -->
　　灵箫阁谜话初集　　（近人）谢云声 著

　　题词：
　　余夙有谜话之辑，□蹉跎岁月未就，□云声仁棣以《灵箫阁谜话》索题，适增余愧，赋一律□之：
　　射覆分曹处，灯光等刹那。一编佳话足，百斛串珠多。
　　碑定搜黄绢，囊应制紫罗。聚珍输妙手，古锦枉摩挲。
　　绣伊李禧

　　吴序
　　酒酣蚁绿，索引钩深；灯晕蜡红，分曹射覆。喻黄绢而参齑臼，幼妇外孙；挥彩毫而拓花笺，文人学士。智譬何巧，蒙求有功。十九寓言，再三渎告。既钩心而斗角，打破疑团；复拄腹而撑肠，绎寻妙绪。丝抽乙乙，蚕浴争功；木伐丁丁，鸟鸣求友。别名文虎，美术雕龙。方拍案而惊奇，又扣钟而鸣犬 。表里精粗无不到，格致通灵；洪纤巨细有相形，揣摩成语。此灵箫阁之谜话所以编也。绮思藻合，金利兰言。庄生之《秋水》一篇，阮氏之《春灯》十错。俾免莺鸠之笑，何嫌鸥鹭之猜。元白名齐，苏黄格创。搜奇狐穴，取裁四部之书；纪盛乌兰，采摘百家之句。碑摩八字，奸雄曾赚才人；锦织七囊，巧妇迥殊拙女。心心相印，面面俱圆。慧镜照神，智珠在握。杀青功竣，结绿价增。卷帘而见锦屏，悬格而求赠佩。减字因之增字，解铃亦或系铃。仰观纱帽之戴头，俯视粉鞋之在脚。深入果教显出，虽哑谜不难明；聚精倘再会神，虽小语莫能破。解人可索，窍混沌而凿开；序我频催，目灵飞而编就。十二备广陵之格，视敢弁髦；五千达闽海之程，言惭冠首。
　　中华民国丙寅年春古花朝  古歙东园吴承烜拜撰  时年七十二

　　孙序
　　三山聚宝，悉仙子之奇珍；一夜燃灯，开佛家之慧眼。中郎幼妇，隐语创自曹碑；白叟黄童，禅机悟于孔壁。卷帘何瘦，怜君憔悴精神；脱帽欲狂，见汝丰标洒落。舒雅士之风怀，萃文豪之月夕。惟是想入非非，书空咄咄。舍正路而弗由，出偏师以制胜。画蛇添足，独具心肠；捞蚌剖珠，别饶文彩。注兹挹彼，剜肉医疮何嫌；接柳移花，张冠李戴益善。鼓声甫震，功已夺乎昆仑；烛影未昏，字翻迷乎蝌蚪。唱残经书十箧，异我所闻；集来俊秀五湖，聆他妙解。玲珑转窍，不宜胶柱鼓琴；左右逢源，岂效刻舟求剑。此中参透，茅塞可开；个里猜知，云莫立破。疗愚无药，只应佩此智囊；指路有针，由是可通大道。此色丝文所以当辑，而灵箫阁固宜付刊。
　　中华民国十三年春日  孙渔隐序于厦门

　　《灵箫阁谜话初集》自序
　　岁甲子，苏眇公先生主《厦声》笔政，属撰谜话附于副镌，因事冗，旋作旋止，稿亦废置盖七载于兹矣。比来闽县张子味鲈、同昌韩子振轩相继以殁，谜界人才为之挫折，既痛逝者，行自念也。《初集》之刊，一以追叙灯事之经历，一以引起谜语之坠绪。后此，倘得暇顷，当续为之。爱我者其能于酒绿灯红时分曹射覆，畀余以谈助之资乎。
　　中华民国十九年四月十日  晋江谢云声  灵箫阁（印）

　　颜序
　　观谜之玄奥者，如砑石分陈，目辄眩焉，心辄窒焉。有所悟，则怦然然喜，虽不能为，嗜之綦笃也。交游遍骚坛，耽斯道者良众，暇则分曹射覆结撰凭空。如演卦象，奇偶相生；如寄尺鳞，沉浮弗误。韵事洵无艺也。吾友谢子云声撰《灵箫阁谜话》，伊古之广陵格、灵飞篇，并及其它之种种格、种种篇，考之靡弗备，释之靡不详。友朋之谜佳者亦最而存之，洵蔚蔚乎大观也。将梓，丐序于予，且谓予曰：“谜薄技也，人且视之为尘土、为溷溺矣。吾亦识其为技之薄者，胡肯为？兴至，偶为之，且以之为谜话。丐子序，必能抒吾怀。”曰：“吾辈负凡傲性，跌宕不羁，强之入世，与伧楚伍，情怀沉郁，莫可宣喻，弗克己，托其情于诗酒，寄其踪于山水，理之固然也。嗜谜者亦犹是，虽薄技，胡须芥蒂。吾辈阴符十万，未曾经陈，降而治文字，若诗，若辞，若文，若谜，特嚆矢耳，以之娱怀，畴云弗适？”
　　中华民国十三年重阳前三日   同安颜天醒莲影序

　　灵箫阁谜话初集

　　晋江谢龙文云声甫著

　　秋来月朗，拥书自遣，恣情浏览，偶及《橐园》、《邃汉斋》诸谜书，率皆典雅浑成，巧思环生。因忆曩时亦嗜此道，每于春秋佳夕，集三数朋侪，茶余酒后，辄述谜语，藉为谈笑之资。嗣因俗务纠缠，未遑顾及。兹惧其时远而或忘，爰摭拾所记，蒐而成编，凌杂无次，在所不免焉。民国十三年中秋，灵箫阁主人谢云声识。

　　谜格之设，相传已久。《韵鹤轩笔谈》载有“广陵十八格”，《清嘉录》又列二十四格。《围炉新话》则变其体，又增数格。《广社》特“昭阳”、“新赋”；《隐林》别立“燕尾”、“鸦髻”。张子郁庭著有《谜格释略》，载古今谜格二百有余。王子式文，又创新格一百，均有成书。又考：燕京韩子英麟总集其大成，另辑为《讔格释例》，并附说明。俾嗜谜者得易携取也。兹特将各书所载谜格录后，不加注释。至于北派有六大格、四小格等名称，非所素习，不敢赘举。
　　集腋为裘， 烘云托月， 伯偕肖貌， 拨云见日， 韩信点兵， 瑶台花影， 叔重谐声， 伏羲画卦， 窗中美人， 箭中红心， 海底取月， 越王约发， 妙手空空， 蒯通相背， 回头是岸， 声东击西， 再访桃源， 颊上添毫， 石勒观书， 梅花不同， 容光必照， 目无全牛， 杏苑摘花， 运用干枝， 载酒问字， 殷浩书空， 倒持手板， 张仪连横， 斜倚薰笼， 神龙伸缩，　董狐直笔， 仲弓南面， 一画破天， 凌烟功臣， 乘几加景　汤盘著铭， 袁李对背， 优盂衣冠， 公孙舞剑， 虚者实之，实者虚之， 阳虎似圣， 鵌鼵同穴， 双燕分飞， 分飞双燕，　义实从兄， 类命为象， 巾启浩然， 加相面枋， 脱尽恒蹊，　祖生著鞭， 郑五作相， 纱帽朝靴， 探源星宿， 禹穴探书，太公投竿， 四日举趾， 举头望月， 郑婢泥中， 坦腹东床，　蜂醜垂腴， 竖头论沐， 颠倒衣裳， 牟尼一串， 摹仿题纸，　摹仿笺注， 蚁珠九曲， 鸳鸯两坐， 鸳鸯交颈， 月移花影，　女娲炼石， 方朔伐毛， 子羽修饰， 珠帘倒卷， 虎项系铃，　虎项解铃， 康荼佉样， 东阳巧对， 垤泽呼斗， 兰芬持筹，绝妙好辞， 龙山落帽， 云出无心， 舄化双凫， 科头赤足，　神龟缩头， 不胫而走， 张旭草圣， 请庆多马， 达摩面壁，　别赠当归， 临文不讳， 牛臣善隐， 一箭双雕， 玉盒子，　玉连环，　 金盒子，   浑然一气， 美人簪花， 湖上断桥， 诗人踏雪， 鸿雁分飞， 挟山超海， 会心， 会意， 包意，拢意， 大拢， 反衬， 反映， 金扭丝， 扣字， 假借， 解铃，系铃， 移铃， 簪花， 颒面， 离合，  增减， 增损， 玉片，金蝉脱壳，牟尼一串珠，集字， 叠韵， 红影， 因字， 象形，传神， 谐声， 谐音， 反切， 内附， 外附， 算数， 一气， 庐山， 承上， 启下， 孝先腹笥， 曹娥， 独眠， 定远， 破镜， 合璧，重门， 屏风， 苏黄， 转注， 暗附， 缀珠， 珍珠繐， 卷帘， 回文， 菱花， 求凤 ， 蝴蝶， 锦屏， 鸳鸯，流水， 溯源， 梨花， 玉壶冰， 皓首， 雪帽， 粉头， 戴雪， 冠玉， 白头， 望月， 粉颈， 玉颈， 白嗉， 素心， 玉带， 素胫， 鹤膝， 立雪， 粉底， 素袜， 履霜， 赪冠， 鹤顶， 朱颜， 丹忱， 赤嗉， 赤心， 丹心， 榴妒， 朱履， 赪尾， 烧尾，红绣鞋， 围棋， 穿花， 落帽， 脱巾， 升冠， 免冠， 龙山， 孟嘉， 脱帽， 摘领， 折项， 折领， 空心， 分心， 解带， 折腰， 缠腰， 蜂腰， 比干， 抹胸， 折颈， 缓带， 脱靴， 弃履， 无底囊， 力士， 虾须， 丫髻， 蝇头， 鸳肩， 鲜领， 蝎背， 燕尾， 鹭胫， 比目， 并头， 同心， 鸳鸯带， 同心结， 并蒂， 汉印， 加冠， 正冠， 加冕， 纳履， 正履， 生莲， 登楼， 掉尾， 转尾， 饰冠， 垂柳， 埋头， 苴履， 低头， 饰靴， 易巾， 转珠， 倒装， 乙上， 乙中， 乙下， 屈螺， 抠衣， 错综， 颠鸾倒凤， 乌焉， 鲁鱼， 乌纱， 青领， 黑胸， 墨带， 皂靴， 玉横， 徐妃， 侧帽， 绝袪， 偏裻， 侧佩， 踦屩， 藏珠， 期艾， 双钩， 辘轳， 枕漱， 红豆， 漏春， 漏纱， 阴阳， 隐冠， 藏头， 风头， 间字，锦屏风， 宝塔， 玲珑， 西文， 加笔， 古字， 不语， 反本， 阙笔， 变笔， 秋千， 缁衣， 缘经， 雪氅， 饰 ， 巧图， 新赋， 昭阳， 两来船， 飞花， 藏钩， 曳白，五巧图， 勾连， 不连， 分见， 共节不连， 接搭， 截对， 搭对， 俱卷， 太极图， 伯道， 吴刚， 五丁， 落花， 启阖， 袖手， 寒食， 投笔， 金人， 挂冠， 布衣， 出袖， 涸辙， 无衣， 避尘， 弃玉， 盲目， 独立，鹄立， 于归　羿射， 遮月， 素月， 掩耳， 出日， 息妫， 毁舆， 精卫， 鼎足，猜一， 猜四， 智物， 童读， 双用，等格皆有成书可考。
　　至鸿沟、剥蕉、金锁、对镜、开花、鸾凤、步影、女娲、补心、凤尾、凌云、屐齿、犀角、龙齿、叠锦、鹦稻、添花、裣衽、摩顶、三峰、灵心、晓日、夕阳、遗画、补画、夷齐、孪生、顾影、补玉、团圆、美玉、幻影、针锋、踢斗、筠垫、垫巾诸格，不识何人首倡，亦无成谜可考，只散见各谜书中，第未敢强作解人语耳。
　　综上所云，格局既如是之多，而善制谜者则不须乎此。纵云奇巧，盖已失其本真者矣。《春灯合刊》中，周至德以“老母惯行刺”，射四子“堂高数仞”，用掉首、系铃、燕尾三格组成，顾究其所得，殊未为奇。又见《春灯大观》中有“美国共和，勿去故卒”，射四子“兵革非不坚利也”一谜，以卷帘、脱靴、纳履，此更足令人作呕矣。杨诚斋有言曰：“从来天分低拙之人，好谈格式而不解风趣，何也？格式是空架子，易学；风趣便写性灵，非天才莫辨。”余极爱其语，愿好格诸谜家，三致意焉。
