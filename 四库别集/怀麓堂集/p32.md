<!-- { "loadSidebar": true } -->
　　对鸥阁者侍讲学士镜川杨先生继父志而作也杨之防故有阁家徙而阁亦废先生之父梅读公从祖父避地而归渐复故宅尝逰川上诵李嘉祐南风不用蒲葵扇纱帽间眠对水鸥之句葢其志欲复兹阁至先生而成焉东阳从先生官翰林获观所自为记又从其弟府丞维贞编修维立及其子员外郎志仁闻兹阁始未为详乃作赋曰镜川先生之作对鸥阁也辟扉其阳设牖于隂干藩坤篱山带水襟逺则雷峰天井石楼木阜锡岭金峩翠岩雪窦天童育王骠骑车廐四明中空五马羣走句余武陵之墟圣公隐仙之居左盘右纡莫详其余近则金碶珠潭芝山桃浦北渡南塘莼湖莲渚六港两川十洲三屿花迷学士之桥竹暗尚书之墅竒踪丽迹不可缕数扵是启扉而入则飞籁洒地鸣琅戛空鳞瓦动目翚檐挟风上下轇轕东西蒙藏虚纳秀后与川通开牖而眺则屏围昼张澄练秋碧长林落日倒影千尺平田一緑与望俱极若乃岸芷洲兰滩蓼汀苹杞柳櫹槮而落防蕖荷的歴而敷芬鳬鹥爲双鸂成羣鸢跕跕以如堕鲋洋洋而若驯时有白鸥西来载泛载游既飘扬以雪舞忽浩荡而云浮先生方对客髙咏览物旁搜独宿留以延伫若撄情于彼鸥客有在席者起而问曰何爲其若是也先生曰噫此吾先君子之志也试爲子言之我居杨防自宋及元杰构连甍有阁崭然国版受肇家徒外迁鞠彼蓬藋荡为荒园百础星落下沈清渊先君子尝惓焉于此矣复芸栖之故地创梅读之新轩歌越里之雅调诵唐人之遗篇将拂蒲葵而小憩岸纱帽而间眠时度隙景志赍重泉彼鸥何心以嵗以年予乃晨兴暮思左相右度木藂崝嵘石叠荦确十稔交阅七楹并落幸往志之粗偿恨九原之莫作今我与子神逰丘壑放意觞酌孰懐厥忧孰享其乐睹羣鸥之在目增一感于兹阁客乃俯而叹曰呜呼起废殊地悲欢异时数虽天定业乃人爲有始必复靡终弗持先生实勤童子何知然尝闻之矣谈史絶笔迁书继成祐不作相且终台衡故周贵述事孔称扬名先公官不及再命业不过一经存弓裘之旧物慨堂构之余情今先生身歴霄汉歩登蓬瀛文播海宇望隆公卿固将修五凤于天阙庇万厦于苍生彼美兮一阁恶足以尽先生之经营也哉若夫志逐功成名完身退行藏有时俯仰奚累知倦鸟之终还念间鸥之可对眷斯时之未晚非此阁其焉頼葢亦有诒盛业于诸孙播清风于百代者矣先生曰我其图之子盍为我赋之于时簮缨并辉子弟咸侍左京兆右太史趋郎官列贡士弦诵间作觥筹交驶客既醉散鸥亦翔止先生独居廓思方将合万物而一视也
　　忠爱祠赋【有序】
　　南昌王公得仁在汀州歴府经歴推官有惠政适邓贼作屡着竒绩且尽瘁成疾以死汀人作忠爱祠以飨之东阳从公之子今翰林学士大韶先生观碑传诗颂诸作得公遗事为详因托客语赋其事公之先本谢姓中更变故学士先生始请扵朝而复之然汀之人犹称公为王侯今王侯云者爲汀人道也其辞曰客有出中朝使南服诹民风访邦俗过临汀之墟驻龙山之麓见祠宇之巨丽睹亭碑之髙矗乃剔藓挥垢睨立而读之读未既有父老数辈提防携穉脔胾榼酒槃兼豆茘跄趋升堂伛偻伏地再拜而兴澘然出涕客召而问曰尔何为者父老曰噫此吾故侯也壬子之秋侯来官逰二十八年自幕登州忠在社稷爱流海陬人亦有言靡徳弗酬客曰可得闻乎父老曰昔者旱魃狂舞饥民噭謈粜价屡减巡车继膏眉我为颦躯我为劳慰我苍黄归我逋逃民之戴侯若襁若褓嬖人肆骄侯语谔谔虣卒施虐侯法岳岳頽厦木柱中流砥崿撼之不可动麾之不可却民之頼侯若堕得绠若病得药两造具狱羣辞交拏侯居其间左牒右书微入芒頴细穷锱铢讷喙雄吐寃懐奋摅民之遇侯若毙而苏若乃山谷啸潢池沸蹻夔魖走魑魅羽书驰飚脑血涂地驿路夜断空城昼闭沥溲为饮煮革为食涂多饿胔官有余积侯发公粟若启家笥愚民被胁从恶如逝侯谕福祸若诲子弟乃翼戎官驱死士扬义旗操利器军门一袒从者如猬喊震山裂雄翻海颲临阵贾勇鬬帷授计摧坚夺心诱降断臂应之者竹破触之者瓦碎葢将乘胜长驱尅期取质献馘明堂铭功金匮而鵩鸟外至营星下坠九原有知饮恨而毙噫嘻悲哉乾坤茫茫嵗月如驰我耋我耆昔侯童儿或殒戈兵或亡馑饥其幸存者散为流移我田我庐我食与衣朋从戚防孙怡子嬉彼活我者非侯而谁我不祠侯而又谁祀哉客乃俯而颂仰而叹曰呜呼孰不民社传舍是迁孰不冠裳皆素而餐内积怨府外生衅端或瓦石相哗或簿牒交喧或靣背殊相或死生异观故貌定止水事穷葢棺忠爱哉王侯虽千百世其无谖于是父老皆欷歔怅望若有感于斯言也有歌于庭者曰汀之山兮谁使为岑汀之水兮谁使为浔侯之徳兮髙且深爱而不见兮伤我心又有和者曰汀之材兮露为沐汀之田兮雨为沃侯之徳兮安报嗟汀之民兮匪伊草木客乃重为叹曰吾闻谢起江左徳门是望王出大原槐隂载堂人定者天胜功厚者直偿培之丰者未则茂浚之深者流则长观物理之有数信侯门之必昌归而访之则侯之子已立于玉堂之上矣
　　见南轩赋
　　若有人兮衡门之下兰渚之滨体貌质野意象清真植丛菊兮千株抚孤桐兮五弦朝咏结庐诗暮诵归来篇葢慕陶靖节之为人也遗世絶俗自称为葛天氏民尔其傲睨江湖逶迤冈阪倚秋旻而长啸惊落叶之方短藜杖纡徐其却立芒屩逍遥其未反登西丘而左顾陟东臯而右盼时宿留以延伫忽南山之在眼澹秋色兮将夕思美人兮何极瞻孤云兮归来与飞鸟兮俱息慨嵗华之迟暮及草木之萧瑟寄缅懐扵大古聊一感于山色方其崭岩防崿如鬬如却弛张廓翕如拱如揖飘扬兮如骤偃蹇兮如立倐敛藏兮既定渺不知其所入当予之始遇也伥伥皇皇心志交驰四顾徬徨不暇走趋俛仰之间万景毕露披襟一笑倾葢如故神之既交窅窅一尘不干彼此忘形大虚寥寥何物非假随所寓托物无不可盖于是不知山之为山我之为我也夫物有化机相爲终始情感气应谁之所使出扵自然乃见真尔锦防之炫烂适足以瞽吾之目笙簧之聒襍适足以瞆吾之耳故达人之放浪独钟情扵山水而乐水者之动荡又不如乐山者之静而止也呜呼南山之闲闲兮繄我之乐不可以言传南山之黙黙兮繄我之乐不可以意识彼逆旅之相遭岂茫茫其求索惟物我之无间始忘情扵声色盍反观乎吾身决天地之充塞彼南山兮何事仅乃胸中之一物
　　拟恨赋【有序】
　　予少读江淹李白所作恨赋爱其爲辞而怪所为恨多闺情阁怨其大者不过兴亡之恒运成败之常事而已是何感扵情亦奚以恨爲哉中嵗以来更渉世故记忆旧闻忠臣孝子竒勲盛事或方值防防遽成摧毁失之毫厘而终身旷世不可复得至令人吞声搤腕而不能已圣贤不言恨然情在天下而不为私亦天理人事之相感激虽以为恨可也乃效江李体反其为情以写抑郁而卒归于正知我罪我皆有所不避云其辞曰仰视大块流观古今抚陈编之磨灭悲往迹之消沉或事防之竒防或祸败之相寻感志士之涕泪伤善人之聋瘖若乃国士报怨吞炭漆身遗恨饮器濳身水滨部马为之惊局贼徒为之崩奔奋仇衣于一剑陨怨血于千春威横强秦怨深邻国壮士夜奋神椎昼击山岳为之増气天地为之变色误失手于副车仅逃形于大索陈窦秉政誓清浊乱推席定谋露章请断机事暗泄禁军坐畔塞宇宙扵烟氛堕衣冠于涂炭昭烈继絶武侯托孤勇复汉祚雄吞魏都陈二表之宏略运八阵之竒谟忽将星之沦落悲帝业之榛芜武庙将建唐社防屋跃少海之潜龙返虞渊之日毂二竖伏法五王就戮功甫收于药笼祸终流于机肉建中失母感慨天衷顾衮衣与玉食嗟欲养而无从误承欢扵别辇翻饮怒于深宫冀百欺于一得竟忍恸而长终金人入汴岳侯奋矛复中原扵破竹誓决策扵防舟神禠敌魄天遗国仇痛长城之自壊委社稷扵洪流敌骑南驱江沙夜驻苦兵力之不支幸潮来之有处海若助虐坤灵失据岂二仪之翻覆莽万物之非故已矣乎江山改兮人民非白日黯兮隂风凄时不可乎再得叹浮生兮曷归骇余声于璧碎伫灭景扵云飞事难成而易败世寡合而多违矢修正以俟命孰利钝之可期庶人定以天胜终斡旋于化机
　　鹊赋
　　爰有灵鸟集于中林脩尾长喙衣素襟皦皦竒质泠泠警心我有嘉辰懐此好音若夫飞甍峻阁绣闼雕楹旭日初照纎飚不生茂树芳洁繁隂翳清忽促刺以双透歘翀而迅征刷凝鲜之委羽写宛转之幽情纷众啅以争坠屡驯飞而不惊晴雪冲腾其下上闲华匝地而纵横尔其乍东乍西倐近倐逺栖初危而不定去未极而中返或周旋其却顾或撆防其将转方小伫于中庭误迟归于别馆曵余音扵未絶袅柔条之半绾若乃玉闗迁客金屋佳人淹沉幽圄之士杂遝髙轩之宾托春心于锦字迓曙色扵雕轮听泥金之小勅拥织翠之重茵晓枕惊梦春山罢颦莫不穷途拭泪幽谷生春或擎杯以酹地或倒屣而迎门嗤村鸱于牖户怪野鵩扵水尘不利俗以投好徒増疑而召嗔试比物以引类信兹禽之足珍乃有上苑虞人五陵年少挟孤弹扵懐中探危巢扵本杪智藏乎其无形祸出其所不料岂百金之足图曽不满夫一笑物固有所偏工意固有所独适故知来嵗之风不能芘一卯于终日报罗帏之喜不能觧双顔于漆室彼世态之无常徒因之而太息复有梁州金印月浦银桥羡崔梁之窈窕骇鲁木之翔翺信慌惚而莫究徒夸浮而可嘲吾将使茂先巻舌而却走卜式遁辞而先逃见天机之流转知造物之非雕坐观物以自适聊寄情乎离骚
　　翰林同年防赋
　　御水分隄仙家近阙文当作噩之年节应嘉平之月旭日昫其载阳飘风爲之不发于磐是渐鸿衎衎以来仪出谷斯迁木丁丁而可伐乃有西江三凤东海二龙壶岭交撑乎日观台城独曜于霞峰河马既呈防蜀锦而为饰扬金在贡囊楚璞以相从叶数应于方川地灵斯孕歴星躔于嵗纪天运重逢嘅夫甲第同曹词林诸彦角百歩扵杨穿泝层宵于鹗荐陟唐瀛之峻引房杜而齐登撷宋榜之华与蘓曽而并选蓝袍映采防怜花底之江寳炬聨辉归识柳边之院是日也或监或史载笑载歌烂云牋之丽藻灎月斚之微波耳听流焱声破遏云之管心驰急景光囘驻日之戈弛我道扵息防或知所止任吾生之頫仰遑防其他若乃麟阁遗风虎头妙手假物像以相求托丰仪于不朽夸竞茂扵松杉媿先衰乎蒲栁名髙君实争取騐于儿童病瘦休文不自辨夫谁某情因礼致貌岂心违谅金石之可断陋蓬麻之是依交可絶于嵇书葢云有激知不逢于鲍叔生也何归乐以忘忧幸保无荒之戒敬之终吉宁遭不速之讥非徒毕一日之欢抑以定平生之籍诚哉宾主之二难允矣见闻之三益畴能争滕薛之崇卑安忍眎越秦之肥瘠吾宁不负期挂剑以相酬世独何心乃弯弓而共射复有芝兰美徳药石箴言信荣辱之相丽匪升沉之足论肉骨懐深念东西于离合勲道逺竞分寸于晨昏报以璚瑶既可示交期之永好写之琬琰终当与世讲而俱存
　　烧丹灶赋夀封庶子徐公八十
