<!-- { "loadSidebar": true } -->
嘉靖丙戌秋七月，新作复初书院成。先是，书院为老子宫，直大成殿之后。守益请于巡按桂林杨公、督学光山卢公，以东郊淫祀徙道士居之而虚其址，属诸学宫。二公报可，乃用方定位，以宏新规。召诸生而议之，佥曰：明明六经，维圣之模；反求诸身，觉我迷途。其中为尊经阁，桓桓希文，参我军事；先忧后乐，师于百世。其后为范文正公祠，耿耿原采，重义轻死；树曰银杏，忠魂攸止。其东为怀忠祠，楚楚青衿，居肆成艺，相观而善，罔有不至。其西为集英馆，而前两翼为斋房。名宦吏之率也，在门之左；乡贤士民之望也，在门之右。合而门之，曰复初书院，于义始备。于是遴能鸠工，市木畚石。财出于赎金，或毁淫祀以佐之。经始于乙酉冬十月，越十月而工成。会步氏有田讼，守益以义谕之，愿入田三百馀亩于书院。乃请于巡抚静斋陈公。公欣然允之，而书院之规可以长久矣。
守益乃合诸生而申告之曰：若知复初之义乎？天地之中，而民实受之。其絪緼化醇，若父母之于子也。子受父母之遗，全而无亏者，圣之所以合德也；失而思复者，贤之所以无忝也；颠覆荒坠，若罔闻知，则为悖德，为不才。父母兴怒而殛之矣。二三子其念之乎！今夫有人以十金之产、一命之位，一旦而失之，其夙夜营营，恒思所以复也。至于仁义之良心，所以别禽兽而参天地，其当奚止十金、贵奚止一命哉！而往往不思复之，惑亦甚矣！六经之言，圣人医世之方也。善医者审声察色，针焫汤丸不同，而所以损有余、补不足、无伐天和，以求复其元气，则一而已。圣人之言，浅深详略不同，而所以抑大过、引不及、使人易恶归善，以复其天地之中，则一而已矣。元气复，而人人充肤革、顺四体，同升于寿，医之功也。元性复，而人人亲父子、正君臣、肃长幼、别夫妇，以同升于善，其圣人医世之大成乎！昔者孔颜之授受，千圣心法之要也。而其言曰，克己复礼为仁；其目曰，非礼勿视听言动。己者气习之偏也，礼者天然自有之中也。去其气习之偏，无或过焉，无或不及焉，以适于中行，而希圣希天之功全矣。故复卦之系曰：颜氏之子，其殆庶几乎？有不善未尝不知，知之未尝复行。盖许其庶于中行也。
二三子之朝夕于斯也，若止以追时好、觊人爵而已，则吾不敢知；如以易恶至中，复天爵之初，则吾知其免于戾矣。乡贤名宦者，乡国之善士也。范公王公，天下之善士也。瞻止大成，孔颜巍然。而循于庑下，古之人也。以天下之善士为未足，而慨然尚友于千古，诵诗读书 以论其世，期以克肖于天地。无为十金之产、一命之位所摇夺焉，则复初之教，其庶有以药世之痼而瘳之乎？后之君子，孰无是志？尚日省而时缉之，以无荒前功，其亦永有赖哉！
贞寿堂记
贞可寿可？贞，寿之原也。天地以贞观，故开辟一也。日月以贞明，故东西循而不已也。人受健顺之贞以生，食味别声被色，以灵于万物者也。能者以礼义保之，则心安理得，将与天地日月同为不朽。不能者以淫纵败之，则为鸟兽，失其所以生之本矣。鸟兽之年，虽累百寒暑，得谓之寿乎？吾尝谓，忠臣节妇、孝子顺孙，虽蹈刀锯，沸鼎鑊，犹勃勃有生气，不害其为寿也，而况于身之康强、子孙逄其吉者乎。
吾邑之草塘谢节妇，归于朱君日惕，甫二十有六而寡，抚其孤元申以亢世业，训其孙仁以取科跻仕，年几八十矣，而衎衎享其养。少司空赵公璜表其堂曰“贞寿”，大宗伯毛公澄传其行，士君子交咏之。而节妇之名啧啧然动闾里。呜呼信矣，贞之可寿也！
贞也者，人咸受之者也。保之则寿，败之则殃，无不自己求之者。臣之于君也，子之于父也，妇之于夫也，其道一也。凡登斯堂而顾斯名者，尚各敬修其所可愿乎哉。
伍氏先祠藏书记
中丞孚斋伍公，以读书袭贵显五、六世矣。默自念曰：古之人有秘异书以自助者，有贫而阅书于市者，吾不忍为自秘之隘，其使诸生免于阅市之苦乎。尽敛其所藏之书，自四书五经以及诸子历代之史，庋于先祠之楼，使宗族乡闾之子弟咸读其中，而以书来命，曰：子为我示其读之之方。
呜呼，圣道之高远也，怅然不知其门，而何以为二三子规？无已，则以所闻于父师者商搉之。东邻之叟，目不知书。或授之不龟手之方，冬月以洴澼纩无苦。大将出南方，挟以水战，三军赖之。西家之少年，蓄《素问》《难经》及《和缓秘反映》，讽诵不置，闻有奇方，重舍求抄之。与人辨，无撄其锋者。而肺喘咯咯，不能愈。或迎之医疫，竟与病者枕籍而毙。今夫五经四书，圣人救世之药方也。能服食之，则得其一剂可以利三军。不能服食之，虽破万卷而不足以活七尺之躯。二三子其安从乎？汉唐诸儒不知葆天真，法阴阳之正脉，而致诘于禽鱼草木金石之间，为岐黄注脚。其驳者厌弃参芪，且以砒附救急效矣。独宋室诸君子郁为医道中兴。其调节元气，订砭肿痱，勃勃有成效。及其弊也，抄录比对，哄如聚讼，精神日昏，而无以拯夭阏之患。试以历代之史而覆之，其病症药物，粲然具在。法古方而用之，则安且生，违之则危，弃之则死，无铢两爽也。今三尺童子，掠先儒成语，以言证制方，聊应科举之程式，而未尝一服食之。呜呼，国家之取士也，亦曰试医而使之。盖能言其脉之异候，针焫之异施，丸散汤饮之异剂，是亦足以药吾民矣，而岂知其身之尚未药也！古圣垂训，救世之仁。朝廷养才，化民之教，至是且荡矣！
二三子其思反之乎？察吾之病，以求诸圣人之方，精制而熟咀之，以寿其身，以寿天下国家，一洗西家少年之陋，无为东叟所笑，则孚斋公藏书以惠来学之盛心，其亦将无负已乎！
浮山李氏祠堂记
李氏之家浮山，旧矣，祭奠率在便。寝至礼部侍郎拙庵公讳绍，以清节真气弘其家声，始敛录入稽，礼典以为祠堂，未就而卒。其后，弘斋佥宪君瓛与质斋方伯君瑢继志成之。择子弟之良曰廷善、原高、原叙、原京董其役，输奂伟然矣。正德癸酉，不戒于火，惟正堂独存。风雨旁射，而鸡豚出没其中。琼州郡丞敕慨然悲之，曰：是祖考之作室也，若弗堂弗构，为不孝大罚。即与岳州守锐及族之彦协力重修之。涂墍丹艧，历数寒暑而始完。琼州念其缔构之难也，具书山房，以求记之，曰：其俾吾族子孙思吾之难，而图以保之。
呜呼善哉，琼州之志也！竭其情以报祖考，而思以昭示之后世者也。凡创造之难，其经营图回，寝食且弗甘也。越世则侈然广厦崇楹之中，而忘其父母之勤劳，日圯月漏，颓败乘之，盖天下国家之通病也。思其难以图之于易，预省而亟葺之，则力不劳而先业巩矣。拟尤有难者。记曰“养可能也，安为难；安可能也，卒为难”。今夫高其台榭，饰其园囿，而其祖考曾无边豆之地。此固失其本心者。祠宇营矣，醴盏荐矣，祝嘏修矣，而无洞洞属属之诚以行之，是虚器也。修饰于十目十手之间，而闲居违之，锐进于首路，而中道弃之，则其辛勤而仅得者，且举而失之矣。故君子之敬其德也，战战兢兢，一出言举足而不敢失，以成其身，以贻其亲之令名，然后可谓安且卒矣。
凡李氏之子若孙，尚思所以敬德，勿煽于忿欲之火，勿秽于淫比之鸡豚，勿漏穿于富贵贫贱之风雨，以式荷于先拙庵诸君子之休，则奥阼门闾，其将日洁而高乎！
重修静学王先生墓记
君子之学，求无愧于心而已矣。无愧于心，则无害于仁，故箪食豆羹，处之犹富；抱关击柝，处之犹贵；鼎镬白刃，处之犹生，而况其他乎？彼多行可愧，而冒焉以居之，若臧之位为窃、原氏之老为贼。贼与窃，皆蹠之徒也。如使盗蹠而富贵且寿，三尺童子其孰肯愿之。故曰所欲有甚于生，所恶有甚于死。非独君子有是心也，君子能不失其本心而已。昔者尝怪夷齐之事。富贵人所欲也，而逊国以逃；死人所恶也，而谏伐以饿。彼独非人之心腹肾肠乎？而甘于流离困踣，若得其所大欲者。彼其心诚有乐乎此也。仁者安仁，乐之也；智者利仁，勉之也。求无愧于其心，一也。以司马迁之博闻强记，而追愤其事，至呼天以诉之。夷齐之心，其真知之者鲜矣。
国朝靖难之师，靖学先生王叔英以修撰奉命募兵广德，事不可支，沐浴具衣冠，书绝命词，复为赞书于案，遂自缢于玄妙观之银杏树。其词从容和平，有采薇之遗音焉。有诏治奸党，其二女赴井并死，其妻系狱死。人为上其所赋诗，上曰：彼食其禄，自尽其心尔。乃置不问。呜呼，尽心之义大矣！尽其心以殉君之谓忠，尽其心以殉父之谓孝，尽其心以殉夫谓之贞。贞烈之女，士思以为配；忠义之士，明主思以为佐。故文皇帝之言曰：使练子宁等在，朕固当用之。盖至是好恶定矣。群臣祗若德音，以好懿德。凡饬边豆、崇墟墓，罔有弗虔。
先生墓在祠山之麓，东里杨公士奇题其石，翠渠周公瑛述其事。嗣是，置田立祠，相沿弗懈。益承乏是邦，感先生之义，乃移玄妙观于东郊，而建祠于树下，属之学宫。命义民甘葺理其墓。中以碑亭，缭以周桓，榜之曰“怀忠”，使过者式焉。复为论次先生之心，以诏来世。系之以辞曰：
受中以生，孰匪正气？嗜欲所伐，天机日瘁。有能充之，塞乎天地。课其得丧，孰愚孰智。西山之薇，嗤彼千驷。圣谟洋洋，来者其志之。
九华山阳明书院记
青阳九华山之胜，与匡庐武夷竞爽，至李太白始发其奇。嗣是，诗人隐士仙释之流，相与经营其间，而未有以圣贤之学倡而振之者。弘治壬戌，阳明先师以恤刑至池，爱其胜而游焉。至正德庚辰，以献俘江上，复携邑之诸生江学、曾施、宗道、柯乔以游，尽蒐山川之秘，凡越月而去。尝宴坐东岩，作诗曰：淳气日凋薄，邹鲁亡真承；各勉希圣志，毋为尘所萦。概然欲建书屋于化成寺之西，以资诸生藏修，而未果也。
嘉靖戊子，金台祝君增令兹邑，诹俗稽典，始克成其志。中建正堂，大书曰“勉志”。西有廊室，而亭其后，曰“仰止”，合而门之，曰“阳明书院”。池守韩君楷、二守张君邦教视而嘉之，更议置田以膳学者。而九华之名，将与白鹿、云谷焕然昭方策矣。诸生乐其绩之成也，不远南都，以来征言。
