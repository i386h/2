<!-- { "loadSidebar": true } -->
　　古者十五入大学，学先圣礼乐，而知朝廷君臣之礼。其有秀异者，移乡学于庠序。庠序之秀异者，移国学于少学。诸侯岁贡少学之□者于天子，学于大学，曰造士，而后爵命焉。今州县之贡举，近古递升之法矣。而太学之官属，亦取郡邑博士之高第，夫岂亦因其意而为之欤？三代教养之制，不可复详。而遗□之存者，犹可以知其一二。自宋之大儒，以戴记所载大学篇，为古大学教人之法。其说以古之明明德于天下者，必始于格物、致知、诚意、正心、修身、齐家、治国，而后天下平。其为□致之论，条理甚析。而近世之说，乃又有不然者。夫学于太学而不知其所以为教，则所以为治国平天下者，果何道也？天下之士，方讙然以争矣，至以前之所为说者以应有司之□，而以其所自为说者为私门传授之奥旨，而有司者无与焉，岂不悖于建学立官之意哉？今世贡举之格，要以为一定之说，徒习其辞而已。苟求其意，则六经圣人之言，有非一人之说所能定者矣。汉之儒者，号为专门。至于都授大会，异同纷纷，务求其是，而不主一偏，故有石渠、白虎之论。是乃所以一道德而同风俗也。 

　　天子宪天稽古，数十年来，郊丘、宗庙、明堂之礼，多所裁定，而车驾亲御太学者再矣。而予独疑今之六馆之条格，犹牵于选愞之议。而月书季考，非所以作成天下之人材，以仰体天子所以崇化厉贤之意，而徒得猥琐流俗之徒习其辞者，以应有司之格焉；非所以兴四方太平之原，制礼作乐，镇抚四夷【原刻墨钉，依大全集校补。】之具也。予，太学弟子也。故于先生之行，而私以质焉。 

-------------------------------------------------------------------------------- 

震川先生集卷之十　　赠送序 

　　送同年李观甫之任江浦序 

　　凡进士，同年相善，而同门尤加善焉。同门者，主司分经考校，同为一人之所取者。既于主司有师生之分谊，视他同年，会聚尤数。亦时以德业相考，而知其志意之所极。如吾李君者，恂恂焉，可以知其器识之远大矣。于是受命为江浦令。故事，同门外补，其留京及未选者，例当分撰文字以途之。而予得李君。夫为文以送行者，必有芬芳之辞，余固拙者之尤，且不能为世俗之语，而于情终不能自已，乃遂勉为之。 

　　唯江浦为京县，然在大江以西。故时，六合隶于淮阳，高皇帝定鼎，特以六合分为江浦，以为两县，而属之京兆。盖以畿辅重地，不当为一衣带水所隔。而凡为其令与其民者，朝夕有事京兆，渡江以为常。余尝北上出龙江关渡，经行其县。县朴陋，不类江以南。然自此而西北行，至滁州，涉清流关，为建康要道。而神州赤县，其地固不为轻矣。 

　　独以君之才，宜得望剧，顾屈就于此。盖今选人之法，有与之难地以观其才，亦有以其地之难而择才之优者以畀之。则今江浦之命以及君者，岂不谓荒莱之土之所当垦治欤？雕瘵之民之所当妪拊欤？京辅之邑之所当封固欤？夫今天下，所在独患民贫而上不之恤，财力大屈而敛之不已。能知所以生之之道，与其取之之方，虽俭陋之邦，亦足以收富庶之效。 

　　如江浦者，尤宜休养生息之者也。当天下初定之时，尝徙民屯种和州等田矣，又数赐民田租矣，其意未尝不在壮畿辅以重根本也。顾今天下县邑疲病，何独江浦？即江以南，号为天下膏腴，今亦近贫瘠矣。又将数年，殆不可为。此今日守令者之责也。李君勉之。吾见三年报政，以治行征为天下最者，其在君矣。 

　　送同年丁聘之之任平湖序 

　　进士同榜者，其始数百人常相聚。自春官进于冢宰，而后分送诸曹，各随所隶以去，谓之办事。今年赐第者，三百九十有四人。既分曹，则余所同工部办事者四十有六人。而五人者，选入史馆。今夏首选，凡若干人皆得外补。夫同年而又同部，宜日相聚，以观其德业。然每晨入部，升堂祇揖而退，卒无所事事。而当选者，亡何又各得官以去。是所谓同榜者，亦若率相值而已。此余于诸同年，未尝不叹其相聚之难也。是选也，龙阳丁君得嘉兴之平湖。故事，同部送行，余次当为序，故余道其于同年之情如此。 

　　嘉兴本古会稽吴郡之地，唐时犹隶苏州为县。其后乃割于吴，然风土民俗犹一也。余故吴人，敢以其所知者告之。凡今之选为令吴中者，人之忧之，未尝不以赋税之难。夫以天下财赋，悉在东南，欲其办集，诚难矣。田租之入，率数十倍于天下，然父子祖孙二百年来以为当然，固无望其减，而独畏其日加也。历三纪以来，民间未尝放赦，而水旱之灾，蠲贷之令亦少矣。又经岛夷焚剽之后，海上之戍不彻，而加编海防，岁增月益，江、淮以南，益骚然矣。军府之干没，动数百万。此皆生民之膏脂也。凡为大吏，其势与民日远，一切以趋办为能。民之疾苦，非有关于其心也。若为令者，则民皆吾之赤子，朝夕见之。亦何忍使之逮系鞭笞，流离殭仆而不之恤也？夫额供之数，固民之所乐输者。其它水旱流冗，荒莱奸蠹之所积逋，与今权宜一切之征求，谓宜有调停委曲于其间，此令宰之所宜留意者也。 

　　余历观前政，有不以催科为事，而事亦未尝不办集，往往为大官以去者。而其急于催科者，其功名反或不逮。然则独以催科为东南之吏告者，其流祸于生民多矣。传曰：「如保赤子。心诚求之，虽不中，不远矣。」庄子论解牛曰：「彼节者有间，而刀刃无厚；以无厚入有间，恢恢乎其于游刃有余地矣。」夫如是，天下事夫何忧其难！余固为吾丁君告，亦并以为诸同年之吏于东南者告也。 

　　送同年光子英之任真定序 

　　余读史，观项羽救赵：诸侯兵军巨鹿下者十余壁，莫敢纵兵。诸将皆从壁上观。楚战士无不一以当十。楚兵呼声动天，诸侯军无不人人惴恐。韩信以兵数万东下井陉，建大将旗鼓，鼓行出井陉口，与赵大战，破虏赵军，斩成安君泜水上。楚威振天下。及汉破楚垓下，以得淮阴侯，而淮阴之功始此，皆在今真定之境。尝欲一至观其战处，而不可得。 

　　真定本古中山国。赵武灵王胡服骑射，以北略地，其事固已伟矣。典午之南，刘、石、慕容、苻秦继起燕、赵，而慕容道明建国都于此，固亦一代之雄也。唐自大历、贞元以后，强藩不制，而成德一军，尤为骁悍。天下视河北若回鹘、吐蕃然。盖不为王土者百年。宋因石晋，失山后诸州，则真定遂与契丹为境。其后金人陷两河，二路寻亦不守，而国事不可为矣。 

　　国家今为畿辅重地，而太平二百年，议者以为其悲歌慷慨之习已大变于古，而不知燕、赵之人出于其性然者。独以朝廷威灵，有所俛首畏伏，而终不能以帖然也。盖古所谓骁悍不可制者，其平时未尝不俛首畏伏，及其一且激于其所不可忍，而骄悍之性乃得而见耳。 

　　夫以中山之地，为古豪杰力战之区，而奸雄窃据之所都。唐失河北，势日陵夷。宋没两路，国遂南渡。况今翼卫神原，为万世帝王之业，比古京兆、冯翊、扶风之地，非得良有司拊循教化，无以使之安土乐业，而壮国家之藩卫也。今使驿之所出，兵调之所加，坐派日增，民生蹙耗甚矣。而议者徒思重三关之戍守，烦边徼之供亿，谓燕、赵之民荏弱屏息而可怵者，亦未之思也。栾城韩山童之事，可以鉴矣。今制，推府佐郡治狱，然常为监御史之所委寄；而监御史实能制一方之命。余以是为光君告焉。君与余，同年进士，今选为真定府推官者也。奥学通才，为人聪朋仁恕，犴狱之事，余无足以为君赘矣。 

　　送同年孟与时之任成都序 

　　安定孟与时，与余同年进士，而以余年差长，常兄事之。余好古文辞，然不与世之为古文者合，与时独心推让之，出于其意诚然也。与时以选为成都推官，余亦为令越中，将别，无以为与时赠者。惟推府为郡司理，儒者能道，前世论刑之说详矣。余读尚书古文：「钦哉钦哉，惟刑之恤哉。」此今世所用孔氏书语也。而伏生今文以恤为证，汉儒传之。而太史公本纪云：「惟刑之静哉。」静即谧也。自古论刑取其要，未有静之一言为至。此真圣人之语，余以是为与时告焉。 

　　余生吴中，独以应试经行齐、鲁、燕、赵之郊，尝慕游西北，顾无繇而至。与时自安定往来长安中，又从太行山以来京师，今又官蜀中，行邛崃九折坂，览剑阁、石门之胜，岂不亦壮哉！昔王介甫初仕大名为司理，而韩魏公为守。尝告以「君年少，当读书，不宜专以吏事。」而介甫实未尝不读书也。以此恨韩公为不知己，而韩公之意则美矣。故余于与时，尤望于吏治之暇，无忘学古之功。 

　　孔子曰：「居是邦也，事其大夫之贤者，友其士之仁者。」往时张文隐公尝为余言，今时人材，惟赵孟静在史馆难得。嘉靖二十九年，虏 【虏　原刻墨钉，依大全集校补。】 

　　骑薄都城。公卿会内廷，赵先生独申大议，至廷骂阿党，风节凛燃，有汲长孺所不及者。京师人至今能道之。赵先生，成都人也。余故为文隐公所知，而赵先生以是亦知余。顾无繇一见之。士之相知，岂在于见不见哉？然余怀之久矣。而羡与时之获见先生也。而又以喜与时之得师也。 

　　送王子敬之任建宁序 

　　余始五六岁，即知有紫阳先生，而能读其书。迨长，习进士业，于朱氏之书，颇能精诵之。然时虚心反复于圣人之本旨，则于当时之论，亦未必一一符合，而或时有过于离析附会者。然其大义，固不谬于圣人矣。其于金溪，往来论辩，终不能有同。后之学者，分门异户，自此而始。顾二先生一时所争，亦在于言语文字之间。而根本节目之大，未尝不同也。 

　　朱子既没，其言大行于世，而世主方主张之。自九儒从祀，天下以为正学之源流，而国家取士，稍因前代，遂以其书立之学官，莫有异议。而近世一二君子，乃起而争自为说，创为独得之见。天下学者，相与立为标帜，号为讲道，而同时海内鼎立，迄不相下。余姚之说尤盛。中间暂息，而复大昌。其为之倡者，固聪明绝世之姿，其中亦必独有所见。而至于为其徒者，则皆倡一而和十，剿其成言，而莫知其所以然。独以先有当世贵显高名者为之宗，自足以鼓舞气势，相与踊跃于其间。此则一时士习好名高，而不知求其本心为「遯世不见知而不悔」之学，则流风之弊也。  

