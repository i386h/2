<!-- { "loadSidebar": true } -->
    溶溶元灞兮，经秦川之有馀；红桥兮，代造舟之厥初。飞梁默以霞起，彩柱煜其星舒；九陌咸凑，三条所如。连山叠翠而西转，群树分形而北疏；电透孤棹，雷奔众车。白日南登，望长安之如绮；黄烟东睇，见咸阳之为墟。杲杲初霁，萧萧晚吹；登隐者之翘车，度将军之猎骑。日既上已，禊於洪源；晚具游宴，咸出国门。七叶衣冠，憧憧而遥度；五侯车马，奕奕而腾轩。钟鼓既列，丝竹亦繁。秦声呕哇，楚舞丛杂；帷纷其雾委，罗纨霭以□沓。棹轻舸之悠悠，顺清流之纳纳；时凭倚以观眺，喜烟花之环合。尔其居人出祖，连骑将分；望曲溆之清路，视远天之无□。紫沙兮皓晃，绿树兮氛氲；莫不际此地而举征袂，遥相望兮怆离群。明月生岑，凉风度水；听凫雁之凄惨，对苔之び靡。或披襟以延伫，独掩涕而无已。上临烟奇，霞石相辉，过客对兮忄詹忘归；下近岩迳，林峦隐映，渔人去兮恣诵咏。独游子而俟时，倦尘衣以嗟命。（谨按：此篇本系杜作，一误作杜颜，今改正。）
    ○白环赋
    群玉之山兮，居帝台之列仙。采琼华兮永久，事雕琢兮穷年。青荧若水，洁白如天；剖以昆山之石，洗以瑶池之泉。弄影长啸，薰风飒然；知东夏有德，而虞舜之贤。受穆清以出震，服中和以御乾；乃驰缟鹿与使者，奉白环而献焉。玉华温润，玉理精坚；英光千以旁达，肉好一以虚圆。晶晶霜皎，田田月悬；分清辉於绮殿，失皓质於琼筵。赏三朝之盛礼，恒五玉而来觌；彼昭华之珍兮焉往，延喜之兮谁锡？亦所谓归有虞之理功，告大禹之成绩，美矣哉！抚运兮天宝至大，素皓兮圣人之瑞；非天则莫之与，非圣则莫之致。琬无芒而未匹，璧有美而奚类？以和柔刚，以配忠义。乱曰：白羽之白轻只，白雪之白消矣。未若兹环之有用，缜如栗而未已。至德竭而质，帝道亨而荐祉。岂我随时斡运，与物终始？滋大政兮扬大德，使吾君佩兮千万祀。（谨按：此篇本系杜作一误作，杜颜，今改正。）
    ○梦赋
    夫人者何？乾坤之至精。夫梦者何？精爽之所成。及乎群动息，宇清；澹尔安寝，俨乎无营。亦或不意而得，亦或因感而生；明休咎之先兆，通喜怒之深情。其为吉也，悬三刀以作郡，凌八门而上征；或生松以表秩，或赠兰以为名。盐脑审其战胜，凿心启其才英。其为凶也，晋侯弥留，作疾於二竖；孔公将殁，观奠於两楹。虽否臧之殊感，谅希微之难明。是以太古无梦以绝欲，圣人肇梦以治想。随事而生，触类而长；或含悲以增惕，或当欢而契赏。曾有慕而忽来，属所思而必往。虽辽万里，遽谐畴昔之游；纵九泉，亦觏平生之像。鬼出神入，惟惚惟恍。则有暌间庭闱，烟霜岁暮；常驰恋於定省，忽飞魂於寐寤。撩轩幌而无隔，邈山河之径度；常倏忽而往来，竟不由於道路。独有遭遇明时，羁游上国；才誉不振，命途仍塞。仰轩后之通感，慕殷宗而见刻；当捧日而披诚，庶明君之梦得。
    ○兵部尚书壁记
    《周官》“大司马”，即今兵部尚书官属，掌邦国之政。以九法封国，以九伐正邦，以籍我畿，以倡我牧。宏有万类，阜成兆民，︳戎马之事，密勿钧衡之地。自我唐受命迄於今，居夏官者众焉，或列於台阶者盖寡矣。所以任必以亲以德，以勋以贤，穆如清风，翼我元化。率惟兹有典，用保有邦。二十一年冬十二月，诏工部尚书李公典之。政敷於时，道济於物，优游学府，蔚为词宗。以公族之英，受亲贤之寄。属冢宰虚位，官吏要才，载委天衡，是掌邦理。东巡岁夏四月，皇帝将崇厥德，报厥功，乃命再从兄开府仪同三司持节朔方节度副大使兼礼部尚书上柱国信安郡王。礼乐天储，衣冠人秀，忠以匡济，文以经纶，谋明道高，功格化洽。昭乃王度，简於帝心，九命可以见其贤，四征可以观其绩。镇朔方以无方之讨，八年而北虏平；攻右堡以不阵之师，一旬而戎狄服。榆关之役，用兵以奇，故杖钺而兵胜；大河之战，戒军以严，故坐帷而军捷。建奉常之礼，则神人协，上下和；从夏卿之政，则万国平，六卿睦。辨九州之国，知其奸宄，同其贯利；掌六马之物，驾理以则，讲献以时；握五兵之要，以辨功理，以待军事。此九职，司马政之所统也。王勤政以和，是以戎翰允辑。振旅以，茇舍以苗，理兵以，大阅以狩。此四田，司马教之所被也。王敦教以就礼，是以祀典孔明。初则以法，示其令也；终则以伐，明其德也。九功惟叙，九叙惟歌，是用陈既往之烈，系今来之美，以书於壁。
    ☆岑参
    参，南阳人。天宝三年进士，累官右补阙，改起居郎，由库部郎中出为嘉州刺史。杜鸿渐镇西川，表为从事，以职方郎兼御史领幕职。
    ○感旧赋（并序）
    参相门子，五岁读书，九岁属文，十五隐於嵩阳，二十献书阙下。尝自谓曰：□霄坐致，青紫俯拾。金尽裘敝，蹇而无成，岂命之过欤？国家六叶，吾门三相矣。江陵公为中书令，辅太宗；邓国公为文昌右相，辅高宗；汝南公为侍中，辅睿宗。相承宠光，继出辅弼。《易》曰：“物不可以终泰，故受之以否。”逮乎？武后临朝，邓国公由是得罪；先天中，汝南公又得罪。朱轮华毂，如梦中矣。今王道休明，噫世业沦替；犹钦若前德，将施於後人。参年三十，未及一命，昔一何荣矣，今一何悴矣？直念昔者，为赋云，其辞曰：
    吾门之先，世克其昌。赫矣烈祖，辅於周王；启封受楚，佐命克商。二千馀载，六十馀代，继厥美而有光。其後辟土宇於荆门，树桑梓於棘阳；吞楚山之神秀，与汉水之灵长。猗盛德之不陨，谅嘉声而允臧；庆延自远，祜洽无疆。自天命我唐，始灭暴隋；挺生江陵，杰出辅时。为国之翰，斯文在兹；一入麟阁，三迁凤池。调元气以无忒，理苍生而不亏；典丝言而作则，阐绵以成规。革亡国之前政，赞圣代之新轨，捧尧日以□从；扇舜风而草靡，洋洋乎令问不已！继生邓公，世实须才；尽忠致君，极武登台。朱门复启，相府重开；川换新楫，羹传旧梅。何纠缠以相轧，恶高门之祸来？当基武后临朝，奸臣窃命；百川沸腾，四国无政。昊天降其荐瘥，靡风发於时令；藉小人之荣宠，堕贤良於槛。苟忄忄奴以相蒙，胡鬼厉以职竞？既破我室，又坏我门。上帝懵懵，莫知我冤；众人忄会忄会，不为我言。泣贾谊於长沙，痛屈平於湘沅。
    夫物极则变，感而遂通。於是日光回照於覆盆之下，阳气复暖於寒谷之中。上天垂鉴，佑我伯父；为邦之杰，为国之辅，又治阴阳，更作霖雨；伊廊庙之故事，皆祖父之旧矩。朱门不改，画戟重新；暮出黄阁，朝趋紫宸；绣毂照路，玉珂惊尘。列亲戚以高会，沸歌钟於上春。无小无大，皆为缙绅；禺禺，逾数十人。嗟乎！一心弼谐，多树纲纪；群小见鬼，独醒积毁；铄於众口，病於十指；由是我汝南公复得罪於天子。当是时也，Τ侧崩波，苍黄反覆；去乡离土，隳宗破族；□雨流离。江山放逐，愁见苍梧之□，泣尽湘潭之竹；或投於黑齿之野，或窜於文身之俗。呜呼！天不可问，莫知其由；何先荣而後悴，曷曩乐而今忧？尽世业之陵替，念平昔之淹留；嗟余生之不造，常恐堕其嘉猷。志学集其荼蓼，弱冠干於王侯；荷仁兄之教导，主励已以增修。无负郭之数亩，有嵩阳之一邱；幸逢时主之好文，不学沧浪之垂钩。我从东山，献书西周；出入二郡，蹉跎十秋。多遭脱幅，累遇焚舟；雪冻穿屦，尘缁敝裘。嗟世路之其阻，恐岁月之不留；眷城阙以怀归，将欲返□林之旧游。遂抚剑而歌曰：东海之水化为田，北溟之鱼飞上天；城有时而复，陵有时而迁。理固常矣，人亦其然。观夫陌上豪贵，当年高位；歌钟沸天，鞍马照地。积黄金以自满，矜青□之坐致；高馆招其宾朋，重门叠其车骑。及其高台倾，曲池平；雀罗空辈其处所，门客肯念其平生？已矣夫！世路崎岖，孰为後图？岂无畴日之光荣，何今人之弃余？彼乘轩而不恤尔後，曾不爱我之羁孤？叹君门兮何深，顾盛时而向隅；揽蕙草以惆怅，步衡门而踟蹰。强学以待知音，不无思达人之惠顾，庶有望於亨衢。
    ☆李康成
    康成，天宝时人，尝使江东。
    ○对假荫判
    〈甲为人後请准荫人色所由以同假冒甲诉法有差等。〉
    不享非类，将以亢宗；无念尔祖，讵思述德，甲庇身他族？忘情本根，颇类移天之规，方同择阴之义。将策名以筮仕，岂假荫而因人？约法是从，不继难失，必若敖有馁而之叹，庭坚有忽诸之言。以为等差，谁曰非允？如子服其有子，宁斯焉而取斯？
    ☆赵蕤
    蕤字大宾，盐亭人。後徙居妻阝，隐居长平山安昌岩。开元中，三诏召之不起，或云以谗死。
    ○关子明易传叙
    蕤非圣人，五十安知天命？然从事於《易》，虽乱离中，未尝释卷。盖天命深微，莫研其极。而子明之传，蕤粗通之，然恨此书亡篇过半。今所得者，无能诠次，但随文义解注，庶学者触类而长，当自知之尔。
    ○长短经叙
