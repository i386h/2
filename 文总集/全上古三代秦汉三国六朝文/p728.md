<!-- { "loadSidebar": true } -->
　　嗟品物之蠢蠢，惟贞虫之明族。有丛琐之细蜂，亦策名于羽属。近浮游于园荟，远翱翔乎林谷。爰翔爰集，蓬转飙迥。纷纭雪乱，混沌云颓。景翳耀灵，响迅风雷。尔乃眩猿之雀，下林天井。青松冠谷，赤萝绣岭。无花不缠，无陈不省。吮琼液于悬峰，吸<赤>津乎晨景。于是回鹜林篁。经营堂窟。繁布金房，叠构玉室。应青阳而启户，□□□□□□，咀嚼华滋，酿以为蜜。自然灵化，莫识其术。散似甘露，凝如割肪。冰鲜玉润，髓滑兰香。穷味之美，极甜之长。百药须之以谐和，扁鹊得之而术良。灵娥御之以艳颜，□□□□□□。尔乃察其所安，视其所托。恒据中而虞难，营翠微而结落。徽号明于羽族，阍卫固乎管。诛戮峻于铁钺，招徵速乎羽檄。集不谋而同期，动不安而齐约。大君以总群民，又协气于零雀。（本注，“蜜”一名“零雀”。）每先驰而葺宇，番岩穴之经略。（《书钞》一百四十七引四条，《艺文类聚》九十七，《御览》九百二十八，又八百五十七误作“郭珍”。）

　　○蚍蜉赋

　　惟洪陶之万殊，赋群形而遍洒。物莫微于昆虫，属莫贱乎蝼蚁。淫淫奕奕，交错往来。行无遗迹，鹜不动埃。迅雷震而不骇，激风发而不动，虎贲比而不慑，龙剑挥而不恐。乃吞舟而是制，无小大与轻重。因无心以致力，果有象乎大勇。出奇胶于九真，流液其如血。饰殷人之丧舆，在四隅而交结。济齐国之穷师兮，由东山之高垤。感萌阳以潜出兮，知将雨而封穴。伊斯虫之愚昧，乃先识而似η。（《书钞》一百五十八，《艺文类聚》九十七，《御览》九百四十七。）

　　○龟赋

　　应交甫之丧佩，愍神使之缨罗。（《初学记》三十。）

　　○辞尚书郎表

　　今当以劣弱之质，充督责之官，以无用之才，管繁剧之任，且台郎清选，论望宜允。（《北堂书钞》六十引两条。）

　　○省刑疏

　　臣闻《春秋》之义，贵元慎始，故分至启闭以观云物，所以显天人之统，存休咎之徵。臣不揆浅见，辄依岁首粗有所占，卦得《解》之《既济》。案爻论思，方涉春木王龙德之时，而为废水之气来见乘，加升阳未布，隆阴仍积，《坎》为法象，刑狱所丽，变“坎”加“离”，厥象不烛。以义推之，皆为刑狱殷繁，理者有壅滥。又去年十二月二十九日，太白蚀月。月者属“坎”，群阴之府，所以照察幽情，以佐太阳者也。太白，金行之星，而来犯之，天意若曰刑理失中，自坏其所以为法者也。臣术学庸近，不练内事，卦理所及，敢不尽言。又去秋以来，沈雨跨年，虽为金家涉火之祥，然亦是刑狱充溢，怨叹之气所致。往建兴四年十二月中，行丞相令史淳于伯刑于市，而血逆流长В。伯者小人，虽罪在未允，何足感动灵变，致若斯之怪邪！明皇天所以保金家，子爱陛下，屡见灾异，殷勤无已。陛下宜侧身思惧，以应灵谴。皇极之谪，事不虚降。不然，恐将来必有愆阳苦雨之灾，崩震薄蚀之变，狂狡蠢戾之妖，以益陛下旰食之劳也。

　　臣谨寻案旧经，《尚书》有五事供御之术，京房《易传》有消复之救，所以缘咎而致庆，因异而迈政。故木不生庭，太戊无以隆；雉不鸣鼎，武丁不为宗。夫寅畏者所以飨福，怠傲者所以招患，此自然之符应，不可不察也。案《解卦》繇云：“君子以赦过宥罪”。《既济》云：“思患而豫防之”。郊祀者，以通天人之诚感，因农祥而祈事，上乃致敬于黄灵，下以播惠于萌黎者也。（已上三十二字依《御览》五百二十七补。）臣愚以为于卦之义？既郊之後。（已上八字依《御览》补。）宜发哀矜之诏，引在予之责，荡除瑕衅，赞阳布惠，使幽毙之人应苍生以悦育，否滞之气随谷风而纾散。此亦寄时事以制用，藉开塞而曲成者也。

　　臣窃观陛下贞明仁恕，体之自然，天假其祚，奄有区夏，启重光于已昧，廓四祖之遐武，祥灵表瑞，人鬼献谋，应天顺时，殆不尚此。然陛下即位以来，中兴之化未阐，虽躬综万机，劳逾日昃，玄泽未加于群生，声教未被乎宇宙，臣主未宁于上，黔细未辑于下，《鸿雁》之咏不兴，康哉之歌不作者，何也？杖道之情未著，而任刑之风先彰，经国之略未震，而轨物之迹屡迁。夫法令不一则人情惑，职次数改则觊觎生，官方不审则秕政作，惩劝不明则善恶浑，此有国者之所慎也。臣窃为陛下惜之。夫以区区之曹参，犹能遵盖公之一言，倚清靖以镇俗，寄市狱以容非，德音不忘，流咏于今，汉之中宗，聪悟独断，可谓令主。然厉意刑名，用亏纯德，《老子》以礼为忠信之薄，况刑又是礼之糟粕者乎？夫无为而为之，不宰以宰之，固陛下之所体者也。耻其君不为尧舜者，亦岂惟古人！是以敢肆狂瞽，不隐其怀，若臣言可采，或所以为尘露之益；若不足采，所以广听纳之门。愿陛下少留神鉴，赐察臣言。（《晋书·郭璞传》）

　　○因天变上疏

　　臣以顽昧，近者冒陈所见，陛下不遗狂言，事蒙御省。伏读圣诏，欢惧交战。臣前云升阳未布，隆阴仍积，“坎”为法象，刑狱所丽，变“坎”加“离”，厥象不烛，疑将来必有薄蚀之变。此月四日，日出山六七丈，精光潜昧，而色都赤，中有异物大如鸡子，又有青黑之气共相薄击，良久方解。案时在岁首纯阳之月，日在癸亥全阴之位，而有此异，殆元首供御之义不显，消复之理不著之所致也。计去微臣所陈，未及一月，而便有此变，益明皇天留情陛下恳恳之至也。

　　往年岁末，太白蚀月，今在岁始，日有咎谪，曾未数旬，大眚再见。日月告衅，见惧诗人，无日天高，其鉴不远。故宋景言善，荧惑退次；光武宁乱，呼沲结冰。此明天人之悬符，有若形影之相应。应之以德，则休祥臻；酬之以怠，则咎徵作。陛下宜恭承灵谴，敬天之怒，施沛然之恩，谐玄同之化，上所以允塞天意，下所以弭息群谤。

　　臣闻人之多幸，国之不幸。赦不宜数，实如圣旨。臣愚以为子产之铸刑书，非政事之善，然不得不作者，须以救弊故也。今之宜赦，理亦如之。随时之宜，亦圣人所善者。此国家大信之要，诚非微臣所得干预，今圣朝明哲，思弘谋猷，方辟四门以亮采，访舆诵于群心，况臣蒙珥笔朝末，而可不竭诚尽规哉！（《晋书·郭璞传》）

　　○皇孙生上疏

　　有道之君未尝不以危自持，乱世之主未尝不以安自居。故存而不忘亡者，三代之所以兴也；亡而自以为存者，三季之所以废也。是以古之令主开纳忠谠，以弼其违；В显功直，用攻其失。至乃闻一善则拜，见规诫则惧。何者？盖不私其身，处天下以至公也。臣窃惟陛下符运至著，勋业至大，而中兴之祚不隆，圣敬之风未跻者，殆由法令太明，刑教太峻。故水至清则无鱼，政至察则众乖，此自然之势也。

　　臣去春启事，以囹圄充斥，阴阳不和，推之卦理，宜因郊祀作赦，以荡涤瑕秽。不然，将来必有愆阳苦雨之灾，崩震薄蚀之变，狂狡蠢戾之妖。其後月馀，日果薄斗。去秋以来，诸郡并有暴雨，水皆洪潦，岁用无年。适闻吴兴复欲有构妄者，咎徵渐成，臣甚恶之。顷者以来，役赋转重，狱犴日结，百姓困扰，甘乱者多，小人愚，共相扇惑。虽势无所至，然不可不虞。案《洪范传》，君道亏则日蚀，人愤怨则水涌溢，阴气积则下代上。此微理潜应已著实于事者也。假令臣遂不幸谬中，必贻陛下侧席之忧。

　　今皇孙载育，天固灵基，黔首，实望惠润。又岁涉午位，金家所忌。宜于此时崇恩布泽，则火气潜消，灾谴不生矣。陛下上承天意，下顺物情，可因皇孙之庆大赦天下。然後明罚敕法，以肃理官，克厌天心，慰塞人事，兆庶幸甚，祯祥必臻矣。

　　臣今所陈，暂而省之，或未允圣旨；久而寻之，终亮臣诚。若所启上合，愿陛下勿以臣身废臣之言，臣言无隐，而陛下纳之，适所以显君明臣直之义耳。（《晋书·郭璞传》）

　　○谏留任谷宫中疏

　　任谷所为妖异，无有因由。陛下玄鉴广览，欲知其情状，引之禁内，供给安处。臣闻为国以礼正，不闻以奇邪。所听惟人，故神降之吉。陛下简默居正，动遵典刑。案《周礼》，奇服怪人不入宫，况谷妖诡怪人之甚者，而登讲肆之堂，密迩殿省之侧，尘点日月，秽乱天听，臣之私情窃所以不取也。陛下若以谷信为神灵所凭者，则应敬而远之。夫神，聪明正直，接以人事。若以谷为妖蛊诈妄者，则当投畀裔土，不宜令亵近紫闱。若以谷或是神祗告谴，为国作眚者，则当克己修礼以弭其妖，不宜令谷安然自容，肆其邪变也。臣愚以为阴阳陶蒸，变化万端，亦是狐狸魍魉，凭假作慝。愿陛下采臣愚怀，特遣谷出。臣以人乏，忝荷史任，敢忘直笔，惟义是规。（《晋书·郭璞传》，时暨阳人任谷，因耕息于树下，忽有一人，著羽衣就淫之，既而不知所在，谷遂有娠，积月将产，羽衣人复来，以刀穿其阴下出一蛇子便去，遂成宦者，後诣阙上书，自云有道术，帝留谷于宫中，璞复上疏。）

　　○谏禁荻地疏

　　不宜禁荻地，礼云，名山大泽不封。盖欲与民通才共利，不独专之也。
卷一百二十一
郭璞（二）
○奏事

　　臣以为珍奇靡丽之物，诚是玩弄之所宝，然非经国之至宝。（《御览》八百二十）

　　○奏请平刑

　　臣闻上古象刑，而民不犯，中古明刑，以致刑措。故立刑以禁刑，立杀以去杀，重之以死，所以求其生，峻之以刑，所以轻其死，死由于法轻，生存乎法重，此亡防之成标也。然则刑无轻重，用之唯平，非平法之为难。思在断之为难，是以子皇行戮，刖者忘痛，释之典刑，民无怨色，何者？积之于诚也。案癸酉诏书之旨，专为边城，实之裔土，济当时一切之用，非为经远之法，亦是中夏全平之时，威御足指控制，故可得行之矣。欲役无赖子弟，驱不逞之人，聚之于空荒四维之地，将以固牧圉，未见其利也。且滨接鲸猾，密迩奸薮，退未绝其丘窟之顾，进无以塞其逋逃之门，五流三居，诚古之犯刑，论之于今，事实难行。且律令以跨三代，历载所遵，未易轻改者也。是以刑法不专，则名幸者兴，政令骤变，则人志无系，子产患其如此，故矫先正议事之制，而立刑书之辟，皆所以弼民心而正群惑者也。（《艺文类聚》五十四）

　　○客傲

