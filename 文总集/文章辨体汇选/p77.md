<!-- { "loadSidebar": true } -->
　　元和三年六月一日乡贡进士臣李行修谨冐死惶恐再拜献书阙下臣覆视汉初经籍起口传壁匿焕然明备其所由者修废官立太学朝夕讲贯以究圣意岁时程课以严师道使之然也迨乎桓灵之世遂使扶持元极匡饰颓俗传委裘以终大运其儒术已试之明效欤近学无专门经无师授以音定字以疏释经是能使生徒由之中才不能使天下由之致理明矣大率五经皆然臣独以诗学上闻趋所急也伏惟陛下赦其愚瞽垂恩聴察夫诗者发人之藴政谓之风手舞足蹈之音作用之光祖宗垂风声劳歌怨诽之音作用之察吏治审教化是以四海虽大羣生虽广犹民人之和气息乎踵逹乎颅流乎手足犹草木之丰泽渐乎根穷乎杪被乎枝叶上下无滞气内外无遁情如此则诗得其任风得其性也昔殷周相承俱有圣治道洽于下下无怏心王化盛告成功于神明徳泽衰反变化于礼素其辞主文谲谏而不讦其教温柔敦厚而不愚仲尼接于其时谓王者宜以陶冶风俗臣下宜以洗濯疑谬道济于下吾若之何乃采其诗合三百五篇善者全而用不善者全而去非如春秋诸经或革或因相错而成也其若礼乐征伐天地阴阳有度假于辞可见喜怒哀乐讥刺讽谕无方其非志莫传志士躬当治乱之时气有惨舒之变臻于极而后动积于中而后形故言之成文歌之成声有一不至则非全矣是以圣人以全动物物莫能固未施敬于人而人敬未施哀于人而人哀顽者以之开明躁者以之舒静道原于是絶而莫嗣独有楚屈原颇得诗人之风介于子兰靳尚之间终以放死故其道不竟洎秦姗笑三代燔烧经籍世儒坑死于是后学轧于相语喑呃相授以及汉兴杂全经者七十年师口说者四三軰汉武笃好经术立于学官虽章句大修而比兴未喻时杨雄司马相如由是选耎观望将迎忌讳劝百讽一推波助澜文虽有余不足称也然以本学濅盛时因灾异屡起直声初或不究终得其助故自殷以降有天下者莫长焉厥后君臣道薄诗道陵夷藴义感慨之士至曰吾何从乎上之追屈原不足以全性命下之迹相如不足以匡过失故居常则鬰怏其胸襟嚄唶其齿牙代莫通其源臣伏思之以为诗教未隆于时风雅未洽于下教未隆则士不劝风未洽则言多缺故闻者卒愕而愠者多暗投而却也自十圣绍业盈二百载经术益试周旋百度吏事反为缘饰霸道无所舛驳及陛下又登礼岩穴发扬隠伏宸心谠议犹天地相宣儒风昌言与日月横骛以辞让次征伐而不暴以诚明推教化而不浮如此则诗学何为鬰然而积于空虚不用之地乎书残于古今论失于齐鲁汉有毛苌郑康成师道可观逮圣朝刘迅者说诗三千言近代言诗者尚之伏惟陛下诏公卿诸儒讲其异同综其指要列四始之元本穷六艺之粹精不使讲以多物而哗惟蔽之一言而得其言极者为师法传经而行其毛郑不安者亦随而刋正选立博士弟子员如汉朝故事然后命瞽史纳于聪明命司成教之世子是谓端本由朝廷被于民里由京师施之逺方是谓垂化复采诗之官以察风俗是谓兼聴优登才之选以励生徒是谓兴古四者既备大化自流则动天地感鬼神孚豚鱼甘堇荼来异俗懐鬼方皆在一致推而广之神而化之无难矣微臣不知时变溺于师言谨诣光顺门昧死以闻伏待刑辟

　　上论贡士书【舒元舆】

　　草茅臣某昧死奏书皇帝陛下圣徳修三代之教尽善矣唯贡士一门阙然不修臣窃以为有司过矣臣为童子时学读书见礼经有乡举里选必得其人而贡于上上然后以号旌束帛招之臣年十五既通经无何心中有文窍开则又学之徧观羣籍见古人有片善可称必闻于天子有司天子有司亦修礼待之不茍臣既学文于古圣人言皆信之谓肖质待问上国必见上国礼无几前年臣年二十三学文成立为州县察臣臣得备下土贡士之数到阙下月余待命有司始见贡院悬板様立束縳检约之目勘磨状书剧责于吏胥等伦臣幸状书备不被驳放得引到尚书试试之日见八百人尽手携脂烛水炭洎朝餔餐器或荷于肩或提于席为吏胥纵慢声大呼其名氏试者突入棘围重重乃分坐庑下寒余雪飞单席在地呜呼唐虞辟门三代贡士未有此慢易者也臣见今之天下贡士既如此有司待之又如此乃益大不信古之圣人言及覩今之甲赋律诗皆是偷折经诰侮圣人之言者乃知非圣人之徒也臣伏见国朝开进士一门茍有登升者皆资之为宰相公侯卿大夫则此门固不轻矣凡将为公侯卿相者非贤人君子不可有司坐举子于寒庑冷地是比仆隶已下非所以见征贤之意也施棘围以截遮是疑之以贼奸徒党非所以示忠直之节也试甲赋律诗是待之以雕虫微艺非所以观人文化成之道也有司之不知其为弊若此臣恐贤人君子逺去不肖污辱为陛下用且指近陈之今四方贡珠玉金银有司则以筐篚皮币承之贡贤才俊乂有司以单席冷地承之是彰陛下轻贤才而重金玉也贤才耻之臣亦耻之臣又见每岁礼部格下天下未有不言察访行实无颇邪然后上贡茍不如格抵罪举主臣初见之窃独心贺谓三代之风必作于今日矣及格既下而法不下是以岁有无艺朋党哗然扇突不可絶此又恶用格为徒乱人耳又与格中程之人数每岁多者固不出三十少或不满二十此又非天子纳士之心也何以言之今日月出没皆为陛下内地自渐海流沙朔南周环绵亿万千里其间异气所锺生英豪俊彦固不少矣若陛下明诏必以礼举之忽一岁之内有百数元凯扬马之才徳者来之则有司必曰吾格取二十而黜八十是为求贤耶遗贤耶若有司以仆隶待之忽一岁之内负才徳来者无十数軰则有司必曰吾拔二十是缪収其半徒足满人数是为取才耶取合格耶其不可先定人数亦昭昭矣向之数事臣久为陛下疾有司不供职使圣朝取士首科委就地矣臣寒微若此出言不足以定贡士之得失然百虑之中或几一得臣窃欲陛下诏有司按三代故事明修格文使天下入贡者皆茂行实不拘人数其不茂行实法与之随此为澄源源既澄则来者皆向方矣俾有司加严礼待之举六义试之试之时免自担荷廊庑之下特设茵榻陈炉火脂烛设朝晡饭馔则前日之病庶几其有瘳矣人人知天子重贤奬士之道胜气■〈氵岔〉漫如此士之立身无不由正以成之者为士身正公卿正公卿正未有天下不治者天下治而陛下求不垂拱以髙揖羲轩不可得也茍不如此则士之求名无不由邪以成者为士名邪未有公卿不邪者公卿邪未有天下而治者天下不治而陛下欲不役圣虑而忧黔首不可得也臣虽至愚以此观之知贡士之道所系尤重是以愿输冩血诚以正此门陛下无以臣迹在贡士中疑臣自谓臣虽不敏窃窥太常一第不为难得何以明之若使臣为今日贡士之体事便僻巧佞驰骛关键固臣之力非不能也耻不为也故臣以顽才干有司得之固无忝不得则纳履而去踪迹巢由以乐陛下熈熈之化何往而无泉石之快哉伏惟陛下留神独聴天下之幸也于臣何幸死罪死罪

　　上六惧五畏书【五代康澄】

　　臣闻童謡非祸福之本妖祥岂隆替之源故雊雉升鼎而桑榖生朝不能止殷宗之盛神马长嘶而玉龟告兆不能延晋祚之长是知国家有不足惧者五有深可畏者六阴阳不调不足惧三辰失行不足惧小人讹言不足惧山崩水涸不足惧蟊贼伤稼不足惧贤人蔵匿深可畏四民迁业深可畏上下相狗深可畏亷耻道消深可畏毁誉乱真深可畏直言蔑闻深可畏不足惧者愿陛下存而勿论深可畏者愿陛下修而靡忒

　　文章辨体彚选巻七十三

　　●钦定四库全书

　　文章辨体彚选巻七十四

　　（明）贺复征 编

　　○上书九

　　论包拯除三司使上书【宋欧阳修】

　　臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之污隆在乎用人而教化之于下也不能家至而谆谆谕之故常务尊名节之士以风动天下而耸励其偷薄夫所谓名节之士者知亷耻修礼让不利于茍得不牵于茍随而惟义之所处白刅之威有所不避折枝之易有所不为而惟义之所守立于朝廷进退举止皆可以为天下法也其人至难得也至可重也故其为士者尚贵名节以自重其身而君人者亦当全名节以养成善士伏见陛下近除前御史中丞包拯为三司使命下之日中外喧然以为朝廷贪拯之材而不为拯惜名节然犹冀拯能执节守义坚让以避嫌疑而为朝廷惜事体数日之间遂闻拯已受命是可惜也亦可嗟也拯性好刚天资峭直然素少学问朝廷事体或有不思至如逐其人而代其位虽初亡是心然见得不能思义此皆不足怪若乃嫌疑之迹常人皆知可避而拯岂独不思哉昨闻拯在台日常自至中书诟责宰相指陈前三司使张方平过失怒宰相不早罢之既台中寮属相继论列方平由此罢去而以宋祁代之又闻拯亦曽弹奏宋祁过失自其命出台中寮属又交章力言而祁亦因此而罢而拯遂代其任此所谓蹊田夺牛岂得亡过而整冠纳履当避可疑者也如拯材能资望虽别加进用人岂为嫌其不可为者惟三司使耳非惟自渉嫌疑其于朝廷所损不细臣请原其本末而言之国家自数十年来士君子务以恭谨静慎为贤及其弊也循黙茍且颓惰寛弛习成风俗不以为非至于百职不修纪纲废壊时方亡事固未觉其害也一旦敌人犯边兵出亡功而财用空虚公私困弊盗贼并起天下骚然陛下奋然感悟思革其弊进用三数大臣鋭意于更张矣于此之时始増置諌官之员以宠用言事之臣俾之举軄由是修纪纲而绳废壊遂欲分别贤不肖进退材不材而久弊之俗骤见而骇因共指言事者而非之或以谓好讦阴私或以谓公相倾陷或谓沽邀名誉或谓自图进取羣言百端几惑上聴上頼陛下至圣至明察见诸臣本以忘身狥国非为已利谗间不入遂荷保全而中外之人久而亦渐为信自是以来二十年间台諌之选屡得谠言之士中间斥去奸邪屏絶权幸拾遗救失不可胜数是则纳諌之善徔古所难自陛下临御以来实为盛徳于朝廷补助之效不为亡功今中外习安上下已信纎邪之人凡所举动每畏言事之臣时政亡巨细亦惟言事官是聴原其自始开发言路至于今日之成效岂易致哉可不惜哉夫言人之过似于激讦逐人之位似于倾陷而言事之臣得以自明者惟亡所利于其间尔而天下之人所以为信者亦以其亡所利焉今拯并逐二臣自居其位使将来奸佞者得以为说而惑乱主聴今后言事者不为人信而亡以自明是则圣明用諌之功一旦由拯而壊夫有所不取之谓亷有所不为之谓耻近臣举动人所仪法使拯于此时有所不取而不为可以风天下以亷耻之节而拯取其所不宜取为其所不宜为岂惟自薄其身亦所以开诱他时言事之臣倾人以觊得相习而成风此之为患岂谓小哉然拯所恃者惟以本亡心耳夫心者蔵于中而人所不见迹者示于外而天下所瞻今拯欲自信其不见之心而外掩天下之迹是犹手探其物口云不欲虽欲自信人谁信之此臣所谓嫌疑之不可不避也况如拯者少有孝行闻于乡里晩有直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致諌之初甚难今又复见陛下用諌之效已着实不欲因拯而壊之者为朝廷惜也臣言狂计愚伏俟诛戮
