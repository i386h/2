<!-- { "loadSidebar": true } -->
　　六经大义至宋儒昌明之而始无遗憾学者守为章程宜也不知絶续之际汉儒为难当日秦书既焚徃圣遗言澌灭殆尽幸而去古未逺间得之屋壁所藏女子所献老生所口述然而仅矣迄学者代兴遐搜博考或一人集众是或数人成一经要其授受各有师承非若后人以意见为予夺也刘歆遗书博士谓孝宣时广立经文义虽相反不嫌并设与其过而废之宁过而立之防哉斯言夹漈郑氏乃云秦焚书而书存诸儒穷经而经絶于是有指斥汉儒迹其同异纷纭为诋诃所自起岂知前型未坠尽信非也概疑之亦非也六经之义如江河日月无所不该解之者惟其不背于经斯已尔而又何同焉夹漈之言过矣授经诸图见于章氏考索明西亭宗正复加厘定并采诸儒言行列为小传由是师友渊源灿如指掌自汉以后晨星相望专家虽不逮汉儒而亦多有纉承惜其未暇补入然传注义疏序解辨问诸条犂然各具于图之左方览者因目以求其书则得矣是集黄徴君俞邰藏有善本龚主事蘅圃刋之白下世之师心党同薄前贤为不足法者庶几知所返也然则汉儒洵有功于六经而为功于汉儒者二子又将与西亭并传也夫
　　重刋玉篇序
　　小学之重于古久矣周官保氏掌养国子敎之六书汉制太史试学童能讽书九千字以上乃得为史吏民上书字或不正辄举劾自凡将元尚滂喜诸篇均失其传而爰厯博学为闾里书师所合入之仓颉篇中许慎据以撰说文解字古本部分自一至亥者是已顾氏玉篇本诸许氏稍有升降损益迨唐上元之末处士孙强稍增多其字既而释慧力撰象文道士赵利正撰解疑至宋陈彭年呉锐丘雍辈又重修之于是广益者众而玉篇非顾氏之旧矣予寓居呉下借得宋椠上元本于汲古阁张子吁三请开雕焉棃枣之材尺幅之度临橅讐校之勤不舍晨暮并取系传类篇汗简佩觿手鉴诸书推源析流旁稽曲证逾年而后成书爰属予序其本末以予思之学奚小大之殊哉毋亦论其终始焉可也讲习文字于始穷理尽性官治民察要其终未有不识字而能通天地人之故者宋儒持论以洒扫应对进退为小学由是说文玉篇皆置不问今之兔园册子专考稽于梅氏字彚张氏正字通所立部属分其所不当分合其所必不可合而小学放絶焉是岂形声文字之末与推而至于天地人之故或窒碍而不能通是学者之所深忧也孙氏玉篇虽非顾氏之旧然去古未逺犹愈于今之所行大广益本玉篇复上元之旧而古之小学存焉矣
　　重刋广韵序
　　声韵之学盛于六代周颙以天子圣哲分四声而学者言韵悉本沈约顾其书终莫有传者今之广韵源于陆法言切韵而长孙纳言为之笺注者也其后诸家各有增加已非广韵之旧然分韵二百有六部未之紊焉自平水刘渊淳祐中始并为一百七韵于是合殷于文合隐于吻合焮于问尽乖唐人之官韵好异者又惑于婆罗门书取华严字母三十有六颠倒伦次逮洪武正韵出唇齿之不分清浊之莫辨虽以天子之尊行之不逺则是非之心人皆有之矣曩昆山顾处士炎武校广韵力欲复古刋之淮隂第仍明内库镂板縁古本笺注多寡不齐中涓取而删之略均其字数颇失作者之防呉下张上舍吁三有忧之访诸琴川毛氏得宋时锓本证以藏书家所传抄务合乎景德祥符而后已抑何其用力之勤与嗟夫韵学之不讲久矣近有岭外妄男子伪撰沈约之书以于世信而不疑者有焉幸而广韵仅存则天之未丧斯文也吾故序之俾海内之言韵者必以是书为准
　　合刻集韵类篇序
　　六艺其五曰书书有六体比类象形谓之文形声相益谓之字声成文谓之音保氏以书敎国子大行人属瞽史谕书名听音声六体形声独多左右下上外内审其形而声从焉国史六书着録次于经典唐宋小学恒与太学并设分敎弟子绍兴中犹然淳熙以后更洒扫应对进退之节为小学徽国文公别撰书一编颁诸学官功名之士习四子书麁通一经足以应举开口代尧舜禹汤文武周公孔孟之言朝士取其辞为诸生法式古文竒字安所用之昌黎韩子有云凡为文辞宜略识字江都李氏亦云人读书须是识字其亦不得已而言之也与今夫声音文字之学讲之正非易易已五方之民风土各异发于声不能无偏轻土多利重土多浊北人诋南为鴃舌南人诋北为荒伧北人不识盱眙南人不识盩厔此限于方隅者也楚骚之音殊于风雅汉魏之音异于屈宋此易于时代者也书文既同而音之不一者统归于一斯声音文字必相辅以行而义始备也圣天子文轨之盛包海内外野无遗贤终始典学香防中簿之藏分授词臣编摹防粹而通政司使巡视两淮盐课监察御史曹公奉
　　命编孴全唐诗厯五年所较旧本广益三百余篇锓诸枣木用呈
　　乙览复念诗之醇疵一本乎韵韵之乖合原于六书既锓玉篇广韵又求集韵类篇善本讐勘雕印以行学诗者得而诵习之既免四羊三豕之失而音无夺伦纽分畛域注相引证庶乎取诸左右逢源矣夫
　　字鉴序
　　元至治间长洲李世英伯英受其父梅轩处士之防以六书假借难明于是就典籍中字同音异者正其字画溯其原委缉类韵一书凡三十巻其从子文仲复缉字鉴五巻仍依韵编之予抄自古林曹氏嗟夫字学之不讲久矣举凡说文玉篇佩觿类篇诸书俱束之高阁习举子业者专以梅氏之字彚张氏之正字通奉为兔园册饮流而忘其源齐其末而不揣夫本乖谬有难毕举也已李氏之学逺引说文证以后代诸家之说其亦所谓元元本本者与辽金元字襍以国书字体转益茫昧其诗词落韵有出于二百六部之外者兹编所道者古信可传也













　　曝书亭集巻三十四
　　钦定四库全书
　　曝书亭集巻三十五
　　翰林院检讨朱彞尊撰
　　序【二】
　　万氏歴代史表序
　　易编年为纪传古史之法微矣其遗意犹存者吾于表有取焉表或年经而国纬或国经而年纬或主地或主时或主世系事微不著者録而见之刘知几曰于帝王则叙其子孙于公侯则纪其年月列行萦纡以相属编字戢孴而相排使读者阅文便覩举目可详此其所以为快也乃又讪其烦费无用得之不为益失之不为损岂笃论乎班固而后表多阙焉不作伏无忌黄景之诸王王子功臣恩泽侯表边韶崔寔延笃之百官表作矣而不传袁希之之汉表熊方之后汉表李焘之歴代宰相年表补前人之阙矣而未备成学之人欲览其要不得未尝勿憾焉鄞人万斯同字季埜取歴代正史之未着表者一一补之凡六十篇益以明史表一十三篇揽万里于尺寸之内罗百世于方册之间其用心也勤其考稽也博俾览者有快于心庶几成学之助而无烦费无用之失者与昔之论史者每以汉书古今人表为非然韩祐续之犹见收于唐志矧季埜所编皆歴代正史所必不可阙者用以镜当世之得失虽附诸史并颁之学官奚不可也
　　五代史记注序
　　欧阳子五代史其初约尹师鲁分撰既而不果师鲁别撰五代春秋载河南集欧阳子诸帝纪实取其材盖心折其辞之简而有法务削繁归于要然司天职方二考之外举凡礼乐兵刑职官食货诸大政略焉勿书即通鉴所载者史反阙之毋乃太简也乎简则必俟后人之注徐无党寥寥数语于大义何补焉必若刘昭之释续汉书裴松之之注三国志而后颁诸学官学者不可废也予年三十即有志注是书引同里钟广汉为助广汉力任抄撮羣书凡六载攷证十得四五俄而卒于都城逆旅检其巾箱遗槀不复有也予从云中转客汾晋歴燕齐所经荒山废县残碑破冡必摩挱其文响拓之攷其与史同异又薛氏旧史虽佚其文多采入册府元太平御览诸书兼之十国分裂识大识小有人自分编孴成书可与刘裴鼎足通籍以后讨论明史是编置之笥中归田视之则大半为壁鱼穴鼠所齧无完纸矣抚躬自悼五十年心事付之永叹旃防作噩之岁过徐学使章仲花谿别业方有事具注此书尽取传是楼遗书博稽之补宋椠之阙文附三臣于死事逾五年而书成夫以予排纂五十年未就者徐君五年成之周见洽闻无有剰义信乎才力之攸殊相去什伯千万也今而后五代之文献庶其可征矣夫岁在屠维赤奋若月在则余壬寅朔秀水朱彞尊序时年八十一
　　元史类编序
　　古者左史纪言右史纪事言为尚书事为春秋春秋编年史之祖也自夏阳司马氏易编年为纪传扶风班氏继之藏书着録目以正史或出一人之手或成一家之学陈寿范晔沈约萧子显魏收暨欧阳修新五代史记出于一人之手者也司马谈子迁班彪子固女昭姚察子思廉李德林子百药李大师子延寿成于一家之学者也自唐之太宗诏廷臣一十七人以何法盛臧荣绪等一十八家晋史再加撰次称制防临之既成题曰御撰自是国史遂成官书元之修宋辽金三史也集无识无学之人俾司南董之职书之漫无体要理固然矣明修元史先后三十史官类皆宿儒才彦且以宋濂王袆充总裁宜其述作高于今古乃并三史之不若无他声名文物之不典而又迫之以速成故也呜呼称良史者不其难哉元史类编者詹事府少詹事邵先生所论次也先生之髙祖讳经邦中正德辛巳进士以刑部主事署员外郎建言获罪暇着简録一编自唐迄宋以辽金附载之于元未遑及也先生乃循其例续之去旧史之重复鄙俚博征信于载籍以为元之不足者文也入制诰于帝纪采著作于儒林补以熊禾等十六人传而于文苑分经学文学艺学三科悉加甄録至于忠臣义士广益良多惟十三志不存然分载于纪传阙者以补晦者以明凡四十有二巻先生是书足以传之不朽矣要之国史成于官局者未若一家之専先生用高曾之规矩损益三十史官之辞传以华采益信一家之学非官局所能逮也先生名逺平字吕璜别字戒三仁和人康熙三年进士改庶吉士歴戸部郎出视江西学政升光禄寺少卿以制科改授侍读进学士充
　　日讲官知起居注迁今官家居
　　天子南巡
　　御书蓬观字以
　　赐乃自号蓬观子秀水朱彞尊序
　　天发神谶碑文考序
　　祥符周雪客侨居江宁之汝南湾去黉宫甚迩岁在戊午三月偕予诣尊经阁下观呉时天发神谶碑石三段文字艰晦不可读逾三年予以典乡试再至江宁雪客语予合三段之石审其断处联贯读之文义既从字亦可以意辨乃先列其文援据载记作天发神谶碑文考一巻是碑相传为皇象书其文指为华覈所作盖本张勃呉録而许嵩建康实録注戚光集庆续志因之以覈尝为东观令而碑后有兰台东观令字遂以实之也考覈为东观令时犯顔数谏号称直臣又其免官在天册元年覈既免官又素伉直必不复借符瑞取媚然则碑之所云兰台东观令别是一人未可遽信为覈之文矣文曰天玺元年黍黍当作桼其下盖有月字扬雄太经曰运诸桼政王莽钲文曰重五十桼斤咸书七为桼而呉兴国山碑有云神女告征表祥者世有桼与是碑先后建立则为七月无疑尔碑自元祐中转运副使胡宗师移置漕台后圃当时宜多拓本顾不见收于欧阳赵氏之録石之断为三歴八百年而移移又五百年无人能联贯读之者自雪客始其勤学好古洵人之所难能而物之显晦殆亦各有其时焉
　　杜氏编珠补序
