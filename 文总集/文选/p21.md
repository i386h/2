<!-- { "loadSidebar": true } -->
　　「高祖创业，继体承基。暂劳永逸，无为而治。善曰：剧秦美新曰：汉祖创业蜀、汉。汉书，平当曰：今汉继体承基三百余年。又杨雄曰：不一劳者不久佚。论语曰：无为而治，其舜也欤？耽乐是从，何虑何思？善曰：尚书曰：惟耽乐之从。周易曰：天下何思何虑？多历年所，二百余朞。朞，一帀也。从高祖至于王莽，二百余年。善曰：尚书曰：殷礼配天，多历年所。徒以地沃野丰，百物殷阜。沃，肥也。丰，饶也。殷，盛也。阜，大也。岩险周固，衿带易守。谓左崤、函，右陇坻，前终南，后高陵。善曰：左氏传曰：制，岩邑也。李尤函谷关铭曰：衿带咽喉。管子曰：地形险阻，易守难攻。得之者强，据之者久。流长则难竭，柢深则难朽。故奢泰肆情，馨烈弥茂。言土地险固，故得放心极意而夸泰之，馨烈益以茂盛。鄙生生乎三百之外，传闻于未闻之者。鄙生，公子自称，谦辞也。三百，自高祖以下至作赋时也。善曰：孔丛子，子高谓魏王曰：君闻之于耳邪？闻之于传邪？者，之与切。曾髣其若梦，未一隅之能睹。善曰：甘泉赋曰：犹髣其若梦。说文曰：彷佛，相似，见不谛也。论语曰：子曰：举一隅而示之。此何与于殷人屡迁，前八而后五？居相圮耿，不常厥土。盘庚作诰，帅人以苦。善曰：广雅曰：与，如也。言欲迁都洛阳，何如殷之屡迁乎？言似之也。尚书曰：自契至成汤八迁。尚书序曰：盘庚五迁。又曰：河亶甲居相，祖乙圮于耿。孔安国曰：河水所毁曰圮。盘庚迁于殷，殷人弗适有居，率吁众戚，出矢言。圮，平鄙切。方今圣上同天，号于帝皇，天称皇天。帝，今汉天子号。皇帝兼同之。善曰：方今，犹正今也。尚书刑德放曰：帝者，天号也。天有五帝。春秋元命苞曰：皇者，煌煌也。掩四海而为家，掩，覆也。善曰：礼记，孔子曰：大道既隐，天下为家。又曰：圣人能以天下为一家也。富有之业，莫我大也。三皇以来，无大于汉者。善曰：周易曰：富有之谓大业也。徒恨不能以靡丽为国华，善曰：国语，季文子曰：吾闻以德为国华。韦昭曰：为国光华也。独俭啬以龌龊，忘蟋蟀之谓何？俭啬，节爱也。蟋蟀，唐诗刺俭也。言独为节爱，不念唐诗所刺邪？汉书注曰：龌龊，小节也。王逸楚辞注曰：谓，说也。何休公羊传注曰：谓据疑问所不知者曰何也。岂欲之而不能，将能之而不欲欤？蒙窃惑焉，言我不解何故，反去西都从东京，置奢逸卽俭啬也。善曰：蒙，谦称也。周易曰：匪我求童蒙也。愿闻所以辩之之说也。」说，犹分别解说。
　　文选考异
　　心奓体忲　案：「忲」当作「泰」。注「奓」「忲」同。薛注云「体安骄泰」者，其本作「泰」，而如字解之也。又云「泰」或谓「忲习之忲」者，读「泰」为「忲」，又一解也。善引小雅曰「狃，忲也」者，为薛后解申说也。然则善本必同薛作「泰」，今各本作「忲」，盖不知者误改之。
　　注「言帝王必欲顺阳时」　袁本、茶陵本无「阳」字。案：此尤校添也。
　　注「核验也胡革切」　袁本、茶陵本无此六字，何校去。
　　注「作起也」　袁本、茶陵本无此三字，何校去。
　　注「汉书曰汉元年」　袁本、茶陵本「曰」作「高纪」二字。
　　注「尚书曰肆予敢求尔于天邑商」　袁本、茶陵本「曰」上有「王」字，无「肆予」二字。
　　注「天命不滔」　案：「滔」当作「」，观下注可见。各本皆讹。
　　注「洫域池也」　案：「域」当作「城」，后「横西洫而绝金墉」句注可证。下「郛者何域外大郭也」，何校「域」改「城」，是也。各本皆讹。
　　乃览秦制　袁本、茶陵本「乃」上有「尔」字。案：此无以考也。
　　注「棼橑已见西京赋」　何校「京」改「都」，陈同，是也。袁本亦误，茶陵本复出前注，更非。凡茶陵例改已见为复出，故其首题增补二字，以后悉放此。
　　雕楹玉磶　案：「磶」当作「舄」。善引广雅「磶」而云「磶」与「舄」古字通，谓赋文之「舄」与广雅之「磶」通也，其作「舄」甚明。各本所见，盖皆误。
　　注「山坻除也」　袁本、茶陵本无「山」字。案：此初亦无，后修添之而误耳。
　　注「陖陡也」　袁本「陡」作「斗」是也，茶陵本作「升」，卽「斗」字之讹。
　　仰福帝居　何校「福」改「褔」，云颜氏匡谬正俗云：副贰之字本为「褔」，从衣，畐声。西京赋「仰褔帝居」传写讹舛，转「衣」为「」，读者便呼为「福禄之福」，失之远矣。今案：所校是也，凡从「衣」之字，每与从「」混，各本传写之误，与颜云云正同，善自作「褔」，不作「福」也。
　　注「说文注曰」　案：「注」字不当有，各本皆衍。
　　大夏耽耽　袁本、茶陵本「夏」作「厦」。案：此疑善「夏」、五臣「」而失着校语。又二本注中字尽作「」，亦涉五臣乱之。
　　注「然则既有九室」　袁本、茶陵本无「既有」二字。案：「则」字亦衍。
　　注「蒉积也薛君曰蒉」　案：当作「薛君曰●积也」六字。各本皆误。
　　注「左传子朱曰」　袁本、茶陵本「左」下有「氏」字，无「子朱」二字，是也。
　　兰台金马　袁本、茶陵本「兰」上有「外有」二字。案：此无以考也。疑善、五臣之异，二本失着校语，尤所见独未误耳。
　　嗟内顾之所观　案：「嗟」当作「羌」，注同。善引小雅广言「羌，发声」为注，是其本作「羌」甚明。袁、茶陵二本所载五臣良注云「嗟，叹声」，是其本改作「嗟」亦甚明。各本所见，以五臣乱善，又幷注中字改为「嗟」，益不可通。特订正之。
　　注「汉书武帝故事」　案：「汉」上当有「善曰」二字，茶陵本此作善注，其薛注「长乐桂宫」至「殿名也」十二字在上，别以「综曰」冠之，最是。尤本自此至末三十七字错入薛注，袁本「长乐」云云十二字错入善注，皆大误也。又何校去「书」字，陈同，各本皆衍。
　　后宫不移　袁本、茶陵本「后」上有「于是」二字。案：此无以考也。
　　官以物辨　袁本、茶陵本「辨」作「办」。案：此疑善、五臣之异也。
　　注「瑰奇也」　袁本自此至末二十四字作善注，茶陵本与此同。案：似茶陵是也。
　　注「汉书旧仪云」　陈云「书」字衍，是也。各本皆衍。
　　注「刻陗升高也」　袁本「升」作「斗」，是也。茶陵本亦误「升」。
　　注「俯古字」　陈云「古」下疑当有「俯」字，是也。各本皆脱。
　　注「以函屋上」　袁本、茶陵本「函」作「臿」，是也。
　　注「广雅曰曲枅曰栾」　案：「广」上当有「善曰」二字，茶陵本此作善注，最是。袁本与此同，皆非。
　　注「山海经曰」　陈云「经」下脱「注」字，是也。各本皆脱。
　　注「上为清阳又为阳」　袁本、茶陵本「清阳」作「阳清」，是也。
　　橧桴重棼　袁本、茶陵本「橧」作「增」。案：此尤误。
　　轹辐轻骛　袁本、茶陵本「轹」作「栎」。案：此尤误，注作「栎」，未改也。
　　注「弥竟也言望之极目」　袁本、茶陵本无此八字。案：无者是也。袁本复衍「唐中已见西都赋」七字，亦非。
　　注「水潒瀁也」　袁本、茶陵本「瀁」作「潒」，是也。
　　注「三辅旧事曰清渊北」　袁本、茶陵本「辅」作「代」。案：此当「三辅」「三代」重有。三辅三代旧事屡引，尤校添而又脱「三代」耳。
　　注「以廛任国中之地」　案：「廛」下当有「里」字。各本皆脱。此载师职文也。
　　注「说文曰陁落也」　案：「陁」当作「陊」。各本皆误。
　　注「刘逵魏都赋注曰」　案：此有误也。吴都有「兰锜内设」，魏都有「附以兰锜」，今善于两赋旧注中，皆不更见。此所引语，无以决其当为「刘逵吴都赋注曰」，或当为「张载魏都赋注曰」也。凡善各篇所留旧注，均非全文。
　　注「司市胥师二十人」　案：「十」下当有「肆则一」三字。各本皆脱。此地官序官文也。
　　注「裨贩夫妇为主」　袁本、茶陵本无「裨」字，「夫」下有「贩」字。
　　注「今大官以十日作」　案：「日」当作「月」。各本皆讹。
　　注「谓作刀剑削也」　袁本、茶陵本无「谓削也」三字，下有「晋灼曰」三字。案：汉书颜注引如淳曰「作刀剑削」者，尤依之校改也。「晋灼曰」三字误去。
　　注「武陵」　何校「武」改「茂」，袁本亦作「武」，茶陵本所复出作「茂」。「茂」字是也。
　　注「苍颉曰」　何校「颉」下添「篇」字，陈同，是也。各本皆脱。
　　注「五十里为之郊」　袁本、茶陵本「之」作「近」，是也。
　　注「重车声也」　袁本、茶陵本无「车」字，是也。
　　缭垣绵联　陈云，善曰：今并以「亘」为「垣」。案：据此则正文及薛注中「垣」皆当作「亘」。案：所说是也。善但出「垣」字于注，其正文必同。薛作「亘」，至五臣铣注直云「垣墙」，是其本乃作「垣」，各本所见非。
　　注「植物草木动物禽兽」　袁本、茶陵本此八字在上文薛注之下。案：依尤本当以正文「植物斯生」二句别为节，而系以此注及下「善曰云云」也。
　　注「夷坚闻而志之」　袁本、茶陵本无此六字。
　　注「注曰麓山足也」　袁本、茶陵本无此六字。
　　注「尔雅曰梅柟」　袁本、茶陵本「尔」上有「楠亦作柟」四字。案：此校语错入注也。二本正文作「楠」，盖善「柟」、五臣「楠」而着此耳。
　　注「谓昆明灵沼之水沚也」　案：「沚」当作「址」。各本皆讹。
　　注「日出旸谷」　案：「旸」当作「汤」。下「出自阳谷」，「阳」亦当作「汤」。各本皆误。
　　鲔鲵鲿●　袁本、茶陵本「●」作「魦」，案：此尤误。
　　注「郭璞山海经曰」　何校「经」下添「注」字，陈同，是也。各本皆脱。
　　注「鲖也」　案：「鲖」上当有「郭璞曰」三字。各本皆脱。说见下。
　　注「毛苌诗传曰」　案：此五字当作「又曰」二字。各本与下互误。说见下。
　　注「鲔似鲇」　案：「鲔」下当有「鳣属鲵」三字。各本皆脱。说见下。
　　注「又曰」　案：此二字当作「毛苌诗传曰」五字。各本与上互误。此节注所引「郭璞曰鲖也」在释鱼，所引「又曰鲔鳣属鲵似鲇」亦在释鱼；所引「毛苌诗传曰」云云在鱼丽首章。今脱落颠倒，绝不可通，为之订正如此。
　　注「孟春鸿来」　袁本、茶陵本「鸿」下有「鴈」字，是也。
