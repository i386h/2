<!-- { "loadSidebar": true } -->
以上共七十三条，校《常州先哲遗书》本《摛文堂集》十五卷及《附录》一卷，馆臣漏辑者十一条。
　　上知府张朝请
我公政事谁与俦，宛似当年陈 【大】  【太】 于今预蜀歌，三语何时同晋掾。公不见，黄金百镒未为优，季布一诺百不愁。又不见，李白不愿万户侯，惟愿一识韩荆州。贱子闻公名已久，今幸将身托趋走。短歌不惜赋涣阳丘。德星光芒临宝婺，和气熏蒸凌素秋。天理人为默相应，果见丰盈入讴咏。浙滨诸郡正忧劳，谷上三农独欢庆。雨调风若无乖愆，六穟三禾大有年。不须更看斗魁覆，赐自我公休论天。朝廷勤勤念方面，天以公从人主愿。返火还珠昔谩闻，多稌遗秉今纔见。德度恢恢真绝伦，北斗以南能几人。绣衣风宪荣光近，熊轼威仪恩命新。荆溪之子少也贱，为米折腰来佐县。五 【？】 ，此声未便羞鸡口。
 【《永乐大典》卷一万九百九十九「府」字韵，页十七下引「慕容彦逢诗」。(影印本第一百九册)】 
　　迁移帝鼐神象大器告迁祝文
恭营吉壤，初建殊廷。涓选休辰，奉宁真御。敢伸蠲告，冀格休祥。
 【《永乐大典》卷二千九百五十一「神」字韵，页三下引「慕容彦逢摛文堂集」。(影印本第三十七册)】 
　　 【迁移帝鼐神象大器】 奉安祝文
夙蠲馆御，祗奉威神。敢荐熏修之仪，冀格燕宁之佑。仰祈聪鉴，俯察诚心。
 【《永乐大典》卷二千九百五十一「神」字韵，页三下引「慕容彦逢摛文堂集」。(影印本第三十七册)】 
　　谢小官状
右某，载驱长道，已及近封。辱枉华缄，良钦厚意。
 【《永乐大典》卷一万八千四百二「状」字韵，页二十一上引「慕容彦逢摛文堂集」。(影印本第一百七十二册)】 
　　谢本路监司书状
右某，乡风有素，承教未缘。兹假守符，获遂亲依之幸；遥瞻使节，敢伸祝颂之诚。恭惟某官宇量恢崇，猷为宏远。夙扬贤业，寖结主知。凛然高世之规，卓尔佐时之望。百城兼刺，共瞻原隰之华；三节遄归，别迓丝纶之宠。某尚迟觏止，辄述愿言。伏冀仁慈，特垂照察。乡风有素，承教未缘。拜违已久，驰仰增荣。
 【《永乐大典》卷一万八千四百二「状」字韵，页二十一上引「慕容彦逢摛文堂集」。(影印本第一百七十二册)】 
　　左班殿直边寿可右侍禁大将宋谅史可并三班借职制 【(系大理寺祇应人)】 
敕：具官某等。以尔祗事有劳，宜加奖激。锡兹恩典，往其钦承。可。
 【《永乐大典》卷二万四百七十九「职」字韵，页二十八上引「慕容彦逢摛文堂集」。(影印本第一百八十五册)】 
　　蕃官三班奉职李琮男永谊可三班借职制
敕：具官某。死事之孤，宠以官使。维忠维孝，称所蒙。汝往钦哉，勿替朕命。
 【《永乐大典》卷二万四百七十九「职」字韵，页二十八上引「慕容彦逢摛文堂集」。(影印本第一百八十五册)】 
　　西头供奉官贾諲可特授宣义郎右侍禁刘奎可特授承奉郎
敕：具官某。尔材质之美，列于右铨。命试以言，条对可采。宜升厥序，进文阶，选用自兹，往其祗服。可。
 【《永乐大典》卷七千三百二十二「郎」字韵，页十八下引「慕容彦逢摛文堂集」。(藏上海图书馆)】 
　　文思副使董宗师左班殿直吴本差使元西头供奉官监贾瓦等池郝师中可各转一官监安邑池儒林郎史安民可承奉郎制
敕：具官某等。尔等协力鹾事，咸着劳能。宜进厥官，以示奖激。往其祗服，毋替恪勤。可。
 【《永乐大典》卷七千三百二十二「郎」字韵，页十九上引「慕容彦逢摛文堂集」。(藏上海图书馆)】 
　　三省枢密院祭王承奉文
惟灵锺庆云远，荆公之孙，性质颖悟，容仪粹温。谓克有造，嗣兴相门。庵忽逝矣，此理宁论。殽羞芬洁，酒醴在尊。寄诚一奠，尚相其存。
 【《永乐大典》卷一万四千四十九「祭」字韵，页十三上引「慕容彦逢摛文堂集」。(影印本第一百四十六册)】 
　　祭叔孚文
某罪逆不孝，行负神明。祸延我叔孚，上及于兹部。经筵史笔，时之荣选，罔不践扬。业履之美，誉望之隆，恩宠兹未艾也。某以乡闬之旧，接武从班，朝直从容，日奉言笑，间阔逾月，奄隔生死。闻问悲 【婉】  【惋】 ，实倍常情。殽修苾芬，陈辞侑祭。英灵不昧，尚克知歆。
 【《永乐大典》卷一万四千五十「祭」字韵，页二十五下引「慕容彦逢摛文堂集」。(影印本第一百四十六册)】 
　李若水：《忠愍集》三卷
李若水，本名若冰，字清卿。曲周(河北)人。宋元佑七年(一○九二)生。靖康初，以上舍登第。由太学博士历官吏部侍郎。从钦宗囚金，不屈，卒于靖康元年(一一二六)。《宋史》卷四四六有传。四库馆臣自《永乐大典》辑《忠愍集》三卷。
现存《永乐大典》录：
李若水诗 【一条】 　李若水集 【一条】 
李忠愍集 【十二条】 
以上共十四条，校清钞本(藏北京大学图书馆)《忠愍集》三卷，馆臣漏辑者一条。
　　次韵秦会之题墨梅 【此诗《永乐大典》原录二首，第一首已辑入《忠愍集》卷三，其标题被馆臣改作《次友人韵题画梅》。】 
长爱孤标似君子，不禁横竹巧挤排。短幅离离乃遗像，至今寒蝶误飞来。
 【《永乐大典》卷二千八百十二「梅」字韵，页十一下引「李忠愍公集」。(影印本第三十六册)】 
　王安中：《初寮集》八卷
王安中，字履道。中山阳曲(山西)人。宋熙宁八年(一○七五)生。元符三年进士。政和中，自大名府主簿累擢中书舍人、御使中丞、翰林学士承旨。出知燕山府，召除检校太保，除大名府尹兼北京留守司公事。靖康初，安置象州。绍兴初，复左中大夫，四年(一一三四)卒。《宋史》卷三五二有传。四库馆臣自《永乐大典》辑《初寮集》八卷。
现存《永乐大典》录：
王初寮集 【一条】 　王初寮先生集 【二十一条】 　王履道词 【一条】 
王履道集 【一条】 　《三阳图志》引 【一条】 　《舆地纪胜》引 【一条】 
以上共二十六条，校南海孔氏钞本《初寮集》八卷(藏广州中山图书馆)，馆臣漏辑者十一条。
　　 【次韵李达之辟廱诗】 
同郡李达之贡辟廱，偶试不利还乡。及河不得济，作二诗。凄然读之，殆难为怀。因为次韵，极其悲苦，卒少纾之。当烦刘元忠、彭少逸同赋。
　　　其一
客行天雨霜，屦穿敢留迹。欲济河水澌，蛟龙情不测。去住两更难，凄寒断消息。
　　　其二
颠风无安巢，堕翼思故林。谁回太阳惠，昭此穷谷阴。扶持孔鸾辈，矫矫翔千寻。
 【《永乐大典》卷六百六十二「廱」字韵，页十九上引「王初寮先生集」。(影印本第五册)】 
　　夜登天王台
月色镕银烂不收，萧然风露欲中秋。天河澄淡星芒小，云海溟蒙夜气浮。台影无羣木碍，琴声清入素商流。高吟此地容吾和，长啸西山想独游。
 【《永乐大典》卷二千六百三「台」字韵，页二上引「王履道集」。(影印本第三十册)】 
　　和郁林使君韵
宦游梅岭外，讼诉榕庭空。
 【《永乐大典》卷二千三百四十四「梧」字韵，页八下《舆地纪胜》引「王安中」。(影印本第二十四册)】 
　　潮阳道中
火轮升日路初分，雷鼓翻潮底闻。万晨烟熬白雪，一川秋穟割黄云。岭茅已远无深瘴，溪鳄方逃畏旧文。此若有田能借客，康成终欲老耕耘。
 【《永乐大典》卷五千三百四十五「潮」字韵，页四十三上《三阳图志》引「王安中诗」。(影印本第五十九册)】 
　　诗序
始余居乡，得大父时寓学精舍丛书读之。外故不到，专与圣贤晤对。至以子事暮归，便觉怅然。中山北州一都会，酒美歌舞妙，仕宦之豪剧饮颠倒，率在僧舍。自予之往，皆徙他所。而高人胜士，讲论道理，商略文字者，可识履声。桑门道人熏炉茗，亦作林壑风气。以是知余，它日未遽忘此。居数月，辄去随宦台山，监临子弟，当深居复关以遮干请。乃治室西斋之后，名之曰「初寮」。甚矣，初寮之不若余寓舍也。块乎深山之中，论师取友之无乡，年已往而学不加进，有足概乎余心者，故数记曩所作诗以自警发。虽然，嗒然一室之内，警欬道断，八窗风生，则今之隐几者尚非耶！骛乎众人之所不驰，弭节乎物之初者其几是耶！呜呼，短上古于一瞬，弮无穷以为邻，风波楫之不停。此枕晏然，竽籁并奏。不知何时，已而堕啄吾地。则夫初寮之游，不既休乎？因次旧题寓舍韵，作《初寮诗》。
 【《永乐大典》九百九「诗」字韵，页十五下引「王初寮先生集」。(藏日本天理图书馆)】 
　　唐画护法神赞
道德之威，神则不怒。是心无邪，孰敢予侮。
 【《永乐大典》卷二千九百五十一「神」字韵，页十四下引「王初寮先生集」。(影印本第三十七册)】 
　　谢除馆职启
列籍西，每起英游之慕；属书东观，忽尘史职之联。祗荷宠荣，深增震惕。窃以天下有大戒二，君子之所就三。自非世道之交兴，岂易身名之俱泰。于昭景运，丕变醇风。众贤聚于本朝，多士生于王国。致功就业，远追商周而比隆。陈谊据经，断自秦汉而不论。睠册府道山之盛，起石渠天禄之传。职秘事清，真老氏之藏室；地灵人胜，下太一之威神。平居以德齿而相先，异日乃公卿之从出。挟声称而骛坐，指气类以弹冠。凡序直于木天，固均辉于星璧。矧司日记，实载圣谟。惟旷典之具兴，复珍符之绍至。严配明堂而致享，勒崇乔岳以告成。对天之休，秉笔以俟。必极俊髦之选，用观缀缉之工。庶不为起家之资，可以绝上车之诮。如某者，赋才甚陋，用志亦迂。缘先世之业儒，起寒乡而中第。未闻道要，徒谨师承。仕有时乎为贫，乃徒奔走；咎莫大乎欲得，已分栖迟。两忘鹏鷃之飞，一付鸢鱼之作。虽值难逢之千载，欲前复却者十年。育人临于枯池，穷士延之上坐。宜行莫适，巨衅相仍。邈无举臂之因，遂托抱关之隶。昨由铨管，进改朝绅。入宫学以谈经，博而寡要；宜王庭之吁俊，冗不见治。敢期推择之公，亟有迁升之渥。向来金匮，谁窥太子之书；末至兰台，便草名臣之传。 【熟】  【孰】 云困任，良自曲成。此盖伏遇某官，论道经邦，代天理物 【(宰相用此)】 。社稷元龟，庙堂隆栋 【(两府用此)】 。进而告后，有合于稷契之言；推以觉民，无不被尧舜之泽。已炳远猷于万世，益牧寒俊于四方。是致琐才，误叨清选。某敢不更坚特操，弗事空言。翰墨相娱，虽匪捐躯之地；肺肠自谅，岂无报国之期。过此以还，未知所措。
