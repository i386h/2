<!-- { "loadSidebar": true } -->
　　有地数百里趋走之吏自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣【丈上或有大字】虽然幽逺之小民其足迹未尝至城邑茍有不得其所能自直于乡里之吏者鲜矣况能自辨于县吏乎【方无茍有二字或无有字】能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州【句】县令不以言连帅不以信民就穷而敛愈急吾见刺史之难为也【州或作前县下或有复出县字皆非是】崔君为复州其连帅则于公崔君之仁足以苏复人于公之贤足以庸崔君有刺史之荣而无其不为者将在于此乎【崔君之仁上或有愈以为三字】愈尝辱于公之知而旧游于崔君庆复人之将蒙其休泽也于是乎言
　　赠张童子序【子下或有兵曺二字】
　　天下之以明二经举于礼部者嵗至三千人始自县考试定其可举者然后升于州若府其不能中科者不与是数焉州若府总其属之升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部歳不及二百人谓之出身能在是选者厥惟艰哉二经章句仅数十万言其传注在外皆诵之又约知其大说【或无大字】繇是举者或逺至十余年然后与乎三千之数而升于礼部矣又或逺至十余年然后与乎二百之数而进于吏部矣班白之老半焉昏塞不能及者皆不在是限有终身不得与者焉【之老二字或作者】张童子生九年自州县达礼部一举而进立于二百之列【百下或有人字】又二年益通二经有司复上其事繇是拜衞兵曹之命人皆谓童子耳目明达神气以灵余亦伟童子之独出于等夷也童子请于其官之长随父而宁母嵗八月自京师道陜南至虢东及洛师北过大河之阳九月始来及郑【洛师或作洛阳及郑方作反郑云此序疑作于郑序云愈与童子俱陆公之门人是童子以贞元八年升于礼部又二年拜卫兵曹葢十年也公十年曾徃河阳省坟墓见祭老成文序当作于此时童子岂或郑人邪○今按反字诸本多作及字盖自洛东出便可至郑今以北过河阳故九月始及郑童子未必为郑人也】自朝之闻人以及五都之伯长羣吏皆厚其饩赂或作謌诗以嘉童子童子亦荣矣【闻或作文方云五都当谓雍陜虢蒲洛羣吏方以阁杭本定蜀本讹作郡吏今本并讹吏为县其失逺矣】虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉【与或作于礼上方无之字】成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠与处也故有以赠童子【与处上或有出字非是方云礼子路去鲁谓顔子曰何以赠我顔子请曰何以处我义不当有出字也】
　　送浮屠文畅师序
　　人固有儒名而墨行者问其名则是校其行则非可以与之游乎【儒名方作名儒非是】如有墨名而儒行者问之名则非校其行而是可以与之游乎【之名或作其名而是或作则是】扬子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于缙绅先生以求咏歌其所志【方无浮屠师三字喜下或有为字謌方作哥】贞元十九年春将行东南栁君宗元为之请解其装得所得叙诗累百余篇非至笃好其何能致多如是邪【请或所叙所下或无得字】惜其无以圣人之道告之者而徒举浮屠之说赠焉【告下方无之字】夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物事为之盛其心有慕焉【事为或作礼乐心下或有必字】拘其法而未能入故乐闻其说而请之如吾徒者宜当告之以二帝三王之道日月星辰之行天地之所以着神之所以幽人物之所以蕃江河之所以流而语之不当又为浮屠之说而渎告之也【行上或有所以字江河方作河江渎告之方无渎之二字】民之初生固若禽兽然圣人者立然后知宫居而粒食亲亲而尊尊生者养而死者藏【粒或作谷】是故道莫大乎仁义教莫正乎礼乐刑政【大方作过大乎或作过于正方作大】施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪【为下或有之字】夫鸟俛而啄仰而四顾夫兽深居而简出惧物之为已害也犹且不脱焉弱之肉彊之食【脱或作免】今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也悦乎故不能即乎新者弱也知而不以告人者不仁也告而不以实者不信也【不为上方无而字为下或有之字悦或作或弱或作溺告人或作告之】余既重栁请又嘉浮屠能喜文辞于是乎言【请或作诗非是】
　　送杨支使序【或作送杨八弟支使归府】
　　愈在京师时尝闻当今藩翰之宾客惟宣州为多贤【尝或作常】与之游者二人陇西李博清河崔羣【二人下或有焉字】羣与博之为人吾知之道不行于主人与之处者非其类虽有享之以季氏之富不一日留也【方无于字于下或有其字】以羣博论之凡在宣州之幕下者虽不尽与之游皆可信而得其为人矣【尽方作得或别有得字在尽字下】愈未尝至宣州而乐颂其主人之贤者以其取人信之也今中丞之在朝愈日侍言于门下其来而镇兹土也【而镇或无而字镇或作领】有问湖南之宾客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之宾客于幕下于是知前之信之也不失矣及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上惠足以存下【本或无于是知以下十七字一本并无闻其言而见其行七字方从阁杭録幕下即云及支使之来也闻其言而见其行是知前之信之也不失矣支使智足以造谋○今按此数本互有得失而方尤疎略独今所定详密有序目及羣博乃与上文相应】而又侈之以诗书六艺之学先圣贤之徳音以成其文以附其质宜乎从事于是府而流声实于天朝也【贤方作人】夫乐道人之善以勤其归者乃吾之心也【勤或作劝】谓我为邑长于斯而媚夫人云者不知言者也工乎诗者歌以系之
　　送何坚序【坚下本或有归道州字】
　　何于韩同姓为近【于或作与集注按何氏出周成王母弟唐叔虞后十二代孙食采于韩韩为秦所灭子孙分散居于江淮晋以韩为何遂为何氏】坚以进士举于吾为同业其在太学也吾为博士坚为生生博士为同道其识坚也十年为故人【生博士或作生与博士】同姓而近也同业也同道也故人也于其不得愿而归其可以无言邪【不上或有志字】坚道州人道之守阳公贤也【或无贤字方云此谓阳城】道于湖南为属州湖南杨公又贤也【或无湖南又字杨作阳皆非是方云此谓杨凭也】坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州服杨公之令【杨或作阳非是】吾闻鸟有鳯者恒出于有道之国当汉时黄霸为颍川是鸟实集而鸣焉若史可信坚归吾将贺其见鳯而闻其鸣也已【川下或有守字是鸟或作是鳯鸟也史或作使或无已字】
　　送廖道士序
　　五岳于中州衡山最逺南方之山巍然髙而大者以百数独衡为宗最逺而独为宗其神必灵【或无之字或无髙字独衡下方有山字】衡之南八九百里地益高山益峻水清而益驶【或无峻水清而益五字非是驶或作駃音决】其最高而横絶南北者岭郴之为州在岭之上测其高下得三之二焉【测如周礼测土深之测方作侧下别有南字皆非是】中州清淑之气于是焉穷气之所穷盛而不过必蜿蟺【上于元切又音宛下市衍切又音善祝曰选虬竜腾骧以蜿蟺蜿蜒也蟺蚯蚓也又屈曲貌】扶舆【相如曰扶舆倚靡郭璞注淮南所谓曾折靡地扶舆猗委也】磅礴而郁积【磅音旁礴音薄祝曰庄子将磅礴万物以为一注磅礴犹混同也释文旁字又作磅沈佺期西岳诗磅礴压洪源孙曰蜿蟺扶舆磅礴郁积皆气积之貌○州下方有之字穷下无盛字】衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英钟乳橘柚之包竹箭之美千寻之名材不能独当也【郁上或无而字方无英及橘柚之包五字当下或有其字非是】意必有魁竒忠信材徳之民生其间【樊曰栁子厚送廖有方序云交州多南金珠玑瑇瑁象犀其产皆竒怪至于草木亦殊异吾尝怪阳徳之炳燿徒授于纷葩瓌丽而罕钟乎人今廖生刚健重厚孝弟忠信以质乎中而文乎外固钟于阳徳者邪子厚之序与公此作其意一也】而吾又未见也其无乃迷惑溺没于佛老之学而不出邪【学或作教】廖师郴民而学于衡山气专而容寂多艺而善游岂吾所谓魁竒而迷溺者邪【迷下或有惑没字】廖师善知人若不在其身必在其所与游访之而不吾告何也于其别申以问之
　　送王秀才序【或作进士王含】
　　吾少时读醉乡记【樊曰王绩字无功隋末大儒通之弟也着醉乡记以次刘伶酒徳颂含其子孙也】私怪隠居者无所累于世而犹有是言岂诚旨于味邪及读阮籍陶潜诗乃知彼虽偃蹇不欲与世接然犹未能平其心或为事物是非相感发于是有托而逃焉者也【乃上或有然后字或为方作不为感发方无发字】若顔氏子【或无子字】操瓢与箪曾参歌声【孙曰荘子云曾子曳縰而歌商颂声满天地若出金石】若出金石彼得圣人而师之汲汲每若不可及其于外也固不暇尚何麯蘖之托而昏防之逃邪吾又以为悲醉乡之徒不遇也【何下或有事字为字疑衍】建中初天子嗣位有意贞观开元之丕绩在廷之臣争言事当此时醉乡之后世又以直废【廷上或有朝字】吾既悲醉乡之文辞而又嘉良臣之烈思识其子孙【方无又字】今子之来见我也无所挟吾犹将张之况文与行不失其世守浑然端且厚惜乎吾力不能振之而其言不见信于世也于其行姑与之饮酒【其世方作于世于其或作于是】
　　送孟秀才序【或注琯字】
　　今年秋见孟氏子琯于郴年甚少礼甚度手其文一编甚钜退披其编以读之尽其书无有不能吾固心存而目识之矣【识音志矣方作也】其十月吾道于衡潭以之荆累累见孟氏子焉其所与偕尽善人长者吾益以竒之【吾益或作余益】今将去是而随举于京师虽不有请犹将彊而授之以就其志况其请之烦邪【彊而方作彊有非是】京师之进士以千数其人靡所不有吾常折肱焉其要在详择而固交之善虽不吾与吾将彊而附不善虽不吾恶吾将彊而拒茍如是其于髙爵犹阶而升堂又况其细者邪
　　送陈秀才彤序
