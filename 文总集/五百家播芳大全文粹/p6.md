<!-- { "loadSidebar": true } -->
　　宝佑丛林天支毓秀庆腾秘禁欢溢中区【中贺】恭惟尊号皇帝陛下受命溥将凝图丕赫权纲用义根乎克念之防简素所安表于不勉之懿且复钦刑薄赋重谷弛畋一方少饥则伫驰使节万金稍乏则辄续禁钱民用靖嘉神罔怨恫是以上帝歆佑三后顾存贻美孙谋昭衍无疆之烈归功元首茂启多男之祥诞协仲商挺生哲嗣星弧具礼棠棣交华惟翕辟之储英固覃訏而絶异逖聆诏谕并仰献仪荐笏相趋抃吾君之有子珪璋流庆宜天下之系心臣始去近联遽承吉语赓歌緜瓞早知周徳之遐参祝祠禖罔罄汉臣之幸臣限守符印不获奔诣阙庭臣无任瞻天乐圣企竦欢呼之至
　　贺诞皇子表　　　　　　　　王介甫
　　宫闱嗣庆寰海交忻凡逮戴天惟均击壤【中贺】臣闻螽斯之言众子实为王者之诗华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞莞簟之寝既安传类有祥弓韣之祠屡应诒谋方永锡羡用光臣托备藩维叨承眷奬不显亦世家实预于荣懐于万斯年心敢忘于庆颂
　　贺诞皇子表　　　　　　　　唐子西
　　前星腾耀丽日重光凡在照临举倾瞻仰【中贺】臣窃以汉室之尊冢嗣遂立高禖尧封之祝圣人俾多男子葢承祧之至重任主器以非轻恭惟皇帝陛下骏惠先猷作新圣治奉天以敬恪勤父事之心养物以慈摩抚子来之俗蓼萧被泽行苇霑仁穹昊骈禧元良毓秀为社稷久长之庆承祖宗积累之休遣使告陵重离明之有继飞邮赐诏达解雨以无垠臣承乏逺方欣闻吉语震雷虩虩知匕鬯之克堪螽羽诜诜期子孙之寖盛
　　贺诞皇子表　　　　　　　　王介甫
　　燕禖享徳方储锡羡之祥熊梦生贤克协会昌之运预在照临之广敷同庆赖之深【中贺】窃以思齐神罔时恫假乐民之攸塈天所保佑厥惟太姒之多男国之荣懐亦曰成王之众子恭惟皇帝陛下今徳光乎洛诵康功茂乎岐昌鸿休无疆景命有仆葢芣苢之薄言采采众乐先成则螽斯之宜尔振振宗强孰御臣久叨眷遇适阻进趋亲値本支百世之盛时敢忘万年夀考之善祝
　　贺诞皇子表　　　　　　　　王介甫
　　嘉庆系传欢欣总集臣【中贺】臣歴观古昔诞受福祥厥配天所以久长乃有子至于千亿伏惟皇帝陛下鳬鹥之雅媚于神只芣苢之风燕及黎庶弓韣嗣燕禖之报旐旟仍熊梦之祥无疆惟休永保苞桑之固有室大竞方观椒实之繁臣尝污近司久尸荣禄特荷殊怜之至岂胜切熹之深臣无任
　　贺诞皇子表　　　　　　　　王介甫
　　本支浸衍实为万世之休遐迩同欣胥頼一人之庆【中贺】臣闻王懋厥徳则后妃无嫉妬之心天锡之祺则子孙有众多之美蕃厘有继垂祐无穷伏惟皇帝陛下躬睿智之资抚休明之运教由内始正自身先治既格于人和诚遂膺于帝祉乃占我梦实多考室之祥则百斯男克绍刑家之庆臣叨荣特厚切抃尤深虽接武缙绅莫预造庭之列而瞻威咫尺唯倾就日之诚
　　贺诞皇嫡孙表　　　　　　　沈清臣
　　鸿图锡羡卜年过苍箓之期未邸发祥奕叶启緑车之庆亊闗庙社喜极神人【中贺】恭惟皇帝陛下袭积累之休抚灵长之运惟邦国之盛事旷古昔以希闻尊拱帝尧揖逊相传于帝舜徳隆文子继承又见于文孙两宫之茀禄朋来四世之嘉祥坐阅臣滥叨分委获覩荣懐光动尾躔灼见天心之黙佑欢形足蹈不胜臣子之至情
　　建储
　　贺立皇太子表　　　　　　　晁之道
　　诞扬休命肇建储闱上当天心下惬人意照临所逮鼓舞攸同【中贺】窃以自昔熈朝必先元嗣谨承天之序所以示百王之公严问寝之经所以教四海之养举兹盛典属在昌辰恭惟皇帝陛下降陟在天宪章复古治效光乎简册徳馨达于昊穹周格眷懐备膺报贶锡多男之丕应既已彰帝命之符隆主器之上仪乂将固天下之本惟圣心之独得致海宇之均休臣积受国恩久尘法从仰前王之丕焕愈知北极之尊振乔岳以欢呼永祝南山之夀臣无任
　　贺立皇太子表　　　　　　　曾文肃
　　元良定位正统宅安大协三灵之和仰增七庙之重【中贺】窃惟顺天心而与子由三代之公贰宸极以升储则万邦以正发圣谋之独见定炎厯之重熈庆号所孚羣生有系恭惟尊号皇帝陛下本汤廸哲体舜用中礼乐政刑迈百王之风采孝仁聪睿廸四圣之神明谓宝命之重而谨于承祧谓天下之大而先于正本长子在震宜主鬯之所符大人于离斯重明而有继发前星之象纬基万世之本支臣假守侯藩阻趋天阙
　　贺立皇太子表代　　　　　　汪彦章
　　仰法前星肇开储禁庆闗宗社礼絶臣隣恭惟皇太子殿下冑出神明生知忠孝夙禀刑家之训居无在傅之勤震一索而得男早膺眷命月三让而成魄难徇防谦兼隆监抚之名进极褒嘉之数载锡雕珉之册爰颁青辂之旂某幸托宗晖钦承友顺盛典方昭于宫壸观成敢后于簮缨
　　贺立皇太子表【代】　　　　　　汪彦章
　　肇启震维丕承天绪立贤以嫡吉先见于蓍龟移孝而忠势益隆于堂陛恭惟皇太子殿下温仁秉质纯茂凝资首符甲观之祥早悟南阳之牍屡锡眞王之爵悉传外傅之经涓选休辰进居储贰异宫增秩稽至道之典仪奉鬯承祠见裕陵之孙子某幸联近属亲睹殊休望鹤禁之声严阻鹓行之进谒
　　贺立皇太子表　　　　　　　汪彦章
　　发册于中升储以嫡遂正少阳之位永符太极之尊恭惟皇太子殿下禀徳星晖凝姿玉裕钟朱芾宜家之庆膺青宫主器之祥左右前后皆正人既懋分坊之选干戈羽籥在东序行观齿冑之仪某幸际圣时亲逢邦庆喜人伦之既正符天下之至公
　　贺立皇太子表　　　　　　　王禹偁
　　礼崇储副泽被华夷凡在含生罔不同庆臣闻帝王之道歩骤殊途夏后所以传家垂诸古典姬昌之为世子载于礼经皆所以定人心而固国本矣由三代而下实百王不刋洎乎唐室豆分梁朝草创庄宗则席未遑暖明宗则日不暇给联绵五姓战伐百年重念春坊遂成阙典我太祖神徳皇帝揖让神器司牧黎元择上圣之才副下民之望人神允属讴讼攸归伏惟至尊号皇帝陛下传自日兄升为天子徳化威伏垂二十年文物声名尽合经义礼乐征伐不自诸侯始求主鬯之亲用正副君之位斯孟轲所谓天与贤则与贤天与子则与子者也伏以皇太子生知忠孝性禀温文允符当璧之祥宜正抚君之重筮龟叶吉简册增辉而又举洊雷之声因而作解导少海之润用以涤瑕必由旧章降此大赉纶綍四出狴牢一空率土普天不胜庆幸臣出官禁署承乏方州目不覩朝廷之仪手不掌文翰之职虽违素望实偶昌期伏限郡政不获奔诣天阙臣无任
　　贺立皇太子表代　　　　　　汪彦章
　　显膺宝册升位春宫临轩行旷古之仪见庙示承祧之重恭惟皇太子殿下分辉宝绪毓粹璿源挺天人岐嶷之资禀神圣徇齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁日有重轮愿登歌而荐祉
　　贺立皇太子表
　　孚号扬庭元良贰极明父子君臣之懿协神只宗社之休恭惟皇太子殿下信厚发中寅恭承上得贤哲少成之性符邦家长发之祥方四履以提封遂三加而冠阼歌咏重晖之日允合天心旂登一角之螭仍昭圣祚某久参肺腑同奉威顔传闻徽册之颁倍百外朝之庆
　　贺立皇太子表　　　　　　　汪彦章
　　显膺徽册昭示盛仪因岁律之更端启春宫而正位恭惟皇太子殿下地居嫡世望冠宗英受脤称藩夙重维持之执闻鸡问寝日承粹穆之顔爰奉丝纶进专匕鬯居列九重之邃班逾三恪之尊某久附余晖欣闻孚号崇贤肇启莫陪汉苑之防棠棣增华愿献周诗之庆
　　贺皇太子进封表　　　　　　曾文肃
　　臣某言伏覩进奏院状报今月三日内降白麻一道皇子天平军节度使均国公授彰武军节度使进封延安郡王者百辟在庭诞扬于明命大邦维屏肇建于元良宗社增休幅员均庆臣某【中贺】窃以周封姬姓之国亲如鲁衞则莫与比隆汉非刘氏不王外薄胡越而皆为列壤故信厚之风称于麟趾而藩辅之势安于犬牙焕乎典常着在方册恭惟皇帝陛下稽若成宪规恢逺图眷天材之夙成顾位号之非称揆辰之吉相地以封尊爵名城宠冠公侯之上高牙大斾荣兼将相之崇深根固本以扶不拔之基强干弱枝以阐无穷之祚孚号闻于中外欢声洽于迩遐臣久玷近班亲逢盛事洊雷方震更增赫赫之大明振鹭有仪莫预跄跄之率舞欢欣踊跃倍百等伦
　　宝册　册皇太后　册皇后册皇妃
　　贺册皇太后表　　　　　　　张全眞
　　刚辰叶吉缛礼备成王化所基式表一人之庆母仪增重聿臻万国之欢【中贺】恭以皇太后道配乾元徳符帝眷诞育圣神之质嗣承贻燕之图属戎马之内侵从銮舆而逺适未崇位号徒想音徽恭惟皇帝陛下禀天纵之英姿辅日新之圣学丕扬大业坐致中兴谓祀夏配天实本有仍之懿清宫见庙当先薄后之迎然以未闻北狩之还尚阻东朝之养惟圣人无以加孝视天下不足解忧正长乐之隆名奉慈宫之宝位兾上天之悔祸尽洗边虞伫行殿之传归永安人养臣叨分屏翰宻迩阙庭拭目熈朝倾心盛事尧门纪瑞增光图史之传汉殿称觞阻预臣邻之列
　　贺册皇太后表　　　　　　　蔡君谟
　　竭天下之养虽恭报于厚慈尽朝廷之仪在极崇于徽号神只协应夷夏同欢【中贺】臣闻夏商以前六宫之制邈焉而无纪姬刘以降五翟之法灿然而备存姜嫄大姒之流音明徳和思之继盛载华礼典允属昌辰恭惟皇帝陛下纯被九朝绍恢四圣成社稷之大计母道有光酬天地之至仁隂灵克顺爰归功于慈训遂推美于琼章家国庆安恭孝交至臣忝尘法从恪守藩封
　　贺皇太后迁慈福宫表　　　　周丞相
　　伏以丕崇礼典尊奉母仪肇新宏宇之严昭揭隆名之美一人尽敬百辟倾心臣等【中贺】恭惟皇帝陛下徳配乾坤行高今古绍尧行道甫深继志之思如舜事亲益谨承顔之养乃酌累朝之制载营长乐之规本老氏之一慈衍箕畴之五福茂扬懿范增耸羣瞻择吉日以考成顺阳春而移御兹极人伦之至尤为孝道之光臣等幸与周行愿伸善颂风移四海知圣【阙】
　　贺册皇后表　　　　　　　　许仲启
　　刚徳体元载叶离明之继柔仪礼内式扬坤厚之承治被六宫欢腾万防【中贺】恭惟皇帝陛下肇基王化致察人伦仰怡重庆之顔夙资辅佐俯正长秋之位偕奉防甘若稽神禹之谟葢有涂山之助廼迎谷旦俾陟椒房臣属与分符逖闻发册正心诚意识圣道之造端易俗移风必礼经之仍旧
　　册皇后贺至尊表　　　　　　许仲启
　　仰承慈训治形端本之余肇正柔仪徳显储徽之盛【中贺】恭惟至尊夀皇圣帝陛下多能将圣建极惟皇舜既察于人伦周犹基于王化陈槐宸之旒冕以授储君总椒掖之袆褕俾登贤妇臣尚叨假守莫获随班道广二南想问安之自内教惟五品知继志之得人
　　贺册皇后表　　　　　　　　赵徳庄
