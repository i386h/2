<!-- { "loadSidebar": true } -->
　　题为遵旨查明灾重地方仰请蠲缓事巻查崇祯十年二月初三日准户部咨该臣题为秦民穷困已极相率走险可虞恳特沛殊恩奠安危疆事该本部覆题本年正月初十日奉旨览奏秦省灾荒至极民不聊生深恻朕懐亟宜赈恤但目今库部匮诎兹特发御前银三万两再着太仆寺发银二万两光禄寺发银一万两该部拨给车骡着忠勇营中军李应忠星夜押解会同该抚按相度缓急设法救济务令饥民得沾实惠事完报销如奉行不善及乘机作弊者据实参奏仍查灾重之处停征钱粮并饬地方有司实心拊循不得虚应故事钦此钦遵移咨前来除监臣李应忠赍到赈银臣等会议散赈并分发牛种先后事竣前已造册具疏奏闻外其十年分灾重之处臣等仰遵明旨檄行布政司分行各府道确勘去后节据分巡闗南闗西河西商雒潼闗各道并西安汉中平凉凤翔巩昌等府及兴安州各申报所属州县灾伤有值亢旱夏麦无収秋禾未种者有虽布种成苖被氷雹打伤者有人民被寇杀掳逃散未能布种荒芜者有苖秀将成被冦残毁者或请赈恤或请蠲缓等情到臣臣复批行布政司覆勘彚报去后十月十六日准戸部咨该监臣李应忠奏为微臣赈秦事竣恭报散过银数并查蠲缓钱粮仰祈圣鉴事九月十七日奉旨据报赈济秦省饥民六十二处已尽沾实惠并节存改助牛种蠲缓勘明续奏知道了内称印官有栖身无地俸薪全无者该抚按确查廉善分别劝勉俾得坚心爱民以昭朝廷体羣臣至意该部知道钦此钦遵抄出到部移咨前来已经备行遵照去后今于十一月二十八日据该司呈详到臣该臣会同按臣谢秉谦黄希宪议得军旅饥荒乃从来偶值之变而秦则岁以为常臣等拯救无能乃蒙圣明注念危疆轸存遗孑大沛恩膏即使野殍沟瘠咸荷更生犹虑灾重地方穷民应输钱粮不能办纳令臣等查明停征虽古圣人如伤在抱何以加诸臣等祇奉明纶分行踏勘如商雒之累岁荒盗汉中之斗粟两余巩昌之罹冦最久与兴安之岩邑两陷臣等先后疏报俱在御前自应并以灾重邀恩其它西凤平延各州县或残破之极一望邱墟或杀戮之余呻吟徧野或民逃冦踞东作未兴或夏旱秋雹西成罔获臣等查核分别奏闻除西安属地有冦警稍息二麦颇登惟夏末稍旱并临洮府属虽经冦扰被灾未甚与凡稍可征输州县俱不敢概议蠲缓外查得屡经冦残地方与夫旱雹灾伤最甚之处如西安之山阳镇安商州商南雒南汉中之南郑洋县城固西乡沔县褒城略阳凤县巩昌之阶州文县两当成县西和漳县秦安平凉之泾州崇信华亭凤翔之陇州麟游兴安并所属之白河紫阳洵阳平利以上三十州县或屡被冦残或酷遭旱荒被灾一等应将十年分存留钱粮并新旧军饷及杂项公费羊价料价匠价并卫所屯派军饷俱蠲五分缓五分巩昌之陇西宁逺伏羌秦州礼县清水徽州并洮岷西固城三卫所平凉之灵台隆徳镇原平凉庄浪凤翔之扶风汧阳延安之安塞保安延长甘泉宜川延川庆阳之宁州真宁安化合水以上二十四州县并卫所营堡曾经冦掠民多逃窜地多荒芜即间有耕种又罹旱雹被灾二等应将十年分存留钱粮并新旧军饷及杂项公费羊价料价匠价俱蠲三分缓二分征五分西安之耀州同官永寿长武三水淳化同州蓝田朝邑韩城蒲城合阳澄城凤翔之寳鸡郿县岐山巩昌之通渭安定平凉之固原静宁庆阳之环县延安之鄜州肤施中部宜君雒川绥徳安定清涧米脂葭州神木府谷吴堡以上三十四州县并各卫所营堡亦经冦扰民残地荒又值夏旱秋成甚薄被灾三等应将十年分存留钱粮并新旧军饷及杂项公费羊价料价匠价俱蠲二分征八分至于石泉汉阴宁羌三州县俱新经冦陷百姓残伤已极十年分存留钱粮并新旧军饷及杂项公费羊价料价匠价俱应尽蠲以上所议蠲缓止及存留钱粮与新旧军饷杂项公费羊价料价匠价数项此外有禄粮为宗藩急需民运为边军急需站价为驿逓急需豫征军饷为剿兵急需俱未敢概议蠲缓至监臣疏称印官有栖身无地俸薪全无者蒙旨着臣等确查亷善分别劝勉臣等查得西安府镇安县知县秦来傒力捍空城贼偪境内犹能出竒斩馘已经兵部叙录先因薪俸无给至家口不免嗷嗷臣曾括金四十两以赡之凤翔府陇州知州文应麟受事该州当屡经残破之后无复州治该本府知府熊应元条议修复督臣洪承畴发兵镇守一时在事诸臣各有捐助臣亦搜捐赃赎二百余金以佐工料今城工报竣而拮据绸缪頼该州之力居多扶风县知县宋之杰委署之初该邑官舎民庐无复存者本官代庖数月劳来有方未几而百堵具兴市肆如故邑治渐有可观臣因以本官题升该县以偿其前劳且以鼔其后効平凉府灵台县知县敖浤贞方履任时贼犹踞城内本官受事于城外之南堡及贼渐引去本官招集居民缮葺城垣置备守具殚竭心力厥后大冦屡犯其境竟能固守崇信县知县髙斗垣歴残邑二载卧薪尝胆形神俱瘁今城已修复废坠可徐俟兴举而本官以忧去之数官者艰难困苦既已备尝黾勉勤劬复能自効与廉善二字有当用当遵旨劝勉内髙斗垣虽以忧去而劳不可没故并列以闻至于见在各官倘能初志不渝末路愈振以廉善始复以廉善终是在各官之无弃尔劳矣此外凡城经残破之处官之俸薪未尽无给而栖身实苦无地者尚有山阳永寿华亭麟游泾州褒城漳县秦安成县阶州文县两当石泉宁羌汉阴等处苐其官或经参处或久缺未任或新任而廉善未能自见臣等所以分别劝勉者亦不能不徐俟其后而官廨俸薪等项现饬各道府从长计议另疏题报为此谨题崇祯十年十二月初十日具题十一年正月二十六日奉旨该部看议覆奏

　　题按臣钱守廉恤典疏

　　题为励劳臣以光大典事准吏部咨遵奉明旨行据陜西布政司呈详到臣为照臣忠莫大于致身主恩特优于死事若其劳在边疆尤宜上邀殊典该臣看得前巡按陜西监察御史钱守廉立朝着謇谔之风报国矢捐糜之志有懐慷慨匡扶岂异人为殚力澄清髪肤总非我有入闗值冦盗扰攘之日纵横尽封豕长蛇按部际近邑残破之余来徃悉青磷白骨乃守廉罔辞险阻备极辛劳既巨细靡不身亲复安危引为己任筹兵筹饷捋蓄而肌骨为销议抚议征擘画而心神几瘁愤将士之骄玩成习直欲以绣斧代尚方痛我师之延悞罔功恨不以骢马当汗血故擒闯酋于盭厔实守廉画策于火攻収满冦于延安又守廉自受以戎索此守廉劳绩昭昭在人耳目俱有塘报可稽然守廉致病致死之繇不专在是也兼任三年之巡阅劳旦昼于简伍稽储亲核两镇之边防歴驰驱于冲寒冒暑故鄜宜之辙未返马上血倾数升比榆固之役方周榻间食惟几箸迨勉竣抡才之典棘甫撤而守廉遂不起矣按臣谢秉谦接任谓守廉以死勤事实不敢没其成劳亦臣所真知灼见若非破格优恤非所以励臣节而昭国典至守廉生平才品与夫察吏安民观风问俗诸善状为巡方职业之所应尽者臣不敢一一缕数也查得大明会典一欵凡在京出外文武官员不拘品级其以死勤事者会典取自上裁今守廉功在秦疆臣谨会同按臣谢秉谦合词具题伏乞勅部议覆施行谨题崇祯十年十二月初十日具题十一年正月三十日奉旨该部查例覆奏

　　移镇商雒派防汛地疏

