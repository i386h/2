<!-- { "loadSidebar": true } -->
　　淮白须将淮水煮江南水煮正相违霜吹栁叶落都尽鱼吃雪花方解肥醉卧高丘名不恶下来盐豉味全非饔人且莫供羊酪更买银刀二尺围【淮人云白鱼食雪乃肥】
　　清晓洪泽放闸四絶句
　　起来霜重满淮船更觉今朝分外寒放闸老兵殊耐冷一丝不挂下冰滩
　　满闸浮河是断冰等人放闸要前行劣能开得两三板争作摧琼裂玉声
　　遮藏水面被残冰流尽残氷水正明幸自奔流总驩喜落洪倾做不平声
　　沿河过闸梦中闻竒观何曽似此晨雪溅雷奔作明眼天跳地趠也惊人
　　初入淮河四絶句
　　船离洪泽岸头沙入到淮河意不佳何必桑干方是逺中流以北即天涯
　　刘岳张韩宣国威赵张二相筑皇基长淮咫尺分南北泪湿秋风欲怨谁
　　两岸舟船各背驰波痕交涉亦难为只余鸥鹭无拘管北去南来自在飞
　　中原父老莫空谈逢着王人诉不堪却是归鸿不能语一秊一度到江南
　　题盱眙军东南第一山
　　第一山头第一亭闻名未到负平生不因王事畧小出那得高人同此行万里中原青未了半篙淮水碧无情登临不觉风烟暮肠断渔灯隔岸明
　　建隆家业大于天庆厯春风一万年廊庙谋谟出童蔡笑谈京洛博幽燕白沟旧在鸿沟外易水今移淮水前川后年来世情了一波分防两涯船
　　题盱眙军玻瓈泉
　　清如淮水未为佳泉迸淮山好煮茶镕出玻瓈开海眼更和月露瀹春芽仰看絶壁一千丈削下青琼无防瑕从事不浇愁肺渇临带雪吸冰花
　　盱眙军东山飞步亭和太守霍和卿韵
　　杏花岩左斸东岩驱使淮山指顾间招信上流总奔赴僧伽孤塔政弯还今来古往空陈迹逺草斜阳秪惨顔走马看山真懡防忙中拾得片时闲
　　初食太原生蒲萄时十二月二日
　　淮南蒲萄八月酸只可生吃不可干淮北蒲萄十月熟纵可作羓已无肉老夫腊里来都梁饤坐那得马乳香分明犹带龙须在径寸珠肥十倍太原青霜熬绛饧甘露冻作紫水精隆冬压架无人摘雪打冰封不曽拆风吹日炙不曽腊玉盘一朶直万钱与渠倾葢真忘年君不见道逢麴车口流涎
　　櫽括东坡缾笙诗序
　　饯饮东坡月三更中觞忽闻笙箫声杳杳若在云霄间抑扬往返中八音徐而察之出双缾水火相得自歗吟食顷乃已不可寻坐客惊叹得未曾八月四七嵗庚辰与长孺共读东坡诗前用唐律后用进退格
　　急性平生不少徐读书不喜喜观书十行俱下未心醒两目顿昏还月余偶与儿曹繙故纸共看诗句煮春蔬问来却是东坡集久别相逢味胜初
　　枉着平生多少书分明便是蠧书鱼万签过眼还休去一字经心恰似无急读何如徐读妙共看更胜独看竒麴生冷笑仍相劝惜取残零觅句须
　　嘲淮风进退格
　　絮帽貂裘莫出船北最且深闗顚风无赖知何故做雪不成空自寒不去扫清天北雾只来卷起浪头山便能吹倒僧伽塔未直先生一笑看
　　嘲淮浪
　　碧瑠璃地展青罗横作一波仍万波突起银山倚空立碎成雪阵掠人过争先打岸终谁胜淘尽浮沙奈汝何借与楼船泄余怒摇来兀去尽从他
　　舟中不寐
　　醉去昏然卧緑醒来一枕好凄凉意中为许无佳况梦里分明到故乡准水打船千浪雪燕鸿呌月满天霜山城更防元无凖偏到鸡鸣分外长
　　櫽括东坡观棊诗引并四言诗
　　老坡独往到庐山白鹤观中白昼闲只有棊声人不见寂然流水古松间
　　五老峯前松荫庭风光清美日华明独游略不逢一士时有纹枰落子声
　　雨作抵暮复晴
　　栖鹊无阴庇湿衣行人仄伞避斜船兵归后轿兵去独立淮河暮雨时
　　细雨如尘复似烟两淮渡口各收船南商北贾俱星散古庙无人烧纸钱
　　雨痕拂水有如无雨防飞空密复疎白鹭窥鱼浑欲下被风吹起不由渠
　　清平如席是淮流风起雷奔怒不休一浪飞来惊落胆早知祗要打船头
　　风伯顚狂太劣生雨师嬾困洒来轻若言不被云君误谁放斜阳作晚晴
　　盱眙军无梅郡圃只有腊梅两株
　　只道横枝春未回又疑不肯犯寒开逢人问讯花消息不识江梅只蜡梅
　　腊里花开已是迟西湖十月见琼肌岭头犹説南枝暖却向淮南觅北枝
　　前苦寒歌
　　四大海潮打清淮三万里风平地来山横身拦不住潮波怒飞风倒回欲晴不晴雪不雪并作苦寒冻人絶古寺大钟十字裂东山石崕一峯蹶劝君莫出君须出冰脱君髯折君骨
　　淮河舟中晓起看雪
　　三日颠风刮地来不成一雪肯空回何曽半防漏春信只怪千花连夜开顷刻装严银世界中间徧满玉楼台琼船撑入玻瓈国琪树瑶林不用栽【泊船正在玻瓈泉下】
　　梅成脑子撒成云明月珠胎屑作尘爱水舞来飞就影怯风斜去却回身真成一腊逢三白并把三冬博一春放开船尽渠入天差滕六访诗人【江西田家谚云三冬不博一春】
　　舟中雪作和沈虞卿寄雪诗韵
　　霜风吹船着淮阴淮山高高淮水深津亭饮散浪如屋篷晓起雪满林两袖拂空捎舞片数防落几撩孤吟卷舒东阳琢冰句不羡销金歌浅斟
　　暖热两生行
　　秃頴冻得须作冰老饮汤成水精先生定交两书生两生号寒语不能先生自作饥虫鸣夜檄祝融战防更遣红玉十麒麟相与部领有脚春暖热两生出精神两生炙手泪纵横彊和先生仄仄平
　　淮河再雪
　　风打波头波打船并来枕底搅清眠先生夜起篷看月满长淮雪满天
　　昨晡日脚荡波红今早天花舞镜中雪了又晴晴又雪海神浑不惜神通
　　淮河中流肃使客
　　淮水中流各一波南船小住北船过生憎两岸旌旗脚引得霜风分外多
　　归舟大雪中入运河过万家湖
　　雪漫水面淡糢糊酿出羔儿酒一壶已被羶腴翳醁更添牛乳防春酥销金帐下有此否药玉船中不用酤忽见琼缸清彻底蒲萄一色万家湖
　　过淮阴县题韩信庙前用唐律后用进退格
　　来时月黒过淮阴归路天花舞故城一剑寒光千古泪三家市出万人英少秊跨下安无忤老父圯边愕不平人物若非观嵗暮淮阴何必减宣城
　　鸿沟只道万夫雄云梦何销武士功九死不分天下鼎一生还负室前钟古来犬毙愁无盖此后禽空悔作弓兵火荒余非旧庙三间破屋两株松
　　后苦寒歌
　　白鸥立雪胫透冷鸬鷀避风飞不正一双野鸭欺晚寒出没冰河底心性絶怜红船黄帽郎緑簑青篛牵牙樯生愁堕指脱两耳芦花亦无何处藏遣骑前头买干荻速烘焰火与一炙三足老鵶寒不出看云诉天天不泣
　　晚寒炽炭
　　老子生平不附炎雪间炉炭晚间添红光乱拆银花碎翠焰双抽栁叶尖爱惜麒麟牢禁手驱除盐絮密垂帘急分一炬牵船底岸上霜风正似鎌
　　雪小霁顺风过谢阳湖
　　都梁三日雪没屋小船行水如行陆山阳一朝帆遇风大船行水如行空昨来牵夫冻得泣买芦燎衣芦自湿朝来牵夫皆上船收缆脱巾篷底眠楼船忽然生两翼横飞直过阳侯国千村一抹片子时四傍人家眼中失似闻咫尺是扬州更数宝应兼高邮青天万里当径度不堪回首都梁路
　　夜过高邮
　　水鸟舟人两不栖波声风响总堪悲觉来枕上三更后梦到江南一霎时邵伯问来还渐近高邮过了不曽知满天星月银河湿明早新晴也大竒





　　诚斋集卷二十七
　　钦定四库全书
　　诚斋集巻二十八
　　宋　杨万里　撰
　　诗
　　朝天续集
　　雪晓舟中生火
　　乌银见火生緑雾便当水沈一浓炷却因断续更氤氲散作霏微暖袍袴须臾雾霁吐红光照如云表生扶桑阳春和日曛满室苍顔渥丹疑醉乡忽然火冷霞亦灭只见红炉堆白雪外雪深三尺强里雪深一寸香
　　又
　　乌银玉质金石声见火忽学爆竹鸣腷腷膊膊久不停白日坐上飞繁星不知何怒泄不平不知何喜唧唧吟待渠自静勿与争切莫借箸怒复生到渠缄口两耳热铜缾在旁却饶舌
　　雪晴
　　天公有诏放朝晴排遣云师嬾未行头上忽张青玉伞海东涌出紫金钲雪山冰谷居然暖银屋瑶台分外明二十四桥人笑语寒声一变作春声
　　晚晴
　　日光射雪雪透红雪光射日日吐虹何人铸银作大地万象都入银光中诗翁两眼老病里爱看晚晴聊仰视眼睛空花忽乱起紫晕一轮三万里
　　甘露子一名地蚕
　　甘露子甘露子唤作地蚕亦良似不食柘叶不食桑何须走入地底藏不能作茧不上簇如何也蒙赐汤沐呼我果谓之果呼我蔌谓之防唐林晁错莫逢他高阳酒徒咀尔不摇牙
　　夜过扬州
　　秪今何许问迷楼更有垂杨记御沟除却琼花与红药扬州不是古扬州
　　新晴残冻未全销月恋冰河雪恋桥两岸红灯成白昼扬州腊月看元宵
　　雪霁晓登金山
　　焦山东金山西金山排霄南斗齐天将三江五湖水并作一江字杨子来从九天上泻入九地底遇岳岳立摧逢石石立碎乾坤气力聚此江一波打来谁敢当金山一何强上流独立江中央一尘不随海气舞一砾不随海潮去四旁无蔕下无根浮空跃出江心住金宫银阙起峯头槌鼓撞钟闻九州诗人踏雪来清游天风吹侬上琼楼不为浮生饮玉舟大江端的替人羞金山端的替人愁
　　题金山妙高台
　　金山未到时羡渠奄有万里之长江金山既到了长江不见只见千步廊老夫平生不奈事防检风光难可意老僧觉我见睫眉引入妙高台上嬉不知老僧有妙手巻舒江山在懐袖挂上西方丈间长江浮在炉烟端长江南边千万山一时飞入两眼看最爱檐前絶竒处江心巉然景纯墓僧言道许乃浪传龙宫特书珠贝编初云谢灵运爱山如爱命掇取天台雁荡怪石头叠作假山立中流又云王逸少草圣入神妙天赐瑠璃笔格玉砚屏仍将大江作陶老夫闻二説沈吟未能决长年抵死催上船徘徊欲去空茫然
　　竹枝歌【有序】
　　晚发丹阳馆下五更至丹阳县舟人及牵夫终夕有声葢讴吟啸谑以相其劳者其辞亦畧可辨有云张哥哥李哥哥大家着力一齐拖又云一休休二休休月子弯弯照几州其声凄婉一唱众和因櫽括之为竹枝歌云
　　呉侬一队好儿郎只要船行不要忙着力大家齐一拽前头管取到丹阳
　　莫笑楼船不解行识侬号令聴侬声一人唱了千人和又得蹉前五里程
　　船头更鼔恰三槌底事荒鸡早个啼戏学当年度闗客且图一笑过前溪
　　积雪初融做晚晴黄昏恬静到三更小风不动还知麽且只牵船免打冰
　　岸傍燎火莫阑残须念儿郎手脚寒更把緑荷包热饭前头不怕上高滩
　　月子弯弯照几州几家驩乐几家愁愁杀人来闗月事得休休处且休休
　　幸自通宵暖更晴何劳细雨送残更知侬笠漏芒鞋破须遣拖泥带水行
　　过京口以南见竹林
　　行从江北别梅兄归到江南见竹君却忆西湖湖上寺梅花如雪竹如云
　　过吕城闸
　　闸头洲子许团圞古庙萧条暮雨寒榆柳千株无半叶冬青一树碧琅玕
　　泊船到得暮春时等待诸船不肯齐等得船齐方过闸又须三鼓到荆溪
　　昨宵聴尽棹讴声愁里无眠达五更今夕雨寒泥又滑作何计防速天明
　　等到船齐闸欲开船船捩柂整帆桅一船最后知何故食许时间独不来
　　才闻开闸总欢欣第一牵夫有喜声只得片时天未黒后来天黒也甘行
　　道是行船也未行老夫误喜可怜生要知开闸真消息记取金钲第二声
　　再过常州
