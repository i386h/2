<!-- { "loadSidebar": true } -->
　　王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不缪建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也
　　三重三节也上焉不可使知之者也下焉日用而不知者也故君子用其中必本于脩身本诸身征诸庶民匹夫匹妇皆可与知之上无太髙下无太渎百姓心恱诚服知所征信则敬而从之所以适道也天地鬼神先圣后圣其道一而已矣莫不以人为本知天知人不过内外之合而已民有所征而能信无思不服不可得而逺近吾脩道之教也见誉有由矣外是而求誉非永终誉者也
　　仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大德敦化此天地之所以为大也
　　天地之大诚而不已者也仲尼逺继前圣合徳二仪博厚髙明应物无迹大小咸徳体合万殊小者如水之流通异行而俱入于海大者如物之自化不可见而未始逾闲天徳之至所以为夫子哉
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不恱是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天
　　书曰帝徳广运乃圣乃神乃武乃文所见不同一于广运之徳尔成配天之徳则其处身接物皆顺而不妄动而愈出惟有本者能之尔天地之大何所不容何所不逮苟能此道则有不言之信无为之教声容言动其有不格者乎此为天道之当然所谓无思不服者也此道也可以建天地可以贯金石有血气者而能外于是乎
　　唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天德者其孰能知之
　　天下之大经正也天下之大本中也经纶大经而立大本非全于天者不能也求全于天诚之而已诚者天地万物所受以生也人之所以自成也夫焉有所倚然亦不可诬也仰之弥髙鑚之弥坚瞻之在前忽然在后卓然如有立参前如倚衡有所倚者其何能然此道之本可得而知者聪明圣知性中之本然者固有之也唯全于天者尔天全而后诚至而中正立矣
　　诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣君子之道其可知者非其至也至不可以意知而可与有行也小道的然则的然而已矣其将何以为逺知行逺之自迩登髙之自卑则可以适君子之道淡而不厌简而文温而理所谓不显之徳也知徳之不显则知的然之恶矣子夏以谓小道可观而泥于致逺非可观则何以为小道欤
　　诗云潜虽伏矣亦孔之昭故君子内省不疚无恶于志君子之所不可及者其惟人之所不见乎诗云相在尔室尚不愧于屋漏故君子不动而敬不言而信
　　莫见乎隠莫显乎微君子所以戒愼恐惧也自反而缩吾何慊乎哉故君子敬其独尔内自不欺曽何人所不见之有人所不见而谓之难也况已所不见乎此君子所以大过人也相在尔室室非身之外也况室以为喻也内且不愧于屋漏敬信其日用尔不动之敬不言之信何有哉
　　诗曰奏假无言时靡有争是故君子不赏而民劝不怒而民威于鈇钺诗曰不显惟德百辟其刑之是故君子笃恭而天下平
　　君子之道本诸身加乎天下莫不以脩身为本也脩身本乎诚敬所谓笃恭也笃恭而天下平脩道之教也奏假无言不显惟徳至扵时靡有争百辟刑之惟至诚之格物如此民心恱而诚服天下有不平乎庆赏刑威劝惩之道也不用而民不倍诚之至也
　　诗云予懐明徳不大声以色子曰声色之扵以化民末也诗曰德輶如毛毛犹有伦上天之载无声无臭至矣声色之感岂所以化服人心乎圣人不以感人知徳而已故夫子言本末之辨毛轻微之至也道微乎微者也知道之妙则知非毛之所可伦拟也尚不可得而伦拟矧可射乎无声无臭天道之始也中庸之学所以硏求性命之正和同天人之理不知天道之始其何以为至哉
　　大学解
　　大学之道在明明德在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣
　　天生烝民有物有则民之秉彜好是懿徳能明是徳则近人矣能明是徳则知止矣有止故不妄不妄故能安能安故能动明徳本也应物末也故学道贵知本知本则知缓急后先之序而无过举之患矣不诚未有能动者也能安而静物莫之挠动而应物者盖无难矣
　　古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也此谓知本此谓知之至也
　　有良知有小知良知知徳者也小知知小知见也域于小知良知无自发也能致其知则知之至者见矣物物则之在人者不明明徳则物无以尽不能尽物则知之至者无因而发格至也物至则良知发也良知发见则所知必至意无有不诚心无有不正家国天下无不自正所施者寡所被者博矣洪范曰皇建其有极敛时五福用敷锡厥庶民惟时厥庶民于汝极锡汝保极所谓格物也而康而色曰予攸好徳汝则锡之福时人斯其惟皇之极尔不使有好于而家时人斯其辜汝虽锡之福其作汝用咎以知徳脩身为本也凡厥庶民极之敷言是训是行以近天子之光曰天子作民父母以为天下王天子庶人之一是也尧自克明峻徳至扵黎民于变仲尼由三十而立至于所欲不逾矩大学之道无它在乎格物而已不知尽已而欲尽人之道难已哉
　　所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也曾子曰十目所视十手所指其严乎富润屋徳润身心广体胖故君子必诚其意
　　大学之道自知徳始意诚而下皆其序也不可躐而至也慎独致一之道也致一之至不戒而严矣易曰无有师保如临父母严之至也不欺其内好之如色恶于欺也如恶恶臭自牧如此非出勉强而后可以为谦自谦慎独之始也不诚无物君子其可欺乎小人为欺徒以自欺而已十目十指其将谁欺德之润身由其意之诚也心广体胖至诚之道将与天地参矣
　　诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自脩也瑟兮僴兮者恂栗也赫兮喧兮者威仪也有斐君子终不可諠兮者道盛徳至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也淇澳之诗美武公之徳者如切如磋如琢如磨所以形容之也为天造而人功之似也由其知学而自脩者至也恂栗和敬也威仪度数也脩道在已而民之不能忘者各以其所求得也君子乐得其志小人乐得其事凡以身脩而应之有道也故必诚其意
　　康诰曰克明徳太甲曰顾諟天之明命帝典曰克明峻徳皆自明也汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极
　　明徳俊徳也日新徳新也惟天隂隲下民民之受中以生者明于是也圣人所以达天徳也由其固有之也克明则克类矣文王纯亦不已日新之盛徳也尽斯尔也用其极之谓也
　　诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信子曰听讼吾犹人也必也使无讼乎无情者不得尽其辞大畏民志此谓知本
　　止极也仁之至义之尽也知止而后能定能定则不它矣此谓知本古人之所以大过人者无所不用其极也能知所止无所徃而不建其极也黄鸟尚知安身之所人而不求所止可乎讼之起也中无所定也知止自不欺矣犯而不校夫何讼之有乎
　　所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓脩身在正其心
　　中庸之学以率性为道喜怒哀乐未发谓之中有所忿懥恐惧则非所谓中而本性昏矣心者神明之舍居中虚以治五官者也心为事夺五官皆失其正非所以安神明也一正心而本性正矣
　　所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不脩不可以齐其家
　　有一言而可以终身行之者其恕乎已所不欲勿施于人君子之道无他善推其所为而已譬所亲爱譬所畏敬譬所哀矜譬所敖惰取譬反覆视我心之轻重则失其正者见矣好而不知其恶恶而不知其美皆有所偏也心有所偏则吾之是非错谬失伦轻重无准失其所以成已近而无以齐家犹爱而不知其子贪而不知其苗也无偏无党王道荡荡则防归于极矣是故脩身以正心为本心正而天下平矣
　　所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也康诰曰如保赤子心诚求之虽不中不逺矣未有学养子而后嫁者也
　　孝经曰闺门之内具礼矣乎严父严兄妻子臣妾犹百姓徒役也为国以礼能逾上下之交乎君子之为天下国家皆以脩身为本事亲者可以事君临下者可以临民此皆不学而能者也若保赤子敬之至也知敬恭之道斯无失之者矣君亲之辨则惟其时物焉故曰惟孝友于兄弟施于有政是亦为政奚其为为政克明俊徳黎民于变文王以刑寡妻者御家邦善推所为者乎
　　一家仁一国兴仁一家让一国兴让一人贪戾一国作乱其机如此此谓一言偾事一人定国尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云其仪不忒正是四国其为父子兄弟足法而后民法之也此谓治国在齐其家
