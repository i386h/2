<!-- { "loadSidebar": true } -->
　　余尝读宋王鼎翁谢皋羽唐玊潜三子者之事而悲之且名不载于史而其平生著述兵燹以来又多沦丧独其倡和称述之间见于诸家别集中者犹可考也斋居之暇因褎辑以传而附以其一时意气相与之人为十二巻题曰宋遗民録序而藏之曰呜呼甚哉宋待士之厚而获士之报如此也江南北矣帝子臣矣勤王捍难之卿相掳且死矣而三子者皆布衣为文丞相客初未始都髙爵享厚禄也乃独拳拳思宋之不置或欲死其主于方生以成其名或欲生其主于既死以暴其志或欲存其庙食于既亡续其王气于已断以求尽此心而不负其主天理民彝藉之以不冺焉夫然后知宋贻谋之善而士厚报之可以为有天下国家者鉴矣吾尝见前代亡国之君暴虐备至其臣有骈首就戮甘九死而不悔初未始系于国之贻谋焉者诚以君臣之义截然有定而秉彝好徳之良心不容已也然亦有以其纲常之身与其君父之国委而与人以偷生茍活幸富贵于一时且自以为得计者虽本诸其人之知愚贤不肖而国之贻谋亦容有未尽耳此秦隋之君一经败乱即如溃瓜不可复救而靖康之末忠臣义士死者接踵又相与维持立国至于百五十年之久国亡主执而犹有如文丞相者挺然以其纲常之身百折不屈就死如归以明大义于天下后世而三子者之志于是诚可悲矣至今言者每以其名不载史为恨然余尝窃观三子者之事而得其心矣方其运去物改之后彷徨徙倚于残山剰水间孤愤激烈悲鸣长号若无所容其身者茍可容力就白刄以不辞环而视之非不自知其身沧海之一粟也而纲常系焉故寜为管寜陶潜之贫贱而不悔者诚有见夫天理民彛之不可泯者然迹其平生则亦将求以不负此心而已岂必人之已知也哉而其志则已光耀硑鍧于青天皎日之下虽歴万世光景常新不与海桑而俱化矣固非若世之浅丈夫建尺寸之功必待铭之鼎彝刻之琬琰而后名可永也由是观之夫三子者岂以史之载不载为加损者哉区区孤陋每摭拾其残编断简而伏读之其言劲如风霆炜如日星而黍离麦秀之感溢于言意之表殊使人不能终篇固以毛髪上指涕泗交頥如见其人于九京凛有生气欲从之游而不可得也矧夫一时相与者又皆慷慨悲歌之士或倡和焉或称述焉皆足以起人心之忠义振末世之委靡百代之下读其文想其人将必有任天理民彝之责于一身而与之冥契神交于百代之上者矣然则有天下国家者可不鉴于此哉编之末复附以元主为宋裔之说一本诸故老之传闻参之史传之豋载卓卓乎可以信后世而无疑盖又将以慰夫三子者不忘宋之心于地下而宋贻谋之善之报亦于是乎见焉

　　篁墩文集巻二十一

　　●钦定四库全书

　　篁墩文集巻二十二

　　（明）程敏政 撰

　　○序

　　赠三氏学録孔君序

　　成化丁酉春衍圣孔公上疏言三氏学官阙员族人公璜有行有文请注为学録上京师吏部以闻诏可公璜字辅文宣圣五十八代孙也治任东归凡姻于孔氏者醵而饯之又过余请赠之言谢不敏不获则告之曰圣人之言具在方策学者所共习也虽得之有浅深小大皆足为教养之资顾余之芜陋纵强之有辞亦辅文之所前知者矣将何言仰惟我列圣于宣圣之宗子世胙为公开府置官属得自辟三氏学其一焉学之为师者不考绩为诸生者不贡试优游卒歳视诸王府近世始更着令考绩贡试比于郡县学提学按察官得临之盖因时制宜势不得不然则今之为学録者视昔加难矣且郡县学之师徒诵法孔氏云尔非其后之人诸生亦杂出于兵民子弟不必皆圣贤之裔或一不副其职人尚得訾议之曰非孔氏之徒也而况辅文乎如使圣贤之裔有一之违越礼法学行后于庸众人则人责备其师矣又况主鬯者闻其贤而举之则夫酬酢事变周旋礼文固将挟之自辅以求立于无过之地不思其难可乎辅文之考经伯正统中为学録曾祖克坚仕元逺祖颕逹仕唐俱为祭酒而安国仕汉为慱士皆师儒之官其声光播于史牒家乘者炳如也辅文淳行笃学虽渐渍乎其先世者有素是职之举无难焉然未可以自足也踵芳迈烈由考而祖又上之以闯于颕逹安国之堂奥使礼庭之训勃然一新于邹鲁之间斯下无负圣孙之推荐上无负明天子崇儒右文之优渥矣经不云乎惟斆学半此赠言者之意也辅文勉哉

　　山川锺秀图诗序

　　新安山川甲于东南而婺源又一郡之胜晦庵先生文公朱子之阙里在焉初文公父子生时有紫白二气出家之井中宋号曰虹井建亭其上其后韦斋因仕而家于闽迨元至政暨国朝洪武有司皆请还其子孙一人于婺源俾奉祠墓曰湛者距文公八世矣用长子檼贵封户部主事檼起进士歴浙江都转运使景泰中诏禄朱子后于是居闽者曰梴世为翰林五经博士居婺源者曰楙世为国子生楙于檼梴兄弟也歴余杭永年丞两派并显于时而推其庆之所繇来则婺源其祖也考之朱氏家集韦斋常以紫阳书堂锲其印章紫阳盖新安之名山又闻之长老淳熈中文公归展祖墓慨然思返其故庐因挟西山蔡氏与俱蔡氏虽精于堪舆之说而实则闽产力劝文公还闽则二先生平日眷眷于新安之山水可知已噫大贤君子之生其身系天下后世斯道之絶续其后之昌否皆天也岂悉假于一郡县之山川哉然尼山祷而得宣圣有贤嗣人世不失爵则地之灵或相之亦理之所有者吾以是讯井虹之说焉虽然陟降于庙庭行视其丘垄使观者指其父子兄弟纡金拖绶相望于松楸爼豆之间而曰斯山也斯川也其秀之所锺如此则未也贤者之后固有在彼而不在此者夫朱氏之言着于书而行传于史天下后世人知诵习之而况其子孙也哉矧簿尉茶盐之职二先生皆尝为之迹其举措无非道之所在茍为子孙者言行不失其世守则岂惟名位之进足以荣一时将赫然增辉于故乡山水而大贤君子流泽之长所以出乎天者愈可征矣湖广按察佥事汪君希颜于朱为婣家既作山川锺秀之图以赠永年又托诸公赋咏之而以走新安诸生也请为之序

　　送孔君廷佐知环县序

　　环于前代为邉州宋至以重臣开府控诸路以扞夏金国初天下平一西土归于职方乃易州为县属庆阳盖自是令于斯者晏然与其民相忘号为善地中世以来有敌骑潜于河间入我西鄙而邉人燕安敌稍得志以蔓于内地若环则亦尝有小警焉榷募既兴奔走不暇由是继令者始以环为难今天子嗣位十有四载屡勤兵于闗陜诸将遂以捷告而敌益衰环益壮邓之孔君廷佐以诸生待次吏部而得令于环余与尚寳丞李君士钦皆于廷佐有葭莩之好则相与庆其行曰甚矣廷佐之宜于环也何哉业本于世守而才成于积学廷佐之先家灵璧其曾大父乌舍府君从髙帝起江左自将五千人北渡取邓州而城之创宫府绥流人戢羣盗掌兵民之政者十五年后虽去之而邓人懐惠礼其子孙之留寓者不衰廷佐在诸孙中翘然秀颕得诸其家者既深而又发迹庠校通经术友国士以充其所未竟使环如昔者之难且将易之而况戎马载旋河外无事治环之迹固有不烦于旁求逺睨而得之者矣虽然居安思危相古所戒廷佐徃哉劭农饬吏之余按行其山川与其故砦遗城之下进其父老以考知前代扞守之宜暨我朝更化以来治状难易之故凡事力可及者罢行之其大者或专逹或举以副行部者之周诹使因廷佐而有取焉以福环之人则究其所施以无媿于祖武者将不止乎一令矣廷佐勉哉

　　赠觉义祖庭上人序

　　我国家董正治官于内外文武诸司悉准古制又以释老二氏前代处之无定法而禄其徒也无定贠故或尊礼之太勤以至于速咎或偏重之升彼抑此使不相能之二者皆非也于是定京师置僧道二録司隶礼部秩视六品又置僧纲道纪司于诸府二正司于州二会司于县并隶二録司俾率其徒事其事以自别于齐民盖髙帝之仁如天地之覆载虽荒裔之逺外者思有以绥之俾无一夫不获其所而况老子中国人释氏之先本慕中国而来者乎故不问其说之何似一切以官府处之由是二氏之徒得相安于徳教之下而无过宠之虞偏重之厄者我髙帝之仁也祖庭上人良家子不乐昏宦而从释氏者游其师曰翠岩仕为僧録右讲经翠岩之师曰本宗仕为僧録左阐教皆以能官名于时上人既得衣钵之传遂出游四方广其见闻以求所以嗣其二师之业者既乃浩然返于京师于时御用太监傅君方肇建大刹于都城之北西湖渠请于上赐其额曰广慈又特荐上人为僧録右觉义使兼住持上人于是可谓能嗣其师之业者欤虽然正会率其州县之僧以聴于纲纲率其府之僧以聴于録犹令率其民以聴于守守率其民以聴于中朝之大臣也其秩虽甚悬絶而正已率下以求尽其所当为则皆然已反是岂有不干宪于官府者哉上人朂之仰思我髙帝之仁以无替上之宠命则庶几乎有光于所师而不忝其所举者哉锦衣户侯赵君广本太监公之客将而余赴两试之馆人也将合所知者以庆上人固请余为之序

　　送湖广布政司参议林君序

　　今之升朝官惟户部所理诸场廪帑藏自京畿以逹四方其事比诸曹为繁难子部十有三计官属常五六十人其转迁比诸曹为濡滞故仕者惮居之居之而有成绩被显擢则其人可知也以余所识若林君允吉其一人焉允吉以一经试魁其乡既而举进士为工部主事天顺中核羣工于荆湖荆湖之人称之至今其在户部自主事进员外郎中课其绩盖二十年矣部长贰任之不疑而寮宷推逊之无后言其有所敛敬通融终其去而下人罔敢哓哓者其为人如此成化戊戌之秋吏部举之遂拜湖广布政司右参议奉玺书专督区赋焉盖吏部之不忘其前政也者惧朝廷用枉其才也允吉将陛辞就道其同官主事任君文遂合乡人出祖之请余言为之赠余观布政司古方伯之任自使以下皆尊官然其徃莅率以部牒行惟兵马食货系国用之大者置官专领则特降敇以告谕其人焉盖重之也昔文王罔攸兼于庶慎惟有司之牧夫是训用违而尤谨于吉士之求憸人之戒我朝之任法与人盖体诸此然则允吉之膺慎选其不思有以副之可乎荆湖地数千里视诸司最大又多羡腴之田其民乐土而厌他徙独其西南境二广贵州者屯控蛮之师西北境陜雒者多流人其间盖不能无坐食之费转馈之劳则起而为之所者非允吉乎其谁属之允吉闽人外若长厚而内亷隅处事精核其于职务之难易繁简与其进之迟速小大盖无容心焉久矣其去之荆湖固当益修其平生坚其守宏其施以不隳其旧望而卒有以副乎上下也他日绩成而来加再命三命之宠焉以増辉其乡邦而成余之论亦固有可以前卜者哉

　　赠同知徽州府事张君序

