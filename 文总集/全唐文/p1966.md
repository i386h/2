<!-- { "loadSidebar": true } -->
    古者将在军，君命有所不受。若穰苴之斩庄贾，孙武之﹃宫嫔，魏绛之辱杨干，是也。如建者，为军正丞，设御史有奸，在建职当以状闻。自有天子之刑名。如擅斩者，乃一夫之暴贼上吏者也，以辱国威。国威者，军刑者也。夫军正之职，当申明其法於军师，亦不可擅行诛杀也。正且不可，况又丞哉？呜呼！汉不以是﹃建以正其罪，反以诏命赏之，嘻妄矣！过直近乎暴物，过讦近乎擅命。有之不戢，在家为贼子，在国为乱臣，其建之谓矣！
    ○无项托
    符朗著符子，言项托诋訾夫子之意者，以吾道将不胜於黄老。呜呼！孔子门唯称少，故仲尼曰：“颜氏之子，其殆庶几乎？”又曰：“贤哉回也。”叹其道与己促，固不足夫蔽之也。如托之年与回少远，矣托之智与回又远矣，岂仲尼不称之於其时耶？夫四科之外有七十子，七十子外有三千之徒。其人也有一善，仲尼未尝不称之，岂於项氏独掩其贤哉？必不然也。呜呼！项氏之有无，亦如乎庄周称盗跖渔父也，墨子之称墨<尸木>娟婵也，岂足然哉！岂足然哉！
    ○正尸祭
    圣人知生不足其事，事之死。死不足其思，制之生。生象其死，穷其思也。尸象其生，极其敬也。夫礼者，足以守不以加，加则弊。足以加不以阙，阙则怠。足以阙不以废，废则乱。故祀享立尸於庙，王则迎。有拜有有酢，所以立象生之敬也。今视唐礼，皇帝神降而拜象乎妥尸，受福於神象乎酢尸。呜呼！唐有天下，化平三百年，其礼典赫然，可以蠛汉蠓魏，岂不能守周孔礼制哉？故曰不以加，加则弊。礼无盥之文，汉魏来加之是也。以加不以阙者，周官射人祭祀则赞射牲，王亲射也。自汉魏以来，惟以毛血为荐是也。足以阙不以废，古者屈到嗜芰，屈建荐之，谓乎非礼，梁氏祀以蔬食是也。呜呼！读汉魏及梁书，代无其人。忍使其礼弊怠废阙相接至此耶，岂天使之然，俟吾唐之人补其逸典哉？是宗庙祭尸，不当废也已。
    ○题同官县壁
    余行邑过此，偶无令长，遂寄榻县宇，步履後圃。荒芜不治，独有四小柏，郁然於草莽间，与菅茅并处，良可叹者。後之来者，当有瘦马长官，定能为四柏主人，幸无忽此语也。中和三年三月望日。日休书。
    ○皮子世录
    皮子之先，盖郑公之苗裔贤大夫子皮之後。在战国及秦时，无谱牒可考。自汉至唐，其英雄贤俊在位者，往往有焉。前汉时名容者，以善为，容官至大夫。後汉时名巡者为太医令，三国时无闻焉。晋朝名初者为襄阳太守，名京者为贤处士。宋朝名熙祖者与徐广论议，苻王世名审者为坚侍郎。後魏世名豹子者为魏名将，子道明袭爵，弟喜为使持节侍中都督秦雍梁益诸军事大将军仇池镇将假公如故。喜以战守之功，累加勋爵，後转散骑常侍安南将军豫州刺史，卒於天宗爵。喜弟双仁冠军将军仇池镇将。北齐时名景和者以功大官封王，名延宗者为黄门侍郎。隋朝名子信者为刺史。至於吾唐，汨汨於民间，无能以文取位。惟从祖翁讳瑕叔举进士有名，以刚柔不合时，受蜀聘为幕府，累官至刺史。从翁讳行修明经及第，累官至项城令，以盗不发贬州掾卒。时日休之世，以远祖襄阳太守，子孙因家襄阳之竟陵，世世为襄阳人。自有唐以来，或农竟陵，或隐鹿门，皆不拘冠冕，以至皮子。呜呼！圣贤命世，世不贱不足以立志，地不卑不足以立名。是知老子产於厉乡，仲尼生於阙里。苟使李乾早胎，老子岂降？叔梁早嗣，仲尼不生，贤既家有不足，为立大功致大化振大名者，其在斯乎？
    ○读韩诗外传
    《韩诗外传》曰：“韶用干戚，非至乐也。舜兼二女，非达礼也。封黄帝之子十九，非法义也。往田号泣，未尽命也。”日休曰：“甚哉！韩诗之文，悖夫大教。夫尧舜之世，但务以道化天下，天下嘻嘻如一家室。其化虽至，其制未备，岂可罪以越礼哉？如以韶用干戚非至乐，则颛顼之八风，高辛之六筮，不可作矣。如以舜兼二女非达礼也，则尧之世其礼未定，不当责也又宜矣。以封黄帝之子非法义也，则丹朱商君无封邑，是庶人也。《传》曰：‘贤者子孙必有土。’又曰：‘公侯之子孙必复其始。’夫贤者与公侯，其子孙尚不废，况有熊氏道冠於五帝，化施於千世哉？如以往田号泣未尽命也，则舜之孝，匪天也，其谁知之？不号泣，则吾恐舜之命不及於尧用。呜呼！韩氏之书，抑百家崇吾道至矣。夫是者，吾将阙然。”
    ○题叔孙通传
    古之所谓礼不相袭，乐不相沿者何哉？非乎彼圣人也，此圣人也。不相袭者，角其功利之深浅尔。不相沿者，明其文武之优劣尔。故三王迭作，五帝更制。夏殷易置，文武递述。其礼文昭昭然，若两曜争明，百川之注渎者矣。然犹周公刊之，仲尼正之。以周公之才美，谓後世无其人乎？乃有仲尼，仲尼之後，迄今望其道如颜闵、文如游夏者鲜矣，况圣人哉？是後之制礼作乐，宜取周书孔策为标准也。汉氏受命，礼坏文毁。时无圣人，苟措其仪立其礼，不沿袭於圣制者妄也。夫国之大祭，不过乎郊祀宗庙也。汉之既命，其郊祀止於五之祀者，礼不曰兆五帝之郊者乎？止於昭灵之园者，礼不曰天子七庙者乎？而叔孙生不为之正郊祀，立宗庙。去秦时之非制，议昭灵之非礼，汲汲於朝会之仪。俾汉天子为高祖，身不得郊见，享不及七庙。噫！生其制物刊厥式，非不标准於圣人乎？将以汉新去水火，方弭兵械，难为改作乎？将不明坛单之位，之义者乎？若然者，汤伐桀，周伐纣，其制可知也。呜呼！不明於古制，乐通於时变，君子不由也，其叔孙生之谓矣。
    ○题安昌侯传
    安昌侯禹见时变异，若上体不安，常择日洁齐，露著於星宿，正衣冠，筮得吉卦，则献其占。如有不吉，禹为感恸。日休读汉史至是，未尝不为之动心。因书曰：夫宰相之节，以己道辅上，天地平则致於君，夷狄服则致於君，风教行则致於君。苟天地有灾，则归於己；兵戈屡动，则归於己；万物有妖，则归於己；时政有弊，则归於己；此真大宰辅之职也。禹也为汉名相，居师傅之尊，处辅弼之位，见灾异屡发，上不能匡於君，下不能称其职，孜孜称其於筮为事，斯不足以为贤相之业也。呜呼！当汉帝之重禹，禹之有言，如师训门人，未有门人可违师之旨也。依违在位，竟无所发，诚伊周之罪人也。大凡国有灾异，与礻会禳占筮之事，自有司存（占人太祝之官）。为夫宰相者，当提大政之纲，振百司之领，握天下之枢而已，不空以处斯位也。以直论之近乎佞，以诚论之近乎伪。伪宰相其名儒之耻耶。呜呼！汉之尊禹，崇师道也。禹若此者，即非崇师道之过矣。
    ○文中子碑
    天不能言，阴骘乎民。民不可纵，是生圣人。圣人之道德与命符，是为尧舜。性与命乖，是为孔颜。噫！仲尼之化，不及於一国，而被於天下。不治於一时，而霈於万世。非删《诗》《书》、定礼乐、赞《周易》、修《春秋》者乎？故孟子叠踵孔圣，而赞其道。出千世，而可继孟氏者，复何人哉？文中子王氏，讳通字仲淹。生於陈隋之间，以乱世不仕，退於汾晋。序述六经，敷为《中说》，以行教於门人。夫仲尼删诗书定礼乐赞周易、修《春秋》，先生则有《礼论》二十五篇，续诗三百六十篇，元经三十一篇，易赞七十篇。孟子之门人有高第弟子公孙丑、万章焉，先生则有薛收、李靖、魏徵、李、杜如晦、房元龄。孟子之门人郁郁於乱世，先生之门人赫赫於盛时。较其道与孔孟，岂徒然哉！设先生生於孔圣之世，余恐不在游夏之亚也，况七十子欤？惜乎德与命乖，不及睹吾唐受命而殁。苟唐得而用之，贞观之治，不在於房、杜、褚、魏、矣。後先生二百五十馀岁生日休，嗜先生道，业先生文。因读先生後序，尚阙於赞述，想先生封隧所在，因为铭曰：
    大道不明，天地沦精。俟圣畅教，乃出先生。百氏黜迹，六艺腾英。道符真宰，用失阿衡。先生门人，为唐之桢。差肩明哲，接武名卿。未逾一纪，致我太平。先生之功，莫之与京。
    ○咎繇碑
    噫！谆谆之命，必归於德盛者，出不徒然，上应运，次命代。苟非相者，数十祀翼出於一时者，其运与命，彼失此得，彼得此失，咸在乎谆谆之命焉，奚在归乎德也。夫帝挚之德，不盛於尧，尧而得焉。十六族之德，不盛於舜，舜而得焉。至於咎繇，德齐於舜禹，道超乎稷启。禹荐於天，不命而殁，则谆谆之命奚归乎？呜呼！天何为哉？不付咎繇之命者，将欲空授天下哉，未必独死咎繇也。设咎繇得天下，其暮必荐益。益得天下，其暮之荐，必有其人。自咎繇之降，空授之主，其暴民黩天者，可忍言也哉！太史公曰：“禹封咎繇之後於英六。”五年春，日休自淝陵之江左，道出英六城下，因求遗实，厥祀存焉，乃纟圭马於古木，再拜於庙庭。退而碑之，请枞阳小尹刊於壁。铭曰：
    惟天降圣，不锡厥命。一篇帝谟，百王之镜。禹有奚遏，荐之不定。启有令德，受之而正。已矣何伤，明德逾盛。
    ○首阳山碑
    天必从道，道不由天，其曰人乎哉？大圣应千百年之运，仁发於祥，义发於瑞。上圣帝也，次素王也，莫不应乎天地，亘乎日月，动乎鬼神。或有守道以介死，秉志以穷生，确然金石，不足为贞，澹然冰玉，不足为洁，非其上古圣人，不以动其心，况当世富贵之士哉！斯其自信乎道，则天地不可得而应者也。呜呼！夷齐之志，当以神农虞夏形於言。由是观之，岂有意於文武者哉？然迹其归周不从谏而死，彼当求西伯也而得武王，不曰得仁乎？既得其仁而不取其谏，则夷齐之死宜矣。太史公以其饿死责乎天道。呜呼！若夷刘之行，可谓道不由天者乎？如不得仁而饿死，天可责也。苟夷齐以殷乱可去，而臣於周，则周召之列矣，奚有首阳之厄乎？若夷齐者自信其道，天不可得而应者也。天尚不可应，况於人乎？况於鬼神乎？
    ○春申君碑
