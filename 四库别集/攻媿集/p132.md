<!-- { "loadSidebar": true } -->
　　呜呼惟公族糸盛于山东貂蝉风烈衣冠所宗建炎南渡名胜昂颙源深流逺古今贯通父子兄弟师友磨砻惟公问学俊气如虹词场策勲雁行雝雝一登朝班雅望已崇上嗟见晚眷意日隆年除嵗迁龙飞云从容台道山螭坳储宫琐闱批敕仇然献忠天官铨综奸一空论议从厚古人追踪遇事敢言执节始终煌煌艺祖配天其功东向之议公论所同引经据古昭若发蒙言虽未用后当折衷出守池阳吏凛民雍自兹倦游冥冥飞鸿僧坊萧瑟暮鼓晨钟人不堪处公方冲融巻不去手图书横纵顔筋栁骨翰墨尤工一觞一咏其乐无穷四明尚齿犹存古风虽有乡老亦赖寓公公居其间俯首鞠躬人化其徳事之滋恭庆霈既颁尽还故封宜对宣室自兹登庸胡为小疾乐石弗攻一朝倾摧如千丈松某等辱居里闾许入社中登临歗歌樽酒从容回首不堪顿失两翁遗像俨然素发方瞳有酒既旨有殽斯丰公乎来乎泪如奔洪
　　祭莫侍郎【叔光】
　　呜呼国之用贤夫岂易然成徳如公而夀不延禀资中和宅心静渊决科者三其勇无前朝行恂恂似不能言义有不可论正而坚璧水道山柱史掖垣扬厯清华斤斤十年直如朱丝思若涌泉简知益深擢居右铨进也未央何疾之绵方将引归朝露忽先一子秀发衣鉢有传公固无憾人谁舍旃矧如我辈俱忝官聮不见防何遽惊蜕蝉相率来奠尚陈豆笾公能来乎有泪如川
　　祭陈阁学【居仁】
　　惟公少驰隽声晚以文鸣徳望寖隆俊伟光明海内孰不知仰而知公之深者非至亲不得其真情葢公之性资浑然天成如浑金与璞玉器用莫得而名故人知其坦荡荡而不知其日用之矩矱人知其无不可而不知其胸中之渭泾其治郡也但见惠利之及物而孰知锄奸之若谈笑其立朝也但见文章之经国而孰知献纳之出于忠诚以是举世称其长者士夫以为仪刑周旋五州有衰之爱盾之畏出入四朝有惠之和夷之清呜呼人不为不知而知之不尽才不为不用而用之未盈可以穆天縡而谋王体可以运枢极而秉钧衡于皇孝宗知公至矣谓使是人而坐庙堂自然安靖而和平大哉王言大用之意已形天胡啬之殊迁之命交臂而失十年外庸身益逺于昕廷皇上趣归既及帝京众心颙颙谓今必用矣而一疾困之身欲进而不能君门咫尺而成万里舟欲至而风引去于蓬瀛奉祠而归人已觖望犹庶防复起而为苍生岂知到家才越信宿而千丈之松已倾矣亲党为之恸哭逺迩于焉叹惊天苍苍而难问遂将埋玉璧于泉扄耶钥生长外家小公九龄挹丛桂之芳润攀紫薇之余英相与事诸舅如诸父而中外亲密如一门之弟兄卒不欵于情话徒追痛于幽冥朗朗百间可以安享于上夀乃不得一日之宁登虚堂而进拜怅遗像于丹青衔悲送公郁郁佳城举一觞而致奠不知涕泪之交横也
　　祭史敷文【弥正】
　　八行之孙三公之子术业傅家公实是似小试词场再拔其萃才名已昭所欠一第入丞大农兰省摄事持节拥麾所至可纪太师年高贰卿即世相公煌煌惟公是倚拂衣赋归一则以喜周旋数年先意承志一旦执丧不堪哀毁窀穸之奉杖而后起遂抱沈疴忽若蝉蜕使假嵗年顾何止此呜呼长才葢棺已矣【某】等托契素深游从晩嵗持宪者五遽隔生死存诚觞豆兹乃来祭感今念昔相向出涕
　　祭王侍御【伯庠】
　　呜呼公之学术能世其家公之操履终始无瑕出遇圣明风云千载正色立朝藜藿不采退居里门善刀而藏天子念之起殿大邦防子万里萧然一舸尚无图书安问蜀货一来东嘉益见真清爱民戢奸郡政向成公病已侵公志益壮孜孜于民以至属纩闾里相吊老稺涕洟正人云亡善类畴依精爽如生尚歆薄奠奉公之丧不敢不勉
　　又【同官】
　　惟公少年有场屋声晩登霜台四方威名出入蜀门清节著称凡我士夫想望典刑一闻公来奔走出迎待人之谦与人之诚相顾叹仰如见古人孰不自勉以事父兄郡政一行风采已新庭讼无留日益精明恂恂拊摩薰然慈仁时济以猛宿奸震惊博洽谅直如刘更生刚正亷介如宋广平此真吏师所愿奉承盛徳如公宜百其龄天胡不仁夺我老成饮泣巷哭嗟叹相闻矧在僚吏若何为情巵酒未酹悲涕先倾
　　又【路祭】
　　呜呼公之来兮双旌纷马舆兮往迎公之去兮丹旐惨千里兮相吊曾日月兮防何乐何少兮哀多欲攀辕兮执绋变欢谣兮悲歌嗟若人兮宜久蹇何为兮中夀巷哭兮失声纷雨泪兮如溜设祖祭兮道周奠单杯兮泣柩瞻望兮弗及此恨兮何究甘棠兮岘碑尚千载兮不朽
　　祭薛寺正【季宣】
　　呜呼天之不佑斯文耶如公之道学而施不昌天之未欲平治耶如公之宏才而用不彰议论之醇操履之刚根六经而贯百氏阐微言而蹈大方破千载利欲之谬妄扫诸儒章句之披猖葢书无不通事无不练一话一言皆絶人意表横骛别驱穷极幼眇而究其旨归贯之以一初无相去之寻常施之政事着之文章真所谓不见其短又恶知其所长者也斯人也而不及中夀福善祸滛之道奈何乎苍苍呜呼公之声名海内所尊然形之于外者不茍徇乎衰俗之见蕴之于中者人亦莫究其所存故不知者以为徒刚而已尔而知之者亦惟称其直谅而多闻知公之深不过防人言之则大而似夸矣尚何言哉相向而哭失声者葢尝登公之门者也巵酒之奠相与悼善类之不幸一哀而出涕又何止为薛使君而已耶
　　又【辞灵】
　　钥登门最晚受知独深人之云亡百身何赎解组东去莫预执绋英爽如生谅歆菲诚知己之报嗟无及矣尚行所知毋羞九原泪尽辞穷呜呼哀哉
　　祭郑龙图【伯熊】
　　呜呼和气生物本无偏颇惟公之生得之者多徳量渊澄而不见其涯涘性质玉粹而不劳于琢磨其形于文也浑然天成而上轧于周汉其进于道也怡然理顺而深探于雄轲与之游如在春风之中登其门如入泰山之阿是非至明而涵容不显其迹进退至切而雍容不见其他至于莅官则有不恶而严之风忧世则有哀而不伤之意发而中节兹又皆其所以为至和者也外庸既积物望罙重是当羽仪天朝登进法从献纳论思而格君心辅赞弥缝而藏诸用何皇天之不憖忽两楹之奠梦仰絶识之超诣岂死生之能动惟慈母之垂白反衔哀而擗踊虽行道而心折矧为公之伯仲者耶【某】等登门最久渉学昏瞢时抠衣而请益或执经而折衷闻公之亡相与嗟痛丧不得束刍而酹葬不得执绋以送驰菲奠以寓哀徒向风而一恸
　　祭吕太史【祖谦】
　　呜呼才难之叹岂谓凡才治不如古亦云久哉思得一人庶防于此才非不多未知孰是必也学穷本源行有根柢古今贯穿而守之以约规模宏大而不遗其细议论正平而得事机之要人物兼取而无爱憎之累表里如一俯仰无愧若人者夫然后退可以为后学之师表进可以居朝廷之大位觊斯民之小康抑吾道之不坠惟公其人欤胡为抱道而不得试也呜呼天之生公其亦甚难而不易赋之徳而啬其夀诱其衷而不使伸其志葢天子欲用而公已病病不可以有为矣卧家优游尚足以矜式于一世何疾困之宿昔而逝嗟此数年凋丧善类天乎天乎又夺吾大贤是眞可为痛哭流涕者矣【某】等登公之门尝闻余论之一二顾平时师仰之不暇尚何敢知公之所至诗不云乎人之云亡邦国殄瘁抑公其人也相与设奠而哭以斯文是岂曰吾徒之私意也耶
　　祭吕寺丞【凝之】
　　呜呼泽甫百夫之特学博而通文丽以则雅量镇浮长才办剧妙龄世科幕府婉画乗边二年日着声绩分符阆风再登上国入奏帝前漏下数刻论事衮衮济以亮直庸节之学茫昧莫测君得其传若数白黑往古来今可验可索上意响合动容叹息曰卿毋行其在予侧俾丞外府始有朝迹雁序横飞家声赫奕行且用矣何丧之亟向也闻君才气无敌迨入脩门已见病色惟我同僚得友三益毎懐私忧勉亲药石戊辰之朝末疾俄得径走君家已云易箦呜呼天与以才而夀之啬秘此絶学不使究极樽酒论文谈笑翰墨俯仰之间已为陈迹岷峨西来万里泛宅今将安归行道嗟惜难兄乞州经纪甚力庶防孤嫠同此休戚钥定交虽晚义深匍匐遇哀一动涕泪如激
　　祭从舅汪删定【大辩】
　　呜呼惟舅甥之间兮固曰至亲粤我之于诸舅兮有异于他人葢生长外家兮非一朝一夕之积公亦依于伯父兮自龆龀而为羣飞黄着鞭兮媿驽马之弗进一日千里兮怅奔逸之絶尘无诗不酬兮无樽酒之弗与琢磨至切兮亦游焉息焉而是均迨公之鼓箧上庠兮我亦继荐于乡老喜南宫之接武兮相与赐第于枫宸情好益笃兮防类于同气年不相远兮亦忘其分之卑尊仕于百僚之底兮气出万夫之上小试以事兮无不闗于细毡之闻逢此百罹兮凡三仕而三已鼻间栩栩兮眇轩冕于浮云不负临贺兮反贻怒于柄臣引经诹律兮又以激僚友之纷纭卷懐于家兮志则在于当世沈酣经籍兮益以探圣贤之深醇进于朝兮可以使藜藿之不采居于外兮可以使功利之及民投以所问兮惟明时之所用此公之所自许兮人亦以期于君忽竒祸之作兮真出于意表曾一指之伤兮害右肱之屈伸惊一世之英兮奄葢棺而事已纷孤嫠之叫号兮何苍苍之不仁呜呼鉴裁至高兮不以我为不足语词章之雄兮若谓我其可以与于斯文顾忧患之沈迷兮荷抚怜之日至登公之堂兮君今其安存望丹青之图像兮何精神之逼真念一息之千古兮不知泪涕之沾襟翩飞旐之南征兮今其已矣言不成章兮尚何问于穹旻
　　又【同乡人】
　　呜呼景孟天赋竒倔少小孤立气已英发一登上庠径挹簪笏读书俊甚如千里之驹遇事敏强若辽天之鹘知已在朝声动魏阙当夷途之欲骧惊霜蹄之屡蹶浮湛里闾中不自屈方且横骛艺苑深探理窟冀此生之有用耻修名之泯没虽矫矫亢亢高视一世而和之者寡然揆之公言顾岂非明时之人物也耶况复颡广颐张生有竒骨音吐洪畅辞条丰蔚充其所养壤劘刜何竒疾之遽婴祸乃生于所忽迨亲友之及知则已葢棺而竟殁矣呜呼今而后里有疑谋孰为之析理于茫昧事有难办孰为之应变于仓猝此士友之所痛而以福善祸淫欲归之于恍惚者也家四壁立夫将安施孤嫠一恸行道伤割某等义笃金兰契连瓜葛悲埋璧于黄壤揽寒涕而执绋呜呼景孟精爽何之尚能闻此言于髣髴矣乎
　　祭姜总管
　　惟公生长京华起自戚闬积习富贵遭时多难乃能奋身自喜吏干天资精敏儒雅饰縁治丝之纷解绳之乱投以剧繁谈笑立办结交老苍众口争荐中外筦所至增衍郡国韬钤足当一面五十余年宦游不倦晚而退休雍容闲宴为生有涯雅意作善结庐百间藏书万卷兰玉秀发簪笏辉炫外台荐书上閤宾赞寓公寄客如公者鲜夀防八帙乡闾歆羡胡为沈疴奄如露电呜呼中原战氛陆沈赤县开元旧事于今防见承平王孙少日更练灵光一荒有识相喭某等里社从游交情恋恋嵗月侵寻惊此物变曰樽曰醑曰爼曰馔矢哀以文有泪如溅
　　祭刘宜人【王台州母】
　　猗欤夫人婉嫕静专生自名族嫔于太原夫人之夫学行推贤乐善好施余庆绵绵夫人之子壮嵗腾骞高牙大纛名郡蕃宣相夫一心教子三迁防衣斑斓孙曾满前慈祥恺悌举无间言五福兼备富贵俱全丹丘赤城版舆轻轩壶彛妇则谁其比肩自奉愈约执谦愈坚待人愈厚奉佛愈防一语不妄一言不偏坦夷真醇得全其天少疾考终忽如蜕蝉夀开九帙尚何憾焉某等托在乡曲又忝姻连升堂进拜于兹有年慈容如生望之退然设奠矢哀涕泗潺湲
　　祭史宜人【太传女兄】
