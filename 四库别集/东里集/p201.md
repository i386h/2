<!-- { "loadSidebar": true } -->
　　颁来文扇出天恩上有天章训饬频侍罢御筵重拜赐尚书前靣独千缗
　　御廐飞黄勑送归禁中不敢醉驱驰恩深难忘防涘报愿诵豳风七月诗
　　送龚鐩宪使致仕【二首】
　　平生心在恤痌瘝一日辞荣出九闗袖却向来经济手去循南浦防西山
　　非才误下钓鱼矶徒遣缁尘满素衣八袠年华双鬓雪同乡惆怅不同归
　　题宗游骊山图【二首】
　　上马含娇不任扶君王揽辔待齐驱蓬莱宫里三千女独自骊山从乗舆
　　五队如花出帝城年年扈跸赴华清剑门西畔听啼鸟竟有谁从蜀道行
　　题梅赠挺孙南京都察院检校
　　鐡作枝柯玉作花精神氷雪净无瑕防图常砺操脩志莫忝南州清白家
　　送陈照磨赴湖广【并引】
　　四月二十七日宗理照磨赴湖广宪幕来告别小诗二章爲赠并寄意使副诸君子云
　　青春白晢多才思徃徃明珠辱赠诗江汉南游五千里锦囊还觧寄相思
　　鳯凰山前宪使堂寻常六月凛飞霜堂中使者清于玉黄鹤白云离思长
　　题竹赠马谨守礼御史
　　直道而行马御史氷霜节操鐡心肝一庭竹色门如洗坐对清风到歳寒
　　送崇式贰尹后余意未巳更续絶句
　　贤兄擢桂官朝署令弟哦松向海邦文水仁山多盛事周家白璧又连双
　　鸿胪卿杨善父挽诗【二首】
　　家临晋水客燕山晚际明时逝不还乡里到今谈旧徳一生高致乐萧闲
　　积书教子清风满置酒延賔白昼长锦诰封官出身后天恩千歳有【阙】
　　送敬侄【三首有序】
　　族叔永闻宰长垣卒于官遂塟焉子孙畱居墓侧再世矣其长孙敬重水木本源之念凢再至乡里拜先垄又再谒余于京余嘉之其归也书此赠之
　　吾家贤宰宰长垣客墓荒凉有子孙六十余年未归得至今源本重深恩
　　两回南上谒先茔更省同宗上帝京逺道驱驰见诚孝诗书慎勿坠家声
　　文献传家五百龄怜渠北郡乆飘零是行好记殷勤嘱清渭无将混浊泾
　　题东山洞賔【二首】
　　莫讶征西旧司马平生山水爱幽探白头匡济成何事回首东山巳自慙
　　神仙只在人间世来徃千峯万壑云至道非闗有传授他年那得吕岩闻
　　送刘习之【有序】
　　庐陵刘习之予老友嘉防先生之令子也举懐材抱德授广东按察照磨因赋近体七言絶句三首以写别意云
　　晓辞丹陛出神京一席秋风万里程舟过螺川宁省处乡闾争羡锦衣荣
　　尊府先朝老缙绅贤郎新榜又登名君今广宪红莲幕月照氷壶分外清
　　东广迢迢万里余西风落日片防孤临行不尽同乡谊更写余情在画图
　　题鹓侄画
　　员峯涌翠云浮玉盘古洲前颇似之鹓也诛茅好结宇待予解绶共栖迟
　　集句
　　酧刘士简【有序】
　　刘士简集古句爲长诗附其弟鼎见赠鼎来三阅歳矣閟不出近因梁秀才追至得一见鄙薄固不足以当所言然其缀辑之意勤矣遂集杜爲三絶句书于写竹之上用酬士简云
　　无才日衰老常在羇旅中词人取佳句独赠白头翁旧绣移曲折新诗作寄将开缄风涛涌感子故意长文章千古事持荅翠琅玕但令无剪伐日日报平安
　　诗余
　　赐从游万歳山词【有序】
　　宣徳三年仲春之日天气清和风尘不作皇上万几之暇驾幸西苑特召尚书学士皆从臣士竒与焉既游万歳山命就御舟游太液池以徧歴苑囿之胜羣臣頫伏言陛下宠恩之厚非愚臣等所宜防荷上指御舟谕曰以操以济羣卿之力君臣之义欣戚是同圣谕再三奬与过分是日菓茗酒馔之赐皆出天厨之珍加之赉予之厚下暨舆皂均沐洪赐遭逢之幸在古鲜俪敬赋清平乐词十章以识盛事其词曰
　　御河氷泮禁籞春光满中使传宣陪赏翫西过蓬莱仙苑　内街许骤花新醅勑赐黄封共侍翠华游豫仰承霄汉恩浓【右一】
　　五云仙岛海上蓬壶晓红巘丹崖春正好香动玉华瑶草　飞龙翠辇初来翔鸾寳扇齐开圣主乐同贤辅愚臣自愧非才【右二】
　　广寒宫殿晓驻黄金辇天上彤霞平近眼俯防碧云芳甸　乾坤六合皆春荣光瑞彩津津浩荡云飞川泳甄陶総出皇仁【右三】
　　碧池千顷湛湛涵天影清似玻瓈明似镜洞见柔条新荇　金鳞翠羽夷犹红桡画桨謌讴何幸盛时多暇共陪太液清游【右四】
　　鳯池龙舸画楫黄金柁亭午虹桥西畔过琼管瑶筝相和　彤亭面面雕栏天光云影盘桓世外银潢玉宇春前丽景清欢【右五】
　　小山千丈粲玉蕖仙掌鹤桧鸾篁森拱向春逗万年枝上　黄金矫矫蟠龙青岩洒洒轻风口喷汪洋天泽须教大地年丰【右六】
　　石渠清泚宛转千花里翠勺金莲传玉醴潇洒落红流水　连茵坐饮悠哉流杯饮过还来圣主恩深如海醉教马上扶回【右七】
　　瑞禽灵兽自古希竒有鸾鳯来仪麀鹿伏好似舜庭文囿　传宣特赐竒观山呼拜舞腾欢清世泰和嘉应圣人道合乾坤【右八】
　　玉京仙境瑞气融春永明主承天天锡庆雨顺风和嘉应　讴謌四海丰年箫韶九奏华筵圣世均调玉烛皇图帝夀齐天【右九】
　　施恩宣化一统函夷夏端拱垂衣几务暇光被普天之下　簮缨扈从游巡乾坤万物皆新荡荡太平熈皞吾皇万歳千春【右十】
　　奉夀思贻兄【二首】
　　皓月当庭照彩灯华筵春透酒如渑昔年把酒记吾曾今日杨园賔客聚夀星相应徳星明六千里外独思
　　兄【右浣溪沙】
　　春意满堦除玉色梅花照鬂须老子夀年过九九懽娱醉影婆娑不用扶　萧散一尘无绿树青山处士居兄弟别离三十载何如春鴈来时定寄书【右南乡子】
　　寄夀仲亨兄【木兰花慢】
　　簮缨四百载记科第有家传羡双玉连枝栢台氷雪栗里风烟逍遥葛巾藜杖傍青山绿竹俯丹泉天赐十分清福人尊八袠高年　一尘不到研屏前防笔映华牋想菊畔题诗梅边作赋佳趣依然儿孙书香宦业防名家庆泽逺绵延望望徳星南极夀觞正聚羣贤
　　夀蹇少卿【满庭芳】
　　四纪廷臣三朝国老左班领袖官僚手扶红日两度上青霄一片丹诚奉主持恭谨不间纎毫从容处调羮事好补衮更才高　君臣鱼水契龙章鳯勑前后华褒防满怀春意富贵无骄嘉庆今年七十梅舒玉香蔼宫袍更百歳康宁夀福长逺佐唐尧
　　夀建安少傅【水龙吟】
　　一星南极辉光毎年腊节明朝见黄封赐酒翠盘仙脯画堂张宴济济嘉賔谋谟耆老文章英彦想从初独禀武夷之秀金榜登高选　早侍九华春殿彩毫挥五云腾绚驱驰扈从东征北讨马蹄行遍身仕三朝手调金鼎芳名驰逺愿长年佐辅皇恩帝徳百寮冠冕
　　夀时勉李学士【临江仙】
　　霁月光风襟度好文章清比琳璆蓬莱山近殿东头论忠献纳鹄立侍宸旒　六十今朝初度日明朝又屇中秋桂花香泛紫金瓯賔筵为夀不住算觥筹
　　夀黄学士【水龙吟】
　　好花开到红榴帝城明日端阳届先生夀旦官厨细酒士林嘉防内阁当年七人同事四人今在一人千里外还留鼎足懽相对须醉　不改平生刚介更华发朱顔无改声名事业安荣忧患从前无愧绀雪晨飡黄庭昼咏出尘潇洒碧云冠徃来天台鴈荡作人间瑞
　　归田趣【满江红四首】
　　春牧
　　霜鬂萧萧皇恩重赐归田里郊郭外草亭四面青山緑水好鸟好花春似昔同时同辈人无几一布袍棕帽任消摇东风里　芳草岸平如砥垂杨径清如洗散牧处冉冉晴霞飞绮江色比于怀抱净都无一防闲尘滓更小儿牛背有书声清人耳
　　夏耘
　　诏归田里长散诞天恩深厚寻早歳钓游之处风烟依旧万物方当嘉防日一年最是清和候畅幽怀缓缓歩东观耘耨　竹色净槐隂茂荷铺翠葵舒绣农忙际儿子大家趋走频有莺声迎杖屦浑无尘影霑襟袖望水南云似玉光浮笼岩岫
　　秋渔
　　七十归来西江上堪游堪钓秋水共长天一色也堪吟啸穏坐木兰渔艇子大儿能网中儿棹小儿自理防爇香炉烹茶灶　苹花渚雪争耀枫叶岸霞相照山无数清比方壶贠峤放浪不知天地外萧闲底用元眞号聴数声长笛白鸥前江南调
　　冬樵
　　白首闲居冬风冷偏欺衰老晨光动弥漫院落六花飞绕坐暖茅柴煨芋栗老妻孙子围炉好更儿曹腰斧析枯薪归来早　堦前璐池边缟都总出天工巧石山峯庭下尽成琼岛况是太平丰稔瑞教儿爱护休轻扫防园林一鹤意萧萧寻瑶草
　　大雪志喜【玉楼春】
　　【旹甲寅十二月二十日也】
　　天公预作丰年瑞栁絮梨花纷舞坠九重城阙晃清辉一统山河含淑气　郊原遍是琼瑶地梅蕋稍头春早至未论寅卯太平年且赏嘉祥宣徳歳【防云寅年及卯年方见太平年】
　　初度夕【菩萨蛮】
　　生朝谢客草草家筵聊向夕绿酒黄柑庆我今年七十三　烛花送喜绕簇连枝金粟蕋小小孙儿也学诸兄跪献诗
　　九日谒陵【浪陶沙】
　　庭鞠早含霜又到重阳盈盈白发对清觞囘忆徃时文翰侣大半凋亡　纵佩紫萸囊怕上高冈眼昏那见旧家乡但见三陵云气里愁损柔肠





　　东里续集巻六十二
　　书东里文集续编后
　　庐陵杨文贞公即世三十载其所着东里诗文集传于世乆矣然才二十八巻耳士君子恒以不得见全集爲憾焉成化七年秋其子尚寳卿防奉使广西爲予言防防侍先公凡所著作藁皆先兄收兄没诸子姓珍惜秘不发防又忝侍从不能归兹幸归而得之图惟梓传敢以累执事予敬诺焉防既还京师编录成巻六十有二托吏部侍郎叶公与中校正乃以寓予且属序一言予遍阅之跃然曰此当代文章钜公手笔天下之人仰慕想见者也予何敢不力然公诗文旧刻永嘉黄文简公江陵杨文定公序之详矣后生小子何敢置喙于其间嗟乎大羮元酒不资姜桂雅有真味泰山华岳竒峯叠拥不觉其繁玉云行空流丽自然初若无意而能成雨泽被万物此公之冠絶一世予不能不乐爲天下道也故敢僣书于后成化九年歳次癸巳夏五月既望吴郡韩雍拜手书















　　东里续集巻六十二
　　钦定四库全书
　　东里别集巻一　　　　　明　杨士竒　撰代言録
　　视学之碑
