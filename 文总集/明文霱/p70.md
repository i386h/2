<!-- { "loadSidebar": true } -->
　　何太君之寿八十也两儿褰一帧如桃始华之色乞金书颂若熙前十年之颂太君者熙健忘尚不忘引忠靖王事谓同诞日也王生于五木其荧荧者袭青炜以行阴阳之化太君司丁长公司丙用忠靖王无拘云汉之威于兵执臬符而翼河魁武人萼拜祝七十寿者林立矣时文士萌芽未灼灼也去十年而始华文盛于文林时靧面容光宛如傅粉葢诸孙尽何郎云五郎学以何休六郎亦几何逊七郎早艳狄门提出蓝之衿师树人博士矣余乃无忝三何曾孙复标六出将太君火库内象离虚投忠靖之环而号阿环松心胃果收于五月其支曰苏眤曰云台曰云门曰度索曰金精曰磅磄结实累累若笼若包?鸟或赤或青尺二之叶十斛之仁何郎是也至第三女之生玫瑶同试龙门之浪玫肖琼实矣而后太君一日生者采玉于池先太君生二六日而弄五色丝者蒸霞于机女甥纷纷献长命缕焉则又灼耀之繁英讵非何裔文章之盛耶始寿太君玫瑶绕席耳今有璇有琅▲其着色皆非常采 
　　而玫有妇裘每迎养太君于家多半岁少累月璇琅嚣呶弥剧而太君为剪花镂蕋娱之与裘谐笑数至落靥又手织锦带不缀也第三女反称老人此于千盘之木所谓千年一实者非欤然太君偶忘夙世向称无仙即潭州何姑之臞犹以为诞况复丽英樊娥观其织不停梭若曰此桃花绶者两家儿竞起挽之武林有文林文林之盛为芳林宁渠让诸姻纳言大行臬宪州伯都水司勋之盛哉于是同举烂然纹彩之核酌瀑泉酒旅进太君太君一饮而忆缑山比齐君房之枣永核连琳万祺无极异日会君王于西池啖以奇香珍味防小儿之偷也用长公武人执桃殳卫熙申颂于傍受金书焉兹又其萌芽矣 

　　【 表雪采以姿逸洞银华而色新】 

　　○方母八十序 

　　锺惺 
　　吾友方孟旋古闇然君子也孟旋之成进士为职方也最晚而其母太君徤在今年八十矣无所取于当世之立言者而惟惺言之务求得夫惺之为孟旋母有言者固不敢言其所不知者也闇然君子之母不易知也久矣孟旋之言曰吾母无怀葛天氏之民也欲一言以名吾母之德若醉玄醴而饫太羹一名言之而莫克举也由此观之岂惟惺不知虽孟旋亦不得而知之矣吁此孟旋之深知其母者也至情莫若亲之于子古称知我者不在焉亲固有之子亦宜然百卉之生于山也。岂可谓山非母。而百卉之非子哉。山之德。百卉不必知者。所托于山者暂。而所以自毕其生者速。生于山而不知夫山者。未尝有求知夫山之道也。以时计者朝不及夕。以日计者昨不及今。以月计者朔不及晦。以季计者寒不及暑。虽欲知之乌得而知之。而独不观之松栢乎松栢生于山与百卉同。松栢不敢自谓知夫山而精神务与山终始。宁质无荣。宁苦勿甘。宁拙勿巧。宁迟勿速。不屑屑然以时日岁月计。则其所以求知夫山之道。与百卉异也。然山之于松栢也。不以百卉之荣责其质。不以百卉之甘责其苦。不以百卉之巧之速责其拙且迟故松栢得全其精神以与山终始是松栢所以能尽其求知之道于山者山实为之也以孟旋之才与太君有孟旋之才为之子其理数宜可以早达以应乎世之尊显其亲者孟旋之成进士为职方也独晚若不肯听乎理数之常以自信其志者其所谓志者何也孟旋尝与人书曰使应祥非老而坎坷。历天下境变以汰练其心。以反求于家庭无形声之视听。无以得吾母之神而负吾母。惺诵其言而哀之敬之乃悟孟旋若有所不急急于尊显其母其母若有所不急急于子之尊显而皆庶几乎一知微乎微乎此则孟旋之志而实太君之志也闇然君子不易知闇然君子之母尤不易知而惺似能知之者葢由孟旋能自知其母也孟旋不敢自以为知其母。而所以求知之道。不可谓不尽矣。太君能八十以待孟旋之晚成者。若欲使其子得尽其所以求知之道者。孟旋既得尽其所以求知夫母之道矣。而终不敢自以为知。为孟旋母者如保赤子心诚求之道亦若之何惺固知今之八十不足为太君寿也 

　　【 清明强立之文如老梅寒雪虽俗眼相看亦复依徊不能巳巳】 

　　◆记一 

　　阅江楼记 
　　兰亭觞咏图记 
　　鱼乐轩记 
　　苦斋记 
　　寿昌见山堂记 
　　承恩堂记 
　　游石蛇山记 
　　销夏湾记 
　　游辉县记 
　　翛然台记 

　　○阅江楼记 

　　宋濂 
　　金陵为帝王之州自六朝迄于南唐类皆偏据一方无以应山川之王气逮我　皇帝定鼎于兹始足以当之由是声教所暨罔间朔南存神穆清与道同体虽一豫一游亦思为天下后世法京城之西北有狮子山自卢龙蜿蜒而来长江如虹贯蟠绕其下　上以其地雄胜诏建楼于巅与民同游观之乐遂锡嘉名为阅江云登览之顷万象森列千载之秘一旦轩露岂非天造地设以俟　大一统之君而开千万世之伟观者欤当风日清美　法驾幸临。升其崇椒。凭阑遥瞩。必悠然而动遐思。见江汉之朝宗。诸侯之述职。城池之高深。关阨之严固。必曰此朕沐风栉雨战胜攻取之所玫致。中夏之广益思有以保之。见波涛之浩荡。风帆之下上。番舶接迹而来庭。蛮琛联肩而入贡。必曰此朕德绥威服覃及外内之所及也。四夷之远益思所以柔之。见两岸之间。四郊之上。耕人有炙肤皲足之烦。农女有摇桑行馌之勤。必曰此朕拯诸水火而登于袵席者也。万方之民益思有以安之。▲语严重不嫌板□ 
　　触类而推不一而足臣知斯楼之建　皇上所以发舒精神因物兴感无不寓其致治之思岂其止阅夫长江而巳哉。彼临春结绮非弗华矣齐云落星非不高矣不过乐管弦之淫响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家。视为安流。无所事乎战争矣。然则果谁之力欤。逢掖之士。有登斯楼而阅斯江者。宜念　帝德如天。荡荡难名。与神禹疏凿之▲□感慨写帝力 
　　功同一罔极。忠君报上之心。其有不油然而兴者耶。臣不敏奉　旨撰记故上推宵旰图治之切者勒诸贞岷它若留连光景之辞皆略而不陈惧亵也 

　　【 庄严廓伟光焰烂以烛天】 

　　○兰亭觞咏图记 

　　宋濂 
　　兰亭觞咏图一卷相传为李公麟所畵观其运意状物极有思致似非公麟不能先畵兰亭一所俯临清流上甚幽靓四面皆帘帘半卷旁周栏楯中设方几几上研墨各一纸三二成轴一布几间有美丈夫坐几后冠竹箨冠服大布衣右手操翰冥然若遐思疑羲之草序时也后列二童一侍侧一吹火爇鼎鼎水佛将瀹汤前一童傍栏睨溪溪中白鹅三一去一反□一飞起波面侧二鹅间溪上皆崇山峻岭有水自▲米襄阳之记西园仅图人物此则并其性情而传之矣 
　　中出三级水西寘酒尊四一童左手执袂右入尊勺酒一童执觞一童执壶夹左右立尊前有案列觞五觞各有舟如荷叶二童执流觞于溪一童伛立其后举觞次第授之旁有小挺觞泊岸触之使逝又西有石磴磴上覆舟一列觞三一童执壶注觞中一童取酒盗饮次畵郡功曹魏滂右将军王羲之滂左执卷回顾羲之伸右手欲受卷观羲之。左持卷授旁未授右执翰凝视若将涂窜然风流之状。犹可彷佛想见。次畵散骑常侍郄昙左右手展卷自诵次畵荥阳桓伟余杭令谢藤伟袒腹坐左手掀髯气甚豪右执卷倚大带间藤解襟盘礴诗思久未属握拳作欠伸势次畵侍郎谢瑰左持卷当膺右握翰抚膝上次畵王凝之颍川庾友王涣之凝之袒两肩左手垂砚侧右执卷授友友袒如凝之方轴纸作卷卷末纸参差以掌齐之涣之袒如友两手抱膝微吟次畵行参军事卭丘旄袒裼如涣之伸一足坐举手取觞饮次畵余杭令孙统琅琊王友谢安行参军曹茂府主簿任凝统翘左足又两手着膝安翘右足左手压砚令不动右楷墨作汁二人相向坐茂两手执纸直垂辗转轴之凝之袒衣露左臂压膝上翘一足如统旋首顾茂目光烱然。次畵左司马孙绰敛袵危坐若洎然无所为者。次畵颍川庾蕴年甚耄坐久思起右手据地一童挟左臂扶之次畵行参军杨模衣半袒单足起立屈一足扬双袖向前翩翩如舞。次畵王献之王肃之镇东司马虞说任城吕系府主簿后绵献之襟袖半敞垂右手着地左按膝肃之困睫不可擘一手捻指作针刺鼻令嚏说□半衣两手展卷读系向说右手据席左绕出背后阁膝下臂露者半俯身就说作听状绵足心并翘一足两手持卷夹膝身微侧次畵参军孔炽坦腹仰面视霄汉翘一足左持卷枕膝右据地□一童伏溪岸以小挺致觞欲饮炽次畵参军刘密袒衣坐左手执袂右入水微波动指间前有觞泛流而下欲取之旁有覆觞流去次畵王玄之永兴令王彬之郡五官谢绎王微之玄之展卷斜视露左手右不见彬之与玄之对袒肩坐伸手借卷绎亦袒垂左臂右执翰压臂臂痒将搔之微之左擎卷至观右操翰欲写未写次畵府功曹劳夷行参军徐丰之夷丰之相向夷左执觞右手夹觞侧若献丰之丰之面仰视揎袖至腕势粗甚右手向身北取觞似欲酬夷者。次畵长岑令华耆右执觞未饮左捻髭旁睨丰之洋洋有喜色次畵徐州西平曹华右执卷侧身欲读左手隐次畵王蕴之镇国大将军椽卞迪司徒左西属谢万彭城曹諲任城吕本蕴之箕踞坐交臂两膝□一握拳一舒掌掌覆拳背迪半欹举手迎觞欲取万肩半袒左按纸右在肘下侧目视迪諲伸右足左持觞顾本本翘一足屈臂拄膝持翰贴耳上头微仰若苦吟者。次畵上虞令华茂山阴令虞谷中军参军孙嗣茂袒肩右执翰垂下欲掷转首共谷语谷袒衣与茂同右持觞浮茂嗣拊掌大笑一足踞次畵陈郡袁峤之行参军王丰之丰之展卷仰首读背微伛峤之双掌相向舞似对之击节者。次畵二垂柳夹石桥有扶阑二童度桥上一持器疑贮觞者一倚阑戟手指溪中溪左右各一童操小挺邀觞舟收之其侧有覆觞二舟两别有一童出柳下身半露自兰亭至石桥溪水诘曲流如龙奔溪右二十人溪左二十有二人其中冠者十有二人巾者三十人衣皆褒加绅各地坐籍以方裀或熊虎皮研纸墨笔各具有诗者各系人傍两篇成者十有一人一篇成者十有五人不成者十有六人其状人人殊诚可谓善畵者巳今去永和癸丑不翅千有余年。计其一时人物之盛。清标雅致。浮动于左尊右俎间。犹可即此图以想见其事。然而俯仰今昔时异世殊崇山峻岭固不改于旧而昔人果安在哉后之人欲见有不可得。曰想象于图畵中。亦足悲矣。噫世间万事往往如是是何足深道唯辞章荣烈足以传世于无穷其人虽死犹不死也如王谢诸人是巳使公麟复生尚得描貌之乎。予见此卷于友人家因借归记其事如右时一观焉则有不胜感慨者矣 

　　【 王使君家有笔管中间刻从军行人马毛发山水无不精绝然特形耳咸阳宫青玉九枝灯高七尺五寸下作盘龙以口□灯灯燃则鳞甲皆动然特影耳昭华之管长二尺三寸六孔吹之则见车马山林隐嶙相次然亦随气起灭耳此文绘写人物不独须眉悉具抑且情态如生尺幅中若有栩栩欲动之意昔休胥国道人尸罗能于指端出浮图十层高三尺人长五六分执幢葢绕塔而行笔神之妙殆亦类是】 

　　○鱼乐轩记 

　　刘基 
