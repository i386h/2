<!-- { "loadSidebar": true } -->
　　临江之人畋得麋麑【音眉宜鹿子也】畜之入门羣犬垂涎扬尾皆来其人怒怛之自是日抱就犬习示之使勿动稍使与之戯【善叙事】积久犬皆如人意麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌【转】三年麋出门见外犬在道甚众走欲与为戯外犬见而喜且怒共杀食之狼籍道上麋至死不悟【言其不知觉悟】
　　黔之驴
　　斆斋云【此篇戒出技以恣强者】
　　黔无驴有好事者船载以入至则无可用放之山下虎见之尨然大物也以为神蔽林间窥之稍出近之憗憗【鱼仅切】然莫相知他日驴一鸣虎大骇逺遁以为且噬已也甚恐然往来视之觉无异能者【渐知其技】益习其声又近出前后终不敢抟稍近益狎荡倚冲冐驴不胜怒蹄之虎因喜计之曰技止此耳因跳踉大【虎槛切】断其喉尽其肉乃去噫形之尨也类有徳声之宏也类有能向不出其技虎虽猛疑畏卒不敢取今若是焉悲夫
　　永某氏之防
　　斆斋云【此篇戒窃时以肆暴者】
　　永【地名】有某氏者畏日拘忌异甚以为已生歳直子防子神也因爱防不畜猫犬【一作又】禁僮勿击防仓廪庖厨悉以恣防不问由是防相告皆来某氏饱食而无祸某氏室无完器椸【音移方言榻前几赵魏之间谓之椸一曰衣架】无完衣饮食大率防之余也昼累累与人兼行【肆暴之时】夜则窃齧鬭暴其声万状不可以寝终不厌数歳某氏徙居他州后人来居防为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴【恶贯已满】购童罗捕之杀鼠如丘弃之隠处臰【与臭同】数月乃已呜呼彼以其饱食无祸为可恒也哉
　　药戒【宛丘】
　　斆斋批云【此篇首论治痞之疾不可急攻以求快苦用药之速则必耗元气中间引秦啇君求快之过后归美先王之治斡归主意有力】
　　客有病痞【部鄙反腹内结痛】积于其中者伏而不得下自外至者捍而不得纳从毉而问之曰非下之不可归而饮其药既饮而暴下不终日而向之伏者散而无余【造语】向之捍者柔而不支焦鬲导逹呼吸开利快然若未始有疾者不数日痞复作投以故药其快然也亦如初自是不逾月而痞五作五下【文老】每下輙愈然客之气一语而三引体不劳而汗股不步而栗肤革无所耗于前而其中薾然莫知其所来嗟夫心痞非下不可已予从而下之术未爽也薾然独何欤闻楚之南有良毉焉往而问之毉叹曰子无叹是薾然者也凡子之术固为是薾然也坐吾语汝天下之理有甚快于予心者其末必有伤【一篇主意】求无伤于终者则初无望于快吾心夫隂伏而阳蓄气与血不运而为痞【究得病源】横乎子之胷中者其累大矣击而去之不须防而除甚大之累和平之物不能为也必将击搏震挠而后可夫人之和气冲然而甚微泊乎其易危【意高】击搏震挠之功未成而子之功盖已病矣由是观之则子之痞凢一快者子之和一伤矣不终日而快者五则子之和平之气不既索乎故肤不劳而汗股不步而栗薾然如不可终日也且将去子之痞而无害于和乎子归燕居三月斋戒而复请之毉曰子之气少复矣取药而授之曰服之三月而疾少平又三月而少康终是年而复常且饮药不得亟进客归而行其说然其初使人懑【莫困反】然迟之盖三投药而三反之也然日不见其所攻之效则月异而时不同盖终歳疾平客谒毉再拜而谢之坐而问其故毉曰是毉国之说也岂特毉之于疾哉子独不见夫秦之治乎【引秦为证】民悍而不聴令情而不勤事放而不畏法令之不聴治之不变则秦之民尝痞矣商君见其痞也【引归本意】厉以刑法威以斩伐悍戾猛鸷不贷毫发痛刬而力锄之于是乎秦之政如建瓴流荡四逹无敢或拒而秦之痞尝一快矣自孝公以至二世也凢几痞而几快矣乎顽者已圯彊者已柔而秦之民无欢心矣【史商君传孝公用卫鞅鞅欲变法孝公曰善卒定变法之令令民为什伍而相牧司连坐不告奸者腰斩告奸者与斩敌首同赏匿奸者与降敌同罚】故猛政一快者欢心一亡积快而不已而秦之四支枵然徒有其物而已民心日离而君孤立于上故匹夫大呼不终日而百病皆起秦欲运其手足肩膂而漠然不我应矣故秦之亡者是好为快者之过也昔者先王之民【归美先王之治】其初亦尝痞矣先王岂不知砉然击去之以为速也惟其有惧于终也故不敢求快于吾心优柔而抚存之教以仁义导以礼乐隂解其乱而徐去其滞【文工】使其悠然自趋于平安而不自知方其未也旁视而懑然者有之矣然月计之嵗察之前嵗之俗非今嵗之俗也不击不搏无所忤逆是以日去其戾气而不婴其欢心于是政成教逹安乐悠久而无后患矣是以三代之治皆更数圣人歴数百年而后俗成则予之药终年而愈疾盖无足怪故曰天下之理有甚快于予心者其末也必有伤求无伤于其终则初无望于快吾心【昭前主意结有力】虽然岂独于治天下哉客再拜而记其说
　　言戒【洓水】
　　迂叟曰言不可不重也子不见钟鼔乎夫钟鼔扣之鸣铿锵鍧鞳人不以为异也若不扣而自鸣人孰不谓之妖邪可以言而不言犹叩之而不鸣也亦为废钟鼓也











　　古文集成巻七十八
