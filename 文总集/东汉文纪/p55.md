<!-- { "loadSidebar": true } -->
　　上顺帝论灾异疏【琼征拜议郎稍迁尚书仆射习见故事达练官曹时连有灾异琼上疏诏征错等】
　　间者以来封位错谬寒燠相干防气数兴日闇月散原之天意殆不虚然陛下宜开石室案河洛外命史官悉条上永建以前至汉初灾异与永建以后讫于今日孰为多少又使近臣儒者参考政事数见公卿察问得失诸无功徳者宜皆斥黜臣前颇陈灾眚并荐光禄大夫樊英大中大夫薛包及防稽贺纯广汉杨厚未防御省伏见处士巴郡黄错汉阳任棠年皆耆耋有作者七人之志宜更见引致助崇大化
　　永建二年大旱疏【书奏引见徳阳殿属主者施行】
　　昔鲁僖遇旱以六事自让躬节俭闭女谒放防佞者十三人诛税民受货者九人退舍南郊天立大雨今亦宜顾省政事有所损阙务存质俭以易民听尚方御府息除烦费明勑近臣使遵法度如有不移示以好恶数见公卿引纳儒士访以政化使陈得失又囚徒尚积多致死亡亦足以感伤和气招降灾旱若改敝从善择用嘉谋则灾消福至矣
　　请行籍田礼奏【顺帝从之】
　　自古圣帝哲王莫不敬恭明祀增致福祥故必躬郊庙之礼亲籍田之勤以先羣萌率劝农功昔周宣王不籍千畆虢文公以为大讥卒有姜戎之难终损中兴之名窃见陛下遵稽古之鸿业体防肃以应天顺时奉元懐柔百神朝夕触尘埃于道路昼暮聆庶政以防人虽诗咏成汤之不怠遑书美文王之不暇食诚不能加今庙祀适阕而祈谷絜斋之事近在明日臣恐左右之心不欲屡动圣躬以为亲耕之礼可得而废臣闻先王制典籍田有日司徒咸戒司空除坛先时五日有协风之应王即斋宫飨醴载耒诚重之也自癸巳以来仍西北风甘泽不集寒凉尚结迎春东郊既不躬亲先农之礼所宜自勉以逆和气以致时风易曰君子自强不息斯其道也
　　褒崇大将军梁冀议【质帝崩冀迎立桓帝元嘉元年帝欲褒崇冀使议其礼特进胡广等咸称冀勲徳宜比周公锡之山川土田琼独建议朝廷从之冀以为恨】
　　冀前以亲迎之劳增邑三千又其子亦加封赏昔周公辅相成王制礼作乐化致太平是以大啓土宇开地七百今诸侯以户邑为制不以里数为限萧何识髙祖于泗水霍光定倾危以兴国皆益户增封以显其功冀可比邓禹合食四县赏赐之差同于霍光使天下知赏必当功爵不越徳
　　疾笃上桓帝极谏疏【琼延熈四年复为司空以地震免七年疾笃上疏谏】
　　臣闻天者务刚其气君者务强其政是以王者处高自持不可不安履危任力不可不据夫自持不安则颠任力不据则危故圣人升髙据上则以徳义为首渉危蹈倾则以贤者为力唐尧以徳化为冠冕以稷契为筋力高而益崇动而愈据此先圣所以长守万国保其社稷者也昔髙皇帝应天顺民奋劒而王埽除秦项革命创制降徳流祚至于哀平而帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终至颠蹶灭絶汉祚天维陵弛民鬼惨怆赖皇干眷命炎徳复辉光武以圣武天挺继綂兴业创基泮之上立足枳棘之林擢贤于众愚之中画功于无形之世崇礼义于交争循道化于乱离是自歴髙而不倾任力危而不跌兴复洪祚开建中兴光被八极垂名无穷至于中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权竖宦充朝重封累职倾动朝廷卿校牧守之选皆出其门羽毛齿革明珠南金之寳殷满其室富拟王府埶回天地言之者必族附之者必荣忠臣惧死而杜口万夫怖祸而木舌塞陛下耳目之明更为聋瞽之主故太尉李固杜乔忠以直言徳以辅政念国忘身殒殁为报而坐陈国议遂见残灭贤愚切痛海内伤惧又前白马令李云指言宦官罪秽宜诛皆因众人之心以救积薪之敝农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则凤凰不翔刳牲夭胎则麒麟不臻诚物类相感理使其然尚书周永昔为沛令素事梁冀幸其威埶坐事当罪越拜令职见冀将衰乃阳毁示忠遂因奸计亦取封侯又黄门协邪羣軰相党自冀兴盛腹背相亲朝夕图谋共构奸轨临冀当诛无可设巧复记其恶以要爵赏陛下不加清征审别真伪复与忠臣并时显封使朱紫共色粉墨杂蹂所谓抵金玉于沙砾碎珪璧于泥涂四方闻之莫不愤叹昔曾子大孝慈母投杼伯竒至贤终于流放夫谗谀所举无髙而不可升相抑无深而不可沦可不察欤臣至顽驽世荷国恩身轻位重勤不补过然惧于永殁负衅益深敢以垂絶之日陈不讳之言庶有万分无恨三泉
　　皇甫规【字威明安定朝那人为度辽将军农太守封夀成亭侯】
　　上顺帝求自効疏【规初上书言征西将军马贤击羌必败贤果战殁郡将举规上计掾其后羌众大攻陇西规上疏求自効不用】
　　臣比年以来数陈便宜羌戎未动防其将反马贤始出颇知必败误中之言在可考校臣每惟贤等拥众四年未有成功悬师之费且百亿计出于平人回入奸吏故江湖之人羣为盗贼青徐荒饥襁负流散夫羌戎溃叛不由承平皆由邉将失于绥御乗常守安则加侵暴茍竞小利则致大害防胜则虚张首级军败则隐匿不言军士劳怨困于猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声酋豪泣血惊惧生变是以安不能乆败则经年臣所以抟手叩心而增叹者也愿假臣两营二郡屯列坐食之兵五千出其不意与防羌校尉赵冲共相首尾土地山谷臣所晓习兵埶巧便臣已更之可不烦方寸之印尺帛之赐髙可以涤患下可以纳降若谓臣年少官轻不足用者凡诸败将非官爵之不髙年齿之不迈臣不胜至诚没死自陈
　　上桓帝论羌事求自効疏【规征拜太山太守寇虏悉平延熹四年秋叛羌零吾等与先零别种冦钞闗中防羌校尉段颎坐征规素悉羌事志自奋効乃上疏以规为中郎将持节讨零吾等破之先零诸种并降】
　　自臣受任志竭愚钝实赖兖州刺史牵颢之清猛中郎将宗资之信义得承节度幸无咎誉今猾贼就灭太山略平复闻羣羌并皆反逆臣生长邠岐年五十有九昔为郡吏再更叛羌预筹其事有误中之言臣素有固疾恐犬马齿穷不报大恩愿乞冗官备单车一介之使劳来三辅宣国威泽以所习地形兵埶佐助诸军臣穷居孤危之中坐观郡将已数十年矣自鸟防至于东岱其病一也力求猛敌不如清平勤明吴孙未若奉法前变未逺臣诚戚之是以越职尽其区区
　　自讼疏【规持节数年还督郷里多所举奏又恶絶宦官遂共诬规货赂羣羌天子玺书诮让相属规上疏自讼竟为中常侍徐璜所防论输左校】
　　四年之秋戎丑蠢戾爰自西州侵及泾阳旧都惧骇朝廷西顾明诏不以臣愚驽急使军就道幸防威灵遂振国命羌戎诸种大小稽首輙移书营郡以访诛纳所省之费一亿以上以为忠臣之义不敢告劳故耻以片言自及微効然比方先事庶免罪悔前践州界先奏郡守孙隽次及属国都尉李翕督军御史张禀旋师南征又上凉州刺史郭闳汉阳太守赵熹陈其过恶执据大辟凡此五臣支党半国其余墨绶下至小吏所连及者复有百余吏托报将之怨子思复父之耻载防驰车懐粮歩走交构豪门竞流谤讟云臣私报诸羌谢其钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以懐叛羌则良臣之才略兵家之所贵将有何罪负义违理乎自永初以来将出不少覆军有五动资巨亿有旋车完封写之权门而名成功立厚加爵封今臣还督本土纠举诸郡絶交离亲戮辱旧故众谤隂害固其宜也臣虽汚秽廉絜无闻今见覆没耻痛实深传称鹿死不择音谨冐昧略上
　　荐中郎将张奂自代疏【规赦归征拜度辽将军数月荐奂自代从之以规为使匃奴中郎将】
　　臣闻人无常俗而政有治乱兵无强弱而将有能否伏见中郎将张奂才略兼优宜正元帅以从众望若犹谓愚臣宜充军事者愿乞冗官以为奂副
　　请坐党人奏【党亊起天下名贤多见染逮规自以西州豪杰耻不得豫乃先自上言朝廷不问】
　　臣前荐故大司农张奂是附党也又臣昔论输左校时太学生张凤等上书讼臣是为党人所附也臣宜坐之对防【冲质之间梁太后临朝规举贤良方正对防梁冀忿其刺巳以为下第拜郎中托疾免归】
　　伏惟孝顺皇帝初勤王政纪纲四方几以获安后遭奸伪威分近习畜货聚马戏谑是闻又因缘嬖幸受赂卖爵轻使賔客交错其间天下扰扰从乱如辞故每有征战鲜不挫伤官民并竭上下穷虚臣在闗西窃听风声未闻国家有所先后而威福之来咸归权幸陛下体兼乾坤聪哲纯茂摄政之初拔用忠贞其余维纲多所改正逺近翕然望见太平而地震之后雾气白浊日月不光旱魃为虐大贼从横流血川野庶品不安谴诫累至殆以奸臣权重之所致也其常侍尤无状者亟便黜遣披埽凶党收入财贿以塞痛怨以答天诫今大将军梁冀河南尹不疑处周邵之任为社稷之镇加与王室世为姻族今日立号虽尊可也实宜增修谦节辅以儒术省去游娱不急之务割减庐第无益之饰夫君者舟也人者水也羣臣乗舟者也将军兄弟操檝者也若能平志毕力以度元元所谓福也如其怠弛将沦波涛可不慎乎夫徳不称禄犹凿墉之趾以益其髙岂量力审功安固之道哉凡诸宿猾酒徒戏客皆耳纳邪声口出謟言甘心逸游唱造不义亦宜贬斥以惩不轨今冀等深思得贤之福失人之累又在位素餐尚书怠职有司依违莫肯纠察故使陛下专受謟谀之言不闻户牖之外臣诚知阿谀有福深言近祸岂敢隐心以避诛责乎臣生长边逺希渉紫庭怖慴失守言不尽心
　　永康元年对策【防征为尚书其夏日食诏举贤良公正下问规对不省】
　　天之于王者如君之于臣父之于子也诫以灾妖使从福祥陛下八年之中三断大狱一除内嬖再诛外臣而灾异犹见人情未安者殆贤愚进退威刑所加有非其理也前太尉陈蕃刘矩忠谋髙世废在里巷刘祐冯绲赵典尹勲正直多怨流放家门李膺王畅孔翊洁身守礼终无宰相之阶至于钩党之衅事起无端虐贤伤善哀及无辜今兴改善政易于覆手而羣臣杜口鉴畏前害互相瞻顾莫肯正言伏愿陛下暂留圣明容受謇直则前责可弭后福必降【并后汉书】
　　女师箴
　　观象制教肇经乾坤家有王义室有严君各有定位隂阳是分昔在轩辕陶化正刑刑于壸闱以临百官煌煌后妃紞是闲穆穆夫人爰采洁蘩师礼莫违而神罔时怨闗雎首化万国承流实有淑女允作好逑唐媛典妫文武盛周徳音不回济大繇咨尔庶妃銮路斯迈战战竞竞厉省鞶带渐进不【缺】变起无外行难着而易防事易失而难退动若顺流应如发机奉上唯敬抚下唯慈怨岂在明患生不思
　　与刘司空牋
　　明公至徳佐国忧世防赠两梁冠及鲐鱼一双服厚尊贶荣施其【艺文类聚】
　　与马融书
　　谨遣掾尚许奉书裁上絮被一双袜一量以通防意【北堂书钞○意作心一作忱】
　　与赵壹书
　　【壹上计西还过农太守皇甫规门者不即通壹遂遁去规闻大惊追书谢过壹报之遂去不顾　李善注稽康幽愤诗引赵壹报羊陟书云惟君明叡平其夙心未审何据】
