<!-- { "loadSidebar": true } -->
　　以前数款，名曰「述略」。述者，记其行事，无有粉饰文致；略者，具其梗概，不能委曲周详。诛恶者法贵从宽，执笔者理宜存厚；况乎鬼蜮暧昧败俗伤风，事难直书，须敦大体。又且年来酬应既寡，闻见日疏，年衰善忘，转眼遗忽；偶追昨事，数日难寻：一时欲历叙精详，其势不能捷得。是以挂一漏万，略述大端；然已发上冲冠，罪不容戮矣。贤契幸为存之！他日釆逸事于外邦，庶备史官野乘耳。
　　辛丑年六月望日，明孤臣朱之瑜泣血稽颡拜述。
　　●答明石源助（明永历十五年、鲁监国十六年辛丑）
　　远辱书问，自应作答。盖士君子之相接也，有情、有文、有礼，未可苟焉而已也。如其苟焉而已，则亦何以异于市井负贩、百士伎术之徙哉！是以君子慎之礼，三摈三介而后相见，不然则已亵；三揖三让而后升，不然则已逼。古之君子岂好为烦琐而不近于事情，缘礼不可渎耳。不佞虽亡国之遗民来此求全，情、文即不能备；然而不敢陨越者，徒以礼为之防也。不佞总角时，恒见先人与士大夫相接，冠裳济济，言论丰采、进退周旋，皆雍容彬彬焉；斯时太平气象，致足尚也。其后士大夫好为脱略而恶言礼，以为厌物、以为王道（所谓王道者，非尊之也，亦借名斥绝之辞耳）；未能二十年而国已沦亡。前年至厦门赴国姓之召，见其将吏并寄居荐绅皆佻达自喜，屏斥礼教以为古气、以为骨董；不佞知其事必无成，故万里端行不投一刺而返。不幸果无所济，今纷纷未有所底。可见礼也者，不特为国家之精神荣卫，直乃为国家之桢干；在国家为国家之干、在一身为一身之干，未可蔑也。故曰：『礼乐不可斯须去身』。知礼之国，当藉君卿大夫爱惜保存之；未知礼之国，当赖明哲贤豪讲求而作兴之，以登进于有礼。不然，其何以自异于椎结箕踞、雕题凿齿之属哉！礼者乃天理自然之节文，初非苛礼多礼之谓也。然讲求而作兴，非博览旁搜寤寐孜孜焉，不可得已；故学问之道为贵也。
　　来谕欲绝今而学古，惧其死于茅茨之下恐无了期；恐之诚是也，惧之诚是也！若实实如此，气亦奋而志亦苦矣；诚可嘉尚！「书」曰：『学古有获』。「志」曰：『懵前经而不耻，语当世而解颐』：是言不知古之可耻也。可耻，则宜恐、宜惧矣。气恒奋而不靡、志恒苦而不弛，何脚跟之不能立定而圣贤之不可几及哉！最吃紧者，无如「我亦秉彝之民，不可不行」之语。诚知其在我，则亦何必他求！若使饘于斯、粥于斯、歌于斯、哭泣于斯，则亦世俗之民尔已，非所贵乎豪杰之士也。夫千人之中、万人之中翘翘特拔，谓之豪杰；混混然随波逐流、同声附和，谓之乡人。二者惟足下择而安焉尔！
　　前书却回，后书作答。足下既不尤人，复能痛自刻责，书辞又质实不润；非由此一念而充之无已，则子路可希、尧舜可为，岂斯文之不可与而惧其始终见绝于先生诲人不倦。不佞窃尝奉教于君子，足下不自绝于长者，长者何为而绝足下哉！且贵国初知向方，不佞虽闭门却扫乎，然奖进之意多、责备之意少。故昨暮发书，今早欣然作答；非谓足下之尽出于礼也，亦喜其诚耳。柳川安东省庵者，其贵国豪杰之士；学行俱超超足尚，其苦心刻志更不可及。足下同产一邦，犹未之知见耶？友一国之善士，其谓之何！倘有晤言之日，当略陈其梗概也。草率附后，不尽。
　　●答释独立（明永历十五年、鲁监国十六年辛丑）
　　昨暮得手书，因病甚，将就枕，头目眩晕，未得即答为罪。
　　弟惟靖难时忠臣极多，惟程词林济最为艰难、最有始终。今日革除之际，忠臣极多，惟弟最为艰难、最为坚忍；而尚兢兢于末路，尝曰盖棺事始定也。羞辱困苦，分所宜然，总不必论。彼时程亦剪发为头陀，诚权宜之计，于理无妨；盖建文主为和尚也。今日普天下俱剃头，此事大不可草草；盖类有相似也。弟于祖宗祭祀坟墓，旷绝十七年，罪不可擢发数；但欲留此数茎之发，下见先大夫于九原耳。前承面谕及之，弟半晌不复；而和尚更端，弟亦不究竟其辞。万一念头一错，其所可虑者，翰教之所及尚未能什一也。尊札恳恳言之，或有他人以游词相诳者；弟念虑梦想，都不及此。所面达云云，弟即时力言不可。别后再见，坐谈极久，弟并不及一字；和尚果何所闻，相爱筹量之情，感戢无穷矣。
　　秋冬出关告归，大是美事。中国大丛林尽多，名胜不少；飞锡所及，亦不限定南海。若必欲证修潮音，亦庶无雒、蜀之分。弟后得归耕陇亩，当作一方外之交。
　　不尽缕缕，统容晤罄。
　　●送林道荣之东武序（永历十五年、鲁监国十六年辛丑）
　　梗楠杞梓产于邓林，未为材也；明月夜光生于合浦，宝则宝矣，未为奇也。十寻之豫章乔乔吴越之麓、如意珠熠熠江汉之滨，鲜不为匠石之所顾而蛟龙之所搏矣。
　　余于庚、辛间至日本，见福清林子玄庵熟也于东明山房；此时才在髫龀，顾其视瞻翯翯、步履荦荦，固已心异之如鸡群一鹤矣。壬辰秋，复过日本，适当作报国藩及答定西侯张侯老两书，病困不能搦管，而舟行甚迫，日夕促报书；或有言林子能作小楷者，延之即至。授之草，即濡毫疾书，气度冲融，旁若无人如孔文举当年；兔起鹘落，笔不可撮如小王令家法：益知其为国器矣。其后潜心学业，诗辞益清俊、笔意益宏肆。戊戌冬，向余叹曰：『居此地而读书，奏雅乐而重译、表龙章于裸壤耳。奈家贫不能作别业何』！余广之曰：『谚云：「孳孳力田，必将逢年」；但患不读书，不患读书无所用也。子其勉之哉』！
　　去年冬，妻木镇公来镇兹土，能怜才好士；罗致幕下，朝夕刮磨之，岂患匠石之弗顾，暗投道路而为人按剑哉！今镇公以任满当报命，因欲携之往东武，而问序于余。夫东武，固材贤之薮而玑璧之渊也。吾素闻日本国，如古燕、赵之风。燕、赵古多悲歌慷慨之士；今悲歌之声形震吾耳、溢吾目矣，其亦间有慷慨之士乎？有则，子为我告之；无则，为我博访之也！其有若黄金五百斤买骏马之骨，来千里马者三乎？其有若振垂绝之弱燕殄二万乘之强齐，返磨室之鼎、植汶篁之竹者乎？其有立义不侵、然诺为行，不使人疑之田光先生乎？其有风飘易水、日贯长虹之荆卿乎？座下泣下沾襟，筑击秦皇帝如高渐离者义烈乎？亦有完希世之璧于虎狼秦之窟而自屈于廉颇者乎？亦有屋瓦尽震，解围阏与之马服乎？颖脱囊中，不肯碌碌因人，定一言于强敌之前，左手奉盘盂、右手招同列；能如是者，亦国之光也。东却林胡、北逐匈奴，大将若斯，亦国之干也。其有邯郸旦夕且下，平原束手挢舌而义不帝秦，欲蹈东海若鲁连先生者乎？仰连非赵产，客于赵而能使赵焜煌至今，真人杰也！古者屠狗之徒慷慨节烈，使千秋万世生载乘之光；岂今者钟鸣鼎食之豪徒品题于龙团雀舌、传翫素磁而已哉！其必有希世之英如古人之炳炳琅琅者。又闻此地多博闻强识之士，胸罗今古，足以匡其君而华其国者；有则，亦以告焉！恨吾匏系于此，不能一观其盛！倘能身接之，亦足以慰十七年之饥渴而自信其耳目；聊于吾子之行，致之意焉而已。子其亦益自懋勉，至彼则无更患寡陋；特养其干霄之姿而发其径寸之光，炤车前后十二乘以为知己荣哉！
　　●答林春信问
　　问：崇祯年中，巨儒鸿士为世所推者几人？愿录示其姓名！
　　答：明朝中叶，以时文取士。时文者，制举义也；此物既为尘饭土羹，而讲道学者又迂腐不近人情，如邹元标、高攀龙、刘念台等讲「正心诚意」，大资非笑。于是分门标榜，遂成水火，而国家被其祸；未闻所谓巨儒鸿士也。巨儒鸿士者，经邦弘化、康济艰难者也。
　　问：公以「溶霜」为齐号；「溶霜」二字，其义如何？
　　答：仆幼时，于书窗之下得一梦，有「夜暖溶霜月，风轻薄露冰」之句，因以为齎名；亦未知其兆、其应何如耳！
　　●答源光国先世缘由履历（清康熙元年壬寅？）
　　先世缘由
　　前月初八日，伏承面谕。谨将先祖父官阶缘由，开具呈览。
　　高祖处士，未有官职。
　　曾祖讳诏，号守愚；皇明诰赠荣禄大夫。先祖讳孔孟，号惠翁；皇明诰赠光禄大夫
　　（此外连让三恩不受，复有二次登极覃恩不列）。
　　先父讳正，号定寰，别号位垣；皇明诰赠光禄大夫、上柱国、大（阙）兼太子太（阙）兼（阙）。前总督漕运军门，未仕。
　　祖父遭世承平，无所建树；滥叨国恩，循至大官。今子孙又碌碌，祸当变革，不能阐扬先德。恐清朝传记必不序及，承命谆切，腆颜胪列耳。
　　履历
　　本年正月初五日，蒙谕开明履历。谨将履历缘由略节，开具呈览。
　　恩贡生一员朱之瑜，年六十三岁。由南直隶松江府儒学生，浙江余姚人。于崇祯（阙）年（阙）月，蒙提督苏松等处学政、监察御史矛（阙）荐「文武全才第一名」到礼部，礼部贡劄有「德茂辽东之管」等语。崇祯十六年十月，蒙钦差镇守贵州等处充总兵官、右军都督府都督佥事方某辟监纪同知，不就。崇祯十七年，奉诏特征，不受。弘光元年正月，奉诏特征，不受。本年四月，即授（就家拜官为即授）江西提刑按察司副使兼兵部职方清吏司郎中，监镇东伯（旋晋荆国公）方某军，不拜（凡朝廷徽聘，不论汇征特征、不论有无差官，礼当先下抚按，抚按抄誊诏旨，星行所属各省行布政司、两京移会京尹、两直隶行道府，预备羊酒、彩币，重者钦差亲賫玄纁迎入布政司及府，或者竟賫到门。见任文武大小官员齐集开读，敦趣就道。本官生处士或有抗志，尚烦周折。此时朝政纷然，百事草率；如此盛举，不考宪章。初下南京、继至芜湖、第三次亦就南京，不关抚按衙门；瑜故得直行其志。差官理屈，不能迫促）：本年三次蒙恩。隆武三、永历二年（阙）月，钦差恢剿直浙挂（阙）将军印、少师兼太子太师、赐尚方剑蟒玉招讨大将军、威虏侯黄某承制授昌国县知县，不受。本年十月，又蒙题请监察御史管理屯田事务，不受。本月，聘请军前赞画，不就。监国鲁五年正月，安洋将军刘世勳疏荐监纪推官，不受。随蒙署吏部事吏部左侍郎朱某拟兵科给事中、旋改吏科给事中，不受。随蒙礼部尚书吴某拟授翰林院官（大则坊、谕、赞、允，小则修、撰、编、简）；乘命未下，再三力辞蒙允（未知的系何官，未敢冒填）。本年三月，蒙巡按直浙监察御史掌河南道印王（阙）荐举孝廉，立刻疏辞（疏稿现存）。监国鲁九年，钦奉端敕特召（敕谕现存，谨誊黄奉览）。
