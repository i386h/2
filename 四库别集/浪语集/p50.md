<!-- { "loadSidebar": true } -->
　　孔子曰声色之于化民也末矣脩道之谓教凡有血气未有不縁观感而得也此化俗之机也皆自身脩始也尧舜之民灏灏如也桀纣之民比屋可诛是岂声色化之也皆观感然也非勉强而从之也故君子必自反也内外之合所谓恕也已所不欲勿施于人一言而可以终身行之者笃恭而天下平用此道也孔子曰其身正不令而行其身不正虽令不从故君子先正其身不愿乎其外
　　所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道
　　古之善为天下国家者以天下为一家中国为一人无它焉一以贯之而已己所不欲勿施于人所出者正则所从者顺此之谓絜矩之道矩絜而民取制矣是故动而为天下道使民无不知爱其亲知敬其长风俗淳厚盖所以率之者顺矣脩道之教不言之令所谓絜矩之道皆以身脩为本耳
　　诗云乐只君子民之父母民之所好好之民之所恶恶之此之谓民之父母诗云节彼南山维石岩岩赫赫师尹民具尔瞻有国者不可以不慎辟则为天下僇矣国以民为本民以心为本君子之得其民得其心也民之好恶其心未尝不公君子以民为心公其好恶则民爱之戴之将父母若矣为人上者下人之所瞻望也唯中立而不倚则服而从之十手十目其严乎故君子在正其身
　　诗云殷之未丧师克配上帝仪监于殷峻命不易道得众则得国失众则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣皇天无亲惟德是予人之所欲天必从之天听自我民听天视自我民视是故在得民也得民在得心也惟有徳者有以得民之心故君子敬其独也政有本末脩身为本身脩徳建民可得而用矣何财非我之有不务建徳而急于财用民不知徳则惟财之靳是施夺之道也是故有徳斯有民有民斯得天后利先义先王所以受命也
　　楚书曰楚国无以为寳惟善以为寳舅犯曰亡人无以为寳仁亲以为寳秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人
　　为国之道在知善择恶善之道仁身为本仁身而后能择能择然后知人知人嘉善则可以保民矣善人之道无他贤贤而已媢疾之心胜则不能与人为善而何以保身乎惟仁者能好人能恶人脩身而已
　　见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之
　　进贤之法莫崇礼貎去恶之要莫先克己见贤而不能举举而不能先吾命之出者未至尔见不善而不能退退而不能逺是谁之过欤惟能公其心者可与论进贤退不肖之实以百姓之心为心忠信君子所以仁身者骄泰害之者也得失之要在我而已果能忠信则身脩而能公其好恶贤不肖之进退在此而不在彼也
　　生财有大道生之者众食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乗不察于鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
　　易称何以聚人曰财财者国用所出其可缓乎虽然为国务民之义而已财者利之所在人之所必争也人必争而我夺之则利心生而礼义消矣务民之义则天下一家而财不可胜用藏之于下犹在君也以财发身用之者也不知所以用之身为财之役矣故君子先正其本为上有节为下敦本财用之出庸有穷乎是故务民之义在乎脩身以仁民民化于仁则爱之如父母畏之如雷霆上下情通财皆可得而用率斯道也其有不终于义者乎一家仁而一国兴仁非他道也务民之义不以利为先尔货悖而入亦悖而出此事势之必然者也谋大者尚皆不暇谋小况君子而可争利于民乎聚敛之臣不知义之所在害加于盗以争利之民也民争利而至于乱则不可救药矣言利而析秋毫必非养其大者之人也所见之小恶知利义之和哉惟知利者为义之和而后可与共论生财之道
　　浪语集卷二十九
　　钦定四库全书
　　浪语集巻三十
　　宋　薛季宣　撰
　　序　赞
　　叙握竒经
　　风后握竒经三百八十四字续图三百十五字合标题七百九字以众本武经总要阵法铨次传着成章而存异文于下已缮写可读始走逰广都鱼复观览武侯八阵石图爱其文同先天易图每恨阵法未能详究闻成都唐棊盘市虽章仇兼琼经始而多得武侯遗意履其市道绳直闾井交贯百工类处技别为行识者晓知然乍入者至于尽日迷不能去方悟李卫公言古八阵龙虎虵鸟之为旗法前古服章之辨为并识之得握竒经读之而八阵之势判然矣前闻逺隠君先生论六花阵法明于八阵握竒然后知其源本从来六八之阵不同实方圆之数耳触类而长竒正庸有穷乎握竒经旧传风后受之女用佐黄帝杀蚩尤于涿鹿之野荒唐之説无所考信汉志兵隂阳家书有风后刘歆班固已言依托观公孙丞相注释则非所谓书十三篇图二卷者先秦典籍类皆口以传授反复其义未易以晩出浮伪訾也七略兵家四种军礼司马法存者尚百五十五篇吴孙子八十二篇图九卷齐孙子八十九篇图四卷自神农黄帝伊尹太公范蠡大夫种吴起魏公子广武君韩信项羽诸家其书具在畧皆亡矣今独孙子十三篇者为兵权谋之祖论形势者本握竒经权谋在人竒诡焉用形势纪纲军政为天下者尚有取焉又隠不章可为懊叹旧文奥宻尚多错综微辞传写不伦颇难诵习李筌绘为八阵既为不知而作武经虽存写本不无讹以传讹唯武侯八阵石图最为有征走得马隆赞述多所发明遂为诠定其文并绘阵图于后窃详古人存诸口诀之意不敢妄疏条章合图赞以穷经可以自得之矣
　　风后握竒经
　　【马隆本作握机序云风后轩辕臣也握者帐也大将所居言其事不可妄示人故云握机又称诸子总有三本其一本三百六十字一本三百八十字盖吕尚増字以发明之其一行间有公孙等语或云武帝令霍光等习之于平乐馆以辅少主备天下之不虞今本衍四字】
　　经曰八阵四为正四为竒【旧注竒读如字后人説天地风云为四正龙虎乌虵为四竒公孙曰世有八卦阵法其中既不用竒正似非风后所传未可防用】余竒为握竒【旧注竒读为竒耦之竒解云説竒正者多矣而握竒云者四为正四为竒余为握竒阵数有九中心竒零者大将握之以应赴八阵之急处】或总称之先出游军定两端天有冲【冲一本作衡】地有轴前后有冲【一作有风云】风附于天云附于地【附一作辅】冲有重列各四队前后之冲各三队风居四维故以圆轴单列各三队前后之冲各三队云居四角故以方天居两端地居中间总为八阵【为一作有】阵讫逰军从后蹑敌或惊其左或居其右【惊一作警而无其字】听音望麾以出四竒【出一作生】天地之前冲为虎翼【之字下一本有间字】风为蛇蟠围绕之义也【围绕一作为主】虎居于中张翼以进虵居两端向敌而蟠以应之天地之后冲为飞龙云为鸟翔突击之义也龙居于中张翼以进鸟掖两端【一作鸟挟两旁】向敌而翔以应之虚实二垒【一作三军】皆逐天文气【一本下有所字】向背山川利害随时而行【一作进】以正合以竒胜【一无二句】天地以下八重【阙】以列或曰握机望敌即引其后以犄角相列不动而前列先进以次之【公孙曰传项氏阵法依此今按而前列先八字旧文在依此注下误故迁次以成之】或合而为一因离而为八各随师之多少触类而长【一无此章或曰握机四字疑文之衍】天或圆布不动【一作天或圆而不布】前为左后为右【一本左右差】天地四望之属是也【一本下有风象二字】天居两端其次风其次云【一作其次天冲其次地冲其次风冲其次云冲】左右相向是也【公孙曰此为静】地方布风云各在前后冲之前【一无上前字】天居两端其次地居中间【一作其次地其次天中间】两地为比是也【公孙日此为动为从天阵变为地阵或即张形布势破敌攻围不定其形故为动也一本自公孙曰动静二义皆杂出经文中】纵布天一【一作两天一无两字而纵字上有云象龙一句一作龙者象龙】天二次之【天二一作两天】纵布地四次于天后【一作纵布四地四地次之一无下四地字】纵布四风挟天地之左右【一无地字】天地前冲居其右后冲居其左【一无二句一无天地字一无居其右后冲五字】云居两端虚实二垒是也【一本下有此为动也四字一无虚实以下公孙曰人多传韩信注释天或圆布以下与此防有差异而范蠡乐毅之説讹杂今亦错综于其中其部队或三五或三十或五十变通之理寄之明哲不复备载近古以来其文不满尺多慿口诀以相传授予今于难解处増字发明之耳一本其部队下上五十字云阵图如此变通由人以经文误也按公孙氏称与此异者天或圆布次由军定两端以下为正经而以天有冲止触类而长列于续图云为翔鸟之下今马本尚如此】
　　薛氏诠定图解
　　【按握竒经别有续图记金革旗麾进退趋鬭之法今其文相揉盖非末学所能离异故并论而分别之】
　　角音二
　　初警众　　　　末收众
　　革音五
　　一持兵　　　　二结阵　　　　三行
　　四趋走　　　　五急鬭
　　金音五
　　一缓鬭　　　　二止鬭　　　　三退
　　四背　　　　　五急背【背一本作趋】
　　麾法五
　　一　　　　　二黄　　　　　三白
　　四青【一作赤】　　　五赤【一作青】
　　旗法八
　　一天　　　　二地黄
　　三风赤　　　　四云白
　　五天前上下赤
　　六天后上下白
　　七地前上黄下青【一作赤】
　　八地后上黄下赤【一作青】
　　阵势八【一本阵上别有虎翼字非】
　　天　　　　　　地　　　　　　风
　　云　　　　　　飞龙　　　　　翔鸟
　　虎翼　　　　　虵蟠
　　二革二金为天　　三革三金为地
　　二革三金为风　　三革二金为云
　　四革三金为龙　　三革四金为虎
　　四革五金为鸟　　五革四金为虵【旧注此八阵名用金皷之制】
　　其金革之间加一角音者在天为兼风在地为兼云在龙为兼鸟在虎为兼虵加二角音者全师进东加三角音者全师进南【一作西】加四角音者全师进西【一作南】加五角音者全师进北鞉音不止者行伍不整【行伍一作师】金革
