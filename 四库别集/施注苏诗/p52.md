<!-- { "loadSidebar": true } -->







　　施注苏诗巻十二
　　钦定四库全书
　　施注蘓诗巻十三
　　宋　蘓轼　撰
　　施元之原注
　　武进邵长蘅删补
　　诗四十一首
　　【时守彭城作】
　　初别子由
　　我少知子由天资和而清好学老益坚表里渐融眀岂独为吾弟要是贤友生不见六七年防言谁与赓常恐坦率性放纵不自程防合亦何事无言对空枰使人之意消不善无由萌森然有六女包裹布与荆无忧赖贤妇藜藿等大烹使子得行意青衫陋公卿明日无晨炊倒牀作雷鸣秋眠我东阁夜听风雨声悬知不久别妙理难【一作重】细评昨日忽出门孤舟转西城归来北堂上古屋空峥嵘退食悮相从入门中自惊南都信繁防人事水火争念当闭阁坐頺然寄聋盲妻子亦细事文章固虚名防须扫白髪不复用黄精
　　【诗小雅虽有兄弟不如友生王注子由题先生像赞亦云人曰吾兄我曰吾师朝野佥载唐徳宗夏中防行西明寺宋济方葛巾捉鼻抄书上曰措大茶求一椀济曰鼎水方煎有茶可自泼之又问作何事业是何姓行济曰姓宋第五应进士举须叟闻呼官家济皇恐起拜上曰宋五大坦率后闻礼部放榜上令探济无名曰宋五又坦率也韦嗣博奕论所志不出一枰之上所务不过方罫之间唐韵枰博局也荘子田子方篇东郭顺子其为人也正容以悟物使人之意也消后汉梁鸿传妻荆钗布裙风雨声用韦应物诗意王注南都则南京也时子由从张文定签书南京判为此别也韩集石鼎聨句妄使水火争五代史肇传防饮王章第蘓逢吉戯之肇大怒以丑语诟逢吉由是将相如水火杜子美丈人山诗扫除白髪黄精在君看他时氷雪容】
　　次韵吕梁仲屯田
　　雨叶风花日夜稀一杯相属竟何时空虚岂敢酬琼玉枯朽犹防出菌芝门外吕梁从迅急胸中云梦自逶迟待君笔力追灵运莫负南台九日期
　　【庾信屏风诗风花直乱回唐孟迟懐郑洎诗风兰舞幽香雨叶堕寒滴桞子厚与萧俛书虽朽枿败腐犹足蒸出芝菌以为瑞物吕梁云梦注竝见前宋武述征记九月九日王登戯马台宴百僚赋诗作者百余人谢灵运最为工】
　　章质夫寄惠崔徽真【崔徽注已见】
　　玉钗半脱云垂耳亭亭芙蓉在秋水当时薄命一酸辛千古华堂奉君子水边何处无丽人近前试防丞相嗔不如丹青不觧语世间言语原非眞知君被恼更愁絶巻赠老夫惊老拙为君援茟赋梅花未害广平心似铁【郭子横洞冥记元鼎元年起招灵閤有神女留一玉钗与帝帝以赐赵偼伃至昭帝元鳯中宫人犹见此钗共谋欲碎之明日视钗匣惟见白燕直飞升天后宫人作钗因名玉燕钗李贺诗寒鬓斜钗玉燕光华岳灵姻传云发垂耳李太白诗清水出芙蓉天然去雕餙又李乐府有妾薄命篇杜子美丽人行三月三日天气新长安水边多丽人又愼莫近前丞相嗔杨贵妃遗事太液池有千叶白莲帝指妃示左右曰何如我觧语花杜子美絶句江上被花恼不彻无处告诉只颠狂唐皮日休桃花赋序余甞嘉宋广平之为相贞姿劲质刚态毅状疑其铁肠石心不觧吐婉媚词然梅花赋清便富艶得南朝徐庾体殊不类其为人也】
　　王巩屡约重九见访既而不至以诗送将官梁交且见寄次韵荅之交颇文雅不类武人家有侍者甚恵丽
　　知君月下见倾城破恨悬知酒有兵老守亡何惟日饮将军竞病自诗鸣花枝不共秋欹帽笔阵空来夜斫营爱惜微官将底用他年只好写铭旌
　　【南史江谘议有言酒犹兵也兵可千日而不用不可一日而不备酒可千日而不饮不可一饮而不醉唐韩偓诗酒冲愁阵出竒兵日饮竞病注竝再见韩退之送孟东野序东野始以其诗鸣其髙出魏晋不懈而及于古杜子美醉歌行笔阵独扫千人军呉志甘寕传受敕出斫敌前营至二更时衔枚出斫敌敌惊动遂退白乐天诗昼聼笙歌夜斫营礼记铭明旌也以死者为不可别已故以其旗识之杜牧之诗黄壌不霑新雨露粉书空换旧铭旌】
　　台头寺雨中送李邦直赴史馆分韵得忆字人字兼寄孙巨源二首
　　霜林日夜西风急老送君归百忧集清歌窈眇入行云云为不行天为泣红叶黄花秋正乱白鱼紫蟹君须忆凭君説向髯将军衰鬓相逢应不识
　　【杜子美诗悲见生涯百忧集汉元帝纪帝自度曲被歌声分刌节度穷极幼眇外戚传武帝悼李夫人赋惟幼眇之相羊注幼眇犹窈窕也列子秦青抚节悲歌声振林木响遏行云五行志无云而雨为雨泣髥将军注再见白乐天诗相逢应不识满颔白髭白】
　　珥笔西归近紫宸太平典册不缘麟付君此事寜论晋载我当时旧过秦门外想无千斛米墓中知有百年人看君两【一作防】眼明如镜休把春秋坐素臣
　　【文选曹植表执鞭珥笔注戴笔也潘岳赠陆机诗优游省闼珥笔华轩史记孔子世家西狩获麟曰吾道穷矣乃因史记作春秋晋陈夀传夀撰三国志时人称其善叙事有良史之才张华深善之谓夀曰当以晋书相付耳贾谊过秦论史记秦本纪汉书项籍传皆载其略晋陈夀传丁仪丁廙有盛名于魏陈夀谓其子曰可觅千斛米当为尊公作佳传子不与竟不作传集异记郑郊过一冢上有竹两竿青翠可爱吟曰墓上两竿竹风吹长袅袅乆不能续忽闻冢中人赓之曰下有百年人长眠不知晓王注诗意言必不如陈夀之希求当念墓中之人而发其潜光也韩退之论史书左邱明纪春秋时事以失明杜预左氏传序説者以为仲尼自卫反鲁修春秋立素王邱明为素臣汉昭帝纪大将军国家忠臣敢有谮毁者坐之公诗案熈寜十年九月内李清臣差知国史轼作诗送清臣云付君此事寜论晋载我当时旧过秦轼于仁宗朝曽进论徃古得失轼妄以贾谊自比意欲李清臣于国史中载轼所进论也】
　　代书答梁先
　　此身与世真悠悠苍顔华髪谁汝留强名太守古徐州忘归不如楚沐猴鲁人岂独不知邱蹸借夫子无罪尤异哉梁子清而脩不逺千里从我游了然正色悬防眸世之所驰子独不一经通明传节侯小楷精絶规摹欧【公自注梁生学欧阳公书】我衰废学懒且媮畏见问事贾长头别来红叶黄花秋夜梦见之起坐愁遗我駮石盆与瓯黒质白章声琳球谓言山石生涧沟追琢尚可王公羞感子佳意能无酬反将木报珍投学如富贵【一作贾】在博収仰取俯拾无遗筹道大如天不可求修其可见致其幽愿子笃实慎勿浮发愤忘食乐忘忧
　　【汉百官表郡守秦官景帝中二年更名太守家语鲁人不识孔子圣人乃曰彼东家邱者吾知之矣荘子譲王篇夫子再逐于鲁杀夫子者无罪借夫子者无禁汉韦贤传号称邹鲁大儒子成复以明经位至丞相贤薨諡节侯汉韩信传媮衣靡食注媮苟且也贾长头注见十巻赠上天竺辩才诗汉司马相如传白质黒章其仪可喜诗大雅追琢其章金玉其相左传隐三年苟有明信涧谿沼沚之毛可荐于鬼神可羞于王公左太冲蜀都赋蕡实时味王公羞焉诗国风投我以木报之以琼琚汉书货殖传鲁人俗俭啬而丙氏尤甚家自父兄子弟约頫有拾卬有取】
　　九日邀仲屯田为大水所隔以诗见寄次其韵
　　无复龙山对孟嘉西来河伯意雄夸霜风可使吹黄帽【公自注舟人黄帽土胜水也】樽酒那能泛浪花漫遣鲤鱼传尺素却将燕石报琼华何时得见悲秋老醉里题诗字半斜【河伯用庄子秋水篇详七巻八月十五日防潮诗注杜子美诗缆侵隄栁系幔巻浪花浮毛诗国风尚之以琼华乎而阚子宋之愚人得燕石梧台之东归而藏之以为大寳杜九日诗老去悲秋强自寛又诗作诗呻吟内墨淡字欹倾】
　　河复【并序】
　　熙寜十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一枝已复故道闻之喜甚庻几可塞乎乃作河复诗歌之道路以致民愿而迎神休盖守土者之志也
　　君不见西汉元光元封间河决瓠子二十年钜野东倾淮泗满楚人恣食黄河鳣万里沙囘封禅罢初遣越巫沈白马河公未许人力穷薪刍万计随流下吾君仁圣如帝尧百神受职河神骄帝遣风师下约束北流夜起澶州桥东风吹冻收防渌神功不用淇园竹楚人种麦满河淤仰防浮槎栖古木
　　【沟洫志孝武帝元光中河决瓠子东南注钜野通于淮泗上使汲黯郑当时兴人徒塞之辄复坏后二十余年歳因以数不登上既封禅廵祭山川其明年干封少雨乃使汲仁郭昌发卒数万塞瓠子决河于是上以用事万里沙则还自临决河湛白马玉璧令羣臣从官自将军以下皆负薪寘决河是时东郡烧草以故薪柴少而下淇园之竹以为楗帝悼功之不成作歌曰皇谓河公兮何不仁又曰河公许兮薪不属卒塞瓠子筑宫其上名曰宣防桞子厚诗渡头水落村径成掩乱浮槎在髙树】
　　登望谼亭【此诗墨迹乃钦宗东宫旧藏今在曽文清家宿尝刻石余姚县治东坡题云仆在彭城大水后登望谼亭偶留此诗已而忘之其后徐人有诵之者徐思之乃知其为仆诗也集中无之以入河复诗后】
　　河涨覀来失旧谼孤城浑在水光中忽然归壑无寻处千里禾麻一半空
　　韩干马十四匹
　　二马并驱攒八蹄二马宛颈騣尾齐一马任前双举后一马却避长鸣嘶老髥奚官骑且顾前身作马通马语后有八匹饮且行防流赴吻若有声前者既济出林鹤后者欲渉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当防
　　【韩非子伯乐敎二人相踶马相与之简子廐观马一人举踶马其一人从后而循之三抚其尻而马不踶此自以为失相其一人曰子非失相也此其为马也踒肩而肿膝夫踶马也者举后而任前踵膝不可任也故后不举王充论衡汉杨翁伟乗蹇马出遇放马翁伟谓其御曰放马目眇御曰何以知之曰彼骂辕中马曰蹇此马亦骂之曰眇其御徃视之果眇马也北梦琐言浙人刘三复能记三生事云曽为马马常患渇望驿而嘶伤其蹏则连心痛汉东方朔传尻益髙者鹤俛啄也杜子美丹青引斯须九重真龙出一洗万古凡马空又天育骠骑歌是何意态雄且杰騣尾萧梢朔风起】
　　有言郡东北荆山下可以沟畎积水因与呉正字王户曹同徃相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首【按公逰桓山记云元丰二年正月已亥春服既成从二三子云云有诗别见十六巻王注入此悮】
　　侧手区区未易遮奔流一瞬巻千家共疑智伯初围赵犹有张汤欲漕斜已坐迂疎来此地分将劳苦送生涯使君下防真堪笑隐隐惊雷响踏车
　　【时河决水方退谚有侧手障黄河之语战国防智子攻赵襄子走晋阳围而灌之城不浸者三版汉沟洫志有上书欲通襃斜道及漕事下御史大夫张汤言襃水通沔斜水通渭皆可以行船漕上以为然拜汤子卬为汉中守发数万人作襃斜道五百余里又待诏贾譲言治河有上中下防若乃缮完故堤増卑倍薄劳费无已数逢其害此最下防也】
　　茫茫清泗绕孤岑归路相将得暂临试着芒鞋穿荦确更然松炬照幽深纵令司马能镵石奈【一作防】有中郎解摸金强写苍崖留歳月他年谁识此时心
　　【九域志徐州泗水今呼清河南史顾欢好学而贫夕则燃松节读书礼记孔子居于宋见桓司马自为石椁三年而不成夫子曰若是其靡也死不如速朽之愈也三国陈琳为袁绍作檄书言曹操置发丘中郎将摸金校尉所过隳突无骸不露】
