<!-- { "loadSidebar": true } -->
　　髙阳之子【见征调曲】少典之孙【见祀圆丘】苍林逺遘【帝王世纪黄帝妃嫫母生苍林】若水遥源【见宗庙歌】公侯复始【见辛威碑】钟鼎逾繁【见伤王司徒】承基纂胄建国开藩我壮我武既公既侯缁衣出郑【诗郑风缁衣之宜兮】卿士归周【见齐王宪碑】鱼陵北上【左传楚师伐郑次于鱼陵】荥泽东流【禹贡豫州荥波既猪注济水入河而南溢为荥】河移酸枣【见思旧铭】粟雨陈留【见谢赵王启】祖守南邦考镇东部两龟为印双蛇结绶【见贺娄慈碑】日察阴阳【见贺新乐表】星占长栁【见齐王宪碑】是曰世载其名不朽事亲之道孝以立身【见哀江南赋】事君之道忠以立仁今君嗣德一此君亲如松之茂【诗如松柏之茂】如竹之筠【长长孙俭碑】功参荆棘【后汉冯异传帝曰是我起兵时主簿也为我披荆棘定闗中】职主兵戎北临青岭【未详】南通白波【后汉董卓传灵帝末黄巾余党郭太等复起西河白波谷三辅号为白波贼】直云横塞长星渡河【见哀江南赋】陈开沙断【汉韩信传信夜为万余囊盛沙拥水上流引兵半渡撃龙且】师移灶多【见拟咏懐】举功行赏封疆受位宫室镂圭山河分地【见为阎将军袭封二表】决胜千里深谋秘计【见拟咏懐】建武功臣名连星次【后汉书范晔论中兴二十八将前世以为上应二十八宿】建旟济漯【禹贡兖州浮于济漯】拥节龟蒙【诗鲁颂奄有龟蒙】既蚕桑土【禹贡兖州桑土既蚕】实抚梧桐【禹贡徐州峄阳孤桐注峄山之阳有特生之桐其材中琴瑟】野无异器河无别风吴亭楚塞【见司马裔碑】莫敢弯弓【贾谊过秦论士不敢弯弓而报怨】倐忽身世俄然松槚路转铜鱼【一统志铜鱼洲在蜀渠县其下有石碛黄色若鱼】山回石马【见贺娄慈碑】武侯之庙【见齐王宪碑】栾公之社【见长孙俭碑】望此髙碑凄然泪下
　　周陇右总管长史赠少保豆卢永恩神道碑
　　君讳永恩字某昌黎徒河人【汉地理志西西郡交黎县注应劭曰今昌黎又有徒河县】本姓慕容燕文帝皝之后也朝鲜箕子之封【宋微子世家武王封箕子于朝鲜而不臣】孤竹伯夷之国【汉地理志孤竹城在辽西令支县应劭曰故伯夷国今有孤竹城】汉有四城【汉地理志元鳯元年改燕国为广阳郡有蓟县方城县广阳县隂乡县凡四城】秦为一候【扬雄解嘲西北一侯】其先保姓受氏初存柳城之功【前燕录辽西左贤王从母丘俭征髙丽以全栁城之勲进拜单于迁邑辽西遂以慕容为姓】开国承家始静辽阳之乱【汉地理志柳城属辽西辽阳属辽东】自天市星妖【晋书天文志咸宁元年有星入于天市占曰为兵丧三年慕容恪攻没洛阳沈劲等战死】连津兵覆【前燕録永嘉初廆东撃连津破斩之】尚书府君改姓豆卢筮仕于魏【本传髙祖胜归魏授长乐郡守赐姓豆卢氏】祖代左右将军魏文皇帝直寝父长少以雄略知名不幸早世【本传父长柔镇将有威重见称于时】周朝以兄弟佐命义存追逺保定二年有诏赠柱国大将军涪陵郡公【周书豆卢寜传以宁着勲追赠柱国大将军少保涪陵郡公隋书地理志梁州涪陵郡旧曰汉平】是知春雨润木自叶流根【张士然表臣闻春雨润木自叶流根】西伯行庆推存及没以公山岳精灵星辰秀异气侔钟鼎声感风云观于秦兵尚称童子【左传秦师过周北门王孙满尚幼观之言于王曰秦师轻而无礼必败】对于楚战犹在青衿【左传鄢陵之战楚晨压晋军而陈范匄趋进曰晋楚惟天所授何患焉文子执戈逐之曰国之存亡天也童子何知焉】太祖文皇帝乘时拨乱奄有霸业颍川从我旧爱无沦【本传初随寜事侯莫陈悦后与寜归太祖后汉书王霸传光武以霸为功曹史从渡河北宾客稍稍引去光武谓霸曰颍川从我皆逝而子独留】舂陵故人相知惟眷【后汉光武纪建武三年幸舂陵祠园因置酒旧宅大防故人父老】普泰三年关西建义授殄寇将军奉迎大驾赐封新兴县伯【通典殄寇将军后魏从七品后后周以从三品晋书地理志南安郡领新兴县详见于宗庙歌中】邑五百户闲新安之部【周太祖记大统三年东魏将髙敖曹退守洛阳独孤信至新安敖曹复走渡河信遂入洛阳】还移杨仆之闗【见拟咏懐】解农之围【见纥干碑】更入刘昆之郡【见五张寺碑】援枹并辔【左传郤克左并辔右援枹而鼓马逸不能止】并预前驱【诗伯也执殳为王前驱】大统三年有沙苑之战四年有河桥之役【见纥干碑】介胄虮虱【后汉朱浮传甲胄生虮虱】戎马生郊【见连珠】公灵变愈长风飚更勇【见秋夜】隠若敌国差强人意【后汉呉汉传诸将见战陈不利或多惶惧大司马汉意气自若帝叹曰吴公差强人意隠若一敌国矣】授龙骧将军中散大夫【通考中散大夫后魏正四品】八年授直寝右亲信都督寻转大都督加通直散骑常侍十六年授使持节车骑大将军仪同三司魏元年授骠骑大将军开府仪同三司邓骘以汉朝亲戚始授中台【后汉邓隲传朝廷以太后故遣五官中郎将迎拜隲为大将军】黄权以魏国功臣初登上将【见郑常碑】公频烦宠授朝野为荣三年【本传作魏废帝三年】都督成州诸军事成州刺史【周太祖纪魏废帝三年改南秦为成州】寻加侍中【本传加侍中不载】外总连率威振百城【见辛威步陆逞二碑】内参常伯荣髙八舍【晋职官志侍中按黄帝时风后为侍中于周为常伯之任秦取古名置侍中初学记汉灵帝时侍中舎有八区】于时陇坻黠羌【见步陆逞及长孙俭碑】时穿上谷【汉地理志上谷郡秦置】榆中羣盗或聚渔阳【见军行及长孙俭碑】公巻甲星驰【见哀江南赋】长驱千骑回洛凶徒望风草靡【北史齐万俟洛传洛字受洛干周人畏之神武名其所营地为回洛详司马裔碑】瓜州豪杰束手归罪后魏元年改封龙支县侯【本传作龙来误隋书枹罕郡龙支县注后魏曰北金城西魏改焉】三年朝廷使大将安政公【本传安政公史寕隋书雍州雕隂郡大斌县注西魏置仍立安政郡】随突厥吐谷浑归国【隋书西海郡注置在古伏俟城即吐谷浑国】河鄯二州属当路首公领骑八千【本传作五千】以为戎防南通丹粟【吕氏春秋南至交阯孙朴续湔之国丹粟漆树沸水漂漂九阳之山】西望白兰【见纥干碑】闗塞无虞公之勲也【周异域传粟特国在葱岭之西保定四年遣使献方物又白兰者羌之别种保定元年遣使献犀甲铁铠】周元年授都督鄯州诸军事鄯州刺史其年改封沃野县公【后汉郡国志沃野县属朔方郡】增邑千户二年授陇右总管府长史【周明帝纪三年冬十月乙丑遣柱国尉迟逈镇陇右】武成元年都督利涉汶【本传作沙文】三州诸军事利州刺史【隋书梁州义城郡注后魏立益州世号小益州梁曰黎州西魏复曰益州又改曰利州置总管府魏地形志沙州领郡二建宁齐安萧衍置魏因之治白沙闗城隋书梁州汶山郡注后周置汶州又汶山县注后周改曰汶州】二年兵破文州阳阵蛮仍平泸水【隋书梁州武都郡长松县注西魏为山曰建昌置文州及卢北郡】以保定元年将兵破巴州恒獌獠【本传不载】渡泸五月葛亮有深入之兵【见贺娄慈碑】长坂九回王尊有忠臣之路【见小园赋】霜雹不惊【南史蠕蠕国能以术祭天而致风雪前对皎日后则泥潦横流故其战败莫能追及】水草无乏【见使北】天幸将军【见司马裔碑】斯之谓矣【周异域传武成初文州蛮叛州选军讨定之又夭和三年梁州恒棱獠叛总管长史赵文表讨之军次巴州遂相率来降】其年授司防八法斯掌九赋是均事总嵗成功参月要【见步陆逞碑】三年还授陇右总管府长史【周武帝纪保定二年以蔡公广为秦州总管本传作三年铭与纪合刘璠传广时镇陇右秦州即陇右也见豳国公广铭】公屡弼英蕃频相大府北海入朝仰以对问【后汉宗室传北海靖王兴宪宗每有异政辄乗驿问焉】东平谒帝因而定礼【后汉十王传东平王苍与公卿共定南北郊冠冕车服制度】遂使马首懐燕不无乐毅【见崇传及崔訦碑】蕃臣拟汉或多田叔【汉髙帝纪赵臣田叔等召见与语廷臣无能出其右者】兄楚国公【见慕容宁碑】以参和挹让庄赞乐推【见宗庙歌】建国开都奄荒南服求以先封武阳郡三千户益公沃野之封【魏地形志豫州襄城郡领武阳县北徐州东泰山郡领武阳县隋地理志兖州武阳郡武阳县注后齐省后周置梁州为郡为县注后周置武阳未详孰是】朝廷以兄弟相让不无前史【后汉丁鸿传鸿当袭封上书让国于弟盛不报既而逃】推恩分邑【见郑常碑】有诏许焉增邑并前合四千七百户既而六气相犯五声相触【左传医和曰天有六气降生五味发为五色徴为五声淫生六疾】灵夀不终游魂且变【系辞游魂为变】薨于官舎春秋五十八【本传作四十八】诏赠少保幽冀定相等五州诸军事幽州刺史【隋书冀州涿郡注旧置幽州后齐置东北道行台后周平齐改置总管府信都郡注旧置冀州魏郡注后魏置相州东魏改曰司州牧后周又改曰相州置六府宣政初府移洛以置总管府又安阳县注周大象初置相州及魏郡因改名邺又邺县注东魏都后周平齐置相州】諡曰敬公礼也天和元年二月六日葬于咸阳洪渎川大夫墓树以柏诸侯坟髙于雉【见司马裔碑】呜呼哀哉公资忠履孝蕴义懐仁直干百寻澄波千顷【见司马裔碑】留心职事爱玩图籍官曹案牍未尝烦委【魏刘桢诗职事烦填委文墨纷消散】戎马交驰不妨余裕【见司马裔碑】兄弟公侯国朝亲戚宜春有汤沐之盛【汉卫青传封青子伉为宜春侯青固谢曰伉等三人何敢受封公羊传枋者何郑汤沐之邑也】濯龙无流水之讥【见咏画屏风】渭南千亩之竹尚惧盈满【见哀江南赋】池阳二顷之田常思止足【见和张侍中】立身则十世可宥【左传范宣子囚叔向祁奚曰犹将十世宥之以劝能者】遗子则一经而已【见步陆逞碑北史豆卢宁传宁初未有子养弟永恩子勣及生子赞亲族皆请赞为嗣宁曰兄弟之子犹子也遂以勣嗣勣字定东周文以勲臣子封义安县侯周闵帝受禅授稍伯下大夫开府仪同三司改封丹阳郡公明帝时为左武伯中大夫勣自以经业未通请解职游露门学帝嘉之勅以本官就学本传永恩少冇识度屡从征讨皆有功及卒子通嗣通字平东一名防在周以父功赐爵临贞县侯改封沃野县公位开府北徐州刺史】刺史贾逵之碑既生金粟【见纥干碑】将军卫青之墓方留石麟【述异记丹阳大姑陵石麟二枚不知年代传曰秦汉间公卿墓则以石麒麟镇之详贺娄慈碑】乃为铭曰
