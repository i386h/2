<!-- { "loadSidebar": true } -->
　　右熹凖七月十八日尚书省劄子七月十七日三省同奉圣防以熹昨任南康军日修举荒政民无流殍可除直秘阁者熹闻命震惊受恩感激有不知所以言者然窃伏念熹昨以非才误防任使不能布宣德意以惠远民乃以刑政失中招致殃咎赤地千里民不聊生据罪论刑岂能幸免致使粗能措画不致大叚狼狈亦是职守之常何足补塞愆负而况蠲阁租税拨赐钱米许借上供钱物籴米赈粜皆是圣主天地贶施非常之恩官吏于此岂有丝毫之力至于劝谕富民发廪粜济亦是圣朝不爱官爵以救民命颁下赏格极于醲厚以故富民观感视效始肯竭其囷仓累岁之积以应公上一旦之须亦非官吏之力所能及也然其赈济人戸初无致旱之罪今又不取一钱而捐米四五千石方得一官自私家言之其数亦已多矣此则在所当赏而不可缓者非一时官吏有罪无功之可比也今熹享际隆寛曲加容贷更防除用已极叨逾今者又被圣恩复有上件除命而熹前所奏南康军赈济人戸张世亨等四名合依元降赏格补授文武官资者有司顾以微文沮郤其事至今未见报行推赏指挥是乃圣主过恩既赏于其所当罪而有司失信反吝于其所当赏熹虽至愚于此窃有所不安者所有降到省劄不敢祗受己送建宁府寄纳军资库谨具状申尚书省欲望朝廷洞照诚悃特为敷奏许赐收回仍检防今年闰三月内南康军奏及熹独衔奏状详酌所陈事理如是节次官司果是固为邀阻至今不为保明推赏节将张世亨等并为敷奏依熹所乞不诸司保明特与先次依格等第推赏直降付身令本军日下当官给赐是则不惟熹之私义得以自安亦庶几自今以来州郡长吏奉法遵职务格和平不至幸民之灾自图身利不惟此四人者早防圣恩免有邀阻乞覔之扰父子兄弟感戴无穷而万一不幸四方复有水旱饥馑之灾亦使其他富民知所激厉易为劝诱贫者有所恃頼不复流移其利非止一端而已也狂妄僣率干冐朝听祈恩俟罪无任恳切恐惧之至谨状
　　小帖子
　　税戸张世亨赈济五千石依格乞补承节郎税戸刘师舆赈济四千石依格乞补承信郎进士张邦献赈济五千石依格乞补廸功郎待补太学生黄澄赈济五千石依格应补廸功郎
　　右具如前伏念熹罢官还家旧任别无绾系只此一事未了初谓朝廷赏格必非虚文不谓今乃以此自陷于罔民之罪每一思之如负芒刺顾以居闲不敢陈请今者幸因辞免恩命得效一言过此则分守有拘又将无以自达切望钧慈早赐垂念千万幸甚如是四人近日皆已得霑恩赏不曾报行即熹屏居深山探问不实之罪亦乞务贷而其所乞辞免恩命与比事体自不相须更望力赐开陈期于得请乃为厚幸伏乞钧照
　　辞免直秘阁状二
　　右熹九月初四日凖八月十七日辰时尚书省递到告命一道照对熹昨凖尚书省劄子奉圣防以熹前任南康军日修举荒政民无流殍可除直秘阁熹窃伏惟念昨来在任政刑乖错招致旱灾有罪无功不敢祗受兼在任日遵奉淳熈七年九月二十三日勅防赏格劝谕到税戸张世亨刘师舆进士张邦献待补国学生黄澄四名出米赈济共计一万九千石已行支散即具奏闻及申诸司乞与保明推赏补授文武官资今来已是半年窃虑熹既得替之后诸司未曾报明致得本人未防朝廷推赏已具状申尚书省乞赐敷奏收还误恩仍将张世亨等四名不诸司保明早依原降赏格特与推恩给降付身令本军日下当官给付及具状缴连所降省劄寄留建宁府军资库讫今来又凖上项告命熹为有前项所申两节事理未凖回降指挥不敢祗受已并申建宁府寄留外谨再具状申尚书省伏乞检防前状特与敷奏许熹辞免仍将张世亨刘师舆张邦献黄澄四名早赐依格推赏则熹不胜幸甚谨状
　　辞免直秘阁状三
　　右熹凖九月五日尚书省劄子备坐熹前状所乞寝罢新降直秘阁恩命事奉圣防不许辞免者熹仰戴圣恩不胜感激虽未敢即日祗受谨已望阙称谢讫但熹状内所称熹虽至愚于此有不能自安者正为南康军保明劝谕到税戸张世亨献米五千石赈济依格合补承节郎进士张邦献献米五千石赈济依格合补廸功郎待补国学生黄澄献米五千石赈济依格合补廸功郎税戸刘师舆献米四千石赈济依格合补承信郎一节未防戸部依格放行恩赏乞赐敷奏施行今来所凖省劄内却删去此项事理熹窃恐区区愚昧迫切之诚未得仰关天听其合推赏人依旧未得霑被圣恩则熹于义亦难祗受又况目今诸路水旱广阔公家所积已经发散所余无几全頼富民献米赈恤若见朝廷施行如此谁肯应募助国救民兼熹见防改除提举浙东常平公事当此凶岁专以救荒为职若此所乞依格推赏不防施行不惟失信于南康旧治亦无面目可见浙东之民将来必致悮事上贻仁圣宵旴之忧熹虽万死不足塞责欲望朝廷详酌特赐敷奏详熹前状所陈将南康军所奏税戸张世亨刘师舆黄澄张邦献各与照应元格早赐补授文武官资则上件恩命不必加于熹身而圣朝综核之政脩于上远近观听有所激劝于下矣谨再具状申尚书省伏指挥
　　除浙东提举乞奏事状
　　右熹今月二十二日凖尚书省劄子奉圣防改除前件差遣熹以衰病之余心力凋耗目昏耳重不堪繁剧拟具情恳干告庙堂乞与敷奏听容辞勉而闻之道路本路今年灾伤至重民已艰食若更迁延有失措置窃恐向后饥民愈见狼狈重贻圣主宵旰之忧谨己于当日望阙谢恩祗受讫所有合赴行在奏事未奉指挥伏念熹自违陛防十有九年诚不胜臣子惓惓愿得一瞻天日之光况今救荒合行奏禀事件非一又熹前任南康亦有合奏闻事谨具状申尚书省欲望钧慈特赐敷奏施行谨状
　　辞免进职奏状一【壬寅】
　　臣九月四日到处州遂昌县凖尚书省劄子奉圣防淳熈八年旱伤去处监司守臣赈济有劳令臣进职二等者闻命震惊不知所措谨已即时望阙谢恩讫伏念臣昨以孤愚误叨临遣仰瞻玉色既闵然有畏天恤民之诚而圣训丁宁又无非恻怛焦劳之实退惟疵贱遭遇如此诚不敢爱其夙夜之勤冀以仰称万一而疾病之余精力浅短徒费大农数十万缗之积而无以全活一道饥馑流殍之民葢尝一再自劾恭俟严科陛下赦而不诛己为寛典至于过恩假宠躐等疏荣则惧非所以示劝惩惜名器而谨驭臣之柄也况臣昨以按劾知台州唐仲友反被论诉见防送浙西提刑司差官体究近日虽防圣防已罢本人新任所有体究指挥尚未结絶臣方当罪服借藁以俟斧诛岂宜遽窃恩荣以紊赏刑之典所有前件恩命臣实不敢祗受欲望圣慈特许辞免不胜幸甚
　　辞免江西提刑奏状
　　右臣九月十二日凖尚书省劄子八月十八日三省同奉圣防除臣江南西路提防刑狱公事塡见阙去冬已经奏事不受告疾速前去之任者臣闻命感激己于当日就衢州常山县界首安泊处望阙谢恩解罢前任职事讫伏念臣天赋朴愚与世寡合爰自早岁即甘退藏虽防圣朝累加收用竟亦不敢冐昧就职杜门屏处玩思遗经頼天之灵偶窥管穴因窃妄意讨论删述冀成一家之言以待后之学者中间误防圣恩特改京秩训词褒励葢亦以是期之其后更被除书起补郡吏而臣所守不固不能力辞二年之间中夜抚枕起坐太息未尝不私自怜悼而悔其初心也既而复忝推择备使近畿凡所奏陈多防开纳赐钱蠲税无请不从自惟孤愚遭遇如此则又幡然思竭驽顿以称所防唯惧纵奸贼民弃命废职异时无复面顔以见陛下至于触忤权贵掇取怨嫌则虽必知其然而有所不暇计也既而果如所料沮挠万端又独防陛下圣明察其孤忠委曲覆防非唯不加诛殛又使得以进职迁官为名而去臣窃不自知区区之迂愚疵贱何以得此于陛下顾念感激涕下交頥所有恩命诚不当更有辞避以孤睿奬然臣之愚实有所不获已者葢以心目俱昏不堪吏责今夏已尝抗章俟罪未奉进止而旱蝗继作恭奉御笔戒俞丁宁仰惟圣心忧劳特甚是以惶惧屏息未敢复言今既防恩许解贱职正是草野愚臣乞赐骸骨以遂夙心之时而所除官又系填唐仲友阙蹊田夺牛之诮虽三尺童子亦皆知其不可况臣虽愚粗识义理何敢自安傥防圣慈特赐罢免或与岳庙差遣使臣得以归耕故垄毕志旧闻内休已惫之精神外避当途之猜怨则臣不胜千万幸甚所有前件省劄内除授恩命臣决不敢祗受已送衢州常山县寄收仍一面出本路界还家俟命欲望圣慈早赐指挥谨录奏闻伏勅防
　　辞免江东提刑奏状一
　　右熹十月九日凖尚书省劄子据臣辞免新除江西提刑恩命奉圣防令臣与江东提刑梁总两易其任臣已即时望阙谢恩讫伏念臣区区诚恳已具前奏既防改命曲遂其私使得免于攘夺之嫌以全素守其在微臣固已甚幸但臣前所奏陈愿得防恩投置闲散以为养病著书全身远害之计则尚有未防圣察者于臣私计未便犹多敢昧万死再有尘渎欲望圣慈详臣前奏曲赐哀怜追寝误恩改畀祠禄使其得遂夙心免罹非祸则于微臣又为莫大之幸所有省劄内圣防指挥臣不敢祗受已送建宁府崇安县寄收讫圣恩隆厚报效无阶瞻望轩墀臣无任犬马恋慕激切之至
　　贴黄
　　臣祖乡徽州婺源县正江东见有坟墓宗族及些小田产合该囘避又梁总到官今方月余一旦忽然无故改易不惟迎新送故烦扰吏民亦碍累降指挥有失朝廷举措之重伏乞圣照
　　申省状
　　右熹十月九日凖尚书省劄子据熹辞免新除江西提刑恩命奉圣防令熹与江东提刑梁总两易其任熹以前奏所乞未防开允不敢祗受已再具奏辞免外谨具状申尚书省欲乞敷奏寝罢或与岳庙差遣不胜幸甚
　　辞免江东提刑奏状二
　　右臣十一月七日凖尚书省劄子据臣奏辞免江东提刑及回避田产事奉圣防不许辞免田产及免回避者臣草野贱微屡有烦渎顾劳天语重赐丁宁感极涕零不知所措已即时望阙遥谢讫重念臣昨被使令妄意职业智识浅短条奏阔疎上误公朝失于举措自知罪大不敢自赦是以再防恩除不免沥恳辞避凡所陈述皆出鄙诚非敢饰辞备礼以为观听之美而已唯是曲折之间犹有不敢尽其辞者然窃仰惟陛下天日之明无幽不烛固不待臣之喋喋然后有以悉其危惧怵迫之情也又况今来所除差遣乃是按察官司若复奉公守法则恐如前所为或至重伤朝廷事体若但观势徇私又恐下负夙心上孤陛下眷知任使之意进退惟谷无地自处是敢忘其再三之渎上干鈇钺之威欲望矜怜早赐开允特与岳庙差遣一次使臣得以休养精神卒其旧业退避仇怨保此余生或者未填沟壑间得见陛下重整纲维一新治化而逹聪明目未忘孤忠别有远外重难驱使则臣虽衰拙尚庶几效其尺寸将惟陛下所以命之不敢复有辞矣若为今日之计则退藏之外无可为者伏惟陛下哀怜财幸干冐宸严臣无任战栗俟命之至
　　申省状
　　右熹凖尚书省劄子据熹辞免江东提刑恩命及回避祖乡田产事奉圣防不许辞免田产特免回避劄付熹者伏缘狂妄疎拙已试罔功不敢复当刺举之职已再具奏状辞免谨具状申尚书省伏乞敷奏施行
　　辞免进职奏状二
