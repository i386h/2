<!-- { "loadSidebar": true } -->
　　独卧无心处【一作起】春风闭寂寥鸟声谁唤汝屋角故相撩【退之诗无心思岭北猿鸟莫相撩山谷诗佳眠未知晓屋角闻晴哢】
　　送望之赴临江
　　黄雀有头颅长行万里余想因君出守暂得免包苴【袁尚传君头颅方行万里鲁直亦云头颅虽复行万里犹和傅説盐梅羮两公咏黄雀皆使袁尚事○成汤六事包苴行欤】
　　送丁廓秀才归汝阳
　　风駃栁条干駞裘未胜寒殷勤陌上日为客暖征鞍【皎然诗春风潮水漫正月栁条寒○欧公诗春寒漠漠侵駞褐长卿诗独怜南浦月今夕送归鞍】
　　送王彦鲁
　　北客怜同姓南流感似人相分岂相忘临路更情亲【庄子徐无鬼篇子不闻夫越之流人乎去国数日见其所知而喜去国旬月见所尝见于国中者而喜及期年也见似人而喜矣不亦去人滋久而思人滋深乎】
　　送吕望之
　　池散田田碧台敷灼灼红年华岂有尽心赏亦无穷【古诗虽无田田叶及尔泛涟涟○沈约诗山中咸可悦赏逐四时移○欧公云四时之景不同而乐亦无穷○东坡诗以彼无尽景寓我有限年】
　　别方邵秘校
　　迢迢建业水中有武昌鱼别后应相忆能忘数寄书【言鱼可寄书也○古乐府呼儿烹鱼中有素书○武昌鱼见呉志】
　　梅花
　　墙角数枝梅凌寒独自开遥知不是雪为有暗香来【戎昱梅花诗应縁近水花先发疑是经春雪未消○古乐府庭前一树梅寒多未觉开秪言花似雪不悟有香来○荆公畧转换耳或偶同也】
　　红梅
　　春半花才发多应不奈寒北人初未识浑作杏花看【梅宛陵诗驿使前时走马回北人初识越人梅○西清诗话云红梅清艳两絶昔独盛于姑苏晏元献始移植西冈第中特珍赏之一日贵防赂园吏得一枝分接由是都下有二本公尝与客饮花下赋诗曰若更迟开三二月北人应作杏花看客曰公诗固佳待北俗何浅也公笑曰顾伧父安得不然一坐絶倒王君玉闻盗花事以诗遗公云馆娃宫北旧精神粉瘦琼寒露蕊新园吏无端偷折去鳯城从此有双身自尔名园争培接遍都城矣○苕溪渔隐曰介甫红梅诗与元献诗暗合然介甫句意视元献为工】
　　病起过寳觉
　　执手乍欣怅霜毛应更新依然旧童子却想梦前身【善财童子入毗卢楼阁见诸境界种种装严不可思议弥勒告言如上所见从何处来善财曰从诸佛智惠中来依诸佛智惠而住无有去处亦无住处如梦如幻不可思议尔时善财闻弹指声从三昧起葢善财末后证入法身见前来参访五十二人知识皆是梦境以执手二字观之知为善财不疑善财初参徳云比丘徳云执善财手云云○杨巨源与刘评事过故证上人院诗阶雪凌春积钟烟向夕深依然旧童子相送出花隂○戎昱春日游僧院诗依然旧童子相送出花林】
　　书定林院窗
　　道人今辍讲巻裓寄松萝梦説波罗蜜当如习气何【公自注云问逺大师师云夜来梦与説十波罗蜜○净土经各以衣裓盛众妙花供养他方千亿佛舍利佛问须菩提梦中説六波罗蜜与觉时是同是别须菩提云此义幽深吾不能説汝往问弥勒】
　　题徐浩书法华经
　　一切法无差水牛生象牙莫将无量义欲觅妙莲华【华严经第二十是以□法入一切法以一切法入一法而不壊其相者之所住处○法华经云佛説大乗经名无量义教菩萨法佛所防念説是经巳即于大众中结跏趺坐入于无量义处三昧】
　　春怨
　　扫地待花落惜花轻着尘游人少春恋踏去却寻春【张籍诗不教人扫石恐损落来花】
　　离升州作
　　相看不忍发防澹暮潮平语罢更携手月明洲渚生【建康旧名升州○李白送殷溆诗相看不忍别更进手中杯】
　　回文四首
　　碧芜平野旷黄菊晚村深客倦留甘饮身闲累苦吟【回文未审起于何时皮日休推体诗序晋温峤始有回文诗】
　　其二
　　梦长随永漏吟苦杂疎钟动葢荷风劲沾裳菊露浓
　　其三
　　迸月川鱼跃开云岭鸟翻径斜荒草恶台废冶花繁
　　其四
　　泊鴈鸣深渚收霞落晚川柝随风敛阵楼映月低漠漠汀帆转幽幽岸火然壑危通细路沟曲绕平田
　　题西太一宫壁二首
　　栁叶鸣蜩緑暗荷花落日红酣三十六陂春水白头想见江南【一作草色连云漠漠树隂落日潭潭者非此篇欧苏有和韵当据为正○春水一作烟水神宗元丰二年导洛通汴引古索河为源注房家黄家孟王陂及三十六陂髙仰处潴水为塘以备水不足则决以入河据此则京师亦有三十六陂未知公所指在何处○诗疏曰鸣蜩蝉也又三十六陂在扬州天长县故云想见江南蒋之竒传可考】
　　其二
　　三十年前此地【一作路】父兄持我东西今日重来白首欲寻陈迹都迷【王播诗三十年前此院游持我当作将我前汉纪欲将我安之乎】
　　西太一宫楼
　　草际芙蕖零落水边杨栁欹斜日暮炊烟孤起不知鱼网谁家【白乐天诗夏口烟孤起湘川雨半晴○杜牧之诗角声孤起夕阳楼】
　　宫词
　　六宅新妆促锦三宫巧仗丛花一片黄云起处内人遥认官家【此王建宫词初非公作】






　　王荆公诗注巻四十
　　钦定四库全书
　　王荆公诗注巻四十一
　　宋　李壁　撰
　　律诗
　　歌元丰五首
　　水满陂塘谷满篝漫移蔬果亦多收神林处处传箫鼓共赛元丰第一秋【梦得诗枫林社日鼔茅屋午时鸡○淳于髠传瓯窭满篝注篝笼也】
　　其二
　　露积山禾【一作成山】百种收渔梁亦自富鰕防无羊説梦非真事岂见元丰第二秋【楚茨我庾维亿毛氏曰露积曰庾语云野有庾积又退之韩许公神道碑公私充塞至于露积不垣又齐民要术百种非上声○诗维鹈在梁即鱼梁也○无羊之诗曰牧人乃梦众维鱼矣旐维旟矣大人占之众维鱼矣实维丰年旐维旟矣室家臻臻注众鱼则为丰年应旐旟则为盛多之象】
　　其三
　　湖海元丰嵗又登旅生犹足暗沟塍家家露积如山垅黄发咨嗟见未曽【光武纪建武二年野蚕成茧野谷旅生注云不因播种而生故曰旅一作稆古字通用又东坡云地久不生谷气无所耗蕴畜自发而为野蚕旅谷也吾以是知五谷耗地气为甚】
　　其四
　　放歌扶杖出前林遥和丰年击壤音曽侍玉堦知帝力曲中时有誉尧心【栁诗出门呼所亲扶杖登西林髙歌足自快商颂有遗音○赵后传砌皆铜沓冒黄金白玉阶○庄子与其誉尧而非桀不若两忘而化其道一本作土堦韩非子土堦三尺谓尧也】
　　其五
　　豚栅鸡埘晻霭间暮林揺落献南山丰年处处人家好随意飘然得徃还【庄子达生篇为彘谋曰不如食以糟糠而错之牢防之中注防木栏也○诗君子于役鸡栖于埘日之夕矣○吴融诗鹅湖山下稻粱肥防穽鸡栖对掩扉】
　　棊
　　莫将戏事扰真情且可随缘道我嬴战罢两奁收黒白一枰何处有亏成【舒王在钟山与道士棊道士曰彼亦不敢先此亦不敢先惟其不敢先是以无所争故能入于不死不生公笑曰此特棊谜也○荘子齐物篇有成与亏故昭氏之鼓琴也○韦耀博奕论然其所志不出一枰之上吴志】
　　题扇
　　玉斧修成寳月团月边仍有女乗鸾青冥风露非人世鬓乱钗横特地寒【酉阳杂俎郑仁本与其中表游山迷路见一人枕山襆物而坐因问之云君知月七寳合成乎常有八万二千户修之我其一也因开襆示之有斤斧数事玉屑饭两裹分遗郑曰食此可无疾○刘梦得诗云衢不要吹箫伴只拟乗鸾独自飞○江淹杂拟纨扇如团月出自机中素画作秦王女乘鸾向烟雾○韩诗春半邉城特地寒】
　　梦
　　黄粮欲熟且留连漫道春归莫怅然胡蝶岂能知梦事蘧蘧飞堕晚花前【虽言春去而无恋缪之意均知为梦耳○赵昌言极有才思尝下第作诗落句云唯有夜来胡蝶梦翩翩飞入刺桐天】
　　清明
　　东城酒散夕阳迟南陌秋千寂寞垂人与长瓶卧芳草风将急管度青陂【古今艺术曰秋千北方戎戏以习轻趫者○观迟字乃见晚唐诗夕阳无限好只是近黄昏太迫促也○欧公词緑杨隄外出秋千○张文昌诗诗成添旧巻酒尽卧空瓶】
　　东冈
　　东冈嵗晚一登临共望长河映逺林万窍怒号风防我千波竞踊水无心【荘子齐物论是惟不作作则万窍怒号○又今者吾防我】
　　春郊
　　青秧漫漫出初齐鸡犬遥闻路却迷但见山花流出水那知不是武陵溪【秧穉谷苗也杜诗六月青稻多千畦碧泉乱挿秧适云巳引溜加灌溉○韩致光诗山头水从云外落水面花自山中来杜牧诗此花不逐溪流出晋客无因入洞来】
　　元日
　　爆竹声中一嵗除春风送暖入屠苏千门万户曈曈日总把新桃换旧符【爆竹嵗旦爆竹于庭世传庭燎之礼非也神异记云西方山中有人长丈余人见之即病寒热名曰山臊以火着竹中熚烞有声则惊遁逺去熚音毕烞音朴○四时纂要屠苏孙思邈所居庵名一云以其能辟魅故云屠割也苏腐也今医方集众药为之除夕以浸酒悬于井中元日取之自少至长东面而饮取其滓以绛嚢盛挂于门桁之上主辟瘟疫○陈陶朝元引云万宇灵祥拥帝居东华元老荐屠苏○汉礼仪志门户代以所尚周人木徳以桃为更言气相更也以桃符板为新桃旧桃葢北方语】
　　九日
　　九日无欢可得追飘然随意厯山陂蒋陵西曲风烟澹也有黄花一两枝【张濵诗白首成何事无欢可替悲○长孙铸落日去关外悠悠隔山陂○建康有九日防齐武帝时立商飇馆于孙陵冈世呼为九日防又十道志云武帝九日燕羣臣孙陵冈即吴大帝蒋陵今在城西南俗呼为招陵冈去城十五里】
　　初晴
　　幅巾慵整露苍华度陇深寻一径斜小雨初晴好天气晚花残照野人家【黄庭经至道章发神苍华字太注白与黒谓之苍○太白诗新雪满前山初晴好天气○罗虬诗宿雨初晴春日长入帘花气静难忘】
　　南荡
　　南荡东陂水渐多陌头车马断经过钟山未放朝云散奈尔黄梅细雨何【戴叔伦诗陌头车马共营营○杜诗四月熟黄梅冥冥细雨来】
　　芙蕖
　　芙蕖耐夏复宜秋一种今年巳满沟南荡东陂无此物但随深浅见游鯈
　　沟西
　　沟西直下防芙蕖叶底三三两两鱼若比濠梁应更乐近人浑不畏舂鉏【此言鱼乐近人而忘其所可畏其意深矣○新序虎豹厌闲而近人故得鱼鼈厌深而之浅故得○尔雅鹭舂鉏○皮日休诗数防舂鉏烟雨微】
　　东臯
　　东臯揽结知新嵗西崦攀翻忆去年肘上栁生浑不管眼前花发即欣然【揽结见别注谢灵运诗洞庭空波澜桂枝徒攀翻○荘子至乐篇支离叔与滑介叔观于冥伯之丘昆仑之区黄帝之所休俄而栁生其左肘支离叔曰子恶之乎滑介叔曰生者假借也假之而生生者尘垢也死生为昼夜且吾与子观化而化及我又何恶焉○眼前花出四十二章经结尾一段○乐天诗花发眼中犹足怪栁生肘上亦须休】
　　一陂
　　一陂焰水蒋陵西含风却转与城齐周遭碧铜磨作港逼塞緑锦剪成畦【蒋陵即孙仲谋葬处后聨即退之青罗碧玉之体】
　　园蔬
　　园蔬小摘嫩还抽畦稻新舂滑欲流枕簟不移随处有饱餐甘寝更无求【陶诗摘我园中蔬○杜诗自锄稀菜甲小摘为情亲○退之聨句野蔬拾新柔○贾山传离宫三百钟鼓帷帐不移而具】
　　萧然
