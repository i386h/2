<!-- { "loadSidebar": true } -->
　　尘满莱芜甑堂横单父吟【范丹字史云为莱芜令清贫人歌曰釜中生鱼范莱芜甑中生尘范史云宓子贱为单父宰弹琴不下堂而治】人皆知饮水公辈不偷金【邓攸为呉郡载米之官惟饮呉水而巳直不疑为郎同舍郎告归误持同舍郎金去金主意不疑不疑买金偿之后知非金主大惭称为长者】梁狱书应作【去声】秦台镜欲临【师云郑阳狱中上书梁孝王出之西京杂记秦始皇有方镜照见心胆女子有邪心者照之即胆张心动始皇輙杀之】独醒时所嫉羣小谤能深即出黄沙在何须白髪侵使君传旧德已见直绳心【古诗清如玉壶冰直若朱丝绳】
　　奉送崔都水翁下峡
　　无数涪江筏鸣桡揔发时【筏海中舟编竹木为之大曰筏小曰桴桡楫也】别离终不久宗族忍相遗白狗黄牛峡朝云暮祠【白狗黄牛皆峡名言崔都水所经从之地　宋玉高唐赋序梦巫山之经曰妾旦为朝云暮为行雨旦朝视之如言故为立庙号曰朝云】所过凭问讯到日自题诗
　　郪城西原送李判官兄武判官弟赴成都
　　凭高送所亲久坐惜芳辰逺水非无浪他山自有春【赵云逺水非无浪以言其行路之苦辛他山自有春言去当春时触处皆可行乐故有下句】野花随处发官【一作妖】桞着行新【江揔侍宴瑶泉殿诗云野花不识采旅竹木无行陶侃传侃性敏察尝课诸营种栁都尉夏施盗官栁植之于已门侃后见尉车问曰此是武昌西门前栁何因盗来此种施谢罪】天际伤愁别离筵何太频
　　题郪县郭三十二明府茅屋壁
　　江头且系船为尔独相怜云散灌坛春青彭泽田【师云博物志云太公为灌坛令武王梦妇人当道夜哭问之曰吾是东海神女嫁于西海神童我行必有大风疾雨今为灌坛令当道废我行武王觉召太公问之果有疾风暴雨从太公邑外而过又呉叙雨赋云纡灌坛之神驭为高唐之丽质陶潜为彭泽令郭明府乃郪县令灌坛彭泽皆令事故子美见之于诗以赠行也】频惊适小国【孟子膝小国也】一拟问髙天别后巴东路逢人问几贤
　　客夜
　　客夜何曽着秋天不肯明【魏文帝行旅诗曰漫漫秋夜长烈烈北风凉展转不能寐披衣起彷徨　赵云睡着天明通中国之常语实道其事而句可谓诣理矣】入【一作卷】帘残月影高枕逺江声计拙无衣食途穷仗友生【管子曰衣食足而知荣辱顔延年咏阮籍诗云云诗虽有兄弟不如友生】老妻书数纸应悉未归情
　　陪王侍御宴通泉东山野亭
　　江水东流去清罇日复斜【赵云文选长歌行百川东赴海何时复西归齐谢眺与江水曹诗山中上芳日故人清罇赏又梁刘苞望夕雨诗清罇乆不荐淹留遂待君贾谊鹏赋云唐子日斜也】异方同宴赏何处是京华【赵云史曰秀异产于异方又云进各异方庾信乌夜啼御史府中何处宿文选昔余游京华注云京华帝都也】亭影临山水村烟对浦沙狂歌过于胜得醉即为家【赵云遇于字如过乎防过乎俭之义岂言逾过于胜絶者乎】
　　客亭
　　秋犹曙色落木更天【一作高】风日出寒山外江流宿雾中圣朝无弃物老病已成【一作衰】翁【赵云老子长善救物故无弃物陈徐陵别毛永嘉诗嗟余今老病此别恐长离此葢公不怨天不尤人之意与孟离然不才明主弃多病故人疎之语有间矣以谓圣世才无大小皆量能适用无弃掷者而公亦自叹其老矣不能用也王粲传魏太子与呉质书云行年长大所懐万端巳成老翁但未白头耳】多少残生事飘零已转蓬【赵云曹植杂诗曰转蓬离本根飘飖随长风类此客游子捐躯逺从戎而袁阳源效古诗云乃知古时人所以悲转蓬按淮南子曰圣人观转蓬而为车此借用其字以言人之飘零如蓬之转也】
　　行次盐亭县聊题四韵奉简严遂州蓬州两使君咨议诸昆季
　　马首见盐亭高山拥县青云溪花淡淡春郭水泠泠【赵云花淡淡以其在云溪故也陆士衡文赋音泠泠而盈耳又宋玉风赋云清清泠泠愈病析醒】全蜀多名士【蜀都赋近则江汉炳灵世载其英郁若相如皭若君平王褒暐煜而秀发扬雄含章而挺生礼云聘名士】严家聚德星【陈仲弓从诸子造荀季和太史奏贤人聚故人号为德星聚】长歌意无极好为老夫聴【赵云三严或以为严震之昆季按唐史震梓州盐亭人西川节度使严武署押衙武卒罢归今公闻严武再镇蜀自阆归成都过此而见严氏则非严震家矣更俟博闻】
　　倚杖【盐亭县作鲍照诗倚杖牧鸡豚】
　　看花虽郭内倚杖即溪边山县早休市江桥春聚船【赵云山县早休市道事的当葢如小市当争米矣】狎【一作野】鸥轻白日【一作浪列子有狎鸥翁言忘机故物亦不惧　赵云言可狎之鸥游泳乎白日之中而不知光景之可重也胜一作逺矣】归鴈喜青天物色兼生意凄凉忆去年
　　泛江送魏十八仓曹还京因寄岑中允参范郎中季明
　　迟日深江水轻舟送别筵【诗春日迟迟】帝乡愁绪外春色泪痕边【公诗无一日而忘朝廷故望帝乡每生愁绪对春色妍媚而下泪则其忧国之心可见矣】见酒须相忆将诗莫浪传【赵云见酒须相忆言别后他日事也下句公葢自负其诗如此郭受与公诗云新诗海内流传困岂能遏其传哉】若逢岑与范为报各衰年
　　送路六侍御入朝
　　童稚情亲四十年中间消息两茫然【赵云邓禹传父老童稚垂髦戴白满其车下言与路相得于总角时也】更为后防知何地忽漫相逢是别筵不分桃花红胜锦生憎栁絮白于绵【赵云天厨禁脔者洪觉范之书也以分桃花红胜锦生憎栁絮白于绵谓之比兴兴格且曰锦绵色红白而适用朝廷用真材天下福也惟真材者忠正小人谄谀似忠诈讦似正故为子美所不分而憎之不知于桃花栁絮何所据而便比谄防诈讦之小人乎杜公造为新语其云不分生憎乃所以深言其红白也】剑南春色还无赖触忤愁人到酒边【赵云桃花之深红栁絮之酽白正是春色放荡无所借赖者飜是触忤愁人防送令到于酒边以散其愁然所以愁者以别筵故也据新添无赖字见异闻集织女斜河亦复无赖】
　　泛江送客
　　二月频送客东津江欲平烟花山际重舟楫浪前轻泪逐劝杯落愁连吹笛生【新添以送客之故而劝之酒泪所以下吹笛以为乐今吹笛而愁生亦是别情感动尔马融去京逾年有洛客逆旅吹笛暂闻之甚悲感又文选向子期思旧赋云邻人有吹笛者发声寥亮追想曩昔游防之好感音而叹】离筵不隔日难得易为情【离筵祖饯之筵也频日送客亦难乎其为情哉】
　　上牛头寺【师云寰宇记山在梓州郪县西南二里髙一里形如牛头四岸孤絶俯临州郭上有长乐寺楼阁烟花为一方胜景】
　　青山意不尽衮衮上牛头【赵云王济云张华説史衮衮可聴葢言已游青山多矣其意不尽乃相续而上牛头也】无复能拘碍真成浪出游花浓春寺静竹细野池幽何处莺啼切移时独未休
　　望牛头寺
　　牛头见鹤林梯迳绕幽林【一作秀丽一何深梯迳一何深陆士衡赴洛诗离思一何深】春色浮【一作流】山外天河宿【一作没】殿隂【赵云言殿之高若与天河相接此与慈恩寺塔云七星在北戸同意宿一作没葢不若宿字之自然公咏江阁有云白云岩际宿与此同义】传灯无白日布地有黄金【释书以灯喻法谓能破暗也六祖相传一法故云传灯释书有传灯録皆言传法事　赵云谓长明灯也止借释书传灯字用白日亦有灯故云无白日又佛书祗陁太子以黄金侧布给孤长者园中而延佛居住故凡言佛宇谓之金地又江宁县寺有晋长明灯嵗久不灭火色变青而不热隋文帝平陈讶其逺至今犹在】休作狂歌老回看不住心【佛书有不住相常住相　赵云公止摘不住两字为不住心义取于无所住而生其心也】
　　上兠率寺
　　兠率知名寺真如防法堂【佛书有兠率天宫故取以名寺真如禅理也　赵云真如佛书云真际也故每题佛寺纪佛僧多用佛书中字】江山有巴蜀栋宇自齐梁【赵云江山自有巴蜀时便有之此乃使羊叔子所谓自有宇宙来便有此山之义齐梁好佛佛宙当时齐梁时所建】庾信哀离久【庾信作哀江南赋　赵云其所以哀者以金陵瓦解而窜身荒谷公自喻也】何颙好不忘【何颙后汉人尚气节感友人之义而为之复父雠与李膺善后为宦官所陷亡匿汝南问所至皆亲其豪杰　赵云公葢言已身流离于外有庾信之哀而不忘交好如何颙者有捄之之心也然学者多疑其上佛寺诗而及此斯亦有所感乎】白牛车逺近且欲上慈航【薛云清凉禅师般若经序曰般若者若海之慈航昏衢之巨烛也　杜补遗云法华经譬喻品曰有大白牛肥壮多力形体殊好以驾宝车葢喻大乗也】
　　望兠率寺
　　树密当山迳江深隔寺门霏霏云气重闪闪浪花飜【楚辞九章曰霰雪纷其无垠兮云霏霏而承宇海赋蝄像暂晓而闪尸】不复知天大空余见佛尊【老子云天大地大也佛言天上天下惟我独尊】时应清盥罢随喜给孤园【释书给孤园又给孤长者　赵云前便引只陁太子求给孤独长者园以延佛居止故今佛宇亦称给孤园】
　　甘园
　　春日清江岸千甘二顷园【襄阳记李衡于武陵龙阳洲上种甘千树临死勅儿曰吾州里有千头木奴史记苏秦传使我有雒阳负郭仁顷田安能佩六国相印】青云羞叶密白雪避花繁【郭朴柑賛花染繁霜叶鲜翠蓝　赵云本言密叶如云白花如雪而变其语乃云云羞雪避此公新竒之句】结子随边使开筒近至尊【蜀柑向时歳入贡】后于桃李熟终得献金门【公自托意于末句也】
　　数陪章梓州泛江有女乐在诸舫戏为艶曲二首【赵云一本作李梓州非是葢后有陪章留后也】
　　上客回空骑【赵云客既登船遣骑空回也史记平原君传毛先生至楚而使赵重于九鼎遂以为上客】佳人满近船【选诗燕赵多佳人美者顔如玉】江清歌扇底【以扇自障而歌故谓之歌扇　新添庾肩吾诗愿以重光曲承君歌扇尘】野旷舞衣前玉袖凌风并【赵云凌风并立想女乐不一其　　人矣所以成佳人满近船之句】金壶隠浪偏竞将明媚色偷眼艶阳年【一作天　赵云鲍明逺学刘公干体诗朔风吹朔雪千里度龙山集君瑶台里飞舞两楹前兹辰自为美当避艳阳年艶阳桃李节皎洁不成妍今公意葢谓佳人自衒其美色偷眼视春光以争相胜之意】
　　其二
　　白日移歌袖青霄近笛牀【师云蔡琰诗笛牀近栁隂】翠眉萦度曲【古诗度曲翠眉低】云鬓俨分行立马千山暮回舟一水香使君自有妇莫学野鸳鸯【师云古乐府陌上桑罗敷行使君自有妇罗敷自有夫李梓州有女乐故公以此戏之又文选曹子建诗中有孤鸳鸯哀鸣求匹偶】
　　登牛头山亭子
　　路出双林外亭窥万井中【赵云佛书云佛説法于双林树下故公题佛宇每用双树双林字下句言亭之高可以窥井邑旧家也】江城孤照日山【一作春】谷逺含风【扬子云羽猎赋云山谷谓之风猋】兵革身将老闗河信不通【赵云时吐蕃犹盛】犹残数行泪忍对百花丛【对花垂泪亦伤时之意也项羽传歌数阕泣数行下】陪李梓州王阆州苏遂州李果州四使君登惠义寺【赵云师民瞻本作章梓州是】
