<!-- { "loadSidebar": true } -->
　　十载游名山自制山中衣【次公楚词制芰荷以为衣】愿言毕婚嫁【縯向平男女嫁娶既毕敕断家事勿复相闗遂肆意游名山不知所终】携手老翠微【次公尔雅山未及上翠微】不悟俗縁在失身蹈危机【縯晋书诸葛长民云贫贱常思富贵富贵必履危机】刑名非宿学【子仁扬子刑名非道邪何自然也】陷穽损积威【厚司马迁答任安书猛虎在深山百兽震恐及其在陷穽之中摇尾而求食积威约之渐也】遂恐死生隔永与云山违今日复何日芒鞋自轻飞稽首两足尊【次公福足慧足谓之两足尊】举头双涕挥灵山防未散八部犹光辉【援佛説法灵山天龙八部来防】愿从二圣往一洗万劫非徘徊竹溪月空翠摇烟霏【子仁王维诗空翠湿人衣】钟声自送客出谷犹依依囘首吾家山歳晩将焉归
　　少年时尝过一村院见壁上有诗云夜凉疑有雨院静似无僧不知何人作也宿黄州禅智寺寺僧皆不在夜半雨作尚记此诗故作一絶
　　佛灯渐暗饥防出山雨忽来脩竹鸣知是何人旧诗句已应知我此时情
　　定惠院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻已惊弱柳万丝垂尚有残梅一枝亚清诗独吟还自和白酒已尽谁能借不辞青春忽忽过但恐欢意年年谢自知醉耳爱松风防拣霜林结茅舍浮浮大甑长炊玉【次公诗烝之浮浮】溜溜小槽如压蔗【次公李贺诗小槽酒滴真珠红】饮中真味老更浓醉里狂言醒可怕但当谢客对妻子倒冠落佩从嘲骂【縯杜牧望故园赋倒冠落佩兮与世疎濶】
　　次韵前篇
　　去年花落在徐州对月酣歌美清夜【去年徐州花下对月与张居厚王子中兄弟饮酒作苹字韵诗厚陶渊明诗佳人美清夜达酣且歌】今年黄州见花发小院闭门风露下万事如花不可期余年似酒那禁泻忆昔还乡泝巴峡落帆樊口髙桅亚【子仁韩诗大帆夜划穷髙桅】长江滚滚空自流白发纷纷寜少借竟无五亩继沮溺空有千篇凌鲍谢【次公杜诗赋诗何必多往往凌鲍谢】至今归计负云山未免孤衾眠客舍少年辛苦真食蓼【縯传食蓼之虫】老景清闲如啖蔗【援晋书顾恺之食蔗必自末至本或怪之云渐入佳境】饥寒未至且安居忧患已空犹梦怕穿花踏月饮村酒免使醉归官长骂【厚杜诗醉即骑马归颇遭官长骂】
　　安国寺浴【钦夫先生寺记云寺立于伪唐保大二年始名防国嘉祐八年赐今名】
　　老来百事懒身垢犹念浴衰发不到耳【子仁杜诗白头乱髪不到耳】尚烦月一沐山城足薪炭烟雾蒙旸谷尘垢能几何翛然脱羁梏披衣坐小阁散发临脩竹心困万縁空身安一牀足岂惟忘清净兼以洗荣辱黙归无多谈【子仁汉杨恽书云方今汉徳隆盛愿勉旃无多谈】此理观要熟
　　游武昌寒溪西山寺【次公乐史寰宇记武昌县樊山亦曰樊冈下有寒溪中有蟠龙石】
　　连山蟠武昌【次公杜诗连山抱西南】翠木蔚樊口【共父志林记樊山云自余所居临臯亭下乱流而西泊于樊山为樊口】我来已百日欲济空搔首【次公诗爱而不见搔首踌蹰】坐看鸥鸟没【次公杜诗白鸥没浩荡】梦逐麏防走今朝横江来一苇寄衰朽【次公诗谁谓河广一苇杭之】髙谈破巨浪【次公南史宗慤云愿乘长风破万里浪】飞屦轻重阜去人曾几何絶壁寒溪吼风泉两部乐【縯南史孔珪字徳璋不乐世务门庭之内草莱不剪中有蛙鸣或问曰欲为陈蕃乎珪笑曰我以此当两部鼓吹何必效蕃】松竹三益友【次公选诗开径望三益】徐行欣有得芝术在蓬莠【次公史蓬蒿藜莠】西上九曲亭【子仁子由九曲亭记子瞻迁于齐安齐安无名山而江之南武昌诸山中有浮图精舍西曰西山东曰寒溪将适西山行于松栢之间羊肠九曲而获少平有废亭焉其遗趾甚狭不足以席众客子瞻与客入山相与营之亭成而西山之胜始具】众
　　山皆培塿【次公左传培塿无松柏】却看江北路云水何有离离见呉宫莽莽真楚薮空传孙郎石【次公袁术言孙防曰使术有子如孙郎死复何恨其后士民皆呼防为孙郎又孙楚欲枕流潄石】无复陶公柳【厚陶侃性纎宻好问颇类赵广汉尝课诸营种柳都尉夏施盗官柳植之于巳门侃后见驻车问曰此是武昌西门前柳何因盗来此种施惶怖谢罪无逸陶潜号五柳先生】迩来风流人惟有漫浪叟【縯元结作自释一篇言将家瀼濵乃自称浪士及有官人以为浪者亦漫为官乎呼为漫郎既客樊上漫遂显焉又其文云漫浪于人间结尝游寒溪有洼樽抔饮之处】买田吾已决乳水况宜酒【次公乳水即次山杯湖铭序所言即亭西乳也尧祖乳水即先生所纪泉水白而甘者也】所须脩竹林深处安井臼【厚后汉冯衍妻悍妬儿女自操井臼】相将踏胜絶更裹三日糗
　　定惠院颙师为余竹下开啸轩
　　啼鴂催天明喧喧相诋谯【任楚词鹈鴂先鸣兮使夫百草之不芳】暗蛩泣夜永唧唧自相吊【子仁韩诗虫吊寒夜永】饮风蝉至洁长吟不改调【次公月令云仲夏之月蝉始鸣季夏之月寒蝉鸣】食土蚓无肠亦自终夕呌【次公荀子云蚓上食埃土下饮黄泉用心一也龟父崔豹古今注蚓曰歌女】鸢贪声最鄙鹊喜意可料【次公陆贾云干鹊噪而行人至】皆縁不平鸣【縯退之送孟郊序大凡物不得其平则鸣】恸哭等嬉笑【子仁晋阮籍传籍尝于苏门山遇孙登与商略终古及栖神导气之术登皆不应因长啸而退至半岭闻有声若鸾鳯之音乃登啸也】阮生已疎狂孙子亦未
　　妙道人开此轩清坐黙自照冲风振河海不能号无窍【厚庄子大块噫气其名为风是唯无作作则万窍怒号】累尽吾何言风来竹自啸【师説文竹得风其体夭屈如人之笑】
　　石塔寺
　　世传王播饭后钟诗葢扬州石塔寺事也相传如此戏作此诗
　　饥眼西东诗肠忘蚤晏虽知灯是火不悟钟非饭【次公小説唐王播少孤贫客木兰院随僧斋粥僧厌苦之饭后击钟其后播镇扬州访旧处题诗曰上堂巳了各西东慙愧阇黎饭后钟谚云早知灯是火饭熟巳多时】山僧异漂母【縯前汉韩信微时往城下钓有一漂母哀之饭信竟漂数十日信谓漂母曰吾必重报母母怒曰大丈夫不能自食吾哀王孙而进食岂望报乎】但可供一莞胡为三十年记忆作此讪斋防养若人无益秖遗患【厚前汉陈平諌髙祖曰今楚兵罢食尽此天亡之时不因而取之此养虎自遗患也縯播相穆宗时权幸竞进播赖其力至宰相専务将迎居位无所禆益复失河北众望不厌】乃知饭后钟阇黎葢具眼【厚传灯録邓州丹霞禅师有僧于山下见师师问僧什麽处宿云山下宿师曰什麽处饭曰山下吃饭师曰将饭与阇黎吃底人还具眼者也】
　　月华寺【寺邻岑水场施者皆坑戸也百年间葢三焚矣】
　　天公胡为不自怜结土融石为铜山万人采斵富媪泣秖有金帛资豪奸脱身献佛意可料一瓦坐待千金还月华三火岂天意至今茇舍依榛菅【厚周礼大司马仲夏教茇舍】僧言此地本龙象【次公龙象佛书谓有力可以负荷者也】废兴反掌曾何艰髙嵓夜吐金碧气【曹杜诗润聚金碧气清无砂土防】晓得异石青斓斑坑流窟发钱涌地莫施百镒朝千锾【厚孟子馈兼金百镒而不受书吕刑其罚千锾】此山出寳以自贼地脉已断天应悭【縯史记防恬临死曰起临洮属之辽东城堑万余里此其中不能无絶地脉】我愿铜山化南亩烂熳黍麦苏惸鳏道人修道要底物破铛煮饭茆三间【厚传灯録无业国师曰看他古徳道人得意之后茆茨石室向折脚铛子里煮饭吃过三十二十年又杭州广严院咸泽禅师僧问如何是广严家风师曰一防白云三间茅屋】
　　南华寺
　　云何见祖师要识本来面【厚传灯録道明禅师闻五祖宻付衣鉢与卢行者即蹑迹追逐至庾岭曰我来求法愿行者开示于我祖曰不思善不思恶正恁麽时那个是明上座本来面目师当下大悟】亭亭塔中人问我何所见可怜明上座万法了一电【縯佛书一切有为法如梦幻泡影如露亦如电】饮水既自知【援传灯録如人饮水冷暖自知】指月无复【厚楞严经如人以手指月示人彼人因指当应看月若复观指以月为体此人岂惟亡失月轮亦亡其指】我本修行人三世积精链中间一念失受此百年谴抠衣礼真相【厚礼记抠衣趋隅必慎唯诺】感动泪雨霰借师钖端泉【厚传灯録六祖初住曹溪卓锡泉涌清凉甘滑赡足大众】洗我绮语砚
　　峡山寺【传竒所记孙恪袁氏事即此寺至今有人见白猿者】
　　天开清逺峡【次公郭璞江赋豁若天开】地转凝碧湾我行无迟速摄衣步孱顔山僧本幽独乞食况未还云碓水自舂【厚白乐天诗药炉有火丹应伏云碓无人水自舂注云庐山多云母故以水碓炼俗呼为云碓】松门风为闗【厚王羲之游四郡记永寜县界海中有松门】石泉解娯客琴筑鸣空山【邠老白乐天庐山草堂记堂东有瀑布水夜中如环佩琴筑声】佳人劒翁孙【厚吴越春秋越王问剑于处女处女将见王道逢袁公公曰闻子善剑术女子曰愿试也公即挽以刺女女举杖击之公即上树化而为白猿】游戏暂人间忽忆啸云侣赋诗留玉环【次公传竒广徳中有孙恪者游洛中遇袁氏女遂纳为室后十余年同至峡山寺袁氏欣然改服理鬓诣老僧乃持一碧玉环献僧曰此是院旧物僧初不晓及斋罢有野猿数十悲啸扪萝而跃袁氏恻然俄命笔题诗云无端变化几湮沈刚被刚情役此心不如逐伴归山去长啸一声烟雾深诗毕遂裂衣化为老猿追啸者跃树而去老僧方悟曰乃贫道为沙弥时所养者碧玉环则胡人所施系于其颈者】林深不可见雾雨埋髻鬟广州蒲涧寺【地产菖蒲十二节相传安期生之故居始皇访之于此】
　　不用山僧导我前自寻云外出山泉【厚杜诗在山泉水清出山泉水浊】千章古木临无地【次公大材曰章前汉百官表有主章之官又货殖传云山居千章之楸也王简头陁寺碑云飞阁迤逦下临无地】百尺飞涛泻漏天【次公漏天是地名在黎州以其多故曰漏天】昔日菖蒲方士宅后来薝卜祖师禅【縯维摩经云如人入薝卜林中唯嗅薝卜不嗅余香云卿香谱曰栀子香出大食国即佛书所谓薝卜也厚传灯録仰山谓香嵓禅师曰汝只得如来禅未得祖师禅】而今只有花含笑笑道秦皇欲学仙【山中多含笑花器先遯斋间览云南方花木北地所无者大含笑小含笑其花常若菡萏之未敷者故有含笑之名】
　　游博罗香积寺【并引驹父白鹤故居图香积寺在惠州南博罗县西山下】
　　寺去县七里三山犬牙夹道皆美田麦禾甚茂寺下谿水可作碓磨若筑塘百步闸而落之可转两轮举四杵也以属县令林抃使督成之【抃字天和】
