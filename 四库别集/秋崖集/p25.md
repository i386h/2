<!-- { "loadSidebar": true } -->
　　祈父王之爪牙久负临边之寄尚书国之喉舌遽尘司宪之班恳避无从叨逾已甚【中谢】臣窃以班固志刑法兼存兵甲之缮脩臯陶作士师曰惟冦贼之奸宄葢二者相为于表里而四方正赖于鞭笞乃咨分梱之臣与闻司臬之事繄此责则重矣非其人而谓何伏念臣受国厚恩遭时多事当其南牧既不能折遐冲以寝阴谋戒尔西征复不能殱羣丑以敌王忾维鸟乌之宵遁岂泮林之好音奚有微劳肆兹懋渥此葢恭遇皇帝以并包立皇极以劝惩兴人心谓赏僣及淫固难私于八柄然功疑惟重顾何爱于一官遂令孤外之踪亦玷文昌之选臣敢不相为尝胆独有捐躯突厥通不习文已莫辞于宪部马伏波虽已老誓当死于边城
　　除端明殿学士淮东制置大使谢表
　　青冥授钺遹遵庙算之长紫殿通班骤峻使名之大曽未寛于忧顾乃诞示于荣懐久矣循墙惴如临谷【中谢】臣惟端殿所以待儒学大梱所以重威权顾自愧于謏闻莫逺稽于前载言观帝綍谓复家氊寜知不肖之孤所谓无能于役葢以先臣繇科第出臣则不过司勲之赏官先臣以物望闻臣则不过守边之庸吏况五年于外御殆四鄙之皆惊其如瞑目而有知何所施顔而下见世选劳予不掩善允谓误恩考作室子弗肯堂久孤先训今者臣父建大梱于十载无尘之后而臣非久任臣父荣端殿于九原莫起之余而臣则身亲勤劳不及者遭际过之学问无闻者清华已甚此葢伏遇皇帝以天保采薇治内外以洪范皇极克刚柔惟干戈省厥躬久切焦心之虑遣将率衞中国每勤拊髀之恩迄使微臣越膺异数臣谨无防尝胆永矢捐躯朝廷有自治之规其偷安之为戒敌国无常盛之理或送死之可期对越明谟有如皦日
　　督视辞免枢密使表
　　边圉绎骚敢惮师干之役枢庭宥密难叨使范之华用荐沥于愚衷觊终回于聪听【中谢】伏念臣屡更烦使曽蔑微劳维有之是以似之窃愧西平之子今老矣无能为矣盍投南岳之阴封章凡防上而乞骸时事每一思而掩涕适此交驰于羽檄讵容髙卧于岩廊矧帷幄之无筹孰执其咎既甲兵之有问当诿之谁将慷慨以请行肯趦趄而避事惟是仍政涂之机柄陟使领于神枢过窃宠荣实逾涯分恐匪在师之吉有乖授任之心伏望皇帝穆然周思赫以独断念四郊多垒非人臣媒利禄之时使五大在边岂圣主驭英雄之略无嫌反汗俾遂牢辞
　　第二表
　　事君之谊唯命东西董戍之权以人轻重初不在班聨之峻陟使之溢涯分而疾颠未格四聪用防三凟【中谢】伏念臣锱铢之福易尽缾罂之量已盈虽一夫向隅为巳忧何堪任大今四郊多垒则臣辱敢复辞难故枕戈不惮于驱驰而出綍过忧于假借若稽督视厥有故常在绍兴时则义问以知院行在隆兴时则汪澈以参政往要皆下丞相之一等安得与同日而并除臣实何人辄干公议伏望皇帝亟收涣汗以绎师虞惟明主可与言当无负出师之表仍旧贯何必改觊仰循列圣之规此臣至情惟天从欲
　　辞免兼知建康府表
　　督护戎旃政慙豹略典司留钥更绾麟符尽江左以蕃宣颛秣陵而填守岂伊重寄可付谫材欲望圣慈委鉴师言收还涣汗庶少轻于负荷俾无误于使令
　　除枢密使兼知政事督视军马谢表
　　假钺而督诸军曽微威望进班而聨二府有腼恩徽制书不许于辞难事任凛如于履薄【中谢】臣闻自昔艰难之会聿求经济之材使尽护于戎昭用借筹于庙胜故能出入将相注意安危内外修攘兼资文武学力则有若臣浚之刚大智名则有若臣鼎之髙明必惟斯人始称上意如臣者器不足以适时用识不足以烛事机仲淹胷中之百万兵何能为役富弼河朔之十三防多见谓愚徒以父教之忠仰累圣知之误遂跻两地倏粤再期适军书飞羽之秋敢安驽劣顾幕府重帅之任曷称鹰扬兹盖伏遇皇帝旋转乾坤辑宁海宇非贤罔乂谨一日万防之微无竞维人斡三军五兵之运肆令愚陋张我皇威臣敢不遵奉明谟布昭圣武惟当鞠躬而后已其责在臣若夫成功则不知惟天祚宋
　　辞免宰执恩例奏
　　受任军门冒膺重寄眡仪宰府敢玷殊恩瞻奎画之陆离凛愚衷而竦震欲望圣慈收还宸翰俾守官常上以成一相之尊下以安微臣之分其于事体允合人情
　　第二表
　　体貌特殊洊被十行之诏等夷必辨宁干三凟之诛伏念臣受任非材叨荣过分机庭使领维均承弼之兼官政枋参厘实下台衡之一等矧总师干之试可班礼絶之崇伏望急还明纶昭示丕榘座为起舆为下盖独隆一相之仪车既攻马既同是以整六师之训臣何敢尔天必从之
　　御书赐常武诗谢表
　　于赫王师整我修戎之政倬彼云汉有嘉立武之章昭圣训之丁宁寓神毫而申勅【中谢】臣曩欲驱驰于斯世盖尝复熟于是诗窃以为天生五材虽治不能防战武有七德于文则为止戈其曰因以戒然亦殆有所谓矣味匪绍匪游之防绎不留不处之辞知王者不嘉兵维陈行而省徐土惟荩臣能弭患遄肤奏而铺淮濆故六师曽不淹时而三事为之就绪必有程伯休父之辈克成周室中兴之功臣实何人敢当此赐兹盖恭遇皇帝以昭回之光饰万物以温柔之教行三军修政事以诘戎伊欲皇威之振遣戍役以守国用勤奎画之垂仰止鸾翔第从驽劣臣敢不寳为大训誓报殊恩岂不怀归畏此简书敢惮东征之役王事多难维其棘矣觊寛北顾之忧思不负于宣王第无防于召穆永言忠激临发涕零
　　枢使督视兼知建康府到任谢表
　　峻班宥府出董戎旃宅牧陪都并司宫钥遡炎蒸而于迈觊忧顾之少寛遄次军门具宣庙算臣闻应事变者不遑于宁处视师征者焉有于定居顾长江合上下之流风寒非一惟钟阜据东南之会形胜犹存俾于此以建牙殆犹身之使臂窃仰明谟之指授孰堪多事之驱驰有若臣愚宁逃渊鉴意者乃圣乃神之英主方折棰而控四边虽以不文不武之具臣可授钺而护诸将肃将帝命已视师干兹盖伏遇皇帝独断睿谋兼收羣防谓明威可畏定徴象胥之通今厄运当销自应佛狸之防顾如臣等足辨边防臣敢不夙夜靡遑东西于役纵无逺见料军戎万里之情岂乏孤忠运帷幄一筹之胜
　　皇后谢牋
　　领使机庭出提师律留司宫钥己建帅藩东南之形胜不殊表里之江流犹壮【中谢】伏念臣蚤繇父训上误主知半生驰骛于兵间徒注安危之意两地推排于人乏孰兼文武之资致边陲飞羽之绎骚岂廊庙垂绅之遑暇盖以主忧臣辱义不辞难如使上恬下熙咎将谁执乃扬庭而孚号俾假钺以临戎兹盖伏遇皇后志在忧勤德惟辅佐虽安边修政吾君独奋于阳刚而求贤审官天下实受其阴赐肆愆膂力亦与顔行臣敢不将天之威敌王所忾适五月渡泸之夙戒中权成七旬格苗之功遹资内治
　　赵龙学落宫观谢表
　　囊封自劾分投荒裔之居纶防载颁仅削真庭之秩感寛恩之天大陨孤涕以雨如【中谢】臣本乏修能误叨重寄有死耳不可屈每思马革而裹之今老矣无能为岂知鼯技之穷已粤临岘首遄警旄头悲环城皆虎视之乡列郡尽鸿哀之宅祸一至于此极身百战以何裨赖国之威彼师其遁而臣材不足以御众智不足以察奸羝羊触藩尚骇塞垣之未靖虎兕出柙讵图家贼之难防变忽起于萧墙势竟隳于屏翰擢髪以数噬脐莫追思昔先臣久兹分梱析薪罔克负荷孰云泉壤之无知稽田既勤敷菑窃叹金汤之安在谓且赐属镂而肆市不然御魑魅于九区敢意圣朝屈从轻典此盖恭遇皇帝仁深在宥德洽好生意若曰美及子孙盍稽八议幸无以累遗君父姑缓五刑迄回物论以并包用贷微躯于显戮臣敢不省厥諐于羁旅终其老于累囚念死有余辜莫寝遐方之梗化傥生无以报当为厉鬼以灭雠
　　辞免起复知州表
　　缞墨临戎事非彛典诏泥假守情骇误恩幸生孝治之朝敢干名教之罪三纲所系九顿以辞【中谢】伏念臣本自诸生粗闻大训金革之事无辟其如礼何血气之属有知矧伊人矣久慨隙驹之过相传边马之惊时则师友责之以急难重以军旅诿之于忧患力战岘山之北载驱淮浦之东盖尝揆之此心己不容于清议然犹曰王事之孔棘亦奚忍于私亲之独懐匪以谋身庶其借口今乃班之匠簿付以州麾登堂而宣上德音孰为教化下车而问民疾苦自愧简书岂惟不肖之孤见非有识之士言观忠孝恐累圣朝伏望皇帝笃叙彛伦诞修人纪矜臣报亲之日短难胜风木之悲察臣事国之时长未憾桑榆之晚母嫌反汗何吝转圜变礼岂治世之常第深感叹终制者圣王之则别効奔驰
　　辞免太府寺丞
　　提师西援偶退敌于孤城赐诏东来骤进丞于外府虽懋赏者国家之典然尽忠者臣子之常何有劳能先承奬赉臣曽微他技实起诸生间尝闻儒先长者之绪余亦羞与武夫健将之等伍迫于师友其义在三愤此仇方有死无二乃者敌窥淮甸兵震江流切忧丙柄之莫遑况复庚牌之甚遽譬之奉漏瓮而沃焦釡敢姑徐徐恨不薄内外而悉主臣至今郁郁所幸文城之雪夜大惊淝水之风声迄解重围尽犇羣丑此盖将士三军之力与夫守臣百战之功臣则奚为而冒斯宠伏望圣慈深念君臣之谊殆犹父子之间干蛊者职分之当然能家者勲劳之焉取亟赐转圜之听母抱反汗之嫌
　　谢放罪表【邵武】
　　挺刃胥戕刑兹无赦抗章自劾罪在专诛恩言沛若于江河法令昭如于星日臣某【中谢】伏以此邦之俗佩犊带牛轻生之民喜人怒兽而属者常行之狱讼乃率然擅动于干戈鸡犬为空使二人身首之异处猿狙皆怒宜一时血气之愤张臣方此来亟其驰入惟恐变成于瞬息幸而令信于嚚顽乃正邦刑以纾众怨虽杀人者死汉网恢恢然大德曰生尧仁荡荡敢不请而论诀亦何意于矜容兹盖恭遇皇帝惟德动天以义制事念郡纲泯泯追胥何以兵为谓祖训明明犯法惟有劒耳用布亏除之令尽捐专辄之辜臣继今以思若古有训断者不可复属凛如上帝之监临杀之宁失不经敢负本朝之仁厚
　　天基圣节表【邵武】
　　惟天数五正渊献之孟陬闻岳呼三増泰元之神防星枢明润海宇清寜防惟皇帝受命溥将跻民仁夀华夏蛮貊罔不率登兹太平国家闲暇及是时所其无逸祥开甲观春在寅堦臣幸假熊冯尝陪兽舞河千里一曲虽逺京师亥二首六身但忻嵗纪
　　牋
　　泰长三阳天基有永坤载万物地道无疆遹临捧日之辰并衍齐箕之夀防惟皇后母仪维则王化所基思齐之嗣徽音阳光多助太平之当今日隂赐不知诞逢神圣之生窃仰俭慈之庆臣莫瞻晓殿亦在春台亥首六身但纪蟠桃之实未央万嵗想赓樛木之诗
　　谢赐厯日表
　　亥有二首如身适当厯纪闰定四时成嵗诞布玺书尺地寸天矩秋衡夏恭惟皇帝建五皇极登三太平玉烛调而阴阳和物无疵疠璿玑齐而人民育家用平康嘉与堪舆共兹正朔臣防承诏防祗率典章劝课春台愿革带牛之俗表采月令想闻发兽之规
　　进银状
　　斗枢瑶月式笃商生尺地寸天遹修禹贡【前件物】有邦之式厥赋惟中仁夀八荒不寳褭蹄之品玉帛万国但忻虹渚之祥
　　赐衣带谢表【以下代范丞相】
