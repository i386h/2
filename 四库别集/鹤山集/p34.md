<!-- { "loadSidebar": true } -->
　　臣谓昔者周公朝诸侯于明堂凢九夷八蛮六戎五狄之国皆位于东南西北门之外无他宅中驭外之道然也自东汉以后控御失道贪得务广至引而置之于堂奥之内盖自马援实开其端于建武曹操复蹈其辙于建安遂使昌炽盛大于永熙元康之间而横溃四出于永嘉建兴之际援之初徙降羌于近地而劝以耕牧也其意不过使之不相猜贰而有以得其心也操之分匈奴五部于并州诸郡也其意亦不过使之有所统属而为吾之用也彼一时浅功近利之见岂知其后日之祸一至此邪晋太康元年侍御史郭钦上防于武帝请乗平吴之嵗徙内郡杂类于边地而武帝不能用斯言也距江统之建议已在先二十年夫以武帝平吴之威乃不能洗空异类于未乱之日而江统顾欲以责晋惠帝于二十年之后亦晩且难矣而江统犹曰早絶其原尚得谓之早乎臣侧闻日者符离蕲夀丧师之后招纳北人以补军额且収召桀黠以备奔走种类杂居识者寒心又闻光黄之间或以搜求王檝为词或以収买军需为词出入无讥甚矣中国之无人也武夫重闭未必足以杜其隙矧乃听其自为出入邪借曰和好以成南北一家无用过疑然自昔未有恃和好而弛边防也陛下刚明奋发力行江统之言臣已疑缓不及事而又日慆月迈委之悠悠臣知无容足之地矣子曰人无逺虑必有近忧苏子曰虑不在千里之外则患在几席之下今患在几席矣惟陛下速留宸虑诏京襄两淮诸帅诘以区画之方何所可以处降附何策可以安反侧各任其责条上有不如言致生他变则请身任其咎断在必行臣尝记先朝范仲淹为陜西河东路宣抚上防乞顾问大臣如契丹可以保信必不入冦亦不与元昊连衡乞令大臣同书一奏纳于御前他日或误大事责有所归臣之责诸帅犹仲淹之责大臣也惟陛下断而行之
　　论黄陂叛卒【八月二十五日】
　　唐宪宗时裴度上防【云　云】淮西荡定河北底寜承宗敛手削地韩舆疾讨贼岂朝廷之力能制其命哉直以处置得宜能服其心耳
　　臣谓宪宗承唐纲积弛之余藩臣阻兵帅不庭授盖自夏蜀山东泽潞易定魏博贝卫澶相朝廷之令所不能加视今日之事难易絶不侔而淮西之役处置得宜遂能使顽悍革心梗强效顺信知折冲御侮不尽在于国势之强弱兵威之众寡顾吾所以处之耳迩来边帅不和朝廷但知委曲覆防听其相倾相轧以养成乱本而不知所以处之始焉淮西制阃治黄州匪但控扼要害实以兼总黄陂克敌一军也既命杨恢分阃恢而可任邪则军未溃以前其戮叛将范青不必付之湖广总领何元夀军既叛以后其招来陈温等又不必付之荆鄂都统王旻今舍制阃不付而付之他司臣所未谕也观杨恢之词谓旻有诱叛之迹继而旻之告谕陈温许其来徳安境内劄寨是旻果使之矣孟珙招纳备据叛酋陈温之词谓若斩杨恢用孟马帅为制置则我辈就招此何语也而珙公然见之公状不以为嫌殆有尝试朝廷之意是珙亦可疑者矣恢之不能绥御以至于此坐以虎兕出柙之罪恢尚何词然使旻以诱叛而获厚赏珙以述叛酋之悖语而获迁除则是唐末藩镇诸军自择主帅之风成矣今朝廷不问可否而一切听之尚谓之处置得宜乎茍幸无事养痈防疾不如诱叛而受赏袭迹而动则长此安穷惟陛下与二三大臣力图之











　　鹤山集巻二十二
　　钦定四库全书
　　鹤山集巻二十三　　　　宋　魏了翁　撰状劄
　　辞免召赴行在状【三月十八日】
　　伏凖今月十四日尚书省劄子备奉圣防李魏了翁范子长并召赴行在某位下人微不当僣有辞免伏念某孤逺之踪去秋以侍养不便力蕲外补误恩从欲畀守近麾万里西归今春仅至蜀口脱身风涛冦盗之区谓将善还田里以需阙次而遽闻逆曦之变义不容与贼俱生亟回江陵以俟平定敢谓清朝柬记怜其间闗狼狈再颁収召自当闻命首涂即趋阙庭窃縁今来逆曦授首蜀道已通欲望朝廷将赐敷奏寝免新命仍令待嘉定元替罗植阙以便私计实出洪造
　　辞免召赴行在状【四月二十六日】
　　照得某凖尚书省劄子闰四月二十六日三省同奉圣防魏了翁召赴行在某位下人微不当僣具辞免伏念某曩以踈陋乆玷馆学嵗在丙寅以侍养不便力蕲外补误恩从欲畀守汉嘉归去蜀口适遭兴贼之变亟回江陵以俟平定继叨収召闻命未几复报诛贼遂具控免申告朝廷一靣起发沿途听指挥行至广安军方被寝免之命仍奉所生之亲以还里舍待次年余方杜门以便亲医药忽又凖今来新命在于寒逺实极宠荣况圣上总揽之初鸿儒硕辅咸萃本朝么微晚生得此望表自当闻命首涂即趋阙庭以观更化之盛冀及明时少容展竭窃縁某向来陈乞补外之日正以所生之亲不谙风土气疾时作归途又以闻变往返泝防今惊魂甫定若再为万里之役必不能将亲就养人子之义实非所安欲望朝廷特与敷奏収还召防姑畀真祠或仍与在外一合入差遣庶几稍便侍养不违初心
　　论四川改官人积滞劄子【上四川制置】
　　某伏见四川改官人引见员额自数年来班次之乆有至六年以上者人才滞淹莫此为极利路帅司尝有申请竟从中格制司又甞刷具边邑再以奏陈虽即报可然犹换给日方理须入月日迩者明禋肆眚逓防二年亦云异数然尚有四年积滞终未有以大惬士心窃尝参稽议者之説盖曰人之精力有限今弃之于方壮而用之于既衰急贤渴治宜不若此又曰所在县邑类多阙官今不以委之于京官之稍自爱重者虽以选人之贪懦右选之麄庸者亦得以例为之或委之于初官之摄事者又説曰以三人奏举闗陞又五人保任改官夫八人者既以为可用矣则当汲汲用之乃反因举主品格投之闲散至于五六年之乆是不惟无罪而废黜之且反不若未有举主则犹足以禄仕也是三説者诚士论之所通患然言之固已烂熟而朝廷卒未能有所变通于此则以言者徒能为淹滞者虑而不知为国家事体惜耳某窃惟国家事体务在奉行故事谨守成法祖宗已有之规不可以轻紊祖宗所未有之事亦不容于剏为今君臣上下保治于小康动由旧章罔有改作用能凭藉扶持跻世熙洽明效大验盖可畧睹然独怪夫今日之事既曰动由旧章而独于改官人待次一事本非祖宗旧法或者尚曰防班放行恐非故事此某之所甚惑也国朝自天圣以前诸路荐吏未尝限员而在京台阁及常参官皆得荐人举员虽寛条约亦简而改官者不过数十人其事与今不相似某更不敢逺引止以庆厯以后明之且自庆厯视天圣举员则既狭矣条约则既烦矣而改官之数歳日益増然选人磨勘应格者犹不越旬日即得引对未有待次者也皇祐中始有待次者六七十人吏部即以为言治平二年又积至二百五十余人贾直儒为御史中丞力陈滞留之弊三月辛丑诏书即命辅臣圗所以更张之迨元丰着令乃以五日引一甲每甲引三人盖专以班次积滞为虑元祐初政又虑垂帘日门谢或有淹延令崇政殿引见讫即赴内东门谢所以为改官人虑者委曲若此至绍圣忽复元丰之制相承至于绍兴未之有改至隆兴之初始以八十员为额而吏部已谓员额拘碍必致留滞诏吏部且依常年放行乾道三年东南改官人以百员为额而四川以二十人为额吏部侍郎黄钧以为多寡不均乃通为额百二十员由是改官人无复有待次者迨七年十月仅有溢额者三十余人至来春引见吏部以为请诏特令具奏引见由是更不限定年额夫自冬徂春不过待次三阅月耳当时之论已深以滞淹为忧亟令引见更不限额至淳熙始以臣僚一时之请再定八十员为额员额之狭盖自此始而四川仅存十五员之额亦前此之所未有也然员额虽狭而时有防放只如近年杨端明帅蜀甞以为请旋即施行吴侍郎于更化之初又甞建议待班人一靣作邑亦复报可盖未有若今日待班之乆者也且四川监司帅守每二嵗约通举改官三百余员当有六十人改官虽不以尽然且絶长补短亦当有四十员今每嵗止以十五员为额故滞淹之数自五员而积也又如科举取士南宫约三百人四川类试约百人是四川亦当四分之一若以每嵗引见改官人八十员以四分之一言之则四川亦当得二十人之额今止以十五员为额则滞淹之数自五员而积也东南一百三十郡嵗得五十七员及捕盗八员改官是二郡而得一人四川六十郡而嵗得十五员是三郡有竒而得一人额之不均亦莫甚于此故东南之班未甞溢额而四川之班毎待乆次其利害盖亦晓然况自近日以来制置大使司嵗有职司状十五员选人改官毎以职司为虑今一年便有一班之数则改官者因此稍众积滞之因亦未必不由此七八年前待次者不过一二年而止虽逓防二年而尚有四年之积祖宗故事有罪者展年引见今举员既足而五六年方得引见是使天下皆为有罪之人似于明时待士之体有所未周急贤之道亦不宜若是其缓重以祖宗旧法亦不若是方今务在奉行故事而独此一事固守近比轻变旧章良为朝廷惜之意者朝廷亦未必有意于轻变旧章特未有以是告诸吾君吾相者制置阁学侍郎方以修名伟望典领方靣有如人才之乆淹朝政之乆旷比比皆然如某鄙説或有可采盍以上之朝廷有如庆厯故事【阙】不越旬日即得引见元丰以后故事五日即引
　　一见乾道三年故事通以百二十员为额不为东南四川乾道七年故事将待次人特令引见更不限定年额此皆载在故府犹可覆视若曰时异事殊不容胶柱则求之近比如顷者丁夘戊辰尝所施行或尽数防放或一靣注县傥举其一而行之岂惟人才无滞淹之叹凋邑无阙官之虑而于朝廷急贤渴治之意所闗甚大为士者似亦得以免于举贡既足当迁而黜之诮也陵节儳言某知罪矣
　　辞免除直秘阁知泸州状
　　某倐被宠灵莫知攸措顾人微位下不当辄有控辞然念寓直省庐盖示有功之劝作镇方国亦畴已试之庸而某赋质窳防涖官旷弛既防谳平之寄复尘漕挽之司虽勉竭于顿庸曽未知于补报敢图异柬忽误恩除还十三年策府之旧逰畀四千石列城之新命荷恩至此揣称蔑然傥拘出位之嫌弗控循墙之避虽逃公议汔愧初心纵以泸南空官且令承乏岂容延阁异数躐畀非人某见已择日祗拜成命遵照元降指挥前去交割新任职事外所有直秘阁恩命欲望朝廷特赐敷奏寝免施行
　　申尚书省乞检防元奏赐横渠先生谥状
