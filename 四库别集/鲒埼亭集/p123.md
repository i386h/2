<!-- { "loadSidebar": true } -->
　　有元儒林世系，鲁斋白云专主朱学，静修颇祖康节，草庐兼主文安。其足以辅翼二许者，吾郷程敬叔兄弟最醇。鲁斋得之江汉赵氏，白云得之仁山，而敬叔兄弟得之静淸史先生。先是吾郷学者杨袁之徒极盛，史氏之贤喆如忠宣公文靖公独善先生和旨先生鸿禧君饶州君，皆杨袁门下杰然者也。静淸为独善孙，始由巴陵杨氏以溯朱学，当时只轮孤翼莫之应和，而黄提刑东发出焉，遂稍稍盛。朱学之行于吾郷也，自静清始，其功大矣。江汉仁山皆已俎豆泽宫，而静淸莫有撷溪毛以问之者。后死之于斯文，能无媿色。乃卽甬东书院故址，特建静淸栗主，而以敬叔兄弟附焉。其再传之徒，如蒋敬之乐仲本郑以道辈，亦附焉。吾读淸容所作静淸墓志，于其易代大节，言之已悉，而学统所在不甚了了。清容文士，其于儒苑窔奥，宜其在所忽也。然淸容言静淸尝与深宁说经，毎好奇，以是多与深宁不合，则又可知静淸虽宗主朱学，而其独探微言，正非墨守集传章句或问诸书，以为苟同者。正如东发亦宗朱学，而其于先后天图说攻之甚力，葢必如是而始为硕儒。不善学者，但据一先生之言，穷老尽气不敢少异，而未尝顾其心之安否，是为有信而无疑，学问之道未之有也。淸容以为好奇，是尢不知静淸者也。甬东独善坊之有书院，始于郑相国安晚以祀其师迂斋楼公，且行郷饮酒礼焉。其后为栖心寺僧并其址，敬叔之父靖斋乃移之史氏所居之旁，而上祀先圣焉。详见郭嘉所为记。郑氏之衰，鞠为蔬圃，至是始访而复之。予谓迂斋亦东莱之门人也，然安晩之所以祀之者，特以文耳。先圣之像，明时已移入学宫，故主是院者莫如静淸，而于后堂仍祀迂斋，以无忘安晩尊师之旧也。

　　○泽山书院记

　　东发先生本贯定海，其后徙于慈溪，晩年自官归，复居定海灵绪郷之泽山，榜其门曰泽山行馆，其室曰归来之庐。已而侨寓鄞之南湖，已而迁寓桓溪，自署杖锡山居士。已而又避地同谷。然先生殁后，其子孙多居泽山者。葢先生慈溪旧宅在鸣鹤乡之古窑，其去泽山甚近故也。泽山本名栎山，先生始改名焉。元至正中学者建泽山书院以祀之，其去行馆十里，不久而毁，黄氏后人礼之复建焉，今废矣。日钞旧椠藏于院中，亦不复存。予谓当复行馆之址，而以泽山书院名之，以从先生之旧。定海诸公皆以为然，请予记之。先生讲堂在山南，望江阻海，环植松菊，最称一方之胜。王翔龙诗所云：高风河影动，斜月竹身寒。潮海秋声阔，山林客梦安。是也。然其为定海重不在此，朱徽公之学统，累传至双峰北溪诸子，流入训诂一派，迨至咸淳而后，北山鲁斋仁山起于婺，先生起于明，所造博大精深，徽公瓣香为之重振。婺学出于长乐黄氏，建安之心法所归，其渊源固极盛，先生则独得之遗籍，默识而冥搜，其功尢巨。试读其日钞诸经说，闲或不尽主建安旧讲，大抵求其心之所安而止。斯其所以为功臣也。西山为建安大宗，先生独深惜其晩节之玷，其严密如此。婺学由白云以传濳溪诸公，以文章着，故倍发扬其师说。先生独与其子弟唱叹于海隅，传之者少，遂稍闇淡。予尝谓婺中四先生从祀而独遗东发，儒林之月旦有未当者。抑不独从祀之典有阙，宋史儒林所作传，本之剡源墓表，其于先生之学无所发明。淸容则但称先生之淸节。鸣呼，圣人所以叹知德之鲜也。先生之祀于慈，在杜洲六先生书院中；其祀于鄞，则予所建同谷三先生书院中。泽山之祀乃其专席，故详其学之有功于圣门者。先生之子皆醇儒，当附表之。呜呼，颜何人哉，希之则是。吾愿过斯堂者其勿自弃也。

　　○横溪南山书院记

　　东钱湖之所自出，为横溪金峩大梅诸山，临之四明，南七十峰之门戸也。明初黄孟淸佥事爱其地，因筑南山书院以开讲焉，学者称佥事为南山先生，葢以此也。其后蛟川为沈端宪公置书院于崇邱，亦曰南山。故鄞人以横溪别之。先生之讲学，敦朴而厚重，恪守前人之绪言。其时诸儒风气大率如此，河北则敬轩三原，江右则康斋，制行持论皆相似。先生所尢推服者为敬轩，而世亦多以敬轩与先生并举。吾乡之学，朱陆二派并行，而明初如桂王傅淸溪乌高士春风向献县遵博，皆出宝峰赵氏之传，宗主慈湖。先生始为朱学。葢果斋东发而后世嫡也。然先生系吾郷朱学大宗，而其经书补注多有不合，至于大学古本以及格物之义，则实开新建之先。以是知人心之各有所见，而所以为朱学之羽翼者，正不在苟同也。吾尝笑近世之自署为朱学者，迂疏陈腐，但欲奉章句传注而墨守之，不敢一字出于其外，以是为弗畔，锢其神明，塞其知觉，而朱学反自此而晦。葢举博学审问愼思明辨之功一切废之，朱学岂其然乎。曷亦观或问语录文集之谆谆，葢有甫越信宿而别多折衷者。故吾乡朱学三家，宋则果斋东发，明则先生，宗朱而不尽合于朱。倘自今世之迂疏陈腐者观之，殆将反以为信道之不笃也已。先生生平渉歴之详，具于其传，予又尝为之序其遗集，不复备录，但约其讲学之大畧记之。先生之后人今甚微，书院亦丛废不治，予将为重新之，而刻其著述之幸存者，庶吾郷之学者犹知有儒林之典型也。

　　○城北镜川书院记

　　杨文懿公镜川里第在城南，葢镜川者，仲夏诸流之所会也。书院何以在城北，则公子麟洲侍郞闻其父累疏乞休，故建此以待公之归。公卒于京，不及开讲其中，而吾郷学人向尝受业于公者，仍聚业于此，故其斋舍弗替。及明季而圯，又百年而予表之。明初甬上学派，首推黄佥事孟淸，而杨氏自文懿公大父栖芸先生，卽与佥事讲学，至公而始大其学，颇类吴草庐兼收朱张吕陆之长，不墨守一家。要其胸中精思深造以求自得，不随声依响以为苟同。至其所著诸经私钞吐弃先儒笺疏，则于草庐更过之。葢公但质诸心之所安，固非好奇以昡俗也。然当洪宣以后，科举之锢人已深，闻公之说少可多怪，故王文恪公之诔公曰：圣亡经在异说纷兮，阨秦造汉离多门兮，商诗瞿易授受亲兮，党同矜异传说眞兮。遗言奥旨不尚存兮，唐有啖赵宋孙石兮，抱经刬传挺见特兮，逮乎伊洛义转精兮。紫阳承之集厥成兮，设科置学为世程兮，父传子受莫知其端兮，虽有异说莫敢干兮。于文懿公生巳后兮，周汉唐宋得通究兮，圣经浩浩如天渊兮，家钻人淬庶或全兮。瑰词微义日星陈兮，蹈常玩故骇厥新兮，章甫资越众排斥而不信兮，不信何伤益自珍兮。嗟我何知，乃得师兮，谓公自信，当弗疑兮。太羮玄酒所贵希兮，岂不或过志亦奇兮。后千万年来者谁兮。文恪为公门下，其词如此，葢亦非能深知公者。若泰泉则力诋之矣。呜呼，何其固也。予后公生三百余年，卽公之家求公之书，残断十九，仅得其毛。诗尚书大学中庸十数卷，嘅然如得羽阳未央之片瓦。因叹公之绪言世无知者。南雷黄聘君作学案称极博，竟不为公立传。明史儒林多取学案，故于公亦阙，良可惜也。公之雄文满馆阁，直节在讲筵，淸德垂里社，子弟禀承家学俱为名臣，不待予之多言。独记其理学之大者。

　　○槎湖书院记

　　有明正嘉之交，阳明甘泉之学盛行，二家虽微有不同，然其要归则相近，学者不走姚江卽向増城。其中岸然不阿者，泰和罗文庄公、高陵吕文简公、浚渠崔文敏公、甬川张文定公四人。文定为鄞产，尢姚江声气之所急，尝苦口折难而卒不肯少变其说，故当时鄞人自黄侍郞致斋、万都督鹿园外，鲜著录于姚江者。则文定实持之。吾观阳明之学，足以振章句训诂之支离，不可谓非救弊之良药也，然而渐远渐失，遂有堕于狂禅而不返，无乃徒恃其虚空知觉，而寡躬行之定力耶。夫阳明之所重者行也，而其流弊乃相反，彼其所谓诚意者安在耶。葢其所顿悟者原非眞知，则一折而荡然矣。是阳明之救弊，卽其门人所以启弊者也。文定以为学必先知而后行，至行愈熟则知愈精，原未尝相离，而特不可谓行先于知。此其说最平。葢阳明才高，容或其言失之偏者，而以言所养，则文定之沉沉者不可尚也。呜呼，吾乡自宋元以来号为邹鲁，予修举诸先师故址，始于大隐石台，讫于槎湖。说者以为皋比已冷，带草已枯，虽有好事，徒然而已。岂知当诸先师之灌灌也吾郷，立德立功立言之士出其中者，葢十之九山川之锺秀随乎儒苑，不可谓函丈之中无权也。槎湖殁后，吾郷之讲堂渐替，而人物亦骤衰。隆万诸公，大半为郷衮所锢，党论所排，富贵之溺人如此。然则世之以讲学为迂而无预于实用者，弗之思耳。槎湖者，文定之故居也，在鄞之西，其去杨文懿公镜川葢不十里。

　　○甬上证人书院记

　　证人书院一席，蕺山先生越中所开讲也。吾乡何以亦有之，葢棃洲先生以蕺山之徒，申其师说，其在吾郷从游者日就讲，因亦以证人名之。书院在城西之管村，万氏之别业也。先生当日讲学，颇多疑议之者，虽平湖陆清献公尚不免。不知自明中叶以后，讲学之风已为极敝，高谈性命直入禅障，束书不观，其稍平者则为学究，皆无根之徒耳。先生始谓学必原本于经术，而后不为蹈虚，必证明于史籍而后足以应务，元元本本可据可依，前此讲堂锢疾为之一变。其论王刘两家，谓皆因时风众势以立敎，阳明当建安格物之学大坏，无以救章句训诂之支离，故以良知之说倡率一时，乃曾未百年，阳明之学亦复大坏，无以绝葱岭异端之夹杂，故蕺山证人之敎出焉。阳明圣门之狂，蕺山圣门之狷。其评至允，百世不可易也。然先生之学极博，其于象纬图数无所不工，以至二氏之藏亦披抉殆尽，浅学之徒遂有妄诋以驳杂者。不知先生格物务极其至，要其归宿，一衷以圣人之旨醇如也。夫学必于广大之中求精微，倘以固陋之胸自夸击尽疵颣，何足道哉。平生流离顚沛，为孤子为遗臣，始终一节一饭不忘君父，晩年名德岿然，翘车所不能致，遂为前代之完人。其为躬行又何歉焉。先生讲学于语溪于海昌于会稽，然尝谓光明俊伟之士莫多于吾郷，故著录之，中有独契。而吾郷自隆万以后人物稍衰，自先生之陶冶，遂大振，至今吾乡后辈，其知从事于有本之学，葢自先生导之。万君承勋，先生之孙壻也，请予为书院作记，谨述其大畧以归之。

　　

　　鲒埼亭集外编卷十七 鄞全祖望绍衣

　　记（二）

　　○天一阁藏书记

