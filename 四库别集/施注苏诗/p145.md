<!-- { "loadSidebar": true } -->
　　寓形宇宙间佚我方以老流光安足恃百嵗同过鸟顷子萦网罗文采縁自表自古山林人何曽识机巧但记寒岩翁论心秋月皎黄香十年旧禅学参众妙虚懐养天和肎狥奔走閙官居职事理晨起何用早桐隂满西斋叱吏供洒扫眷子东南来野饭煮芹蓼葆光既清尚令尹亦高蹈相将古寺行软语頽晚照公家有畸人【公有族人隐嵩山】虗縁能自保卜筑嵩山阳何【一作行】当从结好中山饶胜景一览未易饱何时命巾车共陟云外峤翻然【一作思】筋力疲不复追踊跳公诗拟南山防拔千丈峭形容逼天真邂逅识其要藩篱吾未窥敢议穷阃奥【归去来辞寓形宇内复几时荘子大宗师大块载我以形劳我以生佚我以老息我以死金楼子楚国龚舍初随楚王朝宿未央宫见赤蜘蛛大如栗四面萦罗网有虫触之而死者进而不能得出焉舍乃叹曰吾生亦如是耳仕宦人之罗网也岂可淹嵗于是挂冠而退时人谓之蜘蛛隠荘子齐物论此之谓葆光大宗师畸人者畸于人而侔于天杜子美诗夜防接软语归去来辞或命巾车或棹孤舟孔丛子巾车命驾将适唐都注以衣饰车也韩退之有南山诗凡百有二韵诗国风邂逅相遇适我愿兮宋玉对楚王问夫藩篱之鷃岂能与之料天地之高哉尔雅西南隅谓之奥】
　　昭陵六马唐文皇战马也琢石象之立昭陵前客有持此石本示予为赋之
　　天将刬隋乱帝遣六龙来森然风云姿飒爽毛骨开飚驰不及视山川俨莫回长鸣视八表扰扰万驽骀秦王龙凤姿鲁鸟不足摧腰闲大白羽中物如风雷区区数竖子抟取若提孩手持扫天帚六合如尘埃艰难济大业一一非常才维时六骥足绩与英卫陪功成锵八鸾玉辂行天街荒凉昭陵阙古石埋苍苔
　　【唐书太宗本纪生四嵗有书生谒高祖曰公在相法贵人也然必有贵子及见太宗曰龙鳯之姿天日之表其年几冠必能济世安民周礼马八尺以上为龙杜子美诗英姿飒爽来酣战又卓立天骨森开张六韬陷坚阵败强敌用大黄参连弩飞凫电影自副飞凫赤茎白羽以钢为首电影青茎赤羽以铜为首杜诗猛将腰间大羽箭唐书太宗尝自制长弓大羽箭皆倍常箭以旌武功英衞英公徐世勣卫公李靖】
　　顔阖
　　顔阖古有道躬耕自衣食区区鲁小邦不足隐明徳轺轩来我门聘币继金璧出门应使者耕稼不谋国但疑误将命非敢惮行役使者反锡命户庭空履迹薄俗狥世荣截趾履之适所重易所轻隋珠弹飞翼伊人畏照影独往就隂息鼎俎荐忠贤谁能死燔炙念彼蔵皮冠安知获尭客
　　【荘子让王篇鲁君闻顔阖得道之人也使人以币先焉顔阖守陋闾苴布之衣而自饭牛鲁君之使者至顔阖自对之使者曰此顔阖之家与顔阖对曰然使者致币顔阖曰恐聼者谬而遗使者罪不若审之使者还反审之后来求之则不得已逹生篇忘足履之适也让王篇今且有人于此以隋侯之珠弹千仞之雀世必笑之是何也则以所用者重而所要者轻也渔父篇人有畏影恶迹而去之走者举足愈数而迹愈多不知处隂以休影处静以息迹愚亦甚矣左传臣不见皮冠不敢进也南史明僧绍屡徴不至隐于摄山高帝谓其弟庆符曰卿兄高尚其事亦尭之外臣朕梦想幽人固已勤矣所谓径路絶风云通仍赐竹根如意笋箨冠】
　　赠狄崇班季子
　　狄生臂鹰来见客不防揖踞牀咤得隽借筯数禽入短后掬豹裘犹溅猩血湿指呼索酒尝快作长鲸吸半酣论刀槊怒髪欲起立北方老猘子狂突尚不絷要须此慓悍气压邉烽急夜走追锋车生斩活离级持归献天王封侯稳可拾何为走猎师日使羣毛泣
　　【南史张充传字延符少好逸逰父绪尝告归至吴始入西郭逄充猎右臂鹰左牵狗遇绪船至便放绁脱韝拜于水次绪曰一身两役无乃劳乎荘子吾王所见剑士皆蓬头突须垂冠曼胡之缨短后之衣瞠目而语难杜诗笑指银瓶索酒尝又饮如长鲸吸百川史记怒髪上冲冠纂文猘屈尾犬也记献犬则执緤注绁絷也按老猘子谓契丹也古今注追锋车去巾葢施通防遽则乗之晋杜预传给追锋车第二驸马班固赋四夷闻奏徳广所极僸佅兠离罔不具集活离疑即兠离汉书夏侯胜毎讲授谓诸生曰士病不明经术经术苟明其取青紫如俛拾地芥耳后汉班超传立功异域以取封侯万里之外安能乆事笔砚闲乎班赋风毛雨血洒野蔽天】题卢鸿学士堂图【唐书卢鸿字颢然范阳人徙洛阳慱学善书籕结庐嵩山名所居庐曰寜极开元礼徴不至】
　　昔为太室花卢岩在东麓直上登封坛一夜茧生足径归不复往峦壑空在目安知有千老舒巻不盈轴一处一卢生裘褐防乔木方为世外人行止何烦録百年入箧笥犬马同一束嗟予防世累归未有茅屋江千百畆田清泉映修竹尚欲逃世名岂须上圗轴
　　【一綂志嵩山在登封即中岳东曰太室西曰少室淮南子楚王欲攻宋墨子闻之自鲁而趋楚十日十夜足重茧而不休息杜诗足茧荒山转愁疾后汉法真传友人郭正称之曰法真名可得闻身难得而见逃名而名我随避名而名我追可谓百世之师矣】
　　寄周安孺茶
　　大哉天宇内植物知几族灵品独标竒逈超凡草木名从姬旦始渐播桐君録赋咏谁最先厥传惟杜育【育当作毓】唐人未知好论著始于陆常李亦清流当年慕高躅遂使天下士嗜此偶于俗岂但中土珍兼之异邦鬻鹿门有佳士博览无不瞩邂逅天随翁篇章互赓续开园颐山下屏迹松江曲有兴即挥毫粲然存简牍伊予素寡爱嗜好本不笃粤自少年时低回客京毂虽非曵裾者庇防或华屋颇见绮纨中齿牙厌粱肉小龙得屡试粪土视珠玊团鳯与葵花碔砆杂鱼目贵人自矜惜捧玩且缄椟未数日注卑定知双井辱于兹自研讨至味识五六自尔入江湖寻僧访幽独高人固多暇探究亦颇熟闻道早春时擕籯赴初旭惊雷未破蕾采采不盈掬旋洗玊泉蒸芳馨岂停宿须防布轻缕火谨盈缩不惮顷闲劳经时废蔵蓄髹筒净无染箬笼匀且复苦畏梅润侵暖须人气燠有如刚耿性不受纎芥触又若防夫心难将微秽渎晴天敞虗府石碾破轻緑永日遇闲賔乳泉发新馥香浓夺兰露色嫩期秋菊闽俗竞传夸丰腴面如粥自云叶家白颇胜中山醁好是一杯深午春睡足清风击两腋去欲凌鸿鹄嗟我乐何深水经亦屡读子咤中泠泉次乃康王谷防培顷曽尝瓶罂走僮仆如今老且懒细事百不欲美恶两俱忘谁能强追逐姜盐拌白土稍稍从吾蜀尚欲外形体安能狥心腹由来薄滋味日饭止脱粟外慕既已矣胡为此羁束昨日散幽歩偶上天峰麓山圃正春风防茸万旗簇呼儿为佳客采制聊亦复地僻谁我从包蔵置厨簏何尝较优劣但喜破睡速况此夏日长人间正炎毒幽人无一事午饭饱蔬菽困卧北风风微动竹乳瓯十分满人世真局促意爽飘欲仙头轻快如沐昔人固多癖我癖良可赎为问刘伯伦胡然枕糟麴
　　【尔雅槚苦茶郭璞注树小似栀子冬生今呼早采者为茶晚取者为茗尔雅始于周公故曰名从姬旦始晋杜毓荈赋燠如积雪煜若春云溪友议陆羽字鸿渐唐人着茶经三巻造茶具二十四事时鬻茶者以陆羽为茶神芝芸叟谈贞元中常衮为建州刺史始蒸焙而研之谓之研膏茶中朝故事李徳裕有亲知授舒州牧李曰到郡日天柱峯茶可惠三四角因话録李约性嗜茶常曰茶须缓火炙活火煎葢谓老汤三沸之法非活火不能成也唐书党鲁使西番烹茶帐中番使问何为鲁曰涤烦疗渇所谓茶也畨使曰我亦有之命取出以示曰此夀春者此顾渚者此蕲门者唐书皮日休字袭美襄阳人以诗文着隠鹿门山中自号闲气布衣与华亭陆防友善陆号天随子松陵集有皮日休茶人诗云生于顾渚山老在漫石坞陆龟蒙诗云且共荐臯卢何劳倾斗酒归田録茶之品莫贵于龙凤团凡八饼重一斤庆暦间蔡君谟为福建运使造小片龙团其品精絶谓之小龙团凡二十饼重一斤其价值金二两毎南郊致斋中书枢密各赐一饼宫人往往镂金其上其贵重如此茶谱防山顶曰上清峯茶最艰得俟雷发声采之茶録藏茶宜蒻叶而喜过燥故收藏之家以蒻叶封褁入焙中三两日一次用火常如人体温温然以御湿润又茶以建寜贡为上有石乳滴乳龙凤团等名皆碾末作饼中山酒注见前卢仝茶歌五椀肌骨清六椀通仙灵七椀吃不得也惟觉两腋习习清风生中朝故事李徳裕居庙廊日有亲知奉使京口李曰还日金山下江中泠水取置一壶来其人忘之舟上石头城方忆及汲一瓶归京献之李饮后大咤曰江南水味有异于顷嵗此颇似建业石头城下水其人谢过不敢隠张又新载陆羽品天下二十水扬子中泠水第七南康记谷帘泉在府城西泉水如帘布岩而下者三十余陆羽品其味为天下第一庐山记康王谷楚康王照为秦将王翦所窘匿此桑乔山疏云在康王谷中故名谷帘虾蟆培注见前张又新煎茶记粉枪末旗蘓兰薪桂茶谱蕲州团黄茶有一旗二枪之号言一叶二芽也晋陶潜传尝言夏月虚闲高卧北之下清风飒至自谓羲皇上人刘伶酒徳颂奋髯箕踞枕麴借糟无思无虑其乐陶陶】余自城中还道中云气自山中来如羣马奔突以手掇开笼收其中归家云盈笼开而放之作攓云篇
　　物役防有时星言从高驾道逢南山云歘吸如电过竟谁使令之衮衮从空下龙移相排拶【子逹切】凤舞或颓亚散为东郊雾冻作枯树稼或飞入吾车偪仄入肘胯搏取置笥中提擕反茅舍开缄乃放之掣去仍变化云兮汝归山无使逹官怕
　　【诗国风星言夙驾税于桑田礼记天降时雨山川出云释名云犹云云众盛意也韩愈雪诗崩腾相排拶龙凤交横飞注排拶密拶也后汉书河南张楷字公超能作五里雾时闗西人裴优亦能作三里雾谢氏诗源更嬴之妻能作锁云囊佩之陟高山有云处云气入其中归家启视云白如绵自囊而出更嬴善射毎言能仰射入云中其妻不信因以一囊系箭头令射之及坠騐之果有白云在内因名箭曰锁云故子美诗云翻身向天仰射云是也诗意大防本此唐谚语木若稼达官怕韵注木稼一曰木介亦曰树稼春秋雨木冰即此师古注曰气着树木结为氷也杜诗有逼仄行】
　　游山呈通判承议写寄参寥师
　　煌煌世胄余夫子非碌碌由来有诗书所以能絶俗得官本河朔瓜期未易促扁舟下南来逸驾追鸣鹄遇胜即倘佯风餐兼露宿嗟予偶倾盖一笑外羁束仗防毎过从相擕访山谷东风披鲜云绣错出林麓松门有时尽幽景无断续崖转闻钟声林疎见华屋衔山余落景归迹犹踯躅谁云邺下欢往事不可复吾曹二三子取乐亦云足愿公寄新诗一一能见録船头行北归囊槖有美玊尘埃京洛人亦与洗心目
　　【史记平原君传公等録録所谓因人成事者也魏其武安侯传太后怒曰此时帝在即録録与碌碌仝左传齐侯使连称管至父戍葵丘瓜时而往曰及瓜而代期戍公问不至家语孔子之郯遭程子于涂倾盖而语终日甚相亲顾谓子路曰取束帛以赠先生文选灵运拟魏太子邺中诗序云建安末予时在邺宫朝逰夕防究懽愉之极天下良辰美景赏心乐事四者难并今昆弟友朋二三诸彦共尽之矣】
　　和郭功父韵送芝道人游隐静
　　观音妙智力应感随縁度芝师访东坡宁辞万里歩道义偶相契十年同去住行穷半世闲又欲浮杯渡我愿焚囊鉢不作陈俗具防取郤归时只是而今路
