<!-- { "loadSidebar": true } -->
　　曹宝玉，浏河人，来沪作倚门买笑生涯。居天一楼弄中，一时车马盈门，颇高声价。殷侣卿者，抱布贸丝之流也，薄游北里，与姬相识，往来缱绻，已阅三年，而其情始终不渝。殷固恋姬之貌，姬亦以殷和婉笃诚，可订终身。姬自入风尘，所积缠头约有千金，蛾眉虽好，马齿已加，本不欲久居此中，遂自出赀脱籍，而嫁殷焉。殷家中固有糟糠妻，及姬归来匝月，又于吴门另购一妾，与姬鼎足为三，彼此争夕，时有勃溪，姬不能堪，托言往浏河扫墓，飘然远引，其实至沪滨，往寻姊妹行也。为殷踪迹得之，以逃亡报官。顾行李萧然，一身外无长物，姬到堂，缅诉情节，泪容愁黛，哀艳动人。官廉得其实，遂判伯劳燕子，各自分飞，雉衙毕谳, 鸾镜遽离，从兹东角西张，竟同陌路，南罗北鸟，别抱衾稠。姬后卜居虹桥，择人而事。后一浏河士人娶之，士人固赤贫，姬畀赀使往应试，得高等，遂使下帷攻苦，不三年，竟捷南宫，姬以内助之劳，得居正室云。 
　　张少卿、金巧云两校书，名重一时。张以明丽胜，金以秾粹胜，秀外慧中，并皆佳妙。乃同适清河，欢洽无几，复堕烟花，其缘悭耶？其命薄耶？殊令人叹从良之非易已。皖江枕流子赠以二绝句云： 
　　当时同倚玉阑干，并蒂芙蓉带笑看。 
　　寄语金铃勤护惜，探花容易养花难。 

　　深锁长门冷翠翘，空将雨泪湿鲛绡。 
　　东风狂暴杨枝弱，又向章台舞细腰。 
　　沈云馥，姿态明艳，性格风流，于章台中，首屈一指。愿花常好馆主颇眷之，姬偶于座上索诗，酒阑烛灺，走笔得二绝句赠之： 
　　冒雨寻花兴更狂，桂堂东畔睹明妆。 
　　不须沈水熏衣袖，秀骨天然有异香。 

　　李艳张娇浪得名，风流都道不如卿。 
　　君身原是灵和柳，误向章台管送迎。 
　　兰史，岳姓，小字凤，吴乡望亭之农家女也。父为布客，挈凤侨寓吴郡，祖仍居乡业农。咸丰庚申，父殁兵燹中，凤随母氏来沪，枇杷门巷，赁屋栖止，时凤年十龄许耳。客至恒避匿不出，有喜其聪慧者，耻而与语，凤辄登榻蒙被卧。沪有清河叟赏之，欲购为塍，未谐，赠以金，使迁寓沪北。母见其姿首明艳，知可作钱树子，使习歌舞应客。未逾年，声名大噪。凤眉目如画，体裁适中，寡言笑，而媚慧善伺人意。又举止倜傥，不喜作儿女态，工心计，多亿中。倾慕者，掷缠头鉅万，以得一颦笑为幸，凤少所许可。某军门自津抵沪，啖以重金，凤拒之。军门谋以势劫，凤辄以计免。其心属者，为某贵介，同治壬申，以五千金聘凤，凤许之。顾祖犹未知凤之为章台柳也，坚欲其归以字乡人，遂辗转不就，而凤亦旋悔，放浪江湖者半年许。癸酉春，重游沪滨，凤已逾笄，而名益盛，高轩过客，以不见凤为耻，选色征声，非凤在弗乐也。是年秋，凤忽置酒召所知，掩泣而言曰：“余以一身历花月劫者十载，诲盗诲淫，此间不宜居矣。将归老茅屋，请从此辞！”各赠一小影为别，明日尽室他徙。甬江某庶常侦知其赴吴，命舟随往求之，不知所在。 
　　巧宝，兰陵人。自幼为匪人所诱，辗转鬻于妓院。甫来沪上，发犹覆额，依然一雏姬也。尤善琵琶，工唱侧艳曲，色艺精绝一时，沪地名流，争愿掷缠头，与之款洽，几于得巧一盼为荣。顾巧虽籍隶平康，而性颇恬静，苟非其意所许可，即大腹贾，日费千金，亦不一顾。数年间，私蓄五百金，访知父母无恙，并幼时所字魏姓子，亦能继承先业，兼未娶妻，因即函致其亲，愿将所积囊资，自脱乐籍，回里归夫家。其父得书，飞棹至沪，偕之遄返。呜呼！出烦恼门而入安乐土，巧之识，亦加入一等哉！以视彼之浅斟低唱，浓抹淡妆，而自为得计者，倜乎远矣。 
　　月鹃眉史，姓陈，识字工词曲，亦解吟诗，所往来多名下士。所居室为蕙香阁，结构颇雅，精庐数楹，面临溪水，室中陈设楚楚有致，帷帐尊彝，皆非时下俗物。双麓居士，尤与之为莫逆交，常至其室中，情话竟晷不倦。有时敞帘邀月，隔座听鹂，煮茗焚香，谈诗读画，绝无狎昵语。尝谓：“使我长对芙蓉，尽可不饥耳。”曾填《八宝妆》词赠之云： 
　　碧瓦新霜初睡起，小红点罢龙香。晓寒沁骨，呵手却试梅妆。鸦鬓浅笼金翡翠，虫钿反插玉鸳鸯。黛蛾长入时深浅，镜里傍徨。　帘外相看一笑，又多情鹦鹉，催上帷幢。新兴髻子，回头说与平章。宿火几圆，榾柮一瓯，雪细叶飐旗枪。消寒处，此境真清绝，何必柔乡？ 
　　朱素卿，沪上翘楚也。以唱曲擅长，珠喉乍啭，玉屑频霏，倾听者色飞眉舞，满座为之不哗。所居小阁三楹，在东花园左近，颇有花木泉石之胜。江东逸史髯叔氏，梁溪名下士也，最与相契，酒阑茗罢，出素箑索书，生为题二绝句云： 
　　弹到朱弦四五条，情深薛素唱红么。 
　　卿才颖敏谁能匹，一曲霓裳信手调。 

　　朱颜线鬓好年华，樊素樱桃绝世夸。 
　　行过小园寒菜地，琵琶声里是卿家。 
生曾于小春月夜，同诸友散步东花园，往访之，时菊花盛开，月光如水，张筵小饮，各已半酣，姬佐以新曲，清声宛转，响遏行云，坐中为罄无数爵。生即事赠以三绝句云： 
　　风韵何输萼绿华，茜红衫映翠裙斜。 
　　无情只怪檀槽物，国色偏将半面遮。 

　　秋水湘裙六幅拖，钗头花朵晚香多。 
　　月儿清朗灯儿皎，照见红儿宛转歌。 

　　生就花容十倍娇，芙蓉为脸柳为腰。 
　　一帘菊影半窗月，留伴佳人品玉箫。 
　　李素琴，字吟芝，亦称银子，名姬宝龄之女也。姬家本金陵，后游申浦，甲子春间，自沪移家，侨居松郡西城。鬓影钗光，艳声藉藉，郡中名士，咸命驾往访，时小宴其家，投辖留宝，往往痛饮达旦，为乐靡极。甫逾笄，以瘵疾卒。琴时齿幼体弱，赖祖母抚育之，稍长始理旧业。玉立颀身，丰姿窈窕，工歌曲，善作青白眼。初入章台，年仅十五龄。豪于饮，颇寡言，待客无门户习，神情举止，绰有母意，体态端庄，疑出大家，在青楼中盖又能别树一帜焉。初居兆贵里，无奈妒花风雨，特地相催，香巢甫定，噩警频闻，打鸭惊鸳，无端毕集。姬乃不得已，迁于别墅。幽栖地僻，雅静宜人。别有小筑数椽，为也香室，结构颇精，陈设亦丽。惜红、花农皆以名寓公旅居沪上，均与姬善，而惜红为尤昵，偶或置酒开筵，必有赠诗，而姬亦必答以歌。姬能识字，而尤好作画，曾从金华仙吏学写人物花卉，颇得神似。尝以尺绢索画仕女帐额，生久之未果，姬因屡嬲之，浅瞋低笑，不胜其情，曲里中人，推为风韵独绝。花农诗云： 
　　羞晕圆容事有因，微瞋浅笑又轻颦。 
　　日斜刚是新梳掠，门掩东风独占春。 
金华仙吏诗云： 
　　伤春无计护群芳，云散风流各一方。 
　　赢得别枝巢占稳，相逢已改旧时妆。 
盖姬于戊寅春间，始梳拢也。一日惜红招花农小饮，花农填《满庭芳》词赠之云： 
　　圆颊匀涡，纤眉侵鬓，暖春熏出花妍。一团明月，刚是好韶年。低把芳名笑唤，素屏底，恰试琴弦。偏难忘，凉宵殢酒，颓玉妥香眠。　堪怜，相见里，胜常怕道、半整珠钿。早琼席歌残，欢子新编。抵死拦侬暂住，银烛背、蹴定金莲。娇无语，频抬媚眼，亸袖更垂肩。 
　　吴琴仙词史，最为梁溪潇湘馆主人所赏识，时偕赋秋生、侍颦生、柳影词人，小宴其室中，往往刻烛裁诗，联吟达旦。琴仙每以所适匪人，泪痕常湿枕函，屡欲与潇湘馆主订终身约，以格于势未果也。别后，琴仙以小影一幅寄之，生情不能忘，每于花间灯下，酒熟香温时，辄一展阅，惘然欲失。特题《蝶恋花》一阕于上云： 
　　脉脉兜情情暗许，便欲忘情，又把情勾起。数载缠绵何处寄，而今重到榴花底。　几度悲来还自喜，有个人儿，添入心窝里。镜约钗盟无限意，画裙小记相思字。 
　　徐金玉，数年前勾栏巨擘，今则曲里之徐娘也。然三分风韵，犹堪为花月场中领袖，以是色虽少衰，而枇杷门巷，尚觉宾从如云。髯叔与之交最昵，曾于酒阑灯灺，凄然有感，赠以四绝云： 
　　轻红已见脸霞消，新翠还看眉黛描。 
　　莫笑秋娘风韵减，当年金屋久藏娇。 

　　橘绿橙黄蟹正肥，相逢老大两依依。 
　　座中亦有青衫客，听话前因也湿衣。 

　　江湖身世度年年，金粉繁华昔梦牵。 
　　凤泊鸾飘无限感，情怀千种付筝弦。 

　　随风一片落珠矶，娓娓清谭玉屑霏。 
　　慧舌灵心能动客，何愁车马到门稀？ 
　　白门金秀卿，出自良家，赭寇之乱，随母转徙吴中。家贫乞灵于十指，刺绣精巧绝伦，不让夜来，远近多争购之。惟是母病弟幼，家徒壁立，金阊既陷，无以为生，乃鬻之入平康。艳名冠于沪北，推为章台中翘楚。顾姬性甘淡泊，布服素妆，自饶雅丽。房中陈设，古艳异常，绝无时下俗物。贵介子弟，来作狭邪游者，辄少所许可，大腹贾多遭白眼，往往不怿而去。以故虽裘马盈门，而投赠缠头者绝少，姬亦不以为意也。嘘云阁主人，与之交最昵，往来数载，情好无渝，每于花开月上，灯灺更阑，缕诉苦衷，极缠绵之致。继生以事往楚南，徘徊不忍遽别，姬置酒小阁中饯行，席间赠以八绝句： 
　　忆昔征鼙白下催，雏龄飘泊古胥台。 
　　而今谱入新莺部，犹带秦淮秀色来。 

　　憔悴红羊劫后身，难将针黹疗清贫。 
　　弟年太稚亲年老，竟把黄金质玉人。 

　　惭愧名姝入教坊，旧妆初卸试新妆。 
　　黛眉淡扫云鬟拢，绝似当年郑妥娘。 

　　春申江上驻扁舟，玉女偏宜贮玉楼。 
　　不耐五陵裘马客，酒阑灯灺尚勾留。 

　　声价居然满沪城，天生丽质固轻盈。 
　　当筵莫道多羞怯，生小何曾解送迎？ 

　　丰韵天然艳若霞，韵年依旧玉无瑕。 
　　生憎阿母违侬意，百两缠头许破瓜。 

　　不堪摧折怨春婆，沦落莺花可奈何！ 
　　试看青衫襟袖上，泪痕争似酒痕多。 

　　漫作重来杜牧之，个中心绪两相知。 
　　秋风团扇情犹在，珍重萧郎尺幅词。 
　　按附录中，金秀卿凡两见，纪事稍异，盖即一人也。缕馨仙史所作《铃护名花记》，一时脍炙人口。（红蕤阁韵卿内史校字） 
 

　　纪唐六如轶事　清　佚名辑 

