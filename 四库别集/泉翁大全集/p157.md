<!-- { "loadSidebar": true } -->
　　题黄中丞公求放心轩 
　　
　　　　　水也不揣，自少有志於圣贤之心学，悲世儒或失於求心，因作求放心篇。世之君子，恶而摈之者一也，疑而议者又一也，知而敬之者又一也，敬而信之者又一也，其上焉者也。如安崖黄中丞之相信尤笃，作轩以志之者，，百无一二焉。水也於摈议之余，益以见安崖公之至难得也，而敬之信之，岂但如公之见敬信於区区求心之说者哉？作崎岖篇。 
　　
　　崎岖历荆棘，危途度百千。道遇安崖公，爱我求心篇。问安为安崖，不答心坦然。求心不求心，安安无所先。君看石头路，险滑不扶颠。 
　　
　　赠毛后军捧　表之京丁酉九月初一日 
　　
　　闭门谢诸贤，吾亦欲无言。毛苌对门居，世契知我焉。我心如月光，随子朝天行?。谁云有凤德？但闻歌楚狂。 
　　
　　送胡舍人立之 
　　
　　首夏破群咻，相从金台游。高秋慰孤寂，相见江东楼。炎凉变时节，人事安足谋？匹夫不夺志，志士忘在沟。达大人无我，独立谁朋俦。至道本无体，天地与同流。子去崇明德，吾当行归休。 
　　
　　送徐枫冈廷尉考绩之京 
　　
　　冠盖何煌煌？江东送飞黄。青青枫树林，倏尔染丹霜。□ 明照君心，瞻望彩云深。廷尉天下平，吾以啸且吟。 
　　
　　送总督宋中丞南塘公入坐院诗丁酉十一月十四日 
　　
　　同年宦中外，於今余十人。揆之三百中，三十能一存。其余未可计，零星与飞烟。倦鸟思白云，健鹗翀青天。云散何时合？高歌开别尊。 
　　
　　与苏年兄乙峰言别时乙峰报政北上予亦将南归 
　　
　　君家西北边，我家东南埏；风云偶相会，离合三十年。云生本无根，风来亦何门？变态不自由，所慰元同天。兄移北斗下，我思南斗前；同心同广居，东西南北人。 
　　
　　送少司徒静庵公迁北部 
　　
　　我身虽在外，乃心在皇室；夜夜望帝星，朝朝瞻舜日。闻公有召命，邻寀来相庆；我心如日星，随之掖垣省。 
　　
　　诰封刘母孙太淑人七十寿诗有序 
　　
　　　　　刘母孙太淑人者，徽州人，寿阃本、太学生椿之母也，戊戌三月九日寿旦。柔顺知书，尚义理，动必以礼，教子以义方，二女皆贞守不渝。谓本曰：「尔祖以武报国，利钝命也。」谓椿曰：「尔惟以文华国，通塞天也，且汝欲以名养为忧，孰若以忧善养乎。」甘泉子闻而贤之，作诗寿焉。 
　　
　　何物女之贤？生两文武姿；伯也提乾戈，仲也习书诗。遥闻蟠桃宴，正是春花时；彩服两阶舞，天姥千年辉。伯氏为吹埙，仲氏为吹箎；王母开颜笑，礼乐母亦知。 
　　
　　三月五日同曾惟馨郑世迪诸君游三山寺观白鹭洲 
　　
　　是日同者郑生经哲曾生汝檀夏生仲洪生梓王生奉柴生惟道徐生贤杨生舟马生翀王生性仁丛生茂林俞生介温生如泉王生为宁潘生鋐方生瑞 
　　
　　公余静扃户，倏忽已春暮。生意尚可观，诸子扣门告。肩舆遵江曲，轧轧向何处？三山在天外，以远人莫到。如彼幽深士，不入俗眼妒。鸡鸣迅宵征，近午起风雾。将天秘神景，诫此浅士露。幽合临长江，中洲蹇独步即白鹭洲也。吾欲观逝川，於此巢云构。 
　　
　　答江山何伦柴惟道徐贤三生问自然之说 
　　
　　客来问自然，本体已见前；本体何面目？见之亦至难。至难有至易，忘助两无间；两在故不测，而乃疑於天。 
　　
　　赠南京大理寺正澹轩戴君升任柳州府太守诗 
　　
　　皇化渐以普，风气日以开。昔时荒服地，今日须贤才。蔼蔼贯城彦，五马朱轮来。问俗柳江头，柳树何人栽？春到柳眼青，君来春意回。无然蹙其根，而使枝叶摧。君看甘棠树，遗爱何悠哉。 
　　
　　赠麦前军升任山东盐运同诗有序 
　　
　　　　　东轩子麦子秀出乎端溪，歌鹿鸣於乡闱，不薄乎儒师，迁博予南雍，从予於观光之馆，讲心性之学，以考最为倅於临江，贰守於吉安，於砥砺以检身，勤劳於皇事者六年，而赞前军一年，而升运同。或曰：「盐运利场也、污地也，其贪者荣之，其洁者危之。」东轩子不怿然，欲勿赴，甘泉子曰：「子赴也，吴隐之诗云：『设使夷齐饮，终当不易心。』盐运岂有污於贪泉乎？岂有危於贪泉乎？昔者铁桥黄子欲勿赴福建盐使，吾劝其行也，非污危之地，无以见真操也。铁桥子行而累致大位，今子不薄儒官，廉也；讲求心性，贤也；砥砺检身，慎也；勤劳皇事，能也；贤能廉慎，足以辨之矣。子其行矣，大位之升也，将发轫於斯。」乃作诗而壮焉。 
　　
　　吾欲观太山，苍苍天际头；吾欲望东海，浩浩连天流。鸡鸣日观晓，日动海光浮；照见负盐子，嗟嗟齐相谋。利国日以始，强兵日以起；利害互纷拏，无乃盻於此。选君二盐运，以君能守已；畴昔倅临吉，止饮清江水。以此二盐运，寸心群职尽；子行愈峻洁，性有无穷分。君看贪墨徒，乡评如秽粪；太山千仞崖，可以振尘衣。东海万里流，可濯足底泥；我若遂东游，与子一共之。 
　　
　　送考功君南乔参藩广东诗戊戌三月 
　　
　　高鸟亦血肉，羽翼能天飞；轻车本枯木，骖服能陆驰。为政在得人，至治以无为；如彼在一体，指臂恒相随。达人贵远识，智士炳先几；无事应大事，畴可与子期。帝命将普泽，先济东南隅。失我左右手，我心宁不悲。福星照吾广，维以慰我私。 
　　
　　赠侍御沈君南湖佥宪之山东诗 
　　
　　吾庆南湖子，汪汪似南湖；不以澄而清，而况澄定乎。袖有双龙剑，身佩明月珠；珠以明宝善，剑以断奸谀。清以濯群溷，定以怀永图；君行有遗则，邹鲁圣贤都。 
　　
　　诫子诗戊戌四月十日示柬之 
　　
　　忆尔年四五，期尔为圣贤。尔时亦不辞，冉冉岁相迁。志学及弱冠，变化忽不然。龙猪异其质，速利日牵煎。如藤缠葫芦，所得遂忘天，岂特遂忘天？於亲亦忘焉。忘亲都非子，忘天者非人。哀哉为人子，回驾今勉旃。 
　　
　　送地官大夫受庵周君谦之迁任云南诗 
　　
　　五马乘指南，万里何阻修？(沂)[泝]沿到岷峨，无乃一源流，因之望滇溟，山川郁相纠。地远俗维迩，道同政易谋。先王重柔远，行矣壮才猷。 
　　
　　送黄左军迁任石阡知府 
　　
　　左军滇溟秀，剖符石阡守。云贵本同宾，如乡东西道。云山识旧面，回马知熟路。何况谙土俗，善政因俗好。君行毋谓遐，二方随左右。 
　　
　　送中舍谈君相?祭江香祝至南都竣事还京 
　　
　　相见十载前，君颜宛青阳；相逢十载后，我鬓则已霜。邂逅道衷素，今昔徒慨慷；万里禋江使，青天一炷香。 
　　
　　与成孝子诗有序 
　　
　　　　　成孝子进生甘泉山下，未尝知读书，事母甚孝。母病垂危，或言子之肝可救疗，进闻之即夜以刀剖腹，凡二次乃得之，疗母病愈。 
　　
　　操刀取肝时，心手两不知；一念但知亲，安知亲之肢。不识不知处，可以观天机；自兹通神明，成子其充之。 
　　
　　赠职方澜石梁君擢宪副之广右诗 
　　
　　平生澜石子，表表冠时贤。衣葛深怀玉，成蹊以不言。澜心不足清，石胆不足坠。持此清坚操，本兵空诸边。遥边尚折冲，况理宪台前。 
　　
　　泉翁大全文集卷之四十五 
　　
　　文集 
　　
　　门人新兴潘洋校刊 
　　
　　五言古诗 
　　
　　题日惺斋为杬上舍封兼似乡进士郑世迪 
　　
　　日惺名尔斋，尔心日了了。天理日流行，天运日旋遶。心日日日惺，神理日日妙。一惺明德昭，太虚游八表。退藏外昭心，声臭不闻睹?。惺惺斯不惺，长夜何时晓？ 
　　
　　题曹宁波太守语所藏吕泾野八分书大科训规因以赠之 
　　
　　宁波守执持，爱我大科规，既爱我规条，爱我叙规词。规条如布幅，叙规如线属；心几善恶间，敬肆隔云陆。敬肆慎心几，叙规象施为；规条应万事，为郡张四维。戊戌六月十六日 
　　
　　书尹黄门相二代敕命册因以赠之归嘉鱼 
　　
　　黄门清楚客，於於手一册；大哉称皇言，褒衮何烜赫。先德以流光，子道益辉煌；荣亲岂外求，道在立身藏。道大配天地，全归本无二；楚山为增高，楚水为增驶。伏读不见文，惟见两亲存；亲存以不朽，永矣感皇仁。 
　　
　　赠和州同知前秋官胡君名永成 
　　
　　和州贯城彦，旷别语合意；因语知同心，又知理无二。慨共唐虞天，君相都俞事；敬哉达上下，民与诚和治。戊戌九月九日 
　　
　　赠张君惟行恕尹温州平阳县 
　　
　　吾欲登鴈荡，因之临温台。日月凌倒影，飞锡乘风来。闻子试牛刀，莞尔襟怀开。弦歌道有闻，亲见淳风回。戊戌七月二十一日 
　　
　　洪器之梓寿亲 
　　
　　昔憩斗山城，俯视老人星；还歙多老人，大老百二龄。我寿本无极，宇宙同生生；为子侑寿觞，将亲过大庭。七月二十二日 
　　
　　邵武画士方烨为予作真，予不自知其肖否？若作从游诸生以及厮役，无不曲肖之者，予戏作此诗难之。 
　　
　　尔能画我形，能不画我影？形影既能画，盍画心神境？心境高同天，心境大同地；能画天地心，万物可能备。七月三日 
　　
　　戊戌八月四日甘泉子再登牛首山，同游者：洪生梓、郑生经哲、张生文海、洪生清、方生瓘、程生锐、梁生穑，一时甚适，遂以杨生舟诸生请，历危涂，放於新泉下院，数酌而归，作此。 
　　
　　驱车曷宵征，感兹秉烛游。不见牛山春，登高爱清秋。秋高爽气发，雨后炎嚣收。鸡鸣群息动，时去众芳休。达人究终始，故与天同流。 
　　
　　题西溪卷为俞进士宪乃祖 
　　
　　何以慕西溪？因见西溪派。涓涓照人清，澈底清可爱。弄艇西溪云，月出东溪外。不见溪畔翁，溪月长相待。永以贻孙谋，濯缨溪上流。八月二十日 
　　
　　送闵仪制旦考满入京 
　　
　　昔在春官年，礼义尚相先。堂属如一体，斯道共钻研。闵子於此时，执侍以周旋。自谗之昌矣，志士若委靡。日月递昃盈，天地互泰否。闵子於此时，自反能不惴。手持天官最，送子朝天去。感慨难重言，言亦不尽意。意马防风奔，子其慎御御。 
　　
　　永思为仪制闵主事旦 
　　
　　永言谁孝思？孝思思维则。其则亮不远，反求自天德。大孝终身慕，自慕终自身。手足未启前，履薄如临深。跬步一或忘，不孝与不仁。不仁者违天，不孝者违亲。违亲斯不孝，违天斯不人。 
　　
　　走笔偶赠省元唐子元殊 
