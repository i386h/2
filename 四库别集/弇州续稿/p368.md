<!-- { "loadSidebar": true } -->
　　赵吴兴子昂书张平子归田赋有以为类宋人者当是见其取态谓米襄阳见其藏锋谓薛河东耳不知结法自二王来而大令分数独胜其视二子居然有闭门造车开门合辙之妙与余家所藏天马图赞杂诗迹正同大较髙处在肉不没骨筋不外透虽姿韵溢发而波澜老成譬之丰肌玉环作霓裳舞谁不心醉平子此赋殆是解太史令五年内作聊以寓其萧散跌宕意耳春秋至六十三尚作尚书典枢要岂若渊明之真能咏归去来者史固称其少工属文贯六艺善机巧以后身之蔡中郎始究八法而兼综之千载而得吴兴其才技风流大有相赏契者而丰生老誖不学仅取归田之名而恣其甚口于宋王孙宁非所谓蜉蝣撼大树耶且吴兴卒于至治二年年六十九而今谓延佑以后七十余时笔结法妙脱蹊径非祝希哲十九首畧近之而嗤其颓笔老态遇杀风景人无可奈何因附志于此
　　
　　赵松雪行书唐诗
　　
　　余尝评吴兴作北海书往往刻意求肖似胜而不及独此数诗笔以自然发之风骨秀逸天机烂熳佻而能紧真有出蓝之媺六观堂藏赵书无不佳者阴符经枯树赋及此而三今皆为九友斋中物矣书此以志沾沾
　　
　　赵松雪墨迹
　　
　　赵吴兴拟古五首尖利遒逸出入李北海所谓本色书也赵有本色书犹沈启南有本色画第非最上乘耳然结法无一笔失度要之极真无可疑者末一札稍自放逸以不经意故佳耳书辞却可笑称无等僧録吾儿无等者僧字也然前后自署名唯谨至吾儿二字辄提上盖公笃于佞佛其夫人管氏致书中峰和尚称女弟子而公所度坟庵僧即拜公为义父以故书辞中皆僧俗两家事使世眼人见之鲜不以为赝者第果膺笔却不作此理外称谓也
　　
　　赵松雪洛神赋
　　
　　赵吴兴洛神赋乃中年笔不甚经意而时时有法外赏十行后姿态溢出宛然惊鸿游龙也叹赏之余为题其后
　　
　　赵松雪手书十五诗后
　　
　　赵吴兴自谓此十五首不让唐人中间致语如北来风俗犹存古南渡衣冠不及前白鸥自信无机事玄鸟犹知有岁华平生能着几緉屐负郭何须二顷田白露已零秋草緑斜阳虽好暮云稠南渡君臣轻社稷中原父老望旌旗故国金人泣辞汉当年玉马去朝周其用意使事间出唐人表所以不及唐人亦坐此若书法则密不掩态媚不胜骨上可以入大令室下亦踞北海客右矣据题延佑五年书付从子玠是公为翰林学士承旨最承恩日也盖六十有四岁矣以故书法入化境如此跋尾子俊者玠父也公集中有倡和诗其书如王谢家子弟虽散髪蹑屐亦自有贵门风
　　
　　赵松雪书秋声赋
　　
　　赵承旨此书英标劲骨谡谡有松风意要当与秋声斗雄而行间茂密丰容缛婉春气融融波拂间故赋所不能兼有也承旨书与欧阳少师文皆中古而后最鲜令标举者惜不能脱本来面目尽脱之何必减羊中散褚爱州
　　
　　赵吴兴管夫人仲穆三札
　　
　　赵承旨与妇魏国管夫人子仲穆总管各有寄中峰禅师书一通吾弟敬美得而宝之又为志之计中峰所得赵公家竿尺故不止此公行状称元延佑帝及太后爱公翰墨有应制则命管夫人与仲穆副其体而藏之秘阁曰令后世知子昂父子夫妇皆工八法也人王法王后先欲得公笔作藏宝第公一瓣心香则寓幻住庵久矣逃虚老人何用复哓哓为空门饰蛇足然老人书亦自遒婉堪与幻住守衣钵惜署尾失计称青宫少师
　　
　　鲜于伯机游髙亭岩诗记
　　
　　鲜于困学氏博学负材气貌伟而髯类河朔伧父余见其行草往往以骨力胜而乏姿态畧如其人以故声称渐不敌赵吴兴人谓吴兴以己书三纸易困学一纸焚之恐未必尔也此游髙亭岩记及诗凡一千六百五十六字见铁网珊瑚中字兼正行体大小如宣示而备有禇栁笔法其文亦典赡可喜独所纪净师草圣以为钱唐人家所收王逸老合作皆其笔却大误逸老名升别号羔羊居士宣和中尝献草书称旨得官至绍兴时年八十余乃终杨用修着墨池璅録谓逸老南唐人名文■〈禾秉〉又误也逸老不合狂拟右军两见诬作僧俗人可发一笑
　　
　　鲜于伯机杂诗
　　
　　开巻数行疑以为文征仲正德间书以后结法稍不类然不敢断为鲜于伯机笔也伯机行草颇纵而有骨然不能尽除河朔气此书极有风度结字似疎而实密波拂之际姿媚横生比之他笔犹更楚楚跋尾困学翁为去矜书去矜字必仁伯机子也盖用右军与子敬例伯机卒时年四十六其称困学翁亦以去矜故云
　　
　　赵吴兴诗迹
　　
　　赵吴兴诗落句云梅花心似铁此老恐未渠能尔然阅其句法之遒徤与结笔之劲挺恐不如也陈生强我题真佛头抛粪赧然久之
　　
　　吴兴擘窠行草遒逸飞动似米颠而骨胜之然不可更过过则班彦功矣落句云白鸟忽飞来青天一片云殊称是
　　
　　元名人墨迹
　　
　　右元名人墨迹余后先所遴凡二十五纸拟以配宋贤者其人稍不敌其书法不啻如之聊为叙次如左赵孟俯字子昂吴兴人以荐累官翰林学士承旨赠江浙行省平章魏国公谥文敏公于八法无所不精诣而尺牍尤举举得二王三昧此书虽造次亦自有风度不可及也书辞谓年已耳顺又云有召命使臣在门当是皇庆癸丑以集贤讲学上冢归召为翰林讲学耳雪庵者僧也溥光其名元晖其字李其俗姓累拜昭文馆大学士赐号玄悟大师善擘窠正书元时宫殿榜署皆其笔此纸乃与门雏者故草草耳然亦自有诚悬骨内所云太后临冩五台碑文名额此亦一证鲜于西溪者名枢字伯机西溪其号也又号困学氏渔阳人以太常典簿终此一词藁耳而陈枢者藏之二十年而又记之书法遒美不可言正与余藏髙亭岩记诗同一结构邓文原字善之锦州人徙家钱唐累官翰林侍讲学士出为湖南亷访使赠浙江行省参政谥文肃公书名雁行吴兴而不及也此一札乃报人志墓者独遒逸可爱胡长孺字汲仲婺人博学而贫耿介自命赵文敏极重之仕不显以长山盐司丞卒戴表元字帅初庆元人以文行称为信州教授归两用翰林修撰集贤博士召不起二君不忝文学隐逸者流所题皆范文正伯夷颂诗语平平正得伯平而已库库字子山喀尔氏累官学士承旨提调宣文阁崇文馆后以江浙平章召天子且倚以相而遽卒然仅赐银五镒以葬而赠谥皆不及不可晓也史称其得晋人笔意单牍片纸人争宝之书家者流至引以抗衡吴兴而此跋殊草草不称虞集字伯生蜀人以荐累官奎章阁侍书学士赠江西行省参政仁寿郡公谥文靖此诗乃贻白云闲公者自称无住庵主计其时目且眚矣而老笔纷披可念掲傒斯字曼硕富州人累官奎章阁供奉学士以侍讲学士总三史卒年七十二赠豫章郡公谥文安史称其文严整简当诗尤清丽善正行书今此送逺上人序于书法文体见一斑而浮屠语则未也顾安字定之仕为泉州路总管府判官善墨竹有与可风此札与天启僧者行笔亦圆熟吾衍字子行太末人游寓钱塘好古博学负气尤精篆籀理自谓出李阳氷徐骑省上偶以微絓自恨沈死宋承旨濂尝传之此五诗仅去俗以书法拥尰不称令人兴索乔篑成字仲山考元史皆不载仅见之右军干呕帖朱巨川告跋书法不能佳而考据颇精洽据此诗尾谓早岁苦吏事丛脞不为诗当亦是一州邑官也张伯淳字师道杭之崇德人举童子科再举进士累迁翰林侍讲学士其书所谓序乃送一校官者结法美而圆亦名笔也杜本字伯原清江人博学工文能缮性人主征之不起数赐金币上尊最后以翰林待制召竟不起学者皆称清碧先生余尝见其一碑书极清丽似吴兴第少弱耳致此札乃不甚离俗李简字士廉庐陵人移居吾昆山不仕能工诗尤精于堪舆家言此诗虽不佳而小涉禅理后有和韵名植者不知何许人也张天雨即伯雨也师吴闲闲度为道士自号贞居又号句曲外史善诗及书书尤遒劲有风骨重虞掲诸公间此札多言雅事楚楚可念汪泽民字叔志婺源人累官礼部尚书致仕贼破宣州不屈死之赠浙江行省左丞谯郡公谥文节台哈布哈字兼善巴约特氏举其榜第一人以翰林侍读学士出为江东道宣慰使都元帅台州路逹噜噶齐死庆元方氏难赠浙江行省平章魏国公谥忠节以工篆隶名二公所题亦伯夷颂读其辞其能仗节死义不偶也郑元佑字明德浙之遂昌人仕至浙江儒学提举此君以右手脱骱任左第书法润而有度无左一笔伯温者周伯琦字饶人也以崇文太监出为陜西行台廉访使晋江南行省左丞治吴见縻张士诚不能死髙皇帝薄其罪得老牖下幸也伯温精篆籕隶古其所书九日诗似是流寓笔杨维祯字廉夫会稽人号铁史又号铁篴道人博学豪诗歌自谓不减晋氏风流仕元为浙江儒学提举髙帝召修胜朝史不受官归以老死此赠冩真陈伯玉歌歌与诗豪纵之气可掬二君声实不相下晩而薫莸故不必盖棺也郳瓉即倪瓉字符镇无锡人别号云林居士又自称懒瓉至国朝始卒君以画名世而书亦得大令法此诗颇能去俗饶介字介之番阳人号华盖山樵自翰林应奉佥江浙廉访张氏承制以为淮南行省参政颇用事诸文士趣之入明以不良死此札清丽流放览之洒然王蒙字叔明号黄鹤山樵赵吴兴甥所谓承平公子有故态文敏外孙多异书者是也洪武初起家泰安州守坐法死叔明以画重胜朝号四大家而书亦遒骏此尺牍家人语故佳其外又有陆绪者不得其人以词翰故留之元自赵文敏倡临池一时士大夫慕习其学是二十五人即不以书名者书靡不合作即强半以诗文名诗文多不成语真足忾叹嗟夫安得令文敏伯机子山辈不必书已作而尽冩马致逺王实夫郑德辉关汉卿搊语虽雅郑不伦亦足表毡裘之盛为一时快哉
　　
　　虞伯生赐碑赞
　　
　　道园先生正书八分俱入能品此巻为柯九思博士作赐碑赞用笔若草草而中自遒劲有古挑截法其文辞尤雅净可诵虽然令舜华一经意亦自到也（王舜华求跋似是其笔故云）
　　
　　虞道园诗
　　
　　道园先生书法可甲乙库库赵此书笔虽遒而结法小疎诗语亦不任经意独结尾使事押韵皆狙骏可喜耳
　　
　　虞贯二学士诗迹
　　
　　右奎章阁侍书学士虞集伯生翰林侍讲学士贯云石海涯墨迹合一巻云石西域人其文不能如伯生而材器磊落志行卓诡亦一代竒品也伯生诗起语颔聨殊不类生平唯一结稍疎俊耳书亦称是云石四时宫词差温丽可咏纵书渇笔苍然而皆不免幽燕气所谓康昆仑琵琶手也须叚师印证之乃得一净洗
　　
　　柯敬仲十九首
　　
　　柯丹丘敬仲于四体八法俱能起雅去俗此以古隶书古选宜其合作也十九首中多叹荣华之不久人命之难期敬仲始受知人主司书画考功晩途肮脏流落江左盖于篇中有深慨焉是以波拂虽古雅而不无圉圉意昔人谓右军书告誓则情怫郁柯生殆近之矣
　　
　　张伯雨书诸公赠言
　　
　　昔怀素师有自叙帖与梦英石刻皆诸名士大夫诗今句曲外史复手録松雪道园海粟诸公尺牍岂方袍鹤氅人例不能忘一切有为迹耶第此稿纸不经意而结法极遒俊得晋诸贤意留之后人作山家清翫乃佳耳
　　
　　赵吴兴真草千文后
　　
