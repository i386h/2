<!-- { "loadSidebar": true } -->
　　何处可为别长安青绮门胡姬招素手延【一作留】客醉金樽临当上马时我独【一作因】与君言风吹【一作惊】芳兰折日没鸟鹊喧举手指飞鸿此情难具论同归无早晚颍水有清源【三辅黄圗长安城东出南头第一门曰霸城门民见门色青名曰青城门庙记曰霸城门亦曰青绮门洞冥记有青雀羣飞于霸城门乃改为青雀门乃更修饰刻木为绮橑雀去因名青绮门风吹芳兰折喻君子被抑不得伸其志也日没鸟雀喧喻君闇而谗言竞作也晋书郭瑀隠于临松薤谷张天锡遣使者孟公明持节以蒲轮纁备礼征之公明至山瑀指翔鸿以示之曰此鸟安可笼哉遂深逃絶迹举手指飞鸿葢用其事以明巳将去之意谢灵运诗风潮难具论颍水出嵩岳之少室山详见七巻注呉均诗济水有清源桂树多芳根刘履注清源水初出清浅处也】
　　其二
　　思君颍水緑忽复归嵩岑归时莫洗耳为我洗其心洗心得真情洗耳徒买名谢公终一起相与济苍生【高士传许由尧召为九州长由不欲闻之洗耳于颍滨世说谢公屡违朝防高卧东山诸人每相与言安石不肯出将如苍生何】
　　同王昌龄送族弟襄归桂阳【一作同王昌龄崔国辅送李舟归彬州】二首【唐时桂阳郡即彬州也江南西道】
　　秦地见碧草楚谣对青樽把酒尔何思鹧鸪啼南园予欲罗浮隠犹懐明主恩踌躇紫宫恋孤负沧洲言终然无心云海上同飞翻相期乃不浅幽桂有芳根【名山洞天福地记罗浮洞周围五百里名朱明耀真之天在恵州博罗县八十里太平寰宇记罗浮山本是蓬莱山之一峰浮在海中与罗山合因名之山有洞通勾曲又有璇房瑶室七十二所裴渊广州记云罗浮二山隐天惟石楼一路可登矣増韵踌躇犹豫也紫宫天子所居之宫以比天之紫微垣故曰紫宫吴均诗桂树多芳根太白虽用其句然诗意则用淮南招隐士桂树丛生山之幽也】
　　其二
　　尔家何在潇湘川青莎白石长江边昨梦江花照江日【萧本作国】几枝正发东窗前觉来欲往心悠然魂随越鸟飞南天秦云连山海相接桂水横烟不可涉送君此去令人愁风帆茫茫隔河洲春潭琼草緑可折西寄长安明月楼【潇水出湖广道州之九疑山湘水出广西桂林之海阳山至永州城西而合流焉自湖而南二水所经之地甚广至长沙湘隂县始逹青草湖注洞庭与岷江之流合故湖之北汉沔是主不得谓之潇湘若湖之南皆可以潇湘名之此诗送人归桂阳而言尔家何在潇湘川止是约畧所近之地而言之耳其实潇湘之水在桂阳之下不能逆流而经桂阳也楚辞青莎杂树兮薠草靃靡按莎草有二一是雀头香其叶似幽兰而絶细耐水旱乐蔓延虽拔心陨叶弗之能絶今之香附子是也一是夫须可为衣以御雨今谓之蓑衣诗云南山有台台即此草是也水经注桂水出桂阳县北界山山壁高耸三靣特峻石泉悬注瀑布而下北径南屏县而东北流届钟亭右防钟水通为桂水也故应劭曰桂水出桂阳东北入湘按桂水出彬州桂东县之小桂山下流合于耒水耒水至衡州府城北始与潇湘合徐彦伯诗云生隂海没花落春潭空自伤琼草緑讵惜铅粉红莎音梭】
　　送外甥郑灌从军三首
　　六博争雄好彩来金盘一掷万人开丈夫赌命报天子当斩胡头衣锦回【演防露博用六子楚词谓之六博采本是采色之采指其文而言也如黑白之以色别雉犊之以物别皆采也投得何色其中程者胜因遂名之为采今俗语凡事小而幸得者皆以采名之义葢起此也宋书刘毅家无儋石之储摴蒱一掷百万】
　　其二
　　丈八蛇矛出陇西弯弧拂箭白猿啼破胡必用龙韬防积甲应将熊耳齐【十六国春秋陇上人作壮士之歌曰丈八蛇矛左右盘十荡十决无当前说文弧木弓也淮南子楚王有白猿王自射之则抟矢而熈使养由基射之始调弓矫矢未发而猿拥柱号矣太公六韬有龙韬后汉书赤眉忽遇大军震惊不知所为乃遣刘恭乞降积兵甲宜阳城西与熊耳山齐】
　　其三
　　月蚀西方破敌时及归日未应迟斩胡血变黄河水枭首当悬白鹊旗【左传齐侯使连称管至父戌葵丘时而往曰及而代汉书枭故塞王欣头栎阳市顔师古注枭悬首于木上也史记武王以黄钺斩纣头悬太白之旗白鹊旗未详】
　　送于十八应四子举落第还嵩山【通典开元二十九年始于京师置崇馆诸州置道举生徒有差谓之道举举送课试与明经等京都各百人诸州无常员习老庄文列谓之四子防第与国子监同唐防要开元二十九年正月十五日于元皇帝庙置崇学令习道徳经庄子文子列子待习成后每年随举人例送名至省准明经考试通者准及第人处分】
　　吾祖吹橐籥天人信森罗归根复太素羣动熙元和炎炎四真人摛辩若涛波交流无时寂杨墨日成科夫子闻洛诵夸才才故多为金好踊跃乆客方蹉跎道可束【缪本作东】卖之五寳溢山河劝君还嵩丘开酌盼庭柯三花如未落乗兴一来过【杨齐贤曰吾祖老子也老子云天地之间其犹橐籥乎又云万物芸芸各复归其根归根曰静列子太素者质之始也白虎通始起先有太初后有太始形兆既成名曰太素混沌相连视之不见聴之不闻潜夫论太素之时元气窈冥形兆未成淮南子偃其聪明抱其太素旧唐书天寳元年庄子号为南华真人文子号为通元真人列子号为冲虚真人庚桑子号为洞虚真人其四子所著书改为真经班固答宾戱驰辩如涛波摛如春华顔师古注大波曰涛摛布也庄子副墨之子闻诸洛诵之孙陆徳明音义李云副墨可以副贰元墨也洛诵诵通也苞落无所不通也崔云皆古人姓名或寓言耳无其人也庄子大冶铸金金踊跃曰我必为镆鎁大冶必以为不祥之金归去来辞引壶觞以自酌盼庭柯以怡顔吕向注柯树枝也初学记汉世有道士从外国将贝多子来于嵩髙西脚下种之有四树与众木有异一年三花白色香异摛音痴】
　　送别
　　寻阳五溪水沿洄直入巫山里胜境由来人共传君到南中自称美送君别有八月秋飒飒芦花复益愁云帆望逺不相见日暮长江空自流【萧士赟曰巫山介乎夔峡二州之间峡有青溪赤溪緑萝溪湌茫溪姜师溪为峡之五溪葢谓别者由寻阳上五溪而入巫山也乃子见指为武陵五溪恐失诗意武陵五溪由沅合湘潴于洞庭至岳阳而后入江与巫峡地势不相聨属所引非武陵五溪明矣按诗句五溪当在寻阳然无所考据按一统志五溪水在池州青阳县西二十里源出九华山五溪龙溪池溪漂溪双溪兰溪合流北入大江寻阳或是青阳之误未可知杨氏以武陵之五溪萧氏以巫峡之五溪当之恐皆非是沿谓顺水而下也洄谓逆水而上也王勃诗槛外长江空自流】
　　送族弟绾【一作琯】从军安西【通典安西都防府本兹国也大唐明庆中置东接焉耆西连疏勒南邻吐蕃北拒突厥】
　　汉家兵马乗北风鼓行而【一作向】西破犬戎尔随汉将【一作挥长剑】出门去剪虏若草收竒功君王按剑望边色旄头巳落胡天空匈奴系颈数应尽明年应【一作驱】入蒲桃宫【汉书项籍传我引兵鼔行而西必举秦矣顔师古注鼓行谓撃鼔而行无畏惧也国语穆王将征犬戎韦昭注犬戎西戎也文献通考犬戎西戎之别名在荒服汉书昴曰旄头胡星也贾谊传陛下何不试以臣为属国之官以主匈奴行臣之计请必系单于之颈而制其命吴均诗匈奴数欲尽仆在雁门关三辅黄圗蒲桃宫在上林苑西汉哀帝元夀三年单于来朝以太嵗厌胜所在舍之即此宫也】
　　送梁公昌从信安王【萧本缺王字】北征【册府元开元二十年正月以朔方节度副大使礼部尚书信安郡王祎为河东河北两道行军副大总管知节度事率兵讨契丹率戸部侍郎裴耀卿诸副将分道统兵出范阳之北大破两蕃之众擒其酋长余党窜入山谷】
　　入幕推英选捐书事逺戎高谈百战术郁作万夫雄起舞莲花剑行歌明月宫将飞天地阵兵出塞垣通祖席留丹景征麾拂防虹旋应献凯入麟阁伫深功【世说郄生可谓入幕宾也史记外黄徐子谓太子曰臣有百战百胜之妙术汉书音义晋灼曰古长剑首以玉作井鹿卢形上木作山形如莲花初生未敷时吴均诗玉鞭莲花剑六韬武王问太公曰凡用兵为天阵地阵奈何太公曰日月星辰斗柄一左一右一向一背此谓天阵丘陵水泉亦有前后左右之利此谓地阵塞垣边墙也后汉书秦筑长城汉起塞垣杨齐贤曰丹景日也张衡思赋前祝融使举旄兮自注尚书曰右秉白旄以麾案执旄以指麾也秦汉以来即以所执之旄名曰麾谓麾幢曲盖者也范寗谷梁传注麾旌旛也古今注麾所以指麾武王右秉白旄以麾是也乘舆以黄诸公以朱刺史二千石以纁沈佺期诗天人开祖席朝寀候征麾刘子诗将军献凯入歌舞溢重城通鉴汉纪甘露三年上以戎狄賔服思股肱之美乃图画其人于麒麟阁法其容貌署其官爵姓氏霍光张安世韩增赵充国魏相丙吉杜延年刘德梁丘贺萧望之苏武凡十一人皆有功德知名当世是以表而扬之明着中兴辅佐列于方叔召虎仲山甫焉陈子昂诗单于不敢射天子伫深功】送白利从金吾董将军西征【唐书百官志左右金五卫上将军各一人大将军各一人将军各二人】
　　西羌延国讨白起佐军威剑决浮云气弓弯明月辉马行边草緑旌巻曙霜飞抗手凛相顾寒风生铁衣【后汉书西羌之本出自三苗姜姓之别也其国近南岳及舜流四凶徙之三危河关之西南羌地是也濵于赐支至于河首绵地千里南接蜀汉徼外蛮夷西北鄯善车师诸国所居无常依随水草地少五谷以产牧为业唐时则槩指吐蕃为西羌延迁延也史记白起者郿人也善用兵料敌合变出竒无穷声震天下荘子天子之剑上决浮云下絶地纪孔丛子子高游赵平原君客有邹文李节者与子髙相善及将还鲁诸故人诀旣毕文节送行三宿临别文节流涕交頥子髙徒抗手而巳分背就路李善文选注抗手举手而拜也古木兰辞朔气传金柝寒光照铁衣】
　　送张秀才从军【国史补进士通称谓之秀才】
